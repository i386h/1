<!-- { "loadSidebar": true } -->
　　生谓性也习调节也
　　故世举则民亲之
　　世举言治
　　政均则民无怨故君子莅民不临以高不道以远不责民之所不能今临之明王之成功则民严而不迎也明王之民比屋可封茍欲齐之则惮而不能迎致王命
　　道以数年之业则民疾
　　使成数年之业则民困矣
　　疾则辟矣故古者冕而前旒所以蔽明也絖塞耳【案各本讹作统今从玉篇所引】所以弇聪也故水至清则无鱼人至察则无徒
　　礼纬含文嘉以悬絖垂旒为闲奸声弇乱色令不惑视听则缫瑱之设兼此二事也庄子为黈黄也按此记与庄説及着诗之义则人君以黄絖充耳大夫以素皆尚以玉也然毛王之徒以为石饰玉及郑谓充耳为玉名义乖错故未详
　　故枉而直之使自得之
　　民有邪枉教之使自得也孟子曰匡之直之使自得之
　　优而柔之使自求之
　　谓寛教之
　　揆而度之使自索之
　　谓量民之材而施教之
　　民有小罪必以其善以赦其过如死使之生【案此下各本衍其善也三字今从方本删】
　　其善也若死而使之复生也
　　是以上下亲而不离故惠者政之始也政不正则不可教也不习则民不可使也故君子欲言之见信也者莫若先虚其内也
　　谓内外相应
　　欲政之速行也者莫若以身先之也欲民之速服也者莫若以道御之也故不先以身虽行必遴矣【案各本讹作必邻也今从方本】
　　遴吝
　　不以道御之虽服必强矣故非忠信则无可以取亲于百姓矣
　　此忠信寛于言行相顾也上无此条者以言行不违在忠信之间
　　外内不相应则无可以取信者矣四者治民之统也四者谓以身先之以道御之忠信及外内相应盛徳
　　圣王之盛徳人民不疾六畜不疫五谷不灾
　　隂阳顺序故人物不害也
　　诸侯无兵而正小民无刑而治蛮夷怀服
　　国语曰先王耀徳不观兵
　　古者天子常以季冬攷徳以观治乱得失
　　辨其法政也
　　凡徳盛者治也徳不盛者乱也徳盛者得之也徳不盛者失之也是故君子攷徳而天下之治乱得失可坐庙堂之上而知也
　　言不出户庭而周知海内之善恶也
　　徳盛则修法徳不盛则饰政
　　法徳法政禁令
　　法政而徳不衰故曰王也
　　王者往也民所归也
　　凡人民疾六畜疫五谷灾者生于天道不顺【案各本脱此三字今从太平御览所引】天道不顺生于明堂不饰故有天灾则饰明堂也
　　淮南子云明堂之庙行明堂之令以调隂阳之气而知四时之节以辟疾之灾也
　　凡民之为奸邪窃盗厯法妄行者生于不足
　　乱法者生于不知足
　　不足生于无度量也无度量则小者偷惰【案各本讹作堕今从方本】大者侈靡而不知足
　　偷茍且惰懈惰
　　故有度量则民足民足则无为奸邪窃盗厯法妄行者故有奸邪窃盗厯法妄行之狱则饰度量也凡不孝生于不仁爱也不仁爱生于丧祭之礼不明丧祭之礼所以教仁爱也致爱故能致丧祭春秋祭祀之不絶致思慕之心也
　　孝经曰春秋祭祀以时思之也
　　夫祭祀致馈养之道也死且思慕馈养况于生而存乎故曰丧祭之礼明则民孝矣故有不孝之狱则饰丧祭之礼也
　　经解曰丧祭之礼废则臣子之恩薄而倍死忘生者众
　　凡弑上生于义不明义者所以等贵贱明尊卑贵贱有序民尊上敬长矣民尊上敬长而弑者寡有之也朝聘之礼所以明义也故有弑狱则饰朝聘之礼也
　　经解曰朝聘之礼废则君臣之义失诸侯之行恶而倍畔侵陵之败起
　　凡鬭辨生于相侵陵也相侵陵生于长幼无序【案此下有脱文】而教以敬让也故有鬭辨之狱则饰乡饮酒之礼也经解曰乡饮酒之礼废则长幼之序失而争鬭之狱烦
　　凡淫乱生于男女无别夫妇无义昏礼享聘者所以别男女明夫妇之义也
　　享谓享妇及召族党也
　　故有淫乱之狱则饰昏礼享聘也
　　经解曰昏姻之礼废则夫妇之道苦而淫辟之罪多
　　故曰刑罚之所从生有源不务塞其源而务刑杀之是为民设防以贼之也
　　礼察曰礼禁将然之前法施已然之后也
　　刑罚之源生于嗜欲好恶不节
　　总言百姓犯刑罚之所由
　　故明堂天法也
　　天神所在也王者于此则天无私勤施之法
　　礼度徳法也
　　礼谓三百三千也惟有仁徳也
　　所以御民之嗜欲好恶以顺天法以成徳法也
　　天地不可成顺之而已其礼度则使成之
　　刑罚者【案各本罚讹作法今从方本】所以威不行徳法者也
　　天道远不责之徳法不行则罚之
　　故季冬听狱论刑者所以正法也
　　嵗终听不行徳法之刑为正徳法而论也
　　法正论吏公行之是故古者天子孟春论吏徳行能功攷羣臣之徳行能功
　　能得徳法者为有徳
　　谓内外善也
　　能行徳法者为有行
　　谓能皆行
　　能理徳法者为有能
　　谓能综理之而又弗尽行
　　能成徳法者为有功
　　谓内外成之而未能善也
　　故论吏而法行事治而功成季冬正法孟春论吏治国之要也
　　春论班赏冬攷量刑则莫不惩劝矣
　　徳法者御民之衔勒也【案各本脱勒字今从通典所引】吏者辔也刑者防也天子御者内史太史左右手也
　　太史内史皆宗伯之属太史下大夫二人内史中大夫一人俱亲王之官也书曰太史内史云内史太史左右手则太史为左史内史为右史焉
　　古者以法为衔勒以官为辔以刑为防以人为手故御天下数百年而不懈惰
　　史当字误为人
　　善御马者正衔勒齐辔防均马力和马心故口无声手不摇防不用而马为行也善御民者正其徳法饬其官而均民力和民心故听言不出于口刑不用而民治是以民徳美之夫民善其徳必称其人故今之人称五帝三王者依然若犹存者其法诚徳
　　法天法也
　　其徳诚厚
　　谓礼度也
　　夫民思其徳必称其人朝夕祝之升闻于皇天上帝歆焉故永其世而丰其年不能御民者弃其徳法譬犹御马弃辔勒而专以防御马马必伤车必败无徳法而专以刑法御民民必走国必亡
　　故淮南子曰舜无佚民造父无佚马
　　亡徳法民心无所法循迷惑失道
　　谓民
　　上必以为乱无道
　　谓君
　　茍以为乱无道刑罚必不克
　　又不能中
　　成其无道上下俱无道故今之称恶者必比之于夏桀殷纣何也曰法诚不徳其徳诚薄夫民恶之必朝夕祝之升闻于皇天上帝不歆焉故水旱竝兴灾害生焉故曰徳法者御民之本也古之御政以治天下者冢宰之官以成道司徒之官以成徳
　　天道发施故为道地理含藏故主徳道徳者包五性内外之称也天地之官尊故总焉
　　宗伯之官以成仁
　　木为仁也
　　司马之官以成圣
　　圣通也夏气物充达又征伐者所以平通天下
　　司寇之官以成义
　　金为义
　　司空之官以成礼
　　不主智者已兼司马凡宗社之设城郭之度宫室之量典服之制皆冬官所职也
　　故六官以为辔司防均入以为軜
　　軜在轼前敛六辔之余诗云鋈以觼軜司防冢宰之属中大夫二人防计也主天下之大计王制曰司防以嵗之成质于天子也
　　故御四马执六辔御天地与人与事者亦有六政六政谓道徳仁圣礼义也
　　是故善御者正身同辔
　　诗云六辔既均
　　均马力齐马心惟其所引而之
　　不违于节故任其驰
　　以取长道远行可以之急疾可以御
　　言皆从人心也
　　天地与人事此四者圣人之所乗也
　　四者天地与人与事
　　是故天子御者太史内史左右手也六官亦六辔也天子三公合以执六官
　　三公无官佐王论道而已
　　均五政齐五法
　　五政谓天子公卿大夫士五法谓仁义礼智信
　　以御四者故亦惟其所引而之以之道则国治
　　治典经邦国
　　以之徳则国安
　　教典安邦国
　　以之仁则国和
　　礼典和邦国
　　以之圣则国平
　　政典平邦国
　　以之义则国成
　　刑典诘邦国
　　以之体则国定
　　体国经野事官之职
　　此御政之体也过失也人情莫不有过过而改之是不过也是故官属不理分职不明法政不一百事失纪曰乱也乱则饬冢宰地宜不殖财物不蕃万民饥寒教训失道风俗淫僻百姓流亡人民散败曰危也危则饬司徒父子不亲长幼无序君臣上下相乖曰不和也不和则饬宗伯贤能失官爵功劳失赏禄爵禄失则士卒疾怨兵弱不用曰不平也不平则饬司马刑罚不中暴乱奸邪不胜曰不成也不成则饬司寇百度不审立事失理财物失量曰贫也贫则饬司空
　　冢宰掌六典司徒掌十二教宗伯掌五礼司马掌九伐司寇掌五刑小宰职曰一曰治职以平邦国以均万民以节财用二曰教职以安邦国以宁万民以怀宾客三曰礼职以和邦国以谐万民以事鬼神四曰政职以服邦国以正万民以聚百物五曰刑职以诘邦国以纠万民以除盗贼六曰事职以富邦国以养万民以生百物司马之属司勲掌六乡之赏田以等其功又司士之官掌羣吏之数以诏其爵禄凡度量财物攷工犹有其事
　　故曰御者同是车马或以取千里或数百里者所进退缓急异也治者同是法或以治或以乱者亦所进退缓急异也【案各本盛徳篇止此别明堂者以下为明堂篇据许慎五经异义魏书李谧传隋书牛宏传及刘昭注续汉志杜佑通典所引俱称盛徳篇今据以订正仍合为一篇删去明堂篇之目】
　　明堂者古有之也
　　明堂之作其代未得而详也按淮南子言神农之世祀于明堂明堂有盖四方又汉武帝时有献黄帝明堂图者四面无壁中有一殿然其由或始于此也
　　凡九室一室而有四户八牖三十六户七十二牖以茅盖屋
　　茅取其洁质也
　　上圆下方明堂者所以明诸侯尊卑
　　明堂非所以朝诸侯于祀也诸侯亦备焉
　　外水曰辟雍
　　韩诗説辟圆如璧雍以水不言圆言辟者取辟有徳不言辟水言雍雍和也
　　南蛮东夷北狄西戎
　　言四海之君于祭也各以其方列于水外
　　明堂月令
　　于明堂之中施十二月之令
　　赤缀户也白缀牖也
　　缀饰也
　　二九四七五三六一八
　　记用九室谓法文故取此数以明其制也
　　堂高三尺东西九筵南北七筵上圆下方九室十二堂室四户户二牖其宫方三百步在近郊近郊三十里淳于登説明堂在国之阳三里之外七里之内丙巳之地韩诗説明堂在南方七里之郊然三十里无所取也再言方圆及户牖之数亦繁重
　　或以为明堂者文王之庙也
　　明堂与文王之庙不为同处或説谬也
　　朱草日生一叶至十五日生十五叶十六日一叶落终而复始也
　　孝经援神契曰朱草生蓂荚孳嘉禾成萐莆生蓂荚尧时侠阶而生以记朔也朱草可食王者慈仁则生其形无记朔之状盖説不详
　　周时徳泽洽和蒿茂大以为宫柱名蒿宫也
　　晏子春秋曰明堂之制下之润湿不及也上之寒暑不入也木工不镂示民知节也然或以蒿为柱表其俭质也明堂别有图论不复详焉
　　此天子之路寝也不齐不居其屋
　　路寝亦为此制
　　待朝在南宫
　　将视朝时
　　揖朝出其南门
