<!-- { "loadSidebar": true } -->
　　说而不能穷也喜怒异虑惑也不能行而言之诬也非其事而居之矫也道言而饰其辞虚也
　　谓道听来言文饰其辞也
　　无益而厚受禄窃也好道烦言乱也杀人而不戚焉贼也人言不善而不违
　　色顺之也
　　近于说其言
　　说古通以为悦字
　　说其言殆于以身近之也
　　殆危也言危于以身近之
　　殆于以身近之殆于身之矣
　　危害于身【案上注云言危于以身近之危与殆皆可作几然之辞此注则大失正文之意殆于】

　　【身之谓几于身为之耳】
　　人言善而色葸焉近于不説其言
　　葸焉不説绎之貌
　　不悦其言殆于以身近之也
　　远当字误为近
　　殆于以身近之殆于身之矣【案身之误当作反之】故目者心之浮也言者行之指也作于中则播于外也
　　心行见于言目也
　　故曰以其见者占其隐者
　　谓心目也
　　故曰听其言也可以知其所好矣观説之流可以知其术也
　　流谓部分术谓心术
　　久而复之可以知其信矣观其所爱亲可以知其人矣临惧之而观其不恐也怒之而观其不惽也喜之而观其不诬也
　　惽乱也诬妄也
　　近诸色而观其不逾也饮食之而观其有常也利之而观其能让也居哀而观其贞也
　　文王曰省其丧哀观其贞良也
　　居约而观其不营也勤劳之【案勤各本讹作动今从方本】而观其不扰人也君子之于不善也身勿为能也色勿为不可能也
　　无奈形于色也
　　色也勿为可能也心思勿为不可能也太上乐善太上德之最上者谓其心不为也
　　其次安之
　　其次德之次者谓其色不为也
　　其下亦能自强
　　谓其身不为太上谓五帝其次谓三王其下谓五霸孟子曰尧舜性之汤武身之五霸假之
　　仁者乐道
　　上者率其性也
　　智者利道
　　次者利而为之
　　愚者从弱者畏不愚不弱执诬以彊亦可谓弃民矣自执而诬于善
　　太上不生恶
　　无为过之意也
　　其次而能夙絶之也
　　有意而随絶之
　　其下复而能改也
　　既为而能改之
　　复而不改殒身覆家大者倾覆社稷是故君子出言以鄂鄂
　　鄂鄂辨厉也论语曰其言之不作其后为之难【案二句与今本论语有异】
　　行身以战战亦殆勉于罪矣是故君子为小由为大也常思正也
　　居由仕也
　　故曰父母为严君子孙为臣民也
　　备则未为备也
　　恒谦虚也
　　而勿虑存焉
　　不忘危也
　　事父可以事君事兄可以事师长使子犹使臣也使弟犹使承嗣也
　　承嗣谓冢子也
　　能取朋友者亦能取所予从政者矣赐与其宫室亦犹庆赏于国也忿怒其臣妾亦犹用刑罚于万民也是故为善必自内始也内人怨之虽外人亦不能立也大学曰欲治其国先齐其家居家治则移官亦理也
　　居上位而不淫临事而栗者鲜不济矣
　　淫大
　　先忧事者后乐事先乐事者后忧事昔者天子日旦思其四海之内战战惟恐不能乂
　　乂治也
　　诸侯日旦思其四封之内战战惟恐失损之大夫士日旦思其官战战惟恐不能胜庻人日旦思其事战战惟恐刑罚之至也是故临事而栗者鲜不济矣
　　祸福惟人宜其慎也是以易有履虎之言诗有临渊之诫
　　君子之于子也爱而勿面也
　　不形于靣
　　使而勿貌也
　　不以貌劳俫之
　　导之以道而勿强也宫中雍雍外焉肃肃兄弟憘憘朋友切切
　　论语曰朋友切切偲偲兄弟怡怡也
　　远者以貌近者以情友以立其所能而远其所不能苟无失其所守亦可与终身矣
　　曾子本孝
　　曾子曰忠者其孝之本与孝子不登高不履危
　　敬父母之遗体故跬步未敢忘其亲
　　庳亦弗凭不苟笑不苟訾隐不命
　　人有隐僻不讦之也
　　临不指
　　凡居上不为惑众
　　故不在尤之中也孝子恶言死焉
　　死且不行
　　流言止焉美言兴焉故恶言不出于口烦言不及于巳故孝子之事亲也居易以俟命
　　处安易之道以听命也
　　不兴险行以徼幸孝子游之暴人违之
　　就其常也春秋左传曰其【案此下有脱文】
　　出门而使不以或为父母忧也
　　不为事或贻忧于父母也
　　险涂隘巷不求先焉以爱其身以不敢忘其亲也身者亲之枝也可不敬乎
　　孝子之使人也不敢肆行不敢自专也父死三年不敢改父之道
　　故曰三年无改于父之道可谓孝矣
　　又能事父之朋友又能率朋友以助敬也
　　使敬其父母也
　　君子之孝也以正致谏
　　谓卿大夫
　　士之孝也以德从命庻人之孝也以力恶食
　　分地任力致甘美
　　任善不敢臣三德
　　谓王者之孝三德三老也白虎通曰不臣三老崇孝
　　故孝子于亲也【案子各本讹作之今从髙安本】生则有义以辅之谕于道
　　死则哀以莅焉
　　莅临
　　祭祀则莅之以敬如此而成于孝子也
　　曾子立孝
　　曾子曰君子立孝其忠之用礼之贵
　　有忠与礼孝道立
　　故为人子而不能孝其父者不敢言人父不能畜其子者为人弟而不能承其兄者不敢言人兄不能顺其弟者为人臣而不能事其君者不敢言人君不能使其臣者也
　　不可以已能而责人之不能况以所不能
　　故与父言言畜子与子言言孝父与兄言言顺弟与弟言言承兄与君言言使臣与臣言言事君
　　士相见礼曰与君言言使臣与大夫言言事君与老者言言使弟子与幼者言言孝父兄与众言言慈祥与莅官者言言忠信也
　　君子之孝也忠爱以敬反是乱也尽力而有礼庄敬而安之微谏不倦听从而不怠欢欣忠信咎故不生可谓孝矣尽力无礼则小人也
　　岂小人而已哉乃犬马之养
　　致敬而不忠则不入也是故礼以将其力敬以入其忠饮食移味
　　随所欲也
　　居处温愉着心于此济其志也子曰可入也吾任其过吾知其能自取过
　　不可入也吾辞其罪诗云有子七人莫慰母心子之辞也
　　卫诗凯风之末章也七子自责任过之辞
　　夙兴夜寐无忝尔所生言不自舍也
　　小雅小菀之四章也申可以入之义也
　　不耻其亲君子之孝也是故未有君而忠臣可知者孝子之谓也未有长而顺下可知者弟弟之谓也
　　孝经曰以孝事君则忠以敬事长则顺
　　未有治而能任可知者先修之谓也故曰孝子善事君弟弟善事长君子一孝一弟可谓知终矣
　　曾子大孝
　　曾子曰孝有三大孝尊亲其次不辱其下能养公明仪问于曾子曰夫子可谓孝乎
　　公明仪曾子弟子
　　曾子曰是何言与是何言与君子之所谓孝者先意承志谕父母于道
　　凡言与事亲未意则先善举之亲若有志则敬而奉之
　　参直养者也安能为孝乎身者亲之遗体也行亲之遗体敢不敬乎故居处不庄非孝也事君不忠非孝也莅官不敬非孝也朋友不信非孝也战陈无勇非孝也五者不遂灾及乎身【案乎各本作其今从刘本旧注身下作亲乃校书者所加非卢氏注文】敢不敬乎故烹熟鲜香【案鲜下旧注一作羶亦校书者所加】尝而进之非孝也养也君子之所谓孝者国人皆称愿焉曰幸哉有子如此所谓孝也民之本教曰孝
　　孝经曰夫孝德之本也教之所由生也
　　其行之曰养
　　谓致衣食省安否
　　养可能也敬为难敬可能也安为难
　　以忠礼将也
　　安可能也久为难久可能也卒为难父母既殁慎行其身【案慎下旧注一作顺亦校书者所加】不遗父母恶名可谓能终也谓能卒也
　　夫仁者仁此者也义者宜此者也忠者忠此者也【案忠此各本作中此今从方本】信者信此者也礼者体此者也行者行此者也彊者彊此者也乐自顺此生刑自反此作夫孝者天下之大经也夫孝置之而塞于天地衡之而衡于四海置犹立也衡犹横也
　　施诸后世而无朝夕
　　言常行也
　　推而放诸东海而准推而放诸西海而准推而放诸南海而准推而放诸北海而准
　　九夷八蛮七戎六狄谓之四海放犹至也准犹平也
　　诗云自西自东自南自北无思不服此之谓也
　　大雅文王有声之六章也
　　孝有三大孝不匮
　　诗云孝子不匮永锡尔类也
　　中孝用劳
　　劳犹功也
　　小孝用力博施备物可谓不匮矣尊仁安义可谓用劳矣慈爱忘劳可谓用力矣父母爱之喜而不忘父母恶之惧而无怨父母有过谏而不逆
　　当柔声下气也
　　父母既殁以哀祀之加之如此谓礼终矣
　　哀谓服之三年祀谓春秋享之
　　乐正子春下堂而伤其足伤瘳数月不出犹有忧色门弟子问曰夫子伤足瘳矣数月不出犹有忧色何也乐正子春曰善如尔之问也吾闻之曾子曾子闻诸夫子曰天之所生地之所养人为大矣父母全而生之子全而归之可谓孝矣
　　孝经曰天地之性人为贵人之行莫大于孝也
　　不亏其体可谓全矣故君子顷步之不敢忘也
　　跬当声误为顷
　　今予忘夫孝之道矣予是以有忧色故君子一举足不敢忘父母一出言不敢忘父母一举足不敢忘父母故道而不径
　　不由径也
　　舟而不游不敢以先父母之遗体行殆也
　　殆危也
　　一出言不敢忘父母是故恶言不出于口忿言不及于巳然后不辱其身不忧其亲则可谓孝矣草木以时伐焉禽兽以时杀焉夫子曰伐一木杀一兽不以其时非孝也
　　夫子孔子
　　曾子事父母
　　单居离问于曾子曰事父母有道乎
　　单居离曾子弟子
　　曾子曰有爱而敬父母之行若中道则从若不中道则谏谏而不用行之如由巳
　　且俯从所行而思谏道也
　　从而不谏非孝也
　　同父母之非不匡谏
　　谏而不从亦非孝也
　　徒以义谏而行不从
　　孝子之谏达善而不敢争辨争辨者作乱之所由兴也内则曰父母有过下气怡色柔声以谏谏若不入起敬起孝説则复谏
　　由巳为无咎则宁
　　谓顺谏
　　由已为贤人则乱
　　谓争辨贤与无咎互相足
　　孝子无私乐父母所忧忧之父母所乐乐之孝子惟巧变故父母安之若夫坐如尸立如齐弗讯不言
　　齐谓祭祀时讯问也
　　言必齐色
　　严敬其色
　　此成人之善者也未得为人子之道也
　　为人父之事
　　单居离问曰事兄有道乎曾子曰有尊事之以为已望也
　　谓仪象也
　　兄事之不遗其言
　　奉其所令
　　兄之行若中道则兄事之兄之行若不中道则养之养犹隐之
　　养之内不养于外则是越之也养之外不养于内则是疏之也是故君子内外养之也单居离问曰使弟有道乎曾子曰有嘉事不失时也
　　谓冠娶也
　　弟之行若中道则正以使之
　　正以使之以弟道
　　弟之行若不中道则兄事之
　　且以兄礼敬之
　　诎事兄之道若不可然后舎之矣
　　屈事兄之道然犹不变则怒罚之
　　曾子曰夫礼大之由也不与小之自也
　　言大者得自由也
　　饮食以齿
　　以长幼也
　　力事不让辱事不齿执觞觚杯豆而不醉和歌而不哀觚器也实之曰觞杯盘盎盆盏之总名也豆酱器以木曰豆以瓦曰豋
　　夫弟者不衡坐不苟越不干逆色趋翔周旋俯仰从命不见于顔色未成于弟也

