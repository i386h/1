<!-- { "loadSidebar": true } -->
　　周礼司士职曰正朝之位辨其贵贱之等王南向三公北面东上孤东面北上卿大夫西面北上王族故士虎士在路门之右南面东上太仆太右太仆从者在路门之左南面西上司士摈孤卿特揖大夫以其等旅揖士旁三揖王还揖门左揖门右太仆前正视朝位王入内朝皆退也



　　大戴礼记卷八
<经部,礼类,礼记之属,大戴礼记>
　　钦定四库全书
　　大戴礼记卷九
　　汉　戴德　撰
　　千乗第六十七【案各本改作六十八今订正】
　　四代第六十八【案各本改作六十九今订正】
　　虞戴徳第六十九【案各本改作七十今订正】
　　诰志第七十【案各本改作七十一今订正】
　　千乗
　　公曰千乗之国受命于天子通其四疆教其书社修其灌庙【案修各本讹作循今从高安本方本】建其宗主设其四佐列其五官处其朝市为仁如何子曰不仁国不化公曰何如之谓仁子曰不淫于色子曰立妃设如太庙然乃中治中治不相陵不相陵斯庶嫔遧遧则事上静静斯洁信在中朝大夫必慎以恭出防谋事必敬以慎言长幼小大必中度此国家之所以崇也立子设如宗社【案各本脱如字今从杨本方本】宗社先示威威明显见辨爵集徳是以母弟官子咸有臣志莫敢援于外大夫中妇私谒不行此所以使五官治执事正也【案正各本作政今从方本】夫政以教百姓百姓齐以嘉善故蛊佞不生此之谓良民国有道则民昌此国家之所以大遂也卿设如大门大门显美小大尊卑中度开明闭幽内禄出灾以顺天道近者闲焉远者稽焉君发禁宰受而行之【案各本脱受字今从杨本】以时通于地散布于小理【案理方本作治】天之灾祥地寳丰省及民共飨其禄共任其灾此国家之所以和也国有四辅辅卿也卿设如四体毋易事毋假名毋重食凡事尚贤进能使知事爵不世能官之不愆【案各本脱官字今从杨本】凡民戴名以能食力以时成以事立此所以使民让也民咸孝弟而安让此以怨省而乱不作也此国家之所以长也【案各本脱家字今从方本】下无用则国家富上有义则国家治长有礼则民不争立有神则国家敬兼而爱之则民无怨心以为典令【案各本讹作以为无命今从方本】则民不偷【案盛徳篇云无度量则小者偷惰】昔者先王本此六者而树之徳此国家之所以茂也【案各本脱之字今从方本】设其四佐而官之司徒典春以教民之不则治不若不令【案治各本讹作时今从方本】成长幼老疾孤寡以时通于四疆有阖而不通有烦而不治则民不乐生不利衣食凡民之藏贮以及山川之神明加于民者发图功谋【案图字从刘本订正他本讹作国下旧注一作同乃校书者语】斋戒必敬防时必节日厯巫祝执伎以守官俟命而作祈王年祷民命及畜谷蜚征庶虞百草【案各本脱百字今从方本】方春三月缓施生育动作百物于时有事享于皇祖皇考朝孤子八人以成春事司马司夏以教士车甲凡士执伎论功修四衞强股肱质射御才武聪慧治众长卒可以为仪缀于国【案可各本讹作所今从杨本】出可以为率诱于军旅四方诸侯之游士国中贤余秀与阅焉【案与各本讹作兴今从方本】方夏三月养长秀蕃庶物于时有事享于皇祖皇考爵士之有庆者七人以成夏事司寇司秋以听狱讼治民之烦乱执权变民中凡民之刑萌本以安闲【案之下各本衍不字萌讹作□安讹作要今从杨本】作起不敬以欺惑憧愚作于财贿六畜五谷曰盗诱居室家及幼子曰不义【案此六字各本讹作有君子曰义五字今从方本】子女专曰妖饬五兵及木石曰贼以中情出小曰间大曰讲【案讲当作构或古通用】利辞以乱属曰谗以财投长曰贷凡犯天子之禁陈刑制辟以追罔民之不率上教者【案罔各本作国今从杨本】夫是故一家三夫道行三人余食哀乐平无狱方秋三月收敛以时于时有事尝新于皇祖皇考食农夫九人以成秋事司空司冬以制度制地事准揆山林规表衍沃畜水行衰濯浸以节四时之事治地远近以任民力以节民食太古食壮之食攻老之事公曰功事不少而糇粮不多乎子曰太古之民秀长以寿者食也在今之民羸丑以胔者事也太古无游民食节事时民各安其居乐其官【案各本讹作宫下又加室字今从杨本】服事信上上下交信地移民聚【案各本脱聚字今从方本】在今之世上治不平民治不和百姓不安其居不乐其官老疾用财壮狡用力于兹民游薄事贪食于兹民忧古者殷书为成男成女名属升于公门此以气食得节作事得时民劝有功【案各本脱民字今从杨本】夏服君事不及暍冬服君事不及冻是故年谷顺成【案顺各本讹作不今从方本】天之饥馑道无殣者在今之世男女属散名不升于公门此以气食不节作事不时【案时各本作成今从杨本】天之饥馑于时委民不得以疾死是故立民之居必于中国之休地因寒暑之和六畜育焉五谷宜焉辨轻重制刚柔和五味以节食时事东辟之民曰夷精以侥至于大远有不火食者矣南辟之民曰蛮信以朴至于大远有不火食者矣西辟之民曰戎劲以刚至于大远有不火食者矣北辟之民曰狄肥以戾至于大远有不火食者矣及中国之民曰五方之民咸有安居和味【案各本脱咸字居讹作民今从杨本】咸有实用利器知通之信令之及量地度居有城郭立朝市地以度邑邑以度民以观安危距封后利先虑乆固依固可守为奥可乆【案奥隩古通用】能节四时之事霜露时降方冬三月草木落庶虞藏五谷必入于仓于时有事蒸于皇祖皇考息国老六人以成冬事民咸知孤寡之必不末也【案末字他本讹作未今从刘本杨本】咸知有大功之必进等也咸知用劳力之必以时息也推而内之水火【案内纳古通用】入也弗之顾矣而况有强适在前【案适敌古通用】有君长正之者乎公曰善哉
　　四代
　　公曰四代之政刑论其明者可以为法乎子曰何哉四代之政刑皆可法也公曰以我行之其可乎子曰否不可臣愿君之立知而以观闻也四代之政刑君若用之则缓急将有所不节不节君将约之约之卒将弃法弃法是无以为国家也公曰巧匠辅绳而斲胡为其弃法也子曰心未之度习未之狎【案未之杨本皆作之未】此以数逾而弃法也夫规矩准绳钧衡此昔者先王之所以为天下也小以及大近以知远今日行之可以知古可以察今其此耶水火金木土谷此谓六府废一不可进一不可民竝用之今日行之可以知古可以察今其此耶昔夏商之未兴也伯夷谓此三常之眇【案三常又见虞戴徳篇各本常讹作帝因又讹为二帝】公曰长国治民恒干论政之大体以教民辨厯大道以时地性兴民之阳徳以教民事上服周室之典以顺事天子修政勤礼以交诸侯大节无废小眇其后乎【案小各本讹作少今从程本】子曰否不可后也诗云东有开明于时鸡三号以兴庶虞动【案各本重庶虞二字今从杨本】蜚征作啬民执功百草咸淳地倾水流之是以天子盛服朝日于东堂以教敬示威于天下也是以祭祀昭有神明燕食昭有慈爱宗庙之事昭有义率礼朝廷昭有五官无废甲胄之戒昭果毅以听天子曰崩诸侯曰薨大夫曰卒士曰不禄庻人曰死昭哀哀庆无失节【案庆各本讹作爱今从方本】是以父慈子孝兄爱弟敬此昔先王之所先施于民也君而后此则为国家失本矣公曰善哉子察教我也子曰乡也君之言善执国之节也君先眇而后善中备以君之言【案之各本讹作子今从杨本】可以知古可以察今奂然而与民壹始【案与各本讹作兴今从方本】公曰是非吾言也吾一闻于师也子吁焉其色曰嘻君行道矣公曰道耶子曰道也公曰吾未能知人未能取人子曰君何为不观器视才公曰视可明乎子曰可以表仪公曰愿学之子曰平原大薮瞻其草之高丰茂者必有怪鸟兽居之且草可财也【案财材古通用】如艾而夷之【案艾刈古通用夷薙古通用】其地必宜五谷高山多林必有怪虎豹蕃孕焉深渊大川必有蛟龙焉民亦如之君察之此可以见器见才矣公曰吾犹未也子曰羣然戚然颐然睾然踖然柱然抽然首然佥然湛然渊渊然淑淑然齐齐然节节然穆穆然皇皇然见才色脩声不视闻怪物怪命不改志【案怪命各本作恪命今从杨本】舌不更气君见之举也得之取也有事事也事必与食食必与位无相越逾昔虞舜天徳嗣尧取相十有六人如此公曰嘻美哉子道广矣吾恐惽而不能用也何以哉子曰由徳径径【案各本脱子字下五字讹在子道广矣之下今从方本】公曰请问图徳何尚子曰圣知之华也知仁之实也仁信之器也信义之重也义利之本也委利生孽公曰嘻言之至也道天地以民辅之圣人何尚子曰有天徳有地徳有人徳此谓三徳三徳率行乃有阴阳阳曰徳隂曰刑公曰善哉再闻此矣阳徳何出子曰阳徳出礼礼出刑刑出虑虑则节事于近而扬声于远公曰善哉载事何以子曰徳以监位位以充局局以观功功以养民民于此乎上公曰禄不可后乎子曰食为味味为气气为志发志为言发言定名名以出信信载义而行之禄不可后也公曰所谓民与天地相参者何谓也子曰天道以视地道以履人道以稽废一曰失统恐不长飨国公愀然其色子曰君藏玉惟慎用之惟慎【案惟各本讹作虽今从方本】敬而勿爱民亦如之执事无贰五官有差喜无竝爱卑无加尊浅无测深小无招大此谓楣机楣机宾荐不防昔舜徴荐此道于尧尧亲用之不乱上下公曰请问民徴子曰无以为也难行公曰愿学之几必能子曰贪于味不让妨于政愿富不乆妨于政慕宠假贵妨于政治民恶众妨于政为父不慈妨于政为子不孝妨于政大纵耳目妨于政好色失志妨于政好见小利妨于政变从无节妨于政【案各本脱此三字今从高安本】挠弱不立妨于政刚毅犯神妨于政鬼神过节妨于政幼勿与众克勿与比依勿与谋放勿与游徼勿与事臣闻之弗荐【案荐各本讹作庆今从杨本】非事君也君闻之弗用以乱厥徳臣将荐其简者【案荐各本亦讹作庆今从杨本】盖人有可知者焉貌色声众有美焉必有美质在其中者矣貌色声众有恶焉必有恶质在其中者矣此皆伯夷之所后出也【案皆各本讹作者今从高安本】子曰伯夷曰【案各本脱曰字今从杨本】建国建政修国修政【案上修字下旧注一作循乃校书者语】公曰善哉
　　虞戴徳
