<!-- { "loadSidebar": true } -->
　　公曰昔有虞戴徳何以深虑何及高举安取子曰君已闻之【案已各本作以今从杨本】惟丘无以更也君之闻而未成也【案而各本作如今从方本】黄帝慕修之【案修下旧注一作循乃校书者语】曰明法于天明【案此下各本衍一开字杨本重一明字今从方本】施教于民行此以上明于天化也开物毕起【案各本脱开字毕讹作必今从方本】是故民听命而弗改也【案各本脱听字今从方本】公曰善哉以天教于民可以班乎子曰可哉虽可而弗由此上知所以行斧钺也【案此下各本衍以字今从方本】父之于子天也君之于臣天也有子不事父有臣不事君是非反天而倒行耶故有子不事父不顺有臣不事君必刃顺天作刑地生庶物是故圣人之教于民也率天而祖地【案而各本作如今从方本】能用民徳是以高举不过天深虑不过地质知而好仁能用民力此以三常之礼明而名不蹇礼失则坏名失则惽是故上古不讳正天名也天子之官四通正地事也天子御珽诸侯御荼大夫服笏正民徳也敛此三者而一举之戴天履地以顺民事天子告朔于诸侯率天道而敬行之以示威于天下也诸侯内贡于天子【案内纳古通用】率名斆地实也【案斆效古通用】是以不至必诛诸侯相见卿为介以其教士毕行使仁守防朝于天子天子以嵗二月为坛于东郊建五色设五兵具五味陈六律奏五声【案律下各本衍品字今从方本】听明教置离抗大侯规鹄竖物【案竖各本讹作坚今从杨本】九卿佐三公三公佐天子天子践位诸侯各以其属就位乃升诸侯之教士【案各本重诸侯二字今从方本】教士执弓挟矢揖让而升履物以射其心志端【案各本讹作其地心端今从方本】色容正时以斆伎时有庆以地不时有让以地天下之有道也有天子存国之有道也君得其正家之不乱也有仁父存是故圣人之教于民也以其近而见者稽其远而明者天事曰明地事曰昌人事曰乐【案各本脱乐字今从方本】比两以庆违此三者谓之愚民愚民曰奸奸必诛是以天下平而国家治民亦无贷居小不约居大则治众则集寡则缪【案缪穆古通用】祀则得福以征则服此惟官民之上徳也公曰三代之相授必更制典物道乎子曰否猷徳保保惽乎前以小继大变民视也【案视各本作示今从方本】公曰善哉子之察教我也子曰丘于君惟无言言必尽于他人则否公曰教他人则如何子曰否丘则不能昔啇老彭及仲傀【案即仲虺】政之教大夫官之教士技之教庻人则抑抑则缀以徳行不任以言任庻人以言【案各本脱任字今从杨本】犹以夏后氏之袝怀袍褐也【案朱本沈本脱袍字今从各本】行不越境公曰善哉我则问政子事教我子曰君问已参黄帝之制制之大礼也公曰先圣之道斯为美乎子曰斯为美虽有美者必偏属于斯昭天之福迎之以祥作地之穑【案穯各本讹作福今从方本】制之以昌兴民之徳守之以长公曰善哉
　　诰志
　　公曰诰志无荒以防民义斋戒必敬防时必节牺牲必全齐盛必洁上下禋祀外内无失节其可以省怨远灾乎子曰丘未知其可以省怨也公曰然则何以事神子曰以礼防时夫民见其礼则上不援【案不各本讹作下今从杨本】不援则乐【案各本脱不字今从杨本】乐斯无忧此以怨省而乱不作也【案此以各本讹作以此今从杨本】夫礼防其四时四孟四季五牲五谷顺至必时其节【案此下各本衍也字今从杨本】丘未知其可以远灾也【案此下各本衍为字今从杨本】公曰然则为此何以子曰知仁合则天地成天地成则庶物时庶物时则民财【案字从杨本各本讹作敬下有一作欲三字乃校书者语】民财以时作时作则节事节事以动众则有极【案各本重动众二字今从杨本】有极以使民则劝劝则有功有功则无怨无怨则嗣世乆世乆惟圣人【案各本脱下世乆二字今从杨本】是故政以胜众非以陵众众以胜事非以伤事事以靖民非以徴民故地广而民众非以为灾长之禄也丘闻周太史曰政不率天【案此下各本衍下字今从杨本】不由人则凡事易坏而难成虞史伯夷曰明孟也幽幼也明幽雌雄也雌雄迭兴而顺至正之统也日归于西起明于东月归于东起明于西虞夏之厯建正于孟春【案建正各本讹作正建今从晋志所引】于时冰泮发蛰百草权舆瑞雉无释【案史记作百草奋兴秭鳺先】物乃嵗俱生于东次【案各本讹作以今从杨本】顺四时卒于冬方【案各本讹作万今从杨本】于时鸡三号卒明载于青色抚十二月节卒于丑日月成嵗厯再闰以顺天道此谓虞汁月【案谓下各本衍嵗字今从杨本】天曰作明日与维天是戴地曰作昌日与维地是事人曰作乐日与维民是嬉【案三日字各本讹作曰今从袁本杨本方本】民之动能不远厥事民之妃色【案妃各本讹作悲今从方本】不远厥徳此谓表里时合物之所生而蕃昌之道如此天生物地养物物备兴而时用常节曰圣人主祭于天曰天子天子崩步于四川伐于四山卒葬曰帝天作仁地作富人作治乐治不倦财富时节是故圣人嗣则治文王治以俟时汤治以伐乱禹治以移众众服以立天下尧贵以乐治时举舜舜治以徳使力在国统民而恕【案而各本作如今从方本】在家抚官如国【案如各本作而今从方本】安之勿变劝之勿沮民咸废恶而进良【案而各本亦作如今从方本】上诱善而行罚百姓尽于仁而遂安之此古之明制之治天下也仁者为圣贵次力次美次射御次古之治天下者必圣人圣人有国则日月不食星辰不孛【案孛各本讹作勃上又衍陨字今从高安本】海不运河不满溢川泽不竭山不崩解陵不阤【案阤各本作施下又衍谷字今从方本】川谷不处【案谷各本讹作浴今从方本】深渊不涸于时龙至不闭鳯降忘翼鸷兽忘攫爪鸟忘距防虿不螫婴儿蟁防不食夭驹雒出服河出图自上世以来莫不降仁国家之昌国家之臧信仁是故不赏不罚而民咸尽力【案而各本作如今从方本】车不建戈远迩咸服使来往地滨毕极【案滨各本讹作宾今从方本】无怨无恶率惟懿徳此无空礼无空名贤人竝优残毒以时省举良良举善善恤民使仁日斆仁宾【案此下各本有也字今从杨本】
　　大戴礼记卷九
　　钦定四库全书
　　大戴礼记卷十
　　汉　戴德　撰
　　文王官人第七十一【案各本改作七十二今订正】
　　诸侯迁庙第七十二【案二或改作三或不改故陈振孙云两七十二】
　　诸侯衅庙第七十三【案三或改作四或不改故吴澄云两七十三】
　　文王官人
　　王曰太师慎维深思内观民务察度情伪
　　谓视中观隐也
　　变官民能厯其才艺女维敬哉
　　试以众位厯观其才也
　　女何慎乎非伦
　　伦理次也宜所慎
　　伦有七属属有九用用有六徴【案徴他本讹作微今从刘本】一曰观诚二曰攷志三曰视中四曰观色五曰观隐六曰揆徳其说在下
　　王曰于乎女因方以观之富贵者观其礼施也
　　观其礼及其施曲礼曰积而能散
　　贫穷者观其有徳守也
　　观其徳与其守孔子曰君子固穷
　　嬖宠者观其不骄奢也隐约者观其不慑惧也
　　曲礼曰富贵而知好礼则不骄不淫贫贱而知好礼则志不慑
　　其少观其恭敬好学而能弟也其壮观其絜亷务行而胜其私也其老观其宪慎【案各本宪上衍意字今从方本】强其所不足而不逾也
　　孔子射矍相之圃盖观者如堵墙使公罔之裘序防觯而语公罔之裘觯而语曰幼壮孝弟耆耋好礼不从流俗修身以俟死者不在此位也盖去者半处者半序防又觯而语曰好学不倦好礼不变旄期称道不乱者不在此位也盖防有存者
　　父子之间观其孝慈也兄弟之间观其和友也君臣之间观其忠惠也
　　父慈子孝兄友弟和君惠臣忠也
　　乡党之间观其信惮也
　　信而敬惮
　　省其居处观其义方省其丧哀观其贞良省其出入观其交友省其交友观其任亷
　　任以恩相亲信也
　　攷之以观其信絜之以观其知【案絜字他本讹作挈今从刘本】示之难以观其勇烦之以观其治【案逸周书作烦之以事以观其治此脱二字】淹之以利以观其不贪蓝之以乐以观其不宁
　　蓝犹滥也
　　喜之以物以观其不轻怒之以观其重醉之以观其不失也纵之以观其常远使之以观其不贰迩之以观其不倦探取其志以观其情攷其隂阳以观其诚
　　隂阳犹隐显也
　　覆其微言以观其信曲省其行以观其备【案此下各本衍成字今从方本】此之谓观诚也二曰方与之言以观其志志殷而防殷盛也防盖深也
　　其气寛以柔其色俭而不謟其礼先人其言后人见其所不足曰日益者也
　　言日就益
　　好临人以色【案好各本讹作如今从方本及逸周书】高人以气贤人以言防其不足
　　不欲见之
　　伐其所能曰日损者也其貌直而不侮【案侮他本讹作伤今从刘本】其言正而不私不饰其美不隐其恶不防其过
　　如日月之食
　　曰有质者也其貌固妪其言工巧【案妪各本讹作呕注同今从方本】妪以耽色下人谓形柔而辞巧
　　饰其见物务其小徴【案徴各本讹作微今从方本】
　　有浮浅之事则工饰之而务尚其小成
　　以故自说
　　言以事自解説
　　曰无质者也喜怒以物而色不作烦乱之而志不营营犹乱也
　　深道以利而心不移
　　道也者导也
　　临慑以威而气不卑曰平心而固守者也喜怒以物而变易知烦乱之而志不裕示之以利而易移临慑以威而易慑曰鄙心而假气者也【案假各本讹作势今从方本】执之以物而遫决惊之以卒而度料【案决字各本讹在惊字下今从方本】
　　言引之以卒然之事而能应时度焉
　　不紊而性辨【案紊各本讹作学今从方本】曰有虑者也难投以物物事
　　难説以言知一而不可以解也【案而各本作如今从方本】
　　言因一端
　　困而不知其止无辨而自顺【案顺各本作慎今从方本】曰愚戆者也【案戆各本讹作怒今从方本】
　　谓闇狼也
　　营之以物而不虞
　　虞度也至则攻辨之不豫计度
　　犯之以卒【案之各本讹作人今从方本】而不惧置义而不可迁临之以货色【案货各本讹作贷今从方本】而不可营曰絜亷而果敢者也果敢谓不虞不惧也絜亷谓不营于货色在义而不可迁则兼之也
　　易移以言存志不能守固【案固各本作锢今从方本】已诺无断言止慎诺于人又不能自裁断
　　曰弱志者也顺与之弗为喜非夺之弗为怒沈静而寡言多稽而俭貌
　　稽攷也
　　曰质静者也辨言而不固行【案此下各本衍有道而先困五字今从方本】自顺而不让【案顺各本作慎今从方本】失当而强之【案各本脱失字而作如今从方本】曰妬诬者也【案妬上各本衍始字注同今从方本】
　　谓妬贤诬善
　　微情而能发【案微情各本讹作徴清今从方本】
　　谓攻发幽赜也
　　度察而能尽曰志治者也【案志治各本讹作治志今从方本】华而诬【案而各本作如今从方本】巧言令色足恭一也皆以无为有者也子曰巧言令色鲜矣仁
　　此之谓攷志也【案谓各本作为今从方本】
　　攷度其志
　　三曰诚在其中此见于外
　　此上之诸志
　　以其见占其隐
　　按其阳察其隂
