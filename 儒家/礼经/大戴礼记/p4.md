<!-- { "loadSidebar": true } -->
　　将闲诸则【案闲当作闲】或取离驹纳之则法也【案此下旧注矩关一作短闵夫妇一作夫卿乃校书者所加非卢氏注文】
　　六月
　　初昏斗柄正在上五月大火中六月斗柄正在上用此见斗柄之不正当心也【案正各本讹作在今从方本】盖当依依尾也煮桃桃也者杝桃也杝桃也者山桃也煮以为豆实也鹰始挚始挚而言之何也讳杀之辞也故言挚云【案各本脱言字今从傅本】
　　七月
　　秀雚苇未秀则不为雚苇秀然后为雚苇故先言秀狸子肇肆肇始也肆遂也言其始遂也其或曰【案其字衍文】肆杀也
　　湟潦生苹湟下处也有湟然后有潦潦而后有苹草也【案下潦字各本亦作有潦今从傅本】
　　爽死爽也者犹疏也
　　苹秀【案苹尔雅作荓】苹也者【案此下各本衍有字今从傅本】马帚也
　　汉案户汉也者天汉也【案各本脱此四字今据文选西征赋月赋注所引】案户也者直户也言正南北也
　　寒蝉鸣蝉也者蝭也
　　初昏织女正东乡
　　时有霖雨
　　灌荼灌聚也荼雚苇之秀为蒋褚之也雚未秀为菼苇未秀为芦
　　斗柄县在下则旦
　　八月
　　剥剥也者【案各本脱此四字今从傅本】畜之时也
　　校也者黑也校也者若绿色然妇人未嫁者衣之剥枣剥也者取也
　　栗零零也者降也零而后取之故不言剥也
　　丹鸟羞白鸟丹鸟也者谓丹良也白鸟也者【案两也者各本脱也字今从月令注所引】谓蚊蚋也其谓之鸟者何也【案各本脱者何二字今从傅本】重其养者也有翼者为鸟羞也者进也不尽食也辰则伏辰也者房星也【案各本脱者字今从通解本房各本讹作谓今从初学记所引】伏也者入而不见也
　　鹿人从鹿人从者【案各本不重鹿人从三字今从方本】从羣也鹿之养也离羣而善【案此下各本衍而字今从傅本】之离而生非所知时也故记从不记离君子之居幽也不言或曰人从也者【案各本重一人字今从方本】大者于外小者于内率之也
　　鴽为防
　　参中则旦
　　九月
　　内火内火也者大火大火也者心也
　　遰鸿鴈遰往也
　　主夫出火主夫也者主以时纵火也
　　陟鸟蛰陟升也鸟者燕也先言陟而后言蛰何也陟而后蛰也
　　熊罴貊貉鼶鼬则穴【案尔雅注引鼶鼬则穴各本讹作鼬鼪则大】言蛰也【案各本作若蛰而今从方本】
　　荣鞠鞠草也鞠荣而树麦时之急也
　　王始裘王始裘者何也【案各本不重王始裘三字今从通解本】衣裘之时也
　　辰系于曰
　　雀入于海为蛤盖有矣非常入也
　　十月
　　豺祭兽善其祭而后食之也
　　初昏南门见【案此月南门三星朝见于东南隅非昏见也初昏二字乃衍文】南门者星名也及此再见矣
　　黑鸟浴【案鸟各本讹作乌今从关本】黑鸟者何也鸟也【案各本脱黑鸟二字及下也字今从傅本】浴也者飞乍髙乍下也
　　时有养夜养者长也【案各本脱夜养二字今从关本】若日之长也雉入于淮为蜃蜃者蒲卢也【案古语谓随变而成者曰蒲卢】
　　织女正北乡则旦织女星名也
　　十有一月
　　王狩王狩者【案各本脱下王字今从傅本】言王之时田也【案各本脱也字今从方本】冬猎为狩
　　陈筋革陈筋革者省兵甲也
　　啬人不从不从者弗行【案此下有脱文】
　　于时月也万物不通
　　陨麋角陨坠也日冬至阳气至始动诸向生皆蒙蒙符矣故麋角陨记时焉尔
　　十有二月
　　鸣弋【案弋鸢古字通】弋也者禽也先言鸣而后言弋者何也鸣而后知其弋也
　　驹贲驹也者螘也贲者何也走于地中也
　　纳卵蒜卵蒜也者本如卵者也纳者何也纳之君也虞人入梁虞人官也梁者主设罔罟者也
　　陨麋角盖阳气且睹也【案且各本作旦今从傅本】故记之也








　　大戴礼记卷二
　　钦定四库全书
　　大戴礼记卷三
　　汉　戴德　撰
　　保第四十八
　　保傅
　　殷为天子三十余世而周受之
　　凡三十一世
　　周为天子三十余世而秦受之
　　凡三十七世
　　秦为天子二世而亡人性非甚相远也
　　孔子曰性相近
　　何殷周有道之长而秦无道之暴
　　暴卒疾也
　　其故可知也古之王者太子乃生因举以礼【案各本作太子及生固举之礼汉书贾谊传作太子乃生顔师古注乃始也魏书李彪传所引作因举以礼与新书合今参据改正】古即殷周时也
　　使士负之
　　卜其吉也
　　有司齐肃端冕【案齐肃各本讹作参夙兴今据李彪传所引改正】见之南郊见于天也
　　齐肃【案各本讹作参职今订正】谓三月朝也端正也冕服之正
　　过阙则下
　　敬君典法之处
　　过庙则趋
　　迳阙故下【案迳各本讹作遥今据仪礼经传通解改正】望庙则趋
　　孝子之道也故自为赤子时教固巳行矣昔者周成王幼在襁褓之中召公为太保周公为太傅太公为太师武王崩成王十有三也而云在襁褓之中言其小
　　保保其身体
　　保谓安守之
　　傅傅其德义
　　傅犹敷也
　　师导之教训
　　师傅之教大同也师主于训导傅则受而述之书序曰周公为师召公为保相成王为左右也
　　此三公之职也
　　今尚书説三公司马司徒司空也古尚书及周礼説义与此同故先儒论者多依此为説也
　　于是为置三少皆上大夫也
　　卿也谓之孤也
　　曰少保少傅少师是与太子宴者也
　　记者因成王幼稚周公居摄又以王少渐圣贤之训长终封禅之美故据其成事同于太子而始末序之取明殷周之隆师友为先也
　　故孩提
　　三少又亲近故孩提而教之
　　三公三少固明孝仁礼义以导习之也逐去邪人不使见恶行于是比选天下端士孝悌闲博有道术者以辅翼之使之与太子居处出入故太子乃日见正事闻正言行正道左视右视前后皆正人夫习与正人居不能毋正也犹生长于齐不能不齐言也习与不正人居不能毋不正也犹生长于楚不能不楚言也故择其所嗜必先受业乃得尝之择其所乐必先有习乃得为之恐其懈惰故以所嗜好而诱之
　　孔子曰少成若天性【案他本脱去天字今从刘本】习贯之为常言人性本虽无善少教成之若天性自然也周书曰习之为常自气血始
　　此殷周之所以长有道也
　　其太子幼择师友亦然
　　及太子少长知妃色则入于学学者所学之官也【案各本作则入于小学小者所学之官也今据贾谊新书及汉书订正】
　　古者太子八嵗入小学十五入太学也
　　学礼曰帝入东学上亲而贵仁则亲疏有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不匮矣帝入北学上贵而尊爵则贵贱有等而下不逾矣
　　成王年十五亦入诸学观礼布政故引天子之礼以言之四学者东序瞽宗虞庠及四郊之学也春气温养故上亲夏物咸小大殊故上齿秋物成实故贵德冬时物藏于地惟象于天半见也故上爵也
　　帝入太学承师问道退习而端于太傅太傅罚其不则而达其不及则德智长而理道得矣此五义者既成于上则百姓黎民化辑于下矣【案辑下旧注辑一作缉乃校书者所加非卢氏注文】学成治就此殷周之所以长有道也
　　成王学竝正于三公也独云太傅举中言
　　及太子既冠成人免于保傅之严则有司过之史有亏膳之宰【案有下各本衍彻字今从方本】
　　太子齿于学有榎楚之威成王虽幼固与成人等且王既冠
　　太子有过史必书之史之义不得不书过不书过则死过书而宰彻去膳【案此下各本衍夫膳二字今从方本及太平御览所引】宰之义不得不彻膳不彻膳则死于是有进善之旍
　　尧置之令进善者立于旍下也
　　有诽谤之木
　　尧置之使书政之失也
　　有敢谏之鼓
　　舜置之使谏者击之以自闻也
　　鼓夜诵诗
　　贾谊云瞽史诵诗然瞽与鼓声误也夜史为字误
　　工诵正谏大夫进谋
　　工乐人也瞽官长诵谓随其过诵诗以讽大夫谏之以义后于瞽史
　　士传民语习与智长故切而不攘
　　量知授业故虽劳能受也
　　化与心成故中道若性
　　观心施化故变善如性也
　　是殷周所以长有道也三代之礼天子春朝朝日秋暮夕月
　　祭日东坛祭月西坎以别内外以端其位
　　所以明有别也
　　教天下之别也【案别各本讹作臣今从永乐大典本】
　　春秋入学坐国老执酱而亲馈之
　　仲春舎菜合儛仲秋班学合声天子视学而遂养老
　　所以明有孝也
　　教天下之孝也
　　行中鸾和步中采茨【案此下旧注一作荠乃校书者语非卢氏注文】趋中肆夏车亦应乐节步又中佩声互言之也尔雅曰堂上谓之行门外谓之趋周礼及玉缫曰行以肆夏趋以采茨此云步中采茨趋中肆夏又云行以采茨趋以肆夏则于大寝之内奏采茨朝廷之中奏肆夏与周礼
　　文误也
　　所以明有度也
　　教天下之仪也【案各本脱之字今从永乐大典本】
　　于禽兽见其生不食其死闻其声不尝其肉故远庖厨
　　玉缫曰凡血气之类弗身践
　　所以长恩且明有仁也
　　皆先正于已
　　食以礼
　　谓爼豆传列及食之等
　　彻以乐
　　于饮食之问又不忘礼乐
　　失度则史书之工诵之三公进而读之宰夫减其膳是天子不得为非也
　　失孝敬礼乐之度也
　　明堂之位曰【案位当作礼与上所引学礼皆古礼逸篇】笃仁而好学多闻而道慎天子疑则问应而不穷者谓之道道者导天子以道者也常立于前是周公也诚立而敢断
　　言能忠诚有立而果于断割
　　辅善而相义者谓之充充者充天子之志也常立于左是太公也絜亷而切直匡过而谏邪者谓之弼弼者拂天子之过者也常立于右是召公也博文强记接给而善对者谓之承承者承天子之遗忘者也常立于后是史佚也
　　接给谓应所问而给也史佚周太史尹佚也立道于前承于后置充于左列谏于右顺名义也道者有疑则问故或谓之疑充者辅善故或谓之辅
　　故成王中立而听朝则四圣维之是以虑无失计而举无过事殷周之所以长乆者【案所各本讹作前今从方本】其辅翼天子有此具也及秦不然其俗固非贵辞让也所尚者告得也
　　贾谊云所上者告讦也然得字之误也
　　固非贵礼义也所尚者刑罚也故赵髙傅胡亥
　　赵髙宦者秦中车府令胡亥始皇少子二世也
　　而教之狱所习者非斩劓人则夷人三族也故今日即位明日射人忠谏者谓之诽谤深为计者谓之訞诬昔伊尹谏夏桀桀笑曰子为訞言矣庄辛谏襄王襄王曰先生为楚国訞与是也
　　其视杀人若艾草菅然岂胡亥之性恶哉彼其所以习导非其治故也鄙语曰不习为吏而视巳事【案而各本作如今从方本】
　　观前成事也古谚云前事之不忘后事之师也鄙犹今言俗语然也
