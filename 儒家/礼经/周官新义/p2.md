<!-- { "loadSidebar": true } -->
　　内司服奄一人女御二人奚八人
　　缝人奄二人女御八人女工八十人奚三十人
　　染人下士二人府二人史二人徒二十人
　　追师下士二人府一人史二人工二人徒四人
　　屦人下士二人府一人史一人工八人徒四人
　　夏采下士四人史一人徒四人
　　大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以纠万民六曰事典以富邦国以任百官以生万民
　　典之字从册从丌从册则载大事故也从丌则尊而丌之也则之字从贝从刀从贝者利也从刀者制也灋之字从水从廌从去从水则水之为物因地而为曲直因器而为方圆其变无常而常可以为平从廌则廌之为物去不直者从去则灋将以有所取也然则典则灋详略可知矣王之治邦国则班常而已故以典典言其大常也治都鄙则使有所揆焉不特班常而已故以则使有所揆焉者也治官府则悉矣故以灋灋则事为之制曲为之防非特使有所揆而已言治都鄙官府则先官府后都鄙者以大宰所治内外之序为先后也言施典则灋及以待邦国都鄙官府之治则先邦国次都鄙后官府以大宰所施所待尊卑之序为先后也所治以内外之序为先后而先言治邦国则六典以佐王治非与八灋八则序先后而言故也治典曰以经邦国以纪万民者有经则宜有纬有纪则宜有纲经而纪之者典也纲而纬之则存乎其人矣大宰帅其属以佐王均邦国而治典以经邦国治职以平邦国者盖治典之为书以经邦国而已治官之属推而行之然后有以平邦国至于均邦国则王之事非治典之书所能及非治官之属所能専所谓纲而纬之存乎其人者此也治典以纪万民治职以均万民则亦治典之为书以纪万民而已治官之属推而行之然后有以均万民也大司徒率其属以佐王安扰邦国而教典教职皆曰以安邦国盖教典之为书教官之为职止于以安邦国而已至于扰邦国则王之事也虽然王之事于邦国亦有所不获扰焉故曰以安扰邦国也教典以扰万民而教职以宁万民则亦教典之为书以扰万民而已教官之属以其职推而行之然后有以宁万民也大司马率其属以佐王平邦国政典亦曰以平邦国而政职以服邦国盖政典之为书以平邦国而王之为政亦以平邦国而已至于政职然后务以服之务以服之则官人之事耳非所以为王也政典以均万民而政职以正万民则亦政典之为书以均万民而已政官之属以其职推而行之然后有以正万民也礼典礼职皆以和邦国以谐万民盖礼者体也体定矣则礼典之为书与礼官之为职不能有加损也刑典刑职皆以诘邦国以纠万民其意亦犹是也盖刑者形也形成矣则刑典之为书刑官之为职亦不能有加损也大宗伯帅其属以佐王和邦国又曰佐王建保邦国则王之事又能建保邦国非特以和而已大司冦帅其属以佐王刑邦国盖典与职能诘邦国而已能刑则王之事也然而又曰刑邦国诘四方则虽王之事于四方亦有所不获刑焉盖或徒以威让文诘加之而已事典事职皆以富邦国盖事典之为书事官之为职以富邦国而已事典则以生万民事职皆以养万民盖事典之为书以生万民而已事官之属以其职推而行之然后有以养万民也于邦国曰经于万民曰纪于邦国曰安于万民曰扰于邦国曰和于万民曰谐于邦国曰平于万民曰均于邦国曰诘于万民曰纠于邦国曰富于万民曰生万民王所自治也故其事致详焉治典教典曰官府礼典政典刑典事典曰百官者官府言其属百官则言六官之属天地之官嫌于不分故言其属而已四时之官嫌于不通故言六官之属也
　　以八灋治官府一曰官属以举邦治二曰官职以辨邦治三曰官聨以防官治四曰官常以听官治五曰官成以经邦治六曰官灋以正邦治七曰官刑以纠邦治八曰官计以弊邦治
　　建官矣则设属以佐之故一曰官属以举邦治设属矣则分职以治之故二曰官职以辨邦治分职矣事非一职所能独治则聨事以供之故三曰官聨以防官治六官聨事则有故常违而辩焉则以故常听之而已故四曰官常以听官治官常以听百官府之治而已若夫听万民之治则有八成焉故五曰官成以经邦治以官常官成听之矣然后以法正之故六曰官灋以正邦治犯法矣然后以刑纠之故七曰官刑以纠邦治自官属至于官刑皆法而已徒法不能以自行必得人焉为上行法然后治成听官府之六计则所以进羣吏使各致其行能为上行法也故八曰官计以弊邦治官计者官府之治所成终始也八灋或言邦治或言官治者官聨官常六官之通治虽六官之通治而各致其一官之治故言官治与天地二官嫌于不分故称官府同意余则各一官之治虽各一官之治而六官相待而成治是乃所以为邦治也故言邦治与四时之官嫌于不通故称百官同意官聨以防官治而小宰则以官府之六聨合邦治者大司徒之职曰天地之所合也风雨之所防也盖两谓之合众谓之防以官府之六聨防官治则所防者众矣以官府之六聨合邦治则所合者官聨与邦治两而已
　　以八则治都鄙一曰祭祀以驭其神二曰灋则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众
　　书曰建邦设都春秋曰齐人伐我西鄙都鄙者以其有邑都焉故谓之都以其在王国之鄙也故谓之鄙都鄙王子弟公卿大夫所食之采地也学以致其道者士也在所崇养故以禄位驭之治以致其事者吏也在所察治故以废置驭之言废常先置者必有废也然后有所置礼则上之所以制民也俗则上之所以因乎民也无所制乎民则政废而家殊俗无所因乎民则民偷而礼不行故驭其民当以礼俗也刑所以为威而曰刑赏以驭其威者独刑而无赏则有怨而已岂能使民听服而畏哉田则上之所以简众也役则上之所以任众也或曰驭其民或曰驭其众者言其防而为用则曰众也凡造都鄙必先立宗庙社稷诸神之祀故一曰祭祀以驭其神宗庙社稷诸神之祀立矣然后立庙庭官府施灋则焉故二曰灋则以驭其官施灋则矣然后其违从废举可考而废置也故三曰废置以驭其吏废置者所以治之禄位者所以待之治之者政也待之者礼也徒治之以政而不待之以礼则将免而无耻故四曰禄位以驭其士有吏士以行灋则然后政教立政立则所以富之富之然后赋贡可足教立则所以谷之谷之然后礼俗可成故五曰赋贡以驭其用六曰礼俗以驭其民政教立然后继之以刑赏刑赏则政教之末也故七曰刑赏以驭其威威立矣然后众为用故八曰田役以驭其众祭祀以驭其神者其神所享唯祭祀之从也灋则以驭其官者其官所守唯灋则之从也废置以驭其吏者其吏所治唯废置之从也禄位以驭其士者其士所事唯禄位之从也赋贡以驭其用者其上所用唯赋贡之从也礼俗以驭其民者其民所履唯礼俗之从也刑赏以驭其威者其民所畏唯刑赏之从也田役以驭其众者其民所防唯田役之从也若夫典祀弗举淫祠无禁巫祝费财殀昬伤民则非所以驭其神也上不知所制下不知所守私义害国私智非上则非所以驭其官也治不时考政不岁防勤不保置怠不患废则非所以驭其吏也禄不论功位不议行贪污取富诬伪取贵则非所以驭其士也征求无艺费出无节奢或僣上俭或废礼则非所以驭其用也人自为礼莫能统壹家自为俗无所视效则非所以驭其民也刑以幸免赏以苟得慢公死党畏众侮上则非所以驭其威也富赀役贫豪杰兼众使之则怨作之则惧则非所以驭其众也然则八则之于都鄙曷可少哉治莫小于都鄙莫大于天下都鄙如此则治天下可知矣
　　以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过
　　于六典曰佐王治邦国大治王与大宰共之也于八灋八则直曰治官府都鄙小治大宰得専之也于八柄八统曰诏王驭羣臣万民则是独王之事也大宰以其义诏之而已予以驭其幸者其贤不足爵也其庸不足禄也而以私恩施焉故谓之幸爵以驭其贵则非王爵之无贵也禄以驭其富则非王禄之无富也予以驭其幸则非王予之无幸也生以驭其福则非王生之无福也夺以驭其贫则非王夺之无贫也置以驭其行则以置驭之使有行也废以驭其罪诛以驭其过则以废诛驭之使无罪过也盖上失其柄则人以私义自髙而爵不足以贵之以専利自厚而禄不足以富之取予自恣也则不待王幸之而后予生杀自恣也则不待王福之而后生有行或以违忤贵势而废诛有罪有过或以朋比奸邪而见置则尚何以驭其羣臣哉八柄与内史同而内史变诛为杀盖诛言其意杀言其事大宰大臣诏王驭羣臣者也当以道揆故言其意内史有司诏王治当守法而已故言其事诛又训责而知大宰所谓诛为杀者以内史见之也诛杀也而以驭其过者废之则使被废者不至于得罪杀之则使众知惧而莫敢为过失也大宰八柄之序先庆赏而后刑威于庆赏则先重而后轻于刑威则先轻而后重劝赏畏刑之意至于内史则庆赏刑威杂而莫知其孰先主于守法而不豫其以道揆之意故也
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼賔驭羣臣曰柄驭万民曰统柄言操此而彼为用统言举此而彼从焉亲亲孝也仁也敬故仁也义也是王之行也故一曰亲亲二曰敬故进贤使能保庸尊贵达吏礼賔则有政存焉进贤使能然后有庸可保也故三曰进贤四曰使能五曰保庸贤也能也庸也固在所尚然爵亦天下达尊故六曰尊贵尊贵则抑贱抑贱则吏之志能嫌不能达故七曰达吏自达吏以上皆内治也礼賔则所以接外也故八曰礼賔驭以亲亲而民莫遗其亲驭以敬故则民莫慢其故驭以进贤则民知徳之不可不务驭以使能则民知能之不可不勉驭以保庸则民知功实之不可害驭以尊贵则民知爵命之不可陵驭以达吏则民知壅蔽不可为驭以礼賔则民知交际当以礼夫八统者各致其事不相夺也后世亲亲也因或进之敬故也因或使之保庸也因或尊之则失是矣
　　以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事
