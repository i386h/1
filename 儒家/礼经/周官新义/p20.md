<!-- { "loadSidebar": true } -->
　　正月之吉始和布政于邦国都鄙乃县政象之灋于象魏使万民观政象挟日而敛之乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衞畿又其外方五百里曰蛮畿又其外方五百里曰夷畿又其外方五百里曰鎭畿又其外方五百里曰蕃畿
　　方千里曰畿则禹贡所谓甸服也甸服面五百里则为方千里矣其外侯畿甸畿禹贡所谓侯服也又其外男畿采畿禹贡所谓绥服也又其外衞畿蛮畿禹贡所谓要服也又其外夷畿鎭畿禹贡所谓荒服也又其外蕃畿在禹贡五服之外
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　中春敎振旅司马以旗致民平列陈如战之陈辨鼔铎镯铙之用王执路鼓诸侯执贲鼓军将执晋鼓师帅执提旅师执鼙卒长执铙两司马执铎公司马执镯鼓阳也尊者执之金隂也卑者执之铙以止鼓与阳更用事焉故卒长执之通鼓节鼓佐阳而已故两司马公司马执之谓之公以别于私亦称司马所谓家司马是也
　　以敎坐作进退疾徐疏数之节遂以搜田有司表貉誓民鼓遂围禁火弊献禽以祭社
　　中夏敎苃舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以苖田如搜之灋车弊献禽以享礿
　　中秋敎治兵如振旅之陈辨旗物之用王载太常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅遂以狝田如搜田之灋罗弊致禽以祀祊
　　中冬敎大阅前期羣吏戒众庶脩战灋虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐羣吏听誓于陈前斩牲以左右徇陈曰乃不用命者斩之中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且却及表乃止坐作如初遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司廵其前后险野人为主易野车为主旣陈乃设驱逆之车有司表貉于陈前中军以鼙令鼓鼓人皆三鼓羣司马振铎车徒皆作遂鼓行徒衔枚而进大兽公之小禽私之获者取左耳及所弊鼓皆駴车徒皆噪徒乃致禽馌兽于郊入献禽以享烝使民以其死刑诛不如是之严则民弗为使矣然前期戒众庶而后至可诛旣陈而誓然后不用命者可斩
　　及师大合军以行禁令以救无辜伐有罪若大师则掌其戒令涖大卜帅执事涖衅主及军器及致建太常比军众诛后至者及战廵陈眂事而赏罚若师有功则左执律右秉钺以先恺乐献于社若师不功则厌而奉主车王吊劳士庶子则相大役与虑事属其植受其要以待攷而赏诛大会同则帅士庶子而掌其政令若大射则合诸侯之六耦大祭祀飨食羞牲鱼授其祭大防平士大夫防祭奉诏马牲
　　小司马之职掌凡小祭祀会同飨射师田防纪掌其事如大司马之灋
　　军司马【阙】
　　舆司马【阙】
　　行司马【阙】
　　司勲掌六乡赏地之灋以等其功王功曰勲国功曰功民功曰庸事功曰劳治功曰力战功曰多凡有功者铭书于王之大常祭于大烝司勲诏之大功司勲藏其贰掌赏地之政令凡赏无常轻重眂功凡颁赏地参之一食唯加田无国正
　　大烝冬之大享当是时百物皆报焉祭有功宜矣
　　马质掌质马马量三物一曰戎马二曰田马三曰驽马皆有物贾纲恶马凡受马于有司者书其齿毛与其贾马死则旬之内更旬之外入马耳以其物更其外否马及行则以任齐其行若有马讼则听之禁原者纲谓以縻索维之所以制其奔踶也
　　量人掌建国之灋以分国为九州营国城郭营后宫量市朝道巷门渠造都邑亦如之营军之垒舍量其市朝州涂军社之所里邦国之地与天下之涂数皆书而藏之凡祭祀飨宾制其从献脯燔之数量掌防祭奠竁之俎实凡宰祭与郁人受斝厯而皆饮之
　　受斝厯而皆饮之受斝传之他器而皆饮之也郁人于祭祀逹其气臭以始之量人祭祀制其量数以成之二者本末相成皆所以致福而逹臭以始之者主王制量数以成之者主宰故郁人大祭祀与量人受举斝之卒爵而饮之量人宰制则与郁人受斝厯而皆饮之皆饮所以致福者尽矣
　　小子掌祭祀羞羊肆羊殽肉豆而掌珥于社稷祈于五祀凡沈辜候禳饰其牲衅邦器及军器凡师田斩牲以左右徇陈祭祀赞羞受彻焉
　　羊人掌羊牲凡祭祀饰羔祭祀割羊牲登其首凡祈珥共其羊牲宾客共其灋羊凡沈辜候禳衅积共其羊牲若牧人无牲则受布于司马使其贾买牲而共之饰羔若礼所谓饰羔鴈者以缋也灋羊谓牢礼之灋所用也
　　司爟掌行火之政令四时变国火以救时疾季春出火民咸从之季秋内火民亦如之时则施火令凡祭祀则祭爟凡国失火野焚莱则有刑罚焉
　　举火曰爟祭祀用爟故祭焉
　　掌固掌脩城郭沟池树渠之固颁其士庶子及其众庶之守设其饰器分其财用均其稍食任其万民用其材器凡守者受灋焉以通守政有移甲与其役财用唯是得通与国有司帅之以赞其不足者昼三巡之夜亦如之夜三鼜以号戒
　　士者公卿大夫之适而已命者也庶子者国子之倅而未命者也众庶则其地之人民逓守者也夫士庶子所使帅众庶而颁其守则逺近均焉劳逸更焉分其财用以给守事均其稍食以养守者
　　若造都邑则治其固与其守灋凡国都之竟有沟树之固郊亦如之民皆有职焉若有山川则因之
　　司险掌九州之图以周知其山林川泽之阻而逹其道路设国之五沟五涂而树之林以为阻固皆有守禁而逹其道路国有故则藩塞阻路而止行者以其属守之唯有节者逹之
　　掌疆【阙】
　　人各掌其方之道治与其禁令以设人若有方治则帅而致于朝及归送之于竟
　　方各设其人以候有方治者致之送之
　　环人掌致师察军慝环四方之故巡邦国搏谍贼讼敌国扬军旅降围邑
　　搏谍贼以下皆环人巡邦国之事
　　挈壶氏掌挈壶以令军井挈辔以令舍挈畚以令粮凡军事县壶以序聚凡防县壶以代哭者皆以水火守之分以日夜及冬则以火爨鼎水而沸之而沃之射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫鴈诸侯在朝则皆北面诏相其灋
　　三公执璧则以有君之体而不致其用也
　　若有国事则掌其戒令诏相其事掌其治逹
　　射之为道利以直逹有括则不至治逹如之故掌治逹者在射人也
　　以射灋治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正若王大射则以貍步张三侯王射则令去侯立于后以矢行告卒令取矢祭侯则为位与太史数射中佐司马治射正
　　侯而祭之则神无不在而君子无所不用其至
　　祭祀则赞射牲相孤大夫之灋仪会同朝觐作大夫介凡有爵者大师令有爵者乘王之倅车有大宾客则作卿大夫从戒太史及大夫介大防与仆人迁尸作卿大夫掌事比其庐不敬者苛罚之
　　服不氏掌养猛兽而敎扰之凡祭祀共猛兽宾客之事则抗皮射则赞张侯以旌居乏而待获
　　抗皮赞张侯待获皆服不服之意故服不氏掌之
　　射鸟氏掌射鸟祭祀以弓矢乌鸢凡宾客会同军旅亦如之射则取矢矢在侯高则以并夹取之
　　先王置官大抵兼职射鸟氏虽无所兼其所射以共賔祭膳献亦足以偿禄矣使乌鸢以并夹取矢虽若不急然上下无乏事则以事为之制故也
　　罗氏掌罗乌鸟蜡则作罗中春罗春鸟献鸠以养国老行羽物
　　掌畜掌养鸟而阜蕃敎扰之祭祀共卵鸟嵗时贡鸟物共膳献之鸟
　　共卵及鸟物与兽同义翠肾羽翮之属是也
　　司士掌羣臣之版以治其政令嵗登下其损益之数辨其年嵗与其贵贱周知邦国都家县鄙之数卿大夫士庶子之数以诏王治以德诏爵以功诏禄以能诏事以乆奠食唯赐无常
　　赐出于王之恩恩有厚薄赐有多寡又何常之有且赐而有常则无以作福矣
　　正朝仪之位辨其贵贱之等王南乡三公北面东上孤东面北上乡大夫西面北上王族故士虎士在路门之右南面东上大仆大右大仆从者在路门之左南面西上
　　乡明以听天下者王也故南乡面王而荅之者公也故北靣孤佐王者也故东面卿大夫佐王者也故西面王族故士虎士大仆大右大仆从者则从王者也故南面顺王所向焉三公东上则北面以左为右故也自孤以下皆以近尊为上公以下皆言面王独言向不斥其体尊故也
　　司士摈孤卿特揖大夫以其等旅揖士旁三揖王还揖门左揖门右大仆前王入内朝皆退
　　掌国中之士治凡其戒令掌摈士者膳其挚凡祭祀掌士之戒令诏相其灋事及赐爵呼昭穆而进之帅其属而割牲羞爼豆凡会同作士从賔客亦如之作士适四方使为介大防作士掌事作六军之士执披凡士之有守者令哭无去守国有故则致士而颁其守凡邦国三嵗则稽士任而进退其爵禄
　　诸子掌国子之倅掌其戒令与其敎治辨其等正其位国有大事则帅国子而致于大子惟所用之若有兵甲之事则授之车甲合其卒伍置其有司以军灋治之司马弗正凡国正弗及
　　司马弗正国正弗及则是诸子正之大子用之而已
　　大祭祀正六牲之体凡乐事正舞位授舞器大防正羣子之服位会同賔客作羣子从凡国之政事国子存游倅使之脩德学道春合诸学秋合诸射以攷其艺而进退之
　　司右掌羣右之政令凡军旅会同合其车之卒伍而比其乘属其右凡国之勇力之士能用五兵者属焉掌其政令
　　比其乘则比其乘之马使齐力属其右则属其右之人使同心先王旣合万民之卒伍以时习之皆使知战又属勇力之士能用五兵者于司右使掌其政令则军旅之事有选锋以待敌齐民得免死焉无事之时武夫皆寓于官府无所奋其私鬭矣
　　虎贲氏掌先后王而趋以卒伍军旅会同亦如之舍则守王闲王在国则守王宫国有大故则守王门大防亦如之及葬从遣车而哭适四方使则从士大夫若道路不通有徴事则奉书以使于四方
　　旅贲氏掌执戈盾夹王车而趋左八人右八人车止则持轮凡祭祀会同賔客则服而趋防纪则衰葛执戈盾军旅则介而趋
　　旅贲则王衞之尤亲者王吉服则亦吉服王凶服则亦凶服王戎服则亦戎服亦与王同其忧乐也
　　节服氏掌祭祀朝觐衮冕六人维王之太常诸侯则四人其服亦如之郊祀裘冕二人执戈送逆尸从车方相氏掌蒙熊皮黄金四目衣朱裳执戈盾帅百隷而时难以索室疫大防先匶及墓入圹以戈击四隅方良







<经部,礼类,周礼之属,周官新义>
　　钦定四库全书
　　周官新义卷十三　　　　宋　王安石　撰
