<!-- { "loadSidebar": true } -->
　　大神者昊天也夏曰昊天则帝与万物相见之时故王所祀者昊天而已五帝则五精之君昊天之佐也凡在天者皆神也故昊天为大神凡在地者皆示也故大地为大示神之字从示从申则以有所示无所屈故也示之字从二从小则以有所示故也效灋之谓坤言有所示也有所示则二而小矣故天从一从大示从二从小从二从小为示而从一从大不为神者神无体也则不可以言大神无数也则不可言一有所示则二而小而神亦从示者神妙万物而为言固为其能大能小不能有所示非所以为神惟其无所屈是以异于是也大宗伯言祀大神享大鬼祭大示而大宰言祀大神示享先王者大宗伯掌建天神人鬼地示之礼故各正其名序其位而言之大宰非礼官也则其佐王事神示祖考也以道事神示以道故大示不谓之祭事祖考以道故先王不谓之鬼谓之鬼则正名其为鬼而弗以神事之矣是礼而已非道也夫先王之王也有圣而不可知者及其死也亦如斯而已故诗曰三后在天王配于京然通于道乃知其为神制于礼则见其为鬼而已正言祀五帝而以祀大神示享先王如之者其所佐则王其所职则宰其为道也适足以绍上帝而已以祀大神示则为不足以享先王则为有余盖能乂王家则足以享先王矣戒所谓散斋也礼记曰七日戒三日宿又曰散斋七日以定之致斋三日以齐之齐之之谓斋定之之谓戒大宰大宗伯同帅执事而卜日而大宰独掌誓者卜宜与众占誓宜听于一然戒之日又使大司冦涖誓者犯誓则施刑故也大宗伯正掌建邦之天神人鬼地示之礼故宿眡涤濯涖玉鬯省牲镬奉玉齍大宰于六官特尊焉故及执事然后眡涤濯及纳亨然后賛王牲事及祀之日然后賛玉币爵之事六官奉牲六官之人奉齍则牲事尊于齍天地不祼祼以求神而已则币爵之事尊于鬯大宰賛牲事而不賛齍賛币爵之事而不賛鬯则亦以特尊故也玉币玉献玉几玉爵大朝觐防同之大礼赠玉含玉大丧之大事赠在含后而先言赠则赠事比含尤送终之大者以其礼事之大故亦大宰賛之牲事言賛王其下玉币爵之事玉几玉币玉献言賛而不言王则防上言王从可知也賛牲賛玉币爵言事其下玉几玉爵玉币玉献言賛而不言事则防上言事可知也大宰言賛王玉币爵之事而小宰言凡賔客賛祼凡受爵之事凡受币之事则大宰于币爵之事无所不賛而小宰所賛于其受之而已
　　作大事则戒于百官赞王命王眡治朝则赞听治眡四方之听朝亦如之
　　所作谓之事所遭谓之故故有所因而使然者也眡治朝言王而作大事不言王则作大事者大宰故也盖命者君所出而事之者臣所作故曰坐而论道谓之三公作而行之谓之士大夫余官言大事未有言作者则大事独大宰作之而已所谓治朝者听治之朝也巡狩四方则无治朝故曰听朝而已
　　凡邦之小治则冡宰听之待四方之賔客之小治听邦之小治称冢宰则百官总焉故也既曰以礼待賔客之治又曰待四方賔客之小治者賔客之治有诏王者矣八统所谓礼賔是也若其小治则大宰専之言四方则非特邦国而已賔客之小治非特邦国则余可知矣此亦于下举小以见大也故曰冢宰统百官均四海
　　岁终则令百官府各正其治受其防听其致事而诏王废置三岁则大计羣吏之治而诛赏之
　　以八灋治官府与施灋于官府曰官府而已及岁终则曰令百官府各正其治受其防听其致事者正其治受其防嫌特治官之属故也正其治者为将受其防听其致事以诏王废置故各使之先自正其治也受其防者受其一岁功事财用之计听其致事者听其所致以告于上之事则其吏之行治可知矣于是乎诏王废置然此非特为废置也岁终平在朔易之时亦欲以知所当调制以待正月之吉布施之也诛则非特废之而已赏则非特置之而已三岁大计羣吏之治而诛赏之不言诏王则岁终废置尚以诏王三岁诛赏可知矣大宰以六典佐王治邦国其职之大者也以八灋治官府以八则治都鄙其职之小者也先自治其职然后诏王以其职上则诏王以其职下则任民以其职任民以其职然后民富民富然后财贿可得而敛敛则得民财矣得而不能理则非所以为均节财用则所以为义也治其国有义然后邦国服而其财可致也能致邦国之财然后为王者之富富然后邦国之民可聚聚而无以繋之则散繋而无以治之则乱使万民观治冢宰施典施则施灋大祭祀大朝觐防同大丧大事至于待賔客之小治则皆其所以治也受其防听其致事夫计羣吏之治而诏王废置诛赏则其治之所成终始也

　　钦定四库全书
　　周官新义卷二　　　　宋　王安石　撰
　　天官二
　　小宰之职掌建邦之宫刑以治王宫之政令凡宫之纠禁
　　小宰治王宫之政令而内宰治王内之政令王内后宫也内宰治后宫之政令故小宰独治王宫之政令至于后宫之纠禁则小宰兼之故曰凡宫之纠禁也
　　掌邦之六典八灋八则之贰以逆邦国都鄙官府之治执邦之九贡九赋九式之贰以均财节邦用
　　操纵之权上之所专故于六典八灋八则之贰则曰掌出纳之正下之所守故于九贡九赋九式之贰则曰执执则固矣掌则掌之而已六典八灋八则之书大宰与大史作而立之故大宰曰掌建邦之六典以佐王治邦国以八法治官府以八则治都鄙大史亦曰掌建邦之六典以逆邦国之治掌法以逆官府之治掌则以逆都鄙之治夫皆作而立之也乃独于六典言建则举大以知小故也司书则正掌其书者也故司书曰掌邦之六典八法八则小宰司防则副掌其书者也故小宰司防皆曰掌六典八法八则之贰以逆邦国都鄙官府之治也逆者有所治正也有所治正则逆之矣所治在大史则大史之所逆也所治在司防则司防之所逆也所治在小宰则小宰之所逆也非大史司防小宰所逆然后大宰以典法则待之其言六典八法八则皆以六典为先八法次之八则为后者以应大宰所治之序也其言邦国都鄙官府则以邦国为先都鄙次之官府为后者以应大宰所待之序也至其言九贡九赋九式小宰司防所序先后皆与大宰不同则大宰以道佐王揆事使邦国服然后致其贡物故序九贡在九式之后小宰司防则以贡赋之法受其入以式法出之而已所以致其贡之序则非所豫也故以九贡为先九赋次之九式为后
　　以官府之六叙正羣吏一曰以叙正其位二曰以叙进其治三曰以叙作其事四曰以叙制其食五曰以叙受其防六曰以叙听其情
　　叙叙其伦之先后也以叙正其位者以其人之叙正之以叙进其治者以其位之叙进之谓治目有功进使治凡也以叙作其事者以其位治之叙作之以叙制其食者以其治事之叙制之以叙受其防者以其治事与食之叙受之以叙听其情者自防以上不得其情则皆有讼讼则各以其叙听之
　　以官府之六属举邦治一曰天官其属六十掌邦治大事则从其长小事则专达二曰地官其属六十掌邦教大事则从其长小事则专达三曰春官其属六十掌邦礼大事则从其长小事则专达四曰夏官其属六十掌邦政大事则从其长小事则专达五曰秋官其属六十掌邦刑大事则从其长小事则专达六曰冬官其属六十掌邦事大事则从其长小事则专达
　　天地四时之官各以象类名之其义甚众非言之所能尽观乎天地四时则知名官之意矣盖治所不能及然后教教所不能化然后礼礼所不能服然后政政所不能正然后刑刑所不能胜则有事焉刑之而能胜则无事矣事终则有始不可穷也故以邦事终焉
　　以官府之六职辨邦治一曰治职以平邦国以均万民以节财用二曰教职以安邦国以宁万民以懐賔客三曰礼职以和邦国以谐万民以事鬼神四曰政职以服邦国以正万民以聚百物五曰刑职以诘邦国以纠万民以除盗贼六曰事职以富邦国以养万民以生百物所谓节财用者非特节邦之财用而已邦国不敢专利以过制万民不敢擅财而自侈然后财用可节也故治职以平邦国以均万民然后以节财用邦国不安万民不宁虽其封域之内散荡离析而不能守也又安能使賔客懐之故教职以安邦国以宁万民然后以懐賔客邦国不和则无与事其先王万民不谐则无与致其禋祀故礼职以和邦国以谐万民然后以事鬼神聚百物则将求之邦国万民而已不能服之正之则其财岂肯供上之所求故政职以服邦国以正万民然后以聚百物除盗贼则令纠守比追胥而已邦国不可诘则无以令纠守万民不可纠则无以比追胥矣故刑职以诘邦国以纠万民然后以除盗贼生百物则将任之邦国万民而已不能富之养之则其力岂能胜上之所任故事职以富邦国以养万民然后以生百物六职终于以生百物则事者物之所成终始也
　　以官府之六聨合邦治一曰祭祀之聮事二曰賔客之聮事三曰丧荒之聮事四曰军旅之聮事五曰田役之聮事六曰敛防之聮事凡小事皆有聮
　　祭祀在所尊賔客在所敬丧荒在所恤三者人治之大也为人乱之也故有军旅之事军旅以用众也田则简众而已役则任众而已敛防之事比田役为小故一曰祭祀之聮事二曰賔客之聮事三曰丧荒之聮事四曰军旅之聮事五曰田役之聮事六曰敛弛之聮事
　　以官府之八成经邦治一曰听政役以比居二曰听师田以简稽三曰听闾里以版图四曰听称责以傅别五曰听禄位以礼命六曰听取予以书契七曰听卖买以质剂八曰听出入以要防
　　听政役以比居者比谓国比居谓民居听政役者欲知其可任与施舍而已故以国比正之以国比正之而不服则又以民居正之以国比正之则若后世以五等簿差役也以民居正之则若后世以簿差役不服则检视屋产矣听师田以简稽者简谓阅而选之稽谓考而计简稽则皆有书焉听师田者欲知其车徒之所任财器之所出而已故以简稽听之也听闾里以版图者版谓人民之版图谓土地之图闾则六卿所谓五比为闾里则六遂所谓五邻为里听闾里者欲知其地域所守人民所属而已故以版图听之也听称责以傅别者傅朝士所谓地傅也责傅其事者若今责契立保也别朝士所谓判书也判书称责之要也别谓人执其一人执其一则书其所予之数使责者执之书其所偿之数使称者执之以其偿责或不能一而足故也听禄位以礼命者礼有数命有等禄位视此制之故也听取予以书契者书简牍而已契则取予之要也契谓人执其一予者执左取者执右合而騐之也别也契也皆要也称责为之别则其用以别为主取予谓之契则其用以合为主听卖买以质剂者质人大市则以质小市则以剂质则有质其事者若人市契立见也剂则为要书而已听出入以要防者月计谓之要嵗计谓之防八成所序先后盖或以事之大小或以治之多寡
　　以听官府之六计弊羣吏之治一曰亷善二曰亷能三曰亷敬四曰亷正五曰亷灋六曰亷辨
　　治污谓之污治荒谓之荒治乱谓之乱治扰谓之扰则治弊谓之弊矣所谓弊羣吏之治者治弊之谓也善其行谓之善善其事谓之能能直内谓之敬能正直谓之正能守法谓之法能辨事谓之辨亷者察也听官府弊吏治察此而已欲善其事必先善其行善行宜以徳不宜以伪直内则所以为徳也直而不正非所以成徳正然后能守法守法则将以行之行之则宜辨事辨事则吏治所成终始也故一曰亷善二曰亷能三曰亷敬四曰亷正五曰亷法六曰亷辨此人之行能谓之六计者察其吏治而知其所以治者行能如此此听官府弊吏治之数也故谓之六计焉
