<!-- { "loadSidebar": true } -->
　　凡盗贼军乡邑及家人杀之无罪凡报仇雠者书于士杀之无罪若邦凶荒札丧宼戎之故则令邦国都家县鄙虑刑贬
　　军谓众攻围乡邑及家则人得杀之仇讐之罪已书于士而得则士之所杀也已书于士而不得则罪不嫌于不明故许之専杀也思患曰虑虑刑则非特缓刑而已若荒政除盗贼费誓无余刑非杀则以灾宼之故有加急焉故令虑以制之虑贬则用财当贬于平时然欲适宜则亦不可以无虑也
　　司民掌登万民之数自生齿以上皆书于版辨其国中与其都鄙及其郊野异其男女嵗登下其死生及三年大比以万民之数诏司冦司冦及孟冬祀司民之日献其数于王王拜受之登于天府内史司防冡宰贰之以赞王治
　　于小司寇言内史司防冢宰贰民数制国用王受民数图国用而进退之而于司民云内史司防冢宰贰之以赞王治者司民掌民数之官也生齿之不蕃至于具祸以烬则以王无陪无卿无义治之非特为贫故也
　　司刑掌五刑之法以丽万民之罪墨罪五百劓罪五百宫罪五百刖罪五百杀罪五百若司宼断狱弊讼则以五刑之法诏刑罚而以辨罪之轻重
　　先王之惩民也以让为不足然后罚以罚为不足然后狱之圜土役之司空以狱而役之为不足然后墨以墨为不足然后劓以劓为不足然后宫以宫为不足然后刖以刖为不足然后杀墨劓宫刖杀弃人之刑也以杀为不足则又有奴其父母妻子者奴其父母妻子非刑之正也故不列于此
　　司刺掌三刺三宥三赦之法以赞司宼听狱讼壹刺曰讯羣臣再刺曰讯羣吏三刺曰讯万民壹宥曰不识再宥曰过失三宥曰遗忘壹赦曰防弱再赦曰老旄三赦曰憃愚以此三法者求民情断民中而施上服下服之罪然后刑杀
　　不识过失遗忘致慎则或可以免焉故宥之而已防弱老旄憃愚则非人之能为也故赦之憃愚憃而愚也孔子曰古之愚也直今之愚也诈而已所谓憃愚则异乎今之愚矣盖愚而非憃防而不弱老而不旄则不在所赦矣以此三法者求民情断民中而施上服下服之罪然后刑杀者罪在所刺则下刑有适重而上服罪在所宥则上刑有适轻而下服以三法者求民情然后断民中断民中然后施罪施罪定矣然后刑杀若在所赦则赦之矣
　　司约掌邦国及万民之约剂治神之约为上治民之约次之治地之约次之治功之约次之治器之约次之治挚之约次之
　　治神之约谓若鲁用郊之属治民之约谓若分卫以士族之属治地之约谓若取于相土之东都以防王搜之属治功之约谓若虢叔虢仲勲在王室藏在盟府之属治器之约谓若鲁得用四代之器之属治挚之约谓若公孙黒使强委禽之属凡此诸治皆有许与之约焉不信而讼则司约掌之
　　凡大约剂书于宗彜小约剂书于丹图若有讼者则珥而辟藏其不信者服墨刑若大乱则六官辟藏其不信者杀
　　珥而辟藏重其事六官辟藏则以盟约六官皆受其贰藏之故也
　　司盟掌盟载之法凡邦国有疑防同则掌其盟约之载及其礼仪北面诏明神既盟则贰之盟万民之犯命者诅其不信者亦如之凡民之有约剂者其贰在司盟有狱讼者则使之盟诅凡盟诅各以其地域之众庶共其牲而致焉既盟则为司盟共祈酒脯
　　谓之明神则宜乡明者也故北面诏之质于明神以相要者民之所不免也先王因以覆盟诅为大戮而躬信畏以先之至其成俗盟邦国不协与民之犯命而诅其不信者有狱讼者使之盟诅弭乱息争岂小补哉及后世王迹熄慢神诬人实倍其上神亦既厌莫之顾省则区区牲血酒脯不足以胜背诞之众矣盖治有本末本之不图无事于末故君子屡盟诗以为乱是用长郑伯诅射頴攷叔者传以为失政刑矣
　　职金掌凡金玉锡石丹青之戒令受其入征者辨其物之恶与其数量楬而玺之入其金锡于为兵器之府入其玉石丹青于守藏之府入其要掌受士之金罚货罚入于司兵旅于上帝则共其金版飨诸侯亦如之凡国有大故而用金石则掌其令
　　士之金罚盖所谓金作赎刑而司寇无金赎之法或者掌货贿有焉
　　司厉掌盗贼之任器货贿辨其物皆有数量贾而楬之入于司兵其奴男子入于罪女子入于舂槀凡有爵者与七十者与未齓者皆不为奴
　　其奴男子入于罪则为民焉女子入于舂槀则以役舂人槀人之事凡有爵者七十者与未齓者皆不为奴则郑氏谓奴从坐没入县官者是也盖盗贼之罪有杀不足以惩之者所谓无余刑非杀也
　　犬人掌犬牲凡祭祀共犬牲用牷物伏瘗亦如之凡几珥沈辜用駹可也凡相犬牵犬者属焉掌其政治犬人掌犬牲而凡相犬牵犬者属焉掌其政治则并掌田犬矣郑氏谓伏伏犬以车轹之瘗地祭也
　　司圜掌收教罢民凡害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出圜土者杀虽出三年不齿凡圜土之刑人也不亏体其罚人也不亏财司寇谓之聚教而司圜谓之收教则致其详焉
　　掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待弊罪及刑杀告刑于王奉而适朝士加明梏以适市而刑杀之凡有爵者与王之同族奉而适甸师氏以待刑杀
　　掌囚凡囚皆守焉而特言盗贼者盗贼必囚而守之故也梏在脰桎在足拲在手左氏传子荡以弓梏华弱于朝则梏在脰明矣明梏着其罪于梏犹明刑也
　　掌戮掌斩杀贼谍而搏之凡杀其亲者焚之杀王之亲者辜之凡杀人者踣诸市肆之三日刑盗于市凡罪之丽于法者亦如之唯王之同族与有爵者杀之于甸师氏凡军旅田役斩杀刑戮亦如之
　　斩杀贼谍而搏之者已得则斩杀之未得则搏之凡杀其亲者焚之者贼仁莫甚焉故也杀王之亲者辜之者贼义莫甚焉故也刑盗于市凡罪之丽于法者亦如之者所谓刑人于市非特于众弃之亦以人之犯刑皆以趋利为本正以趋利犯刑则唯盗而已故特言刑盗于市也
　　墨者使守门劓者使守闗宫者使守内刖者使守囿髠者使守积
　　墨者使守门劓者使守闗皆无妨无禁御故也劓罪重故逺之刖者使守囿则妨于禁御可使牧禽兽而已髠者使守积则王族无宫髠之而已使守积积在隠故也
　　司掌五之法辨其物而掌其政令帅其民而搏盗贼役国中之辱事为百官积任器凡囚执人之事邦有祭祀賔客丧纪之事则役其烦辱之事掌帅四翟之使之皆服其邦之服执其邦之兵守王宫与野舍之厉禁
　　罪掌役百官府与凡有守者掌使令之小事凡封国若家牛助为牵徬其守王宫与其厉禁者如蛮之事蛮掌役校人养马其在王宫者执其国之兵以守王宫在野外则守厉禁
　　闽掌役畜养鸟而阜蕃教扰之掌子则取焉掌役畜养鸟役于掌畜也
　　夷掌役牧人养牛马与鸟言其守王宫者与其守厉禁者如蛮之事
　　貉掌役服不氏而养兽而教扰之掌与兽言其守王宫者与其守厉禁者如蛮之事
　　不言阜蕃猛兽非阜蕃之物
　　布宪掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙逹于四海凡邦之大事合众庶则以刑禁号令
　　宣布于四方者以宣布故言四方与诗四方于宣同义以诘四方邦国及其都鄙则诘及邦国之都鄙非特邦国而已达于四海则四方之逺极于四海凡邦之大事合众庶则以刑禁号令谓于邦有大事乡合州党族闾比之聨与其民人之什伍则以刑禁号令焉
　　禁杀戮掌司斩杀戮者凡伤人见血而不以告者攘狱者遏讼者以告而诛之
　　掌司斩杀戮者谓非以法斩杀戮者司之以告而诛之也伤人见血而不以告者攘狱者遏讼者谓有司宜告而不以告宜授而攘遏之见伤而不自言与狱讼而见攘遏非善良则穷弱侵善良抑穷弱刑禁所为设也
　　禁暴氏掌禁庶民之乱暴力正者挢诬犯禁者作言语而不信者以告而诛之凡国聚众庶则戮其犯禁者以徇凡奚聚而出入者则司牧之戮其犯禁者
　　力正谓人言不可听不可从以力正之使听而从焉士昏礼曰父西面戒之必有正焉与此正同义政之不明也以下之难知政之不行也以下之难制挢诬作言语而不信下之难知者也暴乱力正犯禁下之难制者也上之所诛于是为急诛庶民如此则自上可知矣
　　野庐氏掌达国道路至于四畿比国郊及野之道路宿息井树若有賔客则令守涂地之人聚之有相翔者诛之凡道路之舟车轚互者叙而行之凡有节者及有爵者至则为之辟禁野之横行径逾者凡国之大事比修除道路者掌凡道禁邦之大师则令扫道路且以几禁行作不时者不物者
　　三十里有宿宿有路室所谓宿也十里有庐庐有饮食所谓息也横行谓不由道径径逾谓不由桥梁国之大事则在国中而已邦之大师则通国野焉
　　蜡氏掌除骴凡国之大祭祀令州里除不蠲禁刑者任人及凶服者以及郊野大师大賔客亦如之若有死于道路者则令埋而置楬焉书其日月焉县其衣服任器于有地之官以待其人掌凡国之骴禁
　　任人谓司圜任之以事之人大賔客亦令州里除不蠲禁刑者任人及凶服者以及郊野则承事如祭有齐敬之心焉
　　雍氏掌沟渎浍池之禁凡害于国稼者春令为阱擭沟渎之利于民者秋令塞阱杜擭
　　害于国稼谓害国及稼不言野而言稼盖野之禁唯稼而已
　　禁山之为苑泽之沈者
　　沈酖也禁山之为苑不使民専利禁泽之沈者恶其所害众
　　萍民掌国之水禁几酒谨酒禁川游者
　　几酒防察其不节也谨酒谨制其无度也
　　司寤氏掌夜时以星分夜以诏夜士夜禁御晨行者禁宵行者夜游者
　　诗曰肃肃宵征抱衾与稠则宵非中夜矣诗曰夜如何其夜乡晨则自宵以至于晨皆所谓夜时御晨行者则御使须明而行禁宵行者则禁之使止也禁夜逰者则逰非其时虽不行亦禁焉
　　司烜氏掌以夫遂取明火于日以鉴取明水于月以共祭祀之明齍明烛共明水凡邦之大事共坟烛庭燎中春以木铎脩火禁于国中军旅脩火禁邦若屋诛则为明竁焉
　　明烛以明火为烛明齍以明水为齍郑氏谓取火于日取水于月欲得隂阳之洁气也坟烛大烛屋诛盖举家得罪而诛者也明竁盖楬其罪于竁上若明刑明梏
　　条狼氏掌执鞭以趋辟王出入则八人夹道公则六人侯伯则四人子男则二人凡誓执鞭以趋于前且命之誓仆右曰杀誓驭曰车轘誓大夫曰敢不闗鞭五百誓师曰三百誓邦之大史曰杀小史曰墨
　　掌执鞭趋以辟者趋而避也条狼主誓者掌辟之官以禁止为事故也誓仆右者为仆为右誓其属也誓驭者为驭誓其属也仆右曰杀驭曰车轘则军旅之事仆右之政当如此誓大夫曰敢不闗鞭五百则大夫不掌军政当豫闻而已故誓之事曰敢不闗誓之刑曰鞭五百师誓其属曰三百则所誓乐人而已大史曰杀则大军旅抱天时从焉誓其属不可以不严小史曰墨则佐大史而已于大史曰邦之大史则明此所为誓皆王宫于史称邦则师以上皆可知也
　　脩闾氏掌比国中宿互者与其国粥而比其追胥者而赏罚之禁径逾者与以兵革趋行者与驰骋于国中者邦有故则令守其闾互唯执节者不几
　　国粥谓行粥物于国中者市官所不治故修闾氏比之不言禁横行则国中故也
　　冥氏掌设弧张为阱擭以攻猛兽以灵鼓之若得其兽则献其皮革齿须备
　　设弧以射之设张以伺之为阱擭以陷之以灵鼓之则使趋所陷焉
