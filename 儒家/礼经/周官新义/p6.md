<!-- { "loadSidebar": true } -->
　　孔子齐必变食者致养其体气也王齐日三举则与变食同意孔子之齐不御于内不聼乐不饮酒不膳荤丧者则弗见也不蠲则弗见也盖不以哀乐欲恶贰其心又去物之可以昏愦其志意者而致养其气体焉则所以致精明之至也夫然后可以交神明矣然此特祭祀之齐尚未及夫心齐也所谓心齐则圣人以神明其德者是也故其哀乐欲恶将简之弗得尚何物之能累哉虽然知致一于祭祀之齐则其于心齐也亦庶几焉
　　大丧则不举大荒则不举大札则不举天地有烖则不举邦有大故则不举
　　大丧大荒丧荒之大者也大丧则不举大荒则不举大札则不举天地有烖则不举邦有大故则不举者王以能承顺天地和理神人使无灾害变故故宜飨备味聼备乐今不能然宜自贬而弗举矣
　　王燕食则奉膳赞祭
　　王举则授祭而弗赞燕食则授而赞之赞之则以其祭不如举之盛然非祭朝之余膳也祭所以致敬也祭而弗敬如弗祭故礼馂余不祭奉余膳而祭则非所以致敬也且王举之馈膳用六牲而人掌畜以鱼鸟共膳则燕食有鱼鸟之膳矣
　　凡王祭祀宾客食则彻王之胙爼
　　祭余谓之胙胙爼则祭余之爼也宾客食则亦必膳夫授祭及卒食又膳夫彻祭余之爼则重祭故也故膳言授祭于祭祀宾客言彻胙爼相备也
　　凡王之稍事设荐脯醢
　　谓之稍则礼事之畧者故膳夫设荐脯醢而已
　　王燕饮酒则为献主
　　燕饮酒则主于羣臣亦有宾主之道焉故不可以无献主虽然君臣之义不可以燕废也故使膳夫为献主而已盖燕饮之礼惟主于以食饮养宾而膳夫以食饮养王之官也使所以养王者养宾焉则王之厚意也
　　掌后及世子之膳羞凡肉脩之颁赐皆掌之凡祭祀之致福者受而膳之以挚见者亦如之
　　祭祀之致福者归王以其福也以挚见归王者以其德也归王以其福则爱之至归王以其德则敬之至且众归王以福而王能享之所以备多福众归王以德而王能纳之所以成盛德故受而膳之
　　嵗终则防唯王及后世子之膳不防
　　所谓不防非不防其出不为多少之计而已王与后及膳禽饮酒及服皆不防者至尊不可以有司法数制之世子则惟膳正礼可以不防膳禽则燕食之膳也与其饮酒及服皆防则以防荒侈故也
　　庖人掌共六畜六兽六禽辨其名物凡其死生鱻薧之物以共王之膳与其荐羞之物及后世子之膳羞六畜可畜而养者也六兽可狩而者也六禽可禽而制者也以共王之膳与其荐羞之物及后世子之膳羞则庖人所共后世子者膳羞而已盖荐则自后世子之官属共之膳夫言掌王之食饮膳羞以养王及后世子其物备众而其言荐则曰王之稍事设荐脯醢而已则荐所共设薄矣
　　共祭祀之好羞共丧纪之庶羞宾客之禽献
　　共祭祀之好羞者先王先公及先后夫人平生所好祭祀则特羞之事亡如存之意夫齐则思其所嗜则其祭也可以不羞其好哉虽然求所难致伤财害民以昭其先之好僻则君子亦不为也孔子为政于鲁先簿正祭噐不以四方之食共簿正则先王不肯求所难致以伤财害命可知矣共丧纪之庶羞共宾客之禽献则仁丧纪宾客故使共王膳羞之官共之也或言丧事或言丧纪之事丧事丧之在我者也丧纪丧之在彼者也丧纪之事丧在彼而我有事焉者也丧在彼我以礼数纪之故谓之丧纪
　　凡令禽献以灋授之其出入亦如之
　　掌客所谓乗禽于诸侯各如其命之数聘礼所谓乗禽于客日如其饔饩之数士中日则二双与此官所谓凡用禽献者法也令献禽则以此法授之使知所献之物与其数及其出以给用受而入之则亦以法焉其法盖详矣如上所言则其存而可见者尔
　　凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶嵗终则防唯王及后之膳禽不防
　　春行羔豚夏行腒防秋行犊麛冬行鱻羽各以其时物所宜郑氏以羽为雁误矣谓之羽岂特雁而已鱼谓之鱻则以别于鱐故也膳膏香者膳用牛膏也牛土畜也方春木用事之时则宜助养脾故也膳膏臊者膳用犬膏也犬金畜也方夏火用事之时宜助养肺故也膳膏腥者膳用鸡膏也鸡木畜也方秋金用事之时宜助养肝故也膳膏羶者膳用羊膏也羊火畜也方冬水用事之时宜助飬心故也
　　内饔掌王及后世子膳羞之割亨煎和之事辨体名肉物辨百品味之物王举则陈其鼎爼以牲体实之选百羞酱物珍物以俟馈共后及世子之膳羞辨腥臊羶香之不可食者牛夜呜则庮羊泠毛而毳羶犬赤股而躁臊鸟皫色而沙呜貍豕盲眡而交腥马黒脊而般臂蝼
　　内则以貍为欝则气无所泄而其臭恶盖乌皫色而沙呜则其臭如之貍与欝文虽异其义一也先言辨腥臊羶香之不可食者然后言羊泠毛而毳羶犬赤股而躁臊豕盲视而交腥则所谓腥臊羶之不可食者也
　　凡宗庙之祭祀掌割亨之事凡燕饮食亦如之凡掌共羞脩刑膴胖骨鱐以待共膳
　　凡掌共羞脩刑膴胖骨鱐以待共膳者此七物有掌之者有共之者有掌而共之者各掌共其物以待内饔共膳也盖内饔掌王及后世子之膳则宜选取于羣有司以备珍膳故也
　　凡王之好赐肉脩则饔人共之
　　饔人者内饔之属人也使内饔共好赐肉脩则王所好赐亲而私之故也
　　外饔掌外祭祀之割亨共其脯脩刑膴陈其鼎爼实之牲体鱼腊凡宾客之飱饔飨食之事亦如之邦飨耆老孤子则掌其割亨之事飨士庶子亦如之师役则掌共其献赐脯肉之事凡小丧纪陈其鼎爼而实之
　　耆老孤子盖所谓死政之老与其孤也外饔言飨耆老孤子而士庻子亦如之酒正言飨士庶子而后言飨耆老孤子外饔掌饔饔以养之为主酒正掌酒酒以礼之为主
　　亨人掌共鼎镬以给水火之齐职外内饔之爨亨煑辨膳羞之物祭祀共大羮铏羮宾客亦如之
　　荀况曰大飨先大羮贵饮食之本也夫大羮肉湇也不致五味凡所以荐鬼神养宾客则必共之非特共之又贵而先之者古之时禽兽尝偪人矣圣人教之田罟则亦以除患故也未知火化非所以养生脩火之利则使之免死而已当是时人知食肉而饮其湇其相养亦足矣及至后世阻威役物暴殄生类以穷鼎爼之欲虽圣人复起亦无如之何矣则亦因时之宜为制贵贱之等使无泰甚而已然则庶具百物备者岂以为吾心如是而后慊哉其势有不得已尔故毎于为礼本始以示之使知礼意所尚在此不在彼也
　　甸师掌帅其属而耕耨王借以时入之以共齍盛祭祀共萧茅共野果蓏之荐丧事代王受眚烖王之同姓有辠则死刑焉帅其徒以薪蒸役外内饔之事
　　公田谓之借以其借民力治之故也王所亲耕谓之借则亦借民力终之故也王有王之借侯有侯之借故甸师所耕耨谓之王借四海之内各以其职来祭而王必亲耕以共齍盛者以为祭弗自致焉则犹不祭以此率天下则耕与养知劝矣祭祀共萧茅者萧合脂与黍稷焫之以祭诗所谓取萧祭脂是也凡鬼享祼鬯求诸隂焫萧求诸阳索祭祝于祊求诸隂阳之间逰魂为变无不之无不为也故求之不可以一处茅借以缩酒者借何所不可而必以茅则其为体顺理直柔而洁白承祭祀之德当如此共野果蓏之荐者为其非圃所出故称野焉荐于王借共之则尽志而已祭祀则致众致逺尽物故也丧事代王受眚烖者人曰眚天曰灾受眚则以眚为在已受烖则服烖而弗拒使甸师代则以方宅丧不可接神而甸师掌共祭荐之物神所依故也王之同姓有辠则死刑焉者刑于隠也刑于隠而必于甸师则亦以甸师共祭荐之物故也共祭荐之物所以事宗庙宗庙之亲而致死刑焉则正法然后能保天下国家能保天下国家然后宗庙可得而事也然则亲而致死刑乃所以事宗庙也
　　兽人掌田兽辨其名物冬献狼夏献麋春秋献兽物时田则守及弊田令禽注于虞中
　　冬献狼夏献麋者冬物成之时狼残物之尤者夏田稼之时麋害稼之众者春秋书多麋为是故也各于其尤害物之时而献之明设官主以除民物之害春秋献兽物者雍氏春令为阱擭之利于民者则春献兽物亦以除害与雍氏为阱擭同意大司马秋田罗弊则秋献兽物自其用之时及弊田令禽注于虞中者令田众以所禽置虞旗所植之中野谓之注则众赴而投焉若水之注也
　　凡祭祀丧纪宾客共其死兽生兽凡兽入于腊人皮毛筋角于玉府凡田兽者掌其政令
　　共其生兽为或用鲜故也兽人皮毛筋角入于玉府而人凡征亦入于玉府者周之初园囿沛泽多而禽兽至人尝患其偪矣唯周有以胜之然后中国之害除而人更頼其所以共服食噐用然则兽人之官修寜百姓之大者也鱼之为物潜逃防难及以政方周盛时乃能使之莘其尾颁其首浮沉小大备得其性则以有法度加焉而已然则人之官修养万物之悉者也以兽人之官修为寜百姓之大以人之官修为养万物之悉故使各入其物于玉府以为王者仁民爱物其施如是然后可以兼百姓之奉备万物之养以足其燕私玩好之欲也然则防氏宂氏翨氏攻鸟兽之猛而其所献皮革齿须及羽翮之类不入于玉府者防氏宂氏翨氏特除其害兽人凡田之政令掌焉则其所修之利众所除之害悉所頼之多王政及人于是为大矣
　　人掌以时为梁春献王鲔辨鱼物为鱻薧以共王膳羞凡祭祀宾客丧纪共其鱼之鱻薧凡者掌其政令凡征入于玉府
　　春献王鲔则以其时物王鲔鲔之大者王大也故物之大者多谓之王诗序言冬荐鱼而此不言者人以时为梁凡祭祀共鱻薧则冬荐在是矣
　　鼈人掌取互物以时簎鱼鼈龟蜃凡貍物春献鼈蜃秋献龟鱼祭祀共蠯蠃蚳以授醢人掌凡邦之簎事鼈及龟字乳以夏而蜃以夏秋春献鼈蜃秋献龟鱼则避其字乳之时献龟以秋者龟主以卜全而用之故取以其坚成之时鱼美于秋冬而冬为尤美不以冬献则鼈人所献以簎得之故先为梁之时而献鼈尤美于夏然以避其字乳之时而弗献唯王不以饭食之养害仁政之法度如此然后能率天下之民以成鱼丽之功告神明矣
　　腊人掌干肉凡田兽之脯腊膴胖之事凡祭祀共豆脯荐脯膴胖凡腊物宾客丧纪共其脯腊凡干肉之事

<经部,礼类,周礼之属,周官新义>
　　钦定四库全书
　　周官新义卷四　　　　宋　王安石　撰
　　天官四
　　医师掌医之政令聚毒药以共医事凡邦之有疾病者疕疡者造焉则使医分而治之嵗终则稽其医事以制其食十全为上十失一次之十失二次之十失三次之十失四为下
　　毒所谓五毒药所谓五药嵗终则稽其医事以制其食者饩廪称事然后能者劝不能者勉故十全为上郑氏为全犹愈也人之疾固有不可治者苟知不可治而信则亦全也何必愈
　　食医掌和王之六食六饮六膳百羞百醤八珍之齐凡食齐眂春时羮齐眂夏时酱齐眂秋时饮齐眂冬时凡和春多酸夏多苦秋多辛冬多咸调以滑甘凡防膳食之宜牛宜稌羊宜黍豕宜稷犬宜粱鴈宜麦鱼宜苽凡君子之食恒放焉
