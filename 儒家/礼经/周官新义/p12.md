<!-- { "loadSidebar": true } -->
　　司市掌市之治敎政刑量度禁令以次叙分地而经市以陈肆辨物而平市以政令禁物靡而均市以商贾阜货而行布以量度成贾而征儥以质剂结信而止讼以贾民禁僞而除诈以刑罚禁虣而去盗以泉府同货而敛賖
　　大市日昃而市百族爲主朝市朝时而市商贾爲主夕市夕时而市贩夫贩妇爲主
　　凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼
　　凡万民之期于市者辟布者量度者戮者各于其地之叙凡得货贿六畜者亦如之三日而举之凡治市之货贿六畜珍异亡者使有利者使阜害者使亡靡者使微
　　凡通货贿以玺节出入之国凶荒札丧则市无征而作布凡市僞饰之禁在民者十有二在商者十有二在贾者十有二在工者十有二市刑小刑宪罚中刑徇罚大刑扑罚其附于刑者归于士
　　国君过市则刑人赦夫人过市罚一幕世子过市罚一帟命夫过市罚一盖命妇过市罚一帷凡会同师役市司帅贾师而从治其市政掌其卖儥之事
　　过市非所以明逺利也市人犯刑以利而已国君近市则市人何诛焉故国君过市则刑人赦所谓刑人亦宪徇扑三者而已幕也帟也盖也皆庇下之物爲上近利则无以庇下矣
　　质人掌成市之货贿人民牛马兵器珍异凡卖儥者质剂焉大市以质小市以剂掌稽市之书契同其度量壹其淳制巡而攷之犯禁者举而罚之凡治质剂者国中一旬郊二旬野三旬都三月邦国朞期内听期外不听质剂之治宜以时决久而后辨则证逮或已死亡其事易以生僞故期外不听亦所以省烦扰
　　廛人掌敛市絘布总布质布罚布廛布而入于泉府凡屠者敛其皮角筋骨入于玉府凡珍异之有滞者敛而入于膳府
　　皮角筋骨屠者之余财也廛人敛而入于玉府明所取者非民之正利
　　胥师各掌其次之政令而平其货贿宪刑禁焉察其诈僞饰行儥慝者而诛罚之听其小治小讼而断之贾师各掌其次之货贿之治辨其物而均平之展其成而奠其贾然后令市凡天患禁贵儥者使有恒贾四时之珍异亦如之凡国之卖儥各帅其属而嗣掌其月凡师役会同亦如之
　　司虣掌宪市之禁令禁其鬬嚻者与其虣乱者出入相陵犯者以属游饮食于市者若不可禁则搏而戮之司稽掌巡市而察其犯禁者与其不物者而搏之掌执市之盗贼以徇且刑之
　　胥各掌其所治之政执鞭度而巡其前掌其坐作出入之禁令袭其不正者凡有罪者挞戮而罚之
　　肆长各掌其肆之政令陈其货贿名相近者相逺也实相近者相尔也而平正之敛其总布掌其戒禁
　　泉府掌以市之征布敛市之不售货之滞于民用者以其贾买之物楬而书之以待不时而买者买者各从其抵都鄙从其主国人郊人从其有司然后予之凡賖者祭祀无过旬日丧纪无过三月凡民之贷者与其有司辨而授之以国服爲之息凡国事之财用取具焉歳终则会其出入而纳其余
　　司门掌授管键以啓闭国门几出入不物者正其货贿凡财物犯禁者举之以其财养死政之老与其孤司门总统诸门故掌授管键之事
　　祭祀之牛牲系焉监门养之凡歳时之门受其余凡四方之賔客造焉则以告
　　司关掌国货之节以联门市司货贿之出入者掌其治禁与其征廛凡货不出于关者举其货罚其人凡所达货贿者则以节传出之国凶札则无关门之征犹几凡四方之賔客敂关则爲之告有外内之送令则以节传出内之
　　掌节掌守邦节而辨其用以辅王命守邦国者用玉节守都鄙者用角节凡邦国之使节山国用虎节土国用人节泽国用龙节皆金也以英荡辅之门关用符节货贿用玺节道路用旌节皆有期以反节凡通达于天下者必有节以传辅之无节者有几则不达
　　门关则以符合之货贿则以玺验之道路则以旌表之
　　遂人掌邦之野以土地之图经田野造县鄙体之灋五家爲邻五邻爲里四里爲鄼五鄼爲鄙五鄙爲县五县爲遂皆有地域沟树之使各掌其政令刑禁
　　比相保则邻亦相保闾相受则里亦相受族相葬则鄼亦相葬矣党相救则鄙亦相救矣州相赒则县亦相赒矣乡相賔则遂亦相賔矣
　　以歳时稽其人民而授之田野简其兵器敎之稼穑凡治野以下剂致甿以田里安甿以乐昏扰甿以土宜敎甿稼穑以兴耡利甿以时器劝甿以疆予任甿
　　孟子曰唯助爲有公田许慎释锄以商人七十而锄则助锄一也兴之以助公田则甿得所私焉所以利之善其器则以劝谓之时器则器之用各有时若耜以耕铚以获
　　以土均平政辨其野之土上地中地下地以颁田里上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之
　　凡治野夫闲有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿
　　以歳时登其夫家之众寡及其六畜车辇辨其老幼废疾与其施舍者以颁职作事以令贡赋以令师田以起政役
　　遂人既登其夫家众寡六畜车辇遂师又以时登则遂师登之于遂人遂人登之于小司徒
　　若起野役则令各帅其所治之民而至以遂之大旗致之其不用命者诛之
　　乡师致民以司徒之大旗遂人所谓大旗亦司徒之大旗于是建焉于遂言遂之大旗则乡可知于乡言司徒之大旗则遂亦可知
　　凡国祭祀共野牲令野职凡賔客令脩野道而委积大丧帅六遂之役而致之掌其政令及葬帅而属六綍及窆陈役凡事致野役而师田作野民帅而至掌其政治禁令
　　遂师各掌其遂之政令戒禁以时登其夫家之众寡六畜车辇辨其施舍与其可任者经牧其田野辨其可食者周知其数而任之以征财征
　　经牧其田野犹小司徒所谓经土地而井牧其田野不言井则以下言辨其可食者周知其数而任之故也
　　作役事则听其治讼巡其稼穑而移用其民以救其时事
　　凡国祭祀审其誓戒共其野牲入野职野赋于玉府賔客则巡其道脩庀其委积大丧使帅其属以幄帟先道野役及窆抱磨共丘笼及蜃车之役军旅田猎平野民掌其禁令比叙其事而赏罚
　　幕人大丧共帷幕帟绶今此幄帟非幕人所共矣道野役帅以至墓磨者适歴执綍者名也丘笼之役竁复土也其器曰笼蜃车柩路也柩路载栁四轮迫地而行有似于蜃因取名焉行至圹乃説更复载龙輴蜃车载闉圹之蜃者
　　遂大夫各掌其遂之政令以歳时稽其夫家之众寡六畜田野辨其可任者与其可施舍者以敎稼穑以稽功事掌其政令戒禁听其治讼令爲邑者歳终则会政致事正歳简稼器脩稼政三歳大比则帅其吏而兴甿明其有功者属其地治者凡爲邑者以四达戒其功事而诛赏废兴之
　　县正各掌其县之政令征比以颁田里以分职事掌其治讼趋其稼事而赏罚之若将用野民师田行役移执事则帅而至治其政令既役则稽功会事而诛赏遂官各降乡一等其官亦各降焉故州谓之长县与党同谓之正鄙与族同谓之师移执事若遂师所谓巡其稼穑而移用其民以救其时事也
　　鄙师各掌其鄙之政令祭祀凡作民则掌其戒令以时数其众庶而察其媺恶而诛赏歳终则会其鄙之政而致事
　　鄼长各掌其鄼之政令以时校登其夫家比其众寡以治其丧纪祭祀之事若作其民而用之则以旗鼓兵革帅而至若歳时简器与有司数之凡歳时之戒令皆听之趋其耕耨稽其女功
　　里宰掌比其邑之众寡与其六畜兵器治其政令以歳时合耦于耡以治稼穑趋其耕耨行其秩叙以待有司之政令而征敛其财赋
　　邻长掌相纠相受凡邑中之政相賛徙于他邑则从而授之
　　旅师掌聚野之耡粟屋粟闲粟而用之以质剂致民平颁其兴积施其惠散其利而均其政令凡用粟春颁而秋敛之凡新甿之治皆听之使无征役以地之媺恶爲之等
　　掌聚野之耡粟屋粟闲粟而用之者聚此三粟而用以颁以施以散也施其惠若民有艰阸不责其偿
　　稍人掌令丘乗之政令若有会同师田行役之事则以县师之灋作其同徒輂辇帅而以至治其政令以听于司马大丧帅蜃车与其役以至掌其政令以听于司徒丘之政令司徒所掌乗之政令司马所掌稍人掌令丘乗之政令耳丘言其地乗言其赋所谓同则丘地也所谓徒役輂辇蜃车则乗赋也其作而帅以至掌其政令以听于司马司徒则所谓令丘乗之政令也
　　委人掌敛野之赋敛薪刍凡疏材木材凡畜聚之物以稍聚待賔客以甸聚待羇旅凡其余聚以待颁赐稍聚者所聚稍给之物甸聚者所聚甸赋之物余聚者所聚经用之余物颁则用财之余事故以余聚待之
　　以式灋共祭祀之薪蒸木材賔客共其刍薪丧纪共其薪蒸木材军旅共其委积薪刍凡疏材共野委兵器与其野囿财用凡军旅之賔客馆焉
　　土均掌平土地之政以均地守以均地事以均地贡均人无所不均故曰均地政土均虽有及乎地征然以土爲主未及乎均人故言平土地之政
　　以和邦国都鄙之政令刑禁与其施舍礼俗丧纪祭祀皆以地媺恶爲轻重之灋而行之掌其禁令
　　草人掌土化之灋以物地相其宜而爲之种凡粪种骍刚用牛赤缇用羊坟壤用麋渴泽用鹿咸泻用貆勃壤用狐埴垆用豕彊防用蕡轻爂用犬
　　稻人掌稼下地以潴畜水以防止水以沟荡水以遂均水以列舍水以浍写水以涉扬其芟作田凡稼泽夏以水殄草而芟夷之泽草所生种之芒种旱暵共其雩敛丧纪共其苇事
　　夏以水殄草则以夏水如汤利以杀草也丧纪共其苇事苇生下地故也
　　土训掌道地图以诏地事道地慝以辨地物而原其生以诏地求王巡守则夹王车
　　诵训掌道方志以诏观事掌道方慝以诏辟忌以知地俗王巡守则夹王车
　　山虞掌山林之政令物爲之厉而爲之守禁仲冬斩阳木仲夏斩阴木凡服耜斩季材以时入之令万民时斩材有期日凡邦工入山林而抡材不禁春秋之斩木不入禁凡窃木者有刑罚
　　考工记曰凡斩毂之道必矩其隂阳阳也者缜理而坚隂也者疏理而柔是故以火养其隂而齐诸其阳则毂虽敝不藃所谓阳木则缜理而坚者也所谓隂木则疏理而柔者也疏理而柔宜以火养则斩以仲夏使盛阳暴之与火养同意隂木如此则阳木斩以仲冬宜矣
　　若祭山林则爲主而脩除且跸若大田猎则莱山田之野及弊田植虞旗于中致禽而珥焉
　　跸止人犯其祭虞主山林掌其政令且爲之厉禁也
　　林衡掌巡林麓之禁令而平其守以时计林麓而赏罚之若斩木材则受灋于山虞而掌其政令
　　泽虞言使其地之人守其财物而林衡不言林衡言平其守而泽虞不言互见也林之政山虞掌之川衡掌其巡之禁令而已然则林衡正于山虞者也川衡正于泽虞者也
　　川衡掌巡川泽之禁令而平其守以时舍其守犯禁者执而诛罚之祭祀賔客共川奠
　　泽亦必如此而不言亦互见也
　　泽虞掌国泽之政令爲之厉禁使其地之人守其财物以时入之于玉府颁其余于万民凡祭祀賔客共泽物之奠丧纪共其苇蒲之事
　　使其地之人守其财物则人自爲守所以泽虽大莫或害其养蕃山林川泽皆有财物惟泽入于玉府者泽物最小也所以自养取薄所以养人从厚夫是之谓王德又颁其余于万民则虽泽物亦不尽利
　　若大田猎则莱泽野及弊田植虞旌以属禽
　　泽野所谓薮也
