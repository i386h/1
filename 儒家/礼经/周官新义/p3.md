<!-- { "loadSidebar": true } -->
　　山泽皆虞而曰虞衡作山泽之材者山虞掌山林之政令则其政令施于山林川衡掌巡川泽之禁令则其禁令施于泽矣虞衡山泽之官而作山泽之材者民职也则此所谓虞衡言其地之人而已嫔有夫者也妇有姑者也舅殁姑老则无职矣故所任者嫔妇而已九谷言生草木言毓鸟兽言养蕃者九谷不能自生待三农而后生草木能自生而不能相毓待园圃而后毓鸟兽能相毓不能自养蕃待薮牧而后养蕃养蕃者养而后蕃之也饬化者饬而后化之也阜通者阜而后通之也化治者化而后治之也聚敛者聚而后敛之也九谷草木山泽之材人所食用鸟兽则其肉以备人食其羽毛齿牙骨角筋革以备人用故一曰三农生九谷二曰园圃毓草木三曰虞衡作山泽之材四曰薮牧养蕃鸟兽百工因山泽之材鸟兽之物以就民器者也故五曰百工饬化八材一人之身而百工之所为备则宜有商贾以资之故六曰商贾阜通货贿任民以男事为主强力为先嫔妇女弱也故七曰嫔妇化治丝枲臣妾则又贱者故八曰臣妾聚敛疏材闲民则八职所待以成事者也故九曰闲民无常职转移执事夫八职之民其事有时而用众则转移执事曷可少哉盖有常以为利无常以为用者天之道也
　　以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰关市之赋八曰山泽之赋九曰币余之赋
　　下以职共谓之贡上以取政谓之赋以九赋敛财贿者才之以为利谓之财有之以为利谓之贿谓之财贿则与言货贿异矣货言化之以为利则商贾之事也邦中王之所邑其外百里谓之四郊与邑交故也又其外百里谓之邦甸甸法正在是故也又其外百里谓之家削家邑之地削小故也其外百里谓之邦县小都之地取首在下取首在上取系在下故也又其外百里谓之邦都大都之地所谓畺地也小都不谓之都而谓之县大都不谓之畺而谓之都相备也盖言郊甸削县则都为畺地可知言都则郊甸削县为乡遂公邑家邑小都亦可知也币余者职币所谓敛官府都鄙与凡用邦财者之币振掌事者之余财是也余财邦物而谓之赋者既以给之矣于是振之以归之邦故亦谓之赋也
　　以九式均节财用一曰祭祀之式二曰賔客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式祭祀賔客丧荒人治之大者也祭祀在所尊賔客在所敬丧荒在所恤故一曰祭祀之式二曰賔客之式三曰丧荒之式人治之大废而弗治则亡随其后羞服器用将谁使共之匪颁好用将以谁予然则羞服工事币帛刍秣匪颁好用之式宜在祭祀賔客丧荒之后矣羞服之用急于工事工事所造急于币帛币帛之用贵于刍秣匪颁好用则用财之余事而好用又不急于匪颁故四曰羞服之式五曰工事之式六曰币帛之式七曰刍秣之式八曰匪颁之式九曰好用之式大宰以九式均节财用而小宰执九贡九赋九式之贰以均财节邦用司防以九式之灋均节邦之财用者邦国万民有余则多取而备礼焉不足则少取而杀礼焉其用财也令邦国万民以是为差此所谓均财节用小宰则以贰大宰制财之多少与礼之备杀为职令邦国万民以是为差则弗豫焉此所谓均财节邦用司防则凡在邦国万民者皆弗豫也以灋均节邦之财用而已
　　以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡
　　祀贡凡可以共祭祀之物嫔贡凡可以共嫔妇之物器贡凡可以为器之物币贡凡可以为币之物材贡凡可以为材之物货贡凡可以为货之物服贡凡可以为服之物斿贡凡可以共燕游之物物贡则凡祀嫔器币材货服斿之物皆是也大行人侯服贡祀物甸服贡嫔物男服贡器物采服贡服物卫服贡材物要服贡货物而九贡一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡者施政之序上先而下后内先而外后以详责近以略责逺上以供祭祀之物使侯服贡之则上先下后之意内以贡嫔妇之物使甸服贡之则内先外后之意器服作治之功多使男服采服贡之则以详责近之意材货作治之功少使卫服要服贡之则以略责逺之意先器后服先材后货则亦以逺近为差九贡退服在材货之后者材货邦用所通服则王身所独大宰以道佐王者也于此又明王者养天下以道其用材宜后其身之意币斿物贡则六服所通以币继嫔器之后以斿物继货物之后则亦各得其所也九赋言敛九贡言致者邦国之财不可敛而取也致之使其自至而已九赋言财贿九贡言用者财贿以敛言也敛止于王畿则所敛狭矣用以散言也散及于邦国则所散广矣大宰事王以道敛欲狭散欲广王之道也至于司防以九赋之灋令田野之财用以九贡之灋致邦国之财用赋贡兼以敛散言则司防事王以灋主防其入出而已取欲狭施欲广非其任矣
　　以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民
　　牧九州之牧也连率卒正属长国君皆以地得民而独言牧者举尊以见卑也于上举尊以见卑则与舜典举上帝以见日月星辰同意薮泽虞之薮也山泽之虞川林之衡皆以富得民而独言薮则举小以见大也于下举小以见大则与舜典言山川以见大示同意长都鄙之长禄而不世不得有其地故曰以贵得民而已师有德行以教人者也儒以道艺教人者也宗继祖者其族氏之所宗主有家者其臣之所主主不得専地臣有治焉则吏听之其贵又不足道也则其得民以利而已吏则凡治民者皆是也友则学校乡田相与为友者也牧长皆君也师儒皆师也自非君师则内莫尊于宗外莫贵于主吏则治之而已友则任之而已薮则民利其财而已自牧至薮皆有所两则民有所繋属而不散故多寡死生出入往来皆可知也夫然后可得而治矣乃后世九两废人得自恣莫相统壹而不知所以繋之故宣王料民于大原而仲山甫非之也当是时上徒欲知民数而不得尚安能得其情而制之乎民既散矣则放辟邪侈无不为也故曽子谓阳肤曰上失其道民散久矣如得其情则哀矜而勿喜
　　正月之吉始和布治于邦国都鄙乃县治象之灋于象魏使万民观治象挟日而敛之
　　正月之吉始和布治于邦国都鄙者岁终令百官府各正其治受其防听其政事于是调制所当改易故正月之吉则始和矣乃布治于邦国都鄙也元者德也正者政也德欲终始如一故即位之一年谓之元年政欲毎岁改易故改岁之一月谓之正月正月之吉则朔月也朔月谓之吉则明生之几故也三代各有正月而周以建子之月为正夏以建寅之月为正夏正据人所见故谓之人正授民事则宜据人所见故周亦兼用夏时而以夏之正月为正嵗始和布治以周之正月而正嵗又观象灋则以兼用夏时故也兼用夏时而以正月之吉使万民观治象则正嵗先王之正也正月之吉时王之正也万民取正于时王而已若夫百官则又当取正于先王也乃县治象之灋于象魏使万民观治象挟日而敛之者以其县灋示人如天垂象故谓之象治象之灋使民遍行之则宜使民知故县于象魏使民观之挟日也正月之吉言县于象魏而不言狥于木铎正嵗言狥于木铎而不言县于象魏相备也盖观象灋皆县于象魏而狥以木铎或言狥以木铎或言令以木铎亦相备也盖皆行狥而言令之也或言象之灋或言灋之象者观则以象为主用则以灋为主以灋为主则曰灋象以象为主则曰象灋或言灋象或言象灋则亦相备而已相备而于大宰言万民则灋以及万民为大事故也
　　乃施典于邦国而建其牧立其监设其参傅其伍陈其殷置其辅乃施则于都鄙而建其长立其两设其伍陈其殷置其辅乃施灋于官府而建其正立其贰设其攷陈其殷置其辅
　　乃施典于邦国乃施则于都鄙乃施灋于官府者既以治象示民于是乃以所建六典八则八灋施于邦国都鄙官府也建六典八则八灋旧矣于此言乃施则于是申之容有所改易故也盖大宰是自嵗终诏王废置至是既施典则灋矣则王于邦国都鄙官府有废置焉自牧长及正至于殷辅不在所废则皆王所建立设傅陈置也苟错诸地谓之置置之成列谓之陈使有所焉谓之傅设则设之而无所立也立则立之而无所建也建则作而立之也牧所谓以地得民者也监所谓三监也不言诸侯则上言牧下言监包诸侯矣参三卿也伍五大夫也殷众士也辅辅治者也长所谓以贵得民者也两两也不谓之贰则于其长有臣道与官属异故也正官长也谓之正则以其属所取正故也贰则若小宰之于大宰是也攷则攷殷辅之治者也
　　凡治以典待邦国之治以则待都鄙之治以灋待官府之治以官成待万民之治以礼待賔客之治
　　我之治彼也以此施焉故彼之治乎我也以此待之
　　祀五帝则掌百官之誓戒与其具脩前期十日帅执事而卜日遂戒及执事眡涤濯及纳亨赞王牲事及祀之日赞玉币爵之事祀大神示亦如之享先王亦如之赞玉几玉爵大朝觐防同赞玉币玉献玉几玉爵大丧赞赠玉含玉
