<!-- { "loadSidebar": true } -->
　　庶氏掌除毒蛊以攻説禬之嘉草攻之凡蛊则令之比之
　　以攻说禬之则用祝焉以嘉草攻之则用药焉
　　穴氏掌攻蛰兽各以其物火之以时献其珍异皮革翨氏掌攻猛鸟各以其物为媒而椅之以时献其羽翮各以其物为媒而椅之者媒之以其类也攻猛鸟以除人物之害焉非特利其羽翮而已孟子曰鸟兽之害人者消然后人得平土而居之
　　柞氏掌攻草木及林麓夏日至令刋阳木而火之冬日至令剥隂木而水之若欲其化也则春秋变其水火凡攻木者掌其政令
　　薙氏掌杀草春始生而萌之夏日至而夷之秋绳而芟之冬日至而耜之若欲其化也则以水火变之掌凡杀草之政令
　　春始生而萌之则始生而夷之不能使其不生故萌之而弗治焉夏日至而夷之则生气极矣于是乎可夷秋绳而芟之则夷而又生生而芟之也冬日至则生气复之时于是耜之则不复生矣若欲其化也则以水火变之者月令所谓烧薙行水也于是草化焉郑氏谓含实曰绳盖以绳为
　　硩蔟氏掌覆夭鸟之巢以方书十日之号十有二辰之号十有二月之号十有二嵗之号二十有八星之号县其巢上则去之
　　盖日辰月嵗星之神凡有气形者制焉故书其号焉可以胜天
　　翦氏掌除蠧物以攻禜攻之以莽草熏之凡庶蛊之事赤友氏掌除墙屋以蜃炭攻之以灰洒毒之凡隙屋除其貍蛊
　　貍蛊亦有害人者故除之
　　蝈氏掌去鼃黾焚牡蘜以灰洒之则死以其烟被之则凡水虫无声
　　去鼃黾使水虫无声亦置官者养至尊具官备物焉且先王之斋去乐以致一方是时也虫之怒鸣安可以弗除除则宜有掌之者矣
　　壶氏掌除水虫以炮土之鼓之以焚石投之若欲杀其神则以牡橭午贯象齿而沈之则其神死渊为陵除水虫杀渊神为其有害人者今南方有所谓渊神者民犯之能出为祟
　　庭氏掌射国中之夭鸟若不见其鸟兽则以救日之弓与救月之矢射之若神也则以大隂之弓与枉矢射之鸟兽言夜射则神以昼射矣尝用此救日月焉故其精气足以胜天郑氏谓太隂之弓救月者也枉矢救日者也
　　衔枚氏掌司国之大祭祀令禁无嚣军旅田役令衔枚禁嘂呼叹鸣于国中者行歌哭于国中之道者伊耆氏掌国之大祭祀共其杖咸军旅授有爵者杖共王之齿杖
　　杖咸郑氏谓去杖以函盛之既事乃受共王之齿杖郑氏谓王所以赐老者之杖唯大祭祀共杖函盖非大祭祀则杖于朝者弗豫焉











　　钦定四库全书
　　周官新义卷十六　　　　宋　王安石　撰
　　秋官三
　　大行人掌大賔之礼及大客之仪以亲诸侯春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时会以发四方之禁殷同以施天下之政时聘以结诸侯之好殷覜以除邦国之慝间问以谕诸侯之志归脤以交诸侯之福贺庆以賛诸侯之喜致禬以补诸侯之烖
　　冬遇所协之虑时聘所结之好间问所谕之志归脤所交之福贺庆所賛之喜致禬所补之烖邦国之君而已故称诸侯秋觐所比之功殷覜所除之慝臣民豫焉非特诸侯故称邦国时会所发之禁非特一国故称四方春朝所图之事夏宗所陈之谟殷同所施之政非特一方故称天下虑虑患也图谋事也谋成焉谓之谋事成焉谓之功诸侯之虑协然后天下之事可图天下之事可图然后天下之谟成而可陈谟成而可陈然后邦国之功成而可比先事后功功以成事故也先谟后虑终则有始故也慝隂奸也故除之以殷覜而已言归脤而不及膰则膰有事而执焉因以赐之非大行人之所归也言致禬而不及吊言禬而吊可知也言诸侯而不言兄弟则兄弟乃大宗伯以礼亲焉大行人亲诸侯而已唯春朝图事不言以则春朝朝礼之正非适为图事也
　　以九仪辨诸侯之命等诸臣之爵以同邦国之礼而待其賔客上公之礼执桓圭九寸缫借九寸冕服九章建常九斿樊缨九就贰车九乘介九人礼九牢其朝位賔主之间九十歩立当车轵摈者五人庙中将币三享王礼再祼而酢飨礼九献食礼九举岀入五积三问三劳诸侯之礼执信圭七寸缫借七寸冕服七章建常七斿樊缨七就贰车七乘介七人礼七牢朝位賔主之间七十歩立当前疾摈者四人庙中将币三享王礼壹祼而酢飨礼七献食礼七举岀入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乘介五人礼五牢朝位賔主之间五十歩立当车衡摈者三人庙中将币三享王礼壹祼不酢飨礼五献食礼五举岀入三积壹问壹劳诸男执蒲璧其他皆如诸子之礼凡大国之孤执皮帛以继小国之君岀入三积不问壹劳朝位当车前不交摈庙中无相以酒礼之其他皆眡小国之君凡诸侯之卿其礼各下其君二等以下及其大夫士皆如之三公八命出封加一命则谓之上公自上公以下皆谓之建常所建斿数不同而皆象其道故也上公朝位賔主之间九十歩立当车轵摈者五人侯伯朝位賔主之间七十歩立当前疾摈者四人子男朝位賔主之间五十步立当车衡摈者三人则尊者舒而缛卑者慼而畧故也王礼再祼一祼而酢则祼賔而酢王也一祼不酢则有礼而无报为若不敢当焉卑故也飨礼九献七献五献则主于饮故以献为节食礼九举七举五举则主于食故以举为节大国之孤朝位当车前不交摈庙中无相则弥蹙而畧矣以酒礼之则祼如祭祀非礼人君弗用也
　　邦畿方千里其外方五百里谓之侯服嵗壹见其贡祀物又其外方五百里谓之甸服二嵗壹见其贡嫔物又其外方五百里谓之男服三嵗壹见其贡噐物又其外方五百里谓之采服四嵗壹见其贡服物又其外方五百里谓之衞服五嵗壹见其贡材物又其外方五百里谓之要服六嵗壹见其贡货物九州之外谓之蕃国世壹见各以其所贵寳为挚
　　谓之服谓之蕃国人为之名而已人为之名故可谓之蛮服亦可以谓之要服可谓之夷镇蕃服亦可谓之蕃国而与夏服异名也
　　王之所以抚邦国诸侯者嵗徧存三嵗徧覜五嵗徧省七嵗属象胥谕言语协辞命九嵗属瞽史谕书名听声音十有一嵗逹瑞节同度量成牢礼同数噐修灋则十有二嵗王廵守殷国
　　嵗徧存使问而存之也三嵗徧覜使问而视之也五嵗徧省使廵而察之七嵗属象胥谕言语协辞命者象胥主译其言译其言然后言语可谕言语可谕然后辞命可协也九嵗属瞽史谕书名听声音者瞽主乐史主书谕书名故属史听声音故属瞽谕之听之则亦协之而已或言协或言听谕相也先瞽而后声音后史而先书名则明声音书名无所先后十有一嵗逹瑞节同度量成牢礼同数噐修灋则者瑞节所以逹四方而交之度量所以同四方而一之以交之也故成其牢礼以一之也故同其数噐则尊卑异数贵贱异用而同乎王之所制道有升降礼有损益则王之所制宜以时修之修灋则为是故也言语辞命以声音书名为本书名声音以度量灋则为主度量灋则王之所制也书名虽未之有可以义制声音虽未之有可以理作故王所以一天下始于言语辞命中于书名声音终于度量灋则十有二嵗王廵守殷国则亲岀而省焉或廵守或殷国其岀而省焉一也及夫世防道失道徳之意毁于书名之不逹礼乐之数熄于度量之不存则先王所以谕而同之可谓知要矣
　　凡诸侯之王事辨其位正其等协其礼賔而见之若有大丧则诏相诸侯之礼若有四方之大事则受其币听其辞凡诸侯之邦交嵗相问也殷相聘也世相朝也曰凡诸侯之邦交嵗相问也殷相聘也世相朝也者诸侯睦则王室无事矣
　　小行人掌邦国賔客之礼籍以待四方之使者令诸侯春入贡秋献功王亲受之各以其国之籍礼之
　　令诸侯春入贡则朝正之时也秋献功则嵗成之时也各以其国之籍礼之则尝所以礼之国各籍焉以为故常左氏传曰非礼也勿籍
　　凡诸侯入王则逆劳于畿及郊劳眡馆将币为承而摈凡四方之使者大客则摈小客则受其币而听其辞使适四方协九仪賔客之礼朝觐宗遇会同君之礼也存覜省聘问臣之礼也
　　凡四方之使者大客则摈郑氏谓摈而见之王使得自言小客则受其币而听其辞郑氏谓听之以入告
　　达天下之六节山国用虎节土国用人节泽国用龙节皆以金为之道路用旌节门关用符节都鄙用管节皆以竹为之成六瑞王用瑱圭公用桓圭侯用信圭伯用躬圭子用谷璧男用蒲璧
　　上有以合验乎下下有以合验乎上则瑞成矣
　　合六币圭以马璋以皮璧以帛琮以锦琥以绣璜以黼此六物者以和诸侯之好故
　　圭以象阳之生物马阳物也干之所为故合圭以马璋章也文明之方所用皮有文焉合璋而不以合琮则自然之文非所以合琮故合琮以锦也琥象隂之效法故合琥以绣璜北方之所用也故合璜以黼
　　若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸烖则令哀吊之凡此五物者治其事故及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故
　　治五物事故亦反命于王以周知天下之故故于万民之利害称及焉
　　司仪掌九仪之賔客摈相之礼以诏仪容辞令揖譲之节将合诸侯则令为坛三成宫旁一门
　　为坛三成则为三等焉所谓公于上等侯伯于中等子男于下等是也宫旁一门则觐礼所谓四门是也
　　诏王仪南乡见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之王燕则诸侯毛
　　郑氏谓土揖下手揖之时揖平手揖之天揖举手揖之言毛与言齿异齿尚长毛尚老朝尊而公之故尚贵燕亲而私之故尚老
　　凡诸公相为賔主国五积三问皆三辞拜受皆旅摈再劳三辞三揖登拜受拜送主君郊劳交摈三辞车逆拜辱三揖三辞拜受车送三还再拜致馆亦如之致飱如致积之礼及将币交摈三辞车逆拜辱賔车进答拜三揖三让每门止一相及庙唯上相入賔三揖三譲登再拜授币賔拜送币每事如初賔亦如之及岀车送三请三进再拜賔三还三辞告辟致饔饩还圭飨食致赠郊送皆如将币之仪賔之拜礼拜饔饩拜飨食賔继主君皆如主国之礼诸侯诸伯诸子诸男之相为賔也各以其礼相待也如诸公之仪
　　诸公之臣相为国客则三积皆三辞拜受及大夫郊劳旅摈三辞拜辱三譲登听命下拜登受賔使者如初之仪及退拜送致馆如初之仪及将币旅摈三辞拜逆客辟三揖毎门止一相及庙唯君相入三譲客登拜客三辟授币下出毎事如初之仪及礼私面私献皆再拜稽首君荅拜岀及中门之外问君客再拜对君拜客辟而对君问大夫客对君劳客客再拜稽首君荅拜客趋辟致饔饩如劳之礼飨食还圭如将币之仪君馆客客辟介受命遂送客从拜辱于朝明日客拜礼赐遂行如入之积凡侯伯子男之臣以其国之爵相为客而相礼其仪亦如之
　　凡四方之賔客礼仪辞命饩牢赐献以二等从其爵而上下之凡賔客送逆同礼凡诸侯之交各称其邦而为之币以其币为之礼凡行人之仪不朝不夕不正其主面亦不背客
