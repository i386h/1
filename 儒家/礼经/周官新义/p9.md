<!-- { "loadSidebar": true } -->
　　使外府共王及后世子衣服之用者外府所待邦用皆有法欲王及后世子非法弗服故也诗序曰古者长民衣服不贰从容有常以齐其民则民徳归一矣其诗所言主于都人士女衣服之一而已然则王及后世子衣服岂可以非法也凡祭祀賔客丧纪防同军旅共其财用之币赍赐予之财用疑财用之三字为衍币则共以为礼币赍则共以为行赍
　　司防掌邦之六典八灋八则之贰以逆邦国都鄙官府之治以九贡之灋致邦国之财用以九赋之灋令田野之财用以九功之灋令民职之财用以九式之灋均节邦之财用掌国之官府郊野县都之百物财用凡在书契版图者之贰以逆羣吏之治而听其防计以参互攷日成以月要攷月成以嵗防攷嵗成以周知四国之治以诏王及宰废置
　　以三攷之为参以两考之为互逆邦国都鄙群吏之治而听其防计又考其嵗月日成则四国之治皆可知也然后以所知诏王及冡宰废置
　　司书掌邦之六典八灋八则九职九正九事邦中之版土地之图以周知入出百物以叙其财受其币使入于职币凡上之用财用必攷于司防
　　九正九职之正也九事九职之事也正也事也与酒诰有正有事同义司书掌九职则以大计羣吏之治以知民财器械田野夫家六畜之数故也掌九正九事则以凡税敛者受法焉凡邦治攷焉故也叙其财则叙掌事者之财以知其所余受其币则受官府都鄙凡用邦财者之币使入于职币则所余及币皆使入于职币也
　　三嵗则大计羣吏之治以知民之财器械之数以知田野夫家六畜之数以知山林川泽之数以逆羣吏之徴令
　　所谓大计羣吏之治则计其所治民财器械之数孰备孰乏田野夫家六畜山林川泽之数孰治孰废孰登孰耗而已故大计羣吏之治则以知民之财器械之数以知田野夫家六畜之数以知山林川泽之数凡在民者皆知其数然后知羣吏徴令有当否知其有当否然后可得而治正也
　　凡税敛掌事者受灋焉及事成则入要贰焉凡邦治攷焉
　　要贰者物数之要要书之贰也
　　职内掌邦之赋入辨其财用之物而执其总以贰官府都鄙之财入之数以逆邦国之赋用凡受财者受其贰令而书之及防以逆职嵗与官府财用之出而叙其财以待邦之移用
　　执其总者执邦赋入之总数受其贰令而书之者受其副写之令而籍之
　　职嵗掌邦之赋出以贰官府都鄙之财出赐之数以待防计而攷之凡官府都鄙羣吏之出财用受式灋于职嵗凡上之赐予以叙与职币授之及防以式灋賛逆防以叙与职币授之则礼记所谓上先下后也
　　职币掌式灋以敛官府都鄙与凡用邦财者之币振掌事者之余财皆辨其物而奠其録以书楬之以诏上之小用赐予嵗终则防其出凡邦之防事以式灋赞之以式灋敛官府都鄙与凡用邦财者之币者以式灋敛官府都鄙与凡用邦财以为礼者所受之币也
　　司裘掌为大裘以共王祀天之服中秋献良裘王乃行羽物季秋献功裘以待颁赐
　　致人功焉故谓之功裘良裘则非特致人功而已又
　　其质良也大裘则非特质良而已又以简太取名焉王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄
　　王大射则共虎侯熊侯诸侯则共熊侯豹侯者王及诸侯以正物为事正物则以服猛毅为先独王共虎侯则虎尤猛故也卿大夫共麋侯者卿大夫以养人为事养人则以除患害为先故也凡射以服禽兽服禽兽然后得其皮以为裘故司裘共侯也设其鹄者鹄栖侯中以为的者也鹄之为物逺举而难中射以及逺中难为善故的谓之鹄也
　　大丧廞裘饰皮车凡邦之皮事掌之嵗终则防唯王之裘与其皮事不防
　　掌皮则敛皮者也故防其财赍而已司裘则用皮者也故嵗终则防其皮
　　掌皮掌秋敛皮冬敛革春献之遂以式灋颁皮革于百工共其毳毛为毡以待邦事嵗终则防其财赍
　　赍行费也敛之则用财赍之则有行费矣
　　内宰掌书版图之灋以治王内之政令均其稍食分其人民以居之以隂礼教六宫以隂礼教九嫔以妇职之灋教九御使各有属以作二事正其服禁其竒衺展其功绪
　　使各有属使属于九嫔
　　大祭祀后祼献则赞瑶爵亦如之正后之服位而诏其礼乐之仪赞九嫔之礼事凡賔客之祼献瑶爵皆赞不言后以上文祼献瑶爵言后从可知也
　　致后之賔客之礼凡丧事佐后使治外内命妇正其服位
　　凡建国佐后立市设其次置其叙正其肆陈其货贿出其度量淳制祭之以隂礼
　　次其官之次则司市所谓思次介次是也叙其地之叙司市所谓各于其地之叙是也肆谓陈物之肆肆长所谓各掌其肆之政令是也市隂也隂以作成效法为事祭之礼宜象其事焉
　　中春诏后帅外内命妇始于北郊以为祭服嵗终则防内人之稍食稽其功事佐后而受献功者比其小大与其麤良而赏罚之防内宫之财用
　　内人王内之人既均其稍食嵗终则防之既展其功绪嵗终则稽之小大比其制麤良比其功制中度功中程而又善则在所赏制不中度功不中程而又恶则在所罚防内宫之财用为大宰嵗终受其防故也
　　正嵗均其稍食施其功事宪禁令于王之北宫而纠其守上春诏王后帅六宫之人而生穜稑之种而献之于王
　　内小臣掌王后之命正其服位后出入则前驱若有祭祀賔客丧纪则摈诏后之礼事相九嫔之礼事正内人之礼事彻后之爼后有好事于四方则使徃有好令于卿大夫则亦如之掌王之隂事隂令
　　阍人掌守王宫之中门之禁丧服凶器不入宫濳服贼器不入宫奇服怪民不入宫
　　孔子见齐衰者虽少必作过之必趋盖内有感恻则外为之变动丧服凶器不入宫恐震动至尊潜服贼器不入宫则严禁卫竒服怪民不入宫则王宜非礼弗视非义不听
　　凡内人公器賔客无帅则几其出入以时啓闭凡外内命夫命妇出入则为之辟掌埽门庭大祭祀丧纪之事设门燎跸宫门庙门凡賔客亦如之
　　寺人掌王之内人及女宫之戒令相道其出入之事而纠之若有丧纪賔客祭祀之事则帅女宫而致于有司佐世妇治礼事掌内人之禁令凡内人吊临于外则帅而徃立于其前而诏相之
　　内竖掌内外之通令凡小事若有祭祀賔客丧纪之事则爲内人跸王后之丧迁于宫中则前跸及葬执防器以从遣车
　　九嫔掌妇学之灋以教九御妇徳妇言妇容妇功各帅其属而以时御叙于王所凡祭祀赞玉齍赞后荐彻豆笾若有賔客则从后大丧帅叙哭者亦如之
　　大丧外宗叙内外朝暮哭者九嫔亦从后帅之
　　世妇掌祭祀賔客丧纪之事帅女宫而濯摡为齍盛及祭之日涖陈女宫之具凡内羞之物掌吊临于卿大夫之丧
　　世妇视大夫故使吊临于卿大夫之丧
　　女御掌御叙于王之燕寝以嵗时献功事凡祭祀赞世妇大丧掌沐浴后之丧持翣从世妇而吊于卿大夫之丧
　　后之丧持翣者女御以蔽饰后为事故也
　　女祝掌王后之内祭祀凡内祷祠之事掌以时招梗禬禳之事以除疾殃
　　招以招祥梗以梗灾禬以禬福禳以禳祸禬以禬福而以祷祠者致天神人鬼地示物鬽以禬国之凶民之札丧则弭凶荒札丧所以防福也
　　女史掌王后之礼职掌内治之贰以诏后治内政逆内宫书内令凡后之事以礼从
　　掌内治之贰者贰内宰之所掌也逆内宫者治正后宫也以礼从者以礼籍从焉诏后故也
　　典妇功掌妇式之灋以授嫔妇及内人女功之事赍凡授嫔妇功及秋献功辨其苦良比其小大而贾之物书而楬之以共王及后之用颁之于内府
　　典丝掌丝入而辨其物以其贾楬之掌其藏与其出以待兴功之时颁丝于外内工皆以物授之凡上之赐予亦如之及献功则受良功而藏之辨其物而书其数以待有司之政令上之赐予凡祭祀共黼画组就之物丧纪共其丝纩组文之物凡饰邦器者受文织丝组焉嵗终则各以其物防之
　　典丝受良功而不受苦功典枲受苦功而不受良功则丝功之苦与麻功之良皆典妇功所受也典妇功不受麻之苦功则典妇功共王及后之用者也麻之苦功主共丧服而已其不受丝之良功则所以共王及后之用者特燕私所给非礼服法物之正也礼服法物之正则具于有司之政令典丝之所藏而待者也且典丝所共则祭祀黼画组就丧纪组文之物是乃王所以致美于黼冕致孝于鬼神者也其受良功不亦宜乎以其贾楬之颁丝于外内工皆以物授之者防其以贱贸贵凡上之赐予亦如之者所赐予贵贱不同授之亦皆以其物也玉府言王之好赐内府言王及冡宰之好赐予今此言上之赐予则又非特王及冡宰而已
　　典枲掌布缌缕纻之麻草之物以待时颁功而授赍及献功受苦功以其贾楬而藏之以待时颁颁衣服授之赐予亦如之嵗终则各以其物防之
　　赍故书为资当从故书以资为正以待时颁则亦以待兴功之时颁之于工颁衣服授之则亦以其物授之赐予亦如之则亦上之赐予其不言则以典丝见之也典丝典枲嵗终各以其物防之亦防其以贱贸贵也
　　内司服掌王后之六服袆衣揄狄阙狄鞠衣展衣縁衣素沙辨外内命妇之服鞠衣展衣縁衣素沙凡祭祀賔客共后之衣服及九嫔世妇凡命妇共其衣服共丧衰亦如之后之丧共其衣服凡内具之物
　　袆衣缋翚狄于衣揄狄缋揄狄于衣翚狄则尔雅所谓素质五色皆备成章者也揄狄则尔雅所谓青质五色皆备成章者也素质义也青质仁也五色皆备成章礼也地道尚义故后服袆衣为上揄狄次之言袆衣则以知揄之为衣言揄狄则以知袆之为狄阙狄或谓之屈狄其名物不可知知其屈于袆揄而已鞠衣则其色象鞠鞠之华以隂中其色则隂之盛色后服鞠衣则帅外内命妇而使天下之嫔妇取中焉后之盛事也展衣则以礼见王及賔客之服纯白而已无所用其采色有诚信之道焉故谓之展也縁衣则燕居及御于王之服盖衣正黒而縁以纁士昏礼所谓纯衣纁袡是也纯即縁也谓之縁则取于纯而以循縁为义黒至隂之正色而纁有上达之意妇人以至正为体其上达则循縁而已六服皆以素沙为里则妇之徳一欲其内之纯白故也
　　缝人掌王宫之缝线之事以役女御以缝王及后之衣服丧缝棺饰焉衣翣栁之材掌凡内之缝事
　　丧缝棺饰焉衣翣栁之材者王及后之丧也蒙上言王及后从可知也缝人役女御焉缝棺饰衣翣栁之材则女御当以妇事蔽饰王及后故也
　　染人掌染丝帛凡染春暴练夏纁秋染夏冬献功掌凡染事
　　夏五色也四时之夏以其文明故与中国同谓之夏则五色谓之夏亦以是故也
　　追师掌王后之首服为副编次追衡笄为九嫔及外内命妇之首服以待祭祀賔客丧纪共笄绖亦如之礼记夫人副袆则副配袆衣首饰之上昏礼女次纯衣则次配縁衣首饰之下副次所配如此则编之所配在中矣衡也笄也盖皆以玉为之故谓之追
　　屦人掌王及后之服屦为赤舄黒舄赤繶黄繶青句素屦葛屦辨外内命夫命妇之命屦功屦散屦凡四时之祭祀以宜服之
　　服屦者服各有屦也司服言弁则曰弁服弁在服上故也屦人言屦则曰服屦屦在服下故也谓之功屦则与功裘同义谓之散屦则丧屦无絇故也
