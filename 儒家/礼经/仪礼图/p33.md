<!-- { "loadSidebar": true } -->
　　五服外○记公子为其母练冠麻麻衣縓縁为其妻縓冠绖带麻衣縓縁皆既葬除之【公子君之庶子也其或为母谓妾子也麻者缌麻之绖带也此麻衣者如小功布深衣为不制衰裳变也诗云麻衣如雪縓浅绛也一染谓之縓练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也为妻縓冠葛绖带妻轻○疏曰练衣练中衣据重服三年变服后为中衣之饰也诸侯尊絶朞已下无服公子被厌不合为母服不夺其母子之恩故五服外权为制此服必服麻衣縓縁者麻衣大祥受服縓縁练之受饰虽抑犹容有三年之哀故也】
　　○传曰何以不在五服之中也君之所不服子亦不敢服也君之所为服子亦不敢不服也【君之所不服谓妾与庶妇也君之所为服谓夫人与适妇也诸侯之妾贵者视卿贱者视大夫皆三月而葬】
　　出妻之子为母○传曰出妻之子为母期则为外祖父母无服传曰絶族无施服亲者属【在旁而及曰施亲者属母子无絶道】出妻之子为父后者则为出母无服传曰与尊者为一体不敢服其私亲也【疏曰父已与母无亲子独亲之故云私亲】
　　父卒继母嫁从为之服报○传曰何以期也贵终也【尝为母子贵终其恩○案通典宋崔凯云父卒继母嫁从为之服报郑云尝为母子贵终其恩也王肃云从乎继母而寄育则为服不从则不服凯以为出妻之子为母及父卒继母嫁从为之服报皆谓庶子耳为父后者皆不服也传云与尊者为一体不敢服其私亲也庾蔚之谓王顺经文郑附传説王即情所安于传亦无疑既嫁则与宗庙絶为父后者安可以废祖祀而服之乎】
　　右齐衰杖期
　　齐衰杖期降正服图
　　【降服衰四升冠七升○既葬以其冠为受衰七升冠八升父在为母】
　　【正服衰五升冠八升○既葬以其冠为受衰八升冠九升妻】
　　【出妻之子为母父卒继母嫁从为之服报】
　　不杖麻屦者【疏曰此章与上章虽杖与不杖不同其正服衰五升而冠八升则不异也○愚案以此例推之其降服衰四升而冠七升亦不异也】
　　祖父母○传曰何以期也至尊也
　　小记父卒而后为祖母后者三年【注见前齐衰三年条】
　　世父母叔父母○传曰世父叔父何以期也与尊者一体也然则昆弟之子何以亦期也旁尊也不足以加尊焉故报之也父子一体也夫妻一体也昆弟一体也故父子首足也夫妻牉合也昆弟四体也故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗世母叔母何以亦期也以名服也○檀弓县子琐曰吾闻之古者不降上下各以其亲滕伯文为孟虎齐衰其叔父也为孟皮齐衰其叔父也【伯文殷时滕君也爵为伯名文○疏曰滕伯文为孟虎着齐衰之服其虎是滕伯文之叔父也为孟皮着齐衰之服其滕伯是皮之叔父也言滕伯上为叔父下为兄弟之子皆着齐衰】
　　大夫之适子为妻○传曰何以期也父之所不降子亦不敢降也何以不杖也父在则为妻不杖【大夫不以尊降适妇者重适也降有四品君大夫以尊降公子大夫之子以厌降公之昆弟以旁尊降为人后者女子子嫁者以出降】○小记世子不降妻之父母其为妻也与大夫之适子同
　　昆弟【昆兄也为姊妹在室亦如之】○为众子【众子者长子之弟及妾子女子在室亦如之】○昆弟之子○传曰何以期也报之也【檀弓曰丧服兄弟之子犹子也盖引而进之】
　　大夫之庶子为适昆弟○传曰何以期也父之所不降子亦不敢降也【大夫虽尊不敢降其适重之也适子为庶昆弟庶昆弟相为亦如大夫为之○疏曰如大夫为之皆大功也】
　　适孙【疏曰此谓适子死其适孙承重者】○传曰何以期也不敢降其适也有适子者无适孙孙妇亦如之【周之道适子死则立适孙是适孙将上为祖后者也长子在则皆为庶孙耳孙妇亦如之适妇在亦为庶孙之妇】
　　为人后者为其父母报○传曰何以期也不贰斩也何以不贰斩也特重于大宗者降其小宗也为人后者孰后后大宗也曷为后大宗大宗者尊之统也禽兽知母而不知父野人曰父母何筭焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者収族者也不可以絶故族人以支子后大宗也适子不得后大宗【上犹逺也下犹近也○疏曰大宗子统领百世而不迁又上祭大祖而不易是尊统逺小宗子唯统五服之内是尊统近云大宗者尊之统也又云大宗者收族是大宗统逺之事也】
　　女子子适人者为其父母昆弟之为父后者○传曰为父何以期也妇人不贰斩也妇人不贰斩者何也妇人有三从之义无专用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也妇人不能贰尊也为昆弟之为父后者何以亦期也妇人虽在外必有归宗曰小宗故服期也○记女子子适人者为其父母妇为舅姑恶笄有首以髽卒哭子折笄首以笄布緫【疏曰妇人以饰事人是以虽居丧内不可顿去修容故使恶笄而有首至卒哭女子子哀杀归于夫氏故折吉笄之首而着布緫也】○传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇【据在夫家宜言妇】终之也【终之者终子道于父母之恩】
　　继父同居者○传曰何以期也传曰夫死妻穉子幼子无大功之亲与之适人而所适者亦无大功之亲所适者以其货财为之筑宫庙嵗时使之祀焉妻不敢与焉若是则继父之道也同居则服齐衰期异居则服齐衰三月必尝同居然后为异居未尝同居则不为异居【筑宫庙于家门之外神不歆非族妻不敢与焉恩虽至亲族已絶矣天不可二此以恩服尔未尝同居则不服之】○小记继父不同居也者必尝同居皆无主后同财而祭其祖祢为同居有主后者为异居【见同财则期同居异财故同居今异居及继父有子亦为异居则三月未尝同居则不服○疏曰既云皆无主后为同居则此子有子亦为异居也】为夫之君○传曰何以期也从服也【疏曰从服者以夫为君斩故妻从之服期也】
　　姑姊妹女子子适人无主者姑姊妹报【疏曰姑对侄姊妹对兄弟出适反为侄与兄弟大功侄与兄弟为之降至大功今还相为期故言报也】○传曰无主者谓其无祭主者也何以期也为其无祭主故也
　　为君之父母妻长子祖父母○传曰何以期也从服也父母长子君服斩妻则小君也父卒然后为祖后者服斩【此为君矣而有父若祖之丧者谓始封之君也若是继体则其父若祖有废疾不立父卒者父为君之孙冝嗣位而早卒今君受国于曾祖○疏曰云父母长子君服斩者欲见臣従君服期君之母当齐衰而言斩者以母亦有三年之服故并言之云妻则小君也者欲见臣为小君期是常非从服之例云父卒然后为祖后者服斩者传解经臣为君之祖父母服期若君在则为君祖父母从服朞云此为君矣而有父若祖之丧者谓始封之君也始封之君非继体容有祖父不为君而死君为之斩臣亦从服期也若是继体则其父若祖合立为废疾不立已当立是受国于曾祖又云父卒者此解传之父卒耳若今君受国于祖祖薨则羣臣为之斩何得从服期故郑以新君受国于曾祖若然曾祖为君薨羣臣自当服斩若君之祖薨君为之服斩臣从服期也赵商问已为诸侯父有废疾不任国政不任丧事而为其祖服制度之宜年月之断云何荅曰父卒为祖后者三年斩何疑赵商又问父卒为祖后者三年已闻命矣所问者父在为祖如何欲言三年则父在欲言期复无主斩杖之宜主丧之制未知所定荅曰天子诸侯之防皆斩衰无期彼志与此注相兼乃具也】
　　妾为女君○传曰何以期也妾之事女君与妇之事舅姑等【女君君适妻也女君于妾无服报之则重降之则嫌○疏曰妇之事舅姑亦期故云等但并后匹适倾覆之阶故抑之虽或侄娣使如子之妻与妇事舅姑同也诸经传无女君服妾之文故云无服云报之则重降之则嫌者还报以期无尊卑降杀则太重若降之大功小功则似舅姑为适妇庶妇之嫌故使女君为妾无服也】○记妾为女君恶笄有首布緫【疏曰妾为女君之服亦三年但为情轻故与妇事舅姑齐衰同恶笄有首布緫也】
　　妇为舅姑○传曰何以期也从服也○记妇为舅姑恶笄有首以髽【见上文女子子适人者为其父母昆弟之为父后者条】
　　夫之昆弟之子【男女皆是】○传曰何以期也报之也【疏曰二母与子本是路人为配二父而有母名为之服期故二母报子还服期】
　　公妾大夫之妾为其子○传曰何以期也妾不得体君为其子得遂也【疏曰诸侯絶旁期为众子无服大夫降一等为众子大功其妻体君皆从夫而降之至于二妾贱皆不得体君君不厌妾故自为其子得伸遂而服期也】
　　女子子为其祖父母○传曰何以期也不敢降其祖也【疏曰祖父母正期也已嫁之女可降旁亲祖父母正期故不敢降也】
　　大夫之子为世父母叔父母子昆弟昆弟之子姑姊妹女子子无主者为大夫命妇者唯子不报【命者加爵服之名自士至上公凡九等君命其夫则后夫人亦命其妻矣此所为者凡六命夫六命妇○疏曰言皆服期不降也六命夫谓世父一也叔父二也子三也昆四也弟五也昆弟之子六也六命妇者世母一也叔母二也姑三也姊四也妹五也女子子六也大夫尊降旁亲一等此皆合降大功为大夫与己尊同故不降】○传曰大夫者其男子之为大夫者也命妇者其妇人之为大夫妻者也无主者命妇之无祭主者也何以言唯子不报也女子子适人者为其父母期故言不报也言其余皆报也何以期也父之所不降子亦不敢降也大夫曷为不降命妇也夫尊于朝妻贵于室矣【无主者命妇之无祭主谓姑姊妹女子子也唯子不报男女同不报尔传以为主谓女子子似失之矣○疏曰无祭主谓姑姊妹女子子者以世母叔母无主有主皆为之期故唯据此四人嫁适士则小功嫁大夫则不降既已出降大功】
　　大夫为祖父母适孙为士者○传曰何以期也大夫不敢降其祖与适也【不敢降其祖与适则可降其旁亲也】
　　公妾以及士妾为其父母【疏曰云公谓五等诸侯皆有八妾士谓一妻一妾孤卿大夫妾不言之者举其极尊卑中可知】○传曰何以期也妾不得体君得为其父母遂也【然则女君有以尊降其父母者与春秋之义虽尊为天王后犹曰吾季羑是言子尊不加于父母此传似误矣礼妾从女君而服其党服是嫌不自服其父母故以明之○疏曰所引礼见杂记云女君死则妾为女君之党服郑以传为误故自解之然传意盖为公子为君厌妾不得体君君不厌故得遂也】
　　右齐衰不杖期
　　齐衰不杖期降正义服图
　　【降服衰四升冠七升○既葬以其冠为受衰七升冠八升为人后者为其父母报】
　　【女子子适人者为其父母公妾以及士妾为其父母】
　　【正服衰五升冠八升○既葬以其冠为受衰八升冠七升祖父母】
　　【世父母叔父母昆弟】
　　【为众子昆弟之子】
　　【公妾大夫之妾为其子】
　　【不降正降则为大功惟不降故在正服大夫之适子为妻】
　　【大夫之庶子为适昆弟适孙】
