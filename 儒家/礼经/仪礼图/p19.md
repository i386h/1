<!-- { "loadSidebar": true } -->
　　司马正袒决遂执弓右揖之出与司射交于阶前相左【出出于次也袒时亦适次】升自西阶自右物之后立于物闲西南靣挟弓命取矢【挟推之】负侯许诺如初去侯皆执旌以负其侯而俟【俟小臣取矢以旌指教之】○司马正降自西阶北靣命设楅【此出于下射之南还其后而降之】小臣师设楅司马正东靣以弓为毕【毕所以教助执事者郷射记曰乃设楅于中庭南当洗东肆】既设楅司马正适次释弓说决拾袭反位小臣坐委矢于楅北括司马师坐乗之【乗四数之】卒若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位【左右抚分上下射此坐皆北靣】○司射适西阶西倚扑升自西阶东靣请射于公【倚扑者将即君前不敢佩刑器也升堂者欲诸公卿大夫辩闻也】公许遂适西阶上命宾御于公诸公卿则以耦告于上大夫则降即位而后告【告诸公卿于堂上尊之也】司射自西阶上北靣告于大夫曰请降司射先降搢扑反位大夫从之降适次立于三耦之南西靣北上【适次由次前而北西靣立】司射东靣于大夫之西北耦大夫与大夫命上射曰某御于子命下射曰子与某子射卒遂比众耦【泉耦士也】众耦立于大夫之南西靣北上若有士与大夫为耦则以大夫之耦为上【为上居羣士之上】命大夫之耦曰子与某子射告于大夫曰某御于子【士虽为上射其辞犹尊大夫】命众耦如命三耦之辞诸公卿皆未降【言未降者见其志在射】○遂命三耦各与其耦拾取矢皆袒决遂执弓右挟之【此命入次之事也司射既命而反位不言之者上射出当作取矢事未讫】一耦出西靣揖当楅北靣揖及楅揖【三耦同入次其出也一上射出西靣立司射作之乃揖行也当楅楅正南之东西】上射东靣下射西靣上射揖进坐横弓郤手自弓下取一个兼诸弣兴顺羽且左还毋周反靣揖【横弓者南踣弓也郤手自弓下取矢者以左手在弓表右手从里取之便也兼并也并矢于弣当顺羽既又当执顺羽者手放而下备不整理也左还反其位毋周右还而反东靣也君在阼还周则下射将背之○踣歩比反背音佩】下射进坐横弓覆手自弓上取一个兼诸弣兴顺羽且左还毋周反靣揖【横弓亦南踣弓也人东西郷以南北为横覆手自弓上取矢以左手在弓里右手从表取之便也】既拾取矢梱之【梱齐等之也】兼挟乗矢皆内还南靣揖【内还者上射左下射右不皆右还亦以君在阼嫌下射故左还而背之也上以阳为内下以隂为内因其宜可也】适楅南皆左还北靣揖搢三挟一个【楅南郷当楅之位也】揖以耦左还上射于左【以犹与也言以者耦之事成于此意相人耦也上射转居左便其反位也上射少北乃东靣○疏曰上射转居左便其反位也者位在次北西靣是以上射居左至次北右还西靣便也】退者与进者相左相揖退释弓矢于次説决拾袭反位二耦拾取矢亦如之后者遂取诱射之矢兼乗矢而取之以授有司于次中皆袭反位【有司纳射器因留主授受之】
　　右取矢再请射









　　司射作射如初一耦揖升如初司马命去侯负侯许诺如初司马降释弓反位司射犹挟一个去扑与司马交于阶前适阼阶下北靣请释获于公公许反搢扑遂命释获者设中以弓为毕北靣【北靣立于所设中之南当视之也郷射礼曰设中南当楅西当西序】大史释获小臣师执中先首坐设之东靣退大史实八筭于中横委其余干中西兴共而俟【先犹前也命大史而小臣师设之国君官多也小臣师退反东堂下位郷射礼曰横委其余于中西南末】司射西靣命曰中离维纲触梱复公则释获众则不与【中丁仲反○离犹过也猎也侯有上下纲其邪制躬舌之角者为维或曰维当为绢绢纲耳触者谓矢中他物而触侯也梱复谓矢至侯不着而还复复反也公则释获优君也众当中鹄而着】唯公所中中三侯皆获【值中一侯则释获】释获者命小史小史命获者【告服不使知此司射所命】司射遂进由堂下北靣视上射命曰不贯不释上射揖司射退反位【贯犹中也射不中鹄不释筭】释获者坐取中之八筭改实八筭兴执而俟【执所取筭】○乃射若中则释获者毎一个释一筭上射于右下射于左若有余筭则反委之【委余筭礼贵异】又取中之八筭改实八筭于中兴执而俟三耦卒射○郷射记君国中射则皮树中以翿旌获白羽与朱羽糅【国中城中也谓燕射也皮树兽名以翿旌获尚文徳也】于郊则闾中以旌获【于郊谓大射也大射于大学王制曰小学在公宫南之左大学在郊闾兽名如驴一角或曰如驴岐蹄周书曰北唐以闾析羽为旌】于竟则虎中龙旜【于竟谓与邻国君射也画龙于旜尚文章也通帛为旜】大夫兕中各以其物获【兕兽名似牛一角】士鹿中翿旌以获【谓小国之州长也用翿为旌以获无物也】
　　右三耦再射获









　　宾降取弓矢于堂西【不敢与君并俟告取之以升俟君事毕○疏曰君得告乃取弓矢宾不敢与君并俟告也然此但取之以俟非即袒决遂也故曰俟君事毕】诸公卿则适次继三耦以南【言继三耦明在大夫北】○公将射则司马师命负侯皆执其旌以负其侯而俟【君尊若始焉】司马师反位仆人埽侯道【新之】司射去扑适阼阶下告射于公公许适西阶东告于宾【告当射也】遂搢扑反位小射正一人取公之决拾于东坫上一小射正授弓拂弓皆以俟于东堂【授弓当授大射正拂弓去尘○疏曰大射正一人为上司射次之司射或谓之小射正但大射正与司射各一人小射正不止一人此既云小射正一人又云一小射正则小射正二人也】○公将射则宾降适堂西袒决遂执弓搢三挟一个升自西阶先待于物北北一笴东靣立【不敢与君并笴矢干东靣立郷君也】司马升命去侯如初还右乃降释弓反位【还右还君之右也犹出下射之南还其后也】○公就物小射正奉决拾以笥大射正执弓皆以从于物【笥萑苇器大射正舍司正亲其职】小射正坐奠笥于物南遂拂以巾取决兴赞设决朱极三【极犹放也所以韬指利放也以朱韦为之三者食指将指无名指无极放契于此指多则痛小指短不用】小臣正赞袒公袒朱襦卒袒小臣正退俟于东堂小射正又坐取拾兴赞设拾以笥退奠于坫上复位【既袒乃设拾拾当以韝襦上】大射正执弓以袂顺左右隈上再下壹左执弣右执箫以授公公亲揉之【隈乌回反揉而九反○顺放之也隈弓渊也揉宛之观其安危也○宛纡阮反】小臣师以巾内拂矢而授矢于公稍属【属之玉反○内拂恐尘及君也稍属不搢矢】大射正立于公后以矢行告于公【若不中使君当知而改其度】下曰留上曰左右曰方【留不至也过去也方出旁也】公既大射正受弓而俟拾以将乘矢【公下射也而先不留尊也】○公卒射小臣师以巾退反位大射正受弓【受弓以授有司于东堂】小射正以笥受决拾退奠于坫上复位大射正退反司正之位小臣正赞袭公还而后宾降释弓于堂西反位于阶西东靣【阶西东靣宾降位】公即席司正以命升宾宾升复筵而后卿大夫继射○诸公卿取弓矢于次中袒决遂执弓搢三挟一个出西靣揖揖如三耦升射卒降如三耦适次释弓说决拾袭反位众皆继射释获皆如初【诸公卿言取弓矢众言释获亘言也】○郷射记君射则为下射上射退于物一笴既则荅君而俟【荅对也】君乐作而后就物君袒朱襦以射【君尊】小臣以巾执矢以俟【君尊不搢矢不挟矢授之稍属】○唯君有射于国中其余否【臣不习武事于君侧也】君在大夫射则肉袒【不袒纁厌于君也】
　　右公及宾公卿大夫射












　　卒射释获者遂以所执余获适阼阶下北靣告于公曰左右卒射【今案此后注多与郷射同更不重出其不同者着之】反位坐委余获于中西兴共而俟○司马袒执弓升命取矢如初负侯许诺以旌负侯如初司马降释弓如初小臣委矢于楅如初【司马司马正于是司马师亦坐乗矢】宾诸公卿大夫之矢皆异束之以茅卒正坐左右抚之进束反位【异束大夫矢尊殊之也正司马正也进前也又言束整结之示亲也○疏曰公卿皆异束但大夫或与士耦则士矢不束大夫束之故注特言大夫尊殊之也】宾之矢则以授矢人于西堂下【是言矢人则纳射器之有司各以其器名官职不言君矢小臣以授矢久于东堂下可知】司马释弓反位而后卿大夫升就席【此言其升前小臣委矢于楅○疏曰据上文则升席当在司马释弓之后小臣委矢之前故注言其次第也】○司射适阶西释弓去扑袭进由中东立于中南北靣视筭释获者东靣于中西坐先数右获二筭为纯一纯以取实于左手十纯则缩而委之每委异之有余纯则横诸下一筭为竒竒则又缩诸纯下兴自前适左东靣坐坐兼敛筭实于左手一纯以委十则异之其余如右获司射复位释获者遂进取贤获执之由阼阶下北靣告于公若右胜则曰右贤于左若左胜则曰左贤于右以纯数告若有竒者亦曰竒若左右钧则左右各执一筭以告曰左右钧还复位坐兼敛筭实八筭于中委其余于中西兴共而俟
　　右再射取矢视筭【图与郷射同】
