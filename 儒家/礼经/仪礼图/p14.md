<!-- { "loadSidebar": true } -->
　　使二人举觯于賔与大夫【二人主人之賛者】举觯者皆洗觯升实之西阶上北面皆坐奠觯拜执觯兴賔与大夫皆席末荅拜举觯者皆坐祭遂饮卒觯兴坐奠觯拜执觯兴賔与大夫皆荅拜举觯者逆降洗升实觯皆立于西阶上北面东上賔与大夫拜举觯者皆进坐奠于荐右賔与大夫辞坐受觯以兴举觯者退反位皆拜送乃降賔与大夫坐反奠于其所兴若无大夫则唯賔【长一人举觯如燕礼媵爵之为】
　　右二人举觯
　　司正升自西阶阼阶上受命于主人适西阶上北面请坐于賔賔辞以俎反命于主人主人曰请彻俎賔许司正降自西阶阶前命弟子俟彻俎司正升立于序端賔降席北面主人降席自南方阼阶上北面大夫降席席东南面【俟弟子升受俎】賔取俎还授司正司正以降自西阶賔从之降遂立于阶西东面司正以俎出授从者主人取俎还授弟子弟子受俎降自西阶以东主人降自阼阶西面立【以东授主人侍者】大夫取俎还授弟子弟子以降自西阶遂出授从者大夫从之降立于賔南众賔皆降立于大夫之南少退北上
　　右彻俎
　　主人以賔揖让说屦乃升大夫及众賔皆说屦升坐○乃羞○无筭爵使二人举觯賔与大夫不兴取奠觯饮卒觯不拜【二人谓向者二人也使之升立于西阶上賔与大夫将旅当执觯也】执觯者受觯遂实之賔觯以之主人大夫之觯长受【长众賔长】而错皆不拜【错者实主人之觯以之次賔也实賔长之觯以之次大夫其或多者迭饮于坐而已皆不拜受】辩卒受者兴以旅在下者于西阶上【众賔之末饮而酬主人之賛者大夫之末饮而酬賔党亦错焉不使执觯者酌以其将旅酬不以己尊孤人也其末若皆众賔则先酬主人之賛者若皆大夫则先酬賔党而已执觯者酌在上辩降复位】长受酬酬者不拜乃饮卒觯以实之【言酬者不拜者嫌酬堂下异位当拜也】受酬者不拜受【礼杀虽受尊者之酬犹不拜】辩旅皆不拜【主人之賛者于此始旅嫌有拜】执觯者皆与旅【嫌已饮不复饮也上使之劝人耳非逮下之惠也亦自以齿与于旅也】卒受者以虚觯降奠于篚执觯者洗升实觯反奠于賔与大夫【复奠之者燕以饮酒为欢醉乃止主人之意也】○无筭乐
　　右燕
　　賔兴乐正命奏陔賔降及阶陔作賔出众賔皆出主人送于门外再拜○记大夫后出主人送于门外再拜
　　右賔出
　　明日賔朝服以拜赐于门外主人不见如賔服遂从之拜辱于门外乃退【不见不防礼也】
　　右賔拜赐主人拜辱
　　主人释服乃息司正无介不杀使人速迎于门外不拜入升不拜至不拜洗荐脯醢无俎賔酢主人主人不崇酒不拜众賔既献众賔一人举觯遂无筭爵无司正【使摈者而已不立之】賔不与【至尊不可防也】徴唯所欲以告于郷先生君子可也羞唯所有郷乐唯欲
　　右息司正
　　【吕大临曰孔子曰射不主皮为力不同科古之道也盖有礼射有主皮之射不主皮礼射也所谓大射郷射是也为力者主皮之射也主皮者主于获而已尚力而不习礼故曰为力不同科也礼射者必先比耦故一耦皆有上射下射皆执弓而搢挟矢其进也当阶及阶当物及物皆揖其退也亦如之其行有左右其升降有先后其射皆拾发其取矢于楅也始进揖当楅揖及楅揖取矢揖卒取矢揖既搢挟揖退与将进者揖及取矢也有横弓郤手兼弣顺羽拾取之节焉卒射而饮胜者袒决遂执张弓不胜者袭说决拾加弛弓升饮相揖如初则进退周还必中礼可见矣夫先王制礼岂苟为繁文末节使人难行哉亦曰以善飬人而已盖君子之于天下必无所不中节然后成德必力行而后有功其四支欲于安佚也苟恭敬之心不胜则怠堕敖慢之气生怠堕敖慢之气生则动容周旋不能中乎节体虽佚而心亦为之不安安其所不安则手足不知所措故放辟邪侈逾分犯上将无所不至天下之乱自此始矣圣人忧之故常谨于繁文末节以养人于无所事之时使其习之而不惮烦则不逊之行亦无自而作至于久而安之则非法不行无所徃而非义矣君子敬以直内义以方外敬义立而德不孤则不疑其所行矣故发而不中节者常生乎不敬所存乎内者敬则所形乎外者庄矣内外交修则发乎事者中矣故曰内志正外体直然后持弓矢审固持弓矢审固然后可以言中也射一艺也容比于礼节比于乐而不失正鹄者是必有乐于义理久于恭敬用志不分之心然后可以得之则其所以得之者其德可知矣故曰可以观德行矣】

　　仪礼图卷五
<经部,礼类,仪礼之属,仪礼图>
　　钦定四库全书
　　仪礼图卷六　　　　　宋　杨复　撰
　　燕礼第六【郑目録云诸侯无事若卿大夫有勤劳之功与羣臣燕饮以乐之燕礼于五礼属嘉礼大戴第十二小戴及别録皆第六○疏曰按上下经注燕有四等目録云诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也若然目録云卿大夫有勤劳之功聘使之劳兼王事之劳二者也知臣子頫聘还与之燕者四牡劳使臣是也知有王事之劳燕者下记云若以乐纳宾则宾及庭奏肆夏郑注云卿大夫有王事之劳则奏此乐焉是也知君臣无事有燕者按鲁颂云夙夜在公在公明明振振鹭鹭于下鼓咽咽醉言舞于胥乐兮郑笺云君臣无事则相与明义明徳而已洁白之士羣集于君之朝君以礼乐与之饮酒燕乐以尽其劝是其无事而燕也又知宾及庭奏肆夏是已之臣子有王事之劳者按郊特牲云宾入大门奏肆夏郑注云宾朝聘者是异国聘宾入大门奏肆夏故知记云宾及庭奏肆夏者是己之臣子也又知异国聘宾有燕者聘礼所云燕与时赐者是也】

<经部,礼类,仪礼之属,仪礼图,卷六>
　　燕礼○小臣戒与者【与音预○小臣相君燕饮之法戒与者谓留羣臣也君以燕礼劳使臣若臣有功故与羣臣乐之小臣则警戒告语焉饮酒以合防爲欢也○朱先生曰留羣臣谓羣臣朝毕将退君欲与之燕故使小臣留之】
　　右戒羣臣
　　膳宰具官馔于寝东【膳宰天子曰膳夫掌君饮食膳羞者也具官馔具其官之所馔谓酒也牲也脯醢也寝路寝】乐人县【县钟磬也国君无故不彻县言县者为燕新之】设洗篚于阼阶东南当东霤罍水在东篚在洗西南肆设膳篚在其北西面【霤力又反○设此不言其官贱也当东霤者人君为殿屋也亦南北以堂深肄陈也膳篚者君象觚所馔也亦南陈言西面尊之异其文○疏曰不言南肆而言西面是尊君之篚故异其文也】司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶【大音泰锡悉力反细布也○司宫天子曰小宰聴酒人之成要者也尊方壶为卿大夫士也臣道直方于东楹之西子君专此酒也玉藻曰唯君面尊酒在南顺君之面也瓦大有虞氏之尊也礼噐曰君尊瓦甒丰形似豆卑而大鼏用绤若锡冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也○甒亡甫反】司宫筵賔于户西东上无加席也【筵席也席用蒲筵缁布纯无加席燕私礼臣屈也诸侯之官无司几筵也】○记燕朝服于寝【朝服者诸侯与其羣臣日视朝之服也谓冠端缁带素释白屦也燕于路寝相亲昵也○疏曰天子诸侯吉事皆舄云白屦者引士冠礼成文其賔诸侯当白舄其臣则白屦也复下曰舄禅下曰屦飨在庙而燕在寝是亲昵】其牲狗也【狗取择人也明非其人不与为礼也】亨于门外东方【亨于门外臣所掌也】
　　右具馔设县陈噐
　　射人告具【告事具于君射人主此礼以其或射也】小臣设公席于阼阶上西乡设加席公升即位于席西乡【周礼诸侯酢席莞筵纷纯加缫席画纯○莞音官缫音早纯之润反】小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上【纳者以公命引而入也自士以下从而入即位耳师长也小臣之长一人犹天子大仆正君之服位者也凡入门而右由闑东左则由闑西】○公降立于阼阶之东南南乡尔卿卿西面北上尔大夫大夫皆少进【尔近也移也揖而移之近之也大夫犹北面少前】射人请賔【命当由君出也】公曰命某为賔【某大夫也】射人命賔賔少进礼辞【命賔者东面南顾礼辞辞不敏也】反命【射人以賔之辞名于君】又命之賔再拜稽首许诺【又复】射人反命【告賔许】賔出立于门外东面【当更以賔礼入】公揖卿大夫乃升就席【揖之人之也○疏曰言人之者公将及升堂故以人意相存偶是以揖之乃升】小臣自阼阶下北面请执幂者与羞膳者【执幂者执瓦大之幂也方圜壶无幂羞膳羞于公谓庶羞】乃命执幂者执幂者升自西阶立于尊南北面东上【以公命于西阶前命之也东上酒之幂为上也】膳宰请羞于诸公卿者【小臣不请而使膳宰于卑者弥略也礼以异为敬】射人纳賔【射人为摈者也】賔入及庭公降一等揖之【及至也至庭谓既入而左北面时】公升就席【以其将与主人为礼不参之也】賔升自西阶主人亦升自西阶賔右北面至再拜賔荅再拜【主人宰夫也宰夫大宰之属掌賔客之献饮食者也其位在洗北西面君于其臣虽为賔不亲献以其尊莫敢伉礼也至再拜者拜賔来至也天子膳夫为献主】○记与卿燕则大夫为賔与大夫燕亦大夫为賔【不以所与燕者为賔者燕为序欢心賔主敬也公父文伯饮南宫敬叔酒以路堵父为客此之谓也君恒以大夫为賔者大夫卑虽尊之犹逺于君○堵音者○疏曰此谓与己臣子燕法若与异国之賔燕皆用上介为賔也】羞膳者与执幂者皆士也【尊君也膳宰卑于士○疏曰士则膳宰之长也】羞卿者小膳宰也【膳宰之佐也】凡荐与羞者小膳宰也【谓于卿大夫以下也】○燕义曰诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适【音敌】之义也设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼也○席小卿次上卿大夫次小卿士庶子以次就位于下
　　右即位

<经部,礼类,仪礼之属,仪礼图,卷六>
　　主人降洗洗南西北面【賔将从降乡之】賔降阶西东面主人辞降賔对【对荅】主人北面盥坐取觚洗賔少进辞洗主人坐奠觚于篚兴对賔反位【賔少进者又辞宜违其位也献不以爵将正主也】主人卒洗賔揖乃升【賔每先升尊也】主人升賔拜洗主人賔右奠觚荅拜降盥【主人复盥为拜手坋尘也】賔降主人辞賔对卒盥賔揖升主人升坐取觚【取觚将就瓦大酌膳】执幂者举幂主人酌膳执幂者反幂【君物曰膳膳之言善也酌君尊者尊賔也】主人筵前献賔賔西阶上拜筵前受爵反位主人賔右拜送爵【賔既拜前受觚退复位】膳宰荐脯醢賔升筵膳宰设折俎【折俎牲体骨也乡饮酒记曰賔俎脊胁肩肺】賔坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人荅拜【降席席西也防美也】賔西阶上北面坐卒爵兴坐奠爵遂拜主人荅拜【遂拜拜既爵也】　记惟公与賔有俎【主于燕其余可以无俎】
