<!-- { "loadSidebar": true } -->
　　君若有赐焉则视敛既布衣君至【赐恩惠也敛大敛君视大敛皮弁服袭裘主人成服之后往则锡衰】主人出迎于外门外见马首不哭还入门右北面及众主人袒【不哭厌于君不敢伸其私恩】巫止于庙门外祝代之小臣二人执戈先二人后【巫掌招弭以除疾病周礼小臣掌正君之法仪者周礼男巫王吊则与祝前檀弓曰君临臣丧以巫祝桃茢执戈以恶之所以异于生也皆天子之礼诸侯临臣之丧则使祝代巫执茢居前下天子也小臣君行则在前后君升则侠阼阶北面凡宫有鬼神曰庙】君释采入门主人辟【释采者祝爲君礼门神也必礼门神者明君无故不来也礼运曰诸侯非问疾吊丧而入诸臣之家是谓君臣爲谑】君升自阼阶西郷祝负墉南面主人中庭【祝南面房中东郷君墙谓之墉主人中庭进益北】君哭主人哭拜稽颡成踊出【出不敢必君之卒敛事】君命反行事主人复位【大敛事】君升主人主人西楹东北面【命主人使之升】升公卿大夫继主人东上乃敛【公大国之孤四命也春秋传曰吾公在壑谷】卒公卿大夫逆降复位主人降出【逆降者后升者先降位如朝夕哭吊之位】君反主人主人中庭君坐抚当心主人拜稽颡成踊出【抚手案之凡冯尸兴必踊○疏曰君与主人拾踊也丧大记君于臣抚之父母于子执之子于父母冯之妇于舅姑奉之舅姑于妇抚之又云凡冯尸兴必踊是冯爲緫名君抚之亦踊也】君反之复初位众主人辟于东壁南面【以君将降也南面则当坫之东】君降西郷命主人冯尸主人升自西阶由足西面冯尸不当君所踊主妇东面冯亦如之【君必降者欲孝子尽其情】奉尸敛于棺乃盖主人降出君反之入门左视涂【肂在西阶上入门左由便趋疾不敢久留君】君升即位众主人复位卒涂主人出君命之反奠入门右【亦复中庭位】乃奠升自西阶【以君在阼】君要节而踊主人从踊【节谓执奠始升阶及既奠犹重南东时也】卒奠主人出哭者止【以君将出不敢讙嚻聒尊者也】君出门庙中哭主人不哭辟君式之【辟逡遁辟位也古者立乗式谓小俛以礼主人也曲礼曰立视五巂式视马尾○疏曰曲礼君出就车左右攘辟又五巂注巂犹规也车轮转之一币为一规以冬官轮崇计之凡视前十六歩半】贰车毕乗主人哭拜送【贰车副车也其数各视其命之等君出使异姓之士乗之在后君吊盖乗象路曲礼曰乗君之乗车不敢旷左左必式○疏曰大行人上公贰车九乗侯伯七子男五故知视命数坊记君不与同姓同车与异姓同车彼谓同车为御右者此贰车可知引曲礼者乗车即贰车也以人君皆左载恶空其位则乗之亦居左常为式耳】袭入即位众主人袭拜大夫之后至者成踊【后至布衣而后来者○疏曰若未布衣时来即入前卿大夫后君之内】賔出主人拜送【自賔出以下如君不在之仪】○记君视敛若不待奠加盖而出不视敛则加盖而至卒事【为有他故及辟忌也○今按哭尸敛尸抚尸楹殡视涂视奠凡六节毎一节主人降出主人不敢必君之卒事也君命反主人行事所以尽哀敬之情始终之义也】
　　右君视大敛






<经部,礼类,仪礼之属,仪礼图,卷十二>
　　三日成服杖拜君命及众賔不拜棺中之赐【既殡之明日全三日始歠粥矣礼尊者加惠明日必往拜谢之棺中之赐不施己也曲礼曰生与来日○疏曰是四日矣言三日除死日数之也曲礼注与数也生数来日谓成服杖以死明日数也死数往日谓殡敛以死日数也大夫以上皆以来日数】○记三日绞垂【成服日绞要绖之散垂者】冠六升外縪缨条属厌【縪音必属音烛厌一渉反○縪谓缝着于武也外之者外其余也缨条属者通屈一条绳爲武垂下爲缨属之冠厌伏也○疏曰冠在武下故云厌】衰三升【衣与裳也】屦外纳【纳余也○疏曰收余末向外爲之取丑恶不事饰也】杖下本竹桐一也【顺其性也】○主人乗恶车【拜君命拜众賔及有故行所乗也杂记曰端衰丧车皆无等然则此恶车王丧之木车也齐衰以下其乗素车缫车駀车漆车与○疏曰此即周礼巾车王之丧车五乗】白狗幦【未成豪狗幦覆笭也以狗皮爲之取其臑也白于丧饰冝】蒲蔽【蔽藩○疏曰藩谓车两边御风尘爲藩蔽】御以蒲菆【菆侧留反○不在于驱驰蒲菆牡蒲茎○疏曰御车者用蒲菆以策马宣十二年注蒲杨栁可以爲箭】犬服【笭闲兵服以犬皮爲之取坚也亦白○疏曰凡兵器建于笭闲自衞以白犬皮爲服】木錧【錧音管○取少声今文錧爲鎋○疏曰常用金丧用木镳亦然】约绥约辔【约绳绥所以引升车○疏曰吉时绥辔用素】木镳【镳彼苖反○亦取少声】马不齐髦【齐剪也】主妇之车亦如之疏布裧【裧尺占反○裧者车裳帏于盖弓垂之○疏曰巾车云皆有容盖容盖相将其盖有弓】贰车白狗摄服【贰副也摄犹縁也狗皮縁服差饰○疏曰大夫以上有贰车士卑无贰以在丧可有之非常法则有兵服云差饰对主人服无縁】其他皆如乗车【如所乗恶车】
　　右成服
　　朝夕哭不辟子卯【既殡之后朝夕及哀至则哭不代哭也子卯桀纣亡日凶事不辟吉事阙焉】妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门【辟婢亦反○外兄弟异姓有服者也辟开也凡庙门有事则开无事则闭】妇人拊心不哭【拊芳甫反○方有事止讙嚣】主人拜賔旁三右还入门哭妇人踊【先西面拜乃南面拜东面拜也】主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凡异爵者拜诸其位【賔皆即此位乃哭尽哀止主人乃右还拜之如外位矣兄弟齐衰大功者主人哭则哭小功缌麻亦即位乃哭上言賔此言卿大夫明其亦賔尔少进前于列异爵卿大夫也他国卿大夫亦前于列尊之拜诸其位就其位特拜】
　　右朝夕哭










　　彻者盥于门外烛先入升自阼阶丈夫踊【彻者彻大敛之宿奠】祝取醴北面取酒立于其东取豆笾俎南面西上祝先出酒豆笾俎序从降自西阶妇人踊【序次也】设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔【遂先者明祝不复位也适馔适新馔将复奠】
　　右彻大敛奠









　　乃奠醴酒脯醢升丈夫踊入如初设不巾【入入于室也如初设者豆先次笾次酒次醴也不巾无菹无栗也菹栗具则有俎有俎乃巾之】错者出立于戸西西上灭烛出祝阖戸先降自西阶妇人踊奠者由重南东丈夫踊賔出妇人踊主人拜送【哭止乃奠奠则礼毕矣】众主人出妇人踊出门哭止皆复位阖门主人卒拜送賔揖众主人乃就次
　　右朝夕奠









　　朔月奠用特豚鱼腊陈三鼎如初东方之馔亦如之【朔月月朔日也自大夫以上月半又奠如初者谓大敛时】无笾有黍稷用瓦敦有盖当笾位【黍稷并于甒北也于是始有黍稷死者之于朔月月半犹平常之朝夕大祥之后则四时祭焉○疏曰平常之朝夕谓犹生时朝夕之常食也】主人拜賔如朝夕哭卒彻【彻宿奠也】举鼎入升皆如初奠之仪执朼释匕于鼎俎行朼者逆出甸人彻鼎其序醴酒菹醢黍稷俎【俎行者俎后执执俎者行鼎可以出其序升入之次】其设于室豆错俎错腊特黍稷当笾位敦啓会郤诸其南醴酒位如初【会古外反○当笾位俎南黍黍东稷防盖也】祝与执豆者巾乃出【共为之也】主人要节而踊皆如朝夕哭之仪○月半不殷奠【殷盛也士月半不复如朔盛奠下尊者】○有荐新如朔奠【荐五谷若时果物新出者】○彻朔奠先取醴酒其余取先设者敦啓防面足序出如入【啓防彻时不复盖也面足执之令足闲乡前也敦有足则敦之形如今酒敦】其设于外如于室【外序西南】○记朔月童子执帚郤之左手奉之【童子子弟若内竪寺人之属执用左手郤之示未用】从彻者而入【童子不专礼事】比奠举席埽室聚诸窔布席如初卒奠埽者执帚垂末内鬛从执烛者而东【窔一吊反鬛音猎○比犹先也室东南隅谓之窔】燕养馈羞汤沐之馔如他日【燕养平常所用供养也馈朝夕食也羞四时之珍异汤沐所以洗去污垢内则曰三日具沐五日具浴孝子不忍一日废其事亲之礼于下室日设之如生存也进彻之时如其顷○疏曰下室燕寝之室也如其顷象生时一食之顷】朔月若荐新则不馈于下室【以其殷奠有黍稷也下室如今之内堂正寝听朝事】
　　右朔月奠











　　筮宅人营之【宅葬居也冢人有司掌墓地兆域者营犹受也诗云经之营之】掘四隅外其壤掘中南其壤【爲葬将北首故也】既朝哭主人皆往兆南北面免绖【免如字○兆域也所营之处免绖者求吉不敢纯凶】命筮者在主人之右【命尊者冝由右出也少仪曰賛币自左诏辞自右】筮者东面抽上韥兼执之南面受命【韥音独○韥藏防之器也兼与防执之】命曰哀子某爲其父某甫筮宅度兹幽宅兆基无有后艰【某甫其字也若言山甫孔甫矣宅居也度谋也兹此也基始也言爲其父筮葬居今谋此以爲幽冥居兆域之始得无后将有艰难乎艰难谓有非常若崩壊也孝经曰卜其宅兆而安厝之○疏曰上大夫以上卜而不筮下大夫若士则筮宅】筮人许诺不述命右还北面指中封而筮卦者在左【还戸患反○述循也既受命而申言之曰述不述者士礼略凡筮因会命筮爲述命中封中央壤也卦者识爻卦画地者】卒筮执卦以示命筮者命筮者受视反之东面旅占卒进告于命筮者与主人占之曰从【卒筮卦者写卦示主人乃受而执之旅众也反与其属共占之谓掌连山归藏周易者从犹吉也】主人绖哭不踊若不从筮择如初仪【更择地而筮之○小记袝葬者不筮宅】归殡前北面哭不踊【易位而哭明非常】○记筮宅冢人物土【物犹相也相其地可葬者乃营之】卜曰吉告从于主妇主妇哭妇人皆哭主妇升堂哭者皆止【事毕】
　　右筮宅
　　既井椁主人西面拜工左还椁反位哭不踊妇人哭于堂【既已也匠人爲椁刋治其材以井构于殡门外也从位拜位也既哭之则徃施之竁中矣主人还椁亦以既朝哭矣○竁昌绢反○疏曰檀弓既殡旬而布材与明器注木工宜干腊则此布之已久故云既已也此时将用主人亲看视故云往施竁中也】○献材于殡门外西面北上綪主人徧视之如哭椁献素献成亦如之【材明器之材视之亦拜工左还形法定爲素饰治毕爲成】
　　右哭椁哭器
