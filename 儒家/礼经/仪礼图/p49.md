<!-- { "loadSidebar": true } -->
　　祝筵几于室中东面【为神敷席也至此使祝接神○疏曰前未有使祝之文】○主妇纚笄宵衣立于房中南面【纚山绮反○主妇主人之妻虽姑存犹使之主祭祀纚笄首服宵绮属也此衣染之以黑其缯本名曰宵诗有素衣朱宵记有宵衣凡妇人助祭者同服也内则曰舅没则姑老冡妇所祭祀賔客毎事必请于姑○疏曰引诗者证字引玉藻者证】主人及賔兄弟羣执事即位于门外如初宗人告有司具【具犹办也】主人拜賔如初揖入即位如初【初视濯也】佐食北面立于中庭【佐食賔佐尸食者立于宗人之西○疏曰宗人在阼阶南也】○记特牲馈食其服皆朝服冠缁带缁鞞【于祭服此也皆者谓賔及兄弟筮日筮尸视濯亦端至祭而朝服朝服者诸侯之臣与其君日视朝之服大夫以祭今賔兄弟縁孝子欲得嘉賔尊客以祀其祖祢故服之缁鞞者下大夫之臣夙兴主人服如初则固端】唯尸祝佐食端裳黄裳杂裳可也皆爵鞞【与主人同服裳上士也黄裳中士杂裳下士】
　　右筵几即位
　　主人及祝升祝先入主人从西面于戸内【祝先入接神宜在前也少牢馈食礼曰祝盥于洗升自西阶主人盥升自阼阶祝先入南面】主妇盥于房中荐两豆葵菹蜗醢醢在北【主妇盥盥于内洗昬礼妇洗在北堂直室东隅】宗人遣佐食及执事盥出【命之盥出当助主人及賔举鼎】主人降及賔盥出主人在右及佐食举牲鼎賔长在右及执事举鱼腊鼎除鼏【及与也主人在右统于东主人与佐食者賔尊不载少牢馈食礼鱼用鲋腊用麋士腊用兔○疏曰东为右人西为左人入时左人在鼎后又尽载牲体于俎又设俎于神坐前賔主当相对为左右以賔尊不载牲体故使佐食对主人执事对賔也】宗人执毕先入当阼阶南面【毕状如叉盖为其似毕星取名焉主人亲举宗人则执毕道之既错又以毕临匕载备失脱也杂记曰朼用桑长三尺毕用桑长三尺刋其本与末朼毕同材眀矣今此朼用棘心则毕亦用棘心旧说云毕似御他神物神物恶桑叉则少牢馈食及虞无义何哉此无义者乃主人不亲举耳少牢大夫祭不亲举虞丧祭也主人未执事祔练祥执事用桑义自此纯吉用棘心义○朼音匕】鼎西面错右人抽扃委于鼎北【右人谓主人及二賔既错皆西面俟也】賛者错俎加匕【賛者执俎及匕从鼎入者其错俎东缩加匕东枋既则退而左人北面也】乃朼【右人也尊者于事指使可矣左人载之】佐食升肵俎鼏之设于阼阶西【肵谓心舌之俎也郊特牲曰肵之为言敬也言主人之所以敬尸之俎】卒载加匕于鼎【卒已也已载毕亦加焉】主人升入复位俎入设于豆东鱼次腊特于俎北【入设俎载者腊特馔要方也凡馔必方者眀食味人之性所以正】主妇设两敦黍稷于俎南西上及两铏芼设于豆南南陈【宗妇不賛敦铏者以其少可亲之芼菜也】祝洗酌奠奠于铏南遂命佐食启防佐食启防郤于敦南出立于户西南面【酌奠奠其爵觯也少牢馈食礼启防乃奠之】主人再拜稽首祝在左【稽首服之甚者祝在左当为主人释辞于神也祝祝曰孝孙某敢用刚鬣嘉荐普淖用荐某事于皇祖某子尚飨】卒祝主人再拜稽首○记尸俎右肩臂臑肫胳正脊二骨横脊长胁二骨短胁【尸俎神俎也士之正祭礼几体贬于大夫有并骨二亦得十一之名合少牢之体数此所谓放而不致者凡俎实之数竒脊无中胁无前贬于尊者不贬正脊不夺正也正脊二骨长胁二骨者将举于尸尸食未饱不欲空神俎○疏曰放而不致礼器注致至也】肤三【为用二厌饫一也】离肺一【离犹防也小而长午割之亦不提心谓之举肺】刌肺三【为尸主人主妇祭】鱼十有五【鱼水物以头杖数隂中之物取数于月十有五日而盈少牢馈食礼亦云十有五而俎尊卑同此所谓经而等也】腊如牲骨【不但言体以有一骨二骨者】○肵俎载心立舌缩俎【立缩顺其性心舌知食味者欲尸之飨此祭】○心匕刻【刻若今龙头】○凡祝呼佐食许诺【呼犹命也】佐食当事则户外南面无事则中庭北面【当事将有事而未至】
　　右隂厌


　　祝迎尸于门外【尸自外来代主人接之就其次而请不拜不敢与尊者为礼周礼掌次凡祭祀张尸次】主人降立于阼阶东【主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庙中而已出迎则为厌○疏曰祭统云君迎牲而不迎尸别嫌也尸在庙门外则疑于臣在庙中则全于君君在庙门外疑于君入庙门则全于臣全于子】尸入门左北面盥宗人授巾【侍盥者执其器就之执箪者不授巾贱也宗人授巾庭长尊少牢馈食礼曰祝先入门右尸入门左】尸至于阶祝延尸尸升入祝先主人从【延进在后诏侑曰延礼器所谓诏侑武方者也少牢馈食礼曰尸升自西阶入祝从主人升自阼阶祝先入主人从○武音无】尸即席坐主人拜妥尸【妥安坐也】尸荅拜执奠祝飨主人拜如初【飨劝彊之也其辞取于士虞记则宜云孝孙某圭为孝荐之飨旧说云眀荐之】祝命挼祭尸左执觯右取菹防于醢祭于豆间【挼奴和奴四二切○命诏尸也挼祭祭神食也士虞礼古文曰祝命佐食堕祭周礼曰既祭则藏其堕堕与挼读同耳今文改挼皆为绥古文此皆为挼祭也防醢者染于醢○疏曰祭神食者向者隂厌厌饫神今尸祭讫当食神余也】佐食取黍稷肺祭授尸尸祭之祭酒啐酒告防主人拜尸奠觯荅拜【肺祭刌肺也防美也祭酒谷味之芬芳者齐敬共之唯恐不美告之以美达其心眀神享之】祭铏甞之吿防主人拜尸荅拜【铏肉味之有菜和者曲礼曰客絮羮主人辞不能亨】祝命尔敦佐食尔黍稷于席上【尔近也近之便尸之食也】设大羹湇于醢北【大羹湇煮肉汁也不和贵其质设之所以敬尸也不祭不哜大羹不为神非盛者也士虞礼曰大羹湇自门入○疏曰云不为神者隂饫时未设尸来始设为尸故士虞记云无尸则不挼祭无大羹湇胾从献】举肺脊以授尸尸受振祭哜之左执之【肺气之主也脊正体之贵者先食防之所以道食通气】乃食食举【举言食者眀凡解体皆连肉○疏曰乃食谓食肺云食举谓骨体正脊】主人羞肵俎于腊北【肵俎主于尸主人亲羞敬也神俎不亲设者贵得賔客以神事其先○肵俎尸入乃设之故知主于尸】尸三饭告饱祝侑主人拜【三饭告饱礼一成也侑劝也或曰又劝之使又食少牢馈食礼侑辞曰皇尸未实侑也】佐食举干尸受振祭哜之佐食受加于肵俎举兽干鱼一亦如之【干长胁也兽腊其体数与牲同】尸实举于菹豆【为将食庶羞举谓肺脊】佐食羞庶羞四豆设于左南上有醢【庶众也众羞以豕肉所以为异味四豆者膮炙胾醢南上者以膮炙为上以有醢不得防也○疏曰公食大夫礼牛炙南醢牛胾西醢防之次也此惟醢不得防也】○尸又三饭告饱祝侑之如初【礼再成也】举骼及兽鱼如初尸又三饭告饱祝侑之如初【礼三成兽鱼如初者兽骼鱼一也】举肩及兽鱼如初【不复饭者三三者士之礼大成也举先正脊后肩自上而郤下防而前终始之次也○疏曰先举正脊自上也次举胁即郤也后举骼即下防也终举肩即前也前者牲体之始后者牲体之终】佐食盛肵俎俎释三个【佐食取牲鱼腊之余盛于肵俎将以归尸俎释三个为改馔于西北隅遗之所释者牲腊则正脊一骨长胁一骨及臑也鱼则三头而已个犹枚也○今被前已举四体外今宜盛臂肫横脊短胁故知所释者惟此耳】举肺脊加于肵俎反黍稷于其所【尸授佐食佐食受而加之反之也肺脊初在菹豆】
　　右迎尸正祭
　　主人洗角升酌酳尸【酳犹衍也是献尸也谓之酳者尸既卒食又欲颐衍养乐之不用爵者下大夫也因父子之道质而用角角加人事略也○疏曰不用爵次当用觚而用角者因无臣助祭父子相养之道是质云人事略得用功少也】尸拜受主人拜送尸祭酒啐酒賔长以肝从【肝肝炙也○疏曰亦当如少牢用俎盐在右】尸左执角右取肝防于盐振祭哜之加于菹豆卒角祝受尸角曰送爵皇尸卒爵主人拜尸荅拜【曰送爵者节主人拜】○记尸入主人及賔皆辟位出亦如之【辟位逡遁】○沃尸盥者一人奉槃者东面执匜者西面淳沃执巾者在匜北【匜北执匜之北亦西面每事各一人淳沃稍注之】宗人东面取巾振之三南面授尸卒执巾者受【宗人代授巾庭长尊】
　　右酳尸

　　祝酌授尸尸以醋主人【醋才各反○醋执也祝酌不洗尸不亲酌尸尊也尸亲醋相报之义古文醋作酢】主人拜受角尸拜送主人退佐食授挼祭【退者进受爵反位受亦当为授尸将嘏主人佐食授之挼祭亦使祭尸食也其授祭亦取黍稷肺祭】主人坐左执角受祭祭之祭酒啐酒进听嘏【嘏古雅反○聼犹待也受福曰嘏嘏长也大也待尸授之以长大之福】佐食抟黍授祝祝授尸尸受以菹豆执以亲嘏主人【抟大官反○独用黍者食之主其辞则少牢馈食礼有焉】主人左执角再拜稽首受复位诗怀之实于左袂挂于季指卒角拜尸荅拜【挂俱卖反○诗犹承也谓奉纳之怀中季小也实于左袂挂袪以小指者便卒角也少牢馈食礼曰兴受黍坐振祭哜之】主人出写啬于房祝以笾受【变黍言啬因事托成欲其重稼啬啬者农力之成功】
　　右尸醋主人

　　筵祝南面【主人自房还时】主人酌献祝祝拜受角主人拜送设菹醢俎【行神惠也先献祝以接神尊之菹醢皆主妇设之佐食设俎○疏曰佐食接尸祝接神故先献】祝左执角祭豆兴取肺坐祭哜之兴加于俎坐祭酒啐酒以肝从祝左执角右取肝防于盐振祭哜之加于俎卒角拜主人荅拜受角○酌献佐食佐食北面拜受角主人拜送佐食坐祭卒角拜主人荅拜受角降反于篚升入复位【疏曰献佐食不言俎者上经云执事之俎陈于阶间二列北上郑注执事谓有司以佐食亦在有司内者下记有佐食俎也又下经賔长献节注云凡献佐食皆无从其荐俎献兄弟以齿设之】○记祝俎脾脡脊二骨脇二骨【凡接于神及尸者俎不过牲三体以特牲约加其可并者一亦得奇名少牢馈食礼羊豕各三体○疏曰胁代胁也接神谓祝兴佐食佐食亦设俎郤防也接尸谓賔长长兄弟宗人之等也加其可并者尊祝也已下卑无加故下注云从正少牢一牲故祝俎无加】肤一离肺一
　　右献祝及佐食

