<!-- { "loadSidebar": true } -->
　　公之庶昆弟大夫之庶子为母妻昆弟【公之庶昆弟则父卒也大夫之庶子则父在也其或为母谓妾子也○疏曰云公子是父在今继兄而言昆弟故知父卒也若公子父在为母妻在五服之外今父卒故服大功也云大夫之庶子则父在也者以其继父而言又大夫卒子为母妻得伸其本服今但大功故知父在也云其或为母谓妾子也者以适妻君大夫自不降其子皆得伸今在大功明妾子自为己母也】○传曰何以大功也先君余尊之所厌不得过大功也大夫之庶子则从乎大夫而降也父之所不降子亦不敢降也【言从乎大夫而降则于父卒如国人也○疏曰公之庶昆弟以其父在为母妻厌在五服外公卒犹为余尊之所厌不得过大功其大夫之子据父在有厌从于大夫降一等大夫若卒则得伸无余尊之厌也】
　　皆为其从父昆弟之为大夫者【皆者言其互相为服○疏曰承上文公之庶昆弟大夫之庶子之下则是上二人也以其二人为父所厌降今此从父昆弟为大夫故此二人不降而服大功依本服也郑云互相为服者以彼此同是从父昆弟相为着服故云皆是互见之义故也】
　　为夫之昆弟之妇人子适人者【妇人子者女子子也不言女子子因出见恩疏○疏曰此谓世叔母为之服在家期出嫁大功】
　　大夫之妾为君之庶子【下传曰妾为君之党服得与女君同指为此也妾为君之长子亦三年自为其子期异于女君也士之妾为君之众子亦期】
　　女子子嫁者未嫁者为世父母叔父母姑姊妹【旧读合大夫之妾为君之庶子女子子嫁者未嫁者言大夫之妾为此三人之服也○疏曰此是女子子逆降旁亲知逆降者此经云嫁者为世父已下出降大功自是常法更言未嫁者亦为世父已下非未嫁逆降如何旧读乃马融辈如此郑以为非故下注破之也】○传曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹者谓妾自服其私亲也【此不辞即实为妾遂自服其私亲当言其以明之齐衰三月章曰女子子嫁者未嫁者为曽祖父母经与此同足以明之矣传所云何以大功也妾为君之党服得与女君同文烂在下尔女子子成人者有出道降旁亲及将出者明当及时也○疏曰何以大功至女君同当在上为君之庶子下误在此下言至私亲也非子夏自着必是郑君置之欲分别旧读者意而以注破之故云不辞○朱先生曰此叚自郑注时已疑传文之误今考女子子适人者为父母及昆弟之为父后者已见于齐衰期章为众兄弟又见于此大功章惟伯叔父母姑姊妹之服无文而独见于此则当从郑注之説无疑矣】
　　大夫大夫之妻大夫之子公之昆弟为姑姊妹女子子嫁于大夫者【疏曰大夫大夫妻大夫之子公之昆弟四等人尊卑同皆降旁亲姑姊已下一等大功又以出降当小功但嫁于大夫尊同无尊降有出降故皆大功也】
　　君为姑姊妹女子子嫁于国君者○传曰何以大功也尊同也尊同则得服其亲服诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也【不得祢不得祖者不得立其庙而祭之也卿大夫以下祭其祖祢则世世祖是人不得祖公子者后世为君者祖此受封之君不得祀别子也公子若在髙祖以下则如其亲服后世迁之乃毁其庙尔因国君以尊降其亲故终説此义云】
　　【愚案子夏传云自卑别于尊是以子孙之卑自别于祖之尊此义为是自尊别于卑乃以子孙之尊自别于祖之卑此説于理有害而郑注遂以为因国君以尊降其亲而説此义则又愈非礼意盖国君以尊降其亲谓降其旁亲其正统之服不降祖服期曽祖髙祖齐衰三月是未尝降其祖也郑注盖惑于自尊别卑之説乃以封君之不祖公子为以尊降其亲而不知公子为别子继别为宗谓之大宗百世不迁大宗或无后则为之丘后世世不絶而常以公子为祖矣若公子之子孙有封为国君者则后世子孙只得祖封君而不得祖公子以紊其别子之宗非是以封君之尊别于公子之卑而不祖之也子夏之説既已失之郑注防袭谬误愈差愈逺盖失而又失者也】
　　右大功九月
　　大功降正义服图
　　【降服衰七升冠十升○既葬以其冠为受衰十升冠十一升姑姊妹女子子适人者】
　　【女子子适人者为众昆弟为人后者为其昆弟】
　　【女子子嫁者未嫁者为世父母叔父母姑姊妹大夫为世父母叔父母子昆弟昆弟之子为士者公之庶昆弟大夫之庶子为母妻昆弟】
　　【正服衰八升冠十升○既葬以其冠为受衰十升冠十一升从父昆弟庶孙】
　　【适妇侄丈夫妇人报】
　　【大夫之妾为君之庶子正不降】
　　【君为姑姊妹女子子嫁于国君者大夫大夫之妻大夫之子公之昆弟为姑姊妹女子子嫁于大夫者公之庶昆弟大夫之庶子皆为其从父昆弟之为大夫者】
　　【义服衰九升冠十一升○既葬以其冠为受衰十一升冠十二升夫之祖父母世父母叔父母为夫之昆弟之妇人子适人者】
　　繐衰裳牡麻绖既葬除之者【繐音嵗○疏曰繐衰缕虽如小功升数又小故在小功上也此不言带屦者以其传云小功之繐也则带屦亦同小功可知】○传曰繐衰者何以小功之繐也【治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐】
　　诸侯之大夫为天子【疏曰此经直云大夫则大夫中有孤卿以其小聘使下大夫大聘或使孤或使卿也故大行人云诸侯之孤以皮帛继子男】○传曰何以繐衰也诸侯之大夫以时接见乎天子【以时防见于天子而服之则其士庶民不服可知】右繐衰既葬除之【繐衰一条衰四升有半冠八升七月既葬除之】
　　小功布衰裳澡麻带绖五月者【澡音早○澡者治去莩垢不絶其本也小记曰下殇小功带澡麻不絶其本屈而反以报之○疏曰小功以下绖带皆断本此有下殇小功带不絶本故进带于绖上以见重引小记者欲见下殇小功中有本是齐衰之丧故特言下殇若大功下殇则入缌麻云屈而反以报之者谓先以一股麻不絶本者为一条展之为防报合也以一头屈而反向上合之乃绞垂必屈而反以合者见其重故也】
　　叔父之下殇○适孙之下殇○昆弟之下殇○大夫庶子为适昆弟之下殇○为姑姊妹女子子之下殇【疏曰以上八人皆是成人期长殇中殇大功已在上殇大功章此下殇小功故在此章】
　　为人后者为其昆弟从父昆弟之长殇【疏曰此本大功长殇中殇则小功从父昆弟情本轻故在出降昆弟后】○传曰问者曰中殇何以不见也大功之殇中从上小功之殇中从下【问者据从父昆弟之下殇在缌麻也大功小功皆谓服其成人也大功之殇中从上则齐衰之殇亦中从上也此主谓丈夫之为殇者服也凡不见者以此求之也○疏曰郑云问者据从父昆弟之下殇在缌麻也者以其缌麻章见从父昆弟之下殇此章见从父昆弟之长殇唯中殇不见也此云大功之殇中从上小功之殇中从下缌麻章云齐衰之殇中从上大功之殇中从下两文相反故郑注以彼谓妇人为夫之族类此谓丈夫为殇者服也】
　　为夫之叔父之长殇【不见中殇者中从下也○疏曰夫之叔父义服故次在此成人大功故长殇降一等在小功云不见中殇者中从下也者下传云大功之殇中从下注谓此妇人为夫之党类故知中从下在缌麻也】
　　昆弟之子女子子夫之昆弟之子女子子之下殇【疏曰此皆成人为之齐衰期长中殇在大功故下殇在此小功也】
　　为侄庶孙丈夫妇人之长殇【疏曰谓姑为侄成人大功长殇在此不言中殇中从上庶孙者祖为之大功长殇中殇亦在此皆不言男子女子而言丈夫妇人是见恩疏之义也】
　　大夫公之昆弟大夫之子为其昆弟庶子姑姊妹女子子之长殇【疏曰谓此三人为此六种人成人以尊降至大功故长殇小功中亦从上】
　　大夫之妾为庶子之长殇【君之庶子○疏曰妾为君之庶子成人在大功章今长殇降一等在此云君之庶子者若适长则成人随女君三年长殇亦大功】
　　右小功殇五月
　　小功殇降服图
　　【降服衰十升冠升同无受叔父之下殇】
　　【适孙之下殇昆弟之下殇】
　　【大夫庶子为适昆弟之下殇为姑姊妹女子子之下殇】
　　【为人后者为其昆弟从父昆弟之长殇昆弟之子女子子夫之昆弟之子女子子之下殇为侄庶孙丈夫妇人之长殇大夫公之昆弟大夫之子为其昆弟庶子姑姊妹女子子之长殇降义服】
　　【为夫之叔父之长殇大夫之妾为庶子之长殇】
　　小功布衰裳牡麻绖即葛五月【即就也小功轻三月变麻因改衰以就葛绖带而五月也闲传曰小功之葛与缌之麻同旧説小功以下吉屦无絇也】○司服大夫凶服加以大功小功
　　从祖祖父母从祖父母报【祖父之昆弟之亲○疏曰从祖祖父母是曽祖之子祖之兄弟从祖父母者是从祖祖父之子父之从父昆弟之亲】
　　从祖昆弟【父之从父昆弟之子○疏曰此是从祖父之子故郑云父之从父昆弟之子已之再从兄弟以上三者为三小功也】○记兄弟皆在他邦加一等不及知父母与兄弟居加一等【皆在他邦谓行仕出游若辟仇不及知父母父母早卒○疏曰共在他国一死一不死相愍不得辞亲眷父母早卒兄弟共居而死当愍其孤幼相育故皆加一等】○传曰何如则可为之兄弟传曰小功以下为兄弟【于此发兄弟传者嫌大功已上又加也大功以上若皆在他国则亲自亲矣若不及知父母则固同财矣○疏曰小功已下为兄弟者加一等大功以上不可复加也云亲自亲矣固同财矣者皆明恩自隆重不可复加之义】
　　从父姊妹【父之昆弟之女】
　　孙适人者【女孙在室亦大功也】
　　为人后者为其姊妹适人者【不言姑者举其亲者而恩轻者降可知】为外祖父母○传曰何以小功也以尊加也【疏曰外亲之服不过缌以祖是尊名故加至小功】○记庶子为后者为其外祖父母从母舅无服不为后如邦人【疏曰以其与尊者为一体既不得服所出母是以母党皆不服之】○小记为母之君母【外祖适母】母卒则不服○服问传曰母出则为继母之党服母死则为其母之党服为其母之党服则不为继母之党服【虽外亲亦无二统】
　　从母丈夫妇人报【从母母之姊妹丈夫妇人姊妹之子男女同○疏曰丈夫妇人者异姓无出入降是皆成人长大为号两相为服故曰报】○传曰何以小功也以名加也外亲之服皆缌也
　　夫之姑姊妹娣姒妇报【疏曰夫之姑姊妹夫为之期妻降一等出嫁小功因恩疏畧从降故在室及嫁同小功】○传曰娣姒妇者弟长也何以小功也以为相与居室中则生小功之亲焉【娣姒妇者兄弟之妻相名也长妇谓穉妇为娣妇娣妇谓长妇为姒妇】
　　大夫大夫之子公之昆弟为从父昆弟庶孙姑姊妹女子子适士者【从父昆弟及庶孙亦谓为士者】○记大夫公之昆弟大夫之子于兄弟降一等【兄弟犹言族亲也凡不见者以此求之也○疏曰大夫以尊降公之昆弟以旁尊降大夫之子以厌降】
