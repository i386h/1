<!-- { "loadSidebar": true } -->
　　几筵既设摈者出请命【有几筵者以其庙受宜依神也賔至庙门司宫乃于依前设之神尊不豫事也至此言命事弥至言弥信也周礼诸侯祭祀席蒲筵缋纯右雕几】贾人东面坐啓椟取圭垂缫不起而授上介【贾人乡入陈币东面俟扵此授圭不起贱不与为礼也不言裼袭者贱不裼也缫有组系也】上介不袭执圭屈缫授賔【上介北面受圭进西面授賔不袭者以盛礼不在扵已也屈缫并持之也曲礼曰执玉其有借者则裼无借者则袭】賔袭执圭【执圭盛礼而又尽饰为其相蔽敬也玉曰服之袭也充美也是故尸袭执玉龟袭也○疏曰臣扵君所合裼以尽饰今既执圭以瑞为敬若又尽饰而裼则掩蔽执玉之敬故不得裼也充犹覆也】摈者入告出辞玉【摈者上摈也入告公以賔执圭将致其聘命圭贽之重者辞之亦所以致尊让也】纳賔賔入门左【公事自闑西】介皆入门左北面西上【随賔入也介无事止扵此】三揖【君与賔也入门将曲揖既曲北面又揖当碑揖○疏曰公已入立中庭而云入门者谓賔入门及北面公皆向賔揖之再揖讫公乃北行当碑乃得賔主相向揖是以得君行一臣行二】至于阶三让【让升】公升二等【先賔升二等亦欲君行一臣行二】賔升西楹西东面【与主君相乡】摈者退中庭【退者以公宜亲受賔命不用摈相也】賔致命公左还北郷【当拜】摈者进【进阼阶西释辞扵賔相公拜也】公当楣再拜賔三退负序【三退三逡遁也】公侧袭受玉于中堂与东楹之间【侧犹独也言独见其尊賔也佗日公有事必有賛为之者凡袭于隐者公序坫之间可知也中堂南北之中也入堂深尊賔事也东楹之间亦以君行一臣行二】摈者退负东塾而立賔降介逆出賔出公侧授宰玉【使藏之授扵序端】裼降立【裼者免上衣见裼衣凡当盛礼者以充美为敬非盛礼者以见美为敬降立俟享也亦于中庭】○记唯大聘有几筵【谓受聘享时也小聘轻虽受于庙不为神位】○礼不拜至【疏曰前者请行礼賔言俟闲故今不是始至也】○辞无常孙而说【孙音逊说音恱○孙顺也大夫使受命不受辞辞必顺且说】辞多则史少则不逹【史谓策祝】辞苟足以逹义之至也○辞曰子以君命在寡君寡君拜君命之辱【此賛君拜聘享辞也在存也】○上介执圭如重授賔【疏曰此在主君庙门外上介屈缫授賔之容】賔入门皇升堂让将授志趋【皇自荘盛也让谓举手平衡也志犹念也念趋谓审行歩也孔子之执圭鞠躬如也如不胜上如揖下如授勃如战色足缩缩如有循】授如争承下如送君还而后退【疏曰授玉之时如与人争接取物恐失坠也聘享每讫君实不送而賔之敬如君送然退谓出庙门要行后事非出大门也】下阶气怡焉再三举足又趋【气舍息也再三举足自安定乃复趋也至此云举足则志趋卷豚而行也孔子升堂鞠躬如也屏气似不息者出降一等逞顔色怡怡如也没阶趋进翼如也○卷去阮反豚大本反○朱先生曰趋进进字衍卷转也豚之言若有循义见曲礼】及门正焉【容色复故此皆心变见扵威仪】○执圭入门鞠躬焉如恐失之【记异说也】皇且行入门主敬升堂主慎【复记执玉异説】
　　右受玉

　　摈者出请【不必賔事之有无】賔裼奉束帛加璧享摈者入告出许【许受之】庭实皮则摄之毛在内内摄之入设也【皮虎豹之皮摄之者右手并执前足左手并执后足毛在内不欲文之豫见也内摄之者两手相郷也入设亦参分庭一在南言则者或以马也凡君扵臣臣扵君麋鹿皮可也】賔入门左揖让如初升致命张皮【张者释外足见文也】公再拜受币士受皮者自后右客【自由也从东方来由客后西居其左受皮也执皮者既授亦自前西而出】賔出当之坐摄之【象受于賔】公侧授宰币皮如入右首而东【如入左在前皮右首者变于生也】○记及享气焉盈容【气舍气也孔子之扵享礼有容色】众介北面跄焉【跄七羊反○容貌舒○疏曰大夫齐齐士跄跄】○凡庭实随入左先皮马相间可也【间厠之间○随入不并行也○疏曰云左先者以皮马以四为礼北面以西头为上故左先入陈也】賔之币唯马出其余皆东【马出当从廐也余物皆东藏之内府】
　　右受享币

　　记若君不见【君有疾若他故不见使者】使大夫受【受聘享也大夫上卿也】自下听命自西阶升受负右房而立賔降亦降【此仪如还圭然而賔大夫易处耳○疏曰彼賔自大夫左受之此大夫扵賔左受之此为易处耳】不礼【辟正主也】
　　右君不见
　　聘于夫人用璋享用琮如初礼【如公立于中庭以下】○记辞君以社稷故在寡小君拜【此賛拜夫人聘享辞也】
　　右聘享夫人
　　若有言则以束帛如享礼【有言有所告请如春秋臧孙辰告籴于齐之是也】○记若有故则卒聘束帛加书将命百名以上书于防不及百名书于方【故谓灾患及时事相告请也名书文也今谓之字策简也方版也○疏曰简据一片防是众简相连】主人使人与客读诸门外【受其意既聘享賔出而读之读之不扵内者人稠处严不得审悉主人国君也人内史也书必玺之】
　　右有言有故
　　摈者出请事賔告事毕【公事毕】○賔奉束锦以请觌【觌见也】摈者入告出辞【客有大礼未有以待之○疏曰谓未礼賔故止客而先礼賔】○请礼賔賔礼辞听命摈者入告【告賔许也】宰夫彻几改筵【将礼賔彻神几改神席更布也賔席东上周礼曰筵国賔于牖前】公出迎賔以入揖让如初【公出迎者已之礼更端也○疏曰前聘享俱是公礼故聘讫而享公不出迎此礼賔是私礼故更端而出迎也】公升侧受几于序端宰夫内拂几三奉两端以进【内拂几不欲尘坋尊者○坋满闷反○疏曰案觐礼几俟于东箱】公东南郷外拂几三卒振袂中摄之进西郷【进就賔也○疏曰宰夫奉几两端故公中摄之拟賔用两手在公手外取之故也】摈者告【告賔以公授几】賔进讶受几于筵前东面俟【未设也】公壹拜送【公尊也】賔以几辟【辟位逡遁】北面设几不降阶上荅再拜稽首【不降以主人礼未成也几賔左几○疏曰郷饮酒义云啐酒成礼也啐酒为礼成此设几主为啐酒今未啐醴故云礼未成也云几賔左几者对神右几】○宰夫实觯以醴加柶于觯面枋【酌以授君也君不自酌尊也宰夫亦洗升实觯以醴自东箱来不面擸不讶授也○擸以渉反○疏曰授几时从下面升东箱取几进以授君今亦从下升东箱酌醴进以授君故亦之】公侧受醴【将以饮賔○饮于鸩反○疏曰公西面向賔宰夫自东箱来在公傍侧并授与公】賔不降一拜进筵前受醴复位公拜送醴【賔一拜者醴质以少为贵○疏曰賔上下皆再拜稽首独此一拜故郑据太古云醴质无酒故一拜以少为贵】宰夫荐笾豆脯醢賔升筵摈者退负东塾【事未毕摈者不退中庭以有宰夫也○疏曰有宰夫相则已无事若无宰夫则在中庭矣】賔祭脯醢以柶祭醴三庭实设【庭实乘马】降筵北面以柶兼诸觯尚擸坐啐醴【尚上通啐七内反○降筵就阶上○疏曰以右手之柶并扵左两手捧觯】○公用束帛【致币也言用尊于下也亦受之于序端】建柶北面奠于荐东摈者进相币【賛以辞】賔降辞币【不敢当公礼也】公降一等辞【辞賔降也】栗阶升听命【栗阶趋君命尚疾不连歩】降拜【拜受】公辞【不降一等杀也】升再拜稽首受币当东楹北面【亦讶受而北面者礼主扵己己臣也○疏曰前行聘享时賔东面主君西面讶授受以奉君命故不北面此以主君礼己己臣也故北面受异聘享时】退东面俟【俟君拜也不北面者谦若不敢当阶然】公壹拜賔降也公再拜【不俟公再拜者不敢当公之盛也公再拜者事毕成礼也】賔执左马以出【受尊者礼宜亲之也效马者并左右靮授之余三马主人牵者从出也】上介受賔币从者讶受马【从者士介】○记醴尊于东箱瓦大一有丰【大音太○瓦大瓦尊丰承尊器如豆而卑】荐脯五膱祭半膱横之【膱脯如版然者或谓之脡皆取直貌焉○脡大顶反】祭醴再扱始扱一祭卒再祭【扱初洽反○卒谓后扱】○主人之庭实则主人遂以出賔之士讶受之【此谓余三马也左马賔执以出矣士士介从者】
　　右礼賔

　　【今案聘礼既授玉授享币则聘使之礼毕矣扵是撤几改筵以礼賔焉前设几筵者为庙受聘礼宜依神也今彻几改筵所以礼賔也神席当室前之中故注疏以扆前为据賔席在西北故注以筵国賔于牖前为据賔席在牖前其义何居乎地道尚右故牖前西北之位家郷国皆以为重士冠礼子筵于户西士昬礼妇席于户牖间郷饮席扵牖前郷射賔席在扵户牖之处周礼筵国賔扵牖前其名不同皆不越乎此位也但天子诸侯与大夫士室房之制不同故牖前亦少不同义详见扵郷饮酒礼此礼賔之初有三莭受几也受醴也受币也三者公亲受于序端而后授賔恭之至也设几主为啐醴故受几受醴皆扵筵前礼莫重扵币故受币当东楹前行聘享时賔东面主君西面讶授受以賔奉君命不北面此以主君礼賔賔臣也故受币北面】　　○
