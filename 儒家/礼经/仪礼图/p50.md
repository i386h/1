<!-- { "loadSidebar": true } -->
　　主妇洗爵于房酌亚献尸【亚次也次犹二主妇二献不夹拜者士妻仪简耳】尸拜受主妇北面拜送【北面拜者辟内子也大夫之妻拜于主人北西面○疏曰少牢西面拜注不北面辟人君夫人然则士妻贱不嫌得与人君夫人同也】宗妇执两笾户外坐主妇受设于敦南【两笾栗枣在西】祝賛笾祭尸受祭之祭酒啐酒【笾祭栗之祭也其祭之亦于豆祭】兄弟长以燔从尸受振祭哜之反之【燔炙肉也】羞燔者受加于肵出【出者俟后事也○疏曰后事谓献祝】尸卒爵祝受爵命送如初【送者送卒爵】○酢如主人仪【尸酢主妇如主人仪者自祝酌至尸拜送如酢主人也不易爵辟内子】主妇适房南面佐食挼祭主妇左执爵右抚祭祭酒啐酒入卒爵如主人仪【抚挼祭示亲祭佐食不授而祭于地亦仪简也入室卒爵于尊者前成礼明受惠】○献祝笾燔从如初仪○及佐食如初卒以爵入于房【及佐食如初如其献佐食则拜主人之北西面也○疏曰佐食北面拜受主妇不宜同面拜送故与内子同】
　　右主妇亚献尸尸酢主妇主妇献祝佐食

　　賔三献如初燔从如初爵止【初亚献也尸止爵者三献礼成欲神惠之均于室中是以奠而待之○疏曰待均者谓尸得二献祝与佐食亦得三献主人主妇各得一酢而已待主人主妇致爵乃均也】
　　右賔三献尸爵止
　　席于户内【为主人铺之西面席自房来】主妇洗爵酌致爵于主人主人拜受爵主妇拜送爵【主妇拜拜于北面也】宗妇賛豆如初主妇受设两豆两笾【初賛亚献也主妇荐两豆笾东面也】俎入设【佐食设之】主人左执爵祭荐宗人賛祭奠爵兴取肺坐絶祭哜之兴加于俎坐捝手祭酒啐酒【絶肺祭之者以离肺长也少仪曰牛羊之肺离而不提心豕亦然捝拭也捝手者为絶肺染汚也忖肺不捝手】肝从左执爵取肝防于盐坐振祭哜之宗人受加于俎燔亦如之兴席末坐卒爵拜【于席末坐卒爵敬也一酌而备再从而次之亦均】主妇荅拜受爵酌醋左执爵拜主人荅拜坐祭立饮卒爵拜主人荅拜主妇出反于房○主人降洗酌致爵于主妇席于房中南面主妇拜受爵主人西面荅拜宗妇荐豆俎从献皆如主人主人更爵酌醋卒爵降实爵于篚入复位【主人更爵自酢男子不承妇人爵也祭统曰夫妇相授受不相袭处酢必易爵明夫妇之别○疏曰篚实二爵一尸奠之未举一致于主妇此更者房内之爵也】○记阼俎臂正脊二骨横脊长胁二骨短胁【主人尊欲其体得祝之加数五体又加其可并者二亦得奇名臂左体臂】肤一离肺一○主妇俎觳折【觳后足折分后右足以为佐食俎不分左臑折辟大夫妻○疏曰不用后左足者左足太卑】其余如阼俎【余谓脊胁肤肺】
　　右主人主妇致爵醋

　　三献作止爵【賔也谓三献者以事命之作起也旧说云賔入尸北面曰皇尸请举爵】尸卒爵酢酌献祝及佐食【今案上文賔三献尸止爵不举故未得献祝与佐食待主人主妇致爵与醋神惠已均賔乃作止爵尸卒爵酢賔賔遂献祝及佐食事之序也】洗爵酌致于主人主妇燔从皆如初更爵酢于主人卒复位【洗乃致爵为异事新之燔从皆如初者如亚献及主人主妇致爵也凡献佐食皆无从其荐俎献兄弟以齿设之賔更爵自酢亦不承妇人爵○疏曰燔从如初则无肝从皆者谓主人主妇嫌献佐食亦然故云凡献佐食皆无从下记云佐食于旅也齿于兄弟故荐俎亦与兄弟同时设之○今案上文主人主妇献皆至祝佐食而止今賔献祝佐食毕又致爵于主人主妇故洗爵酌致为异事新之也】
　　右尸卒爵酢賔賔献祝佐食致爵主人主妇酢于主人

　　主人降阼阶西面拜賔如初洗【拜賔而洗爵为将献之如初如视濯时主人再拜賔荅拜三拜众賔众賔荅再拜者】賔辞洗卒洗揖让升酌西阶上献賔賔北面拜受爵主人在右荅拜【就賔拜者此礼不主于尊也賔卑则不专阶主人在右统于其位○疏曰所尊者谓尸也又賔是士家有司】荐脯醢设折俎【凡节解者皆曰折俎不言其体略云折俎非贵体也上賔骼众賔仪公有司设之○疏曰有司彻注仪者尊体尽仪度余骨可用而用之】賔左执爵祭豆奠爵兴取肺坐絶祭哜之兴加于俎坐捝手祭酒卒爵拜主人荅拜受爵酌酢奠爵拜賔荅拜【主人酌自酢者賔不敢敌主人主人达其意】主人坐祭卒爵拜賔荅拜揖执祭以降西面奠于其位位如初荐俎从设【位如初复其位东面少牢馈食礼宰夫执荐以从设于祭东司士执俎以从设于荐东是则皆公有司为之与】众賔升拜受爵坐祭立饮荐俎设于其位辩主人备荅拜焉降实爵于篚【众賔立饮贱不备礼备尽尽人之荅拜】○记賔骼宗人折其余如佐食俎【骼左骼也賔俎全体尊賔不用尊体为其已甚卑而全之其宜可也】众賔及公有司皆殽脀【又略此所折骨直破折余体可殽者升之俎一而已不备三者贱祭礼接神者贵凡骨有肉曰殽公有司亦士之属命于君者也○疏曰接神谓长兄弟及宗人以上俎皆三皆有哜肺众賔以下不接神尸贱无献也宗人虽不接神执巾以授尸亦接尸也】肤一离肺一○宗人献与旅齿于众賔【尊庭长齿从其长幼之序】○公有司门西北面东上献次众賔升受降饮【献在后者贱也祭祀有上事者贵之亦皆与旅○疏曰择取公有司可执事者门外在有司羣执事中入门列在东面为众賔余者在门西位不执事者贱于执事者故曰有上事者贵之宗人献与旅齿于众賔则公有司为之佐食于旅齿于兄弟则私臣之中择为之但賔俎公有司设之兄弟脀私人为之然则公有司私臣荐俎皆使徒为之与】
　　右主人献賔及众賔宗人公有司

　　尊两壶于阼阶东加勺南枋西方亦如之【为酬賔及兄弟行神惠不酌上尊卑异之就其位尊之两壶皆酒优之先尊东方示惠犹近礼运曰澄酒在下】主人洗觯酌于西方之尊西阶前北面酬賔賔在左【先酌西方者尊賔之义】主人奠觯拜賔荅拜主人坐祭卒觯拜賔荅拜主人洗觯賔辞主人对卒洗酌西面賔北面拜【西面者郷賔位立于西阶之前賔所荅拜之东北】主人奠觯于荐北【奠觯于荐左非为其不举行神惠不可同于饮酒○疏曰神惠右不举主人左不举下文奠于荐南便其复举】賔坐取觯还东面拜主人荅拜賔奠觯于荐南揖复位【还东面就其位荐西奠觯荐南明将举】
　　右主人酬賔

　　主人洗爵献长兄弟于阼阶上如賔仪【酬賔乃献长兄弟者献之礼成于酬先成賔礼此主人之义亦有荐脀设于位私人为之与○案如西阶献賔仪亦执祭以降奠于其位荐俎从设】○洗献众兄弟如众賔仪【献卑而必为之先者显神惠此言如众賔仪则如献众賔洗明矣○杀如西阶献众賔仪坐祭立饮荐俎设于其位辩】○记佐食俎觳折脊胁【三体卑者从正】肤一离肺一○长兄弟折其余如佐食俎【长兄弟及宗人折不言所分略之】○众兄弟私臣皆殽脀肤一离肺一【私臣自己所辟除者】○私臣门东北面西上献次兄弟升受降饮【注疏见上献公有司】
　　右献长兄弟众兄弟及私臣

　　洗献内兄弟于房中如献众兄弟之仪【内兄弟内賔宗妇也如众兄弟如其拜受坐祭立饮设荐俎于其位而立内賔其位在房中之尊北不殊其长略妇人也有司彻曰主人洗献内賔于房中南面拜受爵】主人西面荅拜更爵酢卒爵降实爵于篚入复位【爵辨乃自酢以初不殊其长也内賔之长亦南面荅拜】○记尊两壶于房中西墉下南上【为妇人旅也其尊之爵亚西方○疏曰设尊亚次西方】内賔立于其北东面南上宗妇北堂东面北上【二者所谓内兄弟内賔姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房面北】○内賔宗妇皆殽脀肤一离肺一
　　右主人献内兄弟

　　长兄弟洗觚为加爵如初仪不及佐食洗致如初无从【大夫士三献而礼成多之为加也不及佐食无从杀也致致于主人主妇】○众賔长为加爵如初爵止【尸爵止者欲神惠之均于在庭○疏曰已得三献又别受加爵故停之使庭行旅酬】
　　右长兄弟众賔长为加爵爵止
　　嗣举奠盥入北面再拜稽首【嗣主人将为后者举犹饮也使嗣子饮奠者将传重累之者大夫之嗣子不举奠辟诸侯○疏曰奠者即上文祝酌奠奠于铏南是也】尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备荅拜焉【食肝受尊者赐不敢余也备犹尽也每拜荅之以尊者与卑者为礼略其文耳○疏曰食若不尽直云哜之而已此云食肝明不敢余也】举奠洗酌入尸拜受举奠荅拜尸祭酒啐酒奠之举奠出复位【啐之者荅其欲酢己也奠之者复神之奠觯嗣齿于子姓凡非主人升降自西阶】○记嗣举奠佐食设豆盐【肝宜盐也】
　　右嗣举奠

　　兄弟弟子洗酌于东方之尊阼阶前北面举觯于长兄弟如主人酬賔仪【弟子后生也】宗人告祭脀【脀俎也所告者众賔众凡弟内賔也献时设荐俎于其位至此礼又杀告之祭使成礼也其祭皆离肺不言祭豆可知】乃羞【羞庶羞也下尸胾醢豆而已此所羞者自祝主人至于内賔无内羞　疏曰尸四豆膮炙胾醢此祝以下降于尸故云胾醢豆而已尸尊尚无内羞祝卑故无内羞】
　　右弟子举觯于长兄弟
