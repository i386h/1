<!-- { "loadSidebar": true } -->
　　设席于堂防东上【为工布席也侧边曰廉燕礼曰席工于西阶上少东乐正先升北面此言乐正先升立于西阶东则工席在阶东】工四人二瑟瑟先相者二人皆左何瑟后首挎越内右手相【何户可反挎口狐反○四人大夫制也二瑟二人鼓瑟则二人歌也瑟先者将入序在前也相扶工也众賔之少者为之每工一人乡射礼曰弟子相工如初入天子相工使视了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者】乐正先升立于西阶东【正长也】工入升自西阶北面坐相者东面坐遂授瑟乃降【降立于西方近其事】工歌鹿鸣四牡皇皇者华【三者皆小雅篇也鹿鸣君与臣下及四方之賔燕讲道修政之乐歌也此采其已有旨酒以召嘉賔嘉賔既来视我以善道又乐嘉賔有孔昭之明德可则效也四牡君劳使臣之来乐歌也此采其勤苦王事念将父母怀归伤悲忠孝之至以劳賔也皇皇者华君遣使臣之乐歌也此采其更是劳苦自以为不及欲谘谋于贤知而以自光明也○朱先生曰鹿鸣谓今日燕饮之事所以道逹主人之诚意而美嘉賔之德也四牡言其去家而仕于朝辞亲而从王事于此乎始也皇皇者华言其将为君使而赋政于外也学记曰宵雅肄三官其始也正谓此也盖此三诗先王所制以为燕饮之乐用之乡人用之邦国各取其象而歌之也】卒歌主人献工【乡射礼曰取爵于上篚献工】工左瑟一人拜不兴受爵主人阼阶上拜送爵【一人工之长也凡工贱不为之洗】荐脯醢使人相祭【使人相者相其祭酒祭荐】工饮不拜既爵授主人爵【坐授之】众工则不拜受爵祭饮辩有脯醢不祭【祭饮献酒重无不祭也】大师则为之洗賔介降主人辞降工不辞洗【大夫若君赐之乐谓之大师则为之洗尊之也賔介降从主人也工大师也上既言献工矣乃言大师者大师或瑟或歌也其献之瑟则先歌则后】笙入堂下磬南北面立乐南陔白华华黍【笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师归以祀其先王至孔子二百年之间五篇而已此其信也○刘敞云此三篇皆笙诗也小序云有其义而亡其辞亡谓本无非亡逸之亡也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟歌鹿鸣四牡皇皇者华然后笙入立于县中奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣下由庚崇丘由仪仿此】主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵【一人笙之长者也笙三人和一人凡四人乡射礼曰笙一人拜于下】众笙则不拜受爵坐祭立饮辩有脯醢不祭【亦受爵于西阶上荐之皆于其位磬南】○乃间歌鱼丽笙由庚歌南有嘉鱼笙崇丘歌南山有台笙由仪【间代也谓一歌则一吹六者皆小雅篇也鱼丽言太平年丰物多也此采其物多酒旨所以优賔也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名德之长也由庚崇丘由仪今亡其义未闻○疏曰堂下吹笙堂上升歌间代而作故谓之乃间也】○乃合乐周南闗雎葛覃卷耳召南鹊巢采蘩采苹【合乐者谓歌乐与众声俱作也周南召南国风篇也王后国君夫人房中之乐歌也闗雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能循其法度昔太王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于时文王三分天下有其二德化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋传曰肆夏繁遏渠天子所以享元侯也文王大明绵两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻○疏曰歌乐众声俱作者谓堂上有歌瑟堂下有笙磬合奏此诗也○朱先生曰二南之分注疏说未安唯程子曰以周公主内治故以畿内之诗言文王太姒之化者属之周南以召公掌诸侯故以畿外之诗言列国诸侯大夫之室家者属之召南此为得之谓之南者言其化自岐雍之间被于江汉之域自北而南也诗曰以雅以南即谓此也】工告于乐正曰正歌备乐正告于賔乃降【乐正降者以正歌备无事也降立西阶东北面】○记磬阶间缩霤北面鼓之○献工与笙取爵于上篚既献奠于下篚【明其异器敬也如是则献大夫亦然上篚三爵○疏曰献賔献众賔讫降奠于篚是其上篚一爵也献工与笙既献奠于下篚是上篚二爵也又乡射礼云主人以爵降洗献大夫此篇亦有大夫故知上篚有三爵也】其笙则献诸西阶上【谓主人拜送爵也于工拜于阼阶上者以其坐于西阶东也】
　　右乐賔

　　【乡饮酒义合乐三终者谓堂上下歌瑟及笙并作也若工歌闗雎则笙吹鹊巢合之若工歌葛覃则笙吹采蘩合之若工歌卷耳则笙吹采苹合之贾疏合乐三终者谓堂上歌瑟堂下笙磬合奏此六诗也言三终者二南各三终也二説不同当考】
　　燕礼　【歌笙间合四节同又有王事之劳者賔及庭奏肆夏及升歌鹿鸣下管新宫笙入三成与上四
　　节异】
　　乡射　【不歌不间不合惟有合乐一节以主于射略于乐也】
　　大射　【与乡射又不同歌鹿鸣三终又管新宫而止亦主于射略于乐也】
　　主人降席自南方【不由北方由便】侧降【賔介不从○疏曰侧特也賔介不从故言侧】作相为司正司正礼辞许诺主人拜司正荅拜【作使也礼乐之正既成将留賔为有懈惰立司正以监之拜拜其许】主人升复席司正洗觯升自西阶阼阶上北面受命于主人主人曰请安于賔司正告于賔賔礼辞许【为賔欲去留之告賔于西阶】司正告于主人主人阼阶上再拜賔西阶上荅拜司正立于楹间以相拜皆揖复席【再拜拜賔许也司正既以賔许告主人遂立楹间以相拜賔主人既拜揖就席】司正实觯降自西阶阶间北面坐奠觯退共少立【阶间北面东西节也其南北当中庭共拱手也少立自正慎其位也已帅而正孰敢不正燕礼曰右还北面】坐取觯不祭遂饮卒觯兴坐奠觯遂拜执觯兴盥洗北面坐奠觯于其所退立于觯南【洗觯奠之示洁敬立于其南以察众○疏曰据乡射大射皆不云盥此有盥字者误合删去】○记司正既举觯而荐诸其位【司正主人之属也无献因其举觯而荐之○疏曰记又云主人之賛者西面北上不与无筭爵然后与是无献也】
　　右司正中庭奠觯

　　賔北面坐取俎西之觯阼阶上北面酬主人主人降席立于賔东【初起旅酬也凡旅酬者少长以齿终于沃盥者皆弟长而无遗矣○疏曰前一人举觯奠于荐右今取为旅酬】賔坐奠觯遂拜执觯兴主人荅拜不祭立饮不拜卒觯不洗实觯东南面授主人【賔立饮卒觯因更酌以乡主人将授】主人阼阶上拜賔少退主人受觯賔拜送于主人之西【旅酬同阶礼杀】賔揖复席【酬主人讫】主人西阶上酬介介降席自南方立于主人之西如賔酬主人之礼主人揖复席【其酌实觯西南面授介自此以下旅酬酌者亦如之】司正升相旅曰某子受酬受酬者降席【旅序也于是介酬众賔众賔又以次序相酬某者众賔姓也同姓则以伯仲别之又同则以其字别之】司正退立于序端东面【辟受酬者又便其賛上賛下也始升相西阶西北面】受酬者自介右【由介东也尊介使不失故位】众受酬者受自左【后将受酬者皆由西变于介也】拜兴饮皆如賔酬主人之礼【嫌賔以下异也】辩卒受者以觯降坐奠于篚【辩辩众賔之在下者乡射礼曰辩遂酬在下者皆升受酬于西阶上】司正降复位【觯南之位】○记凡旅不洗【敬礼杀也】不洗者不祭【不甚洁也】既旅士不入【后正礼也既旅则将燕矣】○乡射记古者于旅也语【礼成乐备乃可以言语先王礼乐之道也疾今人慢于礼乐之盛言语无节故追道古也】
　　右旅酬



　　使二人举觯于賔介洗升实觯于西阶上皆坐奠觯遂拜执觯兴賔介席末荅拜皆坐祭遂饮卒觯兴坐奠觯遂拜执觯兴賔介席末荅拜【三人亦主人之吏若有大夫则举觯于賔与大夫燕礼曰媵爵者立于洗南西面北上序进盥洗○疏曰若有大夫则举觯于賔与大夫者以其大夫尊于介故也】逆降洗升实觯皆立于西阶上賔介皆拜【于席末拜○疏曰賔在席西南面介在席南东面】皆进荐西奠之賔辞坐取觯以兴介则荐南奠之介坐受以兴退皆拜送降賔介奠于其所【賔言取介言受尊卑异文】
　　右二人举觯为无筭爵始

　　司正升自西阶受命于主人主人曰请坐于賔賔辞以俎【至此盛礼俱成酒清肴干賔主百拜强有力者犹倦焉张而不弛弛而不张非文武之道请坐者将以賔燕也俎者肴之贵者辞之者不敢以礼杀当贵者】主人请彻俎賔许【亦司正传请告之】司正降阶前命弟子俟彻俎【西阶前也弟子賔之少者俎者主人之吏设之使弟子俟彻者明彻俎賔之义】司正升立于序端【待事】賔降席北面主人降席阼阶上北面介降席西阶上北面遵者降席席东南面【皆立相须彻俎也遵者谓此乡之人仕至大夫者也今来助主人乐賔主人所荣而遵法者也因以为名或有无来不来用时事耳】賔取俎还授司正司正以降賔从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如賔礼众賔皆降【取俎者皆乡其席既授弟子皆降复初入之位】○记彻俎賔介遵者之俎受者以降遂出授从者【从才用反】主人之俎以东【藏于东方】
　　右彻俎
