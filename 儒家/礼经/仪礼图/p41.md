<!-- { "loadSidebar": true } -->
　　乃奠【祝与执事爲之】举者盥右执匕郤之左执俎横摄之入阼阶前西面错错俎北面【举者盥出门举鼎者右人以右手执匕左人以左手执俎因其便也摄持也西面错错鼎于此冝西面错俎北面俎冝西顺之○疏曰各以内手举鼎外手执匕俎故云便也】右人左执匕抽扄予左手兼执之取鼏委于鼎北加扄不坐【抽扄取鼏加扄于鼏上皆右手】乃朼载载两髀于两端两肩亚两胉亚脊肺在于中皆覆进柢执而俟【柢于计反○乃朼以朼次出牲体右人也载受而载于俎左人也亚次也凡匕体皆覆爲尘柢本也进本者未异于生也骨有本末】夏祝及执事盥执醴先酒脯醢俎从升自阼阶丈夫踊甸人彻鼎巾待于阼阶下【执事者诸执奠事者巾功布也执者不升已不设祝既错醴将受之○疏曰执者不升唯据执巾者祝将受之以覆酒醴】奠于尸东执醴酒北面西上【执醴酒者先升尊也立而俟后错要成也】豆错俎错于豆东立于俎北西上醴酒错于豆南祝受巾巾之由足降自西阶妇人踊奠者由重南东丈夫踊【由之爲尘也东反其位○疏曰主人位在阼阶下妇人位在上故奠者升丈夫踊奠者降妇人踊各以所见先后爲踊之节也云奠者由重东南丈夫踊者奠讫主人见之更与主人爲踊之节也】賔出主人拜送于门外【庙门外也○疏曰以鬼神所在即曰庙故名适寝爲庙也】乃代哭不以官【代更也孝子始有亲丧悲哀憔悴礼防其以死伤生使之更哭不絶声而已人君以官尊卑士贱以亲踈爲之三日之后哭无时周礼挈壶氏凡丧县壶以代哭】○记小敛辟奠不出室【未忍神逺之也辟袭奠以辟敛既敛则不出于室设于序西南毕事而去之】
　　右小敛奠











　　有襚者则将命摈者出请入告主人待于位【丧礼略于威仪既小敛摈者乃用辞出请之辞曰孤某使某请事】摈者出告须以賔入【须亦待也出告之辞曰孤某须矣】賔入中庭北面致命主人拜稽颡賔升自西阶出于足西面委衣如于室礼降出主人出拜送朋友亲襚如初仪西阶东北面哭踊三降主人不踊【朋友既委衣又还哭于西阶上不背主人】襚者以褶则必有裳执衣如初彻衣者亦如之升降自西阶以东【帛爲褶无絮虽复与禅同有裳乃成称不用表也以东藏以待事也】
　　右有襚者【大敛襚】
　　宵爲燎于中庭【宵衣也燎火燋】
　　右设燎
　　厥明灭燎陈衣于房南领西上綪绞紟衾二君襚祭服散衣庶襚凡三十称紟不在筭不必尽用【紟单被也衾二者始死敛衾今又复制也小敛衣数自天子达大敛则异矣丧大记曰大敛布绞缩者三横者三】○东方之馔两瓦甒其实醴酒角觯木柶毼豆两其实葵菹芋蠃醢两笾无縢布巾其实栗不檡脯四脡【甒亡甫反毼苫瞎反蠃力禾反縢大登反脡大顶反○此馔但言东方则亦在东堂下也毼白也齐人或名全菹爲芋縢縁也诗云竹秘绲縢布巾笾巾也笾豆具而有巾盛之也特牲馈食礼有笾巾○疏曰菹法短四寸者全之若长于四寸则切之丧中之菹葵虽长而不切故取齐人全菹爲芋之解不言豆巾者菹醢湿物不嫌无巾其实有巾矣】奠席在馔北敛席在其东【大敛奠而有席弥神之○疏曰有巾又有席是弥神之也】○掘肂见衽【掘其勿反肂以二反又音四见贤遍反○肂埋棺之坎也掘之于西阶上衽小要也丧大记曰君殡用輴攅至于上毕涂屋大夫殡以帱攅置于西序涂不塈于棺士殡见衽涂上帷之又曰君盖用漆三衽三束大夫盖用漆二衽二束士盖不用漆二衽二束○要一遥反輴勅伦反攅在官反○疏曰肂训爲陈谓陈尸于坎檀弓周人殡于西阶之上引丧大记曰毕尽也四面及上尽涂之如屋然大夫不得四面但逼西序以木帱覆棺不塈棺者櫕中狭小裁取容棺但櫕木不及棺而已士见其小要于上涂之云帷之者君大夫士皆同用漆者涂合牝牡之中也君棺盖每缝爲三道小要每道爲一条皮束之大夫士降于君也○今案古者棺不钉凿棺盖之际以衽连之其形两端大而中小所谓小要也见衽者衽出见于平地肂深浅之节也】棺入主人不哭升棺用轴盖在下【轴輁轴也輁状如牀轴其轮挽而行○疏曰详见既夕迁于祖用轴注】熬黍稷各二筐有鱼腊馔于西坫南【熬五刀反○熬所以惑蚍蜉令不至棺旁也爲举者设盆盥于西○疏曰丧大记注熬者煎谷也将涂设于棺旁此士二筐首足各一筐余设于左右】陈三鼎于门外北上豚合升鱼鱄鲋九腊左胖髀不升其他皆如初【鱄市转反○合升合左右体升于鼎其他皆如初谓豚体及匕俎之陈如小敛时合升四鬄亦相互耳】烛俟于馔东【烛燋也馔东方之馔有烛者堂虽明室犹闇火在地曰燎执之曰烛　燋哉约反】
　　右陈大敛衣奠及殡具














　　祝彻盥于门外入升自阼阶丈夫踊【祝彻祝与有司当彻小敛之奠者小敛设盥于馔东有巾大敛设盥于门外弥有威仪】祝彻巾授执事者以待【授执巾者于尸东使先待于阼阶下爲大敛奠及将巾之祝还彻醴也】彻馔先取醴酒北面【北面立相待俱降】其余取先设者出于足降自西阶妇人踊设于序西南当西荣如设于堂【爲求神于庭孝子不忍使其亲须防无所冯依也堂谓尸东也凡奠设于序西南者毕事而去之】醴酒位如初执事豆北南面东上【如初者如其醴酒北面西上也执醴尊不爲便事变位】乃适馔【东方之新馔】帷堂【彻事毕】
　　右彻小敛奠帷堂








　　妇人尸西东面主人及亲者升自西阶出于足西面袒【袒大敛变也不言髽免髺髪小敛以来自若矣】士盥位如初【亦既盥并立西阶下】布席如初【亦下莞上簟铺于阼阶上于楹间爲少南】商祝布绞紟衾衣美者在外君襚不倒【至此乃用君襚主人先自尽】有大夫则告【后来者则告以方敛非敛时则当降拜之○疏曰檀弓大夫吊当事而至则辞焉】士举迁尸复位主人踊无筭卒敛彻帷主人冯如初主妇亦如之○记大敛于阼【未忍便离主人位也主人奉尸敛于棺则西阶上賔之】大夫升自西阶阶东北面东上【视敛】既冯尸大夫逆降复位【中庭西面位○疏曰朝夕哭云主人入堂下直东序西面卿大夫在其南卿大夫与主人同西而向殡故知大夫位在中庭西面也】
　　右大敛
　　主人奉尸敛于棺踊如初乃盖【棺在肂中敛尸焉所谓殡也檀弓曰殡于客位】主人降拜大夫之后至者北面视肂【北面于西阶东】众主人复位妇人东复位【阼阶上下之位】设熬旁一筐乃涂踊无筭【以木覆棺上而涂之爲火备】卒涂祝取铭置于肂主人复位踊袭【爲铭设柎树之肂东】○记既殡主人说髦【说士活反髦音毛○儿生三月剪髪爲鬌男角女羁否则男左女右长大犹爲饰存之谓之髦所以顺父母幼小之心至此尸柩不见丧无饰可以去之髦之形象未闻○疏曰内则注夹囟曰角午达曰羁毛诗笺曰髦者髪至眉子事父母之饰】
　　右殡














　　乃奠烛升自阼阶祝执巾席从设于奥东面【执烛者先升堂照室自是不复奠于尸祝执巾与执席者从入爲安神位室中西南隅谓之奥执烛南面巾委于席右】祝反降及执事执馔【东方之馔】士盥举鼎入西面北上如初载鱼左首进鬐三列腊进柢【如初如小敛举鼎执匕俎扄鼏朼载之仪鱼左首设而在南鬐脊也左首进鬐亦未异于生也凡未异于生者不致死也】祝执醴如初酒豆笾俎从升自阼阶丈夫踊甸人彻鼎【如初祝先升】奠由楹内入于室醴酒北面【亦如初】设豆右菹菹南栗栗东脯豚当豆鱼次腊特于俎北醴酒在笾南巾如初【右菹菹在醢南也此左右异于鱼者载者统于执设者统于席醴当栗南酒当脯南】既错者出立于戸西西上祝后阖戸先由楹西降自西阶妇人踊奠者由重南东丈夫踊【爲神冯依之也】賔出妇人踊主人拜送于门外入及兄弟北面哭殡兄弟出主人拜送于门外【小功以下至此可以归异门大功亦存焉】众主人出门哭止皆西面于东方阖门○记巾奠执烛者灭烛出降自阼阶由主人之北东【巾奠而室事已】
　　右大敛奠
　　主人揖就次【次谓斩衰倚庐齐衰垩室也大功有帷帐小功缌麻有牀笫可也】○记居倚庐【倚木爲庐在中门外东方北戸】寝苫枕块【苫编藁块堛也】不说绖带【哀戚不在于安】哭书夜无时【哀至则哭非必朝夕】非丧事不言【不忘所以爲亲】歠粥朝一溢米夕一溢米不食菜果【不在于饱与滋味粥糜也】
　　右居次












