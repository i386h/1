<!-- { "loadSidebar": true } -->
　　卜日既朝哭皆复外位卜人先奠于西塾上南首有席楚焞置于燋在东【焞存闷反○楚荆也荆焞所以鑚灼者燋炬也所以燃火者也周礼菙氏掌共燋契以待卜事凡卜以明火爇燋遂灼其焌契以授卜师遂以役之○焌音俊○疏曰周礼注明火阳燧取火于日者焌读如戈鐏之鐏谓以契往燋火而吹之也契既然以授卜师作役之使助之是楚焞与契爲一皆谓鑚之荆鐏取其锐也】族长涖卜及宗人吉服立于门西东面南上占者三人在其南北上卜人及执燋席者在塾西【族长有司掌族人亲疎者也涖临也吉服服端也占者三人掌玉兆瓦兆原兆者也在塾西者南面东上○疏曰周礼太卜注兆者灼发于火其形可占者其象似玉瓦原之亹罅是用名之原原由也】阖东扉主妇立于其内【扉门扇也】席于闑西阈外【爲卜者也】宗人告事具主人北面免绖左拥之涖卜即位于门东西面【涖卜族长也更西面当代主人命卜】卜人抱燋先奠西首燋在北【既奠燋又执以待之】宗人受卜人示髙【以腹甲髙起所当灼处示涖卜也】涖卜受视反之宗人还少退受命【受涖卜命授冝近受命冝郤也】命曰哀子某来日某卜葬某父某甫考降无有近悔【考登也降下也言卜此日葬魂神上下得无近于咎悔者乎】许诺不述命还即席西面坐命兴授卜人负东扉【宗人不述命亦上礼略凡卜述命命异重威仪多也页东扉俟之兆也○疏曰大夫以上皆有述命述命与命异云重对筮时述命命筮同筮轻也】卜人坐作兴【作犹灼也周礼卜人凡卜事示髙火以作致其墨兴起也】宗人受示涖卜涖卜受视反之宗人退东面乃旅占卒不释告于涖卜与主人占曰某日从【不释复执之也】授卜人告于主妇主妇哭【不执者下主人也】告于异爵者使人告于众賔【众賔僚友不来者也】卜人彻宗人告事毕主人绖入哭如筮宅賔出拜送若不从卜择如初仪
　　右卜日























　　仪礼图卷十二
<经部,礼类,仪礼之属,仪礼图>
　　钦定四库全书
　　仪礼图卷十三　　　　　宋　杨复　撰
　　旣夕礼第十三【郑目録云士丧礼之下篇也先葬三日已夕哭时与葬间一日凡朝庙日请啓期必容焉此诸侯之下士一庙其上士二庙则旣夕哭先葬三日○疏曰若然大夫三庙者葬前四日诸侯六日天子八日差次可知】
　　旣夕哭【旣已也谓出门哭止复外位时】请啓期告于賔【将葬当迁柩于祖有司于此乃请啓肂之期于主人以告賔宾宜知其时也】
　　右请啓期
　　夙兴设盥于祖庙门外【祖王父也下士祖祢共庙】陈鼎皆如殡东方之馔亦如之【皆皆三鼎也如殡如大敛既殡之奠】夷牀馔于阶间【夷之言尸也朝正柩用此牀○馔雏院反】○记夷牀輁轴馔于西阶东【明阶闲者位近西也夷牀馔于祖庙輁轴馔于殡宫其二庙者于祢亦馔輁轴焉○疏曰二庙则先朝祢明旦乃移柩于輁轴以朝祖故亦馔焉】其二庙则馔于祢庙如小敛奠乃啓【祖尊祢卑也士事祖祢上士异庙下士其庙○疏曰朝祖时如大敛奠此如小敛奠故云祖尊祢卑也祭法曰适士二庙官师一庙注官师中下之士】
　　右陈朝祖奠
　　二烛俟于殡门外【早闇以为眀也烛用蒸○疏曰大曰薪小曰蒸】丈夫髽散带垂即位如初【髽侧反散息但反○为将啓变也此互文以相见耳髽妇人之变丧服小记曰男子免而妇人髽男子冠而妇人笄如初朝夕哭门外位○免音问○疏曰未成服以前免髽既成服以后冠笄斩衰男子括髪不言者啓殡之后虽斩衰亦免而无括髪】妇人不哭主人拜宾入即位袒【此不蒙如初者以男子入门不哭也不哭者将有事止讙嚣】商祝免袒执功布入升自西阶尽阶不升堂声三啓三命哭【三息暂反○功布灰治之布也执之以接神为有所拂仿也声三三有声存神也啓三三言啓告神也旧说以为声噫兴也】烛入【照彻与啓肂者○疏曰一烛于室一烛于堂】祝降与夏祝交于阶下取铭置于重【祝降者祝彻宿奠降也与夏祝交事相接也夏祝取铭置于重为啓肂迁之吉事交相左凶事交相右○疏曰祝不言商夏则周祝也此所彻宿奠即下云重先奠从者是也】踊无筭【主人也】商祝拂柩用功布幠用夷衾【幠火苦反○拂去尘也幠覆之为其形露○疏曰此夷衾于后朝及入圹无彻文当随柩入圹矣】○记啓之昕外内不哭【将有事为其讙嚣既啓命哭】
　　右啓
　　迁于祖用轴【迁徙也徙于祖朝祖庙也檀弓曰殷朝而殡于祖周朝而遂葬葢象平生将出必辞尊者轴輁轴也轴状如转辚刻两头为轵輁状如长牀穿桯前后着金而闗轴焉大夫诸侯以上有四周谓之輴天子画之以龙○輁九勇反辚音邻○疏曰辚轮也以轴头为轵刻轴使两头细穿入轵之两髀前后二者皆然輁既如牀则有先后两畔之木状如牀髀厚大为之两畔为孔着金钏于中前后两畔皆然然后闗轴于其中言桯者以其厚大可以容轴也】重先奠从烛从柩从烛从主人从【行之序也主人从者丈夫由右妇人由左以服之亲疎为先后各从其昭穆男宾在前女宾在后】升自西阶【柩也犹用子道不由阼也】奠俟于下东面北上【俟正柩也】主人从升妇人升东面众人东即位【东方之位○疏曰举主妇东面主人西面可知众主人乡东阶下即西面位】正柩于两楹间用夷牀【两楹间象乡户牖也是时柩北首○疏曰云乡户牖则楹间近西矣】主人柩东西面置重如初【如殡宫时也】席升设于柩西奠设如初巾之升降自西阶【席设于柩之西直柩之西当西阶也从奠设如初东面也不统于柩神不西面也不设柩东东非神位也巾之者为御当风尘○疏曰奠设如初谓如朝夕奠于室中据神位东面设之于席前不统于柩不设柩东神位在奥也不设于室者室中神所在非奠死者之处奠有牲肉则巾之此脯醢巾之者为在堂风尘也】主人踊无筭降拜賔即位踊袭主妇及亲者由足西面【设奠时妇人皆室戸西南面奠毕乃得东面亲者西面堂上廹疏者可以居房中○疏曰奠毕乃得东面不即乡柩东西面者以主人在柩东待主人降拜宾妇人乃得东也】荐车直东荣北辀【荐进也进车者象生时将行陈驾也今时谓之魂车辀辕也车当东荣东陈西上于中庭○疏曰荐车者以明旦将行故豫陈车云西上者先陈乗车次导车次槀车也既当东荣而云中庭者据南北之中庭不据东面为中庭也】质明灭烛【质正也】彻者升自阼阶降自西阶【彻者辟新奠不设序西南已再设为防】乃奠如初升降自西阶【为迁祖奠也奠升不由阼阶柩北首辟其足○疏曰辟足者以其来徃不可由首又饮食之事不可防之由足】主人要节而踊【节升降】荐马缨三就入门北面交辔圉人夹牵之【驾车之马毎车二疋缨今马鞅也就成也诸侯之臣饰缨以三色而三成此三色者葢绦丝也其着之如罽然天子之臣如其命数王之革路绦缨圉人飬马者在左右曰夹既奠乃荐马者为其践汚庙中也凡入门参分庭一在南○疏曰三色朱白苍也巾车注云王路之樊及缨皆以五采罽饰之此则三采丝为绦饰之但着之则同故云如罽然也王革路不用罽而用绦为缨与此同故引之既奠乃荐马对荐车在奠上言凡在庭三分一分在北则继堂而言一分在南则继门而言】御者执策立于马后哭成踊右还出【主人于是乃哭踊者荐车之礼成于荐马○疏曰马右还而出取便也】宾出主人送于门外○记朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊【重不入者主于朝祖而行若过之矣门西东面待之便也○疏曰此是上士二庙先朝祢之事祖庙在东明旦出门东乡故东面待之便也】烛先入者升堂东楹之南西面后入者西阶东北面在下【照正柩者先先柩者后后柩者适祖时烛亦然互记于此】主人降即位彻乃奠升降自西阶主人踊如初【如其降拜宾至于要节而踊不荐车不从此行】祝及执事举奠巾席从而降柩从序从如初适祖【此谓朝祢明日举奠适祖之序也此祝执醴先酒脯醢俎从之巾席为后既正柩席升设设奠如初祝受巾巾之凡丧自卒至殡自啓至葬主人之礼其变同即此日数亦同然序从主人以下○疏曰云其变同者啓殡日朝祢明日朝祖又明日乃葬与始死日袭明日小敛又明日大敛而殡其日数亦同主人主妇变服亦同】○旣正柩宾出遂匠纳车于阶间【遂匠遂人匠人也遂人主引徒役匠人主载柩窆职相左右也车载柩车周礼谓之蜃车其车之轝状如牀中央有辕前后出设前后辂轝上有四周下则前后有轴以辁为轮许叔重说有辐曰轮无辐曰辁○蜃市轸反辁市专反○疏曰正经不云纳柩车时节故记人明之遂师注云蜃车柩路四轮迫地而行有似于蜃此注轝状与輴车同但輴车无轮有转辚此有辁轮为异耳】
　　右朝祖
　　【今案防奠之礼有三变始死奠于尸东小敛奠亦如之旣殡奠于奥神席东面大敛奠朝夕奠朔月奠亦如之啓殡之后席升设于柩西奠设如初如初云者如前日室中神席东面也自是朝祖奠降奠还柩奠遣奠皆如之】


<经部,礼类,仪礼之属,仪礼图,卷十三>
