<!-- { "loadSidebar": true } -->
　　记明日以其班祔【卒哭之明日也班次也丧服小记曰祔必以其昭穆亡则中一以上凡祔已复于寝如既祫主反其庿练而后迁庿○疏曰小记解中犹间也一以上祖又祖孙祔祖为正若无祖则祔于髙祖祔已复于寝如袷祭讫主反庿相似谷梁作僖公主传云于练焉坏庿易檐可也改涂可也是练而迁庿也左氏云卒哭而祔祔而作主特祀于主烝尝祭于庿服注特祀在寝三年丧毕遭烝尝乃于庿此不与郑义同郑意谓唯祔与练祭在庙祭讫主反于寝其大祥与禫祭其主自然在寝祭之禫月逢四时吉祭即得在庙但未配而已又郑注鸟诗君丧三年毕更有特禘】沐浴栉搔翦【搔依注音爪翦子浅反○弥自饰也搔当为爪】用专肤为折俎取诸脰膉【膉音益○专犹厚也折俎谓主妇以下俎也体尽人多折骨以为之今以脰膉贬于纯吉占文脰膉为头嗌○疏曰特牲记云主妇俎觳折佐食俎觳折少牢云主妇俎臑折】其他如馈食【如特牲馈食之事或云以左胖虞右胖祔今此如馈食则尸俎肵俎皆有肩岂复用虞臂乎其不然明矣○疏曰特牲馈食礼尸俎用右胖解之主人俎左臂岂得复取虞时左臂用之乎】用嗣尸【虞祔尚质未暇筮尸○疏曰从虞至祔唯用一尸而已】曰孝子某孝显相夙兴夜处小心畏忌不惰其身不宁【称孝者吉祭○疏曰案檀弓虞为丧祭卒哭以后为吉祭】用尹祭【尹祭脯也大夫士祭无云脯者今不言牲号而云尹祭亦记者误矣○疏曰曲礼脯曰尹祭是天子诸侯礼】嘉荐普淖普荐溲酒【普荐铏羹不称牲记其异者】适尔皇祖某甫以隮祔尔孙某甫尚飨【欲其祔合两告之曽子问曰天子崩国君薨则祝取羣庿之主而藏诸祖庙礼也卒哭成事而后主各反其庿然则士之皇祖于卒哭亦反其庿无主则反庿之礼未闻以其币告之乎】
　　右祔
　　记朞而小祥【小祥祭名祥吉也檀弓曰归祥肉】曰荐此常事【祝辞之异者言常者朞而祭礼也○疏曰虞祔之祭非常此一期天气变易孝子思之而祭是其常事】
　　右小祥
　　记又朞而大祥曰荐此祥事【又复也】
　　右大祥
　　记中月而禫【中犹间也禫祭名也与大祥间一月自丧至此凡二十七月禫之言澹澹然平安意也】是月也言祭犹未配【是月是禫月也当四时之祭月则祭犹未以某妃配某氏哀未忘也少牢馈食礼祝祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨】
　　右禫




　　仪礼图卷十四
<经部,礼类,仪礼之属,仪礼图>
　　钦定四库全书
　　仪礼图卷十五　　　　　宋　杨复　撰
　　特牲馈食礼第十五【郑目录云诸侯之士祭祖祢非天子之士○疏曰曲礼曰大夫以索
　　牛士以羊豕彼天子大夫士此仪礼特牲少牢诸侯大夫士也】
　　特牲馈食之礼○不诹日【诹子须反○祭祀自孰始曰馈食馈食者食道也诹谋也士贱职防时至事暇可以祭则筮其日矣不如少牢大夫先与冇司于庿门诹丁巳之日○疏曰云自孰始者天子诸侯馈孰已前仍有灌鬯朝践馈献之事也馈孰见牲体而言】及筮日主人冠端即位于门外西面【冠端冠端下言者冠有不端者门谓庿门○疏曰不端则朝服一冠冠两服也】子姓兄弟如主人之服立于主人之南西面北上【所祭者之子孙言子姓者子之所生小宗祭而兄弟皆来与焉宗子祭则族人皆侍○疏曰姓之言生也小宗谓继祢者五世则迁宗子谓继别为大宗者若据小宗有服者若据大宗兼有絶服者也】有司羣执事如兄弟服东面北上【士之属吏也】席于门中闑西阈外【为筮人设之也】筮人取筮于西塾执之东面受命于主人【筮人官名也筮问也取其所用问神眀者谓蓍也】宰自主人之左賛命命曰孝孙某筮来日某诹此某事适其皇祖某子尚飨【宰羣吏之长自由也賛佐也达也賛命由左者为神求变也士祭曰歳事此言某事又不言妃者容大祥之后禫月之吉祭皇君也言君祖者尊之也某子者祖字也伯子仲子也尚庶几也】筮者许诺还即席西面坐卦者在左卒筮写卦筮者执以示主人【士之筮者坐蓍短由便卦者主画地识爻爻备以方写之○疏曰少牢礼立筮三正记云天子蓍长九尺诸侯七大夫五士三】主人受视反之【反还】筮者还东面长占卒告于主人占曰吉【长占以其年之长幼旅占之】若不吉则筮逺日如初仪【逺日旬之外日○疏曰曲礼云旬之内曰近某日旬之外曰逺某日吉礼先近日假令孟月先于孟月上旬内筮不吉乃用中旬之内更筮不吉更于下旬内筮不吉即止大夫以上先于前月下旬筮来月之上旬不吉又于上旬筮中旬不吉又于中旬筮下旬又不吉即止今云旬之外日者谓上旬不吉更于上旬外筮中旬非如大夫以上旬前为旬外也○张子曰祭之筮日若再不吉则止诹日而祭更不筮据仪礼惟有筮远日之文不云三筮筮日之礼只是三筮先筮近日后筮逺日不从则直诹用下旬逺日盖亦足以致听于鬼神之意矣】宗人吿事毕
　　右筮日













　　前期三日之朝筮尸如求日之仪命筮曰孝孙某诹此某事适其皇祖某子筮某之某为尸尚飨【三日者容宿賔视濯也某之某者字尸父而名尸连言其亲庶几其冯依之也大夫士以孙之伦为尸○疏曰云字尸父者曲礼为人子者祭祀不为尸注尸卜筮无父者然则卒不称名故知是字对父故为名大夫士以孙之伦为尸皆取无爵者无问成人与幼皆得为之曾子问曰祭成防者必有尸尸必以孙孙幼则使人抱之是也若天子诸侯虽用孙之伦取卿大夫有爵者为之故鳬鹥诗祭尸之等皆言公尸】
　　右筮尸
　　乃宿尸【宿读为肃肃进也进之者使知祭日当来○疏曰乃缓辞则与筮尸别日矣】主人立于尸外门外子姓兄弟立于主人之后北面东上【不东面者来不为賔客子姓立于主人之后上当其后○疏曰尸者父象也主人有子道故北面子姓兄弟重行】尸如主人服出门左西面【不敢南面当尊】主人辟皆东面北上【顺尸】主人再拜尸荅拜【主人先拜尊尸】宗人摈辞如初卒曰筮子为某尸占曰吉敢宿【宗人摈者释主人之辞如初者如宰賛命筮尸之辞卒曰者着其辞所易也】祝许诺致命【受宗人辞许之传命于尸始宗人祝北面至于传命皆西面受命东面释之】尸许诺主人再拜稽首【其许亦宗人受于祝而告主人】尸入主人退【相揖而去尸不拜送尸尊○疏曰知有相揖者约少牢云尸送揖不拜也但彼有送文大夫尊也】
　　右尸















　　宿賔【疏曰宿尸与宿賔中无厥眀之文则二者同日眀矣】賔如主人服出门左西面再拜主人东面荅再拜宗人摈曰某荐歳事吾子将涖之敢宿【荐进也涖临也言吾子将临之知賔在有司中今特肃之尊賔耳○疏曰此宿属吏内一人为备三献賔之事也前筮尸在其中上无戒文今宿之将使为賔也】賔曰某敢不敬从主人再拜賔荅拜主人退賔拜送
　　右宿賔
　　厥眀夕陈鼎于门外北面北上有鼏【厥其也宿賔之眀日夕门外北面当门也】棜在其南南顺实兽于其上东首【棜于庶反○顺犹从也棜之制如今大木轝矣上有四周下无足兽腊也】牲在其西北首东足【其西棜西也东足者尚右也牲不用棜以其生】设洗于阼阶东南壶禁在东序豆笾铏在东房南上几席两敦在西堂【东房房中之东当夹北西堂西夹之前近南耳○疏曰云当夹北者夹室半以南为之以壁外相望则当夹北也夹室在房近东南也】○主人及子姓兄弟即位于门东如初【初筮位也】賔及众賔即位于门西东面北上【不防如初者以宰在而宗人祝不在○疏曰宰前筮时在门东賛主人辞今在门西同行】宗人祝立于賔西北东面南上【事弥至位弥异宗人祝于祭宜近庙】主人再拜賔荅再拜三拜众賔众賔荅再拜【众賔再拜者士贱旅之得备礼也○疏曰有司彻主人三拜众賔皆荅一拜卿大夫尊賔贱纯臣不再拜者避国公此士贱得备礼】主人揖入兄弟从賔及众賔从即位于堂下如外位【为视濯也】宗人升自西阶视壶濯及豆笾反降东北面吿濯具【濯溉也不言敦铏者省文也东北面告縁賔意欲闻也言濯具不言絜以有几席○疏曰几席不洗者告具而已】○賔出主人出皆复外位【为视牲也】宗人视牲告充雍正作豕【充犹肥也雍正官名也北面以策动作豕视声气○疏曰声气不和即是疾病不堪祭祀】宗人举兽尾告备举鼎鼏告絜【备具】○请期曰羮饪【肉谓之羹饪熟也谓眀日质眀时而曰肉熟重豫劳賔宗人既得期西北面告賔有司】吿事毕賔出主人拜送○记设洗南北以堂深东西当东荣【荣屋翼也】水在洗东【祖天地之左海】篚在洗西南顺实二爵二觚四觯一角一散【顺从也言南从统于堂也二爵者为賔献爵止主妇当致也二觚长兄弟酬众賔长为加爵二人班同宜接并也四觯一酌奠其三长兄弟酬賔卒受者与賔弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧説云爵一升觚二升觯三升角四升散五升】壶棜禁馔于东序南顺覆两壶焉盖在南眀日卒奠幂用绤即位而彻之加勺【覆壶者盝水且为其不宜尘幂用绤以其坚絜禁言棜者祭尚厌饫得与大夫同器不为神戒也○疏曰大夫用棜上用禁大夫尊以厌饫为名士卑以禁戒为称又无足曰棜有足曰禁乡饮酒乡射非祭礼虽大夫去足犹存禁名至祭则去足名为棜禁不为神戒也今案卒奠酌奠于铏南时即位尸即席坐时】
　　右视濯视牲














　　夙兴主人服如初立于门外东方南面视侧杀【夙早也兴起也主人服如初则其余有不端者侧杀杀一牲也○疏曰有同服者有着朝服者侧犹特也】主妇视饎防于西堂下【饎尺志反○炊黍稷曰饎宗妇为之防灶也西堂下者堂之西下也近西壁南齐坫】亨于门外东方西面北上【亨煮也煮豕鱼腊以镬各一防诗云谁能烹鱼漑之釡】羮饪实鼎陈于门外如初【初视濯也】尊于户东酒在西【户东室户东酒在西尚之凡尊酌者在左】实豆笾铏陈于房中如初【如初者取而实之旣而反之】执事之爼陈于阶间二列北上【执事谓有司及兄弟二列者因其位在东西祝主人主妇之爼亦存焉不升鼎者异于神】盛两敦陈于西堂借用萑几席陈于西堂如初【敦音对萑胡官切○盛黍稷者宗妇也萑细苇】尸盥匜水实于槃中箪巾在门内之右【设盥水及巾尸尊不就洗又不挥门内之右象洗在东统于门东西上凡乡内以入为左右乡外以出为左右○疏曰挥振去水使手干门右据乡内以入为右者】○记牲防在庙门外东南鱼腊防在其南皆西面饎防在西壁【饎炊也西壁者堂之西墙下旧説云南北直屋梠稷在南○梠力语反承檐行材也】○肵俎心舌皆去本末午割之实于牲鼎【肵渠衣反○午割从横割之亦勿没○疏曰亦者亦少牢文谓四面皆乡中央割之不絶中央少诈谓之勿没】笾巾以绤也纁里枣烝栗择【笾有巾者果实之物多皮核优尊者可烝褁之也烝择互文旧説云纁里者皆被】○铏芼用苦若薇皆有滑夏葵冬荁【苦苦荼也荁堇属干之冬滑于葵诗云周原膴膴堇荼如饴○荁音桓○疏曰云冬滑于葵明冬不用葵而用荁】
　　右亨馔













