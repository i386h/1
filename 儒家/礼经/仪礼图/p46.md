<!-- { "loadSidebar": true } -->
　　士虞礼第十四【郑目録云虞犹安也士既葬其父母迎精而反日中祭之于殡宫以安之】士虞礼○特豕馈食【馈犹归也○疏曰左氏云卜日曰牲此葬日虞无卜牲之礼故指豕体而言】侧亨于庙门外之右东面【侧亨亨一胖也亨于防用镬不于门东未可以吉也是日也以虞易奠祔而以吉祭易丧祭鬼神所在则曰庙尊言之○胖音判○疏曰吉礼皆全左右胖不云侧虞不致爵无主人主妇及宾以下之俎故惟亨一胖也】鱼腊防亚之北上【防灶】饎防在东壁西面【饎尺志反○炊黍稷曰饎饎北上上齐于屋宇于虞有亨饎之防弥吉○疏曰特牲云视饎防于西堂下今亦反吉也宇屋梠】设洗于西阶西南水在洗西篚在东【反吉也亦当西荣南北以堂深】○尊于室中北墉下当戸两甒醴酒酒在东无禁幂用絺布加勺南枋【幂三狄反○酒在东上醴也絺布葛属】素几苇席在西序下【有几始鬼神也】苴刌茅长五寸束之实于篚馔于西坫上【刌七本反○苴犹借也】○馔两豆菹醢于西楹之东醢在西一铏亚之【醢在西南面取之得左取菹右取醢便其设之○疏曰亚之者菹以东也】从献豆两亚之四笾亚之北上【豆从主人献祝笾从主妇献尸祝北上菹与枣不东陈别于正○疏曰云止上是不从铏东为次宜于铏东北以北为上向南陈之东北菹为首次南醢醢东栗栗北枣枣东枣枣南栗故云北上菹与枣也】○馔黍稷二敦于阶间西上借用苇席【借犹荐也○今案虞礼素几苇席特牲敦借用萑注萑苇之属】匜水错于槃中南流在西阶之南箪巾在其东【匜音移○流匜吐水口也】陈三鼎于门外之右北面北上设扃鼏【门外之右门西也】匕俎在西塾之西【不馔于塾上统于鼎也塾有西者是室南郷】羞燔俎在内西塾上南顺【南顺于南面取缩执之便也肝俎在燔东】○记虞沐浴不栉【沐浴者将祭自絜清不栉未在于饰也唯三年之丧不栉期以下栉可也】陈牲于庙门外北首西上寝右【言牲腊在其中西上变吉寝右者当升左胖也腊用棜檀弓曰既反哭主人与有司视虞牲○疏曰唯有一豕而云西上明兼兎腊也少牢礼二牲东上特牲礼牲尚右今皆反吉】日中而行事【朝葬日中而虞君子举事必用辰正也再虞三虞皆质明】杀于庙门西主人不视豚解【主人视牲不视杀凡为丧事略也豚解解前后胫脊胁而已孰乃体解升于鼎也】○羹饪升左肩臂臑肫骼脊胁离肺肤祭三取诸左膉上肺祭一实于上鼎【臑乃报反肫音纯骼音格膉音益○肉谓之羹饪孰也脊胁正脊正胁也丧祭略七体耳离肺举肺也少牢馈食礼曰举肺一长终肺祭肺三皆刌膉脰肉也○疏曰特牲尸俎十一体】升鱼鱄鲋九实于中鼎【鱄市专反鲋音附○差减之○疏曰特牲鱼十有五】升腊左胖髀不升实于下鼎【髀歩礼反○腊亦七体牲之类○疏曰特牲记云腊如牲骨】皆设扃鼏陈之【嫌既陈乃设扃鼏也】○祝俎髀脰脊胁离肺陈于阶间敦东【不升于鼎贱也统于敦明神惠也祭以离肺下尸】○铏芼用苦若薇有滑夏用葵冬用荁有柶【荁音丸○苦苦荼也荁堇类也干则滑夏秋用生葵冬春用干荁○苶音徒堇音谨○疏曰公食记牛藿羊苦豕薇各用其一一牲者容兼用其二】○豆实葵菹菹以西蠃醢笾枣烝栗择【枣烝栗择则菹刌也枣烝栗择则豆不揭笾有藤也○蠃力禾反不揭苦瞎反本或作毼○疏曰大敛用毼豆两其实葵菹芋两笾无藤栗不择至此乃云枣烝栗择则菹亦切矣豆笾有饰可知】
　　右陈牲及器

















　　主人及兄弟如葬服宾执事者如吊服皆即位于门外如朝夕临位妇人及内兄弟服即位于堂亦如之【临力防反○葬服者既夕曰大夫髽散带垂也宾执事者宾客来执事也】祝免澡葛绖带布席于室中东面右几降出及宗人即位于门西东面南上【免音问○祝亦执事免者祭祀之礼祝所亲也澡治也治葛以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也】宗人告有司具遂请拜宾如临入门哭妇人哭【临朝夕哭】主人即位于堂众主人及兄弟宾即位于西方如反哭位【既夕曰乃反哭入门升自西阶东面众主人堂下东面北上此则异于朝夕】祝入门左北面【不与执事同位接神尊也○疏曰执事即丄兄弟宾】宗人西阶前北面【当诏上人及宾之事】
　　右即位筵几













　　祝盥升取苴降洗之升入设于几东席上东缩降洗觯升止哭【缩从也】主人倚杖入祝从在左西面【主人北旋倚杖西序乃入丧服小记曰虞杖不入于室祔杖不升于堂然则练杖不入于门明矣】賛荐菹醢醢在北【主妇不荐齐斩之服不执事也曽子问曰士祭不足则取于兄弟大功以下者】佐食及执事盥出举长在左【举举鼎也长在左西方位也凡事宗人诏之】鼎入设于西阶前东面北上匕俎从设左人抽扃鼏匕佐食及右人载【载载于俎佐食载则亦在右矣】卒朼者逆退复位【复宾位也】俎入设于豆东鱼亚之腊特【亚次也】賛设二敦于俎南黍其东稷【簋实尊黍也】设一铏于豆南【铏菜羹也】佐食出立于戸西【馔已也】賛者彻鼎【反于门外】○祝酌醴命佐食啓防佐食许诺啓防却于敦南复位【防古外反○防合也谓敦盖也复位出立于戸西】祝奠觯于铏南复位主人再拜稽首【复位复主人之左】祝飨命佐食祭【飨告神飨此祭祭于苴也飨神辞记所谓哀子某哀显相夙兴夜处不宁下至适尔皇祖某甫尚飨是也○案飨谓隂厌也】佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首【钩袒如今擐衣也苴所以借祭也孝子始将纳尸以事其亲为神疑于其位设苴以定之耳或曰苴生道也则特牲少牢当有主象而无可乎○疏曰擐衣以露臂】祝祝卒主人拜如初哭出复位【祝祝者释孝子祭辞○祝祝下之又○反】记载犹进柢鱼进鬐【犹犹士丧既夕言未可以言也柢本也鬐脊也】○始虞用柔日【葬之日日中虞欲安之柔日隂隂取其静】曰哀子某哀显相夙兴夜处不宁【曰辞也祝祝之辞也丧祭称哀显相助祭者也显明也相助也诗曰肃雍显相不宁悲思不安】敢用絜牲刚鬣【敢昧冒之辞豕曰刚鬣】香合【黍也大夫上于黍稷之号合言普淖而已此言香合葢记者误耳辞次黍又不得在荐上】嘉荐普淖【嘉荐菹醢也普淖黍稷也普大也淖和也德能大和乃有黍稷故以为号云】明齐溲酒【明齐新水也言以新水溲酿此酒也郊特牲曰明水涗齐贵新也】哀荐祫事【始虞谓之祫事者主欲其祫先祖也以与先祖合为安】适尔皇祖某甫【尔女也女死者告之以适皇祖所以安之也皇君也某甫皇祖字也若言尼甫】飨【劝彊之也】再虞皆如初曰哀荐虞事【丁日葬则已日再虞其祝辞异者一言耳】三虞卒哭他用刚日亦如初曰哀荐成事【当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而葬者丧服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也今正者自相亚也檀弓曰葬日中而虞弗忍一日离也是日也以虞易奠卒哭曰成事是日也以吉祭易丧祭明日祔于祖父如是虞为丧祭卒哭为吉祭○疏曰小记注云报读如赴疾之赴谓不及期而葬者】○主人在室则宗人升户外北面【当诏主人室事】佐食无事则出戸负依南面【室中尊不空立户牖之间谓之依】
　　右设馔飨神














　　祝迎尸一人衰绖奉篚哭从尸【奉芳勇反从才用反○尸主也孝子之祭不见亲之形象心无所繋立尸而主意焉一人主人兄弟檀弓曰既封主人赠而祝宿虞尸○封音窆】尸入门丈夫踊妇人踊【踊不同文者有先后也尸入主人不降者丧事主哀不主敬】淳尸盥宗人授巾【淳沃也沃尸盥者宾执事者也】尸及阶祝延尸【延进也告之以升○疏曰特牲注云在后诏侑曰延杂记云尸谡祝前乡尸故礼器云诏侑无方】尸升宗人诏踊如初【言诏踊如初则凡踊宗人诏之】尸入戸踊如初哭止【哭止尊尸】妇人入于房【辟执事者】主人及祝拜妥尸尸拜遂坐【妥安坐也】从者错篚于尸左席上立于其北【北席北也】尸取奠左执之取菹擩于醢祭于豆间祝命佐食堕祭【孺人恱反堕许患反○下祭曰堕堕之犹言堕下也周礼曰既祭则藏其堕谓此也齐鲁之间谓祭为堕○犹言堕陆释文作言犹隳○疏曰凡祭皆手举之向下祭之故云下祭曰堕周礼文见守祧】佐食取黍稷肺祭授尸尸祭之祭奠祝祝主人拜如初尸尝醴奠之【如初亦祝祝卒乃再拜稽首】佐食举肺脊授尸尸受振祭哜之左手执之【右手将有事也尸食之时亦奠肺脊于豆○疏曰特牲举肺脊在迩敦后吉凶相变也】祝命佐食迩敦佐食举黍错于席上【迩近也】尸祭铏尝铏【右手也少牢曰以柶祭羊铏遂以祭豕铏尝羊铏】泰羹湆自门入设于铏南胾四豆设于左【湆去及反胾侧吏反○博异味也湆肉汁也胾切肉也○疏曰左者正豆之左】尸饭播余于篚【不反余也古者饭用手吉时播余于防】三饭佐食举干尸受振祭哜之实于篚【饭间防肉安食气】又三饭举胳祭如初佐食举鱼腊实于篚【尸不受鱼腊以丧不备味】又三饭举肩祭如初【后举肩者贵要成也○疏曰祭统曰周人贵肩故云贵者要成也】举鱼腊俎俎释三个【个古贺反○释犹遗也遗之者君子不尽人之欢不竭人之忠个犹枚也此腊亦七体如其牲也○疏曰上举脊干胳肩唯有肩臑肫三者故此经直举鱼腊而已○案俎释三个为祭毕阳厌设于西北隅】尸卒食佐食受肺脊实于篚反黍如初设【九饭而已士礼也篚犹吉祭之有肵俎○肵音祈○疏曰少牢十一饭诸侯十三天子十五肵俎见特牲少牢】○记尸服卒者之上服【上服者如特牲士端也不以爵弁服为上者祭于君之服非所以自配鬼神士之妻则宵衣耳】男男尸女女尸必使异姓不使贱者【异姓妇也贱者谓庶孙之妾也尸配尊者必使适也○疏曰尸须得孙列者女尸先使适孙妻无则适孙妾又无乃使庶孙妻即不得使庶之妾是贱之极者丧祭自禫以前男女别尸皆异几祭于庙同几精气合少牢吉祭云某妃配是男女共尸】○淳尸盥执槃西面执匜东面执巾在其北东面宗人授巾南面【槃以盛弃水为浅汚人也执巾不授巾卑也】○尸入祝从尸【祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也○疏曰尸神象故云接神】尸坐不说屦【侍神不敢燕惰】
　　右迎尸入九饭























