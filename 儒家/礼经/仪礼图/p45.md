<!-- { "loadSidebar": true } -->
　　右宾赗奠赙赠












　　厥明陈鼎五于门外如初【鼎五羊豕鱼腊鲜兽各一鼎也士礼特牲三鼎盛葬奠加一等用少牢也如初如大敛奠时○疏曰凡牢鼎数或多或少不同若用特豚者或一鼎或三鼎若冠礼醮子昏礼盥馈士丧小敛朝祢皆一鼎也昏礼同牢士丧大敛朔月迁祖及祖奠皆三鼎也若用少牢者或三鼎或五鼎有司彻绎器三鼎也聘礼致飱众介少牢馈食礼及此葬奠皆五鼎也其用大牢者或七或九或十或十二公食礼下大夫鼎七上大夫鼎九也聘礼致飱饦鼎九羞鼎三是十二也上介饪鼎七羞鼎三是十也郊特牲曰鼎俎竒而笾豆偶以象隂阳而有十与十二者羞鼎别数也】其实羊左胖【反吉祭也言左胖者体不殊骨也　疏曰下云髀不升则防胳与上肩胁脊别升为三叚矣】髀不升【周贵肩贱髀】肠五胃五【亦盛之也○疏曰少牢用肠三胃三】离肺【离防○疏曰离之不絶中央少许使易絶以祭亦名举肺】豕亦如之豚解无肠胃【如之如羊左胖髀不升离肺也豚解解之如解豚亦前肩后肫脊胁而已无肠胃者君子不食溷腴○疏曰少仪注谓犬豕之属食米谷者也腴有似于人秽】鱼腊鲜兽皆如初【鲜新杀者士腊用兎加鲜兽而无肤者豕既豚解略之○疏曰干腊鲜兽皆用兔】东方之馔四豆脾析蜱醢葵菹蠃醢【蜱皮隹反蠃力禾反○脾读为鸡脾肫之脾脾析百叶也蜱蜯也○蜯歩讲反○疏曰醢人注细切为虀全物为菹肉菜通脾析即虀也羊百叶也蜱蜯即蛤也】四笾糗栗脯【糗以豆糗粉饵○疏曰笾人糗饵注云粉稻米黍米所为也合蒸曰饵糗者粉熬大豆为之粘着以粉之耳】醴酒【此东方之馔与祖奠同在主人之南当前辂北上巾之】陈器【明器也夜敛藏之】灭燎执烛侠辂北面【照彻与葬奠也○疏曰辂西者照彻辂东者照馔】宾入者拜之【眀自啓至此主人无出礼】彻者入丈夫踊设于西北妇人踊【犹阼阶升时也亦既盥乃入入由重东而主人踊犹其升也自重北西面而彻设于柩车西北亦犹序西南】彻者东【由柩车北东适葬奠之馔】鼎入【举入陈之也陈之葢于重东北西而北丄如初】乃奠豆南上綪笾蠃醢南北上綪【笾蠃醢南辟醴酒也】俎二以成南上不綪特鲜兽【成犹并也不綪者鱼在羊东腊在豕东】醴酒在笾西北上【统于豆也】奠者出主人要节而踊【亦以徃来为节奠由重北西既奠由重南东】○记凡糗不煎【以膏煎之则防非敬】
　　右遣奠
　　甸人抗重出自道道左倚之【还重不言甸人抗重言之者重既虞将埋之言其官使守视之抗举也出自道出从门中央也不由闑东西者重不反变于恒出入道左主人位今时有死者凿木置食其中树于道侧由此○疏曰道左倚之者当倚于门东北壁既虞埋之者杂记文彼注云就所倚处埋之未虞以前以重主其神虞所以安神初虞神安于寝即埋之也】荐马马出自道车各从其马驾于门外西面而俟南上【南上便其行也行者乗车在前遒槀序从】彻者入踊如初彻巾苞牲取下体【苞者象既飨而归宾俎者也取下体者胫骨象行又俎实之终始也士苞三个前胫折取臂臑后胫折取骼亦得俎释三个杂记曰父母而宾客之所以为哀○疏曰肩臂臑在俎上端防胳在俎下端是为终始檀弓曰国君七个遣车七乘大夫五自上差之则士苞三个个谓所包遣奠牲体之数也遣车多少各如所包之数大夫以上有遣车士无遣车所包者不载于车直持之而已云亦得俎释三个者羊俎仍有肩肫两段在俎豕左胖豚解今析取外仍有四叚在俎相通则二俎俎有三叚在故为俎释三个也】不以鱼腊【非正牲也】行器【自葬行明器在道之次】茵苞器序从【如其陈之先后】车从【次器】彻者出踊如初【于是庙中当行者唯柩车】
　　右荐马苞牲
　　主人之史请读赗执筭从柩东当前束西面不命毋哭哭者相止也唯主人主妇哭烛在右南面【史北面请既而与执筭西面于主人之前读书释筭烛在右南面照书便也】读书释筭则坐【必释筭者荣其多】卒命哭灭烛书与筭执之以逆出【卒已】公史自西方东面命毋哭主人主妇皆不哭读遣卒命哭灭烛出【公史君之典礼书者遣者入圹之物君使史来读之成其得礼之正以终也烛侠辂】
　　右读赗遣












　　商祝执功布以御柩执披【居柩车之前若道有低仰倾亏则以布为抑扬左右之节使引者执披者知之士执披八人】主人袒乃行踊无筭【袒为行变也乃行谓柩车行也几从柩者先后左右如迁于祖之序】出宫踊袭【哀次○疏曰大门外有宾客次舍之处父母生时接摈之所故主人至此感而哀此次檀弓云哀次亦如之】
　　右柩行
　　至于邦门公使宰夫赠纁束【邦门城门也赠送也】主人去杖不哭由左听命宾由右致命【柩车前辂之左右也当时止柩车○疏曰此出国北门柩车向北左则在前辂之西也】主人哭拜稽颡宾升实币于葢降主人拜送复位杖乃行【升柩车之前实其币于棺葢之栁中若亲受之然复位反柩车后】记唯君命止柩于堩其余则否【堩古邓反○不敢留神也堩道也曽子问曰葬既引至于堩】
　　右公赠
　　至于圹陈器于道东西北上【统于圹】茵先入【当借柩也元士则葬用輁轴加茵焉○疏曰元士谓天子之士】属引【于是说载除饰更属引于缄耳○疏曰丧大记云君窆以衡大夫士以缄注棺束为缄士二衽二束束未皆为缄耳以绋贯结之而下棺人君又以横木贯缄耳于横木之上以属绋也】主人袒众主人西面北上妇人东面皆不哭【侠羡道为位○疏曰不哭下棺宜静羡道谓入圹之道】○记车至道左北面立东上【道左墓道东先至者在东○疏曰以不入圹故东上不统于圹也当是陈器之南先至谓乗车】柩至于圹敛服载之【敛乗车道车槀车之服载之不空之以归送形而徃迎精而反亦礼之宜】
　　右至圹
　　乃窆主人哭踊无筭【窆下棺也】袭赠用制币纁束拜稽颡踊如初【丈八尺曰制二制合之束十制五合○疏曰以其君物所重故用之送终也】卒袒拜宾主妇亦拜宾即位拾踊三袭【主妇拜宾拜女宾也即位反位拾更也○疏曰男宾在众主人之南女宾在众妇之南】宾出则拜送【相问之宾也凡吊宾有五去皆拜之此举中焉○疏曰杂记云相趋也出宫而退相揖也哀次而退相问也既窆而退相见也反哭而退朋友虞祔而退注云此吊者恩厚薄去迟速之节也相趍谓相闻姓名来防丧事也相揖尝防于他也相问尝相惠遗也相见尝执挚相见也】藏器于旁加见【器用器役器也见棺饰也更谓之见者加此则棺柩不复见矣先言藏器乃云加见者器在见内也内之者明君子之于事终不自逸也】藏苞筲于旁【于旁者在见外也不言罋甒馔相次可知四者两两而居丧大记曰棺椁之闲君容祝大夫容壶士容甒○疏曰后陈者先用罋甒后用苞筲苞筲藏明罋甒先藏可知云两两而居者苞筲居一旁罋甒居一旁】加折却之加抗席覆之加抗木【宜次也】实土三主人拜乡人【谢其勤劳○疏曰杂记云乡人五十者从反哭四十者待盈坎】即位踊袭如初【哀亲之在斯】○记卒窆而归不驱【孝子徃如慕反如疑为亲之在彼○疏曰慕者如婴儿随母而啼慕疑者孝子不见其亲不知精魂归否在彼者疑精魂在彼不归】
　　右窆
　　乃反哭入升自西阶东面众主人堂下东面北上【西阶东面反诸其所作也反哭者于其祖庙不于阼阶西而西方神位○疏曰檀弓所作注云亲所行礼之处其二庙者反哭先于祖后于祢遂适殡宫】妇人入丈夫踊升自阼阶【辟主人也】主妇入于室踊出即位及丈夫拾踊三【入于室反诸其所养也出即位堂上西而也○疏曰檀弓所养注亲所馈食之处】宾吊者升自西阶曰如之何主人拜稽颡【宾吊者众宾之长也反而亡焉失之矣于是为甚故吊之吊者北面主人拜于位不北面拜宾东者以其亦主人位也○疏曰乡饮酒乡射主人酬宾皆于宾东主人位特牲少牢助祭之宾主人皆拜送于西阶东面故于东面不移以其亦主人位故也】宾降出主人送于门外拜稽颡
　　右反哭
　　遂适殡宫皆如啓位拾踊三【啓位妇人入升堂大夫即中庭之位○疏曰中庭之位即直东序西面位】兄弟出主人拜送【兄弟小功以下也异门大功亦可以归○疏曰至虞卒哭祭还来预】众主人出门哭止阖门主人揖众主人乃就次【次倚庐也○问丧曰成圹而归不敢入处室居于倚庐哀亲之在外也寝苫枕块哀亲之在土也】犹朝夕哭不奠【是日也以虞易奠】
　　右适殡宫
　　三虞【虞丧祭名虞安也骨肉归于土精气无所不之孝子为其彷徨三祭以安之朝葬日中而虞不忍一日离】○卒哭【卒哭三虞之后祭名始朝夕之间哀至则哭至此祭止也朝夕哭而已】○明日以其班祔【班次也祔卒哭之明日祭名祔犹属也祭昭穆之次而属之○疏曰以孙祔于祖孙与祖昭穆同故以孙连属于祖而就祖而祭之】
　　右虞卒哭祔

<经部,礼类,仪礼之属,仪礼图,卷十三>
　　钦定四库全书
　　仪礼图卷十四　　　　　宋　杨复　撰
