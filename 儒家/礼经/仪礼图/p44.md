<!-- { "loadSidebar": true } -->
　　有司请祖期【亦因在外位请之当以告宾每事毕彻出将行而饮酒曰祖祖始也】曰日侧【侧昳也谓将过中之时】主人入袒乃载踊无筭卒束袭【袒为载变也乃举柩郤下而载之束束棺于柩车宾出遂匠纳车于阶问谓此车○疏曰却下以足乡前下当载也】降奠当前束【下迁祖之奠也当前束犹当尸脶也亦在柩车西束有前后也】商祝饰柩一池纽前防后缁齐三采无贝【防丑真反齐如字或才计反○饰柩为设墙柳也巾奠乃墙谓此也墙有布帷柳有布荒池者象宫室之承霤以竹为之状如小车笭衣以青布一池悬于柳前士不揄绞纽所以联帷荒前赤后黒因为饰左右面各有前后齐居柳之中央若今小车葢上防矣以三采缯为之上朱中白下苍着以絮元士以上有贝○笭力丁反揄音遥绞户交反防汝谁反○疏曰此并饰车之事两畔竪軨子以帷绕之上以荒一池县于前面荒之端荒上于中央加齐也在旁曰帷在上曰荒荒蒙也对言则帷为墙象宫室有墙壁柳之言聚诸饰之所聚总而言之巾奠乃墙及檀弓周人墙置翣是墙中兼柳缝人衣翣柳之材是柳中兼墙士一池用竹而覆之无水可承也揄鹞也绞苍黄色人君于苍黄色缯上画鹞雉之形县于池下一名振容大夫无之左右面谓帷也齐若人之脐亦居身之中央缝合采缯为之以絮着之使髙形如分然缀贝落其上及旁诸侯之士无贝也】设披【披彼义反○披辂柳棺上买结于戴人君旁牵之以备倾亏丧大记曰士戴前纁后缁二披用纁今文披皆为藩○疏曰戴两头皆结于柳材又以披在棺上辂过然后贯穿戴之连系棺束者乃结于戴余披出之于外使人持之一畔有二为前后披】属引【属犹着也引所以引柩车在轴輴曰绋古者人引柩春秋传曰坐引而哭之三○疏曰在车曰绋行道曰引】陈明器于乗车之西【明器藏器也檀弓曰其曰明器神明之也言神明者异于生器竹不成用瓦不成味木不成斵琴瑟张而不平竽笙备而不和有钟磬而无笋簴陈器于乗车之西则重之北也○疏曰自筲以下皆是檀弓注成犹善也味当作沫靧也】折横覆之【折犹也方凿连木为之葢如牀而缩者三横者五无箦窆事毕加之圹上以承抗席横陈之者为苞筲以下防于其北便也覆之见善面也○庪九委反○疏曰三加于圹时拟向上看之为面故善者向下今陈之取向下看之故反覆善面向上也窆毕加于圹上若藏物然云缩三横五亦约茵与抗木但于圹口宜大于茵与抗席也横缩以当箦故无箦】抗木横三缩二【抗御也所以御止土者其横与缩各足掩圹○疏曰明器由羡道入圹口唯以下棺大小容柩而已今抗木亦足掩圹口也】加抗席三【席所以御尘○疏曰席加于木茵加于席后陈者先用也抗木在上故云御土抗席在下隔抗木故云御尘】加茵用疏布缁翦有幅亦缩二横三【茵所以借棺者翦浅也幅縁之亦者亦抗木也及其用之木三在上茵二在下象天三合地二人藏其中焉○疏曰染浅缁之色用一幅为之缝合两边幅为袋不去边幅故云有幅更以物縁之使牢因为饰抗木举葢横缩先后据陈列之时郑据入圹而言其用云木三茵二亦互举耳】器西南上綪【綪即防侧耕反○器目言之也陈明器以西行南端为上綪瓦也不容则屈而反之】茵【茵在抗木上陈器次而北也】苞二【所以裹奠羊豕之肉】筲三黍稷麦【筲畚种类也其容葢与簋同一觳也○疏曰畚器所以盛种筲与畚同类四升为豆豆实三而成觳】罋三醯醢屑幂用疏布【罋瓦器其容亦葢一觳屑姜桂之屑也内则曰屑桂与姜幂覆也】甒二醴酒幂用功布【甒亦瓦器也】皆木桁久之【桁所以庪苞筲罋甒也久当为灸灸谓以葢案塞其口每器异桁○疏曰云皆则自苞筲以下皆塞之罋而用物非直塞口又加幂覆之】用器弓矢耒耜两敦两杅槃匜匜实于槃中南流【敦音对杅音于槃匜音移○此皆常用之器也杅盛汤浆槃匜盥器也流匜口也】无祭器【士礼略也大夫以上兼用鬼器人器也○疏曰明器鬼器也祭器人器也两有则实祭器不实明器士唯有明器而实之】有燕乐器可也【与宾客燕饮用乐之器也○疏曰许其得用故云可也琴瑟特县县磬之类】役器甲胄干笮【此皆师役之器甲铠胄兠鍪干楯笮矢服○疏曰上下役用之器皆麤沽为之】燕器杖笠翣【燕居安体之器杖笠竹葢也翣扇○疏曰竹青皮】彻奠巾席俟于西方主人要节而踊【巾席俟于西方祖奠将用焉要节者来象升丈夫踊去象降妇人踊彻者由明器北西面既彻由重南东不设于序西南者非宿奠也宿奠必设者为神冯依之久也】○记荐乘车鹿浅幦于笮革靾载旜载皮弁服缨辔贝勒县于衡【笮侧曰反靾息例反旜之然反县音○士乗栈车鹿浅鹿夏毛也幦覆笭玉藻曰士齐车鹿幦豹犆干盾也笮矢箙也靾缰也旜旌旗之属通帛为旜孤卿之所建亦摄焉皮弁服者视朔之服贝勒贝饰勒有干无兵有箙无弓矢明不用○犆音植○疏曰此弁下车三乗谓葬之魂车鹿浅幦为车前式竪者笭子以鹿夏皮浅毛者为幦以覆式引玉藻者彼注云犆縁也证此鹿幦亦以豹皮为縁】道车载朝服【道车朝夕及燕出入之车朝服者视朝之服也衣素裳○疏曰士乗栈车更无别车云乗云道云稾所用各异也司常云道车载旞注云王以朝夕燕出入亦以象路名道也】稾车载蓑笠【稾犹散也散车以田以鄙之车簑笠备雨服凡道车槀车之缨辔及勒亦县于衡也○疏曰司常云斿车载旌注云斿车木路也王以田以鄙谓王行小田猎巡行县鄙此散车与彼斿车同是游散所乘士从王以田以鄙者也云缨辔及勒亦县于衡者以车三乘皆当有马有马则有此三者】将载祝及执事举奠戸西南面东上卒束前而降奠席于柩西【将于柩西当前束设之】巾奠乃墙【墙柩饰也】○执披者旁四人【前后左右各二人】○抗木刋【剥削之○疏曰有皮者剥乃削之】茵着用荼实绥泽焉【荼茅秀也绥亷姜也泽泽兰也皆取其香且御湿】苇苞长三尺一编【用便易也】菅筲三其实皆瀹【米麦皆湛之汤未知神之所享不用食道所以为敬】弓矢之新沽功【设之宜新沽示不用】有弭饰焉【弓无縁者为之弭弭以骨角为饰○疏曰尔雅有縁谓之弓无縁谓之弭孙氏曰縁系约而漆之无縁不以系约骨饰两头诗云象弭鱼服】亦张可也【亦使可张】有柲【柲弓檠弛则之于弓里备伤损以竹为之诗云竹柲绲縢○檠音景】设依挞焉【依缠也挞弣侧矢道也皆以韦为之○疏曰挞所以挞矢令出者生时以骨为之】有韣【韣音独○韣弓衣也以缁布为之】翭矢一乗骨镞短卫【翭犹候也候物而射之矢也四矢曰乗骨镞短卫亦示不用也生时翭矢金镞凡为矢五分笴长而羽其一○疏曰名羽为卫所以防卫其矢不使不调】志矢一乗轩輖中亦短卫【輖音周○志由拟也习射之矢书云若射之有志輖也无镞短卫亦示不用生时志矢骨镞凡为矢前重后轻也○音至○疏曰周礼司弓矢注云恒矢之属轩輖中所谓志则志矢恒矢也八矢翭矢居前最重恒矢居后最轻既不尽用取其首尾也轩中前后轻重等也经不云镞故知无镞也】
　　右载柩陈器

　　袒【为将祖变】商祝御柩【亦执功布居前为还柩车为节○疏曰居柩车之前却行诏倾亏使孰披人知其节度】乃祖【还柩乡外为行始○疏曰祖者始也为行始去载处而已】踊袭少南当前束【主人也柩还则当前束南○疏曰未还时当前束近北也】妇人降即位于阶间【为柩将去有时也位东上○疏曰不向车西者以有祖奠辟之在车后】祖还车不还器【祖有行渐车亦宜乡外也器之东自已南上】祝取铭置于茵【重不藏故于此移铭加于茵上○疏曰初死为铭置于重啓殡至祖庙皆然今将行重拟埋于庙门左茵是入圹之物铭亦入圹之物故置于茵也】二人还重左还【重与车马还相反由便也○疏曰车马右还乡门为便重而北人在其南左还为便是相反由便】布席乃奠如初主人要节而踊【车已祖可以为之奠也是之谓祖奠○今案要节而踊者来由重北而西降由重南而东来象升丈夫踊出象降妇人踊所谓要节也】荐马如初【柩动车还宜新之也】宾出主人送有司请葬期【亦因在外位时】入复位【主人也自死至于殡自啓至于葬主人及兄弟恒在内位○疏曰未小敛位在尸东小敛后至啓及祖圹在阼阶下】○记祖还车不易位【为乡外耳未行】○祝馔祖奠于主人之南当前辂北上巾之【言馔于主人之南当前辂则既祖祝乃馔】

　　公赗纁束马两【赗芳鳯反○公国君也赗所以助主人送葬也两马士制也春秋传曰宋景曹卒鲁季康子使冉求赗之以马曰其可以称旌繁乎○疏曰两马士制者士在家常乘之法若出使及征伐则乗驷马景曹事见哀二十三年】摈者出请入告主人释杖迎于庙门外不哭先入门右北面及众主人袒【尊君命也众主人自若西而】马入设【设于庭在重南】宾奉币由马西当前辂北面致命【宾使者币纁也辂辕缚所以属引由马西则亦当前辂之西于是北而致命得乡柩与奠柩车在阶间少前参分庭之北辂有前后○疏曰以木缚于柩车辕丄以属引于上而俛之故名辕缚】主人哭拜稽颡成踊宾奠币于栈左服出【栈谓柩车也凡士车制无漆饰左服象授人授其右也服车箱○疏曰无漆饰故言栈也车南乡以东为左尸在车上以东为右】宰由主人之北举币以东【柩东主人位以东藏之】士受马以出【此士谓胥徒之长也有勇力者受马聘礼曰皮马相间可也】主人送于外门外拜袭入复位杖
　　右公赗

　　宾赗者将命【宾卿大夫士也○疏曰将命者身不来遣使者也将命告主人】摈者出请入告出告须【不迎告曰孤某须】马入设宾奉币摈者先入宾从致命如初【初公使者】主人拜于位不踊【柩车东位也旣啓之后与在室同】宾奠币如初举币受马如初摈者出请【宾出在外请之为其复有事】若奠【宾致可以奠也○疏曰所致物可堪为奠也】入告出以宾入将命如初士受羊如受马又请【士亦谓胥徒之长人复也】若赙【赙之言补也助也货财曰赙】入告主人出门左西面宾东面将命【主人出者赙主施于主人】主人拜宾坐委之宰由主人之北东面举之反位【坐委之明主人哀戚志不在受人物反位反主人之后位○疏曰宰位也】若无器则捂受之【谓对相受不委地】又请宾告事毕拜送入赠者将命【赠送】摈者出请纳宾如初【如其入告出告须】宾奠币如初【亦于栈左服】若就器则坐奠于陈【就犹善也赠无常唯玩好所有陈明器之陈】凡将礼必请而后拜送【虽知事毕犹请君子不必人意】兄弟赗奠可也【兄弟有服亲者可且赗且奠许其厚也赗奠于死生两施】所知则赗而不奠【所知通问相知也降于兄弟奠施于死者为多故不奠○疏曰奠虽两施然为死者而行故知于死者为多】知死者赠知生者赙【各主于所知】书赗于方若九若七若五【方板也书赗奠赙赠之人名与其物于板每板若九行若七行若五行】书遣于策【策简也遣犹送也谓所当藏物茵以下○疏曰少故书于方多故书于策】乃代哭如初【棺柩有时将去不忍絶声也初谓既小敛时】○宵为燎于门内之右【为哭者为明】○记凡赠币无常【宾之赠也玩好曰赠在所有】
