<!-- { "loadSidebar": true } -->
　　賔觌奉束锦緫乘马二人賛入门右北面奠币再拜稽首【不请不辞郷时已请也觌用束锦辟享币也緫者緫八辔牵之賛者居马间扣马也入门而右私事自闑右奠币再拜以臣礼见也賛者贾人之属介特觌也疏曰二人賛者各居两马间各用左右手手扣一匹】○摈者辞【辞其臣】賔出【事毕】摈者坐取币出有司二人牵马以从出门西面于东塾南【将还之也賛者有司受马乃出凡取币于庭北面○疏曰币可奠之扵地马待人受】摈者请受【请以客礼受之】賔礼辞听命【賔受其币賛者受马】牵马右之入设【庭实先设客礼也右之欲人居马左任右手便也扵是牵马者四人事得申也曲礼曰效马效羊者右牵之】賔奉币入门左介皆入门左西上【以客礼入可从介】公揖让如初升公北面再拜【公再拜者以其初以臣礼见新之也】賔三退反还负序【反还者不敢与授圭同】振币进授当东楹北面【不言君受略之也】士受马者自前还牵者后适其右受【还户患反○自由也适牵者之右而受之也此亦并授者不自前左由便也便其己授而去也受马自前变扵受皮】牵马者自前西乃出【自由也○疏曰谓皆自马前由西而出也次东三牵者则然其最西头者便即出门不复由前也】賔降阶东拜送君辞【拜送币于阶东以君在堂郷之】拜也君降一等辞【君乃辞之而賔犹拜敬也】摈者曰寡君从子虽将拜起也【此礼固多有辞矣未有着之者是其志而焕乎未敢明说○疏曰谓此独着其辞焕然但疑事无质故上注每云其辞未闻也】栗阶升公西郷賔阶上再拜稽首【成拜】公少退【为敬】賔降出公侧授宰币马出【庙中宜清】公降立○记私觌愉愉焉【容貌和敬○疏曰享时盛容舒扵聘时之战色私觌又舒扵盈容】出如舒鴈【威仪自然而有行列舒鴈鹅也○疏曰出反舒扵愉愉也】○既觌賔若私献奉献将命【时有珍异之物防賔奉之所以自序尊敬也犹以君命致之】摈者入告出礼辞【辞其献也】賔东面坐奠献再拜稽首【送献不入者奉物礼轻】摈者东面坐取献举以入告出礼请受【东面坐取献者以宜并受也其取之由賔南而自后右客也○疏曰摈者从门东适南方西行扵賔北东面坐取币入告于君及出一请扵賔而受之摈者与賔敌故云宜并受也】賔固辞公荅再拜【拜受扵賔也固亦衍字】摈者立于阈外以相拜賔辟【相賛也】摈者授宰夫于中庭【东藏之既乃介觌】若兄弟之国则问夫人【兄弟谓同姓若防姻甥舅有亲者问犹遗也谓献也不言献者变扵君也非兄弟献不及夫人】
　　右賔私觌私献

　　摈者出请上介奉束锦士介四人皆奉玉锦束请觌【玉锦锦之文纎缛者也礼有以少文为贵者后言束辞之便也】摈者入告出许上介奉币俪皮二人賛【俪犹两也上介用皮变扵賔也皮麋鹿皮○疏曰賔用马今介用皮故云变也】皆入门右东上奠币皆再拜稽首【皆者皆众介也賛者奠皮出】摈者辞【亦辞其臣】介逆出【亦事毕也】摈者执上币士执众币有司二人举皮从其币出请受【请受请于上介也摈者先即西面位请之释辞之时执众币者随立门中而俟○疏曰随如昬礼纳徴执皮随入之随】委皮南面【摈者既释辞执众币者进即位有司乃得委之南面便其复入也委皮当门○疏曰皮入右首右先故南面横委扵门中当门北上执皮者北面受之而乃入便也】执币者西面北上摈者请受【请于上介也上言其次此言其位互约文也】介礼辞听命皆进讶受其币【言皆者嫌摈者一一授之】上介奉币皮先入门左奠皮【皮先者介随执皮者而入也入门左介至揖位而立执皮者奠皮以有不敢授之义○疏曰賔觌时入门左公揖譲升賔至此待揖而后进明此介亦至揖位而立】公再拜【拜中庭也不受于堂介贱也○疏曰上云降立别无更进退之文知在中庭】介振币自皮西进北面授币退复位再拜稽首送币【进者北行参分庭一而东行当君乃复北行也○疏曰介初在揖位君在中庭奠皮近西故介揖位自皮西北出三分一乃东行北向当君乃北行至君所乃授币】介出宰自公左受币【不侧受介礼轻○疏曰賛自转授宰也】有司二人坐举皮以东○摈者又纳士介【纳者出道入也○道音导】士介入门右奠币再拜稽首【终不敢以客礼见】摈者辞介逆出摈者执上币以出礼请受賔固辞【礼请受者一请而听之也賔为之辞士介贱不敢以言通扵主君固衍字当如面大夫也】公荅再拜摈者出立于门中以相拜【摈者以賔辞入告还立门中阈外西面公乃遥荅拜也相者賛告之】士介皆辟【逡遁也】士三人东上坐取币立【俟摈者执上币来也】摈者进【就公所也】宰夫受币于中庭以东【使宰夫受于士士介币轻受之于公左賔币公侧授宰上介币宰受于公左士介币宰夫受于士敬之差】执币者序从之【序从者以宰夫当一一受之】
　　右介私觌
　　摈者出请賔告事毕摈者入告公出送賔及大门内公问君【郷以公礼将事无由问也賔至始入门之位北面将揖而出众介亦在其右少退西上扵此可以问君居处何如序殷勤也时承摈绍摈亦扵门东北面东上上摈往来传君命南面蘧伯玉使人扵孔子孔子问曰夫子何为此公问君之类也○朱先生曰所引论语非聘事意略相耳】賔对公再拜【拜其无恙公拜賔亦辟】公问大夫賔对公劳賔賔再拜稽首公荅拜【劳以道路之勤】公劳介介皆再拜稽首公荅拜賔出公再拜送賔不顾【公既拜客趋辟君命上摈送賔出反告賔不顾扵此君可以反路寝矣论语说孔子之行曰賔退必复命曰賔不顾矣○又案司仪诸公之臣相为国客出及中门之外问君客再拜对君拜客辟而对君问大夫客对君劳客客再拜稽首君荅拜趋辟注云中门之外即大门之内也问君曰君不恙乎对曰使臣之来寡君命臣于庭大夫曰二三子不恙乎对曰寡君命使臣于庭二三子皆在劳客曰道路悠悠客甚劳劳介则曰二三子甚劳客再拜对者为敬慎也○疏曰问君以下未知郑所出何文】
　　右公送賔问君问大夫劳賔介【自厥明讶賔至此凡七图只是一日所行之礼】

　　賔请有事于大夫【请问问卿也上摈送賔出賔东面而请之摈者反命因告之○疏曰从朝以来行聘享行礼賔之事事已烦矣今日即请未可即行故云反命因告之告之使知而已】公礼辞许賔即馆○记賔即馆讶将公命【使已迎待之命○疏曰掌讶职云賔入馆次于舍门外待事于客注云次如今官府门外更衣防待事于客通其所求索将公命有事通传于君】又见之以其挚【又复也复以私礼见者讶将命扵賔馆之外宜相亲也大夫讶者执鴈士讶者执雉】
　　右賔即馆
　　卿大夫劳賔賔不见【以已公事未行上介以賔辞辞之】大夫奠鴈再拜上介受【不言卿卿与大夫同执鴈下见于国君周礼凡诸侯之卿见朝君皆执羔】劳上介亦如之○记币之所及皆劳不释服【以与賔接扵君所賔又请有事于己不可以不速也所不及者下大夫未尝使者也不劳者以先是賔请有事扵己同既闻彼为礼所及则已徃有嫌也所以知及不及者賔请有事固曰某子某子】
　　右卿大夫劳
