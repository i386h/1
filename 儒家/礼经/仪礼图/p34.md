<!-- { "loadSidebar": true } -->
　　【女子子适人者为其昆弟之为父后者姑姊妹女子子适人无主者姑姊妹报】
　　【女子子为祖父母大夫之子为世父母叔父母子昆弟昆弟之子姑姊妹女子子无主者为大夫命妇者唯子不报】
　　【大夫为祖父母适孙为士者】
　　【义服衰六升冠九升○既葬以其冠为受衰九升冠十升继父同居者】
　　【为夫之君为君之父母妻长子祖父母】
　　【妾为女君妇为舅姑】
　　【夫之昆弟之子】
　　疏衰裳齐牡麻绖无受者【无受者服是服而除不以轻服受之不着月数者天子诸侯葬异月也○疏曰天子七月葬诸侯五月葬为之齐衰者皆三月藏其服至葬更服之葬后乃除】寄公为所寓○传曰寄公者何也失地之君也何以为所寓服齐衰三月也言与民同也
　　丈夫妇人为宗子宗子之母妻○传曰何以服齐衰三月也尊祖也尊祖故敬宗敬宗者尊祖之义也宗子之母在则不为宗子之妻服也【疏曰宗子母在未年七十母自与祭母死宗人为之服宗子母七十已上则宗子妻得与祭宗人乃为宗子妻服也必为宗子母妻服者以宗子燕食族人于堂其母妻亦燕食族人之妇于房皆序以昭穆故族人为之服也】○记宗子孤为殇大功衰小功衰皆三月亲则月筭如邦人【言孤有不孤者不孤则族人不为殇服服之也不孤谓父有废疾若年七十而老子代主宗事者也孤为殇长殇中殇大功衰下殇小功衰皆如殇服而三月谓与宗子絶属者也亲谓在五属之内筭数也月数如邦人者与宗子有期之亲者成人服之齐衰期长殇大功衰九月中殇大功衰七月下殇小功衰五月有大功之亲者成人服之齐衰三月卒哭受以大功衰九月其长殇中殇大功衰五月下殇小功衰三月有小功之亲者成人服之齐衰三月卒哭受以小功衰五月其殇与絶属者同有缌麻之亲者成人及殇皆与絶属者同○疏曰云大功衰小功衰者以其成人齐衰故长殇中殇皆在大功衰下殇在小功衰也自大功亲已下尽小功亲已上成人月数虽依本皆服齐衰者以其絶属者犹服齐衰三月明亲者无问大功小功缌麻皆齐衰者也既皆齐衰故三月既葬受服乃始受以大功衰小功衰也至于小功亲已下殇与絶属者同者以其成人小功五月殇即入三月故与絶属者为宗子齐衰三月缌麻亲亦三月是以成人及殇死皆与絶属者同也】
　　为旧君君之母妻○传曰为旧君者孰谓也仕焉而已者也何以服齐衰三月也言与民同也君之母妻则小君也【仕焉而已者谓老若有废疾而致仕者也为小君服者恩深于民○疏曰此经上下臣为旧君有二故发问云仕焉而已者传意以下为旧君是待放之臣以此为致仕之臣也云何以服齐衰三月者怪其旧服斩衰今服三月也言与民同也者以本义合但今义已断故抑之使与民同也下文庶人为国君无小君是恩浅也此为小君是恩深于民也】
　　庶人为国君【不言民而言庶人庶人或有在官者天子畿内之民服天子亦如之○疏曰云庶人在官者谓府史胥徒经言庶人兼在官者而言之云天子畿内之民亦如之者以其畿外上公五百里侯四百里已下其民皆服君三月则畿内千里专属天子亦如诸侯之境内也○疏曰无传者已于寄公与上下旧君释讫故不言也】
　　大夫在外其妻长子为旧国君【在外待放已去者】○传曰何以服齐衰三月也妻言与民同也长子言未去也【妻虽从夫而出古者大夫不外娶妇人归宗徃来犹民也春秋传曰大夫越境逆女非礼君臣有合离之义长子去可以无服】继父不同居者【尝同居今不同○疏曰无传者已于期章释讫是以不言也】
　　曾祖父母【疏曰此经直云曾祖不言髙祖案族祖父以髙祖之孙而缌麻则髙祖有服明矣故此注兼髙祖而説也经不言者见其同服可知】○传曰何以齐衰三月也小功者兄弟之服也不敢以兄弟之服服至尊也【正言小功者服之数尽于五则髙祖宜缌麻曾祖宜小功也据祖期则曾祖宜大功髙祖宜小功也髙祖曽祖皆有小功之差则曾孙孙为之服同也重其衰麻尊尊也减其日月恩杀也○疏曰三年问云何以至期也曰至亲以期断又云然则何以三年也曰加隆焉尔也是本为父母期而加隆至三年若谓为父母期则为祖宜大功曾祖宜小功髙祖冝缌麻若为父加隆三年则为祖宜期曽祖宜大功髙祖宜小功是髙祖曾祖皆有小功之差也曽祖中既兼有高祖是以兼云曽孙孙服同也】
　　大夫为宗子○传曰何以服齐衰三月也大夫不敢降其宗也
　　旧君【大夫待放未去者】○传曰大夫为旧君何以服齐衰三月也大夫去君归其宗庙故服齐衰三月也言与民同也何大夫之谓乎言其以道去君而犹未絶也【以道去君为三谏不从待放于郊未絶者言爵禄尚有列于朝出入有诏于国妻子自若民也○疏曰不言士者此主为待放未絶大夫有此法士无待放之法不言公卿及孤者诗云三事大夫则三公亦号大夫】
　　曾祖父母为士者如众人○传曰何以齐衰三月也大夫不敢降其祖也
　　女子子嫁者未嫁者为曾祖父母○传曰嫁者其嫁于大夫者也未嫁者其成人而未嫁者也何以服齐衰三月不敢降其祖也【言嫁于大夫者明虽尊犹不降也此着不降明有所降】
　　右齐衰三月
　　齐衰三月义服
　　【义服衰六升冠九升无受曽祖父母】
　　【曽祖父母为士庶者如众人女子子嫁者未嫁者为曽祖父母】
　　【衰冠无受同前大夫妇人为宗子宗子之母妻】
　　【大夫为宗子记宗子孤为殇大功衰小功衰皆三月亲则
　　月筭如邦人】
　　【衰冠无受同前寄公为所寓】
　　【庶人为国君为旧君君之母妻】
　　【大夫在外其妻长子为旧国旧君】
　　【衰冠无受同前继父不同居者】
　　大功布衰裳牡麻绖无受者【大功布者其鍜治之功麤沽之○疏曰斩疏皆不言布与功至此轻始言布体与大功斩衰冠六升不加灰此七升言鍜治可以加灰矣但麤沽而已言大功者用功粗大小功者用功细小】
　　子女子子之长殇中殇【疏曰子女子子在章首者父母于子哀痛情深故在前】○传曰何以大功也未成人也何以无受也丧成人者其文缛丧未成人者其文不缛故殇之绖不樛垂盖未成人也年十九至十六为长殇十五至十二为中殇十一至八嵗为下殇不满八嵗以下为无服之殇无服之殇以日易月以日易月之殇殇而无服故子生三月则父名之死则哭之未名则不哭也【不樛者不绞其带之垂者杂记曰大功以上散带以日易月谓生一月者哭之一日也殇而无服者哭之而已为昆弟之子女子子亦如之凡言子者可以兼男女又云女子子者殊之以子辟适庶也○疏曰马融王肃以为日易月者以哭之日易服之月如朞亲则旬有三日哭失之矣】
　　叔父之长殇中殇○姑姊妹之长殇中殇○昆弟之长殇中殇○夫之昆弟之子女子子之长殇中殇○适孙之长殇中殇○大夫之庶子为适昆弟之长殇中殇○公为适子之长殇中殇○大夫为适子之长殇中殇【公君也诸侯大夫不降适殇者重适也天子亦如之○疏曰自叔父至大夫庶子为适昆弟之长殇中殇皆是成人齐衰期长殇中殇降殇一等在功故于此总见之又皆尊卑为前后次第作文也云公为适子大夫为适子皆是正统成人斩衰今为殇死不得着代故入大功特言适子者天子诸侯于庶子则絶而无服大夫于庶子降一等故不言也】○其长殇皆九月缨绖其中殇七月不缨绖【绖有缨者为其重也自大功以上绖有缨以一条防为之小功以下绖无缨也○疏曰五服之正无七月之服唯此大功中殇有之诸文唯有冠缨不见绖缨故郑云大功以上有之也】○小记大夫冠而不为殇妇人笄而不为殇【言成人也】
　　右殇大功九月七月
　　殇大功降服图
　　【殇九条皆降服衰七升冠十升无受】
　　大功布衰裳牡麻绖缨布带三月受以小功衰即葛九月者【受犹承也凡天子诸侯卿大夫既虞士卒哭而受服正言三月者天子诸侯无大功主于大夫士也此虽有君为姑姊妹女子子嫁于国君者非内丧也○疏曰天子七月而葬诸侯五月而葬虞而受服然经正言三月者主于大夫士三月葬者云非内丧也者彼国自以五月葬后服此诸侯为之自以三月受服同于大夫士故云主于大夫士也】○传曰大功布九升小功布十一升【此受之下也以发传者明受尽于此也又受麻绖以葛绖间传曰大功之葛与小功之麻同○疏曰此章有降有正有义传直言义大功之受故郑云此受之下也据受之下发传言明受尽于此义服大功也以其大功至葬唯有变麻服葛因故衰无受服之法故传据义大功而言也云又受麻绖以葛绖者言受衰麻俱受而传唯发衰不言受麻以葛故郑解之也引间传者证经大功既葬变麻为葛与小功初死同也】○司服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之【丧服天子诸侯齐斩而已卿大夫加以大功小功士亦如之人加缌焉○疏曰天子诸侯自旁期以下皆絶而不为服大夫加以大功小功谓本服大功小功者其降一等小功降仍有服缌者其本服之缌则降而无服士亦如大夫有大功小功但士无降服则亦有缌服】姑姊妹女子子适人者○传曰何以大功也出也【出必降之者盖有受我而厚之者○疏曰檀弓曰姑姊妹之薄也盖有受我而厚之者也是于彼厚夫自为之禫杖期故于此薄为之大功】
　　从父昆弟【世父叔父之子也其姊妹在室亦如之○疏曰世叔父与祖为一体又与己父为一体縁亲以制服故云从也】
　　为人后者为其昆弟○传曰何以大功也为人后者降其昆弟也
　　庶孙【男女皆是○疏曰庶孙从父而服祖期故祖从子而服其孙大功降一等】
　　适妇【适妇适子之妻○疏曰其妇从夫而服其舅姑期其舅姑从子而服其妇大功降一等者也】传曰何以大功也不降其适也【疏曰加于庶妇一等】○小记适妇不为舅后者则姑为之小功
　　女子子适人者为众昆弟【父在则同父没乃为父后者服期也】
　　侄丈夫妇人报【为侄男女服同】○传曰侄者何也谓吾姑者吾谓之侄
　　夫之祖父母世父母叔父母○传曰何以大功也从服也夫之昆弟何以无服也其夫属乎父道者妻皆母道也其夫属乎子道者妻皆妇道也谓弟之妻妇者是防亦可谓之母乎故名者人治之大者也可无慎乎【道犹行也谓弟之妻为妇者卑逺之故谓之妇嫂者尊严之称是为序男女之别尔若已以母妇之服服兄弟之妻兄弟之妻以舅子之服服已则是乱昭穆之序也○疏曰假作此号使逺乎淫乱尔不相为服也】
　　大夫为世父母叔父母子昆弟昆弟之子为士者【子谓庶子○疏曰大夫为此八者本期今以为士故降至大功】○传曰何以大功也尊不同也尊同则得服其亲服【尊同谓亦为大夫者亲服期】
