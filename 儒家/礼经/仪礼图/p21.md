<!-- { "loadSidebar": true } -->
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼○无筭爵【与燕礼同】○无筭乐【同】宵执烛【同】宾出【同】公入骜【骜五刀反○骜夏亦乐章也以钟鼓奏之其诗今亡此公出而言入者射宫在郊以将还为入燕不骜者于路寝无出入也】
　　右大射毕
　　大射义
　　古者诸侯之射也必先行燕礼卿大夫士之射也必先行郷饮酒之礼故燕礼者所以明君臣之义也郷饮酒之礼者所以明长防之序也故射者进退周还必中礼内志正外体直然后持弓矢审固持弓矢审固然后可以言中此可以观徳行矣其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而徳行立徳行立则无乱之祸矣功成而国安故曰射者所以观盛徳也【貍音逸下云曽孙侯氏是也乐官备者谓驺虞曰壹五□论仁贤者多也于嗟乎驺虞叹仁人也乐防时者谓貍首曰小大莫处御于君所乐循法者谓采苹曰于以采苹南涧之滨蹈涧以采苹喻循法度以成君事也乐不失职者谓采蘩曰被之僮僮夙夜在公】○射者男子之事也因而饰之以礼乐也故事之尽礼乐而可数为以立徳行者莫若射故圣王务焉【选士者先徳行乃后决之于射男子生而有射事学礼乐以饰之】○古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地是以诸侯君臣尽志于射以习礼乐夫君臣习礼乐而以流亡者未之有也故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子所以养诸侯而兵不用诸侯自为正之具也【此曽孙之诗诸侯之射节也四正正爵四行也四行者献宾献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉誉或为与】○天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也【泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地】











　　仪礼图卷七
<经部,礼类,仪礼之属,仪礼图>
　　钦定四库全书
　　仪礼图卷八　　　　　　宋　杨复　撰
　　聘礼第八【郑云大问曰聘诸侯相于久无事使卿相问之礼也小聘使大夫周礼诸侯交歳相问
　　殷相聘世相朝○疏曰大问曰聘小聘曰问】
　　聘礼○君与卿图事遂命使者【聘使卿】使者再拜稽首辞【辞以不敏】君不许乃退既图事戒上介亦如之【已谋事乃命上介难于使者易于介】宰命司马戒众介众介皆逆命不辞【宰上卿贰君事诸侯谓司徒为宰众介者士也逆犹受也○疏曰天子有六卿天地四时之官诸侯兼官但有三卿地官司徒兼冡宰夏官司马兼春官冬官司空兼秋官是以左杜云季孙为司徒叔孙为司马孟孙为司空】○记久无事则聘焉【事谓盟会之属】
　　右命使介
　　宰书币【书聘所用币多少也】命宰夫官具【宰夫宰之属也命之使众官具币及所宜赍】○记多货则伤于徳【货天地所化生谓玉也君子于玉比徳焉朝聘之礼以为瑞节重礼也多之则是主于货伤败其为徳】币美则没礼【币人所造成以自覆币谓束帛也爱之斯欲衣食之君子之情也是以享用币所以副忠信美之则是主于币而礼之本意不见也】○既受行出遂见宰问几月之资【资行用也君臣谋密未知所之逺近○朱先生曰言与宰计度资费之多寡也注言未知所之非是】
　　右具币赍
　　及期夕币【夕币先行之日夕陈币而视之重聘也】使者朝服帅众介夕【视其事也】管人布幕于寝门外【管犹馆也馆人谓掌次舍帷幕者也布幕以承币寝门外朝也】官陈币皮北首西上加其奉于左皮上马则北面奠币于其前【奉所奉以致命谓束帛及纁也马言则者此享主用皮或时用马马入则在幕南皮马皆乘○乘绳证反】使者北面众介立于其左东上【既受行同位也位在幕南】卿大夫在幕东西面北上【大夫西面辟使者】宰入告具于君君朝服出门左南郷【入告入路门而告】史读书展币【展犹校録也史幕东西面读书贾人坐抚其币每者曰在必西面者欲君与使者俱见之也○贾音嫁】宰执书告备具于君授使者使者受书授上介【史展币毕以书还授宰宰既告备以授使者其受授皆北面】公揖入【揖礼羣臣】官载其币舍于朝【待旦行也】上介视载者【监其安处之毕乃出】所受书以行【为当复展】○记使者既受行日朝同位【谓前夕币之间同位者使者北面介立于左少退别其处臣也】
　　右夕陈币授使者
　　【今案夕币之礼夕陈币以授使者官陈币皮加其奉于左皮上注奉所奉以致命谓束帛纁也然授币而未授圭何也圭聘礼之重者也圭所以聘也束帛所以享也聘圭不可以预授俟使者释币于祢释币于行乃遂载旜帅众介以授命于朝于是君朝服南郷而授之以圭所以谨之重之也】














　　厥明賔朝服释币于祢【祢乃礼反○告为君使也賔使者谓之賔尊之也天子诸侯将出告羣庙大夫告祢而已凡释币设洗盥如祭○疏曰下记云筮一尸若昭若穆容父在父在则祭祖父卒则祭祢然则初行时若父在则释币于祖庙也但奉币须洁当有洗以盥手其设洗法见士冠礼篚在洗西】有司筵几于室中祝先入主人从入主人在右再拜祝告又再拜【更云主人者庙中之称也祝告告以主人将行】释币制纁束奠于几下出【祝释之也凡物十曰束纁之率居三纁居二朝贡礼云纯四只制丈八尺○率音律○疏曰三纁二率皆如此也纯谓幅之广狭制谓舒之长短周礼赵商问只长八寸四八三十二幅广三尺二寸大广非其度郑荅云古积画误为四当为三三咫则二尺四寸矣杂记云纳币一束束五两两五寻然则每卷二丈若在制币者每卷丈八尺为制合卷为匹也】主人立于户东祝立于牖西又入取币降卷币实于笲埋于西阶东【笲音烦○又入者祝也盛以器若藏然】又释币于行【告将行也行者之先其古人之名未闻天子诸侯有常祀在冬大夫三祀曰门曰行曰厉丧礼有毁宗躐行出于大门则行神之位在庙门外西方○疏曰常祀在冬月令祀行是也大夫虽有行无常祀因行使始出有告礼而已然此谓平地道路之神至于出城又有軷祭祭山川之神喻无险难也祭山川之神有軷坛此祭行神亦当有軷壤月令祭行注为軷坛厚二寸广五尺轮四尺是也】遂受命【言遂者自是出不复入】上介释币亦如之【如其于祢与行】
　　右释币于祢及行
