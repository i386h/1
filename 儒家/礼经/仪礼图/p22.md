<!-- { "loadSidebar": true } -->
　　上介及众介俟于使者之门外使者载旜帅以受命于朝【旜之然反○旜旌旗属也载之者所以表识其事也周礼曰通帛为旜又曰孤卿建旜至于朝门使者北面东上○疏曰诸侯三门臯应路路门外有常朝位下文君使卿进使者乃入至朝即此朝门者臯门外也通帛谓通体尽用赤无他物之饰赤周正色孤卿建者以不画异物奉王之政教而已】君朝服南郷卿大夫西面北上君使卿进使者使者入及众介随入北面东上君揖使者进之上介立于其左接闻命【进之者有命宜相近也接犹续也】贾人西面坐啓椟取圭垂缫不起而授宰【椟大木反函也缫音早○贾人在官知物价者缫所以借圭也其或拜则奠于其上○疏曰缫有二种一者以木为中干以韦衣之天子五采公侯伯三采子男二采采为再行奠玉于上此则无垂缫屈缫之事下记云若组绚为之者所以系玉于韦版使不失坠此乃有屈垂之法则此经所云者是也】宰执圭屈缫自公左授使者【屈缫者敛之礼以相变为敬也自公左賛币之义曲礼曰诏辞自右賛币自左】使者受圭同面垂缫以受命【同面者宰就使者北面并授之○案授使者圭特以受命言之者受命莫重于受圭故圭所以致君命而通信诚也】既述命同面授上介【述命者循君之言重失误】上介受圭屈缫出授贾人众介不从【贾人将行者在门外北面】受享束帛加璧受夫人之聘璋享纁束帛加琮皆如初【享献也既聘又献所以厚恩惠也帛今之璧色缯也夫人亦有聘享以其与己同体为国小君也其聘用璋取其半圭也君享用璧夫人用琮天地配合之象也圭璋特达瑞也璧琮有加徃徳也周礼曰瑑圭璋璧琮以覜聘○疏曰前已受聘君圭此受享君束帛加璧又受聘夫人璋又受享夫人琮前陈币不陈圭璧琮是以至此始言而复连言束帛纁以其是相配之物也璧色缯谓帛色放璧色但未知此用何色特达谓不加束帛璧琮有加往致其徳也瑑谓不为六瑞制但瑑之耳又皆降其君一等】○记所以朝天子圭与缫皆九寸剡上寸半厚半寸愽三寸缫三采六等朱白苍【圭所执以为瑞节也剡上象天圜地方也杂采曰缫以掌衣木板饰以三色再就所以荐玉重慎也九寸上公之圭也○疏曰杂记云圭剡上左右各寸半尊卑同之维长短依命数不同凡言缫者皆象水草之文天子五采公侯伯三采子男二采木板大小如玉○朱先生曰案杂记疏引此谓云三采六等朱白苍朱白苍重云朱白苍是一采为二等相间而为六等也今案上记只有朱白苍三字而此所引乃重有之不知何时冩之误失此三字又云诸侯三采则六等覜聘二采则四等天子五采则十等其说详明并着于此】问诸侯朱緑缫八寸【二采再就降于天子也】皆纁系长尺绚组【采成文曰绚系无事则以系玉因以为饰皆用五采组上以下以绛为地】○凡四器者唯其所寳以聘可也【言国独以此为寳也四器谓圭璋璧琮】○凡执玉无借者袭【借谓缫也缫所以緼借玉○曲礼有借则裼无借则袭郑注裼袭文质相变耳有藻为文裼见美亦文无藻为质袭充美亦质圭璋特而袭璧琮加束帛而裼亦是也疏引皇氏云凡执玉必有藻但垂藻于两端令垂向扵下谓之有借其人则去外服或不使下垂屈而在手谓之无借其人则掩上服若圭璋以享则皮马既不上堂圭璋寳物不可露见必以物覆袭之璧琮既有帛锦唯用轻细之物覆以裼之此谓玉之裼袭也熊氏云藻则常有今言无者据不垂之也聘礼贾人取圭垂缫授上介注云贱不裼也明贵者垂藻当裼也又云上介不袭屈缫授賔注云以盛礼不在已明屈缫合袭也又云賔袭执圭公袭受玉皆屈藻时也又云公授宰玉裼降立是授玉后乃裼也又云賔裼奉束帛加璧享是有借则裼也盖行礼皆屈而袭行享皆裼也凡享时其玉皆无藻借故崔灵防云初享圭璋特故有藻其余则束帛加璧既有束帛不须藻○陈祥道云玉有以缫为之借有以束帛为之借有借则裼无借则袭特施扵束帛而已聘则賔袭执圭公袭受玉及享则賔裼奉束帛加璧盖聘特用玉而其礼严享借以帛而其礼杀此袭裼所以不同先儒以垂缫为有借屈缫为无借非也○陆佃曰无借若圭璋特是也经言缫又别言借则借非缫着矣借若帛锦之类所谓公降袭受至于中堂此无借之玉也即束帛加璧裼矣○朱先生曰郑说两义词太略指不分明皇氏熊氏始以屈垂言之至扵圭璋璧琮之义则皇氏为失而熊氏为得但周礼典瑞云璧琮缫皆二采一就而熊氏亦自谓以韦衣版之借则皆有而又引崔灵恩云璧琮既有束帛则不须藻似亦抵牾疑璧琮虽有藻而屈之当为无借特以加扵束帛故从有借之例而执之者裼耳陈氏陆氏则但取郑注后说而用熊氏之义似亦有理然今未敢断其是非故悉着其说以俟知者】
　　右受命于朝

　　【今案缫有二种贾疏已详然言缫又有借者承玉系玉二种皆承借玉之义故言借也但借字又有一义曲礼云执玉其有借者则裼无借者则袭所谓无借谓圭璋特达不加束帛当执圭璋之时其人则袭也所谓有借者谓璧琮加扵束帛之上当执璧琮之时其人则裼也曲礼所云専指圭璋特而袭璧琮加束帛而禓一条言之先儒乃以执圭而垂缫为有借执圭而屈缫为无借此则不然陈氏陆氏之言足以破先儒千百载之惑矣然何以知先儒之说为非而陈氏陆氏之说为是邪窃详经文裼袭是一事垂缫屈缫又别是一事不容混合为一说方其始受君命也贾人啓椟取圭垂缫以授宰垂执圭屈缫自公左授使者使者垂缫受命讫以授上介上介受玉垂缫以授贾人是时授受凡易四手有屈垂之文而无裼袭之礼也及至主国行聘礼賔在庙门之外贾人啓椟取玉垂缫而授上介上介不袭屈缫以授賔经明言上介不袭是有垂屈之文而无裼袭之礼也逮夫主賔三揖三让登堂賔袭执圭公侧袭受玉于中堂与东楹之间及公侧授宰玉而后禓降立是主賔授受则袭既授宰玉则禓故郑注云凡当盛礼者以充美为敬非盛礼者以见美为敬此言是也当主賔授受之时曽不见垂屈之文焉聘礼既毕君使卿皮弁还玉于舘既归反命公南乡卿进使者使者执圭垂缫北面上介执璋屈缫立于其左又有垂屈之文而无裼袭之礼盖圭聘礼之重也主賔授玉于中堂与东楹之间礼之正也方其授扵贾人授扵上介皆拟行之礼及賛礼者之事故辨垂屈以彰其文主賔授玉于中堂与东楹之间为礼之正故辨裼袭以致其敬及归反命又扵君前以垂屈为文而不以裼袭为礼岂非玉为聘礼设反命亦非礼之正乎两义不同各有其宜自郑氏之说始差熊氏皇氏从而傅会之而经意始汨然经文粲然如日星之在天又岂得而终汨之邪】
　　遂行舍于郊【扵此脱舍衣服乃即道也曲礼曰凡为君使者已受命君言不宿扵家○疏曰自朝服告祢至受命衣服未改至此脱朝服服深衣而行】敛旜○记出祖释軷祭酒脯乃饮酒于其侧【祖始也既受聘享之礼行出国门止陈车骑释酒脯之奠扵軷为行始也诗曰軷道祭也道路以险阻为难是以委土为山或伏牲其上使者为軷祭酒脯祈告也卿大夫处者扵是饯之饮酒扵其侧礼毕乘车轹之而遂行舍扵近郊矣其牲犬羊可也○疏曰凡道路之神有二在国内释币扵行者谓平适道路之神出国门释奠扵軷者谓山行道路之神云或伏牲其上者周礼犬人掌供犬牲伏亦如之诗云取羝以軷犬羊用其一未必并用人君有牲大夫无牲直用酒脯】　问大夫之币俟于郊为肆又赍皮马【赍子兮反○肆犹陈列也赍犹付也使者既受命宰夫载问大夫之礼待于郊陈之为行列至则以付之也不敢朝付之者辟君礼也○行户郎反】
　　右遂行
　　若过邦至于竟使次介假道束帛将命于朝曰请帅奠币【至竟而假道诸侯以国为家不敢直径也将犹奉也帅犹道也请道道路所当由】下大夫取以入告出许遂受币饩之以其礼上賔大牢积唯刍禾介皆有饩【凡赐人以牲生曰饩饩犹禀也给也以其礼者尊卑有常差也】士帅没其竟【没尽】○誓于其竟賔南面上介西面众介北面东上史读书司马执防立于其后【防音策○此使次介假道止而誓也賔南面専威信也史扵众介之前北面读书以勑告士众为其犯礼暴掠也】
　　右过他国
　　未入竟壹肄【谓扵所聘之国竟也肄习也习聘之威仪重失误】为壝坛画阶帷其北无宫【壝土象坛也帷其北宜有所郷依也无宫不壝土画外垣也】朝服无主无执也【不立主人主人尊也不执玉不敢防也徒习其威仪而已】介皆与北面西上【入门左之位也○疏曰但习入庙聘享揖逊升降布币授玉之礼是以直云北面西上之位也云入门左之位者下文云賔入门左介皆入门左北面西上是也】习享士执庭实【士士介也庭实必执之者皮则有摄张之节】习夫人之聘享亦如之习公事不习私事【公事致命者也○疏曰私事者谓私觌扵君私面扵卿大夫】
　　右习仪
　　及竟张旜誓【张旜明事在此国也张旜谓使人维之○疏曰案节服氏六人维王之太常郑云维之以缕太常十二旒人维持二旒也诸侯则四人不依命数大夫无文或一人或二人】乃谒关人关人问从者防人【为有司当共委积之具○疏曰卿行旅从大夫小聘亦当百人少曰委多曰积】以介对【以所与受命者对谦也上公之使者七介侯伯五介子男三介】君使士请事遂以入竟【遂以入因道之】
　　右及竟
　　入竟敛旜乃展【复校録币重其事敛旜变扵始入】布幕賔朝服立于幕东西面【疏曰西面者由是臣道异扵前誓时也】介皆北面东上贾人北面坐拭圭遂执展之【持之而立告在】上介北面视之退复位【言退复位则视圭进违位】退圭【圭璋尊不陈之】陈皮北首西上又拭璧展之会诸其币加于左皮上上介视之退【会合也】马则幕南北面奠币于其前【前当前幕上】展夫人之聘享亦如之贾人告于上介上介告于賔【展夫人聘享上介不视贬扵君也贾人既拭璋琮南面告于上介上介扵是东面以告扵賔】有司展羣币以告【羣币私觌及大夫者有司载币者自展告】○及郊又展如初【逺郊也天子百里上公五十侯伯三十子男十近郊各半之】○及馆展币于贾人之馆如初【馆舍也逺郊之内有候馆可以小休止沐浴展币不于賔馆者为主国之人有劳问己者就焉便疾也○疏曰周礼遗人十里有庐三十里有宿五十里有市市有南馆畿内道路皆有候馆】
　　右三展币
