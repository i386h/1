<!-- { "loadSidebar": true } -->
　　乃席工于西阶上少东小臣纳工工六人四瑟【工谓瞽蒙善歌讽诵诗者也六人大师少师各一人上工四人四瑟者谓大乐众也】仆人正徒相大师仆人师相少师仆人士相上工【徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱○疏曰正为长师为众故仆人正为长师为佐士在仆人之下故知仆人之吏○蒯苦怪反】相者背左何瑟后首内挎越右手相【左何胡可反挎口胡反○谓相上工者后首主于射畧于此乐内挎越以右手相工由便也越瑟下孔所以越其声者也】后者徒相入【谓相大师少师者也上列官之尊卑此言先后之位亦所以明贵贱凡相者以工出入】小乐正从之【从大师也后升者变于燕也小乐正于天子乐师也○疏曰燕礼乐正先升又不使小乐正者彼主于乐此则畧于乐也】升自西阶北靣东上【工六人】坐授瑟乃降【相降立于西县之北】小乐正立于西阶东【不统于工明工虽众位犹在此】乃歌鹿鸣三终【歌鹿鸣三终而不歌四牡皇皇者华主于讲道畧于劳苦与谘事】主人洗升实爵献工工不兴左瑟【洗爵献工辟正主也献不用觚工贱异之工不兴不能备礼左瑟便其右】一人拜受爵【谓中师也言一人者工贱同之也工拜于席】主人西阶上拜送爵荐脯醢使人相祭【使人相者相其祭荐祭酒】卒爵不拜主人受虚爵众工不拜受爵坐祭遂卒爵辩有脯醢不祭主人受爵降奠于篚复位大师及少师上工皆降立于鼓北羣工陪于后【鼓北西县之北也言鼓北者与鼓齐靣余长在后也羣工陪于后三人为列也考工记曰鼓人为臯陶长六尺有六寸○疏曰下文太师少师始迁向东明此降者在西县之北可知云鼓北者案前列乐县之时鼓在鑮南今不言在钟磬之北遥继鼓而言之者欲取形大又靣向东工亦靣向东故遥取鼓靣也言余长在后者欲见鼓长六尺六寸工靣与鼓靣齐鼓有余长在人后】乃管新宫三终【管谓吹簜以播新宫之乐其篇亡其义未闻笙从工而入既管不献畧下乐也立于东县之下】卒管大师及少师上工皆东坫之东南西靣北上坐【不言县北统于堂也于是时大乐正还北靣立于其南○今案燕礼工歌小雅鹿鸣四牡皇皇者华笙奏南陔白华华黍闲歌鱼丽笙由庚歌南有嘉鱼笙崇丘歌南山有台笙由仪遂歌乡乐周南召南此大射歌鹿鸣三终又笙新宫而止何其畧也彼燕礼主于乐此则畧于乐也】
　　右乐宾【详见郷饮酒乐宾图】
　　摈者自阼阶下请立司正【君将留羣臣而射冝更立司正以监之察仪法也】公许摈者遂为司正【君许其请因命用之不易之者俱相礼其事同也】司正适洗洗角觯南靣坐奠于中庭【奠觯者着其位以显其事威仪多也】升东楹之东受命于公西阶上北靣命宾诸公卿大夫公曰以我安【以我安者君意慇懃欲留之以我故安也】宾诸公卿大夫皆对曰诺敢不安司正降自西阶南靣坐取觯升酌散降南靣坐奠觯【奠于中庭故处】兴右还北靣少立坐取觯兴坐不祭卒觯奠之兴再拜稽首左还南靣坐取觯洗南靣反奠于其所北靣立【皆所以自昭明于众也将于觯南北靣则右还于觯北南靣则左还如是得从觯西往来也必从觯西往来者为君在阼不背之也】
　　右立司正【图见燕礼】
　　司射适次袒决遂执弓挟乗矢于弓外见镞于弣右巨指钩【司射射人也次若今时更衣处张帏席为之耦次在洗东南袒左免衣也决犹闿也以象骨为之着右巨指所以钩而闿之遂射韛也以朱韦为之着左臂所以遂也方持矢曰挟乗矢四矢弣弓把也见镞焉顺其射也右巨指右手大擘以钩在旁挟由便也○疏曰司射射人大射正司正摈者其实一人也】自阼阶前曰为政请射【为政谓司马也司马政官主射礼】遂告曰大夫与大夫士御于大夫【因告选三耦于君御犹侍也大夫与大夫为耦不足则士侍于大夫与为耦也】遂适西阶前东靣右顾【疏曰司射西阶前东靣者君在阼宜向之右顾者以其有司是士士在西阶前东靣是以右顾向之】命有司纳射器射器皆入君之弓矢适东堂宾之弓矢与中筹丰皆止于西堂下众弓矢不挟总众弓矢楅皆适次而俟【中闾中筭器也筹筭也丰可奠罸爵者众弓矢三耦及卿大夫以下弓矢也司射矢亦止西堂下众弓矢不挟则纳公与宾弓矢者挟之楅承矢器】工人士与梓人升自北阶两楹之闲疏数容弓若丹若墨度尺而午射正莅之【数音朔○工人士梓人皆司空之属能正方圜者一从一横曰午谓画物也射正司射之长】卒画自北阶下司空埽所画物自北阶下【埽物重射事也工人士梓人司宫位在北堂下】大史俟于所设中之西东靣以听政【中未设也大史俟焉将有事也郷射礼曰设中南当楅西当西序东靣】司射西靣誓之曰公射大侯大夫射参士射干射者非其侯中之不获卑者与尊者为耦不异侯大史许诺遂比三耦【比选次之也不言靣者大夫在门右北靣士西方东靣○疏曰天子大射宾射六耦三侯畿内诸侯则二侯四耦畿外诸侯大射宾射皆三侯三耦但诸侯畿外畿内各有一申一屈故畿外三侯逺尊得申与天子同三耦则屈畿内二侯近尊则屈四耦则申若燕射则天子诸侯例同三耦一侯而已以其燕私屈也若卿大夫士例同一侯三耦】三耦俟于次北西靣北上司射命上射曰某御于子命下射曰子与某子射卒遂命三耦取弓矢于次【取弓矢不拾者次中隐蔽处】
　　右纳射器比三耦
　　案左物右物郷射同郷射记云物长如笴其间容弓距随长武是也但大射礼工人士梓人升自北阶卒画自北阶下司宫埽所画物自北阶下事尤谨于郷射○郷射礼司射在中西南司马在司射之南三耦在其西南又无次大射礼耦次在洗东南此人君礼与郷射异司射命众耦之辞与郷射亦同但郷射比三耦于堂西其礼轻大射定大夫士三耦之位于庭而后比之此人君礼与郷射异
　　司射入于次搢三挟一个出于次西靣揖当阶北靣揖及阶揖升堂揖当物北靣揖及物揖由下物少退诱射【搢扱也挟一个挟于也个犹枚也由下物而少退谦也诱犹教也夫子循循然善诱人○疏曰射人诱射与郷射同但郷射往阶西取弓矢此则入次取弓矢为异然此云入次搢三挟一个则已前皆挟乗矢不改郷射亦然】射三侯将乗矢始射干又射参大侯再【将行也行四矢象有事于四方诗云四矢反兮以御乱兮】卒射北靣揖【揖于当物之处不南靣者为不背卿○疏曰郷射南靣揖者彼尊东或公或卿大夫位同不别故司射不特尊之此大射辨尊卑尊东唯有天子命卿其余小卿及大夫皆宾西故特尊之不背之也】及阶揖降如升射之仪遂适堂西改取一个挟之【改更也不射而挟矢示有事也】遂取扑搢之以立于所设中之西南东靣【扑普卜反○扑所以挞犯教者也于是言立着其位也郷射记曰司射之弓矢与扑倚于西阶之西○疏曰郷射三耦立于司射西南东靣北上大射三耦俟于次北西靣北上】
　　右司射诱射











　　司马师命负侯者执旌以负侯【司马师正之佐也欲令射者见侯与旌深志于侯中也负侯获者也天子服不氏下士一人徒四人掌以旌居乏待获析羽为旌○疏曰引天子服不氏为获者明诸侯亦当然也】负侯者皆适侯执旌负侯而俟司射适次作上耦射【作使也】司射反位上耦出次西靣揖进上射在左并行当阶北靣揖及阶揖上射先升三等下射从之中等【上射在左便射位也中犹间也○疏曰郷射亦云上射在左不云便射位者彼东靣位上射在北故在左不取便射位之义此次北西靣位亦上射在北居右故上射须在左以其位并行及升北靣就物位皆言居左履物南靣上射乃在右故云上射在左便射位也】上射升堂少左下射升上射

　　揖并行【并并也并东行】皆当其物北靣揖及物揖皆左足履物还视侯中合足而俟【视侯中各视其侯之中大夫耦则视参中参中十四尺士耦则视干中干中十尺】
　　右司马命负侯司射作射
　　司马正适次袒决遂执弓右挟之出升自西阶适下物立于物间左执弣右执箫南弓命去侯【去起吕反○司马正政官之属箫弓末弓者执下末犹举也适下物由上射后东过也命去侯者将射当获也郷射礼曰西南靣立于物间】负侯皆许诺以宫趋直西及乏南又诺以商至乏声止【宫为君商为臣其声和相生也郷射礼曰获者执旌许诺○疏曰宫数八十一商数七十二弹宫则商应故云声和也】授获者退立于西方获者兴共而俟【大侯服不氏负侯徒一人居乏相代而获参侯干侯徒负侯居乏不相代郷射礼曰获者执旌许诺声不絶以至于乏坐东靣偃旌兴而俟】司马正出于下射之南还其后降自西阶遂适次释弓说决拾袭反位【还户患反説土活反○拾遂也郷射礼曰司马反位立于司射之南】司射进与司马正交于阶前相左由堂下西阶之东北靣视上射命曰毋射获毋猎获上射揖司射退反位【射获之射食亦反○射获矢中乏也从旁为猎】
　　右司马命去侯司射命射
<经部,礼类,仪礼之属,仪礼图,第七>
　　乃射上射既挟矢而后下射射拾以将乗矢【拾更也将行也】获者坐而获【坐言获也】举旌以宫旌以商【再言获也】获而未释获【但言获未释筭】卒射右挟之北靣揖揖如升射【右挟之右手挟】上射降三等下射少右从之中等并行上射于左与升射者相左交于阶前相揖适次释弓説决拾袭反位【上射于左由下射阶上少右乃降待】【之言袭者凡射皆袒】○三耦卒射亦如之○司射去扑倚于阶西适阼阶下北靣告于公曰三耦卒射搢扑反位
　　右三耦初射【获而未释获】








