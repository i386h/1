<!-- { "loadSidebar": true } -->
　　賔至于近郊张旜君使下大夫请行反君使卿朝服用束帛劳【请行问所之也虽知之谦不必也士请事大夫请行卿劳弥尊賔也其服皆朝服】上介出请入告賔礼辞迎于舍门之外再拜【出请出门西面请所以来事也入告入北面告賔也每所及至皆有舍其有来者皆出请入告于此言之者賔弥尊事弥録○疏曰此时賔当在賔馆阼阶西面故上介北面告賔】劳者不荅拜【凡为人使不当其礼】賔揖先入受于舍门内【不受于堂此主扵侯伯之臣也公之臣受劳扵堂○疏曰案司仪诸公之臣相为国客及大夫郊劳三辞拜辱三让登听命】劳者奉币入东面致命【东面乡賔】賔北面听命还少退再拜稽首受币劳者出【北面听命若君南面然少退象降拜】授老币【老賔之臣】出迎劳者【欲傧之】劳者礼辞賔揖先入劳者从之乘皮设【设扵门内也物四曰乘皮麋鹿皮也】賔用束锦傧劳者【言摈者賔在公馆如家之义亦以来者为賔】劳者再拜稽首受【稽首尊国賔也】賔再拜稽首送币【受送拜皆北面象阶上】劳者揖皮出乃退賔送再拜【揖皮出东靣揖执皮者而出】○夫人使下大夫劳以二竹簠方被纁里有盖【簠音甫或作簋外圆内方曰簠内圆外方曰簋○竹簠方者器名也以竹为之状如簋而方○疏曰簋皆用木而圎受斗二升此则用竹而方故云如簋而方】其实枣蒸栗择兼执之以进【兼犹两也右手执枣左手执栗】賔受枣大夫二手授栗【受授不游手慎之也】賔之受如初礼【如卿劳之仪】傧之如初下大夫劳者遂以賔入【出以束锦授从者因东面释辞请道之以入然则賔送不拜】○记辞曰非礼也敢对曰非礼也敢【辞辞不受也对荅问也二者皆卒曰敢言不敢也○疏曰辞谓賔辞主人荅谓賔荅主人介则在旁曰非礼也敢○朱先生曰今本下句未有辞字注无复出辞字张淳识误曰以注疏攷之当减经以还注今从之】
　　右郊劳
　　至于朝主人曰不腆先君之祧既拚以俟矣【祧他条反拚方问反谓洒扫○賔至外门下大夫入告出释此辞主人者公也不言公而言主人主人接賔之辞明至欲受之不敢稽賔也腆犹善也迁主所在曰祧周礼天子七庙文武为祧诸侯五庙则祧始祖也是亦庙也言祧者祧尊而庙亲待賔客者上尊者○疏曰守祧掌守先王先公之庙祧郑注云庙谓太祖之庙及三昭三穆迁主所藏曰祧先公之迁主藏扵后稷之庙先王之迁主藏扵文武之庙祧之言超也超上去不毁也天子有二祧以藏迁主诸侯无二祧迁主藏于太祖庙故此名太祖庙为祧也下文迎賔及庙门受賔聘享皆在庙是扵太祖庙受聘享以尊之若享食则扵祢庙燕又在寝弥相亲也此郑义若孔融王肃则以髙祖之父及祖为二祧非郑义也】賔曰俟闲【賔之意不欲奄卒主人也且以道路悠逺欲沐浴斋戒俟闲未敢闻命】
　　右至朝
　　大夫帅至于馆卿致馆【致至也賔至此馆主人以上卿礼致之所以安之也】賔迎再拜卿致命賔再拜稽首卿退賔送再拜○记卿馆扵大夫大夫馆扵士士馆扵工商【馆者必扵庙不馆扵敌者之庙为大尊也○疏曰曽子问云公馆与公所为曰公馆郑注云公馆若今县官宫也彼是正客馆若朝聘使少则皆扵正客馆若使多则有在大夫庙○朱先生曰案疏引曽子问之文如此而下经还玉賔负右房而立是不必扵庙也明矣郑注不通当从疏说】管人为客三日具沐五日具浴【管人掌客馆者也客谓使者下及士介也】
　　右致馆【朱先生曰此致止谓致馆耳注疏皆以为兼致飱非是】
　　宰夫朝服设飱【飱音孙○食不备礼曰飱○疏曰饔饩则生腥饪皆具而又多余物飱则唯腥饪而已】饪一牢在西九羞三腥一牢在东七【中庭之馔也饪孰也孰在西腥在东象春秋也西九东七羞则陪也以其实言之则曰羞以其陈言之则曰陪○疏曰中庭之馔对下文是堂上及门之馔也实之目见下归饔饩注疏皆约饔饩言之后仿此】堂上之馔八西夹六【八六者豆数也凡馔以豆为本堂上八豆八簋六铏两簠八壶西夹六豆六簋四铏两簠六壶】门外米禾皆二十车【禾槀实并刈者也米陈门东禾陈门西】薪刍倍禾【各四十车凡上所陈皆如饔饩】○上介饪一牢在西七羞三堂上之馔六门外米禾皆十车薪刍倍禾【西鼎七无鲜鱼鲜腊】众介皆少牢【亦饪在西五羊豕肠胃鱼腊堂上之馔四豆四簋两铏四壶无簠○疏曰知鼎五者以賔九上介七众介当五降杀以两】○记飱不致【不以束帛致命草次馔飱具轻】賔不拜【以不致命】沐浴而食之【自洁清尊主国君赐也记此重者沐浴可知陆佃曰飱不致者设之而已】
　　右设飱

　　厥明讶賔于馆【讶五嫁反○此讶下大夫也以君命迎賔谓之讶讶迎也亦皮弁】賔皮弁聘至于朝賔入于次【服皮弁者朝聘主相尊敬诸侯视朔皮弁服入于次俟辨也次在大门外之西以帷为之】乃陈币【有司入于主国庙门外以布幕陈币如展币焉圭璋贾人执椟而俟】卿为上摈大夫为承摈士为绍摈摈者出请事【摈谓主国之君所使出接賔者也绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而命君子扵所尊不敢质敬之至也既知其所为来之事复请之者賔来当与主君为礼为其嫌不敢斥尊者啓以进之扵是时賔出次直闑西北面上摈在关东阈外西面其相去也公之使者七十歩侯伯之使者五十歩子男之使者三十歩此旅摈耳不命上介在宾西北东面承摈在上摈东南西面各】

　　【自次序而下末介末摈旁相去三丈六尺上摈之请事进南面揖賔俱前賔至末介上摈至末摈亦相去三丈六尺止揖而请事还入告于公天子诸侯朝觐乃命介绍命耳其仪各郷本受命反面而下及末则卿受之反面而上又受命而下亦如之此三丈六尺者门容二彻参个旁加各一歩也○疏曰上摈西面者向君也旅摈见司仪云各自次序而下者賔介自南面北为序主人之摈自北向南为序也进南面揖賔俱前者谓上摈入向公前北面受命复出南面遥揖賔使前而渐南行賔至末介北东面上摈至末摈南西面止揖者俱立定乃揖也各郷本受命者非一时之事先上摈入受命出与承摈承摈传与末摈此是而下末介向末摈边受命与次介次介传与上介上介与賔是而上云又受命传而下者此乃賔向主君一如前主君而向下如此三回为交摈三辞二彻三介者彻广八尺参个三八二十四门容二丈四傍加客一步空丈二为三丈六尺】公皮弁迎賔于大门内大夫纳賔【大夫上摈也扵是賔主人皆裼○疏曰此未执玉正是文饰之时故皆裼】賔入门左【内賔位也众介随入北面西上少退摈者亦入门而右北靣东上上摈进相君○疏曰此注亦多约下入庙行聘享文】公再拜【南面拜迎】賔辟不荅拜【辟位逡遁不敢当其礼】○记卿大夫讶大夫士讶士皆有讶【卿使者大夫上介也士众介也讶主国迎待賔者○疏曰大聘使卿主人使大夫讶小聘使大夫主人使士讶谓初行聘及飨食燕皆迎之】○宗人授次次以帷少退于君之次【主国之门外诸侯及卿大夫之所使者次位皆有常处○疏曰上公九十歩侯伯七十歩子男五十歩使其臣聘使大聘小聘又各降二等其次皆依其歩数就西方而置之未行礼之时止扵其中将行礼乃出○朱先生曰案周礼幕人掌相会共帷幕掌次掌张幕此宗人字恐误】
　　右摈出迎賔

　　公揖入每门每曲揖【君与賔入门賔必后君介及摈者随之并而鴈行既入则或左或右相去如初玉藻曰君入门介拂闑大夫中枨与闑之间士介拂枨賔入不中门不履阈此賔谓聘卿大夫也门中门之正也不敢与君并由之敬也介与摈者鴈行卑不逾尊者之迹亦敬也賔之介犹主人之摈○疏曰应门之左为宗庙诸侯五庙太祖之庙居中二昭居东二穆居西所引玉藻君入门至拂枨彼郑注云此谓两君相见也君若迎聘客摈者亦然下句言賔始是聘客闑居中枨谓门两旁长木所谓门楔也故君与賔及上摈上介拂闑末介末摈拂枨而次介次摈由枨闑之间】及庙门公揖入立于中庭【公先入省内事也立于中庭以俟賔不复出如此得君行一臣行二扵礼可矣公迎賔大门内卿大夫以下入庙门俟之○疏曰省内事如曲礼主人请入为席之类初命迎賔于馆之时卿大夫士固在朝及君在大门内时不以无事乱有事当扵庙中在位矣】賔立接西塾【接犹近也已与主君交礼将有出命俟之扵此介在当南北面西上上摈亦随公入门东东上少进扵士】
　　右揖賔入及庙门

