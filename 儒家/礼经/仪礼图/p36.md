<!-- { "loadSidebar": true } -->
　　大夫之妾为庶子适人者【君之庶子女子子也庶女子子在室大功其嫁于大夫亦大功○疏曰此云适人者谓士】
　　庶妇【夫将不受重者○疏曰小记注云世子有废疾不可立而庶子立其舅姑皆为其妇小功则亦兼此妇也】
　　君母之父母从母【君母父之适妻也从母君母之姊妹】○传曰何以小功也君母在则不敢不从服君母不在则不服【不敢不服者恩实轻也凡庶子于君母如适子】
　　君子子为庶母慈已者【君子子者大夫及公子之适妻子】○传曰君子子者贵人之子也为庶母何以小功也以慈已加也【云君子子者父在也父没则不服之矣内则有子师慈母保母谓此也不言师保慈母居中服之可知也】
　　右小功五月
　　小功降正义服图
　　【降服衰十升冠升同即葛五月无受孙适人者】
　　【为人后者为其姊妹适人者大夫大夫之子公之昆弟为从父昆弟庶孙姑姊妹女子子适士者大夫之妾为庶子适人者】
　　【正服衰十一升冠升同即葛五月无受从祖祖父母】
　　【从祖父母从祖昆弟】
　　【从父姊妹外祖父母】
　　【从母丈夫妇人报庶妇】
　　【君母之父母从母君子子为庶母慈已者】
　　【义服衰十二升冠升同即葛五月无受夫之姑姊妹娣姒妇报】
　　缌麻三月者【缌麻布衰裳而麻绖带也不言衰绖畧轻服省文○疏曰以缌如丝者为衰裳又以澡治莩垢之麻为绖带故曰缌麻】○传曰缌者十五升抽其半有事其缕无事其布曰缌【谓之缌者治其缕细如丝也抽去也杂记曰缌冠缲缨○疏曰缕粗细与朝服十五升同屦数则半之冠与衰同用缌布但以灰缲治布为缨】○记童子唯当室缌【童子未冠之称也当室者为父后承家事者为家主与族人为礼于有亲者虽恩不至不可以无服也】○传曰不当室则无缌服也
　　族曾祖父母○族祖父母○族父母○族昆弟【族曽祖父者曽祖昆弟之亲也族祖父者亦髙祖之孙则髙祖有服明矣○疏曰云族曽祖父母者已之曽祖亲兄弟也云族祖父母者族曽祖父母之子己之祖父从父昆弟也云族父母者族祖父母之子己之父从祖昆弟也云族昆弟者族父母之子己之三从兄弟皆名为族族属也骨肉相连属以其亲尽恐相疏故以族言之此即大传云四世而缌服之穷也名为四缌麻春秋传曰同族于祢庙杜预云谓髙祖以下】
　　庶孙之妇【疏曰适子之妇大功庶子之妇小功适孙之妇小功庶孙之妇缌是其差也】庶孙之中殇【庶孙者成人大功其殇中从上此当为下殇言中殇者字之误耳】
　　从祖姑姊妹适人者报【疏曰本服小功是以降一等在缌】
　　从祖父从祖昆弟之长殇【不见中殇中从下○疏曰本服小功以长殇降一等】外孙【女子子之子○疏曰以女出外适而生故云外孙】
　　从父昆弟侄之下殇【疏曰成人大功长中殇小功故下殇在此章也】
　　夫之叔父之中殇下殇【疏曰成人大功长殇小功中下殇在此】
　　从母之长殇报【疏曰从母者母之姊妹成人小功故长殇在此中下之殇无服】
　　庶子为父后者为其母【疏曰此为无适惟有妾子父死庶子承后为其母缌也】传曰何以缌也传曰与尊者为一体不敢服其私亲也然则何以服缌也有死于宫中者则为之三月不举祭因是以服缌也【君卒庶子为母大功大夫卒庶子为母三年士虽在庶子为母皆如众人○疏曰君卒庶子为母大功者大功章云公之庶昆弟为其母是也以其先君在公子为母在五服外先君卒则是今君庶昆弟为其母大功先君余尊之所厌不得过大功云大夫卒庶子为母三年者以其父在大功大功章云大夫之庶子为母是也父卒无余尊所厌故伸三年士虽在庶子为母皆如众人者士卑无厌故也郑并言大夫士之庶子者欲见不承后者如此服若承后则皆缌故并言之】士为庶母○传曰何以缌也以名服也大夫以上为庶母无服
　　贵臣贵妾【此谓公士大夫之君也殊其臣妾贵贱而为之服贵臣室老士也贵妾侄娣也疏曰斩衰章注云室老家相也士邑宰也】○传曰何以缌也以其贵也
　　乳母【谓养子者有它故贱者代之慈已】○传曰何以缌也以名服也从祖昆弟之子【族父母为之服○疏曰再从兄弟之子呼己为族父母】
　　曾孙【孙之子○疏曰不言孙者以其曽髙同曽孙亦同】
　　父之姑【归孙为祖父之姊妹○疏曰尔雅云女子谓昆弟之子为侄谓侄之子为归孙】
　　从母昆弟○传曰何以缌也以名服也【疏曰因从母有母名而服其子也】
　　甥【姊妹之子】○传曰甥者何也谓吾舅者吾谓之甥何以缌也报之也【疏曰甥既服舅以缌舅亦为甥以缌】
　　壻【女子子之夫也】○传曰何以缌也报之也
　　妻之父母○传曰何以缌从服也【从于妻而服之】○服问有从重而轻为妻之父母
　　姑之子【外兄弟也○疏曰姑是内人以出外而生故曰外兄弟】○传曰何以缌报之也
　　舅【母之兄弟】○传曰何以缌从服也【从于母而服之】
　　舅之子【内兄弟也】○传曰何以缌从服也
　　夫之姑姊妹之长殇【疏曰夫之姑姊妹成人妇为之小功长殇降一等故缌】夫之诸祖父母报【诸祖父母者夫之所为小功从祖祖父母外祖父母】
　　君母之昆弟○传曰何以缌从服也【从于君母而服之君母卒则不服】从父昆弟之子之长殇○昆弟之孙之长殇【疏曰此二人本小功故长殇在缌麻中下殇无服】
　　为夫之从父昆弟之妻○传曰何以缌也以为相与同室则生缌之亲焉【降于亲娣姒故缌也】○长殇中殇降一等下殇降二等齐衰之殇中从上大功之殇中从下【此主谓妻为夫之亲服也凡不见者以此求之○疏曰大功有同室同财之义故曰相与同室生缌之亲焉云长殇中殇降一等以下乃是妇人为夫之族着殇服法虽文承上男子为殇之下要为下妇人而也】
　　右缌麻三月
　　缌麻降正义服图
　　【降服衰十五升抽其半冠升同无受庶孙之中殇】
　　【从祖父从祖昆弟之长殇从父昆弟之子之长殇】
　　【昆弟之孙之长殇从父昆弟侄之下殇】
　　【从母之长殇报从祖姑姊妹适人者报】
　　【降义夫之叔父之中殇下殇夫之姑姊妹之长殇】
　　【正服衰冠无受与降报同族曾祖父母】
　　【族祖父母族父母】
　　【族昆弟庶孙之妇】
　　【外孙甥】
　　【壻庶子为父后者为其母】
　　【妻之父母士为庶母】
　　【姑之子乳母】
　　【舅从祖昆弟之子】
　　【舅之子曽孙】
　　【君母之昆弟父之姑】
　　【从母昆弟义服衰冠无受与降服同】
　　【夫之诸祖父母报为夫之从父昆弟之妻】
　　【贵臣贵妾】
　　记朋友皆在他邦袒免归则已【谓服无亲者当为之主每至袒时则袒袒则去冠代之以免旧説云以为免象冠广一寸已犹止也归有主则止也主若幼少则未止小记曰大功者主人之丧有三年者则必为之再祭朋友虞袝而已○疏曰朋友义合故云无亲时谓小敛讫投冠括髪时引小记者证朋友为主之义子幼不能为主大功为主者为之再祭谓练祥朋友轻为之虞祔而已】○朋友麻【朋友虽无亲有同道之恩相为服缌之绖带擅弓曰羣居则绖出则否其服吊服也】
　　右朋友
　　记改葬缌【谓坟墓以他故崩坏改设之如葬时也服红者臣为君也子为父也妻为夫也必服缌者亲见尸柩不可以无服缌三月而除之】
　　右改葬
　　记大夫吊于命妇锡衰命妇吊于大夫亦锡衰【吊于命妇命妇死也吊于大夫大夫死也小记曰诸侯吊必皮弁锡衰服问曰公为卿大夫锡衰以居出亦如之当事则弁绖大夫相为亦然为其妻往则服之出则否】○传曰锡者何也麻之有锡者也锡者十五升抽其半无事其缕有事其布曰锡【谓之锡者治其布使之滑易也不锡者不治其缕哀在内也缌者不治其布哀在外君及卿大夫吊士虽当事皮弁锡衰而已士之相吊则如朋友服矣疑衰素裳凡妇人相吊吉笄无首素緫】
　　右锡衰

　　五服衰冠升数图
　　【斩衰三年正服衰三升　　　　　冠六升】
　　【既葬以其冠为受衰六升　　冠七升义服衰三升有半　　　冠六升】
　　【既葬以其冠为受衰六升　　冠七升齐衰三年齐衰期齐衰不杖】
　　【降服衰四升　　　　　冠七升既葬以其冠为受衰七升　　冠八升】
　　【正服衰五升　　　　　冠八升既葬以其冠为受衰八升　　冠九升】
　　【义服衰六升　　　　　冠九升既葬以其冠为受衰九升　　冠十升】
　　【齐衰三月义服衰六升　　　　　冠九升】
　　【无受大功九月】
　　【殇降服衰七升　　　　冠十升无受】
　　【成降服衰七升　　　　冠十升既葬以其冠为受衰十升　　冠十一升自斩衰至大功降服凡八条冠皆校衰三等】
　　【正服衰八升　　　　　冠十升既葬以其冠为受衰十升　　冠十一升
　　义服衰九升　　　　　　冠十一升既葬以其冠为受衰十一升　　　冠十二升
　　已上二降冠皆校衰二等繐衰裳四升有半　　　冠八升】
　　【既葬除之小功五月】
　　【殇降服衰十升　　　　冠升同无受】
　　【降服衰十升　　　　　冠升同即葛五月无受】
　　【正服衰十一升　　　　冠升同即葛五月无受】
　　【义服衰十二升　　　　冠升同即葛五月无受】
　　【缌麻三月　　　　　　　冠升同降正义同衰十五升抽其半无受】
　　【已上衰冠升数并受服出本经记贾氏疏】

　　丧服制度
