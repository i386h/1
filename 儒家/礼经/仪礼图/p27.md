<!-- { "loadSidebar": true } -->
　　大夫若不见君使大夫各以其爵为之受如主人受币礼不拜【各以其爵主人卿也则使卿大夫也则使大夫不拜代受之耳不当主人礼也】
　　右主国大夫有故
　　记既公事賔请归【事毕请归不敢自専谦也】○賔既将公事复见讶以其挚【既已也公事聘享问大夫复报也使者及上介执鴈羣介执雉各以见其讶○疏曰讶者郷以贽私见已今还私以贽报见之各以见其讶者谓使者见大夫之讶者上介见士之讶者士介亦见士讶者】
　　右賔见讶者
　　夕夫人使下大夫韦弁归礼【夕问卿之夕也使下大夫下君也君使之云夫人者以致辞当称寡小君】堂上笾豆六设于戸东西上二以并东陈【东笾豆六者下君礼也臣设于户东又辟馔位也其中设脯其南醢屈六笾六豆○疏曰辟君馔位自室户东为首二以并东陈先扵北设脯即扵脯南设醢又扵醢东设脯以次屈而陈之皆如上也】壶设于东序北上二以并南陈醙黍清皆两壶【醙所九反○醙白酒也凡酒稻为上黍次之粱次之皆有清白以黍间清白者互相备明三酒六壶也先言醙白酒尊先设之】大夫以束帛致之【致夫人命也】賔如受饔之礼傧之乘马束锦○上介四豆四笾四壶受之如賔礼【四壶无稻酒也】傧之两马束锦明日賔拜礼于朝【扵是乃言賔拜明介从拜也○疏曰扵上介受礼后始言賔拜明介从拜可知也】○记聘日致饔明日问大夫夕夫人归礼【与君异日下之也】
　　右夫人归礼于賔介
　　大夫饩賔大牢米八筐【其陈扵门外黍粱各二筐稷四筐二以并南陈无稻牲陈扵后东上不馔扵堂庭辟君也】賔迎再拜老牵牛以致之賔再拜稽首受老退賔再拜送【老室老】上介亦如之众介皆少牢米六筐皆士牵羊以致之【米六筐者又无粱也○疏曰士邑宰】○记凡饩大夫黍粱稷筐五斛【谓大夫饩賔上介也器寡而大略○疏曰君归饔饩于賔与大夫介筥米小而多者是尊者所致以多器为荣今大夫致礼扵賔介器寡而大是略之扵卑也】
　　右大夫饩賔介
　　公于賔壹食再飨【食音嗣注及下同○飨谓亨大牢以饮賔也○疏曰食礼无酒飨礼有酒故以饮賔言之此经先言食后言飨则食在飨前公食言设洗如飨礼则飨在食前】燕与羞俶献无常数【俶昌淑反○羞谓禽羞鴈鹜之属成熟煎和也俶始也始献四时新物】賔介皆明日拜于朝上介壹食壹飨【飨食賔介为介从飨献矣复特飨之客之也】若不亲食使大夫各以其爵朝服致之以侑币如致饔无傧【君不亲食谓有疾及他故必致之不废其礼致之必使同班敌者昜以相亲敬致礼扵卿使卿致礼扵大夫使大夫非必命数也无傧以已本宜往】致飨以酬币亦如之【酬币享礼酬賔劝酒之币也所用未闻也礼币束帛乘马亦不是过】○记其介为介【飨賔有介者賔尊行敌礼也○疏曰飨賔扵庙之时还以其上介为介上经上介一食一飨则是从賔为介之外复别飨也】○凡致礼皆用其飨之加笾豆【其其賔与上介也加笾豆谓其实也亦实扵罋筐飨礼今亡】各以其爵朝服○大夫来使无罪飨之过则饩之【饩之腥致其牢礼也其致之辞不云君之有故耳聘义曰使者聘而误主君不亲飨食】○有大客后至则先客不飨食致之【卑不与尊齐礼】○燕则上介为賔賔为苟敬【飨食君亲为主尊賔也燕私乐之礼崇恩杀敬也賔不欲主君复举礼事礼已于是辞为賔君听之从诸公之席命为苟敬苟敬者主人所以小敬也○疏曰阼阶西近主为位诸公坐位故云小敬对户牖南面为大敬】宰夫献【为主人代公献】○既致饔旬而稍宰夫始归乘禽日如其饔饩之数【稍所教反○稍禀食也乘谓乘行之禽鴈鹜之属以双为数】士中日则二双【中犹闲也】凡献执一双委其余于面【执一双以将命也面前也其受之也上介受以入告之士举其余从之实不辞拜受于庭上介执之以相拜于门中乃入授人上介受亦如之士介拜受于门外】禽羞俶献比【比放也其致之礼如乘禽也禽羞谓成孰有齐和者俶始也】
　　右食飨燕羞献
　　大夫于賔壹飨壹食上介若食若飨○若不亲飨则公作大夫致之以酬币致食以侑币【作使也大夫有故君必使其同爵者为之致之列国之賔来荣辱之事君臣同之疏曰此直言飨食不言燕其实亦有也】
　　右大夫飨食賔介
　　君使卿皮弁还玉于馆【玉圭也君子扵玉比徳焉以之聘重礼也还之者徳不可取扵人相切厉之义也皮弁者始以此服受之不敢不终也】賔皮弁袭迎于外门外不拜帅大夫以入【迎之不拜示将去不纯为主也帅道也】大夫升自西阶钩楹【钩楹由楹内将南面致命致命不东面以賔在下也必言钩楹者賔在下嫌楹外也】賔自碑内听命升自西阶自左南面受圭退负右房而立【听命扵下敬也自左南面右大夫且并受也必并受者若郷君前耳退为大夫降逡遁○疏曰賔受礼时公用束帛賔西阶上听命归饔饩时賔阼阶上听命此特扵下听命故云敬也大夫士直有东房西室天子诸侯左右房今防不在大夫庙而舍扵正客馆故有右房也○朱先生曰或舍扵大夫庙中则当退扵堂之西北负室牖而立】大夫降中庭实降自碑内东面授上介于阼阶东【大夫降出言中庭者为賔降节也授扵阼阶东者欲亲见贾人藏之也賔还阼阶下西面立】○上介出请賔迎大夫还璋如初入【出请请事扵外以入告也】
　　右还玉及还璋















　　賔裼迎大夫贿用束纺【贿予人财之言也纺纺丝为之今之防也所以遗聘君相厚之至也○防息绢反説文居掾反声今正绢字○疏曰此未知何用之财不应在礼玉之上下有礼玉束帛报聘君之享物欲厚礼扵彼故特加此纺是以郑云厚之至也周礼内司服注素纱今之白防】礼玉束帛乘皮皆如还玉礼【礼礼聘君也所以报享也亦言玉璧可知也○疏曰上文聘賔行享之时束帛加璧束帛加琮今报享亦有璧琮致之】大夫出賔送不拜○记贿在聘于贿【于读曰为言当视賔之聘礼而为之财也若苟豊之是又伤财也】○无行则重贿反币【无行谓独来复无所之也西乞术聘鲁厚贿之反币谓礼玉束帛乘皮】○客归使大夫以其束帛反命于馆【为书报也】明日君馆之【既报馆之书问尚疾○疏曰昨日为书报之今日始就馆送客故云书问尚疾】
　　右报享
　　公馆賔【为賔将去亲存送之厚殷勤且谢聘君之意也公朝服】賔辟【不敢受主国君见已扵此馆也此亦不见言辟者君在庙门敬也○疏曰如卿大夫劳賔礼故云亦】上介听命【听命扵庙门中西面如相拜然也摈者每賛君辞则曰敢不承命告于寡君之老】公退賔从请命于朝【賔从者实为拜主君之馆已也言请命者以已不见不敢斥尊者之意】公辞賔退【辞其拜也】○记又拜送【拜送賔也其辞盖云子将有行寡君敢拜送】
　　右公馆賔
　　聘享夫人之聘享问大夫送賔公皆再拜【拜此四事公东面拜摈者北面】
　　右公拜四事
　　賔三拜乘禽于朝讶听之【去乃拜乘禽明已受赐大小无不识】遂行舍于郊【始且宿近郊】○记賔于馆堂楹间释四皮束帛賔不致主人不拜【賔将遂去是馆留礼以礼主人所以谢之不致不拜不以将别崇新敬也】
　　右賔拜赐遂行
　　公使卿赠如觌币【赠送也】受于舍门外如受劳礼无傧【如受劳礼以赠劳同节】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币○士送至于竟
　　右赠送
　　使者归及郊请反命【郊近郊也告郊人使请反命扵君也】朝服载旜【行时税舍于此郊今还至此正其故行服以俟君命敬也】禳乃入【禳祭名也为行道累歴不祥禳之以除灾凶】乃入陈币于朝西上上賔之公币私币皆陈上介公币陈他介皆否【皆否者公币私币皆不陈此币使者及介所得扵彼国君卿大夫之赠赐也其防陈或不陈详尊而略卑也○疏曰賔之公币有八郊劳币一也礼賔币二也致饔饩三也夫人归礼币四也侑食币五也再飨币六也夕币七也赠贿币八也皆用束锦故曰公币賔之私币略十有九主国三卿五大夫皆一食有侑币飨有酬币皆用束锦则是十有六又有三卿郊赠则十有九其上介公币则有五致饔饩一也夫人致礼币二也侑食币三也飨酬币四也郊赠币五也降扵賔者以其上介无郊赠币入无礼賔币又阙一飨币故賔八上介五也○朱先生曰公币中夕字当是飨字之误】束帛各加其庭实皮左【不加扵其皮上荣其多也】公南郷卿进使者使者执圭垂缫北面上介执璋屈缫立于其左【此主扵反命士介亦随入并立东上】反命曰以君命聘于某君某君受币于某宫某君再拜以享某君某君再拜宰自公左受玉受上介璋致命亦如之执贿币以告曰某君使某子贿授宰礼玉亦如之执礼币以尽言赐礼【礼币主国君初礼賔之币也以尽言赐礼谓自此至扵赠】公曰然而不善乎【善其能使扵四方】授上介币再拜稽首【拜公言也】公荅再拜私币不告君劳之【劳之以道路勤苦】再拜稽首君荅再拜若有献则曰某君之赐也君其以赐乎上介徒以公赐告【徒谓空手不执其币】如上賔之礼君劳之再拜稽首君荅拜劳士介亦如之【荅賔再拜荅上介一拜士介四人共荅一拜】君使宰赐使者币使者再拜稽首【以所陈币赐之也】赐介介皆再拜稽首乃退介皆送至于使者之门乃退揖【揖别也】使者拜其辱【随谢之也】
　　右归反命
　　释币于门【门大门也出于行入于门告所先见也】乃至于祢筵几于室荐脯醢【告反也荐进也】觞酒陈【主人酌进奠一献也言陈者将复有次也先荐后酌祭礼也行释币反释奠略出谨入○疏曰不言奠而言陈以其下仍有室老及士献以备三献故言陈陈有次第之言也】席于阼【为酢主人也酢主人者祝取爵酌不酢于室异扵祭○疏曰特牲少牢皆扵室内户东西面受酢此乃扵外行来告反故在阼不在室祭时有尸尸饮卒爵以尸爵酢主人此吉祭无尸故别取爵酢主人亦异也】荐脯醢【成酢礼也○疏曰特牲少牢主人受酢时皆席于户内有荐俎此虽无俎亦荐脯醢于主人之前以成酢礼也】三献【室老亚献士三献也每献奠輙取爵酌主人自酢也○疏曰正祭有尸三献皆献尸讫尸酢主人主妇賔长今此无尸皆自酢独云主人者主人为首正故举前以包后】一人举爵【三献礼成更起酒也主人奠之未举也】献从者【家臣从行者也主人献之劳之也皆升饮酒扵西阶上】行酬乃出【主人举奠酬从者下辩室老亦与焉○辩音遍】上介至亦如之
　　右释币于门至于祢
