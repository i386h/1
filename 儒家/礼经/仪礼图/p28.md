<!-- { "loadSidebar": true } -->
　　聘遭丧入竟则遂也【遭丧主国君薨也入竟则遂国君以国为体士既请事已入竟矣关人未告则反】不郊劳【子未君也】不筵几【致命不扵庙就尸柩扵殡宫又不神之】不礼賔【丧降事也】主人毕归礼【賔所饮食不可废也礼谓饔饩飨食】賔唯饔饩之受【受正不受加也】不贿不礼玉不赠【丧杀礼为之不备】○遭夫人世子之丧君不受使大夫受于庙其他如遭君丧【夫人世子死君为丧主使大夫受聘礼不以凶接吉也其他谓礼所降】遭丧将命于大夫主人长衣练冠以受【遭丧谓主国君薨夫人世子死也此三者皆大夫摄主人长衣素纯布衣也去衰昜冠不以纯凶接纯吉也吉时在里为中衣中衣长衣皆掩尺表之曰深衣纯袂寸半耳君丧不言使大夫受子未君无使臣义也】
　　右遭主国丧
　　聘君若薨于后入竟则遂【既接扵主国君也】赴者未至则哭于巷衰于馆【未至谓赴告主国君者也哭于巷者哭于巷门未可为位也衰于馆未可以凶服出见人其聘享之事自若吉也】受礼【受饔饩也】不受飨食【亦不受加】赴者至则衰而出【礼为邻国阙扵是可以凶服将事也】唯稍受之【稍禀食也○疏曰从者多不可阙以其稍稍给之故谓米禀为稍】归执圭复命于殡升自西阶不升堂【复命于殡者臣子之扵君父存亡同】子即位不哭【将有告请之事宜清浄也不言世子者君薨也诸臣待之亦皆如朝夕哭位】辩复命如聘【自陈币至于上介以公赐告无劳】子臣皆哭【使者既复命子与羣臣皆哭】与介入北郷哭【北郷哭新至别扵朝夕】出袒括髪【悲哀变扵外臣也】入门右即位踊【从臣位自哭至踊如奔丧礼】
　　右聘君薨
　　若有私丧则哭于馆衰而居不飨食【私丧谓其父母也哭于馆衰而居不敢以私丧自闻于主国凶服于君之吉使春秋传曰大夫以君命出闻丧徐行而不反○疏曰服衰居馆行聘享则吉服】归使众介先衰而从之【已有齐斩之服不忍然趋扵往来其在道路使介居前归又请反命已犹徐行随之君纳之乃朝服既反命出公门释服哭而归其他如奔丧之礼吉时道路深衣】
　　右私丧
　　賔入竟而死遂也主人为之具而殡【具谓始死至殡所当用】介摄其命【为致聘享之礼也初时上介接闻命】君吊介为主人【虽有臣子亲姻犹不为主人以介与賔并命扵君尊也】主人归礼币必以用【当中奠赠诸丧具之用不必如賔礼】介受賔礼无辞也【介受主国賔已之礼无所辞也以其当陈之以反命也有賔丧嫌其辞之】不飨食归介复命柩止于门外【门外大门外也必以柩造朝逹其忠心】介卒复命出奉柩送之君吊卒殡【卒殡成节乃去○疏曰卒复命谓复命讫殡丧之大节卒殡而后君与介乃去】○若大夫介卒亦如之【不言上介者小聘上介士也】士介死为之棺敛之【不具它衣物也自以时服也】君不吊焉【主国君使人吊不亲往】○若賔死未将命则既敛于棺造于朝介将命【未将命请俟闲之后也以柩造朝以已至朝志在达君命】○若介死归复命唯上介造于朝若介死虽士介賔既复命往卒殡乃归【徃谓送柩】
　　右賔介卒
　　小聘曰问不享有献不及夫人主人不筵几不礼面不升不郊劳【记贬扵聘所以为小也献私献也面犹觌也○疏曰不享者谓不以束帛加璧献国所有不礼者聘讫不以齐酒礼賔面不升者谓私觌庭中受之不升堂】其礼如为介三介【如为介如为大聘上介○疏曰其礼如为介如上文卿聘之时为介者所得之礼也三介者行礼唯有三介】
　　右小聘
　　聘义
　　聘礼上公七介侯伯五介子男三介所以明贵贱也【此皆使卿出聘之介数也】介绍而传命君子于其所尊弗敢质敬之至也三让而后传命三让而后入庙门三揖而后至阶三让而后升所以致尊让也【此揖让主谓賔也】君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也【賔致命公当楣再拜】敬让者君子之所以相接也故诸侯相接以敬让则不相侵陵卿为上摈大夫为承摈士为绍摈君亲礼賔賔私面觌致饔饩还圭璋贿赠飨食燕所以明賔客君臣之义也【设大礼则賔客之也或不亲而使臣则为君臣】故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也【比年小聘所以嵗相问也三年大聘所以殷相聘也○疏曰行聘之时礼有错误则君不相接賔使之愧耻自勉劝厉】以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣主国待客出入三积饩客于舍五牢之具陈扵内米三十车禾三十车刍薪倍禾皆陈扵外乘禽日五双羣介皆有饩牢壹食再飨燕与时赐无数所以厚重礼也【疏曰三积谓上公之臣聘礼是侯伯之臣则不致积】古之用财不能均如此然而用财如此其厚者言尽之扵礼也尽之扵礼则内君臣不相陵而外不相侵故天子制之而诸侯务焉尔聘射之礼至大礼也质明而始行事日防中而后礼成非彊有力者弗能行也故彊有力者以行礼也酒清人渇而不敢饮也肉干人饥而不敢食也日莫人倦齐荘正齐而不敢解惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢彊有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢彊有力如此也勇敢彊有力而不用之于礼义战胜而用之于争鬬则谓之乱人刑罚行于国所诛者乱人也如此则民顺治而国安也【干音干莫音暮齐侧皆反解佳卖反胜防为陈直靳反】

　　仪礼图卷八
　　钦定四库全书
　　仪礼图卷九　　　　　　宋　杨复　撰
　　公食大夫礼第九【食音嗣○郑目録曰主国君以礼食小聘大夫之礼○疏曰下文云六豆
　　六簋又设庶羞十六豆此是下大夫小聘之礼下乃别云上大夫八豆八
　　簋庶羞二十豆是食上大夫之法若然聘礼据侯伯之大聘此篇据小聘
　　大夫者周公设经互见为义又此篇鱼肠胃伦肤皆七亦下大夫之礼若
　　上大夫则若九若十一公食于五礼属嘉礼】
　　公食大夫之礼○使大夫戒各以其爵【戒犹告也告之必使同班敌者易以相亲敬】上介出请入告【问所以为来事】三辞【为旣先受赐不敢当】宾出拜辱【拜使者屈辱来迎已】大夫不荅拜将命【不荅拜为人使也将犹致也】宾再拜稽首【受命】大夫还【复于君】賔不拜送遂从之【不拜送者为从之不终事】宾朝服即位于大门外如聘【于是朝服则初时端如聘亦入于次俟○疏曰在馆拜戒即端今入次乃着朝服】○记不宿戒【食礼轻也前期三日为戒前期一日申戒为宿】戒不速【食宾之朝夙兴戒之宾则从戒者而来不复召】宾之乗车在大门外西方北面立【凡宾即朝将至下行而后车还立于西方賔及位而止卿大夫之位当车前○疏曰大行人上公朝位宾主之间九十步侯伯七十步子男五十步又云凡诸侯之卿其礼各下其君二等以下及大夫士皆如之】
　　右戒賔賔从
　　即位具【主人也摈者俟君于大门外卿大夫士序及宰夫具其馔物皆于庙门之外】羹定【肉谓之羹定犹熟也着之者下以为节】甸人陈鼎七当门南面西上设扄鼏鼏若束若编【七鼎一大牢也甸人冢宰之属兼亨人者南面西上以其为賔统于外也扄鼎扛所以举之者也凡鼏盖以茅为之长则束本短则编其中央○疏曰此亦一大牢而上者食礼轻无鲜鱼鲜腊】设洗如飨【必如飨者先飨后食如其近者也飨礼亡燕礼则设洗于阼阶东南】小臣具槃匜在东堂下【匜以支反○为公盥也公尊不就洗小臣于小賔客飨食掌正君服位】宰夫设筵加席几【设筵于户西南面而左几公不賔至授几者亲设湆酱可以略此】无尊【主于食不献酬】饮酒浆饮俟于东房【饮酒清酒也浆饮酨浆也其俟奠于丰上也饮酒先言饮明非献酬之酒也浆饮先言浆别于六饮也○疏曰酨之言载以汁滓相载故云酨饮酒先言饮此拟酳口异于献酬酒六饮为渴而饮此浆为酳口故异之】凡宰夫之具馔于东房【凡非一也饮酒之具宰夫所掌也酒浆不在凡中者虽无尊犹嫌在堂】○记不授几【异于聘礼礼賔时公亲几】无阼席【公不坐】亨于门外东方【必于门外者大夫之事也东方者主阳】司宫具几与蒲筵当缁布纯加萑席寻帛纯皆卷自末【司宫大宰之属掌宫庙者也丈六尺曰常半常曰寻纯縁也必长筵者以有左右馔也○疏曰賔有户牖之间南面正馔在左庶羞在右虽不在席上皆陈于席前当席左右其间容人故必长筵也】○宰夫筵出自东房【筵本在房宰夫敷之也天子诸侯左右房】
　　右陈器馔
　　公如賔服迎賔于大门内【不出大门降于国君】大夫纳賔【大夫谓上摈也纳賔以公命】賔入门左公再拜賔辟再拜稽首【左西方賔位也辟逡遁不敢当君拜也】公揖入賔从【揖入道之】及庙门公揖入【庙祢庙也】賔入三揖【每曲揖及当碑揖相人偶】至于阶三让【让先升】公升二等賔升【逺下人君○疏曰亦取君行一臣行二之义也】大夫立于东夹南西面北上【东夹南东西节也取节于夹明东于堂○疏曰此主国卿大夫立位序西为正堂序东有夹室立于夹室之南是东于堂也】士立于门东北面西上【统于门者非其正位辟賔在此○疏曰燕礼大射士在西方东面北上不统于门今统于门者以賔在门西辟賔在此非正位故也】小臣东堂下南面西上宰东夹北西面南上【宰宰夫之属也】内官之士在宰东北西面南上【夫人之官内宰之属自卿大夫至此不先即位从君而入者明助君飨食賔自无事】介门西北面西上【西上自统于賔也然则承摈以下立于士西少进东上○疏曰不言上摈者上摈有事其位不定故不言】
　　右迎賔即位

　　公当楣北郷至再拜賔降也公再拜【楣谓之梁至再拜者兴礼俟賔嘉其来也公再拜賔降矣○疏曰至再拜者公方一拜賔即降公再拜者賔降后又一拜本当再拜故皆以再拜言之】賔西阶东北面荅拜【西阶东少就主君敬也】摈者辞【辞拜于下】拜也公降一等辞曰寡君从子虽将拜兴也【賔降再拜公降摈者释辞矣賔犹降终其再拜稽首兴起也】賔粟阶升不拜【自以已拜也粟实栗也不拾级连歩趋主国君之命不拾级而下曰辵○辵勑略反】命之成拜阶上北面再拜稽首【賔降拜主君辞之賔虽终拜于主君之意犹为不成○疏曰賔终拜于下尽臣之礼为成拜而主君之意犹以为不成故命之升成拜賔遂主君之意故升更拜也】○记卿摈由下【不升堂也○疏曰此谓上摈摈诏賔主升降周旋之事】
　　右拜至
