<!-- { "loadSidebar": true } -->
　　主妇洗爵献祝祝拜坐受爵
　　特牲主妇献祝笾燔从而少牢无之以增傧尸礼不能更备荐笾羞燔之仪于祝也故不傧尸则笾燔与特牲同而仪法皆详于此
　　宾长洗爵献于尸尸拜受爵
　　特牲三献有燔从而少牢无之以增傧尸礼主妇之献无笾燔而宾献以燔从则颇其类矣然则不傧尸主妇之献仍荐笾燔而宾献亦无燔何也士牲体少故再献三献各以从荐为仪少牢二牲骨体加骼肩肉加胾馔已盛矣主妇亚献已兼荐羊豕之燔故三献无荐用别于上大夫以示抑损也
　　祝酌授尸宾拜受爵尸拜送爵宾坐奠爵遂拜
　　主人受酢侠拜故宾体其意而与之同尸酢主人主妇始受爵时皆曰尸答拜于宾则曰拜送爵当名辨物各有义法于此益显著矣宾献尸酢始受爵时皆曰拜送卒爵皆曰答拜以所卒者即拜送之爵也
　　祝祭酒啐酒奠爵于其筵前
　　祝不卒爵宾献不及佐食以傧尸仪节有所益则不得不有所损也
　　上佐食盥升下佐食对之宾长二人备
　　亲者之事也嗣不举奠则以二佐食为上若皆异姓则佐食不得先于宾敖氏之误皆起于谓宗人所遣之宾即佐食司士耳
　　资黍于羊俎两端
　　义与孝经资于事父以事母资于事父以事君同盖资取所进于佐食二敦之黍置于羊俎之两端以食长宾次宾也
　　皆不拜受爵
　　特牲祝主人再拜者三酳上下答拜者二祝酳拜者一两卒爵答拜者二少牢前后旅拜者再主人授爵不拜而者亦不拜受爵以劳主人之答四人卒爵皆拜而主人总答一拜非为大夫位尊也其齿必长筋力难自竭耳
　　上亲嘏
　　特牲祝再戒者而少牢无之少牢嘏主人而特牲无之何也特牲之嗣子及长兄弟也故主人与祝原祖考之意以戒之少牢之族子弟也且有异姓之宾何为申戒于族子弟及异姓之宾哉若祭之终有嘏乃原祖考之心欲子孙常保天禄族子弟为佐食故可以传嘏辞若特牲之上则嗣子也本非事神佐尸之人安得传神语以致嘏哉　特牲馈食庙祭之节备矣故少牢独着其礼之异者而同者则缺焉如祭之前夕陈鼎于门外主人子姓兄弟宗祝众宾之位视濯告充之仪详于特牲盖其义通乎上下故于士举之而知上焉者之略同也鼎实之名数器具之设张牲体之差等割制升载之仪法则详于少牢盖其事备于尊者故于大夫举之而知下焉者之差减也至于视杀之节迎尸之仪命尸告神祝嘏之辞主妇不嘏之义亦通于上下然于特牲举之或疑大夫之有异也于少牢举之则知士之无以易此矣又有礼之节防不得不二篇并见者则各以小节之微异者相间故不厌其复制礼之由纪事之法无微不达是谓圣人之文
　　仪礼析疑卷十六
　　钦定四库全书
　　仪礼析疑卷十七
　　翰林院侍读衔方苞撰
　　有司彻
　　牲俎皆同何以至上大夫而有傧尸于堂之礼也盖不傧尸主人齐立室中直至礼终而后出送宾虽强力者难支位至国卿则年过艾耆必矣故减损室中之礼事而傧尸于堂中间彻馔埽室摄酒燅俎陈鼎之时主人得少休息于其次【周官掌次王大旅则张氊案设皇邸祭祀张旅幂设尸次则卿大夫有事于祖庙主人亦宜有次】上篇室事之终主人送而退不着其还立之位正为此也
　　乃议侑于宾以异姓
　　就宾长而谋之也众宾长以齿宾长必以贤故与之议或云主人自择于众宾非也曰议则非自择之明矣
　　司宫筵于户西南面又筵于西序东面
　　惟着尸侑席位乃上大夫傧尸所独也其他席位已见于特牲者不复载以皆礼之大节必不可缺又不容有异故举下可该上
　　主人出迎尸
　　未祭尸像神故宿尸主人再拜稽首者再而尸答以揖傧则祭终而兼宾客之礼尸可答拜则主人宜出迎故礼终主人亦送于大门之外而尸不顾也
　　主人先升自阼阶尸侑升自西阶
　　曲礼主人入门而右客入门而左主人先升客从之盖壹用主宾之礼
　　司士合执二俎以从司士賛者亦合执二俎以从上篇载鼎升俎者惟正祭之牲体而傧尸则侑与主人主妇之俎并升是卒燅时诸俎之牲体已与祭俎肵俎更燅者并升于三鼎矣体既割制共升于一鼎而不患其无辨何也凡升于阼阶上之俎皆骨体也尸及祝佐食之俎皆用右体祝佐食之俎既不再升则尸俎之外皆左体也体分左右有骨有名又各有俎实之数何患雍人之不能辨哉但俎之升有先后若骨体没于湇中则左右先后难辨按下经惟尸与主人有湇而献尸司马执挑匕挹湇以注于疏匕者三则湇之入鼎者甚少【加湇以为礼非充饮也无取于多】故牲体皆不掩而可次第以出之耳
　　雍人合执二俎陈于羊俎西并皆西缩覆二疏匕于其上
　　主人有羊匕湇羊肉湇豕匕湆豕脀湇鱼一与尸同使十俎并陈并反空俎于其所则纷扰而非所以为仪故但陈二俎更番而用之知然者以益送之俎实既载于羊俎皆执俎以降也但俎中余湇不可以反于鼎必注于别器而更挹新湇以进经记无文必已别见耳　疏谓肉从湇出俎中实无湇非也经以匕湇肉湇相对则匕湇中无肉肉湇有湇所以得名者显然矣　上列尸侑主人主妇之羊俎次着匕湇通用二俎次列司马司士之匕载附以俎数及俎实之数而总之曰卒升则豕鱼之俎同时并载而燔出自爨升入自门亦具见矣
　　尸与侑皆北面答拜
　　为尸设几而侑亦答拜何也立侑以侑尸也拜至时主人已拜侑特致其敬矣使尸降而侑不降尸升而侑不升尸拜而侑不拜则似与尸抗行以待主人之特礼惟正献时尸拜侑不与俱以当特受主人之献耳
　　司士朼豕亦司士载亦右体
　　上篇特言祝命佐食彻肵俎设于堂下阼阶此篇首言燅尸俎此复言亦右体明傧尸所用惟祭俎肵俎之实及右体原存户内者室中之馈虽彻而仍设于西北隅祝佐食之俎则降设于堂下之本位而未尝燅也右体专用于荐神傧尸之俎而祝佐食之俎少分焉故骨体皆备左体用于侑主人主妇又分之以实宾及长兄弟内宾之俎故骨体多不备理宜然也
　　侑俎
　　再见衍文
　　阼俎羊肺一祭肺一载于一俎羊肉湇臂一脊一胁一肠一胃一哜肺一载于一俎
　　侑俎无羊肉湇而阼俎则有之何也傧尸卿礼也主人之年长矣故于阼俎独设湇以优老也　注谓不言左臂大夫尊空其文非也侑尚用左体则主人不待言矣
　　卒升
　　注专言载尸羊俎疏谓主妇荐笾豆后升尸羊俎因歴举十一俎之事余俎皆将荐始升皆非事理之实也卒燅后所升惟三鼎别无贮湇之器则湇与牲体并在鼎中明矣即湇少不没牲体必诸俎同时尽升其体乃易辨而事不纷至卒升以后自宜首设尸之羊俎安得以羊俎之设谓所升惟羊俎乎
　　长宾设羊俎于豆西
　　主人之牲俎特牲设于主妇致爵时少牢则于尸酢主人时何也特牲事简时暇主人主妇宾长之献酢皆毕然后夫妇互致爵陈其荐俎宜也少牢正祭毕别为傧尸之礼故退于正祭之后荐于傧尸尸酢时豆笾羊俎既荐于尸酢时故二铏及豕俎内羞荐于主妇致爵时
　　尸升筵自西方
　　特牲少牢正祭尸宾祝佐食主人主妇升筵降筵皆不着所自之方必已见于孤卿之礼而上下同之也傧尸而立侑惟上大夫有之故尸侑主人之升降独详
　　二手执挑匕枋以挹湇注于疏匕若是者三
　　曰疏匕示有雕刻以别于升牲之匕也曰挑匕着其用而形制之别亦可见矣
　　司马羞羊肉湇缩执俎尸坐奠爵兴取肺坐絶祭哜之正祭尸饭黍时已食举食胾告饱故羞肉湇与燔惟哜之而已至主妇亚献乃尝羊铏
　　司马缩奠俎于羊湇俎南乃载于羊俎
　　正祭已尝铏羮此又进湇者羮有和湇无和也既进匕湇又进羊肉湇者九饭时所加于肵惟牲体之祭哜者其众体皆宜并归于羊俎而于是乎载也　次宾所荐匕俎既执以降此时堂上惟有羊俎宜作缩奠湇俎于羊俎南传写误衍湆
　　尸左执爵受燔防于盐坐振祭哜之兴加于羊俎宾缩执俎以降
　　湇中羊肉宜载于羊俎故司马奠湇俎于羊俎南而载之缩俎之燔则一而已尸祭哜即以加于羊俎故羞燔者执俎以降别无事也
　　司马横执羊俎以升设于豆东
　　尸酢主人设俎以长宾主人献侑设俎以有司何也以侑之助尸而加敬焉其实则主人之属士耳而使长宾羞焉可乎若主人则国卿也五官之士皆属焉长宾不与执事则义不协而中心亦有违矣
　　祭酒兴
　　尸啐酒以告防也主人啐酒以受尸之酢礼当同于尸也侑不敢自同于尸故减去此节
　　尸受侑爵降洗
　　特牲少牢尸酢主人祝酌以授而尸不离其位以祖考之道临之主人宜进受爵也傧尸则尸受侑爵降洗而主人不固辞宾主之礼然也
　　长宾设羊俎于豆西
　　主人之俎实一与尸同何也祖考或士庶人而得用少牢皆由君赐故主人之俎不可加损而荐俎之人亦不可异同也用此知卿大夫之宾取诸公士若以僚友执友为宾则第宜设尸俎而不得并设主人之俎矣士之宾或以朋友及婣党之有徳望者为之故惟主人酳尸以肝从而尸酢主人则不与也
　　主人北面于东楹东再拜崇酒尸侑皆答再拜
　　观此益可征崇酒非拜饮者之充满矣如以酒薄拜饮满则宜拜于献尸尸卒爵时不当于尸酢主人主人卒爵时且侑于是时非受主人之献非已酢主人而与尸同拜正为益酒以献酬乃所以广尸与侑之惠耳侑前此降立于西阶西俾尸专与主人为礼也而此时乃升正为主人之拜崇酒非专为尸而已实同之乡饮酒之礼宾与介皆酢主人主人皆拜崇酒盖专习饮酒之仪别无二事其时寛也祭而傧尸则时廹而仪不能备故侑不复酢主人而主人惟于受尸酢时一拜崇酒
　　次宾羞豕燔
　　主人献侑次宾羞羊燔侑不得侪于尸也主妇献尸次宾羞豕燔主妇不得侪于主人也正祭尸所尝惟羊铏所食惟举与胾湆燔不设故傧尸于主人之献荐之所荐惟羊湆羊燔故豕之湆与燔于主妇之献荐之豕有脀与主人献之羊俎相当也加羊豕二铏备物以致敬其义与正祭已荐豆笾而傧尸复设之同
　　酌献侑侑拜受爵主妇主人之北西面答拜
　　于尸曰拜送爵于侑曰答拜所以别于尸也
　　主妇答拜受爵酌以致于主人
　　特牲礼宾献尸毕主妇即致爵于主人而退祝佐食之献于后少牢则正祭时祝佐食已受献主人主妇已受尸酢至傧尸则宾再献尸尸再酢主妇皆可缓故主妇先致爵于主人而退二节于后也于主人省酢主妇及致爵之节于宾省致爵于主妇之节不惟傧尸礼杀亦事增而时弗逮耳　傧尸主人不致爵于主妇不傧尸亦然大夫之祭仪节繁多惟夫之于妻可无报礼耳
　　主妇北面于阼阶上答拜
　　主妇献尸侑皆拜送爵于主人之席北妇人与男子为礼必依其夫也致爵于主人而就主人之席则以狎近为嫌故特着阼阶之位　特牲主妇致爵于主人曰拜送爵此曰答拜必传冩有误妇之于夫不宜贵贱异辞至亲不文当以少牢为正
　　主妇设二铏与糗脩如尸礼
　　惟举二铏阼俎之牲体已前见也惟举糗脩豕湆豕脀豕燔羊俎羊湆羊燔已设于尸酢也
　　尸降筵受主妇爵以降主人降侑降
　　特牲少牢正祭尸酢主妇仪皆略而独于傧尸之酢详之何也防用主宾之礼其仪节多正祭所未有也此主妇致主人之爵也而尸受之又不用以酢主
