<!-- { "loadSidebar": true } -->
　　尸亡者之亲属也以象神不可以哀弛其敬故使衰绖者奉篚以从而代之哭也哭而不踊以奉篚故也
　　尸入门丈夫踊妇人踊
　　奠之遣父母而宾客之所以为哀也虞之尸父母而神像之哀愠慕思之中变也吉祭主妇设豆敦铏毛于室中以为隂厌至亚献然后与尸接故位在房中虞则众子妇众女与父母舅姑之音容永隔一旦使人被其裳衣以象焉心絶志摧故隂厌之室事主妇不亲而羣俟于堂视尸之入哭踊以致其哀而后献荐于室中是以亚献毕仍反于堂以俟尸之出而哭踊以送之也
　　尸升宗人诏踊如初尸入戸踊如初哭止妇人入于房以此知丧礼有哭而不踊无踊而不哭也　尸入室妇人入于房以尸为先灵所冯也故尸谡又复堂上之位
　　主人及祝拜妥尸
　　古人事死如事生庙中之神祝相主人以追养旧矣故吉祭惟主人拜妥尸虞而立尸则孝子以鬼享其亲之始亦祝接见于新尸之始故与主人同拜然则不于隂厌时拜何也时祝方告飨命祭且代神祭酒不得与主人同拜也
　　从者错篚于尸在席上立于其北
　　室中尊严而从者久立于尸左何也不忍遽异于生也妇人行动内御者必从母之尸有从者则父之尸不容有异非然则篚既奠从者当如宗人之立戸外佐食之无事则出矣吉祭则无此礼何也即远而以鬼享惟宜致其恍惚以与神明交而聚众从者于室中义无所处
　　祝祝主人拜如初尸尝醴奠之
　　吉祭九饭主人拜尸亦不答説见特牲馈食
　　佐食举肺脊授尸尸受振祭哜之左手执之
　　虞之异于吉祭者不设肵俎不备庶羞尸不食举佐食不举鱼腊亚饭举鱼腊实于篚而不以授尸祝不侑主人不拜盖以主人心絶志摧不得已而虞以安神尸乃子属与主人同忧惟九饭为馈食之大节不可减损不惟尸不忍食肺脊即佐食每饭举鱼腊以授尸祝每饭必侑使主人要节而亟拜亦不近于人情而于礼为虚故实篚之牲体亦不以归于尸也张尔岐曰此肺脊至尸卒食佐食始受之实于篚中闲食时宜奠于豆
　　泰羮湆入自门
　　入自门取诸镬也饭以湆酱故湆必温是以无尸则无泰羮湆也
　　尸饭播余于篚三饭佐食举干尸受振祭哜之实于篚吉祭尸食举此哜而不食播黍之余则虽备三饭之数而食者少播者多明矣此尸之哀见于饮食者故特着之篚奠于尸左亲播之为便而干因自实焉后六饭并曰如初皆尸自播自实也鱼腊尸不食故佐食以实于篚肺脊最贵尝醴之后即举之而卒食始授焉故受者因代为之实
　　举鱼腊俎俎释三个
　　牲腊并七体鱼七个佐食前所举牲体四则留俎者惟臂臑肫三故腊亦举四醴鱼举四个而留俎者亦三个以将改馔于室西北隅不可虚也举者实于篚故留者曰释　于亚饭举鱼腊见初饭不举也于终三饭言俎释三个见并举初饭之鱼腊实于篚而留于俎者惟三个也
　　尸卒食
　　吉祭拜妥尸而后尸啐酒告防尝铏告防九饭告饱者三祝三侑主人皆要节而拜虞拜妥尸而后尝醴尝铏九饭壹与吉祭同而主人皆不拜盖思亲之痛方殷故事尸之礼宜畧也而尸亦不告防告饱祝亦不侑皆致其内心以助主人之哀痛也使葬日之虞尸即告旨告饱祝即三侑则不情吉祭主人设肵俎尸食举九饭之牲体皆佐食受而加于肵俎虞则从者错篚于尸左尸执举而不食不受鱼腊黍与牲体自播自实于篚何也朝夕盥馈始变而为神享孝子之心怆焉恍焉如见亲之容声不忍遽用即远之仪而设肵俎也尸于亡者非孙行则孙妇行犹如侍食于尊者受赐而捧持以归故自播自实而不敢假手于佐食也举尚不忍食手掬之余黍尚不忍多食而播之篚况受鱼腊以尽味乎凡此乃孝子之志人情之实圣人制礼所以循而达之也
　　反黍如初设
　　举黍时佐食迩敦至是反其所
　　主人洗废爵酌酒酳尸
　　祭名馈食以食为主尸九饭毕而后主人进酒故义取于酳而不称献也主妇宾长则主于进酒故并曰献
　　尸拜受爵主人北面答拜
　　同一拜也吉祭曰拜送爵虞则曰答拜者沉痛惚荒不忍循献酢之常仪惟见尸之拜而不敢不答焉耳尸卒爵祝受而不相者不以送爵命主人也义正与此相发祭肝加于俎而不加于菹豆亦遭变而不忍用常仪
　　宾降反俎于西塾
　　吉祭之肝加于菹豆将合抟黍以嘏主人也虞无嘏故仍加于俎而反之亚献三献之燔俎不反何也哀主人之遭闵凶而祭无嘏故特反之以见义也燔俎则俟礼终而与豆俎铏笾同彻可矣
　　尸卒爵祝受不相爵
　　凡送爵未有不拜者主人哀痛方深无庸以呼唱为礼
　　主人拜受爵尸答拜
　　尸亦称答拜而不曰拜送爵与主人同忧戚也
　　主人坐祭卒爵拜尸答拜
　　按杂记小祥之祭主人之酢也哜之众宾兄弟则皆啐之大祥主人啐之众宾兄弟饮之而虞则主人卒爵此礼以权制与丧疾饮酒食肉同义也盖自初啓以至反哭哭踊无算宵旦靡宁故缘亡者之情悯孝子劳苦倦极而假神赐使一卒爵以少扶其气体祥之祭则惟惧哀心之懈也故以严终焉虞惟祝佐食有献何也哀痛方深不暇与宾兄弟为礼也
　　筵祝南面
　　敖氏谓筵于北墉下尊之西似据少牢佐食戸内墉东北面比类而得之盖佐食北面在墉东则祝南面必负北墉尊既设于北墉之东则祝筵当在尊西佐食虽与祝同献以其为同姓子弟故室中不得设席而牲俎亦陈于阶间
　　主人献祝祝拜坐受爵
　　主人自饮之爵不洗而献祝心絶志摧而与祝为小礼则不情又所承乃献尸之爵示已与祝佐食皆受尸之赐而饮其余沥故不敢洗以致其私敬也吉祭亦不洗而献祝义与此同
　　佐食北面拜坐受爵
　　士虞朋友不足则取于兄弟大功以下者佐食当以小功之兄弟故受爵北面而拜
　　受爵出实于篚
　　出当作降
　　自反两笾枣栗设于防南
　　吉祭宗妇执两笾戸外坐主妇受而设之虞则自反不忍遽变朝夕进食于舅姑之常而使宗妇传致也观此而不曰拜送爵与尸自播黍实牲体之义益明矣
　　宾以燔从
　　吉祭长兄弟以燔从当丧故以宾代
　　尸祭燔卒爵如初
　　如肝之祭哜而加于俎卒爵祝受而不相爵也
　　以虚爵入于房
　　共祀事者祝与佐食为要求神侑尸礼莫重焉事莫勤焉古者宾祭必夫妇亲之主人继尸而献之主妇不可不从献也
　　宾长洗繶爵三献燔从如初仪
　　亚献三献吉祭所以皆酢者体祖考之心凡有吉祥庆事必与子妇亲宾共乐之然后快于心虞则主妇上堂入室悲不自胜宾亦为之惘然使尸抑哀而强致爵则酢者受酢者中皆不自得故废酢乃所以达生者之情也观此而主人独受酢且卒爵为达亡者之情而辅其病义益着矣
　　妇人复位
　　吉祭妇人位在房中丧奠则位在堂上以尸柩在堂当要奠之升彻而踊也虞仍位于堂以要尸之入门入戸而踊也故尸入哭止则入于房三献毕妇人复堂上之位以祝告利成主人哭则丈夫妇人皆哭尸出戸降堂出门皆踊如初也　葬日虞冀先灵之安于寝室也故尸入戸堂上之哭止虞既毕主人妇人复堂上之位然后哭尸出戸然后踊恐室神之不安也尸不哭而使以篚从者代哭义亦然
　　祝入尸谡
　　吉祭三献爵止后主人主妇交献酢虞则献加爵旅酬皆废礼当然也
　　从者奉篚哭如初
　　以是知乃代尸而哭也尸出入众主人妇人皆哭踊尸为主人之子行固宜与主人同哀者也以为尸而止哭故要其节必使人代焉
　　祝前尸出戸
　　以尸入戸祝从尸后故特着祝前以明其先导也凡导及诏相必于前从后则不能诏相周官寺人职凡内人吊临于外立于其前而诏相之
　　出门亦如之
　　凡尸出主人不拜送礼事既毕则仍子行也
　　祝反入彻设于西北隅
　　彻而设于西北隅亦索祭于祊之意又众宾皆退祝执事者不宜独留故惟献祝之席与俎出而馔则俟主人之兄弟宗妇自彻
　　几在南厞用席
　　厞隐蔽之意以馔不久停行当彻无庸一一巾幂而总以席蔽之也将祖彻奠巾席俟于西方则久停越宿之奠皆各加巾幂可知矣　注当为变吉又明东面不南面传写吉譌古又譌文贾疏又从而为之辞固矣
　　祝荐席彻入于房祝自执其俎出
　　以此知佐食虽与祝同献而席不设也荐彻入于房本自房出也佐食之俎不在室故自彻者惟祝【少牢馈食礼佐食之俎设于阶闲特牲礼佐食受酢惟祭酒皆为同姓子弟之徴】
　　宗人告事毕宾出主人送拜稽颡
　　再言宾出前所出庙门也故主人出门则哭止而宾主人皆复未入时序列之位俟宗人告事毕然后宾出大门而主人拜送于大门外也
　　虞沐浴不栉【记】
　　葬日虞及日之未中而浴无暇更栉斩齐之丧一也
　　杀于庙门西主不视
　　反而亡焉失之矣哀慕方切不忍视杀又当以其间沐浴无暇也
　　主人在室则宗人升戸外北面
　　宗人不入室佐食无事则出俾主人幽默以致其哀诚是以僾然必有见乎其位也
　　尸谡祝前乡尸还出戸又乡尸还过主人又乡尸还降阶又乡尸降阶还及门如出戸
　　每还必先乡尸者虽无辞若告尸以行与转之节也前后皆以戸阶门为节惟过主人不言地以下言降阶则适当阶上可知也再言降阶而后言还者祝先降乡尸立待尸之尽阶而后还也
　　男男尸女女尸
　　庙祭设同几惟丧祭在寝可设女尸祔用嗣尸专指男尸而言也练祥禫于寝则皆有女尸可知
　　既飨祭于苴祝祝卒不绥祭无泰羮湆胾从献
　　世儒多谓古祭用尸不若后世无尸为安不知无尸则仪节不得不简而羣义皆无由而见惟既葬日中而虞各致其哀而退尚若可行若时祭如此则与奠告无异于追养为率慢而不足以萃祖考之精神于亲宾为凉薄而不足以尽十伦之义类矣
　　主人哭出复位
　　有尸则主妇亚献主人复位而俟宾三献妇人复位而俟至祝告利成然后哭尸出戸然后踊既无尸则出而哭同时而踊可矣
　　祝阖牖戸降
　　有尸则主人复位而祝迎尸既无尸则事神之事毕矣于孝子徬徨周浃之心未能慊也故阖牖戸冀神之憺安而久留于斯以致其思成之慤焉
　　男女拾踊三
　　曰男女兼朋友与内外宗也有尸则尸入门而踊入戸而踊出戸出门亦如之无尸则总而为拾踊三者三也
　　祝升止哭
　　以是知阖牖戸如尸九饭之闲哭无停声也自小敛以后未有哭踊如此其久者【大敛即代哭葬之前夕亦代哭即踊无算亦要其节而后举主人众主人妇人哭踊正礼未有三者三无停声如此其久者】盖至无尸则死者必恻然有隐而孝子之哀痛更深矣先王制礼皆所以效人情之实而不得不然者也
　　主人入祝从啓牖乡如初
　　复入于室僾见忾闻如亲奉侍也如初久立于位洞洞属属如将失之也有尸则不复入者尸神像也怅焉怆焉惚焉忾焉亲之容声无时不刻着于心目而复入于室则烦且黩矣　隂厌之初主人入祝从在左西面此仍西面故曰乡如初
　　始虞用柔日
　　葬日虞迎精而反不忍一日末有所归也错见传记义极明着敖氏乃谓言用则非葬日又援祝辞夙兴夜处以证之非也始虞宜用柔日则卜葬以柔日可知矣至祝辞乃云早夜不宁耳无以见虞之隔宿也外事用刚日内事用柔日郑注以国中郊外言徴
