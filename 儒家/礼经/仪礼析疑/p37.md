<!-- { "loadSidebar": true } -->
　　而至何也不命之士及农工商贾有寝而无庙有荐而无祭无由习礼而其子弟固有学于党庠州序者故使为主人之姻娅及公有司私有司者各率其子弟而至以观祭祀宾客之仪又使为人子孙者知必得庙祀然后可以尽追养之心将父勉其子兄勉其弟而众厉于徳行道艺矣非仅为代长者举觯宜与主党之弟子相匹也　祝佐食宾长长兄弟献酬已多而众宾众兄弟仅一受献故旅酬之后又为无算爵使既醉者可节饮少者可充圣人制礼本末兼该而一以贯之如此
　　利洗散献于尸酢及祝
　　献尸时祝已酌长宾有献长兄弟众宾长有加爵故佐食终事亦献于尸又因献尸而与祝相酢以佐食为同姓于祝又有主道也
　　祝命尝食者举奠许诺
　　敖氏云当为祝命者尝食举奠许诺是也嗣子为上先于长兄弟者异日当承祀为主人也
　　主人西面再拜祝曰有以也
　　此戒专为嗣子设也若徳之不类则宗庙之牺将变而为畎亩之禽矣所为申戒以至于三也酳有与也其意畧同而不可强为之解　或曰主戒嗣子而并及长兄弟谓今日得有田禄以将祀事皆以先人之徳者不可忘所自也不易以为似义亦可通
　　上洗爵升酌酢主人
　　嗣子独酢异日将代父承祀故因登馂受酳而献爵以昭敬养也是以下有酳而无酢少牢者不酢非嗣子故也
　　主人拜受爵
　　受嗣子之爵而卒爵又拜神惠之余不可以子将之而有异也
　　其服皆朝服冠缁带缁韠【记】
　　主人冠端以致隂幽之思内心乃合漠之本也宾兄弟有司朝服私有司且假大夫之臣之缁韠以外心见仪物之盛所谓致其济济漆漆也尸祝佐食宜与主人同心故服亦同
　　覆两壶焉盖在南明日卒奠鼏用绤即位而彻之张尔岐曰覆壶谓倒置其壶口下腹上以漉涤濯之水至明日尊于户东始注酒焉盖即绤幂未奠不幂卒奠乃设之奠祝洗酌奠铏南也即位尸即席位
　　宾与长兄弟之荐自东房其余在东堂
　　长宾长兄弟荐于阶上则陈于东房为便其余设阶下则陈于东堂为便不言祝主人主妇者阶上之荐尚出自东房况荐于室中者乎
　　佐食于旅齿于兄弟
　　士祭其祖诸父皆与焉大夫祭曾祖从祖皆与焉而经但言兄弟盖各于其辈行齿序非于主人为兄弟也长兄弟盖属尊而年长者佐食若取诸伯叔兄弟子姓则各于其辈行齿
　　尊两壶于房中西墉下南上内宾立于其北东面南上宗妇北堂东面北上
　　北堂宜在东夹之北而户于西墉之北以达于房或南上或北上皆以向明者为上也宗妇亦东面以受主妇之酬又兼有宾道也
　　主妇及内宾宗妇亦旅西面
　　时祭各有祖祢而女兄弟宗妇得羣聚于祭者之家何也惟命士立庙然后召延族姻祭于寝者礼必甚略即同为命士筮日各以其吉筮前祭后皆可以相助也其长者于是毖礼仪其少者于是观奠賛尊卑序列献酬相属女教因以明彰睦婣由此深固矣
　　宾从尸
　　主人无送尸之义故尸之出使祝先而宾从宾非主人虽以示送之意而不交辞不为礼与主人宿尸再拜稽首而尸遂入意同盖彼时尸于主人此时宾于尸无辞之可致无仪之可展即以无辞与仪为礼之节而上大夫傧尸则拜送于门外又别有义此记所谓深而通也
　　众宾及众兄弟内宾宗妇若有公有司私臣皆殽脀先王制礼皆因人情之实以为事物之节故精粗毕贯而性命之理顺焉如祭祀之有献酬縁祖考之心必浃于子姓亲宾下逮私臣而后慊而使与祭者习动作威仪之节以砺徳隅作敬让亲睦之风以逺鬭辩此固制作之精意也即以粗迹而言鸡鸣而起质明行事以至于昬若无献酬饮食之节则虽有强力之容肃敬之心亦不免倦怠而跛踦以即事矣祭之事惟祝佐食主人主妇甚殷故初献再献即并受爵焉其次则宾长长兄弟其次则众宾众兄弟至于旅酬则子弟私臣宗妇内宾徧有殽脀盖不如此则礼意之徬徨周浃者未能尽达而人情之饥渴疲劳者不能自支也天子诸侯祭末畀煇胞翟阍义亦如此

　　仪礼析疑卷十五
<经部,礼类,仪礼之属,仪礼析疑>
　　钦定四库全书
　　仪礼析疑卷十六
　　翰林院侍讲衔方苞撰
　　少牢馈食
　　曰用丁巳
　　有事于宗庙据尚书武成名诰毕命及春秋所书鲁事无非柔日惟洛诰烝祭岁日用戊辰岂事属创举则礼从而变与
　　筮旬有一日
　　特牲筮日无期以旬有一日上下所同也天子诸侯惟致斋乃不贰事散齐于外以国事不可废也卿大夫士私祭散齐宜朝而听事事毕反齐于家古者祭必于仲月国君之祭卿大夫皆宿齐宫若私祭常散齐于家则是月之中王事国事皆废矣
　　主人曰孝孙某来日丁亥用荐岁事于皇祖伯某士之祭称某子以该其祖之为大夫者【大射礼于大夫曰某子】大夫之祭称伯某以该其祖之为士者大夫祭三庙皇祖即其曾祖也凡逺祖皆可称皇诗曰周公皇祖春秋传曰皇祖伯父昆吾　张尔岐曰注某伯且字也谓其字无可指且言某以拟之且者聊解经言某之意也非谓人之字为且字也疏大失注意士丧礼筮宅注某甫且字也若言山甫孔父彼处疏云孔甫是实字以某甫拟之是且字却甚分明可证此疏之失又注云大夫或因字为諡顾炎武云乃氏字之讹
　　以某妃配某氏
　　古者诸侯不再娶以媵摄内事则配享者可定于一宗子虽七十无无主妇则卿大夫以下娶有再三者矣而配止一人故加以某妃配于某氏之上以别其为元妃继妃也若元妃见出而承祀者继妃之子则以生母配无疑矣若妇徳无亏殁于中道而子孙不以配是私其所生而黜先妣于殁后也经传无明文故朱子不从伊川以生母配之説而以顔真卿家祭并配为宜后圣有作不可易也矣　士二庙尸必二大夫三庙尸必三而惟曰皇祖何也所筮之日同命筮之辞同举尊者则余可知矣尸有尊有卑入庙而相见必有仪傧尸而旅酬必有法经记无见焉何也盖诸侯五庙天子七庙卜尸延尸之礼必前见且不一见矣故于大夫士畧焉
　　左执筮右兼执韇以击筮
　　韇不可举以击筮盖以蓍触韇而振动之文义与李牧衔剑征之于柱以自刺同
　　乃官戒宗人命涤宰命为酒
　　命涤注兼宗庙之埽除非也若黝垩丹漆则非前期十日所能办埽除事轻易举当包于官戒中宗人所命惟涤濯祭器耳前期十日始为酒故初成尤浊滓汁相将记曰缩酌用茅明酌也又曰醆酒涗于清汁献涗于醆酒以初成之酒浊故用旧醳而清者以明之
　　前宿一日宿戒尸
　　士前期二日宿尸以助祭者少【按曾子问丧奠至士乃有不足则取之大功以下不足则反之之文义可类推】比时其物必躬亲之于前夕视濯视牲故宿尸以前二日大夫之祭官宿其职则祭之朝视濯可矣特牲祝命尔敦而少牢不命义与此同皆因事之情而为之节耳
　　明日朝筮尸
　　士筮尸于三日之前而大夫以祭前一日何也卿大夫数少若早筮尸或诸侯来朝王使及贵国之宾当以祭之日至不易期则国事不能供易期则诸事皆宜重戒故仅为一夕之期然后事可必耳士则数多僚属相摄国事不废故期可早定【若遭变事宜废祭如曾子问所列则士与卿大夫畧同无为筮尸之期有异】
　　吉则乃遂宿尸
　　特牲主人亲宿宾祭之日宾即位主人再拜少牢不宿宾并无接宾之仪位何也宿宾之仪已具于特牲故此篇直至盥匕而后宾见于经犹戒宾之仪已见于冠与饮射故特牲惟见宿宾之节而戒则无文也
　　尸送揖不拜
　　大夫能亢其宗故虽尸之尊犹揖以送
　　若不吉则遂改筮尸
　　祭日既定不容更缓也
　　既宿尸反为期于庙门之外
　　注谓大夫尊宿尸而已余使人宿之非也筮尸乃祭前一日事也乐器既陈以待展声祭器既陈以待涤濯则宾及执事者皆在列矣何事又使人宿哉惟宜卜为尸者反于家以待卜耳士之筮尸前期三日故不得不宿宾而以祭日并祭前一日视濯视牲之时告耳　刘捷曰不举接宾以下仪节以宾及子姓兄弟之位拜送之节视濯告具视牲告充之仪壹与特牲同故不言而惟举其异者盖祭之晨雍人廪人司宫但言摡器则前夕已陈而濯之不必言矣司马刲羊司士击豕则前夕已视之而告充告备不必言矣
　　主人门东南面
　　特牲主人东面此南面以宾即公士卿大夫亦有相临长之道也视杀特着有司北面则为期宾及众宾壹如特牲之东面可知矣
　　司宫摡豆笾勺爵觚觯几洗篚
　　特牲两敦几席并陈于西堂以待设此篇不言所陈之地以大夫四敦陈于房中与特牲异故总于主妇之荐设见之几席则陈于西堂与特牲同可互见故文略耳
　　卒摡馔豆笾与篚于房中放于西方设洗于阼阶东南当东荣
　　于房中举篚则洗并设可知文略者以下篇主妇洗于房中见之也几不言所陈之地已见特牲
　　司宫筵于奥祝设几于筵上右之
　　特牲祝筵几以神席与器物异不可以私臣设也大夫官具故二人共之又于所共别差等焉公食大夫则司宫设几轻重之权衡具见矣
　　主人出迎鼎除鼏士盥举鼎主人先入
　　士礼以举鼎属宾长佐食及执事之人故主人以身先之大夫不亲举鼎又除鼏而先入非以尊而怠于事也官宿其事则主人专致其内心以与神明交而僾见忾闻焄蒿凄怆之精愈着矣丧礼百官具百物备不言而事行者扶而起言而后事行者杖而起亦此义也又大夫则年非壮盛或不能以筋力为礼
　　陈鼎于东方当序南于洗西
　　庭中地广故特掲序南则知在庭之北而迩于阶不惟鼎之位着洗之位亦愈明矣东方即特牲所云阼阶洗西即特牲所云阼阶西序南洗西位次详于少牢故特牲文畧
　　宗人遣宾就主人皆盥于洗长朼
