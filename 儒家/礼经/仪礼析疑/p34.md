<!-- { "loadSidebar": true } -->
　　以郊用辛社用戊辰既不可通崔灵恩易为兵事庙祭考之诗书亦不尽合曲礼内事称孝王某外事称嗣王某则冠昏告庙及四时之祭皆内事也宾戎祀外神皆外事也观武成祭周庙用丁未柴望用庚戌可徴
　　哀子某哀显相
　　如称亚献之主妇则不得云显称三献之宾长则不得云哀盖谓众子及嗣孙也弟副兄孙承祖皆天之显道故曰哀显相
　　敢用洁牲刚鬛香合嘉荐普淖
　　豕腊天产也黍稷地产也尸所饭惟黍故独举香合笾豆之荐陆产水草之和具备正所谓嘉荐普淖也辞意本不待释而明注误以曲礼刚鬛香合等为人君祝号而不知其为上下之通称由此曲生支节义皆蒙混
　　明齐溲酒
　　丧奠皆兼用酒醴象生人之饮也至虞则用明水和醴齐渐易而即吉杂记所谓以吉祭易丧祭此类是也注谓以新水酿酒固失之敖氏谓溲酒为衍义亦未安
　　三虞卒哭他用刚日亦如初曰哀荐成事
　　记本谓三虞则庙寝奠祭之哭至此而终而注乃谓别有卒哭之祭盖惑于檀弓记文而不知彼记所云卒哭曰成事者乃举卒哭以当三虞曰以吉祭易丧祭者盖于是日丈夫脱绖带妇人脱绖则祭之仪物必有异于初虞再虞【如杂记虞与卒哭祔异牢之类】而非谓三虞后别有卒哭之祭也知然者下记曰献毕未彻乃饯饯而事毕则三虞外别无所谓卒哭之祭明矣且哀荐成事乃三虞之祝辞与初虞再虞正相对者不容别为臆説也　初曰祫事以当祔于祖告乃异日祫祭于祖庙之始事也再曰虞事魄体有归得从先人于庙则灵魂可安也卒曰成事诘旦而祔礼终事备也
　　主人出即位于门东少南妇人出即位于主人之北皆西面哭不止
　　即位后主人众主人妇人皆哭无停声以俟尸之即席也至此则亲之灵魂亦将离其室矣故哀心之感更深
　　尸即席坐唯主人不哭洗废爵酌献尸尸拜受主人拜送哭复位
　　尸即席主人将有事故以敬抑哀既拜送则献事毕哀心不能自抑矣曰哭复位者号泣而行别于即位而后哭也　三虞既毕而饯则丧祭既终而吉祭以始故用吉祭之辞而曰拜送
　　祭酒卒爵奠于南方
　　吉祭卒爵献者拜尸答拜象祖考乐康嘉孝子之追养也虞以安神故承用其仪若饯则献者哭男女众宾皆踊而用从容献酢之仪则悖人情而失礼义矣
　　主人及兄弟踊妇人亦如之
　　饯在庙门之外惟献者不哭而众人之哭不止每献毕男女齐哭踊与室中不哭不敢惊室神异也
　　主妇洗足爵亚献如主人仪无从
　　主人献而尸不酢主妇献而燔不从以饯行理无淹久又举于三虞之末不宜过繁且诘旦而祔事宜预治时亦不暇给也
　　宾长洗繶爵三献如亚献踊如初
　　初献尸卒爵主人及兄弟踊妇人亦如之亚献主妇及妇人踊如初则主人及兄弟亦如之三献则凡在列者皆踊哭之久踊之多几与殡前啓后等哀亲之魄体既藏而灵魂亦将离其室也虞以安神故室中不哭饯以送神故号泣而从每献必踊各以义起也
　　尸出门哭者止
　　主人无送尸之礼以尸本子行也庙中则以神事之出门则仍兼子道无拜送之义祔仍虞尸则尸出门仍各反其次以待事也
　　入彻主人不与
　　文立于丈夫説绖带之后妇人説绖之前以见妇人不与彻也吉祭设于室中堂上故主妇宗妇与诸宰并彻饯设于庙门之外则非妇人所宜有事故兄弟大功以下入彻而主人不与妇人则拜女宾后即自闱门而反其次矣
　　无尸则不饯犹出几席设如初拾踊三
　　上记尸出门右几席既设宾出复位主人出即位于门东妇人出即位于主人之北故此记明虽无尸不饯而主人妇人及宾犹出也犹出断句几席设断句则情事显然注疏以犹出几席为句辞义俱不相贯尸先出则几席从之而后宾主人出无尸则主人
　　主妇先出视几筵之设以致其哀慕曰拾踊三则宾亦出可知矣虞祔而退之宾义此于兄弟故与众主人同踊
　　遂卒哭
　　旧説卒哭谓卒去无时之哭非也记曰父母之丧哭无时本无分于久近如斩如剡之痛有动于中乃以限于既祔而不敢哭非人情盖自啓殡以后朝庙入圹哭踊无算反哭以后三虞及饯哭踊无算皆自是而终即既祔以后殡宫朝夕奠之哭亦自是而终也
　　将旦而祔则荐卒辞曰哀子某来日某隮祔尔于皇祖某甫尚飨
　　荐即饯也以音同而讹或记者即以饯为荐也末虞既毕将夕而后饯则饯乃虞之终故曰卒辞注盖误以此为卒哭之祝辞而谓别有卒哭之祭也献毕未彻而饯则不得别为一祭明矣将谓卒哭在饯之前不惟经记无文且其后尚有饯之哭踊不得谓之卒哭盖前记至告事毕宾出而止后记别一人所为故始于死三日而殡终于小祥大祥吉祭凡礼事礼辞为前记所未备者则以所闻补之而特揭卒辞以见其他辞事之同也如一人所记则飨辞宜附于飨之下祔辞宜次于末虞之后何故言之无序若此　卒辞宜施于尸出门右设席置几时所以明饯神之义为将祔之本也疏谓迎尸之前误　敖氏谓既饯而复荐于寝无此礼义
　　女子曰皇祖妣某氏
　　父母之心哀其魂魄无归故祔之盖必祔庙而后可比于殇与无后者从祖祔食也其祭至适若长为父后者而止与妾母之不世祭同但妾母于适孙止而庶子之子可承祀女子无归者则不及再世耳
　　明日以其班祔
　　疏谓天子诸侯始有主士大夫无木主以币主其神臆説也曾子问天子诸侯出师无毁庙之主乃以币帛皮圭告于祖庙载于齐车惟受命于主故可以币代耳庙既毁主犹藏之祏况无木主而专用速朽易蠧之币乎　人寿以百年为极子死而已之父尚存者有矣父没而父之祖尚存未之有也万有一然则士大夫无高祖之庙安得祔于中一以上哉礼穷则变必有以权制如妾祔于女君者以其事旷世不见故经记无文耳
　　用嗣尸
　　注称虞祔尚质未暇卜尸近之而义未尽也祔与奠告之祭相类为新死者设尸像其进见于祖祖之尸不必设也【人君月朔朝庙聘使出入奠告皆不设尸】为新死者设尸而改卜则悖矣故嗣用虞尸理当然也
　　孝子某孝显相夙兴夜处小心畏忌不惰其身不宁未葬以前耳目思虑瞬息不在于亲则为失其本心而无所畏忌又或昬忽懈惰则形色必违于礼故着之祝辞春秋传叔向称范武子之德曰其祝史陈信于鬼神无愧辞若主丧者及众主人心无畏忌身实懈惰夙兴夜寐无甚不宁而以此告于先灵能不怵然内愧而怍于族姻友党乎先王制哭踊之节正荐告之辞皆所以振发人之本心而俾自循省也
　　用尹祭
　　尹正也三虞皆以将祔告于新亡者至此乃正告于祖而以孙祔乃祔祭之正也不必以脯曰尹祭诂刘捷曰虞祭侧亨至祔特豕合升乃用吉祭之正礼耳
　　适尔皇祖某甫以隮祔尔孙某甫尚飨
　　时祭必祫则飨辞宜备告如一世无尸可卜则献荐之仪同于因事奠告而不设尸者其事则同于以某妃配而受献者惟男尸也
　　中月而禫
　　注谓与大祥闲一月而禫记曰祥而缟是月禫则非闲一月明矣鲁人有朝祥而暮歌者孔子曰逾月则其善也故曰三年之丧二十五月而毕又曰禫而从御吉祭而复寝古者祭必以仲月除丧之日与吉祭近者必一月远者或二月三月故不以月计而惟以吉祭为断后世因此定为二十七月非古制固然也
　　是月也吉祭犹未配
　　母先父没而不配何也母之祔食于祖姑也久矣吉祭与祔同月祖始祧庙始迁原亡者之心不忍遽改其旧故迟之又久而后配也用此知惟父没庙始迁母祔于祖姑则其祭也亦如女子子未嫁而死及反父之室与归葬于女氏之党者从祖祔食焉耳　周官大宗伯六享特揭馈食即指吉祭犹未配者盖禘祫四时正祭外惟此为庙祀先王之吉祭而不与时祭同也大戴记言诸侯迁庙事毕乃择日而祭焉宜上下同之







　　仪礼析疑卷十四
<经部,礼类,仪礼之属,仪礼析疑>
　　钦定四库全书
　　仪礼析疑卷十五
　　翰林院侍讲衔方苞撰
　　特牲馈食
　　疏谓无问庙数多少皆同日而祭毕是也又云皆先祭祖后祭祢则失之矣献有多寡每献同时而毕事然后节简时寛礼意浃洽若祭分先后即兼祭祖祢亦日不暇给而况三庙五庙乎至天子祫祭惟隂厌俎豆铏簋并陈启户宜彻于堂东西尸入更次第以进既祭既哜旋以俎簋降然后能毕献视羣下室中之礼必大有变通惜今无可考耳惟牲则庙各一牢洛邑烝祭岁文王骍牛一武王骍牛一是也　士祭祖祢宜用二牲大夫三庙宜用三牢而经记无文必已附见于公孤之礼也神俎尸俎必用右体特牲不足以充四俎少牢不足以充六俎故聘礼赐饔饪一牢九鼎而筮一尸若祖若祢正为牲体有定虽太牢不可以并祀祖祢耳鲁颂曰白牡骍刚公羊传曰周公白牡鲁公骍刚羣公不毛祫祭羣庙之主皆合食于太庙则主各异牲明矣　疏大夫有公事及病祭使人摄士则废而引公羊传士不及兹四者则冬不裘夏不葛为征非也记曰士不摄大夫士摄大夫惟宗子盖大夫之祭鼎俎服物与士庶乂絶殊器与名不可假人故嗣子幼则惟宗子之为士者可摄是以特着之若士则凡兄弟之为士者皆可摄故文略耳【经传中不见庶人摄大夫士之祭盖虽一命之士其宾与公有司私有司不可以庶人临之也】公羊传所云乃士之失田禄而不祭者未可援据　周官王不与祭祀则大宗伯摄位量人职凡宰祭郁人受斚歴而饮之而诸侯朝觐国中之祭不得使人摄何也王在是而以丧疾命摄义可通也诸侯出国则匕鬯不可假人【春秋传云君怒未怠子姑归祭季氏乱臣不难逐君故敢干大礼耳】以宰与宗伯之摄位知诸侯在国亦如之以诸侯入王之废一时祭知王之巡狩亦如之然不可以终岁而缺宗庙之祀也其诸祠而出归而烝与
　　子姓兄弟如主人之服
　　主人之子嗣举奠者也主人之孙亦老而传之后举奠者也故先于兄弟敖氏谓以服之亲疏为序似未安
　　有司羣执事如兄弟服
　　冠礼如加端则冠端通乎庶人之服故士之子姓兄弟及执事者服皆同　冠端同而于有司羣执事则曰如兄弟于尸于宾则曰如主人尊卑各以其伦亦言之序
　　孝孙某筮来日某诹此某事适其皇祖某子
　　方舟曰适其皇祖某子则有二庙者迎祢主而合祭于祖庙明矣命筮之辞不及于考祖既许则父必从之也迎祢主或于前夕或于祭之晨二尸三尸入庙入室受献行酬之仪经记无文必已详见于诸侯孤卿之礼也　注谓不言妃容大祥后禫月之吉祭非也礼同则互备少牢特牲是也相类则参见乡饮与乡射燕与大射是也已前见则后不覆见觐礼未及郊以前已见于朝宗则阙是也享祖考未有遗先妣者必邦国礼已前见也少牢复着之示臣下之礼同也既见于少牢则特牲不待言矣虞未全吉故吉祭犹未配附记于虞特牲馈食全吉而同于祥后禫月之不配则义无所处矣时祭所卜惟一日则祫无疑也少牢特牲惟见祖而不见祢献酢及酬亦唯见一尸之礼而不及羣尸记曰周旅酬六尸尚书作洛烝祭岁文武牲异而日同则并献羣尸与羣尸揖让酬酢之仪必已见于王室邦君之礼故于羣下不复言正与此经不言妃不载嘏辞觐礼阙未至王郊以前之义例同耳
　　卒筮冩卦
　　疏引士冠礼注谓彼乃筮人书之此则卦者书之非也二篇文义未有殊异皆卦者书于方而筮者以示主人耳
　　筮某之某为尸
