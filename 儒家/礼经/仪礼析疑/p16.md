<!-- { "loadSidebar": true } -->
　　司马献服不荐俎错焉示非为侯设也服不不祭啐而适右个不敢以己之余祭侯也终则仍设荐俎于乏南明获者虽以祭侯而荐俎本为获者设也○五帝三王之世凡冦贼奸宄听断于士师其阻兵倡乱敢为不宁者皆强横之诸侯【蚩尤有苖观扈洗邳徐奄之类】故射之正鹄取义于不宁侯使贵贱少长同心于贯之以示敌王所忾之义义取于不宁侯而又祭之何也祭有非报功而以声其罪者攷工记所载天子祭侯之辞乃周官太祝诅祝所谓攻説也燕义所称则诸侯燕射乐歌非祭侯之辞师祃所祭于经传无考而后儒以为祭黄帝蚩尤祭黄帝则祷祈也祭蚩尤则必以攻説之词记曰祃于所征之地必以蚩尤为戒使不宁之方毋侮毋忽也
　　卒祭左个之西北三歩东面设荐俎立卒爵
　　以此见祭侯之时执俎而不设至获者反位卒爵而后设之
　　司马师受虚爵洗献隶仆人与巾车获者皆如大侯之礼
　　张尔岐曰观此则前注谓司马正容献服不与其徒之误明矣服不本下士其徒即得献亦宜在隶仆巾车之后○注谓不言量人此自后及先可知敖氏谓量人或不与此献指皆未明盖大射自公卿大夫庶士以及士旅食者庶子皆受献隶仆人巾车参干二侯之获者职卑事鋭疑不得与于献故特着之若量人制燔脯与郁人举斚沥于祭有常职当与卿大夫并受主人之献于适士中若使司马师与仆隶等同献于侯侧则非其伦矣
　　洗觚升实之降献释获者于其位
　　不近酌献获者之尊而实之于堂上则别设献获者之尊以祭辞称不宁侯不可与堂上同尊益明矣
　　司射倚扑于阶西适阼阶下北面请射于公如初再射升堂而后请特见于经此如初谓如初之请于阶下耳
　　反搢扑适次命三耦皆袒决遂执弓序出取矢司射先反位
　　方命三耦取矢即反位与再射异何也再射司射之事皆在次中三射则事在庭中不得不先反位也再射时大夫羣士始即事恐其或愆于仪故就次中监视之至三射则次中之仪皆前见矣而诸公卿始继三耦而出就楅与众耦同拾取矢司射命三耦后宜先反庭中之位以待事且再射止见大夫庶士次中之仪而未见其取矢于楅之仪至是始一一监视之
　　三耦既拾取矢诸公卿大夫皆降如初位与耦入于次三耦本在次中诸公卿大夫之初位亦在次中既曰如初位又曰与耦入于次义不可通必传冩者误倒其文也若作诸公卿大夫皆降入于次如初位与耦皆袒决遂云云则理得事顺而辞意亦坦然明白矣敖氏谓入次有浅深据经文所书亦无以见其然
　　若士与大夫为耦士东面大夫西面
　　再射言为耦之上下三射言所面之东西互见且相证也○士与大夫耦再射即有之而至此始见以君射之仪宾与诸公卿大夫升降进反揖让之数具详于再射礼重文繁无暇及士与大夫耦之末节故补叙于二射亦列事之仪法宜然
　　公乐作而后就物稍属
　　再射于授矢言稍属三射于乐作言稍属盖以君之血气有强弱志虑有缓急且无暇专勤艺事故四矢之行不过与拾发之节稍相属而已求以疏数如一不可必得也不过与鼓乐之节稍相属而已求以循声而发不可必得也故少寛之亦所以使自循省而知职任之重且大也
　　公又举奠觯唯公所赐若宾若长以族于西阶上如初合燕与大射观之凡曰酬者公先自饮也曰赐者即以其爵赐也【凡言赐者皆无先自饮之文】燕礼为公卿举旅曰酬为大夫举旅始曰赐盖事主于燕时寛而礼可备也大射为公卿举旅即曰赐事主于射时蹙而仪当略也宾已受酬而为公卿举旅复言赐宾者若宾如子产叔向为一国之望则公或再赐爵以风有位而公卿亦以下贤为乐也为大夫举旅仍曰若宾若长者如再举觯以赐公卿则三举觯或仍以赐宾也燕礼为大夫举旅在未立司正之前以工歌之后随立司正説屦升堂即闲有射事亦用以为欢其礼极简【观大射旅后复射之仪可知】自当继公卿而举旅于未安诸臣之前以别于羣士大射则大夫志专于射必俟射毕举酬然后理得而其心可安也【公卿即不与射而庙有着位事有秩节大夫则射不中者不与于祭】
　　庶子正彻公俎
　　王朝庶子下大夫二人中士二人侯国正必上士副必下士也彻公俎者庶子正则俎服不之庶子必周官诸子职所作之羣子也服不在王官为下士则侯国必不命之士而使当官之下士设其俎不亦舛乎
　　大夫祭荐
　　受献时不祭脯醢省其节文俾尽志于射也故三射既毕升堂坐饮而后祭荐士之献以数多射前无暇及此必待脱屦升堂别有执爵者主人无堂上之事而后可徐徧耳
　　乃荐司正与射人于觯南北面东上司正为上
　　司正即大射正也司马之事与司射等而不与于特荐以大射主于习礼观德而义不兼于立武也司马且不与况司士与执幂者疏谓文不具非也○按上下经文似羣士皆受献立于东方而后徧荐焉司正射人执射政之总故献时独荐于觯南以优异之犹燕礼之主人士也而与大夫同荐旧説俱难通○燕以示慈惠故并及司士与执幂者大射以辨名位程德器故惟射人特荐义之宜也
　　主人就士旅食之尊而献之
　　乡射之射事及献荐弟子所共实多国君官备燕与大射献酬射事皆官共之庶子惟设折俎弟子惟洗射爵酌奠而已庶子执事有列而门内无位士旅食者一无所事而位在士南特为设尊继士而献则为升于司马之士司马作之以从防同宾客者无疑矣盖士旅食者及庶子即他日之命士卿大夫也犹乡射之弟子即他日之学士可宾兴者也使之观礼则志气有所感兴使之习事则政法日以练达所以成其德达其材者即于是乎寓焉至于祭祀之有旅酬所以尽主宾之敬又以使族婣乡党情意周洽而潜消其怨争鬭辨之萌燕大射之有旅酬所以溥君公之恩又以使少长尊卑分谊详明而即是为协恭和之本圣人縁情制礼徧布周宻本末兼该而一以贯之如此○燕礼有士旅食而庶子弟子不与焉何也射节礼容威仪辞命莫详于大射乃庶子弟子所未见而宜早知者燕则君臣相乐惟将仕者使观礼可矣
　　宾升再拜稽首公答再拜宾坐祭卒爵再拜稽首公答再拜
　　燕礼公答宾主人媵爵者卿大夫皆再拜大射皆一拜惟答宾前后两再拜于饮射爵见救过之道在自下于宾媵觚见礼贤之仪当厚终也然宾始升及卒爵答再拜而奠爵仍答一拜轻重之衡寓焉外此惟始媵觯者卒觯后答再拜以此觯乃代公饮酬爵也无算爵受赐爵者答再拜以受者非宾则公卿亦礼厚于终之义
　　公坐取宾所媵觚兴惟公所赐
　　士不得升坐献与酬必俟卿大夫升坐之后等威之辨严矣而公为士举旅坐取宾所媵爵兴而授爵酌膳敬礼不殊于公卿大夫此士之报礼所以至于忘身亡家也
　　所赐者兴受爵降席下奠爵再拜稽首公答再拜公为宾举旅再拜稽首公答一拜则为卿大夫举旅皆答一拜可知矣而无算之受赐者独答再拜示君之待臣宜厚于终也犹燕礼公命彻幂公卿大夫皆降拜稽首而不复升拜示臣之事君于终弥谨也

　　仪礼析疑巻七
<经部,礼类,仪礼之属,仪礼析疑>
　　钦定四库全书
　　仪礼析疑巻八
　　翰林院侍讲衔方苞撰
　　聘礼
　　遂命使者
　　疏谓命聘时不言其国以既受行出见宰问防月之资决之非也未有命聘而不及所之之国者盖本事有淹速在途有经过故道赍不可定耳
　　使者再拜稽首辞君不许乃退
　　以此知君臣之礼惟飨食燕射乃答臣之拜其命以事或臣有复逆则再拜稽首而不答也
　　既图事戒上介亦如之
　　复言图事盖君与宰以遣聘之故及所谓之事国势邦交更与使者共图之也非然则前已言君与卿图事戒上介亦如之宜直承乃退下无为复言图事如疏所云以示别命则宜曰更命上介亦如之第曰戒者戒以事而不与图也于众戒曰不辞则上介之辞亦同于使者
　　众介皆逆命不辞
　　逆谓迎而受之与周官太仆闻鼓声则速逆御仆与御庶子同义
　　及期夕币
　　既命既戒而期则无定何也凡在行者各有宜庇之家事也视币必以夕何也陈之即载而舎于朝乃可与使者同时而就道也且在礼已受命君言不宿于家必夕币然后厥明使介告于室神而进受于君事乃顺礼乃安
　　官陈币皮北首西上加其奉于左皮上马则北面奠币于其前
　　圭璋璧琮不陈非独以其宝贵也天质自成雕镂有度无事临期而覆视之纁帛则有精麤马则有驽良皮则辨毛色非有司别择而君卿大夫临展不敢以输所以重邦交达诚悃也
　　宰执书告具备于君授使者使者受书授上介
　　将行宰以书授使者而君不视周官作大事宰賛王命则列国聘使之防书君与宰已详视之矣及夕币君不视宰及使者亦不视盖宰命宰夫官具则宰夫一一审择之陈币之时卿大夫已共见之矣此三代盛时百官得其宜万事得其序君相所以得从容论道以尽其裁成辅相燮理之宜也
　　公揖入
　　周官司士掌朝位射人掌射朝之位惟见王之揖法不见羣臣拜礼观燕射君揖公卿大夫无答者盖不敢答也以此推之惟朔月之朝羣臣小大皆宜稽首其常朝必君以事命或臣有复逆然后再拜稽首明矣
　　上介视载者所受书以行
　　视谓以示之也使者以书授上介故上介以所受书示舎于朝者使与币并载以行若诂监视载者所受书则以行于文为赘觐礼天子赐侯氏车服诸公奉箧服如命书于其上则聘书宜与玉币同载明矣
　　厥明宾朝服释币于祢
　　将告于祢遂称宾为国客自兹始也入庙则称主人对祝史之辞也载旜受命于朝称使者对君之辞也○古者五十为大夫积功累劳以至国卿则年必长矣故出释奠反献荐皆曰于祢道其常也惟至所聘之邦受饔以祭筮一尸上及于祖该其变也盖闲有笃老而父尚存者
　　主人立于户东祝立于牖西
　　此卿大夫士庙制户于室西南之征也下经宾馆有右房又有西夹所馆者乃大夫士之庙则不独天子诸侯有西房西夹矣诸疏之説必以经传折中乃得其实
　　上介及众介俟于使者之门外
　　必备集于使者之门然后序入于朝而无参错众介亦告于祖祢文不具耳
　　贾人西面坐启椟取圭垂缫不起而授宰
　　以此知夕币不陈玉也宰与使介递相授而终以属贾人责有所専也○缫借韦版绚组之説注疏俱未分明依事以测义则周官典瑞所谓天子大圭镇圭缫借五采五就缫谓裹圭之褶帛与繋绳即聘礼所谓绚组借则荐圭之韦版也朿圭又别有组执之则以组末挽指闲以防失坠所谓圭中必也韦版之用则天子祀天朝日诸侯朝天子执圭而有拜事既拜仍坐取兴执之圭为重宝非若爵觯有足有臀可以奠于地也故以韦版荐之至享礼之璧璋加于帛上则必有缫用韦版与否则无考矣
　　宰执圭屈缫自公左授使者使者受圭同面垂缫以受命既述命同面授上介上介受圭屈缫出授贾人众介不从
