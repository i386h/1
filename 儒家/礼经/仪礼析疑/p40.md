<!-- { "loadSidebar": true } -->
　　妇何也虽承献侑以致主人而本献尸之爵故主人及侑虽与尸同降而不敢受爵尸独受之以终前礼而后易爵以彰其别所以别嫌而明微也
　　主妇入于房
　　尸之降为洗爵以致主妇也主妇若辞洗则宜降阶妇人祭礼事止于堂阶故入于房以辟之
　　主人揖尸侑
　　主人从降代主妇以礼于尸也辞洗礼宜亲之主人不得代辞故待洗毕揖尸侑以升
　　尸酌主妇出于房西面拜受爵尸北面于侑东答拜主妇入于房
　　防尸之酌则自出男女相为礼不亲相与言亦不可使人致辞按节以赴而已即不辞洗而入于房以辟之义也　特牲主人受角后曰主人退则进就尸位以受角可知主妇执爵以出于房立卒爵执爵拜则复执以入于房可知其爵亦賛者受之反于篚
　　妇人賛者执防蕡以授妇賛者
　　观此则妇賛者与主妇同服必有爵者之妻益明矣不然则賛者再反房中取三敦以授主妇胡不使妇人賛者与递代乎
　　司马设羊俎于豆南
　　主人主妇之荐俎羞燔者特牲不目其人必隶子弟私人也少牢之佐食次宾以司马司士类之必族人姻党之有爵位者
　　主妇执爵以出于房西面于主人席北立卒爵执爵拜尸西楹西北面答拜主妇入立于房
　　酢爵于房内惟啐之及卒爵必对尸而拜昭神惠也特牲尸酢主妇于房中以室事未毕也傧尸室事既终不宜复入以扰室神故出于房以受爵入于房以祭荐复出而对尸以卒爵　少牢正祭与傧尸礼互有详畧鼎俎牲体之数陈器设馔之方举鼎奠尊执匕设俎割制升载之法具详于祝神之初以祭本为神而设也傧尸则畧举陈设于尸前者余无庸覆举矣正祭主人献尸惟举尸祭尸食馈以食为本酳以安食非为饮酒也傧尸则荐豆笾备湆燔进饮进羞凡所以致养之道无不备焉正祭尸酢主人主于命嘏所取敦黍切肺二者而已傧尸既备养于尸故主人之笾实豆实俎实肉湆羞燔皆于是具焉主妇献尸尸酢主妇与主人略同献侑与祝略同而佐食则杀焉彼此互见义各有当也
　　上宾洗爵以升酌献尸
　　主人献而尸酢焉常节也然侑自质明待事以至祭终则献不可以更缓故退尸酢主人于后也主妇献而尸酢焉常节也然特牲之礼主人主妇并献祝及佐食故尸各因其献而酢焉使得更事礼节乃不烦侑一而已故主妇继主人以献而退尸酢主妇并长宾献尸于后盖正祭长宾已献尸矣则傧尸之献虽暂缓焉可也　特牲宾三献燔从而少牢无燔何也特牲体少故以献皆有从为敬少牢牲体多故正祭亚献三献皆无燔至傧尸初献羊燔从亚献豕燔从三献更以燔从则义无所取矣
　　侑不升
　　特牲少牢酬皆不及祝佐食侑之礼不得过于祝佐食也酬不及而同升以视主人之酬则尸与主人转不能自安故俟尸受酬毕而后与尸及主人同升筵以受房中之羞
　　乃羞宰夫羞房中之羞于尸侑主人主妇皆右之司士羞庶羞于尸侑主人主妇皆左之
　　特牲自尸以下至私人羞同时与此异何也士礼至祭脀献酢酬加爵举奠之礼俱毕矣则同时而羞宜也大夫之礼至尸奠酬宾兄弟之献酢及酬未举内兄弟私人未献荐俎未陈无先庶羞之理又尸侑主人主妇加内羞而宾兄弟无之异时而进乃理得而情安也
　　主人降南面拜众宾于门东
　　敖氏谓未献众宾位在门东亦大夫之礼异于士者据疏士礼众宾未受献位本在门东
　　献宾于西阶上长宾升拜受爵主人在其右
　　主人就西阶而献酢致敬以礼宾亦杀仪以便事也盖众宾相继而升辩受爵若一一反阼阶而拜不胜其烦宰夫賛酌众宾不拜既爵皆此义也
　　其荐脯醢与脀设于其位
　　敖氏谓此荐脀亦每献设之异于士亦无以见其然
　　乃升长宾主人酌酢于长宾西阶上北面宾在左主人酢长宾乃先于尸酢长宾何也必终宾之酢酬而后可以献兄弟故退尸之酢于后以便事也宾在左主人在右以宾北面若主人东面以酢之则嫌于相临故向与之并　凡自酢义非一端有尊其人不敢使酢已者主妇致爵于主人而自酢是也有如其礼以答之而不宜有异同者主人致爵于主妇是也有与众人同得献一人不敢专酢献者探其意而自酢特牲宾献祝佐食致爵于主人主妇而自酢此经主人徧献众宾升长宾而自酢是也盖特牲宾承致爵于主妇之后主妇不得酢宾使主人专酢是自侈大而不让于祝佐食也使祝专酢是自侈大而不让于佐食与主人也一一亲酢则礼烦而力倦惟宾自酢则于祝佐食主人主妇意皆达矣犹主人于众宾之有旅拜也少牢傧尸主人徧献众宾与长宾之礼同使长宾专酢则似独受主人之礼惟自酢而升长宾以视之则于次宾众宾意皆达矣此记所谓深而通也
　　宰夫洗觯以升主人受酌降酬长宾于西阶南
　　众宾兄弟之酬皆饮于阶上惟私人升受下饮正宾乃升酌而降酬何也就其位以酬之不敢如众宾兄弟升之使受爵也特牲尊两壶于阼阶东少牢则皆升酌何也士礼质故设尊于阶下以取便大夫礼文故升酌于堂上以为荣也且天子之礼献尊外别有罍为诸臣之所酢诸侯亦宜然故大夫不敢与之同士则无嫌　宾兄弟交错其酬徧于子弟私人惟庭中地广可行故自长宾即降酬示非杀礼于众宾众兄弟也
　　皆若是以辩辩受爵
　　特牲献长兄弟如宾仪献众兄弟如众宾少牢则众宾与长宾同众兄弟与长兄弟同位愈髙礼愈下皆所以厚人伦美风俗也
　　主人降洗升献私人于阼阶上
　　特着私人明有司执事者不在众宾之列也国卿之尊于私人乃降洗以献之而答其长以拜所谓治家者不敢忽于臣妾也故平时能得人之懽心以事其亲而临难则死其长先王以祀礼教敬则民不苟此其切著者
　　宰夫賛主人酌
　　敖氏谓自献众宾至此凡四节惟前后两言宰夫賛见其闲二献不言賛为省文非也酬长宾宰夫洗觯主人受酌卒爵后主人洗升酌则宰夫所賛惟降洗觯而酌皆主人亲之明矣献兄弟曰主人洗升酌献内宾亦曰主人洗献则二献并中问无宰夫之賛至私人乃賛酌耳且主人降洗升献则私人之长所答拜者未必非亲酌宰夫賛酌者惟众私人故其文系于若是以徧之下也众宾数多私人分尤卑主人终日拜献礼将终不能一一自酌故使宰代若酬则不过宾及众宾长二人兄弟以族为限数亦无多虽有逺近不宜异同内宾更无使宰夫代酌之义
　　尸作三献之爵
　　宾长献而尸酢焉常节也继献侑正礼也乃退此二大节于献私人之后何也盖众宾兄弟内宾私人自质明待事终正祭献荐酢馂以及傧尸献酢致爵之节虽强力者亦困惫矣而主人之酬尸尸侑主人主妇之荐羞又一节中事相聨而不可以俟更举者故转退二大节于后先王制礼体察物情运用天理曲得其次序如此故记曰庙中境内之象又曰圣人能以天下为一家中国为一人用此道尔
　　尸降筵受三献爵酌以酢之
　　特牲宾献祝佐食致爵于主人主妇自酢此不自酢而尸酢之何也特牲尸已酢宾故祝佐食主人主妇不敢专酢而宾因自酢以达其意此则尸卒爵后尚未酢宾故俟宾献侑致于主人而后酢焉祝佐食主人义不得相统尸酢则义足以统主人与侑矣盖正祭尸已酢宾傧尸再酢所以礼于宾者备矣故可退卒爵后之酢于后以统侑与主人也
　　尸升筵南面答拜
　　主人初奠俎以至尸酢主人尸皆北面答拜今宾授爵尸乃南面答拜何也尸主人子行也侑属士也正祭毕自宜用主宾之礼若尸之酢宾则正祭时之秩节虽退于后而礼本像神自宜南面宾助主人以养尸自宜北面拜受爵耳
　　尸遂执觯以兴北面于阼阶上酬主人
　　献酢皆毕而尸酬主人则益自卑抑故北面于阼阶上卒爵而酌后即就酬于阼阶以达其意也
　　主人拜受爵尸拜送
　　正祭及傧皆曰尸答拜至酬则曰尸拜送盖礼将终壹用宾主之辞也
　　主人送于庙门之外拜尸不顾
　　下大夫及士无送尸之礼以出庙门则尸子行也上大夫则拜送于门外又以示爵禄愈盛则于父兄宗族不惟宜相亲倍宜自下以教民厚也不傧尸从献之枣糗有司荐之傧尸则侑之从献主妇亲荐皆三命益恭之义
　　卒爵主人拜祝受尸爵尸答拜【以下不傧尸礼】
　　此亦与傧礼同上下文皆曰如傧而画此四语于外何也此节次之决不可略者故覆举以为前后之分界经之通例然也
　　主妇反取笾于房中执枣糗坐设之枣在稷南糗在枣南妇賛者执栗脯主妇不兴受设之栗在糗东脯在枣东主妇兴反位
　　敖继公谓此从献之礼傧尸则阙之详于堂上故略于室中得其义而未尽也笾为从献义主于生人【特牲少牢正祭酳尸以前有豆铏敦而无笾及主妇亚献虽祝佐食皆有笾则义主于生人审矣】既傧尸则尸侑主人主妇之笾自不得于正祭荐之不傧尸而事尸于室中安得无从献乎祝佐食有司也故有正献之豆而无从献之笾侑宾之选也主人主妇皆有从献之笾则于侑不可阙矣傧尸之侑则从献之笾及糗主妇亲荐之不傧尸之祝佐食则虽有枣糗而有司荐之皆情理之宜也　特牲献尸宗妇以笾授主妇此自反取笾以正祭主妇自取羊铏则不傧尸荐笾亦宜自取也
　　卒爵主妇拜
　　较傧尸礼无羊铏匕湇豕脀牲同而荐不备盖尸已实于正饭傧尸加铏羮脀湇以示欲尸之餍饫而尸不过哜尝故可增损以别隆杀耳
　　主妇反位又拜
　　傧尸礼无此拜敖氏谓夹爵拜内子正礼傧则略之傧宜详不宜反略也盖傧礼主妇拜受爵以入于房于尸前重拜则义无所处于房中又拜则似与荐豆设俎者为礼故直至出房卒爵而后拜不傧尸则进受爵与反位皆在尸前故义当夹拜而别为卒爵之拜耳
　　上佐食绥祭如傧
　　特着上佐食之绥祭如傧者傧尸则主妇之俎实笾豆皆于尸酢荐之不傧尸则于宾长之致爵荐之皆主妇自取菹醢肺以祭惟正祭主妇献尸尸酢主妇上佐食挼祭而主妇受之以祭其礼则同故特着之
　　次宾羞燔如尸礼卒爵主妇受爵酌献二佐食亦如傧正祭祝之豆俎牢肝皆于主人之献设之故主妇之献所设惟笾燔佐食之荐脀皆于主人之献具之主妇惟献爵故一与傧同
　　宾长洗爵献于尸尸拜受宾户西北面答拜爵止傧尸礼止爵在主妇致爵尸酢主妇之后此在主妇致爵之前何也主妇致爵尸酢主妇二节虽以傧尸而行于堂上本正祭室中之事也故先举之而后酬尸荐羞及一切献酬之事继焉不傧尸则次第毕室中之事而后举堂上庭中之事是以在主妇致爵之后也尸酢主妇则已于主妇献后举之矣
　　佐食设俎臂脊胁肺皆牢肤三鱼一腊臂
　　主人之荐俎至是始设何也尸酢主人时佐食酌酢授祭主人受而祭啐尸亲执黍以命嘏主人受而卒角怀黍自不得杂进主人之荐俎以混之过此则惟主妇之致爵可设故壹与特牲同惟傧尸则特设于堂上以尸酢主人并无他事也
　　献祝及二佐食
　　特牲长兄弟众宾长于尸有加爵而傧尸则无之不傧尸则次宾长献尸以当加爵而长兄弟无献长宾于佐食补献而主人于主妇不致爵皆量时度事以权其轻重而损益之也
