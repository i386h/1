<!-- { "loadSidebar": true } -->
　　大夫为世父母叔父母子昆弟昆弟之子何以降而大功也杀其文以便事也齐衰之重次于斩期而杖者虽公门不脱焉不杖者脱衰而仍绖焉八者之服至众也不降则不可以服王事与邻国之事矣先王制礼贵者恩每隆哀每笃是故百官备百物具不言而事行者扶而起言而后事行者杖而起谓以尊而降其亲非礼意也然则尊同者何以不降也此莽歆所伪乱所谓颠倒五经使学士疑惑者也【或问】　大夫之子大夫之妾所不降者已见于齐衰而大夫所降尚未见于经以降为大功宜于大功正服见之也自莽歆于齐衰章窜入为祖父母适孙为士者一条此节又增为士者三字疏皆曲为之解而康成无主则其心必有疑焉天理之具于人心者终岂能蔽哉
　　公之庶昆弟大夫之庶子为母妻昆弟
　　大夫之庶子公之昆弟何以降也为为尸也卿大夫将为尸于公未受宿有齐衰内防则废是以降而大功也古者尸必以孙无亲者然后以其属传曰公子厌于先君之余尊信乎非也公妾大夫之妾为其子与父母皆不降则服之降非以尊厌审矣妾得伸以不与于祭焉尔大夫之庶子为适昆弟不降父之所不降则祭与尸皆无事焉尔　庶子之子为父之母服不见经何也大夫之庶子父在为母服大功父殁则其子从服而每降焉可知也不嫌于以之配祖而卑其祖与庶子父殁为母三年不嫌于以之配父而卑其父也先王制礼恩与义并行而不相悖别记曰有从轻而重公子之妻为其皇姑则君夫人在既以正其姑之名而服以妇之服矣庶子得服母之党庶子之子乃不得从父而服父之母乎【二条皆或问】　独举大夫之庶子以适子于母妻不降庶子从父而降兄弟则适子之降不待言矣
　　先君余尊之所压不得过大功也【传】
　　君在则羣公子当为祖尸其数少故虽母之防无服先君殁则君之昆弟当为曾祖尸其数多故正期可伸而大功以下降义起于为尸则皆有伦次曰先君余尊之所压则大夫不闻压其子何为与公之昆弟同降乎
　　大夫之庶子则从乎大夫而降也【传】
　　大夫之庶子从而降以祭或宜摄也摄主不厌祭不旅不假不绥祭不配其辞于宾曰宗兄宗弟宗子在他国使某辞以是知有出疆之政则祭必摄也【春秋传大夫闻君之防摄主而往虽与曾子问不合足徴以公事出疆祭必摄】无子然后摄以兄弟【祭礼嗣举奠防服大夫之子为君夫人世子如士服故知无子然后摄以兄弟】大夫之祭内防齐衰大功皆废期虽降祭仍不可得而摄也期降而大功然后大功可降而小功也匪是则祭之得行者仅矣殇之期再降而小功亦此义也【或问】
　　皆为其从父兄弟之为大夫者
　　伯叔父兄弟姑姊妹皆降而从父兄弟之为大夫者不降此奴所不能平也而圣人制为典礼乎
　　大夫之妾为君之庶子
　　大夫之三字窜入删
　　女子子嫁者未嫁者为世父母叔父母姑姊妹
　　未嫁者三字亦窜入盖欲见许嫁于大夫即逆降其亲属以示礼辨贵贱若此之严以为莾奉养皇太后不得私服其母之徴也注疏谓何以大功也三句当在上大夫之妾为君之庶子下脱误在此得之但未知未嫁者亦莽歆所增
　　妾为君之党服得与女君同【传　此传前后皆莽歆增窜惟二句为经传本文贾疏及敖氏亦觉其悖谬可徴心理之同】
　　妾为女君君之长子三年何也妇人之性惟猜妬为难化也故以礼明彰其义而潜移易焉一人有子三人缓带所以同其喜服为女君君之长子三年所以同其忧如此则女教明家和理而下型于兄弟矣妇为舅姑期其情适至是而止妾为女君君之长子三年将责以诚乎责以诚也舅姑以考终常也长子死家之大变也先祖之正体摧君及女君痛如斩而不与同其忧非事人之道也其曰女君君之长子何也无适虽庶长不可杀也【或问】
　　大夫大夫之妻大夫之子公之昆弟为姑姊妹女子子嫁于大夫者君为姑姊妹女子子嫁于国君者
　　大夫为世父母叔父母子昆弟之子已前见则其妻与之同服女子子已在其中矣公之昆弟大夫之庶子为母妻已前见此补所未见宜举昆弟昆弟之子而后及姑姊妹女子子莽歆欲实其嫁于大夫之说故专举姑姊妹女子子而并大夫大夫之妻大夫之子公之昆弟混而同之竟忘大夫之子公之昆弟于昆弟昆弟之子之降服不宜竟不见于经又忘大夫之妻于姑姊妹宜降在小功而与女子子异先儒皆习而不察耳若果行此则于不降者为附势为过情于降者为寡恩为愆义国君卿大夫父子兄弟戚属之闲离心离徳瑕衅百出而祸乱随之矣莽匿情悖行至末年妻子皆怨叛其明徴也　为王事国事而降为摄祭为尸而降乃人事之匪是则穷天理之反心无愧者【降服者不饮酒食肉御内本各如其防期】经传可徴人心允惬自窜入尊同不降诸条前儒诂经皆以为贵贵而王事国事摄祭为尸之实义蔽晦以终古贼经诬圣莫大于此学者宜审思焉　期之防逹乎大夫中庸有明文古书中未有言天子诸侯为旁亲之期者【上下各以其亲檀弓已辨其为古礼】春秋传所云为王姬服乃鲁庄公之慝礼耳
　　诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也【传】此传当系公之庶昆弟大夫之庶子为母妻兄弟下以窜入诸条简错在此
　　繐衰者何以小功之繐也【传】
　　小功布十升以上此四升半以同小功布缕之细故曰繐衰裳
　　诸侯之大夫为天子
　　康成据此传谓诸侯之大夫以时接见于天子故为天子服而士无服不知繐衰七月在大功之下小功之上则士服繐五月以别于庶人之齐衰三月无疑矣大夫有虽聘頫而不得接见天子者行人职小客则受其币而听其辞是也士有从君而王朝且任之以事者掌客职凡作事王之大事诸侯次事卿次事大夫次事上士下事庶子是也使从君朝觐适遭大防卿大夫繐衰庶人缟素而士独吉服不惟不可以列朝夕哭位即行于道路出入于客馆亦顔面无所容而大骇入临者之视听矣
　　诸侯之大夫以时接见于天子【传】
　　传以接见天子为义已失经指注疏遂谓士庶人无服又云大夫未聘于天子者亦无服悖谬极矣天崩地拆凡食土之毛者无不为之变岂惟义不可以苟安即情亦不能自已唐尧之圣百姓如防考妣宋仁宗崩深山穷谷莫不悲号尚云恩徳足以感人周自幽厉以后王泽既竭而衞诗曰伯也执殳为王前驱秦诗曰王于兴师与子同仇以此知天泽之义乃民生而自具之本性也天子之防而诸侯听其臣民不为一日之服尚可望以敌王所忾乎尚可教以亲上死长乎汉唐诸儒治经虽勤程朱既作取其不当于理者辨析而更易之诚惧经之本指以之蔽晦况害义伤教如此其甚者乎　诸侯之大夫为天子服世子誓于天子而不为天子服何也古者继世以象贤故君薨子承嗣三年之防毕类见于天子天子锡之命而后其位定【未类见视天子之元士以君其国】今父在承嗣与定位不可知故其服不可得而制也古者诸侯觐于天子既事肉袒请刑世子不为天子服皆所以使自戒惧而不忘其事守也然则无变乎防之通礼父有服宫中子不与于乐则既为之变矣【或问】
　　小功布衰裳澡麻带绖五月者
　　小功大功绖同牡麻于殇之降服言澡则正服与大功之不澡可见矣据经文大功始言布带则齐衰以上皆麻也此经曰澡麻绖带别记亦曰带澡麻不絶本盖以麻为带也使用布为带则何本之可絶大功布带而小功之带转用麻何也本齐衰大功之亲哀其无受而用麻故经与记特着之倒带于绖上者如曰澡麻绖带则似绖以麻而带仍用布矣
　　大夫庶子为适昆弟之下殇
　　庶子或十年或九年则适昆弟并有服　大夫之祭至大功以上始为之废则兄弟小功之殇似无容分异未详何故
　　为人后者为其昆弟从父昆弟之长殇
　　本期大功再降而服同必有譌不可强为之说或曰从父昆弟衍
　　为侄庶孙丈夫妇人之长殇
　　男子十六有父道女子十四有母道或凶荒杀礼或孤幼无依先期而早防既为丈夫妇人疑不当以殇降故着之也必周以前早防而殇者以成人服之故礼经具此
　　大夫公之昆弟大夫之子为其昆弟庶子姑姊妹女子子之长殇
　　大夫之子又分而为二庶子为适昆弟之下殇尚有服而适子于昆弟之中殇下殇则无之小功不废祭何故创此悖情逆理之制乎疑亦为尊同不降之证
　　从祖父母
　　世父叔父期则从祖宜大功而服小功何也大功之亲皆属乎祖与父者也从祖则属于曾祖者也其恩不可强而同且服止于五而穷于缌若从祖大功则三从之缌施于六世矣【朱子语类所载乃门人之问非朱子之答也　或问】
　　从父姊妹孙适人者
　　旧截孙适人者别为一节义不可通盖从父姊妹及女孙适人者皆降在小功也
　　从母
　　从母之服乃隆于母之兄弟何也与母同生而又同类也故亲其姊妹之子常过于舅之亲其甥是以称其情而为之服也【或问】
　　外亲之服皆缌也【传】
　　外亲服广外祖父母从母之外无小功故以缌蔽之
　　娣似妇者弟长也【传】
　　弟长谓兄弟之友恭也家之乖恒由妇人嫂叔既无服故縁弟长之义而制娣姒之服以教亲睦所以内和而家理也　春秋传穆姜称声伯之母为姒叔向之嫂曰长叔姒生男似据二妇年大小而曲礼曰坐以夫之齿岂坐则从夫之序以正家则而称则从已之年以示防谦与
　　以为相与居室中则生小功之亲焉【传】
　　古者大功同财而异宫期之兄弟未有异居者以问寝视膳佐馂羣子妇所同也故娣姒妇曰相与居于室中夫之从父兄弟之妻都宫则同而所居分南北东西故曰相与同室
　　大夫大夫之子公之昆弟为从父昆弟庶孙姑姊妹女子子适士者
　　从父姑姊妹女子子在室者已降为大功适人者自当降为小功士当作人传写之误也或刘歆增窜以为尊同不降之证注疏又从而为之辞误矣　尊同不降之说最害义伤教者莫如大夫之子降世父叔父兄弟而于庶子兄弟之庶子为大夫者则不降母降为大功而庶女兄弟之庶女嫁于大夫者服加于母曾祖父母必为士而后服不降是三者于莽事尤为切近莽过礼以奉大将军凤因此得举故忍为此说隠然谓先王制礼于庶子兄弟之庶子为大夫者即加隆焉况世父之尊位冠百僚而主国政乎庶女兄弟之庶女嫁于大夫者即加隆焉况祖姑配先帝为天下母而身受天位于此人者乎虽曾祖父母正统之尊必为士而后服不降则莽之父以蚤死独未受封其母功显君之防以供奉太后而不为之服亦心安而理得矣后之儒者若尚以芟薙此数条为疑是失其本心而自比于逆乱也
　　大夫之妾为庶子适人者
　　大夫之妾为君之庶子大功则庶女适人者自当小功注疏之误皆由惑于尊同不降之说耳　妾为女君之党女君虽死服不絶而于君之党则子女而外无延服何也妾虽卑贱爱君之子女不宜异于女君若君之尊亲同軰而服延焉则与妻无别矣所以辨微而防其渐也
　　庶妇
