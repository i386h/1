<!-- { "loadSidebar": true } -->
　　妇人为子妇小功而夫之兄弟之子妇大功何也报服也姑之于妇则不可以言报夫之兄弟之子妇服不见经何也以妇服夫之世母叔母知其报也何以知其报也旁亲之相为服无尊卑皆报【或问】
　　君母之父母从母传曰何以小功也君母在则不敢不从服君母不在则不服
　　传以不敢不服为义则君母不在而不服伤于恩而愆于义矣盖外祖父母从母不必于己有恩而君母之痛如斩如剡则庶子当与同其忧至君母不在则心实无所感而强为之服义无所处也然则因母死不为继母之党服何以与此异也虽与继母同其忧而服则不可假也假之服则疑于因母之出矣
　　君子子为庶母慈已者
　　慈母如母服至重以子无母母无子也贵人之子自有母以三母有慈己之恩故服加于庶母不宜以父殁异
　　从父昆弟侄之下殇
　　侄字或衍或姊妹二字传写遗其一而又譌焉
　　夫之叔父之中殇下殇
　　妇人于夫之叔父之殇犹为之服所以与舅姑同其哀而成妇顺也所以助夫之恸而使益笃于同气也抑于此见夫之兄弟无服为逺同等之嫌故曲礼已嫁而反不与同席而坐同器而食专指兄弟而不兼姑之于侄世父叔父于兄弟之女也
　　有死于宫中者则为之三月不举祭因是以服缌也【传】观此则大夫之妻大夫之适子从大夫而降专为服重且多而废祭益明矣君之昆弟大夫之庶子之从降专为尸必以孙而大夫之庶子亦有时而摄祭亦见矣
　　士为庶母
　　父妾之无子者不得称庶母庶母有服所以笃兄弟之恩义也虽适长亦然
　　贵臣贵妾
　　贵臣乃祖父之室老【犹文王世子篇所谓贵宫贵室】于已有保持之义者贵妾则摄女君者欤大夫于庶母无服而服臣妾此以义起者犹天子诸侯絶旁期而有三衰为诸臣吊服也
　　乳母
　　注义尚浑疏则专以大夫之子言谓三母内之慈母有他故使贱者代之俱未安备三母而别有食子者国君之礼也食子者本不在三母数中大夫之子未必皆备三母而必有食子者此经所谓乳母是也若士之妻自食其子而或死亡疾病岂能不使人乳至庶人之家有故而代乳则其恩倍笃岂可不以服报乎
　　君母之昆弟
　　君母之父母兄弟妾子皆为之服而不报何也以是知妾子之服乃与君母同其忧而义不起于其父母兄弟也若女君之父母兄弟而使为女之庶子服则不论女之存亡而情无由生义亦无所处以是知先王制礼虽缌小功之轻服亦必縁哀心之感以为之质而非徒外之文也
　　公子为其母练冠麻麻衣縓縁【记】
　　戴徳防服变除天子诸侯庶昆弟大夫庶子为其母哭泣饮食居处思慕犹三年也彼于天子诸侯曰庶昆弟则父殁后也故曰三年此曰公子则父在时之服也其不食肉饮酒居外寝则不以父之存殁异
　　大夫公之昆弟大夫之子于兄弟降一等
　　观此记而经传中本无尊同则不降之文益明矣记皆补经之缺此记自首至妾为私兄弟如邦人皆记礼之变也此条及为人后乃变之尤大者故虽已见于经记仍畧举其要以该众目如降服中有尊同不降之例则变中之再变且为经文所缺必特书而详阐其义矣莽歆于经传徧布增窜而独于此记遗焉盖民彞不容终晦故作伪者必有时而自败露焉耳
　　兄弟皆在他邦加一等不及知父母与兄弟居加一等以事之变而生其恩故不得服其常服也别记曰生不及从祖父母诸父昆弟而父税防已则否情之所不属不可作而致或并其服而去之所以责服其服者之诚也【或问】　戴记専指小功盖以小功以下为兄弟与不及知父母与兄弟居加一等决之也古者大功同财虽异居而同一都宫则幼室父母与大功之兄弟居者多矣岂能徧加齐衰重服必无大功之亲而后依小功之兄弟耳
　　夫之所为兄弟服妻降一等
　　妻从夫而服其亲族皆前见于经记惟兄弟无服此约举其大凡而传写者误衍兄弟二字也
　　庶子为后者为其外祖父母从母舅无服
　　观此则大夫之子有降服为为尸或摄祭而非以父之尊厌益明矣有死于宫中者三月不举祭故庶子得为其母缌虽适子亦得为庶母缌以庶母死于宫中祭己为之废也外祖父母虽尊亲而为外防则祭不废祭不废无为脱衰而即事则无服而心防焉其可矣然则小功而祭不废者非脱衰而即事乎父族之小功皆自高曾以下一体而分焉者也父母在殡而逺兄弟之防可往哭即斯义也
　　改葬缌
　　昌黎韩氏曰此谓子之于父母其他则皆无服衞司徒文子改葬其叔父问服于子思子思曰礼父母改葬缌既葬而除之不忍无服送至亲也非父母无服无服则吊服而加麻或曰经称改葬缌而不着其月数似三月而后除也子思则曰既葬而除之今宜若何曰自启至于既葬而三月则除之未三月则服以终三月可也
　　命妇吊于大夫亦锡衰
　　必于所吊大夫之妻有连或彼此皆春官世妇与之属公事其夫死不容不吊唁其妻故具是礼
　　何以言子折笄首而不言妇终之也【传】
　　传言妇与子不同宜齐衰恶笄以终防也女子居父母之防既练而归卒哭后何以事暂还夫家故易吉笄而折其首盖恐舅姑以为嫌与养有疾者易服之义同耳其事毕而还父母家仍宜恶笄礼以权制而旋反其常者类如此疏谓妇人以饰事人虽居防不可废修容悖矣
　　考定仪礼丧服【附】
　　大夫之子为世父母叔父母昆弟昆弟之子姑姊妹女子子无主者为大夫命妇者唯子不报
　　为大夫命妇者六字刘歆窜入削之则经义坦然明白
　　传曰大夫者其男子之为大夫者也命妇者其妇人之为大夫妻者也无主者命妇之无祭主者也何以言唯子不报也女子子适人者为其父母期故言不报也言其余皆报也何以期也父之所不降子亦不敢降也大夫曷为不降命妇也夫尊于朝妻贵于室矣
　　无主者无祭主也唯子不报言其余皆报也【传本文宜止此】此传义悖辞舛全不可通郑氏止辨唯子不报专主女子适人者之非而不知无主者下增命妇之三字则非命妇虽无主亦降显与经背况此经本言父族正服之期而兼及姑姊妹女子子无主后者而首曰大夫者其男子之为大夫者也命妇者其妇人之为大夫妻者也使人莫知其所指且于其余皆报也下忽接何以期也父之所不降子亦不敢降也更不知其义之所属矣至谓大夫不降姑姊妹女子子之为大夫妻者乃为其夫尊于朝则苟有人心者忍为此语乎盖经文本无为大夫命妇者六字歆既窜入故复窜传文而故乱其绪使人莫解正与文王世子篇所增窜周公践阼等语及莽传奏议诏诰悠谬恍忽之语畧同使果有尊同不降之礼则经文当云大夫之子为世父母叔父母子昆弟昆弟之子姑姊妹女子子之子为大夫命妇者姑姊妹女子子无主者唯子不报其义始明其辞始顺以是知为歆所伪乱无疑也
　　大夫为祖父母适孙为士者
　　上经已明着祖父母适孙不宜复有此经此传莽歆之意盖谓大夫于祖父母之服尚疑于降而特着其不敢降则等而下之者之降絶无疑矣此皆阴为莽不服其母解尔
　　曾祖父母为士者如众人
　　为士者如众人亦歆所窜也正统之服齐衰三月而犹疑于降絶乎不仁人之言其流毒逺矣
　　女子子嫁者未嫁者为曾祖父母
　　传曰嫁者其嫁于大夫者也然则嫁于士庶人者曾祖父母之服有异乎合下二语皆歆所窜
　　大夫为世父母叔父母子昆弟昆弟之子为士者传曰尊不同也尊同则得服其亲服甚乎哉非莽歆不能为此言也经有为士者之文亦歆所窜也服之有降义别有在与所服者之为士与否何与乎增之以为尊同不降之徴尔
　　公之庶昆弟大夫之庶子为母妻兄弟
　　义别有在传亦失之
　　女子子嫁者未嫁者为世父母叔父母姑姊妹
　　传曰嫁者其嫁于大夫者也未嫁者成人而未嫁者也盖谓许嫁于大夫而未嫁者即逆降其世父母叔父母姑姊妹之服也异哉是之谓人而畜鸣者与郑氏讥其不辞抑末矣
　　大夫大夫之妻大夫之子公之昆弟为姑姊妹女子子嫁于大夫者
　　其文重出与文王世子篇周公践阼之叠见同皆故乱其绪以设疑而惑众也公之昆弟乃以姑姊妹之嫁于大夫为荣乎　仪礼戴记而外无言服有厌降者何以知非莽歆所伪窜也事有所穷则礼从而变乃杀其文以便事而防之实无加损也【详见防服或问】王子有其母死者孟子曰是欲终之而不可得则服有厌降非莽歆所搆造明矣
　　君为姑姊妹女子子嫁于国君者
　　期之防逹乎大夫封君之孙尽臣诸父兄弟则其服皆絶矣而于姑姊妹女子子嫁于国君者不降圣人制礼乃若是其傎乎















　　仪礼析疑卷十一
<经部,礼类,仪礼之属,仪礼析疑>
　　钦定四库全书
　　仪礼析疑巻十二
　　翰林院侍讲衔方苞撰
　　士丧礼
　　死于适室
　　敖氏本引注作北墉是也亳社北牖使隂明也生人寝室北不宜有牖
　　幠用敛衾
　　大敛二衾注谓用其一以覆尸是也夷者等也大敛衣倍多衾必称其广狭而与之等故曰夷衾【天子曰夷盘大夫士亦曰夷盘则夷当以等训明矣敛衣有多少盘必与之称故通曰夷盘】覆柩之衾又宜与棺之广狭相称故通谓之夷衾覆柩而曰夷衾则不得以尸训明矣
　　复者一人以爵弁服簪裳于衣左何之扱领于带爵弁士之上服也春秋传鲁叔孙豹聘于周王赐以三命车服将葬季孙使舍之其臣杜泄曰若命服生不敢服死又不以将焉用之则复宜用上服周官夏采以冕服复于太祖以乘车建绥复于四郊而不用大裘盖大裘惟冬至祀天乃用之王之出郊不皆以祀天又庙宜用服郊宜用绥非以大裘为上服而不用也张尔岐曰扱领于带平叠衣裳使领与带齐　别
　　以物关之而非缝也故曰簪
　　受用箧升自阼阶以衣尸
　　别记复衣不以衣尸谓敛也此云衣盖暂覆之
　　缀足用燕几
　　张尔岐曰侧立此几并排两足于几两胫之间以夹持之
　　奠脯醢醴酒升自阼阶奠于尸东
　　张尔岐曰丧礼大端有二一以奉魄体一以萃精神楔齿缀足奉魄体之始也奠脯醢醴酒萃精神之始也
　　乃赴于君主人西阶东南面命赴者拜送
　　告于君必亲命赴者而拜送之若族姻朋友则所赴不一致辞各异且有在他邦者主人哀毁昬迷岂能一一自命故父兄代之檀弓记所云是也疏乃以为大夫士之别误矣赴于君而不北面何也以赴者必南行出门拜送宜乡之也
　　入坐于牀东众主人在其后
　　敖氏云众主人若有斩衰者亦存焉谓父主适子之丧而其子以斩衰随祖后也女子在室者则从母后无母其从适妇之后与
　　妇人侠牀东面
　　丧大记并举主人主妇道其常也此第曰妇人该其变也盖或死者妻早亡则子妇不可以称主妇
　　主人哭拜稽颡成踊
　　前此哭无停声辟踊无算至是有君命以敬节哀然后成踊
　　禭者入衣尸
　　衣谓以覆尸也庶禭旋彻以适房惟君禭不言彻则袭与小敛后仍以覆衾直至大敛然后以覆于外而包庶禭耳
　　亲者禭不将命以即陈
　　始丧亲者在室不忍离尸且同宫同财【虽宫分南北东西而并在都宫之中】故使人陈衣无庸将命小功缌麻众多或在他邦或贫不能禭又或以疾病事故身不能亲故必使人将命其立于堂下者或执丧事或待吊宾亦不亲禭也
