<!-- { "loadSidebar": true } -->
　　南堂之前射者司礼事者掌射政者共献荐者乐器射器皆陈焉工人士梓人司宫画物外别无所共之事故并立北阶下○升自北阶自北堂由东房以至于堂也宗庙之祭妇人由北堂以入东房冠之日赞者入北堂以洗爵而酌于房中则东房与北堂相通明矣
　　疏数容弓若丹若墨度尺而午
　　两物左右相去六尺然后射耦张臂挟弓矢乃有余地又司正命去侯物闲可容其立也
　　卒画自北阶下司宫扫所画物自此阶下
　　工人士梓人司宫本待事于北堂下画物扫画毕仍反立于其所也
　　大史俟于所设中之西东面以听政
　　乡射鹿中此篇但言设中而不举其名者侯有三则中亦宜三必己见于王朝礼又君射于国中则皮树中大夫兕中见乡射记则别见必多矣○曰以听政者匪独择士以祭其坐作进退趋走呼唱此次誓命视听之节即军政所隠寓也古者弓矢为长兵军政莫重于此此听政与上为政请射正相应○燕列祝史之位以或因燕而射则祝当释祭侯之辞也礼主于射则祝必有事不待言矣
　　卒遂命三耦取弓矢于次
　　此下司马命张侯系左下纲获者倚旌文皆不具以其于射事为必不可阙之节于射者为必容有异之仪有司羣士自州长教射习之有素故可与乡射互备而不复举耳其他与乡射大同而小变者具有精意存焉不覆举则不可得而辨也
　　司射入于次
　　大射有次非独以国君具官有张耦次者也州长防民于序习射尚功以角材力习威仪与射者皆少壮强有力之士无所用次大射则公卿大夫皆与焉老者立而待事必有所休息以安其筋骸贵者降于阶庭必有所隠蔽以肃其体貌又乡射举于春秋而择士以祭则兼冬夏严风烈日势不可以无次若乡射礼亦宜然则党共射器何难具幄幙帟案哉
　　由下物少退诱射
　　诱射之仪与乡射各有详略互备也
　　卒射北面揖
　　卒射大节故北面而揖示为诱射而射君之侯如复于君也○乡射之主人州长也故司射南面而揖大射君在阼司射在堂而南面对君以揖则义必不可盖臣在君所奉命而执事时或南面司马扬弓筮人抱蓍之类是也行礼则未有不北面者故虽聘宾啐醴必降筵北面注谓不背卿则乡射公卿之位亦在尊东而南面揖敖氏云为下射与君同物不可南面然司射少退乃不敢践君之射位非北面揖之正义也
　　遂取扑搢之以立于所设中之西南东面
　　乡射无次故司射先立于中之西南使三耦立于其西南以俟射大射先比三耦于次北面命取弓矢俟诱射毕然后定位于中之西南也
　　司马正适次袒决遂执弓右挟之出
　　周官一曰正掌官法以治要二曰师掌官成以治凡谓六官之正与贰也此经司马师司马正敖继公以为射时所立之官经指始明注义亦可通周官大司马教振旅辨鼔铎镯铙之用伍长与二十五人之长皆得假以公司马两司马之名则因射而立监得假以正与师之名明矣知非司马之卿与贰者卿贰席位在堂此正与师射时与司射聨事而终献获者则非卿贰决矣周官军司马下大夫四人舆司马上士八人行司马中士十有六人侯国爵列虽降员数虽减而职司必具司马正宜取诸军司马司马师宜取诸舆司马行司马○乡射司马不决遂以教射而不与于射也大射之司马亦不与于射而决遂特备射仪以为众式耳
　　升自西阶适下物立于物闲
　　乡射钩楹物当栋也大射物在楹间故升阶径适下物
　　卒射右挟之北面揖
　　乡射皆执弓不挟而此右挟择士以祭仪弥谨也乡射南面揖此北面对君之仪也
　　上射降三等下射少右从之中等并行上射于左阶下陿各持弓矢必中空一等乃无挂碍庭中寛广故尽阶履平地然后可并行
　　公许遂适西阶上命宾御于公诸公卿则以耦告于上大夫则降即位而后告
　　初射命三耦有辞此命宾有辞惟公卿则惟以某公与某卿耦告而不敢命以命辞有轩轾也
　　命大夫之耦曰子与某子射告于大夫曰某御于子命大夫之耦与告于大夫同事而异文义宻而文辨盖如此
　　遂命三耦各与其耦拾取矢
　　乡射取矢必拾有司教射习仪不厌其详也凡与于大射皆习仪有素者又耦多仪繁恐时不足以周事故初射不拾至再射设楅取矢于庭中于是观礼则不可以或略矣○乡射命三耦拾取矢后司射反位此经无之注疏推説义皆无据盖未详绎上下经文而考其事义也大射三耦众耦位皆在次大夫立于三耦之南司射东面于大夫之西以命众耦一人取矢未毕司射不得反庭中之位及众耦皆还反次中以俟射则司射作之以升遂适阼阶下请释获于公备命射事直至命上射不贯不释之后然后退反庭中之位中闲实无反位之事安得有此文哉乡射始命三耦取矢司射即反位者司马之位在司射之南三耦之位在司马之西南众宾继三耦而立司射适堂西比众耦命三耦取矢后必反其庭中之位乃可作三耦众耦取矢于楅而次第作之以升其所立之位命事之地絶不相同而欲以彼例此宜乎皆不得其义也
　　皆内还南面揖
　　观此则司射卒射北面揖之义益显著矣司射在堂君在阼阶虽不正对君而揖则君见之故不可以南面君在阼阶上射耦在庭中虽南向而揖君不见其面又揖后始适楅南则出次时在楅北进而及楅面必南故因之南面而揖也
　　退者与进者相左相揖退释弓矢于次説决拾袭反位乡射三耦及众耦自始至终皆拾取矢执弓立而俟大射之初则取矢于次而不拾再射三射皆取矢于楅退释弓矢反位何也有司教射则宜使久立待事以固其筋骸将祭而择士则宜休其神气使尽志于当射之时也乡射之终宾主人大夫独释弓矢反位待事至旋取以升大射至再诸公卿皆取矢于次中三射虽取矢于楅与大夫同而随升就席则释弓矢临事而后取以优尊者明矣【宾先待于物乐作而公就席义亦如此】于尊者为优则于众耦为休其神气而使尽志于射益明
　　一耦揖升如初
　　上经三耦大夫众射者皆释弓矢于次袭反位此直曰一耦揖则旋取弓矢不待言矣盖拾取矢于次仪不可废故使预习而复休之所以曲体人情也
　　大史释获小臣师执中
　　乡射一人执算以从而大射无之何也事轻人微乡射获者自执中尚有执算以从者大史释获小臣师执中则别有一人执算不待言故文略耳
　　中离维纲扬触梱复公则释获众则不与
　　离者丽也矢丽维纲而不中鹄也梱谓植之横于上者仰触于相下落而经正鹄也虽不中不逺于侯故君犹可假
　　唯公所中中三侯皆获
　　三侯南北正相值故鹄之见以差矢少扬力过强则或误中其髙且逺者矢少留力稍弱则或误中其卑且近者故有中非其侯不获及唯公则获之法
　　司射遂进由堂下北面视上射命曰不贯不释
　　以耦告则先公卿大夫而后及三耦尊卑之序也取矢以射则三耦先公卿并先君仍前诱射之义也不贯不释宾与公卿之所同而于三耦命之言各有当也
　　司马升命去侯如初
　　司马下当有正字
　　公就物小射正奉决拾以笥大射正执弓皆以从于物射以择士不中者不得与于祭篇中射人司射大射正小射正司马正司马师自始至终各有所待之事无暇身与于射疑当以祭有常职如乡师肆师膳夫郁人之类摄之非必取诸射人羣司马也其余百官有事于射者则供其本事之暇当仍更互比耦而与于射【如获者释获者倍其人数则皆可更番合耦】经记无文必己见于邦国祭礼
　　大射正立于公后以矢行告于公下曰留上曰扬左右曰方
　　不中而以其矢告俾君自省以勉于后也人君于事物之理不中常苦不自知射失其宜而不中则易明于心亦所以示君当绎思己过也凡此皆所以防纵弛养德性事近而义深矣
　　公还而后宾降
　　诸公卿升射降反位皆如三耦惟君初曰就物事毕曰还凡要节而揖君皆无之也盖惟燕食宾初入君揖而进之大射之宾亦然及正射则无为对羣臣而揖亦无为向物而揖也君不揖而宾揖则疑于揖君故不揖与君同若两君好防而射则揖当各循其节矣
　　诸公卿取弓矢于次中
　　君将射诸公卿始适次君射毕即于次中取弓矢而升贵贵优老不敢过勤其筋力也至三射则又与众耦同取矢于楅盖公卿民之师保百僚所式故使为众耦之表仪以示仪皆素习虽贵且老而不敢怠于终焉
　　司马袒执弓升命取矢
　　命取矢以下六节皆三射之始事也再射之算尚未视获未数贤获未告中算未释丰未设射爵未举侯与有事于侯者未献而汲汲于此何也以此时仪节甚繁阅时甚久而司马与司射所掌之事与用事之地各异故乘司射发命之隙使有司各供其事并行而不相悖而司射既请三射于公可直入次而命三耦矣礼之所谓连而不相及茂而有闲此其可騐者也
　　宾之矢则以授矢人于西堂下
　　再射宾取矢于堂西故以矢授于西堂下以备三射之取也举宾之矢以见例则公之矢以授于东堂公卿大夫之矢以授于次中可知矣射毕凡与射者皆授有司弓矢故不列数也矢人即初纳射器之有司
　　胜者之弟子洗觯升酌散南面坐奠于丰上降反位乡射礼执弓反位以弟子皆与射也大射弟子不与故反位不执弓盖洗觯本未执弓也
　　东面于三耦之西
　　出师之礼司徒搢扑北面誓之故乡射礼司射搢扑北面于三耦之南以三耦州之子弟可以师长之道临之大射之三耦皆士而公卿大夫并列射位故司射之面位必异
　　一耦出
　　乡射曰一耦进以立于中之西南也此曰出以位在次中
　　交于阶前相揖适次
　　耦次在洗东南乡射礼相揖出于司马之南遂适堂西彼射者州之学士也必过于司马之前以察其仪度大射之耦则公卿大夫士降阶而径适次于礼乃宜
　　宾升再拜稽首公答再拜
　　公酬宾宾再拜稽首公答一拜至饮射爵宾致爵则答再拜者四不惟答宾之亲献及夹爵隂以示事有未当虽尊者宜为理屈重自抑下所以养成其德性俾凡事不敢自是而求助于贤臣所谓各绎己之鹄也
　　公卒觯宾进受觯
　　公卿大夫饮射爵亦于西阶示法行于贵而后可以齐众也君则卒觯于阼阶之位贵有常尊也公卿大夫之饮耦不升君则宾亲献而夹爵上下之辨则然而饮不胜之爵与众耦同又使君知罚不敢行而躬宜自省也
　　司宫尊侯于服不之东北
　　乡射礼酌堂上之尊以献获者此别设尊以国君之礼与州长习射异所祭者不宁侯也不得与堂上同尊故设尊之初即正其名曰献酒示主献服不而非为祭侯也此曰尊侯不没其实也不曰大侯之乏之东北而曰服不亦以见此尊主献服不而服不转以祭侯
　　司马正洗散遂实爵献服不
　　饮食之道祭必先于生人唯祭侯则先献服不以义取不宁侯无特祭之义故使服不以所受献爵祭之盖服不以侯得献故私以祭报而又申攻责于祝辞以为戒也
　　司马正西面拜送爵反位
　　前司马正献服不注云洗酌皆西面疏因谓献旅食尊后酌者为背君此北面不嫌背君以南统于侯曲説也诸侯堂髙七尺礼行于阶下庭中君不见故虽南面无背君之嫌况西面乎○乡射众宾燕献大夫皆不拜既爵故送爵即反位
　　卒错获者适右个荐俎从之
