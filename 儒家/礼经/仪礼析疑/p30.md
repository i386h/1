<!-- { "loadSidebar": true } -->
　　疏以至祖庙后接时而再设奠疑始设者为夕哭之宿奠遂于上经祝降云所彻宿奠拟朝庙用之独不思已奠之物决无更荐之理果一宿一新则宜有特文以见之盖二奠皆新而夙具以从也子妇事父母舅姑昧爽而朝慈以甘防然后具朝馈啓肂本宜有奠而夜中非进食之时肂旁非设奠之地柩方行诸事迫遽亦无更设奠于室中之理故必待至祖庙既正柩而后设之既奠而后质明则设时正昧爽而朝之节也朝祖载柩而又奠则朝馈之节也是日已再奠至日侧则前所陈如殡之祖奠设焉故无夕奠厥明少牢五鼎之遣奠设焉故无朝奠如父母生时有嘉好庆事具盛馔则朝夕恒馈不复陈皆事死如生称情事而为之节也　殡初啓柩将行主人拜宾至是从柩者惟主人则宾不从明矣而柩至祖庙又曰拜宾则知啓时主人拜宾后宾即前行而俟于祖庙矣盖宾若从柩则必与妇人相先后且有执事之宾如祝宗人巾奠匕牲者宜先至祖庙以待事也　注谓男宾在前女宾在后主人居中男女分左右以行敖氏谓女宾从男宾在后皆未安丧之女宾乃姑姊妹女子子已嫁宗妇之以事相助者皆宜与众子妇偕行宾及执事者先俟于祖庙则主人从柩丈夫先妇人后自然之序也妇见舅姑兄公羣叔并立阶下而不正行相见之礼送丧乃序昭穆而使同等之男妇相左右何义乎
　　升自西阶
　　自始殡升棺于西阶及啓肂降自西阶而用轴迁于祖庙复升柩于两楹之闲而用夷牀既正柩朝祖又自夷牀降载于车中途属引执披及圹负繂下棺所用人数及以升以降以行以载以束以引以窆之法乃丧纪之最要虽微而不可畧者而经第曰升曰降曰正曰载曰束曰窆而不更置一辞必其法已详具于诸侯卿大夫之丧而无庸更举也
　　主人从升妇人升东面
　　柩升自西阶而正位于两楹闲故主人之升暂立于西方以俟之正柩毕乃转适柩东而西面犹妇人本位柩西及主人既降而不复升则转适柩东而西面以再奠仍设于柩西升降皆自西阶故辟之也
　　正柩于两楹闲用夷牀
　　既以輁轴升柩而必迁于夷牀何也輁轴所以行也始朝祖不宜遂用行具且其形迫地非所以尊先灵故必正柩于夷牀而后降载于柩车　未含饭死者南首不忍遽用死礼也迁尸于堂殡于西阶则北首不敢仍用生礼也惟既祖降载于柩车旋车之夕则南首以出庙由堩至于圹皆宜北首
　　席升设于柩西
　　设奠之东西先儒多据尸首所乡南北为义但以事义求之尸在室妇人侠牀东面主人坐于牀东小敛男女如室位设奠自宜近主人而与妇人相避也大敛之奠设于室中而初陈奠时众宾位在西阶下升棺为肂工役执事者皆升降于西阶舍阼阶下别无可以陈奠之地至朝祖则柩东主人在焉主人降则妇人即焉西阶上别无堂事自宜设奠于柩西妇人可暂避于室戸西以待主人之降而东也至祖奠则将载时奠于柩西以降自西阶暂停焉以俟车之旋既旋车乃馔于主人之南盖方是时明器陈于乘车之西公赗宾赗奉币将命皆在庭西舍主人之南更无可以设奠之地也遣奠在阼阶下与祖奠同皆时义宜然义不起于尸之南北首　记云祝及执事者举奠卒束前降奠席于柩西即经所谓降奠当前束也记云举奠降席而不言馔至旋车之后乃云祝馔祖奠于主人之南则举奠降席祝及执事者手执而不设与大射礼服不以所得献爵祭侯荐俎皆执以从而不奠直待祭侯毕然后奠于服不所居之乏前同义礼之细入无闲若此
　　荐车直东荣
　　荐车马事宜相连而分举之何也昬夜惟车可陈马则宜以质明荐也直东荣阶闲乃柩车之位也故下经陈明器于乘车之西柩车之东
　　彻者升自阼阶降自西阶
　　前此奠升后此奠降皆自西阶而彻者升自阼阶则口实不由足过义自着见矣
　　乃奠如初
　　注以此为陈鼎如殡之奠果尔则日侧之祖奠必别陈鼎俎经宜特文以见之盖自殡以后朝夕常奠未尝一日阙故朝祖夙具二奠以从至日侧祖道乃用前陈之奠经所以三奠同辞而不别白之者以祖用如殡之盛奠不待言耳
　　宾出主人送于门外
　　宾中夜以兴至是可就次少休息进食饮以待后事矣其有执于载柩饰柩降奠设奠陈器还车者宜复入以治事众宾送葬则俟于门外可矣
　　有司请祖期曰日侧
　　祖者饯行之祭故不以日中亦卜日先远之意且容载柩说饰属引陈器之节也不以日夕者容公赗宾赗书方书策之节也
　　主人入袒乃载
　　仪礼中有必不可畧之大节而篇中则阙焉如觐礼所阙必已见于朝宗也此篇朝祖曰荐车非后记则不知其为何车也此节云乃载非后记不知其载于何车一似仍用迁祖之輁轴矣盖自天子诸侯以至卿大夫朝祖必荐生时所乘之车正柩后天子诸侯陈柩辂卿大夫陈命车已屡书不一书故于士畧之周衰礼废及汉初河闲献王所献邦国礼藏于内府而列于学官者惟十七篇故诸老儒各为传记以补其阙
　　商祝饰柩一池纽前防后缁齐三采无贝
　　张尔岐曰墙柳自其缚木为格者而言帷荒自其张于外者而言
　　折横覆之抗木横三缩二
　　圹中虚土壤易防故以木抗之犹惧其挠折又于其下设折以承之折但言横敖氏以为未必有缩是也记曰罋甒筲衡实见闲而后折入日入则在圹内周围必叠石甓为短垣以承折折入适与圹平然后加席设抗而实土以为塜折不言数以排列满圹为度所用之木但取坚实大小不可定也设折与抗每加席者木与木相凑其间或容尘壤也折之横者为一重抗之缩者再重横者三重横从相任则虽久而无挠折之患矣抗之广轮必周于圹外缩二横三虽大木必连木而中贯之然后能合度【秦晋之闲叠石为垣覆以大石视抗折之用木更为可久】注谓折亦缩三横五似折亦再重但经止言横记言却之则不可谓再重疏谓圹口大小容棺明器皆由羡道入尤远于事理
　　加茵用疏布缁翦有幅亦缩二横三
　　张尔岐曰茵设圹中先布横三乃布缩二厝柩后施抗圹上先用缩二乃用横三注云木三在上茵二在下据既设后人所见而言其实抗茵皆三在外二在内象天之包乎地也
　　器西南上綪茵
　　上言陈明器于乘车之西折抗茵席乃借覆棺柩之物宜以类从不可别见也故先列之以为表以示明器之陈由是而西以南为上屈而反之以取方焉抗上于折茵加于席四物重累而茵在上故独举茵张尔岐曰綪当连下茵字为句言陈器从茵屈而
　　北也非然则前已详茵不应更举
　　无祭器
　　明器中无祭器上下同之注谓士礼畧大夫以上兼用人器鬼器敖氏谓大夫有无未可知诸侯以上则有之皆臆説也圹中藏用器乐器孝子不忍死其亲之意耳祭器所以享祖考而纳诸圹中则诬且防矣周礼春官之乐器夏官之兵器廞之奉之藏之每职必举不厌其烦而鼎铏笾豆天官膳夫以下诸职无一语及此此天子明器中无祭器之明徴也证以肆师职大丧共祼器遂貍之更无可疑盖未葬以前先王之体魄在堂无灌以求神之理及葬则新陟王永离裸享先王之事平生所用灌器嗣王不忍复用故貍之宗庙阶闲仁之至义之尽也康成既知貍于祖庙而又谓祼器遣奠所用则惑之甚矣贾疏因谓祖祭以前奠小不合用彝惟大遣有此裸器益谬悠而义无所处
　　有燕乐器可也
　　曰可也则不有亦可非若用器役器必不可无也而祭器不可入圹义益明矣
　　乃祖
　　后言乃奠则此言乃祖者以将还车而设祖奠告于柩也
　　祖还车不还器
　　车必还乃可驾而行器则人持之无所用还
　　布席乃奠如初
　　每奠之先必布席者拟神降于席而受享也
　　宾出主人送
　　至是则有执事之宾亦可退休而即次矣惟摈者及宰留待赗奠赙赠
　　宰由主人之北举币以东
　　张尔岐曰此时主人仍在门东北面经云主人之北指柩东定位而言此时此位虽无主人宰不得履之以过故由其北
　　主人拜于位不踊
　　主人自啓以后至虞以前夙夜不宁哭踊无算者五要节而哭踊者十有九虽强有力者亦惫矣亲宾赗奠赙赠之事并集于一时尤烦且充故自公奠公赗以外皆有拜而无哭踊即拜亦不离其位不惟力不能胜时亦惧不逮也
　　士受羊如受马
　　注于士皆以为胥徒之长非也古者下士多而胥徒少士之丧不得多发官中胥徒所谓士必其族姻朋友州里之下士也君有赗而敢使胥徒受乎士生时不得用少牢助遣奠而以羊必卿大夫也故亦不敢使私人受
　　主人拜宾坐委之
　　聘礼陈币布幕则受币亦布幕可知盖玊币亲授皮则设于幕上也主人独以赙出门何也赗奠以礼死者致命于柩前故主人拜于位赙以助生者物将于门外不得不出拜也宾于赗币亲奉之而赙物则坐委之亦重礼而轻财之义
　　若无器则捂受之
　　惟赙物有盛之之器何也赗币有定可手奉以授赙则多寡无定数布帛则承以筐篚泉布亦别以器贮其无器则赙物少可手授摈者若坐委之嫌于约而为泰故捂受也
　　兄弟赗奠可也
　　宾可兼赙而兄弟止于赗奠何也恐其力不能备礼也于宾则受赗之后曰出请曰又请则或备其全或举其一二于兄弟之赗奠曰可也则或加焉或损焉皆称其力之所能致明矣惟所知则赗而不奠盖于防者过厚则亲者必转薄所以称情立文而责之以分谊之实也别言赠者则不问亲疎贫富而皆可行赗奠赙备具而复有赠焉可也未举三者而独有赠焉亦可也故记曰赠币无常
　　乃代哭如初
　　代哭之礼后儒或以为疑不知先王所以养天下忠敬仁恕之心而厚其俗端由于此盖大夫以上使官代哭示久故相承之义不可忘也士则族姻示亲戚相依之情不可恝也且使子姓近亲触耳动心蹙然有隐时自验其哀敬之诚否则所以警发乎人心者至深且切矣
　　宵为燎于门内之右
　　宵为燎之后直接质明无夜事主人众主人宜就其位而张帷幕妇人宜张幄幕于东夹之南【柩既降于庭中不得复入东房】远兄弟姻宾宜张次于西夹之南私有司隶子弟宜次于门内之左右柩车幕覆以备风雨此宿夜之事必不可缺者也古者贵贱有等士之圹宜具广轮之度折与抗木宜具广厚之度而经记皆无文宿夜之事必已前见圹封折抗之度必可以爵等比次而得之今所存惟士礼故无考
　　厥明陈鼎五于门外
　　遣奠得用少牢犹冠礼之用爵弁昬礼之用墨车也昬冠则假之于始以厉其志宵雅肄三之义也丧奠则厚之于终以报其勤士有赐帟大夫没不呼名之义也祖奠以前犹用事生之礼不敢逾也葬引则自是而终矣故于遣奠而特假焉而礼之起各有其义学士而至于冠则入大学者六年矣九年出学舎不帅敎未有不身为士者三十而受室则郷邑之士或升于司徒而入于太学矣太学之士或升于司马矣虎门之士或列于侍御仆从矣既身为士则摄用大夫之礼可也守官之士终其身而无废事如天假之年未有不厠下大夫之列者故特假焉以示能于其职而君恩方渥也故大夫废其事则以士礼葬之盖即是以劝惩焉
　　东方之馔
　　自小敛以后皆曰东方之馔亦如之而此复具列其物以笾豆倍加也举醴酒则瓦甒觯柶可无更举矣
　　宾入者拜之
　　此时惟有执事之宾如祝史苞牲执披者然后入其余皆待于门外柩就涂而执绋以庙庭中不能容也
　　甸人抗重出自道道左倚之
