<!-- { "loadSidebar": true } -->
　　主人主妇冯当踊无算故命之冯则君先降使伸其哀而冯者之踊亦不敢无算使君久立以待也君降不言立位入棺加盖并不见其仪法必已于临卿大夫见之　据丧大记君视敛主人房外南面主妇尸西东面卒敛升主人冯之命主妇冯之此经敛时虽不见主妇之位但冯尸云主妇东面亦如之则敛时本在堂上明矣惟主人之位与面不同以义揆之则此经为正盖君位在尸东则主人主妇宜皆向君且主妇位在尸西主人位在西楹卿大夫继主人而东则去主妇位远而又有主人之位闲之于礼意为得如记所云则卿大夫直当主妇之南又卿大夫北面而主人南面更非所宜　君位堂东西乡宜近北主妇之位宜如主人当西楹而近北然后于对君视敛皆顺主人正当西楹主妇则正对尸故云尸西
　　君升即位
　　君加盖而后升男女号踊君临视之则渎矣常礼主人奉尸敛于棺妇人东复阼阶之位君视敛降立于阶下而旋当升则主妇宜仍西楹东之位或退立于房外南面经记无文必已前见
　　君出门庙中哭
　　大敛后常礼宾出妇人踊主人送宾于门外入及兄弟北面哭殡此曰君出门庙中哭则不独妇人踊于堂上而众主人亦哭于阶下矣所以不俟主人之入同哭殡者主人至是水浆不入者三日矣君亲临视拜趋益劳宜少息之也哭殡之礼乃因兄弟将归者辞殡必哭而与之同哀非哭亲之正礼也故主人送宾后亦不复哭皆人情之实也　统于君故下宾出妇人不再踊
　　贰车毕乘主人哭拜送
　　君始至主人见马首而入不敢以凶服迎君而使前君者见其迎君之归不敢哭以送君而使从君者见其哭是谓连而不相及也
　　袭入即位众主人袭拜大夫之后至者成踊
　　君不临则殡奠丈夫妇人各二踊送宾后主人及兄弟哭殡今惟君踊主人从君出庙中一哭而奠升降无踊君在不敢私踊也惟拜大夫后至者成踊而不复与兄弟哭殡必拜大夫成踊时兄弟皆哭故即以当哭殡之节也【经无文必已前见】盖至大敛礼终又重以君吊不惟主人力不能胜即兄弟亦惫矣故节文宜减皆天理之自然也
　　三日成服杖拜君命及众宾不拜棺中之赐朝夕哭不辟子卯
　　成服大礼也必君有命故有公卿大夫之位拜即于殡宫拜也若亲宾有含襚之赠而不及尸则告以既殡而辞不受故不拜注疏谓出拜君与众宾之吊临非也曲礼君吊之必有拜者虽朋友州里舍人可也乃以成服之日躬出拜众宾乎且拜君之临则不宜曰君命盖此三节乃总言是日礼事妇人即位以下乃详叙朝哭仪位耳　必数来日以四日之朝为三日者或死在夜分以前而以死日为期则实未及三日孝子所不忍也
　　妇人即位于堂南上哭
　　时庙门未辟而妇人已位于堂上何也按杂记诸侯之夫人奔父母之丧入自闱门升自侧阶妇人自外入者由闱门以适侧阶由侧阶以入东房则自内出者可知矣盖闱门本为妇人有事于外寝而设不独主妇姑姊妹女子子妇凡宗妇及外宗皆然此经没其文必已别见也　必南上主妇亲者乃与肂相对而近主人堂下直东序亦以肂在西序相对而近也妇人哭见肂而哀心感也故丈夫亦入门见肂而后哭疏乃引杂记祥而外无哭者谓殡后门外皆有哭以下注为徴失之矣杂记谓大祥后门外垩室中无哭而朔月月半之奠殡宫内尚有哭耳男子出寝门外见人不哭自君视敛外虽初丧无哭于门外之礼下注乃言入门即位而哭耳
　　门东北面西上门西北面东上西方东面北上
　　门内外主宾之位皆分为两重以当门地狭不能容多人门东西地寛必分行序列然后各居其所而不相杂也他国之异爵者无多人故其位正当门西其下则以位他国及本国之士门东门西下经皆目其人而西方不目其人盖本国他国之公卿大夫位皆见经则众士位在西方不待言矣本国之众士不位于门东何也诸公之下尚有公有司及私臣执事者舍门东别无地以容且士为吊宾不宜与有司执事者同列故位于他国之士之下而统之曰西方下经亦不目其人也公有司及私臣之位不着于经何也冠昬私礼执事者微则不着其位或并没其人丧礼亦然与射乡国事异乃经之通例　众宾位次至此始详盖未殡以前逺者未至且主人大事方殷不暇与宾序立也　主宾亲疏贵贱门内门外位次有同有异若两番叙述不独辞事重复且樊然殽乱观者为之目矣此经前列其地后目其人或列其地而不目其人或没其人而并空其地彼此互证隐见相参而其人其地其位朗然在目凡圣贤之文简而有法类如此不独春秋为然
　　主人拜宾旁三右还入门哭妇人踊
　　妇人即位以前宜有丈夫妇人易服仪位主人入门哭以后宜详与兄弟哭殡或升阶或即在堂下位面此类大节目俱不见于经则前已别见无疑
　　卿大夫在主人之南诸公门东少进他国之异爵者门西少进
　　此既殡次日朝哭之礼即成服之朝也故卿大夫诸公他国之异爵者皆至必死者君之亲旧或私与公卿有连
　　敌则先拜他国之宾
　　谓吊宾中有爵位敌者
　　豆西面错立于豆北南面笾俎既错立于执豆之西东上
　　立俟祝错醴而从之适新馔也
　　主人卒拜送宾
　　前已拜送宾复拜送何也公卿大夫有国事者宜先出姻党朋友去留亦不能齐故出者先后分二节而后送曰卒以显其义
　　无笾有黍稷
　　张尔岐曰朝夕之奠无黍稷以下室又有燕之馔也既奠殡宫又奠下室莫必神之所在也
　　主人拜宾如朝夕哭
　　以是知古俗之厚也未葬之先宾盖日有至者焉既葬之后朔奠犹防焉姻党且然族未移者可知矣祭祀同福死丧同恤比闾族党中忿争鬬辨不戒而潜消矣曾子曰慎终追远民德归厚盖深探乎先王制礼之原也
　　筮宅冢人营之
　　周官冢人掌公墓之地凡诸侯及诸臣皆授之兆均其禁故士之葬地授于冢人与庶民之掌于墓大夫者异也王朝冢人下大夫二人中士四人而胥十有二人徒百有二十人盖乡遂公邑都家皆有兆域冢人按图以授定其邱封之度及树数而使胥徒为之营居其中之室以守之者则有地治之中下士也
　　掘四隅外其壤掘中南其壤
　　南其壤者藏明器加折抗必自东西壤积则事难展也凿圹掘壤井椁献材献素献成虽小而具详俾众庶徧知其仪法也
　　命筮者在主人之右
　　以下卜日凖之命筮者宜宗人
　　度兹幽宅兆基无有后艰
　　兆基谓宅兆始定于此也张尔岐曰谓兆域之基址
　　主人绖哭不踊
　　主人免绖已前见而复曰主人绖示中无更易直待事毕而后反常服也自卜宅及井椁献材献素献成皆哭而不踊其哭也感时抚事而哀不能禁其不踊也卜幽埏治明器以安亲之魄体而哀不敢过皆称情以立文也
　　若不从筮择如初仪
　　古者族葬五服中兆域共一区故不从则左右可更择也
　　既井椁
　　殡后椁材已散布及筮宅定将用之然后搆架于殡门外如井形
　　卜日既朝哭皆复外位
　　此与前筮宅皆言既朝哭井椁献材无丈何也筮宅不言则疑主人皆徃兆域或如重丧既启轻丧不奠而阙一朝奠卜日不言或疑昧爽行筮事而后朝奠视材献器礼轻事简则朝奠而后视不待言也
　　族长涖卜
　　曰族长断自服内也设其人有君事或自有丧则以其次代记曰絶族无移服经特着其服之吉则为有服者明矣不以宗子或行卑而年少也
　　左拥之
　　丧礼绖垂以敬卜事而异其节故拥之与吉时杂佩有时而拥同义或疑三字义无着盖衍
　　考降无有近悔
　　卜宅曰无有后艰恐宅不吉而后日有艰也卜日曰无有近悔谓在途陟降无有倾侧顚顿之悔也近与后义相对旧説未析敖氏説尤未安
　　西面坐命
　　以涖卜所命命也
　　告于主妇主妇哭
　　筮宅告占主人加绖而哭此不哭何也墓在郊野亲之魄体将于是焉藏哀心之感不能至家乃哭也故哭有再此则旋入门而哭理无容再卜日主妇哭则筮宅主人归而哭主妇必同之矣
　　告于异爵者使人告于众宾
　　注知众宾谓僚友不来者盖僚友来者及外姻执友则告异爵者即众闻之矣曰使人告于其家之辞也




　　仪礼析疑卷十二
<经部,礼类,仪礼之属,仪礼析疑>
　　钦定四库全书
　　仪礼析疑卷十三
　　翰林院侍讲衔方苞撰
　　旣夕礼
　　注谓上士二庙则夕哭先葬三日疏因谓大夫四日诸侯六日天子八日非也妇人不居庐不寝苫以起居动作与男子异也一夕朝庙可于帷幕中坐以待旦若至三日五日则庙中将别有妇人栖息之所乎抑仍反其寝宫乎天子崩国君薨祝取羣庙之主藏诸祖庙【主旣出庙则日朝于无主之庙何为】卒哭成事而后主各反其庙则朝祖庙时羣庙之主皆在焉虽天子诸侯同此一夕之期明矣惟大夫丧礼无考按诸侯在其国车服政敎多与天子同大夫在其家号名礼度多与国君同庙数既异虽藏主一节上同于人君不为僭忒也惟上士二庙可由祢以之祖耳
　　请啓期告于宾
　　既卜曰即告于宾宾知葬日则知啓日矣而前夕又告者丧奠大夫以上用诸臣士则朋友虞祔然后退不独宾长三献即众宾亦代主人执事倘届期或有丧疾或服公事不得与奠则当更易其人次叙其事非啓之前夕不能定也　丧礼质请于主人故无辞下文曰夙兴则为明旦不待言矣故与祖期告以日侧异也
　　声三啓三命哭
　　营葬宜虚中以检察附棺之物属引下窆及待亲宾之事宜故男女夙兴皆不哭祝要节而命之
　　祝降与夏祝交于阶下取铭置于重
　　敖氏谓周祝取铭而降非也使祝取铭则与夏祝交于阶下于文为赘矣周祝方执醴酒而降则夏祝之升为取铭无疑也疏因此奠不言所置之地遂谓亦迁于序西南以下经曰奠从遂谓宿奠拟朝庙所设皆非也朝庙大礼不新之而以宿奠荐不亦悖乎【祭奠品物从无复荐之礼】柩旋出殡宫宫门当闭宿奠必彻于造而别用之故不复陈于序西义与柩在殡宫异矣即此可徴奠从为朝夕新奠
　　商祝拂柩用功布幠用夷衾
　　观此则夷不可以尸训益明矣盖更作大衾与柩相称也既盖棺而名为尸衾何义乎经云自小敛以徃用夷衾正以别于始死之敛衾也前此所陈夷衾大敛既尽用之则此别为覆柩之夷衾明矣
　　迁于祖用轴
　　天子诸侯殡皆用輴车承柩置肂中盖为火备仓卒可御以行也士用輁轴亦宜置肂中上篇升棺用轴谓承棺以轴然后可傅众力以举之非谓以轴转而上也此亦人举之以降然后御以迁于祖非以轴转而下也阶有级轴不能转而上下棺无輁人不能徒手以举之【輁状如牀前后横木两旁直木束棺于輁然后众手可齐举】下经正柩于两楹闲用夷牀亦人举輁轴以升而后迁于夷牀以正其位也杂记大夫死于外至于家而脱輤载以輲车至于阼阶下而脱车举自阼阶升适所殡此礼盖上下同之故诸侯升正柩至五百人盖或举之或挽之升降出入更番以傅其力也　桯盖柄之容达常者故注以名轴髀之容轴者　按檀弓记惟天子诸侯用輴鲁三家犹未敢用注乃谓大夫宜用輴疏既知大夫殡葬不用輴又以士朝庙用轴为大夫朝庙当用輴之徴皆曲说也
　　重先奠从烛从柩从烛从主人从
