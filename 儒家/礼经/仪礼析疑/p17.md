<!-- { "loadSidebar": true } -->
　　贾人垂缫袒圭以示宰也宰屈缫既视而掩之以授使者也使者垂缫复启视以授上介也上介屈缫既视而掩之以授贾人也正聘时贾人垂缫以授上介上介屈缫以授宾义亦如此宰屈缫以授使者以使者必垂缫袒圭以授上介也上介屈缫以授宾以宾必去缫袒圭而后执之以行事也惟上介之授贾人似不宜屈缫然启椟出圭者本贾人则亦不必复袒圭以授矣皆事理所宜不独以相变为贵○执圭以受命见亲受于君付之瑞节以昭其信又夕币未陈圭使得于君前一展视也虑使者听之未审故使覆述所命以不忘于心又使上介重听之设使者有故可代之传也
　　下大夫取以入告许遂受币
　　曰遂受币者聘礼宾私觌私面皆先入陈币于门内摈者辞以其币出请受然后宾复以币入相授受假道礼畧故大夫取其币以入告而不烦次介入陈及出许遂受其币而不烦相授皆体过宾之心每懐靡及不欲稽留也注疏推説皆未得其理
　　饩之以其礼上宾大牢积唯刍禾介皆有饩
　　饩以牲牵道或回逺中有停止可自为节适也刍禾不可猝具故官致之米薪百物随在可市使者计月而请道赍正用之于此必如此然后主国不困客亦可安春秋时齐桓创霸资粮屝屦皆所至之国供之故陈辕涛涂以为国必甚病而诡辞以误之也
　　士帅没其竟
　　周官讶士邦有宾客则与行人送逆之诛戮暴客者春秋传晋栾盈出奔楚过周周西鄙掠之盈有辞于王乃使候出诸轘辕则官常之废久矣
　　誓于其竟
　　事之序当在次介假道之前而退于士帅没竟之后何也所过非一邦故原始要终以该在途假道之事矣
　　朝服无主无执也介皆与北面西上
　　言介之面位而賔无见何也曰无主无执则宾之面位壹如正聘时不待言矣○玉为瑞节在途不敢轻执慎之至也上经贾人不起而授宰义同
　　宾朝服立于幕东西面
　　展币则使者为主故从主人之位以与肄仪异故特见之
　　贾人告于上介上介告于宾
　　币玉上介亲视贾人告事毕上介则告宾以所视皆完好也聘使自受玉于君前以授上介其后三展皆不复亲盖国卿多老耆不欲烦以事故记曰官盛任使所以劝大臣也
　　有司展羣币以告
　　记曰问大夫之币俟于郊自不得与公币同载同展然其币则受自公家无疑也宾与上介私赍币马义虽未安力或能具士介何从具此周官校人共使者之币马侯国宜同之疏乃谓彼天子之使与诸侯异以曲防其説固也
　　及馆展币于贾人之馆如初
　　聘币有圭璋璧琮故载用任辇恐马牛之车时有防偾入竟而展及郊再展及馆三展虽任辇尚虞仆蹶顿撼又皮帛则燥湿不时宜风日也展于贾人之馆而不于宾馆已造国都不敢复移动直俟将命之日然后以造于朝慎之至也观孔子执圭勃如战色足蹜蹜如有循则知就展于贾人之馆之义
　　宾揖先入受于舎门内
　　周官司仪宾受劳使者受傧皆升堂听命下拜登受此经则授于舎门内而不升堂当以此经为正盖下拜登受惟天子有赐于诸侯则然周衰礼壊臣于君皆不拜下故君有赐皆登受于堂有司莫能正久之且以新仪易故籍而成周之旧典遂失其传惟聘礼则肄习者多故籍尚未改耳
　　劳者再拜稽首受
　　傧币乃友邦之君官授聘使者故如见友邦君而稽首也与宾前后稽首同义奉君命而出劳则如见与国之君
　　宾再拜稽首送币
　　疏引归饔饩宾傧大夫礼谓注受送当作授送证据甚确敖氏仍从注未安
　　夫人使下大夫劳以二竹簠方
　　诸侯之邦交歳相问殷相聘者必兄弟婚姻之国也【若同州之国皆行此则物不能具人不能供记曰若兄弟之国则问夫人明非兄弟之国无问夫人之礼】故有聘享夫人之礼而主国之夫人亦使大夫答礼焉其相朝而大飨主国之夫人亦与焉王后惟二王之后有祼大宾客宫卿诏后礼事九嫔从必后之母家王之近属伯叔父兄弟也内宰掌致后之宾客之礼浆人共夫人致饮于宾客之礼则为王及后夫人之亲戚明矣考之春秋惟齐晋宋卫与鲁交聘入春秋之始陈为望国一聘于鲁春秋之末郑视诸小国为强大一聘于鲁秦楚吴越之聘则以盛强而窥东夏用此推之则周初旧典惟大国物博易具官备能供乃举殷聘若次国小国虽兄弟婚姻庆喜吊忧而外惟问可时通当殷聘之期则小聘耳
　　下大夫劳者遂以宾入至于朝主人曰不腆先君之祧既以俟矣賔曰俟闲
　　致命受聘以至之明日礼有常经而帅以至于朝縁宾之心使事未通不敢就馆也主人曰以俟示聘君有嘉命迫欲受之也宾曰俟闲设主君有疾病事故当择日而行事也受聘于庙而礼辞则曰祧何也几邦交多逺承于上祖或在已祧之列礼行于太庙则凡主皆在祏也
　　公再拜宾辟不答拜
　　再拜重友邦君以好来命也故宾辟而不敢答
　　公揖入每门每曲揖
　　注卑不逾尊者之迹谓主君由门中而宾入不中门偏近闑则不逾君之迹介与摈各拂闑则不逾君与卿之迹士介拂枨则不逾上介之迹疏似未达
　　上介不袭执圭屈缫授宾
　　垂缫者使玉体呈露而不结束故见组未之垂屈缫者周回而结束之也故贾人始启椟授宰及聘授上介皆垂缫使受者目击其完好也宰授使者上介授宾皆屈缫盖结而授之使便于执也注谓屈缫并持之辞未分明其谓并组约圭而两手各持组末与
　　介皆入门左北面西上
　　司仪职及庙门惟君相入本两君相见之礼羣介皆入人臣奉使之礼也周衰大夫强僭不肯循臣礼之常【如卫孙林父聘鲁君登亦登之类】又不能强上介从已以入而显用两君之礼故尽止羣介于庙门外而惟主君之相入耳与受劳受傧之升堂同皆有司失其传
　　宾升西楹西东面
　　旅摈于大门宾北面对君之礼也至升堂则东乡而与主君正相对传己君之命也及至命则公左还北乡而拜凡敌者之礼拜皆北面如亲见聘君也若东面则似答使者矣
　　摈者退中庭
　　公与宾方升阶而致命摈者无事焉堂髙七尺若立阶下转不见楹闲所有事故退立于中庭然后可要节而进以释辞相拜也
　　宾三退负序
　　此经三退即司仪所谓三辟也同有事于楹闲退之外别无辟法注疏强为分别似未当
　　公侧袭受玉于中堂与东楹之间
　　敖氏谓公西面宾东面以授似尚未安凡敌者之礼授受并乡故变其乡而不并然使东西相对则使臣仍过于抗按賔致命主君北面则楹闲拜后进至中栋宜右还西南面宾三退负序后宜进就主君东北面进玉以答其敬义乃尽情乃安○中堂言南北之度东楹之闲言东西之度故曰与
　　宾出当之坐摄之
　　俟宾之出而当之以摄示亲受于宾也
　　公侧授宰币皮如入右首而东
　　前士受皮者自后右客注约私觌牵马者自前西向出敖氏谓与受马之仪相变此注右首变于生敖氏谓右当作左义甚琐细存而不论可也
　　宾奉束锦以请觌
　　疏引春秋传公防晋师于瓦证晋卿乃从君见主君法非也经书防晋师则君不在师中明矣传亦无君在之文未可曲证
　　公出迎宾以入
　　聘享不出迎縁使者之心欲敬将君命而自致其为臣之礼也至是而出迎权主君之义不宜竟以内臣之礼待故转于其私觌自抑下耳
　　宾进讶受几于筵前东面俟
　　疏谓受几受醴不北面以礼未成义尚未备受几时将俟公之拜而以几辟公拜送非于阼阶则东序端而宾筵在户牖闲若北面则不见公之拜无以要其节而为礼矣受醴后亦然
　　公壹拜送宾以几辟北面设几不降阶上答再拜稽首主君受聘享各再拜受夫人之聘享亦如之宾皆不敢答至是礼宾故见君之拜即再拜稽首于阶上以示震动恪恭不敢当此盛礼而不暇循降拜升成拜之常也【燕礼公亲酬食礼公拜至揖食将饭受有币皆先降拜而后升成拜】受几受醴宾皆不降所以自别于主国之臣也主君于聘宾受聘享不出迎以臣礼待之至私觌而后以宾礼迎焉聘宾于主君初拜于阶上以见其为异国之臣及礼终拜稽首于阶下然后一同于己国之君屈伸先后皆天理之自然也
　　摈者退负东塾
　　要其节而出不复受命于君故逺退于东塾以便事也
　　公用束帛建柶北面奠于荐东
　　宾建柶奠觯以将降辞也公用束帛下疑落酬字
　　升公北面再拜
　　宾入门奠币再拜稽首主君不答不敢受其臣礼也故于其升则再拜焉
　　宾三退反还负序
　　反还负序至墙然后旋而东乡也盖其退也转面而西乡不敢见主君之拜也至序而后东乡则主君拜已毕矣以是知致命之初主君当楣而拜宾逆退负序面犹乡东所拜者聘君之命也使者宜辟逺之而犹可以见主君之拜焉耳
　　摈者曰寡君从子虽将拜起也
　　公辞下拜多矣惟此着其辞何也燕射乃本国之臣即聘宾之拜醴币亦奉君命将公事虽辞不必如是之恳至也惟私觌下拜以送币故独释此辞而他无见焉
　　上介奉币皮先入门左奠皮公再拜
　　宾介私觌主君皆拜于未受币之先既受币之后则宾介再拜稽首主君皆不答示始入之拜乃执主人之礼与拜至相类而非重币物也惟享币再拜而受如主君亲授故执敌者之礼
　　介出宰自公左受币
　　上言北面授币公受之也介出而宰自公左受币则受于公可知盖公侧授宰币已见宾觌故于介省文
　　公答再拜摈者出立于门中以相拜
　　士立门外不见公之答拜摈者立门中要其节而赞然后得闻而辟焉正聘时公拜宾虽三退而面犹乡公私觌反还负序则退时转面而不见公之拜矣至士介则公拜于庭中而士辟于门外辟之中亦有差焉惟上介之辟无文盖仪与宾同士介门外犹辟上介无视公之拜而不辟之礼其转面南乡而三退待公既拜然后反还振币无疑也但庭中广且深去门逺非若堂上有负序可表故并没其文使读者上下比类而知其必然耳○主君于宾介之觌皆拜于未受币之前犹燕与公食大夫之礼之拜至也及送币再拜稽首皆不答至士介则惟宾代之辞公答再拜时众士已出辟中门之外其币则使宰夫受之等威严辨如此盖天下有王卿大夫士皆王爵也故异国之臣亦得以君道临之所以辨上下定民志也周之衰始于霸国防盟擅易周班其终至于渉佗成何众辱卫侯列国皆有叛志晋亦不能复宗诸侯而六卿且不有其君记曰以旧礼为无用而弃之者必有乱患可不惧哉
　　士介皆辟士三人东上坐取币
　　摈者执上币以出时士介皆出门公拜辟于门外之后三人复入坐取币也不言复入可知也
　　公出送宾及大门内公问君宾对公再拜公问大夫宾对公劳宾宾再拜稽首公答拜
　　周官司仪出及中门之外即大门内也诸侯相为宾主君出郊以劳故于聘君必出庙及大门而后问示不敢即安若欲就客而问之也司仪问君君拜则客辟劳客君答拜则客趋而此经缺焉何也宾始至入门左公拜宾辟劳宾君答拜宾三退负序拜君之命使者犹趋辟则更端而问君之起居礼义尤重趋辟不待言矣公醴宾拜送几宾以几辟公受觌再拜宾三退反还负序今释辞以慰己之劳苦礼义尤勤趋辟不待言矣且仪礼所详礼之细目也周官所布礼之大纲也问君劳客之辟列于职官人莫不知故不复详而惟详于司仪所未列者耳
　　腥二牢
