<!-- { "loadSidebar": true } -->
　　敖氏谓两端为俎之前后非也应为左方右方盖髀贱先载居两旁两肩两胉次之则脊肺正居中央其序乃顺
　　祝受巾巾之由足降自西阶妇人踊
　　妇人在阼阶上惟见设奠而降故一踊丈夫在西阶下故见奠者之升而踊降又踊其节宜然非哀有浅深
　　乃代哭不以官
　　小敛彻奠后乃代哭则前此哭无停声递代者必主人主妇众子姓众妇及女子子可知矣代哭不以官宜大功小功之兄弟姑姊妹兄弟之子之子妇也疏谓哭无时有三节惟练前葬后朝夕哭阼阶下无无时之哭未安自虞至练日月甚长亲丧未久庐中竟无哀心之感则非人理哀至而抑不使哭则非人情其然则朝夕之哭亦似强赴其节而不诚矣盖父母之丧哭无时本无分于久近特其中自有防数耳
　　宾入中庭北面致命
　　君使人吊尸在室使者自西阶升致命于堂上自当东面小敛后尸在楹闲主人在阼阶下使者致命于中庭自当北面君襚致命于堂自当与吊者同入衣尸而不言其面位何也以自右而衣之不待言也知然者奉君襚不可绕足而由左
　　宾升自西阶出于足西面委衣如于室礼降出主人出拜送
　　任宾自升委衣而主人不与之俱以襚者非一人毁痛方深水浆未入不能备礼也
　　朋友亲襚如初仪西阶东北面哭踊三降主人不踊朋友哭踊而主人不以踊答何也辟踊哀之甚也亲宾将襚宜各致其哀主人则不食三日哭无停声若皆以踊答将病不能兴矣小敛以后哭使人代义亦如此如必勉焉以观众人之耳目则反不得其情初仪谓将命摈传至拜送之仪非如小敛前亲襚之仪也小敛惟亲者庶兄弟襚大敛然后众宾襚必定制如此朋友则情亲义重故大小敛皆襚襚必亲
　　襚者以褶则必有裳
　　至大敛乃见此文明小敛不以褶也或以众宾中有窭不能为礼者而不以物薄废与【古无木绵着必以茧】
　　宵为燎于中庭
　　大敛增冯尸升柩攒涂三大节或君亲视敛礼事繁重前夕必有夜事于中庭故为燎也小敛衣衰器物夙具敛日陈之事不纷前夕当无夜事若尸未入棺男女守之室中房中夜不息烛自不待言故无其文但尸侇于堂则及宵妇人当入于房主人及亲者当侠夷牀经不言必己见于君卿大夫之礼耳
　　厥明灭燎陈衣于房南领西上綪绞紟衾二
　　死与徃日曰厥明则知袭以次日而明为三日之朝但言衾二不举绞紟之数者丧大记小敛布绞缩者一横者三大敛布绞缩者三横者五小敛绞数已见上经而大敛不言非遗之也必已别见而不覆举耳
　　君襚祭服散衣庶襚凡三十称
　　始袭明衣之外加褖衣死者朝夕所恒服也再加祭服其命服也小敛则祭服在内近身宜尊服也君襚至尊而至大敛然后用者大敛之衣美者在外列之在先则被之在后铺之在下则掩之在上君襚至尊无敢被其上者必如是而后大敛既毕惟君襚上覆而私服庶襚尽包其内耳　古人俭于服用而袭敛之衣至五十二称非独不忍俭其亲也死者朝祭之服子孙不忍服又不可以予他人惟以敛为宜三王之世礼敎彰明风俗淳厚生则比居死则族葬墓大夫居其中以守厉禁故含用珠贝襚服众多而无意外之患至衰周而发塜探珠之变见矣然后知先王之道不行则人心风俗之变百出而不可防也五代时郭威至以纸为衣以瓦为棺而刻石墓道可哀也矣
　　奠席在馔北敛席在其东
　　小敛奠无席以尸未入棺不忍以神道事之也大敛奠席与敛席并陈东堂下以尸在堂上若神式凭焉既殡升奠于室中祝执巾席以先之若神实依而徃也义与宿奠彻而仍设于序西南吉祭迁尸荐俎敦厞于室西北隅畧同不知神之所在于彼于此焉耳
　　棺入主人不哭
　　奠之升降主人哭踊哀亲之不复生飨也棺之入乃不哭冀亲之魂魄安焉而不敢哭踊以震惊之也既奉尸敛于棺将盖然后踊自是则与亲永隔矣皆人情之实故先王因之以制节焉
　　升棺用轴盖在下
　　敖氏谓郤盖于棺下似未安盖之形制未审可郤而置棺于其上否疑棺以轴升而盖仍留阶下俟置棺于肂然后手举盖以升也其升而置于何所无文必已别见
　　祝彻巾授执事者以待
　　上经祝彻盥于门外众彻奠者并盥然后祝独彻巾授执事者以待而先彻醴酒下取先设者则众彻奠者也独言祝彻明其主彻事也众彻者之盥则不言可知
　　彻馔先取醴酒北面
　　吉祭祝先酌奠尸先执奠饭毕主人酳尸故丧奠祝亦先执醴酒俟豆俎既错而后错焉其彻也亦先取醴酒而后及其余盖以酒包食之始终而祝主祀事故始之终之者皆祝也
　　帷堂
　　未奠之前不惟堂以襚者尚欲见尸而委衣以致其哀奠时执事者方升降以馔彻也
　　妇人尸西东面主人及亲者升自西阶出于足西面袒主人举亲者以疎者本位于堂下也女妇之疎者则无不出于房之义故统之曰妇人明亦与亲者比次也不着主人及亲者之位何也知妇人之位则知男子视此矣　亲者与主人同袒是小功以下众主人不袒也小敛毕主人髺髪众主人免不辨其亲疎免者皆袒袒者哀之甚也先王制礼称情以立文袒不及疎者所以责亲者之致其哀又以明君亲吊则众主人皆袒以昭异敬也
　　布席如初
　　敛席之布与小敛同奠席亦下莞上簟如初兼此二义
　　商祝布绞紟衾衣美者在外君襚不倒
　　小敛祭服不倒则众服倒矣大敛君襚不倒则祭服亦倒矣敛衣何以必倒非倒不可以敛也小敛之倒折叠巻搏塡实限缺以取平正至大敛之衣裳则并不能展布以襟衽相交惟结衽平布或自首顺而下或自足倒而上鳞次相承以两袖左右上掩而交于中央然后停均平帖可至三十称之多等而上之虽百称可加也此敛法之必不可不详者而经传无文必已详于卿大夫之礼　司马温公尝叹世俗有袭而无大小敛究其原盖因古巻叠倒置之法无传袭用四称之后虽欲加而难为被也故诸大儒终无能用古敛衣之数者然圣人制礼必随世变而后能与民宜自汉文帝时张释之已云使其中有可欲虽锢南山犹有郄后世公卿富家以铁石窆封发掘不絶则数称之外亦无庸多加但以命服之尊者上覆棺中未实则用沥青或以布衣葛草之类充之可也延陵季子葬其子深不至于泉敛以时服盖己见其微矣
　　士举迁尸复位主人踊无算
　　小敛既敛冯尸而后踊无算前事方殷也附于身者必诚必信目视而心注焉主于敬而不可以哀闲也大敛始迁尸而踊无算卒敛冯尸复踊无算盖棺加涂又踊无算盖自是与亲之音容幽隔矣故心絶志摧而不能自己也
　　卒敛彻帷
　　小敛大敛第曰卒敛而敛之人数及绞紟之制结束之法胥无及焉必已前见也惟沐浴饭含袭事独详以其为贵贱所通用故于士礼见之使庶人可仿焉卿大夫以上不过所用器物加贵重耳其节次仪法则不容有异祭礼为贵贱所同者皆具于特牲其义亦然俾士无田及庶人荐于寝者可畧知其疏节耳
　　主人降拜大夫之后至者北面视肂
　　肂在西阶上主人必北面于西阶东始可视肂疏以不忍即阼阶位为义失之矣尸在楹闲主人即阼阶下位岂忍于远亲乎地限之耳众子不视肂以宾位西阶下更无地以容也妇人复阼阶上位以工役方有事于西阶不宜偪近也
　　众主人复位妇人东复位
　　揭众主人妇人之复位则主人奉尸敛于棺皆从至西阶视盖与肂可知矣迁尸者士则举以入棺者仍此士而男女奉之皆如初亦可知矣圣人之经辞简而事不遗义愈着皆此类也将浴尸众主人妇人之出将含饭众主人妇人之入经皆无文而此独特文以见之何也在彼虽不言出入而无不出不入之疑在此不言复位将疑主人奉尸敛于棺众主人妇人皆不从矣妇人不入于房而复阼阶上之位何也尚未加涂也
　　设熬旁一筐乃涂踊无算
　　设熬即饭用米贝遣车载牲体之义如以惑蜉蚍则以置肂内而后涂是招之使入也殡而加涂直至启而后见亲柩故踊无算
　　卒涂祝取铭置于肂
　　死者不可别故铭以识之尸在室朋友亲者尚入视尸在堂朋友亲者吊宾尚升堂亲致襚故铭置重南今既肂自当依尸柩而设之注在肂东敖氏谓在南俱拟议之辞注为长盖介于殡与重之闲使宾出入皆见之也
　　乃奠烛升自阼阶祝执巾席从设于奥东面
　　自始死至小敛奠于尸旁以亲之魄体尚在室堂也古不墓祭以祭乃饮食之道宜在室堂既殡于西阶不得奠于阶前故当室之奥是庙祭之始也
　　错者出立于戸西西上祝后阖戸先由楹西降自西阶错者序立以俟祝出而让之先降也祝降则错者从之　自二敛至遣奠有司陈荐主人不亲祝亦不代献侑盖未葬以前主人创钜痛甚即使视豆笾牲醴其心亦逐于物而闲其哀矣【惟献材井椁哭踊而视之附于棺者必诚必信也】献侑者生人饮食之礼而假以事鬼神也故必有尸而后有献侑魄体尚在堂而使祝献侑是诬于祭也故既葬而虞始用隂厌使佐食与祝代神祭于苴然后出迎尸盖易事生之道以事死义各有所起而变必以渐也
　　宾出妇人踊
　　主人不踊以拜送宾不暇自伸其哀也而妇人踊何也唁吊者各还其家而父母舅姑之音容则永世不再见矣此正以故兴物之节防也故成服朝奠亦以宾出为妇人踊节古者丧礼宫中必有相职此之由
　　阖门主人揖就次
　　既殡就次而后有苫有块则未殡之前有坐起而无寝兴明矣
　　君若有赐焉则视敛
　　君视士敛非公族姻亲则同学于师氏保氏者非可以近幸而私为之赐也必有典则着于礼经今残阙耳
　　主人出迎于外门外见马首不哭
　　男子出寝门外见人不哭以谋丧事而见人非哭之时与地也若君亲临吊则震动感伤有不知涕之何从者故号泣而出迎但不敢彻声使闻于君耳
　　巫止于庙门外祝代之先
　　君临臣丧以巫祝桃茢执戈本扫除不祥之意但祝以通鬼神而巫主招珥以除疾病宫中方有死丧而以巫入似重以不祥相拟故止于门外且桃为鬼所畏执桃茢者巫也不以桃茢入恐死者恶之
　　君释采入门主人辟
　　君入门而辟不敢以凶服近君也俟君升而后哭拜于中庭君升之而后就西楹以视敛哀敬并伸而义各有当如此
　　卒公卿大夫逆降复位
　　丧大记冯尸惟君及父母妻子兄弟此经君尚未冯公卿大夫逆降君冯后独升主人则公卿大夫视敛而不冯尸明矣而后记大夫升自西阶既冯尸大夫逆降何也以义揆之舅甥内外兄弟之亲同学同官之久亦宜听其冯岂君亲视敛则主人主妇之外皆不敢冯若君无赐或重为之赐视小敛而大敛不临则大夫之为亲戚故旧者亦有冯尸之礼与盖冯者哀戚之至也若姻宾之疏远者皆冯则在冯者为非情而主人一一以哭踊答亦实不能胜观敛襚主人之不踊则知众宾不冯之义矣
　　君坐抚当心主人拜稽颡成踊
　　非君踊主人不敢踊则君坐抚兴必踊别记云君称言视祝而踊则始入而哭亦宜踊文皆畧者以礼终将出总言君要节而踊主人从踊着其凡也
　　君降西乡命主人冯尸
