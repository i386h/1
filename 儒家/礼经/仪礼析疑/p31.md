<!-- { "loadSidebar": true } -->
　　重先柩而出者以柩出则庙门当阖反葬则日中而虞不暇更举抗重之礼也自始作重位在柩前及啓重先柩后又无柩出而后抗重之义故先出而倚之道左【东阶主人平时行立之处故即而埋之】甸人盖助耕圭田者
　　荐马马出自道车各从其马
　　朝祖时柩车入庙中闑与下槛已脱去矣【河北高门旅店车出入皆旋脱闑槛】故重与车马得由中道出也注云不由闑东西似闑尚未脱有闑则车岂能出入乎
　　彻巾苞牲取下体
　　拟上体神已歆飨也防谓留以分祷五祀五祀外神敢以丧奠之余祷乎且记行祷于五祀在卒之前而以为柩出宫之后可乎　张尔岐曰牲体陈于俎其胫骨在两端故注云胫骨为俎实之终始也
　　行器茵苞器序从车从
　　入圹之器已列序而复特言行器以着器与车之先后又以见器皆人持以行而不以车载也首举茵苞则苞以人持士无遣车亦于此可徴矣
　　公史自西方东面命毋哭
　　周官太史凡丧事考焉御史之属史百二十人故士之丧公使读遣以示恩礼而僭忒亦无由生矣亦所以饬丧纪也上言主人之史此曰公史则凡假以有司之名者非公士具见矣
　　主人主妇皆不哭
　　读赗则哭者事已过矣不过以告于神而柩将行主人主妇哀不可抑也若遣则附棺之物必诚必信虽执事者自无遗忘而主人主妇必倾耳而听之于心始安故俟读遣毕而后命之哭也
　　商祝执功布以御柩执披
　　古者载柩用车设披属引以防倾亏不若后世以木架承柩人举之为安非圣人之知反有所未周也其时肩舆之制未兴先王以人道使人故念不到此
　　出宫踊袭
　　注曰哀次疏谓次为平时宾客所受大门外舍国君朝门外设次以待聘宾卿大夫或亦有之俾属吏待事者次焉士不宜有此未知所据
　　至于邦门公使宰夫赠
　　亲宾赠于家君则致于邦门者使国人荣之
　　由左听命宾由右致命
　　公使人吊赗主人皆在门东使者在西以至其家则使者有宾道也赠于涂则主人在西使者在东以国门乃君之门使者有主道也其义与君吊位东序端相发赗北面将命向柩也则赠南面不待言矣
　　主人哭拜稽颡
　　君赗拜稽颡成踊赠则稽颡而不踊非以在涂而杀礼也柩行至圹鼓窆实土日未中而反虞恐时不逮耳下记惟君命止柩于堩其余则否盖远方亲宾赴吊后时及赗赠者皆从柩以之墓而柩车不为之停以葬必在日中以前少辽缓则防虞祭矣
　　至于圹陈器于道东西北上
　　注疏未分句读敖氏继公以西北上为句非也道即羡道入圹乃便且士之羡道上不覆土若专陈于道东藏器时将逾羡道而西乎抑迂出于羡道之南然后折而西又转而北乎器陈于庙中南上将出门也陈于墓前北上将入圹也
　　茵先入
　　注谓士葬则用輁轴疏谓先以輁轴由羡道入并误周官遂人及窆陈役遂师抱磨丧祝及葬説载小丧亦如之则虽天子诸侯用輴及圹则脱之矣丧大记凡封用綍去碑负引君以衡大夫士以咸以鼓封则虽用輴者皆以碑綍下棺明矣檀弓记所谓輴而设帱为榆沈故设拨为柩引在路言之耳而以为载柩入圹之徴又因此决大夫亦用輴上士用輁轴岂不谬与然则圹前之设羡道何为也圹之南有埏门门之下为羡道使水潦下泄而不渗于圹中也
　　乃窆主人哭踊无算
　　窆以鼓俾引者听鼓声以为节也主丧者一人哭踊犹可使众主人妇人皆哭踊轰嚣杂乱则鼓音难辨
　　赠用制币
　　入藏器物详见于经而赠币不见即公所赠也春秋传曰若命服生弗敢服死又不以将焉用之公所赠币不以入圹将焉用之乎其曰制币以非适士公或无赠亦可以用亲宾之赠也
　　宾出则拜送
　　不曰退而曰出者言退嫌于尚立而待事曰出则既窆而退者不复从至丧家朋友与虞袝者亦各还其家然后复吊具见矣墓无门阶而有茔域故亦可言出
　　藏器于旁加见
　　此谓棺旁也下曰藏苞筲于旁则见旁也盖用器役器燕器皆久而后敝之物故切附于棺之两旁而加见焉瓮甒苞筲之实皆速败之物故以见覆诸器而后寘之见与圹之闲记曰瓮甒筲衡实见闲而后折入是也敖氏分左旁右旁失之矣用器役器燕器众多瓮甒苞筲则少分左右藏之或蹙或旷界限亦不均
　　加折郤之加抗席覆之
　　折必以善面向下然后措于土者平以粗面向上然后着于席者固
　　实土三主人拜乡人
　　归而反哭日中而虞故以实土为节不得俟束版以为封也
　　乃反哭入升自西阶东面
　　朝祖而行据生者之义宜归告于祖迎精而反探死者之情亦必先就考妣而后可反其私室故反哭于庙而后虞于寝也凡为人子之礼升降不由阼阶故自小敛大敛以至于啓升降皆自西阶其在堂上亦未尝就阼阶之位不忍死其亲也既葬迎精而反仍升自西阶俨若神之陟降于堂犹在生时有事于庙中阼阶上之位故东面以向之是乃孝子怅怆惚恍之实情他日僾见忾闻思成之始事也注疏以西方神位为义指未分明
　　主妇入于室踊出即位
　　未小敛主妇及妇人亲者皆在室至此入室者惟主妇何也居常寝室妇人亲者亦入焉尸未敛不忍离故并立于室中至祭祀馈食于庙惟主妇与主人有事于室中故反哭入而致其哀记所谓反诸其所养者谓与主人追养考妣之所非谓宫中馈食之奉养也且柩已出宫余妇人何为入祖庙之室哉主妇既出及丈夫哭踊则妇人之亲者疎者皆从主妇而哭踊可知矣　不言众妇人之踊何也妇人而送葬至墓必亲者也丈夫之疎者皆与主人拾踊则妇人之亲者与主妇拾踊不待言矣
　　宾吊者升自西阶曰如之何主人拜稽颡
　　众宾偕吊惟长宾致辞宾降而遂出以主人即适殡宫也主人拜稽颡者再皆总拜众宾　小敛毕凡襚者主人皆拜稽颡以附身之事畧定可勉赴礼节也及反葬宾升自西阶曰如之何则自始丧来助至虞袝而后退其勤至矣故主人稽颡至于再
　　遂适殡宫皆如啓位拾踊三
　　虞于殡宫以主未入庙神当反于寝又母葬则立女尸不得于祖庙也拾踊三之后当行虞祭以别为一篇故此经不载
　　兄弟出主人拜送
　　虞礼兄弟宾即位于西方则此时小功之兄弟及朋友或以事暂反其家而日中复来防故主人拜送其无事者则出庙而仍俟于殡宫之外也【凡丧礼賔兄弟出门未有不拜送者啓在夜中宾出殡宫即先赴祖庙明矣而主人拜送祖后宾宿夜以待送葬而宾出主人亦拜送故知反哭拜送后无他事者仍适殡宫以待虞祭也】小敛时惟有送宾之文则兄弟皆次于阶下而不出也自啓以后惟有拜宾送宾之文则知大功小功皆包于众兄弟之中从主人之后而未尝离与未殡之前同故直至卒哭始有拜送兄弟之文　兄弟自啓至葬宿庙必有次既窆内外男子妇人食饮必各有次初啓时宾之入庙宜有时有位经皆无文非已别见不宜疎濶至此
　　乃就次
　　少息而后虞可更举也
　　犹朝夕哭不奠
　　注疏谓卒去庐垩室无时之哭惟殡宫朝夕哭以经文按之显然相悖盖葬后犹朝夕哭至三虞并卒去朝夕之哭惟庐垩室中哀至则哭耳未葬以前朝夕哭奠周语所谓日祭也卒哭以后朔奠望奠所谓月祀也先王缘人情而制礼虽中人以下未葬之前未有遽忘哀痛者故朝夕奠哭乃事之不容苟已情之不能苟安者也既袝之后使朝夕哭则或有哀情渐释强为号哭以观众人之耳目而中诚不应者惟庐垩室中听其哀至而哭则贤者可自致其诚而中人以下亦不至以礼为伪焉耳　敖氏谓此朝夕哭乃未虞以前之礼与戴记葬日中而虞异疑记非旧典盖以辞而害意也此于反哭后总记虞祔而约其文谓虞之夕及闲日之朝夕皆哭而不奠耳
　　有疾疾者齐养者皆齐【记】
　　齐室即适寝也凡有疾即居焉所以敎疾者持生之道尽矣养者皆齐所以敎子孙妻妾忠养之道尽矣及至于大病亦不待迁移而终于正寝圣人制礼所以尽人之性也
　　御者四人皆坐持体
　　诗曰小大莫处御于君所内则父没母存冢子御食曲礼曰御同于长者则御乃卑幼侍于尊长之称曾子寝疾病乐正子春坐于牀下曾元曾申坐于足则持体者必子弟门人注谓侍御之人误矣孔子曰与其死于臣之手也母宁死于二三子之手乎【伯鱼早卒子思尚幼故云然】若子弟门人环立而使死于僮仆之手忍乎哉防引大记内御者抗衾而浴以证之益非也持体非丧浴之比生时父之浴御者多僮仆即母之浴亦不使女妇御故丧浴不得不用内外御者耳
　　男子不絶于妇人之手妇人不絶于男子之手
　　凡人遘疾以至于死弥留之际亲身防事亦不能不假手于人虑夫妇溺爱而不自嫌故特设此禁使母相渎以正其终耳若母将絶子岂忍离子将絶母岂忍离特防事不以手治男子则子弟及外御者亲之妇人则女妇及内御者亲之耳
　　室中唯主人主妇坐兄弟有命夫命妇在焉亦坐据经惟主人主妇坐据传则命夫命妇亦坐据丧大记则父兄主人主妇姑姊妹皆坐盖经乃成周所布之典礼记则随世而增之变礼也主人主妇之坐非以优尊自父母疾病昼夜服勤以至含敛岂惟心絶志摧即筋骨亦劳苦倦极矣实不能久立故有事而后兴也礼之变必始于期大功之兄弟有同为大夫者年过艾耆亦实不能久立故大夫之礼室中有命夫命妇皆坐又或士之兄弟有为大夫者觉独使命夫命妇坐而同等者立情不能安故兄弟姑姊妹皆坐也礼之中变有久近俗之相承有异同故此记又与丧大记别耳至于父兄行则虽无爵而必坐子姓行虽异爵而必立则一定而不可移故此记与大记并以兄弟姊妹为限也
　　实贝柱右齻左齻
　　张尔岐曰齻两畔牙最长者以贝柱象生时龁坚
　　縓綼緆
　　张尔岐曰在幅裳之侧缘也
　　无踊节
　　未小敛主人主妇侠牀以守尸如斩如剡而使时坐时起以赴踊节转不得自致其情故哭不停声而不制踊节凡浴沐饭含揜幎袭冒皆宜踊之节也而经无踊文至于拜宾受襚又特文以揭之曰不踊直至小敛毕而冯尸然后踊无算盖以恤孝子之病俾哀痛中兼注心于附身之事也不曰未小敛不踊而曰无踊节者以君使人吊则踊始死妇人爵踊则丈夫辟踊可知但此二节外皆无踊法耳或曰小敛设奠及彻主人主妇皆要升降之节而踊此辟奠不出室中故无踊节
　　大夫升自西阶阶东北面东上既冯尸大夫逆降复位惟君亲视敛然后有升卿大夫之礼君不在则宾不视敛不冯尸无堂上之事盖自小敛侇尸于堂大敛入棺止宜使主人亲者专致其哀诚且妇人侠夷牀外宾不宜闲之其中或为死者同道同志之友则于始死未袭敛时入室而亲襚盖义同兄弟使得一见其形貌经于宾之外别言朋友则其人无多皆虞袝而后退者也大夫冯尸其朋友而兼亲懿者与
　　居倚庐
　　殡在西阶上故知庐在东方庐在门外故知戸必北乡
　　不说绖带
　　以故兴物者惟丧礼为多妇人不居庐而聚于内次丧期之内不説绖带岂惟过行无由而作即动作语言容貌之闲或违于礼则众目所视莫能自掩而自顾所居所服必有不安于心者矣是谓制于外以养其中也
　　主人乘恶车
