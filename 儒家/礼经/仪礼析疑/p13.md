<!-- { "loadSidebar": true } -->
　　乡射献笙不洗州邑之乐工至笙益贱矣故礼杀燕之笙必官中之士也与膳宰爵等相差故并为之洗至乡饮酒则主人乃国卿即工为大师亦有献而无洗体当然也
　　君曰以我安卿大夫
　　立司正恐既醉而号呶俾谨其仪法也而不可以为礼辞故曰君命我为司正乃所以安卿大夫使坐而行酒耳言卿大夫则宾可知矣不及诸公燕礼轻非大射择士以祭之比或不以烦诸公也
　　卒觯奠之兴再拜稽首
　　乡饮乡射主人作司正故许诺而主人拜焉司正答焉燕与大射则官事有常故司正自请而不拜也惟卒觯之拜则皆无答而其义各别饮射之觯将纠旅酬者之仪法而先自饮以为式若主人与宾答拜则似与司正共监众宾故不敢答示已亦在所纠之列也燕与大射则有司共其常职君无庸答拜而主人亦不敢答示共禀于君命与众宾同也
　　升自西阶东楹之东请彻俎
　　乡饮酒乡射宾请而后主人命彻尊宾也君臣之礼则有司要其节而请于君宜也
　　公以宾及卿大夫皆坐乃安
　　乃安摈者以皆安坐告也乡饮酒乡射宾主人虽有尊卑而为乡党朋侪之礼故主人请之而众即升坐燕则以诸臣而升坐于君之堂心必不安故先有安卿大夫之命而对曰敢不安示本不安而以君命不敢不坐也坐定之后摈者复以安告严恭之义即于和乐中寓之
　　羞庶羞
　　牲以狗而羞则庶观六月韩奕二诗所陈品味惟嘉惟偕可羞者无不荐也此西周之诗可以证周公之典礼
　　乃荐司正与射人一人司士一人执幂二人
　　司正射人也而称司正以特荐宜首庭长也乡射之司正司射司马皆以州之属士摄事而假以是称燕则皆以大射正为之故下经特标若射则大射正为司射以明篇首之射人此特荐之司正皆大射正而同荐之射人则小射正也【周公射人下大夫二人】司射反为司正不见于经何也以乡射作相为司正司正为司马司马反为司正义可互见也大射正为司正又为司射则射毕之后反为司正者非大射正而谁哉燕而射则不立司马而凡礼事皆射人主之何也周官射人掌公卿大夫士之朝位诏相其仪法君行必从则燕射之礼事惟射人掌之为宜
　　辩献士士既献者立于东方西面北上乃荐士
　　其文正与辩献大夫遂荐之相对明大夫于献之时遂荐士则辩献毕立于西方而后同时齐荐也
　　祝史小臣师亦就其位而荐之
　　献媵爵者无文包于大夫也献无算爵之执爵者无文包于士也惟主人则无受献之礼盖身为献主更无献之之人故惟卒爵于君及宾之酬酢而荐则与大夫之献荐同时也
　　主人就旅食之尊而献之
　　得献在庶子之先则为升于司马之士益明矣就其尊而献者在礼侍饮于长者拜受于尊所士旅食者位卑人众而礼不可废故体主人之勤而简其节也凡不拜受爵者以献酬者本不拜士旅食之初受爵者主人亦宜拜献而受者亦拜文不具耳
　　公坐取宾所媵觯兴唯公所赐
　　宾尊独伸卿大夫莫与之并故旅酬之终宾媵觯以致敬于君君即取所媵之觯以赐卿大夫使递酬以及于士以示君于羣下一视同仁而宾之敬亦逹于上下矣二大夫媵觯之始君坐取觯至是复坐取觯礼以严终脱屦升堂坐而行爵无算易至怠忽故君先自力于礼以教之肃也
　　降更爵洗升酌膳
　　即以象觯赐君之惠也更爵而后行酬臣之礼也所受象觯无卒觯之文盖宾所以献君非臣下所敢饮奠而不用可也饮酒之礼爵有实而终不用者义各有当也
　　大夫立卒爵不拜实之士拜受
　　士自酌以相酬故大夫卒受者亦自实以先之而不用执爵者礼之曲当于人情类如此
　　士旅酌卒
　　同为士不得使执爵者酌又不得使卑者升堂而代酌也
　　遂献左右正与内小臣皆于阼阶上
　　庶子之后惟左右正内小臣得献则知胥以下必无献酬之礼待事终日必别有饮之食之之法以事防不见于经记耳
　　无算爵士也有执膳爵者有执散爵者
　　特表其为士以事之终或疑使无位者代其勤也自大夫以上皆得亲与君为礼士则受酬于大夫并不得与公卿接故于礼终使二士执无算爵不惟执膳爵者得径进于公即执散爵者亦先进于公而公亲命之以赐公卿所以作其志气而厉其节行也士位在堂下而献必于阶上亦此义也献执爵者无文何也该于上经辩献士也
　　执膳爵者受公爵酌反奠之
　　此爵公终不举而奠之何也奠之而公不举以示饮有秩节而无醉饱之心也
　　大夫不拜乃饮实爵士不拜受爵
　　至无算爵士必不能拜辞拜受故卒受爵之大夫不拜而饮以先之若酬者拜则受爵者不得不拜矣于士之酬不拜则似于士太简于大夫之酬先之则知时不逮而上下同之矣
　　公有命彻幂则卿大夫皆降西阶下北面东上再拜稽首公命小臣辞公答再拜大夫皆辟遂升反坐
　　公不命升成拜何也此礼终而总拜君之赐也异国之宾明日拜赐君不复见而听其稽首于门外故本国之臣听其稽首于阶下而不复命之升成拜盖以朝夕君所之人而拜赐于明日是自同于国客也故必变其节而后各明其义焉　君命彻幂使羣臣尽膳尊而卿大夫降拜反坐不复行爵士终旅是至此士亦酌膳以相酬也盖宾与卿大夫各受特赐之膳爵脱屦升堂又酌膳坐行以徧故不敢专君之惠而均诸羣士贵臣推贤让能不敢赖宠之义也燕之初卿大夫献酬皆以散至末而羣士皆饮膳示君之驭臣名分则亲贵不敢假恩义则疎贱不敢遗惟严于始乃可以厚终也礼之起教于防渺类如此
　　士终旅于上如初
　　士受爵西阶上终旅于上而别记曰燕不与何也古人重礼不得与升堂之坐则不以献荐为荣
　　宵则庶子执烛于阼阶上
　　乡饮酒之礼朝不废朝暮不废夕而燕则至于宵何也乡大夫兴贤能公卿大夫相饮自不宜废朝夕之官常国君无事而燕羣臣及以宾燕必君臣之职业皆于正书毕之而后休其余闲故诗曰厌厌夜饮不醉无归且烛不见跋亦未至于怠荒也春秋传所谓未卜其夜者乃齐桓贤陈敬仲就其家而饮公非典礼也燕荐庶羞而不设黍稷则日必下昃而后举之可知矣
　　宾所执脯以赐钟人于门内霤
　　工笙并受献不宜独遗于金奏故宾以荐脯赐之九夏皆以钟鼓奏而所赐惟钟人以鏄师掌金奏之鼓别无鼓人也宾及门内霤则奏陔者尚未离庭中之位所受特其党之立于门内者耳盖以为礼也非饮食之道也一人受则与众同之矣　凡荐之实皆不举则既彻府史胥徒皆取分焉故以宾脯赐钟人见其凡
　　公不送
　　士大夫侍食侍饮君降送及门而燕则不送何也侍饮食必民之望或君之故旧也私致其隆礼可已燕毕而汜送卿大夫则非国体也主人拜至而不送何也燕既终则仍宰夫耳岂惟不敢代君而为主人亦不敢与卿大夫为敌者之礼
　　宾为苟敬席于阼阶之西北面【记】
　　苟当作耉简编剥蚀或传写譌也虞夏殷周莫不敬老故尚书以耉长夀耉称齿德兼隆之旧臣故用为国客之称以尊异之古者五十为大夫班至上卿而天子加命以比王臣非耉老焉能跻此席宾于诸公之位而加以耉老之称所以昭其敬也在宾则不敢更受主君之献而必欲自同于诸臣在主国则待之如加命之孤而不敢使侪于献主此以介为宾以宾为苟敬之义与
　　不哜肺不啐酒
　　诸臣哜肺啐酒国客乃无此二节何也国家闲暇君臣同乐而因以谨礼故其节不可废国客则聘享飨食恪恭以将事屡矣至于燕则加劳以示昵好故简其仪　注似若遵者然也字误为尊遂不可觧乡饮酒礼虽公卿为遵礼无哜啐
　　与大夫燕亦大夫为宾
　　既着为典礼则遣聘之国以中大夫为正使必以下大夫为上介凡燕外臣与本国之臣皆不以卿为宾者古者五十为大夫累日积久以至孤卿年必过耆七十不与宾客之事亦量其筋力难胜【春秋传赵孟欲一献亦若多献之烦】疏以为畏其逼过矣飨之献宾既亲即事则于燕可息之矣如畏逼则聘宾之受飨本国公卿之礼食君亲与为宾主之礼何以不畏逼乎燕义曰为嫌义己未审又易以逼则失之愈逺矣
　　羞膳者与执幂者皆士也
　　羞膳者明着于经非补记或疑执幂者非命士
　　羞卿者小膳宰也
　　特着小膳宰明羞膳与宾者皆膳宰正也卿惟脯醢而曰羞祭义荐其荐俎盖义可通用
　　惟公与宾有俎
　　公与客燕礼辞称须臾焉而宵设烛则举之必于日下餔君有稍事羣臣亦各食于官次明矣故惟君与宾有俎以为仪而羣下则无之从其质也
　　凡公所酬既拜请旅侍臣
　　大射礼惟宾有请而此记曰凡公所酬以下为卿大夫士三举旅经文皆曰如初则皆有请也士之请亦曰旅侍臣以至是又献庶子及左右正与内小臣也
　　几荐与羞者小膳宰也
　　周官膳夫之属内饔掌宗庙之割烹凡燕饮食亦如之外饔掌外祭祀宾客之事则小膳宰即内外饔也经不见执幂者之爵或疑庶子士旅食者可供故记着其为命士经不见羞卿者或疑与宾同故特着其为小膳宰既于卿曰小膳宰或疑大夫以下复易人故特着凡荐与羞同之凡献必有荐士旅食庶子及内小臣皆使小膳宰荐何也荐羞乃膳夫本职为君展事无择于所致之贵贱主人可通献而况荐羞乎
　　有内羞
　　燕礼惟宾与公有俎哜而不食余皆祭荐而已故具内羞恐或有饥而欲食者与
　　若与四方之宾燕媵爵曰臣受赐矣臣请赞执爵者但具礼辞余皆与本国之臣为宾者同也其异者本国之臣不拜赐聘宾则拜赐耳其礼已总见于聘礼又见于公食大夫礼故无庸备举






　　仪礼析疑卷六
<经部,礼类,仪礼之属,仪礼析疑>
　　钦定四库全书
　　仪礼析疑卷七
　　翰林院侍讲衔方苞撰
　　大射仪
　　宰戒百官有事于射者
　　春秋传赵孟曰武请于冡宰矣南遗曰冢卿无路以此经及聘礼参证则侯国亦有宰旧典也盖假以尊称以临莅其吏民与五等之国皆称公大国之孤亦称公同义
　　射人戒诸公卿大夫射司士戒士射与赞者
　　曰戒士射则知赞者不射矣观此则士旅食乃升于司马掌于司士而未受职者作之以赞射事明矣用此推之乡射赞者有司之类射皆不与
　　前射三日宰夫戒宰及司马射人宿视涤
　　百官闻宰之戒则射前一日已官陈器与水三官闻宰夫之戒则届期已同视涤故下独举司马之命张侯设乏也疏谓涤射器非也射器拂拭而已无所用涤○自视涤至量侯道设乏张侯宿县并射前一日事故以宿视涤贯之注云前射三日张侯设乏非也量人量侯定植巾车张之可同时而毕事若张设于三日之前必别具帷幂以备风雨非事之宜○此篇主于射而言视涤则燕礼不待言矣戒三官之地所涤之器涤之之法视涤者之仪皆不载必已见于祭礼也
　　大侯九十参七十千五十
