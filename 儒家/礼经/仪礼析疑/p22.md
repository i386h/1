<!-- { "loadSidebar": true } -->
　　三享仪法不具皆前见也注分三享无徴敖氏削去三牲鱼腊笾豆之实得之而仍以金丹漆丝纩竹箭为次享则非也凡此类皆毎嵗九贡之常不宜用享以义测之享王庭实以马享后庭实以皮三享则以寳物良器如九江之大泗滨之浮磬雍州之球琳琅玕及鲁壶纪甗之类然惟国之所有不可致逺方难得之物以上供也　周官太宰以九贡致邦国之用大府职凡邦国之贡以待吊用盖王朝之用无多而仍用之邦国也大夫所以専言吊用者以侯国有死亡凶札祸烖围败天子所以勤恤赒委者其用大且多外此则下经所云重赐大行人所云时聘闲问不过以方物非其土产者颁之耳
　　匹马卓上
　　卓者迥立神骏之象
　　侯氏升致命王抚玉侯氏降自西阶东面授宰币西阶前再拜稽首
　　享而曰致命凡职贡皆王所命也曰王抚玉则侯氏进玉可知既降受币而后拜正以降时执币授宰而后可拜也　亲相授受敌者之礼也至尊不可以下夷且旅见非一人礼烦则日不暇给故惟抚之而使人受也
　　事毕
　　三享讫宜更享后王后之礼事多以大宗伯摄其仪法宜见于春夏故以事毕括之
　　乃右肉袒于庙门之东乃入门右北面立告听事朝觐以述职故既享告摈者以入听天子辨其所述之职事也肉袒以请惧有获罪事故辞于侯氏直曰伯父无事
　　出自屏南适门西遂入门左北面立
　　侯氏肉袒请铏则凛于王命至矣故有归宁尔邦之命则使入门左以客礼待也
　　天子赐侯氏以车服迎于外门外再拜
　　迎拜及送皆与劳者同惟受命稽首盖入觐则与内公卿同为王臣禀于一尊非受王命一以同列之礼交接与聘使及主国之臣受私礼而稽首以尊友邦之君异也
　　重赐无数在车南
　　重赐与命书车服同颁何也六服来王旬月无虚若命赐异日加之以飨食燕劳虽旅见分班受礼亦不胜其扰矣　王所加礼则或赐以礼乐之器及典册彞器余惟方物即他国用享之庭实也注引重锦而诂以善但重可以包善善不可包重也　致事之璧琮侯国则别以璧琮报享王朝则宜并还其享玉盖使受而不报则侯国以屡供为难而王朝则积于无用若以他国之享玉相报是君臣而降从邻国之礼也故有赐物而无报享其详必己见于朝宗故不覆举耳或以周官内府受四方币献之金玉齿革兵器为疑不知与金及齿革并言则为九贡中未琢之玉明矣若璧琮琥璜则玉瑞也宜藏于典瑞　典瑞职及玉人记天子于诸侯惟用瑞节为信无以璧琮琥璜赐者尚书分寳玉于伯叔之国乃始封时所分其有大勲劳赐以圭瓒【大雅江汉之诗宣王以赐召虎】则内公卿膺侯伯之命与山川土田同锡非常典也聘礼还圭璋外别言报享之礼玉则受其享礼之璧琮而别以璧琮报可知觐礼但言重赐郊劳赐馆并无束帛则不惟无报享之玉而所赐并非锦文帛皮之类明矣
　　侯氏升西面立太史述命
　　周官太史掌建邦之六典以逆邦国之治其事与冢宰相聨故王赐诸侯服命诸公奉箧而太史述命也
　　侯氏降两阶之闲北面再拜稽首
　　周官朝士外朝之位三公北面射人射朝之位三公北面诸侯在朝亦北面则三公居中而诸侯左右分列明矣【刘歆伪撰明堂位谓三公中阶之前北面东上亦据此二职】此拜于两阶之闲与射朝位同盖近东西阶而中央则空之以避三公之位也
　　同姓大国则曰伯父其异姓则曰伯舅同姓小邦则曰叔父其异姓小邦则曰叔舅
　　礼文残缺惟闻伯父叔父之称盖举其尊者而言其实同姓在子孙行者辞必有异吕命伯父伯兄仲叔季弟幼子童孙盖其凡也尚书称小子封小子胡皆弟也况子孙行而可冐伯父叔父之称乎异姓姻近而行卑者亦不宜称舅其同庶姓専举其爵曰侯氏伯氏与以国大小为别亦未安
　　飨礼乃归
　　聘使始至即致飱饔飨燕既毕将归而后赠贿侯氏则赐车服重赐并颁及将归而后飨礼何也奉使而误不过主君不亲飨食而邦交如故也故次第致礼而后贿赠使归报其君侯氏而有干王章或贼贤害民暴内陵外而不宁于其邦虽时防来王不遽加以九伐之法必将有削地降律之罚焉故必肉袒请听事待天子有无事归宁尔邦之命更赐车服重加命书然后继此得为诸侯于是乎荣以飨食厚其燕好而归之此先王制礼之精意也
　　诸侯觐于天子为宫方三百步四门坛十有二寻深四尺加方明于其上
　　记字宜冠此节之首而误置篇末也周公振绾纲维运动六服养诸侯而兵不用莫大于朝觐宗遇防同之礼而防同所关尤重五官之长皆涖事焉盟书则登于天府六事本各为一篇至周之衰惟觐礼尚存诸侯朝觐适当朝日夕月之期天子常帅以用事焉【救日且帅诸侯陈五兵五麾则朝日可知】记者杂述旧闻以补经所畧因拜日而并及方明之祀故事无首尾辞气亦断缺不完经文之体无是也若正述防同之礼则宜详载发禁施政要言载书刑牲歃血之事而无一及焉且防同礼重春秋皆宜有之故周官或谓之大朝觐不宜附于觐礼之末而阙畧至此其为记者掇拾于礼亡之后决也
　　方明者木也
　　自为注释通经所无记文多此类
　　设六玉
　　注谓设玉者刻其木而着之盖以在下之璧非防置木中则难于设不知言设则非防置于木中明矣且玉所以礼神也方明之木象神则礼神之玉亦不宜附着于木盖主于匰蒩有馆方明未设宜有类匰馆者以函之及设有类几案者以承之其度较广而虚其中以设在下之璧圭则荐于方明之上四方之玉奠于四旁虽经传无文然非此则义不可通
　　上圭下璧
　　天气发生于春则圭宜用东方之色地气凝结于冬则璧宜用北方之色【上下黄木用天地之正色则玉宜用青以间之】圭之体方璧之体圜又阴阳互藏天地交泰之义也
　　四传摈
　　摈者各就其等传王命以升诸侯其从者唯奉旂之上介也据周官司仪三享皆于坛则非羣介皆从不足以展事未审坛阶三等何地以容之岂但将玉币而庭实则陈于宫外别有人相授受与
　　礼日于南门外礼月与四渎于北门外礼山川丘陵于西门外
　　上文拜日于东门外此又易拜为礼以示非秩祀之期有拜礼而无奠祭也春夏阳故皆礼曰秋冬阴故礼岳渎山川五岳尊于四渎不宜有渎而无岳必传写误岳为四而后儒莫辨也　周官司仪载合诸侯于坛而不及拜日与祀方明据此记序次则祀方明之前日当于坛宫堂北张帷承幕以设方明为外设黼扆或皇邸质明诸侯各就其旂而立王入坛宫升堂以次传摈朝享受礼毕王乃帅诸侯拜日于坛宫门外反彻帷幕以祀方明祀毕王乃发命使诸侯受命于方明有不协则歃血而盟载书藏于司盟无不协则册书藏于太史诸侯各记其事于辞而归　按春秋传楚子防诸侯于申宋向戍献公合诸侯之礼六郑子产献伯合诸侯之礼六则天子大防同载于河间献王所献邦国礼者必甚详惜唐以后竟失之耳注所引朝事仪似天子自王宫帅诸侯以朝日于东郊然后退而朝诸侯于坛宫与此记及司仪俱不合其辞意亦不分明盖必既朝诸侯而后可帅以朝日则不得云退而朝诸侯必曰退而为防盟乃可通也
　　祭天燔柴祭山丘陵升祭川沈祭地瘗
　　天神地示之祭四者该之人鬼设尸以代飨则惟理堕于阶闲而已不及日月何也三辰丽于天祭义云郊之祭大报天而主日配以月则幽宗之祭亦用燔燎明矣秦始皇三十六年使者自关东夜过华隂有人持璧遮使者曰为我致滈池君明年祖龙死人忽不见置璧而去御府视璧乃二十八年济江所沉也先王制礼通幽明之故而知鬼神之情状燔瘗升沉以逹其气岂苟然哉
　　偏驾不入王门【记】
　　王门王都之门也天子五路惟玉路不以赐人金路以下诸侯始封偏得其一故曰偏驾入王都而羣驾天子之车则使人疑故五等之国并乘墨车所以彰臣节定民志也不入王门则行于畿内得乘可知矣
　　奠圭于缫上
　　或记者即以韦版为缫或奠圭时以缫韬圭而加于韦版但缫不宜直措诸地耳

　　仪礼析疑卷十
<经部,礼类,仪礼之属,仪礼析疑>
　　钦定四库全书
　　仪礼析疑卷十一
　　翰林院侍讲衔方苞撰
　　防服
　　仪礼十七篇自汉唐以来皆以为完书余幼读防服传至尊同则不降觉反之于心实不能安而无以诎之及见汉书王莽传居摄践阼称明堂位以定其仪而二戴所述皆无是篇乃知为莽歆所伪造故当时不敢显布其书至东汉马融始与吕氏月令并增入礼记也厥后治周官凡为后儒所指摘病民尽利悖情逆理者皆若为莽之乱政开其端兆循是以薙芟之则五官所列无一非运用天理即乎人心者乃悟尊同则不降亦莽歆所增窜公孙禄所谓颠倒五经使学士疑惑此尤其显著者也盖莽自知为天下所诟詈莫过于称奉汉大宗之后不服母防故于防服传增窜尊同则不降之说齐衰章则于大夫为祖父母适孙下增为士者大功章则于大夫为世父母叔父母子昆弟昆弟之子增为士者又于杂记窜士之子为大夫则其父母不能主也三条以示大夫士相去一闲耳而于父母祖父母之防纪即有变更况践阼居天子位奉汉大宗而可私屈为母防主乎传之悖谬注疏闲亦觉之而于其旁见侧出以为尊同不降之徴者则必屈为之说盖谓经文乃周孔所定不敢置疑不知莽歆欲窜传记即先增易经文以合之且有全造经文者今取经记传内涉于尊同则不降者一一薙芟则传之辞意闲涉肤浅而经所列则皆天理人情之自然是乃程朱所未辨正然心理皆同后之君子当切究之
　　左本在下【传】
　　防以下为内云重服统于内以痛心从内发非也母之防右本在上则痛心不从内发乎
　　苴杖竹也削杖桐也【传】
　　经不言竹与桐盖有爵者或必以其物若农工商贾则取苴之色用削之度可矣土各有宜设无桐竹安得不以他木为之
　　无爵而杖者何担主也非主而杖者何辅病也【传】担任也为防主凡事皆身任焉则病必甚然创钜痛甚众子所同故皆授以杖使自致其哀也
　　童子何以不杖不能病也妇人何以不杖亦不能病也【传】
　　妇人谓众女庶妇不主防者童子不能病心无主而哀敬有时移也妇人不能病事不及而筋力未尝惫也传者首明此义则成人而有童心主防而不致毁者宜内疚于心而外怍于人矣
　　朝一溢米夕一溢米【传】
　　敖氏引小尔雅一手之盛谓之溢两手谓之掬一升也以今之升计一手之盛约一合于古当一合有半是为近之防大记曰食之无算则既殡以后自朝及夕中闲苦饥仍可量进但不得过一溢耳
　　寝不说绖带【传】
　　圣人依人性而作仪莫着于防礼防礼至切要者莫如男女各有次不脱绖带【虞后寝有席或脱绖带正昼则终防不脱】所以清其内行使邪慝无自而萌庐垩室之中不与人坐非防事不言所以絶其外缘使哀痛不至有闲修身者能持此则四端日以充长治家者能谨此则门内由此敦睦为政者能以此防民即孔子所谓齐之以礼之根源也
　　朝一哭夕一哭而已【传】
