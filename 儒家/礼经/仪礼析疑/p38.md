<!-- { "loadSidebar": true } -->
　　卒脀而后主人盥则此时尚未盥也曰宾皆盥于洗可矣而曰遣宾就主人皆盥于洗何也无此文则似宾祝主人各以其时就盥而事不相聨于升牢之初言就主人与后卒脀相应则升牢时主人就洗以临视并见矣特牲不着主人与祝及宾之盥以此篇既详具也前此并无宿宾之文已见特牲也曰宾就主人则除鼏后主人先入立于洗北并见矣卿大夫之祭宾宜与士异鲁语天子祀上帝诸侯防之受命焉诸侯祀先王先公卿大夫佐之受事焉不闻诸侯之相防祀也则卿大夫之祭同列不得为宾且祭必于仲月三卿五大夫俟君祭事毕各择日以祀其祖祢亦无暇助同官之祭其正宾必于命士二十七人择其有徳誉者【乡射礼大夫与则公士为宾】其次宾必取诸执友姻党能自修饬者若有道有徳隠居不仕之君子则射乡国政亦不敢屈为三宾卿大夫私祭必无相助之义　注谓长朼长宾先次宾后是也敖氏乃云宾即二佐食及司士盖以下文未见宾之事耳不知匕之外宾别无事而升载之仪数实繁宾以匕出之于鼎佐食以手承【心舌之下上本末牲体之或缩或横鱼腊之宜进宜顺必以手治非匕所能为】升而载之于俎其事本分特牲礼亦主人长宾匕佐食升载至傧尸之俎即用朼者升载杀其仪以示辨特掲于下篇则此为宾朼而佐食及司士升载的然无疑矣　特牲注以佐食为宾羣儒遵信但佐食于尸最切近每事必助焉宜以夙所亲爱之子弟为之宗人之献与旅齿于众宾佐食于旅齿于兄弟则非异姓明矣又主人举鼎与佐食俱尸酢主妇佐食授主妇祭少牢以上佐食为上下佐食为次长宾次宾为两下正为本子姓族人之事故宾后于佐食犹嗣为上长兄弟转为下耳
　　佐食上利升牢心舌载于肵俎
　　心舌不登于神俎何也古者物各有象尸为祖考之心之所寄而代传嘏辞故并载于肵俎若享神则贵气味肺为气主周人尚之齐酒牲体羮燔黍稷菹醢皆用气味也
　　心皆安下切上
　　安特牲载心立谓立而载于俎也必下平立之始安故曰安下
　　肩臂臑膊骼在两端脊胁肺肩在上
　　疑肩臂肩字衍盖臂臑居左端膊骼居右端而置脊胁肺肩于四体之上也
　　卒脀祝盥于洗升自西阶主人盥升自阼阶
　　以此知祝设几后即降立于洗旁与主人同视匕载也主人立洗旁以宗人命宾就主人皆盥于洗见之祝则以不言自某所进盥于洗见之
　　妇賛者执敦稷以授主妇
　　不曰宗妇而曰妇賛者何也士卑凡宗人之妇娴于礼者皆可賛大夫尊賛者必士之妻然后可摄盛而锡衣侈袂与主妇之服同也賛者再反房中取三敦以授主妇而惟一人以必士之妻而后可賛耳观尸盥事至简而用二宗人则知妇賛者不能多人之故矣
　　佐食启防盖二以重
　　盖二以重以黍稷二敦南北相次防之启不得各从其敦故重之而并设于下敦之南兼明所谓防者即盖也
　　祝延尸尸升自西阶入祝从
　　如注疏则经文当云尸升自西阶祝由后延之升入祝从其义始明其揭祝延于尸升之上缀祝从于尸入之下正以明升阶则祝前而入户则祝后耳盖承上文祝出迎尸于庙门之外祝先入门右尸入门左正以当前尸而导之也故及阶则延尸以登即主人先登客从之之义也惟自中庭及阶尸行宜导升阶宜延至入户则位定筵设无所用其导矣故及户则退从尸后耳
　　主人升自阼阶祝先入主人从
　　贵者多仪疑主人将入祝复出户以导之经无文犹特牲主人先祝而升祝先入主人从不言主人俟于堂以待祝至而让之先也如敖氏説则上云尸入祝从此第云主人升自阼阶入其入之先后本明无为覆举祝先入以明其入在主人之先也
　　祝主人皆拜妥尸尸不言
　　大夫之祝必专立之祝官如都宗人家宗人之类即或用官中属士平时涉公事相临长旧矣故与主人同拜妥尸于少牢乃曰尸不言以礼辞视特牲每详也
　　尸答拜遂坐祝反南面
　　注谓不啐奠不尝铏不告防以大夫之尸尊又云初不飨为曲而杀疏推其义以为不敢与人君同皆非也不飨乃事之节与特牲异也飨者荐神之辞特牲隂厌时未飨故至尸挼祭而举之少牢既飨于隂厌时则挼祭何为而覆飨哉士始得田禄具牲鼎故以致味征追养之诚大夫禄厚官具备盛礼以致享则酒与羮之防不足言矣故尝铏而不告防至傧尸始用宾礼啐酒告防则正祭不告防可知也但尸祭豆敦俎实未有不祭酒者祭酒未有不啐奠者而经无文岂简残而文阙耶抑以祭酒啐奠已见于特牲而不告防之义又于傧尸见之故文畧耶　大夫之尸尊惟祝不敢命挼而尸自取之不命尔敦而佐食自尔之则礼体宜然又挼乃礼之大节祝不命挼肺兼羊豕二事与特牲异故举其大略而细节则不具焉
　　上佐食取黍稷于四敦下佐食取牢一切肺于俎以授上佐食上佐食兼与黍以授尸尸同受祭于豆祭承上经取黍稷于四敦而曰兼与黍以授尸则兼稷无疑也下经曰尔上敦黍则不兼稷无疑也所以然者縁尸之意已所饭不敢同于神祭也尸酢主人上佐食取四敦黍稷以授祭则主人所受兼黍稷无疑也下经曰二佐食各取黍于一敦则不兼稷无疑也所以然者縁主人之心受神惠以祭先炊不敢用其半而致嘏于已则不敢受其全也　张尔岐曰豆祭即韭菹之祭于豆间者
　　上佐食举尸牢肺正脊以授尸
　　上经举一切肺此曰举尸牢肺正脊明上所取肺以堕祭此肺脊乃尸所食也其余牢干骼肩鱼腊皆曰尸以举肺脊牲体皆入肵俎而牢干骼肩鱼腊则有入肵俎者有留神俎者故并言尸以别之然则特牲之肺脊干骼肩鱼腊亦加于肵俎而不言尸何也少牢物备俎多故徧言尸以见其礼之盛特牲之俎无多其仪法已详于少牢而一一言尸则义无所处胾用两豆羮用两铏则干骼肩羊豕并举可知也
　　上佐食羞两铏取一羊铏于房中坐设于韭菹之南下佐食又取一豕铏于房中以从
　　但言取铏于房中而不言实之之人初设之地以实豆笾铏陈于房中已见于特牲则雍人实之于雍爨而升设于陈鼎时可知与不言几陈于堂西同
　　三饭
　　特牲每三饭祝侑主人拜尸答拜少牢则祝惟八饭时一侑而不拜主人惟九饭时一拜侑何也牲牢鼎俎倍加则仪节益繁公士私臣益众则献酬难徧使掌铏侑食壹与特牲同宾侑主人交拜则日不暇给矣豕铏祭而不尝与二佐食卒爵而不拜者不拜受爵皆职此之由
　　上佐食羞胾两瓦豆有醢亦用瓦豆
　　亦与特牲互见于铏言房中故于豆不复言天子诸侯有笾人醢人卿大夫无考但据少牢有房中之羞则似内子所共惟糗饵粉餈酏食糁食豆笾亦有司共之以各有定职故不言实之之人以雍人例之可知也
　　尸又食食胾上佐食举尸一鱼
　　特牲举干骼肩皆以兽鱼从以合九饭之节也少牢分鱼腊为二又以鱼附于胾以成十一饭之数也
　　上佐食受尸牢肺正脊加于肵
　　张尔岐曰牢肺正脊即上文所谓食举以特牲礼约之方尸三饭佐食举牢干时尸盖置举于菹豆至此十一饭毕乃取于菹豆以授上佐食也
　　卒爵主人拜祝受尸爵
　　特牲祝相爵而少牢无之少牢尸嘏主人有辞而特牲无之皆互见也盖宾礼既爵有拜尸则不拜既爵而主人先拜故祝诏之士礼既详则大夫不待言矣嘏辞既详于少牢而特牲曰听嘏则其辞无庸覆述矣
　　尸醋主人主人拜受爵尸答拜主人西面奠爵又拜受爵而侠拜视特牲礼有加与下经出门拜送尸同义位弥髙礼弥卑也凡侠拜不复答故尸于主人受嘏后奠爵之拜答此又拜则不答也　特牲尸酢主人主人拜受角尸拜送少牢则曰答拜大夫尊而尸以祖考临之转用尊长答卑幼之辞与士与下大夫不送尸而上大夫傧尸出门拜送同义皆使人不敢以富贵加于父兄宗族也
　　上佐食以绥祭
　　惟此宜从敖氏为授祭盖尸之堕祭神食也故既祭而藏之尸酢主人主人以祭始为饮者则与常时饮食之祭同耳安得为堕祭乎尸酢主妇上佐食绥祭亦然
　　皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之
　　方舟曰周官不耕者祭无盛士无田则从庶人之礼荐而不祭故虽卿大夫之尊祝嘏所谓受禄于天者不过宜稼于田而已其他福祚不敢妄求也雅有楚茨大田颂有载芟良耜自天子以至于庶人但能知稼穑之艰难则百行有本所以为万福之原也古者祭有嘏辞所以大警主人敬惧之心也使不能受禄于天则宗庙之牺为畎畆之禽矣稼不宜于田则祭用下牲而不敢备物矣于其身则愿其眉夀而承多福于勿替于其子孙则愿其万年而引多福于无疆当致诚致慤以交于神明之际而探祖考之志意谆谆然命之其心有不怵然者乎上之嘏曰胡夀建保室家辞意尤明显而后儒或以为无益之虚文误矣
　　主人献祝设席南面祝拜于席上坐受主人西面答拜祝即公有司其爵等亦与大夫悬隔故主人献祝不拜俟祝拜而后答也　注谓室中廹狭疏推论大夫士庙制合室堂五架中栋以北二架最北一架为室似不可通即以官师之庙言之昭穆二筵各陈俎敦笾铏登豆一架中何以容况东房又隔一架之半以为北堂乎君子将营宫室宗庙为先意者虽五架而广轮之度与七架等中栋以北取三之二以为室房空其一以陈尊布席耶
　　佐食设俎牢髀横脊一短胁一肠一胃一肤三鱼一横之腊两髀属于尻
　　特牲祝祭肺然后以肝从少牢祝俎无转无肺之理疑髀乃肺字之讹也经记每连举肺脊髀贱不宜序脊上以特牲取肺坐祭有明文故少牢独云祭俎敖氏求其説而不得遂谓祭肤未知所据　不言右体所升皆下体则用神荐之余可知矣
　　卒爵兴
　　祝不拜既爵不敢烦主人之答也祝且然则佐食可知矣其曰卒爵拜拜衍也
　　上佐食户内牖东北面拜
　　佐食受献于户内则筵祝于室中不待言矣佐食北面则祝南面而负北墉可知矣佐食俎设于阶闲则祝俎设于筵前可知矣
　　佐食祭酒卒爵
　　祝不哜肤不拜既爵佐食不啐与宾献祝而不及佐食同义以将傧尸日不足也注皆以为贱似失之
　　俎设于两阶之间其俎折一肤
　　敖氏谓下篇献众宾以至私人皆有荐有脀佐食不宜反有脀而无荐是也疑经文本荐设于两阶之间而荐譌俎也观献下佐食其脀亦设于阶间正与荐设于两阶之间相应且荐以豆曰荐设乃与其俎相应若上句为俎设则下句复言其俎义无所处而于文为赘矣
　　尸祭酒卒爵主妇拜
　　特牲豆俎敦铏并馔于隂厌尸食羞肵俎故留笾燔于主妇亚献荐之少牢则别有堂上之亚献笾豆铏俎加以匕湆脀燔故主妇于室中有献而无荐盖专荐笾燔则不宜铏俎湆脀未荐而先燔兼荐牲物则更无以为傧尸之荐必有献而无荐义乃曲当故不傧尸则亚献荐笾燔与特牲同
　　上佐食绥祭主妇西面于主人之北受祭祭之
　　特牲少牢尸酢主妇佐食授祭皆不言所授何物敖氏谓亦黍稷肺祭盖以少牢尸酢主人上佐食取黍稷下佐食取切肺以授祭而类之也所异者士妻适房则佐食亦于房中相授耳位于室中及受祭祭之与士妻异皆所以优命妇
　　主妇以爵出賛者受易爵于篚以授主妇于房中司宫馔篚于房中爵觯实于篚士礼略主妇献尸祝佐食并用内篚之爵而更洗之内子则室中堂上皆使有司取爵于下篚宗妇传致而内篚之爵专以酬内宾宗妇于房中以着威仪之盛耳
