<!-- { "loadSidebar": true } -->
　　宾答拜受爵酌致爵于主妇主妇北堂司宫设席东面正祭主人主妇虽受尸之酢而其荐俎从献不于是焉设盖方致其诚慤以与神明交不可以是闲之也不傧尸主妇之荐俎乃于宾致爵设之何也大夫礼主人不致爵于主妇舍宾致爵无可设也主妇位在房中故席设于北堂祝有本位而荐设于室中何也尸在室惟主人与祝不可须臾离主人出献则祝侍祝出盥则主人侍至佐食则当事户外南面无事庭中北面故受爵于室而俎设于两阶之间　傧尸尸在堂则设荐于房主妇出房以受爵祭荐毕出房以卒爵于尸前可也不傧尸尸在室中以象神而忽虚其位以授爵于北堂不可也况降阶而洗爵乎宾则自献尸而外本无位于室中则入北堂以授爵而主妇即于是卒爵焉事便而礼亦宜之
　　卒乃羞于宾兄弟内宾及私人辩
　　傧尸羞于旅酬后此献毕即羞何也傧尸之旅酬者再故俟尸与侑举旅之后荐羞此无尸侑举旅之节则献毕即羞可矣
　　宾长献于尸
　　傧尸礼上宾献侑众宾之长惟献尸而不及侑不傧尸众宾长并献祝而致爵于主人主妇盖事简时暇礼节可伸
　　宾兄弟交错其酬无算爵
　　傧尸礼二人举酬于尸侑宾一人举爵于尸然后行爵无算敖氏及李寳之疑无此二节为文脱非也乃辟上大夫之礼而下比于士耳　注不别白疏谓阙旅酬独行无算爵非也旅酬之礼自天子达于士祭之大节也上大夫并傧尸于祭之日事充而时蹙矣犹不废旅酬下大夫不傧尸而反阙焉何义乎盖其礼既见于特牲馈食又见于少牢傧尸故文略耳且经既曰宾兄弟交错其酬又曰无算爵辞意甚显而曰独行无算爵可乎况无算爵因旅酬而旁推之礼也废旅酬而行无算爵则无其本矣李氏寳之敖氏继公皆知注疏之误而独以经文不曰如傧为疑不知傧尸之礼乃上大夫所权制而旅酬及无算爵则上下通行之经礼也安得曰如傧礼乎　宾兄弟交错其酬则众子弟必各为长举觯亦文略也
　　利洗爵献于尸
　　特牲长兄弟有加爵而佐食复有献所以与宾长之献众宾长之加爵相畴同姓异姓皆再进爵也少牢则无长兄弟之加爵而次宾有加爵与特牲同终于利献尸祝盖利即佐食佐食必兄弟之贤者也如旧説佐食为异姓则宾长众宾长献尸之后复使异姓献而长兄弟众兄弟竟无事尸之礼惟与宾相酬义必不然然则傧尸之礼长兄弟何以竟不献尸也时不逮也于主人之致爵于主妇宾之献祝致爵于主妇三大节皆减去则无暇受长兄弟之加爵可知矣
　　卒有司官彻馈馔于室中西北隅南面如馈之设既而复以馈馔于神侧何也黍稷四敦尸所食惟上敦之黍及牲体之加于肵者增进一敦其二敦未动也所食惟举肤铏羮豆湆牲俎亦未动也故可重陈并纳一尊以为阳厌而不为防乃孝子之心不欲神之遽离于室而非欲其更飨之也　豆与敦始设者主妇宗妇而终则有司彻之以祭既毕尸祝主人皆出而有司尚有事于室中妇人不宜入室也故众宾有司皆退然后妇人彻室中改设之馔







　　仪礼析疑卷十七
