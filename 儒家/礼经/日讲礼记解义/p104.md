<!-- { "loadSidebar": true } -->
　　凡丧父在父为主父没兄弟同居各主其丧亲同长者主之不同亲者主之
　　此言为丧主之礼也凡丧必有主如为妻与子父在则父为主父既没兄弟虽同居亦各主其丧其亲之同者如昆弟之丧则推长者主之其不同者如从父昆弟之丧则推亲者主之案父为主谓统于所尊各为主谓属于所亲亲同而长者为主亦统于尊也不同而亲者为主亦属于亲也
　　闻逺兄弟之丧既除丧而后闻丧免袒成踊拜宾则尚左手
　　此言闻逺兄弟之丧之礼也远兄弟谓小功缌麻之兄弟尚左手吉拜也闻逺兄弟之丧于本服日月之外虽己除丧而后闻丧亦必加免于首衣成踊惟拜賔则尚左手案小功缌麻不税初闻丧犹免袒者以本是五服之亲为之变也逸奔丧礼曰凡拜吉丧皆尚左手
　　无服而为位者唯嫂叔及妇人降而无服者麻
　　此推言无服者之丧礼也妇人降而无服者谓族姑姊妹女子子在室服缌麻嫁则降而无服麻谓缌之绖也其有无服而为位者惟嫂叔及妇人之降在无服者则于吊服而加缌之环绖案郑注正言嫂叔尊嫂也兄公于弟之妻则不能方氏慤曰嫂叔之无服也盖推而逺之也姑姊妹之薄也盖有受我而厚之者也制之以义故无服本之以仁故为位
　　凡奔丧有大夫至袒拜之成踊而后袭于士袭而后拜之
　　此言奔丧待宾之礼也凡士之奔丧者当其始至袒降哭有大夫适来吊则先袒拜之既成拜而后袭衣至于士则俟袭而后拜之可以先成己礼也案尊卑礼异若两士相敌两大夫相敌则皆袭而后拜之矣
　　问丧
　　问丧者设问以眀丧义也吴氏澄曰前是通论孝子悲哀痛疾之意后是列问丧礼敛袒免杖之义
　　亲始死鸡斯徒跣扱上衽交手哭恻怛之心痛疾之意伤肾干肝焦肺水浆不入口三日不举火故邻里为之糜粥以饮食之夫悲哀在中故形变于外也痛疾在心故口不甘味身不安美也
　　此言初死至敛三日以前之哀也亲父母也鸡斯当为笄纚声之误也笄骨笄也纚韬发之缯徒犹空也上衽深衣前襟以号踊履践为妨故扱于带也糜厚而粥薄薄者以饮厚者以食子于父母初死即去其冠唯防鸡斯无屦而徒跣扱上衽于带交两手以拊心而哭此其恻怛之心痛疾之意至于伤肾干肝焦肺而水浆不入于口三日内不举火而如不欲生故邻里乃为之糜粥以饮食之此惟悲哀在中故形不能不变于外也痛疾在心故口不能甘于味身不能安于羙也案邻里为之糜粥恐其以毁灭性也诗云凡民有丧匍匐救之
　　三日而敛在牀曰尸在棺曰柩动尸举柩哭踊无数恻怛之心痛疾之意悲哀志懑气盛故袒而踊之所以动体安心下气也妇人不宜袒故胸击心爵踊殷殷田田如壊墙然悲哀痛疾之至也
　　此言既敛至葬三日以后之哀也懑心劳郁也气盛气满塞也动也爵踊似爵之跳足不絶地殷殷田田击之声也亲死三日而敛当其未敛而在牀则曰尸既敛而在棺则曰柩若动尸举柩则哭踊无数盖其恻怛之心痛疾之意悲哀至此尤甚以志则烦懑而不安以气则满盛而不下殆有无可奈何者故制为礼使袒而踊之乃所以运动身体庶安其心而下其气也惟妇人不宜于袒故制为礼使之发胸击心如爵之踊其撃心之声则殷殷田田如壊墙之欲崩者然是悲哀痛疾之至也案将敛而动尸将葬而举柩为亲之不可复见故哭踊无数哀戚之至无节奏也
　　故曰辟踊哭泣哀以送之送形而往迎精而反也其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而无所得之也入门而弗见也上堂又弗见也入室又弗见也亡矣丧矣不可复见已矣故哭泣辟踊尽哀而止矣心怅焉怆焉惚焉忾焉心絶志悲而已矣
　　此言送葬反哭之义也辟抚心也惟亲丧为人子所自致故孝经曰辟踊哭泣尽其哀以送之当送形而而往迎精而反之时哀固不能以自已也其往送也望望然汲汲然犹见亲之形如有追而弗之及也其反哭也皇皇然欲接亲之神若有求而弗之得也故其往送也则务欲得乎亲而如慕其反也则不知亲之必来与否而如疑而无如求而无所得之也始焉入门而弗见也继而上堂又弗见也终而入室又弗见也则真亡矣丧矣不可复见已矣于是乎哭泣辟踊尽哀而止其心盖怅焉怆焉惚焉忾焉有见其心之既絶志之愈悲而已矣案郑注哀以送之谓葬时迎其精神而反谓反哭及日中而虞也孔疏丧亦亡也重言之者丁宁之意
　　祭之宗庙以鬼飨之徼幸复反也成圹而归不敢入处室居于倚庐哀亲之在外也寝苫枕块哀亲之在土也故哭泣无时服勤三年思慕之心孝子之志也人情之实也
　　此言虞祭以至终丧之礼也虞祭于殡宫神之所在故称宗庙苫草块土也孝子于反哭后设为虞祭而如在宗庙以事鬼之礼尊而飨之冀幸于神魂之复反也葬其亲成圹而归不敢入处于室而必居于中门外之倚庐者哀亲之在外也寝必于苫枕必于块哀亲之在土也故哭泣无已时忧劳至于三年思慕之心常不能忘乃孝子之志而人情之实也案子于亲丧哀至则哭故哭泣无时若三哭五哭特所以为之节其诸情之至者固圣人所弗能禁也
　　或问曰死三日而后敛者何也曰孝子亲死悲哀志懑故匍匐而哭之若将复生然安可得夺而敛之也故曰三日而后敛者以俟其生也三日而不生亦不生矣孝子之心亦益衰矣家室之计衣服之具亦可以成矣亲戚之逺者亦可以至矣是故圣人为之断决以三日为之礼制也
　　此言三日而敛之义也三日敛者以士言之则大敛也大夫以上则小敛也或问亲死必迟至三日而后成敛者何也曰孝子不忍其亲之死悲哀志懑故匍匐而急急哭之若将复生者然安可得夺而遽敛之也故曰三日而后敛者以待其亲之生也三日而不生亦终不能生矣孝子望亲复生之心亦益衰矣家室所资之计衣服所需之具亦可以成矣亲戚之在逺者亦可以至矣是故圣人毅然断决之必以三日而敛为之礼制也
　　或问曰冠者不肉袒何也曰冠至尊也不居肉袒之体也故为之免以代之也然则秃者不免伛者不袒跛者不踊非不悲也身有锢疾不可以备礼也故曰丧礼唯哀为主矣女子哭泣悲哀击胸伤心男子哭泣悲哀稽颡触地无容哀之至也
　　此言袒踊之礼所以异也肉袒则着免免状如冠而广一寸秃无发伛曲背跛足废也或问着冠者之不露肉体而袒衣何也曰冠在于首至尊也尊则不可以防而居于肉袒之体也故制为免以代之肉袒故不冠而免也然如秃者顶无餙则不免伛者形不直则不袒跛者足不正则不踊此其情非不悲也以身有锢疾实不可以备礼也故曰丧礼唯以哀为主矣女子哭泣悲哀而不袒则撃胸以伤心男子哭泣悲哀而不踊则稽颡触地而无容皆可以为哀之至也案郑注将踊先袒将袒先免此三疾俱不踊不袒不免顾其所以否者各为一耳击胸伤心稽颡触地不踊者若此而可
　　或问曰免者以何为也曰不冠者之所服也礼曰童子不缌唯当室缌缌者其免也当室则免而杖矣
　　此言着免之义也礼仪礼当室谓无父兄而主家者或问孝子之所以必着免者以何为也曰已冠者而为丧去冠是不冠者之所服也童子本未冠故不免然礼有曰童子不缌唯当室缌缌者其由于免也盖当室则不惟免也而亦杖矣案郑注童子不杖不杖者不免当室则杖而免免冠之细别以次成人也缌者其免也言免乃有缌服也
　　或问曰杖者何也曰竹桐一也故为父苴杖苴杖竹也为母削杖削杖桐也或问曰杖者以何为也曰孝子丧亲哭泣无数服勤三年身病体羸以杖扶病也则父在不敢杖矣尊者在故也堂上不杖辟尊者之处也堂上不趋示不遽也此孝子之志也人情之实也礼义之经也非从天降也非从地出也人情而已矣
　　此言所以制杖之义也苴杖削杖见丧服小记或问父母之丧异其杖者何也曰杖虽或竹或桐而人子悲哀之心则一也故为父用苴恶之杖苴杖则竹为之也为母用斲削之杖削杖则桐为之也又问丧之所以必杖者以何为也曰孝子丧其亲哭泣无定数服勤忧苦至于三年于是乎身病体羸故制为杖以扶其病也其亦有不杖者如父在为母则不敢用杖矣家无二尊以尊者在故也是以堂上不杖以父在堂辟尊者之处也堂上不趋不以促遽感动父情使之忧戚也此非故隆父杀母乃孝子之志也人情之实也礼义之经也非从天而降也非从地而出也惟其为人之至情而已矣











　　日讲礼记解义卷五十九
　　钦定四库全书
　　日讲礼记解义卷六十
　　服问
　　服问者善其问以知有服而遭丧所变易之节也吴氏澄曰此篇与丧服小记篇内丧服一章相类
　　传曰有从轻而重公子之妻为其皇姑有从重而轻为妻之父母有从无服而有服公子之妻为公子之外兄弟有从有服而无服公子为其妻之父母
　　此明从服轻重之异也传曰者旧有成传记者引之公子诸侯之妾子皇姑公子之生母恐嫌嫡女君故加皇字以别之明非女君而此妇尊之与女君同也公子之外兄弟注疏谓是公子之外祖父母及从母仪礼丧服传小功以下为兄弟外祖父母及从母皆小功盖谓外家之亲而服小功兄弟之服也姑之子曰外兄弟知非姑子者夫为姑子缌麻妻降夫一等无服也传曰服术有所谓从服者其隆杀不同故或
　　有从轻而重如诸侯之庶子为其母父在则练冠父没则大功皆轻服也其妻则不论诸侯存没而为皇姑期是从轻而重矣或有从重而轻如妻为其父母齐衰是重服也夫从妻而仅服缌麻是从重而轻矣或有从无服而有服如公子厌于君不服己母之外家是无服也其妻犹从公子而为公子之外祖父母及从母服缌麻是从无服而有服矣或有从有服而无服如公子之妻为其父母齐衰是有服也而公子厌于君降其私亲不从妻而服妻之父母是从有服而无服矣
　　传曰母出则为继母之党服母死则为其母之党服为其母之党服则不为继母之党服
　　此言为母党之服也母出而父再娶则为继母之党服以己母之党恩已絶也如母死祔庙则仍为其母之党服既为其母之党服则不更为继母之党服虽外亲亦无二统也案丧服小记有曰为慈母之父母无服盖继母如母以配父也慈母如母以贵父之命也然于其党则不同矣此礼之所以别嫌明微而非圣人莫能制也
　　三年之丧既练矣有期之丧既矣则带其故葛带绖期之绖服其功衰有大功之丧亦如之小功无变也此言三年练后遭丧之变服也带谓要绖绖谓首绖故葛带三年丧之练葛带也以期服遇于后故以前所服为故功衰者三年丧练后之衰其布七升与降服大功同故曰功衰凡服之带绖宜因其轻重而服之然或两服相遇而时既参差又有当各审其所重者如三年之丧既练祭矣而遇有期之丧亦既葬矣此时以要绖言期丧既葬之葛与三年之练葛虽同然必仍带其练之旧葛带者以三年为重也以首绖言三年之丧既练则绖除于是而绖期之绖者以期为重也以衰言期丧既葬之衰与三年既练之功衰亦同而必服其功衰者亦以三年为重也至三年既练期既葬之后或有大功之丧则带故葛而绖期绖者礼亦如之若遇小功之丧则服轻而无所变于前不以轻累重也案带其故葛带绖期之绖皆为男子之制孔氏疏曰若妇人练后麻带除矣则首绖练之故葛绖要带期之麻带以妇人不葛带故也
