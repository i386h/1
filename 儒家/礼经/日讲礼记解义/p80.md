<!-- { "loadSidebar": true } -->
　　此言吊丧送葬之礼也吊本以相助凡役非徒随从主人而已也年有未过四十者皆当执綍同乡之人唯五十者始衰则但从主人窆竟反哭四十者非仅执綍也必为之实土待盈圹而后反孔氏疏曰若非乡人则无问长少皆从主人归
　　丧食虽恶必充饥饥而废事非礼也饱而忘哀亦非礼也视不明聼不聪行不正不知哀君子病之故有疾饮酒食肉五十不致毁六十不毁七十饮酒食肉皆为疑死
　　此言哀当有节之礼也病忧也疑犹恐也丧主于哀而不可过故食虽恶亦必取于充饥盖丧事须有精力以胜之若饥而废事则非礼也犹之饱而忘哀亦非礼也夫过哀之失直与不哀等居丧而视失其明聼失其聪行止欹倚而不正者皆由不知哀毁之节所致惟君子病之故制为礼而使有疾者得饮酒食肉五十则不极其毁六十则不毁七十则幷饮酒食肉皆为恐其以哀毁而至于死也
　　有服人召之食不往大功以下既葬适人人食之其党也食之非其党弗食也功衰食菜果饮水浆无盐酪不能食食盐酪可也
　　此言丧中饮食之礼也党谓宗族与亲戚酪乳浆也有亲丧之服人召之食则不可往大功以下服虽轻然当既葬适人而人或食之若其党也则食非其党则弗食也亲丧至小祥后受功衰始食菜果虽饮水浆仍无盐酪或有淡不能食食者则盐酪可也案闲传既虞卒哭疏食水饮不食菜果故服功衰而后可食菜果又丧大记不能食粥羮之以菜可也故饮水浆而亦可加盐酪礼之所为以时以人而异其节者如此
　　孔子曰身有疡则浴首有创则沐病则饮酒食肉毁瘠为病君子弗为也毁而死君子谓之无子
　　此言居丧者遇病节哀之礼也孔子曰人子居丧固起居饮食之皆异然当其身有疡则浴首有创则沐病则饮酒而食肉盖不如是则毁过而瘠为病君子之所弗为也况有毁而死者至无人终父母之丧君子直谓之无子夫哀本以爱亲而反同于弃亲则何如节哀谨疾而能终丧尽职之为愈乎曲礼曰不胜丧比于不慈不孝故君子谓之无子也
　　非从柩与反哭无免于堩
　　此言着免之节也免以布裹头所以代冠堩道路也有丧者惟从柩送葬与葬毕反哭可着免而行若非此则无免于道路者盖人于道路不可以无饰也小记云逺葬者比反哭皆冠及郊而后免此盖以葬之近者言之
　　凡丧小功以上非虞附练祥无沐浴
　　此言丧中沐浴之节也丧主于哀无所事饰故凡丧自小功以上非为虞祔练祥致洁以交神则无沐浴案小功以上四祭谓功丧之于虞祔期丧之于虞祔练三年丧之于虞祔练祥也
　　疏衰之丧既葬人请见之则见不请见人小功请见人可也大功不以执挚唯父母之丧不辟涕泣而见人此言居丧见人之节也摰与贽同疏衰之丧于既葬后人或请见之则见而不自请见于人小功则请见于人可也大功虽可请见于人但不可以执摰唯父母之丧至哀无饰与常礼异则有不避涕泣而见乎人者
　　三年之丧祥而从政期之丧卒哭而从政九月之丧既葬而从政小功缌之丧既殡而从政
　　此言居丧从政之节也祥大祥政力政庶人依士礼卒哭与葬皆三月庶人宜供力役之征而居丧则有其节如三年之丧俟大祥而后从政期之丧则卒哭而从政大功九月之丧则既葬而从政小功缌麻之丧则既殡而从政惟古人推仁孝之心以逮下故其恤民丧而寛民力者如此孔氏疏曰此谓庶人若大夫士三年之丧期不从政是正礼也卒哭金革之事无避是权礼也
　　曾申问于曾子曰哭父母有常声乎曰中路婴儿失其母焉何常声之有
　　此言初哭亲之礼也曾申尝问于曾子曰哭父母者果当有常声乎曽子曰有如行至中路而婴儿失其母焉则其哀痛迫切有猝发而不自知者哭何常声之有乎人子虽非婴儿然其哭父母也无异情则亦无异声可知矣
　　卒哭而讳王父母兄弟世父叔父姑姊妹子与父同讳母之讳宫中讳妻之讳不举诸其侧与从祖昆弟同名则讳
　　此言讳名之礼也王父母祖父母也世父伯父也从祖昆弟同曽祖之兄弟也礼卒哭而后讳其为父之王父母兄弟世父叔父姑姊妹人子尊父则必与父同讳如母为其亲讳则子于一宫之中亦为之讳妻为其亲讳夫亦不得举诸其侧或母与妻所讳者适与已从祖昆弟之名同则为之讳郑注云孝子闻名心瞿不言人讳者亦为其相感动也子与父同讳则子可尽曾祖之亲也
　　以丧冠者虽三年之丧可也既冠于次入哭踊三者三乃出
　　此言丧冠之礼也踊以三为节三者三谓三踊者三次也丧为凶礼冠为吉礼然亦有以丧冠者盖当冠而适遭五服之丧则因成丧服而遂加冠此礼无分于服之轻重虽三年之丧亦可行也既冠于次入哭于殡宫踊三者三乃出就次所案曾子问将冠子未及期日有齐衰大功小功之丧则因丧服而冠言未及期日则冠月可冠也夏小正冠用二月若非冠月待变除卒哭而冠

　　日讲礼记解义卷四十五
　　钦定四库全书
　　日讲礼记解义卷四十六
　　杂记下
　　大功之末可以冠子可以嫁子父小功之末可以冠子可以嫁子可以取妇已虽小功既卒哭可以冠取妻下殇之小功则不可
　　此言居丧而冠及嫁取之礼也末谓服将除也若己居大功之丧而将除则可以冠子可以嫁女若己之父居小功之丧而将除则已可以冠子可以嫁女并可以取妇若已居小功之丧而当卒哭之后则可以冠与取妻皆以服轻哀杀故也然此小功乃谓正服若下殇之小功自期而降者哀仍不杀其于冠取皆不可也陆氏佃曰大功之末不言可以取妇不可以取妇也旧説以末为卒哭后陈氏澔曰大功卒哭后尚有六月恐不可言末小功既言末又言卒哭是两事也
　　凡弁绖其衰侈袂
　　此言吊衰之制也凡吊于人者首着素弁而加以一股环绖是为弁绖其服有锡衰缌衰疑衰三者而皆侈大其袂盖袂之小者二尺二寸大者半而益之则三尺三寸也案吉时元端服身与袂同以二尺二寸为正丧服端衰亦如之此为吊服而加大者异于元端以别吉凶异于端衰示不纯凶也
　　父有服宫中子不与于乐母有服声闻焉不举乐妻有服不举乐于其侧大功将至辟琴瑟小功至不絶乐此言止乐之节也宫中子与父同宫之子也命士以上乃异宫辟除也父有服则同宫之子不分逺近皆不与于闻乐母有服子唯声闻于母之处不举乐妻有服夫唯不举乐于其侧大功之亲有服而将至为之屏除琴瑟若小功之亲有服而至则不止乐也案父母有服陈氏谓服之轻者如重服则子亦有服然子服虽先除亦当以父母之哀为哀匪直轻服也
　　姑姊妹其夫死而夫党无兄弟使夫之族人主丧妻之党虽亲弗主夫若无族矣则前后家东西家无有则里尹主之或曰主之而附于夫之党
　　此言夫妻之党宜别也夫之党谓其昭穆所宜祔者里尹谓闾胥里宰之属丧必有主凡于姑姊妹之已嫁者其夫死无子而夫党又无亲族兄弟宁使夫之疏逺族人主其丧妻之党虽亲而弗主夫若竟无族矣则犹有前后家东西家并此而无有则里尹主之而要无妻党主丧之礼或有谓妻党主之而祔祭于夫之党者是殆非礼意也案郑注云此谓姑姊妹之无子寡而死者其主丧不使妻之亲经不言姑姊妹死而言其夫死疑是戒人不可主姑姊妹之夫之丧也盖圣人制礼以维万世而预为之坊别内外定嫌疑自天子至于庶人一也
　　麻者不绅执玉不麻麻不加于采
　　此言吉凶之服宜辨也麻丧服之绖也绅大也吉凶不相干故麻者以要绖代大而不绅执玉而行聘礼不得服衰麻弁绖之麻不得加于元衣纁裳之采孔氏疏曰案聘礼已国君薨至于主国衰而出注云于是可以凶服将事盖受主君小礼得以凶服若行聘享大事则吉服
　　国禁哭则止朝夕之奠即位自因也童子哭不偯不踊不杖不菲不庐
　　此类言丧礼也偯委曲之声也菲一作屝国有大祭祀为敬神而禁哭则居丧者遇禁而哭以止惟于朝夕奠时自即其阼阶下之位而因仍礼节之故事以行也童子以未成人故其哭也不偯亦不踊且不持杖不着菲不居倚庐凡以不能备礼故也案菲即菅屦也斩衰菅屦外纳若童子当室则杖
　　孔子曰伯母叔母疏衰踊不絶地姑姊妹之大功踊絶于地如知此者由文矣哉由文矣哉
　　此言服与踊之异也哭踊之节与服相称而亦有不必称其服者孔子尝曰丧礼为伯母叔母齐衰而踊乃不离于地为姑姊妹大功而踊乃离地者盖礼有情有文情发于中而文见乎外如知此絶地不絶地之情者能用礼文矣哉能用礼文矣哉郑注云伯母叔母义也姑姊妹骨肉也
　　泄柳之母死相者由左泄柳死其徒由右相由右相泄栁之徒为之也
　　此言居丧相礼之所由失也丧礼主人之位在阼阶下相主人之礼者宜由左泄栁为鲁之贤人故其母死而相者由左及泄栁死其徒乃由右相凡失礼而由右相者自泄栁之徒为之也
　　天子饭九贝诸侯七大夫五士三士三月而葬是月也卒哭大夫三月而葬五月而卒哭诸侯五月而葬七月而卒哭士三虞大夫五诸侯七
　　此言丧礼之殊尊卑也虞卒哭皆祭名饭含之礼天子以九贝诸侯则七大夫则五士则三士三月而葬以待外姻即于是月也卒哭大夫亦三月而葬以待同位五月而卒哭诸侯五月而葬以待同盟七月而卒哭至于葬毕而祭以安神士凡三虞大夫则继初虞而五诸侯则继初虞而七案周礼典瑞大丧共饭玉含玉此记云含者执璧注故疑用贝为夏礼惟士丧礼贝三实于笲与此合
　　诸侯使人吊其次含襚赗临皆同日而毕事者也其次如此也
　　此言诸侯相吊之礼也邻国有丧诸侯使人先行吊礼次含次襚次赗次临四者皆于同日而毕事但其次序则如此也案孔疏含襚于死者为切故在赗之先君事既毕臣行私礼故临在后
　　卿大夫疾君问之无算士壹问之君于卿大夫比葬不食肉比卒哭不举乐为士比殡不举乐
　　此言君于卿大夫士问疾哀死之等也君之于臣如一体而恩礼之隆杀不同卿大夫有疾君问之无定数士惟壹问之如或疾而死于卿大夫自始死及葬不食肉及卒哭不举乐于士惟自始死及殡不举乐也孔氏疏曰丧大记君于大夫疾三问之此无算谓有师保恩旧之亲或三问谓君自行无算谓遣使也
　　升正柩诸侯执綍五百人四綍皆衔枚司马执铎左八人右八人匠人执羽葆御柩大夫之丧其升正柩也执引者三百人执铎者左右各四人御柩以茅
　　此言君大夫之葬礼也綍引柩之索庙中曰綍在涂曰引枚形如箸两端有小绳衔于口而系之颈后葆形如盖以羽为之丧礼柩将行朝于祖庙升自西阶用輁轴而正柩于两楹之闲诸侯则执綍者五百人柩凡四綍执者皆衔枚以止众哗司马执铎夹柩而行左八人右八人以儆众聼匠人执羽葆于柩前因道涂有低昻倾亏而用羽葆为抑扬左右之节以示众知大夫之丧其升柩于车而正之也执引者则三百人执铎者则左右各四人御柩则以白茅为麾方氏慤曰大夫杀礼于诸侯故以茅取其色白宜于凶礼且以表哀素之心也
　　孔子曰管仲镂簋而朱纮旅树而反坫山节而藻棁贤大夫也而难为上也晏平仲祀其先人豚肩不揜豆贤大夫也而难为下也君子上不僭上下不偪下
