<!-- { "loadSidebar": true } -->
　　众多故縂谓之庶子庶子官即夏官诸子之职下大夫二人卒读曰倅副贰也大事谓大祭祀大丧纪大賔客大燕享之类百人为卒五人为伍正役也凡国之政事如宿衞守固之类倅谓之游者无职事之称古者周天子之官在侯国有庶子一官设庶子官者其职専主诸侯卿大夫士之庶子副贰于其父者之事为之掌其征役之戒令与其道徳之教治别其父尊亦尊父卑亦卑之等正其朝廷尚爵学校尚齿之位国有大礼之事庶子官则率国子而于大子唯其所用之若有甲兵之事则于国子授之以车甲聨比其卒伍统领以有司亦唯大子以军法治之司马不得而役凡国之政事非国子所当为则存其未仕之倅使之脩徳以立本学道以用春则聚之大学秋则聚之射宫以考其艺而进退之此皆庶子之职也案郑注燕礼有庶子官是以义载此以为说吕氏大临曰大子君之贰也以诸臣之贰事其君之贰学相同情相信可任使之才已备先王所以虑后世者豫矣
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也
　　此言燕礼席位之义也尔与迩同近也谓揖之使前也适与敌同诸侯燕礼之为义卿大夫既入君立于阼阶之东南南乡揖而尔卿卿西面北上尔大夫大夫皆少进而北面所以定臣位也君设席于阼阶之上居主位也君独升就席西面特立臣不敢自居于賔而与为敌之义也案郑注定位者为其始入踧踖揖而安定也此是中庭立位非席次也
　　设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔人中庭君降一等而揖之礼之也
　　此申言主賔之义也宰夫主膳食之官献主代主人举爵献賔也亢与抗同设賔主然后可以献酬此饮酒之礼也君本是主乃使宰夫为献主者臣不敢以君为主而与抗礼也公卿本是賔乃不以公卿为賔而以大夫为賔者为公卿之疑于君而大夫则无嫌此明嫌之义也賔入于中庭君降阼阶一等而揖之所以礼之也案郑注公孤也疏云上公得置孤一人或曰天子不以公为賔诸侯不以卿为賔盖通天子言之
　　君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也
　　此言圣人制礼因事以托政也以道道之之道与导同君举旅酬之酒以酬賔及君所特赐之爵臣皆降阶再拜稽首复升而成拜凡以眀为臣之礼也臣拜而君答拜之礼无不答又以眀君上之礼也为臣下者竭力尽能以立功于国则君必报之以爵禄故臣下益劝而皆务竭力尽能以立功是以国安而君宁礼无不答盖言上之不虗取于下也惟君之于民也亦然上必眀正道以道民为之分田制里民因其所以道之者而有功然后取其什分中之一故上之用以足而下可不匮是以上下常见其和亲而不相怨也和宁者礼之用也此乃君臣上下之大义也然又必于交拜而见之则燕礼若洵所以眀君臣之义也案燕礼公酬賔賔降西阶下再拜稽首公命小臣辞賔升成拜郑注云升成拜复再拜稽首也至礼杀之后公卒觯賔下拜小臣辞賔升再拜稽首郑注不言成拜为拜故下实未拜也下不輙拜礼杀也
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献庶子俎豆牲体荐羞皆有等差所以眀贵贱也
　　此言席位献酬牲羞不同之义也凡献皆宰夫所献举酬则君自为之牲狗也牲体爼实也荐脯醢也羞庶羞也设席之位小卿则次于上卿盖小卿在賔席西上卿在賔席东皆南面东上大夫则次于小卿盖又在小卿西士庶子则以次就位于下盖士受献于西阶上庶子受献于阼阶上皆退立于阼阶下旅酬之礼主人酌以献君君取所媵之觯以酬賔賔乃自行旅酬于西阶上如是而后主人洗升实防以献卿卿举旅行酬而后献大夫大夫举旅行酬而后献士士举旅行酬而后献庶子庶子卑则君不为之举旅矣诸若俎豆牲体荐羞皆有等差所以眀贵贱也案君与卿大夫士之举旅行酬仪节甚繁此特约略言之又公及卿大夫士之牲体荐羞其等差燕礼不具载今无可考
　　聘义
　　聘义者谓诸侯之国交相聘问仪礼有聘礼而此释其义吕氏大临曰天子之与诸侯诸侯之与邻国皆有朝礼有聘礼朝则相见聘则相问朝宗觐遇防同皆朝也存覜省聘问皆聘也聘礼有天子所以抚诸侯者大行人一嵗徧存三嵗徧覜五嵗徧省是也有诸侯所以事天子者大行人时聘以结诸侯之好殷覜以除邦国之慝是也有邻国交脩其好者大行人凡诸侯之邦交嵗相问殷相聘是也此萹専指邻国交聘之礼而言
　　聘礼上公七介侯伯五介子男三介所以眀贵贱也介绍而传命君子于其所尊弗敢质敬之至也
　　此言聘卿用介之义也上公即九命作伯之上公王之三公八命加一命于三公之上故称上公上公亲行则九介其卿降二等故七介侯伯子男以次差之绍继也介摈之位各相承继而介又与摈左右相继也质正也聘之为礼卿出必有介以辅之而其数不同上公之卿则七介侯伯之卿则五介子男之卿则三介凡所以眀贵贱也介有三等其位相继必陈列而賔传命者以使臣卑而主君尊君子于其所尊弗敢正自相当故摈介之设乃敬之至也案礼两君相见则交摈交摈者主国之上摈受主命出传与承摈承摈传与绍摈绍摈传与賔之末介由是未介传与次介次介传与上介上介乃传与賔賔递传命至主亦如之若卿行聘则旅摈旅摈者惟聘卿自传本君之命于主摈而已此正旅摈而云介绍而传命者犹云陈介绍而传命也
　　三譲而后传命三譲而后入庙门三揖而后至阶三譲而后升所以尊譲也君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也敬譲也者君子之所以相接也故诸侯相接以敬譲则不相侵陵
　　此言賔主行礼之义也竟与境同賔在大门外见主君陈摈待以大客之礼而不敢当必三譲不许而后传聘命于上摈主君延賔而入将欲庙受又不敢当必三譲而后入于庙门入庙揖当阶揖当碑又揖凡三揖而后至于阶主君譲賔升賔又譲主君如是者三主君先升而后賔升此皆賔所以尊譲于主人也賔之将至君使士迎于境大夫于近郊用束帛以致劳既至君亲拜迎于大门之内而庙受賔命其北面以拜聘君之贶者盖拜君命之来辱此皆主人所以敬于賔也夫敬譲也者乃君子所以相接也故诸侯能相接以敬譲则其不相侵陵也必矣
　　卿为上摈大夫为承摈士为绍摈君亲礼賔賔私面私觌饔饩还圭璋贿赠飨食燕所以眀賔客君臣之义也
　　此言始聘以及既聘相接之义也卿主国之卿承摈承上摈也继摈继承摈也牲杀者曰饔生者曰饩半圭曰璋贿用束纺纺今之绢也主国接賔之摈有三卿则为上摈大夫则为承摈士则为绍摈賔行聘事毕君亲执醴以礼賔賔更私以已礼面主国之卿大夫私以已礼觌主国之君賔介就馆主君使卿饔饩还其来时执以为信之圭璋加之以贿赠且有飨礼食礼燕礼在主君则賔客之敬于使臣在使臣则致君臣之敬于主君此所以眀賔客君臣之义也
　　故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也
　　此縂结上文之义也比年每嵗也小聘使大夫大聘使卿故天子制为聘礼使诸侯遵而行之比年一小聘三年一大聘必相厉以礼如使者于行聘之时而礼有错误主君弗复亲为飨食也此所以愧厉之也夫诸侯果能相厉以礼则外而四邻不至于相侵内而上下不至于相陵此乃天子之所以养诸侯兵革不用而诸侯各自为正之具也
　　以圭璋聘重礼也已聘而还圭璋此财而重礼之义也诸侯相厉以财重礼则民作譲矣
　　此申言还圭璋之义也□礼于君用圭于夫人用璋享礼于君束帛加璧于夫人加琮邻国之以圭璋为聘所以重其礼也主国于既聘而还圭璋独受其琮璧与币者以享则为财而圭璋乃行礼之噐此财而重礼之义也夫诸侯能交相厉以财重礼则民胥效之而作譲矣孔氏頴逹曰聘礼圭璋与璧琮相对故圭璋为聘璧琮为享若诸侯之朝天子圭璋与璧琮皆为享也故小行人合六币圭以马璋以皮二王之后享天子用圭享后用璋则虽圭璋亦受之不归也案天子之命圭惟朝天子则执以合符所谓辑五瑞也诸侯相朝聘则执瑑玉制视命圭而瑑刻之故谓之瑑圭瑑圭八寸与命圭之九寸七寸如其命数者不同此以圭璋聘已聘而还圭璋乃八寸之瑑圭璋也若六币之圭璋乃诸侯所以享天子与后者与聘君聘夫人八寸之圭璋又不同以享之圭璋必合币聘之圭璋则特逹而不用币也
　　主国待客出入三积饩客于舍五牢之具陈于内米三十车禾三十车刍薪倍禾皆陈于外乗禽日五防羣介皆有饩牢壹食再飨燕与时赐无数所以厚重礼也古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔
　　此申言饔饩与飨食燕之义也出既行也入始入也积谓馈之牢礼米禾刍薪之属三牲备为牢五牢之具谓饪一牢在賔馆西阶腥二牢在东阶饩二牢在门内之西禾槀实并刈者也薪从米刍从禾乗禽乗行羣匹之禽雁鹜之属也主国之待客于出与入皆三次馈遗而于客之舎五牢之具则陈于内米三十车禾三十车刍薪之数倍于禾则皆陈于外乗行之禽日有五防羣介亦皆有饩牢以训恭俭则壹食再飨以示慈恵则燕与时赐无常数凡所以厚此聘礼也夫古之用财者厚则从其丰无则从其实不能一皆如此然而用财于聘賔必如此其厚者欲极尽之于礼也尽之于礼则内君臣不至相陵而外不至相侵故天子制为此礼以养诸侯而诸侯务焉尔案礼有饭有殽设酒不饮食礼也体荐不食爵盈不饮飨礼也一献既毕坐饮至醉燕礼也或赐以束纺或赐以金玉时赐也食于朝飨于庙燕于寝时赐于馆
　　聘射之礼至大礼也质眀而始行事日防中而后礼成非强有力者弗能行也故强有力者将以行礼也酒清人渇而不敢饮也肉干人饥而不敢食也日莫人倦齐荘正齐而不敢懈惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也勇敢强有力而不用之于礼义战胜而用之于争鬭则谓之乱人刑罚行于国所诛者乱人也如此则民顺治而国安也
