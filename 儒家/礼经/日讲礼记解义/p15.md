<!-- { "loadSidebar": true } -->
　　此言徇己害人之事而得风刺之正也公叔文子名拔蘧伯玉名瑗皆卫大夫公叔文子升于瑕丘之上时伯玉从之逰文子曰乐哉斯丘也今我逰于斯死则欲于斯焉蘧伯玉曰吾子而诚乐之则瑗请前行以去子矣葢不欲与闻其事又不欲直指其非故微言以示讽也案公叔文子固当日所谓时然后言乐然后笑义然后取者乃即一事以观而已见其言非所言乐非所乐取非所取矣孔子曰其然岂其然乎葢知文子之未闻乎道也
　　弁人有其母死而孺子泣者孔子曰哀则哀矣而难为继也夫礼为可传也为可继也故哭踊有节
　　此言过哀之宜有节也弁地之人有其母死而泣若孺子声无节者孔子闻之曰居母之丧固以哀为主矣然哀而过焉抑恐继之者之难也夫所贵乎礼者前者为其可传后者为其可继故哭踊皆有节若无节则不可传而继矣案杂记曽申问于曽子曰哭父母有常声乎曰中路婴儿失其母何常声之有义与此异者孔氏谓曽子所言是始死之时悲哀志懑未可为节此之所言在袭敛之后可以礼制也
　　叔孙武叔之母死既小敛举者出户出户袒且投其冠括发子防曰知礼
　　此记武叔失礼之事也武叔名州仇遭丧者小敛毕主人于户内袒括发乃彻帷奉尸夷于堂葢为欲奉尸故祖而括发是袒括发当在小敛之后奉尸夷于堂之前也乃叔孙武叔之母死既小敛举者皆出户矣既出户乃袒且投其冠而括发是失哀节也子防以为知礼殆反言以嗤之与案上出户谓举尸者下出户谓武叔也陈氏澔改上户字为尸非是
　　扶君卜人师扶右射人师扶左君薨以是举
　　此言亲臣之有常职也卜当为仆左右左体右体也周礼大仆掌正王之服位射人掌公卿大夫之位及王举动悉随之遇君有疾必资扶助则卜人之长扶其右射人之长扶其左不幸而君薨仍以是人迁尸以其为平日亲近之人不忍变也案防氏桂曰古者宫中之治总以大宰参以六卿人君出入起居常从事于礼故疾病死丧内之人不得与焉所以防微杜渐者如此则夫在寝在朝日于君之左右而为卜人射人之师者平时之不可不慎其选也亦明矣
　　从母之夫舅之妻二夫人相为服君子未之言也或曰同爨缌
　　此言相为服之事而推乎礼之变也从母母之姊妹舅母之兄弟夫音扶二夫人犹言此二人也从母之夫与谓吾从母之夫者舅之妻与谓吾舅之妻者此二人相为服是礼之所无故君子未之言也或以为既同爨而食合有缌麻之亲此亦原其情之不可已葢礼之变焉耳案张子曰此是甥自幼居于从母之家或舅之家孤稚恩飬直如父母不可以无服所以为此服也非是从母之夫与舅之妻相对为服朱子曰先王制礼父族四故由父而上为从曽祖服缌麻姑之子姊妹之子女子子之子皆由父而推之也母族三母之父母之母母之兄弟恩止于舅故从母之夫舅之妻皆不为服推不去故也张子朱子之言深得礼意
　　丧事欲其纵纵尔吉事欲其折折尔故丧事虽遽不陵节吉事虽止不怠故骚骚尔则野鼎鼎尔则小人君子盖犹犹尔
　　此言吉凶之异而君子得行礼之中也纵纵急貎折折止貎骚骚谓太疾鼎鼎谓太舒犹犹则疾舒之中也丧事主哀不尚脩饰欲其急而趋事则纵纵尔吉事主敬不宜率略欲其缓而合礼则折折尔故丧事虽遽而不至于陵节吉事虽止而不至于怠慢若遽而无序则骚骚尔而近于野若止而不前则鼎鼎尔而类于小人君子则不然不太疾不太舒葢见其犹犹尔案防氏桂曰君子处吉凶之际以失礼为惧故疾徐之节常得其中然非素范于礼临事未有不失之过与不及者容貎仪度夫岂细故哉
　　丧具君子耻具一日二日而可为也者君子弗为也此言君子爱亲之心也丧具棺衣之属丧具所以厚终而君子以悉具为耻故一日二日之间可以猝办者君子弗豫为也案王制有曰六十歳制七十时制八十月制九十日脩盖虑仓猝之变致有送死之憾耳若一日二日可为之物而无不为是不以乆生期其亲非孝子之道也
　　丧服兄弟之子犹子也盖引而进之也嫂叔之无服也盖推而逺之也姑姊妹之薄也盖有受我而厚之者也此言丧服轻重之义也丧服所以表哀哀有浅深故服有轻重己子期兄弟之子当降服大功今乃服期盖以恩为可亲引而进之也昆弟相为服期其妻应降服大功今乃无服葢以义为可嫌推而逺之也姑姊妹在室与兄弟侄皆不杖期出适则皆降服大功而从其薄者葢以其夫为之杖期有受我而厚之者也程子曰其夫属乎父道者妻皆母道也其天属乎子道者妻皆妇道也上有父有母下有子有妇伯父叔父父之属也伯母叔母则母之属故服与伯父叔父同兄弟之子子之属也兄弟之子之妇则妇之属故服与兄弟之子同若兄弟则己之属也难以妻道属其嫂此古者所以无服只为无属今之有服亦是岂有同居之亲而无服者葢礼以义起若继父之同居者甥于从母之夫舅之妻同爨者皆为之服则嫂叔之服小功今虽异古其义一也案周道亲亲至重者莫如兄弟兄弟之子进而为期其服同于子父之兄弟进而为期其服同于祖父故曰死丧之威兄弟孔怀
　　食于有丧者之侧未尝饱也
　　此言临丧之哀心不在乎食也有丧者以哀为本故临丧必助其哀食于其侧未尝饱也案有丧而执其役不食则废事饱食则忘哀皆非礼也或曰食字上疑脱孔子字
　　曽子与客立于门侧其徒趋而出曽子曰尔将何之曰吾父死将出哭于巷曰反哭于尔次曽子北靣而吊焉此言旅次闻丧之礼也其徒谓客之旅曽子与客立于门侧见客之从者疾趋而出曽子问曰尔今将安之曰闻吾父死将出哭于巷因命之曰尔还哭于尔所次舍之处其可矣于是曽子自居北靣而以賔礼吊之焉案礼馆人使专之若其自有然又士丧礼主人西靣其賔在门东北靣葢同国之賔则然曽子既许其反哭于次因以同国賔礼吊之尔次徒之室不于客之正室客非丧主亦避尊也
　　孔子曰之死而致死之不仁而不可为也之死而致生之不知而不可为也是故竹不成用瓦不成味木不成斵琴瑟张而不平竽笙备而不和有钟磬而无簨虡其曰明噐神明之也
　　此言送死之事当以神明之道求之也之往也谓以物往送死者也味当作沬谓黒光之沬也簨虡悬钟磬之格横曰簨直曰虡孔子曰死生亦大矣惟明乎死生之理者而后可与言仁知若往送死者而极以死者之礼待之是无爱亲之心不仁而不可为也往送死者而极以生者之礼待之是无烛理之明不知而不可为也故古人送死未尝不备物而不必其适于用竹噐则编而无縢缘瓦噐则粗而无光泽木噐则朴而无雕斵琴瑟虽张而不平调竽笙虽备而不和协虽有钟磬无簨虡以为悬挂其谓之明噐者乃先王酌于有知无知之间而以神明之道待之也案死生不异者虽人子不忍忘其亲之情而事生事死终不可以无辨惟神而明之斯仁知之理尽矣
　　有子问于曽子曰问丧于夫子乎曰闻之矣丧欲速贫死欲速朽有子曰是非君子之言也曽子曰参也闻诸夫子也有子又曰是非君子之言也曽子曰参也与子防闻之有子曰然然则夫子有为言之也曽子以斯言告于子防子防曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也南宫敬叔反必载宝而朝夫子曰若是其货也丧不如速贫之愈也丧之欲速贫为敬叔言之也曽子以子防之言告于有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司宼将之荆盖先之以子夏又申之以冉有以斯知不欲速贫也
　　此明圣人言各有当而非智足知圣者不能知也丧谓失位桓司马名魋敬叔即南宫縚也有子问于曽子曰汝闻失位去国之礼于夫子乎曰闻之矣失位则欲速贫既亡则欲速朽有子曰贫朽非人所欲是非君子之言也曽子曰参乃闻之夫子也有子又曰是固非君子之言也曽子曰参葢与子防共闻之有子曰然然则夫子非徒言必有所为而发也曽子因以有子之言告子防子防曰甚哉有子之言似夫子也昔者夫子居宋见桓司马豫为石椁功至三年而犹不成夫子曰若是其费而无益也转不知速朽之为愈也死之欲速朽为桓司马一人言之也南宫敬叔既失位去鲁比其反也必载宝以朝君夫子曰若是其贿而求得也转不如速贫之为愈也丧之欲速贫殆为敬叔一人言之也曽子爰以子防之言告有子有子曰然吾固知非夫子之言也曽子曰子何以知之有子曰夫子为中都宰为民定制用四寸之棺五寸之椁而务从其厚以斯知不欲速朽也昔者夫子失鲁司宼将应昭王之聘而适荆葢曽先以子夏又使冉有相继而往期于见用以斯知不欲速贫也案人之生死有分而得丧无常若肆其侈心而至伤财肆其利心而至害义诚为君子所深嫉然欲其速朽欲其速贫抑又非情理之常有子闻曽子之所闻既以为有为而发复证以中都之荆两事可谓智足知圣矣
　　陈庄子死赴于鲁鲁人欲勿哭缪公召县子而问焉县子曰古之大夫束脩之问不出竟虽欲哭之安得而哭之今之大夫交政于中国虽欲勿哭焉得而勿哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏
　　此言哭邻国臣之事见礼所由变也陈庄子陈恒之孙名伯问遗也齐大夫陈庄子死赴告于鲁君无哭邻国大夫之礼鲁人议欲勿哭缪公疑而不决问于县子县子对曰古之为大夫者外无私交即束脩之微不越竟而问遗是故死不相赴虽欲哭之安得而哭之若今之大夫既专盟防之事而与国君相交接虽欲勿哭将安得而勿哭乎且臣闻之哭有二道焉有爱而哭之者义出于不能已也有畏而哭之者势出于不得已也公曰然然则当如何县子曰于异姓之赴者而哭其哭诸异姓之庙焉而可于是遂哭诸县氏以其为礼所由起也案春秋之世政在大夫既君弱而臣强又齐强而鲁弱故于陈氏不惟生畏之而死亦畏之其哭诸异姓之庙者以哭其非所当哭之人故哭于非所当哭之地盖周礼之衰而世变为之也
　　仲宪言于曽子曰夏后氏用明噐示民无知也殷人用祭噐示民有知也周人兼用之示民疑也曽子曰其不然乎其不然乎夫明噐鬼噐也祭噐人噐也夫古之人胡为而死其亲乎
　　此言送终之噐各有因时之制也仲宪孔子弟子原宪名思古谓夏时也仲宪尝言于曽子曰三代之送也制噐不同而各有其义夏后氏所用则为明噐盖示民以死者之无知也殷人所用则为祭噐盖示民以死者之有知也周人则明噐祭噐兼而用之盖不以为有知亦不以为无知示民疑也曽子重言以非之曰其不然乎其不然乎夫明噐不可用鬼噐也祭噐适于用人噐也因时定制故殷异于夏若谓示民无知而用明噐夫古之人胡为而有死其亲之心以出于此乎案文质之尚三代不相袭即送亦可见也若如宪言则夏用鬼噐有致死之不仁殷用人噐有致生之不智二者胥失其义矣曽子深讥示民无知之说而不及于殷则以不忍死其亲者人之同心其失尤为易晓也
　　公叔木有同母异父之昆弟死问于子防子防曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也
