<!-- { "loadSidebar": true } -->
　　此言敬天之礼也充充羙也礼不盛则服不充故服大裘以祭天则不裼至敬无文也乘路车以往则亦不式以主一为敬也案充其服者内心也大圭不瑑大羮不和亦若是则已矣
　　父命呼唯而不诺手执业则投之食在口则吐之走而不趋亲老出不易方复不过时亲癠色容不盛此孝子之疏节也
　　此言人子事亲之礼也命谓遣人呼谓召子一説谓命之以事而呼之使来也癠病也子之事父当其命呼则唯而不诺手执业则投不待卒业也食在口则吐不待卒食也行歩则走而不趋不待徐详也亲既老则一出一复唯恐亲有忧之故必不易其方不过其时亲有病则子忧之故色容不盛凡此奉命之肃与夫出游之谨侍疾之诚自孝子而言一皆常行粗畧之礼也
　　父没而不能读父之书手泽存焉尔母没而杯圈不能饮焉口泽之气存焉尔
　　此言人子思亲之无已也不能犹不忍手泽谓手之所持犹留润泽之迹也杯圈盛酒浆之器口泽之气谓常用以饮故口所润泽犹有余气也子之孝者非徒终父母之身而已盖将以终其身焉当父之既没而不忍于读父之书者以手泽存焉故尔母之既没而杯圈犹不忍饮者以口泽之气存焉故尔案子欲飬而亲不待此人事之所无如何者唯有日致其思而已思父而不得见见父之遗书而如见父焉思母而不得见见母之遗器而如见母焉推此不能读不能饮之心则其不敢以父母之遗体行殆也可知矣
　　君入门介拂闑大夫中枨与闑之闲士介拂枨宾入不中门不履阈公事自闑西私事自闑东
　　此言两君相见及卿大夫聘使之仪也门大门也闑门中央所竖短木也枨者门两旁长木所谓楔也阈门限也邻国诸侯来朝主君迎于大门外賔入门由西之中上介从宾在后稍东而衣拂闑大夫以次而西适当宾后亦中于枨闑之闲右不拂闑左不拂枨士介则极西而衣拂枨也邻国之卿大夫奉君命来聘而为宾主君亦迎于大门外其入门也稍东而近闑不敢中门亦不敢履阈若为聘为享奉君命而行公事则入自闑西用宾礼也若私觌私面伸已信而行私事则入自闑东从臣礼也案介谓上介乃卿为之大夫为中介士为末介皆就宾而言主摈由于闑东入门之礼亦如之
　　君与尸行接武大夫继武士中武徐趋皆用是疾趋则欲发而手足毋移圈豚行不举足齐如流席上亦然端行颐霤如矢弁行剡剡起屦执龟玉举前曵踵蹜蹜如也
　　此明行歩疾徐之仪也君谓天子诸侯武足迹也中犹闲也发起也移犹变也圈转也豚之言循读为上声言回旋而行也齐读曰咨裳下缉也端直弁急也剡剡身起之貌踵足后跟也蹜蹜促狭之貌凡行歩广则疾而劳狭则缓而逸尊者逸而卑者劳故君与尸行则蹈半迹而接武大夫则迹相及而继武士则迹间容迹而中武凡徐趋之法皆用是若疾趋则屦头欲发起而手足毋易其常度如回旋行则足循地而不举裳下委地如水之流行于席上亦然直行则颐如屋霤之垂进歩如矢之直急行则欲速而屦头恒起故其貌剡剡也执龟玉之重器则举足之前而曵其后踵行不离地如有所循故其貌蹜蹜也案徐趋对下疾趋而言陈注谓或徐或趋者非是圈豚行即徐趋也端行弁行即疾趋也
　　凡行容惕惕庙中齐齐朝廷济济翔翔
　　此明道路与庙朝行歩之法也凡行于道路之容惕惕然敬而且疾恐失礼于人也庙中则齐齐恭慤以对神明也朝廷则济济翔翔威仪脩整以近君故也案惕惕者敬也疾也字从心从易其从易者则音荡放也荀子愓悍防暴是也郑注直疾貌当是惕字
　　君子之容舒迟见所尊者齐遫足容重手容恭目容端口容止声容静头容直气容肃立容徳色容庄坐如尸燕居告温温
　　此言君子之容节也齐如夔夔齐栗之齐遫者谨而不放之意徳者应氏谓中立不俨然有徳之气象也君子之容舒迟自得唯见所尊者则敛持而齐遫此敬之见于外也盖威仪者徳之隅而不可以不谨故足容则重不轻佻也手容则恭无慢弛也目容则端不睇视也口容则止不妄动也声容则静不哕咳也头容则直不倾顾也气容则肃似不息也立容则徳中而不也色容则庄正以自持也坐容则如尸俨若神明也其燕居于家与告语于人则又取其温温所谓温温恭人是也案朱子语类问九容与九思同本原处固欲存养容貌闲又欲随事省察朱子曰即此便是涵飬本原
　　凡祭容貌顔色如见所祭者丧容累累色容顚顚视容瞿瞿梅梅言容茧茧戎容暨暨言容詻詻色容厉肃视容清明
　　此言丧祭军旅之容也累累羸惫貌顚顚忧思貌瞿瞿惊遽貌梅梅犹昧昧蒙瞀貌茧茧犹绵绵低微貌曁曁果毅貌詻詻严饬貌清明察于事也凡祭祀之时容貌恭敬顔色温和直如见所祭者居丧之容摧毁頽折阽于危亡则累累焉尔其色容则陨落而不能自立顚顚焉尔视容则仓皇茫昧而不能自审瞿瞿梅梅焉尔言容则低微郁结而不能自理茧茧焉尔临戎之容遏刘敌忾务欲果毅则暨暨焉尔其言容则严明而骏发詻詻焉尔色容则俨然可畏厉肃焉尔视容则精于察物清明焉尔案君子之容固无所不谨丧祭军旅又特举其大者言之
　　立容辨卑毋讇头颈必中山立时行盛气顚实扬休玉色
　　此申言容貌之宜谨也辨谓尊卑上下之辨立容主于辨分故虽卑而毋近于谄头颈居众体之上必中而不偏止立如山而行必以时盛徳之气阗实于中故休羙之光着扬于外其色则睟然而如玉此君子之容也案贾谊曰固颐凝视平肩正背端股整足体不摇肘是谓经立因以微磬曰拱立因以磬折曰肃立因以垂佩曰卑立经立天子宜之拱立国君宜之肃立大夫宜之卑立士宜之此所当辨也
　　凡自称天子曰予一人伯曰天子之力臣诸侯之于天子曰某土之守臣某其在边邑曰某屏之臣某其于敌以下曰寡人小国之君曰孤摈者亦曰孤
　　此明天子以下自称及摈者传辞之法也某土犹云东土西土之类边邑九州之外也凡自称者自上而下各随其分是故继天立极而为天子则称曰予一人言为天下之一人也二伯分主王畿以外不敢自有其徳则曰天子之力臣言惟宣力而已诸侯在五服之内不敢自有其封故于天子则曰某土之守臣某言惟守王土而已其在边邑不敢列于侯甸之数则曰某屏之臣某言惟捍蔽而已诸侯于敌以下则曰寡人小国之君则自称曰孤摈者之传命亦曰孤寡徳而孤立皆谦言不足为人上也案此与曲礼多不同当互观之
　　上大夫曰下臣摈者曰寡君之老下大夫自名摈者曰寡大夫世子自名摈者曰寡君之适公子曰臣孽此明大夫与世子公子称谓之异也国之上大夫盖卿也于己君之前则从谦而称曰下臣若出使他国摈者则曰寡君之老下大夫于己君之前则直自称名若出使他国摈者则直曰寡大夫国之世子于君前亦自称名若在他国摈者则曰寡君之适适为世子余则公子公子于君前但曰臣孽而已案客于他国礼当有介而乃云摈者谓他国致礼而已为主人故设摈以待之尔国以适子为本则庶子为末云臣而又云孽者谓自本旁出若木之有蘖也
　　士曰传遽之臣于大夫曰外私大夫私事使私人摈则称名公士摈则曰寡大夫寡君之老大夫有所往必与公事为宾也
　　此明士与大夫各异其称之礼也传遽谓驿传之车马所以供急遽之令者公士谓公家之士宾读为摈介也士位卑而奉职为劳故称于君前曰传遽之臣大夫之家臣称私人故称于邻国之大夫曰外私大夫若有私事于邻国而使私人为摈则降而称名若以公士为摈而行聘礼则摈辞称下大夫之小聘者曰寡大夫称上大夫之大聘者曰寡君之老盖大夫奉君命而有所徃则君必与之公士以为摈故也案郑注以大夫私事使为句谓以君命私行非聘也若鲁成公时晋侯使韩穿来言汶阳之田归之于齐之类刘氏敞曰此乃赵襄子使楚隆吊吴夫差之类尔凡大夫聘而传命则当称寡君至于私臣摈于君命不得言主故名之如曰寡君之老母防是也

　　日讲礼记解义卷三十四
<经部,礼类,礼记之属,日讲礼记解义>
　　钦定四库全书
　　日讲礼记解义卷三十五
　　眀堂位
　　眀堂在国南郊取南面答阳之义尸子云神农曰天府黄帝曰合宫则自古有之方氏慤曰孔子言宗祀文王于眀堂孟子言行王政而此言朝诸侯君臣上下尊卑前后各有所位故曰眀堂位也案此篇为美周公而作故备序鲁用四代之礼乐盖俗儒之喜夸者为之也
　　昔者周公朝诸侯于眀堂之位天子负斧依南乡而立此言周公正眀堂之位以尊君也斧依屏绘斧文也天子指成王昔者周公位冢宰以辅成王当诸侯来朝因定其尊卑而为朝诸侯于明堂之位维时眀堂中央设斧屏于戸牖间天子背负斧依南向而立盖天子之位定而内外臣工胥有所统矣案书多方称周公曰王若曰所以正名也郑氏乃以天子为周公
　　何哉
　　三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上
　　此言中国五等诸侯之位也中阶在东西两阶之中门应门也是时公侯伯子男咸集各有一定之位次三公在中阶之前北面而东为上诸侯之位在阼阶之东西面而北为上诸伯之国在西阶之西东面而北为上诸子在应门内之东北面而东为上诸男在应门内之西北面而东为上案三公不云位诸侯在诸国之上特举位言之则以下皆为朝位可知
　　九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上
　　此言四夷逺国之位也是时四夷君长亦有一定之位次九夷之国在东门之外西面而北为上八蛮之国在南门之外北面而东为上六戎之国在西门之外东面而南为上五狄之国在北门之外南面而东为上案王者内中国而外夷狄故五等诸侯序于门内四夷君长序于门外各从其方而以右为尊独南面东上尚左者方氏慤谓与北面者同是也
　　九采之国应门之外北面东上
　　此言九州牧伯之位也采者以其采取当州美物而贡天子即王制所云千里之外曰采也九采之国来朝其位在应门之外北面而东为上盖二伯帅诸侯而入牧居外而纠察之也案应门即南门也蛮服在南门之外而州牧又在其外故变文称应门之外陆氏佃以九采之国为要服荒服言虽在要荒愿供王事也亦可备一解
　　四塞世告至此周公明堂之位也明堂也者明诸侯之尊卑也
　　此言四塞来朝之期而总结上文明堂位之义也四塞不言何在疑亦在其方之门外而又次于四夷也若在要服之外而为蕃服则来朝不数惟天子初即位或其国君易世皆一告至而已凡此为周公所制眀堂之位内外逺近秩然有等所以眀诸侯之尊卑也案此皆为成王新即位而来朝谓周公所制明堂之位则可谓周公眀堂之位则不可又明者取南向光明之义其谓明诸侯之尊卑者亦非也
　　昔殷纣乱天下脯鬼侯以飨诸侯是以周公相武王以伐纣武王崩成王幼弱周公践天子之位以治天下六年朝诸侯于明堂制礼作乐颁度量而天下大服七年致政于成王
