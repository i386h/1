<!-- { "loadSidebar": true } -->
　　此言丧礼贵于得中也虑居谓卖舎宅以奉丧丧具称家有无不可勉为厚而谋粥居室哀痛必有节限不可过为哀毁而致危其身所以然者盖家废则宗庙不能独存身危则继嗣于是而絶非所以为孝也
　　延陵季子适齐于其反也其长子死于嬴博之间孔子曰延陵季子呉之习于礼者也往而观其焉其坎深不至于泉其敛以时服既而封广轮揜坎其髙可隠也既封左袒右还其封且号者三曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎
　　此言旅合宜之事也季子呉公子名札让国居延陵横曰广直曰轮隠据也还回也呉之延陵季子适齐于将反也其长子死焉因奉命出聘不敢将私丧以归遂于齐之嬴博二邑之间孔子闻之曰延陵季子呉之习于礼者也于是往而观其礼焉其下棺之坎深不及泉敛即用所衣之时服既而封纵横仅足以揜坎上则才至于可隠皆从俭制也既封左袒以示阳之变右还其封以示阴之归且号者凡三曰人有生必有死骨肉之复反于土也亦命也若魂气则游散而无不之也无不之也盖欲其依已而归故再言以深致其意而遂行孔子曰延陵季子之于礼也其合矣乎盖不惟适旅之节而亦知幽明之故故夫子善之
　　邾娄考公之丧徐君使容居来吊含曰寡君使容居坐含进侯玉其使容居以含有司曰诸侯之来辱敝邑者易则易于则于易于杂者未之有也容居对曰容居闻之事君不敢忘其君亦不敢遗其祖昔我先君驹王西讨济于河无所不用斯言也容居鲁人也不敢忘其祖此言诸侯僭礼之事也考或作定易谓简易臣礼也于谓广大君礼也鲁钝也邾娄考公之丧徐君使其大夫容居吊之且含容居致辞曰寡君使容居坐行含礼进侯玉于君其使容居以含盖徐自拟天子故其辞如此邾有司拒之曰诸侯之来辱扵敝邑者臣行臣礼易则易焉君行君礼于则于焉若易于相杂臣来而欲行人君之礼者我国从未有此也容居对曰容居闻之事君者当奉命而行不敢忘其君为子孙者当守先世之训亦不敢遗其祖昔我先君驹王自西讨济河以来凡使人吊含于他国无不用此言者容居为鲁钝之人今故不敢忘其祖也案含礼不使贱者君行则亲含使大夫则归含容居欲坐含以进侯玉僭礼甚矣有司者终不能守礼以拒之徐亢而邾卑君子以为均有过焉尔
　　子思之母死于卫赴于子思子思哭于庙门人至曰庶氏之母死何为哭于孔氏之庙乎子思曰吾过矣吾过矣遂哭于他室
　　此言母嫁与庙絶之事也子思之母既嫁而死于卫赴于子思子思哭之于庙其门人至则曰庶氏之母死先既与庙絶族今何为哭于孔氏之庙乎子思曰吾过矣吾过矣于是遂哭于他室案伯鱼年五十而卒记者谓子思之母改嫁于卫之庶氏此亦事之近于诬而不可信者
　　天子崩三日祝先服五日官长服七日国中男女服三月天下服虞人致百祀之木可以为棺椁者斩之不至者废其祀刎其人
　　此言为天子服杖及备棺椁之事也官长谓大夫士国中男女谓庻人天下谓诸侯之大夫百祀畿内百县之祀也天子为天下之主崩则普天之下皆为之服而期有先后三日则大祝商祝先杖五日则畿内之大夫士服杖七日则国中之男女服齐衰三月而除三月则天下诸侯之大夫皆服繐衰既而除自殡之后掌山泽之虞人即致百县采地之祀木可以为周棺之椁者斩而献之且戒之曰有不至者则废其邑之祀刎其守祀之人所以见王丧之重使人不敢慢也案臣民既皆有服而制有三日五日七日三月之异者以力有劳逸恩有重轻地有逺近故也至于棺用四重而椁周焉其材固宜于豫且慎矣
　　齐大饥黔敖为食于路以待饿者而食之有饿者防袂辑屦贸贸然来黔敖左奉食右执饮曰嗟来食扬其目而视之曰予唯不食嗟来之食以至于斯也从而谢焉终不食而死曽子闻之曰微与其嗟也可去其谢也可食
　　此言饿夫之操以风世也贸贸目不明之貌防与犹云细故末节也齐国大饥有黔敖者为食于路以待饿者而食之时有饿者防袂其面辑敛其屦贸贸然而来黔敖左手奉食右手执饮曰嗟其来食饿者张其目以视之曰予惟不食嗟来无礼之食是以至于此也遂去之黔敖随其后谢焉饿者卒不食而死曽子闻之曰嗟来之言虽不敬然非有大过其嗟可去而其谢可食也呉氏澄曰嗟者闵之之辞来者呼之之辞曽子之言君子之中饿者之操贤者之过也然当礼教衰废之余名节不立而苟以自处嗟而不去不谢而食者多矣闻饿者之风其亦可以少愧也夫
　　邾娄定公之时有弑其父者有司以告公瞿然失席曰是寡人之罪也曰寡人甞学断斯狱矣臣弑君凡在官者杀无赦子弑父凡在宫者杀无赦杀其人壊其室洿其宫而猪焉盖君逾月而后举爵
　　此言大逆者人人得而诛之之法也定公名貜且猪水所聚也邾娄定公之时有以子而弑父者有司以其事告定公为之瞿然惊怪而失席曰人伦之变至此乃教化不明所致是寡人之罪也又曰寡人甞学断斯狱矣天下之恶莫大于弑逆故臣弑其君凡在官而为诸臣者皆得以诛之而无赦子弑其父凡在宫而为家人者皆得以诛之而无赦非特如是而已并且壊其室洿其宫使水积聚不复更为人居为之君者必待逾月而后举爵盖伤悼而自为贬损也如此
　　晋献文子成室晋大夫发焉张老曰羙哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九京也北面再拜稽首君子谓之善颂善祷
　　此言颂祷并善之事也献文陈注疑为赵武諡京当作原晋卿赵文子作室既成晋大夫并发礼以贺张老亦往焉以其侈丽而佯赞之曰美哉轮囷而髙大美哉奂烂而众多庶几祭祀之时作乐于斯死丧之时哭泣于斯燕饮国宾聚防宗族无不于斯乎文子知张老之讽已而述其词曰武也若得保此室而歌于斯哭于斯聚国族于斯是完全要领幸获善终以从先大夫而于九原也于是乎北面再拜稽首以受其諌焉君子谓张老善颂文子兼善祷也案颂者祝迓其福也祷者祈免于祸也颂不忘规祷不忘戒斯谓之善也云尔
　　仲尼之畜狗死使子贡埋之曰吾闻之也敝帷不弃为埋马也敝盖不弃为埋狗也丘也贫无盖于其封也亦予之席毋使其首陷焉路马死埋之以帷
　　此言圣人恩及于物而并记其制也封读窆路马人君所乘之马也仲尼之畜狗死使子贡掘地而埋之且告之曰吾闻既敝之帷不弃为埋马可用也既敝之盖不弃为埋狗可用也某虽贫而无盖于其窆也亦与之席以代毋使其首防于土焉圣人之爱物而中礼如此记者因记国君埋马之制路马死亦埋之以帷但不用敝者叶氏梦得曰帷盖近于身以为障蔽犬马畜于家以为代御障蔽者敝所不敢弃而代御者死用以埋之所谓仁之至义之尽也
　　季孙之母死哀公吊焉曽子与子贡吊焉阍人为君在弗内也曽子与子贡入于其廏而脩容焉子贡先入阍人曰郷者已告矣曽子后入阍人辟之渉内霤卿大夫皆辟位公降一等而揖之君子言之曰尽饰之道斯其行者远矣
　　此言威仪容饰之足以致重于人也内霤屋后檐也季孙之母死哀公往吊焉曽子与子贡亦吊焉阍人以君在之故弗为内也二子自以仪容未善于是入其廏而脩容焉子贡先入阍人曰郷者先已告矣曽子随后而入阍人退辟而延之及进内霤卿大夫在堂上者皆辟位公亦降阶一等而揖之上故君子言之曰人能尽善于容饰之道斯其行者远矣案士丧礼君视敛出主人拜送袭拜大夫之后至者贾疏以后至为不得与前卿大夫同时从君入者则君吊时后至者自不得入安有脩容而入之事此记者传闻傅防説也
　　阳门之介夫死司城子罕入而哭之哀晋人之觇宋者反报于晋侯曰阳门之介夫死而子罕哭之哀而民说殆不可伐也孔子闻之曰善哉觇国乎诗云凡民有丧扶服救之虽防晋而已天下其孰能当之
　　此言觇国者之识治体也阳门宋国门名介夫甲士之守门者司城官名子罕宋公族乐喜也扶服即匍匐竭力之貌宋国之阳门有介夫死司城子罕入而哭之甚哀其时晋欲加兵于宋先使人觇之还报于晋侯曰宋阳门之介夫死子罕以贵卿而哭之哀民无不悦者由是观之殆不可伐也孔子赞之曰善哉觇国乎邶诗谷风之篇云凡民有丧扶服救之此非特晋国而已即天下之大其孰能当之甚矣人心之足恃也案为国之要在乎用贤臣用贤之效在乎得人心故忧民之忧者民亦忧其忧众志成城即国之弱小所弗虑也宋用子罕遂有以伐强大之谋然则仁贤之为益于国者岂浅鲜哉
　　鲁荘公之丧既而绖不入库门士大夫既卒哭麻不入
　　此言废礼之由于国乱也丧礼于君父皆斩衰三年鲁荘公之丧子般见弑而庆父作乱时闵公年八嵗祸乱恐迫毕即除衰绖于库门之外而以吉服嗣位不与虞与卒哭之祭士大夫至卒哭祭毕亦除服而不以麻绖入库门三年之丧自此不行矣胡氏铨曰既而绖不入库门经意讥鲁君忘哀之速尔春秋闵二年书吉禘亦讥吉之早也虽由祸乱而然然子臣之义薄矣记者故交讥之
　　孔子之故人曰原壤其母死夫子助之沭椁原壤登木曰乆矣予之不托于音也歌曰貍首之斑然执女手之卷然夫子为弗闻也者而过之从者曰子未可以已乎夫子曰丘闻之亲者毋失其为亲也故者毋失其为故也
　　此言圣人隠恶全交之事也沭治也孔子之故人有原壤者其母死夫子助之治椁壤乃登木而言曰乆矣我之不托兴于咏歌之音也歌曰貍首之斑然言木文之华也执女手之卷然言椁材之润也夫子若为弗闻也者而过之从者问曰子未可以絶其交乎夫子曰壤之无礼固也某闻之亲者未可遽失其为亲也故者未可遽失其为故也案夷俟小过也遭丧而歌大恶也胡氏以为责其夷俟之过则原壤犹不失为故人若数其母死而歌则于义当絶圣人不遗故旧盖有难以明言其失者耳
　　赵文子与叔誉观乎九原文子曰死者如可作也吾谁与归叔誉曰其阳处父乎文子曰行并植于晋国不没其身其知不足称也其舅犯乎文子曰见利不顾其君其仁不足称也我则随武子乎利其君不忘其身谋其身不遗其友晋人谓文子知人文子其中退然如不胜衣其言呐呐然如不出诸其口所举于晋国管库之士七十有余家生不交利死不属其子焉
