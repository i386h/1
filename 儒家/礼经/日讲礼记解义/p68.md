<!-- { "loadSidebar": true } -->
　　此言行礼各有所主也诩辞气明盛之貌隐情隐密已情也虞度也宾客以礼相示故主于恭祭祀以诚相格故主于敬丧事以送死故主于哀会同以申令故主于诩至于军旅之事则当思险知危隐情以计度也辅氏广曰思险谓临事而惧虑败不虑胜也隐情以虞谓好谋而成兵事露则不神也
　　燕侍食于君子则先饭而后已毋放饭毋流歠小饭而亟之数噍毋爲口容客自彻辞焉则止
　　此言侍食于君子之礼也若燕而侍食于君子则先君子而饭若尝食然后君子而已若劝食然食毋放肆而无所制饮毋流行而不知止防哕噎则小饭恐见问则亟咽且数数嚼之毋得弄口以爲容食既讫客欲自彻其俎主辞则止也盖燕有尊卑宾主之礼故侍食者始则敬主人之馔终则敬主人之命也
　　客爵居左其饮居右介爵酢爵僎爵皆居右
　　此言奠爵之仪也介宾副也僎乡人来观礼副主人者也燕饮之礼主人酬宾宾受奠觯于荐东是客爵居左也将旅酬之时一人举觯于宾宾受而奠于荐西至旅酬宾取荐西之觯以酢主人是其饮居右也若主献介之爵客酢主之爵及僎爵则皆居于右案郑注以僎爲遵遵尊也尊于宾者非辅主人之僎也乡饮酒礼亦无献僎之説于义疑也
　　羞濡鱼者进尾冬右腴夏右鳍祭膴
　　此言进鱼之法也濡湿也腴谓鱼腹鳍谓鱼脊膴大脔谓刳鱼腹也进鱼各有其宜如擘湿鱼从后起则脇肉易离故羞濡鱼者进尾冬则潜而趋阳乎下腴爲美故右腴夏则跃而趋阳乎上鳍爲美故右鳍当食而祭则刳鱼腹下爲大脔亦以此处肥美故也疏曰此谓寻常燕食所进鱼体非祭祀及飨食正礼也
　　凡齐执之以右居之于左赞币自左诏辞自右
　　此言齐和之宜及相礼之法也和羮曰齐谓盐梅之属自由也凡齐必执以右手而居羮器于左取其便于调和也相礼者爲君受币则由君左传君命于人则由君右地道左卑而右尊所以尊君也
　　酌尸之仆如君之仆其在车则左执辔右受爵祭左右轨范乃饮
　　此言尸仆君仆受酌之仪也轨毂末范轼前也仆爲尸御而酌之重尸之仆则如君之仆当仆在车受酌则左手执辔右手受爵必祭左右轨及范而后饮所以祭者欲其神助己不使倾危也
　　凡羞有俎者则于俎内祭君子不食圂腴小子走而不趋举爵则坐祭立饮凡洗必盥牛羊之肺离而不提心凡羞有湆者不以齐爲君子择葱薤则絶其本末羞首者进喙祭耳
　　此广明祭俎及饮食之礼也周礼圂作豢谓犬豕之属食米谷者腴肠也提犹絶也湇汁也齐和也饮食必祭凡羞在豆则祭之豆闲之地有俎者于人爲横则于俎内祭君子于犬豕不食其腴避秽也小子给使令宜驱走而不得趋翔爲容若得酒举爵则先坐祭而后立饮不备礼也凡洗爵必盥手以致洁牛羊之肺离之而不絶其中央少许使可手絶以祭也凡羞之有湇者则有盐梅齐和故不更以齐嫌于薄主人之味也爲君子择取葱薤则絶其本末爲有萎干羞首者必进喙以向尊者其祭则先以牲耳案特牲少牢礼羊肠胃有鼎实而无豕肠胃乡射礼用狗亦不列其肠胃燕亦如之孔疏云鼎阙一是也曲礼毋絮羮故羞有湇者不以齐
　　尊者以酌者之左爲上尊尊壶者面其鼻
　　此言列尊壶之法也尊者设尊之人酌者酌酒之人尊壶者设尊设壶之人也人君陈尊于东楹之西而南北列之酌人在尊之东其左爲南故设尊者列元酒于酌人之左以爲上尊若诸臣之尊皆以次而列于北矣有尊则有壶而尊与壶有鼻设尊壶者必面其鼻以向君所以尊君也案尊者以酌者之左爲上尊朱子谓设尊之人预度酌酒人之左尊而实以元酒即玉藻所谓凡尊必尚元酒者示重古也尊壶者面其鼻即所谓唯君面尊者示重惠也
　　饮酒者禨者醮者有折俎不坐未歩爵不尝羞
　　此言饮酒之仪也沐而饮酒曰禨冠而饮酒曰醮折俎折骨体于俎也歩行也羞庶羞也饮酒者而坐所以致逸也然饮如沐而爲禨者冠而爲醮者则皆小事若遇折俎之盛礼皆立而不坐否则未免于当尊矣饮酒必尝庶羞所以致养也然当未行无算爵之时则不先尝否则未免于贪味矣孔疏曰折俎则殽馔尊乡饮酒燕礼有折俎者皆不坐此独云禨者醮者以其无酒俎之时得坐嫌有折俎亦坐故特明之殽羞本爲酒设正羞脯醢折俎未饮酒之前即尝故乡饮酒乡射燕礼大射献后乃荐宾皆先祭脯醢哜肺乃饮卒爵若庶羞必行爵之后始尝之
　　牛与羊鱼之腥聂而切之爲脍麋鹿爲菹野豕爲轩皆聂而不切麕爲辟鸡爲宛脾皆聂而切之切葱若薤实之醯以柔之
　　此言脍及韲菹粗细之异也聂而切之先聂爲大脔而后细切之也轩辟鸡宛脾皆菹类制食之法以牛与羊鱼之生肉先大切之而后细切之则脍以名焉如麋鹿爲菹野豕爲轩宜于粗则聂而不切麕爲辟鸡爲宛脾宜于细则聂而切之凡此腥肉用葱或薤皆置之醯中使浸渍而熟则柔软可食矣陆氏佃曰内则腥言肉此言鱼内则菹言鱼此言麋鹿互相备
　　其有折俎者取祭反之不坐燔亦如之尸则坐
　　此申言有折俎不坐之义也如待宾客有折俎者其爲礼最隆故受之者就俎取肺而祭及祭竟而反于俎皆立而不坐其在俎之燔爲祭与反亦如之唯尸视宾客爲尊虽有折俎祭反皆坐也案折骨与燔爲所设者盛故立而取反若云因俎有足故立尸又何以坐也爲宾则立以致敬爲尸则坐以当尊位有不同也
　　衣服在躬而不知其名爲罔
　　此言服制之当知也衣服所以章身也若在躬而不知其名是之谓罔况昧于有生之理者乎
　　其未有烛而后至者则以在者告道瞽亦然凡饮酒爲献主者执烛抱燋客作而辞然后以授人执烛不让不辞不歌
　　此言夜饮之礼也道导引也献主主人也君使宰夫爲主燋未爇之炬也若天已昏而未有烛客有后至者主人以先在坐者告之使知其人而致敬也导引瞽者亦然以瞽无目非告不知也凡夜而饮酒爲献主者既执已然之烛又抱未爇之燋身亲贱役而不以爲劳及客起而辞然后以烛与燋授人当执烛时于或让或辞或歌之礼皆不暇爲惟既授于人则仍不废此旧説饮酒之礼宾主揖让更相辞谢又各歌诗以见意今以暮夜杀礼也
　　洗盥执食饮者勿气有问焉则辟咡而对
　　此言事尊长之仪也口旁曰咡爲卑幼者奉洗盥之水及执食饮以进皆不可使口气直冲尊长若此时尊长有问则偏于口旁而对亦恐气触之也方氏慤曰勿气则屏气以致恭也辟咡而对与曲礼掩口而对同义
　　爲人祭曰致福爲已祭而致膳于君子曰膳祔练曰告凡膳告于君子主人展之以授使者于阼阶之南南面再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个特牲则以豕左肩五个
　　此言致胙之礼也展省也臂臑肩蹄也九个自肩至蹄折爲九段也爲人祭摄主也凡祭必归胙而将命之辞不同如爲人摄主则曰致福谓致其祭祀之福也已祭不敢云福但曰膳言其爲享神之善味而已苦已祔主大祥之祭则但曰告谓告以死者之已祔生者之已练也凡膳告于君子主人必自省视其具而后授使者于阼阶之南南面再拜稽首以送之使者反命主人又必再拜稽首所馈之礼大牢则以牛左肩自上断折之至蹄爲九个少牢则以羊左肩七个犆牲则以豕左肩五个不必备馔也陆氏佃曰祔练凶事也难以福言又难以善言故旁言之孔疏云周人牲体尚右右邉已祭所以献左周贵肩故用左肩
　　国家靡敝则车不雕几甲不组縢食器不刻镂君子不履丝屦马不常秣
　　此言处灾变之礼也靡与糜通雕刻画也几漆饰之畿限也縢者束防之名组縢谓以组束之及衿带也以谷食马曰秣国家当师旅饥馑之后财力靡散民庶雕敝则车不以雕几爲饰甲不以组縢爲华食器不以刻镂爲美君子所履者不以丝屦马不复以谷爲秣皆从减省也陆氏佃曰言国家靡敝则所乗所卫所养所履所御皆贬方氏慤曰五事必以车马爲始终者车马在礼爲重故年不顺成则大夫不得造车马

　　日讲礼记解义卷三十九
　　钦定四库全书
　　日讲礼记解义卷四十
　　学记
　　以其记人学教之义故名学记其防与大学相表里开端言学而推及于化民成俗是学有用也篇终言学而推本于先源后委是学有体也有体有用大人之事备矣
　　发虑宪求善良足以謏闻不足以动众就贤体逺足以动众未足以化民君子如欲化民成俗其必由学乎此言君子以务学爲急也宪法也謏之言小也体犹亲也逺谓疏逺之士爲治莫先于择术如起发谋虑必拟度于法式又能招求善良之士此足以小致声誉而未足以感动众心使之兴起也若能下贤亲逺则足以动众未足以化民于善也在上之君子欲化民以成美俗必也其由学乎盖学也者乃古之人所以明明徳于天下也
　　玉不琢不成器人不学不知道是故古之王者建国君民教学爲先兑命曰念终始典于学其此之谓乎此言立学教人之事也兑命商书典常也玉有美质可以爲器然不琢则不成犹人有美质可以造道然不学则不知是以古之王者建国君民必以立教立学爲先务盖教所以一其学之方学所以定其教之地教学兴而后道可明矣傅説之告髙宗有曰人当一心终始常在于学其即君之教民爲学终始有常而不暂废之谓乎案六经言学莫有先于説命者不曰始终而曰终始学无穷已也
　　虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也兑命曰学学半其此之谓乎
　　此申言教学之善也兑命上学字当作斆斆即教也嘉肴虽防弗食则不知其防也至道虽善弗学则不知其善也是故学以求其所未至然后知自得之不足也教以推其所有余然后知肆应之困也知不足然后能自反以期其足知困然后能自强以济其困此教学所以相长也兑命所云斆学半者其即此相长之谓乎方氏慤曰足则厌矣故学以不厌爲知困则倦矣故教以不倦爲仁
　　古之教者家有塾党有庠术有序国有学比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通逹强立而不反谓之大成夫然后足以化民易俗近者説服而逺者懐之此大学之道也记曰蛾子时术之其此之谓乎
