<!-- { "loadSidebar": true } -->
　　此言奢俭失礼之事也镂簋朱纮见礼器旅树反坫见郊特牲孔子曰大夫之奢无若管仲者彼则镂簋而朱纮旅有树而反有坫刻山于节画藻于棁虽贤大夫也而已难乎为上也大夫之俭又无若晏平仲者彼则祀其先人不以少牢而以豚豚之小至并两肩而犹不足以揜豆虽贤大夫也而已难乎为下也惟君子为能循礼是故上不至于僭上下不至于偪下盖礼所以辨上下而惟其称奢固失之过俭亦未为得也
　　妇人非三年之丧不逾封而吊如三年之丧则君夫人归夫人其归也以诸侯之吊礼其待之也若待诸侯然夫人至入自闱门升自侧阶君在阼其他如奔丧礼然此言诸侯夫人奔父母丧之节也嫁女为父母期此云三年以本亲言也闱门宫中往来之门侧阶东房之阶也内外之辨礼所最严故妇人非遭父母三年之丧不得逾越封疆而吊如其为三年之丧君夫人始可以归夫人其归也则用诸侯之吊礼其待之也亦若待诸侯然夫人至入自防门升自房阶主国之君则在阼阶其他哭踊髽麻之类皆如奔丧之礼然服虽杀而哀不杀也案夫人有从夫之义吊者礼视诸侯待之者礼亦视诸侯但不得竟以为賔故入与升既不由正门正阶并主在阼阶之上亦不降迎也
　　嫂不抚叔叔不抚嫂
　　此言逺嫌之礼也抚死而抚其尸也大敛之后嫂不抚叔叔不抚嫂盖即生不通问死不制服之意
　　君子有三患未之闻患弗得闻也既闻之患弗得学也既学之患弗能行也君子有五耻居其位无其言君子耻之有其言无其行君子耻之既得之而又失之君子耻之地有余而民不足君子耻之众寡均而倍焉君子耻之
　　此言君子当勤学而尽职也为学之君子常虑其学之不成于是乎有三患盖弗闻则无由而知故未之闻患弗得闻也弗学则无由而能故既闻之患弗得学也不行则无由而至故既学之患弗能行也为政之君子又常虑其职之不称于是乎有五耻盖居其位无其言则为尸位君子耻之有其言无其行则为空言君子耻之既得之而又失之则弃其前功君子耻之地有余而民不足则是不能安集君子耻之众寡均于彼而彼之功乃倍焉则是不能劝率君子耻之此皆以为已而非为人故进徳脩业惟日不足也
　　孔子曰凶年则乗驽马祀以下牲
　　此言凶年杀礼之制也周礼校人六马曰种曰戎曰齐曰道曰田曰驽驽马其最下者下牲如常祭用大牢者降少牢用少牢者降特牲用特豕者降特豚之类天灾流行不可不示贬损孔子尝曰人君如遇凶年则所乗之马宜于六马之中而用其驽者祭祀之牲宜较常用者下一等焉案王制凡祭豊年不奢凶年不俭与此异岂彼为制国用之常而此乃救荒之礼与一说下牲犹用其本牲之下者
　　恤由之丧哀公使孺悲之孔子学士丧礼士丧礼于是乎书
　　此言士丧礼之所由存也恤由疑公之族属尝为士者士丧礼今载仪礼士丧礼之废其来久矣鲁有恤由之丧哀公使孺悲之孔子学士丧礼士丧礼于是乎书郑氏注曰时人转而僭上士之丧礼已废矣孔子以教孺悲国人乃复书而存之
　　子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗能也弛而不张文武弗为也一张一弛文武之道也
　　此言蜡祭息民之义也蜡索也岁终物成凡百物之神有功于人者皆索而祭之也张谓张弛谓落文武文王武王也昔子贡观于蜡祭而饮孔子问之曰赐也其乐此乎对曰燕饮贵有礼仪今蜡而醉者至于一国之人皆若狂赐未知其乐之所在也子曰此盖百日之蜡久劳而方息一日之泽暂饮而为欢非尔所及知也夫人君治民犹射者之调弓弓之为噐乆张而弗弛则絶其力故劳者不息而神惫文武有所弗能也乆弛而弗张则失其体故息者不劳而志滛文武有所弗为也惟一张一弛而劳息以时斯文武得中之道也
　　孟献子曰正月日至可以有事于上帝七月日至可以有事于祖七月而禘献子为之也
　　此言鲁失礼所由也周正月夏十一月日至冬至也有事上帝谓郊祭周七月夏五月日至夏至也有事于祖谓禘祭鲁大夫孟献子曰正月日至既可以有事于上帝七月日至即可以有事于祖盖敬天尊祖之道宜于二至之日行之故鲁之禘本用周之六月其七月而禘则孟献子为之也呉氏澄曰鲁之郊上帝亦但郊于建寅之月禘则建巳之月献子二言皆非鲁之郊禘本非礼献子欲移其祭月则失礼愈甚矣
　　夫人之不命于天子自鲁昭公始也
　　此亦言鲁失礼所由也诸侯夫人宜为天子所命其不命于天子者则自鲁昭公取于呉因不告而不命始也孔氏疏曰玉藻注天子诸侯命其臣后夫人亦命其妻此言诸侯夫人为天子所命者或是王后无畿外之事故也案玉藻君命屈狄专以君言则所谓后夫人命其妻意亦承君命而命之与
　　外宗为君夫人犹内宗也
　　此言外宗为君夫人服之礼也外宗谓君之姑姊妹之女内宗五属之女也同姓者为内宗外适者为外宗内宗既为君服斩衰为夫人服齐衰而不敢以其戚戚君则外宗亦不可以其戚戚君故其为君夫人服斩衰齐衰犹内宗也案此外宗当专指姑姊妹之女之在国中者故称君夫人若在他国则称诸侯矣郑注外宗兼指舅之女及从母孔疏谓诸侯不内取舅女及从母不得在国中卿大夫不外取若舅女从母元在他国亦不得来嫁与已国卿大夫为妻也
　　廐焚孔子拜乡人为火来者拜之士壹大夫再亦相吊之道也
　　此言孔子遇灾之礼也昔孔子之廐被焚拜谢乡人之为火而来慰问者其拜之数士则壹大夫则再亦待相吊者之道然也案廐焚一事于乡党所记见圣人之仁于杂记又见圣人之礼礼所以必拜者为其来吊已宗伯职以吊礼哀祸灾是也
　　孔子曰管仲遇盗取二人焉上以为公臣曰其所与游辟也可人也管仲死桓公使为之服宦于大夫者之为之服也自管仲始也有君命焉尔也
　　此言家臣反服之始也孔子曰管仲尝遇盗取二人焉用之而升以为公家之臣且为之解曰其所以为盗为其所与交游者邪僻也实则本是堪可之人也其后管仲死桓公使二人为之服夫仕于大夫者更升于公而为之服也自管仲始也以其有君命焉尔也案礼违大夫之诸侯不反服故曰自管仲始陆氏佃曰其为盗以其所与游故君子居必择乡游必就士所以防邪僻而近中正也世衰道微君不能教始服其师君不能举而为所举者有服矣
　　过而举君之讳则起与君之讳同则称字
　　此言臣为君讳之礼也或失误而举君之讳则当起立以示不安而改变之意诸臣之名有与君同讳者则称其字皆敬之至也
　　内乱不与焉外患弗辟也
　　此言人臣遇乱之义也人臣事君或遇同僚之中有异谋者是为内乱力能讨则讨之不能则谨守畏避而不干预焉若遇邻国来攻夷狄侵扰而为外患则弗得逃避当力捍以死义也黄氏干行曰内乱不与以力所不能讨者言如庆父主兵当国季子出奔是也若周公诛其兄石碏杀其子则力所能讨者大义灭亲何况同僚
　　赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等
　　此言圭藻之制也赞大行者古礼书之名盖赞大行人之职者也剡杀也画采曰藻以韦衣板而画朱白苍三色为六行以借玉也诸侯始封皆受命圭于天子而其职则掌于大行人故赞大行人之篇有曰圭制之长五等诸侯各视其命数以为寸数公则九寸侯伯七寸子男五寸圭之博三寸圭与璧之厚皆半寸剡削上左右角各寸半其为玉也借之以藻而用朱白苍之三采画为六等案采别二就三采则六等也藻或作缫冕织丝为之圭缫亦然盖玉与韦不相附故以五采之丝借之而因屈缫以为质垂缫以为文也
　　哀公问子羔曰子之食奚当对曰文公之下执事也此言子羔食禄之始也自文至哀凡七君哀公尝问子羔曰子之先人始仕食禄果当何君之时对曰是为文公时之下执事也案既问其先人即不当云子之食或谓有脱简者近之
　　成庙则衅之其礼祝宗人宰夫雍人皆爵弁纯衣雍人拭羊宗人祝之宰夫北面于碑南东上雍人举羊升屋自中中屋南面刲羊血流于前乃降门夹室皆用鸡先门而后夹室其衈皆于屋下割鸡门当门夹室中室有司皆乡室而立门则有司当门北面既事宗人告事毕乃皆退反命于君曰衅某庙事毕反命于寝君南乡于门内朝服既反命乃退路寝成则考之而不衅衅屋者交神明之道也凡宗庙之噐其名者成则衅之以豭豚此言衅庙之礼而因及于衅噐也衅以牲血涂其衅也雍人厨宰之官爵弁士服也纯衣谓丝衣则元衣纁裳也碑丽牲之碑也夹室谓东西厢也衈者未杀牲之时先灭耳旁毛以荐之耳聼声者告神欲其聼之也有司即宰夫祝宗人也周制王宫六寝路寝一小寝五考落成也谓与賔客燕防以酒食浇落之有名之噐若尊彛之属豭豚牡豚也凡初成庙必杀牲取血以涂其衅其衅之礼有祝与宗人宰夫雍人皆服爵弁元衣纁裳雍人拭羊以致其洁宗人与祝祝之宰夫北面立于碑南东上其余执事者以次而西雍人乃抗举其羊而升屋自于东西之中既升遂当屋之中而南面割羊使其血流于前乃降又衅庙门及东西之夹室则皆用鸡先门而后夹室鸡亦升屋而割之当未刲羊割鸡之时各于屋下先灭耳防之毛以荐神衈毕而割鸡以衅门则当门屋之中央夹室则当夹室之中室有司在夹室皆乡夹室而立在门则有司当门北面而立及既事宗人告事毕于摄主之宰夫众有司乃皆退宗人因反命于君曰衅某庙事毕维时君在路寝南面立于门内朝服而受之既反命而宗人乃退若路寝为治事之所于其初成但考之以示欢乐而不行涂衅之礼盖衅屋者以其为神之所栖乃所以交于神明之道也凡宗庙之噐虽用以事神然不能概衅唯其有名者成则衅之以豭豚盖路寝为生人所居既不可以神之噐之不名者又不足以神之故皆不衅也
　　诸侯出夫人夫人比至于其国以夫人之礼行至以夫人入使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命有司官陈噐皿主人有司亦官受之
　　此言诸侯出妻之礼也噐皿谓嫁时所赍者如或诸侯而出有罪之夫人自夫人在道以至于其国犹以夫人之礼行既至而以夫人入则将命者曰寡君不敏不能复从而事社稷宗庙使使臣某敢以告于执事主人对曰寡君固前于纳采时辞以不教矣寡君敢不敬须以俟命使者于是使有司之官陈诸噐皿以还主国主国之有司亦官为受之凡以见付受之如法也案诸侯因夫人有罪不得已而出之则以义断恩之时矣然观其未致命而义弗絶致命而辞必谦不惟合以礼出亦有礼焉所以无伤于二国之好也
　　妻出夫使人致之曰某不敏不能从而共粢盛使某也敢告于侍者主人对曰某之子不肖不敢辟诛敢不敬须以俟命使者退主人拜送之如舅在则称舅舅没则称兄无兄则称夫主人之辞曰某之子不肖如姑姊妹亦皆称之
　　此言卿大夫以下出妻之礼也诛犹罚也兄谓夫之兄若卿以下之妻出则夫使人致辞曰某不敏不能复从而共粢盛使某也敢以告于侍者主人对曰某之子既不肖不敢辟诛敢不敬须以俟命于是使者退主人为拜而送之凡出妻必由尊者之命如舅在则称舅舅没则称兄并无兄则称夫主人之辞曰某之子不肖如为姑姊妹辞亦皆称之案不云舅没则称母者妇人之名不外接于人也
