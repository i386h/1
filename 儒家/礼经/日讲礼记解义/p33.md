<!-- { "loadSidebar": true } -->
　　此言土徳之所应也五行唯土无定位无专气寄旺于四时之季月各十八日而莫盛于季夏者以其适居中央也所属之干为戊己戊茂也已起也万物至是茂盛其含秀者抑屈而起也其帝则为黄帝其神则为后土其虫则为倮倮之言露人受土冲和之气以生故为倮虫之长也其音则为宫宫土也其律则中黄钟之宫土所以生万物黄钟之宫亦十二律所从生也其数则五天五生土地十成之土以生为本五盖生数也其味则为甘土爰稼穑稼穑作甘其臭则香物以火化故气为香也其祀中霤在室之中央即土神也当祭先用心以心居中为君象属火又火生土也张子曰中央土在季夏之未者以易言之八卦之位坤在西南致养之地当离兊之闲离兊则金火也案十二律有黄钟又有黄钟之宫盖别为一管也吕氏春秋黄帝令伶伦作为律取竹于嶰谿之谷以生空窍厚均者断两节闲其长三寸九分而吹之以为黄钟之宫次日含少次制十二筩以比黄钟之宫适合黄钟之宫皆可以生之故曰黄钟之宫律吕之本自黄钟八寸一分上下相生穷于应钟四寸二分则其中闲长短相距取用之数盖三寸九分而已于此三寸九分之内穴孔而吹之乃黄钟所之少声也朱子曰黄钟之宫如京房律准十三中一为黄钟不动十二却柱起应十二月此足以决千古之疑矣
　　天子居大庙大室乗大路驾黄駵载黄旂衣黄衣服黄玉食稷与牛其器圜以闳
　　此言土王用事之时居处服御之所宜也大庙大室谓中央室大路谓殷路季夏既居明堂右个矣至是又居于大庙大室以合中央之义所乘则殷之大路饰以黄而取其尚质所驾之马所载之旂以及所衣之衣所服之玉俱用黄色凡以应时宜也食为稷与牛以稷为五谷之长牛为土畜也其器则圜以闳象土之周四时容万物也案中央之室独称大室者孔氏云土为五行之主故尊之也其用大路以别于四时之用鸾路者亦此意





　　日讲礼记觧义卷十八
<经部,礼类,礼记之属,日讲礼记解义>
　　钦定四库全书
　　日讲礼记觧义卷十九
　　月令
　　孟秋之月日在翼昏建星中旦毕中
　　此言七月之日躔中星也火徳既休土生金而金风司令于时为秋孟秋为建申之月日月交防于翼是为鹑尾己之次也昏则建星在南方之中且则毕星在南方之中
　　其日庚辛其帝少暤其神蓐收其虫毛其音商律中夷则其数九其味辛其臭腥其祀门祭先肝
　　此言孟秋时令所属也蓐收金官言秋时万物摧蓐而收敛也秋徳在金所属之干为庚辛庚更也辛新也万物皆肃然改更秀实新成也其帝则为少暤其神则为蓐收其虫则为毛兽曰毛虫西为白虎金之属也其音则为商商属金秋气和则商声调气至而律应则中夷则夷则者大吕所生三分去一长五寸
　　有竒申律也其数则九地四生金天九成之举成数也其味则为辛金从革作辛也其臭则腥物以金化故其气腥也其祀门门耦而在外隂自外入之象也当祭而先用肝肝于藏为木木克于金故也
　　凉风至白露降寒蝉鸣鹰乃祭鸟用始行戮
　　此言申月之候也凉风西风也白露秋露也寒蝉谓寒螀似蝉而小行戮言鹰之杀鸟也是时未至于寒而其气已凉故凉风始至且隂气渐重露凝而色白故白露亦于是乎降蝉生于暑而逮乎始寒故寒蝉亦于是乎鸣鹰感肃杀之气必先杀鸟以祭而始行戮以食所谓鹰隼遇秋而击也
　　天子居总章左个乗戎路驾白骆载白旂衣白衣服白玉食麻与犬其噐防以深
　　此言人君顺孟秋所宜之事也戎路兵车也白马黒鬛曰骆秋为隂成之候位处于西天子于是居总章左个西堂之南偏也所乗则为戎路驾以白骆载以白旂衣以白衣服以白玉食为麻与犬而其噐则廉以深象秋气之烈而敛也
　　是月也以立秋先立秋三日大史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊专任有功以征不义诘诛暴慢以明好恶顺彼逺方
　　此言迎秋气而饬武事也顺犹服也是月立秋大史亦先三日告之天子曰某日立秋火气既谢金徳方伸时序一更不敢不告天子乃齐戒于立秋之日亲帅公卿诸侯大夫至于西郊秋主申酉戌其位在西故于是乎迎而祭少暤蓐收之神焉毕而还反乃体天地之义气而赏军帅武人于朝爰命将帅选士人厉兵噐于才之桀俊者简择练习而专任有功以征不义凡有暴于下慢于上者皆诘问而诛戮之此所以章明好恶而顺彼逺方之道也盖王者之兵毒天下即以懐万邦故不言威而言顺也
　　是月也命有司脩法制缮囹圄具桎梏禁止奸慎罪邪务搏执命理瞻伤察创视折审断决狱讼必端平戮有罪严断刑天地始肃不可以赢
　　此言顺时气以制刑也理治狱之官赢犹缓也是月也命有司脩明法制缮治囹圄具备桎梏于以禁止奸心慎罪邪僻而于奸邪之大者则务搏执之又命狱官瞻夫皮肤之有伤察夫血肉之有创视夫筋骨之有折审夫支体之既断者而慎恤焉盖先王之决狱讼也必主于端平而至于有罪当戮与夫丽于刑而当严以断之者又未尝不谨守其法也所以然者天地之气至秋而始肃赞化者不可使隂气之赢故也
　　是月也农乃登谷天子尝新先荐寝庙命百官始收敛完隄防谨壅塞以备水潦脩宫室坏垣墙补城郭此言孟秋荐新以及顺时収敛之事也谷谓稷也坏培也是月也百谷用成而稷为五谷之长于是始熟而升于场天子将以尝新而必先荐于寝庙所以重时物也命百官始收敛以顺天时完固隄防谨慎壅塞以备水潦之将至于所居之地内以脩葺其宫室外以坏益其垣墙又外以补缮其城郭而无所不致其慎焉应氏镛曰夏气舒发则脩利隄防无有壅塞秋气收敛则完隄防谨壅塞皆所以为民御患也
　　是月也毋以封诸侯立大官毋以割地行大使出大币此言不可违时以干秋气也割地诸侯有庆割与之也是月也气向收敛凡有举动更张之大者俱所宜禁故毋以封建诸侯毋特立大官毋分割土地以及行大使于外出大币于内皆恐其违时令也案古者赏以春夏刑以秋冬亦其大致然耳仁义之用交发而相成岂可偏执哉
　　孟秋行冬令则隂气大胜介虫败谷戎兵乃来行春令则其国乃旱阳气复还五谷无实行夏令则国多火灾寒不节民多疟疾
　　此言孟秋失令之致灾也介虫如蟹有食稻者谓之稻蟹之类也孟秋而行冬令则隂气太胜而主杀于是乎介虫败谷戎兵乃来盖亥水之气所泄也行春令则阳亢而其国乃旱阳气既徃而复还五谷不能成实盖寅木之气所损也行夏令则火徳复王乃多火灾热极生寒其气不节而民之感其气者因多疟疾盖已火之气所伤也
　　仲秋之月日在角昏牵牛中旦觜觽中
　　此言八月之日躔中星也角觜觽皆星名仲秋为建酉之月日月交防于角是为夀星辰之次也昏则牵牛在南方之中旦则觜觽在南方之中
　　其日庚辛其帝少暤其神蓐收其虫毛其音商律中南吕其数九其味辛其臭腥其祀门祭先肝
　　此言仲秋时令所属也南吕者大蔟所生三分去一长五寸有竒酉律也以酉为正西气至南而化行于西故曰南吕郑氏引周语曰所以赞阳而秀物也
　　盲风至鸿鴈来鸟归羣鸟飬羞
　　此言酉月之候也盲风疾风也元鸟燕也归谓去蛰也是时秋气渐深而盲风以至鸿鴈则自北来南元鸟则自南归北羣鸟因寒无可食多预储美食以备冬也
　　天子居总章大庙乗戎路驾白骆载白旂衣白衣服白玉食麻与犬其器廉以深
　　总章大庙西堂之当大室者
　　是月也飬衰老授几杖行糜粥饮食
　　此言顺时飬老之事也行犹赐也糜亦粥也是月也四隂浸长时以阳衰隂盛为秋人以阳衰隂盛为老于是飬衰老以助其气而授之几杖行赐糜粥饮食礼有所隆而惠无不徧也张子曰老人气衰津液自少不能干食故糜粥为飬老之具又飬老之礼有祝鲠祝噎正宜用此
　　乃命司服具饬衣裳文绣有恒制有小大度有长短衣服有量必循其故冠带有常
　　此言因时而为正服之事也司服官名宗伯之属秋气渐深寒将益至爰命司服于衣裳之未备者条具之于未适乎宜者饬正之在祭服则绘衣绣裳有常制也自元衣一章至衮衣九章制有小大也衣取诸干而被于上体裳取诸坤而垂于下体度有长短也其朝燕及他服亦有剂量必循旧法而不得更为新异以至首之有冠身之有带亦皆有当此又因制衣而并及之也
　　乃命有司申严百刑斩杀必当毋或枉桡枉桡不当反受其殃
　　此言顺时以慎刑也申重也孟秋既命严断刑矣至是乃命有司而申严之罪之当刑有百而斩杀为重尤在乎必当其罪毋或凌弱违强而至于枉桡盖枉桡则不当而逆天之理有司未有不反受其殃者故不容于不加慎也
　　是月也乃命宰祝循行牺牲视全具桉刍豢瞻肥瘠察物色必比类量大小视长短皆中度五者备当上帝其飨
　　此言飨帝备物之事也宰主牲者祝告神者是月也将举祭飨宜省牲以待用乃命宰祝循行牺牲而省视其色之纯全与其体之完具复桉刍豢之飬以瞻肥瘠之形察其物色之为骍牲黝牲各因阳祀隂祀而比其类更量其体之小大视其角之长短必皆中乎法度而后用之所视所案所瞻所察所量五者既已偹当则上帝其歆飨之矣盖祭祀之礼诚以备物而物以逹诚在乎内外之交尽也
　　天子乃难以逹秋气以犬尝麻先荐寝庙
　　此言因秋而行难与荐之事也难傩同时当秋肃而阳暑不衰则烦郁之气将有浸淫而为疠者天子乃命方相氏帅百而难以逹秋月清凉之气又因麻始成熟以犬尝麻而必先荐于寝庙焉案季春国难以毕春气季冬大难以送寒气此独言天子难以逹秋气者陈氏澔云其难以除过时之阳暑阳者君象故诸侯以下不得难也
　　是月也可以筑城郭建都邑穿窦窖脩囷仓乃命有司趋民收敛务畜菜多积聚乃劝种麦毋或失时其有失时行罪无疑
　　此言顺时而戒敛藏播种之事也是月也时杀将至宜有敛藏之备于是将以居民则筑城郭建都邑而工可以作于上将以藏物则穿窦窖脩囷仓而工可以作于下乃命有司趣民收敛谷之外必务畜菜菜之外且多积聚为御冬之备也又劝民种麦而令毋失其时其有惰农失时者行罪无疑以麦为接絶续乏之谷故尤重之也
　　是月也日夜分雷始收声蛰虫坏户杀气浸盛阳气日衰水始涸日夜分则同度量平权衡正钧石角斗甬此言秋分之候而法天以平其政也坏益也益其蛰户使通明处稍小及寒甚乃塞也是月也日夜适均而气向乎敛雷始收声蛰虫咸以土増益其户杀气浸以盛阳气日以衰而水始涸竭盖水乗乎气春夏气至故长秋冬气返故涸也且日夜分而天道平于上故王者法而行之如同度量平权衡正钧石角斗甬又大畧与仲春相似也
　　是月也易闗市来商旅纳货贿以便民事四方来集逺乡皆至则财不匮上无之用百事乃遂凡举大事毋逆大数必顺其时慎因其类
　　此言顺时以足财用也易谓轻其税使民利之是月也秋物既实万寳告成可以通贸易矣轻闗市之税招来商旅而纳其货贿以便民用由是四方来集逺乡皆至则财于是乎不匮此所以上无乏用而百事遂也然又不可恃富强而妄作凡举大事无逆天之大数而顺时以行之因类以守之可也
