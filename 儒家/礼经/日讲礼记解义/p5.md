<!-- { "loadSidebar": true } -->
　　共食不饱共饭不泽手毋饭毋放饭毋流歠毋咤食毋齧骨毋反鱼肉毋投与狗骨毋固获毋扬饭饭黍毋以箸毋嚃羹毋絮羹毋刺齿毋歠醢客絮羹主人辞不能亨客歠醢主人辞以窭濡肉齿决干肉不齿决毋嘬炙卒食客自前跪彻饭齐以授相者主人兴辞于客然后客坐
　　此类言饮食之礼也泽汗也咤以舌作声也反还之器中也口取曰嚃絮谓调和也刺犹剔也歠详味之也一举并食曰嘬张子曰卒食至客坐当在前文客不虚口之下礼以让为本以不见恶于人为敬若共食不至独求其饱则以非让也共饭不至汗泽其手则以取恶也毋饭以其贪多也毋放饭以食之无节也毋流歠以饮之无节也毋咤食嫌其声之恶也毋齧骨嫌其貌之慢也毋反鱼肉以为人所秽也毋投与狗骨以贱主之物也毋固获疑贪于食也毋扬饭疑于欲食之急也饭黍毋以箸宜用匕也毋嚃羹宜用梜也毋就器而调其羮毋以物而刺其齿毋舍羮而尝其醢所以然者客若絮羮主人必至辞以不能亨客若歠醢主人必至辞以窭也殽胾之类其肉尚濡则可以齿决脯脩之类其肉已干则不可以齿决各从其便也炙宜细齧毋并食之亦戒贪也至于卒食凡降等之客从席前跪亲彻饭齐以授赞助进食之人是所以敬主人也主人起辞不听亲彻然后客坐又所以答客之敬也夫饮食者人之大欲也圣人制礼必兢兢乎慎之而教敬也有其道飬亷也有其道兴让也有其道然后流湎之失饕餮之风庶乎息矣故曰礼之教化也微
　　侍饮于长者酒进则起拜受于尊所长者辞少者反席而饮长者举未釂少者不敢饮长者赐少者贱者不敢辞
　　此言少者侍饮之礼也尊酒尊也饮尽爵曰釂侍饮于长者酒进之时必起而拜受于陈尊之所盖以尊向长者见惠出自长者也长者辞而止之少者乃还归所坐之席而饮如长者饮未釂少者犹不敢以遽饮也若长者有赐则少者贱者直受而不辞不敢亢礼也案陈尊之所如乡饮酒尊于房户之闲燕礼大射礼尊于东楹之西之类古之饮酒少长咸在而受爵必听于长者饮酒必后于长者皆所以教敬也
　　赐果于君前其有核者懐其核御食于君君赐余器之溉者不写其余皆写
　　此言受赐于君之礼也劝侑曰御溉洗涤也写者传他器中也受赐于君则重君之赐并物与器而俱重如赐果于君前其有核者即懐蔵其核不敢弃君之惠也侍食于君而君赐之余惟器之可溉者不写其余皆写而后食不敢防君之器也
　　馂余不祭父不祭子夫不祭妻御同于长者虽贰不辞偶坐不辞羮之有菜者用梜其无菜者不用梜
　　此言礼制之有变通也馂者食余之名祭祭先祖也梜箸也祭以昭敬故馂余不祭虽父不可以祭子夫不可以祭妻况其先乎少者侍尊客而食于主人虽殽膳重列而不辞嫓偶而坐而亦不辞者辞之则疑于长者也凡羮之有菜者用梜若铏羮是也其无菜者直歠之而不用梜若大羮是也案君赐必祭礼之常也而馂余则不祭矣客必辞让亦礼之常也而御同偶坐则不辞矣古人进食多以匕箸而羮则有用有不用矣礼惟其宜故曰观防通以行典礼
　　为天子削瓜者副之巾以絺为国君者华之巾以绤为大夫累之士疐之庶人龁之
　　此言削瓜之礼也削刋去皮也副析也巾覆也华半破也累倮也疐与蔕同疐之去疐也大夫以上皆曰为者有司为之士庶人不曰为者自为之也凡公庭礼防之时为天子削瓜者析为四解以细葛覆之而进礼之所为独隆也诸侯则华而中裂之覆以粗葛大夫则裸之而不用覆至于士但去疐而已不加削也庶人但自齧而已不横断也戴氏溪曰天下事微之不敢忽者所以为大之必谨也削瓜者其严若此此礼之所以辨于微而示人以上下尊卑之义者切矣
　　父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故有忧者侧席而坐有丧者専席而坐
　　此言亲有疾及凡有忧有丧之礼也齿本曰矧侧特専单也人子当父母有疾则冠者不栉忘其饰也行不翔不为容也言不惰不敢慢也琴瑟不御不以所乐忘所忧也肉不至食多而变味酒不至饮多而变貌心不存乎饮食也不大笑而见齿本不甚怒而有骂詈若此者并以忧父母疾也故必父母疾止然后忧散而复其常至于有忧者之坐则坐必独席有丧者之坐则坐必专席又可推类而及之矣案冠者不栉言冠者以别于童子矧亦作弞许氏云笑不壊顔曰弞
　　水潦降不献鱼鳖献鸟者佛其首畜鸟者则勿佛也献车马者执防绥献甲者执胄献杖者执末献民虏者操右袂献粟者执右契献米者操量鼓献熟食者操醤齐献田宅者操书致
　　此言馈献之礼也佛捩转也水潦既降则鱼鼈易得故不以献也初获之鸟恐喙伤人故献者佛其首若畜鸟则性已驯而勿佛也车马不上于堂献者执防绥呈之则知有车马矣甲大胄小献者欲举其一而执之则莫若胄矣献杖者必执杖之末以便于主人之受也献民虏者操右袂防其有异心也献粟则执右契书契先右以为尊也献米则操量鼓鼓即量之器使知米数也献熟食者操醤齐以其为食之主也献田宅者操其所书丈尺以致于人使知多寡之数也胡氏铨谓古者田宅官制其籍本不属民今得献之者疑出汉儒所记一説如郈成子分宅以居之之类其曰献者假人使如有之也
　　凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜主人自受由客之左接下承弣乡与客并然后受
　　此言遗人弓之礼也箫弓头稍剡差斜似箫弣把中也尊卑垂帨朱子曰賔主虽或一尊一卑然皆当磬折垂帨也凡以弓遗人者张弓则使筋在其上弛弓则使角在其上弓体角内而筋外取其势之顺也主人在左故客右手执箫而左手承弣以授主人客主无论尊卑于授受之际皆须稍磬折而见其帨之垂若主人拜而谢其惠客以弓犹在手不能答拜则迁延而离于所立之地以避之主人自受弓由于客之左则郤左手以接客左手之下而承弣又覆右手捉弓下头盖此时主与客并南乡而立然后乃受也案射以观徳而弓者观徳之具也故所以致其郑重者若此
　　进剑者左首进戈者前其鐏后其刃进矛防者前其镦进几杖者拂之效马效羊者右牵之效犬者左牵之执禽者左首饰羔鴈者以缋受珠玉者以掬受弓剑者以袂饮玉爵者弗挥凡以弓剑苞苴箪笥问人者操以受命如使之容
　　此言献赠授受之礼而并及为使之仪也首剑拊环也剑锋为末鋭底曰鐏平底曰镦效犹献也禽贽也两手曰掬挥振去余也苞裹苴借皆谓鱼肉之属圜曰箪以盛饭食方曰笥以盛衣裳问犹遗也客在右主人在左进剑者以首向左欲主人之便于受也进戈者前其鐏以授主人而后其刃以自向进矛防者亦前其镦皆不欲以锋刃向人也进几杖者必拂去尘埃以致洁效马与羊者以豢畜易制则右手牵之效犬者患其噬啮则以右手禁备而左牵之执禽为贽必左其首禽以首为尊也卿执羔大夫执鴈则覆以缋画之布又贵者之仪也珠玉为重寳受者以掬恐坠落也受弓剑者以衣袂承接不露手也玉爵亦重器饮者弗挥防失堕也此皆亲献之仪若使者以弓剑苞苴箪笥问人于受命之时即当操持诸物习其威仪进退一如为君使者之容则临时不至失礼而可无辱命矣案此诸事皆与前章献鱼鼈之类同意总见行礼者不惟贵于有物而必贵于有仪仪若不称乎物是为非礼之礼君子弗由也



　　日讲礼记觧义卷二
　　钦定四库全书
　　日讲礼记解义卷三
　　曲礼上
　　凡为君使者已受命君言不宿于家君言至则主人出拜君言之辱使者归则必拜送于门外若使人于君所则必朝服而命之使者反则必下堂而受命
　　此言人臣敬君命之礼也人臣不可称主人称主人者对使者为文也凡为君使者已受君之命即当出舍于郊而勿使君言之宿于家或君有所诏问于臣则当君言之至主人必出门以拜君言之辱临使者归而复命又必拜送于门外若臣有事而遣使请命于君所则于其往也必朝服而遣之于使者之反又必下堂而受命若此者皆所以敬君命也案人君操治世之柄命令之发如雷霆然臣下敬谨若是则发号施令之宜罔有不臧也又可知矣
　　博闻强识而让敦善行而不怠谓之君子
　　此言君子自修之实也学以知行为要如博闻强识而又能欿然退让敦厚其力于善行而又能久而勿怠则知日进于明而行日进于诚内外交修所以成徳者备矣其不谓之君子乎案曲礼所记威仪文物之事详矣无文不行而无本不立学礼者亦勉为君子而可与
　　君子不尽人之欢不竭人之忠以全交也
　　此言君子全交之道也郑注欢谓饮食忠谓衣服之物夫饮食之礼所以致其欢乐也馈遗之礼所以致其忠爱也君子不尽人之欢不竭人之忠使彼此之情常有余而可以相继正所以全其交道也盖事理恶其太尽尽欢竭忠则应之者穷而不能久而不厌矣是以君子不为也
　　礼曰君子抱孙不抱子此言孙可以为王父尸子不可以为父尸为君尸者大夫士见之则下之君知所以为尸者则自下之尸必式乘必以几
　　此言敬尸之礼也王父即祖也为君尸者君所筮以为尸者也古礼经之语有云君子平日抱孙不抱子此言孙与王父昭穆同可以为尸子与父昭穆异不可以为尸故也将祭而齐致齐于家散齐犹可行道若士大夫于道而遇君之所筮为尸者则必下车以致敬君或不能识有以告者而君知之则亦自下车以致敬尸于是时必俯凭乎式其乘也必以几尊者慎也案孔疏谓几在式上恐式上非置几地据昏礼妇乘以几贾公彦谓登车时也将上车践以登若王后则履石若尸乘以几之类
　　齐者不乐不吊
　　此言谨齐之礼也古之有敬事者必齐齐以致精明之徳也故不乐不吊盖不以哀乐贰其心也方氏慤曰致齐将以致祭也至于祭则曰乐以迎来哀以送往何也齐之不哀不乐乃所以致祭之哀乐也案齐主于敬敬者主一无适之谓也若有所哀乐则心已他适矣岂所谓致一以交于神明者乎
　　居防之礼毁瘠不形视听不衰升降不由阼阶出入不当门隧居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝五十不致毁六十不毁七十唯衰麻在身饮酒食肉处于内此通言居丧之礼也门隧门之中道也人子居丧虽哀痛至极而不容以灭性故毁瘠不使形体之露视听不使精气之衰恐以死伤生而至于过也升降不由阼阶不忍厯亲之位也出入不当门隧不忍践亲之迹也居丧不整容故不沐浴不甘味故不进酒肉然头有创身有疡沐浴可也有疾饮酒食肉可也疾止复初仍不食也人或有笃于礼而忘其生致疾甚疑死而不胜丧则下不足以传后而比于不慈上不足以奉先而比于不孝故五十始衰毁不极也六十又衰并不毁也至于七十惟衰麻之服在身而已虽无疾而可饮酒食肉且不必居于门外之庐虽退处于内可也夫先王制礼必协于中若毁而灭性则过矣亲亡而遂忘其亲则不及矣或有疾而至失其飬或年老而不杀其节则又过矣居丧之礼一本乎天性之自然圣人为之节制要使不失其中而已
　　生与来日死与往日
