<!-- { "loadSidebar": true } -->
　　此总言五服而伸明所以三年之义也闲中闲也和以情言壹以礼言逹论语作通惟称情以立文故亲丧三年以为服之隆缌小功以为服之杀期与九月以为在隆杀之闲上则取象于天道之有盈虚下则取法于地道之有髙下中则取则于人道之有亲疏凡人之所以相与羣居而情和礼壹其理胥于丧服尽之矣故服备五者而三年之丧则于人道中尤为至文者也夫是之谓至隆是百王之所同古今之所壹也直与天地相终始未有知其所由来者也孔子曰亲服之所以独隆者以子之生必三年然后得免于父母之懐抱是三年之丧乃天下之逹丧无贵贱一也孔氏疏曰易繋辞曰古之者厚衣之以薪之中野不封不树丧期无数尚书云百姓如丧考妣三载此云不知所自来者但不知定在何时唐虞以前丧服与吉服同皆以白布为之故郊特牲云太古冠布齐则缁之若不齐则皆用白布至三代吉凶异也案子于亲丧寜戚无易质之甚也而以为至文者盖上古丧期无数逮中古而立中制节以伸仁孝之思使贵贱贤愚皆得縁分以自尽则质也而文莫至焉是故极之三才以见其义之精推之百王以见其用之大验之古今以见其情之同所以维礼而训世者可谓深切着明矣
　　深衣
　　深衣燕私之服也古者衣裳殊制以别上下惟此则衣连裳而不殊其被于体也深邃而取义至深故谓之深衣此篇盖言其制
　　古者深衣盖有制度以应规矩绳权衡短毋见肤长毋被土续衽钩邉要缝半下
　　此总言深衣之制度也深衣有同一制各以所纯之异而为名者长衣纯素麻衣纯布中衣着于祭服之内者纯素朝服纯布丧服纯縓又不得继揜尺此深衣则谓纯采者也肤足肤也续犹属也衽裳旁也裳之连者皆曰衽此则指裳旁两幅言之钩覆缝也邉旁也谓十二片之旁也下齐也齐一丈四尺四寸要七尺二寸故玉藻云缝齐倍要互言之则要缝半下矣古者法服不以燕居而或苟故观于深衣盖有制度焉以应夫规矩绳权衡短毋约而见肤长毋丰而被土凡裳前三幅后四幅其旁两幅开而不属惟深衣之裳以布六幅斜裁为十二幅在两旁者合而缝之使前后相续而不殊是则所谓续衽其十二小片一邉有布幅一邉无布幅必以有邉者与无邉者相合先以无邉者缉之后以有邉者掩其外而再缉之是则所谓钩邉至斜裁之片三分之一皆在上为要三分之二皆在下为齐上狭而下寛是则所谓要缝半于下齐也吕氏大临曰深衣之用上下不嫌同名吉凶不嫌同制男女不嫌同服诸侯朝朝服夕深衣大夫士朝元端夕深衣庶人吉服亦深衣此上下同也有虞氏深衣而养老将军文子除丧受吊练冠深衣亲迎女在涂而壻之父母死深衣缟总以趋丧此吉凶男女同也或曰朝祭之服其领直左右二衽皆折而掩于内深衣领方交于两衽之上先掩左衽于内次掩右衽于外故曰衽当旁也朝祭之衣与裳别故衣有垂下之衽以蔽裳深衣衣与裳连则衣垂下之衽无所用之故言续衽言裳与衣相续在垂衽之处其名衽为小要者衣之上属于袖裳之齐又倍要唯当要处最小也
　　袼之髙下可以运肘袂之长短反诎之及肘带下毋厌髀上毋厌胁当无骨者
　　此言袼袂与带之度也袼袖与衣接当腋下缝合处也运回转也肘臂中曲节也诎折也衣袂当腋之缝为袼袼之髙下与衣身齐可以运转其肘袂之长短属幅于衣当臂中为节故反折之而适及于肘至于系带之所下毋厌髀骨上毋厌胁骨宜当其中无骨之处若带当骨缓急难为中也孔氏疏曰袂二尺二寸肘尺二寸是容运肘也袂长二尺二寸幷縁寸半为长二尺三寸半除去缝之所杀各一寸余有二尺一寸半在从肩至手二尺四寸今二尺一寸半之袂得反诎及肘者以袂属于衣幅广二尺二寸身脊至肩尺一寸从肩覆臂又尺一寸是衣幅之畔覆臂将尽今又属袂于衣又二尺一寸半故反诎其袂得及于肘也刘氏曰记称短毋见肤长毋被土及袼可运肘袂反及肘皆以人身为度而不言尺寸者以尺度布幅有古今之异而人身亦有大小长短之殊故也
　　制十有二幅以应十有二月袂圜以应规曲袷如矩以应方负绳及踝以应直下齐如权衡以应平
　　此申言应规矩绳权衡之义也十二幅者衣四幅袂二幅裳六幅也袷交领也绳谓裻衣之背缝也踝足跟也下齐裳末缉处也深衣之制通计共十有二幅所以应十有二月一身而备四时之气也袂广二尺二寸渐杀至袪才一尺二寸而圜所以应规曲袷则以右襟之末斜交于左胁以左襟之末斜交于右胁不至直垂而如矩所以应方衣之背缝与裳之中缝上下相接如负绳而及踝所以应直裳之下齐前后无所参差而如权衡所以应平也陈氏祥道曰十二月者天之数规而圜者天之体矩应方者地之象直与平者人之道
　　故规者行举手以为容负绳抱方者以直其政方其义也故易曰坤六二之动直以方也下齐如权衡者以安志而平心也五法已施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也此申言五法之义也政易作正完且弗费言可苦衣而易有也深衣用十五升布鍜濯灰治纯之以采善衣谓吉服朝祭之服也所以袂圜中规者欲使行者举手揖让以为容仪也负绳之直与领之抱方者欲其无斜倚而宅心以正无亏缺而制事以义也故易有曰坤六二之动直以方者此之谓也下齐如权衡者欲其存主一定以安志而平心也五法既施故圣人服之而各有所取规矩则取其方圆之至而无私绳则取其直权衡则取其平是故先王贵之端冕之余燕则服此而可文介胄之余燕则服此而可武于文也可以赞礼而为摈相于武也可以运筹而治军旅既完固而又弗费是善衣之次也
　　具父母大父母衣纯以缋具父母衣纯以青如孤子衣纯以素纯袂縁纯邉广各寸半
　　此言用纯之色与数也具父母父母俱存也大父母祖父母也纯衣之縁也馈画文也三十以下无父称孤纯袂縁縁袖口也纯邉縁襟旁及下齐也广各寸半表里共三寸也惟袷广二寸深衣以纯致饰而其色有辨如具父母而又逮事祖父母则衣纯以缋备五采以为乐也具父母则衣纯以青体少阳以致敬也如孤子当室则衣纯以素存凶饰以致哀也至衣之用纯凡有三处袖口縁倂縁衣旁及下齐其广各寸半此又凡用纯者之所同也
　　投壶
　　投壶亦逸礼也壶所以实酒而置之席闲者也古者诸侯之射必先行燕礼卿大夫之射必先行乡饮酒之礼投壶射之细也庭之脩广或不足以张侯置鹄宾之众寡或不足以备官比耦于燕饮而谋以乐宾因举席闲之噐以寄射节焉此投壶所由兴也
　　投壶之礼主人奉矢司射奉中使人执壶主人请曰某有枉矢哨壶请以乐宾宾曰子有防酒嘉肴某既赐矣又重以乐敢辞主人曰枉矢哨壶不足辞也敢固以请宾曰某既赐矣又重以乐敢固辞主人曰枉矢哨壶不足辞也敢固以请宾曰某固辞不得命敢不敬从此言燕礼之后请投壶于宾之词也中者盛筭之器或如鹿或如兕或如虎或如闾闾如驴形一角而岐蹄或如皮树皮树亦兽名皆刻木爲之上有圆圈以盛筭枉材不直也哨口不正也投壶之礼所以洽宾主之欢矢将以授賔则主人奉于阼阶之上西面中将以待获则司射奉于西阶之上北面壶将以待投则使人执于司射之西北面于是主人为自谦之词而请曰某有枉矢哨壶请以乐宾宾答曰子有防酒嘉肴某既受其赐矣又重以此乐敢辞主人曰枉矢哨壶本不足辞也敢固以请宾复曰某既受其赐矣又重以此乐敢固辞主人曰枉矢哨壶本不足辞也敢固以请宾于是曰某既固辞不得命敢不敬而从之案乡射记云大夫兕中士鹿中孔氏疏曰知是大夫士礼者以主人请宾是平敌之辞其诸侯相燕亦有之故左传云晋侯与齐侯燕投壶也
　　宾再拜受主人般还曰辟主人阼阶上拜送宾般还曰辟
　　此言以矢授受之节也賔既许主人投壶乃于西阶上北面再拜而遥将受矢主人因般曲折还而告宾曰辟使知其不敢当而止宾拜也于是宾及主人皆来两楹之闲相就俱南面主人在东授矢与宾主人复归阼阶上北面拜而送矢宾亦归西阶上般曲折还而告主人曰辟使知其不敢当而止主人拜也吕氏大临曰投壶之礼主人奉矢三请宾宾三辞而后许拜受拜送皆般还以辟有加于射礼者不敢以礼杀而纾吾敬也
　　已拜受矢进即两楹间退反位揖宾就筵
　　此言主人受矢就筵之节也两楹间者投壶之地筵者投壶之席也主人既拜送矣赞者因持矢授主人主人于阼阶受之进就两楹间视投壶之处所复退反阼阶之位西向揖宾以就筵筵皆南向郑氏注曰进即两楹间者言将有事于此退乃揖宾即席欲与偕进眀为偶也
　　司射进度壶闲以二矢半反位设中东面执八筭兴此言度壶执筭之节也度犹量也间犹空也司射位在西阶上于执壶之人处受壶乃进而量度置壶于宾主筵之南不问矢之长短俱闲以二矢半复反西阶上之位设盛筭之中乃于中西东面手执八筭而起立所以俟投也孔氏疏曰投壶日中于室日晚于堂大晚于庭各随光明故也矢有长短随地广狭而度壶皆使去宾主之席二矢半也室中去席五尺堂上去席七尺庭中去席九尺方氏慤曰凡射人各四矢四矢则四筭投壶亦如之宾与主则八筭矣
　　请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之
　　此言司射告宾主以投壶之法也顺投矢本入也比频也释谓释筭于中之两旁正爵谓正礼之爵或以罚或以庆皆正礼也司射请于宾曰投壶重在矢本必顺投乃为入又湏宾主更递而投若频投则不为之释筭及投毕而胜负分胜者酌酒以饮不胜者则于正爵既行之后请为胜者立马以表之礼以三马为成胜者或全得其三或止得二彻取劣偶之一马以从二马而为三则于三马既立之后又酌酒请庆于多马之偶其请于主人亦如之案乡射礼三偶先射宾主乃射投壶不立三耦礼轻故也马是威武之用射与投壶皆以习武故谓胜筭为马方氏慤曰筭与马一也方其执之谓之筭以计多少为义及其释之谓之马以胜敌为义或谓筭言释马言立下言马各直其筭则筭非马也汉人格法有功马散马皆刻马象而植之
　　命者曰请奏貍首闲若一大师曰诺
　　此言司射命奏乐章以为节也者瑟工也貍首诗篇名今逸闲者乐之节也大师乐官之长司射命工之者曰请奏貍首之篇而于前后乐节中闲疏数当如一大师承命而应曰诺案孔疏知是鼔瑟者约乡射礼用瑟也节亦有鼓以为重故特云命者非诸侯投壶而奏貍首义取燕饮之仪犹乡射奏驺虞不计人之尊卑也
　　左右告矢具请拾投有入者则司射坐而释一筭焉宾党于右主党于左
　　此正言投壶与释筭之仪也拾更也坐跪也投壶之席南向主居左宾居右司射东面而立左右告以矢具请更递而投于是有投入者司射乃跪而释一筭于地其释筭之位宾党则于右在司射之前稍南主党则于左在司射之前稍北也案司射东面则以南为右北为左已投者退各反其位以辟后来者
　　卒投司射执筭曰左右卒投请数二筭为纯一纯以取一筭为竒遂以竒筭告曰某贤于某若干纯竒则曰竒钧则曰左右钧
