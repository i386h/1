<!-- { "loadSidebar": true } -->
　　此言圣人为鬼神立宗庙之事也圣人以尊名鬼神为未足以致其实也于是乎筑为宫室设为宗祧以别其亲疏远迩而多少隆杀之数因之所以教民反之于昔而复其始不忘此身之所由生也惟制礼缘于人情宜乎众民之服从自此故莫不由之而听且速也案始谓受气之始由生谓形之所由生孔氏疏以先祖为古父母为始者似非
　　二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心见闲以侠甒加以郁鬯以报魄也教民相爱上下用情礼之至也此详言宗庙之祭也祭以质明行事故曰朝事羶膟膋也芗黍稷也见现同犹着也羞进也殷肝周肺虞首夏心四代之祭也见闲合读为覸杂也侠夹也甒瓦尊也鬼神之二端既立于是报以朝践馈食之二礼以朝践言之则建设质明所行之事焚膟膋黍稷于炉炭而合之以萧使其光上见盖以魂气归于天故尚臭以求诸阳而以报气也此正以教民反始也以馈食言之则荐以黍稷进以肝肺首心杂以两甒醴酒又加以初祭之郁鬯盖以形魄归于地故尚味以求诸阴而以报魄也此以人道祭之而教民相爱故告慈告孝而上下皆用其情所以为礼之极至也案报气以气报魄以实此阴阳之义郁鬯当在先而列于后者依类言之
　　君子反古复始不忘其所由生也是以致其敬发其情竭力从事以报其亲不敢弗尽也
　　此申言反古复始以起下文也君子惟反古复始不忘其身所由生也是以内而致其敬发其情又竭力从事于外以上报其亲不敢有所弗尽也案报其亲卽报气报魄之谓
　　是故昔者天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之敬之至也
　　此言耕借之礼也纮系冕为固者先古先祖也惟报亲必竭其力是故昔者天子为借田千亩必冕而朱纮躬自秉耒而为三推之耕诸侯为借田百亩必冕而青纮躬自秉耒而为九推之耕盖将以事天地山川社稷先古凡为醴酪齐盛皆于是乎取之此敬之至也陈氏祥道曰南郊正阳之位朱纮正阳之色也东郊少阳之位青纮少阳之色也方氏慤曰天地指天子言之山川社稷先古则兼诸侯言之
　　古者天子诸侯必有养兽之官及歳时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君廵牲所以致力孝之至也
　　此言养牲之礼也养兽之官如周礼牧人牛人充人之类躬亲也言朝者敬辞也牛羊豕曰牲朔月月朔也古者天子诸侯平时必有养兽之官及时将祭必齐戒沐浴而躬朝之凡色纯之牺体完之牷可中祭牲者皆于是乎取之此敬之至也由是君召牛纳而视之择其毛之相宜者而卜之吉然后系于牢而养之君服皮弁之服素积之裳于朔月月半而廵视其牲此所以致力而为孝之至也孔氏疏曰耕借云敬之至养牲云孝之至互文也
　　古者天子诸侯必有公桑蚕室近川而为之筑宫仭有三尺棘墙而外闭之及大昕之朝君皮弁素积卜三宫之夫人世妇之吉者使入于室奉种浴于川桑于公桑风戾以食之既单矣世妇卒蚕奉茧以示于君遂献茧于夫人夫人曰此所以为君服与遂副袆而受之因少牢以礼之古之献茧者其率用此与及良日夫人缫三盆手遂布于三宫夫人世妇之吉者使缫遂朱绿之黄之以为黼黻文章服既成君服以祀先王先公敬之至也
　　此言亲之礼也七尺曰仞仞有三尺高一丈也外闭戸扇在外而闭向内也大昕之朝季春之朔旦也三宫在天子则为三夫人在诸侯之夫人则立三宫半后之六宫也戾至也风至则桑干可以食也单尽也去岁成迄今朞岁故云歳单也副之言覆首饰所以覆首也袆袆衣也礼之礼献茧者也三盆手者置茧盆中以手三次淹之而振出其绪也古者天子诸侯必有公家之桑养之室近川而为之筑宫以便于浴种高仞有三尺置棘于墙上而外闭之及季春月朔君服皮弁素积卜三宫之夫人世妇之吉者使之入于蚕室奉种以浴于川采桑于公桑俟风至叶干乃取以食之及三月之尽则自去岁成以至于今岁既毕矣于是世妇卒奉茧以示于君而告其成功遂献茧于夫人夫人曰此所以为君之祭服与遂副袆而受之因用少牢以礼之凡古之献茧者其皆用此与及吉日夫人缫茧为丝则三次于盆以手振出其绪遂分布于三宫夫人及世妇之吉者使缫以终事遂从而朱绿之元黄之备为黼黻文章服既成君乃服以祀先王先公此敬之至也案孔子告宰我之言止此












　　日讲礼记解义卷五十
　　钦定四库全书
　　日讲礼记觧义卷五十一
　　祭义
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则荘敬荘敬则严威心中斯须不和不乐而鄙诈之心入之矣外貌斯须不荘不敬而慢易之心入之矣故乐也者动扵内者也礼也者动扵外者也乐极和礼极顺内和而外顺则民瞻其顔色而不与争也望其容貌而众不生慢易焉故徳煇动乎内而民莫不承聼理发乎外而众莫不承顺故曰致礼乐之道而天下塞焉举而措之无难矣乐也者动扵内者也礼也者动扵外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐
　　得其反则安礼之报乐之反其义一也
　　此因祭而推言礼乐之义也説见乐记
　　曾子曰孝有三大孝尊亲其次弗辱其下能养公眀仪问扵曽子曰夫子可以为孝乎曽子曰是何言与是何言与君子之所谓孝者先意承志谕父母扵道参直养者也安能为孝乎
　　此因祭以推孝亲之义而引曽子之言以眀之也曽子曰孝之等有三大孝必尊亲之至其次期扵弗辱其下贵扵能养分不同而心之自尽焉一也公眀仪问扵曽子曰若夫子者可以为孝乎曽子曰是何言与是何言与夫君子之所谓孝者必父母之意未形而能逆之扵先父母之志己形而能承之扵后葢非苟顺焉而已惟务有以谕之扵道而后即安至如参乃直养者也安能为孝乎案为子者谕父母扵道如为臣者格君心之非此忠孝之至
　　曽子曰身也者父母之遗体也行父母之遗体敢不敬乎居处不荘非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及扵亲敢不敬乎
　　此言孝之在扵能敬也遂犹成也曽子曰人之有是身也者乃父母所遗之体也所行为父母之遗体而求其弗辱庸敢不敬乎夫敬无所不在如扵居处而有不荘非孝也扵事君而有不忠非孝也扵涖官而有不敬非孝也扵朋友而有不信非孝也扵战陈而或无勇非孝也五者一有不遂且将烖及扵亲而敢不敬乎案此言战陈无勇与谕父母扵道同意是故从亲之令非所以为孝不惟其是而苟以自全亦非所谓守身者也
　　亨熟羶芗尝而荐之非孝也养也君子之所谓孝也者国人称愿然曰幸哉有子如此所谓孝也已众之本教曰孝其行曰养养可能也敬为难敬可能也安为难安可能也卒为难父母既没慎行其身不遗父母恶名可谓能终矣仁者仁此者也礼者履此者也义者宜此者也信者信此者也强者强此者也乐自顺此生刑自反此作
　　此推极不辱之义而见能养之为小也羶牲属芗谷属称愿口称而心愿也然语辞众之本教言孝为敎众之本即孝经徳之本教之所由生之意也行犹用也为人子者若但亨熟羶芗之味先尝而荐之非遂可为孝也是养也夫君子之所谓孝也者必其行成扵内国人咸称愿然曰幸哉有子如此诚所谓孝也已夫国人称愿咸有观感兴起之心可见众之本教曰孝其用扵事亲则曰养养犹可能也敬其亲为难敬犹可能也安扵敬为难安犹可能也久扵敬而有终为难虽父母既没必慎行其身不至遗父母以恶名是则可谓能终而孝道尽矣夫孝为徳之本而无所不统仁者仁此孝者也礼者履此孝者也义者宜此孝者也信者信此孝者也强者强此孝者也乐自顺此而致和以生刑自反此而得罪以作人其可不务孝乎案仁礼义信强皆性之徳也而未有不原扵孝者异氏无亲则其本拨矣
　　曽子曰夫孝置之而塞乎天地溥之而横乎四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服此之谓也
　　此言孝道之大亦上文本教之意也放至准式也诗文王有声之篇曽子曰夫孝之道大矣置之则穷髙厚而塞乎天地溥之则极广逺而横乎四海施诸后世则悠久无疆而无闲扵朝夕是以得乎人心之所同然则推而放诸四海而人莫不以为准诗云自西自东自南自北无思不服此孝治天下之谓也案放之而准所谓皇建其有极是也中庸言脩道之教必称舜之大孝武周之达孝者以此
　　曽子曰树木以时伐焉禽兽以时杀焉夫子曰断一树杀一兽不以其时非孝也
　　此申上仁者仁此之意也曽子曰仁本扵孝故树木必以时伐焉禽兽必以时杀焉夫子尝曰断一树杀一兽而有不以其时即非孝也案孝为仁之实仁主扵爱由亲亲而仁民由仁民而爱物分虽殊而理则一是故圣人以孝治天下而有余也
　　孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而弗忘父母恶之惧而无怨父母有过諌而不逆父母既没必求仁者之粟以祀之此之谓礼终
　　此亦曾子之言即上孝有三之意也劳犹功也孝之等有三小孝则能养而用力中孝则弗辱而用劳大孝则尊亲而不匮常思父母之慈爱而忘己之劳可谓用力矣尊重扵仁安行扵义功劳及物而令名归亲可谓用劳矣博施扵民备物以祭而孝思无穷可谓不匮矣至扵心所自尽人人皆同如父母或爱之则喜而不能忘父母或恶之则惧而无敢怨父母或有过则諌而不敢逆迨父母既没又必求仁者之粟以祀之此则能以礼终事其亲者也案孝有大小犹云大徳小徳也孔疏以天子至庶人分位言之未是
　　乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷歩而弗敢忘孝也今予忘孝之道予是以有忧色也壹举足而不敢忘父母壹出言而不敢忘父母壹举足而不敢忘父母是故道而不径舟而不防不敢以先父母之遗体行殆壹出言而不敢忘父母是故恶言不出扵口忿言不反扵身不辱其身不羞其亲可谓孝矣
