<!-- { "loadSidebar": true } -->
　　此言士庶人之庙制也适士谓天子上中下之士及诸侯之上士官师诸侯之中士下士为一官之长者庶人谓府史之属士又降扵大夫惟适士立二庙设一坛曰考庙曰王考庙俱扵享尝祭之而止皇考则无庙有祷焉斯为坛祭之其当者虽祷不及则去坛而为鬼官师之士只立一庙曰考庙王考虽无庙而得扵此祭之其更上者则去王考而为鬼庶士庶人皆降而无庙死则曰鬼而已案庶士庶人死皆曰鬼而所以事者必有道焉则王制云庶人荐扵寝家语云四时祭扵寝是也
　　王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社
　　此言立社之义也社土神大社在库门内之右王社在籍田国社在公宫之右侯社亦在籍田大夫以下包士庶而言成羣立社即今里社也天子主天下之土谷欲奠亿万人之居足亿万人之食而为羣姓立社曰大社王自为立社以供粢盛曰王社诸侯主域中之土谷欲奠一国之民居足一国之民食而为百姓立社曰国社侯自立社以供粢盛曰侯社大夫以下因成聚而居共立一社曰置社方氏慤曰王有天下故称羣姓诸侯有一国故称百姓亦天子曰兆民诸侯曰万民之意
　　王为羣姓立七祀曰司命曰中曰国门曰国行曰泰厉曰户曰灶王自为立七祀诸侯为国立五祀曰司命曰中曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶
　　此言立祀之不同也司命主督察人命者中门行户灶见月令国门谓城门国行在国门外之西泰厉古帝王之无后者公厉古诸侯之无后者族厉古大夫之无后者春秋传云鬼有所归乃不为厉故祀之也神之散处人间者祀必各因其等王为羣姓凡立七祀曰司命曰中曰国门曰国行曰泰厉曰户曰灶皆所以为民此外王又自为立七祀诸侯为其国凡立五祀曰司命曰中曰国门曰国行曰公厉亦所以为民此外诸侯又自为立五祀大夫凡立三祀曰族厉曰门曰行适士凡立二祀曰门曰行庶士庶人止立一祀或立户或立灶案五祀为王侯以下之达礼见扵经传者非一今增减其数别无可据注家扵仪礼士祷扵五祀则以为博求以自尽扵曲礼大夫祭五祀又以为有地之大夫葢皆本此而为之词不若阙疑之为愈也
　　王下祭殇五适子适孙适曾孙适孙适来孙诸侯下祭三大夫下祭二士及庶人祭子而止
　　此言以尊祭卑之义也元孙之子称来者以其世数虽逺方来而未巳也尊有祭卑之礼王之下祭殇凡五为适子适孙适曾孙适元孙适来孙诸侯之下祭凡三大夫之下祭凡二适士及庶人则祭子而止应氏镛曰祭殇之数唯王者徳厚流光祭及扵五所爱者逺也祭止扵适所重者正统也
　　夫圣王之制祭祀也法施扵民则祀之以死勤事则祀之以劳定国则祀之能御大葘则祀之能捍大患则祀之
　　此总言制祭祀之义也夫圣王之制祭祀所以报功也民功曰庸故法施扵民则祀之事功曰劳故以死勤事则祀之以劳定国则祀之治功曰力故能御天之大葘则祀之能捍人之大患则祀之凡皆以为民而已
　　是故厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社
　　此言农弃后土之法施扵民也厉亦作烈炎帝神农也周弃为后稷官因号为后稷共工氏在炎帝之前太昊之后后君也为君而掌土故谓之后土上古稼穑之不知是故厉山氏之有天下也脩耒耜之利其子名柱能殖百谷作农官因命之曰农及夏之衰也有周弃继之故以谷神祀之而为稷上古水土之不平自共工氏之霸九州也其子名勾龙为后土官因号曰后土实能平治九州故以土神祀之而为社案弃在夏末以树艺称圣自殷以来遂代烈山氏而祀之配谷神也共工氏乃春秋传所谓以水纪官者勾龙功在水土故祀之以配土神也
　　帝喾能序星辰以着众尧能赏均刑法以义终
　　此言帝喾与尧之法施扵民也上古之民不知天象帝喾能序星辰之次舎得推歩之法以着扵天下扵是乎众因占验而知休作之期尧当在位既能赏得其均刑中其法后复官天下而不私禅位扵舜而以义终焉孔氏疏曰封禹稷官得其人是能赏均平也五刑有法是能刑有法也陈注以能赏二字为句者非
　　舜勤众事而野死鲧鄣鸿水而殛死禹能脩鲧之功此言舜之以死勤事禹之以劳定国也鄣壅塞也舜当在位勤扵众事甚至而其后竟以巡守而崩扵苍梧之野鲧治鸿水不知因势利导而壅塞焉以至殛死扵羽山禹能改正其事是以卒成治水之功而贻眀徳之逺也案禹以劳定国而又实御大葘固宜万世祀之至鲧治水九载亦有功得祀葢列扵以死勤事者与
　　黄帝正名百物以眀民共财颛顼能脩之
　　此言黄帝颛顼之法施扵民也黄帝以前物未有名因为正名百物以眀示扵民而使取以备财用颛顼能继而脩眀之故其利之所及者大也刘氏彞曰黄帝垂衣裳而定尊卑之法舟楫取诸涣服牛乗马取诸随重门击柝取诸豫杵臼取诸小过弧矢取诸睽宫室取诸大壮棺椁取诸大过书契取诸夬皆其正百物之名以兴天下之利而共其财用扵无穷者也
　　契为司徒而民成冥勤其官而水死
　　此言契之法施扵民防之以死勤事也司徒教官之长契为司徒敬敷五教使父子君臣夫妇兄弟朋友之伦各得其分所由化民而成俗也契之六世孙有名防者勤扵其官甚至而其后竟以水死案月令三冬之月其神元防防即元防以其为水官故曰元防
　　汤以寛治民而除其虐文王以文治武王以武功去民之葘此皆有功烈扵民者也
　　此言汤与文武之御葘捍患也烈业也汤既伐夏因桀之残民以逞也扵是乎治民以寛为之悉除其虐文王治扵岐山发政施仁化行俗美是为文治武王伐纣秉旄杖钺除暴救民是为武功文武之治功不同而皆所以去民之菑凡此自厉山氏以下皆其有功烈扵民者也陆氏佃曰扵此言稷喾尧鲧禹颛顼契防汤文武以见四代郊禘祖宗非専为私恩也徐氏师曾曰黄帝尧舜禹汤文武之当祀乃以继天立极道统渊源之故不但如上数者功烈之迹而已记者特举以见例耳
　　及夫日月星辰民所瞻仰也山林川谷丘陵民所取财用也非此族也不在祀典
　　此推言祀典以总结上文也族类也祀典祭祀之典籍也更兼乎上下而言之则及乎日月星辰照临下土而为民之所瞻仰也山林川谷丘陵长养万物而为民之所取以资财用也有天下者祀以为报要无非所以重民之生而已如其无功烈与无益扵民而非此族也则有不得在乎祀典者案此就上泰坛泰折等祀而约言天神地祗之属

　　日讲礼记解义卷四十九
　　钦定四库全书
　　日讲礼记解义卷五十
　　祭义
　　义者言所以祭之义理也篇中即祭以明孝弟敬让之义至为详切盖人事之本末人道之始终备于是矣
　　祭不欲数数则烦烦则不敬祭不欲疏疏则怠怠则忘是故君子合诸天道春禘秋尝霜露既降君子履之必有凄怆之心非其寒之谓也春雨露旣濡君子履之必有怵惕之心如将见之乐以迎来哀以送徃故禘有乐而尝无乐
　　此言孝子感时设祭之义也禘陈注作禴伏氏赵氏读如字凄怆悲伤貌怵惕惊动貌祭必有时不欲先时而数数则其事烦烦则渉于不敬亦不欲后时而疏疏则其事怠怠则近于遗忘是故君子之祭也合于天时之序而春禘秋尝霜露旣降万物感隂而衰
　　而君子履之必有凄怆之心者悲亡者之愈远而非其寒之谓也春则雨露旣濡万物感阳以生而君子履之必有怵惕之心者如徃者之复还而将目见之也惟欢乐以迎其来悲哀以送其徃故禘有乐而尝无乐者以此案郑注春禘夏殷礼也周以禘为殷祭孔疏周礼四时祭皆有乐殷烝尝之祭亦有乐故那诗云庸鼓有绎万舞有奕吴氏澄曰仪礼少牢特牲大夫士四时皆不用乐此盖天子诸侯之祭然亦不知所据
　　致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者此言将祭之义也致齐如祭统心不苟虑之类于内就齐所也散齐如不饮酒不茹荤不吊丧不听乐之类于外未就齐所也五其字皆指亲而言祭必先致齐三日于内散齐七日于外当齐之日则思其居处之所安思其笑语之所形思其志意之所向思其所乐之事思其所爱之物齐至三日乃恍然而见其所为齐者程子曰思其居处思其笑语此孝子平日思亲之心非齐也齐不容有思齐者湛然纯一方能与鬼神接案郑注见所为齐者思之熟也孔子亦言祭思敬程子说不如注义之平实
　　祭之日入室僾然必有见乎其位周还出户肃然必有闻乎其容声出戸而听忾然必有闻乎其叹息之声此言正祭之义也僾然彷佛貌肃然儆惕貌忾然感慨貌当祭之日始入庙室则僾然而必有见于神位及荐馔而周还出戸则肃然而必有闻乎其举动容止之声旣出户而倾耳以听则慨然而必有闻乎其叹息之声盖孝子聚一己之精神而因以聚祖考之精神本有通一而不二者其必有见必有闻是诚之不可揜也
　　是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也此覆言孝子念亲之诚以结上意也慤专谨也是故先王之孝其亲也亲之色不忘乎目常若承顺之时亲之声不絶乎耳常若听命之时亲之心志嗜欲不忘乎心常若先意承志之时此岂可以勉为哉惟心于亲而极其爱则亡者以存极其慤则微者以着着存既不忘乎心则念念在兹夫安得而不敬乎君子之于亲生则敬其养死则敬其享者凡以思终身而弗至或贻以辱也案君子之孝本于思思在亲身者极追慕之诚思在己身者尽全归之理而皆不外于一敬也
　　君子有终身之丧忌日之谓也忌日不用非不祥也言夫日志有所至而不敢尽其私也
　　此申言君子终身念亲不忘之事也忌日亲亡之日也夫日犹此日也君子之于亲丧不过三年而又有终身之丧者则忌日之谓也忌日不为他事非以为不祥而避之言此日感念其亲哀痛惨怛之情于是为至而不敢尽心于己之私事也案子于忌日当以丧礼处之故为终身之丧
　　唯圣人为能飨帝孝子为能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也
　　此言孝子祭祀冀亲歆飨之义也盎盎齐也勿勿犹切切也诸语辞犹然也天子祭帝人子祭亲礼之常也唯圣人为能郊焉而飨帝孝子为能庙焉而飨亲其所以飨者以其心乡乎帝与亲也必心乡之然后能致其来飨焉是故孝子临尸而不怍诚有无闲于幽明者其为主祭则君牵牲而夫人奠盎君献尸而夫人荐豆其为助祭则有卿大夫以相君命妇以相夫人齐齐乎外有整肃之仪也愉愉乎内有和顺之实也勿勿然内外兼尽欲其飨此荐献之馔也孔氏疏曰此本为飨亲而发欲与飨帝同也项氏安世曰仁人之心与天地为一体孝子之心与又母为一人
　　文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有怀二人文王之诗也祭之明日明发不寐飨而致之又从而思之祭之日乐与哀半飨之必乐已至必哀
