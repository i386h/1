<!-- { "loadSidebar": true } -->
　　世子不降妻之父母其为妻也与大夫之适子同此眀世子为其妻党之服制也世子谓天子诸侯之适子传世者礼为妻之父母缌惟天子诸侯尊则降而无服世子不敢拟于君道故仍服缌而不降妻之父母其为妻也齐衰不杖与大夫之适子同亦不降也案服问有从有服而无服公子为其妻之父母不言世子是世子独有服也岂以世子之妻将从宗庙社稷之事不降其妻故并不降其父母与
　　父为士子为天子诸侯则祭以天子诸侯其尸服以士服父为天子诸侯子为士祭以士其尸服以士服此眀祭先隆杀之制也祭用生者之礼如父为士而子为天子诸侯则祭以天子诸侯唯尸之服仍以士服如父为天子诸侯而子为士则祭以士并其尸之服亦以士服案士服三元端也皮弁也爵弁也天子皮弁以视朝元端以居诸侯元端以视朝则尸即服士服原不失为天子诸侯之旧其服原遗衣服所有也若衮冕鷩冕岂可于士庙服之
　　妇当丧而出则除之为父母丧未练而出则三年既练而出则已未练而反则期既练而反则遂之
　　此眀妇人遭丧出入之节也练谓期而小祥衣练服也若妇当舅姑之丧而为夫所出则除其服恩义既絶也若当父母之丧未期而为夫所出则如在室时而终三年若在父母小祥后被出则止而不服若被出而遇父母之丧未及期而夫命之反则但终期服若反在期后则遂终三年案记者因仪礼有子嫁反在父之室为父三年之文故推极其礼如此夫既练而出服之既除者不可以再始也然反父母之室而吉服以临祭奠闲兄弟之衰麻可乎既练而反服之未除者不可以无终也然反夫之室而箭筓髽衰以侍舅姑而疑于为其夫可乎古者妇为舅姑期之外服青缣以俟夫之终丧出与反者皆从是以终丧而居处饮食则自致焉可也
　　再期之丧三年也期之丧二年也九月七月之丧三时也五月之丧二时也三月之丧一时也故期而祭礼也期而除丧道也祭不为除丧也
　　此眀遭丧变除之义也七月之丧仪礼大功章中殇七月是也祭谓小祥之祭除丧谓男子除首绖妇人除要带而易练服也丧服之节各应歳时之气再期之丧为斩衰三年也期之丧为齐衰二年也九月七月之丧为大功三时也五月之丧为小功二时也三月之丧为缌麻一时也故三年之丧期而祭者礼也期而除丧者道也祭以存亲除丧为天道之变两事虽同一时然祭非为除丧而设也案练祥之祭总名除丧而云不为除丧者记者恐哀戚之情衰而徒以除丧毕此祭也犹所谓外除也云尔
　　三年而后葬者必再祭其祭之间不同时而除丧此言葬不及时之祭也再祭练与祥也练者小祥祥者大祥除丧有二一谓除绖一谓除衰也孝子若以事故不得及时治葬当练祥之歳月以柩在殡不可除服则葬毕必再举练祥二祭以除之但此两祭仍以两次相间举行而不同在一时如此月练祭则男子除首绖妇人除要带俟次月祥祭乃除衰服不同时而除丧也马氏曰祭不为除丧而除丧必因乎祭以祭为吉礼除丧所以从吉也夫练祥之时已过矣而必再祭又祭之间不同时者不忍于忘亲之速也案郑注已祥则除不禫禫是终防之祭诗桧风素冠传云据玉藻缟冠素纰既祥之冠也祥则冠之禫则除之祥冠至禫月而除当无不祭而除之礼此注云不禫者为三年而后葬者言之也
　　大功者主人之丧有三年者则必为之再祭朋友虞祔而已
　　此言为人主丧亲疏之义也大功者谓死者之从父昆弟也若大功者主人之丧而死者有妻若子为服三年之丧者必为之举练祥二祭若主丧而为朋友则但于葬毕为之虞祭祔祭而已由是推之无三年者何以不为之练祥也无后者从祖祔食他日之主祭者即此大功者也若亡者无族何以不并主其练祥也朋友虞祔而退众宾皆在焉故主其事而不为嫌练祥之祭也自致其哀而以朋友参焉则渎矣然则妻可练祥而不得虞祔者虞有礼于宾祔以告其祖非妇人所得専焉故也
　　士妾有子而为之缌无则已
　　此言为妾服之礼也母以子贵故士之于妾惟有子者而为之缌无子则已案丧服云大夫为贵妾缌言贵妾虽无子犹服之也士卑故妾无子则不服不殊别妾之贵贱
　　生不及祖父母诸父昆弟而父税丧已则否
　　此眀家庭税服之礼也税追服也若生于他国而祖父母诸父昆弟皆在本国已不及识今闻其死而日月已过父则追而服之已则不服也案此义终属可疑祖父母诸父昆弟皆正体至亲之期也于是焉而不税则丧纪为已疏矣当是从祖父母及所出之诸父昆弟于父为期为大功而已皆小功乃所谓小功不税者或曰此谓祖父母之昆弟及诸父之昆弟祖父母之昆弟祖伯叔父母也诸父之昆弟从伯叔父母也于服亦小功也
　　为君之父母妻长子君已除丧而后闻丧则不税此眀朝廷税服之礼也卿大夫为君之父母妻长子皆有服今出使他国或以事久留而于君除丧之后始闻其防则不追服也孔氏疏曰若君未除则从服已除则不税恩轻故也
　　降而在缌小功者则税之
　　此言降服宜税之礼也降者杀其正服也如为叔父期以下殇而降小功为庶孙大功以中殇而降缌之类降服重于正服故服有降而在缌小功者虽轻实重必追服之郑注云此句宜承父税丧已则否谓正亲在齐衰大功者正亲缌小功不税矣
　　近臣君服斯服矣其余从而服不从而税虽君未知丧臣服已
　　此眀臣于国丧服与不服之别也近臣谓阍寺之属其余谓卿大夫从君为介为行人宰史者近臣从君往他国或以故未返而君之亲防已过服期君服之斯亦服之矣其余惟服限未满亦从君而服若限满而君税则不从君而税也至君之出虽未知本国有丧而臣之留国者自以礼成服则又不待君返也案近臣朝夕左右不可异于君然非为死者服故孔氏谓非税义也
　　虞杖不入于室祔杖不升于堂
　　此言杀哀之节也丧礼先虞而后祔虞祭在寝祭后不以杖入室祔祭在祖庙祭后不以杖升堂盖哀益杀而敬弥多也
　　为君母后者君母卒则不为君母之党服
　　此言庶子为君母后所从亡则己之事也庶子以君母无适子而为之后者若君母既没则于君母之党不复为之服矣盖妾子于君母之党为徒从虽为后而不得同于适子之服母党也或曰礼庶子为父后者为其外祖父母从母舅无服以与尊者为体不得服私亲也则不为君母之党服而何服乎疑此有阙文当云为君母后者君母卒为君母之党服不为君母后君母卒则不为君母之党服
　　绖杀五分而去一杖大如绖
　　此眀绖杖之制也麻在首在要皆曰绖分言之则首曰绖要曰带杖大如绖如要绖也如首绖之大杀五分而去其一则要绖之制也等而减之是齐衰之首绖大如斩衰之带绖去五分一而以为齐衰之带绖大功之首绖大如齐衰之带绖去五分一而以为大功之带绖小功之首绖大如大功之带绖去五分一而以为小功之带绖缌麻之首绖大如小功之带绖去五分一而以为缌麻之带绖斩齐之杖其大各如其带绖孔氏疏曰首尊而要卑卑宜小故五分而去一象服数之有五杖大如绖同在下之物故也案丧服疏斩衰首绖大搹朱子曰首绖大一搤只大母指与第二一围
　　妾为君之长子与女君同
　　此言妾服适子之礼也妾为君之长子其服与女君同女君为长子三年妾从女君服亦为女君长子三年郑氏谓不敢以恩服服君之正统也
　　除丧者先重者易服者易者
　　此言除丧易服之制也除丧谓练易服谓大丧既虞卒哭而遭小丧也男服重首而要妇服重要而首凡服之重者有除无变故小祥除丧则男子除首绖妇人除要绖而先除重者以哀宜渐杀故也其先遭重丧后遭丧而变易其服者则男子易要带妇人易首服而但易者以服宜从重故也案若未虞卒哭后丧不能变则服其服以哭之仍反初服
　　无事不辟庙门哭皆于其次
　　此眀在殡无事之礼也辟开也庙门殡宫门也次庐也鬼神尚幽闇若无事则不辟庙门凡葬前昼夜无时之哭皆于庐次案有事谓朝夕哭及适子受吊皆入门内即位哭故须辟庙门余则哭于次次在中门之外
　　复与书铭自天子达于士其辞一也男子称名妇人书姓与伯仲如不知姓则书氏
　　此明复与书铭之制也复招魂复魄也书铭书死者名字于明旌也士丧礼为铭各以其物士长三尺大夫五尺诸侯七尺天子九尺姓与伯仲如云孟姬叔姬季姬之类古者质不讳名故复与书铭自天子以至于士其辞一也男子称其名以复之铭之妇人书其姓与伯仲如不知姓则书氏郑注云此谓殷礼也殷质不重名复则臣得名君


　　日讲礼记解义卷三十六
　　钦定四库全书
　　日讲礼记解义卷三十七
　　丧服小记
　　斩衰之葛与齐衰之麻同齐衰之与大功之麻同麻同皆兼服之
　　此言既虞之服也斩衰既虞则变苴绖为绖与齐衰初死之麻绖大小同齐衰既虞亦变牡麻为绖与大功初死之麻绖大小同若居重丧而遭轻丧惟其麻同故皆兼服之郑注云服之谓服麻又服也男子则绖上服之带下服之麻妇人则绖下服之麻固自带其故带也所谓易服易轻者也兼服之文主于男子
　　报葬者报虞三月而后卒哭
　　此言虞祭之变礼也报读为赴急疾之义士或以家贫或以他故不待三月而即葬者既疾葬亦疾虞虞以安神不可后也惟卒哭之祭必俟三月而后行之
　　案葬之不得不急者存乎势而不忍急者存乎心故虞与葬相因而卒哭必仍待于哀杀也
　　父母之丧偕先葬者不虞祔待后事其葬服斩衰此言竝遭亲丧之礼也偕即曽子问竝有丧是也子若父母之丧竝则母先葬先葬者不虞祔必待葬父毕既虞祔而后为母虞祔其葬母之时亦服斩衰以父未葬不敢变服也郑注云言其葬服斩衰则虞祔各以其服矣及练祥皆然卒事反服重
　　大夫降其庶子其孙不降其父大夫不主士之丧此明大夫压降之制也父为众子齐衰不杖期惟大夫为庶子降服大功然降其子而不压其孙故庶子之子不降其父而仍服三年又大夫位尊士死无主后虽其亲属固不得主士之丧也案大夫为庶子降服大功若庶子亦为大夫则不降大夫不主士之丧若适子为士父必主之庶子则使其子主之
　　为慈母之父母无服夫为人后者其妻为舅姑大功此言服之所杀也舅姑指夫所自生者而言慈母如母齐衰三年以本非骨肉故为其父母无服恩所不及也夫为人后者其妻为本舅姑服大功恩隆于所后也案为人后者为所生父母不杖期妻从夫降一等故服大功犹称舅姑者舎舅姑无称也如为人后者为其父母报犹称父母者舎父母无称也此所谓辞穷直书而欧阳氏乃切切辨之抑惑矣
　　士祔于大夫则易牲
　　此言祭有特隆也若祖为大夫孙为士孙死祔祭于祖则以少牢易特牲以士牲卑不可祭尊也案此初祔于祖与从祖祔食不同
　　继父不同居也者必尝同居皆无主后同财而祭其祖祢为同居有主后者为异居
