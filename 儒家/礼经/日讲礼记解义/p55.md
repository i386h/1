<!-- { "loadSidebar": true } -->
　　此言炮豚炮牂之法也炮者涂烧之名若及也将读为牂牡羊也萑苇之类苴裹也谨读为墐黏土也皽谓皮肉上之魄膜也糔与前章滫瀡之滫同酏粥也付与傅同灭没也脯解析之薄如脯也芗脯香美此脯也珍有所谓炮者取豚及羊刲之刳之去其五藏而实枣于腹中裹以编苇涂以黏土而烧之俟涂皆干以手擘去其干泥更以水濯手摩去其皽膜于是用稻米粉滫溲为粥以敷其外而俱煎以膏所用之膏必以没之为度以大镬盛汤以小之香脯置于汤中而使汤无没至三日三夜毋絶火而后以醯与醢调和之此八珍之三之四也
　　捣珍取牛羊麋鹿麕之肉必脄毎物与牛若一捶反侧之去其饵孰出之去其皽柔其肉
　　此言捣珍之法也脄夹脊肉捶即捣也饵筋腱谓筋之大者珍有所谓捣珍者取牛羊麋鹿麕五兽之肉必皆夹脊之羙者而以牛为准其四兽之多寡毎物与牛若一反捶之又侧捶之去其筋饵既熟取出然后去膜而柔以醯醢此八珍之五也
　　渍取牛肉必新杀者薄切之必絶其理湛诸美酒期朝而食之以醢若醯醷
　　此言渍肉之法也湛亦渍也期朝周一日也醷梅浆也珍有所谓渍者専取牛肉牛必新杀者从而薄切之必横断其文理俟渍于美酒之中周一日而后可食则以醢若醯醷为之调和此八珍之六也
　　为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之此言为熬之法也熬于火上为之即今之火脯也濡湿也释润也珍有所谓熬者其法取牛肉生捣之去其皽膜编萑而以肉布焉先屑姜与桂以洒诸上次用盐以盐之待干而后食之其施设于羊亦如牛法其施设于麋鹿麕亦如牛羊法或濡或干唯人所欲若欲濡则以水润释而煎之以醢若欲干则捣而食之此八珍之七也
　　糁取牛羊豕之肉三如一小切之与稻米稻米二肉一合以为饵煎之
　　此言糁食之法也作糁者取牛羊豕三兽之肉多寡如一小切之并取稻米稻米二分肉一分合为饵而煎之此即周礼醢人所掌糁食乃羞豆之第二也当在章末为酏之下
　　肝膋取狗肝一幪之以其膋濡炙之举燋其膋不蓼此言肝膋之法也膋肠间脂也幪覆也举皆也珍有所谓肝膋者其法取狗肝一即幪之以其膋带湿而炙之俟湿者皆燋为度而后食不须用蓼此八珍之八也案上言养老而此继以八珍所谓养老之珍具也至人子事亲虽力有不齐而制不可以不审故详着之
　　取稻米举糔溲之小切狼臅膏以与稻米为酏此言酏食之法也臅胸臆也酏当作餰盖酏是粥非豆实也为酏之法取稻米粉皆滫溲之小切狼胸臆中之膏与粉相合而煎之以为饼此周礼醢人之酏食乃羞豆之第一也

　　日讲礼记解义卷三十一
　　钦定四库全书
　　日讲礼记解义卷三十二
　　内则
　　礼始于谨夫妇为宫室辨外内男子居外女子居内深宫固门阍寺守之男不入女不出
　　此言夫妇之别也阍掌守中门之禁寺掌内人之禁令者礼以修人纪而莫先于谨夫妇如为宫室必务辨其外内而以中门为界男子居于外女子居于内深其宫固其门使阍寺守之男非时不得妄入乎内女非礼不得妄出乎外葢君子之道造端乎夫妇故礼之始诸饮食者养生之原其始于谨夫妇者人伦之本也
　　男女不同椸枷不敢县于夫之楎椸不敢藏于夫之箧笥不敢共湢浴夫不在敛枕箧簟席襡器而藏之少事长贱事贵咸如之
　　此言谨男女夫妇之辨而并为事长事贵者法也楎椸同类之物植曰楎横曰椸男女有辨故衣服所置
　　不同椸枷即妇之于夫亦有不敢县于夫之楎椸不敢藏于夫之箧笥并不敢共湢而浴者戒其渎也夫或不在妇必敛枕于箧敛簟席于襡而藏之于器者戒其防也凡少之事长贱之事贵亦皆如之明微厚别以示敬也
　　夫妇之礼唯及七十同藏无闲故妾虽老年未满五十必与五日之御将御者齐漱澣慎衣服栉縰笄总角拂髦衿缨綦屦虽婢妾衣服饮食必后长者妻不在妾御莫敢当夕
　　此言嫡妾进御之等也藏犹居也闲别也五日之御郑注云诸侯制也角字衍文不在谓有故及归寜之属当夕当妻之夕也夫妇之礼主于有别唯年及七十则衰老无嫌可以同藏无间妾虽老而未满五十犹必与五日之御将御者必齐而潄澣慎其衣服栉以理发縰以韬髻加笄以固髻用总以束发而又拂去髦上之尘施衿缨饰綦屦以致洁致敬虽为婢妾凡衣服饮食必后于同等之长者妻或不在妾御即不敢以当夕以避嫡也案首二句是承上起下之词言谨于礼者非特妇也虽妾亦然
　　妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门
　　此言大夫士生子时之礼也月辰临十月之朔辰也正寝在前燕寝在后侧室燕寝之旁室也作动作而将产也姆女师也有夫妇然后有父子子之始生礼所重也故妻当将产之月辰避燕寝而居侧室惧防也夫于是使人日再问之迨至于作而自问妻亦不敢见但使姆衣服而对惧有失礼也子既生夫又使人日再问之爱而不失于狎敬而不失于疎也唯夫遇齐则不入侧室之门而自问所以谨齐也
　　子生男子设弧于门左女子设帨于门右三日始负子男射女否
　　此言男女初生之礼也弧弓也帨佩巾也子之生也男子则设之弧示将有事于天地四方而必于门左者教以理阳道也女子则设之帨示有佩服以事人而必于门右者教以理隂道也既生之三日始抱子向前使人代射而女子则否此天子至于庶人适子庶子之所同也案古者男女之生莫重于豫教故设物以象其用左右以厚其别三日负子以示其志推之而寝则或于牀或于地服则或裳或裼弄则或璋或瓦皆所以谨始而明教也
　　国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子
　　此言诸侯接子之礼也诗之言持也承也诗负谓奉承而抱之也保保母食乳养也国君世子生即告于君以大牢之礼接其子而宰夫掌其设礼之具故子生三日将行此礼先期使大卜卜抱子之士其吉者隔宿齐戒朝服待于寝门外内人以子授之士承而抱之以见父母射人以桑弧与蓬矢六射向天地四方既射保母受而抱之宰夫以醴酒饮负子之士而赐以束帛又卜士之妻与大夫之妾而使吉者乳养其子焉案春秋传鲁桓公六年子同生接以大牢卜士负之士妻食之即用斯礼也
　　凡接子择日冢子则大牢庶人特豚士特豕大夫少牢国君世子大牢其非冢子则皆降一等
　　此言接子者所用牲牢之异也冢子犹言长子通乎上下凡接子者择吉日于三日之内天子之冢子则以大牢庶人以特豚士以特豕大夫以少牢国君之世子亦以大牢其非冢子则天子诸侯而下皆各降一等案接子之礼因父而异者明贵贱也因子而异者正嫡庶也诸侯世子大牢同于天子非冢子降一等而庶人特豚同于士礼穷则同也
　　异为孺子室于宫中择于诸母与可者必求其寛裕慈恵温良恭敬慎而寡言者使为子师其次为慈母其次为保母皆居子室他人无事不往
　　此言人君养子之礼也异犹别也孺稚也凡养孺子必别扫一室于宫中以处之择于众妾及傅御之属可为师者必求其寛容安裕慈爱恵顺温和易良恭庄敬畏谨慎而寡言妇徳全备者使为子师以养其徳性次于此者使为慈母以审其欲恶更次于此者使为保母以安其起居唯此三母同居子室他人无事有不得而往者虑惊动之也呉氏澄曰子师子之师也慈母则子之傅保母则子之保子方生而三母已具师傅保之职矣及其长则有少师少傅少保之官焉刘氏彝曰世子国之根本弗正厥始弗淑其习乌能正厥性俾近于圣贤先王制礼及是知所务矣
　　三月之末择日翦发为鬌男角女羁否则男左女右是日也妻以子见于父贵人则为衣服由命士以下皆潄澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面姆先相曰母某敢用时日祗见孺子夫对曰钦有帅父执子之右手咳而名之妻对曰记有成遂左还授师子师辨告诸妇诸母名妻遂适寝
　　此言卿大夫士名子之礼也鬌谓所留不翦之发夹囟曰角两髻也午达曰羁三髻也具视朔食供具一如朔食之礼天子大牢诸侯少牢大夫特豕士特豚也入自门谓入侧室之门侧室亦南向故有东西两阶五架之屋正中曰栋次曰前曰相赞也某妻姓某氏也时日谓是日帅率先也执右手期其力事也咳小儿笑声父作此声以示慈也辨读作徧诸妇同族卑者之妻诸母同族尊者之妻寝夫寝室也子生三月之末择日翦发而留其不翦者为鬌男以角女以羁否则男左而女右是日也妻即以子见于父其相见之礼大夫以上之贵人则特制新衣以昭其敬由命士以下皆浣衣以致其洁一家男女咸夙兴沐浴衣服以重其事具之所供则视朔食以隆其礼由是夫入门升自阼阶立于阼而西乡妻抱子出自东房立于当楣而东面保姆在母之前相赞其辞曰母某氏敢以是日敬见孺子夫答曰敬当有以为率于是执子之右手咳而名之妻对曰当记此而使有成名毕妻遂左还以子授子师子师因徧告诸妇诸母而以其名妻遂自侧室而复于寝方氏慤曰角则相对以其耦也羁则相午以其竒也或男耦而女竒取隂阳之相须也或男左而女右取隂阳之相类也案命子以名而夫必谓钦有帅妻必谓记有成者帅之则父道宜然成之则母道宜然也
　　夫告宰名宰辨告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼此言既名子而书名之礼也宰属吏也诸男同宗子姓也史掌图书者府藏也州伯州之长州史其属也夫既命子名而出则告宰以子名宰又徧告同宗子姓以名且书诸简册曰某年某月某日某生而藏于家之书府欲以传诸久也不寜唯是彼二十五家为闾宰必以告闾史闾史书为二防以一藏诸闾府其一献诸州史盖二千五百家为州州有史又有伯史献诸伯伯命藏诸州府然后夫入与其妻礼食一如妇始馈舅姑之礼案孔氏疏曰此经所陈谓卿大夫以下故以名徧告同宗诸男诸男卑者尚告则告诸父可知若诸侯絶宗则不告也
　　世子生则君沐浴朝服夫人亦如之皆立于阼阶西乡世妇抱子升自西阶君名之乃降
　　此言诸侯名世子之礼也诸侯朝服为元端素裳夫人如之当为朝服展衣而注乃云褖衣者岂以见子毕即侍御于君而服进御之衣与若国君之世子生则见于路寝君必沐浴而衣朝服夫人亦如之皆立于路寝之阼阶西乡世妇抱子升自西阶君命之名乃降阶而退案世子君之贰也名一命而书于朝防达于鬼神临于臣民皆自此而定矣故礼之重如此不在三月之末者嫌缓也不执手咳而名之者嫌慢也皆所以重国本也
