<!-- { "loadSidebar": true } -->
　　此言行礼必本于诚也经礼如冠昏丧祭朝觐防同之类曲礼如进退升降俯仰揖逊之类若语辞先王之立礼经制详尽犹人之身体百骸全具也体有不备君子即谓之不成人苟设之不当犹不备也故礼之全体有大有小有显有微大不可以损小不可以益显不可以揜微不可以大也夫经礼三百曲礼三千可谓备矣要必设诚而致行之则其致一也人未有入室而不由户者亦岂有行礼而不本于诚者乎是故君子之于礼也时而用心于内则有所竭情尽愼以此致敬而诚存于中时而用心于外则有羙而文而诚亦立于事矣案易大传曰天下同归而殊涂一致而百虑一者诚也知礼之致一则三百三千固一以贯之尔

　　日讲礼记解义卷二十六
　　钦定四库全书
　　日讲礼记解义卷二十七
　　礼器
　　君子之于礼也有直而行也有曲而杀也有经而等也有顺而讨也有摲而播也有推而进也有放而文也有放而不致也有顺而摭也
　　此歴言体备而当之事即诚之致一者为之也讨去也摲芟也摭拾取也礼惟其宜故君子之于礼也有当直情径行如始死则哭踊无节也有当曲为降杀如父在为母期也有当按其经而平行之如三年之丧自天子逹也有当顺其叙而讨治之如天子而下每等降杀以两也有当芟取贵者之物以播于贱者如登爼及羣臣而贱者亦均惠也有当推进卑者使得行尊者之礼如二王子孙为賔而用王礼也有当观象效法而极其文如王者之服物采章也又有观象效法而文不尽如公侯以下减于王也有卑者之
　　于尊者拾取一节而不为嫌如君沐粱卿大夫不得同而士反得沐粱也由九者类推之而可以极礼之用矣
　　三代之礼一也民共由之或素或青夏造殷因周坐尸诏侑武方其礼亦然其道一也夏立尸而卒祭殷坐尸周旅酬六尸曾子曰周礼其犹醵与
　　此言三代之礼之一而因革随乎时宜也素青即白黑也诏侑谓告尸行节劝尸饮食也武当为无方犹常也合钱饮酒为醵三代之礼其本一也制定而民共由之故所尚之色或素或青而礼之大体则夏造于前殷因于后未始有异也周因于殷坐尸而祭为之诏侑也无定所其礼亦如殷其用至诚之道一也夏尸惟饮食时暂坐非饮食则立以俟祭事之终殷尸虽无事亦坐周于祫祭之时昭穆六尸旅酬相酌曾子曰周礼其犹醵饮与是三代之所因所革皆可考而知也案诏侑无方如云就飬无方矣旅酬六尸者后稷之尸发爵不受旅毁庙但有主而无尸故疏谓是文武二尸及四亲庙也
　　君子曰礼之近人情者非其至者也郊血大飨腥三献爓一献孰
　　此推言礼之至者而举祭礼以眀之也腥生肉爓沈肉于汤色略变也孰与熟同君子曰礼主于敬若近于人情则非礼之极至也故郊以祭天则荐血大飨以祫祭宗庙则荐腥三献以祭社稷五祀则荐爓一献以祭羣小祀则荐熟案郊与大飨三献皆有血腥爓熟此但据先设者为主也郑注谓三献为祭社稷五祀或曰社稷五祀与五岳同为血祭不止于三献当是祭山林川泽如貍沈之祭是也
　　是故君子之于礼也非作而致其情也此有由始也是故七介以相见也不然则己慤三辞三譲而至不然则已蹙故鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林三月系七日戒三日宿慎之至也故礼有摈诏乐有相歩温之至也
　　此承上意而言礼有由始也恶池读作虖沱并州川名河之从祀也配林林名泰山之从祀也相歩扶工也温犹借也惟近人情者不为礼之至是故君子之于礼也非私自专輙徒起而致已情也此必有所由始也是故两君相见必有七介以传命不然则太愿慤而无礼之文賔主必三辞三譲而后至庙中不然则太迫蹙而非礼之序矣如鲁人将有事于上帝以后稷配必先祭于頖宫之学以告后稷晋人将有事于河则必先祭恶池齐人将有事于泰山则必先祭配林而当未祭也又必三月而系牲于牢七日戒而散齐于外三日宿而致齐于内所以为愼之至也故賔礼有摈以诏之乐工有相歩以导之所以为温之至也陆氏佃曰鲁人告后稷于頖宫以配上帝晋人告恶池以配河齐人告配林以配泰山虽曰告之实以肄习其礼即事有渐也皇氏侃曰凡玉以物缊裹承借君子亦以威仪摈相自承借故曰温之至
　　礼也者反本脩古不忘其初者也故凶事不诏朝事以乐醴酒之用酒之尚割刀之用鸾刀之贵莞簟之安而稾鞂之设是故先王之制礼也必有主也故可述而多学也
　　此言先王制礼之意也醴酒五齐第二酒鸾铃也刀环有铃莞蒲席簟竹席稾鞂除去谷之秆也礼也者匪徒以其文盖将反乎人心之本脩乎古先之制而不忘其初者也以反本言之如居防有擗踊哭泣之事曾不待于诏告以发于心之所固然也朝廷有飬老尊贤之事不能不乐之以乐以惬乎心之所同然也以脩古言之如祭祀用醴酒而列尊在元酒之下割刀利用而庙中必鸾刀是贵莞簟至安而郊礼必稾鞂是设此皆所谓不忘其初者是故先王制礼节文虽繁而必有主焉故后之人可以称述而多学也案有主即致一之谓而所以反本脩古之要也
　　君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也
　　此言礼为观物之要也物犹事也君子曰人而无节于内者则不知礼之所由制将观于物而弗之察矣盖事物至繁而未有不受裁于礼者欲察物而不由礼其弗之得也决矣故作事不以礼者不能存其敬出言不以礼者不能立其信此可见礼为事物之极致也案礼主于节故曰经礼三百曲礼三千其致一也精求之则所以节性而推是以裁成辅相者不外焉故下文条举而广言之
　　是故昔先王之制礼也因其财物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子逹亹亹焉
　　此言先王制礼之本于天也财与材通财物疏谓犹才性也唯礼为物之致是故昔先王之制礼也亦因其财物之性以致其义焉尔夫万物本于天而君子法之故凡举大事必顺乎天时为朝夕必依放于日月为髙必因乎丘陵为下必因乎川泽是故天时雨泽所以不已于生物也君子之徳亦亹亹不已而上逹于天则与天合徳而制礼有其本矣案注疏大事祭祀也顺天时如啓蛰而郊龙见而雩始杀而尝闭蛰而烝朝夕谓春分朝日秋分夕月髙下谓圎丘方泽玩上下文义但统言君子之法天不必专指祭祀
　　是故昔先王尚有徳尊有道任有能举贤而置之聚众而誓之是故因天事天因地事地因名山升中于天因吉土以飨帝于郊升中于天而鳯皇降龟龙假飨帝于郊而风雨节寒暑时是故圣人南面而立而天下大治此承上而言逹亹亹之实也置谓使之居其位也升上也犹成也吉土王者所卜建都之地也君子之逹亹亹也既内以尽之于已又外以资之于人是故昔先王于有徳者加诸上位有道者隆以礼貌有能者任以职守既举贤而置之复聚众而誓之而使各谨于其职于是因天之尊而制为事天之郊礼因地之亲而制为事地之社礼五年廵狩则因名山而上其治功以告于天每郊祀则因吉土而致其眀禋以格夫帝由是升中于天而瑞物以臻则鳯皇自上而下降龟龙自逺而来假飨帝于郊而休征以应则风雨不过其度寒暑不爽其期是故圣人南面而立恭已无为而天下大治者诚以圣人之于天道有通极而不二者也案逹亹亹者诗所谓小心翼翼昭事上帝也尚有徳尊有道任有能者书所谓咸有一徳克享天心也贤才之生乃帝心之所简是故圣人之至徳莫大于格天飨帝而飨帝之实又莫大于用贤是故大有为有贤之卦鼎为飬贤之卦其彖辞皆曰元亨而其大象一则曰顺天休命一则曰正位凝命也郑注引孝经説以升中为封禅则近于矫诬而非圣人所以事天之本矣
　　天道至教圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也此言圣人有法天之至徳因举祭礼以明之也罍尊刻为云雷之象夏后氏之尊也牺尊周尊也小鼓谓之应惟圣同天在天道为至教而在圣人为至徳盖观于祭礼而亦可知也庙堂之上则罍尊在阼牺尊在西庙堂之下则县鼓在西应鼓在东礼乐之器尊西也君在阼夫人在西房以日生于东月生于西此隂阳之分夫妇之位尊东也君在阼而西酌牺象夫人在西而东酌罍尊是礼之交动于堂上县鼓主倡而引之于先应鼓主和而继之于后是乐之交应于堂下所以为和之至也案天道至教圣人至徳郑注以为目下事盖是承上起下之辞上言飨帝此言飨亲所谓至徳也
　　礼也者反其所自生乐也者乐其所自成是故先王之制礼也以节事脩乐以道志故观其礼乐而治乱可知也蘧伯玉曰君子之人逹故观其器而知其工之巧观其发而知其人之知故曰君子慎其所以与人者此即礼乐而言观物之事也与犹示也礼以报本而为反其所自生乐以彰徳而为乐其所自成是故先王之制礼也以节事而使之不过其脩乐也以导志而使之不淫故观其礼乐而世之治乱可知也蘧伯玉尝曰惟君子之人其心眀逹故观于器用而知其工之巧观于动作而知其人之知是故君子必慎其所以与人者为夫人之将以是而观之也案礼乐者圣人以之治世而君子以之治身逹之云者惟其有节于内焉故也
　　大庙之内敬矣君亲牵牲大夫賛币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也纳牲诏于庭血毛诏于室羮定诏于堂三诏皆不同位盖道求而未之得也设祭于堂为祊乎外故曰于彼乎于此乎
　　此言人君庙祭之敬也盎盎齐也诏告也羮肉汁定孰肉也道言也祭之明日绎祭于庙门旁谓之祊敬者礼之本也如大庙之内君与后必躬亲之此敬之至矣当迎牲之时君亲出庙门牵牲以入大夫賛佐执币而从及杀牲毕而进血与腥君亲制牲肝以祭神于堂而夫人执酒以为献此时卿大夫则从乎君命妇则从乎夫人君与夫人之心洞洞乎其敬而表里无间也属属乎其忠而纯一不杂也勿勿乎欲其飨之而勉勉不已也牲入则以币告神于庭杀牲取血及毛则入以告神于室羮肉既孰将迎尸主入室乃先以爼盛之而告神于堂此三诏皆不同其位者盖言鬼神无在而无乎不在将遍求之而犹未得也于正祭而荐腥爓则设祭于堂于祭毕而行绎祭则为祊乎外故古语曰不知鬼神之所飨于彼乎于此乎此可以见其敬之至也
