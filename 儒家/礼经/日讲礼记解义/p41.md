<!-- { "loadSidebar": true } -->
　　行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也
　　此言教世子齿让而化以成也学之教之也元大良善贞正也天下有行一事而三善皆得者唯世子而已则序齿于学之谓也故世子齿让于学在国人之不知礼者见而疑曰将君临乎我而乃同我齿让者何其知礼者从而晓之则曰此唯父在故礼有然夫然而众皆知父子之道矣其二复曰将君临乎我而乃同我齿让者何晓之者曰此唯君在故礼有然夫然而众皆着于君臣之义也其三又曰将君临乎我而乃同我齿让者何晓之者又曰此唯长长故也夫然而众皆知长幼之节矣所以然者世子虽贵而当其父在斯为子君在斯谓之臣其守子与臣之节行此齿让正所以尊君亲亲也是故教之为父子焉教之爲君臣焉教之为长幼焉父子君臣长幼之道皆得而无失则人伦明于上小民亲于下而国无不治矣古语曰有乐正以主其业有父师以主其成则一有元良在上而万国因之以贞正世子道得国治之谓也夫乐正司业即所谓大乐正授数者也父师司成即所谓大傅少傅有保有师以成世子之徳者也一有太甲萹作一人朱子曰书本谓天子而元良初不谓太子也古人引经多如此今但随文观之可耳
　　周公践阼
　　案此萹中如文王之为世子也句教世子句周公践阼句郑注皆以为题上事葢章叚之目标列于后而误入本文非有义指也
　　庶子之正于公族者教之以孝弟睦友子爱明父子之义长幼之序
　　此因言教世子而及庶子所以正公族之事也庶子周礼谓之诸子夏官司马之属正政同主正公族教国子者也自教世子而外更设庶子以为政于公族于凡公卿大夫士之子而皆有以教之教之孝弟以事其上睦友以善其交子爱以恤其下此所以明父子之义与长幼之序也案周道亲亲而莫先于正名定分明父子之亲而曰义明长幼之情而曰序则名正分定亲亲者自永保于弗替矣
　　其朝于公内朝则东面北上臣有贵者以齿其在外朝则以官司士为之
　　此言公族之朝礼也司士亦司马之属公族之朝于公者其在于内路寝之庭则均为同姓立于西方而面向东以北为上虽臣有贵者必视昭穆之长幼以次而南论齿而不论官也若朝于路寝门外则同姓与异姓一以官之髙卑为序而司士治之不论齿也葢内朝亲亲使之知一本之戚外朝贵贵使之知分职之严先王所以惇叙九族者如此
　　其在宗庙之中则如外朝之位宗人授事以爵以官其登馂献受爵则以上嗣
　　此言公族在宗庙之礼也宗人掌宗庙之礼百官之职事以官官各有所掌也若司徒奉牛司马奉羊司空奉豕上嗣嫡子之长者公族若在宗庙之中而助祭则一如外朝之位论官而不论齿至庙中各有其事则宗人之典礼者授之或以爵而分不相逾或以官而职不相侵必有辨也其升堂而食馂余及献酢受爵诸礼则必以上嗣为之虽同姓之长兄弟异姓之长賔皆不得与所以亲亲也案特牲礼祝酌爵奠于铏南俟主人献内兄弟毕长兄弟及众賔长为加爵之后宗人使嗣子举铏南之奠爵于是尸执奠爵嗣子进受饮之拜答各以礼所谓受爵也嗣子又举爵洗酌献尸尸拜而受嗣子答拜所谓献也至无算爵之后礼毕尸出宗人乃使嗣子及长兄弟升堂而馂所谓登馂也先受爵而后献献而后馂今先馂者以馂为重也无事之时嗣子在堂下馂时登堂献与受爵亦登堂也
　　庶子治之虽有三命不逾父兄
　　此申言公族在内朝之礼也应在臣有贵者以齿之下公族之朝于内朝而必以齿其位次之上下皆庶子治之虽有三命之贵不敢逾于诸父诸兄也郑氏曰此唯于内朝则然其余防聚之事则与庶姓同一命齿于郷里再命齿于父族三命不齿不齿者谓为别席独坐在賔之东不在父兄行列中也
　　其公大事则以其丧服之精麤为序虽于公族之丧亦如之以次主人
　　此言公族之丧礼也大事谓丧事其有公丧臣为君皆斩衰然升数之多寡各依本服为序而使精者在后麤者在前虽公族之相为服者亦如之虽有庶长父兄尊于主人必次于主人之下使主人得在上而为丧主葢以服为序则亲疏不淆以次主人则适庶不混也
　　若公与族燕则异姓为賔膳宰为主人公与父兄齿族食世降一等
　　此言公族之燕礼也若公与同族燕食其人虽众而初为一本无賔之之道则立异姓一人为賔而使膳宰为主与之酬酢君则自与父兄列位以序齿族人燕食各随世而降一等如一年中齐衰四防大功三防小功再会缌麻一会有与有不与也案此亦庶子掌之其不忍以賔礼待族人者所以笃亲亲之仁不敢以主人待君者所以尽尊君之义
　　其在军则守于公祢公若有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室
　　此言庶子从公及公行留守之事也祢当作祧国有戎事而君亲出必奉迁主载于齐车谓之公祧则使庶子守之而异姓不得与公若因朝觐会同而有出疆之政则公族之不从行与无职守者皆庶子掌之而使分守公宫如卿大夫士之适子为正室当从太子而守于大祖之庙诸父则守贵宫贵室诸子诸孙则守下宫下室吴氏澄曰诸侯之庙始祖称大庙羣公称宫此贵宫谓四亲庙若亲庙外别有庙如鲁仲子之宫则称下宫也大庙贵宫下宫共为都宫室宫中之室也
　　五庙之孙祖庙未毁虽为庶人冠取妻必告死必赴练祥则告族之相为也宜吊不吊宜免不免有司罚之至于赗赙承含皆有正焉
　　此言庶子所治吉凶之礼也告丧曰赴免谓袒免有司即庶子赗以车马赙以货财含以珠玉襚以衣服承即禭也禭服所以承身者诸侯立庙髙曽祖祢与大祖而五大祖百世不迁以下则亲尽递毁如祖庙未毁则同为髙祖之孙者虽未禄仕而为庶人冠婚必告于君死必赴练祥亦必告不以贵贱而忘吉凶之问也若丧服已穷而族有死丧其相为也或六世以往者宜吊而不吊五世者宜免而不免是为废礼而有司必罚之至于赗赙承含亦必随其亲疏治以正礼焉郑注云实四庙孙而言五庙者容显考为始封子也案祖庙未毁冠取死丧皆告此言同四亲庙者族之相为五世免而六世以外皆吊此言同始祖庙者
　　公族其有死罪则磬于甸人其刑罪则纎剸亦告于甸人公族无宫刑狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之
　　此言公族制刑有法外之仁也悬缢杀之曰磬甸人掌郊野之官纎读为殱刺也剸割也告读为鞠读书用法曰鞠谳议刑也杀牲盛曰举如庶子之正于公族者教无不至而犹犯焉罪固不免矣于是死罪则磬于甸人其刑罪之应纎剸者亦必鞠讯于甸人五刑之用惟公族无宫刑凡狱辞之成有司议于公其为死罪则曰某之罪应在大辟其为刑罪则曰某之罪应在小辟公曰盍宥之有司执法而又曰是固在辟公又曰盍宥之有司则又曰在辟及至三宥有司不复置对走而出即刑于甸人公又使人追之曰虽然终必赦之有司对曰法已行而无及也反命于公公为之素服食无盛变乎常礼一如其亲疏之等而无服亲哭之于异姓之庙郑注云素服于凶事为吉于吉事为凶非丧服也葢凶事用布今乃用素是比于凶事为吉吉时皮弁服白布深衣素积裳以采为领縁今惟素服衣裳是比吉事为凶而不在五服之限也刘氏智曰诸侯于兄弟吊服加衰绖此无服但素服不加衰绖案亲亲之道必自上始而礼言自期以下诸侯絶大夫降何也礼有实有文不饮酒不食肉不内寝礼之实也衰麻之服礼之文也公族以罪诛犹且为之变如其伦之丧则知所絶所降者其文也其实如期三不食大功再不食小功缌一不食期无席大功无牀三月不御于内当未之有异也是故程子曰有罪者如其伦之丧无服则无罪者有服矣
　　公族朝于内朝内亲也虽有贵者以齿明父子也外朝以官体异姓也宗庙之中以爵为位崇徳也宗人授事以官尊贤也登馂受爵以上嗣尊祖之道也丧纪以服之轻重为序不夺人亲也公与族燕则以齿而孝弟之道逹矣其族食世降一等亲亲之杀也战则守于公祢孝爱之深也正室守大庙尊宗室而君臣之道着矣诸父诸兄守贵室子弟守下室而让道逹矣
　　此申言庶子所以正公族之义也公族朝于内朝以有服属故进之于内以亲之也虽有贵者以齿昭与昭齿穆与穆齿明父子也外朝以官异姓咸在体异姓也宗庙之中以爵为位有徳者爵乃贵所以崇徳也宗人授事以官唯贤者能任事所以尊贤也登馂受爵以上嗣重于继祖者尊祖之道也丧纪以服之轻重为序使服重者居前不夺人本亲之恩也公与族燕则以齿不以君之贵加于诸父诸兄而孝弟之道逹矣其族食世降一等疏数视乎其属亲亲之杀也战则守于公祢使神有凭依孝爱之深也正室守大庙不敢以庶贱之人守君所重而君臣之道着矣诸父诸兄守贵室子弟守下室贱让于贵而让道逹矣案孔氏曰适子守大庙是尊宗庙之室君臣之道着明也方氏慤则谓凡君之宗皆谓之宗室而正室又其正者今从之
　　五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬吊临赙赗睦友之道也古者庶子之官治而邦国有伦邦国有伦而众乡方矣
　　此申言冠婚丧礼之义而及其效也五庙之孙当祖庙未毁时虽贱至庶人冠娶与死必告必赴者以在五服之内不忘亲也亲未絶而遽列于庶人者爵不及于无能而贱之也若吊临赙赗礼以敬施又所以和睦而友爱之也古者庶子之官治则恩明羙而邦国有伦邦国有伦则化行而众向方矣葢古之为治者自内以及外此亦家齐而后国治之意也
　　公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服哭于异姓之庙为忝祖逺之也素服居外不听乐私丧之也骨肉之亲无絶也公族无宫刑不翦其类也
　　此申言公族制刑之义也术法也与犹许也虑度也公族之罪虽亲必刑者以不敢干犯有司之正法故与百姓一体而治也刑于甸人而不于市者不许国人见之而谋度吾兄弟之过恶也其弗吊弗为服虽亲哭而必于异姓之庙者为其辱祖故逺之也犹素服居外不听乐而私丧之者骨肉之亲虽陷刑戮无断絶之理也公族独无宫刑不忍翦絶其类也向以此为错简当在古者庶子之上吴氏澄谓刑杀非羙事故离而言之殆非也刑赏皆忠厚之至岂为非羙事哉
　　天子视学大昕鼓徴所以警众也众至然后天子至乃命有司行事兴秩节祭先师先圣焉有司卒事反命始之养也
