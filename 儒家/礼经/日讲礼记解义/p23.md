<!-- { "loadSidebar": true } -->
　　此言赵文子知人之事而并及其为人也文子名武叔誉叔向也阳处父晋襄公之傅并谓兼揽众事植谓刚直自立随武子士防也姓范字季食邑于随中身也郷射记曰弓二寸以为侯中赵文子与叔誉游观乎九原之上文子曰卿大夫之此者多矣假令死者而可作也吾其当谁从乎叔誉曰其阳处父乎文子曰处父所行专权自用于晋国卒为狐射姑所杀不得善终其身是其知有不足称也叔誉又曰其舅犯乎文子曰舅犯从亡于外者乆当反国之时正辅主之日乃及河而请他往要君以求利而不顾其君是其仁有不足称也我之所与归者唯随武子乎武子之言于晋国无隠情而家之事亦无不治既能利其君而又不忘其身既能谋其身而又不遗其友是仁知两全者也文子之论前人如此故晋人皆谓文子知人记者复言文子之身退然如不胜衣其言则呐呐然如不出诸其口盖能谨于言行者至所推举之士出于管库藏者七十有余家生不与之交利将死亦不托以子焉为国取材而不计其私殆庶几于随武子之为人矣案文子所慕在于随防故往往有与之相近者论者以为出于天资而未甞辅之以学迹其生平多有可议然就晋言晋其贤于处父舅犯亦逺矣
　　叔仲皮学子柳叔仲皮死其妻鲁人也衣衰而缪绖叔仲衍以告请繐衰而环绖曰昔者吾丧姑姊妹亦如斯末吾禁也退使其妻繐衰而环绖
　　此言子柳失礼之事也叔仲皮鲁叔孙之族学教也衣读缪读樛衍皮弟也叔仲皮甞教其子子柳而子柳犹不知礼叔仲皮死子柳之妻虽鲁钝妇人也犹知为舅衰而缪绖叔仲衍见当时妇人好尚轻细乃告子柳使易繐衰环绖因言昔者吾丧姑姊妹亦如此服人不吾禁今亦宜然盖徒知姑姊妹在室衰与妇为舅姑同而不知繐环非衰之制也子柳从之退使其妻繐衰而环绖是虽受教于父反有不若愚妇人之所为者矣案礼妇人为舅姑衰绞绖两股相交曰樛故谓之绞仪礼丧服疏所谓衰裳齐牡麻绖是也繐衰小功之缕而四升半之衰也环绖一股吊服之首绖也子柳知从叔父之言而不知从父之教虽习俗移人亦可见其守礼之不笃矣
　　成人有其兄死而不为衰者闻子皋将为成宰遂为衰成人曰蚕则绩而蟹有匡范则冠而蝉有緌兄则死而子皋为之衰
　　此言为宰者孝足治民之事也成孟氏之采邑范蜂也蝉蜩也蚕丝如绩蟹背如筐蜂首如冠蝉喙如緌成人有兄死而不为衰服者闻子皋将为邑宰遂以服衰盖知子皋至孝恐来罪已故也成人为之謡曰蚕能绩丝必匡以贮之然蟹之有匡非为蚕之绩也为背而已范首有冠必緌以饰之然蝉之有緌非为范之冠也为喙而已犹之兄死必为之服衰然成人之衰非为兄之死也为子皋而已案孝子之行本有放之四海而皆凖者观成人之为兄服可见教民者尤贵乎躬焉以化之也
　　乐正子春之母死五日而不食曰吾悔之自吾母而不得吾情吾恶乎用吾情
　　此言贤者居丧哀过之事也子春曽子弟子乐正子春之母死至五日而不食礼执亲之丧不食者三日子春盖勉强而逾二日矣既而曰吾悔之自吾母而不得吾实情吾更于何处而用吾情乎案郑注以勉强过礼为悔或谓是悔母生时未尽奉养之道也
　　嵗旱穆公召县子而问然曰天久不雨吾欲暴尩而奚若曰天则不雨而暴人之疾子虐毋乃不可与然则吾欲暴巫而奚若曰天则不雨而望之愚妇人于以求之毋乃已疏乎徙市则奚若曰天子崩巷市七日诸侯薨巷市三日为之徙市不亦可乎
　　此言君遇旱灾当求诸己而不当求诸人也然犹焉尩瘠病而面向上也鲁穆公之时嵗旱召县子而问焉曰天久不雨今思所以求之者吾欲暴尩冀天哀之而雨子以为何如对曰天则不雨而暴此疾病之人事甚酷虐而非所以感天毋乃不可与公曰然则巫以接神吾欲暴巫冀天怜之而雨子以为何如对曰天则不雨而望之愚妇人从而求之毋乃太迂阔乎公曰天灾如此无可为求吾以徙市之凶礼自处则又何如对曰从来天子崩巷市者七日诸侯薨巷市者三日盖徙市于巷者庶人为君之丧礼也今旱而为之徙市是行丧君之礼以自责而不亦可乎案春秋传僖公二十一年夏大旱公欲焚巫尩臧文仲曰非旱备也脩城郭贬衣省用务穑劝分此其务也巫尩何为公从之是嵗也饥而不害今穆公既不脩先君之政而县子者又不能举先大夫臧孙氏之说为对其所谓可不过曰徙市于巷而已格天救民之本岂在是哉
　　孔子曰卫人之袝也离之鲁人之祔也合之善夫此言祔葬之制唯鲁为善也袝制起于近代卫与鲁俱行之孔子甞曰卫人之祔也于椁之中以物隔而离之鲁人之袝也于椁之中不以物隔而合之夫既曰祔矣又何离焉合之者其善矣夫盖生同室而死同穴者妇人之道故夫子善鲁朱子曰古者椁合众材为之故小大随人所为今用全木则无许大木可以为椁故合葬者只同穴而各异椁也

　　日讲礼记解义卷十二
<经部,礼类,礼记之属,日讲礼记解义>
　　钦定四库全书
　　日讲礼记解义卷十三
　　王制
　　王制者记先王班爵授禄祭祀养老之法制汉文帝令博士诸生作其书采集秦以前古书所载而又杂取传记之说故与周官孟子不尽合程子曰孟子时载籍未经秦火然班爵禄之制已不详今礼书掇拾于煨烬之余多出于汉儒一时之附防奈何欲尽信而句为之解乎故凡郑氏解有难通而指以为夏殷制者当分别观之
　　王者之制禄爵公侯伯子男凡五等诸侯之上大夫卿下大夫上士中士下士凡五等
　　此言班禄爵之制而先举制爵之大较也王者之治天下制为禄以驭其富也则因功之多寡而为丰杀焉制为爵以驭其贵也则因徳之厚薄而为崇卑焉权之定于一尊如此就爵之通于天下者言之近于
　　天子以无私为徳者爵惟公逺于天子而障扞于外者爵惟侯道足以长人者爵惟伯道足以养人者爵惟子道足以安人者爵惟男以次而差凡有五等皆助王以治天下者也就爵之施于国中者言之知进退而道足以上达者为上大夫卿知足以帅人者为下大夫才足以事人者为上士才能稍亚者为中士才能仅称者为下士以次而差亦有五等所以左右其君奉天子之徳而致之民者也案周礼大司徒以贤制爵以庸制禄此先禄而后爵者田不分不可以制禄禄不制不可以定爵也列爵必以五等天地之中数也
　　天子之田方千里公侯田方百里伯七十里子男五十里不能五十里者不合于天子附于诸侯曰附庸此言制君之禄通于天下者也民功曰庸天子有天下畿内之田方千里开方为百万里非此不足以居重驭轻也天子而下有公侯其田方百里开方为万里伯则方七十里开方为四千九百里子男则方五十里开方为二千五百里其不足于五十里者不得防合列侯以朝聘于王但以其功劳附大国而达于天子则谓之附庸此制禄之大者也案孔疏七十里倍减于百里五十里倍减于七十里孝经纬云徳不倍者不异其爵功不倍者不异其土故转相半别优劣也盖里数有二分服以袤计如二十五家为里者是分田以方计如方里而井者是分服则计道里逺近以为朝贡之节分田则计田畆多寡以为赋禄之制也朱子曰丰镐去洛邑三百里长安所管六百里亦有横长处非若今世之为图画方也恐井田之制亦是类此又案书武成云列爵惟五分土惟三孟子及此经所言是也周礼大司徒诸公之地封疆方五百里其食者半诸侯方四百里诸伯方三百里其食者参之一诸子方二百里诸男方百里其食者四之一或曰孟子王制所言正封也周礼所言广封也诗云锡之山川土田附庸附庸者虚封土田者实封也或曰大司徒论公侯伯子男之地各以封疆言而其食者或半或参之一或四之一孟子王制专主田禄即周礼所谓食者也或曰三代尺度不同夏极大殷次小周极小故同此百里而周可言五百里四百里如同此百畆而夏可言五十畆殷可言七十畆也此亦求其说不得而姑云尔周礼为周公之书而在当时未必尽行必欲合孟子王制而一之即其说愈棼而终无确据如明堂位言封周公于曲阜地方七百里以开方法计之为方百里者四十九当得王畿千里之半是岂可信哉
　　天子之三公之田视公侯天子之卿视伯天子之大夫视子男天子之元士视附庸
　　此言制王朝有位者之禄也田谓所食之采邑三公师保傅也视犹比也天子之三公其田视公侯之百里天子之卿视伯之七十里天子之大夫视子男之五十里天子之元士视附庸之或四十里或三十里食邑之数以渐而差有内外无多寡也徐氏自明曰先王之制出为列国之君入则为王朝之臣故毕公保厘东土山甫徂齐式遄其归春秋以来郑武公为周司徒郑庄公为平王卿士盖出入均劳先王之一内外者如此所以内诸侯之禄即以外诸侯为凖也案周礼载师士田任近郊之地家邑之田任稍地小都之田任县地大都之田任畺地即此所谓视侯伯子男者
　　制农田百畆百畆之分上农夫食九人其次食八人其次食七人其次食六人下农夫食五人庶人在官者其禄以是为差也
　　此言制庶人在官者之禄以农为凖也百畆以周尺言之六尺为歩歩百为畆分谓分所当受者孟子作粪禄出于田之所入而数则起于农夫之百畆昔先王之制井田也以百畆为率百畆之分一夫受之而田之所入不同惟上农夫能食九人其次则食八人次则食七人又次则食六人下农夫止食五人其以力田之上下为所食之多寡如此彼庶人在官而为府史胥徒者其禄率以是为差也贾氏公彦曰王制言下士视上农夫食九人则府食八人史食七人胥食六人徒食五人其官并亚士故号庶人在官此是官长所除不命于天子国君者案古者爵起于士而禄起于农明乎授田之法则逆而推之凡制禄之等差俱可以坐而得也
　　诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄
　　此言制列国君臣之禄也惟庶人在官者以农为差故诸侯之下士视上农夫禄盖足以代其耕也中士倍于下士上士倍于中士下大夫倍于上士卿四倍于大夫君则十倍于卿此公侯大国之制也次国之卿三倍于大夫其君伯之禄十倍于卿小国之卿倍于大夫其君子男之禄亦十倍于卿案孔疏自下士至小国之卿倍大夫禄皆据无采地者言之大夫以下位卑禄少故大小国不殊卿与君禄重位尊故禄随国之大小为节
　　次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫其有中士下士者数各居其上之三分
　　此言诸侯使卿大夫頫聘并防之事也其有中士下士者二句徐氏谓此错简当在上士二十七人之下国有大小之殊故其臣之等列亦异次国上卿之位当大国之中卿中卿当其下卿下卿当其上大夫而递降一等小国上卿之位当大国之下卿中卿当其上大夫下卿当其下大夫而递降二等其国有中士下士者则中士三倍于上士下士三倍于中士数各居其上之三分案孔疏同是卿则小国卿在大国卿下大国是大夫小国是卿则小国卿位大国大夫上知者以卿执羔大夫执雁卿絺冕大夫元冕卿不得在大夫下也
　　凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国
