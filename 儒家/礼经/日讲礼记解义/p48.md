<!-- { "loadSidebar": true } -->
　　一献质三献文五献察七献神大飨其王事与三牲鱼腊四海九州之美味也豆之荐四时之和气也内金示和也束帛加璧尊徳也龟为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之盖重礼也此言王者祫祭之礼之义也注读肆为陔者周礼钟师掌九夏尸出入奏肆夏客醉而出奏陔夏也祭礼有隆杀故一献则从其质三献则致其文五献则加盛而察七献则转尊而神惟大祫之祭升群庙之主合食于大祖之庙而谓之大飨斯礼也报本独隆其王者之事与试观大飨之所陈牛羊豕三牲之外又有鱼醢麋腊四海九州之美味也豆品味之荐皆四时和气所生示王者能賛化育也纳侯所贡之金于庙所以示亲附也加璧于束帛之上尊王者之徳而比于玉也龟列于前重其能先知吉凶也金次于龟见人情之和也荆之丹兖之漆丝豫之纩之竹箭莫不咸在示王者与众共财而天下不得私其有也其余九州以外蛮夷之国无常货但贡其国之所有示王者徳泽之能致逺也诸侯来助祭祭毕而出歌陔夏之诗以送之以明其不失礼也夫陈列极华夷之美则备物矣奔走致诸侯之贵则尽官矣王者惟以孝治天下故大飨于庙仪备九献直合万国之欢心以事其先王所以为礼之至隆也
　　祀帝于郊敬之至也宗庙之祭仁之至也丧礼忠之至也备服器仁之至也賔客之用币义之至也故君子欲观仁义之道礼其本也
　　此承上言郊庙而总结之也先王祀帝于郊不尚文饰乃敬之至也宗庙之祭主于亲亲乃仁之至也防礼主乎哀乃忠之至也敛服葬器之毕备亦所以尽人心而仁之至也賔客之用币主乎尊贤乃义之至也合而言之则忠亦仁也敬亦义也仁义存于中而礼逹于外君子而欲观仁义之道舍礼其何所本乎案礼与仁义皆性也而道则仁义之着于外者苟非行礼则不可得而见故曰礼其本也
　　君子曰甘受和白受采忠信之人可以学礼苟无忠信之人则礼不虚道是以得其人之为贵也
　　此言礼待人而后行也道犹行也君子曰贵文不可偏废而质在所先如甘者味之美质也甘属土土王于四时故甘能受众味之和白者色之美质也绘画之事后素功故白能受众色之采忠信乃人之美质也礼无本不立故忠信可以学礼苟无忠信之人则每事虚伪礼不可以伪为于外是故礼以得其人为贵也案首章言如竹箭之有筠者文也如松栢之有心者本也二者相湏而礼必以忠信为质故于此复推本言之
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼
　　此言礼贵能行而不可以轻议也旅祭名谓旅五帝及四望也孔子曰甚矣礼之未易行也有人于此诵诗三百而能言或不足以一献一献之礼自卑而尊或不足以大飨大飨之礼自内而外或不足以大旅即大旅具矣犹未必其合徳于天而足以飨帝也礼其可轻议乎案此承上文得其人之意而言自一献以至飨帝盖未有不本于忠信者
　　子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣他日祭子路与室事交乎户堂事交乎阶质明而始行事晏朝而退孔子闻之曰谁谓由也而不知礼乎
　　此言子路之能行礼也逮及也闇昧爽以前偏任为跛依物为质正也子路尝为季氏宰矣季氏每祭家庙逮闇而行事至夕未毕又继以烛虽有强力之容肃敬之心至此而亦倦怠矣甚至有司者跛以临祭其为不敬也大矣此泥于周人祭日以朝及闇之文而失其义者也他日祭而子路与当正祭之时事尸于室则外人将馔至户内人于户受之而设于尸前内外异位而相交恐费时也正祭之后傧尸于堂则堂下之人送馔至阶堂上之人于阶受取上下异位而相交亦恐费时也是以正明而始行事晏朝即退初不至于倦怠焉孔子闻而善之曰谁谓由也而不知礼乎盖胜于季氏之日有不足者多矣案礼以敬为主与其久而怠固不若速而敬之为得也子路有忠信之质乃所谓得其人者此篇言礼以成器巨细兼该而必推本于忠信又引子路之事以实之足使后世之学礼者有所据依矣
　　日讲礼记解义卷二十七
<经部,礼类,礼记之属,日讲礼记解义>
　　钦定四库全书
　　日讲礼记解义卷二十八
　　郊特牲
　　此篇皆记祭事中杂冠昏两叚曰郊特牲者以篇首三字名篇也陆氏曰郊者祭天之名用一牛故曰特牲
　　郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也
　　此言特牲之用礼贵其诚之义也犊小牛即特牲也礼莫重于祭其次莫重于享惟郊用特牲而社稷则以大牢惟天子适诸侯诸侯进膳用犊而诸侯适天子天子有赐亦以大牢盖犊牲未有牝牡之情贵其诚慤是以致敬者用之若孕则其诚已散而天子弗食故不以膳也祭帝弗用故不以郊也方氏慤曰天子有天地之徳故诸侯以事天地者事天子诸侯有
　　社稷之功故天子以礼社稷者礼诸侯
　　大路繁缨一就先路三就次路五就郊血大飨腥三献爓一献孰至敬不飨味而贵气臭也诸侯为宾灌用郁鬯灌用臭也大飨尚腶脩而已矣
　　此言尚质贵气之事也臭亦气也脯加姜桂曰腶脩至敬无文故大路为祭天之车繁缨一就贵质素也下而先路三就次路五就则其饰弥文矣祭礼惟郊尚血下而大飨则腥三献则爓一献则孰敬之至者不飨味而贵气臭也盖血则气全腥亦近之故用于所尊孰则味全爓亦近之故用于所卑推此而言如诸侯来朝为宾三献毕王使宗伯酌圭瓒以灌之但用郁鬯之酒是亦贵气臭之义也若天子飨诸侯虽设大牢之盛馔而必先设腶脩于筵前即所尚可知矣案大飨尚腶脩谓王飨诸侯与上大飨不同而不飨味则一也
　　大飨君三重席而酢焉三献之介君专席而酢焉此降尊以就卑也
　　此言主君受酢之义也飨谓诸侯相飨君主国之诸侯也酢主君受宾客之酢爵也三献飨卿之礼故谓卿为三献介大夫也专单也诸侯之席三重如邻国诸侯来朝而主君飨之是日大飨则设三重之席而受酢爵以两君敌体无所增损也若诸侯遣卿来聘而大夫为上介则专席矣大夫席应再重今以为介降一等主君席应三重今以受介之酢故亦撤去两重是降诸侯之尊以就大夫之卑礼所谓曲而杀者此也
　　飨禘有乐而食尝无乐阴阳之义也凡饮养阳气也凡食养阴气也故春禘而秋尝春飨孤子秋食耆老其义一也而食尝无乐饮养阳气也故有乐食养阴气也故无声凡声阳也
　　此言因时行礼有乐无乐之义也飨谓春飨孤子禘谓春祭宗庙食谓秋养耆老尝谓秋祭宗庙飨与禘之礼行于春者皆有乐食与尝之礼行于秋者皆无乐此阴阳之义也凡饮用水浆酒醴其性虚而清所以养阳气也凡食用黍稷稻粱其性实而浊所以养阴气也故春禘秋尝同一追养春飨秋食同一报功而食与尝无乐者岂独薄之哉盖飨禘主于饮饮养阳气义在宣畅故有乐食尝主于食食养阴气义在凝寂故无声凡乐之声乃阳之属而阴之反所以独宜于飨禘也案禘注谓禴字之误疏因指为夏殷之礼而无据伏氏赵氏谓如字者得之张子曰禘于夏周为春夏尝于夏周为秋冬作记者交举以二气对互而言耳
　　鼎俎竒而笾豆偶阴阳之义也笾豆之实水土之品也不敢用防味而贵多品所以交于旦明之义也
　　此言祭之陈器与实器各有其义也鼎俎所以盛牺牲笾豆所以盛果实鼎有用十与十二者然十鼎则陪鼎三正鼎七十二鼎则陪鼎三正鼎九其数仍竒也旦当为神阴阳之义非特有乐无乐而已鼎自一以至九其数皆竒而俎亦如之豆自六以至二十六其数皆偶而笾亦如之盖鼎俎之实以动物而男子荐之故其数竒笾豆之实以植物而妇人荐之故其数偶此亦阴阳之义也又笾之实若菱芡豆之实若芹蒲之类是为水品笾之实若枣栗豆之实若菁韭之类是为土品所以不敢用常物而贵多品者此致敬以交于神明之义也案不敢字贯防味与多品言之礼器云荐不美多品亦贵诚之义也
　　宾入大门而奏肆夏示易以敬也卒爵而乐阕孔子屡叹之奠酬而工升歌徳也歌者在上匏竹在下贵人声也乐由阳来者也礼由阴作者也阴阳和而万物得此言两君燕飨之礼乐也宾邻国之诸侯大门有二燕则寝门飨则庙门也卒爵饮尽爵也两君相朝而行燕飨之礼当宾入大门奏肆夏之诗以延进之夫乐主和而肆夏之词严是示和易之中有严敬之节也主人献宾而乐作宾饮卒爵而乐止宾酢主人而乐作主人卒爵而乐止盖盈而能反反则为文孔子所以屡叹美之也主人复酬宾而奠此酬爵则乐工升堂而歌所以扬宾主之徳也工歌在堂上匏竹在堂下是贵人声也盖礼乐始于圣人而原于天地乐由阳来一天地之和也礼由阴作一天地之序也惟天地合而万物生斯阴阳和而万物得礼乐之行于宾主而为圣人所嘉美也厥有由然矣周氏谞曰礼乐之始虽由于阴阳及其妙也则能统阴阳育万物故周官曰礼乐合天地之化百物之产其此之谓乎
　　旅币无方所以别土地之宜而节逺迩之期也龟为前列先知也以钟次之以和居参之也虎豹之皮示服猛也束帛加璧往徳也
　　此言天子之待诸侯有制贡之法与陈贡之义也旅陈也无方非一方所贡也钟即金也金以材言钟以器言王者抚有天下莫非王土王臣凡庭实所陈有不止一方而已者以土地各有其宜故别而取之来各有逺迩故节而致之也旅币而以龟为前列以其能先知也以钟为次者所以人情之和故参居庭实之间也有虎豹之皮以示服猛也以玉加于束帛之上玉以表徳是往归于有徳也陈氏祥道曰周官六服其见有六岁之差其交有六物之异六物之异者所谓别土地之宜六岁之差者所谓节逺近之期也
　　庭燎之百由齐桓公始也大夫之奏肆夏也由赵文子始也
　　此言诸侯大夫失礼之始也庭燎庭中所设之炬以照来朝之臣夜入者礼之失也必有所由始如庭燎之百是为天子之礼而诸侯僭之则由齐桓公始也又大射公升即席奏肆夏燕则宾及庭亦奏肆夏是为诸侯之礼而大夫僭之则由赵文子始也夫礼教之设所以立天子之大防齐桓赵武当时皆有贤名而其僭若此盖周室之衰久矣
　　朝觐大夫之私觌非礼也大夫执圭而使所以申信也不敢私觌所以致敬也而庭实私觌何为乎诸侯之庭为人臣者无外交不敢贰君也大夫而飨君非礼也大夫强而君杀之义也由三桓始也
　　此又言大夫失礼之始也诸侯世相朝无觐礼此言觐者因朝而及之也私觌以私礼见也使聘使也皮币舆马皆陈于庭故曰庭实三桓鲁桓公之子庆父叔牙季友之后也凡国君朝觐于邻国大夫从焉而或行私觌则非礼也大夫执圭而专使事当私觌以申巳之信今从君而不敢私觌者所以致敬于君也而庭实私觌何为乎诸侯之庭哉为人臣者无外国之交不敢有贰心于君焉故也礼别嫌疑盖莫严于大夫矣若大夫具飨以召君则非礼也大夫强横而君杀之者义也义不足以制大夫之强而大夫乃疑于君矣是由鲁之三桓始也案此言大夫失礼之始于三桓盖兼承私觌飨君而言也郑氏谓杀大夫由三桓始则季友未尝见杀又春秋之初杀大夫者不始三桓也黄氏以杀为降杀之义尤非矣
