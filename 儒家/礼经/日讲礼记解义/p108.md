<!-- { "loadSidebar": true } -->
　　此言数筭之法也左谓主右谓宾纯全也即读曰全竒只也贤犹胜也宾主之党毕已投司射乃于壶西东面执筭而告曰左右既卒投矣请数筭以明胜负数筭之法二筭合者为纯地上取筭之时每一纯则别而取之其止有一筭者为竒遂以竒筭告如所余者双数则曰某贤于某若干纯所余者单数则曰若干竒若宾主维钧则左右各执一筭以告曰左右钧明无胜负也盖投凡三番番各四矢通十二矢但逢双筭者曰纯逢只筭者曰竒释筭之法十纯则缩而委之每委异之有余则横诸纯下一筭为竒竒则缩诸纯下
　　命酌曰请行觞酌者曰诺当饮者皆跪奉觞曰赐灌胜者跪曰敬养
　　此言行爵之仪也酌者胜党之子弟也皆字疑衍文告筭毕司射因命酌者行罚爵酌者应曰诺乃于西阶上南面设丰洗觯升酌坐奠于丰上其不胜而当饮者跪而奉觞曰赐灌胜者亦跪而答曰敬养皆以明谦也案灌犹饮也周礼曰以灌宾客
　　正爵既行请立马马各直其筭一马从二马以庆庆礼曰三马既备请庆多马宾主皆曰诺正爵既行请彻马此言行庆爵之仪也直当也罚之正爵既行司射因请于宾主而立马马各当其初释筭之前或三番不能全得三马则以一马从二马助胜者而为乐以行其庆庆礼将行司射乃言曰三马既备请庆多马宾主皆同声曰诺由是庆之正爵既行司射即请彻去其马盖礼毕而饮无筭矣案郑注饮庆爵者偶亲酌不使弟子无丰一马从二马既以服人之善又以成人之美也以上为投壶礼之正经筭多少以下为记
　　筭多少视其坐筹室中五扶堂上七扶庭中九扶筭长尺二寸壶颈脩七寸腹脩五寸口径二寸半容斗五升壶中实小豆焉为其矢之跃而出也壶去席二矢半矢以柘若棘毋去其皮
　　此记筭与壶矢之制也筹即矢也扶与肤同铺四指曰肤一指案寸肤广四寸也脩长也设筭之多少视坐上之人数每人四筹亦四筭也矢之制室中狭则五扶长二尺堂上稍广则七扶长二尺八寸庭中弥广则九扶长三尺六寸筭之制长尺二寸壶之制颈脩七寸腹脩五寸口径二寸半可容斗五升壶中实以小豆焉为其矢之将跃而出也置壶之所去宾主之席二矢半制矢则用柘若棘以其坚且重毋去其皮取质而已陈氏祥道曰先王制礼未尝无所因焉故室中必用几而因几以度室堂上必用筵而因筵以度堂野外必用歩而因歩以度野投壶用指而已故因指以度筹
　　鲁令弟子辞曰毋幠毋敖毋偝立毋逾言偝立逾言有常爵薛令弟子辞曰毋幠毋敖毋偝立毋逾言若是者浮
　　此言二国命弟子之辞也弟子谓宾党主党之年弱者幠亦敖也偝所向不正也逾言逺谈语也常爵常行之罸爵也浮谓罚爵之满而浮也投壶时賔党主党各有童子侍立鲁所以令弟子者其辞曰毋幠毋敖毋偝立毋逾言偝立逾言当知有常行之罚爵薛所以令弟子者其辞曰毋幠毋敖毋偝立毋逾言有若是者当浮二国戒令之辞意同而辞小异如此
　　司射庭长及冠士立者皆属賔党乐人及使者童子皆属主党
　　此言凡序立之礼也庭长司正也冠士既冠之士乐人国子能为乐者使者主人所使荐羞者此节注疏在尽用之为射礼之下今从陈澔本诸序立者司射以赞礼庭长以正礼冠士与立者以观礼皆属賔党乐人以乐賔使者以承賔童子以事賔皆属主党案属賔党者位在西阶下东向属主党者位在阼阶下西向
　　鼓○□○○□□○□○○□半○□○□○○○□□○□○鲁鼔○□○○○□□○□○○□□○□○○□□○半○□○○○□□○薛鼓取半以下为投壶礼尽用之为射礼鲁鼓○□○○□□○○半○□○□○○○○□○□○薛鼓○□○○○○□○□○□○○○□○□○○□○半○□○□○○○○□○
　　此记鲁薛击鼔之节也鲁薛之鼓既异而之者又异圜者击鼙方者击鼓用半鼔节为投壶礼用全鼓节为射礼盖古者举事鼓各有节闻其节则知其事矣图首一鼓字乃总辞前图则先图而因以鲁鼓薛鼓识之后图则先列鲁鼓薛鼓而因以图实之兼列之者郑氏谓礼衰乖异不知孰是也




　　日讲礼记解义卷六十一
　　钦定四库全书
　　日讲礼记解义卷六十二
　　儒行
　　儒行是记有道徳者所行也张子曰旧多疑儒行今观之亦多善处
　　鲁哀公问于孔子曰夫子之服其儒服与孔子对曰丘少居鲁衣逄掖之衣长居宋冠章甫之冠丘闻之也君子之学也博其服也乡丘不知儒服
　　此言儒服之名义也逢掖谓肘掖之所寛大大袂禅衣也宋殷之后章甫殷冠也孔子自衞反鲁哀公馆之问于孔子曰夫子之被服威仪与俗不同其儒者之服与孔子对曰某少居于鲁所衣者即鲁逄掖之衣长居于宋所冠者即宋章甫之冠某闻之也君子之学也宜于博其服也从乎乡某固不自知其爲儒服尔葢儒之名始见于周官曰儒以道得民不徒以服而已孔子欲以学立其本故不以儒服自居也
　　哀公曰敢问儒行孔子对曰遽数之不能终其物悉数之乃留更仆未可终也哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者
　　此言孔子侍坐而陈脩己立身之事也物犹事也仆臣之摈相者更仆乆则疲倦使之更代也珍美器也哀公曰敢问儒者之行孔子对曰此即猝遽数之有不能终其事详悉数之乆留至于更仆而犹未可终也哀公命设席孔子侍坐而言曰儒有席上之珍务成徳以待聘夙夜强学务穷理以待问懐忠与信务存诚以待举致力于行务实胜以待取其卓然自立有如此者案儒必自贵而后有以贵于物必自治而后可以治乎人此即藏器于身待时而动之意
　　儒有衣冠中动作慎其大让如慢小让如僞大则如威小则如愧其难进而易退也粥粥若无能也其容貌有如此者
　　此言儒者之容貌也粥粥卑让貌儒有以礼自治衣冠得其中动作致其谨大让以自抗则如慢小譲以致曲则如僞大则有所不敢犯而如威小则有所不敢放而如愧其难于进而易于退也谦恭自下粥粥若无能也其容貌有如此者
　　儒有居处齐难其坐起恭敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者
　　此言儒者备豫之行也齐难齐庄可畏难也儒有居处必齐难其坐起必恭敬言必无妄而先信行必无邪而中正于道涂则不争险易之利于冬夏则不争隂阳之和凡所以爱其死者将于天之时而有所待也所以养其身者将于己之道而有所爲也其备豫有如此者案郑注云行不争道止不选处能敬与恕则有以先立乎诚矣
　　儒有不寳金玉而忠信以为宝不祈土地立义以爲土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　此言儒者近人之行也儒有不宝金玉而惟忠信居心即以为宝不祈土地而惟立义于身即以为土地不祈多积而惟积学多文即以为富难于得而实易禄也易于禄而实难畜也非其时有可为而不即见不亦难得乎非其义之所在而不苟合不亦难畜乎先劳于职业而后受君之禄不亦易禄乎其近人有如此者周子曰君子以道充爲贵身安为富故常泰无不足而铢视轩冕尘视金玉其重无加焉尔葢内重则外自轻而又不为己甚之行此儒之所以近于人也
　　儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力徃者不悔来者不豫过言不再流言不极不断其威不习其谋其特立有如此者
　　此言儒者特立之行也淹浸渍也虫者鸟兽之通称程犹量也不极不问所从出也儒有或委之以货财淹之以乐好而能见利而不亏其义或劫之以众沮之以兵而能见死而不更其守勇足以犯难则如鸷虫之当攫搏有不待程量其勇者材足以任事又如引举重鼎而不待程量其力已徃者不至于可悔未来者不必其豫防过言则改之而不再流言亦听之而不极权足制物而不断挫其威知足应变而不试习其谋其特立有如此者
　　儒有可亲而不可劫也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者
　　此言儒者刚毅之行也溽浓厚也儒有可亲而不可劫以力也可近而不可迫以威也可杀而不可辱其志也唯自胜以义而无欲则刚故其居处正而不淫其饮食质而不溽其有过失止可微辨而不可面数也其刚毅有如此者吕氏大临曰子路闻过则喜成汤改过不吝推是心也虽怨詈且受之况面数乎
　　儒有忠信以为甲胄礼义以为干橹戴仁而行抱义而处虽有暴政不更其所其自立有如此者
　　此言儒者自立之行也甲铠也胄兠鍪也干小楯橹大楯也自立家语作自守儒有忠信以爲周身之甲胄礼义以爲御侮之干橹达则戴仁而行穷则抱义而处虽有暴政不能更变其所守其自立有如此者吕氏大临曰首条自立论其所学所行足以侍天下之用此则论其所信所守足以更天下之变也
　　儒有一亩之宫环堵之室筚门圭窬蓬户瓮牖易衣而出并日而食上答之不敢以疑上不答不敢以谄其仕有如此者
　　此言儒者出仕之行也径一歩长百歩爲亩此葢谓宫墙四方皆十歩也方丈爲堵环之爲围此谓四围各一堵也筚门以荆竹织爲门圭窬谓穿墙爲穴上鋭下方状如圭也蓬户编蓬为戸瓮牖谓牖圆如瓮易衣而出谓不人人有衣出则更着之并日而食谓不日日得食或二日而得一日之食也儒有贫乏而不遇止一亩之宫环堵之室筚门圭窬蓬户瓮牖而居至不堪易衣而后出并日而始食而养至不足曾不肯委曲迁就以爲居处衣食之计而必以其道道合而上答之可就则就而不敢以疑道不合而上不答可去即去而不敢以谄其仕有如此者葢人有恶贫贱贪富贵之心则进退皆无自主是故上交不谄惟守义之君子能之
　　儒有今人与居古人与稽今世行之后世以爲楷适弗逄世上弗援下弗推谗谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
　　此言儒者忧世之行也楷法也起居犹言举事动作危起居谓因事中伤之也信与伸同儒有今人而身与之居古人而心与之稽今世行之后世即可以爲楷适不幸而弗逄于世在上弗援以升在下弗推以进其谗谄之民又有比周爲党而共危之者身可危也而志则不可夺也虽危其起居而竟信其本志尚且无一日而忘百姓之病也其忧思有如此者案上言不疑不谄而此言忧思所谓乐天之志忧世之诚并行而不悖也
　　儒有博学而不穷笃行而不倦幽居而不淫上通而不困礼之以和爲贵忠信之美优游之法慕贤而容众毁方而瓦合其寛裕有如此者
　　此言儒者寛裕之行也儒有博学而知类不穷笃行而歴久不倦幽居而其守不淫上通而其道不困礼之用和爲贵故内焉有忠信之美外焉有优游之法量闳故慕贤而容众智圆故毁方而瓦合其寛裕有如此者案毁方而瓦合如云刓方以爲圜矣学未至于圣人不如言守节之有绳尺也
　　儒有内称不辟亲外举不辟怨程功积事推贤而进达之不望其报君得其忘苟利国家不求富贵其举贤援能有如此者
