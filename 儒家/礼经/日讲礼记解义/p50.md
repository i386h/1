<!-- { "loadSidebar": true } -->
　　此言郊祭仪文之合乎天道也璪即藻也当祭之日王以祭服易朝服于是内服大裘外被龙衮衮衣有日月星辰之章是象天之文也首戴冕其璪前后各十二旒以天有十二月是法天之数也所乗为木路朴素浑坚贵其质也所建之旂常亦各十有二旒而旂画交龙之章常画日月之象皆所以象天也天垂象于上而圣人则之是故郊所以报天而即以明天道也案社所以神地之道而郊所以明天道王者事天明事地察此其是矣
　　帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也
　　此申言郊礼之重也祭上帝者谓之帝牛祭后稷者谓之稷牛不吉谓卜不吉或有死伤为犹用也涤者牢中清除之所周之郊礼祀后稷以配天三月之前使充人养二牛以为牲至期卜吉而用之若帝牛不吉则易稷牛以用而别选稷牛盖帝牛必在涤三月者而后可稷牛则具而足矣帝为天神逺而尊稷为人鬼近而亲故事之有不同而其所以必配以后稷者万物本乎天是天即物之祖也人本乎祖是祖即人之天也祭天而以祖配之所以大报本之礼而反其所自始也案郊以配天亦称上帝者互文也朱子曰周文武之功起于后稷故郊祀后稷以配天宗祀文王于明堂以配上帝帝即是天却分祭何也为坛而祭故谓之天祭于屋内以神祀之故谓之帝也


　　日讲礼记解义卷二十八
　　钦定四库全书
　　日讲礼记解义卷二十九
　　郊特牲
　　天子大蜡八伊耆氏始为蜡蜡也者索也岁十二月合聚万物而索飨之也
　　此言蜡祭之名义也伊耆氏郑注谓古天子号疏谓神农或云帝尧十二月谓夏正建丑之月天子大蜡其神有八盖自古伊耆氏始为蜡蜡乃索求其神之义也岁十二月为闭藏之候合聚万物而物无不成故于此报其神之有功者而索飨之也案八蜡徐氏据经文谓先啬一司啬二百种三农四邮表畷五猫虎六坊七水庸八当以为正孔疏去百种而增昆虫方氏亦去百种而分猫虎为二皆未确陈用之据周礼谓伊耆氏与壶涿氏衔枚氏为一例非古天子之号当是佐天子者疑未能明也
　　蜡之祭也主先啬而祭司啬也祭百种以报啬也飨农
　　及邮表畷禽兽仁之至义之尽也古之君子使之必报之迎猫为其食田鼠也迎虎为其食田豕也迎而祭之也祭坊与水庸事也
　　此分言致祭八神之义也啬穑同先啬神农司啬古后稷官百种谓百谷之种之神农古之田畯也邮表畷谓标表田畔相连畷处造为邮舎田畯居之以督畊者禽兽即猫虎迎迎其神也坊堤也水庸沟也事谓农事啬事始于神农司于后稷故蜡祭以先啬为主配以司啬而更祭百谷之种盖啬非人不成非种不生故竝以报其树艺之功也因农官劳于农事祭及于所居之邮表畷而并下及于禽兽者此仁之至义之尽也古君子之于民物使之必有以报之祭而迎猫为其能食田鼠迎虎为其能食田豕皆有功于农是以迎其神而祭之也祭坊与水庸者以坊能蓄水障水庸能受水泄水亦皆有功于农事故也
　　曰土反其宅水归其壑昆虫无作草木归其泽
　　此言蜡祭之祝辞也昆虫螟蝗之属蜡之祝辞有曰凡所以祈于神者土则反其宅而无崩圯水则归其壑而无泛溢昆虫无作而为灾草木归生于薮泽而无妨我稼穑案蔡氏邕本更有丰年若土歳取千百二句
　　皮弁素服而祭素服以送终也葛带榛杖丧杀也蜡之祭仁之至义之尽也黄衣黄冠而祭息田夫也野夫黄冠黄冠草服也
　　此言蜡腊异服之义也皮弁素服皆白色弁亦服尔故下但言素服野夫即田夫当其蜡皮弁素服而祭以岁功既成物至此则老而终矣故素服以送之也带不以麻而以葛杖不以竹而以榛较之丧礼为杀也蜡之为祭以报功则徧物而无遗以行礼则循物而不失此仁之至义之尽也既蜡遂服黄衣黄冠而腊先祖五祀者所以劳农而休息之也野夫皆黄冠黄冠乃草野之服也案孔氏疏蜡与腊对言之则有别总言之皆蜡也祭服所以异者方氏慤曰蜡以息老物故服送终之服腊以息民故服田夫之服
　　大罗氏天子之掌鸟兽者也诸侯贡属焉草笠而至尊野服也罗氏致鹿与女而诏客告也以戒诸侯曰好田好女者亡其国天子树瓜华不敛藏之种也
　　此言因蜡而训戒诸侯也大罗氏官名瓜华谓瓜与果蓏之属大罗氏者天子之掌鸟兽者也诸侯鸟兽之贡皆属焉使者戴草笠而至尊野服以告歳功也罗氏受贡毕使者辞归则致鹿与女而诏之使客归而告戒其君曰好田好女者亡其国恐诸侯或有禽荒色荒也又使归告其君曰天子所树植者唯是瓜及果蓏取供时用而已若可收敛而藏之种不与焉恐诸侯或与民争利也此皆因蜡而及之所以示天下息事宁人者至矣案孔氏疏鹿是田猎所得女是亡国所俘非每国辄与女鹿罗氏以示使者尔
　　八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功
　　此言侯国之蜡也顺谓五气时若成谓九谷皆登移之言羡也八蜡之礼通行于侯国先王即以记四方之丰凶焉若其国岁凶则废蜡礼不得与诸方通祭所以谨节民财也岁丰则蜡礼举行所以寛纵民力而使为乐也夫蜡为合聚之祭故既蜡而民亦息已君子不兴农功而使更执其劳也案蜡以息田夫故既蜡而民因以息方氏慤曰此所谓功止谓农功尔若夫宫功执于建亥之月土功毕于建子之月武功缵于建丑之月皆不以既蜡而废也
　　恒豆之菹水草之和气也其醢陆产之物也加豆陆产也其醢水物也笾豆之荐水土之品也不敢用常防味而贵多品所以交于神明之义也非食味之道也此推言祭品之义而见其贵于诚也菹酢菜醢肉醤也祭以备物为敬如所常进朝事馈食之豆其所用菹则取乎水草和美之气也其所用醢则陆地所产之物也若祭末酳尸有加于常进之豆其所用菹亦陆产也其所用醢则水物也凡笾豆之荐皆为水土之品不敢用常食之防味而贵多品者以交接神明之义在乎恭敬质素而非徒食味之道也案周礼醢人掌四豆之实荐腥时荐朝事之豆八荐熟时荐馈食之豆八酳尸时荐加豆八羞豆二旧说故以恒豆为荐腥荐熟时之豆加豆为酳尸时之豆也但此所称豆实水陆与醢人所掌不尽合盖约举之辞抑或为异代之制与
　　先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可以同于所安乐之义也
　　此承上意而广言之也卷冕龙衮也路车木车也武大武也惟祭非食味之道是以先王之所荐虽可食而不可供耆欲也如卷冕路车虽可陈而不可资玩好也武舞为勇壮之容而不可娱乐也宗庙为威严之地而不可安适也祭器可用以盛物而不可便其私利也此皆所以交于神明之义故与凡所安乐者异也
　　酒醴之美酒明水之尚贵五味之本也黼黻文绣之美疏布之尚反女功之始也莞簟之安而蒲越稾鞂之尚明之也大羮不和贵其质也大圭不琢美其质也丹漆雕几之美素车之乗尊其朴也贵其质而已矣所以交于神明者不可同于所安防之甚也如是而后宜此又承上意而详言之也元酒水也明水阴鉴取于月之水疏布幂也蒲越稾鞂借神席也雕刻镂也几漆饰之畿限也余竝见礼器祭祀之物如酒醴美矣而必元酒明水之尚以水最在先贵五味之本也黼黻文绣美矣而必疏布之尚以疏布最在先反女功之始也莞簟安矣而必蒲越稾鞂之尚所以神明之也大羮不和是贵其质也大圭素而不琢是美其质也车有丹漆雕几美矣而必素车之乗是尊其朴也此皆贵其质而已矣以其交于神明不可同于所安防之甚有必如是而后称者故不用彼而用此也方氏慤曰前云不可同于所安乐之义此云不可同于所安防之甚乐犹有义焉防则甚矣
　　鼎俎竒而笾豆偶阴阳之义也黄目郁气之上尊也黄者中也目者气之清明者也言酌于中而清明于外也此言祭用黄彝之义也黄目周礼名黄彝以黄金镂其外为目因名也郁气谓郁鬯芬芳之气祭之鼎俎竒而笾豆偶阴阳之义也所列之尊独用黄目而为酌郁鬯酒之上尊者以黄者中央之色目者气之清明言郁鬯之酒酌于中而清明之气逹于外犹祭者之精诚积于中而礼文明于外也案六彝之次为虎彝蜼彝鸡彝鸟彝斚彝黄彝黄彝在末而言上尊者郑氏以为于诸侯为上陆氏佃以为尊先大彝先小也
　　祭天埽地而祭焉于其质而已矣醯醢之美而煎盐之尚贵天产也割刀之用而鸾刀之贵贵其义也声和而后断也
　　此申言祭物贵质之意也鸾刀见礼器祭天之礼于坛兆之内扫地而祭焉取其质而已矣所陈之品醯醢非不美也而惟煎盐之尚以盐虽由煎炼而成然比醯醢则人功为少是贵天产也至于宗庙割牲以割刀为用而鸾刀为贵盖贵其声和之义惟鸾铃之声调和而后用以割断也陈氏祥道曰和非断则牵断非和则刿故天以秋肃物而和之以兑圣人以义制物而和之以仁鸾刀以和济割亦此意也
　　冠义始冠之缁布之冠也大古冠布齐则缁之其緌也孔子曰吾未之闻也冠而敝之可也
　　此章总明冠义而先言始冠之制也緌缨之垂下者冠礼必有义始冠之时先加以缁布之冠此即大古之齐冠也大古常冠惟用白布至祭而致齐则缁之以幽思也后王重古故始加用此但古制初未有垂下之緌其有緌者孔子尝曰吾未之闻则后世之失也既冠而后敝弃之可也郑注云三代改制齐冠不复用以白布冠质以为丧冠案玉藻缁布冠缋緌皇氏谓诸侯位尊故尽饰于理或然然亦起于后世也
　　适子冠于阼以着代也醮于客位加有成也三加弥尊喻其志也冠而字之敬其名也
　　此言冠适子之义也酌而无酬酢曰醮客位在戸牖之间南面适子之冠必于阼阶在东序少北而近主位者父老而传则适子为主所以着明代父之义也醮必于客位待之如宾加礼于有成之人也始加缁布冠再加皮弁三加爵弁以渐而弥尊所以晓喻之使充广志意以称弥尊之服也冠毕而宾字之以既成人故敬其名而不称也案孔疏庶子冠于房戸外南面夏殷醮用酒每一加则一醮周用体三加毕乃一醮于客位也朱子曰不醴而醮乃当时国俗不同有如此如鲁衞之幕有縿布祔有离合皆周礼自不同未必夏殷法也
　　委貌周道也章甫殷道也毋追夏后氏之道也周弁殷冔夏收三王共皮弁素积
　　此释言三代三加之冠也委安也章明也毋发声之辞追犹椎也弁谓爵弁弁言大也冔覆也收敛也皮弁以白鹿皮为之素白色积辟积谓叠幅也冠服不可不辨如始加之缁布冠其曰委貌者乃周之道言所以安正容貌也曰章甫者乃殷之道言所以表正丈夫也曰毋追者乃夏后氏之道言似其椎朴之形制也三加之爵弁周则曰弁弁名出于槃是光大之义也殷则曰冔冔名出于幠是覆饰之义也夏则曰收收名取于敛发是敛藏之义也三代之不相袭者如此至为再加之冠服冠则共用皮弁服则共用素布而辟积其要中以为裳此则三王不异也周氏谞曰委貌章甫冔收命以意毋追与弁命以形三代不同者所以趋时三代共之者所以立本也盖皮弁素积上古之服
