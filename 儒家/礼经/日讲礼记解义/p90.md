<!-- { "loadSidebar": true } -->
　　此申言慎行其身之意也无人为大即孝经所谓天地之性人为贵也顷当作跬一举足为跬再举足为歩道谓正路径谓邪径防谓浮水昔乐正子春下堂而偶伤其足既数月不出而犹有忧色门弟子曰夫子之足已瘳矣乃数月不出犹有忧色何也乐正子春曰善矣夫如尔之问也善矣夫如尔之问也吾之闻诸曽子曽子闻诸夫子者有曰凡天之所生地之所养无如人为最大葢吾身受性扵天地而受形扵父母父母既全而生之而子能全而归之斯可谓孝矣体为亲之遗而能不亏其体身为亲之枝而能不辱其身斯可谓全矣故君子虽跬歩而不敢忘孝也今予伤足则已忘孝之道予是以有忧色也夫孝者必壹举足而不敢忘父母壹出言而不敢忘父母唯壹举足而不敢忘父母是故道焉而不径舟焉而不防有不敢以先父母之遗体行扵危殆之地者惟一出言而不敢忘父母是故恶言不出扵其口忿言不反扵其身有不至扵辱其身而羞其亲者如此则可谓之孝矣案不亏体所以全形不辱身所以全性曾子之孝体其受而归全易所谓原始反终故知死生之説也
　　昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲也
　　此因孝亲而言弟长之义也尚谓有事尊之扵其党也贵亲者周之宗盟异姓为后也昔者有虞氏之所贵者徳而所尚则在齿夏后氏之所贵者爵而所尚则在齿殷人之所贵者富而所尚则在齿周人之所贵者亲而所尚则在齿夫虞夏殷周皆天下之盛王也而未有遗年者可见年之贵乎天下久矣以其次乎事亲而弟实孝之推故也
　　是故朝廷同爵则尚齿七十杖扵朝君问则席八十不俟朝君问则就之而弟逹乎朝廷矣行肩而不并不错则随见老者则车徒辟斑白者不以其任行乎道路而弟达乎道路矣居乡以齿而老穷不遗强不犯弱众不防寡而弟达乎州巷矣古之道五十不为甸徒颁禽隆诸长者而弟达乎獀狩矣军旅什伍同爵则尚齿而弟达乎军旅矣孝弟发诸朝廷行乎道路至乎州巷放乎獀狩脩乎军旅众以义死之而弗敢犯也
　　此言弟道无往不达而天下化成也并竝行错鴈行随随行四丘为甸六十四井也君田猎则起其民为卒徒故曰甸徒春田为獀冬猎为狩五人为伍二伍为什尚齿之教通行扵天下而倡始扵朝廷是故朝廷之所重在爵爵同则以齿为序七十者立而据杖扵朝君有问则为布席而使坐八十者君揖即退不待朝事之毕君有问则就扵其家而弟达乎朝廷矣少者与长者同行肩相倚而不竝兄事之则错而少差父事之则随而在后途中若见老者无论乗车与徒歩必避之以致敬斑白者皆有少者以代劳不以其任而行而弟达乎道路矣居乡惟以齿为尚即老而穷者亦所不遗强不至扵犯弱众不至扵防寡而弟达乎州巷矣古之道五十者不为甸徒所以惜其力田猎分禽长多扵幼所以厚其恩而弟达乎獀狩矣军旅之兴以爵相统什伍之爵同则以齿为序而弟达乎军旅矣夫孝弟之为教其发始乎朝廷行乎道路至乎州巷放乎獀狩脩乎军旅者如此是以众着扵孝弟之义守死不变而弗敢以干犯也
　　祀乎眀堂所以教诸侯之孝也食三老五更扵大学所以教诸侯之弟也祀先贤扵西学所以教诸侯之徳也耕借所以教诸侯之养也朝觐所以教诸侯之臣也五者天下之大教也
　　此广眀孝弟之道以起下文也先王行礼宗祀严父扵眀堂以配上帝所以追本始而教诸侯之孝也食三老五更扵大学所以尊髙年而教诸侯之弟也祀先贤扵西学所以崇道徳而教诸侯之徳也耕借以供粢盛所以教诸侯之养也朝觐以来羣后所以教诸侯之臣也此五者乃天下之大教也
　　食三老五更扵大学天子袒而割牲执醤而馈执爵而酳冕而总干所以教诸侯之弟也是故乡里有齿而老穷不遗强不犯弱众不暴寡此由大学来者也天子设四学当入学而大子齿
　　此申言教弟之义也天子之食三老五更扵大学也始则亲袒割牲以为俎实继则亲执醤以馈熟食毕又亲执爵以酳口且又端冕而总持干盾亲立扵舞位以侑食此所以尚齿而教诸侯之弟也是故乡里咸知有齿而老穷不遗强不犯弱众不暴寡此其俗化之成葢皆由大学来者也天子设立四学以教人当入学之时虽大子亦必循少长之序而有不敢以贵加人者案周立四学郑氏谓是四郊之虞庠方氏慤谓是四代之学即有虞氏之庠夏后氏之序殷之瞽宗周之辟雍陆氏佃谓四学并其中学而五南为成均北为上庠东为东序西为瞽宗而辟雍则居中陆氏近是但辟雍宜居南成均宜居中耳
　　天子巡守诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也
　　此即巡守以眀尚齿之礼也天子巡守之时诸侯逺迎而待扵竟天子必先见百年者若八十九十者东行则西行者弗敢径过西行则东行者弗敢径过而必往见之如欲言政者君就其家而问之可也夫天子至尊巡狩大典犹曲尽尊年之礼若此
　　壹命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者
　　此即乡饮以眀尚齿之礼也壹命谓王朝之下士公侯伯之士子男之大夫再命谓王朝之中士公侯伯之卿齿谓以年次坐立也乡饮酒之礼壹命尚卑故序齿扵乡里再命稍尊但序齿于族人三命已尊则独设一席扵賔席之东虽宗族不得与之序齿然序进之时族有七十者则必先入而有所不敢先葢齿至七十而致仕不有大故不入朝若有大故而入君必先与之揖让而后及扵在位有爵者即三命亦岂得而加之哉案郑注不敢先族之七十者谓既一人举觯乃入也虽非族亦然承齿乎族故言族尔
　　天子有善让徳扵天诸侯有善归诸天子卿大夫有善荐扵诸侯士庶人有善本诸父母存诸长老禄爵庆赏成诸宗庙所以示顺也
　　此歴言让善扵所尊以眀敬顺之道也荐进也本者推而本之也存犹归也自天子至扵庶人皆以谦让为贵天子为天所命有善必让徳扵天诸侯为天子所命有善必归诸天子卿大夫为诸侯所命有善必荐扵诸侯士庶人乃父母长老之所教有善必本诸父母存诸长老其有禄爵庆赏必赐之扵宗庙凡皆以示民顺也案示顺者不忘所自而弗敢专葢亦孝之徳也
　　昔者圣人建阴阳天地之情立以为易易抱龟南面天子卷冕北面虽有眀知之心必进断其志焉示不敢专以尊天也善则称人过则称己教不伐以尊贤也此申言天子之让善也建者立扵此而参扵彼也易上谓易书下是官名即大卜也昔者圣人眀扵阴阳天地之情而作易以垂教占易者抱龟而立扵南面天子衮冕而立扵北面虽自有眀知之心必进而断其志焉葢示人以不敢自专所以尊天也卜吉为善善则称人不吉为过过则称己所以教人不自矜伐且尊敬贤人也案易以道阴阳而云抱龟者兼言卜筮也
　　孝子将祭祀必有齐荘之心以虑事以具服物以脩宫室以治百事及祭之日顔色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也
　　此覆言孝子享亲之极其诚也宿者皆出谓賔助祭者事毕而出也陶陶遂遂相随行之貌术述也孝子若将祭祀则必有齐荘之心以虑事而扵以具其服物脩其宫室治其前后之百事及祭之日则顔色必温行歩必恐如亲之将来而惧不及致其爱者然其奠之也则容貌必温身必诎如亲之既来欲有所语而未之发者然助祭者皆出则其立卑静以正如亲之将往而弗及见者然及祭之后犹且陶陶遂遂如亲之既往而将复入然是惟慤善不违乎身耳目不违乎心思虑不违乎亲其天性之爱结诸心形诸色而毎事述而省之正孝子事亲之志也
　　建国之神位右社稷而左宗庙
　　此言尊神亲祖之义也神无方人位之而有方故曰建天子诸侯建国之神位其方所有一定而不可易者右则为社稷而左则为宗庙王氏曰右阴也地道所尊故右社稷左阳也人道所乡故左宗庙

　　日讲礼记解义卷五十一
<经部,礼类,礼记之属,日讲礼记解义>
　　钦定四库全书
　　日讲礼记解义卷五十二
　　祭统
　　祭统是不专主于法与义统而论之之谓陈氏祥道谓是总序大纲穿贯百职统成一礼而见其始末此所以始于心怵而终于观政也
　　凡治人之道莫急于礼礼有五经莫重于祭夫祭者非物自外至者也自中出生于心也心怵而奉之以礼是故唯贤者能尽祭之义
　　此言祭之于礼为最重也凡治人之道其事多端而莫急于礼礼有吉凶军宾嘉之五经而莫重于吉礼之祭夫祭固将之以物然非物自外至乃自中而出生于其心者也心有所怵然感动而后奉物以为礼是故唯贤者为能情文兼至而尽乎祭之义也案心怵即凄怆怵惕之意乃所谓生于心者
　　贤者之祭也必受其福非世所谓福也福者备也备者
　　百顺之名也无所不顺者之谓备言内尽于已而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时眀荐之而已矣不求其为此孝子之心也
　　此申言贤者能尽祭之义也眀犹洁也贤者之于祭也必受其福而非世俗所谓福也福者盖云备也备者凡百顺理之名也必无所不顺而后谓之备言乎内尽于已而外顺于道也如忠臣所以事其君孝子所以事其亲本于顺者一也上则顺鬼神而无疑外则顺于君长而无拂内则孝于亲而无违如此而后谓之备唯贤者能备于未祭之先然后能祭于既备之后是故贤者之祭也致其诚信与其忠敬而内先自尽焉于是奉之以牺牲粢盛之物道之以升降酌献之礼安之以钟鼔琴瑟之乐参之以春夏秋冬之时凡以眀荐吾之诚敬而已而有不敢借以求福者此乃孝子之心也案必受其福如诗所谓自求多福也一理之感应而孝子无容心焉故又曰不求其为
　　祭者所以追养继孝也孝者畜也顺于道不逆于伦是之谓畜
　　此言祭之主于继孝也祭也者乃孝子之于亲所以追养而继其未尽之孝也孝者言乎畜也必顺于道不逆于伦夫是之谓畜案刘氏训畜为藏谓追养继孝中心藏之而不忘也应氏镛作畜聚解谓内顺于道则爱亲之心畜聚之者深外不逆于伦则事亲之礼畜聚之者备也玩孝者四句为大概之辞宜从后解为是
　　是故孝子之事亲也有道三焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也
　　此言孝子事亲之道也惟孝无终极是故孝子之事亲也有三道焉生则养没则丧丧毕则祭养非徒口体而必观其顺也丧非徒衰绖而必观其哀也祭非徒荐献而必观其敬与时也能尽此三道者乃孝子之行也
