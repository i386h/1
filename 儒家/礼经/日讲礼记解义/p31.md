<!-- { "loadSidebar": true } -->
　　此言顺发散之令而宣徳恵也句曲生者萌直生者长无谓之贫穷暂无谓之乏絶振犹救也是月也生气絪緼而方盛阳气发泄而无余草木之句者毕出萌者尽达斯时法天出治有不可以吝啬闭藏内而不出者天子于是布徳行恵命有司发仓廪以赐贫穷振乏絶而徳及于编戸之氓矣开府库出币帛以周遍于天下复劝勉诸侯使之聘名士礼贤者而徳及于岩穴之士矣吴氏澄曰天子既自有所聘有所礼矣贤士在诸侯境内者又勉诸侯聘礼之盖季春淑气毕达万物皆有以自遂故粟帛之加徧于中外使士民欣欣然咸有向荣之意仁恩所以与天地同流也
　　是月也命司空曰时雨将降下水上腾循行国邑周视原野脩利隄防道达沟渎开通道路毋有障塞
　　此言命官豫备水患之事也时雨应时之雨广平曰原是月也命司空之掌邦土者曰季春气和天将降时雨以滋万物恐其过多而川浍横溢趋下之水腾上为灾也尔其循行乎国邑周视乎原野有水髙于田者恃隄防以为捍御脩筑而利便之有田髙于水者恃沟渎以为蓄泄引导而顺达之以至徃来之道路有水所经行者开辟而疏通之期于毋有障塞不行者而已盖农事之兴资水为灌溉而霖潦则溢而为灾故先时而虑之使其决也有所御其行也有所泄其受也有所归所谓有备无患者此矣
　　田猎罘罗网毕翳餧兽之药毋出九门
　　此言禁田猎之事也罘以捕兽罗网以捕鸟毕长柄小网形似毕星以掩翳射者所以自隠也餧之言啗药毒药也季春鸟兽孚乳凡田猎之具如所谓者罘者罗者网者毕者翳者以及餧兽之药禁之使毋出九门以其逆生道也吴氏澄曰王城东西南北各三门则十二门也而云九门者盖南方三门王之正门平日此等之物皆不敢由其门而出不待此月始禁也
　　是月也命野虞毋伐桑柘鸣鸠拂其羽戴胜降于桑具曲植籧筐后妃齐戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服毋有敢惰
　　此言后妃躬桑劝蚕而始终敬其事也野虞主田野山林之官羽拍身曰拂戴胜织纴之鸟一名戴鵀此时恒在桑言降者重之若自天而下也曲薄也植槌也所以架曲与籧筐者籧圆而筐方妇使缝线组紃之事登成也是月也命野虞禁民毋伐桑柘将以其叶饲蚕也斯时鸣鸠拂羽而戴胜降于桑正蚕始生之候矣曲植籧筐养蚕之器莫不先期具备后妃乃齐戒亲东乡以迓时气躬自采桑以先之禁妇女毋脩饰容观省节妇使以劝蚕事迨至蚕事既成则于三宫夫人世妇之属分茧使之缫称丝使之织计其功之多少以供天子郊庙祭祀之服而毋敢懈忽焉案周礼内宰之职仲春诏后妃帅内外命妇始蚕于北郊为祭服所自出与天子亲耕并重其礼诚以敬天勤民之事莫大乎此也
　　是月也命工师令百工审五库之量金鐡皮革筋角齿羽箭干脂胶丹漆毋或不良百工咸理监工日号毋悖于时毋或作为滛巧以荡上心
　　此言命工以饬材制器之法也工师百工之长司空之属官也五库即金鐡诸物所藏之舎也视物之善恶皆有旧法谓之量是月也命工师令百工审察五库中所贮之物悉遵旧法以稽其羙恶如金也鐡也鸟兽之皮革也筋也角也齿也羽也竹之箭也木之干也脂也胶也丹也漆也皆所以章物采备器用者必毋或有不良焉于时百工各治其事工师之监临者尤当毎日号令以二事为戒其一不得悖逆时序以造作器物使不坚固其一不得过为竒巧以摇动君心使生奢侈如是则顺天时遵王制而器无弗善矣案五材之物登于五库者本无不良而于此必加审察者以藏贮既久而季春阳气蒸润恐有变质易色也方氏慤云此与孟冬皆言毋或作为滛巧以荡上心一则因其作而戒之一则因其成而又戒之也
　　是月之末择吉日大合乐天子乃帅三公九卿诸侯大夫亲徃视之
　　此言大合乐而重其事也孟仲习舞习乐至此则教已成矣是月之末择日之吉者大举众乐而合之天子乃帅公卿诸侯大夫亲徃视焉盖乐之成将荐之郊庙奏之朝廷用之乡射燕享其微可以格天神和上下养徳性育人材故礼从其重必于是月之末者以阳气毕达而宣豫顺于天下也方氏慤曰月令言习舞者主乐之容习吹者主乐之声乐则于声容无所偏主也不言入学然以视习舞推之则于学可知不言命乐正等官然以大合吹推之则亦命乐师可知矣
　　是月也乃合累牛腾马逰牝于牧牺徃驹犊举书其数此言顺时序以广孽生也是月也春阳既盛物皆产育乃合累牛腾马羣逰而就牝于牧以俾其蕃息若有中牺牲之用者及马之驹牛之犊皆书其数以备稽校焉案髙氏云累牛父牛腾马父马累负而上腾跃而起皆牡欲就牝之形陈注谓累系之牛非是
　　命国难九门磔攘以毕春气
　　此言逐隂慝以全阳气也难与傩通周礼夏官方相氏掌之蒙熊皮黄金四目执戈扬盾帅百隶索室驱疫以狂夫四人为之裂牲谓之磔除祸谓之攘毕终也季春隂寒将尽恐其气犹有伏匿而不出者将为疠以害物故命国中难以逐疫于九门披裂牲体以攘祸于四方之神盖欲除隂以全阳而使春气之得其终也案髙氏曰南西北九门嫌非王气所在故磔犬羊以禳使木气尽达也盖隂慝之气莫盛于冬而春秋次之故春秋俱难冬则大难旁磔独夏无之者阳气盛时隂慝不能作也
　　季春行冬令则寒气时发草木皆肃国有大恐行夏令则民多疾疫时雨不降山林不收行秋令则天多沈隂滛雨蚤降兵革并起
　　此言季春失令之致灾也肃谓枝叶减缩而急栗也大恐人譌相惊也季春而行季冬之令则寒气以时而发草木之枝叶皆缩栗国中时有譌言相惊恐盖丑土之气所应也行季夏之令则民多暑疫之疾亢旱而时雨不降山林所种不收盖未土之气所应也行季秋之令则天气敛而多沈隂秋霖早降金气既动兵革并兴盖戌土之气所应也








　　日讲礼记解义卷十七
　　钦定四库全书
　　日讲礼记觧义卷十八
　　月令
　　孟夏之月日在毕昏翼中旦婺女中
　　此言四月之日躔中星也夏大也取阳气发越万物长养之意毕翼婺女皆星名三春之后火德乘令于时为夏孟夏为建已之月日月交防于毕是为实沈申之次也昏则翼星在南方之中旦则女星在南方之中
　　其日内丁其帝炎帝其神祝融其虫羽其音征律中中吕其数七其味苦其臭焦其祀灶祭先肺
　　此言孟夏时令所属也祝融火官杜预云祝融明貌夏王在火所属之干为丙丁丙炳也丁成也万物炳然着见而强大也其帝则为炎帝其神则为祝融其虫则为羽南为朱鸟火属也其音则为征征以为事夏气和则征声调气至律应则中中吕中吕者无射
　　所生三分益一长六寸有奇已律也其数则七地二生火天七成之举成数也其味则为苦惟火炎上炎上作苦其臭则焦物以火化故其气为焦也其祀灶火之养人者也当祭而先用肺肺于藏为金金尅于火故也案郑注引易大传曰齐乎巽相见乎离离象为火火之为言化也阳气用事则万物变化书所谓南讹是也
　　蝼蝈鸣蚯蚓出王瓜生苦菜秀
　　此言已月之候也蝼蝈蛙也王瓜本草作菝葜谓之瓜者其根似也蝼蝈至是而鸣隂伏者乘阳而出也蚯蚓亦于是乎出隂屈者乘阳而伸也王瓜色赤于是乎生感于火之色也苦菜味苦于是乎秀化于火之味也
　　天子居明堂左个乘朱路驾赤駵载赤旂衣朱衣服赤玉食菽与鸡其器高以粗
　　此言人君顺孟夏所宜之事也色深为朱浅为赤駵马名粗犹大也夏为离明之象位处于南天子于是居明堂左个南堂之东偏也所乘则为朱路驾以赤駵载以赤旂衣以朱衣服以赤玉食为菽与鸡而其器则高以粗象万物之盛长也
　　是月也以立夏先立夏三日大史谒之天子曰某日立夏盛德在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣说
　　此言天子迎夏及行赏之事也是月立夏大史于先三日告之天子曰某日立夏木气既谢火德方伸时序一更不敢不告天子乃齐戒于立夏之日亲帅三公九卿大夫至于南郊夏主已午未其位在南故于是乎迎而祭炎帝祝融之神焉毕而还反行赏于内封诸侯于外庆赐遂行而受之者无不欣説凡以顺时而奉天也案春秋言帅诸侯者盖以其为朝觐之时夏冬不言郑注以为诸侯时或无在京师者空其文也
　　乃命乐师习合礼乐命大尉赞桀俊遂贤良举长大行爵出禄必当其位
　　此言立夏应行之政也立夏之后因将饮酎乃命乐师习合礼乐辨其周旋进退之仪审其律吕声容之节又命大尉于才之桀俊者赞而出之于德之贤良者遂而升之于力之长大者举而用之凡行爵出禄必当其位而无或滥予焉案三王之官有司马而大尉则系秦官此曰大尉非古也
　　是月也继长増高毋有坏堕毋起土功毋发大众毋伐大树
　　此言王政所以仁草木重农蚕之事也继长増高谓草木蕃庑也孟夏生物畅茂至此而长而高则阳气上逹矣必劝培育以继续増益之毋使有壊堕可也若于斯时而有土功之起大众之发大树之伐是妨于蚕农而逆时气矣故俱以为禁焉或曰继长増高谓隄防也
　　是月也天子始絺命野虞出行田原为天子劳农劝民毋或失时命司徒循行县鄙命农勉作毋休于都是月也驱兽毋害五谷毋大田猎农乃登麦天子乃以彘尝麦先荐寝庙
　　此言天子所以重农时也五百家为鄙五鄙为县是月也为暑之始凉絺可以御暑于是天子始絺以农事方殷命在外之野虞出行田原为天子劳其勤者劝其惰者而勿令失时命在内之司徒循行县鄙命农勉力兴作而毋使或休于都是月也猎以驱兽使无害五谷故夏猎谓之苖而毋或大为田猎恐伤稼也至麦始熟而升于场天子乃以彘尝之务散其而必先荐寝庙一食不敢忘亲也案月令之义以农时为本货恶其弃于地力恶其不出于身故所以为农敕禁者无不至焉
　　是月也聚畜百药靡草死麦秋至断薄刑决小罪出轻系
　　此言王者因时顺气之政也靡草谓枝叶靡细隂类也刑者上之所施罪者下之所犯是月也阳气方盛草木蕃滋则聚畜百药以供医事凡物感隂气而生者必不能胜至阳故靡草于是乎死百谷至秋而熟而麦独成于夏故麦秋于是乎至当是时也于刑之薄者即结断之罪之小者即决遣之系之轻者即纵出之所以释滞而崇寛也案聚畜百药疑合下断薄刑三句为一节靡草死二句则记候也当在苦菜秀之下殆因聚畜百药之文而错简耳
　　蚕事毕后妃献茧乃收茧税以桑为均贵贱长幼如一以给郊庙之服
　　此言蚕毕而敬其事也蚕于季春分茧至此而其事毕则后妃受内命妇之献茧焉外命妇之茧税收其什分之一视桑之多寡以均齐之凡公卿大夫之妻与士之妻虽贵贱长幼不同而茧税则一夫既用近郊之公桑以为蚕而茧不悉输于公者为其夫当有祭服以助王祭故令以其余入已而为之至所献所税之茧则皆以供天子郊庙之服也或曰内命妇献茧所以给主祭之服外命妇茧税所以给助祭之服
　　是月也天子饮酎用礼乐
　　此言因时而隆燕臣之礼也酒重酿曰酎稠浓之义也礼乐即前乐师所习合者是月也天子行燕防之礼春时所造之酒至此而成于是与羣臣饮之而礼乐交作礼以将其文乐以宣其和也孔疏曰此在朝若汉尝酎及春秋见于尝酎则皆于庙
