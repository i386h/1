<!-- { "loadSidebar": true } -->
　　此言法制至后圣而备也营窟营累其土以为窟穴也橧巢橧聚薪柴以为巢居也茹毛者谓去毛不尽而并食之范字当从竹韵注云铸器之式也范金者造形范以治冶也合土者合坏墼以作陶也裹烧曰炮加于火上曰燔煑于镬曰亨贯而置之火曰炙酪醋也治湅染之类也昔先王之世未有宫室民无以居故冬避寒则营窟以土处夏避暑则橧巢以木处未有火化故食草木之实与鸟兽之肉并饮其血而茹其毛未有麻丝故取鸟之羽兽之皮以为衣而蔽其体迨至后圣有作然后脩火之利以前民用盖得火以范金合土而为台榭宫室牖戸则可代巢穴而居矣炮燔亨炙而为醴酪则可代毛血而食矣治其麻丝而为布帛则可代羽皮而衣矣于是乎明可以飬生送死幽可以事鬼神上帝皆从乎脩其利者之朔也陈氏祥道曰开端之始谓之初继终有始谓之朔呉氏澄曰上古时事为太朴陋不可从也故言后圣可从之礼
　　故酒在室醴醆在戸粢醍在堂澄酒在下陈其牺牲备其鼎俎列其琴瑟管磬钟鼓脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜
　　此言今礼馔具所因于古及其事义也元酒即水周礼有五齐醴即醴齐酒一宿而成者醆即盎齐酒成而白色者粢当作齐粢醍即醍齐酒成而赤色者澄酒即沈齐酒成而滓沈者色纯曰牺体全曰牲祝祝为主人告神之辞嘏祝为尸致福于主人之辞也上神谓天神祭祀之物今昔不同而陈设各有其序故元酒则在室内近北醴醆则在室之稍南近戸粢醍则在于堂澄酒则在于下盖重古而略今又以酒之清浊用之神人为序也至牺牲未杀则丽于碑既杀则实于鼎而载于爼各备其器也乐中之琴瑟则在堂上管磬钟鼓则在堂下各列其等也祝以孝告祖考嘏以慈告子孙各脩其职也礼物既备于以降天神及先祖则君不迎尸正君臣也北面事尸明子事父之道笃父子也主人献长兄弟及众兄弟睦兄弟也献与馂各有次序而无遗缺齐上下也君在阼夫人在东房夫妇有所也行礼如此则鬼神莫不歆享是以能承受上天之福祜也周氏谞曰有齐酒牺牲钟鼓祝嘏固足以降上神与先祖矣然必待正君臣笃父子睦兄弟齐上下夫妇有所而后可以承天之祜者尤以人事为重也
　　作其祝号酒以祭荐其血毛腥其爼孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫然后退而合亨体其犬豕牛羊实其簠簋笾豆铏羮祝以孝告嘏以慈告是谓大祥此礼之大成也
　　此言祭礼之大成也祝号周礼有六神号鬼号祗号牲号齐号币号是也腥生肉殽骨体越席蒲席也幂覆也澣帛湅染之帛也簠内圎外方簋外圎内方笾竹器豆木器铏似鼎而小祥善也祭祀之礼有合古今而始备者凡鬼神牲玉皆造为美号之辞而祝史称之每祭必设元酒于五齐之上荐血毛于杀牲之时又以生肉载于爼而进于尸前骨体既觧则以汤爓而孰之席用蒲属幂用疏布祭服用湅染之帛朝践荐腥时用醴馈食荐孰时用醆主人献尸宾长以肝从主妇献尸賔长以燔从君与夫人交错而献皆所以嘉善于死者之魂魄而求契合于冥漠也然后退取爓肉及尸爼所不载之左体而合亨之于犬豕牛羊体别其骨之贵贱而为祭末燕飨之众爼以稻粱实簠黍稷实簋水土之品实笾豆五味之和实铏鼎祝以孝告尸主嘏以慈告子孙是之谓大祥而尽善此所以有本有文而为礼之大成也案郑注血毛以上所以法于大古孰其殽以下所以法于中古退而合亨以下谓荐今世之食也周礼越席疏布是祭天物此盖错举而备言之
　　孔子曰呜呼哀哉我观周道幽厉伤之吾舎鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷此言周礼以鲁僣而衰也厉王名胡幽王名宫涅伤犹壊也孔子因言偃之问而自明其叹鲁之意曰呜呼哀哉我观周家文武之道实由于幽厉而伤之今周礼在鲁吾舎鲁将安往矣然鲁之有郊禘则非礼也是周公之道盖因子孙之僣而衰矣杞之郊也以为禹也宋之郊也以为契也二国之统承先王脩其礼物是天子之事守也在礼唯天子祭天地诸侯但祭社稷而已鲁非杞宋之比若之何郊与禘也程子曰周公虽圣人臣也周公之功皆人臣所当为成王之赐伯禽之受皆非也案吕氏春秋鲁惠公使宰譲请郊庙之礼于天子天子使史角往鲁人止之据此则郊庙之礼鲁尝请之周周不许而自用之也观于周公阅辞备物之享俞讥湛露彤弓而鲁人曽无一言及于成王之赐以自解则知鲁僣盖起于东迁之初也
　　祝嘏莫敢易其常古是谓大假祝嘏辞説藏于宗祝巫史非礼也是谓幽国醆斝及尸君非礼也是谓僣君冕弁兵革藏于私家非礼也是谓胁君大夫具官祭器不假声乐皆具非礼也是谓乱国故仕于公曰臣仕于家曰仆三年之丧与新有昏者期不使以衰裳入朝与家仆杂居齐齿非礼也是谓君与臣同国
　　此歴言失礼之也陈注大假之假当作嘏冕祭服弁朝服齿齐列也始则祝以主人之辞告于神终则嘏以神之辞告于主惟不敢易其常道古制是谓大假而神必福之若祝嘏辞説藏于宗祝巫史而君不及知非礼也是谓幽暗之国醆为夏爵斝为殷爵惟杞宋二王之后君得以之献尸尸亦得以之酢君其余诸侯不用时王之器而用此以及尸君非礼也是谓僣上之君冕弁为庙朝之尊服兵革为国家之武卫藏于私家而肆其强横非礼也是谓胁制之君大夫而官事不摄祭器不假及祭而声乐皆具非礼也是谓紊乱之国凡仕于诸侯者对君而言则曰臣仕于卿大夫之家者对主而言则曰仆居三年之丧与新有昏者期年君不之使其以衰裳赴朝或与家仆杂居齐列皆非礼也是谓君与臣无别而共有此国案孔疏大夫有地者置宰一人兼摄众职大夫无地不造祭器有地造而不具乐有判县而祭不得用乐故少牢馈食无奏乐之文惟君赐乃有之吴氏澄曰先言臣与仆之不同称以见臣仆杂齐之非礼先言丧与昏之不役使以见衰裳入朝之非礼也
　　故天子有田以处其子孙诸侯有国以处其子孙大夫有采以处其子孙是谓制度故天子适诸侯必舎其祖庙而不以礼籍入是谓天子壊法乱纪诸侯非问疾吊丧而入诸臣之家是谓君臣为谑
　　此亦言失礼之也采谓采地子孙通谓支子孙礼籍若周礼小行人掌邦国賔客之礼籍是也天子有畿内之田诸侯有国大夫有采皆得以处其子孙而等级分明此先王之制度也故天子适诸侯必舎于其祖庙诸侯以此敬天子而天子亦不敢慢其先人者礼也使不以大史掌礼之籍而入或言动有违则是天子而壊法乱纪矣诸侯之于臣有问疾吊丧以厚之者礼也非此而入诸臣之家则是轻举妄动君臣相为戏谑而已矣
　　是故礼者君之大柄也所以别嫌明防傧鬼神考制度别仁义所以治政安君也故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国
　　此言礼失而及于政也接賔以礼曰傧接鬼神亦然制度如衣服度量权衡之类礼也者君所操持之大柄也所以别近似之嫌明几兆之微傧接鬼神考正制度辨别仁义此政所由治而君所恃以安其位也若失此礼则政不正而君位危君位危则大臣倍而不法小臣窃而不廉为君者峻法以绳下为民者轻犯而无耻斯刑肃俗敝而法失其常法失其常则礼失其列礼失其列此士职所以不事也刑肃而俗敝此民心所以不归也是谓疵病之国盖礼者政之本政者礼之用而刑以辅之其得失未有不相因者也
　　故政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也
　　此言礼以治政安君之实也藏犹安也命出政之命令也政不正则君危故政者乃君之所以藏身者也是故夫政必推本于天而效之以降命凡君命之所至一如天命之所至命降于社而法其髙下使尊卑有序是之谓效地之政也降于祖庙而自仁率亲自义率祖是之谓仁义之政也降于山川而因其材物利其器用是之谓兴作之政也降于五祀而门行有守内外有职是之谓制度之政也夫安上治民莫善于礼圣人之用礼如此此所以民懐其徳而有藏身之固也
　　故圣人参于天地竝于鬼神以治政也处其所存礼之序也玩其所乐民之治也故天生时而地生财人其父生而师教之四者君以正用之故君者立于无过之地也
　　此推言为政之本也参者竝立而为三也政必本于君身故圣人所以参于天地竝于鬼神者凡以治政也盖天地鬼神之为体者圣人之心之所存天地鬼神之为用者圣人之心之所乐处其所存则居之安而即礼之所为序也玩其所乐则资之深而即民之所由治也故天运四时地产百货人则父生而师教之此四者惟君能以正用之故君当先立于无过之地也案处其所存四句与易言居安乐玩相似皆指圣人所自得而言
　　故君者所明也非明人者也君者所飬也非飬人者也君者所事也非事人者也故君明人则有过飬人则不足事人则失位故百姓则君以自治也飬君以自安也事君以自显也故礼逹而分定故人皆爱其死而患其生
　　此言为政之大体也所明谓本诸身明人谓求诸人也惟君为出治之本故君者自眧明徳非明人者也飬以天下非飬人者也莫非王臣非事人者也若君而明人则本不立而有过飬人则不给事人则失位故百姓则君即以自治也飬君即以自安也事君即以自显也惟礼教通逹于下而分遂一定而不逾故人皆爱守义而死患不义而生也案郑氏读下则字为明陈氏读上明字为则书云明哲实作则如字义自可通
　　故用人之知去其诈用人之勇去其怒用人之仁去其贪故国有患君死社稷谓之义大夫死宗庙谓之变此言用人与死难之道也去犹弃也变读作辨辨犹正也人君用人当取其所长弃其所短如知者能谋而多诈故用人之知则去其诈勇者能断而多怒故用人之勇则去其怒仁者能施而多爱故用人之仁则去其贪至于国有患难君为社稷而死者义之宜也大夫为君之宗庙而死者道之正也案用人者贵乎通而守死则要于至正又人君能用人则知者勇者仁者皆为之效死矣盖与礼逹分定之意相足也
　　故圣人耐以天下为一家以中国为一人者非意之也必知其情辟于其义明于其利逹于其患然后能为之何谓人情喜怒哀惧爱恶欲七者不学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信脩睦谓之人利争夺相杀谓之人患故圣人之所以治人七情脩十义讲信脩睦尚慈譲去争夺舎礼何以治之
