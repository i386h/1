<!-- { "loadSidebar": true } -->
　　此言慎终之礼也生谓礼之施于生者与犹数也来日谓将来之日死之第二日也死谓礼之施于死者往日谓死之本日也丧礼中如三日而食生者事也则以来日数如三日而殡死者事也则以往日数夫死者日逺生者日忘圣人察于人情之至而致谨于一日二日之闲其意深矣注疏以生数来日为成服杖谓士礼贬于大夫今从戴氏
　　知生者吊知死者伤知生而不知死吊而不伤知死而不知生伤而不吊吊丧弗能赙不问其所费问疾弗能遗不问其所欲见人弗能馆不问其所舍
　　此言行礼之贵称乎情而尽其实也吊与伤各有辞吊者问其大故伤者悼其沦亡也以货财助丧事曰赙人行人也吊者礼之恤乎外为生者而来也伤者情之痛于中为死者而来也但知生而不知死而从而伤之则近于伪矣故吊而不伤但知死而不知生而从而吊之则近于谄矣故伤而不吊凡吊丧有相助之赙若弗能则弗问其所费问疾有相遗之物若弗能则弗问其所欲见行人有授馆之事若弗能则弗问其所舍盖礼之为礼有情有文文者所以文其情也若情之不存则文亦伪焉而已是故忠信之人可以学礼
　　赐人者不曰来取与人者不问其所欲
　　此言赐与之礼也有所赐于人者必将之以礼故不曰来取有所与于人者必节之以礼故不问其所欲若赐君子而曰来取则是轻之也与小人而问其所欲则是徇之也皆非所以飬防也
　　适墓不登垄助葬必执绋临丧不笑揖人必违其位望柩不歌入临不翔当食不叹邻有丧舂不相里有殡不巷歌墓不歌哭日不歌送丧不由径送葬不辟涂潦临丧则必有哀色执绋不笑临乐不叹介胄则有不可犯之色故君子戒慎不失色于人
　　此言君子之戒慎以行礼而无有失色也相以音声相劝相也往墓所者不登高处以致敬也助人之葬必执引棺之索以致力也临丧宜哀故不笑也礼以变为敬故揖人者必违己之位也望柩不歌哀不为乐也入临不翔哀不为容也当食不叹非叹所也居相近者情必相闗故邻有丧则舂者不为歌以相劝里有殡则不入巷门而歌也适墓不歌示哀也哭日不歌哀未忘也送丧不由径不苟取速也送不避涂潦不暇择地也临丧则必有哀色哀发于中而形于外也执绋不笑亦哀不为乐也临乐不叹亦非叹所也身服介胄则有不可犯之色以威克爱也夫吉凶常变之礼不同而君子一以戒慎之心体之故能咸中乎礼不至失色于人也案礼主于敬戒慎者敬之谓也故动不逾礼惟敬而无失者能之
　　国君抚式大夫下之大夫抚式士下之礼不下庶人刑不上大夫刑人不在君侧
　　此言礼与刑之制也君与大夫或大夫与士同途而出各乘其车而有所敬若国君据式则大夫下车以其敬当倍于君也若大夫据式则士下车以其敬当倍于大夫也至于庶人有事则假士礼而行之以制礼者皆自士始不下及庶人也大夫有罪则以八议定之而不特制为大夫之刑故刑之不上及于大夫犹礼之不下及于庶人也人君当贵徳而亲贤不使刑余之人或在其侧以防变也案周官以礼俗驭其民是礼非不下庶人有甸师氏以刑有爵者是刑非不上大夫也盖礼以治贵者为主若庶人则为之恤其财而寛其力焉刑以治贱者为主若大夫则为之厉其节而飬其礼义亷耻焉至人君飬徳之方惟日与正人居闻正言行正事则薫陶渐渍有不自知其益者矣故古者之制公家畜刑人而不近刑人墨者使守门劓者使守闗刖者使守囿髠者使守积宫者使守内夫其畜之者仁也不近之者智也义也周官缀衣趣马皆必常人吉士有以哉
　　兵车不式武车绥旌徳车结旌
　　此言乘车之仪与车上之饰也兵车即武车盖革路也取其威猛曰武车取其建戈刃故曰兵车也徳车系乘车有玉路金路象路木路四者皆不以用兵及田故曰徳车也乘车者以式为敬惟兵车尚武猛无推譲之道则不式也旌所以饰车而制亦有异武车之旌舒散若緌以示威也徳车之旌纒结于竿以示质也案文武异道发扬者武之事也敛密者徳之事也陈氏祥道云武欲有为以显仁故緌旌徳欲无为以藏用故结旌盖得之矣
　　史载笔士载言前有水则载青旌前有尘埃则载鸣鸢前有车则载飞鸿前有士师则载虎皮前有摰兽则载貔貅行前朱鸟而后武左青龙而右白虎招摇在上急缮其怒进退有度左右有局各司其局
　　此言盟防与行师之礼也史史官士谓掌故官属载青旌如诗言载斾之载士师兵众也缮修也言作而致其怒也王者出征防诸侯则有司者各持其职以待事国史掌记时事故必载笔以便书其所未然人君所以畏后世之讥而不敢肆也士司盟故必载言以便阅其所已然人君所以修先王之法而不敢专也王师必备不虞而师行不可以传道故必取类举旗以为示青雀为水鸟前有水则载之鸢鸣则风生风生则尘埃起前有尘埃则载之鸿鴈飞有行列与车相似前有车则载之虎皮有强力之象前有敌人之兵则载之貔貅乃兽之威猛者前有猛摰之兽则载之又建五旗以法天象前为南朱鸟南方之宿故建鸟旟后为北武北方之宿故建龟旐东为左青龙东方之宿故建龙旗西为右白虎西方之宿故建熊旗招摇在北斗之末故建之在上以正四方盖示天象之严肃欲急作士卒之怒而奋其敌忾之气也进退必有其度左右必有其局司其局者各不相侵所以为节制之师也古者天子出征必先为坛于国之北郊以盟防诸侯防盟与行师盖一事也易曰师出以律是故仁义与节制相辅而行所谓帝王之道出于万全者此矣
　　父之雠弗与共戴天兄弟之雠不反兵交游之雠不同国
　　此言亲疏复雠之礼也杀人者死古今常法然有雠必复又法之所不能禁是故父之雠寝苫枕干誓必死之而弗与共戴乎天之下也兄弟之雠常以兵器自随思执杀之而不待反以取兵也至交游之雠则不与同居一国有以逺之而已案周礼士师之职凡杀而不义则杀者当死宜告于有司而杀之又调人之职杀之而义则无罪令勿雠而曲礼复有是説何哉盖古之治天下也求以禁天下之暴乱使人常得以相安故公法既行于上私义复伸于下苟制以公法而不足则私义亦足以制之是以暴乱者无所逃罪而人始安其生也但雠有不同故复之亦异昔公羊于报九世之雠则大之礼既失于太过汉之时孝子见雠而不敢复法又失于太严皆非曲礼意也唐韩氏愈之议曰凡有复父雠者事发具其事申尚书省俟集议奏闻酌其宜而处之如此则礼与法两无所碍后之断是狱者宜无以易
　　四郊多垒此卿大夫之辱也地广大荒而不治此亦士之辱也
　　此言人臣随分修职之礼也王城侯国四面皆有郊故曰四郊垒屯军之壁也数见侵伐则多垒卿大夫立乎本朝谋人之国者也若四郊之内常多军垒未见其能折冲御侮此则卿大夫之辱也士有常职以食于上任人之事者也若地虽广大而荒芜不治未能致其乐事劝功此亦士之辱也苟不明此义而徒以禄仕为荣则卿士大夫之克举其职者宜鲜矣
　　临祭不惰祭服敝则焚之祭器敝则埋之龟防敝则埋之牲死则埋之凡祭于公者必自彻其爼
　　此言事神及助祭之礼也古者致齐则慎入庙则肃临祭而不敢有惰意此敬之存于心者也君子虽寒不衣祭服祭服敝则焚之以其为人所用焚之者用阳道也君子虽贫不鬻祭器祭器敝则埋之卜祭日之龟与防敝亦埋之祭之牲死亦埋之以其皆为鬼神所用埋之者用隂道也此敬之存于物者也至凡助祭于公者于馈食之时必自彻其爼以出不敢自居于客以勤君之执事此又臣子敬君之礼也
　　卒哭乃讳礼不讳嫌名二名不偏讳逮事父母则讳王父母不逮事父母则不讳王父母君所无私讳大夫之所有公讳诗书不讳临文不讳庙中不讳夫人之讳虽质君之前臣不讳也妇讳不出门大功小功不讳入竟而问禁入国而问俗入门而问讳
　　此言讳名之礼也偏本作徧故郑注谓二名不一一讳也古者生不避名故在未葬之前犹用事生之礼至于卒哭则服已受变神灵迁庙当以鬼神事之乃讳也而讳名抑又有礼焉嫌名不讳以音同而义异也二名不偏讳以偶一及之为难避也有庙以事祖者当讳其祖礼不下庶人故及事父母闻祖之名则讳之否则不必讳也在君所无私讳以私之尊不伸于公也在大夫之所有公讳以公之尊无往而不伸也诗书不可因讳而易恐惑于学习也临文不可因讳而改恐误于承用也庙中祝嘏之辞下则讳上如有事于髙祖则不讳曾祖以下也夫人自有所讳若臣对君言不讳夫人之所讳尊无二上也妇家之讳不出宫门大功小功恩轻服杀故不讳也入竟者必问其境内之禁虑或得罪于君入国者必问其国中之俗虑或得罪于众入门者必问其门内之讳虑或得罪于主人此又因讳名而类及之者也案礼将葬有赐諡易名之典卒哭有舍旧讳新之令盖知孝子之不忍其亲故使讳之而讳之中又有宜讳不宜讳之别惟其当也
　　外事以刚日内事以柔日凡卜筮日旬之外曰逺某日旬之内曰近某日丧事先逺日吉事先近日
　　此言卜日之礼也崔氏灵恩曰外事用兵之事内事宗庙之祭甲丙戊庚壬为刚乙丁己辛癸为柔古者行事必先之卜以敬事也外事属刚则以刚日内事属柔则以柔日凡卜日者在十日外则曰欲用逺某日在十日内则曰欲用近某日此主人告卜筮者之辞也丧事夺哀故先卜逺日示不忍廹也吉事主敬故先卜近日示不敢缓也张子曰仪礼筮日只是二筮先筮近日后筮逺日不从则直诹日用下旬逺日盖二筮足以致听命鬼神之意而祀则不可废
　　曰为日假尔泰龟有常假尔泰筮有常卜筮不过三卜筮不相袭龟为卜防为筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之
　　此广言卜筮之礼也卜择吉日故云为日假托也与与豫同犹豫二兽进退多疑人多疑者似之凡卜筮者命龟之辞则曰为日假尔泰龟有常命蓍之辞则曰为日假尔泰筮有常言有常者为其吉凶常可凭信也卜筮之法一不吉至再再不吉至三三不吉则止而不更卜筮者戒其渎也卜不吉不因而更筮筮不吉不因而更卜者戒其亵也龟为介物之至灵故用之以卜蓍为植物之至灵故用之以筮卜筮者先圣王所以绍天明而使民信时日之宜敬鬼神之命畏法令之戒也所以使民决嫌疑而知辨定犹豫而能断也故古语曰有疑而筮之则弗敢非也诹日而行事必从而践之言筮而卜可知也案书曰明用稽疑易曰天生神物圣人则之所以前民用而成亹亹也然鬼谋不先于人谋故传又曰夫易不可以占险若趋利忘义而信僭参懐则非圣人所以教人卜筮之意矣
　　君车将驾则仆执防立于马前已驾仆展軨效驾奋衣由右上取贰绥跪乘执防分辔驱之五歩而立君出就车则仆并辔授绥左右攘辟车驱而驺至于大门君抚仆之手而顾命车右就车门闾沟渠必歩
