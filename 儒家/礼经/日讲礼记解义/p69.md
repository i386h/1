<!-- { "loadSidebar": true } -->
　　此言立学立教之方而并及教成之效也陈注术当作州比年每岁也中年间一年也博习无所不习也记谓古书蛾蚍蜉也古之教者二十五家爲闾同在一巷巷首门侧有塾以教其闾之人五百家爲党其学曰庠以教闾塾所升之人二千五百家爲州其学曰序以教党庠所升之人王都及侯国之学爲国学则又以教元子众子及卿大夫之子与所升俊选之士也于每岁之入学者间一年而考校焉一年岁终则察视其能离絶经书之句读辨别志趣之髙下三年则视其敬业而习无怠荒乐羣而交无睽贰五年则视其博习而不限于程亲师而不忘所授七年则视其论学而能求其蕴取友而能收其益如此谓之小成至于九年致知而识之精可以触类旁通力行而守之定可以强立不反则谓之大成夫然后以此大成之士而官使之则推所学于人足以化民而易其汚俗使近者被其教而无不説服逺者闻其风而无不懐之此乃大学所谓明新止至善之道也古记有曰蛾子以时时学习衔土而成大垤其即此由积学而成大道之谓乎案郑注术当爲遂古术遂二字通用据周礼州长以礼会民而射于州序则陈説可从
　　大学始教皮弁祭菜示敬道也宵雅肄三官其始也入学鼓箧孙其业也夏楚二物收其威也未卜禘不视学游其志也时观而弗语存其心也幼者听而弗问学不躐等也此七者教之大伦也记曰凡学官先事士先志其此之谓乎
　　此言教学之制也宵之言小也夏圆楚方大伦犹言大节官已仕者士未仕者大学之始教也有司必释菜于先圣先师服用皮弁祭用苹藻示以尊敬道艺也肄习小雅鹿鸣四牡皇皇者华之三篇示以教成官使之义于其始也入学之时大胥击鼓以召学士既至而发箧出书所以振动其志使之逊顺而进业也其用夏楚二物者警其怠忽使之收敛威仪也未及卜禘则不视学以考校者所以优游其志也时爲观示而不悉语以故者欲其黙识诸心也幼者但有听受而无问难以学不可逾等也此七者皆大学教人之大节也记曰凡学之道不拘一途官则先其职事之所急士则先其志意之所尚其即此教必先大伦之谓乎朱子曰圣贤教人合下便要他用便要用贤以治不肖举能以教不能所以公卿大夫思各举其职也
　　大学之教也时教必有正业退息必有居学不学操缦不能安不学博依不能安诗不学杂服不能安礼不兴其艺不能乐学故君子之于学也藏焉脩焉息焉游焉夫然故安其学而亲其师乐其友而信其道是以虽离师辅而不反也兑命曰敬孙务时敏厥脩乃来其此之谓乎
　　此言大学教人其功无间而益无穷也正业谓时教之业如春诵夏春秋教以礼乐冬夏教以诗书是也居学谓退息之所学即下操缦博依杂服是也操缦谓操弄琴瑟之博依谓诗人比兴之词托于物理而至博杂服谓礼文冕弁衣裳之类藏息以地言脩游以学言辅友也大学之教人也四时之立教必有正业偶然之退息必有居学如不学操缦则心手弗调而不能安于矣不学博依则物理弗明而不能安于诗矣不学杂服则制度弗详而不能安于礼矣所以然者不兴起于艺即不能乐学故也故君子之于学也藏之时而有脩焉则所习者专而志不分息之时而有游焉则所养者纯而艺愈熟夫然故安其学而益亲其师乐其友而益信其道是以虽离去师友而所守坚固自不变移也兑命曰学能敬孙其志无时而不敏斯进脩之益如水源源而来其即此离师友而不反之谓乎张子曰古之教人先使有以乐之者如操缦博依如此则心乐乐则道义生服事也杂服洒埽应对投壶沃盥细碎之事案张子解杂服与注异而义甚切实今竝存之
　　今之教者呻其占毕多其讯言及于数进而不顾其安使人不由其诚教人不尽其材其施之也悖其求之也佛夫然故隐其学而疾其师苦其难而不知其益也虽终其业其去之必速教之不刑其此之由乎
　　此言今教者之失也呻吟也占视毕简讯问也佛读作拂数进谓数数进之刑成也惟古之爲教有法故其爲学有成若今之教者但诵其所视之简多其所问之辞至于数进而不顾其能安与否使之不由其实教之不尽其能所施者悖而所求者拂如是则不能明其所受于师之学甚而至于疾其师止苦其进之难而初不知其得之益也虽勉强以终其业而去之必速教之所以不成者其殆由于此乎案郑氏谓数是法象朱子谓数是形名度数言及于数欲以是穷学者之未知非求其本也惟吴氏澄以言字断句数字读入声连下爲句比旧説爲直截
　　大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也此备言兴学之由也陵节犹言躐等大学立教之法有禁于情欲之未发者宁先毋后是之谓豫有迎其气机之适可者不先不后是之谓时有不至陵节而施者予以渐入是之谓孙有可使相观而善者资以互益是之谓摩此四者乃教之所由兴也朱子曰禁于未发但谓豫爲之防其事不一不必皆谓十五时也当其可谓适当其可告之时亦不必以年爲断相观而善但谓观人之能而于己有益如以两物相摩而各得其助也吴氏澄曰此四者三属于师一属于友
　　发然后禁则扞格而不胜时过然后学则勤苦而难成杂施而不孙则壊乱而不脩独学而无友则孤陋而寡闻燕朋逆其师燕辟废其学此六者教之所由废也此备言废学之由也扞格言相抵也胜承也燕犹防也其在不善教者已发而后爲之禁则情欲既炽必至于扞格而不胜时过而后命之学则智力既退必至于勤苦而难成杂施而不孙则序之既紊必至于壊乱而不脩独学而无友则羣之既离必至于孤陋而寡闻由是燕私之朋乘之相与逆其师燕游之僻因之以至废其学此六者乃教之所由废也吴氏澄曰此六者在师者三在学者三
　　君子既知教之所由兴又知教之所由废然后可以爲人师也故君子之教喻也道而弗牵强而弗抑开而弗逹道而弗牵则和强而弗抑则易开而弗逹则思和易以思可谓善喻矣
　　此承上而详言施教之善也喻晓也教有兴废如此君子既知其所由兴而从之又知其所由废而防之然后能成就后学而可以爲人师也故君子之教而以言爲喻也引以所当由而不曵之必进勉以所自立而不按之使止啓以所从来而不竟其所往盖道而弗牵则和而不戾强而弗抑则易而不苦开而弗逹则思而善入能使之和易以思可谓善喻矣戴氏溪曰道而弗牵强而弗抑未尝示人以难开而弗逹亦未尝示人以易也
　　学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也
　　此言教者当知学者之心而救其失也学者之气质不齐约有四失教者必先知之而后教可施盖人之学也以知而言或务广而失之多或孤陋而失之寡以行而言或兼人而失之易或自画而失之止此四者皆原于心而心之病固莫同也惟知其心然后能激厉裁抑而有以救其失教也者正所以长其固有之善而救其一偏之失也吕氏本中曰知其心然后能救其失譬如医者要识他病处方始随证用药
　　善歌者使人继其声善教者使人继其志其言也约而逹防而臧罕譬而喻可谓继志矣
　　此言善教之道也善歌者务使人继其声善教者务使人继其志诚欲其相引于无穷也夫志之所发不在多言其言也虽至约而能使人通之虽至防而能使人善之虽少所取譬而能使人晓之斯志得所传而可谓之继志矣朱子曰继声继志者皆谓防发其端而不究其说使人有所玩索而自得之也约而逹防而臧罕譬而喻皆不务多言而使人自得之意
　　君子知至学之难易而知其美恶然后能博喻能博喻然后能爲师能爲师然后能爲长能爲长然后能爲君故师也者所以学爲君也是故择师不可不慎也记曰三王四代唯其师此之谓乎
　　此言人君当慎于择师也三王夏商周也并虞爲四代君子教人必先知其至于学之难易而因以知其质之美恶然后能循循善诱随其浅深髙下而不以一类喻之能博喻然后能教人而爲师能爲师然后能治人而爲长能爲长然后能治百姓而爲君故师也者乃所以讲明爲君之道而择之不可不慎也彼记有言三王四代所以治者非但能作之君亦唯其师之得人耳其即此择师当慎之谓乎朱子曰能爲师以教人则能爲君以治人择师不可以不慎言能爲师者其人难得故不可不择也
　　凡学之道严师爲难师严然后道尊道尊然后民知敬学是故君之所不臣于其臣者二当其爲尸则弗臣也当其爲师则弗臣也大学之礼虽诏于天子无北面所以尊师也
　　此言师道之当敬也严师谓尊礼严重之也师既择矣抑不可以不重凡学之道欲尽严师之礼爲难必师严而后道尊必道尊而后民知敬学是故君于天下莫有不臣而所不臣者有二当其爲尸所以象神则弗臣也当其爲师所以传道则弗臣也大学之礼虽诏于天子无北面者所以尊师也案书曰能自得师者王如武王之访于箕子受丹书于尚父是矣
　　善学者师逸而功倍又从而庸之不善学者师勤而功半又从而怨之善问者如攻坚木先其易者后其节目及其乆也相説以解不善问者反此善待问者如撞钟叩之以小者则小鸣叩之以大者则大鸣待其从容然后尽其声不善答问者反此此皆进学之道也
　　此言学与问之视乎其人也庸功也善学者求诸己故师教甚逸而收功则倍及其成也又于师而庸之不善学者恃诸人故师教虽勤而爲功仅半及其无成也又于师而怨之善问者心以缓而善入如攻坚木然先其易者后其节目之难者及其乆也以彼触此自然相説以解而不善问者反此矣善待问者心以虚而善应如撞钟然叩以小者则小鸣叩以大者则大鸣待其从容然后得以尽其声而不善答问者反此矣此善学善问与夫善于答问者所以皆爲进学之道也朱子曰善问者如攻坚木若先其难者理会不得便进歩不去须先其易者难处且放下少间见多了自然相证而解读书求义理之法皆然
　　记问之学不足以爲人师必也其听语乎力不能问然后语之语之而不知虽舎之可也
　　此言学贵心得而教贵随时也爲师者不在乎据已所有以告之而在乎因人所疑以啓之是故记诵古书以待问此其爲学无得于心而所知有限不足以爲人之师必也听所问之语以爲答斯其应乃可不穷乎有力不能问者待其愤悱而后语之语之不能知则终无隅反之望虽舎之可也程子曰记问文章不足以爲人师以其所学者外也所谓师者何也曰理也义也
　　良冶之子必学爲裘良弓之子必学爲箕始驾马者反之车在马前君子察于此三者可以有志于学矣此言习事有渐以明进学之有序也良善也良冶之子见其父陶镕金鐡补合成器必学取兽皮连缀成裘以学乎冶良弓之子见其父桡屈干角调和成弓必学取柳条屈曲成箕以学乎弓驹始学驾更不驾在车前惟反系车后使日见驰骤以学乎驾此三者习之有渐而不骤进学之以类而不泛求君子察于此可以有志于学循序而期于有成矣
　　古之学者比物丑类鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲
