<!-- { "loadSidebar": true } -->
　　此言文王之能飨亲也称讳者宗庙之礼上不讳下祭高祖则不讳曾祖以下也诗小雅小宛之篇明发谓将旦光明开发也二人父母也昔文王之祭也事死者一如事生思死者直如不欲独生遇忌日则必哀闻称讳则如见其亲祀之而务尽其心也如见亲之所爱真有欲之之色然其唯文王能之与诗云明发不寐有怀二人此文王之谓也文王不特忠于方祭而已于祭之明日而绎更有明发不寐者于亲旣飨而致之又从而思之明日且然矧于正祭故祭之日乐与哀各参其半飨之必乐为喜其来已至必哀为悲其往也案如欲色然家语作思之深如见亲之所爱祭欲见亲顔色者其惟文王乎
　　仲尼尝奉荐而进其亲也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也远也漆漆者容也自反也容以远若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何慌惚之有乎夫言岂一端而已夫各有所当也
　　此言孔子之能飨亲也尝秋祭也趋趋行歩廹狭也济济众盛貌漆漆光泽貌若及也仲尼于尝之祭奉所荐而进于尸其亲执事也容极专慤其行歩也促促而频数祭毕而子贡问曰昔者子之言祭宜济济漆漆然今观子之祭而无济济漆漆者何也子曰济济者容也是处已于疏远也漆漆者容也是自反以脩整也容之疏远及自反以脩整皆文过其质者也夫何神明之及交我之自祭夫何济济漆漆之有乎昔所言者盖谓天子诸侯之祭尸初在室后出在堂更反入于室而设馈作乐旣成主人荐其荐笾荐豆与牲体之俎序礼乐备百官献酬徃复凡助祭之君子各以威仪相尚而致其济济漆漆夫何思念慌惚之有乎夫人之立言因人因事岂止一端而已夫固各有所主也济济漆漆乃宾客之容非主人之容其不可执一而论也明矣
　　孝子将祭虑事不可以不豫比时具物不可以不备虚中以治之
　　此言孝子诚以享亲也比时当行礼时也具物陈设器之属孝子于将祭时必有当为之事则虑之不可以不豫及方祭时必有陈设之物则具之不可以不备而又必湛然纯一虚其中以治之盖惟心无事而后可以虑事心无物而后可以备物也夫虚中者敬之至也程子所谓有主则虚是也主于敬而事与物乃非虚器矣
　　宫室既脩墙屋既设百物既备夫妇齐戒沐浴盛服奉承而进之洞洞乎属属乎如弗胜如将失之其孝敬之心至也与荐其荐俎序其礼乐备其百官奉承而进之于是谕其志意以其慌惚以与神明交庶或飨之庶或飨之孝子之志也
　　此承上而言孝子祭尽其诚也两奉承而进之上言主祭者下言助祭者谕告也孝子虚中以治而事豫物备则宫室之既脩墙屋之既设百物之既备而祭可行矣于是夫妇齐戒沐浴盛服奉承祭物而进之洞洞乎属属乎如有重而弗能胜如将失之者其孝敬之心至也与然助祭者或有不恭则吾之孝敬犹为未至又必于荐其荐俎序其礼乐备其百官之时皆奉承祭物而进之于是祝以孝告逹其志意冀以其慌焉惚焉者以与神明交而庶或飨之庶或飨之此孝子之志也辅氏广曰洞洞言其内之直而无蔽也属属言其诚之弗息也
　　孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也
　　此极言孝子享亲之诚也孝子之祭也内志尽故尽其慤而慤焉尽其信而信焉外物亦尽故尽其敬而敬焉尽其礼而举无过失焉进退必主于敬如亲聆父母之命而或有所使然者此所谓如在之诚也叶氏梦得曰慤者信之始信者慤之着敬者礼之实礼者敬之文
　　孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣
　　此言孝子之祭观其貌而知其心也固犹质陋也孝子之祭有可望而知者其待事而立也则敬以形其磬折之容其从事而进也则敬以逞其怡悦之色其奉物而荐也则敬以致其欲享之意少退而立如将受命于其前已彻而退敬齐之色犹不絶于其面自始至终如此此孝子之祭也若夫立而不诎是其固也进而不愉是其疏也荐而不欲是不爱也退立而不如受命是其傲也已彻而退无敬齐之色是念不存亲而忘本也如是而祭迹是而情非其失之也多矣
　　孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也此因祭而推言孝敬之义也孝子之有深爱者必有和睟之气有和气者必有愉悦之色有愉色者必有婉顺之容孝子如执玉之恭如奉盈之慎洞洞属属然如弗能胜如将失之斯爱与敬交至者也若夫严威俨恪则敬过于爱而非所以事亲也乃成人尽饰之道也郑注云成人旣冠者然则孝子不失其孺子之心也吴氏澄曰以上皆言祭之义此节总言孝子事亲之爱敬生事死祭一皆如此也
　　先王之所以治天下者五贵有德贵贵贵老敬长慈防此五者先王之所以定天下也贵有德何为也为其近于道也贵贵为其近于君也贵老为其近于亲也敬长为其近于兄也慈防为其近于子也是故至孝近乎王至弟近乎覇至孝近乎王虽天子必有父至弟近乎覇虽诸侯必有兄先王之教因而弗改所以领天下国家也
　　此因论孝而推言之而又特明孝弟之重也先王之所以治天下者其教有五曰贵有德贵贵贵老敬长慈防此五者乃先王之所以定天下也夫道之理一而德之分殊所以贵有德者何为德之近于道也临我者有君所以贵贵为贵之近于君也生我者有亲所以贵老为老之近于亲也先我者有兄所以敬长为长之近于兄也承我者有子所以慈防为防之近于子也是故至孝之仁近乎王至弟之义近乎覇惟至孝近乎王故虽天子必以孝事其父惟至弟近乎覇故虽诸侯必以弟事其兄先王之教因人心之固有而无所改移所以统领乎天下国家而俾之率循乎孝弟也案敬长义也覇者以义尊王者也人人亲其亲长其长而天下平是故尧舜之道孝弟而已矣
　　子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以听命错诸天下无所不行
　　此承上而言孝弟之为本教也睦和厚也错与措通孔子曰人君虽无所不爱而爱莫切于事亲故立爱自亲始所以教民睦也人君虽无所不敬而敬莫先于从兄故立敬自长始所以教民顺也教以慈睦则民兴孝而贵有其亲教以敬长则民兴弟而贵用其命诚能孝以事亲顺以听命由是错诸天下而无所不行固其宜矣马氏曰此与伊训所谓立爱惟亲立敬惟长始于家终于四海孝经所谓爱敬尽于事亲德教加于百姓刑于四海皆天子之事也
　　郊之祭也丧者不敢哭凶服者不敢入国门敬之至也祭之日君牵牲穆答君卿大夫序从旣入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也
　　此言郊与庙祭之致其敬也穆谓子也君为昭则穆答君君穆则昭答可知丽犹系也郊之祭也为吉礼大事故有丧者不敢以哭凶服者不敢以入国门此人君所为敬之至也庙祭之日君迎牲而亲牵以入穆对君共牵卿大夫以次而佐币以从既入庙门以牲纼丽于中庭之碑孔将杀则卿大夫袒而取毛于牛以告全尚耳以主听用鸾刀刲取膟膋以升臭人君乃于是而暂退至于汤爓有祭与祭其腥则朝践之礼终而退矣此人君所为敬之至也
　　郊之祭大报天而主日配以月夏后氏祭其闇殷人祭其阳周人祭日以朝及闇
　　此言郊祭之礼与时也万物本乎天郊之祭所以大报天生物之功也天以日月为用故主日而配以月此三代所同也祭天之时则夏后氏尚黒于日入而祭其闇殷人尚白于日中而祭其阳周人尚赤祭日于昧爽之初以朝及闇其不同者如此案此言及闇与礼器逮闇同义刘氏谓先日欲以之初是也
　　祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和
　　此详言祭日月之义也位谓隂阳之位先王祭日于王宫之坛祭月于夜明之坎何也坛显坎隐以别幽明坛高坎深以制上下也祭日之坛必于东方祭月之坎必于西方何也出东入西以别外内东阳西隂以端其位凡以日出于东月生于西故也夫阳饶而隂乏一长一短终始相廵而未尝絶故足以致天下之和而生成万物此日月所以当祭也孔氏疏曰日月有合祭之时郊祭天主以日配以月是也有分祭之时春分朝日秋分夕月是也
　　天下之礼致反始也致鬼神也致和用也致义也致让也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有竒邪而不治者则微矣此因祭义而推言礼教之所及也微犹少也天下之礼有郊庙以致反始也有羣祀以致鬼神也有备物以致和用也辨名分以致义也崇撙节以致让也致反始所以知本而厚为报也致鬼神所以严敬而尊上也致物用所以明等列而立人纪也致义则上下胥安而无悖逆矣致让所以去争也人君苟能合此五者以治天下之礼也将见礼达而教成虽有竒邪不从治之人则已少矣案郑注因祭之义泛说礼也刘氏彝专以郊言谓天者人之始是致反始也尊祖配天是致鬼神也郊焉而天神格所以致阴阳之和而民人康致万物之丰而用足也父母乎天地兄姊乎日月所以致人伦之义也圣人泽被天下必严郊祀而让德于天所以致让也承上文而申言飨帝之义于经义尤融贯
　　宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也
　　此言鬼神之名以及其教也宰我问曰吾闻鬼神之名而不知其所谓请夫子一明示之子曰鬼神不外于吾身气也者属乎阳而主动是神之盛也魄也者属乎阴而主静是鬼之盛也即吾身之气与魄而可以知鬼神之情状是故先王合鬼与神而制为祭祀之礼郊庙之典隆而仁孝之德尽所以为教之至也案此言气与魄与大传言精气为物游魂为变同义造化之鬼神不可知即以吾身之鬼神而知之
　　众生必死死必归土此之谓鬼骨肉毙于下阴为野土其气发扬于上为昭明焄蒿凄怆此百物之精也神之着也因物之精制为之极明命鬼神以为黔首则百众以畏万民以服
　　此言鬼神之所由名也阴言依荫于地中而为上壤也焄谓香臭也蒿谓气蒸出貌也凡众之生必有死死必归于土以其归也故谓之鬼骨肉既毙于下荫而为野土其气无所附丽则发散飞扬于上或为朗然而昭明或衮然而焄蒿或肃然而凄怆此百物之精爽所为而即神之显著也圣人因其精灵之不可掩者制为尊极之称而显命之曰鬼神以为民之法则故百众以此知畏万民以此知服也
　　圣人以是为未足也筑为宫室设为宗祧以别亲疏远迩教民反古复始不忘其所由生也众之服自此故听且速也
