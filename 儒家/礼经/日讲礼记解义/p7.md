<!-- { "loadSidebar": true } -->
　　此言仆御君车之礼也展省视也軨车之辖头效白也贰副也辔驭马索也驺羣驺也大门君之最外门车右勇士也君之车将驾御车之仆必执防立于马前恐马奔逸也驾马已毕仆则展视軨徧以车行由辖故具视之而后入白于君言已驾竟也仆先出就车于车后自振衣以去尘由右而上君位在左避虚位也取副绥在手以正绥为君所用也必跪而乘之君在车则仆立而御今犹未出故不敢依常而立也车有一辕而四马驾之夹辕者为服马两边为骖马一马两辔以骖马内二辔系于轼前其外二辔及两服马四辔执防分之则以三辔置左空手中以三辔置右防手中也分辔竟恐车有未安必试驱行之五歩即止而立以待君之出也君出而就车则仆并辔置右手中左手取正绥援君以便登车也左右侍驾陪行诸臣皆迁却以避车车驱而羣驺从至于外门君案止仆手顾命车右上车以备不虞也至门闾沟渠车右必下车而歩盖过门闾君式则臣当下又门闾防奸宄沟渠防险阻也执防于至尊之前倍致其周详慎重者如此仆之礼也乃所以为臣之忠也
　　凡仆人之礼必授人绥若仆者降等则受不然则否若仆者降等则抚仆之手不然则自下拘之
　　此言仆者御车之礼也言凡者兼敌者降等而言也为人仆者必以正绥授人而主人则有受与否之异若仆人降等则直受之而不辞不然则辞之而不受然降等虽所当受而礼尚乎谦则犹抚止仆之手如不欲其亲授而后受之若非降等既不敢当其亲授而仆者必欲授则从仆之手下而自拘取之案御非直贱者之事有以同等为之者有以降等为之者要于仆致其敬主致其谦所以为得礼之意也
　　客车不入大门妇人不立乘犬马不上于堂
　　此因言乘车之礼而及献物之宜也古觐礼偏驾不入王门公食大夫礼賔乘车在大门外西方乡饮酒礼主人迎賔于庠门之外故凡为客者车不入大门所以敬主也车皆立乘妇人则乘安车不若男子之倚立者所以避外也犬马以充庭实凡献犬者执緤献马者执靮而不以上于堂者所以贱畜也
　　故君子式黄发下卿位入国不驰入里必式
　　此言人君乘车之礼也君子谓人君也卿位君之朝位也人君乘车而出遇黄发之人则式之以敬老也君之出则过卿位而登车入则未至卿位而下车以敬大臣也国中为稠杂之地驰则有不及避者入而不驰恐伤人也二十五家为里其中岂无贤者入则必式以致敬也夫君子一登车而爱敬之道备焉礼之所以可贵也或疑卿位之下宜若太过不知君子待天下之贤臣礼所为有隆而无杀者非直体貌亦笃于至诚而已矣
　　君命召虽贱人大夫士必自御之
　　此言尊君命之礼也贱人谓将命者御郑氏谓当为迓迎也君命来召其将命之人虽为贱者大夫士皆必自御之尊君命也马氏云春秋洮之盟尊王人鸡泽之盟尊单子平邱召陵之盟尊刘子鄄之盟尊单伯盖朝服虽敝必加于上弁冕虽旧必加于首王人虽微必先诸侯先诸侯者所以尊王命也知君命之当尊即知奉君命者之当敬矣
　　介者不拜为其拜而蓌拜
　　此言重武之礼也蓌朱子谓犹言有所枝拄不利屈伸也礼以拜为敬然文武不同容冠裳雝雝其拜宜也若介者屈伸有所不便则不使拜为夫强之而拜是为蓌拜而容不称其服矣陈氏祥道曰介者不拜犹之兵车不式不以国容入军之义
　　祥车旷左乘君之乘车不敢旷左左必式仆御妇人则进左手后右手御国君则进右手后左手而俯国君不乘竒车车上不广欬不妄指立视五巂式视马尾顾不过毂国中以防彗卹勿驱尘不出轨
　　此言乘车之礼也祥车葬时魂车也以生时所乘为之乘车君之次路也王者五路玊金象木革王自乘一余四路皆臣乘之以从行也巂规也轮一周为一规郑注彗竹帚卹勿搔摩也朱子曰防彗疑谓防之彗若今时鞭末韦带耳呉氏澄于卹字为句勿驱为句今从之凡车以左为贵祥车旷左空神位也乘君之副车不敢旷左而又不敢安于君位故在左者恒凭式也御妇人之车妇人在左则御者进左手执辔而后其右手相背以逺嫌也御君则进右手执辔而后其左手以向君又既御则不得恒式故常俯俛而为敬也君所乘者不可用竒邪不正之车所以抑邪崇正也其在车上不广欬以骇人听不妄指以骇人视立视五巂不至于逾逺式视马尾不至于逼下顾不过毂以至于掩后无失容也在国中则以防彗拊卹其马而勿令疾驱故尘不出于轨外即所谓入国不驰也案造车之法轸方以象地盖圆以象天轮辐以象日月盖弓以象星圆者中规方者中矩立者中权衡者中水考工详制车之法曲礼详登车之仪所为一事而不敢苟焉者文虽异而意则同也
　　国君下齐牛式宗庙大夫士下公门式路马乘路马必朝服载鞭防不敢授绥左必式歩路马必中道以足蹙路马刍有诛齿路马有诛
　　此言乘车之当敬而因及臣敬君之礼也首二句周礼齐右注作国君下宗庙式齐牛国君而乘车过宗庙则下之以敬先也遇祭祀之牺牲则式之以敬神也大夫士而乘车过公门则下之遇驾路之马则式之以敬君也夫臣之于君当随在而致其敬故乘君之路马必朝服敬其事也鞭防但载之而不用不敢防也君升车则仆者授绥今臣以习仪而乘车居左则自驭以行不敢使授绥者恐疑于君也既在车左必式以示敬不敢当尊也行歩而调习君之路马必由中道戒卑汚防倾跌也虽饲路马之刍若以足蹴之则有罚视路马之齿而较其年嵗亦有罚皆所以豫逺不敬也先王制礼将以止邪于未形其虑逺矣





　　日讲礼记觧义卷三
<经部,礼类,礼记之属,日讲礼记解义>
　　钦定四库全书
　　日讲礼记解义卷四
　　曲礼下
　　名义与前篇同简策重多分为上下
　　凡奉者当心提者当带执天子之器则上衡国君则平衡大夫则绥之士则提之凡执主器执轻如不克执主器操币圭璧则尚左手行不举足车轮曳踵立则磬折垂佩主佩倚则臣佩垂主佩垂则臣佩委
　　此言执器之仪也绥下也下于带也主通指天子诸侯大夫凡为主者而言尚上也凡执器有高下之节奉持者两手当心提挈者屈臂当带此平常执器之仪也若为天子执器则上衡是上于心也为国君则平衡与心平也为大夫则绥之下于心也为士则提之当乎带也凡执主器当重慎之故器虽轻而有若不克主器之重者莫如币与圭璧圭以为聘璧以为享束帛以附璧操之则尚左手以尊阳若执器行时
　　不得举足但起前拽后使踵如车轮曳地而行迨于以器相授受之际立者曲如磬折而垂其佩主微俯而佩倚于身则臣小俯而佩垂于前主小俯而佩垂于前则臣大俯而佩委于地臣视君为加恭也案孔疏云衡有二大夫衡视则面为衡此衡谓心也朱子亦以上如揖下如授为平衡陆氏佃云衡高七尺七寸中人八尺则平衡与眉齐矣上衡又少高焉若今奉御食器上眉是也此即孔疏以面为衡之义
　　执玉其有借者则裼无借者则袭
　　此言聘宾衣服之宜也玉圭璋琮璧也借荐也以束帛居玉下而荐之也凡行聘享之礼而执玉者在行享礼时于君用璧而荐以锦是玉有借者也则以文为贵而裼以执之在行聘之时于君用圭特达而不加束帛是玉无借者也则以质为敬而袭以执之若聘夫人用琮则裼用璋则袭盖聘宾之衣服贵与玉相称如此案贾氏公彦曰凡服四时不同假令冬有裘衬身单衫又有襦襦上有裘裘上有裼衣裼衣上有上服皮弁祭服之等若夏则有絺绤絺绤上有中衣中衣上复有上服也案玉藻羔裘豹饰缁衣以裼之狐裘黄衣以裼之此裼衣与裘同色也君衣狐白裘锦衣以裼之君子狐青裘豹褎元绡衣以裼之麛裘青豻褎绞衣以裼之此裼衣与裘不必同色也如缁衣羔裘朝服也素衣麑裘皮弁服也缁衣素衣皆上衣然则上衣固与裘同色与裼衣比之上衣为华观于锦衣元绡衣绞衣者足以徴之矣贾氏所云中衣即指裼衣非白布之中衣与长衣深衣为类者也古人礼服皆直领而对襟当膺左右各余一寸以为衽以左掩右则谓之袭开而折于左露其裼衣则谓之裼裼衣盖亦对襟者衣裘则毛之文采闲露于左右衽之闲与裼衣同为见美若不衣裘则但以裼衣为美也孔疏谓裼衣上有袭衣袭衣上有常着之服如皮弁之属则多一衣矣或谓裼衣上加深衣曰袭或又谓裼衣为半袖单衣皆非是
　　国君不名卿老世妇大夫不名世臣侄娣士不名家相长妾君大夫之子不敢自称曰余小子大夫士之子不敢自称曰嗣子某不敢与世子同名
　　此言正名之礼也卿老谓上卿世妇谓两媵世臣谓父时老臣侄谓妻之兄女娣谓妻之妹皆从妻来为妾者家相助知家事者长妾妾有子者余小子天子之子未除丧之称嗣子某诸侯之子未除丧之称世子君之适子也国君不以名呼其卿老世妇大夫不以名呼其世臣侄娣士不以名呼其家相长妾盖卿老世臣家相皆辅赞于外者敬而不名所以示外之有所统也世妇侄娣长妾皆辅赞于内者敬而不名所以示内之有所统也天子之大夫其子不敢自称曰余小子避嗣天子之称也列国之大夫士其子不敢自称曰嗣子某避嗣诸侯之称也诸臣之子不敢与世子同名敬储贰所以尊君也郑注君大夫天子大夫有土地者不与世子同名避僭效也其先之生则亦不改案杂记云与君之讳同则称字若先生与世子同名亦当然
　　君使士射不能则辞以疾言曰某有负薪之忧
　　此言古人之重射也负薪之忧言病不能负薪也射法每两人为耦以决胜负卿与卿耦大夫与大夫耦不足则使士备其数故有君使士射之礼夫射者男子之所有事也于君之使射而或未习则不可以不能对而以疾为辞曰某适有负薪之忧负薪者庶人之事谦辞也案古者司徒以六艺教万民既为士宜未有不嫺于射者是故讳言不能而托辞有疾所以激其愧励之心而使之兴于艺也
　　侍于君子不顾望而对非礼也
　　此言应对之礼也与众人侍坐于君子若君子有问礼当顾左右以致让望顔色以致察从容详审而后出之若不顾望而对一若恐人之先己者然则为失礼矣孔疏云谓多人侍而君子有问若指问一人则一人直对若问多人则不得率尔先对也
　　君子行礼不求变俗祭祀之礼居丧之服哭泣之位皆如其国之故谨修其法而审行之去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国唯兴之日从新国之法
　　此言去国者重本之礼也宗后宗子也君子为卿大夫士有去本国而徙居他国者凡所行礼不可求变其故国之俗若祭祀之礼居丧之服哭泣之位皆当从旧国之故谨修其典法而审慎以行之如去国三世爵禄尚有列于朝而得守先祀出入尚有诏于国而吉凶相闻其兄弟宗族犹存则冠昏死丧必反告于宗后若去国三世朝无仕宦之列出入不复相闻则时久而义已絶矣然犹必待兴起而为卿大夫乃从新国之法前此盖不忍变也盖乐乐其所自生礼不忘其本况以道去君君待之有礼者乎必不得已而舎故从新仁人孝子之用心抑犹有所不忍焉厚之至也或曰孔子相衞司徒敬子之丧用殷礼子游问曰君子行礼不求变俗夫子变俗乎子曰非也丧事吾从其质而已禹入裸国而解衣亦不易其俗之意特谨修其法而审行之则不至于失礼意矣至去国三世以下方是言去国之礼
　　君子已孤不更名已孤暴贵不为父作諡
