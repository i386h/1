<!-- { "loadSidebar": true } -->
　　至于家入门左升自西阶殡东西面坐哭尽哀括发袒降堂东即位西乡哭成踊袭绖于序东绞带反位拜賔成踊送宾反位有宾后至者则拜之成踊送宾皆如初众主人兄弟皆出门出门哭止阖门相者告就次于又哭括发袒成踊于三哭犹括发袒成踊三日成服拜宾送宾皆如初
　　此言奔父丧至家之礼也成踊者每一踊有三跳凡三踊九跳乃谓之成也众主人谓诸子次中门外倚庐也奔父之丧自外而至于家入门之左升自西阶于殡之东西面坐哭尽哀即括发袒衣仍自西阶以降在于堂下之东即位西向哭而成踊袭衣加首绖于序墙之东绞所垂带复其先所即之位宾在则拜宾于其位而后成踊宾出则送宾于门外而复已位有宾从后至者则就宾位拜之及退而成踊出而送宾其节竝如初众主人兄弟皆出殡宫之门出门哭止阖门而礼毕以相礼者告则就次于明日又哭亦必括发袒衣成踊于眀日三哭犹必括发袒衣成踊至三日成服杖于序东凡拜宾送宾其节竝如初案礼为人子者升降不由阼阶今升自西阶以父母新死未忍异于生也亲始死笄纚小敛毕乃括发今即括发袒眀已经日也始死子位于牖东已殡位在堂下今降自西阶而即位堂下之东眀在殡后也既小敛带绖散麻三日乃绞垂此初至即绞不见尸柩也又哭三哭盖象大敛小敛时其未小敛而至与在家同
　　奔丧者非主人则主人为之拜宾送宾奔丧者自齐衰以下入门左中庭北面哭尽哀免麻于序东即位袒与主人哭成踊于又哭三哭皆免袒有宾则主人拜宾送宾丈夫妇人之待之也皆如朝夕哭位无变也
　　此言奔齐衰以下丧至家之礼也麻亦绖带也丈夫妇人主人主妇也凡奔丧者非主人而为其余之服属则宾虽为奔丧者始至而来主人必为之拜宾送宾是故奔丧者自齐衰以下于始至入门之左卽在中庭北面哭尽哀加免于首加麻于腰在序墙之东然后即位袒衣与主人哭成踊于眀日又哭于再眀日三哭皆免袒如始至之礼若有宾至则主人拜宾送宾而已不与至丈夫妇人待此奔丧者之至也其哭位皆如朝夕哭之时而位无变也按奔齐衰以下之丧但于中庭北面而哭眀不升自西阶殡东西面坐哭也免麻眀不括发袒而袭绖也即位袒眀不袒而即位也不拜宾送宾以其非主也男妇不变哭位以其非宾也郑氏注曰于宾客以哀变为敬此骨肉哀则自哀矣于此乃言待之眀奔丧者至三哭犹不以序入也
　　奔母之丧西面哭尽哀括发袒降堂东即位西乡哭成踊袭免绖于序东拜宾送宾皆如奔父之礼于又哭不括发
　　此言奔母丧至家之礼也不言入升堂之属者从上文也奔母之丧者于始至西面哭尽哀括发袒衣降于西阶在堂下之东即位西乡而哭成踊袭免绖于序之东凡拜宾送宾皆如奔父丧之礼惟于眀日又哭即不括发为轻于父也案奔母之丧小异于父者唯始至袭绖于序东即加免于又哭不括发耳其谓拜宾送宾皆如奔父之礼者乃指适子孔氏防曰若庶子则亦主人为之拜宾送宾
　　妇人奔丧升自东阶殡东西面坐哭尽哀东髽即位与主人拾踊
　　此言妇人奔丧至家之礼也妇人谓姑姊妹女子子也东阶谓闱门内东面之阶非阼阶也髽谓去纚而以发为大紒丧髻也拾更也妇人奔丧者始至由闱门而入升自东面之阶位于殡东西面而坐哭尽哀于东序去纚大紒而髽乃即位与主人更踊以其自外来故宾礼之也方氏慤曰妇人质弱不胜事故其礼略于男子郑注髽于东序不髽于房变于在室者也
　　奔丧者不及殡先之墓北面坐哭尽哀主人之待之也即位于墓左妇人墓右成踊尽哀括发东即主人位绖绞带哭成踊拜宾反位成踊相者告事毕
　　此言奔丧不及殡而先之墓之礼也奔丧者若于葬后乃至而不及殡则先之墓所北面而坐哭尽哀在家之主人之待之也即位于墓之左妇人于墓之右成踊尽哀奔丧者括发于东偏即主人之位加绖而绞带哭成踊于拜宾复反位成踊相礼者于是乎告事毕则之墓之事毕矣案主人妇人当谓众子妇之之摄主者即主人位则嫡子归而为主也孔氏防曰此奔丧者是适子非适子则不拜宾
　　遂冠归入门左北面哭尽哀括发袒成踊东即位拜宾成踊宾出主人拜送有宾后至者则拜之成踊送宾如初众主人兄弟皆出门出门哭止相者告就次于又哭括发成踊于三哭犹括发成踊三日成服于五哭相者告事毕
　　此言奔丧不及殡自墓而归之礼也冠素委貌遂冠而归者不可以括发行于道路也门殡宫门墓事毕遂冠其首以归入殡宫之门左北面哭尽哀括发袒衣而成踊于东即位拜宾而成踊宾出主人复拜送有宾从后而至者则拜之成踊与送宾之礼竝如初其时众主人兄弟皆出门出门而哭止相礼者于是乎告就次于明日又哭括发成踊于再眀日三哭犹括发成踊三日而成服至五哭后相礼者于是乎告事毕则奔丧之事毕矣郑氏注曰此谓既期乃后归至者其未期犹朝夕哭不止于五哭孔氏防曰初至象始死为一哭眀日象小敛为二哭又眀日象大敛为三哭又眀日成服为四哭又眀日为五哭皆数朝哭不数夕哭故为五也于五哭后告事毕眀是既期以后朔望朝哭而已
　　为母所以异于父者壹括发其余免以终事他如奔父之礼
　　此言奔母丧不及殡之礼也为母所以稍异于父者唯壹括发其余皆免以终事于礼为杀余悉如奔父之礼郑注曰壹括发谓归入门哭时盖及殡不及殡皆然也
　　齐衰以下不及殡先之墓西面哭尽哀免麻于东方即位与主人哭成踊袭有宾则主人拜宾送宾宾有后至者拜之如初相者告事毕遂冠归入门左北面哭尽哀免袒成踊东即位拜宾成踊宾出主人拜送于又哭免袒成踊于三哭犹免袒成踊三日成服于五哭相者告事毕
　　此言奔齐衰以下之丧不及殡之墓而归之礼也西面哭不北面者亦统于主人也齐衰以下之丧若于葬后乃至而不及殡则先之墓所西面哭尽哀加免于首加麻于身在东方即位与丧之主人哭而成踊袭其衣有宾至则主人为之拜宾送宾宾有从后至者亦主人拜之如初相礼者于是乎告事毕则之墓之事毕矣遂冠其首以归入于门之左北面哭尽哀加免而袒衣成踊于东方即位主人为之拜宾奔丧者于其时成踊宾出则主人为之拜送于眀日又哭加免而袒衣成踊于再明日三哭犹加免而袒衣成踊三日而成服至五哭后相礼者于是乎告事毕则奔丧之事毕矣案齐衰以下有大功小功缌麻日月多少不同若不及殡奔在五月之外者大功以上免麻于东方三日成服小功缌麻则否以小功以下不税故也盖小功惟未满五月缌麻惟未满三月乃亦得三日成服耳郑氏注曰为父于又哭括发而不袒此又哭三哭皆言袒袒衍字也
　　闻丧不得奔丧哭尽哀问故又哭尽哀乃为位括发袒成踊袭绖绞带即位拜宾反位成踊宾出主人拜送于门外反位若有宾后至者拜之成踊送宾如初于又哭括发袒成踊于三哭犹括发袒成踊三日成服于五哭拜宾送宾如初
　　此申言成服而后行之礼也若闻父母之丧以有事不得奔丧则于始闻时哭尽哀既而问其死之故又哭尽哀乃为朝夕哭之位括发而袒衣成踊袭衣着首绖而绞带之垂即东方之位然后就拜宾反位而成踊宾出则主人拜送于门外复反其位若有宾从后至者其拜之成踊及送宾之礼如初于眀日又哭括发而袒衣成踊于眀日三哭犹括发而袒衣成踊三日而成服至于五哭其拜宾送宾之礼如初案为位于外之礼与奔丧至家之礼略同士丧礼云小敛乃绖今于闻丧之日即绖者孔氏防曰以赴者至已逾日节也
　　若除丧而后归则之墓哭成踊东括发袒绖拜宾成踊送宾反位又哭尽哀遂除于家不哭主人之待之也无变于服与之哭不踊
　　此言除服以后奔父母丧之礼也除丧谓父丧三年母丧期年之后也若人子不得已直至除丧而后归则先之于墓北面哭成踊东即主人位括发袒衣加绖就拜賔而成踊既送宾则反其位又哭尽哀服遂就墓上而除至于家不哭当之墓时其在家主人之待之也无变于平常所着之服但与奔者哭而不踊皆以时已过礼从而杀也
　　自齐衰以下所以异者免麻
　　此言齐衰以下于除服后奔丧之礼也自齐衰以下除丧而后归之礼所以异于斩衰者唯首免腰麻绖而不括发余则皆同案为母壹括发齐衰已下不括发以渐而杀
　　凡为位非亲丧齐衰以下皆即位哭尽哀而东免绖即位袒成踊袭拜賔反位哭成踊送賔反位相者告就次三日五哭卒主人出送宾众主人兄弟皆出门哭止相者告事毕成服拜宾若所为位家逺则成服而往此言闻诸父兄弟死于异国之礼也三日五哭谓初闻丧与眀日又眀日之朝夕哭通计为五也卒止也凡闻丧而为位以哭者其非父母之丧自齐衰而至缌麻皆即位哭尽哀而之东加免于首加绖于腰即位袒衣而成踊袭衣就拜宾反其位哭成踊既送宾复反其位相礼者告以就次则三日为五哭而遂止由是宾出则主人出送宾于众主人兄弟皆出门哭乃止相礼者于是乎告以事毕则为位之事毕矣既成服后有宾至亦拜宾若所为位者之家道逺则成服而后往近则不忍待也案此言主人者或以亲或以长而应主其人之丧者也告就次者闻丧不入内虽一夕必有次也首言非亲丧者若亲丧在外则无逺近闻而奔不暇为位以哭也旧说此以私事出未奔者果尔则在他国不应有众主人兄弟故复迁就其说谓既奔丧至家则丧家之主人为之拜宾送賔众主人亦谓在丧家者竝属强说也
　　齐衰望乡而哭大功望门而哭小功至门而哭缌麻即位而哭
　　此因父母丧望国竟哭而推言之也奔丧者于齐衰则望见其乡而哭大功则望见其门而哭小功则至门而哭缌麻则即位而哭亲防逺近之差也孔氏防曰杂记大功望乡而哭谓本齐衰者降服大功
　　哭父之党于庙母妻之党于寝师于庙门外朋友于寝门外所识于野张帷或曰母之党于庙凡为位不奠此推言哭五服以外之礼也党谓族类无服者或曰母之党于庙今本逸人于无服之丧闻必为之一哭而所在各异如哭父之党则于庙母与妻之党则于寝师则于庙门之外朋友则于寝门之外所识则于野张帷而不设位或曰母之党亦于庙凡为位者皆不致奠以其精神不在乎是也案母之党皇氏云母存则哭于寝母亡则哭于庙
　　哭天子九诸侯七卿大夫五士三大夫哭诸侯不敢拜宾诸臣在他国为位而哭不敢拜宾与诸侯为兄弟亦为位而哭凡为位者壹袒
　　此言闻主丧未奔而为位以哭之礼也九九哭也臣闻君丧未奔必为位而哭而日数各异哭天子则九于诸侯则七卿大夫则五士则三若大夫哭诸侯不敢拜宾避嗣君也诸臣使在他国闻丧为位而哭亦不敢拜賔与诸侯异姓之婚姻又在他国闻丧亦为位而哭凡为位者皆不过壹袒案大夫哭诸侯郑注谓是旧君于义未恐如诸侯在外而薨世子国卿出迎丧诸臣次于公宫以哭异国聘臣或过賔来唁不敢拜宾也与诸侯为兄弟谓是异姓若同姓五服之内则服斩壹袒谓为位之日父母之丧自若三也
　　所识者吊先哭于家而后之墓皆为之成踊从主人北面而踊
　　此言奔吊所知之礼也从主人而踊拾踊也所相识者死吊于葬后必先哭于其家而后往于墓哭皆为之成踊主人在墓左西向吊者北面主人先踊乃从之而踊案孔疏吊其家乃往墓统于主人陈氏澔曰所识已葬矣而吊之必先哭于其家者情虽由于死者礼则由于生者故也
