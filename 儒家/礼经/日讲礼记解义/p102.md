<!-- { "loadSidebar": true } -->
　　此言大臣之当敬慎迩臣亦所以敬大臣也叶公楚叶县尹沈诸梁字子髙僭称公临死遗书曰顾命嬖御人幸妾也嬖御士幸臣也子曰王者之臣有大臣迩臣逺臣三者而大臣为尤重若大臣不见亲信则无以行君之令致之于下而百姓不寜盖实意衰虚文胜则忠敬不足而富贵已过也于是大臣失职而迩臣乃得朋比以行其奸矣故大臣者国之政令存焉不可以不敬也是民之所望以为表也迩臣者君之好恶系焉不可以不慎也是民之所从以为道也惟人君毋以小而谋大毋以逺而言近毋以内而图外则大臣不至于怨迩臣不至于疾而逺臣不至于蔽矣叶公之顾命曰毋以小臣之谋而败大臣所作之事毋以嬖妾之宠而疾恶庄正之后毋以嬖臣之谗而疾恶庄正之士之为大夫卿士者审此而君天下者之所以待其臣益可知矣
　　子曰大人不亲其所贤而信其所贱民是以亲失而教是以烦诗云彼求我则如不我得执我仇仇亦不我力君陈曰未见圣若已弗克见既见圣亦不克由圣此言贤之当亲也诗小雅正月之篇君陈周书篇名子曰为大人者当同民好恶则于所贤者亲之信之于所贱者逺之可也如不能亲其所贤而转信其所贱民是以于所当亲者而胥失之即加之教令而是以徒烦诗云彼始而求我以为法则惟恐我之不得既而不合则空执留之视如仇仇然而不于我乎用力君陈曰人当未见圣惟恐已有不能见及既见以后而亦终不能用圣此皆不亲贤之证也案言贤不言贵言贱不言不肖互见也信其所贱如所谓贱妨贵小加大者也
　　子曰小人溺于水君子溺于口大人溺于民皆在其所防也夫水近于人而溺人徳易狎而难亲也易以溺人口费而烦易出难悔易以溺人夫民闭于人而有鄙心可敬不可慢易以溺人故君子不可以不慎也大甲曰毋越厥命以自覆也若虞机张往省括于度则释兑命曰惟口起羞惟甲胄起兵惟衣裳在笥惟干戈省厥躬大甲曰天作孽可违也自作孽不可以逭尹吉曰惟尹躬天见于西邑夏自周有终相亦惟终
　　此言人情常溺于所防君子当重以为戒也小人民也君子士大夫也大人天子诸侯也溺者覆没而不能出之意徳水之性也闭犹蔽也谓蔽于人情也末句君子通上下而言大甲伊尹告大甲之篇虞虞人也机弩牙也括矢末衔防也法法度射者之所准望也释也兑命商书傅説告髙宗之中篇兵书作戎孽灾逭逃也天当作先夏都安邑在亳西故曰西邑夏周忠信也子曰人情每困于所溺如小人则溺于水君子则溺于口大人则溺于民皆在其所易而防之也夫水本近于人而反溺人者以其徳虽易狎而实难亲也故易以溺人口若辞之费则必听之烦易于一出而难于追悔故易以溺人夫民为至愚蔽于人而有鄙心抚之则后虐之则雠可畏敬而不可侮慢故易以溺人君子之防此皆不可以不慎也大甲曰毋慎越厥命以自取覆亡也当如虞人弩机既张必往察其括之合于法度则説命曰唯口以出辞轻则起羞惟甲胄以卫身轻用则起戎惟衣裳以命有徳宜在笥而戒轻与惟干戈以讨有罪宜省厥躬而戒轻动大甲又曰天作之孽可脩徳而违也若自作之孽则不可以逭尹吉曰惟尹躬先见于西邑之夏先王以忠信有终故其辅相亦能有终也书所告戒深切着明若此庸可以有所防乎
　　子曰民以君为心君以民为体心庄则体舒心肃则容敬心好之身必安之君好之民必欲之心以体全亦以体伤君以民存亦以民亡诗云昔吾有先正其言明且清国家以寜都邑以成庶民以生谁能秉国成不自为正卒劳百姓君雅曰夏日暑雨小民惟曰怨资冬祈寒小民亦惟曰怨
　　此言君民一体之义也庶民以生上五句为逸诗下五句见小雅节南山篇无能字成平也正诗作政雅书作牙君雅周书篇名今书无曰字资书作咨祈书作祁大也末句怨下脱咨字子曰君之与民分悬而谊切民以君为心君以民为体实有分之而无可分者心庄则其体自舒心肃则其容自敬心好之则身必安之君好之则民必欲之心以体而全亦以体而伤君以民而存亦以民而亡为君者得不惕然而知所戒乎诗云昔我有先为人上者其教令之言分明而洁清此国家所以寜都邑所以成庶民所以生至于后世谁实秉国之成乃不自为政而信任羣小终以劳苦百姓也君雅曰当夏日而暑雨小民既惟曰怨咨至冬而祈寒小民亦惟曰怨咨此皆以民为体之意也案心附乎体而君附乎民故体病而心危民困而君亦殆矣记礼者此言与载舟覆舟之论相似为民上者所宜深念也
　　子曰下之事上也身不正言不信则义不壹行无类也子曰言有物而行有格也是以生则不可夺志死则不可夺名故君子多闻质而守之多志质而亲之精知畧而行之君陈曰出入自尔师虞庶言同诗云淑人君子其仪一也
　　此言事君莫重于言行当务学以为之本也物事验也格旧法也志记畧约师众也诗曹风鸤鸠篇也诗作兮子曰下之事上也言与行其大端矣若身不正言不信则是义不协于壹而行不比于类也子曰惟信其言言必当理而有物惟正其身行不逾矩而有格也是以矢此于终身生则不可夺志而死则不可夺名然其初未有不本于学者故君子既多所闻必质正焉而慎择以守之既多所志必质正焉而慎取以亲之由是精知其理求至约者而执要以行之夫然故言立行脩而有以为事君之本也君陈曰谋政事者当出入反覆与众相虞度以观庶言之同否此质而守质而亲之意也诗云惟淑人君子其仪无不一此言有物行有格之意也案言有物则可措诸事行有格则匪正者不得而干之事上之法无逾于此
　　子曰唯君子能好其正小人毒其正故君子之朋友有乡其恶有方是故迩者不惑而逺者不疑也诗云君子好仇
　　此言君子能明好恶以化民也正吕氏读如字旧读为匹非毒犹害也乡读曰向亦方也诗周南闗雎之篇仇诗作逑好仇善匹也子曰人情莫不好善而恶恶而能尽理者或鲜焉唯君子能以人之同乎已而好其正小人则以人之异乎已而毒其正故君子交必以类而朋友有乡其所恶者亦有方好恶归于一定是故迩于我者不惑而逺于我者不疑也诗云君子有良善之仇匹此之谓也案君子好其正则徳业相资小人毒其正岂惟恶之或且从而戕贼之矣盖义利公私往往相反也
　　子曰轻絶贫贱而重絶富贵则好贤不坚而恶恶不着也人虽曰不利吾不信也诗云朋友攸摄摄以威仪此申言好恶之不可不明也轻犹易也重犹难也诗大雅既醉之篇子曰交友惟以义而不以利故友之可交者必以其贤可絶者必以其恶若轻絶贫贱而重絶富贵则是好贤不坚而恶恶不着也亦势利之交而已虽曰不志于利吾不信也诗云朋友相检摄惟在于威仪此以见交不繋乎富贵贫贱也案好恶果极其诚则贤虽贫贱在所当亲恶虽富贵在所当逺但视其人之贤否而我无与焉斯可以言君子之交矣
　　子曰私惠不归徳君子不自留焉诗云人之好我示我周行
　　此言君子不屑于非道之交也诗小雅鹿鸣之篇周行大道也子曰辞受取与之际宜酌乎道义之公若人有私惠于我而不归本于正理则君子必不自留焉诗云人之好我者唯在示我以大道也案私惠不自留如孟子不为货取之类吕氏大临曰此言君子所好既不容私亦不欲人之私好于我也
　　子曰苟有车必见其轼苟有衣必见其敝人苟或言之必闻其声苟或行之必见其成覃曰服之无射此言人当谨于言行之实也苟诚也轼车所慿以为礼者敝壊也覃诗周南篇名射诗作斁厌也子曰惟诚于中者必形于外故苟有车则乗之而人见其轼苟有衣则服之而人见其敝其于言行亦然苟或言之则必闻其言之声苟或行之则必见其行之成君子可无其实哉覃之诗曰唯实有是服乃可服之而不厌此即必见其敝之意也
　　子曰言从而行之则言不可饰也行从而言之则行不可饰也故君子寡言而行以成其信则民不得大其羙而小其恶诗云白圭之玷尚可磨也斯言之玷不可为也小雅曰允也君子展也大成君奭曰在昔上帝周田观文王之徳其集大命于厥躬
　　此言君子言行相顾而化民以诚也寡旧读为顾今如字诗大雅抑之篇玷缺也小雅车攻之篇允信展诚也允也之也诗作矣君奭周书篇名周公以告召公奭者周田观书作割申劝文书作寜子曰言行有交相为用者是以言非苟言将从而行之则言不可以致饰也行非妄行将从而言之则行不可以致饰也故君子务寡其言而力行以成其信则民皆知以诚相尚不得大其羙以要誉而小其恶以饰非诗云白圭之有玷尚属可磨若斯言之有玷即不可为此即寡言之意也小雅曰信矣其为君子诚矣其为大成此即成信之意也君奭曰上帝降割罚于殷而申重奬劝文王之徳因集大命于其身使有天下此即言行不饰实有此徳足以得民心而凝帝命之意也
　　子曰南人有言曰人而无恒不可以为卜筮古之遗言与龟筮犹不能知也而况于人乎诗云我龟既厌不我告犹兑命曰爵无及恶徳民立而正事纯而祭祀是为不敬事烦则乱事神则难易曰不恒其徳或承之羞恒其徳侦妇人吉夫子凶
　　此甚言无恒之不可也论语言不可以作巫医是为巫为医此言为卜筮乃是求占于卜筮也诗小雅小旻之篇犹谋也兑命所引有误当依书今文易恒卦三五爻辞承进也侦易作贞子曰恒者徳之固也南国之人有言曰人而无恒不可以求占于卜筮此其为古之遗言与夫先知莫如龟筮若无恒之人变怪莫测虽龟筮犹不能知也况于人而能知之乎诗云若卜筮烦数则龟亦厌之不复告以所谋之吉凶矣説命曰爵罔及于恶徳惟厥攸居政事惟醇黩于祭祀时谓弗钦以礼烦则乱而事神则难故也易曰不能恒乆其徳或至承之以羞即恒其徳矣而自以为正而固守之在妇人之从夫者为吉夫子制义而以从妇为恒则凶矣案君子之进徳脩业未有不恒而能有成者夫子思见有恒诚以非此则无以立本也

　　日讲礼记解义卷五十八
<经部,礼类,礼记之属,日讲礼记解义>
　　钦定四库全书
　　日讲礼记解义卷五十九
　　奔丧
　　奔丧者以其居于他国闻丧奔赴也汉书艺文志云得古礼五十七篇于鲁淹中其十七篇与今仪礼正同此奔丧礼在十七篇外故谓之逸礼
　　奔丧之礼始闻亲丧以哭答使者尽哀问故又哭尽哀遂行日行百里不以夜行唯父母之丧见星而行见星而舍若未得行则成服而后行过国至竟哭尽哀而止哭辟市朝望其国竟哭
　　此言始闻丧而奔赴之礼也亲丧通五服之亲而言舍止息也未得行如奉君命而使事未竟之类过国他国也其国本国也辟市朝为惊众也人在他国于是乎有奔丧之礼当其始闻亲丧则惊怛之甚以哭答来赴之使者而尽哀既而问其死之故则又哭尽哀不为位而遂行日行至百里而不以夜行唯闻父
　　母之丧则哀痛迫切视凡丧为尤甚见星而即行见星而始舍若于事势未得行则成丧服俟得行而后行过国至竟则哭尽哀而止哭所避者市朝望见其国之竟则哭黄氏干行曰无私恩非孝子也无公义非忠臣也君子不以私害公不以家事辞王事故奔丧之礼未得行则成服而后行斯忠孝所以两尽也
