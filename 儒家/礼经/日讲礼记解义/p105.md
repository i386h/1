<!-- { "loadSidebar": true } -->
　　麻之有本者变三年之葛既练遇麻断本者于免绖之既免去绖每可以绖必绖既绖则去之
　　此申上文大功小功变与无变之义也本谓麻之根也有本者谓大功以上其绖带留麻根为之断犹去也三年之葛虽不为轻服而变然如遇大功以上之初丧其麻带皆不絶本者则又得以变三年之练葛盖麻至有本而重于葛也否则麻非有本即亲丧既练之后遇小功以下丧澡麻断本者皆不为之变但于当免亦以小功以下之绖加之既免而去绖每当敛殡可绖之时必皆为加绖既绖则脱去之郑氏注曰缘练无首绖于有事则免绖如其伦免无不绖绖有不免其无事则自若练服也
　　小功不易丧之练冠如免则绖其缌小功之绖因其初葛带缌之麻不变小功之葛小功之麻不变大功之葛以有本为税
　　此承上而申言麻葛之变与无变也税亦变易也既练而免绖者非谓练冠之可易凡遇小功以下丧不变三年既练之冠如其当免则首暂绖其缌与小功之绖而要自因其三年之葛带凡本服轻者虽缌之麻亦不变小功之葛小功之麻亦不变大功之葛况以缌小功之麻而得变三年之葛带哉是麻惟有本者得变而税愈以明矣郑氏注曰小功以下之麻虽与上葛同犹不变也此要其麻有本者乃变上耳
　　殇长中变三年之葛终殇之月筭而反三年之葛是非重麻为其无卒哭之税下殇则否
　　此又承上而言麻葛偶变之义也殇长中谓本服大功降而为殇者男子为之小功妇人则长殇小功中殇缌麻筭数也亦有以无本之麻而变三年之葛者如殇之长中服小功缌乃得变三年之葛着此殇服之麻终其小功五月缌三月之数而后还服三年之葛是非重此麻也以殇服由重降轻其礼质畧自初死服麻以后无卒哭税麻服葛之节故特得变之若下殇则年益幼服皆缌麻自不得变三年之葛矣案此为麻葛轻重之权虽偶变而其义仍同于不变也
　　君为天子三年夫人如外宗之为君也世子不为天子服
　　此言诸侯之国上为天子之礼也君谓诸侯夫人谓诸侯之夫人外宗谓外亲之妇世子谓诸侯之适子诸侯各君其国而于天子则为臣故为服斩衰三年其夫人则服期一如诸侯外宗之妇为其君期也世子有继世之道则逺嫌而不为天子服但如畿外之民而已熊氏曰外宗有三卿大夫之妻一也君之姑姊妹之女舅之女从母之女二也此外宗是诸侯外亲之妇若姑之子妇从母之子妇其夫是君之外亲为君服斩其妇亦名外宗为君服期是三也
　　君所主夫人妻大子适妇
　　此言君重正适之义也夫人妻谓夫人为君适妻者大子即世子其妻为适妇诸侯于天子为臣在一国则仍为君而尊无与敌君所自主其丧者惟为夫人妻与大子与适妇而已以三者皆正适故也案人君于宫阃之地其情易溺故主丧唯适谨私也推此则必无以妾为妻以嬖夺适之患矣
　　大夫之适子为君夫人大子如士服
　　此言大夫适子所宜服之礼也大夫之适子为其君与夫人及大子一如士之服士盖为国君斩为小君大子期也案大夫不继世其子无嫌故大夫之适子与君世子之礼不同
　　君之母非夫人则羣臣无服唯近臣及仆骖乘从服唯君所服服也
　　此言臣专为君适母服之礼也近臣阍寺之属仆御车者骖乗车右也君之母为适夫人臣当服期若非夫人则羣臣无服唯近臣及仆与骖乘者随君之服唯君服缌故亦服缌也案仪礼丧服篇庶子为父后者为其母缌臣服则未之闻故不与诸贱臣等
　　公为卿大夫锡衰以居出亦如之当事则弁绖大夫相为亦然为其妻往则服之出则否
　　此言君为臣服之礼也公即君也锡衰之布以缌布而加灰澡治之使之滑易弁绖制如爵弁素为之加环绖其上公为其卿大夫成服之后身着锡衰以居而首则皮弁虽以他事出而非至丧所亦如之若当敛殡等事则锡衰而加弁绖大夫之相为其服亦然至君于卿大夫之妻及卿大夫相为其妻则但于往临其丧身着锡衰或以他事出则否朱子曰看古礼君于大夫小敛往焉于士既殡往焉何其诚爱之至古之君臣所以事事做得成缘是亲爱一体
　　凡见人无免绖虽朝于君无免绖唯公门有税齐衰传曰君子不夺人之丧亦不可夺丧也
　　此言居丧无免绖之礼也免如字释也税同脱凡往见于人无免绖者虽朝于君亦无免绖者唯入公门有脱去齐衰之时而绖犹不去皆以绖重故也传曰君子不夺人居丧之情所以君许臣着绖亦不可自夺其居丧之情所以得着绖见君也案注疏齐衰谓不杖齐衰也若杖齐衰及斩衰虽入公门衰亦不税也
　　传曰罪多而刑五丧多而服五上附下附列也
　　此言丧服相为附比之义也列谓等列相似传曰刑所以治罪罪虽多要不出乎墨劓剕宫大辟五者之刑服所以哀丧丧虽多要不出乎斩衰齐衰大功小功缌麻五者之服先王之制如此者以有上附下附之等列重者附于上轻者附于下故五刑五服足以该之也案吕刑曰上下比罪即此所谓列也以列相比是例所由起矣
　　闲传
　　闲读如字以丧服之闲轻重各有所宜记者分别而记之故曰闲传先王制礼于凡容体声音言语饮食居处衣服悉因其自然之哀而为之明其分限所谓亲亲之杀礼所生者此也
　　斩衰何以服苴苴恶貌也所以首其内而见诸外也斩衰貌若苴齐衰貌若枲大功貌若止小功缌麻容貌可也此哀之于容体者也
　　此言居丧者容貌之异也斩衰服苴谓衰裳绖杖皆苴为之杖则竹为之状类苴故名苴杖苴色苍黑故曰恶貌首者标表之义枲色亦苍黑而浅止谓不动于喜乐之事容貌貌有容色也容体仪容身体也斩衰之绖杖何以竝服苴色以苴色黎黒为惨恶之貌也盖人子至痛内结必形色外章因服苴以表之所以表其内而见诸外也惟内外相称故斩衰服苴其貌之深黒亦若苴齐衰之绖用枲其貌之枯黯亦若枲大功之貌虽不至如苴枲然亦若有所止而不过小功缌麻虽为容貌如平常焉可也此皆以哀之在心者有重轻故于容体者然也案五服皆麻之所为苴为有子麻枲为牡麻功乃麻之精而致者缌则其细如丝所谓服麤者为亲服精者为疏也
　　斩衰之哭若往而不反齐衰之哭若往而反大功之哭三曲而偯小功缌麻哀容可也此哀之于声音者也此言居丧者声音之异也偯余声委曲也斩衰之哭气絶而不复续则若往而不反齐衰之哭气絶而微续则若往而反大功之哭声不质直而稍文则三折而余声委曲小功缌麻虽哀声从容焉可也此哀之于声音者也案孝经言丧亲曰哭不偯故三曲而偯于大功言之
　　斩衰唯而不对齐衰对而不言大功言而不议小功缌麻议而不及乐此哀之于言语者也
　　此言居丧者言语之异也唯应辞也不对不答人言也不言不先言也不议不泛论事也斩衰有应辞而无答辞齐衰则有答辞而无敢自言大功则可以言而不泛论他事小功缌麻可以泛论而但不及于欢乐此哀之于言语者也案杂记曰三年之丧对而不问谓在丧稍久故对也杂记又曰齐衰之丧言而不语彼谓言言已事为人説为语与此言异也
　　斩衰三日不食齐衰二日不食大功三不食小功缌麻再不食士与敛焉则壹不食故父母之丧既殡食粥朝一溢米莫一溢米齐衰之丧疏食水饮不食菜果大功之丧不食醯酱小功缌麻不饮醴酒此哀之于饮食者也
　　此言居丧者饮食之异也三不食谓日有半也满手曰溢疏食粗饭也斩衰当未殡以前如不欲生三日之内不食齐衰则二日不食大功则三次不食小功缌麻则再不食若士之丧士是敛既与敛焉则壹不食故父母之丧必既殡然后食粥朝止于一溢米莫止于一溢米齐衰之丧则疏食水饮而不食菜果大功之丧则不食醯醤小功缌麻则不醴酒此哀之于饮食者也吴氏澄曰五服皆同姓之骨肉哀其死而不食者恩也士乃异姓之朋友与敛其尸而感哀情亦废一食者义也案丧大记云期之丧三不食当是义服齐衰此云二日不食是正服齐衰也大记又云五月三月之丧壹不食再不食则壹不食谓缌麻再不食谓小功
　　父母之丧既虞卒哭疏食水饮不食菜果期而小祥食菜果又期而大祥食醯酱中月而禫禫而饮醴酒始饮酒者先饮醴酒始食肉者先食干肉
　　此终言亲丧饮食之节也中月间一月也父母之丧既虞卒哭而后则疏食水饮而不食菜果期而小祥乃食菜果又期而大祥乃食醯酱大祥在二十五月又中间一月二十七月而禫禫而得饮醴酒凡始饮酒者必先饮醴酒始食肉者必先食干肉不忍遽御醇厚之味也孔疏云大祥食醯酱则小祥食菜果之时但用盐酪也不能食者得用醯酱醴酒味薄干肉又澁所以先饮食之
　　父母之丧居倚庐寝苫枕块不説绖带齐衰之丧居垩室芐翦不纳大功之丧寝有席小功缌麻牀可也此哀之于居处者也
　　此言居丧者居处之异也倚庐于中门外东墙下倚木为庐也垩室在中门外屋下垒墼为之不涂塈也芐蒲可为席者但翦头为之不编纳其头而藏于内也父母之丧居于倚庐所寝则苫所枕则块身不脱去绖带齐衰之丧居于垩室所用之芐但翦之使齐而不加编纳大功之丧则寝可用席小功缌麻虽用牀可也此哀之于居处者也孔氏疏曰亦有斩衰不居倚庐者杂记云大夫居庐士居垩室是士服斩衰而居垩室也齐衰亦有不居垩室者丧服小记云父不为众子次于外注云自若居寝是也吴氏澄曰士斩衰不居倚庐乃臣为君服父为众子齐衰不居垩室乃尊者为卑者服也
　　父母之丧既虞卒哭柱楣翦屏芐翦不纳期而小祥居垩室寝有席又期而大祥居复寝中月而禫禫而牀此终言亲丧居处之节也父母之丧既虞卒哭而后则柱其庐闲之楣翦其庐旁尔厢屏之草所用之芐但翦之使齐而不加编纳期而小祥居于垩室寝可有席又期而大祥则居复其寝更间一月而禫禫则有牀而居处如故矣朱子曰柱音知主反似是从手不从木也盖始者戸北向用草为屏不翦其余至是改而西向乃翦其余草始者无柱与楣檐着于地至是乃施短柱及楣以拄其楣架起其檐令稍髙而下可作戸也
　　斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之于衣服者也
　　此言居丧者衣服之异也八十缕为一升事煑治也缌麻是熟缕生布若有事其布则为锡衰矣斩衰之缕正服止于三升齐衰则降服四升正服五升义服六升大功则降服七升正服八升义服九升小功则降服十升正服十一升义服十二升若缌麻降正义服竝用十五升去其半先煑治其缕织成而不复洗治其布曰缌此哀之于衣服者也贾氏公彦曰吉服所以表徳凶服所以表哀徳有髙下章有升降哀有深浅布有精麤案斩衰义服三升半不言者省文也缌麻用朝服十五升之半止有六百缕服降于小功而布反拟于大功恐是以熟缕为异也
　　斩衰三升既虞卒哭受以成布六升冠七升为母疏衰四升受以成布七升冠八升去麻服葛葛带三重期而小祥练冠縓縁要绖不除男子除乎首妇人除乎带男子何为除乎首也妇人何为除乎带也男子重首妇人重带除服者先重者易服者易轻者又期而大祥素缟麻衣中月而禫禫而纤无所不佩
