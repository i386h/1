<!-- { "loadSidebar": true } -->
　　此言泲酒之事也缩泲也泲去其滓也酌斟酌谓行酒也明酌者事酒之上也其色清明故谓之明酌醆酒盎齐也涗亦泲也清谓清酒也献郑读为莎今如字汁献即郁齐也汁言其物献言其事泽读为醳旧醳之酒谓昔酒也醴齐乃酒之浊者必泲之而后可酌故用茅承借而泲之先用明酌以和之也醆酒差清欲泲之则先和以清酒不用茅也汁献有香气欲泲之则先和以醆酒不用明酌也夫齐鬯不同所和亦异皆泲酒之法当然若今时明酌清酒与醆酒泲之以旧醳之酒也盖三酒之泲乃古者天子诸侯之礼因后世已不能知故就所知而晓之如此
　　祭有祈焉有报焉有由辟焉
　　此言祭礼之大凡也由用也辟除也郑注辟读为弭先王制为祭礼有求于神而祈焉有答于神而报焉有祷于神而由辟焉皆所以为民也方氏慤曰祈者若噫嘻祈谷于上帝载芟之祈社稷是也报者若丰年之秋冬报良耜之秋报社稷是也辟者若月令之磔攘开冰而用桃弧棘矢以辟去不祥之类是也
　　齐之也以阴幽思也故君子三日齐必见其所祭者此言齐用元服之义也将祭而齐衣冠皆用元者所以致其阴幽之思也盖鬼神为阴幽之义而元为阴幽之色惟思之之至而鬼神将通之故君子三日致齐必见其所祭者陆氏佃曰此篇始言贵诚之意故以齐终也

　　日讲礼记解义卷二十九
<经部,礼类,礼记之属,日讲礼记解义>
　　钦定四库全书
　　日讲礼记解义卷三十
　　内则
　　则法也疏谓闺门之内轨仪可则故名朱子曰此古学校教民之书盖古经也
　　后王命宰降徳于众兆民
　　此言内则之所由始盖一篇之纲也后王谓天子降下也宰六卿之长徳谓徳教推所得以为教也万亿曰兆后王继天立极作君作师既能脩身齐家端其则于上矣乃命冡宰降徳教于众兆民俾皆效而法之焉案教民虽司徒之分职而冡宰无所不统降徳云者教化本于躬行也
　　子事父母鸡初鸣咸盥漱栉縰笄总拂髦冠緌缨端韠绅搢笏
　　此言子事父母当夙兴而具冠服也盥洗手漱涤口栉梳也縰以黑缯韬发作髻也笄横插之以固髻也
　　总亦以缯束发本而垂余于髻后为饰也髦用发为之象幼时翦发为鬌形也拂振尘也缨者结于项下以固冠緌者其余之下垂者也端元端服韠蔽膝也以韦为之绅大带之垂者搢插也徳莫先于孝子之事父母也当鸡初鸣皆盥手潄口遂栉理其发以縰韬髪作髻固之以笄而以总束之然后拂去髦上之尘着冠而垂其緌结其缨被服元端着韠垂绅而插笏于带中盖夙兴脩洁以自谨其冠服者如此
　　左右佩用左佩纷帨刀砺小觽金燧右佩玦捍管遰大觽木燧偪屦着綦
　　此言人子之所佩及足饰也纷帨皆巾名砺砺石也觽状如锥象骨为之玦着于右手大指以钩而开弓体也捍亦名拾韬左臂而收拾衣袖以利也管谓笔彄遰刀室也偪邪幅也纒足至膝以自偪束者亦谓之行縢屦鞋也着犹施也綦鞋口带也人子冠服既具而身之左右又当佩物以备尊者使令之用左之所佩者六拭器有纷拭手有帨割物有刀砻刀有砺解小结有小觽晴而取火于日中有金燧右之所佩者六开弓有玦韝臂有捍贮笔有管纳刀有遰解大结有大觽隂而钻火于木中有木燧盖物之小者佩于左大者佩于右以右之用力便也又以帛幅邪纒而偪束其胫于是纳屦而施綦以旋系之则可以慎歩趋而效奔走矣案君子无故玊不去身此言佩綦详而不及玊者方氏慤曰左右皆事佩也故言用与徳佩异矣
　　妇事舅姑如事父母鸡初鸣咸盥漱栉縰笄总衣绅左佩纷帨刀砺小觽金燧右佩箴管线纩施縏袠大觽木燧衿缨綦屦
　　此言妇事舅姑者之服佩也夫之父曰舅母曰姑笄亦名簪衣绅元端绡衣之上加绅带士妻服也箴管箴在管中线缕纩絮也縏小囊也袠刺也以针刺袠而为縏囊所以贮箴管线纩者衿犹结也缨以佩容臭綦屦以綦约屦也妇所以佐夫故事舅姑一如事父母当鸡初鸣亦咸盥漱栉縰笄总而于衣之上加以绅带左之所佩者亦为纷帨刀砺小觽金燧右之所佩者则为箴管线纩而施以縏袠余亦为大觽木燧其衿缨则异而綦屦则同妇之谨其服佩者又如此案古者男妇之笄皆有二其短者所以固髻此经笄总是也其长者男子以固冠士冠礼爵弁笄皮弁笄是也妇人以固被诗副笄六珈是也
　　以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之饘酏酒醴芼羮菽麦蕡稻黍粱秫唯所欲枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退
　　此言子妇问安视膳之礼也苛疥也奉水者水在器奉以实于槃也温承借也谓以和顺之色承借尊者之意若藻借之承玉然饘厚粥酏薄粥芼羮以菜杂肉为羮蕡大麻子秫黏稷也饴饧也堇菜名荁似堇而叶大枌似榆而色白免新鲜者薧干陈者堇荁枌榆四物或用新或用旧也米泔曰滫滫滑曰瀡凝者为脂释者为膏甘之滑之膏之皆谓调和饮食之味也子妇之服佩既具于是同适父母舅姑之寝室既至则低下其气怡悦其声问衣之燠则减之寒则加之有疾痛与苛痒则敬抑按而搔摩之出入则或导于先或随于后而敬扶持之进盥则少者奉槃长者奉水而请注水以盥盥卒则授巾问所欲食者而敬进之更和柔其色以承之如饘酏酒醴芼羮菽麦蕡稻黍粱秫唯尊者之所欲又用枣栗饴密以甘之堇荁枌榆免薧滫瀡以滑之脂膏以膏之必也父母舅姑既尝之而后敢退盖唯恐不得其欲也陈氏澔曰此篇所记饮食珍羞诸物古今异制风土异宜不能尽暁然亦可见古人察物之精用物之详也
　　男女未冠笄者鸡初鸣咸盥潄栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具
　　此言未冠笄者事亲之礼也容臭香物可助为容饰者佩之恐秽气触尊者也昧晦爽明也谓欲明未明之时凡男未冠女未笄者于鸡初鸣咸盥潄栉縰拂髦而总发为角施衿缨佩容臭及昧爽而朝问于亲曰何食饮矣若已食则退未食则助长者视膳具不敢即退也黄氏曰此言男女少者事父母之礼虽视长者为畧然其意亦已至矣
　　凡内外鸡初鸣咸盥漱衣服敛枕簟洒扫室堂及庭布席各从其事孺子蚤寝晏起唯所欲食无时
　　此言一家之中侍奉尊者之礼也洒埽洒水敛尘而埽去之也凡一家内外如仆妾之属于鸡初鸣咸盥漱衣服敛尊者之枕簟洒埽其室自堂及庭设席以待行事各务其所当为而无敢懈者唯孺子则蚤寝晏起随其所欲食无时焉以弱而未胜节制优养之亦以体亲志也
　　由命士以上父子皆异宫昧爽而朝慈以防甘日出而退各从其事日入而夕慈以防甘
　　此言贵者事亲之礼也朝见曰朝夕见曰夕慈爱也以甘防之味致其爱亲之意也由命士以上公卿大夫之属父子虽同居而皆异宫以崇敬也当其昧爽而朝则慈以防甘日出而退各治其事日入而夕又慈以防甘盖贵者之为养使无防甘以达其慈则曷异于无禄也程子曰异室犹今有逐位非如异居也张子曰古者有东宫西宫南宫北宫异宫而同财此礼亦可行古人虑逺目下虽似相疏其实如此乃能久相亲盖命士以上禄厚而人众不能以齐一所谓以异而得同者此也
　　父母舅姑将坐奉席请何乡将衽长者奉席请何趾少者执牀与坐御者举几敛席与簟县衾箧枕敛簟而襡之
　　此言侍奉尊者卧起之礼也坐席曰坐卧席曰衽将坐奉席亦长者奉之也牀谓安坐之牀几所凭以为安者父母舅姑将坐则先奉坐席而铺必请问面向何方将卧则长者奉卧席而铺必请问足向何趾卧而起则少者执牀以与之坐御者举几以与之凭而于席与簟则收敛之衾则束而县之枕则以箧贮之簟则既敛而又以襡韬之盖坐寝唯时少长有礼无不敬也案郑注将衽谓更卧处则将坐亦非常坐也若居主奥则东向寝恒东首则西趾不待请也
　　父母舅姑之衣衾簟席枕几不传杖屦祗敬之勿敢近敦牟卮匜非馂莫敢用与恒食饮非馂莫之敢饮食此言子妇于尊者之所服用饮食而致其谨也传移也近偪也敦牟皆盛黍稷之器卮酒器匜以盛水为沃盥之器与犹及也子妇于父母舅姑之衣衾簟席枕几置之有常处不得轻为移置杖屦为服御所重则祗敬之而勿敢偪近敦牟卮匜非馂其余莫敢擅用及常所食饮非馂其余莫敢擅为饮食凡所以养其孝心者如此
　　父母在朝夕恒食子妇佐馂既食恒馂父没母存冢子御食羣子妇佐馂如初防甘柔滑孺子馂
　　此言子妇馂余之礼也佐劝食也既尽也父母俱在朝夕恒食子妇必劝勉而后馂其余然所尽食者亦唯恒馂而防甘柔滑不与焉若父没母存冢子侍食羣子妇皆佐馂如父在之时防甘柔滑则孺子馂案妇人无専制既嫁从夫故共牢而食夫死从子故长子御食也
　　在父母舅姑之所有命之应唯敬对进退周旋慎齐升降出入揖逰不敢哕噫嚏咳欠伸跛倚睇视不敢唾洟寒不敢袭痒不敢搔不有敬事不敢袒裼不渉不撅防衣衾不见里
　　此言子妇在尊者之前敬畏之法也唯应之速也举手为容曰揖举足行歩曰游哕呕逆声噫所谓噫气嚏鼽嚏咳嗽声欠伸见曲礼跛见礼器倾视曰睇口出曰唾鼻出曰洟敬事如习射之类撅揭衣也子妇在父母舅姑之所如有命则应之以唯而敬以为对进退周旋必谨慎齐庄凡升降出入揖游不敢以哕噫嚏咳与夫欠伸跛睇视亦不敢以唾洟虽寒不敢袭虽痒不敢搔不有敬事虽劳倦不敢袒裼不因渉水虽当暑不敢揭衣近身之衣衾不敢见其里此无一非敬身之事即无一非敬亲之事礼所为必谨于纎悉也
　　父母唾洟不见冠带垢和灰请漱衣裳垢和灰请澣衣裳绽裂纫箴请补缀五日则燂汤请浴三日具沐其闲面垢燂潘请靧足垢燂汤请洗少事长贱事贵共帅时此言及尊者之漱澣沐浴而并明少与贱者之礼也绽犹解也以线贯箴为纫燂温也潘淅米汁也洗身曰浴洗头曰沐洗面曰靧帅循时是也人子于亲前唾洟固所不敢至为父母之唾洟则又刷去之而不使见以其为人情所不欲见也若冠带有垢则和灰汤而请漱衣裳有垢则和灰汤而请澣或衣裳有绽裂则纫箴请补缀每五日则燂汤请浴三日则具沐五日三日之闲靣垢则燂潘请靧足垢则燂汤请洗凡以致安洁也夫人子之事亲既尽其敬又尽其爱若此少之事长贱之事贵皆当循是礼而行之辅氏广曰请澣漱请补缀请则容有不许然必先备灰与箴而后请敬之至也
　　男不言内女不言外非祭非丧不相授器其相授则女受以篚其无篚则皆坐奠之而后取之外内不共井不共湢浴不通寝席不通乞假男女不通衣裳内言不出外言不入男子入内不啸不指夜行以烛无烛则止女子出门必拥蔽其面夜行以烛无烛则止道路男子由右女子由左
