<!-- { "loadSidebar": true } -->
　　天子无客礼莫敢为主焉君适其臣升自阼阶不敢有其室也觐礼天子不下堂而见诸侯下堂而见诸侯天子之失礼也由夷王以下
　　此又言诸侯失礼之始也夷王名燮天子无为客之礼以其尊无对莫敢为之主故也若适其臣则升自阼阶以臣之不敢私有其室也秋行觐礼专于辨分天子负斧依南面侯氏执玉入不下堂而见诸侯其有下堂而见诸侯者是天子之失礼也盖由于夷王以下也案夷王之时去周初渐逺矣记者溯失礼之由以见其陵夷而至于春秋者有故也
　　诸侯之宫县而祭以白牡击玉磬朱干设锡冕而舞大武乗大路诸侯之僭礼也台门而旅树反坫绣黼丹朱中衣大夫之僭礼也故天子微诸侯僭大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也
　　此总言诸侯大夫之僭礼也宫县四面皆县也钖者干背之饰金为之大路殷祭天所乗之车也旅道也树屏也绣黼刺绣为斧文也丹朱染缯为赤色也绣黼为中衣之领丹朱为中衣之縁中衣者朝服祭服之里衣也货以物言利以事言礼所以辨等威昭隆杀也如诸侯当用轩县而今则宫县当用时王之牲而今则用殷牲白牡当击石磬而今则以玉虽得舞大武但不得朱干设钖而冕服而今则用以为舞当乗时王之车而今则乗殷之大路此皆天子之礼而诸侯僭之也如两旁筑土为台架屋于上而门当其中是为台门于路中设屏以蔽内外是为旅树于两楹之间设坫而反爵其上是为反坫于朝服祭服刺染而为里衣之领縁是为绣黼丹朱中衣此皆诸侯之礼而大夫僭之也故天子微则诸侯僭大夫强则诸侯胁于是乎相贵以等列相觌相赂以货利而爵不足以驭其贵禄不足以驭其富予不足以驭其幸礼之乱也甚矣夫礼之大者莫如宗庙故诸侯有国则以始封之君为祖而不敢祖天子大夫有家则以始为大夫者为祖而不敢祖诸侯若公庙而设于私家则非礼也由三桓之祖桓公始也盖天下有道则礼乐自天子出而诸侯莫得而僭之若无道而礼乐出于诸侯则陵夷而大夫亦僭矣案鲁有文王庙而郑亦祖厉王是诸侯而祖天子也鲁既用天子之礼乐于文王周公之庙因徧用之于羣公之庙而三桓既立桓公之庙亦遂习用天子之礼乐而不自知其非此履霜坚氷易所以为至戒也
　　天子存二代之后犹尊贤也尊贤不过二代
　　此言天子所以待前代之礼也二代谓当代之前二代凡易姓受命而为天子则天下皆统于一矣而必存二代之后者犹尊其先世之贤而不忍臣之仁之至也然亦不过于二代二代以前则封之而不宾又义之尽也如周存夏殷之后于杞宋命使郊天祭其始祖受命之王自行其正朔服色是念禹汤之徳而尊之若黄帝尧舜之后则封之以备三恪郑氏谓逺难法是也
　　诸侯不臣寓公故古者寓公不继世
　　此言诸侯所以待失国者之礼也寓寄也诸侯有失国而寄处他国者谓之寓公所寓之国以其尝为南面之君而不以为臣至寓公死而即臣其子不继世也盖天子为尊贤而存代以其有功徳及人也若寓公失地来归则贤不足称矣故不臣亦所以明仁不继世亦所以明义
　　君之南乡答阳之义也臣之北面答君也大夫之臣不稽首非尊家臣以辟君也大夫有献弗亲君有赐不面拜为君之答已也
　　此言君臣辨分之礼也答犹对也阳即天也君以阳明为徳而南者阳之位故南乡而有答阳之义臣以阴徳为顺而北者阴之位故北面以答君也诸侯于天子稽首大夫于诸侯亦稽首惟家臣于大夫独否者非尊家臣乃所以辟君也大夫有献则使人代往而不以身亲君有赐则拜受于家而不面拜皆为君之答已故也郑氏曰不面拜者于外告小臣小臣受以入也小臣掌三公及孤卿之复逆复谓奏事逆谓受下奏惟大夫近于君而不敢干君而后有以全君之尊故礼以辨分尤必于大夫谨之
　　乡人禓孔子朝服立于阼存室神也
　　此言圣人存神之事也室神先祖五祀之神惟圣人知鬼神之情状当乡人禓而索室以去不祥孔子则朝服立于庙之阼阶盖以存庙室之神使其依已而安也案旧注禓是强鬼之名而傩以逐之论语所谓乡人傩朝服而立于阼阶是也礼大夫朝服以祭故用祭服以依神也
　　孔子曰射之以乐也何以听何以射孔子曰士使之射不能则辞以疾县弧之义也
　　此言习射之重也乐如驺虞貍首采苹采蘩之类孔子尝曰射之以乐为节也何以听乐之音节而使与射容相应又何以脩射之容节而使与乐音相应甚矣礼乐交得之难也孔子又曰士未有不习于射者若使之射而有不能则以疾为辞盖男子始生即悬弧于门左而有射义未可以不能谢也案悬弧之义是解所以不可辞以不能之故疏谓疾而不能与初生之未能相似非也
　　孔子曰三日齐一日用之犹恐不敬二日伐鼓何居此言将祭失礼之事也孔子尝曰礼有齐三日者即不乐不吊而专其志虑犹恐于祭有不敬焉若三日之间乃二日伐鼓则是致齐一日而已其义何所处乎案家语季桓子将祭齐三日而二日钟鼓之音不絶盖其事也
　　孔子曰绎之于库门内祊之于东方朝市之于西方失之矣
　　此亦言失礼之事也绎者祭之明日接尸又祭也祊者祭而求神也朝市朝时而市也孔子尝曰绎之礼当在庙门外之西堂今乃于库门内祊之礼当在庙门外之西室今乃于庙门外东方朝市当在市内近东今乃于市内西方此三者皆失之矣案家语此为衞荘公反国变宗庙易朝市而言
　　社祭土而主阴气也君南乡于北墉下答阴之义也日用甲用日之始也天子大社必受霜露风雨以逹天地之气也是故丧国之社屋之不受天阳也薄社北牖使阴明也
　　此言祭社之义以及立社之制也土者五土之神山林川泽丘陵坟衍原隰也墉墙也薄当作亳社所以祭土而主乎阴气也阴盛于北故设主于北墙而君于北墙之下南乡而祭以对答之也祭用甲日阳始于甲而用十干之始也天子为羣姓立大社必坛而不屋使受霜露风雨盖风雨至则万物生霜露降则万物成所以通逹天地生成之气也是故丧国之社则屋之不使复受天阳也殷之薄社于周为丧国之社塞其三面而开牖于北方以通阴气阴明则物死矣所以异于当代也案白虎通云天子诸侯各有二社祭法王立大社王社诸侯立国社侯社是也又各有胜国之社胜国丧国也盖人君而明乎不屋之义则知所法而下有以蕃其生明乎屋之之义则知所戒而上有以安其位矣
　　社所以神地之道也地载万物天垂象取财于地取法于天是以尊天而亲地也故教民美报焉家主中霤而国主社示本也唯为社事单出里唯为社田国人毕作唯社丘乗供粢盛所以报本反始也
　　此广言社义也中霤亦土神二十五家为里单尽也田猎也四邑为丘十六井也四丘为乗六十四井也黍稷曰粢在器曰盛立社以祭所以神明乎地道也盖地道博厚故载万物于下天道高明故垂日月星辰之象于上物生而财裕象成而法显取财于地而资其养焉取法于天而仰其教焉是以尊天而亲地也地有同天之功如此天既有郊以报之矣于是制为社礼以教民美善其报焉家主于中霤而国主于社所以示有生之本也是故凡祭皆有所限唯为社行事则里中之家无不各出一人唯为社而田则国人皆行无留家者又唯祭社则丘乗之人未有不供粢盛者以物生于地而报本反始礼莫隆焉故也黄氏干曰非天子不祭天而自天子至庶人皆得祭社亦尊父亲母之义
　　季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福
　　此言因社而田之事也火大火心星也建辰之月出见东方孔疏云用焚当在仲春记者以季春民始出火遂误以天子诸侯用焚为季春也百人为卒五人为伍习变习熟其变动之节也盐读为艶先王因社而寓讲武之法于是季春出火则君将田而先令焚除草莱也然后简阅其车赋歴数其卒伍亲誓众于社以习军旅之事或驱而左或驱而右或息铎而坐或振铎而起于以观其习变之生熟焉此讲武以法也由是而田则驱禽于陈前使之流动示士卒而艳之以利欲其不见利而趋至于犯命而失伍盖以求服士卒之志而不贪其所得之禽此获牲以礼也夫如是故以战则克以祭则受福一举而两者皆得也案周礼司爟季春出火季秋内火如书言寅宾出日寅饯纳日也因出火而为焚亦赞化育之一事郑氏曰凡田大兽公之小禽私之失伍而获犹为犯命此兵法所以贵节制也
　　天子适四方先柴
　　此言廵狩告天之礼也柴燔柴也天子十二年一廵狩适四方诸侯之国至于方岳必先燔柴以告至于天者礼也
　　郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也此言冬至祭天之礼各有其义也兆圜丘之方域也先王祭天于郊必用夏正建子之月冬至之日者所以迎长日之将至也日为阳宗冬至一阳生则天地生物之心可见故郊之为祭所以大报天而必主乎日也为圜丘于南郊者南为阳位故就而报之也既燔柴于坛上必扫坛下之地而行正祭不设莞簟者至敬无文于其地之质也元酒之尊以陶酌元酒以献则以匏者陶匏皆物性之本然所以象天地本然之性也夫既曰圜丘曰泰坛又谓之郊者以兆在南郊故也牲必用骍周尚赤也用犊贵其诚慤也张子曰天道本简易天子之礼亦当简易繁文虚费帝亦不享
　　郊之用辛也周之始郊日以至
　　此言郊用辛日之义也郊之用辛何也周之始郊冬至恰遇辛日自此以后遂用至后之辛日也此似是言鲁郊用辛之指左氏传所谓鲁将以十月上辛有事于上帝是也考之周书武王克商庚戌柴望非辛日也或谓始郊对建寅之月又祈谷郊祭而言亦未
　　卜郊受命于祖庙作龟于祢宫尊祖亲考之义也卜之日王立于泽亲听誓命受教谏之义也献命库门之内戒百官也大庙之命戒百姓也
　　此言卜郊命众之义也作灼也祢宫祢庙也泽泽宫也于其中以射择士而助祭谓之泽宫将郊而卜必请命于祖庙而用龟于祢宫祖逺而尊祢近而亲此尊祖亲考之义也其日卜竟选士于泽宫有司将以祭事戒命众执事而王亲临听受之是受教谏之义也于是有司献命于库门之内以戒百官而大庙之命则所以戒族姓也案卜郊陈注以为卜牲程子曰春秋有卜郊上辛不吉则卜中辛中辛不吉则卜下辛盖亦鲁礼也
　　祭之日王皮弁以听祭报示民严上也丧者不哭不敢凶服泛扫反道乡为田烛弗命而民聼上
　　此言郊日致严之事也报犹白也泛扫洒水而后扫也反道刬令新土在上乡郊内六乡也郊日之朝有司告时告备于王王必服皮弁以聼之者所以尊天而示民严敬其君上也及旦而有丧者不哭凶服者不敢出于经行之处泛扫以去其尘反道以新其土乡更于田首设烛以照路此皆不待上令民自聼从则以化王严上故也
　　祭之日王被衮以象天戴冕璪十有二旒则天数也乗素车贵其质也旂十有二旒龙章而设日月以象天也天垂象圣人则之郊所以明天道也
