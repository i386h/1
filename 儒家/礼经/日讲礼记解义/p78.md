<!-- { "loadSidebar": true } -->
　　此言列国遣使吊丧之礼也吊者君所遣之正使介其副也如何不淑慰问之辞言何为罹此凶祸也须待也凶礼不出迎故云须矣诸侯有丧列国遣使来吊则吊者于未入门时卽位于主国大门外之西东面而立其介非一人在正使之东南北面而立以西为上其限则皆西于门以避大门之中主国之孤子西面而立于阼阶之下相礼者受主人之命出告宾曰孤某使某请问客之辱临何事客对曰寡君使某如何不淑相礼者入告乃出而延宾曰孤某须矣于是吊者遂入主人由阼阶升堂西面而立吊者升自西阶东面而立致其君命于主孤曰寡君闻君之丧寡君使某如何不淑子拜稽颡以谢之吊者既成礼乃降阶而出复反门外之位石梁王氏曰此可补诸侯丧礼之阙案曲礼居丧之礼升降不由阼阶此立升由阼阶者盖宾吊异于无事时也拜稽颡称子者客旣有事于殡故称子以对摈之辞也若对宾之辞则称孤某
　　含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席旣葬蒲席降出反位宰夫朝服即丧屦升自西阶西面坐取璧降自西阶以东
　　此言列国致含之礼也吊者为正使此含者以下卽介也含玉形如制璧而小坐委跪而致之也席承璧之席也孔疏宰谓上卿夫字衍坐取璧谓亦跪而取之以东藏于内也诸侯有丧列国有致含之礼含者执璧而将命曰寡君使某含相礼者入告乃出而延宾曰孤某须矣含者遂入升堂而致其君命子拜稽颡以谢之含者跪致璧于殡之东南其承璧者未葬有苇席旣葬则蒲席含者旣成礼乃降阶而出复反门外之位至受璧之仪则宰着朝服因丧屦升自西阶西面而坐取璧降自西阶以东而藏诸内也案郑注皆受之于殡宫孔疏执玉不麻故着朝服以在丧不可纯吉故卽丧屦也
　　禭者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位宰夫五人举以东降自西阶其举亦西面
　　此言列国致襚之礼也衣服曰襚委于殡东卽委于承璧之席也列国有致襚之礼则禭者曰寡君使某襚相礼者入告乃出而延宾曰孤某须矣襚者自执冕服左执其领右执其要遂入升堂而致君命曰寡君使某襚子拜稽颡以谢之旣委衣于殡东禭者乃降复受爵弁服于门之内霤其将命与子拜稽颡礼如致冕服之初次受皮弁服于中庭自西阶受朝服自堂受元端其将命与子拜稽颡礼皆如初襚者旣成礼乃降阶而出复反门外之位凡致五服宰夫五人各举一服以东降自西阶而其举之亦如襚者之西面也盖五服冕服最上故襚者自执升堂致命余俱以次而受于贾人之所重者在内轻者在外其陈于璧北则重者在南也
　　上介赗执圭将命曰寡君使某赗相者入告反命曰孤某须矣陈乘黄大路于中庭北辀执圭将命客使自下由路西子拜稽颡坐委于殡东南隅宰举以东
　　此言列国致赗之礼也车马曰赗赗言上介则含襚皆中下介可知乘黄四黄马也大路车也前言先路不以禭此盖后路也北辀车之辀辕北向也客使上介所役使者自率也下谓马也由在也路卽路车也列国有致赗之礼则上介赗执圭而将命曰寡君使某赗相礼者入告出而反命曰孤须矣赗者遂入陈乘马与大路于中庭而北其辀执圭升堂以将命客之从者率马设在车之西子拜稽颡以谢之上介卽跪置其圭于殡东南隅之席上宰俟其出遂举之以东而藏于内也陆氏佃曰犬马不上于堂故执圭将命小行人圭以马陈氏澔曰觐礼车在西统于宾也旣夕礼车以西为上为死者而设于鬼神之位也此赗礼车马为助主人送葬而设统于主人故车在东也
　　凡将命乡殡将命子拜稽颡西面而坐委之宰举璧与圭宰夫举襚升自西阶西面坐取之降自西阶赗者出反位于门外
　　此总言吊含襚赗将命之礼也凡列国之吊含襚赗其使者皆乡殡而将命子旣拜稽颡客介乃就殡东西面而坐委之于是宰举含璧与赗圭宰夫举禭衣升自西阶西面而坐取之仍降自西阶不敢当主孤之位也赗者旣出反位于门外礼毕将更有事也案注疏乡殡立于殡之西南东北面殡在西阶上其西近序西南似无余地可容将命者此经云西面坐委之襚者节疏云举者亦如襚者西面恐乡殡亦是西面也
　　上客临曰寡君有宗庙之事不得承事使一介老某相执綍相者反命曰孤某须矣临者入门右介者皆从之立于其左东上宗人纳賔升受命于君降曰孤敢辞吾子之辱请吾子之复位客对曰寡君命某毋敢视賔客敢辞宗人反命曰孤敢固辞吾子之辱请吾子之复位客对曰寡君命某毋敢视賔客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视賔客是以敢固辞固辞不获命敢不敬从客立于门西介立于其左东上孤降自阼阶拜之升哭与客拾踊三客出送于门外拜稽颡
　　此言临哭之礼也上客卽来吊之正使也临视也言欲入视丧所不足而给助之谦也綍与绋同引柩索也门右谓东也宗人掌礼之官视犹比也拾读为渉更也吊含襚赗既毕上客将临哭曰寡君以有宗庙之事不得承事爰使一介老某来相执綍相礼者入告复命于賔曰孤某须矣礼客入门而左临者不自同于賔客故入门而右介者皆从之立于其左以东为上宗人将欲纳賔见其未就客位乃升堂受命于嗣君降而曰孤敢辞吾子之辱请吾子之复位客对曰寡君命某毋敢视賔客敢辞宗人入告于君而反命于客曰孤敢固辞吾子之辱请吾子之复位客再对曰寡君命某毋敢视賔客敢固辞宗人入告反命曰孤敢固辞吾子之辱请吾子之复位客又对曰寡君命使臣某毋敢视賔客是以敢固辞固辞不获命敢不敬从于是立于门西之客位介立于其左以东为上孤降自阼阶拜之皆升堂而哭主与客更迭而踊者三成踊而客出则送于门外拜稽颡以谢其厚意焉案孔疏此临是私礼若聘礼私觌姚氏谓亦是君命据吊者升自西阶此临者入门右又辞称使臣则疏说为允
　　其国有君丧不敢受吊
　　此言有君丧而处亲丧之礼也若国有君丧则臣于亲丧不敢受他国賔客之吊尊君故也孔氏疏曰哀痛主于君不私于亲
　　外宗房中南面小臣铺席商祝铺绞紟衾士盥于盘北举迁尸于敛上卒敛宰告子冯之踊夫人东面坐冯之兴踊
　　此系丧大记君大敛章文说见于后
　　士丧有与天子同者三其终夜燎及乘人专道而行此言丧礼不以尊卑而异之事也士之丧有与天子同者凡三事其柩迁之夜须光眀则竟夜燎及引柩车不用马而用人行必专道而人辟之此卽既夕礼所云质明防烛属引专道者

　　日讲礼记解义巻四十四
<经部,礼类,礼记之属,日讲礼记解义>
　　钦定四库全书
　　日讲礼记解义卷四十五
　　杂记下
　　有父之丧如未没丧而母死其除父之丧也服其除服卒事反丧服
　　此言父丧未竟而遭母丧除服之礼也没犹终也为子者有父之丧如在小祥之后大祥之前而母死则除父之丧也当服除丧之服以行大祥之礼待卒事而后反其母之丧服孔氏疏曰若母未葬而値父二祥则不得服其祥服祥祭为吉未为凶故未忍凶时行吉礼案下当父母之丧其除诸父昆弟之丧如除丧之服则当大丧亦为亲者除服也彼文不言葬则葬一耳父尊于母即母未葬亦无不得服祥服之理疏说未是
　　虽诸父昆弟之丧如当父母之丧其除诸父昆弟之丧也皆服其除丧之服卒事反丧服
　　此言诸父昆弟之丧当父母服内变除之礼也虽诸父昆弟之丧如自始死至除服皆在父母服内则除诸父昆弟之丧也皆各服其除丧之服以行礼待卒事而后反父母之丧服郑注曰为轻服者除骨肉之恩也唯君丧不除私服
　　如三年之丧则既顈其练祥皆行
　　此言两有三年之丧者为前丧练祥之节也顈草名似葛无葛之乡以顈代既顈者既虞卒哭受服之时以葛绖易要之麻绖也如前丧后丧俱是三年之服则待后丧既虞卒哭而顈然后练祥之礼皆行盖祭与除服事聨而义不相有君丧服则私服不得除而练祥可追举君之丧服除而后殷祭是也并私服则服皆得除而祭惟重丧可追举知然者上言除服兼诸父昆弟此独言三年之丧以别之也
　　王父死未练祥而孙又死犹是附于王父也
　　此言孙附祖之礼不以未练祥而变也孙与祖昭穆同如王父死未及练祥而孙又死时虽无庙犹是附于王父也案孔疏其孙就王父所祔祖庙之中而祔祭王父是祔于髙祖非祔于王父也或谓即于殡宫祔之
　　有殡闻外丧哭之他室入奠卒奠出改服即位如始即位之礼
　　此言有殡而闻外丧之礼也有殡谓亲丧未外丧谓兄弟丧在逺者子有父母殡而未闻在逺兄弟之丧则哭之不于殡宫而于他室哭之明日以本服入奠于殡宫待卒奠而出改着新丧之服以即他室所哭之位一如昨日始闻丧而即位之礼盖哭之他室则不嫌于哭殡如始即位礼则各终当哭之日数可知
　　大夫士将与祭于公既视濯而父母死则犹是与祭也次于异宫既祭释服出公门外哭而归其它如奔丧之礼如未视濯则使人告告者反而后哭如诸父昆弟姑姊妹之丧则既宿则与祭卒事出公门释服而后归其他如奔丧之礼如同宫则次于异宫
　　此言助祭遭丧之礼也视濯监视祭噐之涤濯也宿谓祭前三日受宿戒也如大夫士将助祭于公既视濯而遇父母死则犹是在吉礼之中而与于祭也惟吉凶不可同处故不处于斋宫而次于异宫待祭礼既毕遂释服出于公门之外哭而归其余如奔丧之礼如未视濯则使人告于君俟告者反而后哭如诸父昆弟姑姊妹之丧既受宿戒则必与于祭待卒事出公门释服而后归其余如奔丧之礼如死者是己同宫之人则既宿之后出次异宫亦以吉凶不同处也案四牡之诗曰将母来谂圣人之所以体羣臣者如是其至也若父母死禁其哭踊而俾之与祭是大伤人子之心而所以事其先王者亦盭矣周官凡礼事大宗伯掌之小宗伯佐之肆师又佐之盖以代匮而备丧疾也况于百执事之骏奔走者乎此记云云当更详考之以俟知礼者
　　曾子问曰卿大夫将为尸于公受宿矣而有齐衰内丧则如之何孔子曰出舍乎公宫以待事礼也孔子曰尸弁冕而出卿大夫士皆下之尸必式必有前驱
　　说见曾子问
　　父母之丧将祭而昆弟死既殡而祭如同宫则虽臣妾葬而后祭祭主人之升降散等执事者亦散等虽虞附亦然
　　此言祥祭之礼因兄弟之丧而有变通也将祭谓将行小祥及大祥之祭散栗也等阶也栗阶不过二等盖栗之为言躐也始升犹聚足连歩至二等则左右足各一发而升堂有躐等之意人子居父母之丧将行祥祭而适有昆弟死则待殡讫乃祭盖异宫者如此若是同宫则虽臣妾之卑贱亦必待葬而后祭而昆弟不待言矣凡祭之升降吉则渉级聚足凶则栗阶今祥是吉祭以有昆弟之丧故畧于威仪主人之升降散等执事者亦散等虽主人至昆弟虞祔之时而行父母之祥祭亦与执事者皆散等而礼从畧也案吉凶不相干丧服传有死于宫中则为三月不举祭此之谓也虞祔谓葬时之虞祔承上葬而后祭言之
