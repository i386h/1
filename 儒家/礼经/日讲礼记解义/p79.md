<!-- { "loadSidebar": true } -->
　　自诸侯达诸士小祥之祭主人之酢也哜之众宾兄弟则皆啐之大祥主人啐之众宾兄弟皆饮之可也凡侍祭丧者告宾祭荐而不食
　　此言丧祭之时主宾饮食之礼也至齿为哜入口为啐卒爵为饮侍祭丧者相丧祭礼之人也荐脯醢也上祭谓二祥之祭下祭谓祭先代始为饮食之人也丧祭之礼有自诸侯达诸士者如小祥之祭主人于正祭后受宾之酢也当哜之其众宾兄弟于祭末受主人之献则皆啐之大祥之祭主人于正祭后受宾之酢当啐之其众宾兄弟于祭末受主人之献皆饮之可也凡为相丧祭之礼者当主人设荐时但告宾祭所荐而宾不食若吉祭则宾食之矣案士虞礼主人主妇献尸受酢之时皆卒爵神惠为重宾礼为轻故知此是受宾酢也告宾祭荐亦谓祥祭主人献宾宾受献主人设荐时也虞祔无献宾之礼
　　子贡问丧子曰敬为上哀次之瘠为下顔色称其情戚容称其服请问兄弟之丧子曰兄弟之丧则存乎书防矣
　　此言居丧之准也子贡问居父母之丧子曰居丧者敬足以尽礼斯为上哀足以尽情当次之若哀过而瘠以至不胜丧则为下顔色必称其情而后外内一戚容必称其服而后本末齐是在乎循分而自致焉又请问居兄弟之丧子曰兄弟之丧凡所当行则皆存乎礼籍矣非若居父母丧者哀容体状有不可以名言也案郑氏注曰丧尚哀言敬为上者疾时不能敬也张子曰持丧敬则必哀哀则必瘠居丧以敬为上敬则一于礼也
　　君子不夺人之丧亦不可夺丧也
　　此言居丧之当尽礼也丧亦谓父母之丧亲丧自致君子不夺废他人居丧之情亦不可为他事而自夺也孔氏疏曰不夺人丧恕也不夺己丧忠也人己一视而孝道尽矣
　　孔子曰少连大连善居丧三日不怠三月不解期悲哀三年忧东夷之子也
　　此言居丧中礼之事也不怠如水浆不入口之类不懈如哀至则哭之类孔子言有少连大连者皆善居丧亲始死则三日而不怠亲在殡则三月而不懈由小祥以至大祥则期而悲哀三年而忧其中于礼如此实乃东夷之子也
　　三年之丧言而不语对而不问庐垩室之中不与人坐焉在垩室之中非时见乎母也不入门疏衰皆居垩室不庐庐严者也
　　此言丧礼言语居处之节也三年之丧谓斩衰者疏衰谓齐衰也齐衰有三年者有期年者有三月者居父三年之丧但可自言已事而不得为人论说但可对人之问而不得自问于人停庐与垩室之中恐分其哀幷不得与人坐焉其在垩室非有事行礼时当见乎母也则不入中门若疏衰则皆居垩室而不庐以庐乃哀敬严肃之所非有其实者不居也凡丧次斩衰居庐既练居垩室齐衰皆居垩室大功有帷帐小功缌麻有牀第唯庐为严故必斩衰者于期年内居之也
　　妻视叔父母姑姊妹视兄弟长中下殇视成人
　　此言异服同哀之礼也视犹比也妻服杖期而其哀则抑而比于叔父母之不杖期姑姊妹出适皆大功而其哀则进而比于兄弟之不杖期长中下三殇之服皆从降而其哀则进而比于成人盖不使情之有过与不及也
　　亲丧外除兄弟之丧内除
　　此言除丧之别也外谓服内谓心也服之除在外而哀本于心亲之丧则外除哀未忘也兄弟之丧则内除哀亦淡也此所谓称也
　　视君之母与君之妻比之兄弟发诸顔色者亦不饮食也
　　此言服小君之礼也为君之母与君之妻齐衰不杖期哀之宜比于己之兄弟于酒肴之醲美可以发见于顔色者亦不饮之食之也一说凡小功者谓之兄弟孔子曰居君之母与妻之丧居处饮食衎尔兄弟之期其痛如剡胡可比也小功比葬食肉饮酒此曰发诸顔色者亦不饮食国体存焉尔
　　免丧之外行于道路见似目瞿闻名心瞿吊死而问疾顔色戚容必有以异于人也如此而后可以服三年之丧其余则直道而行之是也
　　此言人子免丧而哀未忘之节也瞿者惊变之貌人子于免丧之外行于道路见有貌类其亲者则目为瞿然闻有名同其亲者则心为瞿然吊死而问疾其顔色戚容亦必有加于无忧之人也哀心诚切至免丧犹如此而后可以服三年之丧若其余则直道而行之即是也案此正所谓亲丧外除者其余谓期亲以下孔氏疏曰父在为母虽期年亦从上三年之内也
　　祥主人之除也于夕为期朝服祥因其故服
　　此言大祥之服也夕祥祭前一日之夕也期祭期也朝服缁衣素裳大祥之祭乃主人除服之节也于前期之夕预告祭期必用朝服至旦祥祭即因其前夕所用之朝服也孔氏疏曰此防诸侯卿大夫言之从祥至吉服有六祥祭朝服缟冠一也祥讫素缟麻衣二也禫祭元冠黄裳三也禫讫朝服綅冠四也逾月吉祭元冠朝服五也既祭元端而居六也
　　子游曰既祥虽不当缟者必缟然后反服
　　此言既祥受吊之服也子游曰既祥应服素缟麻衣若有来吊者虽不正当祥祭缟冠之时必服缟冠以受之然后反祥后素缟麻衣之服一说既祥当缟犹有他丧未除必服缟以终前丧然后反他丧之服即所谓服其除服卒事反丧服也
　　当袒大夫至虽当踊絶踊而拜之反改成踊乃袭于士既事成踊袭而后拜之不改成踊
　　此言士丧当袒而受吊之礼也反复位也改更也既事毕其敛事也士丧当敛竟而袒之时有大夫来吊虽主人当踊必絶止其踊而出拜之拜竟反位更为踊而成踊乃袭其初袒之衣于士来吊则主人毕敛事以成踊俟袭毕而后拜之不更为成踊礼以敌而畧也孔氏疏曰案檀弓大夫吊当事而至则辞焉谓大小敛时主人不出故辞大夫也此是敛已竟当其袒踊故絶踊而拜之
　　上大夫之虞也少牢卒哭成事附皆大牢下大夫之虞也犆牲卒哭成事附皆少牢
　　此言大夫丧祭用牲之等也虞葬后之祭卒哭在三虞之后谓之成事成吉事也附祔庙也上大夫之虞也用少牢卒哭成事与附庙皆用大牢下大夫之虞也用犆牲卒哭成事与附庙皆用少牢盖上大夫少牢下大夫犆牲礼与常祭同卒哭附庙视虞为大牲故皆加一等焉
　　祝称卜葬虞子孙曰哀夫曰乃兄弟曰某卜葬其兄弟曰伯子某
　　此言卜葬祝词之异礼也初虞即葬之日故幷言虞乃者助语辞将葬虞而卜日祝称主人之词子孙则曰哀子哀孙某夫则曰乃某兄弟则曰兄某弟某弟卜葬其兄则弟但曰伯子某而不曰兄某盖所以尊兄也
　　古者贵贱皆杖叔孙武叔朝见轮人以其杖关毂而輠轮者于是有爵而后杖也凿巾以饭公羊贾为之也此言失礼所由始也叔孙武叔鲁大夫名州仇轮人作车轮之人关穿也毂车辐之所凑者輠回转也公羊姓贾名古者居丧有杖贵贱皆得用之叔孙武叔入朝见有轮人以其衰服之杖穿于车毂中而回转其轮者于是乎分别贵贱必有爵者而后杖也大夫以上使宾为亲含恐憎秽其亲以巾覆尸面而凿其当口处以入含玉士贱则子当自含而不以巾覆靣矣乃亦如大夫之凿巾以饭则自公羊贾为之也夫饭含与杖皆丧礼之大者而鲁之末失如此
　　冒者何也所以揜形也自袭以至小敛不设冒则形是以袭而后设冒也
　　此言设冒之义也冒袭后韬尸之具袭沐浴后以衣衣尸也后衍字初丧之时既袭尸而又设冒者何也盖孝子爱亲之至所以揜其形也自袭以至于小敛尸虽着衣然不设冒则形见而人恶之矣子心有所不忍是以既袭而又设冒也孔氏疏曰袭则设冒至小敛之前则以衣总覆于冒上
　　或问于曾子曰夫既遣而包其余犹既食而裹其余与君子既食则裹其余乎曾子曰吾子不见大飨乎夫大飨既飨卷三牲之俎归于宾馆父母而宾客之所以为哀也子不见大飨乎
　　此言遣奠包牲之义也或有问于曾子曰夫设遣奠讫而即包其牲体之余置遣车以纳圹中殆犹之既食而裹其余与君子既食则又可裹其余以归乎曾子曰吾子不见大飨乎夫大飨之礼既飨则主人敛三牲俎上之肉归于宾馆今父母将葬而以宾客之礼待之此孝子所以哀亲之去也子不知包奠之义独不见大飨乎案父母为家之主主而去其家则宾客不异矣将葬而宾之既葬而神之不唯哀至而敬亦至也
　　非为人丧问与赐与
　　此上疑有阙文敌者曰问尊者曰赐言非为人之有丧而问遗之与赐予之与意以哀死之有遣赠犹卹生之有问赐故类及之也
　　三年之丧以其丧拜非三年之丧以吉拜
　　此言居丧拜谢之礼也丧拜谓稽颡而后拜吉拜谓拜而后稽颡居丧时凡当拜问拜赐拜宾必因乎服之轻重以为礼如系三年之丧则已服重不忍从吉而以其丧拜非三年之丧则已服轻不必从凶而以吉拜案檀弓郑注以拜而后稽颡为殷之丧拜以稽颡而后拜为周之丧拜疏谓殷自斩衰至缌麻皆拜而后稽颡周则三年之丧及杖期丧皆稽颡而后拜不杖期以下皆拜而后稽颡也
　　三年之丧如或遗之酒肉则受之必三辞主人衰绖而受之如君命则不敢辞受而荐之丧者不遗人人遗之虽酒肉受也从父昆弟以下既卒哭遗人可也
　　此言居丧受遗之礼也三年之丧禫祭后始饮酒食肉如在丧中而或遗之酒肉则受之必先三辞至于不可辞而后主人衰绖以受之如出于君命则不敢辞因受而荐之于庙尊君赐也抑居三年之丧者哀戚至重不可为礼故亦不遗人人遗之虽酒肉受者不得已也若从父兄弟以下则服轻又既卒哭而哀杀即遗人可也王氏曰居丧有酒肉之遗必疾者也暂须食饮可矣
　　县子曰三年之丧如斩期之丧如剡
　　此言居丧哀痛之节也剡削也县子曰丧以哀为主三年之丧其痛如斩期之丧其痛如剡虽有浅深皆情之至也
　　三年之丧虽功衰不吊自诸侯达诸士如有服而将往哭之则服其服而往期之丧十一月而练十三月而祥十五月而禫练则吊既葬大功吊哭而退不聼事焉期之丧未葬吊于乡人哭而退不聼事焉功衰吊待事不执事小功缌执事不与于礼
　　此言有丧者吊人之礼也小祥后衰与大功同故曰功衰吊谓吊疏者哭谓哭亲者不吊与往哭贵贱皆同聼犹待也三年之丧虽小祥后已服功衰亦不吊人此礼直自诸侯达诸士如自有五服之亲丧而将往哭之则不着己之功衰而服彼亲之服以往期之丧父在为母其服十一月而练十三月而祥十五月而禫盖备二祥之节至练后则可以出吊矣既葬之大功于他人之丧吊哭而即退不聼主人袭敛等事焉齐衰不杖期之丧未葬吊于他人哭而退亦不聼事焉既葬而受大功之衰其吊人可以待事而不亲执其事小功缌麻可以执摈相之事而不与于馈奠之礼以摈相事轻而馈奠礼重也案孔氏疏诸侯絶期今云服而往当是敌体及所不臣者不臣谓始封君不臣诸父昆弟也期之丧谓齐衰杖期乃父在为母者后云期之丧则谓齐衰不杖期乃侄为姑兄弟为姊妹之适人无主者
　　相趋也出宫而退相揖也哀次而退相问也既封而退相见也反哭而退朋友虞附而退
　　此言无丧者吊人之礼也相趋者谓以趋示敬如论语过之必趋是也封读曰窆葬下棺也凡吊人之丧若平日与主人本疏而但相趋也者则于柩出庙之宫门而退若尝与防识而相揖也者则待柩至大门外之哀次而退若尝与往来而相问遗也者则待既窆而退若尝执贽行相见之礼也者则待孝子反哭于家而退若尝与为朋友则待虞祭祔祭毕而退交浅者其去速恩深者其去迟惟其称也孔氏疏曰知生者吊知死者伤注云吊则知是吊生人也
　　吊非从主人也四十者执綍乡人五十者从反哭四十者待盈坎
