<!-- { "loadSidebar": true } -->
　　此言大夫吊同列与丧兄弟之礼也弁绖如爵弁而素加以环绖吊服也私丧之卒哭以代麻也轻丧谓缌麻之服以大夫而徃哭大夫首加弁绖大夫于未成服之时而与其殡事亦弁绖者所以厚同列也大夫有私丧而当既遭兄弟之轻丧其往而哭不用私丧之末服而用吊服之弁绖者所以厚同气也案弁绖一而其用不一成服则锡衰而弁绖未成服则素裳而弁绖又礼大夫降旁亲缌麻兄弟无服故以吊服之弁绖而往也
　　为长子杖则其子不以杖即位为妻父母在不杖不稽颡母在不稽颡稽颡者其赠也拜
　　此言为子若妻之丧之礼也其子长子之子位哭位也父为长子杖而长子又自有子虽祖不厌孙其子亦得杖但与祖同处则不以杖即位避尊者也大夫之适子妻死而父母俱存有父以主其丧则子不杖不稽颡若父没母存母不主丧子可以杖矣然亦不得稽颡其有稽颡者惟人以物来赠而拜谢之可也案夫为妻杖则其子不杖矣父为长子杖则其孙不杖矣丧无二主故也陆氏佃曰适子为妻如此则庶子父虽在以杖即位可也
　　违诸侯之大夫不反服违大夫之诸侯不反服此言为旧君无服之礼也违去也之往而仕也反服为旧君服也臣于旧君有服齐衰三月之礼若已本为国君之臣今去而仕于他国之大夫则不反服嫌于为旧君防也已本为大夫之臣今去而仕于他国之诸侯则不反服嫌于为新君耻也案郑注不反服者其君尊卑异也去诸侯仕诸侯去大夫仕大夫乃得为旧君服

　　日讲礼记解义卷四十三
　　钦定四库全书
　　日讲礼记觧义卷四十四
　　杂记上
　　丧冠条属以别吉防三年之练冠亦条属右缝小功以下左缌冠缲缨大功以上散带朝服十五升去其半而缌加锡也
　　此言丧冠带衰之制也属犹着也右缝谓辟积向右也缲当为澡洗治也八十缕为一升十五升去其半七升半也锡滑易貌冠制有缨有武吉冠缨武异材防冠则通屈一条绳若布属于冠以为武而垂下为缨所以别吉防明吉冠不条属也三年小祥之冠亦条属而右其缝小功以下则缝向左服渐轻故也缌服又轻冠则以澡治之布为缨大功以上服重初死则散垂其麻带至成服乃绞其缌服缕数如朝服十五升之细去其半而为缌若加澡治则更滑易卽所谓吊服之锡衰也案大功以上散带小功缌轻
　　初而绞之升者麻缕之数十五升千二百缕郑注丧服云去其半而缌如丝是也陆氏佃曰朝服据布朞悲哀三年忧缌思而已
　　诸侯相禭以后路与冕服先路与襃衣不以禭
　　此言诸侯相禭之礼也后路贰车也冕服次冕也上公以鷩冕为次侯伯以毳冕为次子男以絺冕为次凡丧事衣服曰襚车马曰赗但言相襚包赗在其中也先路正路也诸侯有相襚之礼其车服则以后路与次冕而先路与襃衣皆不以襚郑氏注曰不以己之正者施于人以彼不以为正也张子曰先路与襃衣受于天子故不以襚
　　遣车视牢具疏布輤四面有章置于四隅载粻有子曰非礼也丧奠脯醢而已
　　此言遣奠之礼也遣车送葬载牲体之车也牢具所包牲牢之体一个爲一具天子太牢包九个诸侯亦太牢包七个大夫亦太牢包五个天子之上士三命少牢包三个輤车上覆饰也章与障同粻米粮也丧葬之用遣车其数多少一视其所包遣奠牲体之数车上以麤布爲輤四面皆有障蔽以隐翳牢肉入圹则以置于椁之四隅其于牲体外有载黍稷者有子以爲非礼也盖死者不食粮故常时丧奠但用脯醢而已案旣夕礼藏筲有黍稷麦者遣奠之外别有也遣奠用牲体是脯醢之义
　　祭称孝子孝孙丧称哀子哀孙端衰丧车皆无等此言丧祭车服之礼也祭吉祭也卒哭以后爲吉祭丧凶祭也虞以前爲凶祭端衰制如吉时元端而缀衰六寸于中故以端名衰丧车谓恶车也祭以追养而致其孝故祝词称孝子孝孙丧以送死而致其哀故祝词称哀子哀孙至孝子之所服有端衰所乘有恶车则自天子至士皆无等以父母之丧一也
　　大白冠缁布之冠皆不蕤委武缟而后蕤
　　此言冠饰之异也大白冠太古之白布冠缁布冠黑布冠也冠以庄其首而蕤又以致其饰若大白冠与缁布之冠以无饰故皆不蕤惟委武元缟而后有蕤此其异也案郑注委武冠卷也秦人曰委齐人曰武元元冠缟缟冠也或曰委委貌也委貌有元有素元端之冠则元委貌其武则缟素端之冠则素委貌其武则元此记所谓元盖缟冠元武所谓缟盖元冠缟武也如是而后蕤以饰之案委武元缟似是谓委貌以元与缟爲武也疑或说得之
　　大夫冕而祭于公弁而祭于己士弁而祭于公冠而祭于己士弁而亲迎然则士弁而祭于己可也
　　此言公私祭服之异也冕絺冕弁爵弁冠元冠也礼莫严于祭大夫则用絺冕助祭于公用爵弁祭于己之庙士则用爵弁助祭于公用元冠祭于己之庙然士昏礼有主人爵弁之文是士旣弁而亲迎然则士虽弁而祭于己之庙亦可也案冕弁之制皆如命数天子之卿六命诸侯之上大夫卿有三命再命之不同故冕而祭于公弁而祭于己下大夫一命则弁而祭于公冠而祭于己与上士同若士之弁而亲迎摄盛服尔士弁而祭于己缘类欲许之非也
　　畅臼以椈杵以梧枇以桑长三尺或曰五尺毕用桑长三尺刋其柄与末
　　此言臼杵枇毕之制也畅郁鬯也椈柏也枇通作匕所以载牲体者毕状如义所以助主人载者刋犹削也捣郁鬯者臼用椈杵用梧举牲体者从镬而升于鼎从而载于俎则有枇而用桑其长三尺或曰五尺及主人举肉执事者助之举则有毕而用桑长亦三尺而刊其柄与末案郁鬯所以降神柏香桐洁于神为宜也枇毕俱以桑谓丧祭尔吉祭则棘木爲之刋毕之柄与末枇亦宜然
　　率带诸侯大夫皆五采士二采
　　此言袭衣大带之制也率与繂同死者着衣毕而加此带但襵帛邉而熨杀之不用箴功也尸袭以后所用率带诸侯大夫皆五采士则二采以饰之异于生也案吉时大带皆用箴功唯有朱绿元华而无五采郑注谓袭事成于带者小敛大敛衣数旣多有绞不可加带也
　　醴者稻醴也瓮甒筲衡实见闲而后折入重旣虞而埋之
　　此言葬时藏物及葬后埋重之礼也瓮甒皆瓦器筲竹器瓮盛醯醢甒盛酒醴筲盛黍稷衡当为桁以木为之所以庋瓮甒之属见闲谓见之外椁之内也折承席也亦木为之形如牀而无足重始死依神之主也送葬所藏之物有醴者乃稻米而为醴也又有瓮有甒有筲而皆有桁以庋之葬则以实于见椁二者之闲然后加折于圹上以承抗席也当始死而有暂设之主以依神是之谓重至遣奠时重于祖庙门外之东旣虞则就所处而埋之以虞则别作主无所用重也贾氏公彦曰见棺饰也饰则帷荒以帷荒加于柩棺柩不复见惟见此帷荒故名帷荒为见
　　凡妇人从其夫之爵位
　　此就妇丧而言从夫之礼也妇人无专制故治其丧事皆从其夫之爵位以尊卑为等差也案妇人从夫礼之定体因此篇多言丧礼故郑注卽以死事明之
　　小敛大敛啓皆辩拜朝夕哭不帷无柩者不帷君若载而后吊之则主人东面而拜门右北面而踊出待反而后奠
　　此类记丧礼也门祖庙门右西边也据车门内出故右在西遭丧者于小敛以袭其形大敛以韬于棺啓殡以载其柩此皆丧事之变节而哀痛尤甚故宾客至不卽拜必待事毕乃就堂下之位而徧拜以谢之殡宫设帷所以蔽柩孝子朝夕哭心欲见殡必褰举其帷事毕仍施下之旣葬而无柩神主祔庙又在于室而无事于堂则不复施帷君于臣丧若当柩已朝庙下堂载在柩车而后吊之君升自阼阶位在车东则主人在车西向东而拜就门右之位北面哭踊先出门以待拜送迨君命之反还丧所而后设奠以告使知君之来吊也案礼凡小敛大敛及啓攒之时唯君来则止事而出拜之士当事而大夫至则士亦为大夫出若他宾客则不止事事竟乃徧拜或谓载而后吊此在庙载柩车时奠谓反设祖奠也
　　子羔之袭也茧衣裳与税衣纁袡为一素端一皮弁一爵弁一冕一曾子曰不袭妇服
　　此记子羔之袭而明其失礼也子羔孔子弟子高柴以衣敛尸曰袭茧衣裳谓衣裳相连而绵纩着之税黑衣也亦衣裳连纁綘色帛裳下缘曰袡妇服指纁袡而言大夫袭五称昔子羔之袭也则茧衣裳与税衣纁袡为表而合为一素端则衣与裳皆素而为一皮弁则白布衣与素裳而为一爵弁则元衣纁裳而为一元冕亦元衣纁裳裳独刺黼而为一卑者以卑服亲身故始于茧衣裳而终于元冕然用纁袡则是妇人之服矣故曾子讥之曰礼不袭妇服郑氏注曰礼以冠名服此袭其服非袭其冠也曾子讥袭妇服而已元冕又大夫服未闻子羔曷为袭之
　　爲君使而死公馆复私馆不复公馆者公宫与公所为也私馆者自卿大夫以下之家也
　　说见曾子问
　　公七踊大夫五踊妇人居间士三踊妇人皆居间此言君大夫士哭踊之节也公君也妇人居间者主人踊妇人踊宾乃踊也踊数之多寡因乎贵贱以为节如公以五日而殡则七次踊始死一也明日袭二也袭之明日三也又明日四也其日小敛五也小敛之明日六也又明日大敛七也大夫三日而殡则五次踊始死一也明日袭二也袭之明日三也其日小敛四也又明日大敛五也凡踊之时妇人居主与宾之间不先于男不后于宾士二日而殡则三次踊始死一也小敛二也大敛三也妇人之踊亦皆居主与宾之间也案孔疏亲始死及动尸举柩哭踊无数今云七五三者谓为礼有节之踊每踊辄三者三为九而谓为一也
　　公袭卷衣一端一朝服一素积一纁裳一爵弁二冕一襃衣一朱绿带申加大带于上
　　此言上公袭衣之制也卷读曰衮衮衣者画山龙之属于衣上公之冕服也爵弁始命所受服特用二称示重本也襃衣最在上荣君赐也上公之袭其服九称贵者以上服亲身故衮衣首居其一元端则为元衣朱裳之燕服一朝服则为缁衣素裳日视朝之服一素积则以积素为裳而为视朔之服一纁裳则为凡冕服之裳一爵弁则为元衣纁裳二元冕亦元衣纁裳裳独刺黼者一襃衣则为君所加赐之衣一带则以素为之而饰以朱绿又重加大带于上则所谓率带也案郑注士袭三称子羔袭五称今公袭九称则尊卑袭数不同矣诸侯七称天子十二称与注又云申重也重于革带也攷士丧礼惟言缁带不言革带盖革带以系佩袭不用佩意者卽以此朱绿带代革带而为重带与
　　小敛环绖公大夫士一也公视大敛公升商祝铺席乃敛
　　此言小敛大敛之礼也绖谓首绖环绖一股而纒也商祝习知殷礼者专主敛事亲始死孝子去冠至小敛不可无饰于是乎士则素委冠大夫以上则素爵弁而悉得加以环绖此公及大夫与士一也若大夫之丧公将至而视其大敛必待公至升堂商祝铺席而乃敛案孔疏君未至之前主人虽已铺席布绞紟衾闻君至则撤去之升堂时商祝更铺席乃敛荣君来为新之也亦示若事由君也
　　鲁人之赠也三二纁广尺长终幅
　　此言鲁人赠礼之失也赠谓以物送亡人于椁中士丧礼赠用制币元纁束帛五匹为束长丈八尺为制鲁人之赠也虽亦三元二纁然仅广尺长终幅则不诚而非礼矣
　　吊者即位于门西东面其介在其东南北面西上西于门主孤西面相者受命曰孤某使某请事客曰寡君使某如何不淑相者入告出曰孤某须矣吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位
