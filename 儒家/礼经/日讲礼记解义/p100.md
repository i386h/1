<!-- { "loadSidebar": true } -->
　　此言大舜之尽君道也忠者爱民之实即孟子教人以善谓之忠也利谓利民也耻费以费用为耻俭于自奉也实货财也子言之君道贵于兼尽要莫过于有虞后世虽有起而王天下者虞帝诚弗可及也已矣其君天下也有天下而不与生既无所私为天下而得人死复不厚其子其子民也如父母然既有憯怛之爱又有忠利之教惟其亲而尊故安而能敬威而能爱敬故富而有礼爱故惠而能散其君子化之尊仁畏义而不敢违则耻费轻财而不敢徇欲尽忠而不至于犯制义而能顺乎理文明而沈静寛容而有辨是足以观舜治之盛矣甫刑曰君徳有威而天下无不畏君徳有明而天下无不明非虞帝之盛徳其孰能至于此乎应氏镛曰自庇民大徳而下言臣道之难于尽仁惟舜禹文王周公可以为仁之厚而后稷庶几近之自凯弟君子而下言君道之难于尽仁惟虞帝可以为徳之至而夏商周皆未免有所偏也
　　子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡
　　此言人臣宜重于始进也资凭藉也子言之事君者先以其言为资借而后拜而自献其身行所言以成其信是故君举要而有责于其臣臣守职而有死于其言故其受禄可以不诬而受罪因之益寡也案古之用人者敷纳以言明试以功故事君者先资其言而后成其信唐宋而下取士以浮文而治功亦绌矣此虚与实之辨也
　　子曰事君大言入则望大利小言入则望小利故君子不以小言受大禄不以大言受小禄易曰不家食吉此言人臣进言受禄之道也易大畜卦辞子曰事君者大言而入则可以立大事而望其有被天下及后世之利小言而入则可以立小事而望其有进一善治一官之利故君子不以小言受大禄以所利者小事不足以称其位也不以大言受小禄以所利者大位不足以行其道也易曰大畜之君子当食禄于朝而不家食则吉此言而受禄之一证与张子曰大言入则望大利利非归己之利大言入则吾道可大行是大利也小言入则可小利案此则旧注以利为禄赏者非
　　子曰事君不下逹不尚辞非其人弗自小雅曰靖共尔位正直是与神之聼之式谷以女
　　此言人臣当尽正直之道也自所由以进者小雅小明之篇靖治式用谷禄也以犹与也子曰事君者责难陈善而不下逹正己格心而不尚辞始进必以其人否则弗以为进身之自小雅曰人臣能敬治其职事唯正直之人是与则神明听之将用福禄于汝矣吕氏大临曰以下逹之事事其君则贼其君者也尚辞而实不称则欺其君者也非其人而自逹之枉己以事君者也皆非所谓靖共正直者
　　子曰事君逺而谏则讇也近而不谏则尸利也子曰迩臣守和宰正百官大臣虑四方
　　此言人臣当随分以自尽也尸主也迩近也宰冢宰大臣牧伯也子曰事君者不容以越位亦不可以旷官若逺于君而谏则是觊于见知而讇也近于君而不谏则是苟以自容而尸利也子曰迩臣在乎辅养君徳是以献可替否而守夫和宰主于表率朝廷是以进贤退不肖而正百官大臣在乎共理天下是以有分土无分民而虑四方凡所以各效其职者如此应氏镛曰其序先君徳而后朝廷先朝廷而后天下也
　　子曰事君欲谏不欲陈诗云心乎爱矣瑕不谓矣中心藏之何日忘之
　　此言人臣当尽忠爱于君也诗小雅隰桑之篇瑕诗作遐遐之言胡也谓犹告也子曰事君者欲止君之失而谏不欲扬君之失而陈诗云我既心乎爱矣何不遂告之矣纵未即告将中心藏之而何日忘之乎案诗本为爱贤而作此引中心藏之以明不欲招君过之意也
　　子曰事君难进而易退则位有序易进而难退则乱也故君子三揖而进一辞而退以逺乱也子曰事君三违而不出竟则利禄也人虽曰不要吾弗信也
　　此言人臣进退之道也违犹去也子曰事君者进必以礼而见其难退必以义而见其易则人知自重贤不肖各得其分而位有序若易进而难退患得患失则乱所由生也故君子之相接三揖而后进一辞而即退所以豫逺乱萌也子曰事君者道不合至于三违而不遂出境则是实无去志而贪于利禄也要利即以要名人虽曰不要吾弗信也案君臣朋友皆以义合者也夫才徳之过人者必于难进易退乎取之
　　子曰事君慎始而敬终子曰事君可贵可贱可富可贫可生可杀而不可使为乱
　　此言人臣当敬慎而安于义命也乱谓违废事君之礼子曰事君者身之所在即道之所在故必慎于服官之始而敬于宦成之终所以有序而逺乱也子曰事君者命制于天而义存乎我故可以贵可以贱可以富可以贫可以生可以杀而独不可以使为乱周氏谞曰进以礼所以慎始退以义所以敬终不可使为乱所谓不失其正也
　　子曰事君军旅不辟难朝廷不辞贱防其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯髙尚其事此言人臣尽职之道也辟读曰避孰与熟通易蛊上九爻辞子曰事君者守义而非以自私故在军旅不辟难在朝廷不辞贱若防其位而不履其事则职守皆旷而乱之道也故君使其臣得志则不敢以自满而必慎虑而从之不得志亦不敢以自隳而必孰虑而从之至于卒事则致为臣而退而已无利焉此臣道之厚也易曰惟不事王侯乃可以髙尚其事可以见事终而退之义矣
　　子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君
　　此言君命所系之重也诗鄘风鹑之奔奔篇姜诗作彊贲诗作奔彊彊奔奔居有匹而飞相随之貌人指宣姜君谓小君言宣姜与公子顽非匹而相从也子曰唯天子代天而治故凡秩叙命讨一皆受命于天士则以事人为事凡所以致之民者又一皆受命于君故君命顺乎理则臣有遵守而顺命君命不顺乎理则臣有匡救而逆命诗曰鹊之姜姜然鹑之贲贲然犹不乱其匹至于人之无良既鹑鹊之不若而我乃以为小君乎此可以见君命之当慎也叶氏梦得曰君莫尊于天子臣莫卑于士故言天子而止士
　　子曰君子不以辞尽人故天下有道则行有枝叶天下无道则辞有枝叶是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舎故君子之接如水小人之接如醴君子淡以成小人甘以壊小雅曰盗言孔甘乱是用餤
　　此言君子不以辞为重也小雅巧言之篇盗言谓防贼之言餤进也子曰言虚而行实君子之听言也不敢以其辞之善而尽信其为人也故世教盛则人敦实行而行有枝叶世教衰则人尚虚文而辞有枝叶是故君子于有丧者之侧苟不能赙焉则不问其所费于有病者之侧苟不能馈焉则不问其所欲有客而不能舘则不问其所舎皆辟有言而无其实也故君子之接人也如水小人之接人也如醴君子如水之淡虽无味而可乆而交道以成小人如醴之甘虽有味而易变而交道以壊小雅曰防人之言甚为甘羙使嗜之而不厌乱必有用是而进者此甘以壊之证也吕氏大临曰枝叶者干之文天下有道则人致文于行天下无道则人致文于辞案中庸曰淡而不厌唯诚故淡也传曰币重而言甘诱我也唯伪故甘也甘言而极之以盗是故修省言辞所以立诚也
　　子曰君子不以口誉人则民作忠故君子问人之寒则衣之问人之饥则食之称人之善则爵之国风曰心之忧矣于我归説
　　此言君子好善之实也国风曹风蜉蝣之篇盖念昭公之无依而作説读曰税舎也息也子曰君子之善善也惟不徒以口誉人而必有其实则民相劝而作忠矣故君子问人之寒则必衣之问人之饥则必食之称人之善则必爵之国风曰心之忧乎无依者至矣其将于我归説乎此可以见忠实之意也案君子操爵人之柄而徒以口誉人则是善善而不能用也书称帝尧之徳舎己从人而又必曰野无遗贤者以此
　　子曰口惠而实不至怨菑及其身是故君子与其有诺责也寜有己怨国风曰言笑晏晏信誓旦旦不思其反反是不思亦已焉哉
　　此言君子重信之道也己之言止谓止而不诺也国风卫风氓之篇晏晏和柔也旦旦眀显也反复也谓践言也子曰惟有其实之谓信若口惠而实不至则人怨之而菑及其身矣是故君子与其有轻诺之责也寜有不诺之怨而犹不害其为信国风曰以言笑之晏晏成信誓之旦旦而曽不思其能反夫既践言之不思矣其亦已焉哉吕氏大临曰有求而不许始虽咈人之意而终不害乎信故其怨小诺人而不践始虽不拂人意而终害乎信故其责大
　　子曰君子不以色亲人情防而貌亲在小人则穿窬之盗也与子曰情欲信辞欲巧
　　此言君子当接人以诚也巧陈注当作考子曰君子内外如一故不以容貌伪亲乎人若情本防而貌为亲主于欺人而常恐人之窥己拟诸其类在小人则为穿窬之盗也与子曰凡与人相接者情欲其信辞欲其考则内不至无实而外不至无稽矣案口惠而实不至者心与口不相应也情疏而貌亲者心与色不相应也君子不失色于人不失口于人惟其诚而已矣
　　子言之昔三代明王皆事天地之神明无非卜筮之用不敢以其私防事上帝是以不犯日月不违卜筮卜筮不相袭也
　　此言天子当敬以事天地也子言之王者父事天而母事地于是乎有郊社之礼自昔三代明王皆必敬事天地之神明于日与牲无非借卜筮以为用而不敢以其私防事上帝是以于他祭祀则不犯素定之日月因不违乎所用之卜筮而卜筮又不可相袭凡以致其敬也案祭以卜筮为诚敬不卜筮为私防故择牲择日之属皆必用之不犯日月如四时迎气用四立之日之类张子曰若一时有两祭则必相回互使之不相妨
　　大事有时日小事无时日有筮外事用刚日内事用柔日不违龟筮子曰牲牷礼乐齐盛是以无害乎鬼神无怨乎百姓
　　此申言祭用卜筮之义也大事祭大神也小事祭小神也刚日柔日见曲礼祭祀之用卜筮者以大事前期而定故有时日小事则临机而作故无时日而有筮外事从阳故用刚日内事从隂故用柔日要皆不违乎龟筮也子曰由是则牲牷之物礼乐之陈齐盛之品无一不备是以无害乎鬼神无怨乎百姓神人胥顺也吕氏大临曰大事有时日者时如启蛰而郊及四时宗庙之祭之类日如郊用辛社用甲之类有是时日以上中下三旬而卜之小事无时日有筮者若非时有所告及祈祷之类皆无定日必筮而谓之也马氏曰郊为外事而用辛社为内事而用甲者説者以天地至尊之祭不可同于外内似得之矣
　　子曰后稷之祀易富也其辞恭其欲俭其禄及子孙诗曰后稷兆祀庶无罪悔以迄于今
　　此言古人祭尽其诚而泽垂于后也富犹备也诗大雅生民之篇兆诗作肇始也子曰祭不惟其物惟其诚吾观后稷之祀其先为物易备也主于敬而其辞恭无所求而其欲俭由是自然获福而禄及于子孙诗曰后稷始受国为祭主即兢业小心庶几其无罪悔以至于今世世相承而无改也
