<!-- { "loadSidebar": true } -->
　　此言君吊臣之礼也宫殡宫也出柩始行也君于大夫之丧将往吊于殡宫吊毕柩出君命引之三歩则止犹若不忍其行之遽也如是者凡三而后君退盖所以致其哀礼者如此然君来吊不必定在殡宫或当柩朝庙将发亦如之或当既出大门至平日之賔次停柩举哀亦如之时有早晚而礼则一也案礼吊于者必执引君尊故命人代为之
　　五十无车者不越疆而吊人
　　此言衰老者不可有徒行逺吊之事也老者不以筋力为礼若年至五十无车可乘而越疆以吊人必有更益其衰者此礼之所不许也
　　季武子寝疾蟜固不説齐衰而入见曰斯道也将亡矣士唯公门説齐衰武子曰不亦善乎君子表防及其丧也曾防倚其门而歌
　　此言存礼者之善而因及废礼之事也鲁大夫季武子寝疾蟜固有齐衰之丧不説凶服而入见且告之曰斯道也或几于亡矣士唯于君门乃説齐衰耳武子曰子之言岂不善乎凡失礼显著者人皆可知若其防细固唯君子乃能表明之也盖心不怿而强言如此及武子死曾防则倚其门而歌以明己之不与季氏也
　　大夫吊当事而至则辞焉吊于人是日不乐妇人不越疆而吊人行吊之日不饮酒食肉焉吊于者必执引若从柩及圹皆执绋
　　此言受吊与吊人之礼也辞犹告也车曰引棺曰绋大夫吊于士主人应下堂以迎若适当小敛大敛与殡之时则摈者以主人有事告焉君子哀乐不同日故吊日不乐妇人无外事故不越疆而吊人行吊之日余哀未忘故不饮酒食肉凡吊于者本为助执事故必执引以导柩车若从柩至圹当其下窆必皆执绋案执引最尊者千人诸侯五百人大夫三百人士五十人至有赢余虽不执引或从柩及圹亦皆执绋引取长逺之义绋取拨举之义
　　丧公吊之必有拜者虽朋友州里舍人可也吊曰寡君承事主人曰临君遇柩于路必使人吊之
　　此亦言君吊臣之礼也臣有丧公来亲吊或遣人来吊必有为主而拜者若无主后则以次疏亲拜之若又无疏亲则朋友或同州同里典舍之人拜之可也其吊摈者必曰寡君承事谓承助其丧事也主人则曰临谓对摈者而谢君之辱临也君出而遇柩于路亦必使人吊之于臣民有父母之恩也案丧大记曰丧有无后无无主则吊必有拜者明矣郑注以拜为往谢实则兼吊时及往拜而言
　　大夫之丧庶子不受吊
　　此言庶子不为有爵丧主之礼也大夫之丧适子主之受吊拜賔若适子或以他故不在则庶子不敢受吊盖礼莫严于适庶之辨也案无适子则庶子之长者受吊适子不在虽同母之弟亦不受吊
　　妻之昆弟为父后者死哭之适室子为主袒免哭踊夫入门右使人立于门外告来者狎则入哭父在哭于妻之室非为父后者哭诸异室有殡闻逺兄弟之丧哭于侧室无侧室哭于门内之右同国则往哭之
　　此言闻丧而哭之事也父后妻父之后也适室正寝也侧室燕寝之旁室也礼女子适人为昆弟之为父后者不降其夫亦为之哭于适室之中庭以其正故也然已无服而子为甥宜为舅缌故命为之主受吊拜賔袒免哭踊尽为主之礼也子为主在东阶下故夫入门右北靣而哭示无二主也此时乡里有以哭而来吊者则使人立于门外告以其故若与此死者曾相狎习则入共哭其不狎者不入也若己父在则不敢以私亲之丧干尊者故但哭于妻之室而不于适室也若妻之兄弟不为父后则哭于异室别于适也若有殡在堂闻兄弟之在异国者有丧则哭于侧室嫌哭殡也无侧室则哭于大门内之右变其主位也若同国则往哭于其家丧无外事也
　　子张死曾子有母之丧齐衰而往哭之或曰齐衰不以吊曾子曰我吊也与哉
　　此言哭友变礼之事也子张死曾子适有母之丧不脱齐衰而往哭之或止之曰齐衰不以吊而曾子则曰我以同道之恩但往哭之耳岂以为吊也与哉案吊主于礼而哭本于情故郑注谓曾子于朋友哀痛甚而往哭之非若凡吊盖曾子此时已卒哭而易受服矣
　　有若之丧悼公吊焉子游摈由左
　　此言丧事为摈之位异于吉也悼公鲁哀公子名宁摈赞相礼事者有若之丧悼公往而吊焉子游为摈而由左盖丧礼废亡时人以为此仪当如诏辞而皆由右相故子游正之案由左由右皆谓主人之左右也孔疏谓推賔居右而已居左者未是
　　齐谷王姬之丧鲁庄公为之大功或曰由鲁嫁故为之服姊妹之服或曰外祖母也故为之服
　　此言鲁侯为王姬着服之事也谷当作告王姬周女齐襄公夫人也齐以王姬之丧来告于鲁鲁庄公为之服大功解之者或曰王姬归齐由鲁为主比于鲁女故为之服出嫁姊妹之服也或又曰王姬为庄公外祖母故为之服大功则失之矣案春秋周女由鲁嫁卒则服之如内姊妹而天子不为之服庄公元年秋筑王姬之馆于外又书王姬归于齐此于齐之告丧所以服大功也或者不察而以为外祖母庄公是襄公女弟文姜之子则王姬乃舅之妻非外祖母又诸侯絶期外祖母不当有服也
　　晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可乆也时亦不可失也孺子其图之以告舅犯舅犯曰孺子其辞焉丧人无寳仁亲以为寳父死之谓何又因以为利而天下其孰能説之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也
　　此言晋公子重耳不因父丧以取国之事也狐偃即子犯子显公子絷也晋公子重耳以骊姬之赞避难奔翟逮献公之丧秦穆公使人吊之且述穆公之命曰寡人闻之从来死生更代之际亡国于斯得国亦于斯虽吾子俨然今在忧服中然失位亦不可乆也乘时亦不可失也孺子盍图之重耳以告舅犯舅犯曰孺子其必辞焉亡人无所为寳惟仁亲以为寳今父之死是何等事若又因以为得国之利其罪大矣将天下其孰能为我解之孺子其必辞焉公子重耳因对使者曰以君之惠辱吊亡臣重耳身出亡而父死曾不得居于丧次尽哭泣之哀而以为君忧父之死是何等事或敢有他志以辱君惠吊之义乎于是稽颡而不拜谢哭泣而起起而不复与使者私言使者子显归以致命于穆公穆公称之曰仁矣夫公子重耳乎为后者当拜谢今但稽颡而已以未立为后故不成拜也哭而起则哀痛其父也起而不私是逺反国之利也案舅犯之教重耳特致饰于辞命盖霸者假仁之事耳然其言则恻然仁孝之言也故大学论不外本内末亦有取焉
　　帷殡非古也自敬姜之哭穆伯始也
　　此言哭殡者不宜帷殡之事也穆伯鲁大夫季悼子之子公甫靖也柩在殡朝夕哭礼必褰彻其帷若帷殡而哭则非古也自敬姜之哭其夫穆伯始也案敬姜早寡常昼哭以避嫌帷殡宜亦此意然夫妇之义生同室死同穴何独在殡之时嫌于褰帷而哭乎自敬姜行之世俗从而效之非礼意矣
　　丧礼哀戚之至也节哀顺变也君子念始之者也此言居丧不敢过于哀毁之事也始犹生也孝子遭丧而行一切之礼乃是哀戚之至也惟哀戚之至故礼为之节正以顺孝子之心使之渐变而轻也所以然者君子念始而父母之生已恐伤其性而不敢至于太过也案子以着代始而生之者亲也终而成之者子也若毁至灭性则子道不终而亲之生我为徒然矣故节哀顺变正先王之所以教孝也
　　复尽爱之道也有祷祠之心焉望反诸幽求诸鬼神之道也北面求诸幽之义也
　　此言孝子尽爱亲之道而冀其复生也祷祠如云祷祀而求也孝子无不爱其亲者于亲之死为之复以冀其复生是尽爱亲之道也盖犹有祷祠之心焉幽者鬼神之道望反诸幽以鬼神求之也北者幽隂之方北靣而呼自幽而求之也案死者不可复生而万一冀其复生者孝子之用心如是也故升屋北靣而望其反如自出而反者然
　　拜稽颡哀戚之至隐也稽颡隐之甚也
　　此言孝子哀痛之情尤以稽颡为极也隐痛也丧礼本欲尽哀如拜与稽颡均为哀戚之至痛也就二者而言则稽颡以头触地无复礼容尤痛之甚也盖拜是答賔之礼稽颡则全是自致其哀孔子之从稽颡而后拜者以此
　　饭用米贝弗忍虚也不以食道用美焉尔
　　此言饭含之义取其洁而不取其防也人始死而饭含用米与贝实于死者之口而弗忍其口之虚也此不是用饮食之道亦用其物之美洁者云尔
　　铭明旌也以死者为不可别已故以其旗识之爱之斯录之矣敬之斯尽其道焉耳
　　此言铭旌之义也人死有铭者以其为神明之旌也以死者之形貌为不可见故用旗书名以识之惟爱之而不敢忘故为旌以录其名敬之而不敢遗故为旌以尽送死之道焉耳
　　重主道也殷主缀重焉周主重彻焉
　　此言设重之义殷与周异也人始死以木作重长三尺此虽非主而神所凭依在是是有主之道也殷礼始殡设重于殡庙之庭及作虞主后犹聫缀以悬于所殡之庙有不忍弃焉周礼作虞主后遂彻重而埋于土有不敢凟焉案重与主皆所以依神而不同者何方氏慤曰始死而未则有柩矣有柩而又设重所以为重也既有庙矣有庙而必立主是为主也
　　奠以素器以生者有哀素之心也唯祭祀之礼主人自尽焉尔岂知神之所飨亦以主人有齐敬之心也此言奠与祭之尽其爱敬也哀素哀痛无饰也自始死至而有奠奠用素器以丧未乆生者哀心特甚不尚饰也唯祭祀之礼必致其文则主人自尽焉尔此岂知神之所飨必在于此亦以表其齐敬之心也
　　辟踊哀之至也有算为之节文也袒括髪变也愠哀之变也去饰去美也袒括髪去饰之甚也有所袒有所袭哀之节也
　　此言哀痛之必有节也抚心为辟顿足为踊女辟男踊孝子丧其亲而有辟踊乃哀痛之极也若不裁限则伤其性故有算数以为之节文也辟踊之时袒衣括髪者容貌之变也悲愠恚懑者哀情之变也去其防常吉时之服饰是去其华美也而袒括髪又在去饰之中为最甚也孝子理宜常袒而有所袒又有所袭者以明哀之有节限也
　　弁绖葛而与神交之道也有敬心焉周人弁而殷人冔而
　　此言葬时用素冠之礼也弁素冠也绖环绖也居丧之时冠服俱用纯凶至葬则以素帛为弁制如爵弁而其上用葛为环绖所以然者葬而即远与神交之道也于是乎有敬心焉如弁为周人之祭冠而以葬冔为殷人之祭冠而以葬皆以示敬也案丧事以哀为本故有厌冠麻绖之制葬则以弁易厌冠以葛易麻绖而敬心生矣
　　歠主人主妇室老为其病也君命食之也
　　此言居丧病困尊者命食之事也歠歠粥也主人亡者之子主妇亡者之妻无则主人之妻也室老家之长相居丧三日不食以后大夫之家歠粥者则有主人主妇与室老焉惟虑其病困之故有不胜丧也是以君必命之食疏饭以纾其哀也陆氏佃曰谓亲丧三日之后君命以粥歠焉故曰为其病也君命食之也案此则当以歠字连下主人主妇室老为句而以下两句释之义甚通贯虽与注异然固可从
