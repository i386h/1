<!-- { "loadSidebar": true } -->
　　此言孤子之礼也暴贵谓其父非贵者而子骤贵也古者子生三月父名之名有不便父更之若己为孤子而欲更其名是忘亲也孤子宜有所不忍也古者生有爵则死有諡若父不当諡因孤子骤贵而追为之諡是适以彰父之贱非所以敬其亲也孤子宜有所不敢也
　　居丧未葬读丧礼既葬读祭礼丧复常读乐章居丧不言乐祭祀不言凶公庭不言妇女
　　此言诵习言语之礼也复常除服之后也乐章歌之诗也人子居丧而未葬则读丧礼如敛殡成服啓殡迁柩之类每事务于诚信也既葬则读祭礼如虞卒哭祔祥禫之类因时致其孝敬也服已除而复常则读乐书之篇章借歌以释其忧痛也若夫居丧宜哀故不言乐祭祀吉礼故不言凶公庭宜严肃故不言妇女郑注曰为礼各于其时也
　　振书端书于君前有诛倒防侧于君前有诛防几杖席盖重素袗絺绤不入公门苞屦扱衽厌冠不入公门书方衰凶器不以告不入公门
　　此类言敬君之礼也书簿领也防有本末故曰倒有背面故曰侧苞读曰藨丧屦用藨蒯为之衽谓深衣前衽初丧恐妨号踊故扱于带也厌伏也吉冠有纚有梁丧冠无之故厌帖然也事君主乎敬如承行文书之官簿领乃其所掌者若至君前始振去其尘埃而端整之则有罚卜筮之官防其所奉以周旋者若至君前而有颠倒反侧之状则有罚为其不豫事也公门为尊严之地如防嫌于问吉凶几杖嫌于自长老席盖为丧车之饰衣裳重素为丧服袗絺绤而见体则嫌亵皆不可以入公门又如以苞为屦扱衽于带服厌帖之冠皆为凶服亦不可以入公门若臣妾死于宫中则条录送死物数之方板五服之衰与棺椁墙翣之凶器皆不祥之物必先告乃得将入不告则不得入也案郑注以席盖为载丧车是与重素为类吕氏谓席所以坐盖以御雨日者非是
　　公事不私议
　　此言谋事之礼也公事可否必合聚而公议焉则人心同而国是定若谋于私室计于近习是私议也私议起则公是掩且以啓擅权之渐故秉礼者谨之案私议如季氏专鲁政不与同列议于公朝而与家臣谋于私室之类若君大夫来访则据理告之非私议也
　　君子将营宫室宗庙为先厩库为次居室为后凡家造祭器为先牺赋为次养器为后无田禄者不设祭器有田禄者先为祭服君子虽贫不粥祭器虽寒不衣祭服为宫室不斩于丘木
　　此言营造之礼以明奉先之当敬也牺牲赋于民故曰牺赋亦以造言者如周官牛人供牛牲之互与盆簝之类有位之君子将营宫室必以宗庙为先所以奉先也厩与库为次所以备用也居室则所以安身故后之凡始造家事必以祭器为先牺牲之赋为次自养之器为后如无田禄者则不设祭器以祭器可假也有田禄者则先为祭服以祭服不可假也君子虽贫不敢粥祭器嫌废祀也虽寒不敢衣祭服恐其亵也为宫室不斩丘垄之木以广敬也案太王之迁豳也作庙翼翼然后百堵皆兴宣王之考室也嗣续妣祖然后筑室百堵古人之所重者可知已大夫有家记以士之臣为家相则士亦可称家也
　　大夫士去国祭器不逾竟大夫寓祭器于大夫士寓祭器于士大夫士去国逾竟为坛位乡国而哭素衣素裳素冠彻缘鞮屦素簚乗髦马不蚤鬋不祭食不说人以无罪妇人不当御三月而复服
　　此言去国之礼也坛位除地为位也鞮屦革屦无絇饰者簚车覆阑也素簚谓白狗皮为之大夫士以食禄故有祭器若去国而挈器逾竟是窃君之禄以诬其先矣故大夫以寓于大夫士以寓于士使之得用且觊已复还也大夫士去国盖有所甚不得已故既逾竟必除地为位乡本国而哭以凶丧之礼自处素衣素裳素冠彻去中衣之采缘而纯素履用革屦车用素簚乗不翦剔之马不治其手足爪不剔其须发不食盛馔而祭先代为食之人不以己出为无罪而向人解说妇人不侍御寝宿以求自安必待三月而后复其常服案郑注云臣无君犹无天也不说人以无罪所谓忠臣去国不洁其名也观于孔子去鲁而以微罪行则君子之用心可知已矣
　　大夫士见于国君君若劳之则还辟再拜稽首君若迎拜则还辟不敢答拜大夫士相见虽贵贱不敌主人敬客则先拜客客敬主人则先拜主人凡非吊丧非见国君无不答拜者
　　此言聘时之拜礼也国君谓所聘国之主君大夫士出聘他国见于主君君若慰劳其道路之勤苦则还转退避而不敢当再拜稽首以拜君之徳意此以拜为敬也聘宾初至主国大门外主君若迎而先拜之则还转退避不敢答君之拜嫌与君抗宾主之礼此以不拜为敬也聘礼既毕本国之大夫士与来聘之大夫士其相见之礼贵贱有所不论如主人敬客则先拜客虽主为大夫而拜客之士也可客敬主人则先拜主人虽客为大夫而拜主人之士也可此又以先拜为敬也总之礼尚往来凡拜必答惟吊丧宾不答主人之拜谢以为助执丧役而来非行宾主之礼也大夫士见聘国之君君若迎拜则不敢答拜以已虽为宾犹不敢与主君抗也二者之外则无不答拜者旧说士见本国之君君不答拜则与下君于士不答拜之意同似非此处之解朱子曰大夫士相见此未有以见同国异国之辨更详之
　　大夫见于国君国君拜其辱士见于大夫大夫拜其辱同国始相见主人拜其辱君于士不答拜也非其臣则答拜之大夫于其臣虽贱必答拜之男女相答拜也此言初见与答拜之礼也大夫见他国之君而拜国君必答之以拜其辱士见他国之大夫而拜大夫必答之以拜其辱以皆为宾主故也同国之大夫士始受命相见此拜见则彼拜辱亦以其为宾主也惟君于本国之士不答拜以士卑也若非其臣则答拜之非已尊所加也大夫于家臣虽非家老拜亦答拜之避正君也男女有别拜独相答者不以行礼为嫌也案郑注自外来而拜拜见也自内来而拜拜辱也熊氏谓大夫见己君君拜其辱者以初为大夫敬之与孔疏异
　　国君春田不围泽大夫不掩羣士不取麛卵
　　此言田猎之礼也司马仲春教振旅遂以搜故国君有春田之礼而大夫士皆从之其时鸟兽字乳但搜取其不字者而不围泽以泽之广则无物不在其中也大夫不掩羣以物既羣聚孳尾必多也士不取麛卵以兽子鸟卵方向生育也盖古之田猎一以驱禽兽使不害稼一以习战阵使不忘武是为取物之义而兼寓恤物之仁故不尚多获而暴天物也案王制谓天子不合围诸侯不掩羣与此不同者王制是诸侯会王田猎之礼此是诸侯在国田猎之礼
　　岁凶年谷不登君膳不祭肺马不食谷驰道不除祭祀不县大夫不食粱士饮酒不乐
　　此言卹灾之礼也礼食杀牲则祭周人重肺公食大夫礼正馔后乃加设稻粱当岁凶而年谷不登则在上位者当与民同忧故君之膳不以肺祭不杀牲为盛馔也马不以谷为秣不欲夺民食也驰道不扫除其草莱不欲用民力也祭祀不设钟磬之县示不奏乐也至于大夫亦不加食夫稻粱不求自养也士饮酒而不作乐不御琴瑟也此即周礼荒政所谓弛力眚礼蕃乐者君大夫士皆有养民之责故遇灾而自贬损如此
　　君无故玉不去身大夫无故不彻县士无故不彻琴瑟此明礼乐不可斯须去身之意也故谓灾变丧疾之类君子比徳于玉故为君者必佩玉非有故则玉不去身也大夫有钟磬之县所以昭其徳非有故则不彻县也士常御琴瑟以调其性情非有故则不彻琴瑟也盖古之人致礼以治躬致乐以治心有不可斯须去身者考之礼大夫佩水苍玉士佩瓀珉则玉固上下之所通佩也诸侯轩县大夫判县士特县则县亦上下之所通用也诗言我有嘉宾鼓瑟鼓琴又言琴瑟击鼓以御田祖则琴瑟亦上下之所通御也此分言之者互文可知
　　士有献于国君他日君问之曰安取彼再拜稽首而后对大夫私行出疆必请反必有献士私行出疆必请反必告君劳之则拜问其行拜而后对
　　此亦言敬君之礼也士有物以贡献于君恐君答已拜乃自致于外他日因便见君君问之曰何所取彼物也则先再拜稽首而后对取物之由盖敬君之问也人臣非公事不越境大夫若以私事有行而出疆必先请命其反也必有献于君士私行出疆必先请命其反也必告于君君若慰劳其道路之劳苦则拜询问其游歴之所经则拜而后对盖敬君之劳与问也案必请必告臣不敢自专也大夫私行出疆若季友如陈葬原仲亦是
　　国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死众士死制
　　此言处变之礼也诸侯若廹于强暴而去国其臣民止之则曰奈何去社稷社稷皆主于养人国之本也大夫去国其家臣属吏止之则曰奈何去宗庙宗庙以祀先祖家之本也士去国其亲戚朋友止之则曰奈何去坟墓坟墓以葬祖考身之本也若以礼之正而言诸侯守社稷国亡则必死之大夫抚君之众丧师辱国则死之士守君之制见危执节则死之盖止其去者存乎私情死其事者止乎公义虽经权互用而所守要于不渝如此
　　君天下曰天子朝诸侯分职授政任功曰予一人践阼临祭祀内事曰孝王某外事曰嗣王某临诸侯畛于鬼神曰有天王某甫
　　此言天子称谓之礼也阼主阶也畛接也祭名礼莫先于正名惟有天下而为大君曰天子以其为天之元子也朝诸侯分职事授政令责成功曰予一人在自称则为谦而臣民称之则至尊而莫与抗也践主阶而临祭祀祝辞于宗庙之内事曰孝王某于郊社之外事曰嗣王某事先则原其心事神则明其统也廵狩临于诸侯而使祝史畛于其方之鬼神曰有天王某甫臣不敢名君而告神又不可以无字也案郑注以天子予一人为摈者之辞称孝王不称孝子者天下重器王者大统又继世不必皆子也
　　崩曰天王崩复曰天子复矣告丧曰天王登假措之庙立之主曰帝天子未除丧曰予小子生名之死亦名之此言天子丧祭称名之礼也复者人死则形神离古人持死者之衣升屋北面呼名招魂令复体魄冀再生也假读曰遐遐者远邈之义立主者始死则凿木为重以依神既虞而埋之乃别作主也崩者若自天坠下也史书策辞曰夫王崩凡复必称名惟王呼曰天子复臣不名君又普天率土止此一人也告丧于诸侯曰天王登假言升于高远也葬后卒哭竟而祔庙立主曰帝同之天神也天子即位三年除丧而后称王在三年之内自称予小子未逾年则称名或不幸而死则亦称名皆不忍忘先王也案春秋景王崩悼王未逾年入于王城不称天王而称王猛所谓生名之死不称天王崩而称王子猛卒所谓死亦名之也
　　天子有后有夫人有世妇有嫔有妻有妾
　　此言天子治内之礼也天子立六宫之治必先有后后君也后也配天子以君天下又后于天子以广后嗣也其次有夫人夫之言扶也以徳扶助乎王也无职坐而论妇礼有世妇妇之言服也以服事人也以其贵故以世言其职祭祀宾客丧纪有嫔嫔者妇人之美称言可宾敬也其职妇学之法有妻妻之言齐也进御于王暂亦齐同所谓御妻也有妾妾接也得接见于君也盖夫妇人伦之本宫闱王化之基天子立六宫以听天下之内治以明章妇顺有徳则充之无徳则阙关雎麟趾之徳实为周官立政所自出宫壸之所系顾不重与
　　天子建天官先六大曰大宰大宗大史大祝大士大卜典司六典天子之五官曰司徒司马司空司士司冦典司五众天子之六府曰司土司木司水司草司器司货典司六职天子之六工曰土工金工石工木工兽工草工典制六材
