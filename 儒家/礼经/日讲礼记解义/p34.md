<!-- { "loadSidebar": true } -->
　　仲秋行春令则秋雨不降草木生荣国乃有恐行夏令则其国乃旱蛰虫不藏五谷复生行冬令则风灾数起收雷先行草木蚤死
　　此言仲秋失令之致灾也仲秋而行春令则少阳气动而成物之雨不降春主生而草木生荣木生火而国有火讹之恐盖夘木之气所应也行夏令则阳亢而其国乃旱气暖而蛰虫不藏阳盛而五谷复生盖午火之气所伤也行冬令则风杀物而其灾数起雷先时而收声草木于是乎蚤死盖子水之气所泄也
　　季秋之月日在房昏虚中旦柳中
　　此言九月之日躔中星也房虚皆星名季秋为建戌之月日月交防于房是为大火卯之次也昏则虚星在南方之中旦则栁星在南方之中
　　其日庚辛其帝少暤其神蓐收其虫毛其音商律中无射其数九其味辛其臭腥其祀门祭先肝
　　此言季秋时令所属也无射者夹钟所生三分去一长四寸有竒戌律也陈氏祥道曰隂至戌而盛阳至戌而不厌故谓之无射
　　鸿鴈来賔爵入大水为蛤鞠有黄华豺乃祭兽戮禽此言戌月之候也大水海也是时鸿鴈之来者犹止而未去有如宾之寄寓者然阳化于隂故爵入大水为蛤秋金之色以黄为正故鞠至是而有黄华隂杀之气已极故豺于是乎祭兽而戮禽以食也案八月鸿鴈来啓行未至南也九月则若賔之至矣雁非中国之鸟也
　　天子居总章右人乗戎路驾白骆载白旂衣白衣服白玉食麻与犬其器廉以深
　　总章右个西堂北偏也
　　是月也申严号令命百官贵贱无不务内以防天地之藏无有宣出
　　此言命官收敛之事也内犹入也是月也申严号令以命百官无论贵之与贱皆务收敛于内以防合天地之闭藏而无或宣出以悖时令焉案季春言不可以内季秋言无不务内此阳舒隂敛之大分也
　　乃命冢宰农事备收举五谷之要藏帝籍之收于神仓只敬必饬
　　此言命冢宰收敛之事也要者谷入之数谓岁要也农事既毕爰进冢宰而命之盖前此趣民敛而未备者今则无不备收可举五谷丰耗之成数而国用有所准矣至于籍田所收则藏其谷于神仓以供粢盛而只敬必饬焉先王所以飬人事神者其重如此方氏慤曰豳诗言十月获稻而此即言备收盖以地气有早晚之故必命于冢宰者以冢宰实制国用而甸师之掌耕耨王籍又于天官故也
　　是月也霜始降则百工休乃命有司曰寒气总至民力不堪其皆入室
　　此言顺时以息民也总犹聚也是月也气寒而霜始降作者既有不便而噐亦不坚则百工于是而皆休又命有司曰当寒气凝聚而至如犹力作于外民必有不能胜者其皆令入室以避之是故初夏则毋休于都深秋则皆入于室时使然也
　　上丁命乐正入学习吹是月也大飨帝尝牺牲告备于天子
　　此言习乐飨帝之事也春夏习乐以祈谷矣至是将为秋报乃于上旬之丁日命乐正入学习吹以和其声盖是月也万物皆成故大飨帝于明堂又于宗庙举行尝祭凡所用之牺牲必告备于天子者昭其慎也案注疏以尝为尝祭羣神呉氏澄谓是宗庙秋祭呉説近是
　　合诸侯制百县为来岁受朔日与诸侯所税于民轻重之法贡职之数以逺近土地所宜为度以给郊庙之事无有所私
　　此言顺时颁制之事也天子于岁功将成之时外则总命诸侯内则颁制百县为受来岁之朔日与税贡之法盖诸侯税于民而贡于王其轻重多寡之数必以道路之逺近及土地所宜为度以此给郊庙之事而无有所私郊祀天庙祀祖取共事而已无多少不如法制也案古者以季冬颁来岁之朔于诸侯而此属于季秋者秦以建亥之月为岁首也郑氏樵曰此言来岁是秦正也季冬待来岁之宜则夏正也亦犹豳风七月之诗于二之日之下曰何以卒岁是夏正也于十月蟋蟀之下曰曰为改歳则周正也
　　是月也天子乃敎于田猎以习五戎班马政命仆及七驺咸驾载旌旐授车以级整设于屏外司徒搢扑北面誓之天子乃厉饰执弓挟矢以猎命主祠祭禽于四方此言秋狝之事也仆周礼戎仆也七驺天子马有六种各一驺主之并总主者为七驺也旌旐司常所掌九旗之属主祠典祀之官是月也天子乃因田猎而敎以战陈习用弓矢殳矛戈防之五兵又班布乗马之政令以类其色之同异与力之强弱当其未田也命戎仆与七驺皆驾六马载九旗若旌旐之属授车各以等级整其行列向背陈设于军门之屏外军皆南向司徒搢扑于带而北面以誓之及其将田也天子乃严厉武饰必执弓挟矢亲猎而先供祭然后羣臣以次而杀猎既竟命典祀者祭此所获之禽于四方之神以明报本此皆秋狝之事也李氏曰先王之田外以彰事神之礼内以作不虞之备其慎动盖如此
　　是月也草木黄落乃伐薪为炭蛰虫咸俯在内皆墐其户乃趣狱刑毋留有罪收禄秩之不当供飬之不宜者此言顺时以施严肃之政也内谓穴之深处墐塞也是月也观于植物则草木皆黄落乃伐薪为炭以御寒观于动物则蛰虫咸俯而向下又涂塞其户穴是隂杀之气方盛也乃于刑与罪之相得者趣而决之而不至于有淹繋于禄秩之不当供飬之不宜者亦收之而不至于越分逾等焉因秋令而益加饬也是月也天子乃以犬尝稻先荐寝庙
　　此言季秋荐谷之礼也是月也百谷皆成而稻为水谷今始成熟于是进之天子以犬尝之而必先荐于寝庙所以重时物也
　　季秋行夏令则其国大水冬藏殃败民多鼽嚏行冬令则国多盗贼邉境不寕土地分裂行春令则暖风来至民气解惰师兴不居
　　此言季秋失令之致灾也季秋而行夏令则多暑雨而其国大水冬藏从而殃败民则气窒于鼻声发于口而多鼽嚏之肺疾盖未土之气所应也行冬令则感隂邪之类国多盗贼而邉境不寕土地以寒重而分裂盖丑土之气所应也行春令则巽主风而暖风来至散缓而民气解惰当肃杀而少阳动作则兵兴不得止息盖辰土之气所应也

　　日讲礼记觧义卷十九
　　钦定四库全书
　　日讲礼记解义卷二十
　　月令
　　孟冬之月日在尾昏危中旦七星中
　　此记十月之日躔中星也冬终也取万物终蔵之意金数既穷水徳迭王于时为冬孟冬建亥之月日月交防于尾是为析木寅之次也昏则危星在南方之中旦则七星在南方之中
　　其日壬癸其帝颛顼其神防其虫介其音羽律中应钟其数六其味咸其臭朽其祀行祭先肾
　　此言孟冬时令所属也彭氏曰水北方元深而防昧故取为神名髙氏曰行门内地也一作井冬徳在水所属之干为壬癸壬任也癸揆也万物懐任于下揆然萌芽也其帝则为颛顼其神则为元防其虫则为介介甲也龟鼈之类北为元武水属也其音则为羽羽属水冬气和则羽声调气至而律应则中应钟应
　　钟者姑洗所生三分去一长四寸有竒亥律也其数则六天一生水地六成之举成数也其味则为咸水润下作咸也其臭则朽气若有若无为朽其祀行行为道路往来之处冬则隂往而阳来也当祭而先用肾肾为水也陈氏澔曰春夏秋皆祭先所胜冬当先心以中央祭心故但祭所属又以冬主静不尚克制故也
　　水始冰地始冻雉入大水为蜃虹藏不见
　　此言亥月之候也大水淮也蜃大蛤也是时天地闭塞为重隂之始故水以隂而凝于是始冰地感隂而结于是始冻阳为隂化故雉入大水而为蜃隂阳之气不交而极乎辨故虹藏伏而不见
　　天子居堂左个乗路驾铁骊载旂衣黑衣服玉食黍与彘其器闳以奄
　　此言人君顺孟冬所宜之事也铁骊骊马铁色也深为黑浅为元闳者中寛奄者上窄冬为隂寒之候位处于北天子于是居元堂左个北堂之西偏也所乗则为元路驾以鐡骊载以元旂衣以黑衣服以元玉食为黍与彘而其器则闳以奄以象物之闭藏也
　　是月也以立冬先立冬三日大史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事防孤寡
　　此言迎冬而行赏防之事也死事以国事死者孤寡其妻子也是月立冬大史亦先三日告之天子曰某日立冬金气既谢水徳方伸时序一更不敢不告天子乃齐戒于立冬之日亲帅三公九卿大夫至于北郊冬主亥子丑其位在北故于是乎迎而祭颛顼元防之神焉毕而还反因杀气之盛而念死事之臣因死事之臣更念及其孤寡从而赏之防之所以顺时报功且激劝忠义也
　　是月也命大史衅龟防占兆审卦吉凶是察阿党则罪无有掩蔽
　　此言谨卜筮之事也大史掌卜筮之官防蓍防也衅涂以血也圣人幽赞神明卜筮之用由来尚矣是月也命大史取龟防而衅之龟以卜而有兆防以筮而有卦必占之审之以察其吉凶如有阿私党比者则罪之而无有掩蔽盖所谓假于卜筮以疑众者固法之所不宥也
　　是月也天子始裘命有司曰天气上腾地气下降天地不通闭塞而成冬命百官谨盖藏命司徒循行积聚无有不敛坏城郭戒门闾修键闭慎管籥固封疆备边竟完要塞谨闗梁塞蹊径
　　此言天子御冬之具以及顺时闭塞之政也键牡闭牝也蹊径禽兽之道也是月也寒气方盛季秋所献之功裘天子始服之而命有司曰天气腾于上地气降于下隂阳之气不交所以闭塞而成冬也凡盖藏之在官者命百官加谨焉积聚之在民者命司徒循行而使之无有不敛致谨于其内故于城郭则坏之于门闾则戒之而又修其键闭慎其管籥致严于其外故于封疆则固之于边竟则备之而又完其要塞谨其闗梁塞其蹊径此皆顺时之政也
　　饬丧纪辨衣裳审棺椁之厚薄茔丘垄之大小髙卑厚薄之度贵贱之等级
　　此言谨终之令也衣裳谓袭敛所用也丧事有纪必因时而饬正焉如于衣裳之多寡则辨之棺椁之厚薄茔丘垄之大小髙卑则审之是其厚薄之度各视乎贵贱以为差等盖丧纪者人事之终冬者嵗时之终以嵗时之终而节人事之终乃其宜也
　　是月也命工师效功陈祭器案度程毋或作为滛巧以荡上心必功致为上物勒工名以考其诚功有不当必行其罪以穷其情
　　此言考工之事也效献也功致功力宻致也是月也霜降而百工休则器用成矣爰命工师献百上之功陈设祭器而必案以旧法毋或作为滛靡巧变以荡上心必以功力密致者为上物既成而后即令工人自刻其名于器以察其实如或功有不当必行其罪以穷其情而无所于贷考工之严若此此工之所以信度也
　　是月也大饮烝
　　此言农毕燕臣之事也烝升也升牲体于爼也是月也农功已毕物之可荐者众于是天子诸侯与其羣臣饮酒于大学以正齿位升牲体于爼是为大饮烝之礼方氏慤曰孟夏饮酎用礼乐则饮烝可知陈注因烝祭而与羣臣大饮者非是
　　天子乃祈来年于天宗大割祠于公社及门闾腊先祖五祀劳农以休息之
　　此言蜡祭之礼也天宗日月星辰也社以上公配祭故曰公社腊冬祭名五祀门户中霤灶行也天子既乐嵗功之成乃为民祈来年之泽于天宗大割羣牲以祀公社而及于门闾又猎取禽兽以祭先祖与五祀此皆所谓蜡祭也至若农民则三时之务亦已劳矣于是劳之使得休息盖一张一弛之道也案天宗公社门闾先祖五祀等皆祈年大割腊祭之事注故
　　以为互文祭举于冬在周曰蜡在秦曰腊今行于孟冬建亥之月其为秦人所述无疑矣
　　天子乃命将帅讲武习射御角力
　　此言简习武备之事也农功既隙为讲肄武事之时天子乃命将帅讲武以厉其威习射御以考其艺角力以视其才皆所以顺隂义也旧説以为仲冬将大阅故简习之
