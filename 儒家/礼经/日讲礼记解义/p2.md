<!-- { "loadSidebar": true } -->
　　曲礼者古礼经之篇名后人以编简多故分上下案礼器有云经礼三百曲礼三千郑氏康成等曰经礼即周礼曲礼即仪礼而朱子以为经礼乃今之仪礼则以仪礼为曲礼者未可从矣吕氏大临曰节文之不可变者为经即今所传之仪礼其篇末称记者记礼之变节为曲礼而朱子以为仪礼中亦自有变则专以曲礼为变礼者又未可从矣呉氏澄曰曲者一偏一曲之谓曲礼盖谓礼之小节杂事而非大体全文其为委曲曲折之解者亦非也
　　曲礼曰毋不敬俨若思安定辞安民哉
　　此述古曲礼之言以见主敬为行礼之本也敬者主一无适之谓曲礼有曰学以礼为先礼以敬为本凡身之所处必毋一时一事之不敬而后此中有主其见于外者必俨然而若思焉安定乎其辞焉以是而临民则安民之效岂外是哉案开宗明义即揭以毋不敬一言不惟可贯全书而幷可该圣学若尧之钦明舜之温恭汤之圣敬日跻文王之缉熙敬止无非是者程子曰毋不敬俨若思安定辞安民哉君徳也君徳即天徳也张子曰事主于敬则无过举也动容貌正顔色出辞气则民可望而知也学者必自此推类朱子曰毋不敬是统言主宰处俨若思敬者之貌安定辞敬者之言安民哉敬者之效也眞氏徳秀曰凡四言而脩身治国之道略备其必圣贤之遗言与
　　敖不可长欲不可从志不可满乐不可极
　　此言以礼节情之学也夫人情之易流也甚矣是故敖当戒而不可长也欲当窒而不可从也志宜广而不可满也乐宜节而不可极也盖理涵于心而心丽于气苟任其发而流焉则微者愈微而危者愈危矣其在圣人能以敬胜无虑乎敖之长也能以义胜无虑乎欲之从也所见者大无虑乎志之满也所得者眞无虑乎乐之极也下此则当戒其已甚故必以礼节之朱子曰敖不可长以下不知何书语又自为一节皆禁戒之词
　　贤者狎而敬之畏而爱之爱而知其恶憎而知其善积而能散安安而能
　　此即贤者以示人平情之用崇徳之方也贤者之心公而明故于所狎而能敬之于所畏而能爱之爱焉而又知其恶憎焉而又知其善积之厚而能散以与人安所安而能以从义此皆人所宜法也朱子曰六句文义大同皆蒙贤者二字为文言皆众人所不能唯贤者乃能之耳旧注非是
　　临财毋苟得临难毋苟免很毋求胜分毋求多
　　此言利害之机而欲人审于所处也趋利避害虽人之情而必有义焉故财者人所欲也临财必审其当得与否而毋苟得难者人所畏也临难必审其当免与否而毋苟免很者与人争者也孰不好胜而我则毋求其胜分者与人共者也孰不贪多而我则毋求其多以是而省身克己斯义不可胜用矣案为得为免起于一念之苟遂至无地以自处为胜为多起于一念之求遂至无地以处人然则人之所以居心御境者无他亦惟无所苟焉无所求焉而已矣积而充之则毋苟得者一介不取可也毋苟免者守死善道可也毋求胜者犯而不校可也毋求多者素位而行不愿乎外可也
　　疑事毋质直而勿有
　　此言质疑者贵乎虚心也朱子谓两句湏连説疑事毋质即少仪所谓毋身质言语也人苟有所疑于其事而就正于人则毋得执一成説以为防但直陈所见听彼决择而勿专务强辨据而有焉庻不至于偏蔽而疑可释矣案直而勿有即是申説毋质之意所以虚心而求尽乎事物之理也
　　若夫坐如尸立如齐
　　此言坐立之法也注以夫为丈夫之事朱子曰刘原父云大戴礼曾子事父母篇曰孝子惟巧变故父母安之若夫坐如尸立如齐弗讯不言言必齐色此成人之善者也未得为人子之道也此篇盖取彼文而若夫二字失于删去人不可以斯湏而不敬故一坐也如尸焉一立也如齐焉盖人心之所甚严莫严于祭祀程子谓如尸如齐所以飬其志者是也
　　礼从宜使从俗
　　此言行礼之贵于时中也礼非以强世必从乎宜使非以自专必从乎俗应氏镛曰大而百王百世质文损益之时小而一事一物泛应酬酢之节又曰五方皆有性千里不同风若失宜而违俗则非所以为礼非所以为使矣
　　夫礼者所以定亲疏决嫌疑别同异明是非也
　　此言礼之用至切于人也夫礼者本乎天秩而周于民用伦有亲疏以此定之如五服有精粗重轻之类是也情有嫌疑以此决之如男女不亲授受嫂叔不通问之类是也事有同异以此别之如车服器用之有等杀鼎俎笾豆之有竒耦之类是也理有是非以此明之如冕纯从众拜上违众之类是也案此节盖通五礼而言疏列五服之内大功以上诸条特以服制例之耳陈氏澔引之不详学者因以此节专为丧礼而误矣呉氏澄曰定亲疏礼之仁也决嫌疑礼之义也别同异礼之礼也明是非礼之智也统言之只是一礼细分之便属四徳存乎善防而已
　　礼不妄説人不辞费礼不逾节不侵侮不好狎
　　此言礼有至正之则也説悦同人能得乎礼之至正不惟有以自处亦并有以处人是故容止取其可观不至佞媚而妄以説人也言语取其可信不至烦易而辞费也又且持躬必谨不至侈而逾节接物必恭不至傲而侵侮与人必庄不至慢而好狎也盖礼之于情也犹坊之于水也能约其情而无谄无骄则于礼也其庻矣
　　脩身践言谓之善行行脩言道礼之质也
　　此言行礼之本也君子学礼匪直以外之文而已必也脩身以践其言斯慥慥笃实而可谓之善行矣惟行无不脩而言合于道乃礼之本质也盖质者文之所傅以立也礼必以忠信为质故曰苟非其人道不虚行
　　礼闻取于人不闻取人礼闻来学不闻往教
　　此言礼在自重也学问之道固当无我然又不可不重其在我礼闻见取于人不闻引取人也所以然者礼闻人之来学不闻我之往教也案旧説上以为仕言下以为学言朱子曰此虽两节其实互明一事今从之
　　道徳仁义非礼不成敎训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄是以君子恭敬撙节退譲以明礼
　　此言君子所以重礼之故也撙节裁抑之意礼体事而无不在是故爱为仁宜为义行仁义而有得为道徳苟非礼则无以主乎敬而不可得而成矣身为教言为训用教训以正民俗苟非礼则无以善其规而不可得而备矣争有曲直之分讼有是非之辨苟非礼则无以折其中而不可得而决矣君臣上下主乎义父子兄弟主乎恩苟非礼则无以明其分而不可得而定矣或宦或学以事其师非礼则情文扞格而不相亲矣班朝治军涖官行法非礼则体统替而威严不行矣祷祠祭祀以供给乎鬼神非礼则精神涣散而不诚不荘矣是以君子必务为恭敬撙节退譲以明礼礼之既明所以内而脩身外而治人幽而事神无不各尽其道也吕氏祖谦曰此只是一礼字孝经只是一孝字此类湏参求其所以然案恭敬以心言撙节以事言退譲以仪言凡皆礼之实恭敬为本撙节退譲为用
　　鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀是故圣人作为礼以教人使人以有礼知自别于禽兽此原礼所由始也人之血气嗜欲视听食息与禽兽异者无几特禽兽之言与人异耳然鹦鹉能为人言终不离乎飞鸟猩猩能为人言终不离乎禽兽者以其不知有礼也人若无礼则口虽能言不亦犹然禽兽之心乎夫礼之大端以伦理为重惟禽兽无礼故至父子聚麀圣人忧人之或沦于禽兽也是故作而在上制为礼以教人使人知有礼而自别于禽兽此人道所由立也案天地之性人为贵知有礼而允蹈焉所谓明于天性知自贵于物也
　　大上贵徳其次务施报礼尚往来往而不来非礼也来而不往亦非礼也
　　此言礼之因时而起也礼以时为大人知礼至三王而备而不知其因时制礼有不得不然之故焉当三皇五帝在上风气浑朴以徳为先但贵徳之及人而已次若三王之世风气渐开其时之人务施而亦务报故先王因人情以制礼而所尚在于徃来若往施而不来报彼则非礼来施而不往报此则非礼均非所以为交际之道也案此非重徳而轻报施如老氏之见也盖徳不务报而礼则以报施为主使人亹亹而不倦故曰礼得其报则乐又曰报者天下之利也利在天下而教实本于三王要亦因乎人情之自然也
　　人有礼则安无礼则危故曰礼者不可不学也夫礼者自卑而尊人虽贩者必有尊也而况富贵乎富贵而知好礼则不骄不盈贫贱而知好礼则志不慑
　　此言礼之所系至重无人而不当学也人莫不喜安而恶危有礼则受益而安矣无礼则招损而危矣故礼不可不学也夫礼必自卑而尊人以逹此心之恭敬是心也人皆有之虽贩至微当劳役之际犹必有所尊焉而相譲于路况等而上之为富贵人乎故富贵而知好礼则不至于骄盈贫贱而知好礼则志不至于慑礼逹分定而或虑其不安者未之有也案人之气盈与气歉者志不立也若惟礼是好则内重外轻而御境有权所以利用安身者在是矣
　　人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐
　　此言幼而从学至于成徳始终之行也朱子曰陆农师点人生十年曰幼作一句学作一句下仿此艾发苍白如艾色人生以百年为期故曰期朱子曰期与朞字同周匝之义人之生也十年曰幼天性未漓贵乎有以飬之当从事于小学以立其本焉二十曰弱始成人而加冠三十曰壮血气定而有室四十曰强道明徳立始可出仕五十曰艾徳成更事可服官政为大夫六十曰耆时已稽久得以指事使人七十曰老气日以衰得以家事子八十九十曰耄而知己衰犹夫七年曰悼而知未啓悼与耄虽或有罪而不复加刑周礼司刺所云幼弱老耄是也百年曰期年数已周凡饮食起居无不待飬于人者于此有颐之道焉圣王所以飬老而民兴孝也案人之一生每十年而异其名使人知盛衰之候而血气以定十年而异其事使人知进退之方而志趋以专圣人治天下所为因时教养而跻斯民于仁夀之域也
　　大夫七十而致事若不得谢则必赐之几杖行役以妇人适四方乘安车自称曰老夫于其国则称名越国而问焉必告之以其制
　　此言大夫致事之礼也行役役使也安车一马小车坐而乘者七十曰老而故大夫年至七十致还所掌之职事于朝以避贤路若君重之而不得谢必赐之以几杖欲以安其体助其力也行役必给以妇人欲顺其指使也适四方必乘以安车恐渉于劳勚也于他国则自称老夫明其君以爱贤之故至今犹列于朝也于本国则称名以与士大夫同朝嫌以尊者自居也他国或以疑事越国来问必举王朝所颁先君所行之旧制以告之不敢专以礼许人也案孔子曰君使臣以礼臣事君以忠今观七十致事一条君有眷畱优待之恩臣有谦退恭谨之节亦可以知礼与忠之一端矣
　　谋于长者必操几杖以从之长者问不辞譲而对非礼也
　　此言少事长之礼也凡有事就谋于长者则必操几杖从之以致其服勤之意若长者有问不辞譲而遽对即嫌于自是而非所以为礼也彭氏曰古之飬老乞言授几七十杖于朝八十不俟朝欲言政者君就之况少者乎
