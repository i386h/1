<!-- { "loadSidebar": true } -->
　　熬君四种八筐大夫三种六筐士二种四筐加鱼腊焉此言熬谷之异也熬煎谷使熟也四种黍稷稻粱也三种黍稷梁也二种黍稷也筐竹器湏熬谷置于棺旁君四种分为八筐大夫三种分为六筐士二种分为四筐此外又加鱼腊焉旧説煎谷所以感蚍蜉不如敖氏云孝子不得复奠故置此以尽其心也
　　饰棺君龙帷三池振容黼荒火三列黻三列素锦褚加伪荒纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六
　　此言国君饰棺之制也帷柳车边障即所谓墙也以白布为之而画以龙池织池为笼衣以青布挂于柳上荒边爪端振动也容饰也以青黄缯长丈余如幡画为雉县于池下为饰车行则幡动荒防也柳车上覆即鼈甲也列行也褚屋也伪读曰帷纁纽纁帛为纽也齐脐也柳车上覆形圆如车盖者曰齐翣形似扇木为之在路则障车入椁则障柩圭玉也鱼铜鱼也戴犹值也系于棺与纽相值故谓之戴披以绛帛为之饰棺之制国君画龙于帷阙其后面而用三池池上县以长幡车行则振动其容饰画黼文于荒之缘边其中央则画火三列黻三列用素锦以为褚加帷于旁以为墙加荒于上以为盖荒与帷不相聫则用纁纽六栁车上覆之齐则用五采五贝交络其上凡黼翣二黻翣二画翣二两角皆戴以圭于池下振容之间悬以铜鱼车行则鱼跃而上拂于池君以纁帛为戴连系棺束与柳材者六又以纁帛为披令人引之以防倾覆者六郑氏曰饰棺者以华道路及圹中不欲众恶其亲也
　　大夫画帷二池不振容画荒火三列黻三列素锦褚纁纽二纽二齐三采三贝黻翣二画翣二皆戴绥鱼跃拂池大夫戴前纁后披亦如之士布帷布荒一池揄绞纁纽二缁纽二齐三采一贝画翣二皆戴绥士戴前纁后缁二披用纁
　　此言大夫士饰棺之制也绥读作蕤三采绛黄黑也揄翟也雉类绞青黄缯也大夫画云气于帷栁上止二池在旁不用振容又画云气于荒之缘边其中央则画火三列黻三列用素锦以为褚荒与帷不相聨则用纁纽二元纽二柳车上覆之齐则用三采三贝交络其上凡黻翣二画翣二两角皆戴采为之绥于池下悬以铜鱼车行则鱼跃而上拂于池大夫之戴前纁后元所以连系棺束与柳材其以披令人引之以防倾覆者色亦如之士以白布为帷为荒不画柳上止一池在前画揄翟于绞缯在池之上荒与帷不相聫则用纁纽二缁纽二柳车上覆之齐则用三采一贝交络其上画翣二两角皆戴采为之绥士之戴前纁后缁所以连系棺束与柳材其二披令人引之以防倾覆者则皆用纁案不振容即杂记上篇大夫不揄绞属于池下也大夫不揄绞而士反揄绞者贱无嫌也
　　君用輴四綍二碑御棺用羽葆大夫用輴二綍二碑御棺用茅士用国车二綍无碑比出宫御棺用功布
　　此言君大夫士时之等也輴柩车也上輴字读曰春下輴字作辁无幅之车也綍碑并见檀弓下篇君二碑谓桓楹也御棺羽葆及茅见杂记下篇国车国字亦作辁功布大功之布也国君之用輴车以载柩凡四綍二碑御棺之人用羽葆居前以为麾大夫之用辁车以载柩凡二綍二碑御棺之人用茅居前以为麾士之亦用辁车以载柩有二綍而无碑比出宫御棺之人用大功布居前以为麾于大门墙内而止至墓不复御也陈氏澔曰案檀弓诸侯輴而设帱则诸侯殡得用輴岂不得用輴乎是君用輴之輴合读如字至郑注大夫以下废輴故輴当为辁又辁字或作团是以文误为国则并宜从之
　　凡封用綍去碑负引君封以衡大夫士以咸君命毋哗以鼓封大夫命毋哭士哭者相止也
　　此言君大夫士下棺之等也封作窆下棺也引即綍也衡横木咸读为缄棺束也凡下棺以綍一头系棺缄以一头绕碑间辘轳而人在碑外背碑负綍而渐以纵之国君之封礼太物多棺重恐其不正别以大木为衡贯穿棺束之织使平持而下大夫士则以綍系缄君命戒众毋哗以击鼓为负引者纵舍之节大夫命人使毋哭士则哭者自相止也案去碑负引疏谓所引之人在碑外背碑而立负引者渐渐应鼓声而下也
　　君松椁大夫柏椁士杂木椁棺椁之间君容柷大夫容壶士容甒君里椁虞筐大夫不里椁士不虞筐
　　此言君大夫士之椁制也柷乐器壶漏水之器一云壶甒皆酒器椁以周于棺之外而材有不同国君用松椁大夫用柏椁士用杂木椁而棺椁之间可以藏物国君可容柷大夫可容壶士可容甒又国君之椁有物以为之里而又加以虞筐大夫则不里椁士则不虞筐其尊卑之辨如此案虞筐注疏俱未详或曰虞之言安其筐即苞菅以安体魄者







　　日讲礼记解义卷四十八
<经部,礼类,礼记之属,日讲礼记解义>
　　钦定四库全书卷
　　日讲礼记解义卷四十九
　　祭法
　　此篇记祭人鬼天神地示之定制故曰祭法首节及圣王之制以下见国语展禽论祀爰居其郊禘祖宗庙祧坛墠之制并见家语庙制
　　祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊防祖契而宗汤周人禘喾而郊稷祖文王而宗武王
　　此言四代禘郊祖宗之制也喾黄帝之曾孙颛顼黄帝之孙尧稷契皆帝喾之子鲧禹之父礼莫重扵祭而祭有法焉昔先王尽其诚孝报本追逺既己祖有功宗有徳立为世室而百世不迁矣又扵孟夏而行禘礼则推始祖所自出之帝祀之扵始祖之庙而以始祖配之扵冬至而行郊礼则祀天扵郊而以始祖配之在有虞氏则禘黄帝而郊喾祖颛顼而宗尧夏
　　后氏亦禘黄帝而郊鲧祖颛顼而宗禹殷人则禘喾而郊防祖契而宗汤周人亦禘喾而郊稷祖文王而宗武王杨氏复曰禘与祖宗皆宗庙之祭也祭法禘在郊上者谓郊以祖配天禘上及其祖之所自出禘逺而祖近故也郑氏分圜丘与郊为二以禘为冬至祀昊天扵圜丘而以喾配之以郊为祭感生帝扵南郊而以稷配之既谓禘郊皆为配天矣遂并以祖宗为祀五帝扵眀堂而以祖宗配之皆非也
　　燔柴扵泰坛祭天也瘗埋扵泰折祭地也用骍犊此言祭天地之礼也燔燎也泰者尊之之辞泰坛即圜丘泰折即方泽折如折旋之义喻方也骍赤色积柴而加牲玉其上燔扵泰坛者祭天之礼也以牲币而瘗埋扵泰折者祭地之礼也所用之牲厥惟骍犊盖天秉阳而神在上地秉阴而神在下故燔柴则升而眀瘗埋则藏而幽所以达其气与诚也地隂祀用黝牲与天俱用犊连言尔
　　埋少牢扵泰昭祭时也相近扵坎坛祭寒暑也王宫祭日也夜眀祭月也幽宗祭星也雩宗祭水旱也四坎坛祭四方也山林川谷丘陵能出云为风雨见怪物皆曰神有天下者祭百神诸侯在其地则祭之亡其地则不祭
　　此广言祭上下四方诸神之礼也泰昭坛名时四时也相近王肃本作祖迎深者为坎髙者为坛王宫谓日坛营域如王者之宫也夜眀谓月坛月眀扵夜也幽宗谓星坛幽光小而闇也宗之为言尊也雩宗谓水旱坛雩吁嗟求雨声也四坎坛四方之坎坛也自祭天地而外如四时错行以生万物而必埋少牢扵泰昭者所以祭四时也寒暑往来以成功而必或送或迎扵坎与坛者所以祭寒暑也日者阳徳而有君象故春朝之扵王宫所以祭日也月者阴徳而以夜出故秋宵之扵夜眀所以祭月也月为眀而星则幽故有坛曰幽宗者所以祭星也水旱不时则祷故有坛曰雩宗者所以祭水旱也在天则为四时在地则为四方故四坎坛者所以祭四方之神也他如山林川谷丘陵能兴云气为风雨见怪物者亦皆曰神唯天子为百神之主故有天下者祭百神若诸侯必神在其地乃祭之使亡其地则有不得复祭者案相近郑注当为禳祈声之误也寒暑不时或禳之或祈之王肃作祖迎葢本扵周礼籥章逆暑迎寒之意张子则曰日月星辰风雨寒暑无时祭皆从祀扵郊言王宫夜眀幽禜之类皆指其祭位尔寒暑无定暑近日坛寒近月坎故曰相近扵坎坛也此先儒疑义当并存之
　　大凡生扵天地之间者皆曰命其万物死皆曰折人死曰鬼此五代之所不变也七代之所更立者禘郊祖宗其余不变也
　　此言礼有因革之不同也物谓之折言其有所毁人谓之鬼言其有所归也大凡人物生扵天地之间虽数有长短分有大小而莫不有制焉者是皆曰命其万物之死皆曰折人之死则曰鬼此所命之名固唐虞夏商周歴五代而有所不能变也若夫统计颛顼帝喾以来七代之所更立者唯禘郊祖宗之祭各主其所自生其余若天地日月山川之类则仍不变也方氏慤曰不变自尧而下者由尧以前其法未成其名或变也更立不及黄帝者七代同出自黄帝黄帝无统扵上七代则更扵下也
　　天下有王分地建国置都立邑设庙祧坛墠而祭之乃为亲疏多少之数
　　此总言分封建庙之制也建国封诸侯也置都立邑为卿大夫之采地及赐士有功者之地祧超也谓超而上也封土曰坛除地曰墠天下有王则法制所由定也扵是乎分地建国置都立邑加恩扵其下而更推孝扵其先爰设为庙及毁庙之祧去祧之坛去坛之墠以祭之然人心无穷分则有限乃又为之昭穆祖考以定其亲疏之数为之七五三二以定其多少之数葢先王立制之大槩如此
　　是故王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰
　　此言天子之庙制也七庙谓髙曾祖祢与始祖为五并二祧凡七也王考即祖皇考即曾祖显考即髙祖祖考谓始祖也享尝四时之祭也惟祭有亲疏多少之数是故王者既立七庙又设一坛一墠曰考庙曰王考庙曰皇考庙曰显考庙曰祖考庙夫始祖百世不迁髙曾祖祢四亲庙乃恩所当厚是皆每月而祭之至逺庙为祧以奉昭穆递之主者有二祧庙则但享尝祭之而止世逺则去祧而为坛去坛而为墠此惟有祷焉斯祭之无祷乃止其视坛墠又逺者虽祷不及但名之曰鬼而已案注疏以文武不之庙为二祧足七庙之数实止扵五庙将与诸侯何异葢文武二世室当在七庙之外此朱子所以取刘歆之説也张子曰庙祧坛墠之法与经多不合恐别是一法非世之达礼
　　诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼
　　此言诸侯之庙制也诸侯降扵天子立五庙又立一坛一墠曰考庙曰王考庙曰皇考庙亲近而恩隆皆每月祭之显考庙祖考庙则但享尝祭之而止髙祖以上去庙而为坛去坛而为墠此惟有祷焉斯祭之无祷乃止其又逺者虽祷不及则去墠而为鬼已案诸侯庙止扵五有功徳而数不加无功徳而数不减
　　大夫立三庙二坛曰考庙曰王考庙曰皇考庙享尝乃止显考祖考无庙有祷焉为坛祭之去坛为鬼
　　此言大夫之庙制也大夫降扵诸侯立三庙又设二坛曰考庙曰王考庙曰皇考庙俱扵享尝祭之而止显考祖考则无庙有祷焉斯为坛祭之其当者虽祷不及则去坛而为鬼已案始为大夫者如诸侯始封之君此云祖考无庙非也
　　适士二庙一坛曰考庙曰王考庙享尝乃止皇考无庙有祷焉为坛祭之去坛为鬼官师一庙曰考庙王考无庙而祭之去王考为鬼庶士庶人无庙死曰鬼
