<!-- { "loadSidebar": true } -->
　　此言天子为养老而先视学也大昕日初明时也凡物以初为大末为小有司司教之官兴举也秩节犹言常礼当天子视学则于日之初明学中必先击鼓以徴召学士所以警动众听而使早至也学士毕至然后天子至乃命有司行事举释奠之常礼于先师先圣焉有司卒事复命于天子天子始往于养老之处葢即大学中之东序也案天子视学有四养老与简不帅教出征受成以讯馘告是已天子之大学备五学之制中为成均东曰东序即东胶也西曰虞庠南曰辟雍或以为东序在郊者非是
　　适东序释奠于先老遂设三老五更羣老之席位焉适馔省醴养老之珍具遂发咏焉退脩之以孝养也反登歌清庙既歌而语以成之也言父子君臣长幼之道合德音之致礼之大者也下管象舞大武大合众以事逹有神兴有徳也正君臣之位贵贱之等焉而上下之义行矣有司告以乐阕王乃命公侯伯子男及羣吏曰反养老幼于东序终之以仁也
　　此言天子养老之礼也阕终也天子至东序既释奠于先老遂设养老之席位三老设于牖前南面礼如賔五更设于西阶上东面礼如介羣老设于西阶下北面礼如众賔天子乃亲至陈馔之处省视醴酒及诸养老珍羞之具然后出迎三老五更及羣老于其入门遂作乐声发歌咏以延进之俟就位于西阶下天子酌醴献之乃退是脩之以孝养也老更既受献反升就席乐工登堂歌清庙之诗既歌而旅酬因共合语以成天子养老乞言之礼也其所语者明乎父子君臣长幼之大伦合乎清庙诗中所咏文王徳音之极此皆礼之大者也登歌之后堂下以管而奏文王象舞之曲庭中以干戚而舞武王大武之舞大会众学士以有事于养老其懽忻鼔舞足以通逹神明兴起徳性也于是乎正君臣之位与贵贱之等而上下之义行焉矣有司以乐阕告王乃命来朝诸侯及乡遂之吏与礼席者使反国而各养其老一如此东序之礼是天子之仁恩终将徧及于天下也案郑注三老五更各一人皆年老更事仕者蔡氏邕曰三老三人明天地人之道五更五人明五伦之理以善道更迭而陈且使人更善改过也据礼三公在朝三老在学此非一人明矣语谈说也乡射记云古者于旅也语养老之礼天子亲执醤而馈执爵而酳三公设几六卿正履祝鲠在前祝噎在后外饔酒正犒人乐正笙师舞人各以其职来备此所谓大合众以事也于同焉有事之中天子之为君三公六卿之为贵与夫羣臣百执事之等未甞不正则上下之义行矣终之以仁孝经说所谓诸侯归各帅于国大夫勤于朝州里于邑是也
　　是故圣人之记事也虑之以大爱之以敬行之以礼脩之以孝养纪之以义终之以仁是故古之人一举事而众皆知其徳之备也古之君子举大事必慎其终始而众安得不喻焉兑命曰念终始典于学
　　此申言养老之义而见其备众德也自虞夏商周以来皆有养老之礼是故后圣之记序其事也本诸孝弟而虑之以大省具而爱之以敬亲迎而行之以礼献荐而脩之以孝养合语而纪之以义推恩而终之以仁故古之人一举事而众皆知其德之无不备也夫终之仁而本于始之大如此则古君子之举大事既必慎其终始而众人又安得不晓喻乎孝弟焉说命曰念终始典于学其即养老于学而必慎其终始之谓乎
　　世子之记曰朝夕至于大寝之门外问于内竖曰今日安否何如内竖曰今日安世子乃有喜色其有不安节则内竖以告世子世子色忧不满容内竖言复初然后亦复初朝夕之食上世子必在视寒暖之节食下问所膳羞必知所进以命膳宰然后退若内竖言疾则世子亲齐而养膳宰之馔必敬视之疾之药必亲甞之甞馔善则世子亦能食甞馔寡世子亦不能饱以至于复初然后亦复初
　　此引世子之记以结萹首之意也亲齐元而养谓养疾者衣齐时所衣之元端服也古世子之记曰世子事亲之礼必朝夕至于大寝之门外问于内竖曰今日之安否何如必内竖曰今日安世子乃有喜色或有不安其常节内竖以告世子则世子色忧不复能备饰其仪观之羙至内竖言已复初世子然后亦复初朝夕之食上世子必亲视寒暖之节食毕而彻问亲所膳之品味于庶羞必知所进以命于膳宰而后退若内竖言疾则亲自齐戒着元冠缁布而其养于膳宰所上之食必敬视之疾所服之药必亲甞之亲甞馔而多则世子亦能食若甞馔少则世子亦不能饱必至于复初然后亦复初皆以亲心为心也方氏慤曰文武所为圣人之行也世子之记中人之行也圣人之制行不制以已故录此于篇末使后人可跂而及焉










　　日讲礼记解义卷二十三
<经部,礼类,礼记之属,日讲礼记解义>
　　钦定四库全书
　　日讲礼记解义卷二十四
　　礼运
　　名礼运者以其记五帝三王相变易隂阳转运之道张子曰礼运本是一片段文字混混然一大意须是据大体而观之乃能见胡氏曰礼运是子游作
　　昔者仲尼与于蜡宾事毕出游于观之上喟然而叹仲尼之叹盖叹鲁也言偃在侧曰君子何叹孔子曰大道之行也与三代之英丘未之逮也而有志焉
　　此圣人伤古治之不复因蜡祭而明其意也蜡谓于歳十二月合聚万物而索飨之亦祭宗庙宾则异姓之臣助祭者也观谓门阙县国典于上以示人者昔孔子仕鲁与于蜡祭之宾祭事既毕因出游于观之上喟然而叹仲尼之叹盖以叹夫鲁也时子游在侧问曰君子何叹孔子曰我思古昔大道之行于天下与夫三代英贤之臣所以得时行道之盛今虽未之
　　及见也而尝有志焉案有志如云吾其为东周乎郑氏谓识古文未是
　　大道之行也天下为公选贤与能讲信脩睦故人不独亲其亲不独子其子使老有所终壮有所用幼有所长矜寡孤独废疾者皆有所飬男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外戸而不闭是谓大同
　　此言五帝时之事也天下为公谓官天下如尧授舜舜授禹也外戸者扉从外阖也大同天下如一也大道之行也天下为公而不以私其子孙选贤与能讲信脩睦不独亲其亲不独子其子而推以及人使老者壮者幼者各得其所困穷者皆有所飬男各安于所业之分女各归于良奥之家以货之弃于地为可恶也但得贮货以资用足矣不必擅而藏于己也以力之不出于身为可恶也但得竭力以成事足矣不必专以营乎己也夫如是故奸邪之谋闭而不兴盗窃乱贼之事絶而不作故外戸而不闭是之谓大同之世而日由于礼而不自知也张子曰大道之行穷乏皆有所飬者盖民足固自如此菽粟如水火民焉有不仁者哉
　　今大道既隐天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为己故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲譲示民有常如有不由此者在势者去众以为殃是谓小康此言三代之英之事也天下为家谓家天下如禹传子也父子为世兄弟为及刑犹法也今自三代以后大道既隐则以天下为家而不复传贤故下之人亦遂各亲其亲各子其子藏货出力皆以为己大人之传位以世及为礼以城郭沟池之守为固且凡事必本礼义以为纪如君臣之正父子之笃兄弟之睦夫妇之和以至于制度之设田里之立勇知之贤为己之功皆莫有外于礼义者是故奸谋由此而作兵争由此而起若禹汤文武成王周公所以为三代之英选者正以六君子之莫不谨于礼也故礼以制事则着其义礼以防欺则考其信礼以诘奸则着有过礼以立爱则刑仁礼以训恭则讲譲而皆有以示民之常法如有不由此者虽居尊位亦必废之而众以为殃民此见兴废全系于礼是谓小康之时非复大同之世矣案家语无礼义以为纪至兵由此起亦无以着其义至是谓小康有礼之所兴与天地竝如有不由礼而在位者则以为殃四句义理甚优此记似以礼于忠信为薄恐是汉人傅防
　　言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死是故夫礼必本于天殽于地列于鬼神逹于丧祭射御冠昏朝聘故圣人以礼示之故天下国家可得而正也
　　此言礼之所系者重也殽效也言偃复问曰子所言者固如此乎礼之急也孔子曰夫先王之制礼也上以承天之道而下以治人之情故失之者死得之者生盖非独兴废所由也鄘风相鼠之诗曰相鼠有体人而无礼人而无礼胡不遄死是故夫礼以承天之道则必本于天殽于地列于鬼神以治人之情则逹于丧祭射御冠昏朝聘故圣人以礼示人则天道明人情治而天下国家乃可得而正也案此节子游承上发问子因约言礼之始终本末以答之言天地而又言鬼神则所谓造化之迹是也
　　言偃复问曰夫子之极言礼也可得而闻与孔子曰我欲观夏道是故之杞而不足徴也吾得夏时焉我欲观殷道是故之宋而不足徴也吾得坤干焉坤干之义夏时之等吾以是观之
　　此言圣人之言礼必有所考据也郑氏云得夏四时之书其书存者有小正得殷隂阳之书其书存者有归藏言偃复问曰夫子之极言古礼也可得而闻与孔子曰礼莫备于昭代而实监于夏殷我欲观夏道是故之杞而求之而不足徴也吾仅得夏时焉我欲观殷道是故之宋而求之而不足徴也吾仅得坤干焉坤干之义夏时之等吾以是观之而礼之所由起者可推也案圣人之于礼也有述古之诚而又有心通之智郑氏谓是观于二书之意所见髙矣
　　夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神及其死也升屋而号告曰皋某复然后饭腥而苴孰故天望而地藏也体魄则降知气在上故死者北首生者南乡皆从其初
　　此言古初飬生送死之礼也捭擘也污掘地为污坎也抔手掬也蒉桴盖以草为桴也皋引声之词某谓死者腥生稻米也苴包也原夫礼之初盖始诸饮食古无釡甑也则释米捭肉加于烧石之上而熟之无尊罍革木也则凿地为尊以手掬饮取蒉为桴筑土为鼓其简陋也如此然非但可以事生而已有可致其诚敬于鬼神者及其死也升屋而号其名曰皋某复如是不生然后取生稻米为含饭而裹孰肉为遣奠也故始也望天而招而继也藏于地以体魄之降于下而知气之升于上也故死者则之幽而北首生者则向明而南乡此皆从古初之制也案食之礼始于燔黍捭豚饮之礼始于污尊抔饮则是蒉桴土鼔盖为乐之始矣古初之时仪文未备而死生之说鬼神之情状有黙契而无间者固非后世之所能易也
　　昔者先王未有宫室冬则居营窟夏则居橧巢未有火化食草木之实鸟兽之肉饮其血茹其毛未有麻丝衣其羽皮后圣有作然后脩火之利范金合土以为台榭宫室牖戸以炮以燔以亨以炙以为醴酪治其麻丝以为布帛以飬生送死以事鬼神上帝皆从其朔
