<!-- { "loadSidebar": true } -->
　　大夫之丧主人室老子姓皆食粥众士疏食水饮妻妾疏食水饮士亦如之
　　此言大夫士丧饮食之节也大夫之丧主人室老子孙于三日后皆食粥众士则疏食水饮妻妾亦疏食水饮士之丧亦如之郑氏注曰室老其贵臣也众士所谓众臣士亦如之如其子食粥妻妾疏食水饮
　　既主人疏食水饮不食菜果妇人亦如之君大夫士一也练而食菜果祥而食肉食粥于盛不盥食于篹者盥食菜以醯醤始食肉者先食干肉始饮酒者先饮醴酒
　　此言居丧饮食之杂礼也盛谓杯杅之属篹竹筥也既而哀杀则主人疏食水饮不复用一溢米但不得食菜果妇人亦如之君大夫士其礼一也练而后食菜果祥而后食肉其食粥于盛歠之以口则不湏盥饭于篹取之以手则盥凡食菜唯用醯醤始食肉者先食干肉始饮酒者先饮醴酒不敢遽御醇厚之味也案始食肉始饮酒谓祥后然间传曰父母之丧大祥有醯醤禫而饮醴酒疏谓二文不同盖记者所闻之异
　　期之丧三不食食疏食水饮不食菜果三月既食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐之
　　此言期与大功饮食之节也三不食谓三次不食是一日不食也正服期则二日不食期之丧于当食之时三不食食唯疏食水饮不食菜果三月既则食肉饮酒如常然亦有期至终丧而不食肉不饮酒者如父在子为母夫为妻是已九月大功之丧其食饮犹期丧之节也食肉饮酒于既之后但不与人娯乐之呉氏澄曰上言期之丧谓不杖期下言父在为母为妻谓杖期故不同也
　　五月三月之丧壹不食再不食可也比食肉饮酒不与人乐之叔母世母故主宗子食肉饮酒
　　此言小功缌麻饮食之节也世母伯母也小功五月缌麻三月之丧或壹不食再不食依丧之轻重为节可也比则食肉饮酒如常但不与人娯乐之其叔母世母故主宗子亦皆食肉饮酒以义服恩轻故也案郑注云故主谓旧君也言故主者关大夫及君也孔疏云壹不食谓缌麻再不食谓小功并言之容殇降之缌麻再不食义服小功壹不食也
　　不能食粥羹之以菜可也有疾食肉饮酒可也五十不成丧七十唯衰麻在身
　　此言居丧之权制也居丧而性不能食粥为羹之以菜可也有疾虽食肉饮酒可也五十则不能备丧礼七十唯衰麻在身余皆畧矣郑氏注曰成犹备也所不能备谓不致毁不散送之属也七十居处饮食与吉时同
　　既若君食之则食之大夫父之友食之则食之矣不辟粱肉若有酒醴则辞
　　此言后尊者赐食之礼也人子当既之后若君食之则从而食之即大夫及与父同志之友食之则亦从而食之矣食之不辟粱肉若有酒醴焉则辞盖既止应疏食水饮特以粱肉为尊者之赐故勉食之至酒醴足以变乎顔色则仍辞而不饮也
　　小敛于户内大敛于阼君以簟席大夫以蒲席士以苇席
　　此言敛时之礼有不同也簟细苇席也小敛之时尸未饰则陈于户内大敛之时尸既饰则陈于阼阶而敛之布席于牀则君以簟席大夫以蒲席士以苇席案士丧小敛布席户内下莞上簟大敛布席如初是席皆有莞唯大夫辟君上席以蒲士卑不嫌故得与君同用簟也
　　小敛布绞缩者一横者三君锦衾大夫缟衾士缁衾皆一衣十有九称君陈衣于序东大夫士陈衣于房中皆西领北上绞紟不在列
　　此言小敛衣衾之属也绞束尸布也缩直也衾大被也衣裳单复具曰称序两楹之间紟单被也小敛以布绞缩者一幅横者三幅为结束之用绞之上君用锦衾大夫用缟衾士用缁衾皆各一衾所裹之衣为数共十有九称君以在外为尊故陈衣于序东臣以在内为卑故大夫士陈衣于房中皆西其领而北上绞以束尸紟在绞下以举尸则不在十九数之列夫衣必有十九称者疏谓天数终于九地数终于十人既终故以天地终数敛之也
　　大敛布绞缩者三横者五布紟二衾君大夫士一也君陈衣于庭百称北领西上大夫陈衣于序东五十称西领南上士陈衣于序东三十称西领南上绞紟如朝服绞一幅为三不辟紟五幅无紞
　　此言大敛衣衾之属也辟读曰擘无紞谓被头不用组纽之类为识别也大敛以布绞缩者三幅横者五幅为结京之用绞之上以布为紟凡二衾此君大夫与士一也所不同者君以在中为尊故陈衣于庭多至百称北其领而西上臣以在旁为卑故大夫陈衣于序东减为五十称西其领而南上士亦陈衣于序东减为三十称西其领而南上绞紟皆如朝服用十五升之布绞则一幅裂其端为三而中不擘裂紟则聫合五幅为一不用紞也孔氏疏曰郑注杂记篇袭礼大夫五诸侯七上公九天子十二称则此大敛天子当百二十称上公九十称侯伯子男七十称今云君百称者举上公全数言之

　　日讲礼记解义卷四十七
　　钦定四库全书卷
　　日讲礼记解义卷四十八
　　丧大记
　　小敛之衣祭服不倒君无襚大夫士毕主人之祭服亲戚之衣受之不以即陈小敛君大夫士皆用复衣复衾大敛君大夫士祭服无算君褶衣褶衾大夫士犹小敛也
　　此申言小敛大敛之所设也毕尽也夹衣衾有着曰复无着曰褶小敛之衣不能悉着而裹尸以取其方故有倒领于下者唯祭服尊故必领在上也君敛与所陈悉用己衣而不用襚大夫士用襚然必尽主人之祭服而后用之故亲戚之衣受之而不以即陈小敛君大夫士皆用复衣复衾大敛君大夫士唯祭服尽用而无其余散衣君用褶衣褶衾大夫士用复犹之小敛也案祭服盖举服之尊者而言所用之襚亦指大功以上不将命自即陈于房中者而言若小
　　功以下亲戚之衣但受之而不以即陈未必尽用也
　　袍必有表不襌衣必有裳谓之一称
　　此申言称义也袍衣有著者禅与单同袍为防衣必有以表其外而不单露衣为上服必有以饰其下而非无裳如此斯谓之一称张氏曰以其表里上下之相称故谓之称也
　　凡陈衣者实之箧取衣者亦以箧升降者自西阶凡陈衣不诎非列采不入絺绤纻不入
　　此言陈衣之当辨也诎与屈同不诎不卷也列采五方之正色凡陈衣者实之于箧取衣者亦以箧昭其慎也升降者皆由西阶从其便也凡陈衣虽在箧中必舒而不卷非列采不以入为其间杂也絺绤与纻不以入为其单防也案凡陈衣通指陈于东序房中及庭而言取谓取之以敛也贾氏曰旧説自箧取陈又谓取衣为襚者非
　　凡敛者袒迁尸者袭
　　此言敛与迁尸之异也凡执敛之役者则袒衣以从其便若敛毕而迁尸入柩则袭衣而不复袒盖敛与迁尸事有难易繁简之不同故袒袭异也
　　君之丧大胥是敛众胥佐之大夫之丧大胥侍之众胥是敛士之丧胥为侍士是敛
　　此言敛时用人之法也君之丧用大胥以执敛事众胥佐之大夫之丧大胥但临侍于旁众胥为之亲敛士之丧胥亦临侍于旁士之友为之亲敛案郑氏注曰胥乐官不掌丧事当为祝字之误周礼太祝大丧赞敛丧祝卿大夫丧掌敛士丧礼商祝主敛是也呉氏澄读大为太谓大胥是太祝之胥众胥是众祝之胥
　　小敛大敛祭服不倒皆左衽结绞不纽
　　此言敛衣之法也衽谓衣襟小敛大敛之衣以祭服为尊故不倒领于下衣皆从左衽毕结其绞而不为屈曲示不复解也案祭服不倒明大敛同于小敛左衽不纽明死时反于生时
　　敛者既敛必哭士与其执事则敛敛焉则为之壹不食凡敛者六人
　　此言与敛者之节也敛者于既敛躬尽其力即心尽其哀而必哭若士之丧曾与亡者共执事则为之敛敛焉则为之壹不食又以情重而増哀也凡敛者贵贱皆用六人盖两边各三人也
　　君锦冒黼杀缀旁七大夫冒黼杀缀旁五士缁冒赪杀缀旁三凡冒质长与手齐杀三尺自小敛以徃用夷衾夷衾质杀之裁犹冒也
　　此言尊卑之冒制也冒者韬尸之二囊上曰质下曰杀先以杀韬足而上后以质韬首而下夷尸也裁犹制也既袭之后小敛之前有冒以韬尸君用锦冒画黼为杀缝合一头及一边其不缝之一边缀旁之带有七大夫用元冒亦画黼为杀缀旁之带降而为五士用缁冒以赪色为杀缀旁之带降而为三凡冒之制质自首韬下其长与手齐杀自足韬上其长三尺此小敛以前之所用自小敛以后衣多不可冒则用夷衾以覆尸盖夷衾与质杀之制等之乎为覆冒尸形而作也案专言冒则质杀皆在其中对杀而言冒即是质
　　君将大敛子弁绖即位于序端卿大夫即位于堂亷楹西北靣东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之此言人君大敛之礼也弁绖素弁加绖未成服故也序端谓东序南头堂防谓堂基南之亷棱处上士即商祝之属宰谓大宰君将大敛其子弁绖即位于东序之端卿大夫即位于堂亷楹西北面而以东为上诸父诸兄之不仕者在堂下北面夫人及命妇在尸西东靣外宗在房中南面于时小臣铺席商祝铺绞紟衾衣于席上士盥手于盘上士从堂上举尸而迁于阼阶敛处迨卒敛太宰告子以事毕子冯尸起踊夫人东面亦如之孔氏疏曰士亦丧祝之属周礼丧祝上士二人中士四人下士八人
　　大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端卿大夫即位于堂亷楹西北面东上主人房外南靣主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之士之丧将大敛君不在其余礼犹大夫也
　　此言大夫士大敛之礼也巫止门外者君临臣丧巫来以辟凶邪也大夫之丧将大敛既铺绞紟衾衣于席君亲至临视主人出迎即先还入于门右巫者止于门外君释菜以礼门神于是祝先入升堂以导君君即位于序端卿大夫即位于堂亷楹西北面而以东为上主人立东房之外南面主妇立尸之西东面乃迁尸于敛所迨卒敛宰告主人以事毕主人自西阶而降立于堂下北面以待君君抚尸而与之别主人拜稽颡君降阶升主人冯尸并命主妇亦冯尸若士之丧将大敛则君不临视其余如铺衣列位冯踊诸礼亦犹之乎大夫也徐氏师曾曰若君赐大敛则其礼亦如大夫但中加主人降出三节见后章及仪礼
　　铺绞紟踊铺衾踊铺衣踊迁尸踊敛衣踊敛衾踊敛绞紟踊
　　此言子踊之节也孝子居丧踊节有七铺绞紟则踊铺衾则踊铺衣则踊迁尸则踊敛衣则踊敛衾则踊敛绞紟则踊此为君大夫士所同者案此专以大敛之时而言若动尸举柩哭踊无数者又别
　　君抚大夫抚内命妇大夫抚室老抚侄娣君大夫冯父母妻长子不冯庶子士冯父母妻长子庶子庶子有子则父母不冯其尸凡冯尸者父母先妻子后君于臣抚之父母于子执之子于父母冯之妇于舅姑奉之舅姑于妇抚之妻于夫拘之夫于妻于昆弟执之冯尸不当君所凡冯尸兴必踊
