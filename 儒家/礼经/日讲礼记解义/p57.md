<!-- { "loadSidebar": true } -->
　　此言诸侯朝祭及聼朔视朝之冠服也裨冕公衮侯伯鷩子男毳也内朝路寝门外之正朝也诸侯之服有元端以祭先君所以格幽有裨冕以朝天子所以辨分每月用鹿皮素布之服告朔于大庙以示受之君亲而不敢専每日用元冠缁布素裳之服视朝于内朝以示接羣臣而不敢逸也案天子聼朔于路门外正朔所自出也诸侯聼朔于大庙祖所受于天子也
　　朝辨色始入君日出而视之退适路寝聼政使人视大夫大夫退然后适小寝释服
　　此言诸侯视朝之礼也小寝燕寝礼莫大于朝而朝有定时在羣臣则待于辨色始入应门诗曰夜向晨言观其旂是也君则日出而视之诗曰东方眀矣朝既昌矣是其时也退而适于路寝以聼政使人视大夫待大夫既退无复有入路寝之朝而以政为请者然后适于小寝更朝服而服元端焉陈氏祥道曰朝以先为勤退以先为逸朝而臣先于君所以眀分守退而君后于臣所以防怠荒也
　　又朝服以食特牲三俎祭肺夕深衣祭牢肉朔月少牢五俎四簋子卯稷食菜羮夫人与君同庖
　　此言诸侯燕食之礼也三牲豕鱼腊周人祭肺夕夕食也牢肉即特牲之余肉五俎加羊与其肠胃也簋盛黍稷之器常食二簋月朔四簋子卯谓之疾日诸侯适小寝既释服又朝服以食用特牲三俎而祭肺夕食不朝服惟服深衣不祭肺惟祭牢肉朔月而加隆用少牢五俎四簋遇子卯而减杀用稷食菜羮凡夫人所食不特杀而与君同庖可类推也案朔月少牢降于天子亦以无故不杀羊也夫人同庖与共牢而食同义
　　君无故不杀牛大夫无故不杀羊士无故不杀犬豕君子逺庖厨凡有血气之类弗身践也
　　此言诸侯以下杀牲之礼与好生之仁也君谓诸侯故谓祭祀宾客之事庖宰杀之所厨烹饪之所践当为翦礼者仁之发故于用物也有节焉如国君无故则不杀牛大夫无故则不杀羊士无故并不杀犬豕盖君子逺庖厨所以养其不忍之心故于凡有血气之类弗以身践也应氏镛曰无故不杀仁也君大夫士必有辨礼也有故而杀礼也逺之而弗身践仁也
　　至于八月不雨君不举年不顺成君衣布搢本关梁不租山泽列而不赋土功不兴大夫不得造车马
　　此言诸侯及大夫遭凶年之礼也周八月夏六月也杀牲盛馔曰举士以竹为笏而象饰其本搢插也天时雨泽所以生物至于八月不雨则君为旱变而不举年不顺成则君衣布衣插士笏以自贬损关市泽梁不租山泽但遮列人不得非时采取而不赋以寛民财城垒河隍之土功不兴以寛民力大夫亦不得新造车马以敬天而恤民也案周官均人云凶札则无力政所谓土功不兴也无财赋所谓不租不赋也王制关市讥而不征泽梁无禁非特凶年为然马氏以为异代之礼是已
　　卜人定龟史定墨君定体
　　此言龟卜之礼也定龟者周礼龟人职天地四方六者各以龟之方色与体辨之随所卜而用其所宜也定墨者以墨画龟以求吉兆乃钻以观其所拆也定体者若从墨而拆大谓之兆广若旁裂而拆细谓之兆璺因其形体以定吉凶也凡卜必用龟而龟有名物之异则卜人定之墨有大小则史定之体有吉凶则君定之未卜时臣司其事已卜时君明其义此尊卑之分也案周礼卜师辨龟之上下左右隂阳以授命龟者所谓定龟也卜师扬火以作龟致其墨所谓定墨也诗卫风尔卜尔筮体无咎言周书周公曰体王其罔害所谓定体也古者国有大事明谋之于卿士庻人而幽谋之于鬼神其慎重若此
　　君羔幦虎犆大夫齐车鹿幦豹犆朝车士齐车鹿幦豹犆
　　此言君大夫士饰车之异也覆轼之皮曰幦犆縁也羔幦虎犆郑注谓君齐车之饰陆氏曰君不言车凡车如之也车上之轼乗者所凭以为敬饰之各有等焉君之车以羔皮为幦虎皮为犆大夫之齐车以鹿皮为幦豹皮为犆而其朝车及士之齐车皆鹿幦豹犆吴氏澄曰言朝车者恐人疑其朝车之与齐车异饰也言士齐车者恐人疑士之齐车与大夫异饰也故重出鹿幦豹犆四字而不杀其文云
　　君子之居恒当戸寝恒东首若有疾风迅雷甚雨则必变虽夜必兴衣服冠而坐
　　此言君子居处之节也君子之居恒当戸以向阳明寝恒东首以迎生气若有疾风迅雷甚雨则必变虽夜亦必兴整衣服与冠而坐所以敬天之怒也
　　日五盥沐稷而靧粱栉用椫栉发晞用象栉进禨进羞工乃升歌浴用二巾上絺下绤出杅履蒯席连用汤履蒲席衣布晞身乃屦进饮
　　此言洁身致养之礼也盥谓洗手沐稷以淅稷之水洗发靧粱以淅粱之水洗面也椫栉白木梳也晞干也象栉象齿梳也沐而饮酒曰禨羞豆之实也杅浴盘蒯席蒯草席也连读为湅沃洗之也毎日必五盥沐发以稷而靧面以粱发湿用椫栉发晞用象栉由是饮酒以羞豆工乃升堂以琴瑟而歌浴则有二巾上絺下绤出浴盘先履蒯席之上以汤洗足垢然后立于蒲席以布干洁其体而衣乃着屦而进饮案此皆敬身而兼养身之道周氏谞谓既沐而升歌所以作其阳既浴而进饮所以养其阳是也
　　将适公所宿齐戒居外寝沐浴史进象笏书思对命既服习容观玉声乃出揖私朝煇如也登车则有光矣此言人臣入庙之礼也史掌文书者容观容貌仪观也玉声佩玉之声揖私朝与家臣揖也卿大夫将适公所必宿齐戒居于外寝先沐浴以致其洁于是史进象笏书夫已所思而欲告君有问而将对君所令而当行者既着朝服习试其容观与玉声必合仪中节然后乃出揖于私朝方昧爽而煇如也登车则辨色而有光矣案朱子曰进笏所以备忽忘也汉初有秉笏奏事又曰执簿亦笏之类只是为备遗忘故手执眼观口诵于君前有所指画不敢用手故以笏指画今世遂用以为常执之物
　　天子搢珽方正于天下也诸侯荼前诎后直譲于天子也大夫前诎后诎无所不譲也
　　此言君与臣之笏制也珽之言珽然无所诎也荼者舒迟之义前有所畏则其进舒迟故名也天子之所搢曰珽以端方正直之道示天下也诸侯之所搢曰荼其制前诎后直圆杀其上首正方其下角以譲于天子也大夫所搢则前诎后诎并下角亦杀而圆示无所不譲也案荀子云天子御珽诸侯御荼大夫服笏郑注此经云此亦笏也谓之珽或谓之大圭珽玉六寸是不杀之终葵首也夫笏度二尺六寸加椎头六寸则大圭应三尺二寸而玉人典瑞俱云大圭三尺是大圭非即珽也笏中博三寸前后皆二寸五分以为大夫之前诎后诎可也与天子之方正诸侯之后直皆不合注说恐未然也
　　侍坐则必退席不退则必引而去君之党登席不由前为躐席徒坐不尽席尺读书食则齐豆去席尺
　　此言即席之礼也臣侍君坐若旁有别席则必退就别席或无别席可退或有席而君不命之退则必引而却离坐于君亲党之下也登席不可由前为其躐席也非饮食讲说之坐为徒坐不尽席之前可一尺惟读书与食则坐近前与席畔齐以设豆去席一尺必齐席而坐乃便于食简册之设亦去席尺也案此言侍君之席因及师弟子賔主之席盖讲说饮食惟师南面専席弟子东西面同席賔主则东西相向书防豆在席前故升席皆当由后而升乃不相背若由前是陵躐而失其节也
　　若赐之食而君容之则命之祭然后祭先饭辩尝羞饮而俟若有尝羞者则俟君之食然后食饭饮而俟君命之羞羞近者命之品尝之然后唯所欲凡尝逺食必顺近食君未覆手不敢飱君既食又饭飱饭飱者三饭也君既彻执饭与酱乃出授从者
　　此言侍食于君之礼也饮而俟者礼食将飱啜饮以滑喉今君犹未飱故臣亦不敢飱而啜饮以俟也覆手谓食毕而覆手以循口之两旁恐有殽粒污着之也飱以饮浇饭于器中也臣侍于君若赐之食而君以容礼待之则臣不敢居必命之祭然后祭因先饭而徧尝诸味仍似为君尝食者尝毕而啜饮以俟君若但赐之食而非容之自有膳宰尝羞臣此时不祭不尝则俟君之食然后食亦先饭饮以俟至君命之羞乃食近其前者一羞而止又命徧尝之然后唯所欲凡尝逺食必顺其序而自近食始若君未覆手则臣不敢飱必君既食乃更饭飧臣之饭飧者以君于时已三次饭也君食竟既彻馔臣乃自执其饭与酱出授已之从者案侍食于君有容与不客之异而所以致敬者无不至君仁臣恭此可以观矣
　　凡侑食不尽食食于人不饱唯水浆不祭若祭为己偞卑
　　此言敌者为食之礼也已太也偞厌也凡食而必为之劝侑者礼之勤也虽劝人食之使足而已不尽食者礼之谦也其食于人而不饱者亦谦也食必祭先唯水浆不祭若祭则太为厌降卑防不免于礼之过也案不祭水浆特于相敌者为然孔氏疏云公食大夫礼宰夫执觯浆以进賔受坐祭遂饮故知臣于君祭之也
　　君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼已三爵而油油以退退则坐取屦隠辟而后屦坐左纳右坐右纳左
　　此言人臣受君赐爵之礼也酒如礼度明肃之貌言訚同訚訚意气和悦之貌注疏于斯字为句已止也油油安重自得之貌坐跪也隠辟不敢向人而着屦也人臣燕见于君既就席矣君若赐之爵则必越席再拜稽首受于尊所反登席而祭之饮须卒爵以俟至于君卒爵然后授虚爵与相者故君子之饮酒也受一爵而色洒如主于敬也二爵而訚訚乃稍舒矣礼止于三爵而油油以退退则跪取屦隠辟而后着之跪左足而纳右屦跪右足而纳左屦案左氏传臣侍君宴过三爵非礼也马氏曰湛露之燕诸侯至于不醉无归燕礼之燕臣至于无算爵是又礼之大者
　　凡尊必尚酒唯君面尊唯飨野人皆酒大夫侧尊用棜士侧尊用禁
　　此言设尊之法也面向也侧谓旁侧设尊在賔主两楹之闲旁侧夹之也棜禁见礼器凡尊所尚必尚元酒不忘古也唯君之坐则面尊示惠自君出也唯蜡祭而飨野人则皆以酒而无元酒礼不下庻人也大夫侧尊用棜士侧尊用禁而不正向尊所以避君也盖面尊则不侧侧尊则不面侧用棜禁则面用罍可知
　　始冠缁布冠自诸侯下逹冠而敝之可也
　　此言诸侯以下始冠之所用也冠礼初加缁布冠自诸侯以下通用之凡以存古而不可常用故冠焉而敝弃之可也案冠大夫士三加诸侯四加初加皆用缁布冠以非时王之法服旋即弃之凡物敝然后弃此冠一着之后不复用如已敝然故曰敝之也
　　冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也此言冠制不同之用也组缨织丝为缨缋采色緌缨之下垂者朱色红而明丹赤色或曰丹当依士冠礼作青綦苍白艾色也始冠之礼其元冠而以朱组为缨者天子之冠也同一缁布冠而以缋为缨之緌者诸侯之冠也同一元冠而丹其组缨者诸侯之齐冠也綦其组缨者士之齐冠也方氏慤曰始冠之冠或以元或以缁者反本复古也然元则纯乎天之色缁则杂以地之色故以为天子诸侯隆杀之辨齐之冠一以元者以隂幽思也
　　缟冠武子姓之冠也缟冠素纰既祥之冠也垂緌五寸惰游之士也冠缟武不齿之服也
