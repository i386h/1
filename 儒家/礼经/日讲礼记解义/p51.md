<!-- { "loadSidebar": true } -->
　　无大夫冠礼而有其昏礼古者五十而后爵何大夫冠礼之有诸侯之有冠礼夏之末造也天子之元子士也天下无生而贵者也继世以立诸侯象贤也以官爵人徳之杀也死而諡今也古者生无爵死无諡
　　此言大夫诸侯天子无冠礼之义也末造犹言末世元子适长子也人生二十而冠乃无大夫冠礼而止有其昏礼者何也古者五十服官政然后爵之为大夫当其冠时犹是士也而何大夫冠礼之有不惟大夫诸侯亦无冠礼其有冠礼者夏之末造所为非先王之旧也又岂惟诸侯虽天子之元子亦无冠礼盖元子亦士也天下无生而即贵者必有徳而后有位故其冠亦但用士礼也天子之元子既然即诸侯之世子可知继世而立为诸侯以其能法前人之贤也不贤则不得立故其冠亦用士礼也诸侯之世子既然即大夫之适子可知古以官爵人有上大夫中大夫下大夫之差皆视其徳之大小而为隆杀故士之死而有諡乃今世之失礼也古者生无大夫之爵则死不得为諡盖諡视乎爵而爵视乎徳方冠而徳犹未成所以亦用士礼也案家语孔子曰公四加元冕王肃注天子五加衮冕大戴礼天子诸侯皆四加朱子则谓当是诸侯三加元冕天子三如衮冕孔疏云天子诸侯十二而冠据左氏传一星终之说他无所考
　　礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也
　　此因冠礼而推言之以明礼以义为重也先王制礼有本有文礼之所以尊者尊其义也若失其义而但陈玉帛俎豆厚薄之数是祝史之事也故其数之在外者可陈也其义之在内者难知也如能知其义而敬守之则推已及物即天子之所以治天下也朱子曰此盖秦火以前典籍备具之时之语然非得其数则其义亦不可得而知矣况今亡逸之余数之存者不能什一尤不可以为祝史之事而忽之也案朱子此言与论易理必根于象数相似皆极至之论
　　天地合而后万物兴焉夫昏礼万世之始也取于异姓所以附逺厚别也币必诚辞无不腆告之以直信信事人也信妇徳也壹与之齐终身不改故夫死不嫁此章总明昏礼而先言取异姓及币辞之义也附托厚重腆善也礼之重昏姻也观于天气下降地气上行两者合而后万物兴则夫妇之道可知已有夫妇然后有父子是昏礼乃万世之始也其取必于异姓所以附于逺嫌而厚其有别也用币必诚致辞不言不腆而惟示之以直信信所以事人而为妇徳也始昏之时共牢而食壹与之同其尊卑则终身从之不可复改而他适矣故夫死不嫁此直信之义也盖妇人以身事人者也事人必以信故体信以为徳而后可以事人诗曰妇有长舌维厉之阶言无信也易曰妇人贞吉从一而终言不改也
　　男子亲迎男先于女刚柔之义也天先乎地君先乎臣其义一也执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也
　　此言亲迎奠鴈之义也先者倡导之也昏礼之重而男子必亲迎焉者是男倡于女男阳刚以倡为义女阴柔以从为义也推之天知始而地代终之君出令而臣致行之其为刚柔之义一也必奠鴈以为挚者以敬明别而不敢防也男女有别然后伦理明恩义笃而父子以亲父子亲则亲疏上下各得其宜而义生义生则经曲隆杀皆有节文而礼作礼作则分定情和而万物安矣若无别无义是禽兽之道也而岂所以为礼乎案易之义以阳先阴不以阴先阳是故男下女而为咸女惑男而为蛊推之泰否损益莫不皆然记礼者此言可谓见其大矣
　　壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也幼从父兄嫁从夫夫死从子夫也者夫也夫也者以知帅人者也
　　此言亲御授绥及男先女后之义也大门女家之门夫妇之道敬以明别而亦亲以明爱故亲迎之后妇升车壻亲御而授以绥者躬亲之也必躬亲之者乃所以致其亲爱之意也既敬而又亲之则仁义两尽即先王之所以得天下也出乎大门而壻车在先是男帅女女从男夫妇倡随之义实由此始盖妇人以顺为正从人者也是以有从父兄从夫从子三从之义而夫也者何也所以明乎丈夫之道也丈夫也者谓其能以才知帅人者也则先后之序其不容紊也决矣
　　冕齐戒鬼神阴阳也将以为社稷主为先祖后而可以不致敬乎
　　此言元冕齐戒之义也阴阳谓夫妇昏礼之行必元冕亲迎而且先致其齐戒夫元冕齐戒乃事鬼神之道也而施之阴阳之配者盖以主妇助社稷之祭传世为先祖之后其义綦重而不可以不致敬也案孔疏士昏礼用爵弁是士服之上者则天子以下皆用上服以五冕色俱元故总称元冕
　　共牢而食同尊卑也故妇人无爵从夫之爵坐以夫之齿器用陶匏尚礼然也三王作牢用陶匏厥明妇盥馈舅姑卒食妇馂余私之也舅姑降自西阶妇降自阼阶授之室也昏礼不用乐幽阴之义也乐阳气也昏礼不贺人之序也
　　此歴举昏礼而释其义也牢俎也盥馈盥洁而馈食也私恩也昏礼之成夫与妇共牢而食一牲者以与夫齐体同其尊卑也故妇人无爵惟从夫之爵其坐则以夫之齿盛酒酌酒器用陶匏者贵尚古礼之自然也大古无共牢之礼三王作之而仍用陶匏重夫妇之始也昏之明日妇盥而馈特豚于舅姑舅姑食毕而赐妇馂余以其来而嗣我宗祀故赐之食以致亲爱之意也舅姑降自宾阶妇降自主人之阶示授之室而为主也昏礼不用乐者以思嗣亲于幽阴而感伤也乐为阳气故不用也昏礼不称贺者子以代父妇以代姑乃相承之序而有所不忍也陈氏祥道曰周官大司徒以阴礼教亲则民不怨昏礼其阴礼与
　　有虞氏之祭也尚用气血腥爓祭用气也殷人尚声臭味未成涤荡其声乐三阕然后出迎牲声音之号所以诏告于天地之间也周人尚臭灌用鬯臭郁合鬯臭阴逹于渊泉灌以圭璋用玉气也既灌然后迎牲致阴气也萧合黍稷臭阳逹于墙屋故既奠然后焫萧合羶芗凡祭愼诸此
　　此言歴代祭礼之所尚也涤荡宣播之意臭者气之总名灌灌地以降神也鬯秬黍酒也郁香草也合和也萧香蒿也焫烧也羶当为馨香即黍稷也天子诸侯庙祭之礼代有异尚而诚敬则同如有虞氏之祭也尚用气初以血诏神于室次荐腥若爓于堂皆未熟而用气也殷人之祭则尚声当臭味之未成必先宣播其音乐之声及三阕然后出庙门外而迎牲盖鬼神阴阳同一合散声之号呼所以诏告于天地之间庶几闻之而来格来飨也周人之祭则尚臭故灌地以鬯臭必先捣郁汁以合鬯是用臭气求阴而下逹于渊泉也其酌灌以瓒而瓒以圭璋为柄是又用玉洁润之气也既灌而后迎牲所以致阴气也以萧染脂合黍稷而烧之是用臭气求阳而上逹于墙屋也故既奠灌爵以依神然后焫萧而合羶香凡祭未有不愼于此者陆氏佃曰味口事也气目事也声耳事也臭鼻事也
　　魂气归于天形魄归于地故祭求诸阴阳之义也殷人先求诸阳周人先求诸阴诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与此申言求神之义也直祭正祭也主神主也祊有二一于正祭之后又祭于庙门内一于祭之明日又祭于庙门外也彼此指室堂而言人之生也受气于天受形于地故死则魂气归于天形魄归于地祭也者求魂魄于阴阳之义也惟殷人先求诸阳故迎牲而先作乐惟周人先求诸阴故先灌而后迎牲至于所以求之则有不止于一处而已者当朝事之时祝取牲膟膋燎于炉炭而入以告神是诏祝于室也灌鬯以后尸坐户西南面是坐尸于堂也于是乎纳牲而杀之于庭而制祭之后升牲首于室荐熟而为正祭则祝于神主至祭之日以及明日而索祭又求于庙门者以不知神之所在或于彼乎或于此乎或诸逺于人乎祭于祊则庶几曰求诸逺者与案诏祝于室时灌事毕而朝事始矣祭以孰为正则血腥之属尽敬心焉尔
　　祊之为言倞也肵之为言敬也富也者福也首也者直也相飨之也嘏长也大也尸陈也毛血告幽全之物也告幽全之物者贵纯之道也血祭盛气也祭肺肝心贵气主也祭黍稷加肺祭齐加明水报阴也取膟膋燔燎升首报阳也明水涗齐贵新也凡涗新之也其谓之明水也由主人之洁着此水也
　　此承上而杂释祭礼之义也倞逺也郑氏曰索也齐五齐明水取于月者膟膋肠间脂也燔燔之火取于日者涗犹清也泲漉五齐而使之清故云涗齐庙祭求神既无不致其诚矣而一事一物皆有义存焉如祭之有祊祊之为言求神于逺而为倞也正祭之时为尸设肵俎肵之为言加敬于尸而为敬也人君嘏辞有富是富也者福也升牲首与神坐相直是首也者直也祝以诏侑于尸而为相欲其飨此馔也尸使祝致辞于主人而为嘏取其长久也广大也尸也者所以事神而陈其象也杀牲先荐毛血血在内是告其幽毛在外是告其全也所以告幽全之物者贵其表里皆善之道也物以血气生而血由气滋血祭所以表其气之盛也祭用肺肝心三者为气之所舎贵气主也尸当绥祭以黍稷加肺正祭以五齐加明水所以报阴也取膟膋燔燎与升首所以报阳也设明水及涗齐贵其新洁也凡涗皆泲漉而新之谓之明水者由主人使之洁浄而明着也陆氏佃曰祭祀所贵者亦曰纯与新而已内外如一纯也始终如一新也由主人之洁着此水言苟主人不蠲虽取日月之气不得为明故曰是诚在我者也
　　君再拜稽首肉袒亲割敬之至也敬之至也服也拜服也稽首服之甚也肉袒服之尽也祭称孝孙孝子以其义称也称曾孙某谓国家也祭祀之相主人自致其敬尽其嘉而无与让也
　　此言祭祀之仪文而明其为自尽之意也祭当朝践时君已鞠躬再拜又稽首至地当馈食时又肉袒亲割此敬之至也敬之至者以其心之服顺乎亲也拜也者服也稽首则服之甚也肉袒则服之尽也祝辞于祖称孝孙于父称孝子义起于祭也于曾祖以上称曾孙某者义起于国家也祭之有相但诏尸威仪侑尸饮食而不复告以让者以主人自致其诚敬尽其嘉善而无所与让也庾氏蔚之曰宾主之礼相告以揖让之节祭祀之礼则是主人自致其敬尽其善故诏侑尸者不告尸以让是其无所与让也案称曾孙某如周颂祀文王而曰曾孙笃之
　　腥肆爓腍祭岂知神之所飨也主人自尽其敬而已矣举斝角诏妥尸古者尸无事则立有事而后坐也尸神象也祝将命也
　　此亦杂举祭祀之仪物而释之也肆读曰剔治肉也腍熟也斝与角皆爵名妥安坐也祭礼或进腥体或进解剔或进汤沈或进煮熟所以用是腥肆爓腍而祭者非真知神之果何所享也主人亦自尽其敬而已矣祭之必尽物者以此也尸始即席举斝角祝告主人拜尸以妥其坐者古立尸而卒祭有饮食之事而后坐故拜以安之也尸为神象而祝以将命祭之重尸祝者以此也
　　缩酌用茅明酌也醆酒涗于清汁献涗于醆酒犹明清与醆酒于旧泽之酒也
