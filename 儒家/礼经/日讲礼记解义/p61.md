<!-- { "loadSidebar": true } -->
　　此言周公有勲劳之事也昔殷纣为乱于天下尝脯鬼侯以飨诸侯是时天命人心属于武王是以周公相之以伐纣而有天下及武王崩成王方幼弱周公相成王践天子之位以为治至六年朝诸侯于明堂制礼以节民性作乐以和民心颁长短之度小大之量以一民纪而天下大服七年乃致政于成王凡周公之功如此案刘氏曰此盖因洛诰篇首周公曰朕复子明辟篇终周公诞保文武受命惟七年之语遂妄谓周公践天子位七年而致政耳不知复子明辟者周公营洛遣使告卜之起辞惟七年者史臣纪周公留后治洛之在成王七年也蔡氏辨之明矣
　　成王以周公为有勲劳于天下是以封周公于曲阜地方七百里革车千乗命鲁公世世祀周公以天子之礼乐是以鲁君孟春乗大路载弧韣旂十有二旒日月之章祀帝于郊配以后稷天子之礼也
　　此言成王崇礼报功之事也王功曰勲事功曰劳大路殷祭天车也弧形如弓以张旗幅韣以衣弧旒属于旗幅而幅上画日月为章也成王以周公有勲劳于天下不可以无报也是以封周公于曲阜地方七百里革车千乗犹谓未足以称乃命鲁公世世祀公以天子之礼乐是以鲁君于孟春所乗则大路所载则弧韣旂之旒则十有二而垂日月之章用此以祀帝于郊配以后稷盖皆天子之礼也王氏安石谓周公能为人臣不能为之功故可用人臣所不得用之礼乐程子曰是不知人臣之道也夫居周公之位则为周公之事由其位而能为者皆所当为也周公乃尽臣职耳岂得独用天子之礼乐哉成王之赐伯禽之受皆非也郑注以孟春为建子之月汪氏克寛曰冬至之郊为大报天正月之郊専为祈谷考之春秋鲁郊止于祈谷而非大报之礼也张氏燧曰春秋书禘于庄公见禘之僭始于闵书卜郊见郊之僭始于僖案左氏传祝鮀述鲁晋衞之始封典故详明而不言成王赐鲁重祭故知是后人之假托也
　　季夏六月以禘礼祀周公于大庙牲用白牡尊用牺象山罍郁尊用黄目灌用玉瓒大圭荐用玉豆雕篹爵用玉琖仍雕加以璧散璧角俎用梡嶡
　　此言鲁禘牲器之得兼前代也季夏建巳之月尊酒器之通称也五齐以下之尊刻画为牛形象形山形雷形周礼司尊彜所谓牺尊象尊山尊若罍是也黄目见郊特牲玉瓒大圭者玉饰瓒而大圭为柄也玉豆雕篹者玉以饰豆而雕以饰笾之柄也爵饮器仍因也因爵形而雕饰也散角皆爵名而以璧饰其口时当季夏鲁以禘礼祀周公于大庙以牲则用殷之白牡以尊则用周之牺象夏之山罍盛郁鬯酒之尊则用周之黄目灌郁则用周之玉瓒大圭荐黍稷则用殷之玉豆雕篹献酒则用夏之玉琖仍雕加献则用周之璧散璧角牺牲之俎则用虞之梡夏之嶡凡牲器之大备如此方氏慤曰止用时王之礼者诸侯之事通用先王之礼者天子之事今牲器俱兼虞夏以来故曰鲁之郊禘非礼也
　　升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于大庙言广鲁于天下也
　　此备言鲁禘祭之乐也管匏竹也象象武诗也玊戚玉饰斧柄也鲁禘所用之乐其声则乐工升堂而歌清庙之诗堂下以管吹象武之曲其容则执朱干玉戚着衮冕以舞武王之大武又服皮弁素积裼衣以舞夏后氏之大夏昧乃东夷之乐也任乃南蛮之乐也更纳夷蛮之乐于大庙者所以广鲁于天下而不为限量也孔氏疏曰六冕是周制故用以舞周乐皮弁是三王服故用以舞夏乐白虎通云东夷之乐曰朝离言万物渐离地而生南夷曰南南任也任养万物西夷曰味味昧也万物衰老取晦昧之义北夷曰禁言万物禁藏也或曰朝离即株离也陈氏祥道曰四夷之乐以其声音名之则曰株离以其服色名之则曰韎
　　君卷冕立于阼夫人副袆立于房中君肉袒迎牲于门夫人荐豆笾卿大夫赞君命妇赞夫人各扬其职百官废职服大刑而天下大服
　　此言鲁禘祭之冕服仪节也副之言覆以覆被乎首而名也袆衣王后之上服房大庙之东南室也命妇内则世妇外则卿大夫妻也当禘祭之时夫妇躬亲百职具举君则卷冕立于阼阶夫人则副袆立于房中君则肉袒以迎牲于门夫人则从而荐以笾豆复有卿大夫以赞君命妇以赞夫人无不各举其职有废职者服以大刑此天下所以敬服周公之徳也案鲁自隐桓而后君弱臣强久矣废职服刑而天下服是无实之言也
　　是故夏礿秋尝冬烝春社秋省而遂大蜡天子之祭也此言鲁之时祭大蜡也不言春祠者鲁在东方或当朝于方岳之歳则废春祠也鲁不特禘祭而已凡内而夏之礿秋之尝冬之烝外而春之社秋之省而遂以行大蜡所用之礼皆天子之祭也案郑注省读为狝秋田名也春田祭社秋田祀祊或以为省敛者未是
　　大庙天子眀堂库门天子皋门雉门天子应门振木铎于朝天子之政也
　　此言鲁建庙立门施政之制也鲁之大庙如天子之明堂鲁之库门如天子之皋门鲁之雉门如天子之应门发号施令则振木铎于朝以警众听此如天子之政也郑氏注曰天子五门皋库雉应路鲁有库雉路则诸侯三门与案周官小宰帅治官之属而观治象之法徇以木铎曰不用法者国有常刑郷师士师宫正亦用之即书所谓毎歳遒人以木铎徇于路是也
　　山节藻棁复庙重檐刮楹达郷反坫出尊崇坫康圭疏屏天子之庙饰也
　　此言鲁大庙之饰也复庙重檐上下为重屋其檐下复有板檐以障风雨也刮楹以密石磨柱也郷牖属达乡每室四戸八窻相对也坫筑土为之出尊当尊南也康安也鲁大庙之制刻山于节画藻于棁复其庙重其檐刮楹而使之精泽对牖而使之眀达以反玷出尊以崇坫康圭设屏以蔽内外刻镂而使疏通盖天子之庙饰也案乡饮酒礼尊于房户间宾主共之也燕礼尊于东楹之西唯君面尊示恵自君出也两君相见则皆当面尊故尊在两楹间而反爵之坫在尊之南献酬皆自尊而南出故曰出尊
　　鸾车有虞氏之路也钩车夏后氏之路也大路殷路也乗路周路也有虞氏之旂夏后氏之绥殷之大白周之大赤夏后氏骆马黒鬛殷人白马黒首周人黄马蕃鬛以下皆言鲁得兼用四代之礼乐而此先言车旂驾马也鸾有鸾和也钩有曲舆也大路木路乗路玉路也旂绥大白大赤皆旌旗之属黒白相间谓之骆蕃赤色鲁之所用更有兼乎前代者如车用以乗而制度各异其为鸾车则有虞氏之路也钩车则夏后氏之路也大路则殷路也乗路则周路也旂载于车而体式各异如有虞氏之旂夏后氏之绥殷之大白周之大赤是已马驾于车而颜色各异如夏后氏之骆马黒鬛殷人之白马黒首周人之黄马蕃鬛是已应氏镛曰舜车唯有鸾和夏则钩之而曲商则反之于质至周饰之以玉而益文矣舜惟建旂常夏则绥之以为旄商复以素为饰至周赫之以大赤而又加眀矣辅氏广曰殷周独于此称人者以言马故也
　　夏后氏牲尚黒殷白牡周骍刚泰有虞氏之尊也山罍夏后氏之尊也着殷尊也牺象周尊也爵夏后氏以琖殷以斝周以爵灌尊夏后氏以鸡夷殷以斝周以黄目其勺夏后氏以龙勺殷以疏勺周以蒲勺
　　此言祭牲酒器也骍赤色刚壮也泰瓦尊也着无足而底着于地也斝画禾稼之形爵则雀形夷读曰彜法也以其为余尊之法故称彜鸡彜刻画鸡形于上也勺注酒器也柄头刻龙形者为龙勺刻镂疏通者为疏勺刻凫形者为蒲勺牲用以祭如夏后氏之牲尚黒殷之白牡周之骍刚是已以盛酒而有尊泰则有虞氏之尊也山罍则夏后氏之尊也着则殷尊也牺象则周尊也行酒而有爵则夏后氏以琖殷以斝周以爵是已盛鬯而有灌尊则夏后氏以鸡夷殷以斝周以黄目是已沃酒与鬯而有勺则夏后氏以龙勺殷以疏勺周以蒲勺是已案夏言尚殷言牡周言刚互见也有虞氏尚陶故名瓦尊为泰即周礼所谓泰尊也着着尊也灌尊犹言郁尊鸡夷与斝即鸡彜斝彜也上言殷以斝盖爵而非彜勺则梓人为饮器勺一升是也
　　土鼓蒉桴苇籥伊耆氏之乐也拊搏玉磬揩击大琴大瑟中琴小瑟四代之乐器也
　　此言乐器也拊搏旧注谓以韦为之形如小鼓揩击谓柷敔皆所以节乐者作乐之始未有韗革之声则以土为鼓未有斲木之利则以蒉为桴未有截竹之精则以苇为籥此伊耆氏之乐也又有拊搏玉磬揩击大琴大瑟中琴小瑟此虞夏商周四代之乐器也方氏慤曰拊搏揩击与益稷言戛击鸣球搏拊琴瑟以咏同义当是揩击玉磬搏拊大琴云云记者误尔
　　鲁公之庙文世室也武公之庙武世室也米廪有虞氏之庠也序夏后氏之序也瞽宗殷学也頖宫周学也此言世室与学制也不毁者为世室武公名敖伯禽元孙鲁蔵粢盛之米于学故名米廪孟子以殷为序周为庠与此不同乐官掌教瞽蒙所宗故学谓之瞽宗頖之言半谓半于天子辟雝之制也周宗文武其庙世世不迁故鲁公之庙如文世室也武公之庙如武世室也立学之制有以养老为义者故米廪即有虞氏之庠也有以习射为义者故序即夏后氏之序也有以教乐为义者故瞽宗即殷之学也有以班政教为义者故頖宫则周之学也辅氏广曰由是观之则成王所以赐伯禽者未必如是之备盖有鲁君因仍而僭用之者矣案武公之庙立于成六年二月乃季氏为之而为记者所摭引此鲁后世僭儗天子之眀验也
　　崇鼎贯鼎大璜封父天子之器也越棘大弓天子之戎器也夏后氏之鼓足殷楹鼓周县鼓垂之和钟叔之离磬女娲之笙簧夏后氏之龙簨虡殷之崇牙周之璧翣
　　此言寳器与乐器也崇贯封父越皆国名棘防也足四足也楹贯以柱也县悬于簨虡也垂虞工官之名叔即无勾氏初作磬者簧笙中金叶也横曰簨植曰虡夏饰以龙形故名龙簨虡殷于簨上刻木如牙饰以采其状隆然故名崇牙周又于簨上画绘为翣戴之以璧下悬五采之羽而挂于簨之角故名璧翣也异国之器不同若崇鼎贯鼎与大璜封父之皆天子之寳器也越棘与大弓皆天子之戎器也乐之器不同若夏后氏之鼓足殷之楹鼓周之县鼔与夫垂所造之和钟叔所造之离磬女娲所造之笙簧是已乐悬之器不同若夏后氏之龙簨虡殷之崇牙周之璧翣是已案春秋传分鲁公以夏后氏之璜封父之繁弱繁弱即大弓也郑注和离谓次序其声县也孔疏垂作调和之钟叔作编离之磬
　　有虞氏之两敦夏后氏之四琏殷之六瑚周之八簋俎有虞氏以梡夏后氏以嶡殷以椇周以房俎夏后氏以楬豆殷玉豆周献豆有虞氏服韨夏后氏山殷火周龙章
　　此言俎豆与韨制也敦音对与琏瑚簋皆盛黍稷器梡者断木为足嶡之言蹷也中足为横距椇者谓曲挠之如枳椇也房者俎足下跗如堂房也楬木质不饰也献注读为娑谓献尊刻画凤羽形婆娑然也韨祭服之蔽膝即韠也祭之为器不同若有虞氏之两敦夏后氏之四琏殷之六瑚周之八簋俎则有虞氏以梡夏后氏以嶡殷以椇周以房俎豆则夏后氏以楬豆殷以玉豆周以献豆是已韠之为制不同若有虞氏直服以韨夏后氏画之以山殷増之以火周又加龙以为文章是已方氏慤曰敦瑚琏簋用阴数之偶与笾豆同义自两而四而六八渐増其数也有山有火而又加以龙故于周独言章章者文之成也
　　有虞氏祭首夏后氏祭心殷祭肝周祭肺夏后氏尚明水殷尚醴周尚酒
