<!-- { "loadSidebar": true } -->
　　子云善则称人过则称己则民不争善则称人过则称己则怨益亡诗云尔卜尔筮履无咎言子云善则称人过则称己则民让善诗云考卜惟王度是镐京惟龟正之武王成之
　　此言让善引过之道也诗卫风氓之篇履当依诗作体又诗大雅文王有声之篇度谋也诗作宅子云君子有不矜不伐之徳善则推以称人过则引以称己则民于是乎不争抑非特不争而已善则推以称人过则引以称己则怨于是乎益亡诗云尔卜尔筮其体兆无凶咎之辞是可以见不争不怨之意也且又非特亡怨而已善则推以称人过则引以称己则民于是乎让善诗云稽考龟卜者武王也谋度是镐京志已先定乃决之于龟而武王遂筑成之是臣之归美于君也
　　子云善则称君过则称己则民作忠君陈曰尔有嘉谋嘉猷入告尔君于内女乃顺之于外曰此谋此猷惟我君之徳于乎是惟良显哉子云善则称亲过则称己则民作孝大誓曰予克纣非予武惟朕文考无罪纣克予非朕文考有罪惟予小子无良
　　此言为臣子者让善引过之道也君陈周书与今书文小异大誓亦周书子云为臣者善则推以称君过则引以称己则民于是乎作忠君陈曰尔有切于事之嘉谋合于道之嘉猷入以告尔君于内女乃顺之于外曰凡此谋此猷皆我君之徳于乎有臣如此是为良臣而君之名亦显哉子云为子者善则推以称亲过则引以称己则民于是乎作孝大誓曰予若克纣非予武功实惟朕文考无罪纣若克予非朕文考有罪实惟予小子无良案让者礼之实也书称尧徳曰允恭克让是故天子有善让徳于天而况为臣子者乎
　　子云君子弛其亲之过而敬其美论语云三年无改于父之道可谓孝矣髙宗云三年其惟不言言乃讙此言人子继述之孝也弛犹弃忘也髙宗本非书篇之名三年不言见商书説命篇言乃讙见周书无逸篇讙与欢同本作雍子云惟君子为亲者讳而善则归亲故弛弃其亲之过而敬述其美于父之没至三年无改于父之道斯可谓孝矣书有云三年其惟不言言则天下皆喜悦之此亦以见髙宗之能守成也石梁王氏曰既有子云不应孔子自引论语因知皆后人为之且不应孔子发言段段引证如此齐同
　　子云从命不忿微谏不倦劳而不怨可谓孝矣诗云孝子不匮子云睦于父母之党可谓孝矣故君子因睦以合族诗云此令兄弟绰绰有裕不令兄弟交相为瘉子云于父之执可以乗其车不可以衣其衣君子以广孝也子云小人皆能养其亲君子不敬何以辨子云父子不同位以厚敬也书云厥辟不辟忝厥祖
　　此类言孝道也微谏防谏也诗大雅既醉之篇匮乏也又诗小雅角弓之篇令善也绰绰寛容貌瘉病也书商书大甲篇今书文无上厥字子云人子承顺亲命之时不可稍存忿戾之色父母有过则微谏不倦至于劳而不怨斯可谓孝矣诗云孝子事亲之心无穷也子云人子诚和睦于父母之党则亲心克慰可谓孝矣故君子因欲致其和睦于是乎防聚党族而为燕食之礼诗云惟令善之兄弟能寛容而绰绰有裕若不令之兄弟则交相为病此睦与不睦之异也子云于父之执友止可以乗其车而不可以衣其衣君子以推致其孝也子云人子于亲能敬必能养若仅云养而已小人皆能养其亲君子不敬而将何以辨子云父子不同所立之位所以别尊卑而厚其敬也书云君之不君必至于忝厥祖则子岂可以慢其亲乎案不敬何辨与论语意同犬马小人皆能有养故君子以敬亲为要也
　　子云父母在不称老言孝不言慈闺门之内戏而不叹君子以此坊民民犹有薄于孝而厚于慈
　　此言曲体亲心之孝也戏谓如孺子言笑者子云人子当父母而在不自称为老言所以孝于亲而不言所以慈于子闺门之内可戏以致亲之乐而不叹以启亲之忧君子以此坊民所以教孝者至矣而民犹有薄于孝而厚于慈者案子孝父慈各有其道至于此薄而彼厚乃民情之流失非谓父不当慈也
　　子云长民者朝廷敬老则民作孝子云祭祀之有尸也宗庙之有主也示民有事也脩宗庙敬祀事教民追孝也以此坊民民犹忘其亲
　　此言教民以孝之道也追孝犹言追养继孝子云长民者在朝廷尊严之地而犹敬老诚以老之近于亲也民于是乎感之而作孝而又必以身示教焉如祭祀有尸以象其生也宗庙有主以寓其存也皆以示民有所事也脩宗庙敬祀事教民追孝于无穷也以此坊民而民犹有忘其亲者案程子谓祭非主则无依非尸则无享故必兼而言之示民有事即事死如事生事亡如事存之意
　　子云敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭实受其福诗曰既醉以酒既饱以徳以此示民民犹争利而忘义
　　此言示民以敬义之道也祭器笾豆簋铏之属易既济九五爻辞禴祭祭之薄者诗大雅既醉之篇子云主人致敬于客则用祭器以飨食故礼主于敬君子不敢不及而以菲废礼亦不敢过而以美没礼观于食礼主人亲馈以敬客则客祭馔以敬主人若主人不亲馈则客亦不祭且非特不祭而已君子之为客苟于其无礼虽美不食焉易曰东邻之杀牛转不如西邻之禴祭为能实受其福诗云君子之燕飨既醉以酒而又既饱以徳以此示民而民犹有争利而忘义者
　　子云七日戒三日齐承一人焉以为尸过之者趋走以教敬也醴酒在室醍酒在堂澄酒在下示民不淫也尸饮三众賔饮一示民有上下也因其酒肉聚其宗族以敎民睦也故堂上观乎室堂下观乎上诗云礼仪卒度笑语卒获
　　此言祭祀之道也承奉也诗小雅楚茨之篇卒尽也子云将祭之时七日散齐三日致齐奉一人以为尸过之者必趋走所以教民敬也陈祭之时三酒俱设醴酒在室醍酒在堂澄酒在下薄在上而厚在下示民不贪淫于味也献酬之时主人主妇宾长各一献而尸饮三然后主人献宾而众宾饮一尊者多而卑者少示民有上下之等也既祭之后因祭祀之酒肉防宗族之昭穆而共为燕饮所以教民和睦也礼各有义如此故堂上观乎室中堂下观乎堂上而无不当于礼者诗云礼仪尽合于法笑语尽得其宜其此之谓矣案为君尸者大夫士见之则下之君知所以为尸者则自下之故云过之者趋走又尸以象神宾以助祭故于饮之多少以示上下
　　子云宾礼每进以让丧礼每加以远浴于中霤饭于牖下小敛于户内大敛于阼殡于客位祖于庭葬于墓所以示远也殷人吊于圹周人吊于家示民不偝也子云死民之卒事也吾从周以此坊民诸侯犹有薨而不葬者
　　此言丧葬之礼也子云宾自外而入其礼每进以让丧自内而出其礼每加以远以丧礼言之浴则于中霤饭则于牖下小敛则于户内大敛则于阼殡则于客位祖则于庭葬则于墓所以示渐即于远也殷人既封而吊于圹周人反哭而吊于家所以示民不偝其死也子云死者民之终事也礼宜求其曲尽反而亡焉失之矣故吊从吾周以此坊民则送终之礼备矣而诸侯犹有薨而不葬者案郷饮酒礼主人迎宾至门三辞至阶三让皆主人先入先登所谓每进以让者如此此以宾礼起丧礼下故不复言宾也
　　子云升自客阶受吊于宾位教民追孝也未没丧不称君示民不争也故鲁春秋记晋丧曰杀其君之子奚齐及其君卓以此坊民子犹有弑其父者
　　此言追孝之道也鲁僖公九年秋晋侯诡诸卒冬里克杀其君之子奚齐明年春里克弑其君卓子子云人子居丧升自客阶受吊于宾位而不忍遽代父为主人者所以教民追孝也未终丧则不称君而称子未敢以君位自居者所以示民不争也故鲁春秋之记晋丧曰弑其君之子奚齐及其君卓以此坊民而子犹有弑其父者案升自客阶受吊于宾位郑注在反哭之时据既夕礼乃反哭入升自西阶是也未没丧不称君卓子弑于献公卒之明年而书其君卓据春秋傅诸侯于其封内三年称子至其臣子逾年则谓之君是也
　　子云孝以事君弟以事长示民不贰也故君子有君不谋仕唯卜之日称二君丧父三年丧君三年示民不疑也父母在不敢有其身不敢私其财示民有上下也故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢专也以此坊民民犹忘其亲而贰其君此言事君父之道也君子有君谓君之子父在者也郑注二当为贰如左传卜贰圉之贰犹副也子云为子弟者必孝以事其君弟以事其长示民不敢贰于君长也故世子有君不急于为政而谋仕惟时当卜筮君有故而已代之则命龟之辞得称君之贰某而已夫人伦莫重于君父丧父斩衰三年丧君亦斩衰三年此可见忠孝一原而示民以不疑也父母在则人子不敢自有其身不敢自私其财此可见家无二主而示民有上下也故天子至尊于四海之内无客礼亦莫敢为主焉君适其臣升自主人之阶即位于堂示民以不敢有其室也父母在虽有馈遗贡献不及车马示民以不敢专其财也以此坊民则子臣之道着矣而民犹有忘其亲而贰其君者
　　子云礼之先币帛也欲民之先事而后禄也先财而后礼则民利无辞而行情则民争故君子于有馈者弗能见则不视其馈易曰不耕获不葘畬凶以此坊民民犹贵禄而贱行
　　此以交际明事君之礼也礼先币帛谓先行相见之礼而后以币帛行其情也易无妄六二爻辞今文无凶字田一嵗曰葘三嵗曰畬子云古者相见之礼所为必先于币帛也是欲教民以先任事而后得禄之义也若先财而后礼则民必贪于利无辞让而遽行情则民必习于争故君子于人之有馈者或有故不得出见则不视其馈而纳之盖不敢以当礼也易曰不耕获不葘畬取凶也必矣以此坊民民乃犹有贵禄而贱行者案易爻本谓不于耕而计其获不于葘而望其畬为无妄之意此则谓不耕而获不菑而畬以喻无劳而食禄也
　　子曰君子不尽利以遗民诗云彼有遗秉此有不敛穧伊寡妇之利故君子仕则不稼田则不渔食时不力珍大夫不坐羊士不坐犬诗云采葑采菲无以下体徳音莫违及尔同死以此坊民民犹忘义而争利以亡其身此言利不可尽之道也诗小雅大田之篇禾束曰秉未束曰穧与今诗文小异坐羊坐犬杀食而坐其皮也诗邶风谷风之篇葑菲菜名子云君子不尽利于己而以遗其民诗云彼有遗余之秉把此有不收敛之铺穧伊惟寡妇之不能耕者取以为利故君子仕而受禄则不复稼田而取兽则不复渔食四时之膳则不复用力以求珍羞大夫则不坐羊士则不坐犬诗又云采葑采菲无并取其下体则徳美之音无有乖违而可与同至于死以此坊民民乃犹有忘义而争利以亡其身者
　　子云夫礼坊民所淫章民之别使民无嫌以为民纪者也故男女无媒不交无币不相见恐男女之无别也诗云伐柯如之何匪斧不克取妻如之何匪媒不得蓺麻如之何横从其亩取妻如之何必告父母以此坊民民犹有自献其身
