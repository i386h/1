<!-- { "loadSidebar": true } -->
　　既内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之俎八簋之实羙物备矣昆虫之异草木之实隂阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也
　　此言备官而祭尽物尽志之道也玉女羙辞言其有贞洁之徳也水草芹茆之属陆产兔雁之属八簋之实谓稻粱之属昆虫以隂蛰以阳出如蜩范之属草木以隂枯以阳荣如榛栗之属孝子之祭既内而自尽又必外而求助则昏礼是也故国君娶夫人之辞曰请君之玉女与寡人共有兹敝邑以事宗庙社稷此正求助之本也夫祭也者必夫妇亲之而后助祭者从焉所以备外内之官也官以执事而事以具物是故官偹则具备若水草之菹陆产之醢则小物备矣若三牲之俎八簋之实则羙物备矣若昆虫之异草木之实则隂阳之物备矣凡天之所生地之所长苟可荐于亲者莫不皆在以示其尽祭之物也外则尽其物内则尽其志此祭者无有穷己之心也案三牲八簋而外多言笾豆之实者内官所荐也
　　是故天子亲耕于南郊以共齐盛王后于北郊以共纯服诸侯耕于东郊亦以共齐盛夫人于北郊以共冕服天子诸侯非莫耕也王后夫人非莫也身致其诚信诚信之谓尽尽之谓敬敬尽然后可以事神眀此祭之道也
　　此言君后于未祭时躬亲之敬也纯丝也祭必夫妇亲之是故天子则亲耕于南郊以共齐盛王后则于北郊以共纯服诸侯则耕于东郊亦以共齐盛夫人则于北郊以共冕服夫天子诸侯非无人为之耕也王后夫人非无人为之也凡以身致其诚信惟诚信斯谓之尽尽斯谓之敬敬尽而后可以事神眀此乃祭之道也
　　及时祭君子乃齐齐之为言齐也齐不齐以致齐者也是故君子非有大事也非有防敬也则不齐不齐则于物无防也耆欲无止也及其将齐也防其邪物讫其耆欲耳不聼乐故记曰齐者不乐言不敢散其志也心不苟虑必依于道手足不苟动必依于礼是故君子之齐也专致其精眀之徳也故散齐七日以定之致齐三日以齐之定之之谓齐齐者精眀之至也然后可以交于神眀也
　　此言君子致齐之敬也物犹事也讫止也及时而将祭则君子乃齐齐之为言所以齐之齐其思虑之不齐以致齐者也是故君子非有祭祀之大事非有所致其恭敬则不齐不齐则于物之外入者不必过防也耆欲之内萌者不必尽止也及其有此而将齐也必防其邪物讫其耆欲恐心有他用而耳不听乐故记曰齐者不乐言不敢以声音散其志也心不苟虑而必依于道手足不苟动而必依于礼是故君子之齐也所以专致其精眀之徳也故散齐七日以定之又致齐三日以齐之既定且齐斯谓之齐齐也者精眀之至而后可以交于神眀也案君子之学敬义夹持闲不容息此谓不齐则于物无防耆欲无止非也
　　是故先期旬有一日宫宰宿夫人夫人亦散齐七日致齐三日君致齐于外夫人致齐于内然后防于大庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涚水君执鸾刀羞哜夫人荐豆此之谓夫妇亲之
　　此言君夫人于行祭时躬亲之敬也宫宰守宫之官宿读为肃犹戒也圭瓒璋瓒皆祼噐以圭璋为柄刍藁也所以借牲宗妇同宗之妇涚水即盎齐盎齐浊以清酒涚之故言涚又尊有眀水故兼言水也羞进哜尝也谓尸所哜尝之肺也先祭之期旬有一日宫宰致戒于夫人夫人亦散齐七日致齐三日犹之乎君焉君致齐于外夫人致齐于内既辨其位然后聫其事于祭日而防于大祖之庙君纯冕立于阼阶夫人副袆立于东房其酌郁鬯以防神之时君执圭瓒祼尸以行初献大宗伯代夫人执璋瓒以行亚献及迎牲君执纼亲牵卿大夫从士执刍以从宗妇则执盎而奠于位从夫人以荐涚水至君执鸾刀以割所羞之哜肺夫人则荐馈食之豆此之谓夫妇亲之也
　　及入舞君执干戚就舞位君为东上冕而总干率其君臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也
　　此言人君于祭时亲在舞位之义也东上近主位也皇君也言君尸者尊之及祭而入舞之时君必亲执干戚以就舞位君为东上戴冕而总持干盾率其羣臣以乐乎皇尸所以然者以事亲莫大于得人之欢心是故天子有天下其祭也与天下乐之诸侯有国其祭也与竟内乐之必冕而总干率其羣臣以乐皇尸者正与竟内乐之之义也
　　夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以眀重也道之以礼以奉三重而荐诸皇尸此圣人之道也
　　此言祭以尽志为本也升歌工升堂而歌也武宿夜武曲名武王伐纣停宿商郊士卒欢舞以逹旦因名焉即大武之乐也周道犹周之礼假于外者祼则假于郁鬯歌则假于声音舞则假于干戚也夫祭礼有三重焉献之属以降神则莫重于祼声之所贵则莫重于升歌舞以象成则莫重于武宿夜此周之道也凡三道者所以假物于外而以辅益君子之志也故志以为本而物与之为进退志轻则亦轻志重则亦重若轻其志而徒求外之重也虽圣人亦弗能得也是故君子之祭也必身自尽其诚敬所以眀内志之重也由是道之以礼以奉此三重而荐诸皇尸此则圣人之道也
　　夫祭有馂馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣
　　此言馂礼之有关于政也夫祭之有馂乃所以卒成祭事而不可不知也古人有言曰善终者必如始馂其是已古之君子曰即尸之饮食亦馂鬼神之余也是馂实为施惠之法而于此可以观为政矣孔氏疏曰王侯初荐毛血燔燎是荐于鬼神至荐孰时尸乃食之若大夫士隂厌亦是先荐鬼神而后尸乃食也
　　是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也凡馂之道每变以众所以别贵贱之等而兴施惠之象也是故以四簋黍见其脩于庙中也庙中者竟内之象也
　　此申言馂之为惠术也谡犹起也不言起者神之也进当作馂天子之祭八簋诸侯六簋馂以四簋黍者防其二为阳厌也簋盛黍稷举黍而稷可知惟馂为惠术是故尸谡则君与卿四人馂君起则大夫六人馂是臣馂君之余也大夫起则士八人馂是贱馂贵之余也士起则各执其具以出陈于堂下百执事之官馂而后彻之是下馂上之余也凡馂之为道每变而益众所以别贵贱之等而欲其辨兴施惠之象而示其均也是故馂之时君与三卿用四簋之黍正欲见其行此惠于庙中也神惠之徧于庙中犹君惠之徧于竟内是庙中者竟内之象也案君卿大夫总言臣馂君之馂者君事尸如君则君亦为臣也
　　祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣
　　此申言祭之可以观政也夫人犹言人人下流犹言下位馂兴施惠之象是祭者神不独飨之而使人馂之乃恩泽之大者也是故上若有大泽则惠必及下但上先下后耳非上积重以自私而使其下犹有冻馁之民也是故上有大泽则民人人皆待于下流知惠之必将至于己也盖由馂之无不徧及而见之矣故曰可以观政矣
　　夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故眀君在上则诸臣服从崇事宗庙社稷则子孙顺孝尽其道端其义而教生焉
　　此言祭为教之本也为物犹为礼也兴物犹具物也夫祭之为物可谓大矣其兴物可谓备矣由于顺以为偹者也是祭其教之本与是故君子之教也外则教诸臣以尊其君长内则教子孙以孝于其亲是故眀君在上足以为表率而诸臣服从崇祀宗庙社稷足以为观感而子孙顺孝诚能尽为君为子之道端为君为子之义而教于是乎生焉盖君子之教莫先于忠孝而教所由生则必在上者有以率之故曰尽其道端其义也
　　是故君子之事君也必身行之所不安于上则不以使下所恶于下则不以事上非诸人行诸己非教之道也是故君子之教也必由其本顺之至也祭其是与故曰祭者教之本也已
　　此推言教本之义也教必本于身是故君子之事君也必身体道义而行之所不安于上则不以之使下所恶于下则不以之事上若以非诸人者行诸己则不恕而非教之道也是故君子之教也必由其本而推之所以为顺之至也今祭之顺以备非是之谓与教由顺生故曰祭者教之本也已
　　夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦
　　此言祭礼寓义之深以显其为教之本也伦犹义也君子之祭凡有十伦寓于礼文之中而皆可依类而知其意则有如事鬼神之道君臣之义父子之伦贵贱之等亲疏之杀爵赏之施夫妇之别政事之均长防之序上下之际胥于是而可见焉夫是之谓十伦也
　　铺筵设同几为依神也诏祝于室而出于祊此交神眀之道也
　　此详言事鬼神之道也筵席也几所凭以为安者考妣一几曰同诏祝告事于尸也出于祊谓索祭也鬼神之精气无闲而歆享无方所以铺筵而设同几者为欲神之凭依乎此也既诏祝于室而又索祭于祊此皆致其精禋而为交神眀之道也
　　君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者眀君臣之义也
　　此详言君臣之义也君迎牲而不迎尸者非曰轻尸正以别相似之嫌也盖尸本是臣而有君象焉在庙门外则犹疑是臣及在庙中则全乎其为君君在庙门外则犹疑是君及入庙门则全乎其为臣并全乎其为子是故不出门而迎尸者所以眀君臣之义也案郑注鬼神之尊在庙中人君之尊出庙门则伸盖以君而迎尸嫌于以君而迎臣故不出也
　　夫祭之道孙为王父尸所使为尸者于祭者子行也父北面而事之所以眀子事父之道也此父子之伦也此详言父子之伦也子行犹子列也夫祭之道立孙以为王父尸是所使为尸者于主祭者子行也父乃北面而事之所以自修子职而眀子事父之道此父子之伦也案古者神主之位东向尸在神主之北程子曰人之魂气既散孝子求神而祭无尸则不飨无主则不依魂气必求其类而依之人与人既为类骨肉又为一家之类已与尸各既已洁齐至诚相通以此求神宜其飨之方氏慤曰十伦皆伦也独父子言伦者祭之伦本于父子也
　　尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿眀尊卑之等也
