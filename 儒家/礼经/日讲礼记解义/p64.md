<!-- { "loadSidebar": true } -->
　　此言服继父之义也继父谓母后嫁之夫夫所谓继父不同居者必其先尝同居谓此子幼孤无大功之亲随母适后夫后夫亦无大功之亲于是乎同财而使祭其祖祢此为同居继父则为之服齐衰若继父有子为主后先同居而后异居则为之服齐衰三月以其抚育之恩次于生我也夫先王之世不能使天下无孤寡之人亦不能使天下无再适人之妇为此制者所以寓恤孤之仁而劝天下之人不独子其子也若未尝同居则不为异居是谓路人无服
　　哭朋友者于门外之右南面
　　此言哭友之位也门外谓寝门外右谓西边哭朋友者于门外之右而南面为有吊賔至故为主以待之也案檀弓谓朋友吾哭诸寝门之外必在右而向南者所以变于有亲者也
　　祔葬者不筮宅士大夫不得祔于诸侯祔于诸祖父之为士大夫者其妻祔于诸祖姑妾祔于妾祖姑亡则中一以上而祔祔必以其昭穆诸侯不得祔于天子天子诸侯大夫可以祔于士
　　此言祔葬祔庙之礼也宅茔也诸祖父其祖为诸侯者之兄若弟也诸祖姑诸祖父之妻也妾祖姑祖父之妾也亡无也中间也凡祔葬者不更筮宅以前人之宅已筮而言也祔庙者士大夫不得祔于诸侯以诸侯之贵与士大夫阔絶故祔于诸祖父之为士大夫者其妻则祔于诸祖姑妾则祔于妾祖姑若祖无妾则又间曽祖一位而祔于髙祖之妾所以然者祔必以昭穆故也诸侯不得祔于天子以卑孙不可以祔尊祖天子诸侯大夫可以祔于祖之为士者以孙贵不敢卑其祖也案祔者谓以后死祔前而神事之故葬与庙皆谓之祔马氏曰士之于大夫皆人臣也势有可几故得祔天子诸侯则君也士大夫不得祔于诸侯诸侯不得祔于天子所以明君臣之义也又案祔庙有二有初以班附至新主入庙而所祔之主已迁上一庙者如三昭三穆之递迁也有祔之而即随之食者如殇与无后之从祖祔食也
　　为母之君母母卒则不服宗子母在为妻禫
　　此言所服之有隆杀也君母嫡母也为母之君母从母而服是谓徒从徒从者所从亡则已若母卒则不为母之君母服矣宗子为妻父在者不杖不杖则不禫若父没母在则为妻禫矣案母卒而不为其君母服以非母所自出故杀也母虽在而为其妻禫以宗妇因宗子而重故隆也
　　为慈母后者为庶母可也为祖庶母可也
　　此言所后之无隆杀也庶母父妾也祖庶母祖妾也妾子之无母者父命与妾之无子者为子而为之后礼固然矣由是推之若妾尝有子而子已死命他妾之子为其后可也若父妾有子而子死命己之妾子后其子以为之后亦可也孔氏疏曰传谓妾之无子者妾子之无母者父命为子母而子服此慈母三年此即为慈母后也记者见丧服有此例故触类言之案丧服传为人后者孰后后大宗也大宗收族者也不可以絶则知庶子无后可从祖祔食不必为之置后矣庶子且不必置后岂有以庶妾而为之置后者慈母如母传曰妾之无子者妾子之无母者父命妾曰女以为子命子曰女以为母则生养之终身死丧之三年贵命也此所谓为后者盖主其生养死葬之事非嗣子传重之谓也既可命无子之妾母之丧之如母或父命有子之庶母母之或祖命其妾母之皆可丧之如母也
　　为父母妻长子禫
　　此言当禫之丧也丧之致厚者为父为母为妻为长子禫是也张子曰丧之有禫所以致厚记故举此四者言之然妻为夫亦禫父没为慈母亦禫也
　　慈母与妾母不世祭也
　　此言不世祭之事也凡慈母与妾母子祭之而孙则不祭以杀于适也案杂记云主妾之丧自祔至练祥使其子主之是妾母有祔食之礼也妾母不世祭而前经云妾祔于妾祖姑亡则中一以上而祔何也谷梁传云礼庶子为君为其母筑宫使公子主其祭于子祭于孙止鲁有仲子之宫是诸侯得为生母立庙矣所谓不世祭者非必子立之而孙遂毁之或荐而不祭至亲尽乃迁与若士大夫断无立妾庙之礼故孔疏谓是为坛祔之也
　　丈夫冠而不为殇妇人笄而不为殇为殇后者以其服服之
　　此言不为殇之制也丈夫既冠而不为殇妇人既笄而不为殇若为殇后者即以其服服之而无所降也殇无为人父之道而有为殇后者何也盖大宗之子未及成人而殇取殇者之兄弟若兄之子以为后则以为人后之服而服之如父若鲁之闵公八歳而薨僖为之后是已夫礼之制殇所以示长幼之节而杀其恩也大宗重则长幼之节故殇之服而有时不异乎成人不以宜杀之恩而亏尊祖之义此所谓权也解者以后为丧主而服其本服于义疏矣
　　久而不葬者唯主丧者不除其余以麻终月数者除丧则已
　　此言不即葬之制也已除也丧以有他故乆而不葬者唯主丧者不得遂除衰绖其余自期以下至缌之亲虽以主人未葬不得变然服麻至月数终足当除则除不待主人葬毕以后也盖主丧者恩重哀深故不葬即服不变余则杀矣然既除而尚藏之及葬则反服其服也庾氏蔚之曰服问云君所主夫人妻大子适妇此以尊主卑无缘以卑之未葬使尊者长服之衰绖也是知主丧不除惟承重者为其祖曽若子为父臣为君妻为夫也
　　箭筓终丧三年齐衰三月与大功同者绳屦
　　此言男女丧服重之制也箭篠也绳屦以麻绳为屦也斩衰而箭筓卷髪女子之重服也则终三年而不易其齐衰三月与大功九月尊卑异而恩同故皆以绳为屦案箭筓三年者谓妻为夫妾为君女子在室及已嫁反在室为父之属至大功以上均名重服齐衰尊大功卑而绳屦不异者以恩制也
　　练筮日筮尸视濯皆要绖杖绳屦有司告具而后去杖筮日筮尸有司告事毕而后杖拜送賔大祥吉服而筮尸
　　此言练祥祭礼吉凶之制也练小祥也筮日筮祥祭之日筮尸筮祥祭之尸视濯视祭器之涤濯也有司谓执事者要绖谓绖吉服谓朝服也将小祥时有筮日筮尸视濯三事皆豫服要绖杖绳屦俟执事者告三事办具而后去杖以行事当筮日筮尸之时为有賔来故筮毕复执杖以拜送至大祥则吉服筮尸而敬无不伸矣黄氏曰临事而豫服祥祭之服者杀哀之渐也去杖而筮者敬也既筮而杖以拜送宾者犹哀也大祥则吉服而筮者送死有已复生有节也
　　庶子在父之室则为其母不禫庶子不以杖即位父不主庶子之丧则孙以杖即位可也父在庶子为妻以杖即位可也
　　此言庶子居丧之礼也家统一尊不命之士父子同宫故庶子压于父则为其母不禫父母之丧适子得执杖进阼阶哭位盖古者杖以辅病其后以杖为主丧者之用丧无二主即无二杖故庶子至中门外则去之而不以杖即位也父主适子之丧而有杖则其子不得杖父既不主庶子故孙以杖即位可也舅主适妇之丧则适子为妻不得杖舅既不主庶妇故庶子为妻以杖即位可也郑注云孙以杖即位祖不压孙孙得伸也孔疏云妻次子既非冢嗣亦同妾子也父主妻丧故主适妇父不主妾丧故不主庶妇
　　诸侯吊于异国之臣则其君为主诸侯吊必皮弁锡衰所吊虽已葬主人必免主人未丧服则君亦不锡衰此言诸侯来吊之礼也锡者治其布使滑易也未丧服未成服也诸侯无吊外臣之礼若在异国而适遇其卿大夫之丧以主君故而吊之则君为主而拜宾以其位之相敌也诸侯所用之吊服必皮弁锡衰其吊之缓虽已葬非免时而主人必免变礼以尊君也其吊之速主人未成服则君亦不锡衰未纯乎凶因乎主也郑注云君为之主吊臣恩为己也子不敢当主中庭北面哭不拜孔疏云若自吊已臣则素弁环绖锡衰也一云自吊已臣而未当事则皮弁锡衰至当事乃弁绖耳主人必免者诸侯来吊主人必为之重礼凡五服大功以上为重重服为免之节自始死至葬卒哭后乃不复免小功以下为服为免之节自始死至殡殡后不复免至葬啓殡之后而免以至卒哭如始死此云主人必免谓大功以上也下云亲者皆免注云大功以上也案士丧礼众主人免在小敛后疏两始死字恐是小敛之误
　　养有疾者不丧服遂以主其丧非养者入主人之丧则不易已之丧服养尊者必易服养卑者否
　　此言养疾主丧之制也养有疾者谓疾者无近亲而已往养其疾也尊谓父兄卑谓子弟若养有疾之人其时身有丧服则必释去恶其凶也疾者死而无主后则亦遂以主其丧其非养者而入主人之丧则不易去已之丧服凡养疾者为父兄之属必易服子弟之属则否矣案所养者亦五服之旁亲以其尊也故释已服而养之所谓已丧期大功以下既葬卒哭斩衰既练而后故得为旁亲养若未练未葬则使人养而已不亲养也
　　妾无妾祖姑者易牲而祔于女君可也妇之丧虞卒哭其夫若子主之祔则舅主之
　　此类言祔祭之礼也女君适祖姑也妾之祔当于妾祖姑无则祔于髙祖之妾若又无髙祖之妾则易牲而祔于适祖姑可也妇之丧虞与卒哭在寝则其夫若子主之祔于庙而祭舅之母则舅主之尊卑异故所主不同也案妾祔女君则易牲与士祔于大夫同义或曰丧服女君俱指适妻言祖姑及髙祖姑俱无妾可祔则遂于适妻祔之生既相依死亦相祔礼之变也
　　士不摄大夫士摄大夫唯宗子
　　此言摄主之礼也大夫死而无主后其亲属之为士者不可摄大夫而主已死大夫之丧唯宗子分尊虽为士可以摄主大夫之丧也案此本陆氏佃吴氏澄之说于文为顺注疏谓士丧无主不敢使大夫兼摄为主若士是宗子则可以摄之便与大夫不主士丧之义重矣盖上言大夫不可主士之丧此则言士不可主大夫之丧义各有在也
　　主人未除丧有兄弟自他国至则主人不免而为主此言兄弟来奔丧而处之之礼也主人未除丧而有兄弟自他国至则主人不免而为主盖免必有时葬后唯君来吊虽非时亦免若兄弟则哀戚同之无须服此矣
　　陈器之道多陈之而省纳之可也省陈之而尽纳之可也
　　此言陈器之礼也器送葬之明器也省减杀也陈器之道有二宾客所赠以多为荣而纳圹有定数故多陈之而省纳之可也主人所作则有限而悉依于礼故省陈之而尽纳之可也
　　奔兄弟之丧先之墓而后之家为位而哭所知之丧则哭于宫而后之墓
　　此类言奔丧之礼也宫故殡宫也奔兄弟之丧不由主人自然相亲故先之墓而后之家为位而哭若所知之丧则必由主人乃致哀戚故先哭于宫而后之墓徐氏师曾曰此皆谓既葬而至者
　　父不为众子次于外
　　此言父为众子之制也众子谓庶子父为适长子居丧则次于中门之外而于众子否以降于适也案郑注云于庶子畧自若居寝谓若平日之居寝不变次耳非无哀戚也
　　与诸侯为兄弟者服斩
　　此言与尊者为亲之礼也兄弟本为期丧唯与诸侯为兄弟者服斩衰三年以其为君有父之道也熊氏安生曰诸侯死凡与诸侯有五服之亲者皆服斩郑注云明虽在异国犹来为三年也孔疏云不言与君为兄弟而言与诸侯为兄弟故知客在异国也疏又云虽在他国仕为卿大夫得为旧君服斩此恐未是
　　下殇小功带澡麻不絶本诎而反以报之
　　此言从而重之服制也澡麻治其麻使洁白也不絶本不断其根也报犹合也期亲之丧以下殇而降为小功者带用澡麻不去其根垂麻向下又屈而反向上至要中合而纠之以示重也郑注凡殇散带垂案小功澡麻断本此澡麻不断本异于正小功也
　　妇祔于祖姑祖姑有三人则祔于亲者
