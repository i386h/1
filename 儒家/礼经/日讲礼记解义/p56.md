<!-- { "loadSidebar": true } -->
　　适子庶子见于外寝抚其首咳而名之礼帅初无辞此言名众子之礼也适子庶子谓世子之母弟夫人所生皆为适子适长为世子其下皆为众子故云适子庶子也外寝即君燕寝本在路寝之内其名外寝对夫人正寝处内而言也若非世子而为适子庶子之生则见于外寝君抚其首咳而名之其他升立之节率如前仪而无夫妻相对之辞案适子庶子凡君夫人之子第二以下者皆是若妾之子则后文公庶子是也仪礼贾疏明言君夫人之子有庶子之称此处注疏以庶子为妾子者非是
　　凡名子不以日月不以国不以隐疾大夫士之子不敢与世子同名
　　说见曲礼
　　妾将生子及月辰夫使人日一问之子生三月之末潄澣夙齐见于内寝礼之如始入室君已食彻焉使之特馂遂入御
　　此言大夫士妾生子之礼也卿大夫以下前有适室次有燕寝次有适妻之寝此称内寝适妻寝也妾称夫曰君若妾将生子已及月辰夫必使人日一问之当子生三月之末则漱澣夙齐见于适妻之内寝见子以后所以礼妾者一如妾初来之时夫与妻食毕而彻使之独馂遂以入御案不言居侧室者本不居正寝也漱澣夙齐经不言何人以下公庶子凖之则其妾也
　　公庶子生就侧室三月之末其母沐浴朝服见于君摈者以其子见君所有赐君名之众子则使有司名之此言诸侯庶子生之礼也摈者傅姆之属众子众妾之子若公庶子生则就侧室于三月之末其母沐浴朝服以见于君然后摈者抱子以见其妾而为君所有赐者君则自名其子若众妾之子则使有司名之案君所有赐谓长妾有赐秩者如旧说以情爱之私而异其名子之礼恐非先王所以为训也
　　庶人无侧室者及月辰夫出居羣室其问之也与子见父之礼无以异也
　　此言庶人生子见子之礼也若庶人无侧室者妻及月辰夫当出居他室以避之至于夫之问妻与子之见父其礼则与有爵者无以异盖往问为夫妇之恩相见为父子之谊大伦所系贵贱不殊故也
　　凡父在孙见于祖祖亦名之礼如子见父无辞
　　此言祖名孙之礼也凡生子者之父在则孙当见于祖而祖名之其礼仍如子之见父而无其辞此卿大夫以下之礼也案郑注见子于祖家统于尊也父在则无辞有适子者无适孙与见庶子同也父卒而有适孙则有辞与见冢子同
　　食子者三年而出见于公宫则劬大夫之子有食母士之妻自养其子
　　此终言食母之礼也劬劳之也食母谓乳母为君食子者至于三年则子免于懐抱而出还其家因见于公宫以告辞则君必有赐以劳其劳焉大夫之子必有食母盖于傅御之中而使之若士之妻则自养其子不得同于大夫也
　　由命士以上及大夫之子旬而见冢子未食而见必执其右手适子庶子已食而见必循其首
　　此终言士大夫见子之礼也食朝食也循首即抚首由命士以上及于大夫生子皆以旬而见冡子则未食而先见必执其右手适子庶子则既食而后见必抚其首急正缓庶之义也案郑注旬当为均有时适妾同时生子子均而见者以生先后见之朱子曰疑郑说失之旬如字谓十日也别记异闻或不待三月也承记大夫礼而又别其冢适庶子之异同冢子之礼仍与前章同唯适子庶子为异耳
　　子能食食教以右手能言男唯女俞男鞶革女鞶丝自此至终篇皆言教子女之礼而此一节记幼教之始也食饭也以用也唯俞皆应声鞶郑注谓是小囊盛帨巾者据易所云鞶带春秋传所云鞶厉则是带也革皮丝帛也父母之生子能养尤贵能教而教不可以不豫故子方能食即教以右手能言则男应唯而女应俞用鞶则男为革而女为丝后遂循是而以为常焉盖食用右手取其强也故男女皆同唯与俞革与丝取其刚柔之相合也故男女各异
　　六年教之数与方名七年男女不同席不共食八年出入门戸及即席饮食必后长者始教之让
　　此言男女六歳以至八歳之教也年歳也即就也子生六年教之以一十百千万之数与夫东西南北之方名七年则男女不同席而坐不共器而食至于八年凡出入门戸及即席饮食必在长者之后始教之以让焉案让者礼之实也教之以此则他日之动必以礼盖始基之矣
　　九年教之数日十年出就外傅居宿于外学书计衣不帛襦袴礼帅初朝夕学幼仪请肄简谅
　　此言男子幼学之事也肄习也简简防也谅信也子生九年教之数日使知朔望与六甲男至十年则出就教学之师日居夜宿皆在于外使学六书与九数所衣之襦袴不用帛为太温且过侈也行礼动作皆帅循初教自朝至夕学幼少奉事长者之仪请所应习之简防而言语必信盖幼学之事如此案简谅之简一作要约之意张子曰请肄简谅则童子自请所业于长者也长者所以教者当以简谅童子未能致文故姑教之以简未能择信故且使之守信
　　十有三年学乐诵诗舞勺成童舞象学射御
　　此言男子入大学之事也乐八音之器诗乐章也成童谓十五以上勺诗作酌美武王之诗象周颂维清美文王之诗舞勺舞象歌勺象之诗以为节而舞也男子十有三年则入大学之时矣故使之学乐诵诗以养其性情学舞以养其血脉而舞则以勺盖先文舞也至于成童则舞以象而为武舞又教之以学射与御皆以习其事而育其徳也程子曰舞中节射中鹄御中度皆诚也古人以此教人所养之意如此
　　二十而冠始学礼可以衣裘帛舞大夏惇行孝弟博学不教内而不出
　　此言既冠以后之学也大夏禹乐乐之文武兼备者年至二十而冠则成人矣成人之道以礼为本故始学吉凶军賔嘉之礼冠而后服备故可以衣裘帛亦冠而后文武之事宜兼故可以舞大夏前者教逊让教幼仪已知孝弟而至此乃益加惇笃而行之于是乎本立而可以学文矣然所学虽博而不以教人且凡事皆以畜徳于内而不出而见能于外盖所以教其务本者如此案十年学书计十三学乐诵诗以及射御至是学礼而诗书六艺之学备矣
　　三十而有室始理男事博学无方孙友视志
　　此言有室以后之学也男事谓受田给政役也方犹常也孙顺也男子三十则壮而成立可以娶妻而有室始治受田给役之事所学益博而不拘于方于师友则孙顺之而唯视其志盖志立而后可以益也辅氏广曰博学不教内而不出犹独善之事也博学无方孙友视志则取诸人以为善而善足以及人矣孔子言学而时习即继之以有朋自逺方来亦此意
　　四十始仕方物出谋发虑道合则服从不可则去五十命为大夫服官政七十致事凡男拜尚左手
　　此言出仕以后之道也方比也物犹事也比方事物而穷其理也服谓任事致犹还也尚左手叉手而以左手在上也男子四十曰强则道明徳立始出而仕以治一官之小事有事则以事物相比方而参而伍之由是以出谋发虑庶乎其当于理矣道合则服事从君不可则去进退必以义也年至五十则政成徳尊可以为大夫而统一官之大政过此而至七十年老就衰当还其职事于君矣凡男子之拜必尚左手者尊阳道也案古之为士者四十以前为学之时四十以后为仕之时惟其积之也深而发之也逺无侥幸苟且之私无轻试躁进之患所由志定业成而非后世所能及也
　　女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠
　　此言女子十年以后之教也婉娩柔顺貌枲麻有子者纴缯帛之属组亦织也紃制似绦古人以置诸冠服缝中者纳谓奉而入之浆醋水也腌菜曰菹奠荐也女子至十年亦当有教之者但仍居于内而不出女师教以婉于言娩于容有听受无违悖所以成其容徳也使之执麻枲而为绩事治丝茧而为蚕事织纴组紃而为织事所以习学女工以供给衣服也又使观于祭祀纳酒浆笾豆菹醢等物以致其敬相助长者而奠之于神所以谨其礼节也盖始于容徳中于女工终于祭祀之礼则妇人之道尽矣故十年以后皆循是以教之
　　十有五年而笄二十而嫁有故二十三年而嫁聘则为妻奔则为妾凡女拜尚右手
　　此言女子既笄以后之事也有故谓父母之丧聘问奔趋也尚右手敛手尚右也女子十有五年而许嫁则加笄至二十则嫁或有亲丧之故则二十三年而嫁其必待六礼备而归之者妻也妻之言齐与夫相齐者也其无六礼而从之者妾也妾之言接但得接见于君子而已凡女子之拜必尚右手者尊隂道也案造化之道有阳不能无隂而隂必以顺阳为善故程子曰夫爱其内助妇爱其刑家此家人所以利女贞也内则详言教事而终之以此其垂训于后世者不亦切乎

　　日讲礼记解义卷三十二
<经部,礼类,礼记之属,日讲礼记解义>
　　钦定四库全书
　　日讲礼记解义卷三十三
　　玉藻
　　此篇记天子诸侯服冕笏佩之类及行礼容节以篇首二字名篇其文畧与少仪曲礼相似范氏钟曰玉藻一篇巨细兼举君有君之威仪臣有臣之成仪以至饮食起居之纤悉文若不类然错综而观固杂而不越也
　　天子玉藻十有二旒前后邃延龙卷以祭
　　此言天子庙祭之冕服也玉谓冕前后垂旒之玉藻则贯玉之杂采丝绳也邃深也延冕上覆也卷亦作衮天子之冕用玉而以五采之藻贯为十有二旒旒长尺二寸前后皆垂于延之下而深以邃服则画龙其形卷曲以此祭上帝先王盖礼大而贵乎文也案天子之尊视乎天十有二者天之数变化者天之道玉藻十二旒所以则天数龙衮所以体天道也
　　端而朝日于东门之外聼朔于南门之外闰月则阖门左扉立于其中
　　此言天子朝日聼朔之冕服也端注读作冕聼朔月朔聼事也东门南门皆谓国门天子服元衣而加元冕春分之日朝日于东门之外日生于东也每月朔聼事于南门之外眀堂在国之南也闰月非复常月虽居其方必阖门之左扉而立于其中焉案月令眀堂孟月居左季月居右象天左旋闰月为余气故阖左而开右以顺之也
　　皮弁以日视朝遂以食日中而馂奏而食日少牢朔月大牢五饮上水浆酒醴酏
　　此言天子视朝常食之冠服也皮弁服白鹿皮为弁白布为衣也朔月月朔也上水以水为上也酒事酒昔酒也醴重醴也酏酿粥为酏也天子服皮弁以每日视朝敬之至矣而遂以视朝之服而朝食不敢慢于所养也日中即食朝食之余不敢厚于所养也食必奏乐以侑贵于和也常日少牢惟朔月大牢昭其节也有食必有饮五饮上水而以浆酒醴酏为序明其本也
　　卒食端而居动则左史书之言则右史书之御瞽几声之上下年不顺成则天子素服乗素车食无乐此言天子燕居及处灾年之礼也御瞽谓侍御之乐工防察也天子卒食服端以燕居一动则左史书之一言则右史书之每食必奏声有上下则御瞽防之或年不顺而水旱至不成而饥馑至则天子服素服乗素车当食而无侑食之乐矣孔疏周礼五史无左史右史左氏传大史书崔杼弑其君则大史为左史襄王命内史策命晋侯是言语之事故为右史艺文志右史记事左史记言与此正反
　　诸侯端以祭裨冕以朝皮弁以聼朔于大庙朝服以日视朝于内朝
