<!-- { "loadSidebar": true } -->
　　此言天子设官分职之礼也上典主也下典法也府者藏物之所六材者六工之所用也天子法天为治故建天官而先设六大以任之曰大宰以亮天工大宗以祀鬼神大史以掌天文大祝以奉宗庙大士以察祲祥大卜以辨吉凶各典司其六典之法而天官实总其成则钦若之道得矣次于天官者是为天子之五官曰司徒掌教以佐王安抚国司马掌政以佐王乎国司空掌事典以富国司士掌羣臣之版万民之数以诏王治司冦掌禁以佐王刑国此五官者各有其属如大夫以至府史胥徒是谓五众当典司五众而分职以考其绩则羣臣之职举矣用人以理财则有天子之六府曰司土以典农人之税司木以典虞人之税司水以典泽人之税司草以典囿人之税司器以典工人之税司货以典商人之税典司者各致其物以藏于六府随其职而守之则财用足矣至于天子之六工曰土工者塼埴之工也金工者镕铸之工也石工者刮磨之工也木工者攻木之工也兽工者攻皮之工也草工者设色之工也此六工者典制此六材当各随所长而精之则制器利用之道得矣案此于周官既不尽同旧说以为殷制亦无所考证要之皆为先王设官分职所以裁成辅相左右斯民之大要记礼者盖各据所闻而志之也
　　五官致贡曰享
　　此言人臣质成之礼也五官即司徒已下五官贡功也享献也一说以公侯伯子男为五官以时致方物为贡非是天子之五官既备而功罪不进于上则下之情不通黜陟不行于下则上之权不立故每岁之终五官必各致其功以献于王其名则曰享焉案六卿皆天子所建而质成独五官者周礼所谓大宰岁终则令百官府各正其治受其会听其致事而诏王废置也曰享者臣之事君一如君之事天功罪既昭而黜陟惟命所以尊王者至矣

　　日讲礼记解义卷四
　　钦定四库全书
　　日讲礼记解义卷五
　　曲礼下
　　五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸侯曰天子之老于外曰公于其国曰君九州之长入天子之国曰牧天子同姓谓之叔父异姓谓之叔舅于外曰侯于其国曰君其在东夷北狄西戎南蛮虽大曰子于内自称曰不谷于外自称曰王老庶方小侯入天子之国曰某人于外曰子自称曰孤
　　此言诸侯称谓之礼也王者于五官之中择其功徳懋著者二人加以一命兼三公而为方伯是为五官之长曰方伯也身在王朝而分主畿外诸侯各职主其所治之方不相侵越如所云陜以东旦主之陜以西奭主之是也二伯见于天子则摈者之辞曰天子之吏从卑贱之称尊君也天子称之同姓则曰伯父
　　异姓则曰伯舅亲之也二伯自称于九州之诸侯曰天子之老系老于天子以示威重也二伯皆有采地在天子畿内自称于私土之外则曰公从其爵也自称于其国则曰君以采地之内皆其臣民也二百一十国以为州天下九州天子于每州之诸侯择其贤者加之一命使主一州之列国是为九州之长入天子之国而来见则摈者之辞曰牧取牧养斯民之义也天子称之降言叔者次于二伯也不改乎父舅者亲之也自称于国之外曰侯亦以爵言于国之内曰君以国内皆其臣民也天子中天下而立则远国之属绥要荒服者在东曰夷在北曰狄在西曰戎在南曰蛮其来见天子虽土壤之大而摈辞曰子卑之也与国内臣民言自称曰不谷谦辞也与外国言自称王老系老于王以威远也若夫九州之外庶方小侯入天子之国摈辞曰某人不称爵亦卑之也于外曰子亦称爵也与臣民言自称曰孤孤者无徳独立之称亦谦辞也案春秋传王命委之三吏谓三公也天子之称诸侯大国视三公小国视九牧于同姓国之卿大夫称伯氏叔氏于异姓国之卿称舅氏小侯四夷之君入王国自称曰某人若牟人介人也
　　天子当依而立诸侯北面而见天子曰觐天子当宁而立诸公东面诸侯西面曰朝诸侯未及期相见曰遇相见于郤地曰会诸侯使大夫问于诸侯曰聘约信曰誓涖牲曰盟
　　此言朝觐遇会聘并誓盟之礼也依与扆同状如屏风当户牖之间绣为斧文亦曰斧依宁竚也在门屏之间时在于秋天子当依南面而立诸侯北面而见天子其挚与享皆受于庙而于以正君臣之分其名曰觐言勤于王事也时在于春天子当宁南面而立诸公东面诸侯西面而见天子受挚于朝受享于庙而于以洽上下之情其名曰朝言来见之早也此天子待诸侯之礼也诸侯于邻国未及期日而邂逅相见其名曰遇遇者草次之辞近者为主远者为宾礼从杀也若及期日而相见于闲隙之地其名曰会会者正见之辞陈其摈介脩其燕享礼从隆也诸侯比年使大夫问于诸侯其名曰聘聘者问也聘以圭璋享以束帛相存问以伸其信也凡有国故而以言语相要约为信其名曰誓誓者以言为主也犹惧其不至则涖牲而要之以神其名曰盟盟者以神为主也此邻国相待之礼也案周礼秋为觐春为朝生气文杀气质也或曰舜典二月东廵守肆觐东后则春亦曰觐或曰天子当宁宁在路门之外应门之内诸侯既朝天子乃入庙受觐盖庙在应门之外雉门之内觐礼诸侯前朝受舍于朝是朝亦兼觐觐亦兼朝也方氏慤曰冬见之遇时见之会比年之聘诸侯所以事天子也未及期之遇郤地之会使大夫之聘诸侯所以交邻国也
　　诸侯见天子曰臣某侯某其与民言自称曰寡人其在凶服曰适子孤临祭祀内事曰孝子某侯某外事曰曾孙某侯某死曰薨复曰某甫复矣既葬见天子曰类见言諡曰类诸侯使人使于诸侯使者自称曰寡君之老此言诸侯称谓之礼也诸侯谓五等诸侯上某国名下某人名如云臣齐侯小白臣晋侯重耳也或曰言諡曰类类当为诔谓诔而諡之也凡诸侯朝觐来见天子摈者之辞曰臣某侯某称臣称国称爵称名恪守侯度也其与民言自称曰寡人谦乏君徳也若未除丧而在凶服摈者告宾之辞曰适子孤称适别于庶也称孤言无父也其临祭祀内而宗庙之事曰孝子某侯某取追养继孝之义外而社稷之事曰曾孙某侯某取继体守成之义不称嗣侯避天子也其死史书之辞曰薨取幽晦之义也复者之辞曰某甫复称字者臣不名君也既葬而见于天子曰类见类犹象也象诸侯之礼见也将葬而为亲请諡亦曰类使大夫行象聘问之礼也诸侯使上大夫使于诸侯使者自称曰寡君之老系老于君以明尊也案郑注诸侯祭祀称国者远辟天子孔疏春秋之义三年除丧之后乃见今云既葬者谓天子廵守至竟亦得见故未执玉帛但执皮帛象诸侯也若未葬未正君臣虽天子廵守亦不见王氏肃曰请諡必以其实为諡类于乎生之行也
　　天子穆穆诸侯皇皇大夫济济士跄跄庶人僬僬此记天子至庶人之容貌也天子有不显之徳其容幽深而和敬则见其穆穆焉诸侯有安民之功其容庄盛而显明则见其皇皇焉大夫以法相守其容脩饰而齐一则见其济济焉士以礼自文其容翔举而舒扬则见其跄跄焉礼不下庶人惟趋走促数以承事见为僬僬自卑尽而已郑注云凡行容尊者体盘卑者体蹙
　　天子之妃曰后诸侯曰夫人大夫曰孺人士曰妇人庶人曰妻公侯有夫人有世妇有妻有妾夫人自称于天子曰老妇自称于诸侯曰寡小君自称于其君曰小童自世妇以下自称曰婢子
　　此言后夫人正名之礼也妃配也自称于诸侯曰寡小君郑氏谓飨来朝诸侯之时夫人自称吕氏谓是臣下称诸异之辞天子之妃曰后后之言后也诸侯曰夫人夫之言扶也大夫曰孺人孺之言属也士曰妇人妇之言服也庶人曰妻妻之言齐也公侯一娶九女故有夫人有世妇有妻有妾畿内诸侯之夫人因助祭若献茧得见于天子则自称曰老妇称老所以任事称妇所以事人也臣下称其君之夫人于他国之诸侯曰寡小君犹称其君为寡君也夫人自称于其君曰小童谦未成人也自世妇以下降于夫人自称曰婢子婢之言卑也孔疏云春秋逆妇姜于齐是诸侯亦呼妇也谷梁传云言妇有姑之辞也庶人贱无别称判合齐体而已通言之则上下通曰妻诗曰刑于寡妻是也
　　子于父母则自名也列国之大夫入天子之国曰某士自称曰陪臣某于外曰子于其国曰寡君之老使者自称曰某
　　此言子与臣正名之礼也陪重也子于父母之前必自称名以名为父母所命不敢有他称也五等诸侯之大夫入天子之国则摈者称曰某士以其命数与天子之士等也自称曰陪臣某以诸侯为天子之臣己又为诸侯之臣是陪臣也摈者称之于他国曰子子者有徳之称也大夫在己国与人语则自称曰寡君之老系老于君尊君也若为使于他国则与彼君语自称曰某以臣道自居也案左传晋韩起聘于周摈者曰晋士起栾盈曰天子陪臣管仲曰陪臣敢辞是入天子之国称士称陪臣之例也春秋书齐高子来盟是于外曰子之例也
　　天子不言出诸侯不生名君子不亲恶诸侯失地名灭同姓名
　　此记史臣之书法也普天之下莫非王土故于天子不书出诸侯贵故于其生时不书名然苟有大恶则君子不曲为讳如诸侯而失地则不智灭同姓之国则不仁于是乎生名之此不亲恶之义也案春秋僖二十四年襄王出居于郑庄十年荆败蔡师于莘以蔡侯献舞归僖二十五年衞侯燬灭邢是书出书名之例
　　为人臣之礼不显谏三谏而不听则逃之子之事亲也三谏而不听则号泣而随之
　　此言臣子进谏之礼也为人臣者君有过必谏然当委曲讽谕不可显然以暴君之过若三谏而不听则不得已而逃之盖君臣主义不合则去也为人子者亲有过亦必谏但三谏而不听唯有号泣而随之盖父子主恩无可去之理故以至情相感动期于见听而后已也案君臣之义无所逃于天地之间逃之者以身谏而冀其一悟也此与号泣而随之同一意理
　　君有疾饮药臣先尝之亲有疾饮药子先尝之医不三世不服其药
　　此言谨疾之礼也君而有疾药不遽饮臣必先取而尝之亲而有疾药不遽饮子必先取而尝之戒不虞也治疾以药而用药由医必习其业者三世则治人多而用物熟功己试而无可疑然后服之否则不敢服也臣子之爱其君亲宜无所不致慎况于有疾之时乎
　　儗人必于其伦
　　此言论人之礼也儗议乎人者必从其类而比方之斯品诣以相衡而定如禹稷顔回时不同矣孔子俱以为贤儗之以道也夷惠伊尹迹不同矣孟子俱以为圣儗之以心也故伦之为言类广而义精非具知人之鉴者未足与于此也郑氏以伦为贵贱谓如比大夫当于大夫比士当于士不以其类则为不敬止得其一端而已礼之大指疑不尽然
　　问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也
