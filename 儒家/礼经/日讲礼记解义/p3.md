<!-- { "loadSidebar": true } -->
　　凡为人子之礼冬温而夏凊昏定而晨省在丑夷不争此言人子事亲之礼也凡为人子之礼所以事父母者无不备故于一歳也冬则温之以御其寒夏则凊之以辟其暑于一日也昏则定之以奠其居晨则省之以问其安至于在羣聚侪辈之中一于逊譲而未尝与争又所谓不敢恶于人也案温凊定省皆孝之事至于不敢以一朝之忿忘身以及亲则所以体亲心者至矣
　　夫为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也
　　此言孝为徳之本也凡仕者一命受爵再命受衣服三命受车马二十五家为闾五百家为党五党为州五州为乡父在而为人子者至三赐受位虽尊贵之体宜备而不敢及车马者其心盖在自卑以尊其亲故州闾乡党见其实能敬亲而称其孝兄弟亲戚见其实能爱亲而称其慈同官之僚友莫不称其弟同志之执友莫不称其仁同类之交游莫不称其信夫慈弟仁信为徳不同而皆统于孝此孝所以为百行之原也案郑氏训不及为不受朱子曰左氏传鲁叔孙豹聘于王王赐之路豹以上卿无路而不敢乘疑此不及车马亦谓受之而不敢用耳若尊者之赐又爵秩所当得岂容独辞而不受邪呉氏澄则曰赐与也三赐不及车马与坊记馈献不及车马同意亦可备一解
　　见父之执不谓之进不敢进不谓之退不敢退不问不敢对此孝子之行也
　　此言人子锡类之孝也子之能孝其亲者于父之执友亦无所不致其敬焉故当其见之不谓之进则不敢以进不谓之退则不敢以退不问则不敢以对也夫于进退不敢专则一举足而不忘乎亲可知问对不敢专则一出言而不忘乎亲可知此所以为孝子之行也
　　夫为人子者出必告反必面所游必有常所习必有业恒言不称老
　　此亦言事亲之礼也夫为人子者身父母之身即当心父母之心出则必告欲亲知其所往也反则必面欲亲知其已至也所游必有常处而身不他徃虑贻亲之忧也所习必有正业而心不妄用虑违亲之敎也至于恒言则不称老盖爱日之诚喜惧交并而不忍出诸口也案出必告者所以禀命反必面者兼省安否也夫父母于子之出入与所交所习时刻厪念惟恐己之衰老而不克见其成立者往往而然然则父母既心乎子而子或不以父母为心可谓孝乎
　　年长以倍则父事之十年以长则兄事之五年以长则肩随之羣居五人则长者必异席
　　此亦言事长之礼也先王制礼贵老为其近于父也敬长为其近于兄也有年长以倍者则以父事之所谓父之齿随行是也有十年以长者则以兄事之所谓兄之齿鴈行是也有五年以长者则以肩随之所谓行肩而不并是也如羣居五人则推年长者一人而异其席盖地敷横席坐容四人长者居席端若有五人应一人别席故必推长者当之也马氏曰徐行后长者谓之弟疾行先长者谓之不弟尧舜之道孝弟而已矣夫孝弟见于歩趋疾徐之闲而圣人之道乃始于此盖逹事长之礼无所往而不为顺也
　　为人子者居不主奥坐不中席行不中道立不中门食飨不为槩祭祀不为尸听于无声视于无形不登髙不临深不苟訾不苟笑孝子不服闇不登危惧辱亲也父母存不许友以死不有私财
　　此详言事亲之法也槩限量也为人子者居必别室而不敢主奥坐必偏坐而不敢中席行近左右而不敢中道立枨闑而不敢中门皆不敢当尊处也欲顺亲志故食飨不敢自为限量恐失子道故祭祀不敢为尸听不特于有声于无声视不特于有形于无形恒若亲之将有教使也一举足而不敢忘父母不登髙恐致坠不临深恐致陥也一出言而不敢忘父母不苟訾恐近防不苟笑恐近谄也不服行闇事以欺人于所不及见不登陟危险以徼幸于所不可知惧贻不令之名以辱吾亲也父母存不敢轻生而许友以死不敢好货而有私财家事统于尊而孝以守身为大也盖为孝子者能刻刻不忘父母而有以诚其身则即日用动静语黙之间而无忝所生之道无不在焉故曰身也者亲之枝也不敬其亲则伤其本而枝亦从而亡矣此不可以不察也
　　为人子者父母存冠衣不纯素孤子当室冠衣不纯采此言人子衣冠之礼也冠纯谓冠饰衣纯谓衣领缘为人子者父母俱存冠之纯与衣之纯不用素盖饰乎冠者或綦色之组缨或杂色之缋緌缘乎衣者或纯以缋或纯以青是也若夫年未三十而无父是为孤子至孤子而当室则有着代之义虽除丧以后必纯以素并不若众孤之纯以采也案父母存则凡为子者有天伦之乐故全乎吉而冠衣皆尚乎文采父母没则为适子者有孺慕之诚故不忘乎凶而冠衣独存其质素采之与素人以为其冠也衣也君子则以为此孝子之心也若心之哀乐不存而惟冠衣之有异固不足以为孝矣
　　幼子常视毋诳童子不衣裘裳立必正方不倾听长者与之提携则两手奉长者之手劒辟咡诏之则掩口而对
　　此言防飬之贵端也视与示同劒谓长者稍俯其身如劒也辟偏也口旁谓之咡幼子之性本无不诚当常示之以无欺诳之道所以飬其性也至童子之所衣裘之温非其所宜裳之饰非其所便所以飬其体也立必正所向听不即于邪所以防其外而飬其中也若长者就童子而提携以行则以两手捧长者之手使习知尊敬之道也长者或于童子而劒辟咡以诏则必掩口而后对使习知乡尊者屛气之礼也孔子曰少成若天性习惯如自然张子云教小儿且先安详恭敬盖教之既豫则习与智长化与心成忽不自知其入于圣贤之域矣
　　从于先生不越路而与人言遭先生于道趋而进正立拱手先生与之言则对不与之言则趋而退从长者而上丘则必乡长者所视登城不指城上不呼
　　此言敬师长之礼也先生年徳俱髙可为人师者长者但以年称而已弟子从先生而行则不越路而与他人言尊不二也或遭先生于路则急趋而进正立拱手以竢恐有所教令也与言则对承其命也不与言则退承其志也若从长者而上于丘陵长者有所视则必乡其所视恐将有问可即所见以对也登城则不敢手有所指城上则不敢口有所呼恐惑人于属耳目之地也夫登城者无论从长者与否皆当不指不呼由上丘陵而推之则此亦其类矣
　　将适舍求毋固将上堂声必户外有二屦言闻则入言不闻则不入将入户视必下入户奉扄视瞻毋回户开亦开户阖亦阖有后入者阖而勿遂毋践屦毋踖席抠衣趋隅必慎唯诺
　　此言为客之礼也遂尽也踖躐也将适主人之舍求毋出于固恐人无以应之也将上主人之堂声必主于欲人有以知之也如户外有二人之屦言闻则入言不闻则不入虑有宻谋而避之也其将入户则视必下两手当心如奉扃然虽有视瞻毋或回转不敢掩人之私也戸之开者则入亦开户之阖者则入亦阖不敢违主人之意也犹有从后入者则虽阖而勿遂为嫌于拒他客之来也就席之时毋或践屦贵其人也毋或踖席正其位也必抠其衣便于坐也必趋于隅明其譲也及坐既定而必慎其唯诺礼之所为无往而不尽也案此所述假馆与升堂入室即位之事莫不有礼存乎其间盖人能収敛此心以曲体人心习之既久则言辞动作之不得乎礼意者少矣












　　日讲礼记解义卷一
<经部,礼类,礼记之属,日讲礼记解义>
　　钦定四库全书
　　日讲礼记解义卷二
　　曲礼上
　　大夫士出入君门由闑右不践阈
　　此言臣事君之礼也门中橛曰闑闑东为右主人位在门东客位门西由闑右不敢为賔也大夫与士出入于君门皆由闑之右而不践乎阈敬无不在也案此乃大夫士自事其君之礼若适他国聘享者不然少仪曰公事自闑西私事自闑东惟私事故以臣礼入至公事则以公礼入矣
　　凡与客入者毎门让于客客至于寝门则主人请入为席然后出迎客客固辞主人肃客而入主人入门而右客入门而左主人就东阶客就西阶客若降等则就主人之阶主人固辞然后客复就西阶主人与客让登主人先登客从之拾级聚足连歩以上上于东阶则先右足上于西阶则先左足
　　此言主客交尽之礼也凡者通贵贱而言天子五门诸侯三门大夫二门士庻人一门寝门最内门也为犹布也肃手至地若今揖也拾犹渉也连歩谓足相随不相过凡主人迎客而与客入者自大门以至寝门毎门必让客令其先入客既至于寝门则主人请复入为席然后更出迎客客再辞不敢当主人乃致肃于客而先入以之主人入门则从右客入门则从左盖门皆南向入则东右而西左主人从右所以就东阶客从左所以就西阶客若降于主人之等不敢当客礼则就主人之阶于东必主人固辞然后客乃复就西阶至登阶之时主人与客让而欲其先客不敢当主人乃先而客继之其渉阶之级则两足前后聚合歩歩相继而上主人上于东阶则先右足客上于西阶则先左足盖欲相乡而不相背也案先王制礼皆以恭敬辞让为本故賔主于出入登降或先或后或左或右之间而交尽其道如此详于入则出亦可知
　　帷薄之外不趋堂上不趋执玉不趋堂上接武堂下布武室中不翔并坐不横肱授立不跪授坐不立
　　此言行坐授受之仪也帷幔薄帘也武足迹也行而张足曰趋张拱曰翔趋足容翔手容也朱子曰古人之坐两膝着地因反蹠而坐于其上跪与坐小异跪有危义两膝着地伸腰及股而势危者为跪两膝着地以凥着蹠而稍安者为坐也凡见尊者以疾行为敬然有不必趋者卿大夫家用帷士家用薄其外无人则舒其敬而不趋矣有不可趋者堂上地廹不足容歩则不趋矣有不敢趋者执玉之重或恐失坠则不趋矣夫惟堂上不趋故毎移足半蹑之而为接武堂下可趋故移足各自成迹而为布武至于室中之地尤廹非但不可趋也并不可翔矣与敌体之人并坐宜逊让而不敢横肱恐其相妨也授受之际彼方立则不跪以授之彼方坐则不立以授之恐烦其俯仰也案此诸事惟横肱为不敬耳若趋也跪也立也皆所以致敬于人然不得其宜则为谄为渎恭而弗近于礼矣
　　凡为长者粪之礼必加帚于箕上以袂拘而退其尘不及长者以箕自乡而扱之
　　此言扫除之礼也粪除秽也扱敛取也凡幼者为长者粪除其初必置帚于箕上以便两手奉箕扫时则一手执帚一袂障帚郤歩而行且扫且迁不使尘及长者扫毕则以箕自向而扱取之皆所以委曲致敬也吕氏大临曰古教飬之道必本诸孝悌孝悌之行常在于洒扫应对之际盖使知长者之可敬甘为仆御之役而不辞是所以存其良心折其傲慢之气然后可与进于徳王氏苹曰学者须是下学而上逹洒扫应对即是道德性命之理此章所言粪除之礼试体究此时此心如何其理微矣案圣人之道彻上彻下原无精粗本末之分而其初则自小学入故即洒扫一事可以见之
　　奉席如桥衡请席何乡请衽何趾席南乡北乡以西方为上东乡西乡以南方为上若非饮食之客则布席席间函丈主人跪正席客跪抚席而辞客彻重席主人固辞客践席乃坐主人不问客不先举
