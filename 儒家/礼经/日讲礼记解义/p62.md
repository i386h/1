<!-- { "loadSidebar": true } -->
　　此言牲酒也眀水取于月淡而无味醴则渐致其味酒则味之全者牲体之用不同有虞氏之祭则以首夏后氏之祭以心殷之祭以肝周之祭以肺夏后氏之所尚则为眀水殷之所尚为醴周之所尚为酒是已方氏慤曰三代各祭其所胜夏尚黒为胜赤故祭心殷尚白为胜青故祭肝周尚赤为胜白故祭肺孔氏疏曰仪礼设尊尚元酒礼运澄酒在下则周不尚酒盖记者误也
　　有虞氏官五十夏后氏官百殷二百周三百有虞氏之绥夏后氏之绸练殷之崇牙周之璧翣
　　此言设官与丧葬之饰也建官之数不同若有虞氏官不过五十夏后氏则官百殷则二百周则多至三百丧葬之饰不同若有虞氏之为绥夏后氏之为绸练殷之为崇牙周之为璧翣是已案注疏绥亦旌旂之绥也夏绸其杠以练为之旒殷又刻缯为崇牙以饰其侧亦饰弥多也周礼大丧葬巾车执盖从车持旌仆御持翣翣上戴之以璧陈之以障柩车
　　凡四代之服器官鲁兼用之是故鲁王礼也天下传之久矣君臣未尝相弑也礼乐刑法政俗未尝相变也天下以为有道之国是故天下资礼乐焉
　　此结言鲁之用王礼而为天下法也凡四代之服与器与官为周天子所兼用者而鲁皆用之是故鲁有王者之礼也天下传述之久矣其君臣未尝相弑也其礼乐刑法政俗未尝相变也天下以此推为有道之国故天下而有礼乐未明者必资于鲁以考其章程节奏焉郑注云春秋时鲁三君弑又士之有诔由庄公始妇人髽而吊始于台骀云君臣未尝相弑政俗未尝相变亦近诬矣案周衰而鲁僭如楚称王晋请隧之比矣故夫子曰鲁之郊禘非礼也周公其衰矣礼莫严于辨上下周公制礼而子孙自逾之如此篇所陈器数畧可攷尔于义无足取也

　　日讲礼记解义卷三十五
　　钦定四库全书
　　日讲礼记解义卷三十六
　　丧服小记
　　丧服小记盖对丧大记而言乃仪礼第十二篇疏义朱子谓是丧服传也丧服为正经篇名正经之后有记既以补经文所未备此篇详于丧服又补正经后记之所未备以所记之事较小故名小记
　　斩衰括髪以麻为母括髪以麻免而以布齐衰带恶筓以终丧男子冠而妇人筓男子免而妇人髽其义为男子则免为妇人则髽
　　此言男女居丧首饰之别也斩衰主人为父之服括髪者以麻自项而前交于额上却而绕于紒也小敛为父括髪而至于成服为母则初括髪及拜宾后即堂下之位而免齐衰以榛木为筓谓之恶筓髽有二斩衰麻髽齐衰布髽皆名露紒主人为父斩衰则括髪以麻为母亦括髪以麻但着免而用布妇人服齐
　　衰则绖带恶筓直至终丧始除其在吉时男子首有吉冠妇人首有吉筓于父丧则男以六升布为冠妇以箭篠为筓于母则男以七升布为冠妇以榛木为筓是冠筓一也又男子于齐衰丧着免妇人于斩衰齐衰皆着髽其义无他以为男子则免为妇人则髽是免髽又一也郑注云筓所以卷髪带所以持身也妇人质于丧所以自卷持者有除无变
　　苴杖竹也削杖桐也
　　此言杖制之异也斩衰所用之苴杖以竹为之齐衰之削杖以桐为之孔氏疏曰苴者黯也必用竹者以其体圆性贞四时不改眀子为父有终身之痛也削者杀也必用桐者桐随时凋落谓母丧外虽削杀服从时除而终身之心当与父同也案扶老之杖本上末下惟丧杖皆下本竹取干桐取枝枝近干处必粗故削之杜氏谓员削之以全体言贾氏据变除礼谓削之使方指拄地处耳古人用木如棘之言吉桑之言丧则桐之言同为同于父犹称妣为比于父也
　　祖父卒而后为祖母后者三年
　　此言适孙承重之服也适孙无父则承重而为祖三年故必祖父既卒而后为祖母后者亦三年盖祖父在则其服如父在为母也此祖母之丧厌于祖父者也若庶孙则为祖父母皆期
　　为父母长子稽颡大夫吊之虽缌必稽颡妇人为夫与长子稽颡其余则否
　　此言居丧稽首之礼也服重者必先稽颡而后拜賔故为父母为长子皆稽颡此义起于所服也如大夫而吊于士虽缌服必稽颡此义起于所吊也妇人既受重于他族故为夫与长子皆稽颡其余则否此又义起于所服也案郑注其余否恩杀于父母也女主必使异姓则女子在室亦无为主拜宾之礼稽颡自无所用之不待既嫁而后恩杀于父母也
　　男主必使同姓女主必使异姓
　　此言主丧之礼也异姓同宗之妇也丧必有男主以接男宾女主以接女宾父母之防适子为男主适妇为女主若无男主而使人摄主必使丧家同姓之男无女主而使人摄主必使丧家异姓之女徐氏师曽曰此为无主后者而言男主使同姓虽壻不得与女主使异姓虽姊妹及女不得与也
　　为父后者为出母无服
　　此言不丧出母之礼也出妻之子为母期而不禫父没则为父后者为出母无服盖适子系嗣烝尝不敢以私亲废先祖之祀也
　　亲亲以三为五以五为九上杀下杀旁杀而亲毕矣此言五服隆杀之义也亲亲之礼上父下子而已居其中为三父之上有祖子之下有孙是以三为五祖之上有曽高二祖孙之下有曽二孙是以五为九制服之法由父而至高祖为上杀由子而至孙为下杀由亲兄弟而至同髙祖之兄弟为旁杀自此而外本宗之亲已尽则无服矣郑注云已上亲父下亲子三也以父亲祖以子亲孙五也以祖亲髙祖以孙亲元孙九也杀谓亲益疏者服之则轻也夫人生则有父壮则有子父子与已此小宗伯三族之别也父者子之祖因上推之以及于己之祖子者父之孙因下推之以及于己之孙是之谓以三为五也己之祖自己子视之则为曽祖王父自己孙视之则为髙祖王父己之孙自己父视之则为曽孙自己祖视之则为元孙故又上推以及己之曽髙下推以及己之曽元是之谓以五为九也己之所亲以一为三祖孙所亲以五为七记不言者以父子一体而髙元与曽同服故不辨异之也服父三年服祖期则曽祖宜大功髙祖宜小功而皆齐衰三月者不敢以大小功旁亲之服加乎至尊故重其衰麻尊尊也减其日月恩杀也此之谓上杀服适子三年庶子期适孙期庶孙大功则曽孙宜五月而与元孙皆缌麻三月者曽孙服曾祖三月曽祖报之亦三月曽祖尊也故加齐衰曽孙卑也故服缌麻此之谓下杀服祖期则世叔宜大功以其与父一体故加以期从世叔则疏矣加所不及故服小功族世叔又疏矣故服缌麻此发父而旁杀者也祖之兄弟小功曽祖兄弟缌麻髙祖兄弟无服此发祖而旁杀者也同父至亲期同祖为从大功同曽祖为再从小功同髙祖为三从缌麻此发兄弟而旁杀者也父为子期兄弟之子宜九月不九月而期者以其犹子而进之也从兄弟之子小功再从兄弟之子缌麻此发子而旁杀者也祖为孙大功兄弟之孙小功从兄弟之孙缌麻此发孙而旁杀者也盖服有加也有报也有降也祖之齐衰世叔从子之期皆加也曽孙之三月与兄弟之孙五月皆报也若夫降有四品则非五服之正也
　　王者禘其祖之所自出以其祖配之而立四庙庶子王亦如之
　　此言王者禘祭立庙之制也庶子王或无世子或世子有废疾不可立而庶子立为王者也禘为王者之大祭盖推始祖所自出之帝祀之于始祖之庙以始祖配之而又立四亲庙以事髙曽祖祢凡庶子之为王者其祭亦如之案禘之与郊自两事也注疏以禘为郊天以祖所自出为先祖所从出之天若所谓感生帝者非也刘氏谓而立四庙之上当有诸侯及其大祖六字不若方氏谓据月祭之亲庙言之于文义为协庶子不祭庶子王然后祭尊正统也陈氏乃谓旁支入继自立四庙视始受命而王者其说尤缪光武中兴特起非汉哀帝宋英宗之比刘氏又谓庶子王亦如之当承慈母与妾母不世祭也之下则古未有为妾立四庙者其说亦非也
　　别子为祖继别为宗继祢者为小宗有五世而迁之宗其继髙祖者也是故祖迁于上宗易于下尊祖故敬宗敬宗所以尊祖祢也
　　此眀尊祖敬宗之义也所谓别子有三一是诸侯嫡子之弟别于正嫡二是异姓之公子来自他国别于本国不来者三是庶姓起为卿大夫别于不仕者皆与后世为姓祖继别子之适长子则与族人为大宗别子之庶子继以长子则为同父兄弟之小宗夫大宗百世不迁其有五世而迁者继髙祖之小宗是也故五世以上无服则祖迁于上因各从其近者为宗则宗易于下盖宗是祖之正体惟其尊祖所以敬宗敬宗正所以尊祖祢也孔氏疏曰此五世而迁实是继髙祖者之子记文畧唯云继髙祖若继髙祖之身未满五世犹为宗也族人一身事四宗事亲兄弟之适是继祢小宗也事从兄弟之适是继祖小宗也事再从兄弟之适是继曽祖小宗也事三从兄弟之适是继髙祖小宗也小宗凡四独云继祢者初皆继祢为始据初为元故也
　　庶子不祭祖者明其宗也庶子不为长子斩不继祖与祢故也庶子不祭殇与无后者殇与无后者从祖祔食庶子不祭祢者明其宗也
　　此言庶子之礼以眀重祭之意也长中下殇未成人而死者也无后者成人未昏或已昏无子者也庶子不得祭祖者所以眀其宗也庶子不为其长子服斩衰三年以不得继祖与祢故也庶子不祭殇与无后者以殇与无后者宜从祭祖之时祔食而祖庙在宗子之家也庶子不得祭祢者亦以眀其宗也刘智释疑曰父之重长子以其当为祢后也其所继者于父则祢于子则祖也孔疏云礼为后者有四条皆不为斩有体而不正庶子为后是也有正而不体适孙为后是也有传重而非正体庶孙为后是也有正体而不传重适子有废疾不立是也四者皆期惟正体又传重者乃极服耳案郑注以不祭祖为祖之庶此庶子与宗子俱为适士得立二庙而祖庙在宗子之家不祭祢为父之庶此庶子与宗子俱为下士得立一庙而祢庙在宗子之家朱子以为说得繁碎质言之只是庶子不祭耳注又以不祭殇为父之庶不祭无后为祖之庶实则无后者祖庶固不得祭父庶亦不得祭也
　　亲亲尊尊长长男女之有别人道之大者也
　　此眀服制隆杀之义也亲亲谓父母尊尊谓祖曽髙长长谓兄及旁亲不言卑幼举尊长该之也男女有别若为父斩而母齐衰为在室姑姊妹期出嫁大功为夫斩为妻期之属服之所由制或以亲亲或以尊尊或以长长或以男女之有别此皆人道之大者也案吴氏以亲亲为下治子孙孔氏以尊尊为祖及曽髙此特一隅耳亲亲莫大于父子尊尊莫大于君臣观丧服所谓以恩制以义制者可知矣
　　从服者所从亡则已属从者所从虽没也服妾从女君而出则不为女君之子服
　　此眀从服之制也妾谓女君之侄娣服之制有所谓从服者谓与彼本非亲属徒从此而服彼如妾为女君之党子从母服于母之君母妾子为君母之党臣从君而服君之党是已此四者惟女君虽没妾犹服女君之党其余则所从既亡即止而不服有所谓属从者谓骨血连续以为亲如子从母服母之党妻从夫服夫之党夫从妻服妻之党是已此三者则所从虽没犹为之服又妾与女君同入因服女君之子若女君既出而妾从之出则其子死惟母自服之妾以义絶不为女君之子服矣方氏慤曰从服即大传所谓徒从也徒从不若属从之重
　　礼不王不禘
　　此言禘祭之重也礼莫重于禘非王者不得行之陆氏佃曰此文宜在王者禘其祖之所自出之上
