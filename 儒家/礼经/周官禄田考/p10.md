<!-- { "loadSidebar": true } -->
　　内外诸侯之下士亦人食五十亩何以知之曰下士与庶人在官者同受代耕之禄而实杀中士四之三则亦五十亩也耕者之所获实百亩则其家亦别受私田五十亩若家满九人而有余子弟其受田亦五口当农夫一人矣下士固有爵者而其家不免于农乎曰礼国君大夫之子免农士之子皆不免农少仪云问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪是其征也王之士之子有免农者乎曰是惟上士之子耳上士即元士故元士之适子众子并学于诸乐官也【适子常在成均众子春合诸学秋合诸射宫详析疑诸子职】若中士下士禄以递薄则子当业农以自食其力【本少仪注】故载师有士田其家亦各受五十亩犹国君之士之子之耕也子男之大夫其禄不过王之中士公侯伯之上士则其子若之何曰大夫之子于国家祭祀为舞人岂以小国而殊则亦学于诸乐官而已下士与庶人在官者同受代耕之禄而耕者实百亩在孟子王制非谓其全食公田百亩之入而不别受田乎曰然盖晚周士世其官则庶人在官者亦必世其职而子弟皆不复业农又或鄙酂之官不必尽存存者不必皆以士致食禄者少而公田亦有余故其制如此也夫
　　外诸侯之食王其九贡大宰有明文矣谓并供王行及使于诸侯及诸侯见王使于王往来过邦及王所以救邦国之食何以知之曰王行者王之巡守殷同征伐也掌客云王巡守殷国【按疏殷国即殷同肜谓国当作同字之误也方氏云殷同即巡守而防诸侯于方岳详析疑大行人掌客二职】则国君膳以牲犊令百官百牲皆具百牲具则米禾之具不必言矣大宰九式无军旅盖有事则遗人致道路之委积出畿则侯国供其资粮也【见析疑大宰职】左传郑申侯见齐桓曰师出于陈郑之间供其资粮屝屦【见僖四年】是小国于大国且然况诸侯于天子乎以斯三者知供王行之食也崧髙之诗云王命召伯彻申伯土疆以峙其粻式遄其行周语称王使为过賔则膳宰致飱廪人献饩皆官正涖事是皆供王使过邦之食也聘礼云使者若过邦饩之以其礼注云賔介米皆百筥夫诸侯于邻国聘使之过犹供其米则其供邻国君见王使于王过邦之食可知矣王之使于诸侯何曰在大宗伯则以吉礼事邦国之鬼神示而祭五岳祭四渎以凶礼哀邦国之忧以军礼同邦国而各有五以嘉礼而以脤膰亲兄弟之国以贺庆亲异姓之国也在大行人则王抚邦国而嵗徧存三歳徧覜五歳徧省七嵗九岁十一岁又徧省也诸侯之见王及使于王何曰在大宗伯大行人则春朝夏宗秋觐冬遇时防殷同时聘殷頫与归脤也在小行人则春入贡而秋献功也王之所以救邦国者何曰此即大宗伯之以凶礼哀邦国之忧者五也小行人云若国札丧则令赙补之若国凶荒则令赒委之【大司徒亦云大荒大札则令邦国移民通财】若国师役则令槁禬之若国有旤烖则令哀吊之皆治其事故夫令者固令邻国之诸侯治者必使其国之有济则于邦国之忧之大者不独以侯国自食者救之而并以食王者救之亦可知矣
　　赏地加赏田与致仕官进士学士守固士庶子之食以减省试官摄官封邑官之食当之其果足乎曰凡进士之任官必试故试官最多士官事无摄公孤卿大夫则皆有摄官【详郑氏伯谦太平经国书叶氏时礼经防元及订义陈及之説三家语亦各有未当者】官而有封邑封邑而为官亦多有之三者之减省常禄实大以当赏地而下数者宜亦无不足也赏地之所自食有几曰王食参之一则自食参之二矣经所云参之一食者何必非自食乎曰上云凡颁赏地下云惟加田无国正则参之一为国征而食之必在颁地之王矣致仕官之所食几何曰于经无考也白虎通云三分其禄以一与之又引王度记云养之以其禄之半前説当谓食大夫以上后说当谓食元士以下也若其家则皆别受田五十亩耳何以征之曰致仕者去官而居宅谓之宅者其家所受田谓之宅田亦半于农人见载师及士相见礼经注也中下士家已受五十亩致仕而家复有所受乎曰致仕则禄薄而子惟自食其力当更足之以五十亩也若元士以上则致仕而其家始受田盖仕之时禄厚子为学士或任官无庸别受田致仕则子孙之不才者将不免于农故亦稍授田使习之也然则仕者不世禄乎曰惟受采地及赏地之官得世其禄【本赵氏孟子注】未受地者本非有大功殆养之没身而已守固士庶子之食奚视曰此分守城郭沟池树渠之固当视王宫士庶子也其他已备论于前矣
　　余着此书起乾隆七年之春其正文三篇甫毕而心疾作疾已又他有修纂至十三年季秋乃能为问答发明之凡得五十一条而书成友人顾君肇声与徐君灵胎欲推广穷经致用之义请版行之余逊谢不敢当旣复念此书固专考周家之禄然其他均平天下之大经连类推阐者亦不少而凡法与数间皆灼然美意之存矣苟明其法数以得其意而即本其意以行其法数则虽时异乎古而或润泽之或变通之亦自可无所不宜然则此书殆不无小补于治道而正可以质世之究心经济者乎遂以复于二君二君乃互勘而付诸梓人时十五年冬也彤又书

　　周官禄田考卷下
