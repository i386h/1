<!-- { "loadSidebar": true } -->
　　钦定四库全书　　　　经部四
　　周官禄田考　　　　　礼类一【周礼之属】
　　提要
　　【臣】等谨案周官禄田考三卷
　　国朝沈彤撰彤以班禄之法自宋欧阳修有周礼官多田少禄且不给之疑后人多从其説即有辨者不过以摄官为词彤独详究周制以与之辨因撰是书为官爵数公田数禄田数三篇凡田爵禄之数不见于经者或求诸注不见于注者则据经起例推阐旁通补经所无乃适如经之所有其説精宻淹通于郑贾注疏以后可云特出其中间有未安者如谓子男之国不得有中士考孟子称小国地方五十里有中士倍下士之文赵岐注曰子男为小国王制曰王者之制禄爵公侯伯子男凡五等诸侯之上大夫卿下大夫上士中士下士凡五等孔頴达疏谓诸侯统公侯伯子男则子男有中士矣王制又曰若有中士下士数各居其上之三分郑注上中下士二十七人各三分之周礼太宰贾疏释此文谓朝聘之位次国之上士当大国之中士中士当下士下士当其空小国之上士当次国之中士中士当下士下士当其空故云各居其上之三分若子男无中士则小国之士不敷三分之数与经文戾矣彤又谓加田之制国八十里者其加田极于百里四十里者极于五十里二十里者极于二十五里考司勲文曰凡赏地无常轻重视功又曰惟加田无征郑注加田既赏之又加赐以田夫赏田且无常数况加田乎春秋宣十五年晋侯赏桓子狄臣千室又赏士伯以衍之县襄三十六年三月甲寅享子展赐之以先辂三命之服先八邑襄二十七年公与免余邑六十襄二十八年与晏子殿其鄙六十此无论其为赏为加率无常数正可与司勲文相证而彤定以二十里十里五里稽诸经畧无明文又彤算畿内百万井去山陵林麓之等三十六万井存田六十四万井以为三分去一本于班固刑法志今考百万井而去三十六万井乃二十五分而去九班志本不云三分去一彤所引殊为误记且班志非为周官作注故立算不必尽据经文今彤既据经文即当参校经义求其脗合考郑载师注算近郊百里则用三分去一之法算六遂以外则用十八分去五之法葢近郊以内不易之地家百畆一易之地家二百畆再易之地家三百畆相通三夫而受六夫之地至六遂以外上地家百畆菜百畆下地家百畆菜二百畆相通六夫而受十三夫之地其所受之田既较近郊为加多则所去之地即当较近郊为加少故郊内三分去一而遂外仅十八分去五也夫以三分去一算遂外之地且犹病其过多而况于二十五分而去九乎此不信郑注之所以疎也至谓遂人十夫亦为井田乃袭宋人绪论尤无足置辨厯来攷周礼为伪者不止一家惟官多田少之説猝难置辨得彤此书遂决千古之疑颇为有功于经典惟此数条乃其百虑之一失故附着之俾论者有所考焉乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　周官禄田考卷上
　　吴江沈彤撰
　　官之命者必有禄禄必称其爵而量给于公田是周官法制之大端其等与数之相当在当时固彰彰可考也自司禄籍亡先后郑注内史专取诸王制而本经之禄秩以晦迨欧阳氏发官多田寡禄将不给之疑后之传防者且踵为诬谤即信周官者亦未得二者之等数而此制几无从复显余尝研求本经旁览传记得其端于载师之都邑以为有义例可推确征可佐凡内外官之禄皆可得辨析整齐之而前人之缪妄皆可得而破之防吾友徐君灵胎撰经济策举此相访余为一陈梗槩灵胎谓曷不著书以尽阐其制乃遂摅曩时所得为官爵数公田数禄田数三篇复为问答于每篇之后反覆委蛇以明其所以定是数之故而总名曰周官禄田考夫自宋以来之稽官有未及乡遂属吏者今乃并郊野之吏而补之其稽田有不去山林川泽城郭等三之一者今更通不易一易再易上中下之率而二夫当一夫则官益多而田益寡宜禄之不给尤甚也然以县都已下数等之田食公卿大夫士数等之爵非独相当且供他法用而有余是田禄与官爵之数在本经曷尝抵牾乃晦蚀且二千年而莫之开阐何也凡定公田之数以井数定禄之数以其等定爵之数以序官而定爵之等以命数定禄之等以爵等亦以命数云
　　官爵数
