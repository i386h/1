<!-- { "loadSidebar": true } -->
　　公田一夫去二十亩为庐舎汉书食货志之说也于经有征乎曰中田有庐诗固言之矣孟子云八家皆私百亩同养公田汉志云八家各受私田百亩公田十亩二説其小异乎曰否孟子略而汉志详也至各受与同养则分领而后助治事亦相因耳八十亩之税入几何曰九谷以粟为主【见仓人注】十斗曰斛【见聘礼及汉律歴志】在中地岁常得粟百六十斛也何以征之曰魏中地也【见诗甫田疏】汉食货志述魏之李悝云治田百亩歳收亩一石半为粟百五十石【按周官中地家六人中歳人月食食三鬴六斗四升曰鬴每月食一石九斗二升歳食二十三石有四升六人歳凡食百三十八石二斗四升则以百五十石食六人尚余十二石弱悝复言供五人不足者兼赋税及凡费用计之乃当时法】上孰其收自四中孰自三下孰自倍【张晏注云大孰收六百石中孰四百五十石下孰三百石】小饥则收百石中饥七十石大饥三十石若取上孰补大饥中孰补中饥下孰补小饥其所补之余复补无年【如春秋庄二十八年大无麦禾之类】及中歳之不足歳常得二百石斛亦称石【宋以前皆然近代则五斗为斛两斛为石】八十亩故减四十斛也至上下地歳入之常则加减七者之所收以通其率而数亦无不得矣【管子治国篇云常山之东河汝之间中年亩二石一夫为粟二百石按战国防常山之东为赵河汝之间即魏中年亩二石乃其上地兼饥孰通计之歳常得三百石也禁藏篇云歳兼美恶亩收一石则一夫为粟止百石盖又就下地而言】粟与米同乎曰对文则粟有甲米无甲粟一斛为米五斗禹贡之四百里粟五百里米是也散文粟即为米故食货志以百亩之歳收为粟百五十石也苟有甲则亩百而米止七十五石尚得谓中地中歳哉百六十斛当今几何石曰三十二石盖汉之量与周同【详律吕新书】而汉量有容二斗七升者当今五升四合有容六升者当今一升二合是古之十当今之二也【本阎氏若璩孟子生卒年月考容六升者彤亲见而较之】古之百亩当今几何亩曰古者百步为亩自汉至今常以二百四十步为亩大于古百四十步【大亩始于汉见桓寛盐鐡论顾氏玉篇谓始秦孝公先师何学士云意秦但行之西陲汉乃徧于天下也】古步六尺今步五尺汉之尺与古同今之尺以一尺当古一尺三寸五分五尺当古六尺七寸五分故今二百四十步当古三百六十四步强百之为三万六千四百有六十四步其万步为古之百亩以三百六十四步强除之得二十七亩强则所当今之亩数也【朱子语类周礼卷云古百步为畆今二百四十步为亩百畆当今四十一亩彤按宋步弓之长短略同于周故但每畆加百四十步计之也四十一亩下不云三分畆之二举成数】粟之外有入乎曰有闾师县师所征草木鸟兽布帛之贡也草木布帛皆出邑宅田庐之所树鸟兽则豕犬鸡畜于宅庐马牛羊畜于休不耕之地【详见彤周礼小疏】无一不闗涉公田而邑宅复与田庐相表里故皆当有入也若不易之地歳耕种而不事马牛羊之畜者若之何曰地之易者谷入少而有所休者以事畜则所贡益以马牛羊不易之地无所休者以事畜则无马牛羊之贡而谷入多矣易物而计其直盖亦无不均也谷之入十取其一也草木乌兽布帛之入亦十取其一乎曰草木布帛与鸟兽之豕犬鸡即载师园廛之征当二十而取一马牛羊即载师逺郊牧地之征当二十而取三也【载师以牧田任逺郊之地则畜牧自逺郊始其所征重于农田者人力少而利厚也余详彤释地征篇】










　　周官禄田考卷中
　　钦定四库全书
　　周官禄田考卷下
　　吴江沈彤撰
　　禄田数
　　周天子及内外诸侯官之禄虽其籍皆亡而未尝不散见经注及他传记今即官爵公田二篇复以所散见者参互考之以悉差其等而粗存其数周天子之官则公食四都孤卿食都中下大夫食县上士食甸中士食邱下士食邑其庶人在官者食井若在内诸侯则公之卿食甸下大夫食邱上士食邑下士与庶人在官者食井孤卿之大夫士食如之大夫之士食亦如之亲王子弟之卿大夫士食如公次疏者之大夫士食如孤卿次更疏者之士食如大夫若在外诸侯则上公之孤食都卿食县下大夫食甸上士食邱中士食邑下士与庶人在官者食井侯伯之卿大夫士食亦如之子男之卿食甸下大夫食邱上士食邑下士与庶人在官者食井若内诸侯之加田则其宰各以其爵分食之外诸侯孤卿大夫之加田亦如之凡所食皆取诸公田天子之公田三十二万夫公三人人食二千有四十八夫凡六千一百四十四夫孤卿十四人人食五百一十二夫凡七千一百六十八夫中下大夫三百三十七人人食百二十八夫凡四万三千一百三十六夫上士千一百五十人人食三十二夫凡三万六千八百夫中士四千四百九十六人人食八夫凡三万五千九百六十八夫下士万九千五百有七人人食二夫凡三万九千有一十四夫庶人在官者二万一千七百有三人人食五十亩凡万有八百五十一夫五十亩又不见于经而推知其爵数者上士十一人食三百五十二夫中士千有八人食八千有六十四夫下士五千有三十九人食万有七十八夫又所阙冬官之有爵者约五百二十余人其所食以五官食数去其公孤及乡遂郊野官之食【公孤去七千六百八十夫乡遂官去十二万五千五百二十夫郊野官去万八千四百九十四夫】存三万五千有三十夫而五分取一以例之当食七千有余夫所阙庶人在官者约四千三百四十人以五官在官庶人之食例之当食二千一百七十夫通计二十万六千七百四十余夫为员备位定而数可周知者常禄之总数王自食二万有四百八十夫后世子与王子弟之未官未封者妇官女给事王宫士庶子之食及国中之法用皆于是给焉其外九万二千七百七十余夫以食他有爵之官及在官庶人以给国中及乡遂郊野之法用亦分在所封都邑中若内诸侯之公田公二千有四十八夫王食者五百一十二夫自食者三百二十夫其卿二人食六十四夫下大夫五人食四十夫上士七人食十四夫下士三十三人食十六夫五十亩凡百三十四夫五十亩存千有八十一夫强孤卿五百一十二夫王食者百二十八夫自食者八十夫其大夫二人食十六夫上士七人食十四夫下士八人食四夫凡三十四夫存二百七十夫大夫百二十八夫王食者三十二夫自食者二十夫其上士二人食四夫下士七人食三夫五十亩凡七夫五十亩存六十八夫强凡所存皆以食他有爵之官及在官庶人与给国中县鄙之法用其所加之公田皆食其宰与给县鄙之法用若外诸侯之公田上公八万夫王食者四万夫自食者五千一百二十夫其孤一人食五百一十二夫卿六人食七百六十八夫下大夫二十三人食七百三十六夫上士百一十七人食九百三十六夫中士六百七十六人食千三百五十二夫下士三千有五人食千五百有二夫五十亩凡五千八百有六夫五十亩存二万九千有七十三夫强侯五万一千二百夫王食者万七千有六十六夫强自食者千二百八十夫其卿五人食六百四十夫下大夫十七人食五百四十四夫上士八十七人食六百九十六夫中士四百四十四人食八百八十八夫下士千九百六十九人食九百八十四夫五十亩凡三千七百五十二夫五十亩存二万九千一百夫强伯二万八千八百夫王食者九千六百夫自食者如侯其卿五人下大夫十七人上士八十七人食并如侯国中士三百七十二人食七百四十四夫下士千六百一十一人食八百有五夫五十亩凡三千四百二十九夫五十亩存万四千四百九十夫强子万二千八百夫王食者三千二百夫自食者三百二十夫其卿四人食百二十八夫下大夫十一人食八十八夫上士五十七人食百一十四夫下士三百有五人食百五十二夫五十亩凡五百四十四夫五十亩存八千七百三十五夫强男三千二百夫王食者八百夫自食者如子其卿四人下大夫十一人上士五十七人食并如子国下士百五十一人食七十五夫五十亩凡四百有五夫五十亩存千六百七十四夫强凡所存以给他禄食及法用与在所封都邑中悉如王畿凡外诸侯食王自九贡而外皆供王行及使于诸侯及诸侯见王使于王往来过邦及王以救邦国之食与内诸侯之入税殊若畿内赏地加赏田及致仕官进士学士守固士庶子之食并无常数则减省摄官试官封邑官之食足以当之畿外国亦如之
　　天子之公食四都孤卿食都中下大夫食县何以知之曰载师以家邑之田任稍地以小都之田任县地以大都之田任畺地家邑即县注云大夫之采地包乎中下小都即都【即县即都专以大小之制言余详中卷】注云卿之采地兼乎孤大都即四都注云公之采地夫公孤卿大夫之采地如是则未封者之所食可例推矣所以例推者何曰小宰听禄位以礼命【礼命注兼九命言自大夫而上以策书之所命皆主乎爵而以数为之等详见彤周礼小疏】明制禄之多寡本以爵等而兼命数也典命云王之三公八命其卿六命其大夫四命及其出封皆加一等是出封之前不以采地之有无而殊其命数明矣【疏云王朝公卿大夫亦有旧在畿内有采地之封者今乃封于畿外也】夫命数同者虽爵异而禄亦同故孤卿皆六命则皆食都中下大夫皆四命则皆食县况爵等与命数俱同者宁以封不封而殊其食也封邑者之所食以报其大功徳也岂未封邑而不之稍殊乎曰封邑者其公田之入有贡于王然兼有山泽林麓之利且子孙世守之若未封者固无地贡而禄仅公田之入亦及身而止则所食虽同而多寡久近未尝不稍殊也上士食甸中士食邱下士食邑庶人在官者食井何以知之曰由大夫食县而差之每上以四则每下亦以四也是何田与爵之适相当也曰田自邑至都止五等四其都亦止六等而孤在卿上大夫有中下爵本八等若不令孤卿同六命中下大夫同四命以并爵为六等则上下之田安得皆以四为差是田与爵之适相当者由命数齐之盖圣人于爵禄命三者固更迭参互以各得其制也
　　公之卿食甸下大夫食邱上士食邑下士与庶人在官者食井何以知之曰其卿以下之爵等如男国则卿以下之食亦如男国也孤卿之大夫士大夫之士其食并如公不嫌乎曰孤卿之官已杀公一等大夫之官已杀公二等食虽同无嫌也若不同亦不足于食矣
　　三等王子弟之卿大夫士其食之所如何以知之曰王母弟王之庶子与公同食八十里地有加同食百里稍疏者与孤卿同食四十里地有加同食五十里又疏者与大夫同食二十里地有加同食二十五里【夲大宰及载师注疏】则其官之食当亦如公孤卿大夫之官矣王子弟之食何以不列也曰王子弟非官也若其为官者则公孤卿大夫中已该之矣
