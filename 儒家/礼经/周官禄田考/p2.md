<!-- { "loadSidebar": true } -->
　　周天子制官之禄皆以爵为差于其内外诸侯官亦如之故欲知周官之禄数必先考周官之爵数而欲并知内外诸侯官之禄亦必先考其官之爵周天子具六官官之爵六等曰公曰孤卿曰中大夫下大夫曰上士曰中士曰下士庶人在官者属焉后宫妇官之爵亦六等女给事属焉凡天子之官之爵其有常数可周知而见本经及注者公三人孤三人卿五官官一人【冬官亡例推于后虽数定者不计】又地官乡大夫毎乡卿一人六乡则六人凡十一人中大夫天官四人地官五人又州长每州一人三十州则三十人遂大夫毎遂一人六遂则六人春官五人夏官十四人秋官四人凡六十八人下大夫天官十二人地官十五人又党正每党一人百五十党则百五十人县正每县一人三十县则三十人春官二十四人【其世妇下大夫见后余并同】夏官三十人秋官八人凡二百六十九人上士天官四十六人地官四十八人又族师每族一人七百五十族则七百五十人鄙师每鄙一人百五十鄙则百五十人春官五十三人夏官六十七人又仆夫十人【序官文故阙今考补】秋官二十人又象胥每翟一人六翟则六人凡千一百五十人中士天官百一十八人地官百四十八人又闾胥每闾一人三千闾则三千人酂长每酂一人七百五十酂则七百五十人春官百五十八人夏官百五十八人秋官百五十二人又象胥每翟二人六翟则十二人凡四千四百九十六人下士天官百七十九人又寺人五人【故阙其爵今考入此】地官二百七十二人又比长五家一人万五千比则万五千人里宰每里一人三千里则三千人司门每门二人王城十二门则二十四人司闗每闗二人王畿十二闗则二十四人场人每场二人九谷九场则十八人春官二百七十五人夏官二百四十三人又驭夫二人【故阙此数今考补】趣马百九十二人【如校人职驽马三良马之误二为三则百九十八人今考正】廋人每闲二人天子十二闲则二十四人秋官百九十三人又条狼氏八人【故为六人今考正】象胥每翟八人六翟则四十八人凡万九千五百有七人其不见经注而数皆可推者上士为郊之县正十一县则十一人中士为郊之鄙师野之县正郊五十五鄙野九百五十三县人各如县鄙之数凡千有个人下士为郊之酂长野之鄙师郊二百七十四酂野四千七百六十五鄙人各如鄙酂之数凡五千有三十九人通计三万一千五百六十五人其庶人在官者府天官八十五人地官七十九人又司门每门一人十二门则十二人司闗每闗一人十二闗则十二人场人每场一人九场则九人春官百一十二人夏官七十六人秋官七十人凡四百五十五人史天官百四十八人地官百七十一人又司门每门二人则二十四人司关每闗二人则二十四人场人每场一人九场则九人春官二百七十一人【凡五官人数诸刊本或互异今定从明嘉靖间重刋宋本每卷末记经注字数者惟春官占人之史宜与龟人簭人诸官同二人而误作一人则别从明国子监及葛鼒本故其史共二百七十一人至诸本皆误而今考正者则各注本官下云】夏官百八十一人又廋人每闲二人十二闲则二十四人秋官百五十九人凡千有一十一人胥天官百七十四人地官二百有二人春官百六十六人夏官二百四十五人秋官百五十九人又条狼氏八人【故为六人今考正】凡九百五十四人徒天官二千二百有四人地官二千五百三十二人又司门每门四人则四十八人司闗每闗四人则四十八人场人每场二十人则百八十人春官千八百四十人夏官千九百四十八人又廋人每闲二十人则二百四十人又趣马千有八人圉师千五百一十二人【如校人误字趣马千一百五十二人圉师千七百二十八人今考正】秋官千九百九十八人又条狼氏八十人【故为六人今考正】象胥每翟二十人六翟则百二十人又掌客二十人【故为三十人今考正】凡万三千七百七十八人非府史胥徒而相类者天官贾四十四人奄二十五人工二十二人又阍人二十八人【故无此数今考定】内竖十人地官贾八人奄十二人春官奄八人瞽蒙三百人眂了三百人韎师舞者十六人工百有四人夏官贾八人虎士八百人狂夫四人工四人马医四人又圉师六百一十二人圉人二千五百九十二人【如校人误字圉师六百四十八人圉人二千八百有八人今考正】秋官贾四人又罪隷百二十人蛮隷百二十人闽隷百二十人夷隷百二十人貉隷百二十人凡五千五百有五人通计二万一千七百有三人其后宫妇官之爵夫人视公三人嫔视孤卿九人春官世妇每宫卿二人视中大夫后六宫凡十二人【见贾氏公彦疏】下大夫每宫四人凡二十四人天官女祝四人女史八人皆视上士凡十二人春官世妇每宫中士八人凡四十八人天官内司服女御四人【故为二人今考正】缝人女御八人皆视下士凡十二人通计百二十人其给事之女府及史春官世妇每宫女府二人凡十二人女史二人凡十二人天官女酒三十人女浆十五人女笾十人女醢二十人女醯二十人女盐二十人女幂十人女工八十人地官女舂扰二人女饎八人又女稾每奄二人稾人八奄则女稾十六人春官女祧每庙二人天子七庙通姜嫄为八庙【见疏】则十六人皆类于胥凡二百四十七人天官奚六百七十二人地官奚四十五人又女稾每奄奚五人则四十人春官守祧每庙奚四人则三十二人世妇每宫奚十六人则九十六人皆类于徒凡八百八十五人通计千一百五十六人其见于经而不可周知其数者五官之属十一上士都司马二人家司马二人【家司马故无数今考补余并同】朝大夫二人中士山虞四人泽虞八人都司马四人家司马四人都则一人都士二人家士二人下士山虞十六人林衡二十人川衡二十人泽虞三十二人都司马八人家司马八人朝大夫四人都则二人都士四人家士四人庶人在官者山虞百八十三人林衡二百二十五人川衡二百二十五人泽虞三百六十六人都司马九十八人家司马九十八人朝大夫三十一人都则八十七人都士五十人家士五十人司市下胥师一人贾师一人史四人司虣二人司稽四人胥十人肆长二十人皆每官人数其凡无考其官本无爵数亦无常者春官之属四男巫女巫凡以神仕者【故以仕为士王氏应电周礼传云按其职当作仕今从之】旄人舞者其爵有常数而阙者冬官是也然以五官爵数之可周知者去其妇官去其公孤及乡遂郊野官【乡遂官二万二千八百七十二人郊野官六千有五十八人】存二千六百二十九人而五分取一以例冬官之有爵者约五百二十余人以五官在官庶人数之可周知者而五分取一以例其在冬官者约四千三百四十人并五官所可周知之数凡五万九千四百余人此天子外内官爵及凡在官者大总数之略也若内诸侯之官之爵由经注及他传记所见推之则在公四等自卿而下在孤卿三等自大夫而下在大夫二等自上士而下其数公之卿二人下大夫五人上下士各若千人孤卿之大夫二人上士五人下士若千人大夫之上士二人下士五人其县鄙之士皆上士为县正下士为鄙师公七县三十三鄙孤卿二县八鄙大夫二鄙上下士皆各如县鄙之数通计爵数之可知者在公四十七人在孤卿十七人在大夫九人其王子弟之官之爵在亲者如公在次疏者如孤卿在更疏者如大夫若外诸侯之官之爵则在上公六等自孤而下在侯伯五等在子男四等皆自卿而下其数公之孤一人卿三人下大夫五人上士二十七人中下士各若干人侯伯之卿大夫士如之子男之卿大夫亦如之士则上二十七人下若干人无中此皆见于经注及他传记其无所见而可推知者上公为大国三乡三遂卿乡大夫三人下大夫州长十五人遂大夫三人凡十八人上士党正七十五人县正十五人凡九十人中士族师三百七十五人鄙师七十五人凡四百五十人下士闾胥千五百人酂长三百七十五人凡千八百七十五人其野二百二十六县千一百三十鄙中士为县正下士为鄙师皆各如县鄙之数侯伯为次国二乡二遂卿乡大夫二人下大夫州长十人遂大夫二人凡十二人上士党正五十人县正十人凡六十人中士族师二百五十人鄙师五十人凡三百人下士闾胥千人酂长二百五十人凡千二百五十人其野侯百四十四县七百一十九鄙伯七十二县三百六十一鄙皆中士为县正下士为鄙师各如其县鄙之数子男为小国一乡一遂卿乡大夫一人下大夫州长五人遂大夫一人凡六人上士党正二十五人县正五人凡三十人下士族师百二十五人鄙师二十五人凡百五十人其野子三十一县百五十五鄙上士为县正下士为鄙师皆各如县鄙之数男一鄙下士为鄙师如其数通计爵数之可知者在上公三千八百二十八人在侯二千五百二十二人在伯二千有九十二人在子四百有八人在男二百二十三人其他有爵官及妇官及在官庶人女给事之在内外侯者数皆无考
　　周官之爵曰公曰孤曰卿曰中大夫曰下大夫曰上士曰中士曰下士凡八等而合孤卿为一等中下大夫为一等何也曰典命职云王之三公八命其卿六命不别言三孤命数则并孤于卿矣云其大夫四命则大夫不以中下殊矣爵与命之等常相因【如上公特置孤于卿上而孤四命卿三命则命又因爵而殊矣】故二者皆合为一等也且考工记称九卿郑康成以六卿三孤注之则孤亦名卿而为一等孟子王制序大夫皆止一等是又不分二等之明征也经何以无上大夫也曰上大夫即孤卿也大戴礼记盛徳篇云三少皆上大夫也【汉书贾谊传亦云】三少谓三孤王制云诸侯之上大夫卿天子亦然地官乡老二乡公一人注以为三公兼之而乡大夫每乡卿一人则不以六卿兼何也曰乡老无专职惟及乡大夫帅其吏而礼賔贤能以献其书于王退而以乡射之礼五物询众庶而已故三公可兼若乡大夫则职专而所掌多故别置而不以六卿兼也如或兼之亦与公之兼乡老常暂殊矣
　　仆夫之列于上士何曰按校人职仆夫领驭夫驭夫领趣马注云趣马下士驭夫中士则仆夫上士也寺人之列于下士何曰酒人之奄掌祭祀役于世妇疏以府史当之寺人佐世妇治礼事尊于酒人之奄则爵当为士内小臣爵上士后以下事无不掌而在后者为多寺人所掌多在内人及女宫而兼佐世妇其职卑于内小臣非止一等则不为中士而为下士明矣
