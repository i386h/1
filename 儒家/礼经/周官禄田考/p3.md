<!-- { "loadSidebar": true } -->
　　趣马之定为百九十二人何也曰校人云良马三乗为皁皁一趣马驽马三良马之数八丽一师八师一趣马注云八皆宜为六字之误也丽耦也二耦为乘良马一种四百三十二匹五种合二千一百六十匹驽马千二百九十六匹今按三良马之三宜为二驽马止八百六十四匹耳良马二千一百六十匹为皁百八十当趣马百八十人驽马八百六十四匹为师七十二当趣马十二人并之为百九十二人也驭夫之下士二人何以补也曰良马三皁为系系一驭夫则百八十皁为六十系当六十驭夫序官中士二十人下士四十人数正相合驽马六趣马一驭夫则十二趣马当亦有二下士为驭夫也仆夫之补何以十人也曰六系为廐廐一仆夫六系者二百一十六匹也良马合二千一百六十匹当为十廐故十仆夫也驽马无仆夫孰掌其廐曰驽马卑当即驭夫掌之也驽马之廐几何曰六廐成校校有左右两校凡十二廐良马既为十廐则驽马当二廐也以千二百九十六匹为二廐可乎曰驽马四百三十二匹而一驭夫经有定数两驭夫掌二廐当八百六十四匹不得增多愚所以必破三为二也良马乘一师四圉二千一百六十匹为五百四十乘当五百四十师二千一百六十圉驽马丽一圉六丽一师八百六十四匹为四百三十二丽当七十二师四百三十二圉故圉师凡六百一十二圉人凡二千五百九十二亦以驽马二良马之法定数也然则定趣马圉师之徒数亦如之乎曰然趣马之徒皁四人良马百八十趣马当七百二十徒驽马十二趣马一趣马六皁则有七十二皁当二百八十八徒故并之为千有八徒圉师之徒乘二人良马五百四十乘当千有八十徒驽马四百三十二丽为二百一十六乘当四百三十二徒故并之为千五百一十二徒也何以知一趣马六皁也曰十二匹为皁驽马与良马同六师一趣马惟驽马则然六师为七十二匹故一趣马六皁也序官趣马于驽马官徒盖皆略之
　　条狼氏下士及胥徒之数何以皆破六为八也曰其职云王出入则八人夹道公则六人此下士属王当八人也下士之夹道者八则随而条狼之胥亦当八胥为什长胥八则徒当八十也
　　郊野之设官何以知之曰小司徒见四郊之吏遂大夫见凡为邑者县师见都鄙稍甸郊里之羣吏固厯有明文也且使乡遂之外而无官则畿疆以内教多不逮圣人之所以扰万民者岂若是其疎哉何以知郊之官为县正鄙师酂长而爵为上中下士野之官为县正鄙师而爵为中下士也曰遂之法计家以为县鄙而郊野如之则即其县鄙以设官亦如遂至官之爵等则递降于遂也何以知郊野之亦为县鄙也曰司常云州里建旟县鄙建旐大司马云乡遂载物郊野载旐州里即乡遂也于乡举大于遂举细【説见方氏苞周官析疑大谓州细谓里】郊野即县鄙也大司马举其地司常举其家皆互相备也且县鄙对州里而言则不在六遂之中而在郊野明矣郊野对乡遂而言则在乡遂之外而为县鄙又明矣其县鄙而亦计家以为也若之何曰王畿百同私田当五百一十二万夫通不易一易再易三等之率而家受二夫当二百五十六万家则一同当二万五千六百家【详中卷】郊地四同当十万二千四百家以七万五千家为六乡余二万七千四百家以二万五千家为十县中含鄙五十酂二百五十余二千四百家以二千家为四鄙中含酂二十余四百家以为四酂四酂当亦为一鄙并四鄙当亦为一县则为县十一鄙五十五酂二百七十四也野有甸稍县畺四等地甸十二同当三十万七千二百家以七万五千家为六遂余当二十三万二千二百家稍二十同当五十一万二千家县二十八同当七十一万六千八百家畺三十六同当九十二万一千六百家【汉书地理志云初雒邑与宗周通封畿东西长而南北短短长相覆为千里则分郊甸稍县畺为大小五周虽算法归于整齐要亦随地势短长相覆也】去六遂家数存二百三十八万二千六百家则为县九百五十三中含四千七百六十五鄙也若其家而各有増减则县鄙亦从而増减焉此所列者皆经传举中法也凡公邑皆称县鄙【详析疑司常大司马二职】稍县畺有都家则不知郊甸之皆为公邑而亦专计其县鄙何也曰县鄙者都家之所居也【本大宰及大司徒注】故经于采邑必兼都鄙称之且都家无定数而县鄙有常计县鄙则于官爵之多少考稽尤便也何以知郊野官之爵等递降于遂也曰野与郊之差犹乡遂也乡遂制同而乡内遂外则遂官之爵降乡官一等故知郊野制同而郊内野外则野之官之爵亦降郊之官一等也至郊在遂内为六乡余地而官之爵反降于遂者乃因郊之家亦以县鄙名为六遂属别之余其地等之降固殊常也然则遂人造县鄙形体之法何在野而不在郊也曰野对郊为甸稍县畺独举则或兼郊或兼郊与乡遂人治野之沟涂兼郊而复兼乡也经田野而造县鄙不兼乡而已兼郊也【析疑云曰治野以作沟洫畛涂言曰凡治野曰以达于畿明自乡郊至县畺皆用此以治也又云乡师以嵗时巡国及野而赒万民之囏阨乡大夫之职野自六尺以及六十有五皆征之则城郭之外通谓之野明矣】则名郊之家为县鄙也又何疑曰郊之家必不以州党名何也曰郊之家而以州党名必其地止降于乡尚等于遂而野之降于遂亦止一等则其官之爵递高其禄亦递増较今所考之禄田当益十万五千余夫是尽所余之公田给之而不足矣他法用其何以供故不得不以县鄙名而降于遂也盖量公田之入以定其制也郊之官自里宰而下野之官自酂长而下曷不并计其数而列之曰是皆官之无爵者无爵则无禄与遂之邻长同非考禄所须也至序官之无郊野官文脱耳否则即遂官为例而省也
　　掌客之徒三十而破为二十何也曰胥为什长胥一则徒十胥十则徒百五官自玉府而外无不然者掌客之胥二则徒当二十也且掌客与掌讶其事相承掌客之府史胥皆半于掌讶徒亦当半之矣玉府四胥而徒乃四十八何也曰必十徒不足供一胥之科次故浮于常也五官之有徒而无胥者何曰殆其事易供而无庸有才智者率之耳
　　工贾奄以下之列于庶人在官者何也曰不为有爵之士则皆在官之庶人矣其类府史胥徒也可别而言之乎曰工贾序官多列胥上或无胥而但有工贾则类胥也奄不称士而领其官则类府也阍人内竖按其职则类胥若徒也瞽蒙分上中下眂了为相亦如之二职相近而并列府史胥上则上瞽与其相类府中瞽与其相类史下瞽与其相类胥也韎师舞者列史下徒上则类胥也虎士列胥下则类徒也狂夫掌帅百隷当在徒上其等未详马医列府上则类府也圉师下有徒则类胥也圉人役于圉师则类徒也五隷皆为役则亦类徒也又胥师贾师下各有二史则类府也司虣司稽列史下胥上按其职则类胥也肆长列胥下则类徒也朝大夫都则之史下徒上各有庶子则皆类胥也【胥师贾师至此皆不可周知其数者】五隷之守王宫野舎诸役者固自为隷也其役于百官府及校人掌畜牧人服不氏者当即为诸徒及圉人而类徒中复计之不虑计食之重叠乎曰无可考而别不得不复计之然人不多而稍食寡于防计之大数重叠亦无几耳大仆有所云御庶子者何也曰此即宫伯所掌王宫之庶子而直事路鼓所者非朝大夫都则二庶子之比也【详朝大夫疏】
　　阍人之为二十八何以定之曰序官云王宫每门四人囿游亦如之宫门臯库雉应路凡五当二十人囿游之门盖二又当八人也阍人掌守王宫之中门之禁注以雉门为中门则是专守雉门与序官云每门异何也曰疏云彼言中门据有禁守者言之其实王之五门皆有守者是也何以知囿游之门为二也曰观囿人掌囿游之守禁是游即在囿中而蒙上每门四人之文殆各有当守之门一矣
　　世妇卿之视中大夫何也曰王之九卿六命十二小卿皆中大夫四命九嫔视九卿此卿十二人则当视四命中大夫也天官之世妇即春官之世妇乎曰然其职同故其人同也但两着其职而爵数独详于春官则未之归一耳朱子以周礼为草本盖谓此类也女祝女史之视上士何也曰女祝所掌略如王之大祝女史所掌略如王之大史【女史云凡后之事以礼从注云亦如大史之从于王余详周礼订义黄氏度说】大祝大史之长为下大夫次则上士后官事小故女祝女史视上士也内司服缝人之女御何以视下士也曰领之以无爵之奄宜不得视士名之以女御则御叙于王所者尤不得视府史也经之不着其为上士下士何也曰其数少不得如外官之于中士上半而下倍则变其例也内司服女御之数何破二为四也曰考女御之凡当七十二人固不可少此二人【女祝女史十二人中士四十八人内司服缝人十二人】而内司服之女御于王后九嫔外内命妇之服无不掌则二人亦不足也何以知世妇之中士为女御也曰女御者九御之属也九御者世妇之卿大夫也世妇之卿大夫为九御则世妇之中士为女御明矣且安知春官世妇中士八人上不元有女御每宫四字也女御为九御之属九御为世妇之卿大夫其有征乎曰内宰之教九御在教九嫔之下九嫔则掌教九御而二经别无教世妇之文则九御非世妇欤世妇之卿十二人下大夫二十四人并为三十六人则为九御者四九御非世妇之卿大夫欤九嫔教九御各帅其属而以时御叙于王所则九御所各帅者女御也女御非九御之属欤何以知女祝女史之为女御也曰上蒙女御之文也苟非女御则七十二人而少十二人尤不可也女御之必为七十二人何也曰七十二人则其数八九得倍于世妇之卿大夫为其属乃足也且合夫人嫔妇而计之于王妃百二十之总数仍无阙也世妇女御之数与昏义所云二十七世妇八十一御妻者不合何也曰此周制也昏义所云夏制也故各与其外官之数相当也【周六卿之属中大夫十二人下大夫二十四人与世妇卿大夫之数适相当惟上士以下参差耳】康成以昏义注周官误也妇官而以卿大夫士名之何也曰白虎通云卿之言章夫之言扶士之言事妇人有是徳则亦以是爵爵之也内宗外宗之不列何也曰其人皆因事而至非专官虽有爵而无禄也
　　女酒女笾等之类胥奚之类徒何也曰按注疏胥有才智为什长徒给使役夫女能晓解酒浆等事则有才智矣女酒三十人而奚三百人则一女酒为十奚之长矣女笾十人而奚二十人则一女笾亦为二奚之长故女酒之等类胥奚止堪给使役故类徒也若寺人之职有内人及女宫何也曰内人谓女酒女笾之等而上及女府女史也女宫谓奚也然则注以内人为女御非欤曰女御与九嫔世妇皆为内命妇内宰注已言之且阍人于外内命妇出入为之辟而内人之出入无帅则几是又其下于内命妇之征【本姜氏兆锡周礼辑义内宰职】尚安得以内人为女御也女府史在女御之下不为女御则为女府史而或类胥矣女宫之为奚何以知之曰女宫为刑女之在宫中者见于寺人注而序官酒人奚在女酒下注以奚为宦女禁暴氏奚与隷并称注以奚为女奴女奴即司厉入舂稾之女子【此盗贼之帑从坐者舂槀在宫中】宦女即掌戮守内之宫者【司刑宫罪注兼宦男女则此宫者亦不当专指宦男】是二者即在宫刑女故知女宫为奚也
