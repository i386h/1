<!-- { "loadSidebar": true } -->
　　计县都之地则三分去一计甸邱邑之地则不去三之一何也曰此亦定以小司徒经注耳九夫为井方一里四井为邑则方二里四邑为邱则十六井方四里四邱为甸则六十四井方八里本不兼三分之一无可去也四甸为县则二百五十六井宜方十六里而方二十四县为都则千有二十四井宜方三十二里而方四十本兼乎三之一不可不去也其或兼或不兼何也曰县都地大则山陵林麓川泽六者必有所兼甸邱邑地小又皆井田积实数无自而兼也都家之地而三分去一亦必有山泽林麓乎曰然山泽林麓所以资灌溉助食用不可无也且使都家而无之则皆属诸天子而乡遂公邑之田所以供禄而给用者不亦有所不足哉然则邍师辨地之名物之可以封邑者何但及邱陵坟衍原隰也曰亦邍师分掌其所辨则然耳若大司徒之制都鄙固兼辨山林川泽之名物也故在王制惟山之名泽之大者不以朌则其他无不朌也所以都家之田亦约止三之二也有征乎曰周颂云骏发尔私终三十里吴氏澄以为小都之里数【详周礼考注】夫小都之里方四十而但云三十则亦止三之二也小都如此则大都与家邑可知矣诗之云亦服尔耕十千维耦何也曰小都之田四千六百有八夫每夫耕者一耦当九千二百一十六人云十千者犹三分方四十里之二当三十二里而云三十里举其成数也诗云骏发尔私而小都之田数则兼公得无异乎曰耦以十千则合公私田而大事其耕矣诗之义固上下相成也康成以夏少康在虞田一成而众一旅为二夫当一夫则封邑亦专计田矣岂夏时畿外之法异于周之畿内乎曰所谓田一成者乃去三之一以为田亦止五百七十六夫或稍赢耳至众有五百人盖其田多不易而家受一夫者多也小雅云倬彼甫田歳取十千传谓一成九万亩其公田万亩以为公卿之禄则所封不皆田乎曰李文贞以此为述豳公以来旧俗不系于公卿【详诗所】则甫田非采地乃豳公之所辟适一成无山麓川泽又皆不易故公田有十千也由数事推之则地之无山麓川泽者虽介在都家亦必但为公邑而不为采邑矣
　　都与家之地果皆有三等乎曰不易之地家百畮一易之地家二百畮再易之地家三百畮大司徒谓凡都鄙之受田者也注云都鄙谓王子弟公卿大夫采地是都家之地皆三等固有明文矣县师云凡造都邑量其地辨其物而制其域邑者家邑物主易不易而言【本订义黄氏度说】则又家有三等地之征也邦国之都家其地亦如畿内乎曰县师兼掌邦国之地域则所谓凡造都邑者通乎畿外【本订义王昭禹説】而其地亦各有三等矣故康成谓齐国下大夫之邑三百家【详坊记疏】盖方一成而去三之一又通三等六百夫而皆以二当一也【夲易讼卦疏三百六百皆举成数】凡地之三等亦相为赢缩乎曰县师旣辨其物赢缩宜不相逺若商子谓方百里而恶田处十二良田处十四【见来民篇】其大较也【良田即不易一易者恶田即再易者较通为二当一之率则良田赢十一恶田缩十一也】然夏少康在虞田一成而众一旅殆又不易之等独赢也【详见前】则周之所封宜亦有如是者矣
　　加田见司勲谓田加于赏地也采地而亦有加田乎曰晋语云官宰食加乃统言凡益邑者家臣之所食则采地亦有加也庶邦如是畿内可知矣其所加里数何以定之曰王制畿内国不过百里乃殷周所同【汉书刑法志谓百里为采地之大者专就殷周言不及夏盖夏时采地在畿外侯服也详胡氏渭禹贡锥指】故八十里者以百里为极等而下之则四十里者极于五十里二十里者极于二十五里皆八分采地之边数以其一为旁加之数盖古法而存于小司徒注者也注虽不及加田然百里而止为四都则所余三千六百井固足包加田于其间下焉者亦如是耳畿内国之不过百里何也曰过百里则不足于封矣古之百里当今几何里曰五十五里有二十二步强盖古者三百步为里【见谷梁春秋宣十五年传孔子家语大戴礼记王言篇】今三百六十步为里【三百六十歩为里见唐李氏翺平赋书宋如唐见马氏文献通考王礼第十二卷元以二百四十步为里见陶宗仪辍耕录明如宋见洪武正韵今亦仍之】大于古六十步古一步六尺【从小司徒注所引司马法及汉食货志】今一步五尺【一步五尺见唐杜氏通典刑类甲兵篇之守拒法宋迄明沿之　国朝以五尺五寸为步见王贻上居易录所载孔氏尚任周尺考今仍以五尺为步凡歴代步弓尺长短不一今步之尺乃乾隆元年工部所重颁当今裁衣尺之中者九寸】而古尺较今尺止七寸四分今尺较古尺乃一尺三寸五分古步较今步止四尺四寸四分今步较古步乃一步有七寸五分故今之三百六十步当古五百四十五步强百之为五万四千五百有四步强其三万步为古之百里以五百四十五步强除之则得五十五里有二十二步强也以所得数开方之其积有几曰三千有二十九里强也凡旁加算法多有奇零其与之地也若何曰与之地非尽环其都邑必有但足其加之之数者若小都别以九成家邑别以二成一邱则已足而整也【九成即方五里者三十六之整数二成一邱即方二里半者三十六之整数】所加无国征何也曰不以田税四之一入于王也【入税法详下卷】司勲注云所以厚恩是也都邑而未加田也则宰何食曰分其粟与之而已加田之不及上士何也曰公卿大夫之田亦必有大功而后加上士则爵卑任轻虽有功不大故未尝有采地也何况加田若受赏地与出封为附庸则有之矣【司勲云凡赏无常轻重眂功白虎通考黜篇云元士有功者为附庸通典云天子元士出封为附庸加一命为四命但不进爵犹称名与士同故春秋传云附庸之君名也详职官类秩品篇】附古尺图

　　右图摹宋秦熺钟鼎欵识册所载册又载尺底篆文铭云一周尺汉志刘歆铜尺后汉建武铜尺晋前尺并同按宋高若讷依隋志定十五等尺第一为周尺即此也【详蔡氏律吕新书】盖此于后人所定周尺中为近古且最着云
　　上公之地方五百里侯方四百里伯方三百里子方二百里男方百里见大司徒之经而孟子云公侯皆方百里伯七十里子男五十里大都之地方八十里加为百里小都方四十里加为五十里家邑方二十里加为二十五里本载师及小司徒之经注而孟子云天子之卿受地视侯大夫受地视伯元士受地视子男其说并殊于周官何也曰孟子因籍去而仅闻其略此所云并周所沿夏商之制耳考诸周官畿内外皆无七十里之国王制有七十里之国注疏以为夏殷之制【畿内有国始于殷详见前】而汤国七十里即见孟子书由是以观而其他之沿于夏商亦明矣王制谓天子之三公之田视公侯卿视伯大夫视子男元士视附庸与孟子之説又殊何也曰王制盖别有所据然要非周所定制也其曰田者即孟子之地篇末云方百里者为田九十亿亩则未去三之一而已称田矣或以为皆实田误也周公于畿内外之国既各别差其里数而尚存夏商之制何也曰周制初定岂得尽行苟前代诸国无故而増减其地势必烦扰不安故且因之即武王分土惟三之义也【详朱子语类周礼小戴礼二卷】周公别差诸国之里数畿内视夏商则减畿外则大増何也曰畿外诸国夏商以来渐相吞并廓地已大周公因更定其制以安其无辜者而又以待封大功徳之臣俾错处其间以藩衞王室【亦详朱子语类】故大増若畿内诸国本无权力又象贤而世守者少【详王制注疏及订义陈君举说】周公因稍更焉以就井田以四上下之差故减也然则孟子于畿外诸国谓齐鲁俱封百里而以今鲁方百里者五为当损何也曰此孟子即所传闻以论当时之地域意在讽止其战伐耳【左传襄二十五年载子产责晋所云列国一同自是以衰者与孟子相类孔疏亦谓指夏殷时朱子谓是应急之説非至论是也】若论封疆之实则必如晏子春秋谓太公受地五百里【见内篇三盖太公实以太师加命受上公之地故史记世家亦特谓齐为大国其后嗣称侯不称公盖更赐侯爵也】史记谓伯禽康叔各四百里者【见汉兴以来诸侯年表】乃与周官之制合也后人好以孟子驳周官否则强傅防之皆未及深考者也
　　大司徒所云公之地方五百里侯方四百里伯方三百里子方二百里男方百里其封疆也所云其食者半食者参之一食者四之一郑司农谓公侯等所食租税则田也如其説田之多者不过地之半今以三分去一之外皆为田则其説果不可从欤曰然三分去一见于王制见于汉书刑法志乃三代畿内外所通行食货志述魏李悝之言【悝言地方百里山泽邑居三分去一为田六百万亩】且在战国则井田未变此制亦未变岂周家方行井田而已纷更也若谓即食者而去其三之一则田且益寡何大其封疆如是而男更无以为国谓大其封疆以包附庸则附庸于诸侯非牧正帅长及有徳者未之轻锡而所锡亦在封疆之外【本康成注】故知公侯等之田必皆三分之二也然则经所云食者必从康成地贡轻重之説欤曰地贡者市美物以贡王室特食者之一耳食者则并留谷五等国以待王之用所包甚广【本东莱吕氏説详马氏通考田赋第三卷】凡王行及使于诸侯及诸侯见王使于王往来过邦及王所以救邦国之食皆在其中【详下卷】故不曰贡而曰食食读去声如孟子食人之食盖大司马上地食者参之二云云自地之可食者言此则自有其地者之食人言也三分去一之文周官何以无之曰此司空之事当见于冬官冬官亡故无文也
　　邦国之成之有加何以知之曰成者公侯伯以封下大夫子男以封卿者也【详下卷】及其有大功而加田亦法之常耳但成之旁加为方一里四分里之一者三十六较县益奇零尤必即便近之整地与之矣凡通不易一易再易之等固约为二夫当一夫矣而有或易或不易者介其间则若之何曰或易或不易者与全不易者皆一夫二十五亩而当一夫并一易再易者为六夫二十五亩而当三夫四其所并又二十五夫而当十二夫也一夫二十五亩而当一夫何也曰不易之地家百亩或易或不易之地家百五十亩通其等而约之则家百二十五亩也六夫二十五亩而当三夫较二夫当一夫之率畿内宜减十一万五千二百夫则公田宜减万二千八百夫曷为不计其所减而专用二当一之率也曰二当一乃槩以三等六百亩之整数折半通算便于例推故专用其率若公田所减在三十二万夫中仅去二十五之一于国家食用未甚赢缩且嵗种之夫数有时而増则公田亦不果减是可不计也
