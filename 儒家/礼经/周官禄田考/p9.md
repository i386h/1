<!-- { "loadSidebar": true } -->
　　庶人在官者人食五十亩何以知之曰庶人在官者食井井公田百亩通率二而当一则五十亩也五十亩不足以代耕则其家更食私田五十亩载师有官田注以为庶人在官者之家所受田半于农夫【其受田半农人者以半食于公田也载师注盖本古法特未及其义】是也亦转足征所食公田之止五十亩矣府史胥徒之所食其差若何曰小司徒论农夫所受田之等云上地家七人中地家六人下地家五人【七人六人五人各举所养中率下八人同】则是上上地家八人【上上地即不易之地周官地等名三而实四详中卷】府史胥徒之食盖适如地所养之等也与孟子王制以次农以下四等等庶邦府史胥徒之食亦同耳若府史胥徒之家而不止八人七人六人五人也何食乎曰此别有余子弟之田每人通受四十亩实二十亩也汉书食货志云士工商家受田五口乃当农夫一人五口谓余子弟盖士与工商别为业如府史胥徒之在官其食当亦如之家有丈夫成人亦受田半农夫【载师士田下当有工田其贾田则包商言之】其余子弟不得如成人故五口当一农夫各受田二十亩【夲载师注】则是府史胥徒之余子弟其受田当亦如士工商家也士工商之所食其差若何曰乡遂贤能之入国学而升司马者一谓之学士一谓之进士皆离农而未官类于府史则当食府史之食工商在官者类胥食当视胥不在官者其所获当亦近胥之入【富商大贾晚周乃有之如周官法固无其弊】管子云先王使农士工商四民交能易作终歳之利无道相过是以民作一而得均【见治国篇】谓此等也至公卿大夫元士之适子众子而为进士学士者食亦当如府史独其家不受私田以父之禄厚也【详见后】贤能之在乡遂也若之何曰在乡遂则士犹农也载芟之有依其士谓农夫之子弟甫田之烝我髦士【若王制所云选士尔雅释言云髦选也】即农夫也故必入国学升司马而士与农始判曰农夫自八人七人六人五人而外其余子弟当受田几何曰以士工商家余子弟推之亦二十亩也孟子则云余夫二十五亩也然则遂人之余夫其受田何以如夫也曰遂人之余夫谓余子弟之成家而至五人六人七人者【本王氏应电传】故受田如夫也孟子之余夫即余子弟与遂人殊食货志谓农家众男为余夫亦以口受田如比是误合二事为一也凡食公田百亩者实八十亩在官庶人与内外诸侯下士之食五十亩其亦减十亩之入乎曰苟减之则虽受私田而代耕仍有所不足矣况在官庶人食各有差而罪隷之家且不得受田乎此必皆全给五十亩之入不与禄多者同也罪隷为盗贼之男子其女子已入舂稾而所食亦五十亩乎曰罪隷岂无弟若子【司隷云帅其民盖包此弟子言】少则所食宜减多且宜增亦五十亩以中者通其率也官爵不见于经而推知其数者禄固定矣若郊自里宰以下野自酂长以下皆以无爵而无禄则若之何曰此与遂之邻长皆受田如农民而去其役赋则如庶人在官者也【士冠礼疏云府史胥徒皆去役赋补置之】盖乡大夫之征于国中其贵者贤者能者服公事者老者疾者皆舎而遂人遂师遂大夫于可任可施舎者皆辨之则六者之不征略如国中矣服公事者在官庶人也遂郊野无爵之官各任其职亦各其地之贤能为之宁不得与在官庶人比乎其役赋之去奚若曰凡治城郭涂巷沟渠转委积与防同师田行役令夫家出民徒备马牛车辇旗鼓兵器斧斤版筑之属【坊记疏谓车马牛兵器诸物皆国家所给误详方氏周官辨惑五析疑县师职及彤井田军赋説】以至其所而给徭役皆役赋也则无不去也惟县师稍人作民徒车辇之属当帅而至是为无爵之官之职非役也遂之邻长与郊之里宰野之酂长固无爵中之稍尊者而不与庶人在官者同禄何也曰在官者不得食其力在田者自不必代其耕且三者之官约四万人【遂邻长万五千人郊里宰千冇九十六人野酂长二万三千八百二十六人】苟皆给以庶人在官者之禄当去公田二万夫而他法用将有所不足【详见前】故不与同禄也
　　常禄之总数而上蒙员备位定之文何也曰不及摄者故曰员备不及试者故曰位定不及禄食之增减者故曰常禄考常禄之总数宜粗得其全且增减各数不可知故必即员备位定者而言也凡所增若赏地加赏田是凡所减则试者摄者之禄食也在官庶人亦有摄与试而减其食者乎曰士官事无摄【本孟子而淮南子主术训亦云古者士不兼官】则在官庶人亦如之盖上职要而下职详详则烦且难惟分任则不劳而有功且下之食微亦不患众给而财伤也若试在官之事而食减于在官者以进士试官之禄例推当亦有之也官之试与摄者禄果减乎曰司士以徳诏爵以功诏禄下士以上之禄也以能诏事以久奠食进士试为官之禄也夫试官降于正爵则其食不宜同且食必以久而奠则未乆不奠亦仍食府史之食耳是试官之禄减也夫子论管仲之家臣云官事不摄焉得俭则凡官之摄不皆俭乎俭不在禄之寡乎是摄官之禄减也若公卿大夫而封邑王子弟封邑而为公卿大夫则无庸别赋禄而总数复有所减此摄官之类亦不可稽者也
　　王自食二万有四百八十夫何以知之曰孟子王制言君十卿禄谓庶邦之君也差而上之王之三公食二千有四十八夫则王当食二万有四百八十夫矣公自食三百二十夫王自食不当三千二百夫乎曰否公之所自食十其卿之全禄也则王所自食当亦十其公之全禄矣公自食果十其卿之全禄乎曰王制百里之国卿食二百八十八人君食二千八百八十人固殷周畿内外通行之禄制而八十里之国当亦无殊也【八十里即畿内百里国之去加田者故禄制亦当如畿外百里国也详前后及中卷】以一夫食九人推之食二百八十八人当三十二夫食二千八百八十人当三百二十夫则三十二夫非一卿之全禄欤三百二十夫非一卿之全禄而君十之欤何以知后世子与王子弟之未官未封者妇官女给事王宫士庶子之食皆于王所自食中给也曰膳夫掌王之食饮膳羞以养王及后世子饎人共王及后之六食内宰防夫人以下之财用防内人之稍食宫伯行王宫士庶子之秩并在宫中而舎人掌平宫中之政分其财守则王子弟之未官未封者当亦该之故知皆于王所自食中给也然则宫正所比官府之众寡内宰所分居王内之人民皆给之稍食何以不列也曰宫正之众寡内宰之人民即庶人在官者其所食皆列于前矣王宫士庶子之食奚视曰视府史而家不受田与公卿以下子弟之为进士学士者同也妇官及王子弟之未官未封者即视其所视爵之食乎曰否否后世子与王同养于膳夫所谓王者以天下为家不容一家自为分异也【详订义陈君举讯】然则三夫人以下当统于后之养未官未封之王子弟当统于世子之养【本疏】其所食要无几耳女给事之食奚视曰此自外而入役宫中其非刑女有家者当视在官庶人也
　　考禄田而及他法用何也曰他法用亦出于公田其夫数与禄食为消长也他法用有几其夫数几何曰他法用自力役而外其在国中者舎人有賔客之簠簋之实车米筥米丧纪之饭米熬谷舂人有飨食之食米稾人有内外朝宂食者之食【析疑云谓之宂食者以其人自有廪禄因给事外内朝不暇自为食而官供之也】廪人有羣臣之赒赐其在国中及乡遂郊野者遗人有乡里之委积以恤民之囏阨门闗之委积以养老孤郊里之委积以待賔客野鄙之委积以待羁旅县都之委积以待凶荒有凡賔客防同师役道路之委积掌固有众庶守城郭沟池树渠之稍食凡此诸条非人数不定则为期无常其岁用夫数皆不若力役之可稽然要必以万计矣力役之所用几何曰小司徒之法上地家七人可任也者家三人中地家六人可任也者二家五人下地家五人可任也者家二人王畿受田者二百五十六万家通三等地之率俱二家任五人凡起徒役无过家一人实任二百五十六万人均人以歳之上下均力征丰年公旬用三日中年公旬用二日无年公旬用一日如康成破旬为均而通其率则每年役二日共役五百一十二万日人食米通上中下年之率日六升四合二日斗二升八合畿内二百五十六万人役五百一十二万日共食米三十二万七千六百八十斛以中地中年一夫入二百斛之数除之则用千六百三十八夫强所入也如近日方氏冬役三旬之説【析疑云十月纳禾稼日至而土功毕公私可用之期不过一月公旬用三日盖九日也】则丰年用九日中年六日无年三日通其率则每年役六日共役千五百三十六万日皆三康成之数其食米用田之凡视前数亦三之也凡起徒役唯田与追胥竭作追胥不可稽四时之田其用几何曰田不给食也小禽私之旣各有以自畀获者取左耳上复计功而赏之【州长遂师主田之赏罚】要足偿其劳矣故遗人颁委积廪人治粮食皆专在防同师役而不及田也田不给食其他果皆足以供乎曰三代之制国用也孟冬视民数歳杪视年之丰秏又以三十年之通制国用量入以为出其均节详审如此则禄食之外亦必各得其分夫安有一之不足也
　　王制谓天子之县内九十三国今不据以定王畿都邑之凡何也曰县内有七十里之国固殷制之不通于周者以是为据则妄矣
　　内诸侯之公田其王食与自食之数何以知之曰小司徒注云采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王公食王五百一十二夫非一都之公田欤孤卿食王百二十八夫非一县之公田欤大夫食王三十二夫非一甸之公田欤若公所自食则所谓君十卿禄也孤卿自食十其大夫大夫自食十其上士亦由公之十卿禄差之耳公孤卿大夫亦皆为君其采地亦皆为国乎曰都家之称君称国朝大夫有明文矣采地之食王皆四之一何也曰诸男之地封疆方百里其食者四之一公之地视诸男故税入于王亦视诸男孤卿大夫之入税于王又自公例推之则左传所谓卑而贡重者甸服【见昭十三年此甸服指畿内】是也其食王不及加田何也曰加田非采地之正无国征也其正者则八十里四十里二十里而足矣【详中卷】外诸侯之公田其王食与自食之数何以知之曰公之地方五百里其食者半故公田八万夫而王食四万夫也侯之地方四百里伯之地方三百里其食者皆参之一故公田五万一千二百夫者王食万七千有六十余夫公田二万八千八百夫者王食九千六百夫也子之地方二百里男之地方百里其食者皆四之一故公田万二千八百夫者王食三千二百夫公田三千二百夫者王食八百夫也若其所自食则皆所谓君十卿禄也孤卿大夫之采邑其入税于君几何曰亦如畿内之公孤卿大夫也
