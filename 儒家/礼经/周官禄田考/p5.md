<!-- { "loadSidebar": true } -->
　　附五沟异同说遂人云凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿匠人云匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川凡二篇五沟之法皆徧行畿内似异实同而自汉迄今注解未定彤沈潜反复有年乃能悉其防通而别为之说曰遂人夫间有遂匠人田首谓之遂夫间为畎水所入即田首本无异也若遂人十夫有沟匠人九夫为井井间谓之沟遂人百夫有洫匠人成间谓之洫为九百夫之地遂人千夫有浍匠人同间谓之浍为九万夫之地则地形有大小或且悬絶然即夫与寻尺互计三沟之所占要无不合也井九夫以沟加一夫则得十夫每九夫而间以沟其沟不占井间乎十井为通通九十夫以洫加十夫则得百夫【九十夫所加之十夫即并十井所各加之一夫地非有多寡因沟涂之大小而异其辞耳余皆仿此】九十夫于成为十之一每十之一而间以洫其洫不占成间乎成九百夫以浍加百夫则得千夫九百夫于同为百之一十成为终终九千夫则又以九百夫加百夫而得千夫者九也九千夫于同为十之一每百之一而间以浍焉每十之一而仍间以浍焉其浍不占同间乎故遂人之所有即匠人之所为特匠人多举其全体遂人多举其偏隅【所以或举偏或举隅者十百千万既层递而上文势即不得不然】而学者不察遂以为异法耳且井间广四尺之沟一沟长三百步六尺为歩三百步为千八百尺以四尺乘千八百尺得七千二百尺除以六尺得千二百尺千二百尺为二百步步百为亩畛如之共四亩亩百为夫是即九夫所加之一夫而占其二十五之一也其余则以为洫与涂之属焉成间广八尺之洫九洫长三千步九其广为七十二尺七十二尺为十二步以十二步乘三千步得三万六千步为亩三百六十为夫四而弱涂如之共七夫强是即每九十夫所各加之十夫而占其十之一弱也其余则以为浍与道之属焉同间广二寻之浍纵横各九【按畎纵者遂横畎横者遂纵遂与沟沟与洫亦如之惟浍则有纵有横而四达盖以川必环同而浍专注于川四逹则水之来往便利且都邑之封疆必环以沟以纵横之浍当之则四而皆广深而足为阻固也】各长三万步九其广为百四十四尺百四十四尺为二十四步以二十四步乘三万步得七十二万步为亩七千二百为夫七十二倍之为百四十四夫道如之共二百八十八夫是即每九百夫所各加之百夫而占其百之三强也其余则以为川与路焉然则匠人之所占俱遂人之所加而三沟之占地岂有殊哉至万夫有川则以川之属而加千夫于九千夫也【九千夫之地为川之属所占者不及二百夫乃加千夫而遂云万夫亦递举十百千万成数之文势然耳】乃匠人于川独不见其度数无从互计盖是固川之天成者若其人为者环一同受浍所达由浍而推之每一偏长当如浍亦三万步广当倍浍为四寻四寻为五步二尺以五步二尺乘三万步得十六万步为亩千六百为夫十六四之为六十四夫川与四同为界当各分其半半川为三十二夫川两旁有路当去邻界一而为之长如道广倍半川为六十四夫共九十六夫是即每九千夫所各加之千夫而占其百之一强也其余则以为浍与道已上者焉凡一同含十终去一终存九终九终含九十成九十成含九百通九百通含九千井九千井所各加之一夫并而为九百通所各加之十夫九百通所各加之十夫并而为九十成所各加之百夫九十成所各加之百夫并而为九终所各加之千夫数屡増而实不増总为九千此九千夫即所去之一终自沟畛至川路悉分布其间而占其十之二弱【沟畛占三百六十夫洫涂占六百四十八夫浍道与川路所占见上】余十之八而强则以为城郭宫室之属而所占亦无多其余若平土则更为田若山陵林麓川泽则可田者田之【按地官有山农泽农则山泽之地亦有为田者】否则因之至遂与径所占盖即一夫之地曰田首明不在田外也
　　山陵林麓川泽沟渎城郭宫室涂巷之一分其所占为井三十六万为夫三百二十四万较二分之田数何以赢百之四也曰古者制国税军赋皆因井田方百里为六千四百井方千里为六十四万井苟井数无阙则赋税亦无不足故有赢皆并入所去中也其所赢有过百之四者乎曰过百之四则井田数阙而不足以制赋税矣载师疏谓畿内山林多岂有二分土田盖地大或然地小者必不然也井田之数整则其形亦方平乎曰不方平田不可井然方平不尽如图康成已言之若截长补短以方其实俾分数悉均亦赖有步算诸法耳凡山林之属之所占可别而计之乎曰五沟五涂而去其径遂其所占为井万五千四百六十六为夫十三万九千二百【沟畛占三万六千夫洫涂占六万四千八百夫浍道占二万八千八百夫川路占九千六百夫】其余则皆沟涂外数者所占也【商子来民篇云地方百里者山陵处什一薮泽处什一谿谷流水处什一都邑蹊道处什一亦约数】沟涂之夫数何以知之曰以匠人之寻尺乘除而得也其法具五沟异同说矣城郭宫室之所占可推知乎曰可推者惟王之城郭与农夫之家耳王城郭之所占畿何曰匠人营国方九里为井八十一为夫七百二十九逸周书作雒篇云城方千六百二十丈【故以六为七今从大平御览居处部所引改正】按百八十丈为一里其丈数与里数正相符则镐京当亦然矣郭之大者曰郛【公羊春秋文十五年传云郛者何恢郭也注云城外大郭】作雒篇云郛方七十里【故以十为百则太大且下云郊甸方六百里不应郊甸俱在郛内今从后汉志注所引博物记改正御览引周书作七十二里】则为井四千九百为夫四万四千一百其下云南系洛水北因郏山则郛之大小盖因地势异于城之有定数故镐京之郛不可推也公卿大夫之城郭亦可推乎曰其所占夫数可推而采地无常城郭之总数不可推也其所占各几何曰由王之城递推之公城方七里侯伯城方五里子男城方三里三公之都视诸男城亦如之当为井九为夫八十一以差而下卿之城当方一里旁各加五分里之二【本左传隐元年中五之一疏定数】为井三为夫二十七强大夫之城当方一里为井一为夫九也郑祭仲之论都城云先王之制大都不过参国之一中五之一小九之一盖畿内外通行之【中都犹畿内小都小都犹畿内县也】郭所占皆无考以孟子国防三里之城七里之郭推之【国防于即墨旣云三里之城五里之郭而又云五里之城七里之郭明前五字为七之误后五字为三之误矣】则郭之夫数当四倍于城强也农家之所占畿何曰庐在田中勿庸计其在邑之宅家亦二亩半【本赵氏孟子注】受田者二百五十六万家当占地六万四千夫也
　　地之分不易一易再易也惟见于大司徒制都鄙之条今以防畿内及庶邦何也曰无大小中外而各有厚薄地力之常故小司徒之均土地遂人之辨野土大司马之以地制赋皆分上中下三等而通行畿内及庶邦不易即上地一易即中地再易即下地岂独为都鄙之制也其所均所辨所制果通行畿内及庶邦乎曰小司徒稽国中及四郊都鄙之夫家九比之数颁比法于六乡之大夫大比则受邦国之比要大司马布政于邦国都鄙皆兼畿内与庶邦则其均土地及以地制赋可知矣遂人治野达于畿所谓野者乃城郭外之通称【详上卷】则其辨野土之兼乡郊都鄙可知而庶邦遂人之所辨亦可知矣不易一易再易之为上中下地何以知之曰大司徒不易之地家百畮而遂人上地夫一廛田百畮莱五十畮一易之地家二百畮而中地夫一廛田百畮莱百畮再易之地家三百畮而下地夫一廛田百畮莱二百畮亩数同则其地宜无不同也不易之地家百亩较上地之家不少莱五十亩乎曰家止百亩则为上地之上者而终不易百又五十亩则仅为上地而或易或不易【三分百五十亩而嵗种其二休其一更三歳而徧盖每分连二歳不易至三歳乃易云】大司徒与遂人盖各有二等彼此相备故亩数不同而同也孟子王制皆言一夫耕百亩而无易不易之差何也曰孟子王制因代耕之禄而计五等农夫食人之多寡以为差故专言所耕不及地等而地等固寓其中也【此五等农夫所受田在周官为上地以上地家七人而此之中农亦食七人也由是例推则中农食八人而上食十人者为上上地中农食六人而下食四人者为中地中农食五人而中次食四人下食三人者为下地皆可知矣】通地之三等而约为二夫当一夫岂以其古法而辄用之乎曰非独以古法而用之盖二当一则去其夫数之半而所存皆歳种之田虽一易再易犹之不易而考禄可得其实也歳所种之夫数果皆准乎曰其数由通且约而得之安得皆准即间有准者亦不能无所增减盖人稠则力田者多每化瘠为沃而歳种屡増稀则反是也然歳种之中数固即此通且约者而存亦不准而准者矣
　　大都含四都而方八十里小都如一都而方四十里家邑如县而方二十里何以知之曰小司徒四甸为县四县为都注云百里之国凡四都五十里之国凡四县二十五里之国凡四甸按二十五里乃家邑之有加田者若四甸之正则方二十里也五十里乃小都之有加田者若四县之正则方四十里也百里乃大都之有加田者若四都之正则方八十里也至载师以家邑之田任稍地稍地如甸地之制则四甸为家邑而家邑亦如县地之县也以小都之田任县地则四县为小都而小都亦如畺地之都也以大都之田任畺地畺地制为都则以四都为大都而大都含四都也然则小司徒之县都与载师之都邑有异乎曰载师之都邑谓采地小司徒之县都谓凡土田封则为采地未封则为公邑也【本县士注】本注亦专指采地殆未审耳何以知稍地如甸地之制而畺地制为都也曰四邱为甸出车一乘而稍人掌令邱乘之政令稍二十同并郊甸凡三十六同而作雒篇谓郊甸中六百里以甸包稍则稍地之亦制为甸明矣大宰之九赋家削之外继以邦县邦县之外继以邦都邦县即县地邦都即畺地则畺地之制为都亦明矣何以知家邑亦四甸小都亦四县大都则四都也曰小司徒由县而都则都之下为县载师由家邑而小都则小都之下为家邑家邑之与县小都之与都其等皆同则其制亦同而大都之制亦可推知也已
　　制都邑之大小以地亦本载师及小师徒经注也而林氏椅据大司徒经谓家百亩家二百亩家三百亩皆计其室数以为都邑而都邑之大小初不系其地【见订义】何欤曰林误也大司徒云凡造都鄙制其地域而封沟之谓先量地定域也则都邑之大小正系其地下云以其室数制之乃即域内之室数以为县鄙之属使多寡与地邑相得【民寡则徙之入多则徙之出】非计其室数以制都邑也故仍从载师及小司徒云
