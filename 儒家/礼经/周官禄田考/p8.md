<!-- { "loadSidebar": true } -->
　　上公之孤食都卿食县下大夫食甸上士食邱中士食邑下士与庶人在官者食井何以知之曰凡命数同者禄亦同则命数殊者禄亦殊典命云公之孤四命其卿三命其大夫再命其士一命命各半于王国则其食当亦降于王国矣降止一等者以降二等则下士将不得禄也侯伯之卿大夫士食如公之国也何以知之曰典命称侯伯之卿大夫士其命数皆如公国则其禄亦皆如公国也士之一命上中下同乎曰中下士不命其禄秩专以爵等耳何以知中下士不命也曰卿三命半王之卿大夫再命半王之大夫其上士之命适半王之中士而中下士不得命矣且卿三命比王之上士大夫再命比王之中士则一命而比王之下士者必上士独也凡卿之食县下大夫之食甸有征乎曰左传卫免余云惟卿备百邑【见襄二十七年】郑志以为邑方二里【见坊记疏熊氏説熊以免余辞邑之言当据古法故如此释之杜氏解左传谓一乘之邑则据当时僭拟説误也】是百邑即方二十里之县也【若计其地则三分去一田止六十四邑若百邑皆田则是县之有加田者俱卿所食也】易讼卦邑三百戸郑注云小国之下大夫采地方一成其定税三百家【见坊记疏】小当作大【惠定宇云讼九二不克讼归而逋其邑人三百戸无眚郑以爻位二为大夫三百戸于采地为至薄苟自藏隐守至薄之禄而不敢与五为敌则无眚也但采地三百戸在大国诚至薄在小国未尝不厚小字恐大字之误】成去三之一即甸也有此二征而上下皆可无疑矣若未封者之食与己封者同亦如畿内耳【晋语叔向云大国之卿一旅之田上大夫一卒之田按彼卿之禄如此下大夫彼上大夫之禄如此上士盖一旅之田即一甸不易者一卒之田即一邱不易者也时虽多所变更犹有周官遗制】子男之卿食甸下大夫食邱上士食邑下士与庶人在官者食井何以知之曰子男无中士【详上卷】故上士降而食邑上士食邑则卿大夫之食之递降明矣大国次国卿大夫士之食旣降于王国一等而小国又降于大国次国一等何也曰子男之卿再命其大夫一命其士不命皆降大国次国一等故也此亦以命数之殊而殊其禄也王制云大国三卿皆命于天子次国三卿二卿命于天子一卿命于其君小国三卿一卿命于天子二卿命于其君又云次国之卿命于其君者如小国之卿如谓如其禄是即一国之卿而非命于天子者则其禄亦有降耶曰此次国指七十里之国则卿以命于其君而禄有降或亦夏殷旧法非周官制也王制又云制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄内史赞王制禄注全引其文亦皆夏殷旧法欤曰未可知也要其足注周官者惟卿四大夫禄与君十卿禄耳中士以上倍以为差在周官为差禄以四者之半或试官摄官致仕官之食有如是者【详见后】岂正爵之常禄乎下士与庶人在官者同百亩固周室庶邦所通行然不言公私各五十亩又不言王畿之下士加一等则亦疏矣在官庶人之食井庶邦不殊于王畿而庶邦下士之禄不殊其庶人在官者何也曰亦所谓礼穷则同也
　　庶邦孤卿大夫之加田其宰各以其爵而分食如王畿也可悉推而知乎曰宰者家之贵臣也丧服传谓之室老曲礼谓之家相【详丧服传注疏】在王畿公以卿为之孤卿以大夫为之大夫以上士为之由王畿例推而下则上公之孤之宰当卿卿之宰当大夫大夫之宰当上士侯伯之卿之宰当大夫大夫之宰当上士子男之卿之宰当上士矣有征乎曰论语称公叔文子之臣为大夫檀弓称陈子车之宰为家大夫明侯国之卿其家臣有大夫而大夫即其宰也【潘景昶云阳货为季氏宰而援大夫之礼自处亦以此】则余所推者宜亦无不得矣文子子车果皆为卿乎曰苟子车非卿而大夫其宰安得并称大夫至文子听衞国之政亦见檀弓焉有听国政而非卿者何以知上公之孤之宰非大夫而卿也曰上公之孤四命燕礼称孤为公盖如王之公王之公以卿为宰故知上公之孤亦以卿为宰而不与三命卿之宰同也王之公果以卿为宰乎曰左传有所谓王叔之宰者王卿士之大夫也【襄十年传云王叔之宰与伯舆之大夫坐狱于王庭按王叔伯舆皆王卿士宰即大夫大夫即宰互文也】卿以大夫为宰则公之宰卿而大夫之宰上士皆可知矣凡宰之人数各有几曰制事之谓宰【本白虎通】盖家止一人犹王之有冢宰诸侯之有执政也其宰之各分加田而食也如之何曰王之公之卿食甸则上公之孤之卿亦食甸矣王之孤卿之大夫食邱则上公侯伯之卿之大夫亦食邱矣王之大夫之上士食邑则上公侯伯之大夫之上士子男之卿之上士亦食邑矣子男之卿之宰亦上士而食邑何以知之曰以子男之卿再命与公侯伯之大夫同也
　　凡所食之取诸公田也将与之田而今自取乎抑收其谷而给之乎曰与之田而令自取惟封邑颁赏地为然其余则皆收其谷而给之廪人掌九谷之数【谷为米粟委积之通称】以待国之匪颁赒赐稍食仓人掌粟入之藏辨九谷之物以待邦用邦用即匪颁赒赐稍食之属匪颁中禄居大半【廪人注云匪颁谓遗人之职诸委积也大宰注云匪颁王所分赐羣臣也皆未尽其义】稍食则食之小者【广韵训稍为小盖本膳夫稍事注廪人之大者惟分颁则稍食其小者也注云稍食禄廪义未析】是藏米于廪藏粟于仓积委积于场以待分给也楚语观射父云天子之田九畡以食兆民王取经入焉以食万官【畡与垓通玉篇引风俗通云十千曰万十万曰亿十亿曰兆十兆曰经十经曰垓彤谓畿内之田实不及九畡取所入以食官实不止一经观射父皆约举大数言之耳详中卷】正谓是也稍食与禄有异乎曰校人等驭夫之禄宫中之稍食【方氏析疑云宫官字之误也】驭夫为中士下士官中则师圉府史以下易氏祓云当时一命以上谓之禄庶人在官者稍食而已【见订义司士职肜谓邦国都鄙之士多不命其称禄当即自下士以上又妇官之食不称禄而称财内人女宫皆称稍食略见内宰经内人女宫详上卷内宰经之内人实包女宫也】观宫正食官府之众寡内宰食王内之人民并称稍食则易氏之说诚然而疏以稍食为命士以上之禄之通称误矣谷之入由民有多寡歳有丰凶而数不得齐则其给若之何曰王之图国用也以民数而进退之仓人之待邦用也谷有余则藏之以待凶而颁之二者虽不专言禄而禄在其中是即给之之法也【墨子七患篇云一谷不收谓之馑二谷不收谓之旱三谷不收谓之凶四谷不收谓之餽五谷不收谓之饥歳馑则仕者大夫以下皆损禄五分之一旱则损五分之二凶则损五分之三餽则损五分之四饥则尽无禄禀食而已矣此盖周官凶年颁禄之遗制若丰年则于常禄外有赐也以民数而进退其禄盖亦如此】若谷土多化瘠为沃而公田以大增也将亦均所增以益官之禄乎曰否公田之大增由受田者之甚稠也受田者甚稠则郊野之官当亦大增而朝官且必有加彼其禄皆取给于所増之公田矣又何以益旧官之禄况旧官之禄已足也其给以嵗乎月乎曰宫正之防稍食宫伯之均秩皆以月终则给禄当亦然耳大宰注云禄若今月俸盖汉亦承周法也人给之乎给于其长乎曰王氏与之谓官长各受给而分之所属也【见订义舎人职】观舎人掌平宫中之政分其财守注以为计其用谷之数【按古者谷币货贿通谓之财此则专指谷也】分送宫正内宰使守而颁之则其他可例推矣谷之外有草木鸟兽布帛之给乎曰有其孰掌之曰委人敛凡畜聚之物而以县都之聚待颁赐所聚谓草木颁者分颁则草木之给掌于委人也大府受九赋九功货贿之入而以家削之赋待匪颁【此赋此匪颁专指货贿与在大宰九赋九式中主粟米者异详见彤周礼小疏】内府又受诸大府以待邦之大用所谓大用者分颁在其中【注以大用为朝觐之颁赐亦未备】贿者布帛【木大宰注】则布帛之给掌于大府内府也惟掌给鸟兽者无从考耳是三者殆非月给乎曰各以其时
