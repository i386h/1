<!-- { "loadSidebar": true } -->
　　家司马之上中下士在官庶人何以补也曰以序官家司马各使其臣以正于公司马之文移在都司马职后都司马职后家司马亦如之之文移在序官都司马后是家司马亦如之即谓每家上中下士府史胥徒如都司马之数矣盖此本与春官家宗人秋官家士二目同例而其简与职互错也【约周礼辑义家司马二条】总五官所存之爵数而五分取一以例冬官之有爵者乃不及地官之乡遂郊野官则所推得之冬官固大减于地官矣其遇大役而治民徒也亦足乎曰乡遂郊野官平时属司徒有大役令乡师遂人致于司空故乡师之职大役则帅民徒而至【包州长以下官郊公邑官亦包之】治其政令旣役则受州里之役要【此里字与司常异司常以县鄙对州里则县鄙为郊野州为乡而里为遂此以里对州而并属乡师则州为乡而里为郊盖郊以近乡属乡师也】以考司空之辟以逆其役事遂人之职起野役则令各帅其所治之民而至【兼县正以下官野公邑官亦包之】盖当役之时乡自州长以下遂及郊野自县正以下皆受法于司空以治民徒之役事是官属之在司徒犹在司空也故冬官虽大减于地官而足以治也
　　每都每山等官之人数不五分取一以例推冬官以悉并入大总数中何也曰得五官每数之一其人无几而无从考其人之凡则亦无从得其食之凡皆不足算也
　　凡内外诸侯之官其爵等人数何以定之曰大宰云乃施典于邦国而建其牧立其监设其参傅其伍陈其殷置其辅注云监谓公侯伯子男各监一国参谓卿三人伍谓大夫五人殷谓众士王制诸侯上士二十七人【此下注引其中士下士各居其上之三分二句以元文本不相属故去之于诸侯独计上士者犹于天子独计元士盖卑中下士而不之及耳】辅府史庶人在官者此外诸侯官爵等人数之大略也何以知上公之一孤也曰典命云公之孤四命注以为九命上公得置孤卿一人也何以知子男之无中士也曰春秋公羊传云古者上士下士【见襄十一年】明中士非周官初制也若子男而有中士则田禄不皆以四为差【详下卷】而国亦不足于用矣公羊所云乃通指诸侯今独归之子男何也曰惟子男不当有中士耳谓公侯伯而亦无中士传之误也大宰又云乃施则于都鄙而建其长立其两设其伍陈其殷置其辅注云长谓公卿大夫王子弟食采邑者两谓两卿疏以大夫降于卿不合有两卿五大夫岂知卿降于公而亦不容有乎故惟在公则两为卿五为大夫殷为上士若在卿则两为大夫五为上士殷为下士在大夫则两为上士五为下士盖爵之等从其长而递降爵之数从其等而递减也春秋左传谓周公举蔡仲以为已卿士【见定四年】瑕禽为王卿士伯舆之大夫【见襄十年】是公之两为卿卿之两为大夫皆有明征而其下可例推矣公卿大夫之无中士何也曰公之都小于男国男无中士则公可知而卿大夫不愈可知乎
　　公卿大夫之县鄙所以定其数者何曰公之都八十里受田者万六千三百八十四家【详中卷余并同】以万五千家为六县中含三十鄙余千三百八十四家以为二鄙余三百八十四家当亦为一鄙并二鄙当亦为一县故七县三十三鄙卿之都四十里受田者四千有九十六家以二千五百家为一县中含五鄙余千五百九十六家以为三鄙余九十六家并三鄙当亦为一县故二县八鄙大夫之邑二十里受田者千有二十四家以千家为二鄙而奇零附之盖亦并计其家之中数而定也其以上士为县正下士为鄙师皆如男国【男以上下士为县正鄙师说见后】所谓礼穷则同耳公之都而加为百里也其亦有乡遂乎曰在畿内而为乡遂则嫌于有其国且上拟天子也大司徒施教法于邦国都鄙下连令比闾族党州乡之法似都鄙亦有乡何也曰既名都鄙安得有乡特使仿州党以下之法教民耳有乡者自在邦国也然则大宗伯颁祀于邦国都家乡邑注云都家之乡邑非欤曰此乡邑谓乡遂公邑【析疑亦云】固与邦国都家并列也
　　三等国乡遂之官爵略仿王畿其乡遂之数何以定之曰凡遂之数与乡同乡之数与军同盖乡遂俱万二千五百家乡在郊内为正遂在郊外为副而军则万二千五百人天子六乡故为六军则大国三军知其三乡次国二军知其二乡小国一军知其一乡矣六乡者六遂则三乡者三遂二乡者二遂一乡者一遂矣费誓云鲁人三郊三遂疏以三郊为三乡鲁次国而三乡三遂何也曰诸侯地沃民众盖亦得为三乡三遂以就大国之列然侯与伯同七命同食者三之一则二乡二遂乃其常观春秋书襄公十二年作三军则伯禽之后襄公之前尝为二军其时固二乡二遂也王畿之乡遂比长里宰以下士而大国次国乃无爵何也曰降王畿一等也王制云诸侯之上大夫卿下大夫上士中士下士凡五等是其国不设中大夫故州长遂大夫知竝以下大夫为之递降而下则下士适当为闾胥酂长矣小国之闾胥酂长何以知非下士也曰小国无中大夫且无中士则下士适当为族师鄙师耳盖又降大国次国一等也
　　大国次国之野皆中士为县正下士为鄙师何以知之曰野在遂外降于遂一等遂之县正鄙师以上中士则野之县正鄙师以中下士明矣小国之野上士为县正下士为鄙师不于遂嫌乎曰小国之野其鄙师亦掌五百家政令义无不以下士者而中士本无则县正亦不得不以上士矣
　　王畿之郊有县鄙之官而三等国之郊无之何也曰郊之为县鄙者皆乡之余地也康成注聘礼云周制天子畿内千里逺郊百里以此差之逺郊上公五十里侯伯三十里子男十里近郊各半之夫面各百里者方二百里面各五十里者方百里面各三十里者方六十里面各十里者方二十里其方二十里者无论若方百里方六十里而三分去一受田者家二百亩则方百里者止二万五千六百家方六十里者止九千二百一十六家皆制其乡而不足安得县鄙故知无县鄙之官也然使方百里之郊为不易之地而受田者家百亩则当五万一千二百家制三乡讫尚足制鄙二十七县五而上士为县正者五人中士为鄙师者二十七人此亦不可不知也何以知大国之郊而设官则上士为县正中士为鄙师也曰国无中大夫则遂之县正鄙师适当以上中士而在野者降一等郊尊于野而等于遂则其宫之爵亦等于遂也大国之郊之等于遂何以知之曰地虽大减于王畿而官之爵等亦减焉则取公田之入给其禄尚足以供他用不必降郊于遂以更降其官之爵也

　　周官禄田考卷上
　　钦定四库全书
　　周官禄田考卷中
　　吴江沈彤撰
　　公田数
　　制王畿及畿内外国邑之地皆主于田田有公有私私田民所受公田则禄所自出也故考周官及内外诸侯官之禄者更必尽知公田之约数王畿地方千里为方百里者百山陵林麓川泽沟渎城郭宫室涂巷三分去一为田六十四万井为夫五百七十六万有不易有一易有再易一易者二而当一再易者三而当一通三等而约之为二百八十八万夫受田者二百五十六万家公田三十二万夫若畿内都邑以下之地大都含四都方八十里为方十里者六十四三分去一为田四千有九十六井为夫三万六千八百六十四通其等为万八千四百三十二夫受田者万六千三百八十四家公田二千有四十八夫小都如一都方四十里为方十里者十六三分去一为田千有二十四井为夫九千二百一十六通其等为四千六百有八夫受田者四千有九十六家公田五百一十二夫家邑如县方二十里为方十里者四三分去一为田二百五十六井为夫二千三百有四通其等为千一百五十二夫受田者千有二十四家公田百二十八夫若大都旁各加十里为方十里者三十六【所加兼四旁及四隅法本康成小司徒注下并同】则方百里方百里曰同小都旁各加五里为方五里者三十六则方五十里家邑旁各加二里半为方二里半者三十六则方二十五里其所加皆曰加田如都邑之法而无国征地之曰成者皆方十里为方一里者百其三分去一者以其二为甸其去不及一者甸之外或为邱或为邑或为不井之田甸各方八里为田六十四井为夫五百七十六通其等皆二百八十八夫受田者二百五十六家公田三十二夫邱各方四里为田十六井为夫百四十四通其等皆七十二夫受田者六十四家公田八夫邑各方二里为田四井为夫三十六通其等皆十八夫受田者十六家公田二夫井各方一里为田九夫为亩九百通其等皆四百五十亩受田者四家公田五十亩若畿外邦国之地上公方五百里为方百里者二十五三分去一为田十六万井为夫百四十四万通其等为七十二万夫受田者六十四万家公田八万夫侯方四百里为方百里者十六三分去一为田十万二千四百井为夫九十二万一千六百通其等为四十六万有八百夫受田者四十万九千六百家公田五万一千二百夫伯方三百里为方百里者九三分去一为田五万七千六百井为夫五十一万八千四百通其等为二十五万九千二百夫受田者二十三万有四百家公田二万八千八百夫子方二百里为方百里者四三分去一为田二万五千六百井为夫二十三万有四百通其等为十一万五千二百家受田者十万二千四百家公田万二千八百夫男方百里为方十里者百三分去一为田六千四百井为夫五万七千六百通其等为二万八千八百夫受田者二万五千六百家公田三千二百夫其都邑以下之公田法与数悉如畿内惟成亦有加云凡通不易一易再易之等而约其夫数皆以二当一其地具三等者即界内而通之不具三等者并界外以通之凡公田一夫去二十畆为庐舎实八十亩
　　王畿地方千里三分去一其井数夫数与康成载师注不合何也曰载师注计夫而不计井故方千里为九百万夫去其三之一为六百万夫今计井而后计夫则方千里而去其三之一止六十四万井夫亦止五百七十六万矣康成从王制今从汉书刑法志所以从汉书者以公田出于井也康成小司徒注亦计井而后计夫岂有异于汉书也曰汉书浑言畿内庶邦之井制未必不兼乡遂公邑小司徒注则以井为专在都鄙也井不专在都鄙欤曰然小司徒大比六乡四郊之吏而攷夫屋司马法夫三为屋屋三为井【见小司徒注】屋在乡郊则井可知乡郊有屋井则遂与公邑可知且六十四井为甸而甸师所掌之王借在南郊【祭统云天子亲耕于南郊以共齐盛】孟子亦云乡田同井则乡郊之制井益明矣故康成分十夫有沟百夫有洫千夫有浍为乡遂田不井之法匠人井间之沟成间之洫同间之浍为都鄙井田之法亦非也盖二法无殊通行畿内与乡遂郊野之制井相成云
