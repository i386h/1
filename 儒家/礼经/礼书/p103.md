<!-- { "loadSidebar": true } -->
　　旌【王画日月象天明也诸侯画交龙一象其升朝一象其下复也孤卿不画言奉王之政教而已大夫杂帛言以先王正道佐职也师都六乡六遂大夫也画熊虎者乡遂出车赋象其守猛莫敢犯也州里县鄙乡遂之官互言之鸟隼象其勇防也虵象其扞难辟害也道车象路也王以朝夕燕出入斿车水路也王以田以鄙全羽析羽五色象其文徳也大阅王乘戎路建大常玉路金路不出也】皆画其象焉官府各象其事州里各象其名家各象其号【事名号者徽识所以题别众臣植之于位朝各就焉三者旌旗之细也画画云气也异于在国军事之饰】凡祭祀各建其旗【王祭祀之车则玉路】防同賔客亦如之凡军事建旌旗及致民置旗之甸亦如之凡射共获旌考工记龙旂九斿以象大火也【交龙为旂诸侯之所建也大火苍龙宿之心其属有尾尾乃九星】鸟旟七斿以象鹑火也【鸟隼为旟州里之所建鹑火朱鸟宿之栁其属有星星乃七星】熊旗六斿以象伐也【熊虎为旗师都之所建伐属白虎宿与参连体而六星】虵四斿以象营室也【龟虵为旐县鄙之所建营室武宿与东璧连体而四星】弧旌枉矢以象弧也【觐礼曰侯氏载龙旂弧韣则旌旗之属皆有弧也弧以矢縿之幅有衣谓之韣又为设矢象弧星有矢也妖星有枉矢者蛇行有毛目此云枉矢葢画也】夏采以乘车建绥复于四郊【谓有虞氏之旂夏后氏之緌则旌旂有是绥者当作緌緌以旄牛尾为之缀于幢上所谓注旄于干首者王祀四郊乘玉路建太常今以之复去其旒异之于生亦因先王有徒緌者】大司徒大军旅大田役以旗致万民【旗画熊虎者也】乡师凡四时之田以旗物辨乡邑而治其政令【司徒致众庶者以熊虎之旗此又以之明为司徒攷之大夫致众当以鸟隼之旟陈之以旗物以表正其行列】遂人若起野役以遂之大旗致之【遂之大旗熊虎】山虞及弊田植虞旗于中致禽而珥焉【山虞有旗以其主山得画熊虎】泽虞及弊田植虞旌以属禽【泽虞有旌以其主泽泽鸟所集故得注析羽】肆师表粢盛告洁【表谓徽识正义曰于六粢之上皆为徽识小旌书其黍稷之名以表之】典命上公九命其车旗衣服皆以九为节侯伯七命皆以七为节子男五命皆以五为节王之三公八命其卿六命其大夫四命及其出封皆加一等其车旗衣服亦如之公之孤四命其卿三命其大夫再命其士一命侯伯之卿大夫士亦如之子男之卿再命其大夫一命其士不命其车旗衣服各眡其命之数巾车玉路建太常十有二斿以祀【太常九旗之画日月者正幅为縿斿则属焉】金路建大旂以賔同姓以封【画交龙者】象路建大赤以朝异姓以封【大赤通帛】革路建大白以即戎以封四卫【大白商之旗犹周大赤葢象正色也】木路建大麾以田以封蕃国【大麾不在九旗中以正色言之则黒夏后氏所建】大司马中春教振旅司马以旗致民中夏教茇舍辨号名之用帅以门名县鄙各以其名家以号名乡以州名野以邑名百官各象其事以辨军之夜事【凡要名号徽识所以相别正义曰即上注旌旗之细皆缀于膊上】中秋教治兵王载大常诸侯载旂军吏载旗师都载旜乡遂载物郊野载旐百官载旟各书其事与其号焉【凡旌旗有军众者画异物无者帛而已书当为画事也号也皆画以云气乎】中冬教大阅司马建旗于后表之中羣吏以旗物鼓铎镯铙各帅其民而致质明弊旗诛后至者以旌为左右和之门旗居卒间以分地节服氏祭祀朝觐衮冕六人维王之太常【维之以缕玉旌十二斿两两以缕缀连旁三人持之礼天子旌曳地】诸侯则四人田仆令获者植旌【以告获也】行人上公建常九斿侯伯建常七斿子男建常五斿曲礼曰武车緌旌【緌舒垂之】徳车结旌前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅【青青雀水鸟鸢鸣则将风鸿取飞有行列】行前朱鸟而后武左青龙而右白虎招摇在上急缮其怒【以此四兽为军陈象天也画招摇于旌旗上】檀弓曰铭明旌也以死者为不可别已故以其旗识之孔子之丧公西赤为识焉设崇商也绸练设旐夏也【崇崇牙旌旗饰也绸练以练绸旌之杠此旌葬乘车所建也旌之旒缁布广充幅长寻曰旐尔雅説素锦绸杠】明堂位曰鲁君孟春乘大路载弧韣旂十有二旒日月之章祀帝于郊【弧旌旗所以张幅也】又曰有虞氏之旂夏后氏之绥商之大白周之大赤【绥当为緌有虞氏当言緌夏后氏当言旂緌谓注旄牛尾于扛首所谓大麾书曰武王秉白旄以麾】又曰有虞氏之緌夏后氏之绸练商之崇牙周之璧翣【夏绸其扛以练为之旒商又刻缯为重牙以饰其侧亦饰弥多汤以武受命以牙为饰也】大传曰殊徽号【徽号旌旗之名】乐记曰龙旂九旒天子之旌也所以赠诸侯也杂记曰诸侯死于道以其绥复【绥当为緌緌谓旌旗之旄也去其旒而用之异于生也】诗干旄曰孑孑干旄【注旌于干首大夫之旃也】孑孑干旟【鸟隼为旟】孑孑干旌【析羽为旌】出车曰设此旐矣建彼旄矣【虵曰旐旄干旄笺云设旐者属之于干旄而建之戎车】彼旟旐斯胡不斾斾【鸟隼曰旟斾斾旒垂貌】出车彭彭旂旐央央【交龙为旂央央鲜明也】六月曰织文鸟章白斾央央【鸟章错革鸟为章也白斾继旐者也央央鲜明貌笺云织徽织也鸟章鸟隼之文章将帅以下衣皆着焉】车攻曰建旐设旄搏兽于敖萧萧马鸣悠悠斾旌采芑曰方叔涖止旂旐央央无羊曰牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱采菽曰君子来朝言观其旂其旂淠淠鸾声嘒嘒桑柔曰四牡骙骙旟旐有翩韩奕曰王锡韩侯淑旂绥章【交龙为旂绥大绥也】载见曰龙旂阳阳和铃央央泮水曰鲁侯戾止言观其旂其旂茷茷閟宫曰龙旂承祀六辔耳耳鸟龙旂十乘大糦是承尔雅曰素锦绸杠【以白地锦韬旗之竿】纁帛縿【纁帛绛也縿众旒所着】素陞龙于縿【画白龙于縿令上向】练旒九【练绛练也】饰以组【用綦组饰旒之邉也】维以缕【用朱缕维连持之不欲令曵地周礼曰衮冕六人维王之大常是也】缁广充幅长寻曰旐【帛全幅长八尺】继旐曰斾【帛绩旐末为燕尾者义见诗】注旄首曰旌【载旄于竿头如今之幢亦有旒】有铃曰旂【县铃于竿头画交龙于旒】错革鸟曰旟【此谓合剥鸟皮毛置之竿头即礼记云载鸿及鸣鸢】因章曰旃【以帛练为旒因其文章不复画之周礼云通帛为旃】国语吴王陈士卒百人以为彻行十行一嬖大夫建旌提鼓挟经秉枹十旌一将军载常建鼓挟经秉枹万人以为方阵皆白裳白旂素甲白羽之矰望之如荼王亲秉载白旗以中陈而立左军亦如之皆赤裳赤旟丹甲朱羽之矰望之如火右军亦如之皆裳旗黑甲鸟羽之矰望之如墨绥【明堂位曰有虞氏之绥郑注谓绥注旄牛尾于杠首葢方是时未有旒縿杠旗竿饰以朱】
　　释名曰旗期也言与众期于下明堂位曰有虞氏之绥夏后氏之绸练商之崇牙则其制有自矣司常日月为常交龙为旂熊虎为旗鸟隼为旟虵为旐全羽为旞析羽为旌则其等有辨矣然熊虎为旗而九旗亦谓之旗经传凡言旌旗是也日月为常而诸侯之旂亦谓之常行人公侯伯子男建常是也交龙为旂天子之常亦谓之旂觐礼天子载大旂是也析羽为旌天子至大夫士之旂亦谓之旌乐记龙旂天子之旌乡射旌各以其物是也尔雅曰素锦绸杠纁帛縿素陞龙于縿练旒九饰以组维以缕葢揭旗以枉绸杠以锦正幅为縿属縿为旒旒亦曰斾縿以纁则旒綪矣左传曰綪茷是也升龙素则降龙青矣曲礼曰左青龙是也葢青阳也素隂也阳在上而降隂在下而升交泰之道也觐礼曰天子载大旂升龙降龙周礼曰交龙为旂又曰诸侯建旂则天子诸侯之旂龙章一也司马法谓旗章夏以日月上明商以虎上威周以龙上文先儒谓诸侯画交龙一象其升朝一象其下复然商颂曰龙旂十乘则商不闻其以虎也天子之旂亦升龙降龙不象其升朝下复也先儒又谓天子之旌高九仞【仞尺】诸侯七仞大夫五仞士三仞死者以尺易仞天下九尺诸侯七尺大夫五尺士三尺射礼无物则翿旌杠三仞士丧礼无铭则缁铭而杠三尺其説葢有所受也旧图杠首为龙首衔结绶及铃葢承唐制然欤
　　太常【周礼日月为常又曰建太常十有二斿】
　　周礼司常日月为常巾车王乘玉路建大常十有二斿以祀觐礼天子乘龙载大旂象日月升龙降龙郊特牲曰旂十有二旒龙章而设日月象天也鲁颂与明堂位言鲁用天子之礼亦曰龙旂承祀旂十有二旒日月之章左传曰三辰旂旗昭其明也然则常有三辰升龙降龙设崇牙备弧矢【弧以张縿也郑氏谓崇牙者为重牙以饰旒之侧】饰之以旄垂之以铃人臣有功则书于其上考工记曰弧旌枉矢以象弧【郑氏曰画枉矢恐不然也】明堂位曰乘大路载弧韣觐礼侯氏载龙旂弧韣左传曰锡鸾和铃尔雅曰有铃曰旂书曰厥有成绩纪于太常司勲凡有功者铭书于王之太常观此则太常之制可知矣太常不特祀天而已至于拜日礼月祀方明礼四渎礼山川秋治兵冬大阅皆载焉祀方明遂会诸侯则所防之旂与朝之大赤异矣治兵大阅然后田则治兵大阅之旂与田之大麾异矣郑氏谓春夏之田用大麾秋冬建太常王之自将建大常不自将建大白然则治兵非即戎也治兵大阅未即田也孰谓行师而不建大白田而不建大麾乎然常之三辰则日月北斗而已与衣服之画星辰不同观曲礼曰招摇在上穆天子传称天子葬盛姬建日月七星葢旗以指物则所画者不过北斗耳汉郊祀歌曰招摇灵旗则后世旗亦画北斗也国朝防要建隆中将郊祀陶谷建议取天文角摄提列星之象作摄提旗及北斗旗二十八宿旗十二辰旗龙墀十三旗五方神旗五方鳯旗四渎旗时有贡黄鹦鹉白兔及驯象自来又作金鹦鹉玉兔驯象旗太祖又诏别造大黄龙负图旗一黄龙负图旗一大神旗六日旗一月旗一君王万岁旗一天下太平旗一师子旗二金鸾旗一金鳯旂一五龙旗五凡二十一旗皆有架南郊用之其制与古异矣
　　旂
　　司常交龙为旂诸侯建旂巾车建大旂以賔同姓以封觐礼侯载龙旂弧韣考工记曰龙旂九斿以象大火乐记曰龙旂九旒天子之旌也诗曰龙旂阳阳龙旂承祀龙旂十乘淑旂绥章左传曰分鲁公以大路大旂史记曰龙旂九旒所以养信也尔雅曰素陞龙于縿练旒九又曰有铃曰旂先儒以为王之大常曵地诸侯之旂齐轸卿大夫齐较士齐肩观大常之旒使人维之则曵地可知矣旒多者曵地旒少者至于齐肩侯伯建常七斿子男五斿而均于齐轸以其皆君故也春秋之时楚令尹为王旌以田芉尹无宇断之齐栾高伐虎门公使王黑以灵姑鉟率告请断三尺而用之以其不可与君同制则诸侯齐轸可知矣【家语曰铃旗缤纷下蟠于地后汉志龙旂九斿以齐轸熊旗五仞以齐肩虵四仞以齐首】

　　礼书卷一百三十一
　　钦定四库全书
　　礼书卷一百三十二
　　宋　陈祥道　换

<经部,礼类,通礼之属,礼书,卷一百三十二>

　　旗【熊虎为旗】
