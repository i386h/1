<!-- { "loadSidebar": true } -->
　　司常熊虎为旗师都建旗大司马军吏载旗考工记熊旗六斿以象伐【郑氏曰伐属白虎宿与参连体而六星故六斿】然九旗亦旗犹王侯皆谓之侯五沟皆谓之沟五涂皆谓之涂八法皆谓之法也周礼言旗言大旗言旗物言旌旗言旗鼔则旗与大旗云者熊虎之旗也旗物旌旗旗鼓云者有非熊虎之旗也故乡邑以旗物及田之前期致民则以司徒之大旗鄼长之作民以鼓遂之起野役致民则以遂之大旗然则熊虎之旗岂卑者所得而有耶致民则以旗既至则弊之故司常曰致民置旗弊之大司马曰质眀弊旗诛后至者葢设而致之使之一于所视至而弊之使之一于所聴也旗之所用不特军旅田猎野役之事而已凡祭祀各建军旅防同宾客亦如之盖众之所视聴各建以一之也而田猎有虞人有虞旗有虞旌何也山虞掌山林之政令山林者兽之所集故有虞旗以致禽泽虞掌国泽之政令泽者禽之所集故有虞旌以属禽熊虎之旗葢皆六斿先儒以为遂大夫四命四斿卿大夫六命六斿不可考也其杠之长短则有差矣郑氏曰山虞之旗其仞数则短是也先王之于旗分之采物而礼意存焉后世秦于四时各有所旂【月令春青旂夏赤旂中央黄秋白冬黒】郑有蝥弧晋有螽旗以至吴王之建肥胡武之灵旃田蚡之曲旃后汉之云防皆一时之观美而已岂古制哉
　　旟【鸟隼为旟】
　　司常曰鸟隼为旟尔雅曰错革鸟曰旟【朱雀与隼】辀人曰鸟旟七斿以象鹑火然司常之大阅州里建旟司马之兵百官载旟何也军法行前朱鸟后武左青龙右白虎招摇在上急缮其怒则诸侯载交龙之旂于左军吏载熊虎之旗于右百官载鸟隼之旟于前郊野载龟虵之旐于后王载太常于其中而加髙焉此所谓招摇在上也然则州里建旟者州里之常百官载旟者一时之事军国之容固不同耳干旄曰孑子干旗盖州里之臣也太常而下五旗皆画则旟画鸟隼信矣郭璞释尔雅谓旟剥鸟皮毛置之竿头即礼记载鸿及鸣鸢其説非是也
　　旐【龟虵为旐】
　　司常虵为旐考工记虵四斿以象营室尔雅曰缁广充幅长寻曰旐司常又曰县鄙建旐大司马曰郊野载旐葢田役军旅王之事也虽命数不同而同于四斿其所辨异者有名号存焉先儒谓县正四斿鄙师三斿其説无据诗曰孑子干旄孑子干旟孑子干旌又曰设此旐矣建彼旄矣又曰建旐设旄尔雅曰注干首曰旄注旄首曰旌孟子曰羽旄之美左传范宣子假羽旄于齐而弗归齐人始贰【襄十四年】晋人假羽旄于郑【定四年】眀日斾之贾公彦曰太常而下干首皆有旄羽葢干首注以旄旄首注以旌则羽毛所以为旗饰也旗皆有羽旄而全羽之旞析羽之旌又为旗焉此所以道车斿车之所载泽虞之所建与夫饰旗者异矣书曰右建白旄以麾乐师小舞有旄舞旄人掌教散舞旄舞传曰葛天氏之乐三人操牛尾捉足而歌八阕尔雅曰旄谓之藣山海有兽如牛四节有旄此旄牛也荀卿曰西海则有文旄班固地里志秦西近卭莋有旄西方之产也其尾可以饰旗亦可以饰舞
　　旜【郑氏曰通帛为大赤従周正色孤卿不画言奉王之政教而已】
　　物【郑氏曰杂帛者以帛素饰其侧白殷之正色大夫士杂帛言以先王正道佐职也】
　　司常通帛为旜杂帛为物尔雅因章曰旃左氏曰亡大斾之左旃又曰分康叔以少帛綪茷旃旌葢旃大赤也物少帛也旃为大饰故孤卿建之物为少帛故士建之【左传旜而鼓杜氏曰旃也】尔雅曰缁广充幅长寻为旐是旗旟而上其色赤而不缁其幅长而不特寻也旜物之斿经无其説周礼典命自上公至士其车旗各眡其命之数而行人上公建常九斿侯伯七斿子男五斿皆以命数为节然即王之孤卿六命大夫四命公侯伯之孤四命卿三命大夫再命士一命子男之卿再命其大夫一命旜物之斿葢亦称是与旂旗旟旐之斿有常数者异也先儒以为旜物斾如燕尾此不可考聘礼卿载旜礼也既夕士载旜摄也

　　礼书卷一百三十二
　　钦定四库全书
　　礼书卷一百三十三
　　宋　陈祥道　撰

<经部,礼类,通礼之属,礼书,卷一百三十三>

　　司常中冬大阅
　　王太常
　　诸侯旂
　　孤卿旜
　　大夫士物
　　师都旗【师都师帅也郑氏云乡遂大夫】
　　州里【州里州所里也尔雅曰里邑也郑氏云州长里宰】
　　县鄙旐

　　司马中秋治兵
　　王太常
　　诸侯旂
　　军吏旗
　　师都旜【师都师帅也郑氏云遂大夫】
　　乡遂物【乡大夫遂大夫也郑氏云乡大夫】
　　郊野旐【郊野县师也郑氏云州长县正】
　　百官旟
　　司常国之大阅王建太常诸侯建旂孤卿建旜大夫士建物师都建旗州里建旟县鄙建旐司马中秋治兵王载太常诸侯载旂军吏载旗师都载旜乡遂载物郊野载旐百官载旟何也大阅军实而已治兵则军法在焉师都所以治徒役者也军吏所以将卒伍者也大阅以治徒役为主故有师都而无军吏治兵以将卒伍为主亦有治徒役者也故有军吏又有师都大阅师都之所建治兵军吏之所载皆熊虎之旗则大阅所以威众者师都也治兵所以威众者军吏也二者葢皆孤卿为之故其序在州里乡遂之上谓之吏则任以事也谓之师则帅其众也谓之都则自采邑言之也乡师出田法于州里州长攷州里之治则州里州所里也县师掌邦国都鄙稍甸郊里之地域若有军旅防同田役之戒则受法于司马以作其众庶防其车人之卒伍以嵗时徴野之贡赋则郊野县师也大阅有师都而乡遂乃乡遂大夫也百官军中之百官也礼曰羔豚而祭百官皆足孟子曰百官以事舜于畎畆之中凡此所谓百官者非卿大夫也治兵之百官葢亦如此郑氏以大阅之师都为乡遂大夫以治兵之师都为遂大夫以乡遂为乡大夫以郊野为州长县正以州里为州长与里宰以百官为卿大夫然以师都为乡遂大夫又以为遂大夫是离师都而二之也乡遂则乡大夫与遂大夫也以乡遂为乡大夫是合乡遂而一之也有乡遂则州县在所统矣孰谓郊野乃州长县正乎鄙五百家然后为一旅而有旐孰谓里宰有所建乎使其有所建其可逾于县鄙之旐而建旟乎军行卿大夫不为将师则守国而已孰谓百官乃卿大夫乎
　　旞【郑氏曰全羽析羽皆五采系于旞旌之上所谓注旄于干首】
　　旌
　　司常全羽为旞析羽为旌道车载旞斿车载旌道车象路也斿车木路也象路建大赤以朝木路建大麾以田而有旞旌者葢朝则建大赤燕出入则载旞田则建大麾鄙则载旌旞旌皆注旄而旄与羽又注于旗则羽可以饰旗又可以为旗也书曰羽畎夏翟考工记钟氏染羽以朱湛丹秫三月而炽之淳而渍之葢古人于羽固用其自然者也不足则染以充之夏采言建绥眀堂位言有虞氏之绥于官言夏采于旗言建绥则所谓绥者旌旞而已复于四郊岂非其燕出入之地欤郑氏释眀堂位曰有虞氏当言绥夏后氏当言旂于义或然其以绥为大麾则与夏采不合龙旜【乡射记曰君射于竟则龙旜郑氏曰画龙旜尚文章也通帛为旜】
　　翿旌【白羽与朱羽糅以鸿脰韬杠上二寻】
　　乡射礼君国中射则皮树中以翿旌获白羽与朱羽糅于郊则闾中以旌获于竟则虎中龙旜大夫兕中以其物获士以翿旌获又曰旌各以其物无物则以白羽与朱羽糅杠长三仞以鸿脰韬上二寻郑氏谓此翿旌也不命之士无物然则君于国中燕射也于郊大射也于竟宾射也翿旌之羽白与朱而已不若旌之备文旌之备文不若龙旃之备徳故与羣臣燕射则以翿旌择士而大射则以旌于隣国君射则以龙旃龙旃盖亦绛帛为之先儒以为斾如燕尾今姑存之诗曰值其鹭翿毛氏曰值持也顔师古曰立之而舞然春秋传曰舞师题以旌夏则鹭翿葢若今大乐二工执之以引舞者也值者遭之也诗曰左执翿周礼乡师葬则执纛治役尔雅曰翿纛翳也郭璞曰翿葆幅也则纛可以引舞可以习射亦可以治役也士射之获与君同岂非顺而摭者欤

　　礼书卷一百三十三
　　钦定四库全书
　　礼书卷一百三十四
　　宋　陈祥道　撰

<经部,礼类,通礼之属,礼书,卷一百三十四>
<经部,礼类,通礼之属,礼书,卷一百三十四>
<经部,礼类,通礼之属,礼书,卷一百三十四>
　　青旌【郑氏曰青青雀水鸟鸢鸣则将风鸿取飞有行列也虎取其有威勇也貔貅亦挚兽也】鸣鸢
　　飞鸿
　　虎皮
　　貔貅
　　挈壶【挈辔挈畚附】
　　礼记曰前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅考之周礼挈壶氏掌挈壶以令军井挈辔以令舎挈畚以令粮春秋传曰前茅虑无兵法行则持五旍沟坑揭黄衢路揭白水润揭黒林木揭青野火揭赤此水载青旌尘载鸣鸢车骑载飞鸿士载虎皮挚载貔貅之意也葢青雀习水者也鸢知风者也飞鸿则有列虎皮则有威貔貅则有猛皆各象其所见然也先儒谓青雀鸣鸢飞鸿皆画于旌而载之虎皮貔貅或举其皮或画其状葢礼无眀説故两存之书曰如熊如罴如虎如貔诗曰献其貔皮尔雅曰貔白狐其子豰【大卜】字林曰貔豹属郭璞曰一名执夷虎豹之属陆机疏曰貔似虎或曰似熊辽东人谓之白熊则白熊白狐执夷皆貔之异名
　　徽织【郑氏曰徽织旌旗之细缀于膊上今城门仆射所被及亭长着绛衣皆其旧象】
　　周官司常国之大阅賛司马颁旗物王建太常诸侯建旂孤卿建旜大夫建物师都建旗州里建旟县鄙建旐道车载旞斿车载旌皆画其象焉官府各象其事州里各象其名家各象其号大司马中夏教茇舎辨号名之用帅以门名县鄙各以其名家以号名乡以州名野以邑名百官各象其事以辨军之夜事司马中秋教治兵辨旗物之用王载太常诸侯载旂军吏载旗师都载旜乡遂载物郊野载旐百官载旟各书其事与其号焉【事名号者徽织所以题别众臣树之于位朝各就焉徽织之书则云某某之事某某之名某某之号今大阅礼象而为之兵凶事若有死事者亦当以相别也】诗曰织文鸟章白斾央央【织徽织也鸟章鸟隼之文章将帅以下衣皆着焉】记曰殊徽号左传曰徽者公徒也【昭二十一年】
　　九旗之物既画号名事之象而又书以述之画之则略书之则详司常于大阅颁旗物则言画大司马于治兵辨旗物之用则言书者颁旗物建以阅之而已辨旗物则载而用焉此治兵大阅之别也兵法夜战多火鼓昼战多旌旗是昼之相视者以象夜之相闻者以声故旗物有龙虎鸟之文所以待昼事有号名事所以待夜事也诗曰元戎十乗以先启行织文鸟章白斾央央郑氏以周礼之号名诗之织文鸟章皆为徽织谓徽织旌旗之细若铭旌然在朝则植之于位在军则衣之于身然觐礼诸侯各就其斾而立司常凡祭祀各建其旗防同宾客亦如之则朝觐所建无旌旗之细者也传曰扬徽者公徒也説文卒从衣士卒之衣固有旌旗之细者为之题识然非九旗之号名事也司常辨九旗之名物各有属此建旗者之属非衣徽也郑氏以九旗之号名事与九旗之名物各有属皆为衣徽其説误矣昔晋攻狄叔虎被羽先登克之【国语】汉光武击青犊贾复亦被羽先登败之然则后世之被羽盖古衣徽之遗制尔韦昭以被羽为系飞鸟于背若今负眊是也章懐太子以被羽为执旌旗误矣
