<!-- { "loadSidebar": true } -->
　　冕服之作尚矣书称舜曰予欲观古人之象作服日月星辰山龙华虫作绘宗彞藻火粉米黼黻絺绣则黼黻而上象服也象服有冕礼记曰有虞氏皇而祭夏后氏收而祭殷人冔而祭周人冕而祭则皇收而下皆冕也孔子称禹致美乎黼冕书称伊尹以冕服奉嗣王诗称商之孙子常服黼冔则夏商服章葢与古同矣古之服章十有二而日月星辰山龙华虫绘于衣宗彝藻火粉米黼黻绣于裳则星五星也辰十二次也【郑氏释大宗伯保章氏皆谓星五纬辰十二次】华虫雉也宗彞虎彝蜼彝也粉米粉其米也黼白黒文也黻黒青文也葢日月星辰在天成象者也山龙华虫虎蜼藻火粉米黼黻在地成形者也在天成象者道之运乎上在地成形者道之散乎下道固始终于东北故山龙而降始山终黻莫不有序何则山居东北冬春交也龙春也华虫夏也虎秋也蜼冬也周而复始则藻春也火夏也粉米中央也黼秋冬交也黻冬春交也龙与华虫阳之阳也故绘而在衣虎与蜼阳之隂也故绣而在裳然则古者合三辰以在服备十二章以则天数故章与四时相顺后世判三辰以在旗而服止九章以法阳数故章与四时相变郑康成谓周服九章登龙于山升火于宗彝以尊其神明理或然也观周礼称衮冕礼记称天子龙衮又曰龙衮卷以祭上服言龙衮而不言山则升龙于山可知也司服五章之服则毳冕毳毛物毛物虎蜼也五章言毳冕而不言藻则升火于宗彞可知也升春物于冬春交之上升夏物于春之前则章与四时相变可知也礼记曰王被衮以象天则龙行天之物变化不测天道之象也康成释礼记谓被衮有日月星辰与司服之説不同是自惑也左传臧僖伯曰三辰旂旗昭其明也火龙黼黻昭其文也子大叔曰为九文六采五章以奉五色夫僖伯言服止于火龙大叔言色止于九文则周之衮服止于九章而无日月星辰明矣诗曰衮及黼又曰衮赤舄康成谓凡冕服皆衣纁裳特荀卿谓天子袾裷衣冕诸侯裷衣冕考之于礼王之五冕皆冕朱里王之始冠冠丹组缨聘礼释币纁束昏礼纳币亦纁束聘礼之簋被纁里昏礼之笲缁被纁里方相氏衣朱裳铭物亦缁工頳末则缁所以体道丹黄所以象事体道者常在上象事者常在下故易称垂衣裳以取乾坤天地黄而纁赤黄色则六服皆衣纁裳矣荀卿天子袾裷之説岂其所传者异耶荀卿又曰天子山冕诸侯冠葢山冕即衮冕也衮冕自登龙言之也山冕本山龙言之也考工记曰火以圜山以章水以龙尔雅释丘曰上正章丘释山曰上正章山礼记曰龙卷然则火圜山上正而龙卷曲矣周礼交龙为旂觐礼天子载大旂升龙降龙衣章之饰葢亦如此则龙之一升一降乃不为亢君徳之象也司服公之服自衮冕而下如王之服则公衮亦有升龙矣康成改章为獐谓天子有升龙降龙公衮无升龙误也司尊彝有鸡彞鸟彞斝彝黄彝虎彝蜼彝明堂位曰鸡彝夏后氏之尊也斝彝商尊也黄目周尊也则虎彝蜼彝为有虞以前之彝可知矣先儒谓华非虫粉非米宗彝有山龙华虫之饰而服无宗彝之文山龙至华虫尊者在上藻火至黼黻尊者在下皆臆论也五色备为绣葛之精者为絺孔頴达申安国之传谓古者尚质絺纁而绣之以为祭服后代无用絺者此説是也康成读絺为薾岂非溺于后代以疑古欤史记亦曰舜被絺衣鼓琴
　　大裘而冕【冕十二旒旒十二玉前后各用玉　百四十有四缫玉五采】
　　周礼司裘掌为大裘以共王祀天之服【郑同农云大裘黒羔裘服以祀天示质止义曰以其祭天地之服故以大言之非谓裘礼侈大则义同于大射也四时祀天皆共之不限六天之大小直言祀天祭地之礼与天同则昆仑神州用大裘可知】司服祀昊天上帝则大裘而冕祀五帝亦如之弁师掌王之五冕皆冕朱里延纽【冕服有六而言五冕者大裘之冕葢无旒不聨数也】节服氏郊祀裘冕二人执戈送逆尸从车【裘冕者亦从尸服也裘大裘凡尸服卒者之上服】礼记玉藻曰唯君有黼裘以誓省大裘非古也【僣天子也天子祭上帝则大裘而冕省当为狝国君有黼裘誓狝田之礼时大夫犹有大裘】礼不盛服不充故大裘不裼乘路车不式家语曰大裘以黼之既至泰坛王脱裘服衮以临燔柴着大裘象天郑志大裘之上又有衣梁五经博士陆玮等大裘之制宜以黒缯为之其制式如裘其裳以纁皆无文绣冕则无旒隋始诏虞世基等宪章古制定舆乘服合八等按周礼大裘之冕无旒其服羔裘也凖礼图以羔正黒者为之取同色缯以为领袖其裳用纁而无章饰绛韈赤舄祀圆丘感帝封禅五郊明堂雩祀皆服之今文大裘冕无旒冕广八寸长一尺六寸深青表纁里金饰玉簮导以组为缨色如其绶裘以黒羔皮为之黒领褾缘朱裳
　　周官司裘掌为大裘以共王祀天之服司服祀昊天工帝则服大裘而冕祀五帝亦如之享先王则衮冕礼记曰郊之祭王被衮以象天戴冕藻十有二旒则天数也郑司农曰大裘黒羔裘服以祀天示质也然则合周官礼记而言之王之祀天内服大裘外被龙衮龙衮所以袭大裘也记曰裘之裼也见美也服之袭也充美也礼不盛服不克故大裘不裼则袭衮可知也议者以司裘言大裘祀天而不及衮司服言大裘而冕祀昊天上帝在衮冕之上又节服氏衮冕六人维王之太常裘冕二人执戈送逆尸是衮冕与裘冕不同谓之大裘而冕则不加衮矣是不知先王祀天以冬至之日为正而裘又服之本也故取大裘以名之犹之朝服缁衣羔裘而诗独称羔裘如濡羔裘豹袪羔裘逍遥燕服端蜡服黄衣皆狐裘而诗独称狐裘以朝狐裘蒙茸狐裘黄黄则裘之上未甞无衣也裘之上未甞无衣而衣之下有不用裘故屦人曰凡四时之祭祀以宜服之则凡春夏秋之祀不必服裘所以适时之宜而已【月令孟冬天子始裘然则先儒谓服大裘以祭地示亦非】由是观之衮冕以维太常者不必有裘裘冕以送逆尸者必有衣也记曰尸袭而不裼送逆尸者象之【郑氏曰裘冕后尸服】则裘冕加衮又可知也古者犬羊之裘不裼必袭之也表裘不入公门必裼之也是裘有裼之而不袭有袭之而不裼未有表之而不裼袭者则徒服大裘而无袭非礼意也语曰防裘长则凡行礼之裘短矣果徒服大裘而加长焉其与防裘奚异哉【亵衣带下尺明衣长下膝则凡祭祀之裘葢与明衣齐】郑志谓大裘之上又有衣此尤无据也礼记唯君黼裘以誓省大裘非古也则戒誓省眡用黼裘而后世服大裘焉故记者讥之家语谓大裘黼文以象天王至泰坛脱裘服衮张融又易之以为王至泰坛脱衮服裘葢王肃托孔子以信其説张融疑王肃以变其论然记曰郊之日王皮弁以聴祭报则前祭未甞服大裘也又大裘无文与黼不同二者之説误矣【裘以大名之犹所谓大羹大圭取其质也】夫先王祀天有文以示外心之勤有质以示内心之敬故因丘扫地陶匏藁秸防鼏椫杓素杓素车之类此因其自然以示内心之敬者也执镇圭缫借五采五就旂龙章而设日月四圭有邸八变之音黄钟大吕之钧此致其文饰以示外心之勤者也然则内服大裘以因其自然外被龙衮戴冕藻以致其文饰不以内心废外心不以自然废文饰然后事天之礼尽矣不特此也以神事之则有五齐以人养焉则有三酒致敬不坛而有坛焉礼曰泰坛祭天是也至质不裸而有鬯焉大宗伯凡祀大神享大鬼祭大示涖玉鬯礼记曰亲耕粢盛秬鬯以事上帝是也孰谓祀天之礼一于无文哉
　　衮冕【冕十二旒旒十二玉前后各用玉百四十有四缫玉五采】
　　弁师掌王之五冕皆冕朱里延纽五采缫十有二就皆五采玉十有二玉笄朱纮诸侯之缫斿九就瑉玉三采其余如王之事缫斿皆就玉瑱玉笄郑氏谓缫不言皆有不皆者则衮冕十二斿鷩冕九斿毳冕七斿希冕五斿冕三斿观弁师于王言冕之表里延纽而不及玉瑱于诸侯言玉瑱而不及冕之表里延纽于王言缫不言斿于诸侯言缫斿不言玉数【止言瑉玉三采】言缫斿皆就而不言采数【公之五冕皆三采】言玉笄而不言纮是皆约辞以互发之则五采缫十有二就不言皆者其斿如康成之説信矣春秋传曰上物不过十二郊特牲曰戴冕璪十有二旒则天数也玉藻曰天子玉藻十有二旒龙卷以祭是王之衮冕十有二旒也典命曰上公以九为节则上公之衮冕九旒九玉也弁师言缫十有二就以见斿亦十有二言缫斿九就以见斿与玉亦九于玉举衮冕于诸侯举上公之冕皆指其盛者言之也孔子曰麻冕礼也记曰玉藻前后邃延汉孙叔通之冕制版广八寸而长倍之后方前圜后仰前俛则版质而麻饰之上为延下朱为里约之以武设之以纽贯之以笄固之以纮五采玉则朱白苍黄也【皇氏沈氏谓五采玉依饰射侯之次从上而下初以朱次白次苍次黄次五采玉贯偏周而复始其二采者先朱次白次苍二色者先朱从緑】玉十有二则毎玉间以寸也其朱方圜俛仰如此【先儒谓前低寸】而辨物之徳应物之事不变之体无方之用莫不该存乎其间命之曰冕者礼为应物而设故也然服饰于下隂也故司服之服六冕饰于上阳也故弁师之冕五而已犹王后之服六而追师之首饰三而已【副编次】则大裘衮衣同冕犹三翟同副也康成谓大裘无衮其冕无旒于经无据玉藻曰龙卷以祭其文在朝日聴朔之上则祭昊天五帝先王之类皆以玉藻龙卷此又与郊特牲象天则天数之説合矣葢先王祭服其内明衣加以中衣其中绣黼丹朱然后加裘衮焉则大裘之所着见者领而已衮服衣纁裳而九章则龙也山也华虫也火也宗彝也绘于衣藻也粉米也黼也黻也绣于裳前后邃延则前十二旒其玉百四十有四后十二旒玉亦百四十有四【郑氏曰旒十有二前后邃延者言皆出冕前后而坐也释名口冕上纁下前后垂珠有文饰也】其韨朱韨其带素带朱里朱绿终辟执镇圭搢大圭【朝诸侯则执瑁圭】佩白玉而组绶赤舄
　　鷩冕【九旒旒十三玉共玉二百一十六缫玉五采】
　　鷩冕七章鷩雉也雉之为物五色备而成章故曰夏翟亦曰华虫犹中国谓之夏亦谓之华也司服又谓之鷩者别其名也考工记曰鸟兽虵鸟而类于兽虵者指其文也【郑氏曰华虫之毛鳞有文采】鷩冕以祀先公飨射然先公尊矣所服止于此者非卑之于先王以为祭则各以其服授尸尸服如是而王服衮以临之非所以为敬故弗敢也其制亦五采缫十有二就五采玉十有二前后皆九斿共玉二百一十六衣纁裳绘于衣者华虫火宗彝也绣于裳者藻粉米黼黻也绂带圭佩绶舄与衮冕同然则飨射亦以鷩冕者王朝觐诸侯以衮冕故飨与賔射以鷩冕祭祀以衮冕故大射亦以鷩冕以飨与賔射杀于朝觐而大射杀于祭祀故也燕射于寝则皮弁而已贾公彦于賔射服皮弁燕射服朝服然郑氏释司服谓鷩冕飨射者飨食賔客与诸侯射则賔射不以皮弁矣又皮弁即王之朝服耳离而二之其説误也左传曰五雉为五工正尔雅有鸬诸雉鷮雉鳪【音卜】雉鷩雉秩秩海雉鸐山雉雗【汗】雉鵫雉翚雉鹞雉南方曰【俦】东方曰鶅北方曰鵗西方曰鷷而衣章之所取者特鷩与翚鹞耳以其文尤着故也











　　礼书巻一
　　钦定四库全书
　　礼书卷二
　　宋　陈祥道　撰













<经部,礼类,通礼之属,礼书,卷二>
　　毳冕【七旒旒十二玉共玉百六十八缫玉五采】
