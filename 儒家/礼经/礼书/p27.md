<!-- { "loadSidebar": true } -->
　　阳生于子故日之行也自北而西厯南而东冬至在牵牛春分在娄夏至在东井秋分在角月令正月在营室二月在奎三月在胃四月在毕五月在东井六月在栁七月在翼八月在角九月在房十月在尾十一月在斗十二月在婺女则娄井角以三仲月中言之也斗以仲冬月本言之也其余或举月本或举月末不必皆月中也日遡于天故新春则见南夏则见东秋则见北冬则见西仲春日中星鸟则昏之时井鬼在午栁星张在已轸翼在辰仲夏日永星火则角亢在午氐房星在已尾箕在辰仲秋宵中星虚则奎娄在午胃昴毕在巳觜参在辰仲冬日短星昴则斗牛在午女虚危在已室壁在辰月令正月昏参中旦尾中二月昏弧中旦建星中三月昏星中旦牛中四月昏翼中旦女中五月昏亢中旦危中六月昏火中旦奎中七月昏建星中旦毕中八月昏牛中旦觜中九月昏虚中旦栁中十月昏危中旦七星中十一月昏壁中旦轸中十二月昏娄中旦氐中盖书之所言皆昏星也火房心也书于仲夏举房心而月令举亢书于仲秋举虚而月令举牛书于仲冬举昴而月令举壁则书之中星常在后而月令中星常在前盖月令举月本书举月中也考之汉志正月节昏毕中旦尾中正月中昏参中旦箕中二月节昏井中旦斗中二月中昏鬼中旦斗中三月节昏星中旦斗中三月中昏张中旦牵牛中四月节昏翼中旦婺女中四月中昏角中旦危中五月节昏亢中旦危中五月中昏氐中旦室中六月节昏火中旦奎中六月中昏尾中旦娄中七月节昏箕中旦胃中七月中昏斗中旦毕中八月节昏斗中旦参中八月中昏牵牛中旦井中九月节昏女中旦鬼中九月中昏虚中旦星中十月节昏危中旦张中十月中昏室中旦翼中十一月节昏壁中旦轸中十一月中昏奎中旦亢中十二月节昏娄中旦氐中十二月中昏胃中旦心中月令于四月五月十二月昏旦举节气之星于八月昏旦举中气之星于十月昏举节气之星于正月六月十月旦举节气之星于正月八月九月昏举中气之星于三月七月旦举中气之星或举朔气或举中气犹书于七星或举其名或举其次皆互见也昔王孝通诘傅仁均推步之法谓日短星昴以正仲冬七宿毕见举中宿言而仁均専守昴中不亦谬乎又月令冬昏东壁中眀昴中非为常准若尧时昏昴昏中差至东壁然则尧前七千余载冬至昏翼中日应在东井井极北去人最近故暑斗极南去人最逺故寒寒暑易位必不然也然则圣人南面视四星之中者岂徒然哉凡以授民时秩民事而已书传曰主春者张昏中可以种谷主夏者火昏中可以种黍主秋者虚昏中可以种麦主冬者昴昏中可以收敛不特是也龙见而雩火流而授衣天根见而成梁水昏正而栽日至而毕则凡所以奉天顺人莫不视乎此也
　　月令二十四气
　　刘歆三统厯正月立春节雨水中二月惊蛰节春分中三月谷雨节清眀中四月立夏节小满中五月芒种节夏至中六月小暑节大暑中七月立秋节处暑中八月白露节秋分中九月寒露节霜降中十月立冬节小雪中十一月大雪节冬至中十二月小寒节大寒中然月令孟春蛰虫始振而非二月仲春始雨水而非正月仲夏小暑至而非六月孟秋白露降而非八月者郑氏释月令谓夏小正正月启蛰汉始以启蛰为正月中然则刘歆以惊蛰在二月盖谓蛰虫正月始惊二月大惊故移惊蛰于二月也其他与月令不同者盖月令或原其始或要其终其实记时而已非必如厯之详也考诸传记五日为候二候为气六气为时四时为嵗嵗之气二十有四而候七十有二然则一月之内六侯二气朔气常在前中气常在后朔气在晦则后月闰中气在朔则前月闰朔气有入前月而中气常在是月中数周则为嵗朔数周则为年是年不必具四时而嵗必具十二月也二十四气播于十二月之中一气十有五度则二十四气三百六十度其余五度四分度之一度分为三十二则五度为百六十四分度之一又为八分总百六十八分布于二十四气之中而气得七分中朔大小不齐则气有十六日者有十五日七分者是以三十三月巳后中气有晦不置闰则中气入后月矣
　　挈壶漏刻之图
　　正月【节昼四十八六分　　夜五十一四分中昼五十八分　　　夜四十九二分】
　　二月【节昼五十三三分　　夜四十六七分中昼五十五八分　　夜四十四二分】
　　三月【节昼五十八三分　　夜四十七分中昼六十五分　　　夜三十九五分】
　　四月【节昼六十三四分　　夜三十七六分中昼六十三九分　　夜三十六一分】
　　五月【节昼六十四九分　　夜三十五一分中昼六十三　　　　夜三十五】
　　六月【节昼六十四七分　　夜三十五三分中昼六十三八分　　夜三十六二分】
　　七月【节昼六十二三分　　夜三十七七分中昼六十二分　　　夜三十九八分】
　　八月【节昼五十七八分　　夜四十二二分中昼五十五二分　　夜四十四八分】
　　九月【节昼五十二六分　　夜四十七四分中昼五十三分　　　夜四十九七分】
　　十月【节昼四十八二分　　夜五十一八分中昼四十六七分　　夜五十三三分】
　　十一月【节昼四十五五分　夜五十四五分中昼四十五　　　夜五十五】
　　十二月【节昼四十五八分　夜五十四二分中昼四十六八分　夜五十三二分】
　　壶箭
　　周礼挈壶氏下士六人掌挈壶以令军井凡军事县壶以序聚凡丧县壶以代哭者皆以水火守之分以日夜【以火守壶者夜则视刻数也分以日夜者异昼夜刻也漏之箭昼夜共百刻冬夏之间有长短焉太史立成法有四十八箭挈壶谓结之于竿首挈挈然也】及冬以火爨鼎水而沸之而沃之【正义曰郑谓太史立成法有四十八箭者此据汉法而言则以器盛四十八箭箭各百刻以壶盛水悬于箭上节而下之水淹一刻四十八箭者取倍二十四气也】鸡人大祭祀夜嘑旦以嘂百官【夜夜漏未尽鸡鸣时也呼旦以警起百官使夙兴】凡国事为期则告之时齐诗东方未眀刺无节也朝廷兴居无节号令不时挈壶氏不能掌其职也【正义曰置箭壶内刻以为节而浮之水上今水漏而刻下以记昼夜昏眀之数也】梁漏刻经云漏刻之作盖肇于皇帝之日宣乎夏商之代浑天仪制曰以铜为器再叠差置实以清水下各开孔以玉虬吐漏水入两壶右为夜左为昼殷防漏刻法曰为器三重圆皆径尺差立于方舆之上为金龙口吐水转注之其铸金为司辰具衣冠以两手执箭李兰刻漏法曰以铜为渇乌以引器中水以银龙口中吐之
　　周天之星二十有八而星之辰有十二辰之度三十有奇十二辰之度三百六十五有奇星辰循天而左旋日月五星遡天而右转日阳也舒而迟故朞而周月隂也蹙以速故一月而周日月会于辰则为月十有二防则为嵗嵗三百有六旬有六日而日有长短参差不齐先王于是刻箭沃漏以揆之此挈壶氏所以设也盖日之行也斗建寅则出乙而渐北斗建午则出艮而渐南渐北则春既分而昼加长渐南则秋既分而昼加短长短不过百刻而已故昼长六十刻夜短四十刻昼短四十刻夜长六十刻然天之昼夜以日之出入为分人之昼夜以天之昏眀为节眀常先于日出昏常后于日入则日出之前二刻半为眀日入之后二刻半为昏损夜五刻以裨于昼故夏至昼六十五刻夜三十五刻冬至昼四十五刻夜五十五刻二分之昼五十五刻夜四十五刻自春分以至夏至昼所増者九刻有半自夏至以至秋分所减者亦然自秋分至于冬至昼所减者十刻有半自冬至以至春分所加者亦然挈壶之法盖为箭四十八以候二十四气大率七日大半而易一箭孔颖达谓浮箭壶内以出刻为准贾公彦谓漏水壶内以没刻为度盖各述其所闻而已虽浮没不同大槩一也浑仪制曰铸金铜人为胥徒居壶之左右以左手握箭右手指刻以别早晚则出刻之説与此合欤挈壶氏曰凡军事悬壶以序聚凡丧县壶以代哭者皆以水火守之分以昼夜及冬则以火爨鼎水而沸之而沃之则以火爨鼎使之不凝以火守壶使之不差施之于军事所以严警守施之于丧事所以严凶哀以至朝廷朝夕之礼亦常以是为节焉然春官鸡人凡国事为期则告之时而齐诗特罪挈壶氏者盖天子备官挈壶掌漏鸡人告之诸侯则掌漏告时一于挈壶氏而已

　　礼书卷三十五
　　钦定四库全书
　　礼书卷三十六
　　宋　陈祥道　撰

<经部,礼类,通礼之属,礼书,卷三十六>
<经部,礼类,通礼之属,礼书,卷三十六>
<经部,礼类,通礼之属,礼书,卷三十六>

　　璿玑
　　玉衡
　　书曰在璿玑玉衡以齐七政易曰观乎天文以察时变周礼冯相氏掌十有二嵗十有二月十有二辰十日二十有八星之位辨其叙事以防天位保章氏掌天星以志星辰日月之变动以观天下之迁辨其吉凶以星土辨九州之地所封封域皆有分星以观妖祥匠人建国夜考之极星然则周之察侯盖亦不过璿玑玉衡之法而巳礼无眀证不可考也荀卿曰璇玉瑶珠説文曰璿美玉也孔颖达曰以璿为玑以玉为衡玑为运转衡为横箫悬珠以象天而以衡窥之汉谓之浑天仪是也蔡邕谓衡长八尺孔径一寸言天体者有三家一曰周髀二曰宣夜三曰浑天宣夜有其名而无説周髀有其术而无验惟浑天为近之后世候壶铜仪则其法也杨雄云或问浑天曰落下闳营之鲜于妄人度之耿中丞象之防防乎莫之能违问天曰葢哉应难未防也説者以葢天为周髀则雄于二者特取浑天而已古之论周髀者谓天地中高外下北极所临为天地中日月周行于旁日近为昼日逺为夜论浑天者谓地居中而天周焉日在地上为昼在地下为夜是以后汉张衡郑康成陆绩吴之王藩晋之姜岌葛洪江南皮延宗钱乐之徒皆祖浑天而传之葢其眡精祲察灾祥有足验焉故也
　　测景
　　东表【景夕多风】　西表【景朝多隂】　南表【景短多暑】
　　北表【景长多寒】　中表【尺有五寸】
　　土圭【尺有五寸】
　　周官大司徒曰以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中玉人曰土圭尺有五寸以致日以土地冯相氏曰冬夏致日春秋致月以辨四时之序匠人曰昼防诸日景郑康成曰昼漏半而置土圭表隂阳审其南北景短于土圭谓之日南则地于日为近南也景长于土圭谓之日北则地于日为近北也东于土圭谓之日东则地于日为近东也西于土圭谓之日西则地于日为近西也如是则寒暑隂风偏而不和是未得其所求凡日景于地千里而差一寸又曰景尺有五寸者南戴日下万五千里地与星辰四游升降于三万之中是以半之而得地之中郑司农曰夏至之日立八尺之表其景适与土圭等谓之地中今頴川阳城地为然传曰冬至日置八神树八尺之表日中视其景如度者嵗美人和晷不如度者嵗恶人伪神读如引八引者树于地四维四中引绳以正之晷进则水晷退则旱进尺二寸则月食退尺二寸则日食
