<!-- { "loadSidebar": true } -->
　　周礼司服凡兵事韦弁服【韦弁以韎韦为弁又以为衣裳春秋传曰晋郤至衣韎韦之跗注是也今时五伯缇衣古兵服之遗色】弁师诸侯及孤卿大夫之冕韦弁皮弁弁绖各以其等为之而掌其禁令【韦弁皮弁则诸侯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采】聘礼君使卿韦弁归饔饩【变皮弁服韦弁敬也其服葢韎布以为衣而素裳】夕夫人使下大夫韦弁归礼荀子曰士韦弁士冠礼爵弁服纁裳纯衣缁带韎韐【此君与祭之服杂记曰士弁而祭于公爵弁者冕之次其色赤而微黒如爵头然或谓之緅其布三十升】皮弁笄爵弁笄缁组纮纁边同箧爵弁皮弁缁布冠各一匴昏礼主人爵弁纁裳缁袘书曰二人雀弁执惠立于毕门之内【爵韦弁】礼记檀弓天子之哭诸侯也爵弁绖防衣杂记大夫冕而祭于公弁而祭于已士弁而祭于公冠而祭于已【弁爵弁也冠冠也祭于公助君祭也大夫爵弁而祭于已唯孤尔】士弁而亲迎然则士弁而祭于已可也子羔之袭也皮弁一爵弁一公袭爵弁二成庙则衅之其礼祝宗人宰夫雍人皆爵弁纯衣丧大记复士以爵弁后汉舆服志爵弁一名冕广八寸长尺二寸如爵形前小后大缯其上似爵头色有收特笄所谓夏收商冔者也弁师诸侯及孤卿大夫之冕韦弁皮弁弁绖各以其等为之司服凡兵事韦弁服聘礼君使卿韦弁归饔饩郑氏释周礼谓以韎韦为衣裳春秋传曰晋郤至衣韎韦之跗注是也释聘礼谓韎布以为衣而素裳既曰韎韦为衣又曰韎布为衣既曰韎韦为裳又曰素裳葢以军国之容不同故也然贾服之徒谓韎韦之跗注者袴属于足跗也袴属于足跗则非衣也诗于兵服曰制彼裳衣与子同袍与子同裳载是常服春秋传曰袀服振振则兵事上下同服矣详不可知也或曰周礼有韦弁无爵弁书与冠礼礼记有爵弁无韦弁士之服止于爵弁而荀卿曰士韦弁孔安国曰雀韦弁也刘熙释名亦曰以爵韦为之谓之韦弁则爵弁即韦弁耳观弁师司服韦弁先于皮弁书雀弁先于綦弁【孔安国曰綦弁皮弁也】士冠礼次加皮弁三加爵弁而以爵弁为尊聘礼主卿赞礼服皮弁及归饔饩服韦弁而以韦为敬则皮弁之上非韦弁则爵弁耳此所以疑其为一物也爵弁士之祭服而王服之者王哭诸侯服爵弁而即戎服之弁士冠礼爵弁服纁裳纯衣缁带昏礼主人爵弁纁裳缁袘檀弓天子哭诸侯爵弁防衣书二人雀弁执惠立于毕门之内杂记复诸侯以褎衣冕服爵弁服子羔之袭皮弁一爵弁一冕一衅庙祝宗人宰夫雍人皆爵弁纯衣则爵弁虽士之祭服而天子诸侯大夫皆服之郑氏谓爵弁冕之次制如冕但无缫耳其布三十升然古文弁象形则其制上鋭若合手然非如冕也韦其质也爵其色也其笄纮玉饰各以其等为之如皮弁制郑氏释士冠礼谓爵弁赤而微黒如爵头然则赤多黒少矣释巾车又曰雀饰黒多赤少然雀之色固赤多而黒少郑氏为之二説是自惑也【其言韦弁赤亦无据】
　　裳【裳有纁有素黄有有杂纁裳缁袘明衣之裳縓縁其余推此可知】
　　易曰黄帝尧舜垂衣裳而天下治葢取诸乾坤诗绿衣曰绿衣黄裳终南曰君子至止黻衣绣裳七月曰八月载绩载载黄我朱孔阳为公子裳【祭服衣纁裳】九罭曰我觏之子衮衣绣裳东山曰制彼裳衣勿士行枚【裳衣兵服也】曲礼童子不衣裘裳大夫士去国素衣素裳玉藻曰衣正色裳间色特牲曰三王共皮弁素积【以素为裳辟蹙其要中】书曰王麻冕黼裳卿士邦君麻冕蚁裳太保太史太宗皆麻冕彤裳【蚁色彤纁也】士冠礼主人冠朝服【冠委貌也朝服者十五升布衣而素裳也衣不言色者与冠同也】爵弁服纁裳纯衣皮弁服素积端裳黄裳杂裳可也【端即朝服之衣易其裳耳上士裳中士黄裳下士杂裳者前后黄易曰夫黄者天地之杂也天而地黄】昏礼主人爵弁纁裳缁袘【袘縁也】特牲馈食礼及筮日主人冠端特牲记其服皆朝服冠缁带缁韠唯尸祝佐食端裳黄裳杂裳可也皆爵韠丧服凡衰外削幅裳内削幅幅三袧【袧者谓辟两侧空中央也祭服朝服辟积无数凡裳前三幅后四幅也】若齐裳内衰外【齐缉也凡五服之衰一斩四缉缉裳者内展之缉衰者外展之】尔雅曰裳削幅谓之襆【削杀其幅深衣之裳】明衣裳【见明衣门】深衣裳【见深衣门】
　　深衣之裳十有二幅短母见肤长母被土丧服裳内削幅幅三袧士丧记明衣有前后裳不辟长及觳郑氏曰袧者辟两侧空中央也祭服朝服辟积无数凡裳前三幅后四幅贾公彦曰前为阳后为隂前三后四象隂阳也然则明衣裳不辟丧裳三袧则吉裳不特三袧而已明衣长及觳则凡裳不特及觳而已明衣有前后裳则凡裳前三后四以象隂阳可知也明衣裳縓綼緆缁纯士昏礼爵弁纁裳缁袘曲礼素衣素裳素冠彻縁则凡裳有縁可知也玉藻曰衣正色裳间色然冕服衣纁裳皮弁服素衣素裳诸侯朝服缁衣素裳士爵弁服缁衣纁裳端服有裳黄裳杂裳【端服惟三裳而已士昏礼使者端郑氏曰有司缁裳无据】深衣长衣裳之色同三翟三衣亦衣裳之色同缁衣非正色也黄素之裳非间色也葢衣之缁所以象天道裳之黄所以象地徳素隂之正也亦可以为裳纁阳之间也不可以为衣是衣之色常尊裳之色常卑非必衣色皆正裳色皆间也记且云尔者岂非以为天之正色纁非地之正色乎书言王麻冕黼裳卿士邦君皆麻冕蚁裳太保太史太宗皆麻冕彤裳孔安国曰蚁裳彤裳纁诗曰毳衣如璊又曰载载黄我朱孔阳为公子裳葢裳以纁为主纁赤黄色以土无正位必托于火故也若夫裳素裳之类各象其事而服之孔頴达曰书之卿士邦君非执事者也故裳太保太史太宗执事者也故彤裳其説是也尔雅曰裳削幅谓之襆郭氏曰削杀其幅深衣之裳然丧服裳亦削幅其不削幅者帷裳而已【孔子曰非帷裳必杀之诗曰斩车帷裳杂记曰缁布裳帷则车与捾之饰音曰帷裳】孰谓深衣之裳乃削幅耶
　　礼书卷六
　　钦定四库全书
　　礼书卷七
　　宋　陈祥道　撰

　　五色【间色】
　　考工记曰东方谓之青南方谓之赤西方谓之白北方谓之黑天谓之地谓之黄染人春暴练夏纁秋染夏钟氏染羽以朱湛丹秫三月而炽之淳而渍之三入为纁五入为緅七入为缁尔雅曰一染谓之縓再染谓之緅三染谓之纁郑氏曰緅今礼作爵如爵头色又染以黑乃成缁矣凡色在緅缁之间其六入者欤又曰三入为纁四入为朱欤【爵冠色】葢青赤黄白黑正色也绿红碧紫纁緅缁间色也五行之理有相生者有相尅者相生为正色相尅为间色故甲已合而为绿则绿者青黄之杂以木尅土故也丙辛合而为红则红者赤白之杂以火尅金故也乙庚合而为碧则碧者青白之杂以金尅木故也丁壬合而为紫则紫者赤黑之杂以水尅火故也孔子曰君子不以绀緅饰淮南子曰以湼染绀则黑于湼湼黑色也礼文緅或作爵説文緅为青赤色绀为深青色则绀黑于緅矣郑贾之徒谓纁入黑则为绀绀入黒则为緅不可考也説文又曰缁黒色绿青黄色綘大赤也纁浅綘也縓赤黄色红赤白色綼苍艾色【綼与綦同】紫青赤色紫青赤色而与緅色不异其説误也然则考工记缋事则青白赤黑黄而对方绣事则青赤赤白白黑黑青而比方何也缋阳事也轻青而在衣绣隂功也重浊而在裳阳则尊而不亲故对方而不比隂则亲而不尊故比方而不对
　　缘
　　尔雅曰缘谓之纯曲礼曰父母存冠衣不纯素孤子当室冠衣不存采深衣具父母大父母衣纯以缋具父母衣纯以青如孤子衣纯以素纯袂縁纯边广各寸半曲礼又曰大夫士去国素衣素裳素冠彻縁司凡筵莞筵纷纯缫席画纯次席黼纯士昏礼主人爵弁纁裳缁袘【袘谓縁袘之言施以缁縁裳象阳气下袘】女次纯衣纁袡【袡亦縁也袡之言任也以纁縁其衣象隂气上任也】既夕礼明衣縓綥緆【在幅曰綥在下曰緆】缁纯【饰衣曰纯谓领与袂衣以缁裳以縓象天地也】士冠礼黑屦青絇繶纯纯博寸【纯縁也】白屦缁絇繶纯纯博寸纁屦黒絇繶纯纯博寸既夕记曰摄白絇【摄縁也】记曰缟冠素纰既祥之冠也【纯縁边也】又曰童子缁布衣锦縁杂记韠纰以爵韦六寸不至下五寸纯以素紃以五采【在旁曰纰在下曰纯】子羔之袭也税衣纁□【大夫而以纁为之縁非也】史曰褾襈【襈縁也】古者衣裳冠带韠屦席有縁而纯袘纰綼緆袡襈摄皆縁名也特其所施者异耳深衣之縁锦青若素长衣之縁素爵弁纁裳之縁缁明衣之縁縓缁中衣黼领之縁丹朱童子缁布衣之縁锦妇人褖衣縁纁【周礼褖衣作緑衣】屦之縁或青或缁或黑带之缘或朱绿或华席之縁或纷或黼或绘韠之縁爵与素矢服之縁白絇其他不可考也丧服无縁至练然后练衣黄里縓縁既祥然后缟冠素纰大夫士去国彻縁以丧礼处之也【公子为其母麻衣縓縁为妻亦麻衣縓縁以父厌杀之也】
　　虞皇【郑氏曰皇冕属画羽饰焉凡冕属其服皆】　夏收　商冔
　　世本云黄帝造冕史记云尧黄收纯衣王制云有虞氏皇而祭夏后氏收而祭商人冔而祭郊特牲与冠礼记云周弁商冔夏收郑氏释王制谓皇冕属也画羽饰焉释冠礼记谓弁名出于槃槃大也言所以自光大也冔名出于幠幠覆也言所以自覆饰也收言所以收敛发也白虎通曰弁攀也攀持其发此虽不可以考然周礼掌次之皇邸乐师之皇舞皆以鳯凰之羽为之则皇冕画羽饰可知也王制以皇收冔对冕言之又孔子称禹致美乎黻冕诗称商之孙子常服黼冔黼冔云者犹所谓黼冕也冠礼记与郊特牲以收冔对弁言之者三王共皮弁素积则夏商而上非无弁也然世之文质烦简不同故夏商之用冕者周或用弁而已檀弓曰周人弁而商人冔而【范氏曰爵弁一名冕广八寸长尺二寸绘其上似爵头色有收持笄所谓夏收殷冔者也其説不可考】
　　青绿甲乙之中
　　赤縓丙丁之中
　　白庚辛之中
　　黑紫碧壬癸之中
　　黄戊已
　　緅乙丙
　　红丁庚
　　右五色间色陈氏本诸考工记缋画之事而参以传记所载可谓详且密矣或者又采取十干以为据其説不为无所本今附之本卷以待明礼之君子折衷焉

　　礼书卷七
<经部,礼类,通礼之属,礼书>
　　钦定四库全书
　　礼书卷八
　　宋　陈祥道　撰

<经部,礼类,通礼之属,礼书,卷八>
<经部,礼类,通礼之属,礼书,卷八>
　　冠制
