<!-- { "loadSidebar": true } -->
　　考工记曰夏后氏世室堂修二七广四修一五室三四歩四三尺九阶四旁两夹窻白盛门堂三之二室三之一殷人重屋堂修七寻堂崇三尺四阿重屋周人明堂度九尺之筵东西九筵南北七筵堂崇一筵五室凡室二筵【郑氏曰世室宗庙也重屋者王宫正堂若大寝也明堂者明政教之堂此三者或举宗庙或举王寝或举明堂互言之以明其同制】月令孟春天子居青阳左个【青阳左个大寝东堂北徧】仲春居青阳太庙【东堂当大室】季春居青阳右个【东堂南徧】孟夏居明堂左个【大寝南堂东徧也】仲夏居明堂太庙【明堂云庙南堂当大室也】季夏居明堂右个【南堂西徧也】中央居太庙太室【中央室也】孟秋居总章左个【大寝西堂南徧】仲秋居总章太庙【西堂当大室也】季秋居总章右个【西堂北徧】孟冬居堂左个【北堂西徧也】仲冬居堂太庙【北堂当太室】季冬居堂右个【北堂西徧】明堂位昔者周公朝诸侯于明堂之位天子负斧依南向而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西面之外东面南上五狄之国北门之外南面东上九采之国应门之外北面东上四塞世告至此周公明堂之位也明堂者明诸侯之尊卑也又曰太庙天子明堂诗曰我将祀文王于明堂孝经曰昔者周公郊祀后稷以配天宗祀文王于明堂以配上帝月令季秋大飨帝唐月令九月大享于明堂乐记祀乎明堂而民知孝祭义祀乎明堂所以敎诸侯之孝也玉藻曰天子聴朔于南门之外闰月则阖门左扉立于其中【南门谓国门也天子庙及路寝皆如明堂制明堂在国之阳每月就其时之堂而聴朔焉卒事反宿路寝亦如之闰月非常月也聴其朔于明堂门中还处路寝门终月】左传曰勇则害上不登于明堂孟子称齐宣王问曰人皆谓我毁明堂毁诸已乎孟子曰夫明堂者王者之堂也王欲行王政则勿毁之矣家语曰孔子观于明堂观四门墉有尧舜桀纣之象各有善恶之状废兴之诫荀子强国篇曰虽为之筑明堂于塞外而朝诸侯使殆可也孔頴达曰孝经纬云明堂在国之阳又异义淳于登说明堂在三里之外七里之内故知南门亦谓国城南门也在国之阳丙巳之地三里之外七里之内水木用事交于东北木火用事交于东南火土用事交于中央金土用事交于西南金水用事交于西北周人明堂五室帝一室大戴礼盛徳篇云明堂九室室有四户八牕三十六户七十二牖葢之以茅上圜下方其外水名辟雍明堂月令说曰堂髙三丈东西九仞南北七筵九室十二堂四户八牗宫三百歩在近郊三十里又云堂方百四十四尺坤之防也屋圜径二百一十六尺干之策也太庙明堂方三十六丈通天屋径九丈隂阳九六之变且圜葢方载六九之道也八闼以象八卦九室以象九州十二宫以应十二辰三十六户七十二牖以四户八牖乘九十之数也户皆外设而不闭示天下不藏也通天屋高八十一尺黄钟九九之实也二十八柱列于四方亦七宿之象也堂高三尺以应三统四乡五色各象其行外博二十四丈以应节气也又戴徳云明堂辟雍是一物周礼孝经説以明堂为文王庙左传鲁僖公五年既视朝遂登观防服氏云人君入太庙视朔天子曰灵防诸侯曰观防在明堂之中文公二年服氏云明堂祖庙并与郑説不同郑注玉藻云天子庙及路寝皆如明堂制即郑意以为三者名异而同制云小学在公宫之左大学在郊即云天子曰辟雍是学不得与明堂同为一物又天子宗庙在雉门之外孝经纬云明堂在国之阳玉藻又云聴朔于南门之外是明堂与宗庙别处不得为一也蔡邕明堂章句云明堂者天子太庙所以宗祀周谓明堂东曰青阳南曰明堂西曰总章北曰堂中曰太室人君南面故主以明堂为名在其五堂之中央皆曰太庙飨射养老教学选士皆于其中故言其正室之貌则曰太庙取其尊崇则曰太室取其堂则曰明堂取其四时之学则曰大学取其周水圜如璧则曰辟雍虽各异名而事实一也袁准正论明堂宗庙太学事义同各有所为而代之儒者合为一体取诗书放逸之文经典相似之语推而致之考之人情失之逺矣宗庙之中人所致敬幽隐清净鬼神所居而使众学处焉飨射于中人鬼慢黩死生交错囚俘截耳疮痍流血以干鬼神非其理也茅茨采椽至质之物建日月乘玉辂以处其中非其类也夫宗庙鬼神之居而祭天于人鬼之室非其处也王者五门宗庙在一门之内若在庙而张三侯又辟雍在内人物众多非宗庙之中所能容也如准所论与郑义合或以周时徳泽洽和蒿茂以为宫柱名蒿宫此天子之路寝也吕氏春秋曰茅茨蒿柱土阶三等汉武帝封泰山泰山东北阯有古时明堂处俭不敝上欲理明堂奉高旁未晓制度济南公玉带上黄帝时明堂图其制中有一殿四面无壁以茅葢通水水圜宫垣为复道上有楼从西南入名昆仑天子从之以拜祀上从之隋无明堂而季秋大享尝寓雩坛唐高祖太宗时寓于圜丘贞观中礼部尚书豆卢寛国子助教刘伯庄议从昆仑道上层以祭天下层以布政而太子中允孔頴逹以为非侍中魏征以谓五室重屋上圜下方上以祭天下以布政自前世儒者所言虽异而为如此者多同至于高下广狭丈尺之制可以因事制宜也秘书监顔师古曰周书叙明堂有应门雉门之制以此知为王者之常居尔其青阳总章堂太庙左右个皆路寝之名也文王居明堂之偏带弓韣礼高禖九门磔禳国有酒以合三族推其事皆与月令合则皆在路寝也大戴礼曰在近郊又曰文王之庙也此奚足以取信哉且门有臯库岂得施于郊野谓宜近在宫中征及师古等皆当世名儒其论止于此高宗时改元总章分万年置明堂县示欲必立之而议者纷然或以为五室或以为九室而高宗依两议以帟幕为之与公卿临观而议益不一乃下诏率意班其制度至取象黄琮琮上设鸱尾其言益不经而明堂亦不能立至则天始毁东都乾元殿以其地立明堂制度淫侈无复可观皆不足纪其后火焚之既而又复立开元五年宗遣将作大匠康防素毁之防素以为劳人乃去其上层易以真瓦而迄唐之世季秋大飨皆寓圜丘
　　明堂之名见于周颂孝经左传孟子荀卿考工记礼记家语其制不见于经特考工记曰夏后氏世室堂修二七广四修一五室三四歩四三尺九阶四旁两夹窻白盛门堂三之二室三之一商人重屋修七寻堂崇三尺四阿重屋周人明堂度九尺之筵凡室二筵此三代明堂之别也【南北为修东西为广夏堂修二七则十四歩也其广益以四分修之一则十七歩有半也室三四歩四角室各三歩也四三尺则东西益广各三尺而中四尺也以此计之南北室各一丈八尺与大室二丈四尺则六丈也东西室亦一丈八尺而各益三尺大室亦二丈四尺而益四尺则七丈也门堂三之二以堂修之十四歩三分取二而南北九歩二尺矣堂广十七歩者半三分取二而东南十一歩四尺矣】夏世室商重屋周明堂则制渐文矣夏度以步商度以寻周度以筵则堂渐广矣夏言堂修广而不言崇商言堂修而不言广言四阿而不言室周言堂修广崇而不言四阿其言葢皆互备郑康成曰夏堂崇一尺商堂广九寻理或然也月令中央太室东青阳南明堂西总章北堂皆分左右个与太庙则五室十二堂矣明堂位前中阶阼阶賔阶旁四门而南门之外又有应门则南三阶东西北各二阶而为九阶矣【考工记五室九阶】葢木室于东北火室于东南金室于西南水室于西北土室于中央其外别之以十二堂通之以九阶环之以四门而南门之外加以应门此明堂之大略也大戴礼白虎通韩婴公玉带淳于登桓谭郑康成蔡邕之徒其论明堂多矣特淳于登以为在国之阳三里之外七里之内其説葢有所传然也何则聴朔必于明堂而玉藻曰聴朔于南门之外则明堂在国之南可知成王之朝诸侯四夷之君咸列四门之外而朝寝之间有是制乎则明堂在国之外可知然大戴谓九室三十六户七十二牖上圜下方公玉带谓为一殿居中覆之以茅环之以水设之以复道通之以楼郑康成谓明堂太庙路寝异实同制【康成以春秋书世室屋坏明堂位称鲁公之庙文世室武公之堂武世室则以考工记所谓世室为庙重屋为寝或举王寝或举明堂互言之】蔡邕谓明堂太庙辟雍同实异名其岂然哉诸侯之庙见于公食大夫有东西房东西夹而巳天子路寝见于书亦东西房东西夹又东序西序东堂西堂而巳则太庙路寝无五室十二堂矣谓之明堂太庙路寝异实同制非也宗庙居雉门之内而教学饮射于其中则莫之容处学者于神之宫享天神于人之室则失之渎袁准尝攻之矣则谓之明堂太庙辟雍同实异名非也彼葢以鲁之太庙有天子明堂之饰晋之明堂有功臣登享之事乃有同实异实之论是不知诸侯有太庙无明堂特鲁放其制晋放其名也四时之气春为青阳夏为朱明秋为白藏冬为英则青者春之色春者阳之中故春堂名之总者物之聚章者文之成故秋堂名之明者万物之相见者万物之复本故冬夏之堂名之左右之堂曰个以其介于四隅故也中之堂曰太庙以其大享在焉故也古者鬼神所在皆谓之庙书与士虞以嫔宫为庙则大享在焉谓之太庙可也明堂之作不始于周公而武王之时有之记曰祀乎明堂而民知孝是也不特建之于内而外之四岳亦有之孟子之时齐有泰山之明堂是也【荀子强国篇曰虽为之筑明堂于塞外而　朝诸侯使殆可也汉有奉高明堂】月令言明堂之制则然其言四时乘异路载异旂衣异衣用异器则非也明堂位言朝诸侯于明堂则然其言周公践天子之阼负扆而受朝则非也何则王者迎五气则于东南西北之四郊礼六神则以苍黄青赤白之牲玉象四时以廵岳顺闰月以居门而天地之间罔不钦若则十二月之异堂聴朔不为过也若夫车旂之辨见于巾车司常衣冠之等见于弁师司服皆无四时之异礼运曰五色十二衣旋相为质郎顗曰王者随天自春徂夏改青服绛非古制也书曰周公位冡宰正百工诗序曰周公既成洛邑朝诸侯乃率以祀文王葢成王宅忧周公位冡宰而百工总巳以聴焉及既成洛邑辅成王以朝诸侯诗序言朝诸侯乃率以祀文王则朝不在庙而在明堂可知也若曰周公代之而受朝则误矣且周公之东征也称王命然后徃其居东也俟王察已然后复则周公事成王如此孰谓敢代之乎代之之説始于荀卿盛于汉儒于是以复子明辟为还政之事以诞保文武受命惟七年为还政之时是皆不知书者也
　　礼书卷四十
　　钦定四库全书
　　礼书卷四十一
　　宋　陈祥道　撰

<经部,礼类,通礼之属,礼书,卷四十一>
　　明堂朝诸侯之位
