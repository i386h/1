<!-- { "loadSidebar": true } -->
　　礼曰男子三十而娶非必三十也以谓三十不娶则非也女二十而嫁非必二十也以为二十不嫁则非也故家语曰男二十而冠有为人父之端女子十五许嫁有适人之道于此而往则自昏矣谯周亦曰男自二十以及三十女自十五以至二十皆得以嫁娶其説是也若夫嫁娶之时则诗言迨冰未泮而家语荀卿皆以冰泮为期则仲春之月防男女而无夫家者葢昏礼杀于正月至仲春则极矣毛郑释诗或期以秋冬或期以仲春皆指一端言之也










　　礼书卷六十六
　　钦定四库全书
　　礼书卷六十七
　　宋　陈祥道　撰













<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
<经部,礼类,通礼之属,礼书,卷六十七>
　　庙制
　　书舜典曰禋于六宗【张髦曰六宗三昭三穆】商书曰七世之庙可以观徳周礼小宗伯掌建国之神位右社稷左宗庙辨庙祧之昭穆守祧掌守先王先公之庙祧其遗衣服藏焉其庙则有司修除之其祧则守祧黝垩之祭仆大丧复于小庙【始祖曰大庙髙祖以下曰小庙】考工记匠人营国左祖右社庙门容大扄七个闱门容小扄三个礼记王制曰天子七庙三昭三穆与太祖之庙而七【此周制七者太祖及文王武王之祧与亲庙四太祖后稷商则六庙契及汤与二昭二穆夏则五庙无大祖禹与二昭二穆而已正义曰郑氏之意天子立七庙唯谓周也郑必知然者案礼纬稽命徴云唐虞五庙亲庙四始祖庙一夏四庙至子孙五商五庙至子孙六钩命决云唐尧五庙亲庙四为始祖五禹四庙至子孙五商五庙至子孙六周六庙至子孙七郑据此为説故谓七庙周制也周所以七者以文王武王受命其庙不毁以为二祧并始祖后稷及髙祖以下亲庙四故为七也若王肃则以为天子七庙者谓髙祖之父及髙祖之祖庙为二祧并始祖及亲庙四为七故圣证论肃难郑云周文武受命之王不迁之庙权礼所施非常庙之数商之三宗宗其徳而存其庙亦不以为数凡七庙者皆不称周室礼器云礼有以多为贵者天子七庙孙卿云有天下者事七世又云自上以下降杀以两今使天子诸侯立庙并亲庙四而止则君臣同制尊卑不别名位不同礼亦异数况其君臣乎又祭法云王下祭殇五及五世来孙则下及无亲之孙而祭上不及无亲之祖不亦诡哉谷梁传曰天子七庙诸侯五家语云子羔问尊卑立庙制孔子云礼天子立七庙诸侯立五庙大夫立三庙又曰逺庙为祧有二祧焉又儒者难郑云祭法逺庙为祧郑注周礼云迁主所藏曰祧违经正文郑又云先公之迁主藏于后稷之庙先王之迁主藏于文武之庙便有三祧何得祭法云有二祧难郑之义凡有数条大略如此不能具载郑必为天子七庙唯周制者马昭难正义云案丧服小记王者立四庙又引礼纬夏无太祖宗禹而巳则五庙商人祖契而宗汤则六庙周尊后稷宗文王武王则七庙自夏及周少不减五多不过七礼器云周旅酬六尸一人爵则周七尸七庙眀矣今使文武不在七数既不同祭又不享尝岂礼也哉汉侍中卢植説云二祧谓文武曽子问当太庙无虚主礼器天子七庙堂九尺王制七庙卢植云皆据周言也谷梁传天子七庙尹更始説天子七庙据周也汉书韦成四十八人议皆云周以后稷始封文武受命石渠论白虎通云周以后稷文武特七庙又张融谨案周礼守祧职奄八人女祧每庙二人自大祖以下与文武及亲庙四用七人姜嫄用一人适尽若除文武则奄少二人曽子问孔子説周事而云七庙无虚主若王肃数髙祖之父髙祖之祖庙与文武而九主当有九孔子何云七庙无虚主乎故云以周礼孔子之言为本谷梁説及小记为枝叶韦成白虎通为证验七庙并言説为长是融申郑之意且天子七庙者有其人则七无其人则五若诸侯庙制虽有其人不得过五此天子诸侯七五之异也王肃云君臣同制尊卑不别其义非也又王下祭殇五者非是别立殇庙七庙外亲尽之祖禘祫犹当祀之而王肃云下祭无亲之孙上不及无亲之祖又非通论且家语云先儒以为肃之所作未足可依案周礼唯存后稷之庙不毁案昭七年传云余敢忘髙圉亚圉注云周人不毁其庙报祭之似髙圉亚圉庙亦不毁者此是不合郑説故马融説立周人所报而不云庙】诸侯五庙二昭二穆与大祖之庙而五【大祖始封之君王者之后不为始封之君庙】大夫三庙一昭一穆与大祖之庙而三【大祖别子始爵者大传曰别子为祖谓此虽非别子始爵者亦然】士一庙【谓诸侯之中士下士名曰官师者上士二庙】礼器曰礼有以多为贵者天子七庙诸侯五大夫三士一祭法曰王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠墠有祷焉祭之无祷乃止去墠曰鬼诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼大夫立三庙一坛适士二庙一坛官师一庙小记曰王者禘其祖之所自出以其祖配之而立四庙庶子王亦如之曽子问曰非禘则七庙五庙无虚主又曰诸侯相见祝史告于五庙荀子曰有天下者事七世有一国者事五世有五乘之地者事三世有三乘之地者事二世持手而食者不得立宗庙所以表积厚者流泽广积薄者流泽狭也春秋书震夷伯之庙谷梁曰夷伯鲁大夫也因此以见天子至于士皆有庙天子七庙诸侯五大夫三士二盖徳厚者流光徳薄者流卑是以贵始徳之本也始封必为祖书世室屋壊公羊曰周公称太庙鲁公称世室羣公称宫世室犹世室也世世不毁也记曰鲁公之庙文世室武公之庙武世室家语曰卫将军文子将立先君之庙于其家使子羔访于孔子孔子曰公庙设于私家非古礼之所及天子七庙诸侯五大夫三士二庶人无庙四时祭于寝自虞至周所不变也
　　天子七庙
　　庙所以象生之有朝也寝所以象生之有寝也建之观门之内不敢逺其亲也位之观门之左不忍死其亲也家语曰天子七庙诸侯五庙自虞至周之所不变也是故虞书禋于六宗以见大祖周官守祧八人以兼姜嫄之宫则虞周七庙可知矣伊尹言七世之庙商礼也礼记荀卿谷梁皆言天子七庙不特周制也则自虞至周七庙又可知矣然存亲立庙亲亲之至恩祖功宗徳尊尊之大义古之人思其人而爱其树尊其人则敬其位况庙乎法施于民则祀之以劳定国则祀之况祖宗乎于是礼以义起而商之三宗周之文武汉之孝文孝武唐之神尧文皇其庙皆在三昭三穆之外歴世不毁此所谓不迁之庙非谓祧也郑康成之徒以丧服小记言王者立四庙则谓周制七庙文武为二祧亲四庙而巳则文武不迁之庙在七庙内是臆説也王肃圣证论曰礼自上以下降杀以两使天子诸侯皆亲庙四则是君臣同等尊卑不别也又王祭殇五而下及无亲之孙上不及无亲之祖不亦诡哉王舜中刘歆论之于汉韩退之论之于唐其言皆与肃同盖理之所在者无异致也诸侯五庙
　　王制曰诸侯五庙二昭二穆与太祖之庙而五郑氏曰太祖始封之君王者之后不为始封之君庙盖诸侯不敢祖天子故王之子弟始为诸侯不得立出王之庙后世子孙祖其始封者而巳其或有大功徳特命祀其祖先则立庙可也鲁有姜嫄文王之庙郑祖厉王是也若王者之后始封之君非有功徳不可为祖则祖其先代之王者宋祖帝乙是也孔颖达曰若异姓始封如太祖之属得立五庙従诸侯礼然王者始受命所立不过四庙诸侯初封葢亦庙止髙祖而已谓得立五庙无是理也玉藻曰皮弁以聴朔于太庙而朔祭有牲是月祭及太祖也祭法谓王考皇考月祭之显考祖考享尝乃止非礼意也谷梁曰诸侯受朔于祢庙其説无据
　　附庸五庙
　　公侯伯子男其衣服宫室车旗等衰虽殊其立五庙一也附庸之封虽不能五十里亦国君尔故亦五庙春秋书纪季以酅入于齐公羊传曰纪季请复五庙以存姑娣妹则附庸之庙与诸侯同可知也
　　大夫三庙
　　王制大夫三庙一昭一穆与太祖之庙而三郑氏曰太祖别子始爵者虽非别子始爵者亦然郑志答赵商谓王制商制故虽非诸侯之别子亦得立太祖之庙周制别子为太祖若非别子之后虽为大夫但立父祖曽祖三庙随时而迁不得立始爵者为太祖也然左氏曰大夫有二宗荀卿曰大夫士有常宗则大夫有百世不迁之大宗有五世则迁之小宗是大祖之庙常不迁也特祭法曰大夫三庙考与王考皇考有庙显考祖考无庙而郑氏遂以为周大夫之制误也孔颖达曰大夫三庙天子诸侯之大夫同卿即大夫也故春秋杀卿皆曰大夫其三公之庙与诸侯同于理或然
　　适士二庙
　　官师一庙
　　王制士一庙祭法适士二庙一坛曰考庙曰王考庙享尝乃止显考无庙【郑氏谓考当作皇考】有祷焉为坛祭之去坛为鬼官师一庙曰考庙王考无庙而祭之去王考为鬼郑氏谓官师中士下士也上士异庙中士下士祖祢同庙然丧服传曰都邑之士则知尊祢学士大夫则知尊祖是都邑之士立一祢庙而已其曰祢祖共庙非所闻也贾公彦曰郑氏言诸侯之中士下士一庙则天子之士皆二庙礼言八十一元士而不别上下是以知其皆二庙也







　　礼书卷六十七
　　钦定四库全书
　　礼书卷六十八
　　宋　陈祥道　撰













<经部,礼类,通礼之属,礼书,卷六十八>









　　坛
　　墠
　　祭法言王立七庙一坛一墠去祧为坛去坛为墠坛墠有祷焉祭之无祷乃止去墠曰鬼诸侯五庙一坛一墠去祖为坛去坛为墠坛墠有祷焉祭之无祷乃止去坛为鬼大夫三庙二坛显考祖考无庙有祷焉为坛祭之去坛为鬼适士二庙一坛显考无庙有祷焉为坛祭之去坛为鬼官师一庙王考无庙而祭之去王考为鬼郑

　　氏曰天子诸侯为坛墠祈祷谓后迁在祧者也既事则反其主于祧鬼亦在祧顾逺之于无事祫乃祭之尔唯天子诸侯有主禘祫大夫有祖考者亦鬼其百世不禘祫无主尔凡鬼者荐而不祭国语曰坛之所
　　祭法言天子至士立庙之制多与礼异其言坛墠等威之辨理或有之葢先王之于祖有仁以尽其爱有义以断其恩近则月祭逺则享尝在祧无寝去祧无庙此以义处仁也去祧为坛去坛为墠坛墠之设为其无庙而不忍忘焉此以仁行义也葢祷祈则出其主于坛墠而祭之既事则复其主于庙而藏之惟禘祫与载之出疆然后在祭告之列其他不预也大夫士之无禘祫礼之节然尔郑氏谓大夫士无木主误也其言凡荐而不祭贾氏申之谓大夫之鬼荐于太祖坛士之荐之于庙此尤无据
　　不迁之庙
