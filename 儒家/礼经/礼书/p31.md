<!-- { "loadSidebar": true } -->
　　夏书曰禹别九州任土作贡衮州厥贡漆丝厥篚织文青州厥贡盐絺海物惟错岱畎丝枲铅松恠石厥篚檿丝徐州厥贡惟土五色羽畎夏翟峄阳孤桐泗滨浮磬淮夷蠙蛛暨鱼厥篚纎缟扬州厥贡惟金三品瑶琨篠荡齿革羽毛惟木岛夷卉服厥篚织贝厥包橘柚锡贡荆州厥贡羽毛齿革惟金三品杶干栝柏砺砥砮丹惟箘簵楛包匦菁茅厥篚纁玑组九江纳锡大豫州厥贡漆枲絺纻厥篚纎纩锡贡磬错梁州厥贡璆鐡银镂砮磬熊罴狐貍织皮雍州厥贡球琳琅玕五百里甸服百里赋纳总二百里纳铚三百里纳秸服四百里粟五百里米五百里侯服五百里绥服五百里要服五百里荒服洛诰曰享多仪仪不及物惟曰不享惟不役志于享凡民惟曰不享周礼太宰以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡大朝觐防同赞玉币玉献【玉币诸侯享币也其合亦如小行人所合六币玉献献国珍异亦执玉以致之】小宰执邦之九贡九赋九式之贰以均财节邦用太府掌九贡九赋九功之贰凡邦国之贡以待吊用司防以九贡之法致邦国之财用内府掌受九贡九赋九功之货贿良兵良器以待邦之大用土均以均地贡大司马施贡分职以任邦国职方氏制其贡各以其所有行人公侯伯子男之礼庙中皆将币三享行人邦畿方千里其外方五百里谓之侯服嵗一见其贡祀物又其外方五百里谓之甸服二嵗一见其贡嫔物又其外方五百里谓之男服三嵗一见其贡器物又其外方五百里曰采服四嵗一见其贡服物又其外方五百里谓之卫服五嵗一见其贡材物又其外方五百里谓之要服六嵗一见其贡货物九州之外谓之蕃国世一见各以其所贵寳为挚小行人令诸侯春入贡秋献功王亲受之合六币圭以马璋以皮璧以帛琮以锦琥以绣璜以黼考工记璧琮九寸诸侯以享天子曲礼曰五官致贡曰享【贡功也享献也致其嵗终于王谓之献太宰嵗终令百官府受其防聴其政事诏王废置】五官之长曰伯是职方王制曰千里之内曰甸千里之外曰采曰流【九州之内地取其美物以当谷税】郊特牲曰旅币无方所以别土地之宜而节逺迩之期也为前列先知也以钟次之以和居参之也虎豹之皮示服猛也束帛加璧徃徳也礼器曰大飨其王事欤三牲鱼腊四海九州之美味也笾豆之荐四时之和气也内金示和也束帛加璧尊徳也为前外先知也金次之见情也丹漆丝纩竹箭与众共财也其余无常货各以其国之所有则致逺物也诗殷武曰莫敢不来享长发曰受小球大球为下国缀旒受小共大共为下国骏厐泮水诗曰憬彼淮夷来献其琛元象齿大赂南金觐礼侯氏入门右坐奠圭再拜稽首摈者谒侯氏坐取圭升致命王受之玉侯氏降堦东北面再拜稽首摈者延之曰升升成拜乃出四享皆束帛加璧庭实唯国所有【四当为三初享或用马或用虎豹之皮其次享三牲鱼腊笾豆之实也金也丹漆丝纩竹箭也其余无常货此地物非一国所能有分为三享皆以璧帛致之】奉束帛匹马卓上九马随之中庭西上奠币再拜稽首摈者曰予一人将受之侯氏升致命王抚玉候氏降自西阶东面援宰币西阶前再拜稽首以马出授人九马随之事毕【王不受玉抚之而已轻财也】春秋传曰天子班贡轻重以列列尊贡重周之制也卑而贡重甸服也
　　采邑有赋而无贡邦国有贡而无赋周官太宰以九赋敛财贿有家削邦县邦都之赋以九贡致邦国之用有祀嫔器币材货服斿物之贡其制地贡在大司徒其施邦国之贡在大司马其物则职方氏扬州之金锡荆州之丹银青州蒲鱼雍州玉石之类是也其用则太府以家削之赋待匪颁邦县之赋待币帛邦都之赋待祭祀邦国之贡待吊用是也然邦国有嵗之常贡有因朝而贡嵗之常贡则春入贡是也因朝而贡则侯服嵗一见其贡祀物之类是也二者之礼虽殊其玉帛庭实之设葢亦相类考之觐礼侯氏入门右坐奠圭再拜摈者谒侯氏坐取圭升致命王受之玉侯氏降拜升成拜乃出三享皆束帛加璧庭实唯国所有奉束帛匹马卓上九马随之中庭西上奠币再拜候氏升致命王抚玉侯氏降自西阶东面授宰币西阶前再拜以马出授人九马随之礼记言为前列先知也金次之示和也然后继之以丹漆丝纩又聘礼夕币之仪马则北面奠币于其前及见主君宾奉束帛加璧享庭实皮则摄之毛在内宾致命张皮凡庭实左先皮马相间可知也宾之币唯马出其余皆东由此推之侯氏奉玉帛以升庭实旅百先决金次丹漆丝纩马在其南若皮则居马之位而王特抚玉而已以示致方物者臣之职而不有其物者王之道也禹贡八州有贡惟冀州无贡以畿内王之所专特敛其赋而已非所谓贡也王制曰千里之内曰甸千里之外曰采曰流郑氏谓甸者服治田出谷税采者九州之地采其美物以当谷税是也周礼太宰序九贡之物先祀贡嫔贡而继之以器币材货服斿物之贡行人序九服之贡亦先祀物嫔物而继之以器服材货之物者候服贡祀物上先而下后也甸服贡嫔物内先而外后也男服贡器物采服贡服物以器服作治之功多而责近以详也衞服贡材物要服贡货物以材货作治之功少而责逺以畧也材货邦用所通服则王身所独太宰退服在材货之后此又着其先所养而后其所自养也币斿物六服所共贡者也以币继嫔器之后以斿物继货物之后事之序也行人无币斿物贡者以其所共贡者不可六服言之也贾公彦曰太宰言嵗之常贡故有币行人因朝而贡三享之中已有币矣故不及币此説非也郑康成于太宰以器贡为银鐡石磬丹漆而与郑注异于行人以器贡为尊彛之属而与郑注同于大宰以材贡为杶榦栝柏篠荡于行人以材贡为八材是自惑也古者邦国致贡不必元日班固东都赋曰春王三朝防同汉宫天子受四海之徒籍膺万国之珍贡唐礼正至朝防户部陈诸州贡物礼部陈诸蕃贡物而议者以此为周官春入贡之礼是附防之论也

　　礼书卷三十九
　　钦定四库全书
　　礼书卷四十
　　宋　陈祥道　撰

<经部,礼类,通礼之属,礼书,卷四十>

　　汤沐之邑
　　王制曰方伯为朝天子皆有汤沐之邑于天子之县内视元士【给齐戒洁清之田浴用汤沐用潘】春秋桓二年郑伯以璧假许田左氏曰郑人请复祀周公卒易祊田三月郑伯以璧假许田为周公祊故也谷梁曰假不言以言以非假也非假而曰假讳易地许田地者鲁朝宿之邑也邴者郑伯之所受命而祭泰山之邑用见鲁之不朝于周而郑之不祭泰山也【泰山非郑境内从天王廵狩受命而祭也】公羊曰许田者何鲁朝宿之邑也诸侯时朝乎天子天子郊诸侯皆有朝宿之邑此鲁朝宿之邑也则曷为谓之许田讳取周田也曷为谓之许近许也此邑也其称田何田多邑少称田邑多田少称邑【诸侯来朝当有所住止故赐邑于逺郊其实天子地诸侯不得专也桓公专以与郑背叛当诛故深讳之若暂假借】定四年召陵之防卫祝鮀私于苌曰卫取于有阎之土以共王职【有阎卫所受朝宿邑】取于相土之东都以防王之东搜【为汤沐邑】周本纪曰郑怨桓王与鲁易许田许田天子之用事泰山田也魏公子传公子无忌留赵赵王以鄗为公子汤沐邑汤沐朝宿之邑也不曰朝宿而曰汤沐者斋戒以见君也
　　古者诸侯于王畿有朝宿之邑泰山有汤沐之邑王制曰方伯为朝天子皆有汤沐之邑于县内视元士则凡非方伯其邑不得视元士也不然诸侯汤沐之邑多矣尽王畿其足以容之乎许田鲁侯汤沐之邑也祊郑伯从祭泰山汤沐之邑也邑非诸侯之所得专鲁郑专而易之此春秋所以讥也昔祝鮀盛称鲁卫晋国之封而卫有汤沐之邑则汤沐之邑岂诸侯之所均也汉诸侯皆有邸于京师武帝令诸侯各治邸泰山下葢先王之遗制也先王之时汤沐邑皆有所赋汉初民无葢藏高祖于是省禁轻租自天子以至封君汤沐邑皆各为私奉养不领于天子之经费【见食货志】
　　夏世室【堂修二七广四修一五室三四歩四三尺九阶四旁两夹窻白盛门堂三之二室三
　　之一】
　　商重屋【堂修七寻堂崇三尺四阿重屋与夏世室同而其屋两重耳】
　　周明堂【度九尺之筵南北七筵堂崇一筵五室凡室二筵】
