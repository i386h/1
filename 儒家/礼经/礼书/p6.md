<!-- { "loadSidebar": true } -->
　　妇人笄　曲礼曰女子许嫁笄而字【以许嫁为成人】檀弓南宫縚之妻之姑之丧夫子诲之髽葢榛以为笄长尺内则妇事舅姑栉縰笄总男女未冠笄者栉纚拂髦女子十有五而笄二十而嫁【其未许嫁二十则笄】丧服小记齐衰恶笄以终丧男子冠而妇人笄杂记女虽未许嫁年二十而笄礼之妇人执其礼【虽未许嫁年二十亦为成人矣礼之酌以成之言妇人执其礼明非许嫁之笄】燕则鬈首【既笄之后去之犹古之女有鬌紒也】问丧亲始死鸡斯徒跣【鸡斯当为笄纚声之误也亲始死去冠二日乃去笄纚括发也今时始丧者邪巾貊头笄纚之存象也】追师掌王后之首服为副编次追衡笄士昏礼女次纯衣纁袡立于房中南靣姆纚笄宵衣在其右女从者毕袗纚笄被顈黼在其后夙兴妇沐浴纚笄宵衣以见舅姑记女子许嫁笄而礼之称字【许嫁已受纳徴礼也笄女之礼犹冠男也使主妇女賔执其礼】丧服女子在室为父箭笄女子适人者为其父母妇为舅姑恶笄有首以髽卒哭子折笄首以笄布总【言以髽则髽有着笄者明矣】传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇终之也【栉笄者以栉之木为笄或曰榛笄有首者若今时刻镂摘头矣卒而丧之大事卑女子可以归于夫家而着吉笄吉笄尊变其尊者妇人之义也折其首者为其大饰也据在夫家宜言妇终之者终子道于父母之恩】士丧记其母之丧则内御者浴鬠无笄【无笄犹大夫之不冠也】特牲馈食礼主妇纚笄宵衣诗君子偕老副笄六珈【筓衡笄也珈笄饰之防盛者所以别尊卑】楚语司马子期欲以妾为内子访之左史倚相曰吾有妾而愿欲笄之其可乎弁师掌王之五冕五采缫十有二就皆玉笄诸侯缫旒皆就玉笄士冠皮弁爵弁笄则冕弁有笄也国语范文子以杖击其子折委笄则冠有笄也士丧服妇人吉笄有首尺二寸吉笄象笄也男子之笄亦或尺二寸大夫士之笄亦或象为之欤【礼王祀以玉路朝以象路王玉爵诸侯象觚王玉笏诸侯象笏皆象次于玉然则诸侯玉笄大夫士用象可知贾公彦释士冠礼大夫士笄当用象】郑氏释士冠礼谓有笄者屈组为纮垂为饰无笄者缨而结其绦无笄葢指缁布冠言之也杂记曰缁布不防则缁布非特无笄又缨而不緌矣古者笄亦谓之簪易曰朋盍簪郑氏谓笄今之簪是也荀卿鍼赋曰簪以为父则簪形似鍼而巨也考之士丧礼鬠笄用桑长四寸纋中其母之丧内御者浴鬠无笄则鬠笄与冠弁之笄异矣鬠笄四寸所以安髪男子妇人皆有之男子死有髻笄而无冠弁之笄以其不冠故也妇人死不特无冠弁之笄亦无鬠笄以其不以髪为犹男子之冠故也家语曰孔子之丧袭而冠此王肃附防之论也荀子亦曰鬠而不笄

　　礼书卷五
　　钦定四库全书
　　礼书卷六
　　宋　陈祥道　撰

<经部,礼类,通礼之属,礼书,卷六>

　　皮弁【缝中贯玉以为饰其衣用布十五升而裳素积】
　　司服眡朝则皮弁服【视朝视内外朝之事皮弁之服十五升白布衣积素以为裳王受诸侯朝觐于庙则衮冕】弁师王之皮弁会五采玉璂象邸玉笄【故书会作防郑司农云读如马会之会谓以五采束髪也谓会读如大会之会会缝中也璂读如薄借綦之綦綦结也皮弁之缝中每贯结五采玉十二以为饰谓之綦诗云会弁如星又曰其弁伊綦是也邸下柢也以象骨为之】诸侯及孤卿大夫之冕韦弁皮弁弁绖各以其等为之而掌其禁令【韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉三采】　掌皮掌秋敛皮冬敛革春献之遂以式法颁皮革于百工士冠礼皮弁服素积缁带素韠【此为君视朔之服也皮弁者以白鹿皮为冠象上古也积犹辟也以素为裳辟蹙其要中皮弁之衣用布亦十五升其色象焉】皮弁笄爵弁笄缁组纮纁边同箧賔受皮弁右执项左执前进周弁殷冔夏收【弁名出于槃大也言所以自光大也】三王共皮弁素积【质不变】聘礼賔皮弁聘【服皮弁者朝聘主相尊敬也诸侯视朝皮弁服】公侧受宰玉裼降立【玉藻曰裘之裼也见美也又曰麛裘青豻褎绞衣以裼之论语曰素衣麛裘皮弁时或素衣其裘同可知也】君使卿韦弁归饔饩五牢【变皮弁服韦弁敬也韦弁韎韦之弁兵服也而服之者皮弁同类取相近耳其服葢韎布以为衣而素裳】君使卿皮弁还玉于馆【玉圭也君子于玉比徳焉以之聘重徳也还之者徳不可取于人相切厉之义也】觐礼至于郊王使人皮弁用璧劳侯氏亦皮弁迎于帷门之外再拜士丧礼陈袭事于房中爵弁服纯衣皮弁服诗淇澳曰防弁如星【皮弁所以会发笺云防谓弁之缝中饰之以玉皪皪而处状似星也天子之朝服皮弁以日视朝】鸤鸠其弁伊骐【笺云骐当作以玉为之】頍弁有頍者弁实维伊何【笺云礼天子诸侯朝服以宴天子之朝皮弁以日视朝】賔之初筵侧弁之俄屡舞傞傞礼记檀弓周人弁而塟商人冔而塟曽子问诸侯相见皮弁礼运冕弁兵革蔵于私家非礼也郊特牲祭之日王皮弁以听祭报示民严上也皮弁素服而祭素服以送终也玉藻天子皮弁以日视朝遂以食三王共皮弁素积诸侯皮弁以听朔于太庙【皮弁下天子也】君衣狐白裘锦衣以裼之【天子狐白之上衣皮弁服与】明堂位朱干玉戚冕而舞大武皮弁素积裼而舞大夏小记诸侯吊必皮弁锡衰学记大学始教皮弁祭菜示敬道也【皮弁天子之朝服也祭菜礼先圣先师】杂记大夫卜宅与塟曰有司麻衣布衰布带因丧屦缁布冠不蕤占者皮弁【有司占人也麻衣白布深衣而着衰焉及布带缁布冠此服非纯吉亦非纯凶皮弁则纯吉之尤者也】子羔之袭也皮弁一爵弁一孔子曰尸弁冕而出卿大夫士皆下之祭义君皮弁素积朔月月半君廵牲古者天子诸侯必有公桑蚕室大昕之朝君皮弁素积卜三宫之夫人世妇之吉者使入于蚕室书曰王与大夫尽弁以啓金縢之书四人綦弁执戈上刃夹两阶戺【綦文鹿子皮弁亦士】后汉舆服志委貌冠皮弁冠同制长七寸髙四寸制如覆柸前髙广后卑鋭所谓夏之母追商之章甫者也委貌以皁绢为之皮弁以鹿皮为之行大射礼于辟雍公卿诸侯大夫行礼者冠委貌衣端素裳执事者冠皮弁衣缁麻衣皁领袖下素裳所谓皮弁素积者　周礼弁师王之皮弁防五采玉璂象邸玉笄诸侯及孤卿大夫之冕韦弁皮弁弁绖各以其等为之仪礼士冠爵弁服纁裳纯衣缁带皮弁笄爵弁笄缁组纮纁边同箧宾受皮弁右执项左执前郑康成曰皮弁者以白鹿皮为之葢皮弁存毛顺物性而制之文质具焉韦弁去毛违物性而又染之文而已凡在下者为是基可以托宿者为邸玉璂则缝中贯玉而施于下者也象邸则下柢用象而托以皮者也【尔雅邸谓之柢贾公彦曰邸下柢也谓于弁内项上以象骨为柢然谓之柢不特施于项上魏防访议曰邸以象骨周縁弁下根柢然则魏武所作弁抵或古之遗制欤】诸侯及孤卿大夫之韦弁皮弁各以其等为之郑康成曰侯伯璂饰七子男璂饰五玉亦三采孤璂饰四三命之卿璂饰三再命大夫璂饰二玉亦二采于理或然推此则公之玉九天子之五十有二又可知也诗曰防弁如星言其玉也【説文引诗防弁如星谓骨擿之可会发者此不可据】又曰其弁伊骐书曰綦弁执戈言其文也【毛氏曰骐文也孔安国曰綦文鹿子皮説文綦苍艾色】葢綦者隂阳之杂故礼以綦组缨为士之斋冠綦组绶为世子佩诗以綦巾为女巾皆其未成徳者之服也则士弁以綦宜矣【弁师言卿大夫之冕弁各以其等为之则士弁无玉饰】康成读玉璂为綦以綦为结是臆説也记曰三王共皮弁素积语曰素衣麑裘则素衣其衣也素积其裳也士冠礼皮弁素积缁带礼记杂带君朱绿大夫华士缁辟则士之皮弁缁带与君大夫皮弁之带异矣士冠礼皮弁笄爵弁笄缁组纮纁边弁师王朱纮礼记天子朱纮诸侯青纮则士皮弁缁组纮与天子诸侯皮弁之纮亦异矣葢皮弁天子以视朝以宴【诗曰侧弁之俄】以听祭报以舞大夏诸侯以听朔以巡牲以卜夫人世妇以迎王之郊劳以待聘賔卿大夫以王命劳侯氏以聘于邻国以卜宅士以冠学士以释菜凡大夫士之朔月皆皮弁服则皮弁之所施者众矣葢人为者多变自然者不易皮弁因其自然而已此所以三王共皮弁素积而周天子至士共用之也然丧服小记诸侯吊必皮弁锡衰郊特牲大蜡皮弁素服葛带榛杖以送终则弁虽与吉礼同而服与吉服不同
　　韦弁
　　爵弁【郑云冕之次也其色赤而微黒如爵头然用三十升布为之亦长尺六寸广八寸前圆后
　　方无旒而前后平】
