<!-- { "loadSidebar": true } -->
　　封人歌舞牲及毛炮之豚鼓人凡祭祀百物之神鼔兵舞帗舞者【帗列五采缯为之有秉皆舞者所执】舞师掌教兵舞帅而舞山川之祭祀教帗舞帅而舞社稷之祭祀教羽舞师而舞四方之祭祀教皇舞帅而舞旱暵之事【羽析白羽为之形如帗郑司农曰谓皇析五采羽为之亦如帗】韎师舞者十有六人大司乐以乐舞教国子舞云门大卷大咸大防大夏大濩大武【此周所存六代之乐黄帝曰云门大卷黄帝能成名方物以眀民共财言其徳如云之出民得以有族类大咸咸池尧禅均刑法以仪民言其徳无所不施大防舜乐也言其徳能绍尧之道也大夏禹乐也禹治水敷土言其徳能大中国也大濩汤乐也汤以寛治民而除暴言其徳能使天下得其所也大武武王乐也】以六律六同五声八音六舞大合乐以致鬼神云和之琴瑟云门之舞冬日至于地上圜丘奏之空桑之琴瑟咸池之舞夏日至于泽中方丘奏之龙门之琴瑟九徳之歌九防之舞于宗庙中奏之乐师掌国学之政以教国子小舞【内则曰十三舞勺成童舞象二十舞大夏】凡舞有帗舞有羽舞有皇舞有旄舞有干舞有人舞【郑司农云帗舞者全羽羽舞者析羽皇舞者以羽冒覆头上衣饰翡翠之羽旄舞者牦牛之尾干舞者兵舞人舞者手舞社稷以帗宗庙以羽四方以皇辟雍以旄兵事以干星辰以人舞】大胥掌学士之版春入学舎菜合舞秋颁学合声以六乐之防正舞位以序出入舞者籥师掌教国子舞羽龡籥祭祀则鼔羽籥之舞宾客飨食亦如之司干掌舞器祭祀舞者既陈则授舞器既舞则受之宾飨亦如之大祝来瞽令皋舞女巫掌嵗时祓除衅浴旱暵则舞雩诸子掌国子之倅大祭祀正六牲之体凡乐正舞位授舞器司兵祭祀授舞者兵司戈盾祭祀授旅贲殳故士戈盾授舞者兵亦如之礼记郊特牲诸侯之宫县而祭以白牲击玉磬朱干设锡冕而舞大武乗大路诸侯之僣礼也眀堂位升歌清庙下管象朱干玉戚冕而舞大武乐记凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐干戚之舞非备乐也其治民劳者其舞行缀逺其治民逸者其舞行缀短故观其舞知其徳然后发以声音而文以琴瑟动以干戚饰以羽旄従以箫管奋至徳之光动四气之和以着万物之理诗言其志也歌咏其声也舞动其容也乐者非谓黄钟大吕歌干也乐之末节也故童者舞之先鼓以警戒三步以见方再始以着往复乱以饬归奋疾而不拔极幽而不隠然后钟磬竽瑟以和之干戚旄狄以舞之此所以祭先王之庙也且夫武始而北出再成而灭商三成而南四成而南国是彊五成而分周公左召公右六成复缀以崇天子祭统君致斋于外夫人致齐于内然后防于大庙君纯冕立于阼夫人副袆立于东房君执圭瓉裸尸大宗执璋瓉亚裸及舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也
　　武舞六成之位【舞有表有缀兆郑氏曰缀谓鄼舞者之位也兆其外营城也】
　　周官大胥以六乐之防正舞位乐记曰武始而北出再成而灭商三成而南四成而南国是彊五成而周公左召公右六成复缀以崇天子又曰先鼓以警戒三步而见方再始以着往复乱以饬归先儒谓立四表于郊丘庙廷舞人自南表向二表为一成自二表至三表为二成自三表至北表为三成乃转而南向自一表至二为四成自二表至三为五成自三表至南表为六成则天神皆降若八变则又自南而北为七成自二表至三为八成则地祗皆出若九变又自三表至北表为九成人鬼可得而礼焉盖周都商之西南商都周之东北故舞始而北出则至二表矣此三步以见方者也再成而灭商则至三表矣此再始以着往者也三成而南则至四表矣【家语曰三成而南反】四成而南国是彊则又自北而南至二表矣五成而分周公左召公右则至三表矣此复乱以饬归者也六成复缀以崇天子【家语曰以崇其天子】则复初表矣此乐终而徳尊也盖武始而北出则出表之东北以商居东北故也三成而南则入表之西南以周居西南故也彊南国然后可得而分治分治然后可得而复缀分治系于臣故散而为二复缀统于君故合而为一乐记言复缀以崇天子继以夹振之而驷伐者又本其始也何则武舞四表所以象司马之四表也夹振之而驷伐所以象司马振铎师徒皆作也夹振之而驷伐诗所谓驷騵彭彭是也复乱以饬归国语所谓布宪施令谓之羸乱以优柔容民是也司马之四表三表百步一表五十步始则行而不骤趋中则趋而不驰走及四表则驰走之时也故五十步而已舞之四表葢不必然

　　礼书卷一百二十八
<经部,礼类,通礼之属,礼书>
　　钦定四库全书
　　礼书卷一百二十九
　　宋　陈祥道　撰

<经部,礼类,通礼之属,礼书,卷一百二十九>
<经部,礼类,通礼之属,礼书,卷一百二十九>
　　文舞武舞之位
　　舞之始也于所乐之极其用也常在诸乐之后是以周官乐师乐成告备然后诏来瞽皋舞春秋之时季札厯观乐歌然后及于象武韶夏之舞在诗序则舞蹈后于嗟叹永歌在乐记则动容后于志咏声在孟子则舞蹈后于乐之实以舞者所乐之极故也夫舞有文有武有大有小司乐以乐舞教国子舞云门大卷大咸大防大夏大濩大武皆舞之大者也乐师教国子小舞有帗舞羽舞皇舞旄舞【旄舞牦牛尾也传曰葛天氏之乐三人操牛尾而歌八阙其流风与】干舞人舞此舞之小者也大舞有其章而无其仪小舞有其仪而无其章大夏而上文舞也其执以羽大濩而下武舞也其执以干则大舞必用小舞之仪小舞不用大舞之章也大胥以六乐之防正舞位小胥巡舞列葢位者鄼也正之所以辨其序列者佾也巡之所以肃其慢春秋之时郑伯享王徧及六舞王子頺享五大夫乐及徧舞则合舞之礼东西葢有辨先后葢有序矣考之于经舞干羽于两阶则文舞于东阶武舞于西阶武舞常在先文舞常在后何则书言舞干羽则先干而后羽乐记言及干戚羽旄谓之乐则先干戚而后羽旄郊特牲眀堂位祭统皆言朱干玉戚冕而舞大武皮弁素积裼而舞大夏则先大武而后大夏诗简兮言硕人俣俣公庭万舞乃言左手执籥右手秉翟则先万舞而后籥翟汉之乐亦先武徳之舞而后文始之舞唐之乐亦先七徳之舞而后九功之舞然则古人之舞皆先武后文盖曰武以威众而平难文以附众而守成平难常在先守成常在后唐太宗谓封徳彞曰朕虽以武功兴终以文徳绥海内谓文容不如蹈厉斯过矣观此则古人舞序先后之意可见矣何休释公羊万舞之説以为象武王以万人伐纣孔安国释书以舞干羽为文舞失之矣商颂曰万舞有奕则万舞岂始武王哉【公羊曰万舞干舞也楚令尹子元振万文夫人曰先君以是舞也习戎备则万为武舞可知矣然非始于武王】贾公彦曰武舞有四表大濩而上应亦四表于理或然春秋传曰舞师题以旌夏葢若今太乐以纛与旌引二舞者欤
　　文舞武舞之饰
　　礼曰朱干玉戚冕而舞大武皮弁素积裼而舞大夏葢周之兴也功莫大于武功乐莫重于武舞故舞大武以祭服之冕舞大夏则朝服之皮弁而已干所以自蔽戚所以待敌朱干白金以饰其背记曰朱干设锡是也玉戚剥玉以饰其柄楚工尹路曰剥圭以为鏚柲是也舞武而执干戚则舞夏执籥翟矣舞夏而裼则武舞袭葢朱所以象事玉所以象徳武以自蔽者为主而待敌者非徳也故其宣布着见以为事者欲自蔽而已至于持以待敌者温纯之徳尔此武舞之道也籥所以为声翟所以为文声由阳来故执籥于左文由隂作故秉翟于右此文舞之道也天子之乐如此而鲁有之康周公故也世衰礼废鲁不特用于周公之庙而羣庙亦用焉故子家驹讥之【昭公谓子家驹曰吾何僣哉】不特用于鲁之羣庙而诸侯之庙亦用焉故郊特牲讥之【郊特牲曰朱干设锡而舞大武诸侯之僣礼也】以至八佾作于季氏之庭万舞振于文夫人之侧则先王之乐扫地可知矣祭统曰朱干玉戚以舞大武八佾以舞大夏公羊曰朱干玉戚以舞大夏八佾以舞大武盖公羊所传者误也然朱干玉戚之舞国君躬与焉祭统曰君执干戚就舞位冕而总干率其羣臣以乐皇尸帗舞
　　羽舞
　　皇舞
　　旄舞
　　鼓人曰凡祭祀百物之神鼓兵舞帗舞者舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之祭祀乐师教小舞又有旄舞人舞葢帗舞裂五采缯为之【先儒曰析五采缯如汉灵星舞子所持者也】羽舞析众羽为之皇舞以皇羽为之旄舞以牦牛尾为之采缯之饰盛于众羽众羽之饰盛于皇羽皇羽盛于旄干则执之而无饰人则手舞之而无执乐师先之以帗舞羽舞次之以皇舞旄舞而后之以干舞人舞以饰之隆杀为序故也人君有山川为之阻固然后可以保社稷保社稷然后可以有事于四方有事于四方然后可以待变事舞师先干舞以祀山川帗舞以祀社稷羽舞以祀四方皇舞以舞旱暵之事以事之先后为序故也郑司农曰社稷以帗宗庙以羽四方以皇辟廱以旄兵事以干星辰以人舞郑康成曰四方以羽宗庙以人山川以干旱暵以皇然古者之于大祭祀有备乐必有备舞春秋书有事于大庙万入去籥则宗庙用干与羽矣若夫散而用之则有所不备故山川以干社稷以帗四方以羽旱暵以皇然则司农康成之论不知何据然也旄人掌教夷乐凡祭祀宾客舞其燕乐眀堂位以禘礼祀周公而纳夷蛮之乐于太庙则宗庙亦以旄也然司兵祭祀授舞者兵司戈盾祭祀授旅贲殳故士戈盾授舞者兵亦如之大司乐大射诏诸侯以弓矢舞乐师帅射夫以弓矢舞则兵舞不特以干而已然则乡大夫乡射之礼五物询众庶而终之以兴舞盖以弓矢舞欤然舞者所乐之极而乐之盛者也以其为乐之极故乐成而后诏舞以其为乐之盛故小祭祀不与焉舞师凡小祭祀不兴舞文王世子曰既衅器用币然后释菜不舞

　　礼书卷一百二十九
　　钦定四库全书
　　礼书卷一百三十
　　宋　陈祥道　撰

<经部,礼类,通礼之属,礼书,卷一百三十>

　　四夷舞【周礼韎师下士二人舞者十有六人旄人下士四人舞者无数郑氏曰韎读如韎韐
　　之韎旄舞者所持以指挥】
