<!-- { "loadSidebar": true } -->
　　降服【七升】正服【八升】义服【九升】冠【十升】受衰【十升】冠【十一升】
　　小功
　　降服【十升】正服【十二升】义【十三升】
　　缌麻
　　十五升【抽其半】小功缌麻【冠升同无受】
　　旧説斩衰
　　正服【三升】义服【三升有半】冠【六升】受衰【六升】冠【七升】
　　齐衰
　　降服衰【四升】冠【七升】受衰【七升】冠【八升父为母伸三年服】
　　正服衰【五升】冠【八升】受衰【八升】冠【九升父在比服期】
　　义服衰【六升】冠【九升】受衰【九升】冠【十升】
　　大功
　　降服衰【七升】冠【十升】受衰【十升】冠【十一升】
　　正服衰【八升】冠【十升】受衰【十升】冠【十一升】
　　义服衰【九升】冠【十一升】受衰【十二升】冠【十二升】
　　小功
　　降服【十升】冠升同　无受
　　正服【十一升】冠升同　无受
　　义服【十二升】冠升同　无受
　　缌麻
　　十五升抽其半【十五升千二百缕抽其半六百缕缕之细如麻朝服而数则半之丧服曰有事其缕无事其缌】同冠升同　无受
　　服有降有正有义而其别有升数其变有有受无受【八十一缕为升或言八十缕为宗布簏者升数少细者升数多郑氏改升为登不必然也大夫已上虞卒哭异月故既虞则受士虞卒哭同月故卒哭即受】间传于丧服斩衰少一等而无三升有半齐衰多二等而有五升六升大功多一等而有七升小功多一等而有十二升葢斩衰三升正服也三升有半义服也齐衰四升降服也五升正服也六升义服也大功七升降服也八升正服也九升义服也小功十升降服也十一升正服也十二升义服也齐衰大功之冠其受也缌麻小功之衰其冠也则大功以上以其冠为受而冠衰升数异小功以下以其衰为冠而衰冠升数同丧服斩衰三升三升有半其冠同六升以其冠为受受冠七升则始丧衰异而冠同及受则冠衰皆同是丧之别尤严于衰而衰之别尤严于始也由是推之齐衰四升冠七升受冠八升则四升五升六升之衰其冠同七升受则衰同七升冠同八升矣大功八升若九升小功十升若十一升葢大功用小功之衰为冠小功用大功之冠为衰则大功七升八升九升而冠同十升受衰同十升而冠同十一升此丧服重轻之节然也何则丧服斩衰备举义正齐衰举上大功举中下小功举上中其文错出互见则斩衰二衰同冠而齐衰大功可知矣斩衰二受同冠衰而齐衰大功又可知矣先儒以齐衰正服而下冠受之説不见于经于是谓正服衰五升冠八升受衰八升义服衰六升冠九升受衰九升冠十升冠大功降服衰七升冠十升受衰十升冠十一升正服衰八升冠十升受衰十升冠十一升义服九升冠十一升受衰十一升冠十二升自大功降服以上之冠去衰常三等受冠去衰常一等大功正服义服之冠去衰二等受冠去衰亦一等其铢铢而第之可谓详矣然与斩衰之例不同以为不同耶至大功降正又异衰同冠而二受亦同冠衰是其説自惑也考之于经冕弁尊而衣服卑尊者常少卑者常多故王之大裘衮服同冕后之三翟同副吊服三衰同弁绖降义正之三衰同冠乃礼意也服重者冠衰相逺服轻者冠衰相近至轻者冠衰同故斩衰之冠去衰三等齐衰之冠去衰一等小功缌之冠与衰同等此礼之差也
　　斩衰制
　　斩衰先斩布而后制故言斩衰者斩先衰疏衰先制而后缉故言疏衰者衰先齐春秋传曰斩然在衰绖之中杂记曰三年之丧如斩期之丧如剡则斩者其痛甚剡其哀杀也【齐衰不杖章传曰父母长子妻服斩母不服斩而亦云斩者以其服三年而并言之也】丧礼齐衰而下各有降正义之三服斩衰则正义二服而已齐衰月数不斩衰则一于三年而已斩衰皆绞带菅屦特公卿大夫之众臣为其君布带绳屦以其厌于天子诸侯故也曽子曰哭泣之哀齐斩之情饘粥之食孟子曰三年之丧齐疏之服飦粥之食自天子达于庶人三代共之杂记曰端衰丧车无等则父母之服贵贱一也然杂记又曰大夫为其父母兄弟之未为大夫者之丧服如士服士为其父母之为大夫者之丧服如士服春秋之时齐晏桓子卒【襄十七年左】晏婴麤缞斩苴绖带杖菅屦食粥居倚庐寝苫枕草其老曰非丈夫之礼也曰唯卿为大夫郑氏曰此平仲之谦也言已非大夫故为父服士服耳麤衰斩者其缕齐斩之间谓缕如三升半不缉也斩衰以三升为正微细焉则属于麤然则士与大夫为父服异者有麤衰斩枕草矣其为母五升缕而四升为兄弟六升缕而五升乎大功已下大夫士服同此葢周衰礼变而齐之服于是有等故大夫以尊而伸服斩衰枕草士以卑而屈服齐衰枕草而已礼记或记先王或记末世其可以末世之事而论先王之时哉郑氏以此为真先王之礼宜乎王肃之所攻也齐衰制
　　疏者麤也斩衰固麤矣不曰疏者麤不足以言之也【竹笄不言恶栉笄言恶笄与此同意】齐衰言麤大功小功言功缌麻言缌则小功渐着而缌又加密矣疏屦亦谓之疏者此犹周礼所谓疏材之疏异乎疏衰之疏也父在为母期父卒为母三年皆疏衰齐则父卒犹以余尊所厌得伸三年而不得伸斩也若父丧未除而母卒不特余尊在焉犹服期而不得三年也内则曰女子二十而嫁有故二十三而嫁郑氏曰故谓父母之丧言二十三而嫁非止一丧也何则二十而服父丧未阕而服母三年则是二十四而嫁矣服父而已再期而大祥则是二十二而嫁矣以是知其父丧未阕犹为母期也子虽为母期犹心丧三年传曰父必三年而后娶达子之志则子之心丧可知矣晋叔向曰王者三年之丧二谓太子与穆后也王为后期而云三年丧者达子之志也先儒谓父在为母齐衰五升冠八升既虞受衰八升冠九升父卒为母齐衰四升冠七升既虞受衰七升冠八升丧服记曰齐衰四升冠七升间传亦曰为母既虞受衰七升葢自父卒言之其説是也
　　丧服祥禫月日
　　朞之丧十三月大祥十五月禫而祥禫间月则三年之丧二十五月大祥二十七月禫而祥禫间月可知也聘礼士中曰禽二双学记中年考校小记中一以上而祔玉藻士中武皆以中为间则士虞间传所谓中月者其为间月可知也戴徳丧服变除礼二十五月大祥二十七月而禫郑氏据以为説葢得之矣王肃之徒以记云三年之丧二十五月而毕又云祥而缟是月禫徙月乐祥之日鼓素琴夫子既祥三日而弹琴十日而成笙歌鲁人朝祥而暮歌孔子曰逾月则善于是谓二十五月大祥其月为禫二十六月作乐是不知所谓是月乐者所以下文而不系于上也语曰子于是日哭则不歌而文无所系孰谓是月禫云者乃祥月乎果禫在祥月应曰月中而禫不可谓之中月也孟献子禫县而不乐然则所谓徙月乐者以备县也若弹琴瑟笙歌间作而不县既祥为之可也春秋文公二年冬公子遂如齐纳币僖公之丧至文公二年冬适二十六月左氏曰纳币礼也而公羊议其丧娶则公羊亦以三年之丧二十七月而除与郑氏之説合矣然则丧大记云禫而从御吉祭而复寝间传云大祥居复寝间何也孔颖达曰大祥去垩室复殡宫之寝则禫而复寝者复平居之寝也





　　礼书卷一百四十八
　　钦定四库全书
　　礼书卷一百四十九
　　宋　陈祥道　撰
　　丧礼
　　括发
　　问丧曰亲始死鸡斯徒跣扱上衽檀弓曰始死羔裘冠者易之而已则始死有易冠无去冠者有易裘无袒衣矣仪礼小敛之节主人髻发袒妇人髽于室问丧曰三日而敛袒而踊之檀弓曰主人既小敛袒括发又曰袒括发变也袒括发去饰之甚也又曰叔孙武叔之母死既小敛举者出戸出戸袒且投其冠子游曰知礼丧大记曰小敛主人袒説髦括发以麻则小敛投冠脱髡髻发而袒矣葢人子之于始丧其幸生之心未巳故未忍去饰焉及小敛则已矣然后髻发而袒叔孙武叔既小敛举者出戸袒而投其冠子游嗤之则投冠髻发宜在未举出戸之前欤曽子问曰女改服布深衣以趋丧郑氏曰妇人始丧未成服之服然则男子始丧葢亦曰白布深衣也鸡斯之丧不可以考郑氏改鸡斯为笄纚谓始死将斩衰者笄纚将齐衰者素冠妇人将斩衰者去笄而纚将齐衰者骨笄而纚孔颖达之徒遂谓始死去冠而有笄纵将小敛则去笄纵着素冠视敛其説无据丧服小记曰斩衰括髪以麻为母括髪以麻免而以布则小敛奉尸出堂主人拜宾之时为母括发以麻与父同也尸出堂讫降自西阶即位复位之时为母不括发而免以与父异也【仪礼男女奉尸俟于堂讫主降自西阶东即位主人拜宾即位踊袭绖于序东复位也】奔丧礼至家升阶殡东西面坐哭括发袒降堂东即位袭绖绞带反位皆如初于又哭括发袒成踊三哭亦括发袒成踊【又哭明日朝也三哭又其明日朝也】奔母之丧西面哭括发袒降堂东即位袭免于又哭不括发奔丧不及殡先之墓括发遂冠归入门哭括发袒于又哭三哭皆括发袒为母所以异于父者一括发其余免以终事其义皆与小记同也丧大记曰君大夫之丧子弁绖杂记曰小敛环绖君大夫士一也则大夫以上素弁士素委貌皆加环绖也孔颖达曰斩衰男子括发齐衰男子免皆敛殡之时耳非敛殡则大夫以上加素弁士加素冠皆于括发之上天子七日成服诸侯五日成服大夫三日成服于理或然
　　免
　　问丧曰冠者不肉袒何也曰冠至尊也不居肉袒之体也故为之免以代之也又曰免者以何为也不冠者之所服也仪礼小敛主人括发袒众主人免于房丧服小记曰为母括发以麻免而以布又曰男子免而妇人髽大记曰小敛主人即位袭带绖踊母之丧即位而免奔丧曰奔母丧一括发其余以免终事小记又曰缌小功虞卒哭则免既葬而不报虞则虽主人皆冠及虞则皆免为兄弟既除丧已及其葬也反服其服报虞卒哭则免如不报虞则除之逺葬者反哭者皆冠及郊而后免反哭君吊虽不当免时也主人必免不散麻虽异国之君免也亲者皆免又曰主人未除丧有兄弟自它国至则主人不免而为主问丧曰秃者不免童子惟当室缌缌者其免也当室则免而杖矣仪礼曰朋友在它邦则袒免归则已大传曰四世而缌服之穷也五世袒免杀同姓也文王世子曰族之相为也宜吊不吊宜免不免有司罚之郑氏曰免状如冠而广一寸葢有所传然也然则免于括髪为轻故为父括发为母免于冠饰为重故缌小功之虞卒哭逺葬者之及郊反哭主人之于君吊必免然则袒免非丧服之常有时用之而已齐衰而下小敛皆袒免是有常服者必袒免止于袒免者无常服故施于五世焉秃者不免于疾也童子不免未可加以成人之服也
　　髽
