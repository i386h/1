<!-- { "loadSidebar": true } -->
　　诗曰朱芾斯皇三百赤芾赤芾金舄赤芾在股庶见素韠兮【笺祥祭朝服素韠】易曰朱绂方来困于赤绂玉藻曰韠君朱大夫素士爵韦【此端服之韠也韠必象裳色天子诸侯端朱裳大夫素裳士裳黄裳杂裳】圜杀直天子直公侯前后方【杀四角使之方变于天子】大夫前方后挫角【圜其上角者变于君也韠以下为前以上为后】士前后正【士贱与君同不嫌也正直方之间语也天子之士则直诸侯之士则方】韠下广二尺上广一尺长三尺其颈五寸肩革带博二寸又曰一命緼绂再命赤韨三命赤韨【此冕爵弁服之韠尊祭服异其名耳】又曰齐则綪结佩而爵韠眀堂位曰有虞氏服韨夏后氏山商火周龙章杂记曰韠长三尺下广二尺上广一尺防去上五寸纰以爵韦六寸不至下五寸纯以素紃以五采【郑氏曰防谓上领缝也领之所用盖与纰同在旁曰纰在下曰纯素生白也绌六寸者中执之表里各三寸也纯纰所不至者五寸与防去上同紃施诸缝中若今时绦也】诗曰韎韐有奭【笺云此诸侯世子也除三年之丧服士服而来未遇爵命之时有征伐之事天子使代卿士将六军而出】士冠礼爵弁服韎韐【郑氏曰韎韐缊韨也士緼韨而幽衡合韦为之染以毛搜因以名焉今齐人名蒨为韎韐】皮弁服素韠端爵韠特牲馈食其服皆朝服端缁韠唯尸祝佐食端裳黄裳杂裳可也皆爵韠【缁韠者下大夫之服】左传曰衮冕黻珽昭其度也【杜预曰黻韦韠】郑康成曰古者田渔而食之衣其皮先知蔽前后知蔽后后王易之以布帛而独存其蔽前者不忘本也尔雅曰蔽膝谓之襜释名曰韠蔽也所以蔽前也妇人蔽膝亦如之也是知韠之作也在衣之先其服也在衣之后其色则视裳而已礼记言君朱大夫素士爵韦者祭服之韠也盖君祭以冕服冕服衣纁裳故朱韠大夫祭以朝服缁衣素裳故素韠士祭以端端裳黄裳杂裳可也故爵韠周官典命公侯伯之士一命而士之助祭以爵弁【弁而祭公】爵弁纁裳故緼韨【緼赤黄之间色】所谓一命緼韨是也公侯伯之卿三命大夫再命而卿大夫助祭聘王以冕【司服孤之服自希冕而下郑氏以为卿大夫之服自冕而下郑氏以为助祭聘王之服盖孤希冕祭于公弁而祭于己卿大夫冕祭于公冠而祭于己】冕纁裳故赤韨所谓再命三命赤韨是也韠之为物以其茀前则曰韨以其一巾足矣故曰韠以色则曰緼以緼质则曰韎韐【古人谓蒨为茅搜谓茅搜为韎韐】考之士冠礼于皮弁端皆言韠特于爵弁言韎韐诗于素韠言韠于朱芾赤芾乃言芾是韠者芾之通称而芾与韎韐异其名所以尊祭服也君韠虽以朱而诸侯朝王亦赤芾诗曰赤芾在股赤芾金舄是也士虽以爵凡君子之齐服皆爵韠记曰齐则綪结佩而爵韠是也采芑言方叔之将兵韨亦以朱瞻彼洛矣言作六师而韨以韎韐者盖兵事韦弁服韦弁服纁裳故贵者以朱芾卑者以韎韐韎韐即所谓緼韨也韠长三尺所以象三才颈五寸所以象五行下广二尺象地也上广一尺象天也防去上五寸纰以爵韦六寸不至下五寸纯以素紃以五采防犹书所谓作防也纰裨其上与旁也纯縁其下也去防与纯合五寸则其中余二尺也纰六寸则表里各三寸也天子之韠直其防龙火与山公侯前后方其防火以下大夫前方后挫角其防山而已郑氏谓山取其仁火取其眀龙取其变天子备焉诸侯火而下卿大夫山士韨韦以礼推之周人多以近世之礼待贵者逺世之礼待卑者则郑氏之説是也【周以虞庠为小学以夏序商学为大学以商人棺椁葬长殇以夏之堲周葬中殇以虞氏之瓦棺葬无服之殇皆待卑者以质略也】然韠自颈肩而下则其身也郑氏以其身之五寸为领而防为领缝是肩在领上矣衣之上韠犹尊上酒爼上生鱼也郑氏谓衣之上韠者执事以蔽裳为敬与不忘其本之説戾矣古者丧服用韠无所经见诗曰庶见素韠是祥祭有韠也刘熈曰韠以蔽前妇人蔽膝亦如之唐志妇人蔽膝皆如其夫是妇人有韠也荀子曰共艾毕説者曰苍白之韦是罪人有韠也及战国连兵韨非兵饰去之眀帝复制韨天子赤皮蔽膝魏晋以来用绛纱为之故字或作绂【徐广车服仪制云】
　　邪幅【朱色】
　　诗曰赤芾在股邪幅在下左氏曰带裳幅舄内则曰偪屦着綦【綦屦系也】郑康成谓偪束其胫自足至膝故曰在下盖以幅帛邪纒于足故谓之邪幅邪幅所以自偪束也故谓之偪偪即縢约之也故汉谓之行縢内则男子事父母有偪诗诸侯朝天子有邪偪则凡行皆有偪特妇人不用焉故内则妇事舅姑无偪

　　礼书卷二十三
　　钦定四库全书
　　礼书卷二十四
　　宋　陈祥道　撰

<经部,礼类,通礼之属,礼书,卷二十四>
<经部,礼类,通礼之属,礼书,卷二十四>
　　王及诸侯城郭之制
　　典命上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节【上公谓王之三公有徳者加命为二伯二王之后亦为上公国家国之所居谓城方也公之城盖方九里宫方九百步侯伯之城盖方七里宫方七百步子男之城盖方五里宫方五百步】量人掌建国之法以分国为九州营国城郭掌固掌脩城郭沟池树渠之固匠人营国方九里旁三门【营谓丈尺其大小天子十二门通十二子】国中九经九纬经涂九轨王宫门阿之制五雉宫隅之制七雉城隅之制九雉【阿栋也宫隅城隅谓角浮思也雉长三丈髙一丈度髙以髙度广以广】经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂诗文王有声曰筑城伊淢作丰伊匹【淢淢沟也匹配也笺云方十里曰成淢其沟也广深各八尺文王受命而犹不自足筑丰邑之城大小适与成偶大于诸侯小于天子之制】左传祭仲曰都城过百雉国之害也【方丈曰堵三堵曰雉一雉之墙长三丈高一丈侯伯之城方五里径三百雉故其大都不得过百雉】先王之制大都不过三国之一中五之一小九之一今京不度非制也春秋隠七年宣九年定六年皆书城中城孟子曰三里之城七里之郭尚书大传古者百里之国三十里之遂二十里之郊九里之城三里之宫七十里之国二十里之遂九里之郊三里之城一里之宫五十里之国九里之遂三里之郊一里之城以城为宫【或疑焉周礼匠人营国方九里谓天子城也今大国九里则与天子同春秋传曰中五之一小九之一以推此説小国大都之城三十三步三分之一非也然则大国七里之城小国三里之城焉为近可也或者天子实十二里城诸侯大国九里次城七里小国五里】
　　王城
　　典命上公九命诸侯七命子男五命其国家宫室车旗衣服礼仪皆以九以七以五为节故上公桓圭九寸缫借九寸冕服九章建常九斿樊缨九就贰车九乘介九人礼九牢其朝位宾主之间九十步侯伯子男各杀以两城之里数无所经见盖国家之礼宫室车旗衣服之制必眡其命而城则不然观公侯受城地百里而不以九以七为节则城岂以命数制哉考工记匠人营国方九里王城九里则公七里侯伯五里子男三里矣祭仲曰都城不过百雉雉袤三丈百雉五百步大都不过三国之一郑伯爵也城千五百步则五里而已然则孟子所谓三里之城七里之郭子男国也郑康成尝谓周城九里公七里【异议駮云】又谓王城十二里公城九里宫方九百步是自戾也诗曰筑城伊淢盖言为之城以捍患为之洫以利水而巳郑氏以城方十里言之是不知考工记所谓成间有洫者非谓成包以洫也井田之制城中之宅率家二畆半而纳稼之后上入执宫功则至冬皆入保城矣六乡之民七万五千家又士工商在焉则九里之城固不能容然则考工记所言乃王之中城也春秋书城中城説者以为内城内城之外又有郭矣孟子曰三里之城七里之郭而郭数加多于城则王城之郭其广不特又九里也説文曰郛郭也盖郭有重口之义而郛犹孚甲之于物欤【书传曰古者百里之国三十里之遂二十里之郊九里之城三里之宫七十里之国二十里之遂九里之郊三里之城一里之宫五十里之国九里之遂三里之郊一里之城郑氏释聘礼谓周制天子畿内千里逺郊百里以此差之逺郊上公五十里侯伯三十里子男十里近郊各半之其説又与书传不同皆不可考】
　　经涂环涂
　　匠人营国方九里旁三门国中九经九纬经涂九轨左祖右社面朝后市郑氏曰天子门通十二子经纬之涂皆容方九轨轨谓辙广乘车六尺六寸旁加七寸凡八尺是为辙广九轨积七十二尺则此涂十二步也旁加七寸者辐内二寸半辐广三寸半绠三分寸之二金辖之间三分寸之一盖南北为经东西为纬涂言经纬犹所谓广轮阡陌也贾公彦曰王城面有三门门有三涂男子由右妇人由左车从中央然男子由右妇人由左车从中央者非谓各由一涂也诗曰宛然左辟此所谓妇人由左
　　王畿
　　诗曰邦畿千里春秋传曰天子一圻周语曰规方千里以为甸服王制曰千里之内曰甸则天子寰内面五百里中为王域百里为郊二百里为邦甸三百里为邦削四百里为邦县五百里为邦都郊之内置六乡七万五千家而宅田士田贾田【近郊】官田牛田牧田【逺郊】任其余地谓之郊以其与邑交故也邦甸之内置六遂七万五千家而公邑任其余地谓之甸以甸法在是故也家削之地所以封大夫与王子弟之尤疏者谓之削以其削于县都故也邦县之地所以封卿与王子弟之疏者谓之县以其系于上故也邦都之地所以封三公与子弟之亲者谓之都以其有邑都故也邦甸浸广矣又无九等之地故余地为公邑邦削至都又广矣而三等采地之外其余亦为公邑公邑有四而载师特曰公邑之田任甸地者言公邑始于此也盖公邑闲田也天子使大夫治之遂人与县师预焉【遂人掌野自百里外至五百里皆曰野县师掌邦国都鄙谓甸郊里之地域】郑康成谓二百里三百里其大夫如州长四百里五百里其大夫如县正义或然也然邦甸亦谓之州司马法二百里曰州是也邦县亦谓之都载师所谓小都是也邦都亦谓之畺载师所谓畺地是也【此周制也周九服侯在畿外夏则五服甸在畿内】
　　六乡
　　六遂
