<!-- { "loadSidebar": true } -->
　　司服凡甸冠弁服【甸田猎也其服缁布衣亦素积以为裳诸侯为朝服】曲礼父母存冠衣不纯素【深衣曰具父母衣纯以青】孤子当室冠衣不纯采【三十壮有室有代亲之端不为孤也当室适子也深衣曰孤子衣纯以素】大夫士去国素衣素裳素冠彻縁厌冠不入公门檀弓曰古者冠缩缝今也衡缝【今冠横缝以其辟积多】故丧冠之反吉非古也亡大县邑公卿大夫士厌冠哭于太庙将军文子之丧既除丧越人来吊主人深衣练冠待于庙叔孙武叔之母死既小敛举者出户出户袒且投其冠括发【冠素委貌】范则冠而蝉有緌【范蜂也蝉蜩也緌谓喙长在腹下】文王世子曰文王有疾武王不説冠带而养礼器曰晏平仲澣衣濯冠以朝君子以为隘矣郊特牲黄冠而祭息田夫也野夫黄冠黄冠草服也始冠缁布之冠也大古冠布齐则缁之其緌也孔子曰吾未之闻也冠而敝之可也内则子事父母鸡初鸣笄总拂髦冠緌缨玉藻始冠缁布冠自诸侯下达冠而敝之可也冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也缟冠武子姓之冠也缟冠素纰既祥之冠也垂緌五寸惰游之士也冠缟武不齿之服也居官属武自天子下达有事然后緌大帛不緌冠紫緌自鲁桓公始也小记男子冠而妇人笄男子免而妇人髽杂记丧冠条属以别吉凶三年之练冠亦条属右缝小功以下左缌冠缲缨大白冠缁布之冠皆不蕤委武缟而右蕤【委武冠卷也秦人曰委齐东曰武冠也缟缟冠也】大夫冕而祭于公弁而祭于巳士弁而祭于公冠而祭于巳大记吊者袭裘加武【武吉冠之卷也】儒行孔子曰丘少居鲁衣逢掖之衣长居宋冠章甫之冠儒有衣冠中动作慎仪礼士冠主人冠朝服缁带素韠【冠委貌也】缁布冠缺项青组缨属于缺【缺读如有頍者弁之頍缁布冠无笄者着頍围髪际结项中隅为四缀以固冠也项中有亦由固頍为之耳今未冠笄者着卷帻頍象之所生也】冠者易服服冠端爵韠奠摰见于君委貌周道也章甫殷道也母追夏后氏之道也【委犹安也言所以安正容貌章明也商质言以表明丈夫也母发声也追犹堆也夏后氏质以其形名之三冠皆所服以行道其制之异同未闻】丧服斩衰裳苴绖冠缨缨条属右缝冠六升外毕齐衰冠布缨公子为其母练冠麻衣为其妻縓冠斩衰冠六升受冠七升齐衰冠七升受冠八升既夕记冠六升外縪缨条属厌特牲礼主人冠端【端冠】晋语范文子暮退于朝武子击之以杖折委笄论语曰羔裘冠不以吊诗素冠曰庶见素冠兮南山曰葛屦五两冠緌双止甫田曰未几见兮突而弁兮【弁冠也】孟子问陈相曰许子奚冠曰冠素曰自织之与曰否以粟易之万章问招虞人何以曰以皮冠荀子曰其冠进其衣缝其容良是父兄之容也其冠进其衣缝其容慤是子弟之容也其冠絻其缨禁缓其容简连是学者之嵬也又曰天子山冕诸侯冠大夫裨冕士韦弁礼也又曰哀公问于孔子曰章甫絇屦绅而搢笏者比贤乎孔子曰居今之俗服古之服舎此为非者虽有不亦鲜乎又曰鲁哀公问舜冠于孔子孔子曰古之王者有务而拘领者也其政好生而恶杀焉【务尚书大传作冒】庄子曰冠圜冠者知天时后汉志委貌冠皮弁冠同制长七寸髙四寸制如覆柸前髙广后卑鋭所谓夏之毋追商之章甫者也委貌以皂绢为之皮弁以鹿皮为之进贤冠古缁布冠也公侯三梁中二千石以下至博士两梁自博士以下至小史私学弟子皆一梁唐志缁布冠天子五梁三品以上三梁五品以上二梁九品以上一梁説文曰冠絭发也白虎通曰冠者惓也所以卷持其发
　　冠制【有梁有武有缨有緌有纯】
　　荀卿称鲁公问舜冠于孔子孔子曰古者有务而拘领【书大传务作冒拘作句】汉舆服志曰上古衣毛而冒皮后世圣人见鸟兽有冠角胡之制遂作冠冕缨緌以为首饰则古者冒而已及冠冕缨緌之作皆有所象也檀弓曰古之冠也缩缝今也衡缝故丧冠之反吉非古也杂记曰三年之练冠亦条属右缝【吉冠不条属者通屈一条绳若布为武垂下为缨属之冠吉冠则缨武异材右缝者右辟而缝之】小功以下左【左辟象吉轻也】葢一幅之材顺经为辟积则少而质顺纬为辟积则多而文顺经为缩缝顺纬为衡缝古者吉凶之冠皆缩缝今吉冠衡缝而丧冠缩缝是丧冠与吉反矣故记者讥之右为隂左为阳凶隂事也大功以上右辟而缝之所以明凶也吉阳礼也小功以下左辟而缝之所以趋吉也其饰有縁其贯有笄其束有武其系有缨其垂有緌记曰素冠彻縁又曰缟冠素纰则冠有縁矣国语曰范文子击其子折委笄则冠有笄矣居冠属武则凡非居冠不属矣丧冠不緌则凡吉冠皆緌矣古之冠其饰不过缨武縁其名不过母追章甫委貌而巳后世有长冠通天逺游髙山竹皮进贤方山巧士却非却敌之制而其异有若鹬冠鹖冠其怪者有漉酒垫角之类非古也
　　母追冠【状如覆柸】
　　郊特牲士冠礼记曰委貌周道也章甫商道也毋追夏后氏之道也郑氏谓委犹安也言所以安正容貌章明也所以表明大丈夫也母发声也追犹堆也夏后氏质以其形名之三冠皆所服以行道白虎通曰夏十三月为正其饰最大故曰母追母追言其追大也商十二月为正其饰微大故曰章甫章甫者尚未与极其本相当也周十一月为正万物萌小冠饰最小故曰委貌委貌委曲有貌也汉舆服志曰委貌冠皮弁冠同制长七寸髙四寸制如覆柸前髙广后卑鋭所谓夏之母追商之章甫者也委貌以皂缯为之然考白虎通所言则三冠之制异舆服志所言则三冠之制同礼文残缺其制度名义莫究其详大抵吉冠左辟丧冠右辟吉冠内毕丧冠外毕吉冠圜丧冠厌吉冠丧冠素吉冠不条属丧冠条属吉冠縁丧冠不縁吉冠丧冠不縁居冠属武非居冠不属武此其略也礼图谓母追有覆柸之状于义或然郑司农释周礼言夏后氏之牟追葢古者牟母通用也内则有敦以牟巵匜而牟乃食器则覆柸之説盖有所传也记曰大古冠布则母追章甫委貌不以布矣孔颖达谓三冠皆缁布为之误也【汉用皂缯】记曰幼名冠字五十以伯仲死谥周道也毁宗躐行出于大门商道也直情而径行戎狄之道也则所谓委貌周道章甫商道母追夏后氏之道者义亦若此郑氏谓服以行道误也
　　章甫冠
　　论语曰端章甫儒行曰孔子冠章甫之冠庄子曰孔子冠枝木之冠盖枝木之冠即章甫也枝木其邸也古者丧冠厌而无邸吉冠邸而不厌章甫之邸枝木犹皮弁之邸象欤
　　委貌冠【释名曰委貌上小下大】
　　论语曰羔裘冠不以吊左传刘定公谓赵孟吾与子弁冕端委以治民临诸侯晏平仲端委立于虎门国语晋侯端委以入武宫董安于曰臣端委以随宰人盖端衣委貌士以为祭服大夫士以为朝服【私朝服之】天子至士亦以为斋服故刘定公晋侯董安于皆得以服之范文子以杖击其子折委笄士冠礼缁布冠有缨无笄则委貌与缁布异矣
　　缁布冠【不緌】
　　后世缁布冠【有緌】
　　仪礼缁布冠缺项青组缨属于缺宾筵前坐正纚右手执项左手执前郊特牲曰太古冠布齐则缁之其緌也孔子曰吾未之闻也冠而敝之可也玉藻曰始冠缁布冠诸侯下达曰缁布冠缋緌诸侯之冠杂记曰大白缁布之冠不蕤又曰大夫卜宅与葬日缁布冠不蕤诗曰彼都人士台笠缁撮盖缁布冠有前有项缨属于缺无緌焉后世以尊者不可以无饰故加缋緌玉藻曰缁布冠缋緌诸侯之冠则卑者无緌可知也缁布冠葢用之于始冠及大夫之卜宅与葬日而已庶人或以为常服也用之于始冠则端裳黄裳杂裳缁带爵韠用之于卜宅与葬日则有司麻衣布衰布带因丧屦若庶人则深衣焉贾氏曰庶人虽服委貌而俭者服缁布其详不可考也郑氏谓缁布缺项者缺读如有頍者弁之頍缁布冠无笄者着頍围发际结项中隅为四缀以固冠然诗以頍为弁之貌则頍非缺资项矣郑氏説缺项之制盖有所传读缺项为頍无所经见缁布冠谓之缁撮则无梁矣汉志谓缁布冠为进贤冠公侯三梁中二千石至博士两梁私学弟子一梁唐制天子五梁三品以上三梁五品以上二梁九品以上一梁非古也










　　礼书卷八
　　钦定四库全书
　　礼书卷九
　　宋　陈祥道　撰













<经部,礼类,通礼之属,礼书,卷九>
<经部,礼类,通礼之属,礼书,卷九>








　　天子始冠之冠【冠朱组缨】
　　诸侯始冠之冠【缁布冠续緌】
　　玉藻曰冠朱组缨天子之冠也缁布冠缋緌诸侯之冠也郑氏曰皆始冠之冠考之于礼始冠缁布冠自诸侯下达则诸侯所以异于大夫士者缋緌耳天子始冠不以缁布而以冠然其子则犹士而已以天下无生而贵也【唐志天子始冠缁布冠五梁非古也】冠朱组缨则緌可知也缁布冠缋緌则缨可知也朱以着正阳之色缋以备五采之文五采虽美不若正阳之纯纯其饰所以异也国语委貌有笄士冠礼缁布冠无笄则天子始冠之冠有笄诸侯始冠之冠无笄明矣家语大戴礼公冠四加冕贾公彦谓天子宜五加衮冕观成王加元服其颂曰去防志心衮职则五加衮冕可知
　　诸侯齐冠【冠丹组缨】
　　士齐冠【冠綦组缨綦苍艾色】
　　周官司服其齐服有端素端记曰太古冠布齐则缁之又曰齐之也以隂幽思也又曰齐而养又曰冕齐戒鬼神隂阳也又曰冠丹组缨诸侯之齐冠也冠綦组缨士之齐冠也荀卿曰端衣裳絻而乘路者志不在于食荤葢太古之齐冠以缁周之齐冠以天子齐则冕而端所谓絻而乘路是也诸侯而下冠端而巳所谓冠丹组缨冠綦组缨是也然则诸侯与士之齐则同而尊卑之分则异同故皆冠以一其诚异故组缨朱色以辨其等诸侯丹组缨则阳而已以其纯于徳故也士綦组缨则隂阳杂矣以其不纯于徳故也说文綦作綥綦苍艾色也诗以綦巾为女巾书与诗以骐弁为士弁礼以綦组为世子之佩绶皆徳未成者之礼也孔子佩象环而綦组缨绶则其义异此矣天子诸侯大夫齐祭异服特天子冕以祭羣小祀其冕葢与齐同而其异者服端而已士之齐祭一于冠端其冠葢与朝服之冠同其异者组缨之色而已然则武王端冕以奉丹书则天子斋而端冕信矣诸侯昏礼冕齐戒魏文侯端冕听古乐则昏以冕摄盛也魏文侯之端冕非摄盛则僣也郑康成释旅贲谓防同宾容王亦齐服服衮释冕司服以齐服端为士礼此说非是
　　子姓冠【缟冠武其制厌】
　　国语言帅其子姓及国子姓诗言振振公姓丧大记言子姓立于西方玉藻言缟冠武子姓之冠葢孙之传姓谓之子姓子姓之于大父母服綦而已缟冠武以父之丧未终而子不敢纯吉故也以缟为之则无緌可知
　　既祥冠【缟冠素纰其制厌无緌】
　　玉藻曰缟冠素纰既祥之冠也丧服小记曰除成防者其祭也朝服缟冠杂记曰祥主人之除也于夕为期朝服又曰既祥虽不当缟者必缟然后反服问传曰大祥素缟麻衣则是大祥之祭缟冠朝服而有向于吉既祥则素缟麻衣而未忘乎哀则祥与既祥之冠同而其服异






　　礼书卷九
　　钦定四库全书
　　礼书卷十
　　宋　陈祥道　撰













<经部,礼类,通礼之属,礼书,卷十>
