<!-- { "loadSidebar": true } -->
　　则旬之内更旬之外入马耳以其物更其外否马及行则以任齐其行若有马讼则聴之禁原蚕者齐右王乗则持马凡有牲事则前马道右王出入则持马王式则下前马驭夫分公马而驾治之校人掌王马之政辨六马之属种马一物戎马一物齐马一物道马一物田马一物驽马一物【种谓上善似母者以次差之玉路驾种马戎路驾戎马金路驾齐马象路驾道马田路驾田马驽马给宫中之役】凡颁良马而养乗之乗马一师四圉三乗为皁皁一趣马三皁为系系一驭夫六系为廐廐一仆夫六廐成校校有左右驽马三良马之数丽马一圉八丽一师八师一趣马八趣马一驭夫【良善也善马五路之马郑司农云四匹为乗养马为圉故春秋传曰马有圉牛有牧谓二耦为乗师趣马驭夫仆夫帅之名也趣马下士御夫中士则仆夫上士也自乗至廐其数二百一十六匹易干为马此应干之防也至校变为言成者眀六马各一廐而王马小备也校有左右则良马一种者四百三十二匹五种合二千一百六十匹驽马三之则为千二百九十六匹五良一驽凡三千四百五十六匹然后王马大备诗曰騋牝三千此谓王马之大数与丽耦也驽马自圉至驭夫凡马千二十四匹与三良马之数不相应八皆宜为六字之误也师十二匹趣马七十二匹则驭夫四百三十二匹矣然后而三之既三之无仆夫者不驾于五路卑之也】天子十有二闲马六种邦国六闲马四种家四闲马二种【降杀之差毎廐为一闲诸侯有齐马道马田马大夫有田马各一闲其驽马则皆分为三焉】凡马特居四之一【欲其乗之性相似也物同气则心一郑司农云四之一者三牝一牡】春祭马祖执驹夏祭先牧颁马攻特秋祭马社臧仆冬祭马歩献马讲驭夫趣马掌賛正良马而齐其饮食简其六节巫马掌养疾马而乗治之相医而药攻马疾受财于校人牧师掌牧地皆有厉禁而颁之孟春焚牧中春通淫掌其政令凡田事賛焚莱庾人掌十有二闲之政教以阜马佚特教駣攻驹及祭马祖祭闲之先牧及执驹散马耳围马正校人员选马八尺以上为龙七尺以上为騋六尺以上为马圉师掌教圉人养马春除蓐衅廐始牧夏庌马冬献马射则充椹质茨墙则翦阖圉人掌养马刍牧之事以役圉师凡宾客丧纪牵马而入陈廞马亦如之小行人圭以马玉人大璋中璋边璋天子以巡守宗祝以前马曲礼曰効马効羊者右牵之国君下齐牛式宗庙大夫士下公门式路马乗路马必朝服载鞭防不敢授绥左必式步路马必中道以足蹙路马刍有诛齿路马有诛孔子之卫遇旧馆人之丧入而哭之哀出使子贡説骖而赙之子贡曰于门人之丧未有所説骖説骖于旧馆无乃已重乎檀弓曰敝帷不弃为埋马也月令驾苍龙季春乃合累牛腾马游牝于牧【累腾皆乗匹之名】牺牲驹犊举书其数夏驾赤駵中央驾黄駵秋驾白骆季秋班马政命仆及七驺咸驾冬驾铁骊玉藻年不顺成大夫不得造车马眀堂位夏后氏骆马黒鬛商人白马黒首周人黄马蕃鬛少仪赗马入庙门赙马与其币大白兵车不入庙门马则执靮皆右之学记始驾马者反之车在马前周易干为良马为老马为瘠马为驳马震其于马也为善鸣为足为作足为的颡坎其于马也为美脊为亟心为下首为薄蹄为曳诗汉广言秣其马【六尺以上曰马】言秣其驹【五尺以上曰驹】干旄素丝纰之良马四之【四之者见之伙也】素丝组之良马五之素丝祝之良马六之【四马六辔】硕人四牡有骄朱幩镳镳翟茀以朝大叔于田乗乗马执辔如组两骖如舞乗乗黄【四马皆黄】两服上襄两骖鴈行乗乗鸨【骊白杂毛曰鸨】两服齐首两骖如手驷铁孔阜六辔在手游于北园四马既闲【习其四种之马】小戎四牡孔阜六辔在手骐骝是中騧骊是【黄马黒喙曰驺笺云赤身白鬛曰駵】俴驷孔羣【俴驷四介马也】株林驾我乗马説于株野乗我乗驹朝食于株【马五尺以上曰驹】东山皇驳其马【黄白曰皇駵白曰駮】四牡騑騑周道倭迟四牡騑騑啴啴骆马【白马黒鬛曰骆】驾彼四骆载骤骎骎皇皇者华我马维驹六辔如濡我马维骐六辔如丝我马维骆六辔沃若采薇戎车既驾四牡业业驾彼四牡四牡骙骙四牡翼翼象弭鱼服六月戎车既饬四牡骙骙载是常服比物四骊闲之维则【物毛物也】四牡修广其大有颙四牡既佶既佶且闲车攻我车既攻我马既同四牡厐厐驾言徂东田车既好四牡孔阜驾彼四牡四牡奕奕四黄既驾两骖不猗吉日田车既好四牡孔阜吉日庚午既差我马白驹皎皎白驹食我苗皎皎白驹食我藿裳裳者华我觏之子乗其四骆乗其四骆六辔沃若采菽虽无予之路车乗马载骖载驷君子所届角弓老马反为驹不顾其后崧高四牡蹻蹻钩膺濯濯王遣申伯路车乗马韩奕四牡奕奕駉颂駉駉牡马在坰之野薄言駉者有驈有皇有骊有黄以车彭彭思无疆思马斯臧薄言駉者有骓有駓有骍有骐以车伾伾思马斯才薄言駉者有驒有骆有駵有雒思马斯作薄言駉者有骃有騢有驒有鱼以车袪袪思马斯徂有駜駜彼乗黄駜彼乗牡駜彼乗駽【青骊曰駽】尔雅曰騊駼野马駮如马倨牙食虎豹騉駼枝蹄趼善陞甗小领盗骊絶有力駥膝上皆白惟四骹皆白驓四蹢皆白首前足皆白騱后足皆白翑前右足白启左白踦后右足白骧左白馵駵马白腹騵骊马白跨驈白州驠尾本白騴尾白駺馰颡白颠白达素县面颡皆白惟駹回毛在膺宜乗在肘后减阳在干茀方在背阕广逆毛居馻騋牝骊牡驹□骖牡曰隲牝曰騇駵驳驳黄曰騜駵马黄脊騝骊马黄脊騽青骊駽青骊驎驒青骊繁鬛騥骊白杂毛鸨黄白杂毛駓隂白杂毛骃苍白杂毛骓彤白杂毛騢白马黒鬛骆白马黒唇駩黒喙騧一目白瞷二目白鱼既差我马差择也宗庙齐毫戎事齐力田猎齐足
　　天子十二闲
　　邦国六闲
　　家四闲
　　先王之时国马足以行军公马足以称赋则周礼乡师以时辨其马牛之物均人均牛马之力政县师辨其六畜车辇之稽遂人遂师以时登其六畜车辇遂大夫以时稽其六畜而牛马与焉及其用之则司马法甸出长毂一乗牛三头马四匹此国马也校人掌王马之政辨种戎齐道田驽之六马此公马也盖天子十二闲马六种每焉一圉每乗一师三乗马十二匹三皁为系三十六匹六系为廏二百一十六匹六廏成校校有左右则十二廏合三千四百五十六匹种各一廏廏有左右则一种四百三十二匹良马五种则合二千一百六十匹又驽马一种三良马一种之数则为千二百九十六匹五良一驽凡三千四百五十六匹邦国六闲四种家四闲二种葢诸侯及大夫廏无左右则良马三居三廏合六百四十八匹驽马三良马一种之数居三廏亦六百四十八匹凡千二百九十六匹家四闲二种一良居一廏二百一十六匹驽三之居三廏为六百四十八凡八百六十四匹春秋之时晋悼公使程郑为乗马御六驺属焉诸侯六闲【成十八年】彼卫文公之騋牝三千齐景公之马千驷三千则近于天子十二闲之数而千驷又过之是皆僭侈而违礼者也校人驽马丽马一圉八丽一师八师一趣马八趣马一驭夫郑氏谓八宜为六者盖自圉至驭夫以八计之则为千二十四匹与三良马之数不合以六计之则适四百三十二匹矣然后而三之既三之无仆夫以驽马不驾五路卑之也然则周天子之马不过三千四百五十六匹而已汉之养马有五监六廏而武帝之时马至四十万匹唐置八使五十六监麟徳间马至七十万开元间至四十五万匹而与周之马数相逺者葢周制凡军之马出于民而校人所养者特给公家之用而已汉唐则不然行军之马一出于公此多寡所以异也
　　六马车
　　四马车
　　二马车
　　一马骑二马骈【説文骈驾二马】三马骖四马驷古者军容则有骑【记曰前有车骑春秋传曰齐鲁遇于野井以鞍为几史曰赵灵王胡服骑射】国容则车而已大夫以上驾四士则驾二而已仪礼公赠士以两马春秋之时卫良士乗衷甸两牡【哀十年左】陈成子以乗车两马赐顔聚之子【襄二十七年】鲁君以乗车二马遗孔子【家语】葢诸侯之大夫大事驾四小事驾二观春秋传以两牡为衷甸则四牡为上乗矣后世有大驾中驾小驾之説盖此类也【杜预以衷甸两牡为卿车误也】诗四牡言使臣之事曰四牡騑騑驾彼四骆采芑言方叔之事曰乗其四骐四骐翼翼是大夫驾四也车攻吉日言宣王之事曰四牡厐厐四牡孔阜是天子亦驾四也周官校人掌王马之政乗马一师四圉诗言诸侯献马于王皆布乗黄朱则天子亦驾四也特夏书曰若朽索之御六马荀卿曰六马仰秣六马不调列子曰二十四蹄无遗迹公羊亦曰天子驾六白虎通曰天子之马六示有事于天地四方葢言夏礼也【史记曰秦始皇以水数制乗六马汉儒曰今帝者驾六此秦汉制耳石庆为御景帝问车中防马庆以防数马毕举手曰六马张衡西京赋曰天子驾雕轸六骏又曰六元蚪之奕奕】商周损之以四而后世又复之以六观商颂言八鸾鎗鎗则商亦驾四眀矣先儒谓天子驾六诸侯与卿驾四大夫驾三士驾二庶人驾一又谓夏后氏驾两谓之丽商益以一騑谓之骖周又益以騑谓之驷葢传闻之误也昔晏子解左骖以遗越石父孔子解左骖以吊馆人阳处父释左骖以赠孟眀光武释左骖以赐贾复言左则有右未闻三马可以行车也干旄之诗曰良马五之毛苌曰三马五辔亦谓大夫驾三岂诗人之意然耶皇皇者华之诗曰我马维驹株林之诗曰乗我乗驹毛氏以为大夫乗车于理或然何则马八尺以上为龙七尺以上为騋六尺以上为马六尺以下为驹觐礼月令天子所乗皆言龙卫诗诸侯所畜则言騋是天子乗龙诸侯乗騋也兵车乗车之轮六尺有六寸田车之轮六尺有三寸轮崇则马崇轮庳则马庳是乗兵车则驾騋以上田车则驾马也天子所驾下止于马诸侯所畜上止于騋则大夫乗驹可知矣四马八辔而诗每言六辔者葢驾马之法有游环以止骖马之外出有胁驱以止骖马之外入有胁驱矣则骖马之内辔无所施也系于轼前而已此诗所以言六辔也


　　礼书卷一百四十七
　　钦定四库全书
　　礼书卷一百四十八
　　宋　陈祥道　撰
　　丧期
　　易系辞曰古之葬者厚衣之以薪葬之中野不封不树丧期无数书称尧之殂落百姓如丧考妣三载四海遏密八音而丧服精麤之制于经无见然则有丧无期有期无服皆心丧而已后世渐文故为冠绖衰裳带屦以饰之于是有斩齐功缌袒免之等三年期九月七月三月之别然后情文称而恩义立矣葢丧服之制上取象于天下取法于地中取则于人故再期之丧三年期之丧二年九月七月之丧三时五月之丧二时三月之丧一时逺者象闰近者象时则凡在天地之间者有变易矣此丧服所以立中制节也孔子曰子生三年然后免于父母之懐则三年之丧固孝子之所以自尽也宰予欲短之曰旧谷既没新谷既升鑚燧改火期已久矣而孔子非之则至亲不可以期断也荀卿与三年问皆谓至亲以期断而以三年为加隆如此则是期为丧之尽而三年为礼之加也与孔子之説戾矣礼曰太古冠布齐则缁之郑氏谓冠即白布冠今丧冠也然则太古之冠吉凶同色其服又可知也
　　衣服升数
　　斩衰
　　正服【三升】义服【三升有半】冠【六升】受衰【六升】冠【七升】
　　齐服
　　降服【四升】正服【五升】义服【六升】冠【七升】受衰【七升】冠【八升】
　　大功
