<!-- { "loadSidebar": true } -->
　　诸侯之公子上不得宗君下未为后世之宗必有以统之故有三者之宗道也君无适昆弟使庻昆弟一人为宗统公子礼如小宗故曰有小宗而无大宗君有适昆弟使之为宗以统公子不复立庻昆弟为宗故曰有大宗而无小宗公子一而巳无公子可宗亦无公子宗之故曰有无宗亦莫之宗仪礼曰都邑之士则知尊祢学士大夫则知尊祖记曰公子之公为其士大夫之庻者宗其大夫之嫡者荀卿曰大夫士有常宗左传曰大夫有贰宗盖由士以上莫不知尊祖祢知尊祖祢则尊者常宗当其为宗则宗子统族人于外主妇统族妇于内死虽殇也必丧以成人齿虽七十也主妇不可阙居虽异邦也正祭不可举妻死虽母在也禫不可屈尊与出嫁者不敢降其服贤者不敢干其任贵者不敢擅其祭众车徒不敢以入其门凡以尊正统而一人之情也惟其疾与不肖然后易之故史朝言孟絷非人也将不列于宗贺循言奸回乱则告庙而立其次凡此特义之权耳非其所得巳者也方周之盛时宗族之法行故常棣行苇之美作于上角弓頍弁之刺不闻于下以此治国而国有伦以此系民而民不散则宗子之于天下岂小补哉及秦用商君之法富民有子则分居贫民有子则出赘由是其流及上虽王公大人亦莫知有敬宗之道浸淫后世袭以为俗而时君所以统驭之者特服纪之律而巳间有纠合宗族一再传而不散者则人异之以为义门此名生于不足欤
　　辨嫡上
　　子服父三年父以尊降服子朞而长子三年以其传重也孙服祖朞祖以尊降服孙大功而服适孙朞亦以其传重也若适子在而适孙死则祖亦服大功以其有适子者无适孙也适子不在而祖死则适孙亦服三年以其无适子者适孙承其服也然则古者父死立适子适子死立适孙上以后先祖下以收族人谓之大宗大宗不可以絶故无子则族人以支子后之凡以尊正统而重适嗣也春秋左氏传曰太子有母弟则立之无则立长年钧择贤义钧则卜又曰王后无嫡则择立长年钧以徳徳钧以卜以谓太子死而无后则立嫡子之母弟以其犹出于嫡室也无母弟则立庻长以其不得巳而立妾子之长也立妾子之长则无间于贵贱公羊曰立适以长不以贤立子以贵不以长桓何以贵母贵也何休曰礼嫡夫人无子立右媵子右媵无子立左媵子左媵无子立嫡侄娣子嫡侄娣无子立右媵侄娣子右媵侄娣无子立左媵侄娣子不识何据云然耶夫嫡室所以配君子奉祭祀者也媵与侄娣所以从嫡室广继嗣者也故内则以冡子母弟为嫡子书以母弟与王父同其重则太子死而无后立太子之母弟可也均妾庻也而立其母之贵者可乎左氏曰非嫡嗣何必娣之子又曰王不立爱公卿无私盖言此也礼言为后者四有正体而不传重嫡子有罪疾是也有传重而非正体庻孙为后是也有体而不正庻子为后是也有正而不体嫡孙为后是也然传至嫡孙嫡孙无后则必立嫡孙之弟犹太子之母弟也礼谓族人以支子后之盖自其无弟者言之也今令文诸王公侯伯子男皆子孙承嫡者传袭若无嫡子及有罪疾立嫡孙无嫡孙以次立嫡子同母弟无母弟立庻子无庻子立嫡孙同母弟无母弟立庻孙曾孙以下准此若然是无嫡孙则舍嫡孙母弟而上取嫡子之兄弟无嫡曽孙则舎嫡曾孙母弟而上取嫡孙之兄弟嫡子之子宜立而不立嫡子之兄弟不宜立而立之是絶正统而厚旁支矣与礼大宗不可絶云不亦异乎
　　辨嫡下
　　木之正出为本旁出为枝子之正出为嫡旁出为庻故伐枝不足以伤木伐其本则木毙矣废庻不足以伤宗废其嫡则宗絶矣本固而枝必茂嫡立而庻必宁此天地自然之理也先王知其然于是贵嫡而贱庻使名分正而不乱争夺息而不作故子生则冡子接以太牢庻子少牢冡子未食而见庻子巳食而见冠则嫡子于阼阶庻子于房外死则嫡子斩庻子期其礼之重轻隆杀如此岂有他哉以其传重与不传重故也礼曰庻子不祭祖明其宗也又曰庻子不祭祢明其宗也史曰父不祭于支庻之宅君不祭于臣仆之家此嫡庻之分不可不辨也昔公仪仲子舎孙立子而檀弓吊以免司防惠子舍嫡立庻而子防吊以麻衰皆重其服以讥之欲其辨嫡庻之分而巳春秋之时宋宣公舎子与夷立弟穆公穆公又舎子冯立与夷而与夷卒于见杀莒纪公黜太子仆爱季佗而卒于召祸晋献公杀世子申生立奚齐而卒以乱晋齐灵公废太子光立公子牙而卒以乱齐盖嫡一而巳立之足以尊正统而一人之情庻则众矣立之则乱正统而启觊觎之心宋莒齐晋之君不察乎此每每趋祸良可悼也或曰易言大君有命开国承家礼言子以驭其幸则人君之于臣其所以立者无嫡庻之间耳然考之于古鲁武公以括与戏见宣王宣王立戏仲山甫曰天子立诸侯而建其少是教逆也王卒立之其后鲁人杀懿公而立括则鲁之祸宣王为之也古之所谓开国承家者犹之别子为祖也为祖而不为宗则其所立者非为传袭其先也果使之传袭其先而不以嫡长则宣王巳事之验可不鉴哉姓族氏
　　诗曰振振公姓振振公族书曰锡土姓国语曰司商协民姓左氏称众仲曰天子建徳因生以赐姓胙之土而命之氏诸侯以字为谥因以为族官有世功则有官族邑亦如之周语曰伯禹疏川导滞钟水丰物皇天嘉之祚以天下赐姓曰姒氏曰有夏【尧赐禹姓曰姒封之于夏】谓其能以嘉祉富生物也祚四岳国命为侯伯赐姓曰姜氏曰有吕谓其能为禹股肱心膂以养物丰民人也姓非天子不可以赐而氏非诸侯不可以命姓所以系百世之正统氏所以别子孙之旁出族则氏之所聚而巳然氏亦可以谓之姓故大传言系之以姓又言庻姓别于上则氏庻姓一也氏又可以谓之族故羽父为无骇请族隐公命以为展氏则氏族一也盖别姓则为氏即氏则有族族无不同氏氏有不同族故八元八凯出于高阳氏高辛氏而谓之十六族是氏有不同族也商氏条氏徐氏之类谓之六族陶氏施氏之类谓之七族宋之华氏谓之戴族向氏谓之桓族是族无不同氏也古者或氏于国则齐鲁秦吴氏于諡则文武成宣氏于官则司马司徒氏于爵则王孙公孙氏于字则孟孙叔孙氏于居则东门北郭氏于志则三乌五鹿氏于事则巫乙匠陶而受姓命氏粲然众矣秦兴灭学而周官小史之职于是系世昭穆失其本宗及汉司马迁约世本修史记因周谱明世家乃知姓氏之所由出至晋贾弼有姓氏簿状贾希镜有姓氏要状唐李素有肉谱柳冲有姓系録而路敬韦述之徒传述不一推叙昭穆使不相乱婚姻得之而有别亲疎得之而有属则姓氏之学其可忽哉国语曰教之世为之昭明徳而废幽昬以怵惧其动则姓氏又可以示天下后世之劝戒也


　　礼书卷六十二
　　钦定四库全书
　　礼书卷六十三
　　宋　陈祥道　撰













　　九族
　　书尧典曰克明俊徳以亲九族九族既睦平章百姓【以睦高祖孙之亲】臯陶谟曰惇叙九族庻明励翼仲虺之诰曰志自满九族乃离诗葛藟刺平王也周室道衰弃其九族焉【九族者据巳上至高祖下及孙之亲】其诗曰终远兄弟谓他人父终远兄弟谓他人母终远兄弟谓他人昆頍弁诸公刺幽王也不能燕乐同姓亲睦九族其诗曰岂伊异人兄弟匪他岂伊异人兄弟甥舅角弓父兄刺幽王也不亲九族而好谗侫其诗曰兄弟昬姻无胥逺矣行苇忠厚也能内睦九族外尊事黄耉其诗曰戚戚兄弟莫远具尔防服小记曰亲亲以三为五以五为九上杀下杀旁杀而亲毕矣【巳上亲父下亲子三也以父亲祖以子亲孙五也以祖亲高祖以孙亲孙九也】
　　三族
　　周礼小宗伯掌三族之别以辨亲疎其正室皆谓之门子掌其禁令【三族父子孙人属之正名小记曰亲亲以三为五以五为九】礼记仲尼燕居曰闺门之内有礼故三族和【三族父子孙也】士昬礼请期曰惟是三族之不虞使某也请吉日【三族谓父昆弟巳昆弟子昆弟虞度也不亿度谓卒有死丧此三族者巳及子皆为服期期服则逾年欲及今之吉也杂记曰大功之末可以冠子嫁子】史记秦纪襄公二十年法初有三族之诛【张晏曰父母兄弟妻子也如淳曰父族母族妻族也】前汉张耳传赵相贯高曰人情岂不各爱其父母妻子哉今吾三族皆以论死岂以王易吾亲哉
　　宗族
　　周礼大宰宗以族得民【宗继别为大宗收族者】大宗伯以饮食之礼亲宗族兄弟脤膰以亲兄弟之国甸师王之同姓有罪则死刑焉【文王世子曰公族有死罪则磬于甸人】司士正朝仪之位王族故士虎士在路门之右【王族故士故为士晚退留宿卫者未尝仕虽同族不得在王宫】大仆王眡燕朝则正位【燕朝朝于路寝之庭王图宗人之嘉事则燕朝】巾车金路封同姓文王世子庻子之正于公族者教之以孝悌睦友子爱明父子之义长防之序其朝于公内朝则东靣北上臣有贵者以齿其登馂献受爵则以上嗣庻子治之虽有三命不逾父兄其公大事则以其丧服之精麤为序虽于公族之丧亦如之以次主人若公与族燕则异姓为賔膳宰为主人公与父兄齿族食世降一等其在军则守于公祢公若有出疆之政庻子以公族之无事者守于公宫五庙之孙祖庙未毁虽为庻人冠取妻必告死必赴练祥则告族之相为也宜吊不吊宜免不免有司罚之至于赗赙承含皆有正焉公族其有死罪则磬于甸人其刑罪则纎剸亦告于甸人公族无宫刑公与族燕则以齿而孝弟之道达矣其族食世降一等亲亲之杀而君臣之道着矣公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服哭于异姓之庙为忝祖远之也素服居外不聼乐私丧之也骨肉之亲无絶也公族无宫刑不翦其类也大传上治祖祢尊尊也下治子孙亲亲也旁治昆弟合族以食序以昭穆别之以礼义人道竭矣同姓从宗合族属异姓主名治际防系之以姓而弗别缀之以食而弗殊虽百世而防姻不通者周道然也亲亲故尊祖尊祖故敬宗敬宗故收族收族故宗庙严坊记君子因睦以合族杕杜诗曰晋人刺其君不亲九族左传曰庻人工商各有分亲皆有等衰【文七年】宋昭公欲去羣公子乐豫曰公族公室之枝叶也不可纵寻斧焉叔向曰公族将卑其宗族枝叶先落根本从而亡也华亥欲代其兄合比为右师譛之于平公而逐之左师曰汝夫也必亡汝丧而宗室于人何有人亦于汝何有既而华亥果亡
