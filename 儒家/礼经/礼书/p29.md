<!-- { "loadSidebar": true } -->
　　春秋书新作雉门及两观公羊传曰五板为堵五堵为雉盖城雉之制是也何休曰天子外阙两观诸侯内阙一观然天子外阙于经无见
　　库门
　　曲礼曰在府言府在库言库天文东璧为文府西奎为武库汉书于府言财物之府于库言武库则库门兵库在焉
　　观门
　　尔雅曰观谓之门礼运曰出游于观之上礼器曰天子诸侯台门郊特牲曰台门而旅树大夫之僭礼也周礼县法于象魏庄周曰心游魏阙之下左氏曰季桓子御公立于象魏之外又曰郑伯享王于阙西辟盖谓之观以其可观也谓之阙以其阙中也【释名曰观在门两旁中央阙然为道也】谓之魏以其巍巍也谓之象谓以其有象也台门以其髙于垣墉若台然也诸侯有台门无两观鲁有两观为周公故也春秋传新作雉门及两观讥加其度耳子家驹以鲁设两观为僭误矣先王之时门皆南向汉有北阙东阙非古也汉志未央宫东阙罘思灾先儒谓屏为罘思罘思小楼也城隅阙上皆有之屏上亦然故称屏曰罘思然则先王观阙之制宜亦如此
　　屏
　　庙屏
　　诗曰俟我于着乎而毛氏曰门屏之间曰宁尔雅曰门屏之间谓之中屏谓之树【小墙当门中】诗曰四方为屏之屏之翰论语曰邦君树塞门管氏亦树塞门荀子曰天子外屏不欲见外也诸侯内屏不欲见内也孔子曰吾恐季孙之忧不在颛防而在萧墙之内也【郑氏曰萧之言肃也墙屏也君臣相见至屏而加肃敬是以谓萧墙】礼纬曰天子外屏诸侯内屏大夫以帘士以帷郊特牲曰台门而旅树大夫之僭礼也眀堂位曰疏屏天子之庙饰也郑氏释眀堂位曰屏今浮思也刻之为云气虫兽如今阙上为之矣孔頴达曰汉时谓屏为罘思天子外屏人臣至屏俯伏思念其事则罘思小楼也故城隅阙上皆有之然则屏上亦为屋以覆屏墙故称曰罘思汉书五行志曰东阙罘思灾【罘思阙之屏】晋天文志屏曰星在端门之外近右执法所以壅蔽帝庭也
　　古者门皆有屏天子设之于外诸侯设之于内礼台门而旅树旅道也当道而设屏此外门之屏也治朝在路门之外天子当宁而立宁在门屏之间此路门之屏也国语曰吴王背屏而立夫人向屏此寝门内之屏也鲁庙疏屏天子之庙饰此庙门之屏也月令天子田猎整设于屏外此田旁之屏也疏屏疏通之也谷梁曰亡国之社以为庙屏戒也其屋亡国之社不得上达也然记曰亳社屋之不受天阳也亳社北牖使隂眀也公羊曰蒲社揜其上栈其下则亡国之社屋之三面幽闭设牖于北而已与记所谓疏屏者异矣春秋传曰间于两社为公室辅则亡国之社葢位于东而非庙屏也尔雅曰屏谓之树语曰吾恐季孙之忧在萧墙之内则屏谓之树又谓之萧墙汉之时东阙罘思灾郑康成释眀堂位曰屏若今浮思释匠人曰城隅角浮思孔颖达谓浮思小楼城隅及阙皆有之而屏亦然则屏又谓之浮思孔子以管仲树塞门为不知礼礼记以旅树为大夫之僭而礼纬谓大夫以帘士以帷于理或然天文屏四星在端门之内近右执法然则先王设屏非茍然也

　　礼书卷三十七
<经部,礼类,通礼之属,礼书>
　　钦定四库全书
　　礼书卷三十八
　　宋　陈祥道　撰

<经部,礼类,通礼之属,礼书,卷三十八>

　　天子三朝【诸侯三朝附】
　　外朝　　　治朝　　　内朝
　　周礼宰夫之职掌治朝之法以正王及三公六卿大夫羣吏之位【治朝在路门之外其位司士掌焉】司士掌正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上【此王日视朝于路门外之位】司士摈孤卿特揖大夫以其等旅揖士旁三揖王还揖门左揖门右大仆前王入退朝皆退【王入路门也王入路门内朝朝者皆退反其官府治处也】大仆掌正王之服位王眡朝则前正位而退入亦如之【前正位而退道王王既立退居路门左待朝毕】建路鼓于大寝之门外而掌其政以待逹穷者与遽令闻鼓声则速逆御仆与御庶子王眡燕朝则正位掌摈相王不眡朝则辞于三公及孤卿小司宼之职掌外朝之政以致万民而询焉一曰询国危二曰询国迁三曰询立君【外朝朝在雉门之外者也】其位王南乡三公及州长百姓北面羣臣西面羣吏东面小司宼摈以叙进而问焉以众辅志而谋朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后左嘉石平罢民焉右肺石逹穷民焉【郑司农云王有五门外曰臯门二曰雉门三曰库门四曰应门五曰路门一曰毕门外朝在路门外内朝在路门内谓檀弓曰鲁荘公之防既葬而绖不入库门言其除防而反由外来是库门在雉门外必矣如是王五门雉门为中门雉门设两观与今之宫门同阍人讥出入者穷民葢不得入也周天子诸侯皆有三朝外朝一内朝二内朝之在路门内者或谓之燕朝】凡得获货贿人民六畜者委于朝告于士旬而举之大者公之小者庶民私之匠人左祖右社靣朝后市市朝一夫【各方百步】内有九室九嫔居焉外有九室九卿朝焉【内路寝之里也外路门之表也】曲礼曰天子当依而立诸侯北靣而见天子曰觐天子当宁而立诸公东靣诸侯西靣曰朝文王世子曰其朝于公内朝则东靣北上臣有贵者以齿【内朝路寝庭】其在外朝则以官司士为之【外朝路寝门之外庭】又曰公族朝于内朝内亲也虽有贵者以齿明父子也外朝以官体异姓也玉藻曰朝服以日视朝于内朝【此内朝路寝门外之正朝也天子诸侯皆三朝】朝辨色始入【入应门也】君日出而视之退适路寝聴政使人视大夫大夫退然后适小寝释服【小寝燕寝也】鲁语曰公父文伯之母如季氏康子在其朝【自其外朝也】与之言弗应从之及寝门弗应而入康子辞于朝而入见曰肥也不得闻命无乃罪乎曰子弗闻乎天子及诸侯合民事于外朝合神事于内朝【神事祭祀也内朝在路门内也】自卿以下合官职于外朝【外朝君之公朝也】合家事于内朝【家大夫内朝家朝也】寝门之内妇人治其业焉上下同之夫外朝子将业君之官职焉内朝子将庀季氏之政焉皆非吾所敢言也
　　周官太仆掌燕朝之服位宰夫掌治朝之法司士掌朝仪之位朝士掌外朝之法文王世子公族朝于内朝庶子掌之其在外朝司士掌之玉藻朝服以日视朝于内朝退适路寝聴政然则文王世子与玉藻所谓朝者诸侯之朝也葢天子库门之外外朝也朝士掌之路门之外治朝也宰夫司士掌之路寝燕朝也大仆掌之诸侯亦有路寝有外朝则文王世子所谓内朝者玉藻所谓路寝也玉藻所谓内朝者文王世子所谓外朝也玉藻于路寝之外言内朝则又有外朝明矣诸侯内朝司士掌之其官与天子同燕朝庶子掌之其官与天子异鲁语曰天子及诸侯合民事于外朝合神事于内朝自卿以下合官职于外朝合家事于内朝然则卿大夫亦二朝也王燕朝之位虽大仆掌之然其位之所辨不可以考文王世子曰公族朝于内朝东靣北上臣有贵者以齿则王之燕朝宜亦然也大仆建路鼓于大寝之门外【传称尧设敢諌之鼓禹设敢规之鼗乃周建路鼓之意】而掌其政以待逹穷者与遽令郑氏曰路寝门外则内朝之中葢穷者逹其情于外朝之肺石朝士又达穷者之情于内朝之路鼓遽令传遽之令也行人掌邦国传遽之小事则遽令非行人之所掌者而已郑康成以公食大夫拜赐于朝不言賔入聘礼以柩造朝不言防入则谓诸侯之朝在大门外然大门外则经涂耳非朝位也
　　眡朝退朝之礼
　　玉藻曰朝辨色始入君日出而视之退适路寝聴政使人视大夫大夫退然后适小寝释服则朝辨色始入所以防微日出而视之所以优尊诗曰夜向晨言观其旅臣辨色始入之时也又曰东方明矣朝既盈矣君日出而视之之时也葢尊者体盘卑者体蹙体蹙者常先体盘者常后故视学众至然后天子至燕礼设宾筵然后设公席则朝礼臣入然后君视之皆优尊之道也然朝以先为勤以后为逸退以先为逸以后为勤朝而臣先于君所以明分守退而君后于臣所以防怠荒此所以使人视大夫大夫退然后适小寝释服也然则公卿诸侯之朝王其有先后乎诗云三事大夫莫肯夙夜邦君诸侯莫肯朝夕夫夙先于朝夜后于夕则公卿朝常先至夕常后退诸侯朝常后至夕常后退
　　卿大夫二朝
　　国语敬姜谓季康子曰自卿以下合官职于外朝合家事于内朝又曰外朝子将业君之官职焉内朝子将庀季氏之政焉则卿以下有二朝矣韦昭谓外朝君之公朝内朝家朝非是
　　王后夫人朝
　　左氏曰齐侯使华免杀国佐于内宫之朝则后夫人治家事于内犹天子诸侯治邦事于内故内宫亦有朝

　　礼书卷三十八
　　钦定四库全书
　　礼书卷三十九
　　宋　陈祥道　撰

<经部,礼类,通礼之属,礼书,卷三十九>
　　六服朝觐之礼
