<!-- { "loadSidebar": true } -->
　　戒者勑以事誓者告以言大司寇戒之日涖誓百官士师五戒而誓居其一则戒之中有誓而誓则明其戒而巳夫小宗祭则兄弟皆与宗子祭则族人皆侍则周礼所谓百族郊特牲所谓百姓者仪礼所谓子姓兄弟之类是也泽郊学也誓于泽即其所泽而誓也继之以库门太庙者库门之内象法之所在戒百官于此所以谨之也太庙先祖之所在戒百姓于此所以亲之也掌之以太宰重其事也协之以太史正其礼也涖之以司寇肃其职也然古者用刑之法常恕以寛誓人之辞常严以峻故军旅之誓曰孥戮汝无余刑祭祀之誓曰服大刑明堂位之所言者誓百官之辞也涤狼氏所谓杀轘鞭墨者誓其属之辞也凡欲齐庄谨肃而巳孰谓其法太苛哉天子诸侯誓以卜吉之日戒宿以卜尸之日大夫前有十日之戒则与天子诸侯同后有一日之宿则与天子诸侯异此所谓有曲而杀也士有筮日而无诹日有宿而无戒【此戒宿之戒】与大夫异宿以三日而不以一日则与天子诸侯同此所谓有顺而摭也考之月令教习田猎整设于屏外司徒搢扑北靣誓之聘礼誓于其境賔南靣上介西靣众介北靣史读书司马执防立于其后郑氏曰史于众介之前北靣读誓以勑告士众然则祭祀之誓亦应如此礼曰献命库门之内戒百官也北靣献命固其理也古之读誓者史官耳太史所谓戒及宿之日读礼书而协事是也唐制大尉读誓非古也今犹袭之
　　后齐宫【记曰旬有一日宫宰戒夫人则后夫人散齐致齐与君同】
　　王齐宫
　　曲礼曰立如齐齐者不乐不吊檀弓曰君子非有太故不宿于外非致齐也非疾也不昼夜居于内石骀仲卒【骀仲卫大夫】无适子有庻子六人卜所以为后者曰沐浴佩玉则兆王制天子齐戒受谏冡宰齐戒受质月令先立春三曰太史谒之天子天子乃齐立春之日天子亲帅三公九卿诸侯大夫以迎春于东郊【四时皆然】礼器曰三日系七日戒三日宿慎之至也郊特牲曰大古冠布齐则缁之其緌也孔子曰吾未之闻也昏礼冕齐戒鬼神隂阳也齐之也以隂幽思也故君子三日齐必见其所祭者玉藻将适公所齐戒居外寝沐浴君羔幦虎犆【此君齐车之饰】大夫齐车鹿幦豹犆朝车士齐车鹿幦豹犆【臣之朝车与齐车同饰】冠丹组缨诸侯之齐冠也冠綦组缨士之齐冠也【言齐时所服也四命以上齐祭异冠正义曰言齐者兼祭祀之时故曲礼云立如齐谓祭祀时恐此齐亦兼祭祀故言齐时所服其祭诸侯则冕也云四命以上齐祭异冠者以诸侯冕祭冠齐孤则爵弁祭亦冠齐是齐祭异冠也必知孤亦冠齐者以诸侯尚冠齐明孤亦冠齐也其三命以下大夫则朝服以祭士则端以祭皆冠也此云冠綦组缨士之齐冠是齐祭同冠也其天子之士与诸侯上大夫同故深衣目録云士祭朝服谓之天子之士也祭用朝服与诸侯大夫同然则天子大夫与诸侯孤同亦爵弁祭冠齐此是熊氏説也皇氏以为天子大夫与诸侯大夫同但朝服以祭便与郑注四命以上齐祭异冠于文为妨皇氏之説非也其天子之祭冕祭前则冠齐絺冕祭则冕齐以次差之可知也此亦熊氏説此云四命齐祭异冠者谓自祭也若助祭于君则齐祭同冠故郑志答赵商问云以杂记云大夫冕而祭于公弁而祭于巳士弁而祭于公冠而祭于已是为三命以下齐祭异冠何但四命以上也观注自若但施于巳祭不可通之也郑答云齐祭谓齐时一冠祭时亦一冠四命乃然大夫冕士弁而祭于君齐时之冠祭时服之何以亦异如郑此言是助祭齐祭同冠故云何以亦异若然士之助祭则齐服应服爵弁而郑注旅贲氏云王齐服服衮冕则士之齐服服端不服爵弁者熊氏云若士助王祭祀服爵弁若助王受朝觐齐服则服端义或然也】齐则綪结佩而爵韠【綪屈也爵韠者齐服端】祭义曰致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者【致齐思此五者散齐七日不御不乐不吊耳见所为齐者思之熟也】祭统曰及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也嗜欲无止也及其将齐也防其邪物讫其嗜欲耳不聼乐故记曰齐者不乐言不敢散其志也心不茍虑必依于道手足不茍动必依于礼是故君子之齐也専致其精明之徳也故散齐七日以定之致齐三日以齐之定之之谓齐齐者精明之至也然后可以交于神明也是故先期旬有一日宫宰戒夫人夫人亦散齐七日致齐三日君致齐于外夫人致齐于内然后防于太庙中庸曰使天下之人齐明盛服以承祭祀洋洋乎如在其上如在其左右周礼膳夫王齐日三举【郑司农曰齐必变食】玉府王齐则共食玉【玉是阳精之纯者食之以御水气郑司农云王齐当食王屑】鬯人凡王之齐事共其秬鬯【给淬浴】司服其齐服有端素端【士齐有素端者亦为札荒有所祷请变素服言端者明异制】太史戒及宿之日与羣执事读礼书而协事【正义曰戒散齐宿致齐也】旅贲氏凡祭祀防同賔客则服而趋【会同賔客王亦齐服服衮冕则此士之齐服服端】既夕记士处适寝有疾疾者齐【适寝者不齐不居其室】养者皆齐孟子虽有恶人齐戒沐浴可以事上帝孔子曰齐必变食齐必有明衣布子之所慎齐战疾虽菜羮祭蔬食必齐如也荀子曰端衣裳絻而乘路志不在于食荤庄子曰不饮酒不茹荤是祭祀之齐非心齐也子曰孝子有祭乎有齐乎夫能存亡形属荒絶者惟齐乎故孝子之于齐见父母之存也是以齐不賔国语宣王不借千畮虢文公谏曰先时五日瞽告有协风至王即齐宫百官御事各即其齐三日王乃淳濯飨醴及期郁人荐鬯牺人荐醴王祼鬯飨醴乃行左氏隠公祭钟巫齐于社圃馆于寪氏也
　　祭统曰君致齐于外夫人致齐于内然后防于太庙祭义曰致齐于内散齐于外檀弓曰非致齐也非疾也不昼夜居于内仪礼疾者齐处适寝国语耕借之礼王即齐宫百官御事各即其齐三日盖君齐于路寝夫人齐于正寝而大夫士亦各齐于适寝散齐夜处适寝亦豫外事所谓致齐于内散齐于外是也致齐昼夜处适寝不豫外事所谓非致齐也不昼夜居于内是也郑氏曰散齐不御不乐不吊则散齐虽豫外事其它与致齐同矣故不饮酒不茹荤不賔不鸣佩丧者则弗见也不蠲则弗见也凡不以哀欲恶贰其心而巳则浃旬之间其可伐鼔乎季桓子将祭齐三日而二日伐鼔孔子曰三日齐一日用之犹恐不敬二日伐鼓何居盖季桓子之于祭特齐三日而巳非礼经所谓致齐之日也祭有大小礼有轻重先王之时盖有三日齐者国语所谓百官各即其齐三日月令天子迎气亦齐三日是也考之仪礼大夫旬有一日筮日前祭二日宿戒尸明日筮尸又明日乃祭士筮日又前期三日之朝筮尸先儒谓人君卜日则散齐卜尸则致齐大夫前祭一日筮尸则散齐九日致齐一日士前祭三日筮尸则致齐与人君同而散齐与人君异然致齐不必系于筮尸大夫致齐一日散齐九日于礼无据古之齐也非特施于祭祀而巳故将适公所宿齐戒居外寝沐浴则见君必齐矣昏礼冕齐戒鬼神隂阳也则娶妻必齐矣周礼金路以賔谓之齐车其仆谓之齐仆其右谓之齐右则会同賔客必齐矣死于适寝以齐终也则疾必齐矣祭统曰君子非有大事也非有祭祀恭敬也则不齐是凡所以致恭敬者未尝不齐也然防同賔客其齐服盖亦服端而巳郑氏谓王齐服衮冕无据
　　齐服【端素服】
　　周官司服其齐服有端记曰太古冠布齐则缁之又曰端丹组缨诸侯之齐冠也冠綦组缨士之齐冠也又曰齐之也以隂幽思也又曰冕齐戒鬼神隂阳也荀卿曰端裳絻而乗路者志不在于食荤盖太古之齐冠以缁后世齐冠以天子齐则冕端所谓端衣裳絻而乘路是也诸侯而下则冠端所谓冠丹组缨是也【郑氏谓端素端士之齐服盖以司服所言其齐服有端素端之文在士服之下故误为之説也】诸侯之齐于婚以天子之冕摄盛故也然诸侯与士之于祭祀其齐则同故皆冠以一其诚其分则异故殊组缨以办其守天子诸侯大夫齐祭异服【天子于羣小祀齐祭同冕不同服】士齐祭则一于冠端而巳【郑氏曰四命以上齐祭异冠然三命而下齐祭虽同冠而不同缨】其冠盖与朝服之冠同其所异者组缨而巳丹者正阳之色诸侯以为组缨以其纯于徳故也綦者隂阳之杂士以为组缨以其未纯于徳故也綦苍艾色也诗以綦巾为女巾书与诗以骐弁为士弁礼以綦组绶为世子之佩则綦皆卑者之饰也仪礼曰端裳杂裳可也郑氏谓上士裳中士黄裳下士杂裳前后黄于义或然然齐之饰不特如此而巳其明衣布其韠爵其佩綪结其车羔幦鹿幦尸【杂记曰尸冕弁而出士虞记曰尸服卒者之上服】
