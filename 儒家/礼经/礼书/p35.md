<!-- { "loadSidebar": true } -->
　　周礼宫人掌王之六寝之修【六寝者路寝一小寝五玉藻曰朝辨色始入君日出而视朝退适路寝听政使人视大夫大夫退然后适小寝释服是路寝以视事小寝以时燕息焉春秋书鲁庄公薨于路寝僖公薨于小寝则人君非一寝明矣】司士居虎门之左司王朝【虎门路寝门也王日视朝于路寝门外画虎焉以明勇猛于守宜也】大仆建路鼓于大寝之门外而掌其政【大寝路寝也如今寝殿端门下矣】匠人营国内有九室九嫔居焉外有九室九卿朝焉【内路寝之里也外路门之表也】又曰王宫门阿之制五雉宫隅之制七雉士冠礼设洗直于东荣【荣翼室也周制自卿大夫以下其室为夏屋正义曰两下屋为夏荣即今之抟风】士昏礼纳采賔升西阶当阿致命【阿楝也入堂深亦亲亲】燕礼设洗当东霤【人君为殿居之正义曰天子诸侯屋皆四注】少牢礼主人献祝祝拜于席上坐受【室中廹狭也正义曰大夫庙室皆两下五架楝北一架后乃为室必知然者昏礼賔当阿致命郑云阿楝也入堂深明不入室是楝北乃有室也】乡射礼曰序则物当楝堂则物当楣【是制五架之屋也正中曰楝次曰楣前曰】觐礼记凡俟于东厢【王即席乃设之东厢东夹相朔待事之处】丧服传曰子不私其父则不成其为父故有东宫有西宫有南宫有北宫书有西序东序【东西厢谓之序】西夹【西厢夹室】西房东房【西房西夹坐东东房东厢夹室】賔阶阼阶左塾右塾东堂西堂【东西厢之前堂】东西【东西之阶上】侧阶【侧阶北阶】毕门【路寝门名毕门】晋语曰天子之室斵其椽而砻之加密石焉诸侯砻之大夫琢之士首之礼记檀弓曰伯高死于卫赴于孔子孔子曰吾恶乎哭诸师吾哭诸寝朋友吾哭诸寝门之外王制寝不逾庙文王世子公若有出疆之政庶子以公族之无事者守于公宫正室守太庙【正室适子也】诸父守贵宫贵室诸子诸孙守下宫下室又曰世子朝夕至于大寝之门外内则由士以上皆异宫大夫七十而有阁天子之阁左达五右达五公侯伯于房中五大夫于阁三士于坫一又曰妻将生子居侧室【侧室谓夹之室次燕寝也】夫齐则不入侧室之门又曰国君世子生三日卜士负之吉者宿齐朝服寝门外诗负之又曰异为孺子室于宫中又曰妻以子见于父夫入门升自阼阶立于阼西乡妻抱子出自房当楣又曰世子生则君阼阶名之【人君见世子于路寝见妾子就侧室凡子生皆就侧室】又曰妾子生三月见于内寝【内寝适妻寝也】公庶子就侧室庶人无侧室玉藻朝辨色始入君日出而视之退适路寝听政使人视大夫大夫退然后适小寝释服【小寝燕寝也】又曰将适公所宿斋戒居外寝杂记路寝成则考之又曰妇见舅姑皆立于堂下见诸父各就其寝丧大记君夫人卒于路寝大夫世妇卒于适寝内子未命则死于下室迁尸于寝士之妻皆死于寝【君谓之路寝大夫谓之适寝士或谓之适室世妇以君下寝之上为适寝内子卿之妻也下室其燕处也】诗斯干曰筑室百堵西南其户【毛云西乡南乡户也笺云此筑室者谓筑燕寝天子之寝者左右房西其户者异于一房者之室户也又云南其户者宗庙及路寝制如明室每室四尺是室一南户尔】閟宫曰松桷有舄路寝孔硕【舄大也】殷武曰是断是迁方斵是防松桷有梴旅楹有闲寝成孔安春秋庄三十二年公薨于路寝公羊曰路寝何正寝也【何休曰天子诸侯皆有三寝一曰高寝二曰路寝三日小寝父居高寝子居路寝孙从王父母妻从夫寝夫人居小寝】谷梁曰小寝非正寝也【范氏曰小寝内寝】定十五年公薨于高寝谷梁曰高寝非正寝也僖二十年西宫灾公羊曰西宫者何小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫【西宫者小寝内室楚女所居也礼诸侯取三国女以楚女居西宫知二国女于小寝内各有一宫也礼夫人居中宫少在前右媵居西宫左媵居东宫少在后】尔雅释宫曰宫谓之室室谓之宫牖户之间谓之扆其内谓之家东西墙谓之序西南隅谓之奥西北隅谓之屋漏东北隅谓之宧东南隅谓之防两阶间谓之乡中庭之左右谓之位门屏之间谓之宁宫中之门谓之闱其小者谓之闺小闺谓之閤门侧之堂谓之塾宫中衖谓之壸庙中路谓之唐堂途谓之陈室有东西厢曰庙无东西厢有室曰寝尚书大传曰天子之堂广九雉三分其广以二为内五分内以一为高东房西房北堂各三雉公侯七雉三分其广以二为内五分内以一为高东房西房北堂各二雉伯子男五雉三分其广以二为内五分内以一为高东房西房北堂一雉士三雉三分其广以二为内以一为高有室无房堂【广荣间相去也雉长三尺内堂东西序之内也高穹高也今士礼有房此云无房堂也】其桷天子斵之大夫达棱士首本庶人到加【砻砺之也密石砥之也棱菱也】天子贲庸【贲大也墙谓之庸大墙正直之墙】诸侯防杼【疏犹衰也杼亦廧也衰杀衰杀其上不得正直】士大夫有石材【柱下质也】庶人有石承【当柱下而巳不出外为饰也】尔雅曰室有东西厢曰庙无东西厢有室曰寝西南隅谓之奥西北隅谓之屋漏东北隅谓之宧东南隅谓之防东西墙谓之序牖户之间谓之扆宫中之门谓之闱门侧之堂谓之塾以书考之天子路寝之制室居中左户右牖东西有房又有东序西序东堂西堂东西【东西东西阶之上】賔阶阼阶【狄设黼扆牖间南向东西序西阶陈寳西夹敷席东西房陈服器大辂在賔阶缀辂在阼阶执戣立东垂执瞿立西垂执鋭立侧阶侧阶北阶也】房之南有东西夹室郑康成释仪礼谓房当夹室北是也孔安国谓西房西夹室东房东夹室误矣诸侯路寝与大夫士之室皆东西房士防礼男子髻髪于房妇人髽于室防大记主人即位于户内妇人髽于房士礼妇人髽于室在男子之西则诸侯之礼妇人髽于房为西房矣士亦有西房而妇不于此髽者尊卑之别然也公食大夫于庙宰夫馔于东房赞者负东房大夫立于东夹南宰东夹北则诸侯之庙亦东西房东西夹矣【夹室内则谓之达】少牢礼司宫尊两甒于房户之间士冠乡饮亦尊于房户之间特牲礼尊于户东皆指东房言之非谓无东房也乡饮记曰席出自左房乡射记曰出自东与大射诸侯择士之宫宰胥荐脯醢由左房其言相类葢言左以有右言东以有西则大夫士之房室与天子诸侯同可知郑氏曰大夫士无西房误矣然房皆南户而无北牖室有北牖而无北堂则房户之外由半以南谓之堂其内由半以北亦谓之堂昏礼尊于房户之间是房有南户矣礼大射羞膳者升自北阶立于房中而不言入户是房无北牖矣昏礼尊于室中北牖下是室无北堂矣故昏礼洗在北堂直室东隅则北堂在房之北可知
　　大夫士寝庙制【五架之屋】
　　天子诸侯之寝庙四阿有霤士大夫则五架有荣而已五架之制栋居中而南北荐檐曰栋之间曰楣昏礼賔当阿致命【阿楝也】则是大夫士之庙室设于栋北矣少牢礼主人献祝设席南面祝拜于席上则是大夫士之庙室廹狭矣尔雅曰无东西厢有室曰寝其文对庙言之则庙寝也郑氏谓天子路寝大庙明堂同制岂非惑于明堂位太庙天子明堂之説乎所谓太庙天子明堂者葢其崇其饰与明堂同非必五室四门一如明堂也不然书言路寝详矣而无是制何耶
　　内九室
　　外九室
　　考工记曰内有九室九嫔居之外有九室九卿朝焉郑氏曰内路寝之里也外路门之表也九室如今朝堂诸曹治事处然周礼有王宫有后宫则路寝之后有小寝五皆王宫也九嫔所居则后宫耳内宰所谓王之北宫是也
　　大次
　　小次
　　幕人凡朝觐防同军旅田役祭祀共其帷幕幄帟掌次掌王次之法以待张事王大旅上帝则张氊案设皇邸朝日祀五帝则张大次小次设重帟重案合诸侯亦如之师田则张幕设重帟重案诸侯朝觐防同则张大次小次师田则张幕设案孤卿有邦事则张幕设案葢案所据之案邸所宿之邸大次初徃则止之大幄也小次待事与退俟之小幄也朝日祀五帝合诸侯张大次小次而不设氊案皇邸师田张幕而不设大幄小幄者次氊与皇羽者皇徳之象徳不称此不足以格上帝也大幄小幄者蔽饰之具师田而张之非所以与众皆作也

　　礼书卷四十三
　　钦定四库全书
　　礼书卷四十四
　　宋　陈祥道　撰

<经部,礼类,通礼之属,礼书,卷四十四>
<经部,礼类,通礼之属,礼书,卷四十四>
<经部,礼类,通礼之属,礼书,卷四十四>

　　王六寝
　　后六宫
　　诸侯三寝
　　夫人三宫
　　卿大夫士二寝
　　卿大夫士之妻二寝
　　周官宫人掌王宫六寝之修女御掌御序于王之燕寝大仆掌建路鼓于大寝之门外春秋书庄公薨于

　　路寝僖公薨于小寝书西宫灾公羊曰路寝正寝也西宫小寝也有西宫则有东宫以有西宫知诸侯之有三宫也玉藻曰君日出视朝退适路寝聴政使人视大夫大夫退然后适小寝释服左传曰齐人迁襄公殡于大寝宋大尹盟于小寝之庭文王世子曰正室守太庙诸父守贵宫贵室诸子诸孙守下宫下室内则公庶子生就侧室内宰正嵗令于王之北宫以隂礼教六宫又曰王后帅六宫之人昏义曰古者天子后六宫祭义曰诸侯卜三宫之夫人使蚕谷梁曰甸粟而纳之三宫防大记曰大夫世妇卒于适室内子未命死于下室迁尸于寝上士之妻皆死于寝士防礼士死适室朔月若荐新则不馈于下室葢王六寝后六宫诸侯三寝夫人三宫王大寝一小寝五诸侯大寝一小寝二大寝谓之路寝又谓之正寝小寝谓之燕寝又谓之少寝大寝聴政向明而治也故在前小寝释服燕息也故在后先儒谓王小寝五而一寝在中四寝于四角春居东北夏居东南秋居西南冬居西北土王之月居中后之六宫亦正宫在前五宫在后其制如王之五寝诸侯小寝二而东西建焉春夏居东寝秋冬居西寝夫人三宫亦正宫在前二宫在后其制如诸侯之三寝自卿以下二寝正寝居前燕寝居后其妻二寝亦如之理或然也何则诸侯三宫而有东宫西宫则正寝在中可知退适小寝则小寝在后可知鲁定公之时有髙寝葢变乱礼法而名其寝耳何休曰诸侯三寝一曰髙寝二曰路寝三曰小寝妄也
　　士庶子宿卫制【郑康成云卫王宫者必居四角四中徼候便也次其宿卫所在舍其
　　休沐之处郑司农云在内为次在外为舍】
