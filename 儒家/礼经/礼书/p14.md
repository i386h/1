<!-- { "loadSidebar": true } -->
　　古之君子必佩玉其制上有折衡下有双璜中有琚瑀下有衡牙贯之以组绶纳之以蠙珠而其色有白苍赤之辨其声有角徴宫羽之应其象有仁智礼乐忠信道徳之备【礼记曰昔者君子比徳于玉焉温润而泽仁也缜密以栗知也廉而不刿义也垂之如队礼也叩之其声清越以长其中诎然乐也瑕不揜瑜瑜不揜瑕忠也孚尹旁达信也气如白虹天也精神见于山川地也天下莫不贵者道也】或结或垂所以着屈伸之理或设或否所以适文质之仪此所以纯固之徳不内迁非僻之心无自入也盖衡以平其心璜以中其徳琚欲其有所安牙欲其有所制右徴角所以象事与民左宫羽所以象君与物趋以采荠行以肆夏所以比于乐周还中规折还中矩所以比于礼进则揖之于前退则之于后则佩之为物奚适而非道耶盖民为贵君为轻事为先物为后能治民然后能安君能应事然后能生物此所以事与民在所右而物与君在所左也春秋传曰改步改玉则自天子至士步固不同而玉亦随异故天子佩白玉公侯佩山玉大夫佩水苍玉世子佩瑜玉士佩瓀玫盖玉之贵者莫如白【晋以白珩赂秦而楚寳白珩以闻于晋则白玉之贵可知】贱者莫如瓀玫山以象君徳之静水苍以象臣职之动山水苍其文也瑜与瓀其质也世子佩瑜则士佩瓀矣士佩瓀则世子而上佩坚矣瑜或作礝以其多石故也玫或作珉以其贱故也
　　衡【亦作珩韦昭曰珩似磬而小】
　　诗曰有苍葱衡晋语曰白玉之衡六双楚语曰楚之白珩犹在乎大戴礼曰上有双衡玉藻曰一命幽衡再命幽衡三命葱衡韦昭曰珩似磬而小孔頴达曰佩玉上系于衡下垂三道穿以蠙珠前后下端垂以璜中央下端垂以冲牙观晋语大戴礼皆言双珩则珩双设矣珩贵白而贱幽绶贵而贱素方叔非止三命而佩葱衡者孔頴达曰玉藻累一命而上于三命自三命以至九命皆葱衡也以理或然何则方叔所乘者路车所服者朱芾则所佩者岂特三命之衡哉尔雅曰青谓之葱
　　褑
　　尔雅曰衿谓之袸佩衿谓之褑则衿衣之小带也褑佩之衿也郑氏谓凡佩系于革带则系于革者褑也
　　璜
　　肉倍好谓之璧半璧谓之璜韩诗外传曰阿谷之女佩璜大戴礼曰下有双璜璜居前后而牙冲之然后有宫角徴羽之音
　　冲牙
　　玉藻曰佩玉有冲牙郑氏谓牙居中央以为前后触皇氏谓冲居中央牙是两端之璜然璜非牙也当从郑説
　　琚瑀
　　説文曰珩佩上玉也璜半璧也琚佩玉名瑀玫石次玉也考之于诗曰报之以琼琚又曰佩玉琼琚大戴礼曰上有双衡下有双璜衡牙玭珠以纳其间琚瑀以杂之毛氏诗传曰杂佩者珩璜瑀衡牙之类则居中央而瑀为之也【纂要曰琚瑀所以纳间在玉之间今白珠也此不可考】礼记曰行步有环佩之声又孔子佩象环卫南子环佩璆然鲁昭公赐仲环而佩之【昭四年】汉制縌绶之间得施玉环鐍【缺环曰鐍】盖古者佩玉有环矣

　　礼书卷十九
　　钦定四库全书
　　礼书卷二十
　　宋　陈祥道　撰

<经部,礼类,通礼之属,礼书,卷二十>
<经部,礼类,通礼之属,礼书,卷二十>
<经部,礼类,通礼之属,礼书,卷二十>
　　组绶【天子诸侯朱大夫纯世子綦士緼】
　　玉藻天子佩白玉而组绶诸侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀玫而緼组绶【郑氏曰绶者所以贯佩玉相承受也纯当为缁】诗曰青青子佩【毛氏曰士佩瓀珉玉而青组绶】尔雅曰璲瑞也防绶也汉志曰縌者佩璲也然则组绶之佩谓之绶以其贯玉相承受也谓之璲以其贯璲玉也谓之縌以其贯玉相迎也其饰天子诸侯朱大夫纯世子綦士緼者道也朱者事也苍白者徳之杂赤黄者事之杂纯则素而巳此天子至士佩绶之辨也郑氏以大夫纯绶为缁绶毛氏以青为士佩岂其所传者异欤礼绅韠结三齐特佩绶之长无所经见汉制贵者縌长三尺二寸卑者縌长三尺古者之佩盖亦类此然秦以采组连结于璲光眀章表转相结受故谓之绶汉承秦制加之以双印佩刀之饰天子黄赤绶四采黄赤绀缥淳黄圭长丈九尺九寸五百首诸侯王赤绶四采赤黄缥绀淳赤圭长二丈一尺三百首诸国贵人相国皆緑绶三采緑紫绀淳緑圭长二丈一尺二百四十首公侯将军紫绶二采紫白淳紫圭长丈七尺百八十首九卿中二千石一千石青绶三采青白红淳青圭长丈七尺百二十首千石六百石黒绶三采青赤绀淳青圭长丈六尺八十首四百石三百石长同四百石三百石二百石黄绶淳黄圭一采长丈五尺六十首百石青绀纶一采宛转缪织长丈二尺凡先合单纺为一系四系为一扶五扶为一首五首成一丈丈采淳为一圭首多者系细少者系麤皆广尺六寸唐制天子白玉双佩黒组大双绶黒质黒黄赤白缥緑为纯广一尺长二丈四尺五百首纷广二寸四分长六尺四寸色如绶又有小双绶长二尺六寸色如大绶而首半之皇太子瑜玉双佩朱组双大绶朱质赤白缥绀为纯长一丈八尺广九寸三百二十首纷长六尺四寸广二寸四分色如大绶羣臣一品衮冕山玉佩緑綟绶緑质緑紫黄赤色为纯长一丈八尺广九寸二百四十首二品鷩冕佩水苍玉紫绶紫质紫黄赤为纯长一丈六尺广八寸一百八十首三品毳冕紫绶如二品自三品以下皆青绶青质青白红为纯长一丈四尺广七寸一百四十首五品冕黒绶绀质青绀为纯长一丈二尺广六寸一百二十首进贤冠纷长六尺四寸广四寸色如其绶逺游冠纁朱绶朱质赤黄缥绀为纯长一丈八尺广九寸二百四十首然大绶之饰于古无有特后世之制也
　　玭珠
　　玉府共王之服玉佩玉珠玉大戴礼曰玭珠以纳其间韩诗传亦曰蠙珠以纳其间蠙者蚌也玭即蠙也然荀卿赋曰璇玉瑶珠弗之佩也谓之瑶珠则以玉为珠非蚌珠也谓之蠙珠盖其状若蚌珠然
　　象环【五寸】
　　尔雅曰肉好若一谓之环玉藻曰天子佩象环五寸而綦组绶家语称孔子之丧公西赤掌殡葬焉袭衣十一称佩象环而綦组绶夫孔子其服也乡其冕也从众以为大夫也不敢舍车而徒以无臣也不敢为有臣而葬然佩不以大夫之水苍玉而以象绶不以大夫之纯而以綦者孔子制行有从众者有违众者要适于义而已考之于礼象次于玉【象路次玉路象笏次玉笏】綦下于纯则象环綦绶圣人之谦徳也
　　妇人佩
　　竹竿诗曰佩玉之傩有女同车诗曰佩玉琼琚卫之南子环佩璆然阿谷之女佩璜而澣皆妇人佩也其等衰不可以考或亦眡其夫而为之度欤汉制太皇太后皇太后皇后绶与乘舆同公主绶与诸侯王同唐制亦皇后佩绶如天子公主王妃佩绶同诸王然其所谓绶者非古绶制也
　　綪结佩
　　玉藻曰齐则綪结佩郑氏曰綪屈也结又屈之思神灵不在事也盖齐所以致精眀之徳佩既结矣又从而屈之不以徴角宫羽之声散其志也况敢聴乐乎仪礼之陈服器有顺有防顺则直防则屈故士丧礼陈袭事于房中西领南上不綪陈衣于房南领西上綪士虞礼曰器西南上綪既夕礼乃奠豆南上綪爼二南上不綪郑氏曰綪读为防防屈也江沔之间谓萦收绳索为防
　　男子事佩【左五右六】
　　妇人事佩【左五右六】
　　诗芄兰曰童子佩觽童子佩韘瞻彼洛矣曰鞞琫有珌公刘曰鞞琫容刀内则曰子事父母左佩纷帨刀砺小觿金燧右佩玦捍管遰大觿木燧妇事舅姑如事父母左佩纷帨刀砺小觿金燧右佩箴管线纩施縏袠大觿木燧诗曰无感我帨兮又曰佩其象揥士昏礼毋施衿结帨玉藻曰君在不佩玉左结佩右设佩郑氏曰世子出所处而君在焉则去徳佩而设事佩结其左者若于事未有能焉古者有徳佩有事佩徳佩则左右皆玉事佩则左纷帨右玦捍之类左佩皆有五右佩皆六以左阳而奇右隂而偶故也左佩者小右佩者大以左手足不如右强故也先设事佩次加徳佩以事成而下徳成而上故也诗言佩觿佩韘乃言容兮遂兮是先设事佩后设徳佩也君在不设佩左结佩右设佩居则设佩朝则结佩郑氏以为世子之礼是也臣于君所佩必垂委而相必鸣玉是与世子之礼异也考之内则男女未冠笄衿缨佩容臭而已则佩者成人之服也卫诗以恵公骄而无礼故讥以童子佩觿童子佩韘以言无成人之徳而服成人之服也子衿诗曰青青子佩盖亦指成人者言

　　礼书卷二十
　　钦定四库全书
　　礼书卷二十一
　　宋　陈祥道　撰

<经部,礼类,通礼之属,礼书,卷二十一>
<经部,礼类,通礼之属,礼书,卷二十一>
<经部,礼类,通礼之属,礼书,卷二十一>
<经部,礼类,通礼之属,礼书,卷二十一>
　　觿【或以象或以角】
　　礼曰子事父母妇事舅姑左佩小觿右佩大觿诗曰童子佩觿毛氏曰觿所以解结郑氏曰觿貌如锥以象骨为之説文曰觿佩角鋭耑可以解结然则佩觿成人之服也卫恵公服成人之服而有童子之行故诗刺之
　　韘【韘沓极一物而三名以朱韦为之】
　　诗曰童子佩韘毛氏曰韘玦也郑氏曰韘之言沓也説文韘亦作弽弽射决也考之射礼右巨指着决所以钩食指中指无名指着沓所以放左臂着拾所以遂士丧礼决用正王棘若择棘则大夫用骨天子诸侯用象矣【郑氏释大射及缮人云】大射朱极三士丧纩极二则韘生者以韦死者以纩矣韘谓之极以其中于指也谓之沓以其沓于指也毛氏许慎以韘为决误矣
　　捍
　　礼曰右佩玦捍捍韝臂也以韦为之可以捍亦谓之拾亦谓之遂则捍拾遂一物而三名【余见射门】
　　纷帨
　　诗曰无感我帨兮内则曰女子设帨于门右昏礼母施衿设帨内司服后之丧共内具之物郑氏曰内具纷帨之属然则帨佩巾也佩巾虽女子之事而男子亦有之故礼曰子事父母左佩纷帨郑氏曰纷帨拭物之巾也今齐人有言纷者盖自巾言之谓之纷与帉同义【先儒曰巾谓之帉】自拭物言之谓之帨与捝同义【仪礼既祭皆帨手】唐制天子纷广二寸四分长六尺四寸色如绶皇太子公服纷广二寸四分长六尺四寸色如绶羣臣进贤冠者纷广四寸长六尺六寸色如绶此又因以为饰也
　　砺【金青色】
　　礼曰左佩刀砺诗曰取厉取锻书曰砺砥砮丹又曰若金用汝作砺汉书曰泰山若砺又曰瑊功厉庄子曰新发于硎郑氏曰砺砻也则砺谓之硎亦谓之砻又谓之砥孔安国曰砥细于砺
　　遰【刀鞘】
　　礼曰右佩遰遰刀鞞也瞻彼洛矣诗曰鞞琫有珌公刘诗曰鞞琫容刀左传曰藻率鞞鞛昭其数也毛氏释瞻彼洛矣曰鞞刀鞞也琫上饰珌下饰天子玉琫而珧珌诸侯璗琫而璆珌大夫镣琫而镠珌士珕琫而珕珌释云公刘曰下曰鞞上曰琫刘熈亦曰刀室曰削室口之饰曰琫琫捧也下末之饰曰琕琕卑也盖琕琫珌皆刀削之饰而琕尤在其下也蜃谓之珧蜃属谓之珕黄金谓之璗其美者谓之璆白金谓之银其美者谓之镣【尔雅】此天子至士鞞饰所以不同也【説文珧蜃甲珕蜃属】杜预云上饰曰鞞下饰曰鞛与毛氏之説不同不可考也削遰皆刀室之异名削亦作鞘□鞞亦作琕琫亦作鞛
　　金燧
　　木燧
　　鉴
