<!-- { "loadSidebar": true } -->
　　弁师掌王之五冕五采缫十有二就皆五采玉【缫杂文之名也合五采丝为之绳垂于延之前后各十二所谓邃延也就成也绳之一匝而贯五采玉十二斿则十二玉也每就间葢一寸朱纮以朱组为纮也纮一条属两端于武缫不言皆有不皆者此谓衮衣之冕十二斿则用玉二百八十八鷩衣之冕缫九斿用玉二百一十六毳衣之冕七斿用玉百六十八希衣之冕五斿用玉百二十衣之冕三斿用玉七十二】诸侯之缫斿九就瑉玉三采其余如王之事缫斿皆就玉瑱玉笄【侯当为公字之误也三采朱白苍也其余谓延纽皆覆朱里与王同也出此则异缫斿皆就皆三采也每缫九成则九旒也公之冕用玉百六十二玉瑱塞耳者故书瑉作璑郑司农云缫当为藻缫古字也藻今字也同物同音璑恶玉名】诸侯及孤卿大夫之冕韦弁皮弁弁绖各以其等为之而掌其禁令【各以其等缫斿玉璂如其命数也冕则侯伯缫七就用玉九十八子男缫五就用玉五十缫玉皆三采孤缫四就用玉三十二三命之卿缫三就用玉十八再命之大夫缫再就用玉八缫玉皆朱緑韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采】典丝凡祭祀共黼画组就之物【以给衣服冕旒及盥中之属】礼器曰天子之冕朱緑藻十有二旒诸侯九上大夫七下大夫五士三此以文为贵也【朱绿似夏商礼】郊特牲曰王被衮以象天戴冕璪十有二旒则天数也【天之大数不过十二】玉藻曰天子玉藻十有二旒前后邃延龙卷以祭【杂采曰藻天子以五采藻为旒旒十有二前后邃延者言皆出冕前后而垂也天子齐肩】
　　弁师王之五冕五采缫十有二就诸侯之缫斿九就瑉玉三采其余如王之事缫斿皆就诸侯及孤卿大夫之冕各以其等为之掌其禁令郑氏曰缫杂文之名也合五采丝为之绳垂于延之前后各十二所谓邃延也绳每一匝贯五采玉诸侯缫斿皆就皆三采也每缫九成则九旒也侯伯缫七就子男缫五就孤缫四就卿缫三就大夫缫再就理或然也然冕五而已未有不设缫斿者郑氏谓大裘之冕无旒爵弁如冕亦无旒此不可考礼器天子之冕朱绿藻十有二旒诸侯九上大夫七下大夫五士三其制与弁师不同异代之礼也葢藻洁而文众采如之故曰藻水流趋下旗冕之垂者如之故曰旒藻或作缫以丝为之或作璪以玉贯之也缫旒或谓之繁露以其象然也汉制天子缫旒前长后短诸臣缫旒有前无后非古也








　　礼书卷四
　　钦定四库全书
　　礼书卷五
　　宋　陈祥道　撰













<经部,礼类,通礼之属,礼书,卷五>
<经部,礼类,通礼之属,礼书,卷五>
<经部,礼类,通礼之属,礼书,卷五>








　　纮【郑氏曰屈组为纮垂为饰】
　　缨【二组属于笄顺颐而下结之谓之缨缨之垂者谓之緌】
　　弁师掌王之五冕朱纮【朱纮以朱组为纮也纮一条属两端于武】士冠礼缁布冠缺项青组缨属于缺皮弁笄爵弁笄缁组纁边【缺读如有頍者弁之頍缁布冠无笄者着頍围发际结项中隅为四缀以固冠也项中有亦由固頍为之耳今未冠笄者着卷帻頍象之所生也滕薛名蔮为頍属犹着有笄者屈组为纮垂为饰无笄者缨而结其条纁边组侧赤也】礼器曰管仲镂簋朱纮君子以为滥矣【朱纮天子冕之纮也诸侯青组纮大夫士当缁组纮纁边】祭义曰天子为耤千亩冕而朱纮躬秉耒诸侯为耤百亩冕而青纮躬秉耒玉藻曰冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也説文曰纮冠卷也缨冠系也緌系冠缨也左传桓二年衡紞纮綖昭其度也僖二十八年楚子玉琼弁玉缨哀十五年子路结缨而死丧礼斩衰绳缨齐衰以下布缨大功长殇绖缨缌澡缨后汉舆服志圣人见鸟兽有冠角胡之制遂作冠冕缨緌以为首饰旒冕皆以其绶色为组缨乗舆黄赤绶诸侯王赤绶公侯将军紫绶九卿青绶千石六百石黑绶百石青绀绶唐制天子大裘冕组带缨色如其绶衮冕朱组带为缨皇太子衮冕红组为缨羣臣之服皆以组为缨色如其绶
　　緌
　　诗曰葛屦五两冠緌双止檀弓曰范则冠而蝉有緌【緌谓蜩蝝长在腹下】郊特牲曰太古冠布齐则缁之其緌也孔子曰吾未之闻也玉藻曰缁布冠缋緌诸侯之冠也【缟冠素纰既祥之冠也】垂緌五寸惰游之士也自天子下达有事然后緌大帛不緌冠紫緌自鲁桓公始也杂记曰大白冠缁布之冠皆不防委武缟而防【秦人曰委齐东曰武】内则子事父母冠緌缨
　　弁师王之五冕皆朱纮礼记天子为耤冕而朱纮诸侯为耤冕而青纮士冠礼缁布冠青组缨皮弁笄爵弁笄缁组纮纁边葢朱者正阳之色天子以为纮青者少阳之色诸侯以为纮缁者隂之色而士以为纮卿大夫冕弁之纮无所经见礼器曰管仲镂簋朱纮君子以为滥郑氏谓大夫士当缁组纮纁边理或然也一组系于左笄绕颐而上属于右笄垂余以为饰谓之纮二组属于筓顺頥而下结之谓之缨缨之垂余谓之緌【檀弓曰蝉有緌郑氏曰緌谓蜩蝝长在腹下】丧冠缁布冠缨而不緌冕弁纮而不缨春秋之时楚子玉琼弁玉缨自汉以来冕缨各象其绶色冕弁而有缨非古制也夫县钟磬者亦谓之纮系车葢者亦谓之纮佩容臭者亦谓之缨马之膺饰亦谓之缨旌旗之旒亦谓之緌禅被之识亦谓之紞则纮缨緌之名非特施于冠冕也
　　天子诸侯瑱【紞黄纩】
　　卿大夫瑱【紞青纩】
　　士瑱【紞素纩】
　　周礼弁师诸侯之缫斿九就玉瑱玉笄诗旄丘曰叔兮伯兮褎如充耳君子偕老曰玉之瑱也【瑱塞耳也】淇奥曰有匪君子充耳琇莹会弁如星【充耳谓之瑱琇莹美石也天子玉瑱诸侯以石】着曰俟我于着乎而充耳以素乎而【毛曰素象瑱郑曰以素为充耳谓所以悬瑱者或名为紞人君五色臣则三色此言素者自所先见而云】尚之以琼华乎而【毛曰琼华美石士之服也郑曰饰之以琼华者谓县紞之末所谓瑱也人君以玉为之琼华石色似琼也】俟我于庭乎而充耳以青乎而【毛曰青青玉郑曰青紞之青】尚之以琼莹乎而【毛曰琼莹不似玉卿大夫之服也郑曰石色似琼莹也】俟我于堂乎而充耳以黄乎而【毛曰黄黄玉郑曰黄紞之黄】尚之以琼英乎而【毛曰琼英美石似玉者人君之服也】礼记檀弓曰练角瑱【瑱充耳也吉时以玉人君有瑱】士丧礼瑱用白纩既夕记曰瑱塞耳楚语楚灵王虐白公子张骤谏王曰不谷虽不能用吾憗瑱寘之于耳【憗犹愿也】对曰赖君用之也故言【赖特也】不然巴浦之犀犛兕象其可尽乎其又以规为瑱也【犛犛牛也规谏也瑱所以塞耳言四兽之牙角可以为瑱难尽而又以规谏为之乎】鲁语曰王后亲织紞【紞所以悬瑱当耳者也】左传曰衡紞纮綖昭其度也又曰之如一瑱家语大戴皆曰紞絖塞耳东方朔传曰黈纩塞耳礼纬曰旒垂目纩塞耳示不听谗不视非也后汉舆服志曰旁垂黈释名曰瑱镇也不使妄听自镇重也呉语呉王斩有罪者以徇曰莫如此以环瑱相问也
　　瑱以充耳紞以垂瑱周官弁师王之五冕皆玉瑱诗于卫夫人言玉之瑱也于卫武公言充耳琇莹于卫之臣言褎如充耳齐诗言充耳以素以青以黄尚之以琼华琼莹琼英则瑱不特施于男子也妇人亦有之不特施于冕也弁亦有之故诗言充耳琇莹继之以会弁如星丧礼士无冕而瑱用白纩则弁亦有之可知也士瑱用白纩即诗所谓充耳以素者也人君用黈纩即诗所谓充耳以黄者也毛氏以充耳以素为士之服充耳以青为卿大夫之服充耳以黄为人君之服于説是也然以素为象瑱青为青玉黄为黄玉而用琼华以饰象则是士瑱用二物与余瑱不类非礼意也郑氏以素为素紞青为青紞黄为黄紞人君五色人臣三色然鲁语王后织紞夫人加纮綖内子为大带命妇成祭服列士之妻加以朝服则夫人以至士妻特有所加而已其织紞一矣未闻有五色三色之别也又紞所以垂充耳而充耳不在紞谓紞为充耳非也春秋传曰缚之如一瑱则缚纩以为瑱自古然也其制葢皆紞以垂之琼玉以承之承之诗所谓尚之也梁制垂以珠瑱班固赋曰雕玉瑱以居楹础石亦谓之瑱则瑱居纩下可知也贾公彦曰古者瑱不用纩士死则用白纩然士之袭礼皮弁褖衣缁带韎韐竹笏之类皆用生时之物孰谓瑱用白纩特死者之饰哉檀弓小祥用角瑱楚语曰巴浦之犀犛兕象其可尽乎其又以规为瑱则古者之瑱亦以象与角为之
　　衡【郑氏曰衡玉为之祭服有衡垂于副之两旁当耳其下以紞悬瑱】
　　周官追师掌王后之首服为副编次追衡笄左传曰衡紞纮綖昭其度也郑司农曰衡继持冠者郑康成曰王后之衡笄皆玉为之惟祭服有衡垂于副之两旁当耳其下以紞垂瑱孔頴达曰妇人首服有衡则男子首服亦然王后之衡以玉则天子之衡亦玉诸侯以下未闻然则左传言衡则继以紞弁师士冠礼言笄则继以纮是衡有紞笄有纮也
　　笄【郑氏曰笄卷发者玉为之长尺二寸】
　　鬠笄【桑为之长四寸纋中】
　　礼记内则子事父母栉縰笄总弁师掌王之五冕玉笄诸侯之缫旒九就玉弁士冠礼皮弁笄爵弁笄同箧【笄今之簪有笄者屈组为纮垂为饰无笄者缨而结其绦】士丧礼鬠笄用桑长四寸纋中【长四寸不冠故也纋笄之中央以安发】鬠用组乃笄国语范武子以杖击其子折其委笄荀子曰鬠而不笄
