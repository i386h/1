<!-- { "loadSidebar": true } -->
　　曲礼坐如尸为人子者祭祀不为尸【尸卜筮无父者】礼曰君子抱孙不抱子此言孙可以为王父尸子不可以为父尸【以孙与祖昭穆同】为君尸者大夫士见之则下之君知所以为尸者则自下之【尊尸也下下车也】尸必式乘必以几礼运曰醆斝及尸君非礼也是谓僣君曾子问曰祭必有尸乎若厌祭亦可乎【厌时无尸】孔子曰祭成丧者必有尸尸必以孙孙防则使人抱之无孙则取于同姓可也【人以有子孙为成人子不殇父义由此也】祭殇必厌盖弗成也祭成丧而无尸是殇之也礼器曰周坐尸诏侑武方其礼亦然其道一也【言此亦周所因于商也武当为无声之误也方犹常也告尸行节劝尸饮酒无常若孝子之为也孝子就养无方】夏立尸而卒祭【夏礼尸有事乃卒】殷坐尸【无事犹坐】周旅酬六尸【使之相酌也后稷之尸发爵不受旅】曽子曰周礼其犹醵与【合钱饮酒为醵旅酬相酌似之也王居明堂之礼仲秋乃命国醵】郊特牲曰尸陈也【尸或诂为主此尸神象当从主训之言陈非也】举斝角诏妥尸古者尸无事则立有事而后坐也尸神象也【天子奠斝诸侯奠角】玉藻曰尸袭【尸尊】君与尸行接武大夫继武士中武小记曰练筮日筮尸视濯皆绳屦大祥吉服而筮尸父为士子为天子诸侯则祭以天子诸侯其尸服以士服父为天子诸侯子为士祭以士其尸服以士服少仪曰妇人为尸坐则不手拜士虞礼男男尸女女尸酌尸之仆如君之仆【当其为尸则尊】曽子问曰卿大夫将为尸于公受宿矣而有齐衰内丧则如之何孔子曰出舍乎公宫以待事礼也【尸重受宿则不得哭内防同宫也】孔子曰尸弁冕而出卿大夫士皆下之尸必式必有前驱【冕兼曰弁者君之尸或服大夫士之服也】祭统冕而总干以乐皇尸尸谡君与卿四人馂尸在庙门外则疑于臣在庙中则全于君夫人荐豆执挍执醴授之执镫尸酢夫人执柄夫人受尸执足坊记曰祭祀之有尸也宗庙之有主也示民有事也七日戒三日齐承一人焉以为尸过之者趋走以教敬也尸饮三众賔饮一示民有上下也【主人主妇上賔献尸乃后主人降洗爵献賔】掌次凡祭祀张尸次【郑司农云尸次祭祀之尸所居之更衣帐】大司乐尸出入则令奏肆夏大祀凡大禋祀肆享祭示则执明水火而号祝隋则执衅逆牲逆尸令钟鼓右亦如之相尸礼小祝大祭祀逆齍盛逆尸沃尸盥节服氏郊祀裘冕二人执戈送逆尸【裘冕者亦从尸服也裘大裘也凡尸服卒者之上服从车从尸车送逆徃来春秋传曰晋祀夏郊董伯为尸】士师若祭胜国之社稷则为之尸【以刑官为尸畧之也】祀五帝则沃尸及王盥洎镬水士虞礼尸服卒者之上服【上服者如特牲士端也不以爵弁服为上者祭于君之服非所以自配鬼神士之妻则宵衣耳】男男尸女女尸必使异姓不使贱者【异姓妇也贱者谓庶孙之妾也尸配尊者必使适也】诗鳬鹥曰神祗祖考安乐之也诗曰鳬鹥在泾公尸来燕来宁【笺水鸟而居水中犹人为公尸之在宗庙也】鳬鹥在沙公尸来燕来宜【喻祭四方百物之尸也】鳬鹥在渚公尸来燕来处【喻祭天地之尸也】鳬鹥在潨公尸来燕来宗【喻祭社稷山川之尸】鳬鹥在亹公尸来止熏熏【亹之言门也燕七祀之尸于门户之外故以喻也】中霤礼祭五祀于庙用特牲有主有尸逸礼记祫于太庙之礼云毁庙之主升合食而立二尸
　　古者事死如事生事亡如事存故祭祀必立尸周官节服氏郊祀裘冕二人执戈送逆尸士师若祭胜国之社稷则为之尸祀五帝则沃尸及王盥守祧若将祭祀则各以其服授尸鳬鹥之序言神祗祖考而诗称公尸则凡祭有尸矣【惟奠与祭殇与尸】春秋传曰晋祀夏郊董伯为尸传曰舜祀唐郊丹朱为尸又周公祭泰山以召公为尸曾子问曰卿大夫为尸于公则凡尸皆贵者矣【白虎通曰王者宗庙以卿为尸不以公为尸嫌三公尊近天子亲稽首拜尸也杜佑曰天子不以公为尸诸侯不以卿为尸天子诸侯虽以卿大夫为尸皆取同姓之嫡也卿大夫不以臣为尸俱以孙者避君故也】礼记曰为人子者祭祀不为尸则凡尸皆无父者矣然则天子诸侯之尸以卿大夫则防者不与焉礼曰祭成祭丧者必有尸尸必以孙孙则使人抱之无孙则取于同姓可也此大夫士之礼欤盖防礼始防而奠则无尸以人道事之也既葬而祭则有尸以神道事之也祭祀同几则一尸仪礼曰男男尸女女尸谓虞祭也父为士子为大夫葬以士礼而祭之尸则服士服父为大夫子为士葬以大夫礼而祭之尸则服大夫服故周官司服享先公则鷩冕以为祭则各以其服授尸尸服鷩冕而王服衮以临之则非所以致敬故弗敢也然小记曰父为天子诸侯子为士祭以士其尸服以士服者郑氏曰父以罪诛尸服以士服不成其为君也以卒者不成其为君故不敢服其为君之服也仪礼大夫前祭一日筮尸士则前祭三日筮尸大夫于尸再宿而一戒士于尸一宿而无戒则大夫之礼有所屈士之礼有所伸推而上之则人君盖亦前三日筮尸而宿戒之仪又加隆矣周官掌次祭祀张尸次仪礼大夫士之祭皆祝迎尸于门外祝入门左则固张于庙门之西矣及其入也主人立于阼阶东西南靣尸盥而进升自西阶主人升自阼阶祝从尸主人从祝尸入即席东靣而坐祝主人西南而立皆拜妥尸尸答拜遂坐而按祭焉礼记曰周坐尸诏侑无方夏立尸而卒祭殷坐尸周旅酬六尸观仪礼大夫士之祭则人君事尸之仪略可见矣【后魏文成帝拓防濬时高允献书云祭尸乆废今风俗则取其状貌类者以为尸黩乱愔礼又周蛮夷传巴梁间俗毎秋祭祀取乡里须靣人迭迎为尸以祭之唐柳道州人毎祭祀迎同姓丈夫妇人狎神以享亦为尸之遗法】
　　礼书卷七十四
　　钦定四库全书
　　礼书卷七十五
　　宋　陈祥道　撰





















　　牧牲官
　　牧人掌牧六牲凡祭祀共其牺牲以授充人系之牛人掌养国之公牛凡祭祀共其享牛求牛以授职人而刍之【郑司农云享牛前祭一日之牛也求牛祷于鬼神所求福之牛也共谓享献也献神之牛谓所以祭者也求终也终事之牛谓所以绎之也】槁人掌豢祭祀之犬祭义曰古者天子诸侯必有养兽之官及岁时斋戒沭浴而躬朝之牺牲祭牲必于是取之敬之至也羊人若牧人无牲则受布于司马使其贾买牲而共之
　　卜牲【卜免牲】
　　礼记曰君召牛纳而视之择其毛而卜之吉然后养之郊特牲曰帝牛不吉以为稷牛公羊传曰养牲必养二卜帝牲不吉则扳稷牲而卜之僖三十一年夏四月四卜郊不从乃免牲成七年正月鼷鼠食郊牛角改卜牛鼷防又食其角乃免牛不郊襄七年夏四月三卜郊不从乃免牲谷梁曰卜免牲者吉则免之不吉则否全曰牲伤曰牛未牲曰牛其牛一也其所以为牛者异有变而不郊故卜免牛也巳牛矣其尚卜免之何也尝置之上帝矣故卜而后免之不敢専也卜之不吉则如之何不免安置之系而待六月上甲始他牲然后左右之又曰免牲者为之缁衣纁裳有司端奉送至于南郊免牛亦然公羊亦曰免牲礼也免牛非礼也免牛何以非礼伤者曰牛盖君子之于鬼神也无非卜用故择牲必不敢专取也免牲必卜不敢専去也在牧为牛在涤为牲在涤而或伤之则不成牲也故以在牧名之
　　养牲【楅衡附】
　　周礼牛人凡祭祀共其享牛求牛以授职人而刍之肆师大祭祀展牺牲系于牢颁于职人充人掌系祭祀之牲祀五帝则系于牢刍之三月享先王亦如之凡散祭祀之牲系于国门使养之【散祭祀谓司中司命山川之属】司门凡祭祀之牛系焉监门养之牛人凡牲不系者共奉之【谓非时而祭祀者】封人凡祭祀饰其牛牲设其楅衡置其絼共其水槀【饰谓刷治洁清之也郑司农云楅衡所以楅持牛也絼着牛鼻绳所以牵牛者今时谓之雉古者名同皆谓夕牲时也谓楅设于角衡设于鼻如椵状也】诗閟宫曰秋而载尝夏而楅衡【毛曰楅衡设牛角以楅之也郑氏曰楅衡其牛角为其触觝人也】礼记曰三日系七日戒三日宿慎之至也又曰牺牲不粥于市牲死则埋之月令仲秋之月乃命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨郊特牲曰帝牛必在涤三月稷牛惟具所以别事天神与人鬼也祭义曰择其毛而卜之吉然后养之君皮弁素积朔月月半君廵牲所以致力孝之至也公羊曰帝牲在于涤三月何休曰涤宫名养帝牲三牢之处也谓之涤者取其荡涤洁清三牢者各主一月取三月一时足以充其大牲国语楚昭王问于观射父曰刍豢几何对曰逺不过三月近不过浃日【逺谓三牲近谓鸡鹜之属浃日十二日也】唐郊祀録凡祭祀之牲大祀在涤九十日中祀三十日小祀十日【一月在外牢二月在中牢三月在明牢】史记庄周谓楚使者曰子独不见郊祭之牺牛乎养食之数嵗衣以丈绣以入太庙当是之时虽欲为孤豚岂可得乎郊祀志注汉祭天养牛五岁
　　周官封人凡祭祀饰其牛牲设其楅衡置其絼诗曰秋而载尝夏而楅衡毛氏曰楅持牛也絼着牛鼻以牵者郑康成曰楅设于角衡设于鼻又曰楅衡其牛角为其触觝人也盖楅衡以木为之横设于角则楅幅其角犹射以楅幅其矢也絼则少仪祭统所谓纼也【少仪牛则执纼祭统及迎牲君执纼】康成于诗合楅衡以为一于礼离楅衡以为二是自惑也郊特牲曰帝牛不吉以为稷牛稷牛惟具牛人凡祭祀共其享牛求牛以授职人而刍之盖牛有卜而后用者有用而不必卜者享牛卜而后用求牛具而不必卜求牛犹曲礼所谓牵牛春秋传所谓牵牛马也以职授人而刍之则职人者充人司门之类也大祭祀之牛授之充人祀五帝则系于牢刍之三月享先王亦如之肆师大祭祀展牺牲系于牢是也散祭祀之牛授之司门充人凡散祭祀之牲系于国门使人养之司门祭祀之牛牲系焉监门养之是也楚昭王问于观射父曰刍豢几何对曰远不过三月近不过浃日则先王系牲不必皆三月矣唐郊祀録凡祭祀之牲大祀在涤九十日中祀三十日小祀十日理或然也庄周言郊牛食之数歳汉之郊牛养之五歳此非礼之礼也然则稷牛惟具而先王之牛必卜何也稷祀于郊则屈而不伸故用求牛而与帝牛异先王享于庙则伸而无屈故用享牛而与帝牛同古者之于牲也视之则召见之则下于岁时则齐戒沭浴以朝之于朔望则皮弁素积以廵之牵之必亲杀之必射割之必袒以为不如是不足以致严于鬼神然见而下之夏商之礼耳周官齐右凡有牲事则前马道右王式则下前马则周人于齐牛式而不下也
　　三牢
　　养马谓之闲养牛谓之牢闲以防之牢以固之各象其性而制之也然牢不特施之于牛而巳羊之所在亦曰牢礼凡言少牢是也豕之所在亦曰牢所处三牢各主一月唐制一月在外牢二月在中牢三月在明牢其言盖有所受也
　　饰牲
　　周礼封人饰其牛牲小子凡沈辜侯禳饰其牲羊人凡祭祀饰羔挍人饰币马执扑而从之凡将事于四海山川饰黄驹曲礼曰饰羔鴈者以缋庄周曰牺牛衣以文绣汉仪夕牲被以绛然则羊人餙羔曲礼所谓饰以缋也挍人餙黄驹犹传所谓文马也羊人掌羊挍人掌马其饰羔马宜矣封人非掌牛而饰牛者牛土畜也封人掌设王之社防封树而疆之则饰土事也使饰土事者饰土畜因其类也小子凡沈辜侯禳饰其牲则凡牲无不饰矣郑氏以饰为刷治洁清之然则刷治洁清之非所谓饰








　　礼书卷七十五
