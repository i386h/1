<!-- { "loadSidebar": true } -->
　　丧服女子子在室为父布总箭笄髽衰三年女子子适人者为其父母妇为舅姑恶笄有首以髽士丧礼小敛妇人髽于室既夕礼曰丈夫髽散带垂即位【郑氏曰此互文以见】丧小记曰男子冠而妇人笄男子免而妇人髽奔丧曰妇人奔丧东髽檀弓曰南宫縚之妻之姑之丧夫子诲之髽曰尔无总总尔尔无扈扈尔又曰妇人髽而吊自败于台鲐始也郑氏释丧大记曰去纚大紒曰髽释丧服曰髽露紒也犹男子之括发斩衰括发以麻则髽亦用麻以麻者自项而前交于额上郤绕紒如着惨头焉葢其所传然也其状则母从従尔不至于縦而高也无扈扈尔不至于卑而大也尔雅曰卑而大扈则从从为縦而高可知也小敛主人括发袒众主人免于房妇人髽于室奔丧男子东括发妇人东髽又小记曰男子免而妇人髽则妇人之髽犹男子之括发免也故括发以麻则髽以麻矣免而以布则髽以布矣髽以麻则斩衰也髽以布则齐衰也小敛齐之髽不言笄则未成服之髽无笄矣女子子适人者为其父母妇为舅姑恶笄有首以髽孔子言髽而继之以榛笄则成服之髽有笄矣又仪礼言髽衰三年小记言齐衰恶笄以终丧则斩衰齐衰之髽皆终丧矣【孔颖达曰常服之髽不用麻布】然则启殡之髽虽在成服之后葢亦无笄以对男子之袒而免故也男子之袒免及于五世妇人之髽不及于大功者以髽不特对免而又上同于括发故也秃者不髽以疾也吊者不髽以疎也皇氏以麻髽布髽露紒为三髽然则髽虽麻与布之不同其为露紒一也
　　笄
　　仪礼女子子在室为父箭笄髽衰三年传曰箭笄长尺吉笄尺二寸女子子适人者为其父母妇为舅姑恶笄有首以髽卒哭子折笄首以笄布总传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇终之也妾为女君君之长子恶笄有首齐衰恶笄以终丧男子冠妇人笄檀弓曰南宫縚之妻之姑之丧夫子诲之髽葢榛以为笄然则丧笄有三箭笄也栉笄也折首笄也箭笄栉笄长尺折首笄长尺二寸箭笄为重栉笄次之折首笄为轻斩衰笄以箭齐衰笄以栉女子子在室为父箭筓则斩衰之笄以箭矣女子子适人者为其父母妇人为舅姑恶笄而女子子在室亦如之则齐衰以栉矣箭笄恶不足以言之栉笄言恶以其木之无文故也古者栉以椫椫白理而无文则栉笄用椫无椫则榛可矣故檀弓曰盖榛以为笄也仪礼曰卒哭子折笄首折笄首者折吉笄之首也言子不言妇终之也葢恶笄有首吉笄折首吉笄则父而不子折其首别子而不妇以其不可全于子故吉笄以其不可全于妇故折其首仪礼曰女子子在室为父箭笄三年小记曰齐衰恶笄以终丧则恶笄不终丧而吉笄折其首者特子之适人者而已郑氏曰笄有首者若今时刻镂摘头矣观古无字则笄之形制可知
　　竹杖
　　削杖
　　记曰斩衰貌若苴齐貌若枲丧服有苴绖有牡麻绖传曰苴绖麻之有蕡者也牡麻者枲麻也尔雅曰蕡枲实也孙氏曰蕡麻子也葢枲之有蕡者其色苴恶故谓之苴无实者其色反是故谓之牡麻苴绖苴带以苴麻名之也苴衰苴杖因绖带名之也杖之制下本其大如经其长齐心苴杖竹也削杖桐也为父竹杖为母桐杖葢竹之为物坚贞而不变桐之为物柔脆而易雕为父斩为母齐斩者常伸而三年齐者或屈以期月此竹杖桐杖所以不同也杖虽主于父母凡斩衰皆杖为妻期亦杖为长子亦杖期服必杖而有所不杖童子妇人不杖有所必杖【孔颖达曰妇人不杖谓童女也】其授也有官【周礼肆师之类】其授之也有日其执之辑之去之使人执之也有时其弃之也有所虞杖不入室祔杖不升堂练则筮日筮尸视濯要绖杖而已葢杖所以辅病者也丧久而平则杖不用矣【郑氏曰大祥除衰杖】













　　礼书巻一百四十九
　　钦定四库全书
　　礼书卷一百五十
　　宋　陈祥道　撰
　　丧服
　　绖带
　　丧服有二带绖带象大带绞带象革带斩衰绖带绞带皆以麻齐衰以下绖带以麻绞带以布然绖带之麻有苴者有牡者有澡者有不澡者有有本者有纯本者其施之于身有散者有不散者斩衰苴绖齐衰大功繐衰小功牡麻绖殇而小功澡麻苴者麻之有蕡者也牡者枲麻也藻者治莩垢者也苴色恶澡色洁牡则不恶不洁而适轻重之中此所以自齐衰至小功皆用之也仪礼谓叔父之下殇适孙之下殇昆弟之下殇大夫庶子为适昆弟之下殇为姑姊妹女子子之下殇为人后者为其昆弟従父昆弟之长殇皆澡麻绖带小记曰下殇小功澡麻不絶其本屈而反以报之服问曰麻之有本者变三年之葛【郑氏曰有本谓大功以上小功以下澡麻断本】既练遇麻断本者于免绖之又曰小功之麻不变大功之葛以有本为税则大功以上有本小功以下絶本小功虽絶本而不澡特下殇之在小功者澡之下殇在小功者澡之则于小功为绖以其在所降者不絶其本则于小功为重以其本非小功也仪礼为人后者为其昆弟従父昆弟之长殇亦澡麻而小记特言下殇小功指其本宗者言之也【仪礼正小功无澡麻小记小功下殇有澡麻无断本郑氏曰小功以下澡麻断木失之矣】小记曰君吊虽不当免时也主人必免不散麻杂记曰大功以上散带玉藻曰五十不散送荀子曰丧之散麻则凡丧大敛以前既启之后皆免而散带免必散带而有所不散带则君吊免而不散麻是也凡服有受故大功以上成服之后又绞其带之垂者殇之服无受故摎垂殇之带不摎垂屈而反以报之则下殇屈反绞之与长中异乎其有所纠而合者下殇小功凡此皆麻带之别也记曰斩衰之葛与齐衰之麻同齐衰之葛与大功之麻同大功之葛与小功之麻同小功之葛与缌之麻同此练而受以葛者也丧服记曰公子为其妻縓冠葛绖带此服轻而用葛者也
　　衰辟领负板之制
　　仪礼衰外削幅裳内削幅若齐裳内衰外负广出于适寸适博四寸出于衰衰长六尺博四寸削杀也适辟领也外削则缝其杀者外向也衰博四寸当心辟领博四寸出于衰则缀于两厢各去衰二寸以其去衰二寸并辟领四寸与衰四寸此所谓与濶八寸两之为尺六寸也辟领及濶中尺六寸负出于辟领外旁一寸则负广尺八寸矣广尺八寸而长称之则辟领之长葢与衰齐衰用三升布则负与辟领之布亦三升
　　倚庐
　　间传曰父母之丧居倚庐寝苫枕块齐衰之丧居垩室苄翦不纳大功之丧寝有席小功缌麻牀可也又曰父母之丧既虞卒哭柱楣翦屏芐翦不纳期而小祥居垩室寝有席又期而大祥居复寝中月而禫禫而牀郑氏曰倚木为庐在中门外东方北户葢倚庐之制横木于地以为楣倚木于墙以为椽覆之以苫不翦不涂其位中门之外杂记谓在垩室之中非时见乎母是也不入门问丧谓成圹而归不敢入处室居于倚庐哀亲之在外是也其方东壁士丧既夕谓众主人皆西面于东方主人揖就次是也【古者于中门之外自汉以来于中门之内以其近殡也唐礼于殡堂东廊下近南承汉礼者也】君障之大夫士不障丧大记谓君为庐宫之大夫士襢之是也庶子而下庐于东南丧大记谓凡非适子者自未葬于隠者为庐是也【先儒曰诸子各一庐】既虞卒哭则翦所覆之屏以齐其苫乱【葛洪变除云屏庐前屏也卒哭除其屏更作外障然大夫士庐前无屏葛説误也】柱迫地之楣以易其户【庐北戸柱楣西戸】涂不于显而无事乎饰君与大夫皆宫之而不使袒皆所以即变也庐立于既殓【先儒曰殓之眀日成服而立庐】毁于既练寝苫枕块不説带绖不与人坐此居庐之大略然也庐男子之事成人之礼也故妇人与童子不庐【唐礼妇人不为庐设次西房若殡堂后施下麻坐】庐严者也故疏衰不庐疏衰不庐非服母者也服母虽疏衰庐
　　垩室
　　周礼宫正授庐舎郑氏曰舍垩室也丧服既练舎外寝郑氏曰外寝垩室也又士丧既夕主人揖就次而垩室预焉则次舎外寝皆垩室之异名也其制则郑氏谓屋下垒土为之不涂塈屋下则其屋雨下与庐之倚木异矣不涂塈则既祥垩矣【尔雅曰地谓之黝墙谓之垩】或曰父丧既祥而母亡嫡居父丧而祖父母亡嫡居祖父丧而母亡其所居有异乎礼轻者包重者特父丧既祥而母亡则毁垩室立庐是包轻也嫡之于祖所以继体也父丧既庐而祖父母亡宜别立庐以受吊者示传重也居祖父丧而母亡二丧殊位则亦宜别立庐也然则父为长子出后之子为父母出妻长子为父母与为出嫁母庶子为其母所居有辨乎先儒谓父为长子不被发不徒跣为次于内不歠粥立庐于内可也凡杖者则庐庐则禫为人后者为父母不杖则垩室而不庐可也出妻之子非庐于母之家则庐于别室可也父亡母嫁有服而已不庐可也庶子父在为其母不禫固不庐矣若君母在亦不庐也然小记云父不为众子次于外则长子固次于外矣或曰闻丧而不得奔可以立庐乎庐者所以示哀之于居处也其设不必为殡也则问丧而不得居不可不庐于其所居也
　　贵贱亲疎庐垩室之辨
　　宫正大丧则授庐舎辨其亲疎贵贱之居杂记曰大夫次于公馆以终丧士练而归大夫居庐士居垩室士间传父母之丧居倚庐齐衰居垩室大功寝有席小功缌麻床可也郑氏释官正谓亲者贵者居倚庐疎者贱者居垩室贾公彦曰亲谓大功已上疎为小功缌麻贵谓大夫已上贱谓士也葢大夫贵矣虽与王疎不居垩室虽贱与王亲亦居庐郑氏又释杂记曰士居垩室谓邑宰也朝廷之士亦居庐然邑宰与朝廷之士皆士也而朝廷之士居庐于礼无见不可考也杂记大功居垩室而大丧大功居庐葢凡丧与大丧异欤
　　含襚赗赙赠之别
　　玉贝曰含衣服曰襚车马曰赗货财曰赙玩好曰赠葢卒洗而含将敛而襚赗赙赗在既祖荐马之后赠在柜至邦门之时襚以遂之赗以覆之赙以助之赠赆之则含襚赠所以送死而赗赙所以佐生也士丧礼卒洗实贝柱右齻左□含若及时则敌者亲含如鲁桓公卒诸侯请含是也不及时则使人执含以往杂记使者执璧委于殡东是也襚在及事则士丧礼所谓君使人襚彻帷襚者入衣尸出亲者襚不将命以即陈庶兄弟襚使人以将命于室委衣于尸东牀上朋友襚亲以进是也若不及事杂记所谓襚者执冕服左执领右执要委衣于殡东襚降授爵弁服于门内霤受皮弁服于中庭自西阶受朝服自堂受端将命是也臣襚于君则曰致废衣于贾人而曰君无襚者受之不以即陈也敌者曰襚而君于臣有襚之者自敌以下皆曰襚也士含以贝天子诸侯含以玉士赗以两马大夫而上赗以乗马襚虽以衣服而有车焉杂记所谓以后路与冕服襚也赗虽以货财而有马焉少仪所谓赗马不入庙门是也赗虽以车马而有玉焉杂记所谓上介赗执圭将命是也襚赗北面将命而赙専于生者不必北面士丧礼若赙宾东面致命是也襚赙坐委之若无器则不必坐委士丧礼所谓捂受是也士丧礼襚赗不同日而杂记谓含襚赗皆同日而毕事者邻国相吊之礼也檀弓曰读赗非古也是再告也杂记大夫之丧包奠而读书既夕礼主人之史请读赗周人尚礼之文也若夫春秋之时天王使宰父归桓公仲子之赗徐使容居吊邾娄公欲坐含鲁人之赠也三二纁广尺长终幅此含赗赠之失礼欤











　　礼书卷一百五十
