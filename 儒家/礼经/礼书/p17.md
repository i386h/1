<!-- { "loadSidebar": true } -->
　　一乡五州二十五党百二十五族五百闾二千五百比自比长下士以上其官三千五十六乡之官凡一万八千三百三十六一遂五县二十五鄙百二十五鄼五百里二千五百邻自里宰下士以上其官六百五十六六遂之官凡三千九百三十六惣二万二千二百七十二人学者固疑财不足以禄之然王畿受天下之财贡六乡六遂乃军之所在而邦家之本系焉是虽禄养之繁先王不以为费也夫乡以向于内遂以遂于外内者谓之民则以礼义为主故乡大夫待之以教法外者谓之甿则以功事为主故遂大夫齐之以政令乡官谓之乡吏而其爵皆加遂一等故乡大夫乡州长中大夫党正下大夫而比长则下士遂官谓之为邑者而其爵皆降乡一等故遂大夫中大夫县正下大夫鄙师上士而邻长则非士乡学加遂一等故谓之庠庠者养也所以养人材遂学降乡一等故谓之序序者射也所以教艺事【学记曰术有序】乡之所辨有贵贱遂则辨老幼废疾而已乡之徴赋有闾师遂则里宰徴敛而已乡则大祭祀羞牛牲遂则凡祭祀共野牲而已乡官大丧执纛御匶执斧涖匠师遂官大丧帟幄先道抱磨共丘笼而已乡稽乡器遂稽稼器乡大比以三年遂大比以三嵗三年大比则攷其徳行道艺而兴贤者能者三嵗大比则兴甿眀其有功者属其地治者则贤能不待嵗而后眀功事必待嵗而后见凡此乡遂之辨也然遂之相保相赒相葬相宾不异于乡乡之相受相纠不异于遂乡之田法同于遂遂之军法同于乡先王之于家也既以五家为比为邻积而上之至于万二千五百家为乡为遂其于人也既以五人为伍为两积而上之至于万二千五百人为军而又十家为聨














　　礼书卷二十四
<经部,礼类,通礼之属,礼书>
　　钦定四库全书
　　礼书卷二十五
　　宋　陈祥道　撰






















　　都鄙之制
　　太宰以八则治都鄙【都之所居曰鄙都鄙公卿大夫之采邑王子弟所食邑周召毛毕原之属在畿内者也】以九赋敛财贿四曰家削之赋五曰邦县之赋六曰邦都之赋【家削三百里邦县四百里邦都五百里】以九两系邦国之民二曰长以贵得民六曰主以利得民【郑司农曰主谓公卿大夫世世食采不絶民税薄利之谓利如上思利民之利谓以政教利之】正月之吉始和布治于邦国都鄙乃施则于都鄙而建其长立其两设其伍宰夫掌治法以攷百官府羣都县鄙之治乘其财用

　　之出入【羣都谓采邑也】司会掌邦之六典八法八则之贰以逆邦国都鄙官府之治司裘王大射则共虎侯熊侯豹侯诸侯则共熊侯豹侯大夫则共麋侯【诸侯谓三公及王子弟封于畿内者卿大夫亦皆有采地焉其将祀其先祖与羣臣射以择之】大司徒辨其邦国都鄙之数制其畿疆而沟树之设其社稷之壝而树之田主凡造都鄙制其地域而封沟之以其室数制之不易之地家百畮【都鄙王子弟公卿大夫采地其界曰都鄙所居也王制曰天子之县内方百里之国九七十里之国二十有一五十里之国六十有三此葢夏时采地周未闻矣】一易之地家二百畮再易之地家三百畮小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事【此谓造都鄙也采地制井田异于乡遂重立国小司徒为经之立其五沟五涂之界其制似井之字因取名焉井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王】封人凡封国设其社稷之壝封其四疆造都邑之封域亦如之载师以家邑之田任稍地以小都之田任县地以大都之田任畺地县师掌邦国都鄙稍甸郊里之地域遗人以县都之委积以待凶荒掌节守邦国者用玉节守都鄙者用角节大宗伯乃颁祀于邦国都家乡邑典命王之三公八命其卿六命其大夫四命及其出封皆加一等其国家宫室车旗衣服礼仪亦如之大祝颁祭号于邦国都鄙都宗人【都谓王子弟所封及公卿所食邑】掌都祭祀之礼凡都祭祀致福于国家宗人【家谓大夫所食采邑】掌家祭祀之礼凡祭祀致福量人营国城郭营后宫量市朝道巷门渠造都邑亦如之掌固凡国都之境有沟树之固郊亦如之方士掌都家聴其狱讼之辞小行人逹天下之六节都鄙用管节以竹为之朝大夫掌都家之国治【平理其来文书于朝者】日朝以聴国事故以告其君长【国事故天子之事当施于都家者也告其君长使知而行之】国有政令则令其朝大夫【使以告其都家之吏】凡都家之治于国者必因其朝大夫然后聴之惟大事弗因凡都家之治有不及者则诛其朝大夫在军旅则诛其有司匠人王宫门阿之制五雉宫隅之制七雉城隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂王制曰天子之三公之田视公侯天子之卿视伯天子之大夫视子男天子之元士视附庸凡天子之县内百里之国九七十里之国二十有一五十里之国六十有三凡九十三国名山大泽不以朌其余以禄士以为闲田天子之县内诸侯禄也【选贤置之于位其国禄之如诸侯不得世】外诸侯嗣也【有功封之使之世爵】诸侯世子世国大夫不世爵使以徳爵以功【谓县内及列国诸侯为天子大夫者不世爵而世禄辟贤也】诸侯之大夫不世爵禄礼运曰天子有田以处其子孙诸侯有国以处其子孙大夫有采以处其子孙孟子曰天子之卿受地视侯大夫受地视伯元士受地视子男
　　先王之建都鄙以处子弟公卿大夫大者百里其次七十里其下五十里而其外有封疆沟树之固其内有城郭市朝社稷宗庙之别使之朝夕涖事王朝而退食于家其家不出王城而都鄙乃在三百里以至五百里之内此犹民之防里在国而授田在乡也郑武公为周司徒其诗曰适子之馆兮还予授子之粲兮郑氏谓还在采邑之都然列职于朝常徃返乎数百里之逺则是在途之日多而在朝之日鲜也郑氏之説其果然乎采邑谓之都鄙者都以其有邑都也鄙以其在国之鄙也臣之于君犹月之于日月近日则其明缺逺日则其明全臣近君则其势屈逺君则其势伸故外诸侯世内诸侯则禄而已外诸侯曰君内诸侯则曰长曰主而已其城制不以宫隅而以门阿其经涂不以环涂而以野涂其乡不设三而立两其射侯不射三而射二其守节不以玉而以角其达节不以金而以竹则其邑谓之都鄙宜矣然有社稷臣民其实国也故亦曰县内之国与内诸侯
　　都鄙三等之制
　　书曰列爵惟五分土惟三畿内之臣其列爵与诸侯异其受地与诸侯同故孟子曰天子之卿受地视侯大夫受地视伯元士受地视子男然周礼上公九命侯伯七命子男五命王之三公八命卿六命其大夫四命而士不言命葢上士三命中士再命下士一命也以八命之公六命之卿其地视九命之公侯以四命之大夫其地视七命之伯以三命之元士其地视五命之子男葢在内者卑其命而禄必视其外则名有所屈而实有所养在外者崇命而禄大异乎内则名有所伸而实有所守也载师士田任近郊之地家邑之田任稍地小都之田任县地大都之田任畺地此所谓视侯伯子男者也士之受田寡矣而近地为可容故任之于近郊公卿大夫之田多矣非逺地不可故任之于县畺此周采地之别也郑氏释大司徒以王制县内之数为夏之采地周则未闻释小司徒又曰采地百里之国凡四都五十里之国凡四县二十五里凡四甸【孔颖逹谓家邑采地各二十五里在三百里内小都各受五十里在四百里内大都各受百里在五百里内】既曰周之采地未闻又曰采地二十五里之国凡四甸其言不特异于孟子又自戾也
　　夏商采地之制
　　王制曰天子之田方千里公侯方百里伯七十里子男五十里不能五十里者不合于天子附于诸侯曰附庸天子三公之田视公侯天子之卿视伯天子之大夫视子男天子之元士视附庸又曰天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田天子之元士不与又曰天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六郑氏曰畿内大国九者三公之田三为有致仕者副之为六也其余三待封王之子弟次国二十一者卿之田六亦为有致仕者副之为十二又三为三孤之田其余六亦以待封王之子弟小国六十三大夫之田二十七亦为有致仕者副之为五十四其余九亦以待封王之子弟三孤之田不副者以其无职佐公论道耳虽其致仕犹可即而谋焉然则王制言王臣采邑之所视与孟子之説不同其为夏商之法固可知矣郑氏以王制前所言为商制后所言为夏制不可考也周礼载师宅田任近郊之地家邑小都大都之田乃在三百里至五百里之地以近而狭者禄致仕之臣逺而广者禄公卿大夫及子弟则是致仕之臣其禄少公卿大夫及子弟其禄多也郑氏谓三等采邑皆有致仕之田与公卿大夫子弟地相埒恐先王之法不然
　　乡遂都鄙三等之地
　　上地
　　中地
　　下地
