<!-- { "loadSidebar": true } -->
　　大司乐以六律六同五声八音六舞大合乐以致鬼神示以和邦国以谐万民以安宾客以说逺人以作动物【六律合阳声也六同合阴声也此十二者以铜为管转而相生黄钟为首其长九寸各因而三分之上生者益一分下生者去一也国语曰律以立钧出度也古之神瞽考中声而量之以制度律钧钟言以中声定律以律立钟之均】乃分乐而序之以祭以享以祀乃奏黄钟歌大吕舞云门以祀天神【以黄钟之钟大吕之声为均者黄钟阳声之首大吕为之合也】乃奏太簇歌应钟舞咸池以祀地示【太簇阳声第二应钟为之合】乃奏姑洗歌南吕舞大磬以祀四望【姑洗阳声第三南吕为之合】乃奏蕤宾歌函钟舞大夏以祭山川【蕤宾阳声第四函钟为之合】乃奏夷则歌小吕舞大濩以享先妣【夷则阳声第伍小吕为之合】乃奏无射歌夹钟舞大武以享先祖【无射阳声之下也夹钟为之合夹钟一名圜钟也】凡乐圜钟为宫黄钟为角太簇为徴姑洗为羽冬日至于地上之圜丘奏之若乐六变则天神皆降可得而礼矣凡乐函钟为宫太簇为角姑洗为徴南吕为羽夏日至于泽中之方丘奏之若乐八变则地示皆出可得而礼矣凡乐黄钟为宫大吕为角大簇为徴应钟为羽于宗庙之中奏之若乐九变则人鬼可得而礼矣【圜钟夹钟也夹钟生于房心之气房心为大辰天帝之明堂函钟林钟也林钟生于末之气未坤之位或曰天社在东井舆鬼之外天社地神也黄钟生于虚危之气虚危为宗庙以此三者为宫用声类求之天宫夹钟阴声其相生从数其阳无射无射上生中吕中吕与地宫同位不用也中吕上生黄钟黄钟下生林钟地宫又不用林钟上生太簇下生南吕南吕与无射同位又不用南吕上生姑洗地宫林钟林钟上生太簇太簇下生南吕南吕上生姑洗人宫黄钟黄钟下生林钟林钟地宫又辟之林钟上生太簇太簇下生南吕南吕与天宫之阳同位又辟之南吕上生姑洗南吕之合又辟之姑洗下生应钟应钟上生蕤賔蕤賔地宫林钟之阳也又辟之蕤賔上生大吕凡五声宫之所生浊者为角清者为征羽此乐无商者祭尚柔商坚刚也】太师掌六律六同以合阴阳之声阳声黄钟太簇姑洗蕤宾夷则无射阴声大吕应钟南吕函钟小吕夹钟皆文之以五声宫商角徴羽皆播之以八音金石土革丝木匏竹【以合阴阳之声者声之阴阳各有合也黄钟子之气也十一月建焉而辰在星纪大吕丑之气也十二月建焉而辰在枵大簇寅之气也正月建焉而辰在娵訾应钟亥之气也十月建焉而辰在析木姑洗辰之气也三月建焉而辰在大梁南吕酉之气也八月建焉而辰在夀星蕤宾午之气也五月建焉而辰在鹑首林钟未之气也六月建焉而辰在鹑火夷则申之气也七月建焉而辰在鹑尾中吕已之气也四月建焉而辰在实沉无射戍之气也九月建焉而辰在大火夹钟卯之气也二月建焉而辰在降娄辰与建交错贸处如表里然是其合也其相生则以阴阳六体为之黄钟初九也下生林钟之初六林钟又上生太簇之九二太簇又下生南吕之六二南吕又上生姑洗之九三姑洗又下生应钟之六三应钟又上生蕤宾之九四蕤宾又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生中吕之上六同位者象夫妻异位者象子母所谓律取妻而吕生子也黄钟长九寸其实一籥下生者三分去一上生者三分益一五下六上乃一终矣大吕长八寸二百四十三分寸之一百四太簇长八寸夹钟长七寸一千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四蕤賔长六寸八十一分寸之二十六林钟长六寸夷则长五寸七百二十九分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十】以六徳为之本以六律为之音典同掌六律之和以辨天地四方阴阳之声以为乐器【阳声属天阴声属地天地之声布于四方为作也故书同作铜郑司农云阳律以竹为管阴律以铜为管竹阳也铜阴也各顺其性凡十二律故太师职曰执同律以听军声谓律述气者也同助阳军气与之同也故皆以铜为焉】凡为乐器以十有二律为之数度以十有二声为之齐量礼记王制命典礼考时月定日同律月令孟春律中太簇【律候气之管以铜为之中犹应也孟春气至则太簇之律应谓吹亥也】仲春夹钟季春姑洗孟夏中吕仲夏蕤宾季夏林钟中央律黄钟之宫孟秋夷则仲秋南吕季秋无射孟冬应钟仲冬黄钟季冬大吕礼运曰五声六律十二管还相为宫【更相为宫凡六十也】乐记曰八风从律而不奸天下大定正六律和五声歌诗颂此之谓徳音国语曰景王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也夫六中之色也故名之黄钟所以宣养六气九徳也由是第之一曰太簇所以金奏赞阳出滞也三曰姑洗所以修洁百物考神纳宾也四曰蕤宾所以安靖神人献酬交酢也五曰夷则所以咏歌九则平民无贰也六曰无射所以宣布哲人之令徳示民轨仪也为之六间以沈伏而黜散越也元间大吕助宣物也二间夹钟出四隙之细也三间中吕宣中气也四间林钟和展百事俾莫不任肃纯恪也五间南吕赞阳秀也六间应钟均和器用俾应复也律吕不易无奸物也细钧有钟无镈昭其大也大钧有镈无钟甚大无镈鸣其细也大昭小鸣和之道也和平则久久固则纯纯明则终终复则乐所以成政也律厯志黄钟黄者中之色君之服也钟者种也大吕吕旅也言阴大吕助黄钟宣气而牙物也太簇簇奏也言阳气大奏地而逹物也夹钟言阴夹助太簇宣四方之气而出种物也姑洗洗洁也言阳气洗物辜洁之也中吕言阴微始起未成著于其中旅助姑洗宣气齐物也蕤宾蕤继也宾导也言阳始导阴气使继养物也林钟林君也言隂气受任助蕤宾君主种物使长大茂盛也夷则则法也言阳气正法度而使阴气夷当伤之物也南吕南任也言阴气旅助夷则任成万物也无射射厌也言阳气究物而使阴气毕剥落之终而复始亡厌已也应钟言阴气应无射该蔵万物而杂阳阂种也
　　先王因天地阴阳之气而辨十有二辰因十有二辰而生十有二律綂之以三故黄钟綂天林钟綂地太簇綂人所以象三才生之以八故黄钟生林钟林钟生太簇太簇生南吕之类所以象八风律左旋而生吕则为同位所以象夫妇吕右转而生律则为异位所以象子母六上所以象天之六气五下所以象地之五行【天阳也有六气六甲地阴也有五味五子腑阳也其数六臓阴也其数五此天地阴阳之中气者也】其长短有度其多寡有数【黄钟九寸林钟六寸太簇八寸此三统也皆全寸而无余分大吕八寸二百四十三分寸之一百四夹钟长七寸一千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四蕤宾长六寸八十一分寸之二十六夷则长五寸七百三十九分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十】其轻重有权其损益有宜【度起黄钟之长以子谷秬黍中者一黍之广度之九十分黄钟之长一为一分十分为寸量起黄钟之籥以子谷秬黍中者千有二百寔其籥合籥为合权起黄钟之重一籥容千二百黍重十二铢両之为両】始于黄钟终于中吕黄钟太簇姑洗损阳以生阴林钟南吕应钟益阴以生阳蕤宾夷则无射又益阳以生阴大吕夹钟中吕又损阴以生阳何则黄钟至太簇阳之阳也林钟至应钟阴之阴也阳之阳阴之阴则阳息阴消之时故阳常下生而有余隂常上生而不足蕤宾至无射则阴之阳也大吕至仲吕则阳之阴也阴之阳阳之阴则阳消阴息之时故阳常上生而不足阴常下生而有余然则自子午以左皆上生子午以右皆下生矣郑康成以黄钟三律为下生以蕤宾三律为上生其说是也班固则类以律为下生吕为上生误矣书曰声依永律和声则律非五声不能辨声非十二声不能和五声非变则不能尽故一律之中莫不具五声五声之外有所谓二变黄钟为宫则林钟为徴太簇为商南吕为羽姑洗为角应钟为变宫蕤宾为变徴林钟为宫太簇为徴南吕为商姑洗为羽应钟为角蕤賔为变宫黄钟为变徴以至十律之为宫余律之为商角徴羽为二变旋之为十二宫折之为八十四声类皆五位为五音第之至六为变宫又第之至七为变徴及八然后宫复旋矣此六律之大致也京房之徒推而蔓之至于三百六十以直三百六十日不可考也【律之相生始于黄钟终于中吕而十二律毕矣房之法中吕上生执始执始下生去灭上下相生终于南事而为六十律宋钱乐之推至三百律梁博士沈重为钟律义曰易以三百六十防当期之日此律厯之数也淮南子曰一律而生五音十二律而生六十音用而六之故三百六十音乃重淮南京房之术求之得三百六十律】国语曰黄钟所以宣养六气九徳也太簇所以金奏赞阳出滞也姑洗所以修洁百物考神纳宾也蕤宾所以安靖神人献酬交酢也夷则所以咏歌九则平民无贰也无射所以宣布哲人令徳示民轨仪也大吕助宣气也夹钟出四隙之细也仲吕宣中气也林钟和展百事俾莫不任肃纯恪也南吕赞阳秀也应钟均和器用俾应复也又曰武王夜陈未毕而雨以夷则之上宫毕所以藩屏民则也以黄钟之下宫布戎于牧之野所以厉六师也以太簇之下宫布令于商以无射之上宫布宪施令于百姓观此则十二律之名义略可见矣然阳尽变以造始故毎律异名阴体常以效法故止于三钟三吕而已则钟者物所聚也吕者物所正也夹钟亦谓之圜钟函钟亦谓之林钟南吕亦谓之南事中吕亦谓之小吕不待此也六律亦谓之六始六吕亦谓之六间亦谓之六同盖圜钟以春主规言之也林钟以夏芘物言之也南事则隂之所成者事而已小吕则隂之所萌者小而已律所以述隂阳也始所以始六阴也吕其体也间其位也同其情也然皆述阴阳而己故皆谓之十二律也月令十三月皆言律中某律特中央曰律中黄钟之宫者葢四时本于中央十二律本于黄钟五声本于宫中央无正律故取黄钟之宫为声律之本焉量中黄钟之宫亦此意也
　　管
　　律管以竹若玉若铜为之传曰黄帝令伶伦断嶰谷之竹制十二筩以分律又曰黄帝作律以玉为琯又曰西王母献舜昭华之玉琯汉章帝时零陵文学奚景于泠道舜祠下得白玉琯晋武帝时汲郡盗魏襄王冢得玉律郑众释周官典同阳律竹管阴律铜管竹阳也铜阴也各顺其性郑康成曰律述气同即阳皆以铜为之汉制亦用铜刘歆曰铜自名也所以同天下齐风俗也铜为物之至精不为燥湿寒暑变其节不为风雨暴露改其形有似于士君子之行是以用焉东汉以玉律十二候气于殿中以竹律六十候气于灵台葢竹与铜玉其质虽殊其逹气和声一也故始于竹而玉铜预焉班固汉志以黄钟九三之法起十二律之周径空孔三分三天之数也围九分终天之数也孟康于是谓林钟长六寸围六分太簇长八寸围八分后汉安丰王珍用孟康之说作十二律林钟空围六分太簇围八分不合黄钟商徴之声此康之失非固之妄也观司马彪郑康成以至郑译何妥之徒谓凡律俱三分围九分其说与固相合此所谓善言律者也
　　均
