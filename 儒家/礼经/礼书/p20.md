<!-- { "loadSidebar": true } -->
　　礼书卷二十六
　　钦定四库全书
　　礼书卷二十七
　　宋　陈祥道　撰













<经部,礼类,通礼之属,礼书,卷二十七>









　　廛
　　庐
　　周礼遂人上地中地下地皆夫一廛载师以廛里任国中之地又曰宅不毛者有里布诗曰中田有庐疆埸有又曰亟其乘屋孟子曰五畮之宅树之以桑又曰五畮之宅树墙下以桑五母鸡二母彘谷梁曰古者公田为居井灶葱韮尽取焉班固曰井方一里是为九夫八家共之各受私田百畮公田十畮是为八百八十畮余

　　二十畮以为庐舍又曰还庐树桑菜茹有畦瓠果蓏殖于疆场在野曰庐在邑曰里何休曰一夫一妇受田百畮公田十畮庐舍二畮半凡为田一顷十二畮半八家而九顷共为一井故曰井田夫一廛者国中之居也载师以廛里任国中之地所谓在邑曰里是也庐者田中之居也所谓庐舍二畮半是也【何休范甯赵岐皆云庐二畮半】庐舍二畮半而廛亦二畮半则五畮之宅合在野在邑言之耳其在邑则春出于野诗曰亟其乘屋其始播百谷同我妇子馌彼南畮是也其在野则冬入于邑诗曰我稼既同上入执宫功嗟我妇子曰为改嵗入此室处是也考之于礼乡师巡国及野以施恵乡大夫辨国中之可任舍者乡士掌国中之狱则六乡之民莫不廛里于国中矣廛里所以奠居而庐舍特其宿息之地而已观遗人言十里有庐诗言庐旅荘周言蘧庐则田之有庐亦若此耳然诗又曰胡取禾三百廛兮子曰有田一庐田亦谓之廛者据一夫所受而统言之也
　　余夫田【二十五畮】
　　周礼遂人以疆予任甿【谓疆予者民有余力复予之田若余夫然】上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之【户计一夫一妇而赋之田其一户有数口者余夫亦受此田也】载芟诗曰侯疆侯以【笺疆有余力者周礼曰以疆予任氓】孟子曰余夫二十五畮班固曰嵗耕种者为不易上田休一嵗者为一易中田休二嵗者为再易下田农民户一人已受田其家众男为余夫众亦以口受田如此贾公彦以先儒之説与孟子不同谓比余夫是年二十九以下未有妻受口田故二十五畮若三十有妻则受夫田百畮故郑注内则云三十受田给征役乡大夫注亦云有夫有妇乃成家何休亦云一夫一妇受井田百畮先王之于民受地虽均百畮然其子弟之众或食不足而力有余则又以余夫任之此诗所谓侯疆礼所谓以疆予任甿者也然余夫之田不过二十五畮以其家既受田百畮而又以百畮予之则彼力有所不逮矣故其田四分农夫之一而已礼言上地田百畮莱半之中地二十五畮莱亦二十五畮下地二十五畮莱五十畮则所谓如之者如田莱之多寡而已非谓余夫亦受百畮之田如正农夫也班固谓其家众男亦以口受田如此郑司农谓户计一夫一妇而赋之余夫亦受此田其説与孟子不合贾公彦之徒遂谓余夫三十有妻者受百畮二十九已下未有妻者受田二十五畮是附防之论也
　　赏田
　　载师赏田任远郊之地【廛里圃宅田土田贾田官田牛田赏田牧田九者亦通受一夫焉则半农人也定受田十二万家贾公彦曰农人相通各受二夫之地受一夫故云半农人】远郊二十而三司勲凡有功者铭书于王之太常祭于大烝司勲诏之大功司勲藏其贰掌地之政令【政令谓役赋】凡赏无常轻重眡功凡颁赏地三之一食【郑司农曰不以美田为采邑谓赏地之税三分计税王食其一二全入于臣】惟加田无国正凡赏无常轻重眂功则赏田无多少之限矣凡颁赏地三之一食则赏田无上中之壤矣赏田任远郊远郊二十而三则赏田非止什一之税矣郑氏谓载师自廛里以至赏田牧田九者通受一夫半农人焉定田十二万家以为九者之地亦有不易一易再易相通而各受一夫九万夫为四万五千加以六乡七万五千夫为十二万夫此特言其大致然也赏田无上中之壤庸有不易再易之辨乎古者任地之法常以养民为重故台榭不夺穑地而牧马必在坰野则赏地三之一食其税二十而三郑司农谓不以美田为采邑葢以此也后世赏赐常重于养民故春秋之时或予虢公以酒泉【荘二十二年】或予涛涂以虎牢【僖四年】或赐公孙免余以六十邑【襄二十七年】或赐陈桓子以髙唐【昭十年】或赐晋以阳樊温原攒茅【僖二十三年】或赐耏班以门之征【文十一年】岂先王赏功之意哉
　　加田
　　司勲惟加田无国正【加田既赏之又加赐以田所以厚恩也郑司农国正谓税也禄田亦有给公家之赋贡独加赏之田无正耳贾公彦曰加田是加恩厚又不税入天子凡大夫士赐地有四种大夫已上有采家邑任稍地之等是也又有赏田及加田圭田是有四种加田无国征者无税入天子法其民出税入圭则有之但加田未知所在或可与赏田同处以其任田近郊加田在远郊可知】晋语曰公食贡大夫食邑士食田庶人食力工商食官皂隶食职官宰食加【官宰家臣也加大夫之加田】先王之于功臣也以车服不足以旌之故有赏田以赏田又不足以称之故有加田赏田二十而三则有国正矣加田无国正则正于乡者容有之也何则王制论秀士升于司徒者不征于乡升于学者不征于司徒则秀士升于司徒者无乡征周官诸子国有大事则帅国子而致于太子司马弗正凡国征不及则国子正于太子者无国正又均人言力政有公甸用之法则役于乡者非公用之也以此推之凡有田里者正于乡也又正于国加田无国正则正于乡而已此所以优功也


　　礼书巻二十七
　　钦定四库全书
　　礼书巻二十八
　　宋　陈祥道　撰













<经部,礼类,通礼之属,礼书,卷二十八>
<经部,礼类,通礼之属,礼书,卷二十八>
　　夏贡【五十畮】
　　商助【七十畮】
　　周彻【百畮】
　　诗曰彻田为粮又曰彻申伯土疆有若谓鲁哀公曰盍彻乎曰二吾犹不足王制曰古者公田借而不税左传曰谷不过借以丰财也谷梁曰古者什一借而不税公羊曰古者什一而借多乎什一大桀小桀寡乎什一大貉小貉孟子曰夏后氏五十而贡商人七十而助周人百畮而彻其实皆什一也彻者彻也助者借也龙子曰治地莫善于助莫不善于贡诗曰雨我公田遂及我私惟助为有公田由此观之虽周亦助也又曰请野九一而助国中什一使自赋校数嵗之中以为常者夏后氏之贡也借民力以治公田者商人之助也兼贡助而通行之者周人之彻也
　　周官载师园廛二十而一近郊十一远郊二十而三甸稍县都皆无过十二闾师任农以耕事贡九谷司稼巡野观稼以年之上下出敛法此周之贡法也诗曰雨我公田遂及我私旅师有耡粟许慎释耡为助孟子曰九一而助谷梁曰什一借而不税此周之助法借而不税则同乎商【王制言古者公田借而不税郑氏以为商制】其贡法以年上下则异乎夏然夏之民耕五十畮而以五畮贡商之民耕七十畮而以七畮助皆什内之一周之民耕百畮以公田十畮彻什外之一孟子言其实皆什一者以其法虽少异而其实不离什一也孟子曰请野九一而助国中什一使自赋九一自地言之也什一自物言之也郑氏释匠人谓通其率以什一为正孔頴达之徒申之谓助则九而贡一贡则什一而贡一通率为什一是助之所取者重贡之所取者轻非孟子之意也夏商周之授田其畆数不同何也禹贡于九州之地或言土或言作或言又葢禹平水土之后有土焉而未作有作焉而未又则于是时人功未足以尽地力故家五十畆而已防歴商周则田浸辟而法备矣故商七十而助周百畆而彻诗曰信彼南山维禹甸之畇畇原隰曽孙田之我疆我理南东其畆则法略于夏备于周可知刘氏皇氏谓夏之民多家五十畆而贡商之民稀家七十畆而助周之民尤稀家百畆而彻熊氏谓夏政寛简一夫之地税五十畆商政稍急一夫之地税七十畆周政极烦一夫之地尽税焉而所税皆什一贾公彦谓夏五十而贡据一易之地家二百畆而税百畆也商七十而助据六遂上地百畆莱五十畆而税七十五畆也周百畆而彻据不易之地百畆全税之如四子之言则古之民常多而后世之民愈少古之税常轻而后世之税愈重古之地皆一易而后世之地皆不易其果然哉五沟
　　书曰濬畎浍距川语曰禹尽力乎沟洫遂人夫间有遂十夫有沟百夫有洫千夫有浍万夫有川匠人广尺深尺谓之甽田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仭谓之浍専达于川凡沟逆地阞谓之不行水属不理孙谓之不行梢沟三十里而广倍凡行奠水磬折以参伍凡为沟必因水势防必因地势善沟者水潄之善防者水淫之凡沟防必一日先深之以为式然后可以传众力雍氏掌沟渎浍池之禁凡害于国稼者春令为阱擭沟渎之利于民者稻人掌稼下地以猪畜水以防止水以沟荡水以遂均水以列舍水以浍冩水王制曰方百里者为田九十亿畆山陵林麓川泽沟渎城郭宫室涂巷三分去一其余六十亿畆月令季春命有司修和隄防导达沟渎孟秋完隄防谨壅塞以备水潦【八月宿值毕毕好雨】郊特牲曰祭防与水庸事也荀卿曰修隄防通沟浍行水潦安水藏以时决塞嵗虽凶旱使农夫有所耘艾司空之事也班固曰后稷始甽田以二耜为耦广尺深尺长终畮一畮三甽一夫三百甽而播种于甽中亢仓子曰甽欲深以耑畮欲沃以平
　　遂人言五沟之制而始于遂匠人言五沟之制而始于甽则甽非沟也乃播种之地而已一甽三甽一夫三百甽甽从则遂横甽横则遂从遂从则沟横遂横则沟从由沟以达洫由洫以达浍其横从如之春秋传称晋人使齐之封内尽东其畆国佐对曰先王疆理天下物土之宜而布其利故诗云我疆我理南东其畆今吾子疆理诸侯而曰尽东其畆而已惟吾子戎车是利无顾土宜其无乃非先王之命者乎葢天下之地势西北髙而东南下故古者或东其畆或南其畆畆之所向沟涂随之则南东其畆者亦其大致如此而已不必尽然郑氏曰以南畆图之遂从沟横洫从浍横九浍而川周其外然川之所流当适地泐非于万夫之外必有大川围而匝焉頴达疏诗谓郑氏所言特设法耳其説是也沟洫之于田野可决而决则无水溢之害可塞而塞则无旱干之患荀卿曰修隄防通沟洫行水潦安水藏以时决塞则沟洫岂特通水而已哉稻人掌稼下地以潴畜水以防止水以沟荡水以遂均水此又下地之制与遂人匠人之法异也考工记所谓水属者属沟洫也所谓梢沟者沟末也自沟末言之谓之梢沟自田端言之谓之田首沟远而不倍不足以容水水行而不磬折不足以杀其势观易坎为弓轮而河亦百里一曲千里一曲一直则沟洫之制磬折可知矣先王之时通九川陂九泽沟洫络脉布于天下则无适而非水利也及井田废而阡陌作于是史起引漳以富河内郑国凿泾以注关中李冰壅江以灌蜀地畨系引汾以溉蒲阪以至白公之于渭邵信臣之于南阳马臻之于镜湖张闿之于新丰塘刘义欣之于芍陂钳卢李袭称之于雷陂史臣书之以为异绩此特名生于不足耳
　　五涂
