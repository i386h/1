<!-- { "loadSidebar": true } -->
　　公食大夫礼庶羞陈于碑内庭实陈于碑外燕礼賔自碑内听命聘礼醯醢百瓮夹碑十分以为列賔自碑内听命祭义曰君牵牲入庙门丽于碑士昏礼賔入庙门乡饮酒賔入庠门乡射賔入序门皆三揖至于阶而三揖之中有当碑揖则诸侯大夫士之宫皆有碑矣郑氏曰宫必有碑所以识日景引阴阳也凡碑引物者宗庙则丽牲焉其材宫室以石窆用木礼天子之窆丰碑诸侯桓楹大夫二碑士无碑【丧大记】鲁之季也公室视丰碑三家视桓楹【郑氏曰丰碑斵大木为之形如石碑于椁前后四角桓之穿中于间为鹿卢天子四碑前后各重鹿卢也桓楹斵之如大楹耳四植谓之桓】窆碑如桓楹则宫室碑制可知
　　隅阿雉
　　春秋书堕郈堕费公羊曰邑无百雉之城雉者何五板而堵五堵而雉百雉而城记曰都城不过百雉郑叔叚居京祭仲曰都城过百雉国之害也先王之制大都不过三国之一郑伯之城方五里积千五百步大都三国之一则五百步也五百步为百雉则雉五步也步六尺则五步三丈也书传曰雉长三丈郑康成谓雉长三丈则板六尺是连五堵而为三丈也今夫雉之所处各有分域而飞不过三丈古者所以立雉制葢取此也毛氏曰一丈为板五板为堵韩诗传曰八尺为板五板为堵五堵为雉何休曰堵四十尺雉二百尺此皆不可以考【郑氏曰长三丈髙一丈】然板广二尺而雉高一丈此先儒之所同也考工记曰王宫门阿之制五雉【髙五丈】宫隅之制七雉城隅之制九雉门阿之制以为都城之制宫隅之制以为诸侯之城制葢门阿外也故庳宫隅内也故崇都城近也故庳以屈诸侯逺也故崇以伸
　　垣墉墙壁序
　　尔雅曰墙谓之墉诗曰崇墉言言易曰乗其高墉则墉墙之高者也仪礼于房室言墉【士冠礼陈服于房中西墉下大射西夹六豆设于西墉下既夕记士东首于北墉下】于堂下言壁墙之卑者也【乡饮酒俎由东壁自西阶升士虞礼饍爨在东壁特牲礼饍爨在西壁士冠礼冠者降自东阶适东壁】书有东序西序尔雅曰东西墙谓之序则序堂上之东西墙也诗曰之子于垣百堵皆作书曰既勤垣墉春秋传曰子产使尽坏其舘之垣纳车马焉则垣宫室之外墙也考工记曰墙厚三尺崇三之则墙者垣墉之总名欤
　　门制
　　尔雅柣【于结】谓之阈枨谓之楔枢谓之椳枢达北方谓之落时【门持枢者或达北檼以为固】落时谓之樴谓之在地谓之臬又曰橛谓之闑【门橛】楣谓之梁葢界于门者榍也亦曰柣曰阈中于门者阃也亦曰闑曰橛旁于门者楔也亦曰枨所以开阖者枢也亦曰椳枢上之横梁楣也枢达北栋落时也月令曰以修阖扇尔雅曰阖谓之扉公羊曰齿着于门阖左氏曰以枚数阖越语曰乃阖左阖荀卿曰子贡观于鲁庙之北堂复瞻九葢彼皆继耶【葢即闼也】则扇也阖也扉也其实一也郑氏释月令谓木曰阖竹曰扇葢对而言之然也礼君入中门上介拂闑大夫中枨与闑之间士介拂枨入以自高为戒故賔不履阈君入中门诸侯相朝之礼也賔入不中门诸侯来聘之礼也凡入门而右由闑东左由闑西曲礼曰大夫士出入君门由闑右燕礼大夫皆入门右臣统于君也聘礼賔入门左賔伉于主也聘享公事也故入门而左所以致敬觌靣私事也故入门而右所以致亲
　　賔馆
　　周礼小行人凡诸侯入王则逆劳于畿及郊劳眂馆将币为承而摈司仪凡诸公相为賔主君郊劳交摈三辞车逆拜辱三揖三辞拜受致馆亦如之【郑氏曰使大夫授之君又以礼亲致焉】诸公之臣相为国客则三积皆三辞拜受及大夫郊劳旅摈三辞拜辱三让登聴命下拜登受賔使者如初之仪【郑氏曰賔登堂聴命也賔为摈劳用束帛摈用束锦】及退拜送致馆如初之仪【郑氏曰如郊劳也不摈耳侯伯之臣致馆于庭不言致飡者君于聘大夫不致飡也】环人掌送逆邦国之通賔客以路节达诸四方舎则授馆遗人五十里有市市有候馆候馆有积诗曰于豳斯馆聘礼大夫帅至于馆卿致馆賔迎再拜卿致命賔再拜稽首卿退賔送再拜记曰卿馆于大夫大夫馆于士士馆于工商杂记曰凡为君使而死公馆复私馆不复公馆者公宫与公所为也私馆者自卿大夫以下之家也礼运曰天子适诸侯必舍其祖庙觐礼侯氏至朝天子赐舍【郑氏曰赐舍犹致馆也所使者司空与小行人为承摈】曰伯父女顺命于王所赐伯父舍【此致馆辞】侯氏再拜稽首摈之束帛乗马【王使人以命致馆无礼犹摈之者尊王使也侯氏受馆于外既则摈使者于内】国语曰襄王使太宰文公及内史兴赐晋文公命晋侯郊劳馆诸宗庙【韦昭曰尊王命也】单襄公曰敌国賔至卿出郊劳司里授馆【聘礼卿致馆】左传【襄三十一年】子产相郑伯以如晋晋侯未之见也子产使尽坏其馆之垣而纳车马焉士文伯让之子产曰侨闻文公之为盟主也宫室卑庳无观台榭以崇大诸侯之馆馆如公寝圬人以时塓馆宫室诸侯賔至甸设庭燎仆人巡宫賔至如归今铜鞮之宫数里而诸侯舍于人门不容车而不可逾越若又勿坏是无所藏币以重罪也赵文子曰信晋侯见郑伯有加礼乃筑诸侯之馆
　　古者天子巡守馆于诸侯之祖庙礼记曰天子适诸侯舍于祖庙是也王人出聘亦馆于诸侯之庙国语曰襄王使太宰文公及内史兴赐晋文公命文公馆诸宗庙是也若侯氏之朝王列国之相朝聘则不必馆于庙故觐礼侯氏至天子赐舍春秋传曰文公之为盟主也崇大诸侯之馆馆如公寝聘礼记曰卿馆于大夫大夫馆于士士馆于工商杂记曰凡为君使而死公馆复私馆不复公馆者公宫与公所为也私馆者自卿大夫以下之家是也郑氏曰馆者必于庙拘矣礼既授賔馆则从而致之故诸侯相朝主君致馆诸臣相聘卿致馆主君致馆必有币賔继主君亦然司仪云诸公相为賔主君郊劳三辞拜受拜受受币也致馆亦如之賔继主君皆如主国之礼是也若天子之于侯氏赐舍则无币而侯氏犹傧赐舍者以束帛乗马尊王使也诸侯之于聘賔致馆亦无币而賔亦不傧致馆者降君礼也郑氏释司仪谓致馆如郊劳不傧耳及释聘礼则曰主人以上卿礼傧之贾公彦于司仪言致馆无束帛賔亦无傧于聘礼言以上卿礼明有束帛可知是自戾也
　　庭燎
　　诗庭燎美宣王因以箴之而言夜未央庭燎之光夜未艾庭燎晰晣夜向晨庭燎有煇【毛氏曰庭燎大烛也】郊特牲曰庭燎之百由齐桓公始也【庭燎之差公葢五十侯伯子男三十正义曰此数出大戴记也百者皇氏云作百炬列于庭也或云百炬共一束也】又曰乡为田烛【田烛田首为烛也】少仪曰主者执烛抱燋周礼宫正宫中庙中则执烛司烜氏凡邦之大事共坟烛庭燎【坟大也树于门外曰大烛于门内曰庭燎正义曰庭燎所作依慕容所为以苇为中心以布纒之饴蜜灌之若今蜡烛百者或以百根一处设之或百处设之若人所执者用荆燋为之执烛抱燋曲礼云烛不见跋是也】周语太宰文公及内史兴赐晋文公命上卿逆于境晋侯郊劳馆诸宗庙馈九牢设庭燎单子谓定王曰敌国賔至甸人积薪火师监燎【火师司火燎庭燎也】左传曰诸侯賔至甸设庭燎燕礼甸人执大烛于庭
　　在手曰烛在地曰燎故礼于烛言执于燎言设而已古者祭祀朝觐賔客皆用庭燎而司烜凡邦之大事共坟烛庭燎则非大事之所用者不必司烜所共也庭燎之差天子百公五十侯伯子男皆三十此葢其所设之数也先儒谓庭燎所作依慕容所为以苇为中心以布纒之饴蜜灌之若人所执者用荆燋为之于理或然汉志秦以十月上宿郊见通权火【张晏曰权火防火也其法类称故谓之权火】汉祀五畤于雍五十里一防火而后世祭祀或祖而用焉非古也
　　市制
　　易曰古者日中为市致天下之民聚天下之货交易而退各得其所葢取诸噬嗑内宰凡建国佐后立市设其次置其叙正其肆陈其货贿出其度量淳制祭之以阴礼【左立朝而右立市阴阳相成之义次思次也叙介次也祭之以阴礼市中之社先后所立社也】遗人五十里有市市有候馆司市掌市之治教政刑量度禁令以次叙分地而经市【次谓吏所治舍思次介次也若今市亭然叙肆行列也经界也】以陈肆辨物而平市以政令禁物靡而均市以商贾阜货而行布以量度成价而征儥以质剂结信而止讼以贾民禁伪而除诈以刑罚禁虣而去盗以泉府同货而敛赊大市日昃而市百族为主朝市朝时而市商贾为主夕市夕时而市贩夫贩妇为主凡市入则胥执鞭度守门市之羣吏平肆展成奠贾上旌于思次以令市市师涖焉而聴大治大讼胥师贾师涖于介次而聴小治小讼质人掌成市之货贿人民牛马兵器珍异廛人掌敛市絘布总布质布罚布廛布而入于泉府胥师各掌其次之政令而平其货贿贾师各掌其次之货贿之治司虣掌宪市之禁令司稽掌巡市而察其犯禁者与其不物者而抟之胥各掌其所治之政执鞭度而巡其前肆长各掌其肆之政令泉府掌以市之征布敛市之不售货之滞于民用者司关掌国货之节以聫门市量人营军之垒舍量其市朝州涂军社之所里匠人营国靣朝后市市朝一夫礼记檀弓曰歳旱穆公召县子而问曰徙市则奚若曰为之徙市不亦可乎王制曰有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市用器不中度不粥于市兵车不中度不粥于市布帛精麤不中数幅广狭不中量不粥于市奸声乱正色不粥于市锦文珠玉成器不粥于市衣服饮食不粥于市五谷不时果实未熟不粥于市木不中伐不粥于市禽兽鱼鼈不中杀不粥于市冡宰斋戒受质大乐正大司冦市三官以其成从质于天子家语衞庄公改旧制变宗庙易朝市高子问于孔子曰周礼绎祭于祊祊在庙门之西前朝而后市今卫君欲其事事一更之如之何孔子曰绎之于库门内祊之于东方朝市于西方失之矣左氏昭二年郑子晢请以印为禇师杜预曰市官也孟子曰古之为市也以其所有易其所无者有司治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣【风俗通曰市恃也言交易而退恃以不匮也古史考云神农作市高阳氏衰市官不修祝融修市又市巷谓之阛市门谓之阓巷门谓之闳市中空地谓之廛市楼谓之旗亭西京赋云旗亭五里】
