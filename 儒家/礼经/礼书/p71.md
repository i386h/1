<!-- { "loadSidebar": true } -->
　　郁合鬯臭隂达于渊泉以形魄归于地而求诸隂也萧合黍稷臭阳达于墙屋以魂气归于天而求诸阳也祭祀君与夫人所以自尽者也故君灌以圭夫人灌以璋君迎牲夫人奠盎记言灌以圭璋用玉气也既灌然后迎牲既奠然后焫萧是迎牲奠盎皆在既灌之后而焫萧又在既奠之后则灌求神之始也而焫萧次之迎牲奠盎事神之始也而献荐次之【祭义曰君牵牲夫人奠盎君献尸夫人荐豆】求诸隂而事之犹以为未又求诸阳而致曲焉则神其不格乎设燔燎羶芗见以萧光则羶膟膋之气也芗黍稷之气也【曲礼黍曰芗合粱曰芗箕】萧合膟膋黍稷而燔燎之在朝事之节而朝事之初有迎牲奠盎之礼则祭义郊特牲之文虽殊其事一也盖迎牲而刲之则血毛告于室以示其幽全膟膋焫于堂以达其臭气而羮定之所诏又在其后不然不足谓之尚臭也郑康成以祭义所言为庙事之焫萧以郊特牲所言为馈食之焫萧改羶为馨
　　茅苴
　　茅旌
　　禹贡荆州厥贡包匦菁茅【匦匝也茅以缩酒】易曰借用白茅无咎系辞曰茅之为物薄而用可重也苟错诸地而可矣借之用茅何咎之有周礼甸师祭祀共萧茅【郑大夫云束茅立之祭前沃酒渗下去若神饮之故谓缩渗也故齐桓责楚不贡包茅无以缩酒谓茅以共祭之苴亦以缩酒苴以借祭缩酒泲酒也醴齐缩酌】乡师大祭祀羞牛牲共茅蒩【郑大夫谓祭前借也谓蒩士虞礼所谓苴刌茅长五寸束之是也祝设于几东席上命佐食取黍稷于苴三取肤祭如初此所以承祭既祭盖东而去之守祧云既祭藏其隋是与】司巫祭祀共蒩馆【蒩之言借也祭食有当借者馆所以承蒩谓若今筐也共蒩以筐大祝取其蒩陈之器则退也士虞礼曰苴刌茅长五寸实于篚馔于西坫上又曰祝盥取蒩降洗之升入设于几东席上东缩正义曰西坫者堂西南隅谓之坫士虞礼设席于奥神靣右几缩纵也据神靣为正东西设之故言东缩引之者据苴是借祭之物】司尊彞醴齐缩酌【醴齐尤浊和以明酌滓之以茅缩去滓也】醢人茆菹麇臡【郑大夫读茆为茅茅菹茅初生】男巫掌望祀望衍授号旁招以茆礼记曰缩酌用茅明酌也士虞礼苴刌茅长五寸束之实于篚馔于西坫上【苴犹借也】又曰祝升取苴降洗之升入设于几东席上东缩又曰祝飨命佐食佐食许诺钩袒取黍稷祭于苴三取肤祭祭如初【钩袒令擐衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无何乎正义曰郑意以苴为借祭非主道也若然此据文有尸而言将纳尸有苴案下记文无尸者亦有苴又特牲少牢吉祭无苴案司巫祭祀共蒩常祀亦有苴者以天子诸侯尊者礼备故吉祭亦有菹】记既飨祭于苴左传齐侯以诸侯之师伐楚曰尔贡包茅不入王祭不共无以缩酒公羊传曰郑伯左执茅旌【茅旌祀宗庙所用迎道神指防祭者断曰借不断曰旌】诗曰野有死麕白茅包之野有死鹿白茅纯束又曰白茅菅兮又曰昼尔于茅宵尔索绹晋语曰置茅蕝设表望史记曰一茅三脊
　　茅之为物柔顺洁白可以施于礼者也故古者借祭缩酒之类皆用焉禹贡荆州包匦菁茅甸师祭祀共萧茅乡师大祭祀共茅蒩司巫祭祀共蒩馆则茅有贡于方国者有共于甸师者甸师之茅有入之乡师有入之司巫则乡师之所共者大祭祀也司巫之所共者凡祭祀也【贾公彦曰甸师共茅与司巫司巫为苴以共之此据祭宗庙也甸师氏送茅与乡师谓祭天也】孔子曰苟错诸地而可矣借之用茅何咎之有则茅不特借祭而巳士虞礼苴刌茅长五寸束之实于篚馔于西坫上祝升取苴降洗之升入设于几东席上东缩佐食取黍稷祭于苴三取肤祭祭如初此特借祭者也司尊彛醴齐缩酌记曰缩酌用茅明酌也缩然后酌则其缩不必束而立之祭前郑大夫谓束而立之祭前沃酒其上酒渗而下若神饮郑康成谓将纳尸以事其亲为神起于其位故设苴以定之其说皆不可考男巫望祀望衍旁招以茅国语置茅蕝设表望公羊曰郑伯左执茅旌何休谓断之曰借不断曰旌宗庙之中以迎道神指防祭者然则茅之所用岂一端哉故可以幂鼎可以御柩杂记或菹以为豆实或包以通问好或索绹以备民用此茅所以可重也士虞有苴特牲少牢吉祭无苴而司巫祭祀共蒩馆则凡王祭祀有苴矣贾公彦谓天子诸侯尊者礼备于理或然后世祭有翟葢茅旌之类道布
　　周礼司巫祭祀则共匰主及道布及蒩馆杜子春曰道布新布三尺也或曰布者以为席也郑康成曰道布者为神所设巾中霤礼曰以功布为道布属几葢神位借之以席设之以布谓之道布为道神故也











　　礼书卷八十二
　　钦定四库全书
　　礼书卷八十三
　　宋　陈祥道　撰













<经部,礼类,通礼之属,礼书,卷八十三>
　　隂厌
　　阳厌
　　隂厌阳厌特牲礼主妇荐豆设敦铏主人及佐食宗人设鼎俎祝洗酌奠于铏南主人再拜然后祝出迎尸少牢亦荐豆设敦设鼎俎祝酌奠主人再拜然后祝出迎尸则未迎尸之前隂厌也有司彻卒有司官彻馈馔于室中西北隅南靣如馈之设右几厞用席纳一尊于室中则尸谡之后阳厌也郑氏曰阳厌杀无酒隂厌西南奥阳厌西北漏奥室之闇故曰隂漏室之白故曰阳隂厌席东靣阳厌席南靣礼记曰摄主不厌祭又曰祭殇必厌盖弗成人也祭成防而无尸是殇之也【成人之后虽婚而无子孙与未成人同】又曰宗子为殇而死庶子弗为后也祭殇不举无胙俎无酒不告利成是谓隂厌凡殇与无后者祭于宗子之家当室之白尊于东房是谓阳厌盖祭殇之礼有于隂厌之者有于阳厌之者郑康成曰祭适殇于庙之奥谓之隂厌王子公子祭适殇于其党之庙大夫以下祭殇于庙子之家皆当室之白谓之阳厌是宗子而殇有隂厌无阳厌庻子之适为凡殇有阳厌无隂厌若夫成人之祭迎尸之前设奠于奥谓之隂厌尸谡之后改馔于西北隅谓之阳厌仪礼特牲有隂厌有阳厌少牢有隂厌无阳厌盖天子诸侯上大夫正祭有隂厌绎祭有阳厌下大夫与士无賔尸之绎则隂厌阳厌设于祭之日而巳庻子摄祭不厌郑氏以为不阳厌者以曽子问先言不厌而继之以不旅不假不绥祭不配皆逆陈其祭末者则不厌为阳厌可知也夫尸所以象神也厌所以饫神也殇之有厌为其无尸故也正祭有厌为其尸不存故也上大夫而上正祭无阳厌不敢遽饫之也摄祭无阳厌不敢饫之也适殇有隂厌则其礼详庻殇有阳厌则其礼畧观隂厌尊有酒阳厌纳一尊而巳隂厌备鼎爼阳厌爼释三个而巳【特牲礼】则阳厌之畧可知也
　　绥祭【尸主人主妇皆挼祭士虞尸右执奠特牲尸左执觯则右手随祭也祭皆于豆间既祭守祧藏之】
　　周官大祝隋衅令钟鼓小祝大祭祀賛隋守祧既祭藏其隋仪礼士虞祝命佐食隋祭佐食取黍稷肺祭授尸特牲祝命尸挼祭之尸取菹擩于醓祭于豆间佐食授主人挼祭主妇则佐食挼祭主妇抚之少牢尸受肺与黍同祭于豆间主人佑受佐食绥祭坐祭之主妇亦受佐食绥祭祭之礼记特牲曰祭黍稷加肺报隂也曾子问曰摄主不厌不绥郑康成谓下祭曰隋则隋与春秋传所谓隋成之隋同周官与士虞作隋少牢与礼记作绥特牲作挼其实一也隋祭所以祭鬼神之物犹生者之饮食必祭也其物黍稷与肺其乐钟鼔賛之以祝祭之以佐食藏之以守祧【仪礼有司曰司宫妇埽祭先儒谓埽豆间之祭埋之西堦东】而尸与主人主妇皆有是礼则尸既举奠而绥祭祭神食也主人受祚而绥祭尸食也少牢主妇受祭于佐食而祭之特牲主妇祭以佐食而抚之以士卑而礼简故也摄主不绥士虞无尸不绥以摄与尸非备文故也周人所祭莫先于肺天子诸侯或隋于堂上或隋于室中固不可考要之皆先祭肺而巳郑康成以礼记云诏祝于室坐尸于堂前谓朝事延尸于户西南靣布主席东靣取牲膟膋燎于炉炭洗肝于郁鬯而燔之入以诏神于室又出以隋于主前主人亲制其肺所谓制祭也其说无据
　　受嘏
　　礼运曰修其祝嘏正义曰祝以主人之辞飨神嘏谓祝以尸之辞致福而嘏主人祝以孝告嘏以慈告天子祭天地诸侯祭社稷祝嘏莫敢易其常古祝嘏辞说藏于宗祝巫史非礼也宣祝嘏辞说郊特牲嘏长也大也曾子问摄主不厌祭不旅不假不绥祭不配【假当作嘏不嘏避正主也】周礼膳夫凡王祭祀賔客食彻王之胙爼【正义曰胙爼若特牲少牢主人受尸酢尸东西靣主人爼于席前尸酢礼亦然】司几筵凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几祀先王昨席亦如之【昨读如酢谓祭祀及王受酢之席尸卒食王酳之卒爵祝受之又酌授尸尸酢王于是席王于户内诸臣致爵乃设席正义曰知席王在户内者约特牲主人受酢时在户内之东西靣也】郁人大祭祀与量人受举斚之卒爵而饮之仪礼特牲馈食尸九饭主人酳尸祝酌授尸尸以酢主人主人拜受角尸拜送主人退佐食受挼祭主人坐左执角受祭祭之祭酒啐酒进听嘏佐食黍稷授祝祝受尸尸受以菹豆执以亲嘏主人主人左执角再拜稽首受复位尸懐之实于左袂挂于季指卒角拜尸答拜主人出写啬于房祝以笾受【实于左袂挂祛以小指者便卒角也变黍言啬因事托戒欲其重稼啬也】主妇酌亚献尸尸酌如主人仪賔三献如初少牢馈食礼尸十二饭主人酳尸祝酌授尸尸酢主人上佐食以绥祭二佐食各取黍于一敦上佐食兼受之以授尸尸执以命祝卒命祝祝受以东北靣于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之主人坐奠爵兴再拜稽首兴受黍坐振祭哜之尸懐之实于左挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内书王受同瑁三宿三祭三咤【王受瑁为主受同以祭礼成于三故酌者实三爵于王三进爵三祭酒三奠爵】上宗曰飨【祭必受福讃王曰飨福酒】太保盥以异同秉璋以酢【半圭曰璋臣所奉王巳祭太保又祭报祭曰酢】太保受同祭哜【太保既拜而祭既祭受福哜至齿则王亦至齿王言飨太保言哜互相备】诗天保君曰卜尔万寿无疆神之吊矣诒尔多福楚茨工祝致告徂赉孝孙苾芬孝祀神嗜饮食卜尔百福如几如式梁天监五年明山賔议请郊庙受福唯皇帝再拜明上灵降祚臣下不敢同也诏依其议唐开元开寳礼及仪注熙宁祀仪天子亲祠而亚终献饮福有司摄事而太尉饮福受祚
