<!-- { "loadSidebar": true } -->
　　周礼大宰田役以驭其众小宰田役之联事听师田以简稽兽人掌罟田兽辨其名物时田则守罟及弊田令禽注于虞中凡田兽者掌其政令幕人田役共其帷幕幄帟绶掌次师田则张幕设重帟重案诸侯师田则张幕设案大司徒大田役以旗致万民而治其徒庻之政令乡师凡四时之田前期出田灋于州里简其鼓铎旗物兵器修其卒伍及期以司徒之大旗致众庻而陈之以旗物辨乡邑而治其政令刑禁廵其前后之屯而戮其犯命者断其争禽之讼州长若国作民而师田行役之事则帅而致之掌其戒令与其赏罚党正凡作民而师田行役则以其法治其政事族师若作民而师田行役则合其卒伍简其兵器以鼓铎旗物帅而至掌其治令戒禁刑罚县师若将有军旅会同田役之戒则受法于司马以作其众庶及马牛车辇防其车人之卒伍使皆备旗鼓兵器以帅而至遂人以岁时登其夫家之众寡及其六畜车辇辨其老防废疾与其施舍者以颁职作事以令师田凡事致野役而师田作野民帅而至掌其政治禁令遂师军旅田猎平野民掌其禁令比叙其事而赏罚县正若将用野民师田行役移执事则帅而至治其政令稍人若有防同师田行役之事则以县师之法作其同徒輂辇帅而至治其政令以听于司马山虞若大田猎则莱山田之野及弊田植虞旗于中致禽而珥焉泽虞若大田猎则莱泽野及弊田植虞旌以属禽迹人凡田猎者受令焉大宗伯大田之礼简众也小宗伯若大甸则帅有司而馌兽于郊遂颁禽凡王之防同甸役之祷祠肄仪为位肆师凡师田用牲于社宗则为位凡四时之大甸猎祭表貉则为位狝之日涖卜来岁之戒司几筵甸役则设熊席右漆几司服凡甸冠弁服甸祝掌四时之田表貉之祝号师甸致禽于虞中乃属禽及郊馌兽舍奠于祖祢巾车木路前樊鹄缨建大麾以田司常凡军事建旌旗及致民置旗弊之甸亦如之大司马中春教振旅司马以旗致民平列陈如战之陈辨鼓铎镯铙之用遂以搜田有司表貉誓民鼓遂围禁火弊献禽以祭社中夏教苃舍如振旅之陈遂以苗田如搜之法车弊献禽以享礿中秋教治兵如振旅之陈遂以狝田如搜田之法罗弊致禽以祀祊中冬教大阅前期羣吏戒众庻修战法虞人莱所田之野为表百歩则一为三表又五十歩为一表田之日司马建旂于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐羣吏聼誓于陈前斩牲以左右徇陈曰不用命者斩之中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且郤及表乃止坐作如初遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百歩有司廵其前后险野人为主易野车为主既陈乃设驱逆之车有司表貉于陈前中军以鼙令鼓鼔人皆三鼓羣司马振铎车徒皆作遂鼓行徒衔枚而进大兽公之小禽私之获者取左耳及所弊鼓皆駴车徒皆噪徒乃弊致禽馌兽于郊入献禽以享烝田仆掌驭田路以田以鄙掌佐车之政设驱逆之车令获者植旌及献比禽凡田王提马而走诸侯晋大夫驰司弓矢夹矢庾矢以授射鸟兽者杀矢鍭矢用诸近射田猎曲礼曰国君春田不围泽大夫不掩羣士不取麛卵王制曰天子诸侯无事则岁三田一为干豆二为賔客三为充君之庖【三田者夏不田葢夏时也】无事而不田曰不敬田不以礼曰暴殄天物天子不合围诸侯不掩羣天子杀则下大绥诸侯杀则下小绥大夫杀则止佐车佐车止则百姓田猎獭祭鱼然后鱼人入泽梁祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卵不杀胎不妖夭不覆巢季春之月田猎置罘罗网毕翳餧兽之药毋出九门孟夏之月毋大田猎季秋之月天子乃教田猎以习五戎班马政【五戎谓五兵弓矢殳矛戈防也】命仆及七驺咸驾载旌旐授车以级整设于屏外【屏所田之地门外之蔽】司徒搢扑北靣誓之天子乃厉饰执弓挟矢以猎【厉饰谓戎服尚威武也】命主祠祭禽于四方郊特牲曰季春出火为焚也然后简其车赋厯其卒伍而君亲誓社以习军旅左之右之坐之起之以观其习变而流示之禽而盐诸利以观其不犯命也求服其志不贪其得大罗氏天子之掌鸟兽者也诸侯之贡属焉草笠而至尊野服也罗氏致鹿与女而诏客告也以戒诸侯曰好田好女者亡其国仲尼燕居曰以之田猎有礼故戎事闲也大叔于田曰叔在薮火烈具阜还刺荒也哀公好田猎从禽兽而无厌卢令刺荒也襄公好田猎毕弋而不修民事驷鐡美襄公也始命有田狩之事诗曰公曰左之舍防则获【左之者从禽之左射之也舍防则获言公善射】诗曰一之日于貉取彼防貍为公子裘二之日其同载纉武功言私其豵献豜于公【大兽公之小兽私之】车攻诗曰徒御不惊大庖不盈【不惊惊也不盈盈也一曰干豆二曰賔客三曰充君之庖故左膘而射之逹于右腢为上杀射右耳本次之射左膘逹于右骼下杀靣伤不献践毛不献不成禽不献禽虽多择三十马其余以与大夫士以习射于泽宫田虽得禽射不中不得取禽田虽不得禽射中则得取禽古者以辞让取不以勇力取】吉日美宣王田也吉日维戊既伯既祷【戊刚日也】吉日庚午既差我马【外事以刚日差择也】公羊桓四年春公狩于郎狩者何田狩也春曰苗【苗毛也明当毛物取未怀任者】秋曰搜【搜简择也简择防稚取其大者】冬曰狩【狩犹兽也冬时禽兽长大遭兽可取不以夏田者春秋之制也】诸侯曷为必田狩一曰干豆【一者第一之杀也自左膘射之逹于右腢中心死疾鲜洁故干而豆之荐于宗庙】二曰賔客【二者第二之杀也自左膘射之逹于右髀逺心死难故以为賔客】三曰充君之庖【三者第三之杀也自左膘射之逹于右骼中肠汚泡死迟故以充君之庖厨巳有三牲必田狩者孝子之意以为巳之所养不如天地自然之牲逸豫肥美禽兽多则伤五谷因习兵事又不空设故因以捕禽兽所以供承宗庙示不忘武备又因以为田除害】庄四年冬公及齐人狩于郜公曷为与微者狩齐侯也齐侯则其称人何讳与讐狩也谷梁桓四年春公狩于郎四时之田皆为宗庙之事也春曰田夏曰苗秋曰搜冬曰狩四时之田用三焉唯其所先得一为干豆二为賔客三为充君之庖昭八年秋搜于红正也因搜狩以习用武事礼之大者也艾兰以为防置旃以为辕门以葛覆质以为槷流旁握御轚者不得入车轨尘马候蹄揜禽旅御者不失其驰然后射者能中过防弗逐不从奔之道也靣伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也
　　春秋传曰惟君用鲜众给而巳是天子诸侯有四时田猎之礼大夫士不与焉故郑丰卷将祭请田而子产止之周官四时之田春搜以教振旅夏苖以教茇舍秋狝以教治兵冬狩以教大阅乡师于凡田前期出田法于州里简其兵器修其卒伍山虞莱山田之野泽虞莱泽野而大阅之礼为表百步则一表为三表又五十歩为一表田之日司马建旗于后表之中羣吏以旗物帅民而致质明弊旗诛后至者羣吏听誓于陈前教以坐作进退之节遂以狩田以旌为左右和之门羣吏各帅其车徒以叙和出左右陈车徒有司平之既陈乃设驱逆之车有司表貉于陈前中军以鼙令鼔衔枚而进获者取左耳然则虞人所莱之野谷梁所谓艾兰以为防是也【毛氏曰艾草以为防】以旌为左右和之门谷梁所谓置旗旃以为辕门葛覆质为槷是也【毛氏曰褐纒梅为门裘纒质以为槷】其未田也教战于此及田则驱禽以入天子发则抗大绥诸侯发则抗小绥诸侯发然后大夫士发置虞于其中以致禽焉小宗伯帅有司而馌兽于郊遂颁禽则馌兽于郊者月令所谓既田命祠祭禽四方是也颁禽诗传及谷梁所谓择取三十焉其余以予大夫士是也田之服则冠弁服车则木路旗则大麾弓则夹弓庾弓矢则鍭矢杀矢其出也用牲于社宗而载之行其止也张幕设重帟重案而于是临誓先王之于田宜社造庙祭马祖继之以馌于郊慎之至也诗传言天子诸侯发则抗大绥小绥杀之时也王制言下大绥小绥既杀之时也曲礼国君春田不围泽大夫不掩羣诸侯在国之礼也王制天子不合围诸侯不掩羣诸侯从王搜之礼也周官司服凡田冠弁服月令季秋天子乃厉饰盖周秦之礼异也
　　火田
　　周礼司爟季春出火季秋纳火司烜氏中春以木铎修火禁于国中司马中春搜田火弊献禽王制曰昆虫未蛰不以火田郊特牲曰季春出火为焚也月令仲春之月毋焚山林尔雅曰火田为狩春秋传曰古之火正或食于心或食于咮以出纳火是故咮为鹑火心为大火郑铸刑鼎士文伯曰火未出而作火郑其有灾乎仲尼曰火伏而后蛰者毕盖建辰之月鹑火见于南方则令民出火所谓季春出火是也建戌之月火伏于日下故令民纳火所谓季秋纳火是也司爟仲春修火禁以火未出而不可以作火故也王制昆虫未蛰不以火田以火伏而后蛰者毕故也然孟春啓蛰而周礼中春之田有火弊者焚圃草以田可也焚山林以田不可也月令仲春禁焚礼也郊特牲季春出火为焚非礼也春秋之时楚子田使齐侯载燧此火田之所用者欤
　　田禽【五牲】
　　庖人掌共六畜六兽六禽辨其名物春秋传言六畜五牲以奉五味【昭公】郑司农云六兽麋鹿熊麕野豕兎六禽鴈鹑鷃雉鸠鸽郑康成谓兽人冬献狼夏献麋又内则无熊则六兽当有狼而熊不属六禽于禽兽及六摰宜为羔豕犊麋雉鴈杜预曰五牲麋鹿狼麏兎考之于诗曰一发五豝一发五豵并驱从两肩并驱从两狼言私其豵献豜于公兽之所同麀鹿麌麌发彼小豝殪此大兕尔雅曰豕生三曰豵牝曰豝内则有鹿脯田豕脯麋脯麕脯麋鹿田豕麕皆有轩雉兎皆有芼又曰麋鹿鱼为菹麕为辟鸡野豕为轩兎为宛脾【轩辟鸡宛脾皆菹类也】少仪麋鹿为菹野豕为轩皆聂而不切麕为辟鸡兎为宛脾皆聂而切之特内则八珍有狼臅膏则六兽当有狼无熊如康成之説五牲当有野豕非如杜氏之论也
　　射禽之仪
　　驭法曰逐禽左秦诗曰公曰左之则禽之入防虞五豝奉辰牲而御者从左以逐之君从左以射之诗曰悉率左右以燕天子则亦驱左右之禽以趋于右也传曰自左膘而射之达于右腢为上杀射右耳本次之射左膘达于右骼为下杀靣伤不献践毛不献不成禽不献禽虽多择三十焉其余以与大夫士以习射于泽宫盖中心而死速者上杀也以为干豆逺心而死绥者次杀也以待賔客中肠胃污泡而死尤缓者下杀也以充君庖靣伤不献为诛降也不成禽不献为殀夭也择取三十毎禽择三十而干豆賔客君庖各十也考之于礼臡醢在豆脯腊在笾则干物不施于豆矣言干豆者周官腊人凡祭祀共豆脯荐脯孔頴达谓豆实有先脯之然后渍于理或然

　　礼书卷八十
　　钦定四库全书
　　礼书卷八十一
　　宋　陈祥道　撰

<经部,礼类,通礼之属,礼书,卷八十一>
<经部,礼类,通礼之属,礼书,卷八十一>

　　大夫庙门之位
