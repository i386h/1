<!-- { "loadSidebar": true } -->
　　婚有六礼纳采问名纳吉纳徴请期亲迎而纳采者择其族类问名者询其谁氏问名然后卜之故纳吉纳吉则其礼成矣故纳徴然则纳采问名同一使纳吉纳徴请期皆异使纳采问名纳吉请期以禽贽纳徴以圭璋皮帛由徴以前虑其或不受也故皆言纳既纳徴则聴命而巳故于期言请焉曲礼曰日月以告君斋戒以告鬼神春秋之时楚公子娶于郑曰告于庄共之庙而来郑公子忽先配后祖君子讥之故士婚礼既纳采问名然后归卜于祢既卜然后纳吉而卜常在告庙之日礼説曰卜郊受命于祖庙作于祢宫尊祖亲考之义也郑氏谓受命退乃卜卜婚之礼葢亦如之然则告庙始于纳采问名之后矣白虎通曰娶妻告庙者示不必人女此臆説也异义云戴礼説天子亲迎左氏説天子不亲迎上卿迎之诸侯亦不亲迎使上大夫迎之郑駮异义云文王娶大姒亲迎于渭又孔子答哀公合二姓之好以继先圣之后以为天地宗庙社稷之主冕而亲迎何谓巳重乎此天子诸侯有亲迎也然考之于经着之诗刺不亲迎而充耳以黄者人君之饰又文王迎于渭韩侯迎于蹶而春秋纪裂繻来逆女公羊曰讥不亲迎也公子翚如齐逆女谷梁曰逆女亲者也使大夫非正也庄公如齐逆女谷梁曰亲迎常事也不志此其志何不正其亲迎于齐也凡此皆言诸侯亲迎之礼若天子则不然赵氏曰王者之尊海内莫敌故嫁女则使诸侯主之适诸侯诸侯莫敢有其室若屈万乗之尊而行亲迎之礼则何莫敢敌之有乎孔子对哀公曰为天地社稷宗庙之主以鲁有郊祀天地之礼故云尔非为天子发也左氏谓诸侯不亲迎公羊谓天子亦亲迎其説不能全与经合当従赵氏之论为正汉恵帝纳后纳采鴈璧乗马束帛聘黄金二万斤十二匹其后桓帝纳后悉依其故事北齐皇帝纳后之礼纳采至纳徴讫告圆丘方泽及庙是日皇帝临轩命太尉为使司徒副之持节诣后行宫东向奉玺绶唐皇帝纳后卜日告天地并如开元礼然皆不闻有亲迎者葢其传袭于古然也
　　纳采问名
　　礼言婚礼下达而继之以纳采纳采辞曰吾子有恵贶室某也某有先人之礼使某也谋纳采则纳采之前已达其言矣纳采于庙宾受主人鴈讫降出摈者出请宾执鴈请问名入授如初礼摈者出请醴宾主人迎于庙门外揖让如初一使而二鴈三入庙而再迎之则问名因于纳采故其礼略也士昏贽用鴈者不以死贽亦摄盛也观其所乗大夫之墨车所衣助祭之爵弁而女必次纯衣纁袡腊必用鲜鱼必殽全则摄贽以鴈不为过也郑氏曰用鴈取其顺隂阳来往理必不然
　　纳吉纳徴
　　士纳吉用鴈如纳采礼纳徴纁束帛俪皮如纳吉礼郑氏曰徴成也使使者纳币以成昏礼用纁者象隂阳备也束帛十端也周礼曰凡嫁子娶妻入币纯帛无过五两俪两也执束帛以致命两皮为庭实皮鹿皮释周礼曰纯实缁字也古缁以才为声士大夫乃以纁束帛天子加以谷圭诸侯加以大璋杂记纳币一束束五两两五寻然则每端二丈贾公彦曰庻人用缁无纁其大夫无冠礼有婚礼若试为大夫及幼为大夫者依士礼若五十而爵改娶者昏礼纁及鹿皮则同于士余有异者无文以言之也然考之于史曰锦绣千纯【苏秦传】又曰文绣千纯【张仪传】则纯匹帛也周礼所谓纯帛乃匹帛也郑改以为缁误矣匹帛无过五两则庶人不必五两大夫士不得过焉非谓庻人用缁大夫用纁也先王之制婚礼其用财不过如此则妇人之所饰可知矣以为合二姓之好上以事宗庙下以继后世而不在财也是以梁鸿鄙孟光之绮绣袁隗却马伦之囊装王通亦曰婚娶论财夷虏之道也后世之俗有以金币相髙葢不知此
　　请期
　　纳采以至纳徴主人不辞而请期辞者以期在夫家而不在主人也请期曰吾子有赐命某既申受命矣惟是三族之不虞使某也请吉日葢惟父之昆弟已与子之昆弟无死丧之凶然后可以行礼焉其言止于三族而不及母妻之党者杂记曰大功之末可以冠子嫁子妻之父母小功也故不避焉
　　亲迎
　　将迎则斋戒居外鬼神隂阳也及期则初婚之时父醮而命之曰往迎尔相承我宗事勉帅以敬先妣之嗣子诺乃行至于门外主人筵于户西西上右几女立于房中南面主人迎于门外宾执鴈従至于庙门揖入升阶奠鴈稽首降出妇従降自西阶主人不降送壻御妇车授绥妇乘以几壻先俟于门外此所谓男帅女女従男夫妇之义由此始也纳币必以使而春秋之时有亲行之者庄公如齐纳币是也逆女必亲而春秋之时或以使公子翚公子遂如齐逆女是也应亲而不亲不应亲而亲之此春秋所以讥耳礼必亲迎若不亲迎则有妇入三月壻见之仪存焉













　　礼书卷六十五
　　钦定四库全书
　　礼书卷六十六
　　宋　陈祥道　撰
　　昏礼
　　妇见舅姑礼
　　士昏礼夙兴妇沐浴纚笄宵衣以俟见质眀賛见妇于舅姑席于阼舅即席席于房外南面姑即席妇执笄枣栗自门入升自西阶进拜奠于席舅坐抚之兴答拜妇还又拜降阶受笲腶脩升进北面拜奠于席姑坐举以兴拜授人记曰笲缁被纁里加于桥舅答拜宰彻笲杂记曰妇见舅姑兄弟姑姉妹皆立于堂下西面北上是见己见诸父各就其寝然则妇于嫁夕次纯衣纁袡厥眀则纚笲宵衣以见舅姑者以盛饰可以施于嫁夕不可施于厥眀也枣栗腵脩贽也见舅以枣栗见姑以腵脩者以枣栗者天所产腵脩人所成也枣栗进于舅而舅拜之腵脩进姑而姑拜之以礼无不答犹冠礼母拜也燕礼君答臣祭礼尸答主人也见必立于堂下而拜必于阶上者立于堂下妇之所以尊尊也拜于阶上姑舅所以亲亲也若舅姑没则有奠菜之礼焉后汉晋魏以来有拜时三日之妇张华曰拜时之妇尽恭于舅姑三日之妇成吉于夫氏准于古义可以成妇江应元等曰未庙见之妇死则反葬女氏之党以此推之贵其成妇不系成妻眀拜舅姑为重节夫为轻所以然者陈鍼子曰先配而后祖是不为夫妇诬其祖矣非礼也此春秋眀义拜时重于三日之证也
　　醴妇飨妇礼
　　冠必醴子昏必醴女以至主人醴宾舅姑醴妇皆致其诚敬而示以质也醴妇必席于户牖间其酌以觯其荐以脯醢其礼有祭而拜送拜答则賛者而巳若夫飨妇则不然故舅洗在庭姑洗在北堂则所与行礼者舅姑也然则醴与飨必于戸牖间犹冠者之醮于客位也妇降自阼阶犹冠者之冠于阼也庶妇则使人醮之犹庶子之冠不醴也
　　舅姑飨送者
　　昏礼舅飨送者以一献之礼酬以束锦姑飨妇人送者酬以束锦若异邦则赠丈夫送者以束锦郑氏曰丈夫送者女家有司也妇人送者隶子弟之妻妾也凡飨速之葢嫁女之礼父送不下堂母送不出门则其送者非尊者也春秋之时齐侯送姜氏左氏讥之曰非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之然则士使有司送之可知也古者大夫束脩之问不出境聘弓鍭矢不行国中故大夫无外娶欲一致于其君而不外交也春秋之时纪履繻莒庆齐高固娶于鲁公子围娶于郑襄仲娶于莒葢不知此公羊曰大夫越境逆女非礼也若士卑不嫌故有异邦送者
　　媵侄娣
　　易归妹曰其君之袂不如其娣之袂良诗江有汜曰有嫡不以其媵备数媵遇劳而无怨韩奕曰诸娣従之祁祁如云春秋庄十九年秋公子结媵陈人之妇于鄄遂及齐侯宋公盟成八年卫人来媵九年晋人来媵十年齐人来媵公羊曰公子结媵陈人之妇于鄄遂及齐侯宋公盟媵者何诸侯娶一国则二国往媵之以侄娣従従侄者何兄之子也娣者何弟也诸侯壹聘九女诸侯不再娶晋人来媵録伯姬也齐人来媵录伯姬也三国来媵非礼也曷为皆以录伯姬之辞言之妇人以众多为侈也谷梁曰卫人来媵媵浅事也不志此其志何也以伯姬之不得其所故尽其事也何休曰礼适夫人无子立右媵右媵无子立左媵左媵无子立嫡侄娣嫡侄娣无子立右媵侄娣右媵侄娣无子立左媵侄娣质家亲亲先立娣文家尊尊先立侄左氏曰卫人来媵共姬礼也凡诸侯嫁女同姓媵之异姓则否杜预曰古者诸侯取适夫人及左右媵各有侄娣皆同姓之国国三人昏义曰古者天子后立六宫三夫人九嫔二十七世妇八十一御妻以聴天子之内治周礼天官序官有九嫔世妇女御曲礼天子有后有夫人有世妇有嫔有妻有妾公侯有夫人有世妇有妻有妾又曰国君不名卿老世妇大夫不名世臣侄娣士不名家相长妾檀弓曰舜葬于苍梧之野葢三妃未之従也郑氏曰帝喾立四妃象后妃四星其一眀者为正妃其三小者为次妃帝尧因焉至舜不告而娶不立正妃但三夫人而已夏后氏増以三三而九为十二人商人又増以三九二十七合三十九人周人上法帝喾立正妃又三二十七为八十一人以増之合百二十一人毛氏释卫诗曰古者后夫人必有女史彤管之法后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左手既御着于右手周礼九嫔以时序于王所郑氏曰羣妃御见之法卑者宜先尊者宜后女御八十一人当九夕世妇二十七人当三夕九嫔九人当一夕后当一夕亦十五日而徧云自望后反之论语曰管氏有三归
　　古者天子有后有夫人有嫔有世妇有妻有妾诸侯有夫人有世妇有妻有妾天子自御妻而上其数百二十有一诸侯夫人而下其数不可考也诸侯娶一国二国媵之国三人则夫人与二媵各有侄娣凡九女而天子国媵之数不可考也孔子讥管仲三归之不俭而不以为不知礼则大夫一娶三女矣士昏礼女従者毕袗郑氏曰従者谓侄娣然则士亦有侄娣也春秋之时卫人齐人晋人来媵伯姬讥三国媵之也左氏曰诸侯嫁女同姓媵之异姓则否然国语曰王御不防一族是丘眀前后自惑也赵氏曰媵不异姓则莒姓已邾姓曹此二国姓至少如嫁女孰为媵乎恐此礼难行今则不取
　　致女
　　曲礼曰纳女于天子曰备百姓于国君曰备酒浆于大夫曰备扫洒郑氏曰纳女犹致女不亲迎则女之家遣人致之此其辞也春秋晋韩宣子叔向如楚送女【左氏曰上卿及上大夫致之】鲁季孙行父如宋致女其辞葢亦如曲礼云尔
　　还车之礼
　　士昏礼主人爵弁纁裳従车二乗妇车亦如之谷风诗曰以尔车来以我贿迁鹊巢诗曰百两御之百两将之何彼秾矣诗曰衣服不系其夫下王后一等郑氏谓士妻之车夫家共之大夫以上嫁女则自以车送之然诸侯夫人百两御之则特有送之之车而已送车继又乗之以归故泉水诗有还车言迈之叹【郑氏曰还车者嫁时乗来今思乗以归】春秋之时齐高固子叔姬有反马之礼此皆古之遗制也
　　昏姻之时
　　周礼媒氏令男三十而娶女二十而嫁【二三者天地相承覆之数易曰三天两地而倚数焉】礼记内则曰男三十而有室始理男事女十有五年而笄二十而嫁有故二十三年而嫁家语曰男子二十而冠有为人父之端女子十五许嫁有适人之道于此而往则自昏矣杨氏曰元气起于子人之所生也男従子左行三十女従子右行二十俱至于巳古者男三十而娶女二十而嫁法于此也越语女十七不嫁丈夫二十不娶父母有罪周礼媒氏仲春之月令防男女之无夫家者诗曰士如归妻迨冰未泮家语曰霜降而妇功成嫁女者行焉冰泮农业起昏礼杀于此孙卿曰霜降送女冰泮杀内毛氏释东门之杨曰不逮秋冬郑氏曰女春盛而不嫁至夏则衰
