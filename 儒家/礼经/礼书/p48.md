<!-- { "loadSidebar": true } -->
　　掌节掌守邦节而辨其用以辅王命【邦节者珍圭牙璋谷圭琬圭琰圭也王有命则别其节之用以授使者辅王命者执以行为信】守邦国者用玉节守都鄙者用角节【玉节之制如玉为之以命数为大小角用犀角其制未闻】凡邦国之使节山国用虎节土国用人节泽国用龙节皆金也以英荡辅之【使节使卿大夫聘于天子诸侯行道所执之信也土平地也山多虎平地多人泽多龙以金为节铸象马必自以其国所多者于以相别为信明也今汉有铜虎符杜子春云荡当为帑以函器盛此节或曰英荡画函也】门闗用符节货贿用玺节道路用旌节皆有期以反节【门闗司门司关也货贿者主通货贿之官谓司市也道路者主五涂之官谓乡遂大夫也凡民逺出至于邦国邦国之民若来入由门者司门为之节由闗者司关为之节其商则司市为之节其以徴令及家徒则乡遂大夫为之节唯时事而行不出闗不用节也变司市言货贿者玺节主以通货贿非必由市或资于民家焉变乡遂言道路者容公邑及小都大都之吏皆主治五涂亦有民也符节者如今宫中诸官诏符也玺节者今之印章也旌节今使者所拥节是也将送者执此节以送行者皆以道里日时课如今邮行有程矣以防容奸擅有所通也凡节有法式藏于掌节】凡通逹于天下者必有节以传辅之【必有节言逺行无有不得节而出者也辅之以传者节为信耳传説所赍操及所适也】无节者有几则不达【圜土内之正义曰角用犀角者案释兽云犀似豕注云角在鼻上犀角是角中之贵故知不得用玉者当用犀角案小行人都鄙用管节注谓公之子弟及卿大夫之采地之吏也故用管节与此不同彼诸侯采地亦同用管节不异内外也山多虎者谓晋国之类也平地多人者若卫国之类也泽多龙者若郑国之类也辅之者以函使不损壤也案昭二十九年公在郓赐公衍羔裘使献龙辅于齐侯注龙辅玉名所以辅龙节与此别也太史公本纪汉文帝二年九月初与郡国守相为铜虎符竹使符应劭曰铜虎符第一至第五国家当兵遣使者至郡国合符符合乃聴受之竹箭五枚长五寸镌刻篆书第一至第五张晏曰符以代古之圭璋从简易也郑引之者欲明汉时铜虎符本出于此也】小行人达天下之六节山国用虎节泽国用龙节皆以金为之道路用旌节门闗用符节都鄙用管节皆以竹为之【此谓邦国之节也达之者使之四方亦皆赍法式以齐等之也诸侯使臣行覜聘则以金节授之以为行道之信也虎人龙者自其国象也道路谓乡遂大夫也都鄙者公之子弟及乡大夫之采地之吏也凡邦国之民逺出至他邦他邦之民若来入由国门者门人为之节由关者闗人为之节其以征令及家徒乡遂大夫及采地吏为之节皆使人执节将之以达之亦有期以反节管如今之竹使符也其有商者通之以符节如门闗门闗者与市聫事节可同也亦所以异于畿内也凡节有天子法式存于国正义曰行人亦是适四方之事言逹天下之六节者据诸侯国而言掌节所云据畿内也虎节人节龙节三者据诸侯使臣出聘所执旌节符节管节三者据在国所用案掌节注变乡遂言道路者容公邑大夫及小都大都之吏今此旌节中何知不亦容都鄙之吏而以都鄙吏在管节中者彼都鄙用角节文在上当直是都鄙之主此都鄙用管节最在下明都鄙吏在其中若然邦国之中都鄙主及吏同用管节矣云亦所以异于畿内也者畿内货贿用玺节门闗用符节畿外同用符节是异也】调人凡和难弗辟则与之瑞节而以执之【瑞节琰圭也】行人凡其使也必以旌节虽道路有难而不时必达比长若徙于他则为之旌节而行若无授无节惟圜土内之乡大夫国有大故以旌节辅令则达之大司徒若国有故则制万民于王门令无节者不行于天下司救凡歳时有天患民病则以节巡国中及郊野以王命施惠布宪正月之吉执旌节以宣布于四方而宪邦之刑禁掌交掌以节与币巡邦国之诸侯及其万民之所聚司险若有故则藩塞阻路而止行者惟有节者达之怀方氏达之以节野庐氏凡有爵及有节者至则为之辟周语先王为贽币瑞节以镇之敌国賔至闗氏以告行理以节逆之
　　八节
　　玉节【郑氏曰玉节之制以玉为之以命数为大小】
　　角节【郑氏曰角用犀角其制未闻】
　　龙节【金为之】
　　人节【金为之】
　　虎节【金为之】
　　符节
　　管节
　　旌节
　　节之为物或以玉或以角或以金或以竹或用以守或用以使或用以民周官掌节之所掌者八玉节也角节也虎节也人节也龙节也符节也玺节也旌节也小行人之所达者六虎节也人节也龙节也旌节也符节也管节也掌节守邦国者用玉节守都鄙者用角节此用以守者也山国用虎节土国用人节泽国用龙节皆金为之此用以使者也门闗用符节货贿用玺节道路用旌节皆有期以反节此用于使与民者也【行人凡其使也必以旌节此使者所执也比长若徙于他则为之旌节以逹之此民所执也】析竹为符节全竹为管节小行人有管节而掌节无之者掌节所掌谓之邦节以辅王命则所谓邦国之使节使邦国者所执也【郑氏谓使卿大夫聘于天子诸侯误也】小行人所达谓之天下之节则所谓龙节人节虎节管节邦国都鄙使者所执非王官所掌也掌节无都鄙之使节以使都鄙者无节特以旌节行之也小行人无玺节以其所掌者使节而货贿之事不预也然节不特八节六节而已典瑞珍圭以征守以恤凶荒牙璋以起军旅琬圭以治徳以结好琰圭以除慝以易行谷圭以和难以聘女郑氏皆以为王使之瑞节则珍圭牙璋琬圭琰圭谷圭使者为信于所适者也龙节虎节人节符节旌节行人为信于道路者也调人凡和难弗辟则与之瑞节而以执之此琰圭耳则琰圭不特施于使者民亦与之也书康诰曰越小臣诸节春秋之时宋司马握节以死司城效节于府人而去司马牛致其邑与珪而适齐【杜预曰珪守邑之信符】则守节不特于邦国都鄙虽官府小臣亦有之也考工记牙璋谷圭七寸琬圭琰圭九寸汉竹使符竹箭五枚长五寸然则先王之节其长葢亦不过于此若夫旌节之制又加长焉观苏武之杖节则非以寸计之也汉竹使符铜虎各分其半右畱京师左付郡守唐符玺郎凡国有大事则出纳符节班其右而藏其左先王之节其班藏葢亦如此然老子曰执左契不责于人则藏其右者非是
　　英荡
　　掌节凡邦国之使节山国用虎节土国用人节泽国用龙节皆金也以英荡辅之郑氏曰使节使卿大夫聘于天子诸侯行道所执之节也杜子春荡当作帑谓以函器盛此节或曰英荡画函考之于经禹贡州贡篠荡大射礼荡在建鼓之间则荡竹也诗曰二矛重英又曰朱英绿縢则英饰也节之函以竹为之而有饰焉先儒以为画函其説是也言凡邦国之使节则使邦国者之所执非邦国使者之所执也言皆金也以英荡辅之则英荡之辅王命特虎人龙节而巳非辅其它也
　　传
　　司闗凡所达货贿者则以节传出之郑氏曰商或取货于民间无玺节者至闗闗为之玺节及传出之其有玺节亦为之传传如今移所过文书节凡通逹于天下者必有节以传辅之郑氏曰节为信耳传説所赍操及所适葢掌节所谓传者凡通达于天下之节有传也司闗所谓传者玺节之传也汉制门闗用传两行书缯帛分持其一出入合之岂古之遗制欤文帝十二年除之景帝四年又复之除之于无虞之时复之于有警之后然先王之于天下先事而事先患而虑不为无虞而轻废不为有警而后设
　　玺
　　周礼掌节货贿用玺节职金掌凡金玉锡石丹青之戒令受其入征者辨其物之媺恶与其数量揭而玺之左氏曰季武子取卞使公冶问襄公玺书追而与之郑杜皆曰玺印也汉旧仪曰玺皆白玉螭虎细文曰皇帝行玺皇帝之玺皇帝信玺天子行玺天子之玺天子信玺凡六玺卫宏汉旧仪曰诸侯玉印黄金槖它钮文曰玺列侯黄金印钮文曰印丞相将军黄金印钮文曰章中二千石银印钮文曰章千石六百石四百石铜印鼻钮文曰印唐符宝郎【武后改符玺郎为符宝郎】掌天子八宝及国之符节释名曰印信也説文曰执政所持信也孙坚得传国玺方围四寸上有钮文盘五龙然则汉天子之玺其方不过四寸诸侯王以下其小又可知也




　　礼书卷五十七
<经部,礼类,通礼之属,礼书>
　　钦定四库全书
　　礼书卷五十八
　　宋　陈祥道　撰





















　　币帛【帛锦附】
