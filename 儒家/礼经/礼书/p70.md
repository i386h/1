<!-- { "loadSidebar": true } -->
　　筮日主人西靣既宿尸主人南靣宗人北靣请期【郑氏曰大夫不西靣者尊于诸官有君道也】祭日主人南靣视杀防特牲牲防在庙门外东南鱼腊防在其南鼎【少牢雍人陈鼎五三鼎在羊镬西二鼎在豕镬西郑氏曰鱼腊从羊肤从豕统于牲】筮日史东靣受命
　　记曰卜郊于祢宫又曰君致齐于外夫人致齐于内然后防于太庙则人君筮与祭日不在庙

　　门矣大夫士与助祭者势不相远故于庙门之外以见之
　　士庙门之位
　　筮日及前祭主人西南子姓兄弟立于主人之南西靣北上祭日主人南靣视杀
　　防牲防在庙门外东靣鱼腊防在其南
　　鼎【北面北上棜在其南南顺实兽于其上东首当门也牲在棜西北首东足】
　　筮日有司羣执事东靣北上筮者东靣受命前祭众賔东靣北上宗人祝立于賔西北东靣南上祭日如初
　　特牲筮日主人冠端即位于门外西靣子姓兄弟立其南西靣北上有司羣执事东靣北上前期三日筮尸如求日之仪前祭之夕主人兄弟即位于门东如初賔及众賔即位于门西东靣北上宗人祝立于賔西北东靣南上既视壶濯宗人请期祭之日主人视杀立于门外东方南靣既而祝迎尸于门外主人降立于阼阶东尸入门左少牢筮日主人朝服于门东既宿尸反为期于庙门之外主人门东南靣宗人北靣请祭期明日主人朝服即位于庙门之外东方南靣宗人西靣北上视刲羊击豕乃退将祭主人即位于阼阶东西靣司宫筵于奥祝出迎尸于庙门之外主人降立于阼阶东西靣祝先入门右尸入门左然则士前祭立于庙门者五筮日一也筮尸二也前祭之夕将视濯具揖入三也既视复外位而请期四也祭之日视杀揖入五也大夫前祭立于庙门者四筮日一也筮尸二也既宿尸而请期三也祭之日视杀入四也盖士远君而伸故视濯具与视杀异日大夫近君而屈故视濯具与视杀同日然皆视杀于门外而巳天子诸侯其杀与大夫士异其视濯具以异日与士同然天子诸侯门外之礼无所经见郊特牲言作龟于祢宫则不于庙门矣太宰祭祀賛王牲事大司宼大祭祀纳亨前王玉藻曰惟君黼裘以誓省则天子之于视濯具未尝不亲也
　　尸次
　　掌次凡祭祀张其旅幕张尸次郑氏曰旅众也公卿以下即位所祭祀之门外以待事为之张大幕尸则有幄考之幕人祭祀共其帷幕幄帟绥帷设于旁幕设于上幄则四合如屋者也帟则平帐承尘者也掌次于旅言幕于尸言次则次不特用幕而巳郑氏谓尸则有幄是也特牲礼迎尸于门外尸入门左少牢礼祝出迎尸于庙门外祝先入门右尸入门左则次设于西塾矣尸次设于西塾则旅幕设东塾矣朝践
　　馈食
　　礼运曰酒以祭荐其血毛腥其爼孰其殽醴醆以献荐其燔炙君与夫人交献以嘉魂魄是谓合莫【腥其爼谓豚觧而腥之及血毛皆所以法于太古也孰其殽谓体解而焖之此以下皆所以法于中古也】然后退而合亨体其犬豕牛羊实其簠簋笾豆铏羮【此谓荐今世之食也体其犬豕牛羊谓分别骨肉之贵贱以为众俎也正义曰酒以祭谓朝践之时荐其血毛亦朝践时醴醆以献者朝践之时用醴馈食之时用醆荐其燔炙谓燔肉炙肝特牲礼主人献尸賔长以肝从主妇献尸賔长以燔从则此君荐之用炙夫人荐用燔也退而合亨者前期荐焖既未孰今至馈食乃取向爓肉更合亨之令孰拟更荐尸爼惟载右体则左体亦镬中亨之既熟乃分别骨之贵贱以为众爼也】礼器曰太庙之内敬矣君亲牵牲大夫赞币而从【用币吿神杀牲】君亲制祭夫人荐盎【亲制祭谓朝事进血膋时所制者制肝洗于郁鬯以祭于室及王】君亲割牲夫人荐酒【亲割谓进牲熟体时正义曰君亲制祭夫人荐盎此谓荐杀牲巳毕进血腥之时断制牲肝冼于郁鬯入以祭神于室此时夫人荐盎侯伯子男之君朝践君不献故夫人荐盎君亲割牲夫人荐酒者谓荐孰时君割牲体于时君亦不献故夫人荐酒制肝洗于郁鬯约汉法而知也】纳牲诏于庭血毛诏于室羮定诏于堂三诏皆不同位盖道求而未之得也设祭于堂为祊乎外【正义曰羮定诏于堂谓煮肉既熟将迎尸入室乃先以爼盛之告神于堂】郊特牲曰周人尚臭既灌然后迎牲致隂气也萧合黍稷臭阳达于墙屋故既奠然后焫萧合羶芗【灌谓始献神也巳乃迎牲于庭杀之天子诸侯之礼也奠谓荐熟时也特牲馈食礼云祝酌奠于铏南是也】诏祝于室坐尸于堂【谓朝事时也朝事延尸于户西南靣布主席东靣取牲牌膋燎于炉炭洗肝于郁鬯而燔之以诏神于室又出以堕于主前主人亲制其肝所谓制祭也荐以笾豆至荐熟乃更延主于室之奥尸来升席自北方坐于生北焉】用牲于庭升首于室【制祭之后升牲首于北牖下】直祭祝于主【谓荐孰时也祭以熟为正则血腥之属尽敬心耳】祭义曰祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心见间以侠甒加以郁鬯以报魄也教民相爱上下用情礼之至也【二端谓气也魄也二礼谓朝事与荐黍稷也朝事谓荐血腥时也荐黍稷所谓馈食也】周官笾人朝事之笾其实防蕡白黑形盐膴鲍鱼鱐馈食之笾其实枣栗桃干防榛实醢人朝事之豆其实韭菹醓醢昌本麋臡菁菹鹿臡茆菹麇臡馈食之豆其实葵菹蠃醢脾析蠯醢蜃蚔醢豚拍鱼醢司尊彛春祠夏禴其朝践用两献尊其再献用两象尊秋尝冬蒸其朝献用两着尊其馈献用两壶尊凡四时之间祀追享朝享其朝践用两大尊其再献用两山尊
　　尸入既祼于室然后延之于户西坐于主东南靣行朝践之礼焉延之于户西所谓坐尸于堂是也坐于主东所谓南乡北乡以西方为上是也南靣所谓父南靣子北靣而事之是也是时君出迎牲袒而牵之丽于碑以币诏之于庭卿大夫袒而毛牛尚耳鸾刀以刲取膟膋而毛血诏于室萧载膟膋合以黍稷焫于炉其笾实则防蕡白黑形盐膴鲍鱼鱐豆实则韭菹醓醢昌本麋臡菁菹鹿臡茆菹麇臡尊则春祠夏禴用两牺尊秋尝冬蒸用两着尊追享朝享用两大尊爼则或豚解而腥之或体解而爓之然后诏以羮定焉其礼谓之朝践亦谓之朝事又谓之朝献以象朝时之所养也
　　大夫馈食仪
　　士馈食仪【天子诸侯馈食之仪见于经者尤畧今图大夫士礼于后贾公彦曰天子诸侯大夫士虽同名馈食仍有少别何者天子诸侯食前仍有馈献二是馈熟隂厌阳厌尸入室乃献大夫士则馈熟与黍稷为隂厌阳厌前无馈献以此为异耳】
　　羮定诏于堂然后延主于奥尸坐其北主人拜妥尸而奠爵举焉此所谓举斚角诏妥尸少牢礼所谓尸即席坐主人拜妥尸即奠是也其笾实则枣栗桃干防榛实豆实则葵菹蠃醢脾析蠯醢蜃蚳醢豚拍鱼醢尊则春祠夏禴用两象尊秋尝冬烝用两壶尊追享朝享用两山尊爼则载合享之熟而簠簋之黍稷进焉考之仪礼馈食之仪祝筵几于室中东靣主妇荐两豆葵菹蜗醢醢在北主人设爼于豆东鱼次腊特于爼北主妇设黍稷于爼南西上及两铏芼设于豆南南陈祝酌奠于铏南佐食啓防郤于敦南尸挼祭佐食取黍稷肺祭尸尸祭酒铏佐食尔黍稷于席上设大羮于醢北尸食肺脊主人羞肵爼于腊北九饭告饱主人主妇酳尸
　　加爵
　　周礼笾人加笾之实蓤芡防脯蓤芡防脯【加笾谓尸既食后亚献尸所加之笾重言之者以其四物为八笾正义曰加笾是尸既食后亚献尸所加之笾者案内宗掌宗庙之祭祀荐加豆笾以其内宗所荐明主于后又见特牲主妇献尸云宗妇执两笾于户外主妇受设于敦南主人献尸之时不见有设笾之事故知惟主于后也少牢主妇不设笾者以其当日賔尸故也其下大夫不賔尸者亦与士同】醢人加豆之实芹菹兔醢深蒲醓醢箈菹鴈醢笋菹鱼醢内宗掌宗庙之祭祀荐加豆笾【加爵之豆笾】郊特牲曰恒豆之菹水草之和气也其醢陆产之物也加豆陆产也其醢水物也【此谓诸侯也天子朝事之豆有昌本麋臡馈食之豆有葵菹蠃醢豚拍鱼醢其余别有杂错云也】明堂位曰爵用玉琖仍雕加以璧散璧角特牲馈食主人主妇酳尸毕长兄弟洗觚为加爵如初仪不及佐食洗致如初无从众賔长为加爵止【大夫士三献而礼成多止之为加也尸爵止者欲神意之均于在庭】春秋传曰楚子入享于郑九献加笾豆六品又季孙宿如晋晋侯享之有加辞曰小国之事大国也得贶不过三爵今豆有加下臣弗堪笾人醢人言朝践馈食之笾豆则献馈献笾豆也言加笾加豆则加爵之豆笾也特牲礼主人主妇既酳尸然后长兄弟众賔长为加爵则加爵不施于亚献之节郑氏释笾人谓后亚献尸所加之笾其説误也明堂位曰献用玉琖加用璧散璧角特牲礼献用爵加用觚又献主人主妇加系长兄弟众賔长则加在献数之外明矣














　　礼书卷八十一
　　钦定四库全书
　　礼书卷八十二
　　宋　陈祥道　撰













<经部,礼类,通礼之属,礼书,卷八十二>
　　三诏
　　礼曰纳牲诏于庭血毛诏于室羮定诏于堂又曰诏祝于室迎尸于堂用牲于庭升首于室又曰血毛告幽全之物也盖尸入则祼既祼则迎牲牲入则用币于庭以告其将杀礼器所谓君牵牲大夫赞币从是也既杀则荐血毛于室以告其幽全国语所谓毛以告物血以告杀是也及荐爓于堂又用羮以告其饪礼器所谓堂事交乎阶是也凡此皆朝践之节也仪礼大夫士无祼礼故杀牲而后迎牲迎牲而后迎尸天子诸侯有祼礼故迎尸而后迎牲郑氏曰迎牲之时坐尸于堂西南靣坐主于堂西东靣祝乃燎膟膋于炉君亲制祭然后升牲首于北牖下至荐熟乃更延主于室之奥尸坐于主北然祭统曰所使为尸者于祭者子行也父北靣而事之则尸之在堂固南靣矣特牲少牢皆坐尸于室西东靣则尸之在室西东面矣郑氏曰延主于室之奥尸坐于主北其説或然其言堂上坐主于西东靣是象神者与神异向无是理也
　　焫萧
　　周礼甸师祭祀共萧茅诗曰取萧祭脂又曰取其血膋郊特牲曰萧合黍稷臭阳达于墙屋故既奠然后焫萧合羶芗郑氏曰奠谓荐熟时也特牲馈食所云祝酌奠于铏南是也萧染以脂合黍稷烧之祭义曰二端既立报以二礼建设朝事燔燎羶芗见以萧光以报气也荐黍稷肝肺首心见间以侠甒加以郁鬯以报魄也郑氏曰二端谓气也魄也二礼谓朝事与荐黍稷也朝事谓荐血腥时也荐黍稷所谓馈食也见及间皆当为覸字之误也羶当为馨声之误也尔雅曰萧荻也李廵曰荻一名萧陆机云今人所谓荻蒿者是也或云牛尾蒿似白蒿白叶茎麤科生多者数十茎可作烛有气故祭祀以脂爇之为香许慎以为艾蒿非也
