<!-- { "loadSidebar": true } -->
　　先王之居也左圣向仁右义背藏向仁故靣朝背藏故后市朝王所建市后所立市之制其广一夫其位三方其旁有门分之以廛列之以肆有泉府以敛賖有思次介次以治讼其祭有礼其徙有时古之言市者必曰市井若诗曰歌舞于市井士相见礼曰在邦曰市井之臣齐语曰处商就市井子曰市井相与言以市必同井故也何休曰因井田以为市风俗通曰人有所鬻必濯于井上然后至市二説不知何据然也贾公彦曰三市皆于一院内为之大市于中朝市于东夕市于西则市之所设岂非阴阳自然之理哉衞之时朝市之于西方失之矣古之治市也毎肆一长二肆一胥五肆一司稽十肆一司虣二十肆一贾师一胥师其法有治教政刑量度禁令而君夫人世子命夫命妇不得过属游饮食者不得行鬭嚣虣乱出入相陵犯者不得作圭璧金璋牺牲祭器戎器与不中度量不中杀伐之类不得粥其犯禁者司门举之于门质人举之于市抟之以司稽察之以胥师然后治于司市其附于刑则归于士凡以阜民财一民行而已此所谓以义为利不以利为利也然市不特立于国中而巳遗人五十里有市市有候馆量人营车之垒舍量其市朝州涂军社之所里则道路之与军师亦有市矣天文心为明堂东北曲十二星曰旗旗中四星曰天市中星众者实其中虚则耗此市之象也









　　礼书卷四十六
　　钦定四库全书
　　礼书卷四十七
　　宋　陈祥道　撰





















　　五席
　　王大朝觐大飨射封国命诸侯祀先王酢席皆三　【次席黼纯缫席画纯莞筵纷纯】
　　诸侯祭祀席二　【莞席纷纯蒲筵缋纯】
　　诸侯酢筵国賔席二　【缫席画纯莞筵纷纯】
　　公食大夫席二　【萑席帛纯蒲筵缁布纯】
　　大夫乡饮士乡射席一【蒲筵缁布纯】
　　周礼大宰大朝觐会同赞玉几玉爵司几筵掌五几五席之名物辨其用与其位凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几祀先王酢席亦如之诸侯祭祀席蒲筵缋纯加莞席纷纯右雕几酢席莞筵纷纯加缫席画纯筵国賔于牖前亦如之左彤几甸役则设熊席左漆几凡丧事设苇席右素几其柏席用萑黼纯诸侯则纷纯毎敦一几吉事变几凶事仍几书狄设黼扆缀衣牖间南向敷重篾席黼纯华玉仍几西席东向敷重防席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几诗行苇曰肆筵设席授几有缉御笃公刘曰或肆之筵或授之几公食大夫礼蒲筵常缁布纯加萑席寻帛纯上大夫蒲筵加萑席其纯皆如下大夫纯乡饮酒乡射礼蒲筵缁布纯燕礼司宫筵賔于戸西东上无加席【席用蒲筵缁布纯也无加席燕私礼臣屈也诸侯之官无司几筵】小臣设公席于阼阶上西乡设加席大射小臣设公席于阼阶上西乡司宫设賔席于戸西南靣有加席聘礼賔立接西塾几筵既设摈者出请命【有几筵者以其庙受宜依神也】賔请觌宰夫彻几改筵【将礼賔彻神几改神席更布也公食大夫礼曰蒲筵常缁布纯加萑席寻帛纯此筵上下大夫也周礼筵国賔于牖前莞筵纷纯加缫席画纯左彤几者则是筵孤也孤彤几卿大夫漆几】公出迎賔以入公升侧受几于序端宰夫内拂几三奉两端以进【以进自东箱来授君】公东南乡外拂几三卒振中摄之进西乡摈者告賔进讶受几于筵前东靣候【未设也】公一拜送賔以几辟北靣设几公食大夫礼宰夫设筵加席几【公不賔至授几者亲设湆医可以畧此】司宫具几与蒲筵常缁布纯加萑席寻帛纯皆卷自末【丈六尺曰常半常曰寻必长筵者以左右馔也】宰夫筵出自东房上大夫蒲筵加萑席其纯皆如下大夫纯【谓三命大夫也孤为賔则莞筵纷纯加缫席画纯】士虞礼素几苇席在西序下祝布席于室中东靣右几尸出执几席从尸出门右南靣席设于尊西北东靣几在南特牲礼几席陈于西祝筵几于室中东靣少牢礼司宫筵于奥祝设几于筵上右之【西南隅曰奥近南为右】有司彻司宫筵于户西南靣又筵于西序东靣主人降受宰几【周礼大宰赞玉几玉爵】二手横执几揖尸升主人西靣左手执几缩之以右推拂几三二手横执几进授尸于筵前尸进二手受于手间主人退尸还几缩之右手执外廉北靣奠于筵上左之南缩不坐【主人阳长左鬼神阴长右不坐奠之者几轻】卒有司官彻馈馔于室中西北隅南靣如馈之设右几厞用席曲礼曰羣居五人则长者必异席【席以四人为节】为人子者坐不中席母踖席【升席必由下也】奉席如桥衡请席何乡请祍何趾席南乡北乡以西方为上东乡西乡以南方为上若非饮食之客则布席席间函丈主人跪正席客跪抚席而辞客彻重席主人固辞客践席乃坐侍坐于所尊敬无余席客至于寝门则主人请入为席虚坐尽后食坐尽前有忧者侧席而坐【侧特也不在接人不布他靣席】有丧者专席而坐【单席】礼器曰礼有以多为贵者天子之席五重诸侯之席三重大夫再重有以少为贵者鬼神之祭单席莞簟之安而槀鞂之设郊特牲曰大飨君三重席而酢焉三献之介君专席而酢焉莞簟之安而蒲越槀鞂之尚明之也玉藻曰登席不由前为躐席浴出履蒯席君赐之食越席再拜受登祭之论语曰席不正不坐郑康成曰铺陈曰筵借之曰席纷如绶有文而狭者缫席削蒲蒻展之编以五采次席桃枝席有次列成文莞小蒲席孔安国曰篾桃枝竹也防蒻苹也丰莞也笋蒻竹也尔雅曰莞符篱郭璞曰西人呼蒲为莞
　　司几筵之席莫贵于次席而次席黼纯画之席莫贵于篾席而篾席亦黼纯孔安国以篾席为桃枝席郑氏以次席为桃枝席葢有所传然也司几筵王筵有莞而无蒲纯有黼而无缋诸侯筵有蒲与莞席有莞缫而无次纯有缋而无黼则蒲不如莞缋不如纷纷不如画而断割之义又王之所独也司几筵王席三诸侯席三乡饮乡射大夫士一而巳礼器曰礼有以多为贵者天子之席五重诸侯三重大夫再重郊特牲曰大飨君三重席而酢焉举重数也司几筵王之朝祀席皆三诸侯祭祀席二礼器曰礼有以少为贵者鬼神之祭单席非祀庙之礼也司几筵诸侯筵国賔莞筵纷纯加缫席画纯公食大夫蒲筵常缁布纯加萑席寻帛纯郑氏释聘礼谓蒲筵萑席筵上下大夫也莞筵缫席筵孤也公食大夫大射賔有加席燕礼之賔无加席郑氏曰燕礼私臣屈也筵席之制短不过寻长不过常中者不过九尺【公食大夫蒲筵常萑席寻匠人明堂度九尺之筵】纯縁之制上不过黼下不过缁布其卷之也必自末其奉之也如桥衡敷必请乡升必由下主人敬客则请为席客敬主人则彻重席侍所尊者敬无余席为人子者坐不中席食坐则前席虚坐则后席有丧者侧席有忧者专席此礼之大畧然也司几筵大朝觐大飨射凡封国命诸侯祀先王无异席则祀先公亦用之矣贾公彦释礼器谓天子大祫席五重禘祭四重时祭三重上公大祫四重诸侯大祫三重禘与时祭同二重其言无所经见然书皆言敷重席毛氏释诗亦曰设重席则王之次席缫席皆重焉与莞筵而五诸侯缫席亦重焉与蒲筵而三其数适与礼器合矣
　　熊席
　　司几筵甸役设熊席郑氏谓王甸有司祭表貉所设席然经言甸役不言甸役之祭则熊席之设位葢王也王师田掌次张幕设重帟重案司几筵设熊席皆野外之礼也葢大田简众大役任众涖之不可以无威故席以熊皮为之
　　苇席【萑席】
　　尔雅曰菼骓也又曰葭芦菼薍郭璞曰芦苇也薍似苇而小【实中】毛氏曰薍为萑葭为苇孔頴达曰菼长为薍成为萑葭长为芦成为苇然诗于霜降之时言兼葭苍苍于物长之时言敦彼行苇则葭非必初生之名苇非必已成之称也萑似苇而小则苇席麤于萑矣故司几筵丧礼苇席柏席用萑黼纯郑司农以柏席为迫地之席郑康成以柏席为椁中之席二者皆不可考然士丧礼始死与小敛之奠设于地大敛然后有席特未有几士虞素几苇席则敛之席亦苇席也司几筵言凡丧事设苇席右素几则虞亦丧事也檀弓曰虞而立尸有几筵者连言之也诸侯而上丧有几
　　越席【藁秸】
　　禹贡甸服三百里贡秸服【秸藁也】礼器言大路素而越席郊特牲曰蒲越藁秸之尚明之也【蒲越槀秸借神席也明之者神明之也】左传曰大路越席昭其俭也【越席结草】荀卿曰大路越席所以养体【越席剪蒲席也】礼器曰礼有以多为贵者天子之席五重诸侯之席三重大夫再重又曰礼有以少为贵者鬼神之祭单席正义曰熊氏云天子祫席五重此文是也禘则冝四重也时祭三重司几筵职是也受神酢席亦然祭天则蒲越槀鞂郊特牲云是也自天地以外日月山川五祀则鬼神之祭单席是也祭统曰铺筵为依神也淮南子曰越席不縁汉仪云高皇帝配天绀席祭天用六防绮席六重成帝初即位丞相衡御史大夫谭奏言飨帝之义扫地而祭尚质也其牲用犊其席槀秸其器陶匏皆因天地之性贵诚上质不敢修其文也以为神祗功徳至大虽修精微而备庶物犹不足以报功唯至诚为可故上质不饰以章天徳天子从焉后汉书志光武陇蜀平后乃增广郊祀凡用席二百一十六枚皆莞簟宋书志南郊皇天神座太祖坐蒯席各二不设茵蓐古者席槀晋江左用蒯梁南郊席用槀秸五帝以上悉用蒲席槀荐开元礼皇帝冬至祀圜丘设昊天上帝神座席以槀鞂高祖神尧皇帝席以莞五方帝日月席皆以槀鞂五星十二辰河汉及内官五十五座席皆以莞
　　祭天服大裘乘素车器用陶匏幂用疏布杓用椫牲用犊凡皆以为徳产之致精微尽天下之物无以称其徳故特报以内心之诚而已则借用槀鞂越席不亦宜乎槀鞂本于自然越席出于人为人为者不若自然之尤质故大路用焉则越不施于天神可知矣唐礼冬至祀圜丘设昊天上帝神座席以槀鞂髙祖神尧皇帝席以莞亦古之遗制欤
　　衽
　　周官玉府掌王之燕衣服祍席曲礼曰请席何乡请衽何趾郑氏曰祍卧席也卧席北趾然请衽何趾则趾特未定谓之北趾拘矣管子曰俶衽则请有常则否则请以何趾者以其始衽故也昏礼御衽于奥媵衽良席在东北趾玉藻曰君子之寝常东首丧大记曰疾病寝东首于北牖下论语曰疾君视之东首葢寝东首者庸礼也昏寝南首斯须礼也其他不必皆然至疾病则复其庸礼以正终焉此所以特言东首于北牖下郑司农释玉府云衽单席也贾公彦曰下莞上簟内则云敛枕箧簟席襡器而藏之则卧之簟席也然衽于文从衣非簟也
　　蒯席
　　玉藻浴出履蒯席郑氏曰蒯席澁便于足考之经传草席亦谓之蓐春秋传曰蓐食又曰军行左追蓐是也蓐亦谓之兹【尔雅】周纪卫康叔布兹春秋传诸侯病曰负兹是也











　　礼书卷四十七
<经部,礼类,通礼之属,礼书>
　　钦定四库全书
　　礼书卷四十八
　　宋　陈祥道　撰













<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
　　漆几
　　文贝
　　雕玉
