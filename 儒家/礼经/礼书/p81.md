<!-- { "loadSidebar": true } -->
　　周礼党正国索鬼神而祭祀则以礼属民而饮酒于序鼓人凡祭祀百物之神鼓兵舞帗舞者大宗伯以疈辜祭四方百物司服祭羣小祀则冕大司乐凡六乐者一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神籥章国祭蜡则吹豳颂击土鼓以息老物罗氏蜡则作罗襦考工记梓人张兽侯以息燕【郑氏曰休农息老物】月令孟冬天子乃祈来年于天宗大割祠于公社及门闾腊先祖五祀劳农而休息之【郑氏曰此周礼所谓蜡也】郊特牲曰天子大蜡八伊耆氏始为蜡蜡也者索也嵗十二月合聚万物而索飨之也蜡之祭也主先啬而祭司啬也祭百种以报啬也飨农及邮表畷禽兽仁之至义之尽也迎猫为其食田防也迎虎为其食田豕也祭坊与水庸事也皮弁素服而祭素服以送终也葛带榛杖丧杀也黄衣黄冠而祭息田夫也【祭谓既蜡腊先祖五祀也】八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功【息民与蜡异则黄衣黄冠而祭为腊必矣】礼运曰昔者仲尼与于蜡賔事毕出逰于观之上喟然而叹明堂位曰大蜡天子之祭也杂记子贡观蜡孔子曰赐也乐乎对曰一国之人皆若狂赐未知其乐也孔子曰百日之蜡一日之泽非尔所知也传曰夏曰嘉平商曰清祀周曰大蜡秦初曰腊后曰嘉平左氏曰虞不腊矣子曰若牛羊用人则狐狸蝼螾不膢腊也蜡之为祭所以报本反始息老送终也其服王冕而有司皮弁素服葛带榛杖其牲体疈辜其乐六乐而奏六变吹豳颂击土鼓舞兵舞帗舞其所致者山泽川陵以至土示天神莫不与焉则合聚万物而飨之者非特八神也而所重者八以其尤有功于田故也其神之尊者非特先啬也而主先啬以其始有事于田故也郑氏曰先啬若神农者司啬后稷是也农田畯也邮表畷田畯所以督约百姓于井间之处也尔雅曰畯农夫也然则蜡之八神则先啬也司啬也百种也农也邮表畷也禽兽也坊也水庸也古者蜡则饮于学党正属民饮酒于序是也既蜡则腊先祖五祀于庙仲尼与于蜡賔事毕出逰于观之上是也然则腊亦谓之蜡矣先儒以郊特牲言皮弁素服而祭又言黄衣黄冠而祭则二祭之服不同月令言祈来年于天宗割祠于公社又言腊先祖五祀则祈腊之名不同于是谓皮弁素服而祭与祈来年于天宗蜡也黄衣黄冠而祭与腊先祖五祀腊也蜡以息老物腊以息民息民固在蜡后矣此记所以言既蜡而收民息已也周蜡于十有二月秦腊于孟冬皆建亥之月也晋侯以十二月灭虢遂袭虞宫之竒曰虞不腊矣则腊在蜡月可知矣古者腊有常月而无常日祖在始行而无常时繇汉以来溺于五行之説以王曰祖以衰曰腊其失先王之礼逺矣后周兼五天帝五人帝与百神而蜡于五郊唐不祭五天帝五人帝特蜡百神于南郊而阙其方之不登者然蜡因其顺成之方以报神因其州之序以乐民则唐一于南郊非也蜡及天宗则日月星辰之类而已后唐兼天帝而祭之亦非也先儒谓蜡六奏乐而礼毕东方之祭则用太簇姑洗南方防賔西方夷则无射北方则黄钟为均于理或然
　　衅礼
　　天府上春衅宝镇及宝器小子掌珥于社稷祈于五祀【谓珥读为衈祈或为刉用毛牲曰刉羽牲曰衈刉珥社稷五祀谓始成其宫兆时士师凡刉珥则奉犬牲此刉珥正字与】衅邦器及军器大司马涖衅主及军器【军器鼓铎之属凡师既受甲迎主于庙及社主祝奉以从杀牲以血涂主及军器皆神之】人上春衅【衅者杀牲以血之神之也月令孟冬衅祀防】羊人衅积共其羊牲圉师春除蓐衅廐鸡人凡祭祀靣禳衅共其鸡牲【衅庙用羊门夹室皆用鸡】大祝隋衅逆牲逆尸令钟鼓右亦如之【隋衅谓荐血也凡血祭曰衅既隋衅后言逆牲容逆鼎】小祝大师掌衅祈号祝【衅谓衅鼓也春秋传曰君以军行袚社衅鼓祝奉以从之】女巫掌嵗时袚除衅浴【衅浴谓以香薰草药沐浴】鬯人大丧共其衅鬯【衅尸以鬯洒使之香美】士师凡刉珥则奉犬牲犬人凡几珥沈辜用駹可也【谓几读为刉珥当为衈刉珥者衅礼之事】司约若有讼者则珥而辟藏【谓杀鸡取血衅其尸】杂记曰成庙则衅之其礼祝宗人宰夫雍人皆爵弁纯衣雍人拭羊宗人视之宰夫北靣于碑南东上雍人举羊外屋自中中屋南靣刲羊血流于前乃降门夹室皆用鸡先门而后夹室其衈皆于屋下割鸡门当门夹室中室又曰路寝成则考之而不衅衅屋者交神明之道也凡宗庙之器其名者成则衅之以豭豚春秋传曰君以军行袚社衅鼓祝奉以从又曰鲁叔孙为子孟钟飨大夫以落之孟子曰牛何之将以衅钟説文曰衅血祭也象祭灶也文王世子曰始立学者既兴器用币【注兴当为衅】唐制钟鼓新成使羊豕一衅之皇太子亲戎及大将出师则豭豕一衅鼓衅者涂衅以血交神明之道也庙成则衅室成不衅以室不可以神之也宗庙之器其名者衅非名者不衅以非名者不足以神之也记曰成庙之衅其礼祝宗人宰夫雍人皆爵弁纯衣雍人拭羊宗人视之宰夫北靣于碑南东上雍人举羊升屋自中中屋南靣刲羊血流于前乃降门夹室皆用鸡先门而后夹室其衈皆于屋下割鸡门当门夹室中室然则周官羊人衅共羊牲将以衅庙也鸡人衅共鸡牲将以衅门及夹室也犬人几珥用駹礼记言宗庙之器衅之以豭豕则衅牲不特衅羊而已贾公彦曰或犬或羊俱得为衅是也小子珥于社稷祈于五祀羊人之祈衈犬人之几珥士师之刉珥司约之珥郑氏皆以为衅礼谓祈几皆当为刉而珥当为衈毛牲曰刉羽牲曰衈其説葢以礼记言衅而继之以珥皆以屋下于是以祈珥为衅其详不可考也【羊人凡祈珥共羊牲士师凡刉珥奉犬牲犬人凡几珥用駹杂记庙用羊门用鸡皆云衈则衈非特用牲矣郑之説误也】古之用衅者多矣若天府衅宝镇及宝器小子衅邦器及军器人衅龟圉人衅廐以至社稷五祀与夫师行之主藏约之户或衅于始成或衅于将用其礼岂一端哉然衅有司行事而君不亲【记曰有司事毕反命于寝君于门内朝服既反命乃退郑氏曰君朝服者不至庙也】犬羊为牲而牛马不预有司爵弁而不冕牲駹而不纯则衅之为礼也小矣后世有以牛衅钟而甚者有叩人鼻以衈社此先王之所弃也大祝隋衅令钟鼓郑氏曰隋衅谓荐血也凡祭血曰衅女巫掌嵗时袚除衅浴郑氏曰衅浴谓以香薰草药沐浴也然衅浴之于衅礼名同而实异若夫隋衅则挼与衅也郑氏合之以为荐血误矣




　　礼书卷九十三
　　钦定四库全书
　　礼书卷九十四
　　宋　陈祥道　撰













　　释奠【室中行礼】
　　王制出征执有罪反释奠于学以讯馘告【释菜奠币礼先师也】文王世子凡学春官释奠于其先师秋冬亦如之【不言夏夏从春可知也释奠者设荐馔酒奠而已无迎师以下之事】凡始立学者必释奠于先圣先师及行事必以币凡释奠者必有合也有国故则否【合者当与邻国合也】凡大合乐必遂养老【大合学为春入学舍采合舞秋颁学合声于是时也天子则视学焉遂养老者谓用其明日也】始立学者既兴器用币【兴当为衅】然后释菜【菜芹藻之属】不舞不授器【释菜礼轻也释奠则舞舞则授器司马之属司兵司戈司盾祭祀授舞者兵也】乃退傧于东序一献无介语可也【释菜于虞庠则傧賔于东序】天子视学大昕鼓征乃命有司行事兴秩节祭先师先圣焉有司卒事反命始之养也适东序释奠于先老周礼凡有道有徳者使教焉死则以为乐祖祭于瞽宗大祝大防同造于庙宜于社过大山川则用事焉反行舍奠【曽子问曰凡告必用制币反亦如之】甸祝舍奠于祖庙襧亦如之【贾出彦曰非时而祭曰奠以其不立尸奠之为言停停馔具而已】聘礼賔朝服释币于襧又释币于行遂受命上介释币亦如之释币于门乃至于祢筵几于室荐脯醢觞酒陈【主人酌进奠一献言陈者将复有次也先荐后酌祭礼也行释币反释奠略出谨入也】席于阼荐脯醢三献魏齐王释奠于辟雍以太牢祠孔子以顔回配宋文帝时释奠【裴松之议应舞六佾宜设轩悬之乐牲牢器币悉依上公】齐武帝时喻希议用宋元嘉故事北齐将讲于天子讲毕以一太牢释奠孔子配以顔回列轩悬乐六佾春秋二仲尝行其礼毎月朔祭酒领博士以下及国子诸学生以上太学四门博士升堂助教以下太学诸生阶下拜孔圣揖顔回日出行事其郡学立孔顔庙博士以下亦毎月朝隋制国子寺毎嵗四仲月上丁释奠于先圣先师唐武徳中国子学立周公孔子庙各一所四时致祭初以博士为祭主许敬宗奏曰晋宋以降时有亲行而学官为主今请国学释奠令国子祭酒为初献祠称皇帝谨遣司业亚献博士终献州学刺史初献上佐亚献博士终献县学令初献丞亚献主簿及尉通为终献贞观中太宗幸国子学观释奠永崇二年皇太子亲行释奠之礼开元十一年春秋释奠用牲牢其属县用酒脯而已后释奠文宣王始用宫县之乐后勅文宣王庙春秋释奠宜令摄三公行礼刘瑗奏准故事释奠之日羣官道俗等皆合赴监观礼奠者陈而奠之也郑氏曰释奠者设荐馔酌奠而已无迎尸以下事【贾公彦曰奠之为言停停馔具而已】考之仪礼聘賔归至于祢荐脯醢觞酒陈陈者所以奠之也则释奠设荐馔酌奠而已可知也特牲馈食奠觯于尸未至之前则释奠无迎尸可知也古者释奠或施于山川或施于庙社或施于学周官大祝大防同造于庙宜于社过大山川则用事焉反行舍奠甸祝舍奠于祖庙祢亦如之此施于山川庙社者也大司乐凡有道者有徳者使教焉死则以为乐祖祭于瞽宗文王世子凡学春官释奠于先师秋冬亦如之凡始立学者必释奠于先圣先师及行事必以币凡释奠者必有合也天子视学大昕鼓征乃命有司行事兴秩节祭先圣先师焉有司卒事反命适东序释奠于先老王制出征执有罪反释奠于学以讯馘告此施于学者也山川庙社之祭不止于释奠学之祭释奠而已贾公彦曰非时而祭曰奠此为山川庙社而言之也学之释奠则有常时者有非时者文王世子凡学春官释奠于先圣先师秋冬亦如之郑氏曰不言夏夏从春可知此常时之释奠也凡始立学天子视学出征执有罪反以讯馘告必释奠焉此非时之释奠也释奠之礼有牲币有合乐有献酬大祝造于庙宜于社过大山川则用事反则释奠此告祭也曾子问曰凡告必用牲币文王世子凡始立学释奠行事必以币此释奠有牲币之证也文王世子凡释奠者必有合也此释奠有合乐之证也聘礼觞酒陈席于阼荐脯醢三献一人举爵献从者行酬乃出此释奠有献酬之证也然山川庙社之释奠皆有牲币学之释奠非始立学则不必有币也学之释奠有合乐则山川庙社不必有合也聘賔释奠有三献则天子诸侯之于山川庙社不止三献也凡始立学与天子视学释奠于先圣先师四时则释奠先师而已文王世子谓春释奠于先师郑氏释王制亦谓释奠礼先师其説是也然郑氏以王制之释奠谓释菜奠币以文王世子之释奠者必有合为与郑国合孔頴达以学记之释菜为释奠其説误也
　　释菜
