<!-- { "loadSidebar": true } -->
　　五声生于黄钟黄钟为宫而管九寸九之则其数八十一三分宫去一而下生徴其数五十四三分徴益一而上生商其数七十二三分商去一而下生羽其数四十八三分羽益一而上生角其数六十四以上生下皆三生二以下生上皆三生四数多者浊数少者清声浊者大声清者细大不逾宫细不逾羽徴之声又清于角角之声又清于商其别重敏约留抑【先儒日宫音重而尊商音明而敏角音约而易制徴音泛而不留羽音涣散而抑】其配土火木金水【掦子曰声生于日则甲巳为角乙庚为商丙辛为徴丁壬为羽戊癸为宫亦所以配五行】其象君臣民事物葢土安于四方之中而有以宅人故为宫为君金行于南北之间而有以通物故为商为臣木与隂角而出故为角为民火出无征有故为征为事水之翕张因时而已故为羽为物民生于物事生于民君生于事臣生于君物生于臣此五行之相生者也物胜事事胜臣臣胜民民胜君此五行之相胜者也民臣与物为不变而变者君与事而已故五音无变商角羽而有变宫徴也方舜之时琴五以寓五音及周增二以备七音七音虽始于周而变宫变徴之实古葢有焉时武王代商岁在鹑火月在天驷日在析木辰在斗柄星在天鼋自鹑及驷七列南北之揆七同于是以七音之律昭之故黄钟为宫大蔟为商姑洗为角林钟为徴南宫为羽应钟为变宫蕤宾为变徴此乐所以成也【楚王曰先王之祀也六律七事八种又曰天地民四时之务为七事尚书大传曰圣王廵十有二州论十有二俗定以六律五声八音七始又曰七始天綂律厯志称书曰予欲闻六律五声八音七始咏以出纳五言汝听七者天地四时人之始也郑康成释书传曰七始黄钟大簇林钟南吕姑洗应钟蕤宾观此则七音由来久矣】五音以物言之则徴犹豕之负骇者羽犹马之鸣野者商犹羊之离羣者角犹鸡之鸣木者宫犹牛之鸣窌者【书大传亦曰禽兽之声悉关于律】以身言之肝音角心音徴脾音宫肺音商肾音羽然一音之变而五者具焉故凡律之为宫者或为徴角商羽为商者或为宫徴羽角更十二律而为六十加二十四之变音而为八十四此六律七音之大致然也故闻宫声则使人温良而寛大闻商声则使人方亷而好义闻角声则使人恻隠而仁爱闻徴声则使人乐养而好施闻羽声则使人俭而好礼【以宫动脾而和正圣商动肺而和正义角动肝而和正仁征动心而和正智羽动肾而和正礼故也】则五音其可斯须去身哉祭与佩玉无商音者郑康成曰大司乐三宫无商祭尚柔刚故不用也杨牧曰周祭天地不用商及二少以商声刚而二少声下所以取其正而裁其繁也汉祭天用商而宗庙鬼神畏商之刚故不用赵慎言曰商声金也周家木徳金能克木作者去之盖各述其所传然也
　　八音
　　大司乐以六律六同五声八音六舞大合乐以致鬼神示以和邦国以谐万民以安賔客以说逺人以作动物凡六乐者文之以五声播之以八音大师掌六律六同以合阴阳之声皆文之以五声宫商角徴羽皆播之以八音金石土革丝木匏竹【播犹掦也掦之以八音乃可得而观之矣金犹钟也石磬也土埙也革鼓鼗也丝琴瑟也木柷敔也匏笙也竹管萧也】乐记曰钟声铿铿以立号号以立横横以立武君子听钟声则思武臣石声磬磬以立辨辨以致死君子听磬声则思死封疆之臣丝声哀哀以立亷亷以立志君子听琴瑟之声则思志义之臣竹声滥滥以立会防以聚众君子听笙竽萧管之声则思畜聚之臣鼓鼙之声讙讙以立动动以进众君子听鼓鼙之声则思将帅之臣君子之听音非听其铿锵而已彼亦有所合之也易及乐春秋说夏至人主与羣臣从八能之士作乐五日今止之非其道也书曰八音在治忽又曰八音克谐无相夺伦国语曰景王将铸无射而为之大林问之于州鸠对曰琴瑟尚宫钟尚羽石尚角匏竹利制乐器重者从细【重为金石】轻者从大【轻瓦丝也】是以金尚羽石尚角瓦丝尚宫匏竹尚议革木一声又曰金石以动之丝竹以行之匏以宣之瓦以赞之革木以节之如是而铸之金磨之石击之丝木越之匏竹节之鼓而行之以遂八风【正西曰兑为金为阊阖风西北曰干为石为不周正北曰坎为革为广莫东北曰艮为匏为融风正东曰震为竹为明庶东南曰巽为木为清明正南曰离为丝为景风西南曰坤为瓦为凉风】
　　万物盈于天地之间而若坚若脆若劲若韧若实若虚若沉若浮莫过于金石土革丝木匏竹而天下之音具存矣可以和神人可以作动物非深于乐者其能究此乎葢乐器重者从细轻者从大大不逾宫细不逾羽大细之中则角而已金重者也故尚羽瓦丝轻者也故尚宫石轻于金而重于瓦丝故尚角匏竹无大细之从故尚议革木无清浊之变故一声此八音所以直八卦而遂八风也葢主朔易者坎也故其音革而风广莫为果蓏者艮也故其音匏而风融风震为竹故其音竹而风明庶巽为木故其音木而风清明兑为金故其音金而风阊阖干为玉故其音石而风不周瓦土器也故坤音瓦而风凉蚕火精也故离音丝而风景风以方言之金石则土类也西凝之方也故三者在西匏竹则木类也东生之方也故三者在东丝成于夏故在南革成于冬故在北小胥之序八音先之以金石土中之以革丝后之以匏竹木葢西者声之方虚者声之本故音始于西而终于东西则先金石而后土者阴逆推其所始也东则先匏竹而后木者阳顺序其所生也革丝居南北之正而先革而后丝亦先虚之意欤记曰钟声铿铿以立号号以立横横以立武石声磬磬以立辨辨以致死丝声哀哀以立亷亷以立志竹声滥滥以立防防以聚众鼓声讙讙以立动动以进众葢竹声滥石声清滥则立防以阜财清则立辨以死节丝声哀鼓声讙哀则立亷以制行讙则立动以致功钟声不讙不哀不清铿锵以立号足以肃众横而不屈足以立武此所以听之有合也魏明帝曰金音铿铿以立横横以劲武故金音正则人思武矣石声硁硁以立别别以致死故石音正则人思守节矣丝音哀哀以立亷亷以立志丝音正则人将立操矣竹音滥滥以立防防以聚众竹音正则人思和洽矣土音浊浊以立太太以含育土音正则人思寛厚矣革音讙讙以进众革音正则人思毅勇矣匏音啾啾以立清清以忠志匏音正则人思爱恭矣木音直直以立正正以寡欲木音正则人思洁已矣
　　十二律上下相生图
　　黄钟【下生】　　林钟【上生】　　太蔟【下生】
　　南吕【上生】　　姑洗【下生】　　应钟【上生】
　　蕤宾【上生】　　大吕【下生】　　夷则【上生】
　　夹钟【下生】　　无射【上生】　　中吕【下生】
　　十二律左右相生图
　　无射【上九】　夷则【九五】　蕤賔【九四】　姑洗【九三】太簇【九二】　黄钟【初九】　中吕【上六】　夹钟【六五】大吕【六四】　应钟【六三】　南吕【六四】　林钟【初六】律管【管说附】
