<!-- { "loadSidebar": true } -->
　　凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼【奠音定上时掌反】
　　【凡市入谓三时之市入也胥守门察诈伪也必执鞭度则鞭所以威之有度则所以齐之此言执鞭度守门而胥言执鞭度而巡其前者盖方入则守门已入则巡其前虽不同而执鞭度则一矣平肆者平其地之多寡使母侵争也展成者视其物之成也如用器中度布帛精粗中数木中伐禽兽鱼鼈中杀此所谓成也奠贾则定物价之髙下多寡也展其成奠其价然后令市则不成之物无所容焉童子适而莫之或欺矣上旌于思次者市官掌辨良窳实伪以析而旌之为义市师所位谓之思次利之所在君子思焉是以能无犯义夫见利而忘义者众人也见利而思义者君子也惟见利思义之为君子以治见利忘义之众人则彼虽日趋于利而亦未尝逺义也胥师贾师所涖谓之介次非正而介也盖市师听大治大讼而胥师贾师听小治小讼则市师为正而胥师贾师乃司市之介也理其事之谓治争其事之谓讼市师涖于思次而听大治大讼所谓大事则从其长也胥师贾师涖于介次而听小治小讼所谓小事则专达也】
　　凡万民之期于市者辟布者量度者刑戮者各于其地之叙凡得货贿六畜者亦如之三日而举之
　　【期于市者谓欲卖买而要约于市也辟布者谓犯法所罚之布也叙则前所谓以次叙分地而经市者也期于市者辟布者量度者刑戮者各于其地之叙则使司之者为易治也凡得货贿六畜者各于其地之叙则使求之者甚为易得也夫货贿六畜必使求之者易得而弗使敢私焉则当时之民其有犯利以亏廉耻之风者乎必三日而举之者市者众所聚又各于其叙焉则亡者知之为易陈之三日亦已乆矣故无失认者则举之使入官焉】
　　凡治市之货贿六畜珍异亡者使有利者使阜害者使亡靡者使微
　　【利之所在治之者不可以无义先王因物之盈虚善否随时而低昂其价凡以义治之而已亡者使有利者使阜则贵之以来之靡者使微则贱之以却之害者使亡则禁之以絶之凡物之靡固政令所禁以均市也然不禁之使亡而使之微何也盖禁之使亡则或离人心不禁之而使盛则异物贵而用物贱商或通货于难得工或矜能于无用非贵本抑末之意故物之靡者时贱以却之使微而已】
　　凡通货贿以玺节出入之国凶荒札丧则市无征而作布
　　【货贿之所在无以辨物欺所生也故为玺以信之掌节曰货贿用玺节通货贿以玺节出入之所以防其欺也然司市通货贿以玺出入之司关达货贿则以节传出入之者节以验其物传以书其物出者自市而出以达国门入者自国门而入以达于市也然司市不言传言节则传可知矣凶荒札伤者凶恶嵗也荒谓田以凶而荒札疠疫也丧谓民以札而丧凶有不至于荒札有不至于丧则谓之凶札无门关之征犹或几则以凶札之时而已凶而至于荒札而至于丧则不特无征又作布焉布之所聚物之所赴也又无征焉则商旅趋之疾也夫然故不待施恵而民得交利以舒囏阨】
　　凡市伪饰之禁在民者十有二在商者十有二在贾者十有二在工者十有二【贾音古】
　　【王制曰有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市用器不中度不粥于市兵车不中度不粥于市布帛精粗不中数幅广狭不中量不粥于市奸色乱正色不粥于市锦文珠玉成器不粥于市衣服饮食不粥于市五谷不时果实未熟不粥于市木不中伐不粥于市禽兽鱼鳖不中杀不粥于市周官司市所谓在民在商在贾在工者十有二乃此类也凡此类其数有二十四在工不得作在民不得畜在商不得资在贾不得粥别而言之故各有十二也盖圭璧一也金璋二也命服三也命车四也宗庙之器五也戎器六也用器七也兵车八也奸色九也锦文十也珠十一也玉十二也凡此在工不得作者也牺牲一也布二也帛三也衣服四也饮五也食六也五谷七也果实八也木九也禽十也兽十一也鱼鳖十二也凡此在民畜者也商则资此而通之者也贾则因此而粥之者也故分而言之亦皆十有二也先王之为政在于明分而贵贱异其用不可以无差等故圭璧金璋上之所寳也命服命车礼之所寓也宗庙之器与牺牲上之祭祀所用也戎器上之所以御患也凡此皆上之所用非下之所宜故皆不粥于市先王之为政在于度量而度量不一则先王有所禁故用器不中度兵车不中度与夫布帛精粗不中数幅广狭不中量皆不粥于市先王之政靡者使之微故奸色乱正色锦文珠玉成器衣服饮食皆不粥于市所以抑其靡也害者使之亡故五谷不时果实未熟木不中伐禽兽鱼鳖不中杀皆不得粥于市所以去其害也】
　　市刑小刑宪罚中刑狥罚大刑扑罚其附于刑者归于士
　　【市利之所在小人见利而忘义则有至于亡廉耻而肆贪饕不威以惩之其奸将不可禁矣故有小刑之宪罚中刑之狥罚大刑之扑罚至于罪之重而附于刑者则归之于士宪谓表掲其过恶以戮之狥则行而戮之以令众扑则鞭棰加其体矣此三者之刑为最轻故人谓之罚焉非此三者之刑则其罪重矣故归于士以法断之也】
　　国君过市则刑人赦夫人过市罚一幕世子过市罚一帟命夫过市罚一盖命妇过市罚一帷凡防同师役市司帅贾师而从治其市政掌其卖儥之事【儥音育帟音亦君子喻于义也喻于义所以治人小人喻于利也喻于利所以治于人况国君夫人以至于命夫妇乎古之建国者以朝为义所在故面朝所以使知所向而近义也以市为利所在故后市所以使其知所背而逺利也过市非所以逺利也市人犯刑以利而已国君近利则市人何诛焉故国君过市则刑人赦所谓刑人以宪狥扑三者而已夫人过市罚一幕世子过市罚一帟命夫过市罚一盖者幕也帟也盖也皆庇下之物为上近利则无以庇下矣幕大于帟帟大于盖所任异故所罚不同命妇过市罚一帷者帷所以自蔽饰庇下非命妇之任其近利也为不自蔽饰而已惟国君无罚则可愧厉者为不可罚也唐贞观中禁五品以上过市其亦得周官之遗意与凡防同师役市司帅贾师而从治其市政掌其卖儥之事如此则师众所聚无贱买贵儥以伤民财之患矣】
　　质人掌成市之货贿人民牛马兵珍异凡卖儥者质剂焉大市以质小市以剂
　　【易之讼曰君子以作事谋始夫利之所在贪心在焉不为之立法以蚤正之则诞慢欺诈往往交起先王虑其至此故凡买卖必有质以证其事此质人之官所由设也掌成市之货贿人民牛马兵器珍异者夫物有美恶价有贵贱人有好恶二三而不齐茍使买儥之人自相为市无所质而自化居庶物有无相济岂可得哉此质人所以掌成其买儥焉成者使彼此皆成而无亏也货者物之待化者也贿者物之待用者也人民则私于人者也王制曰戎器不粥于市今此质人掌成之者王制岂以其私粥而禁之与成于质人则粥之可也凡买儥者质剂焉大市以质小市以剂者剂者要约之书判而别之以征信质者立人以证其事其法又严于剂矣买儥之物盖有贵贱小大之异大而贵者尤多冐昧而负去则宜立见以结信故大市以质小市则其物小而贱者但为之要约之书可矣故小市以剂】
　　掌稽市之书契
　　【傅别以听称责质剂以听卖买书契以听取予傅者质之类也别书契之类也傅则立保有地着焉质则立见而已卖买之法交易其有无无俟乎傅立见足矣契之为物各执其一予者执左见其予之之仁取者执右见其取之之义及其合而验之取之非称予之无责于其取予之信而已无俟乎别以合为主足矣利之所在者讼之所自起也茍取息焉尤争讼之所自起者故地傅之为物以保其称者且有系着之地焉则其用严乎质矣判书之为物以纾其偿者且有分别之意焉则其用详乎契矣事物之变人心之动利尤能致之先王以官府之八成经邦治书契质剂傅别要防之类所以经其好利之心使之有常不能輙为诈伪抵冐以紊官府然而事乆而弊生则书契有时不足为之经矣此质人所以掌稽市之书契然而傅别约剂不言稽之者岂以其称责卖买其事自严而又有保见不可以为伪冐与】
　　同其度量壹其淳制巡而攷之犯禁者举而罚之【买儥之民取成于质人茍或长短之度浅深之量与夫布帛幅广匹长二三而不齐莫之禁焉则质人何以受质哉故同其度则长短之数齐矣同其量则浅深之量齐矣壹其淳则布帛之幅广齐矣壹其制则布帛之匹长齐矣先王所以能使五尺之童适市而莫之或欺者有此具矣度量淳制既同而壹之又巡行而攷校之其或犯禁则举其货罚其人如此则诈伪者无所容其间矣质人言犯禁者举而罚之而不言凡财物司门言凡财物犯禁者举之而不言罚者盖言举而罚之则凡财物可知矣司门所举未及交利也故齐之而已不及乎罚也】
　　凡治质剂者国中一旬郊二旬野三旬都三月邦国朞期内听期外不听【朞如字本或作基同】
　　【质剂之治宜以时决乆而后辨则证逮或已死亡或迷忘其事易以生伪为之辨焉亦已烦扰矣且地里有逺近期日有多寡期内听期外不听彼为期所迫岂暇于为欺哉】
　　防人掌敛市絘布总布质布罚布防布而入于泉府【絘音次】
　　【贾所居之屋谓之防则载师所任国中之地是已掌敛市之五布而名官曰防人以其布出于市防之中故也质人掌成其买卖然后防人得以敛五布而入于泉府此其职所以次于质人与絘布者胥师所罚之次布也以胥师各掌其次之政令如绩之连属而有次故谓之絘也总布者肆长所敛之总布也盖肆长敛列肆之税布非物而取之总计其肆之所出故谓之总也质布则质人所敛犯质剂者之泉也罚布则如司市之辟布犯市令者之泉也防布则货贿诸物邸舍之税也五布敛于防人而入于泉府以泉府主用其财故也所敛之泉则谓之布所入之府则谓之泉盖布言布利于外泉言利出于一孔也方其敛之于民则欲其散于外故以布言之及其入于府则欲其利出于一孔故以泉言之各有攸趣耳】
　　凡屠者敛其皮角筋骨入于玉府凡珍异之有滞者敛而入于膳府
　　【皮角筋骨以偹其器用四时珍异备食用布用急于器用故先言泉府器用急于食用故次言玉府敛而入于玉府则物无遗利矣敛而入于膳府则市无弃物矣夫屠者正以肉为利皮角筋骨则其余则敛而入于玉府以明所取民非正利也余财而已凡珍异有滞者民情所欲速售以纾其事焉防人以为市之交易使民利而使膳府用公私各得其宜也然则周官之法如是何其细之已甚耶曰其细已甚而伤民先王弗为其细已甚而无伤于国民实頼之则是仁政之周也】
　　胥师各掌其次之政令而平其货贿宪刑禁焉
