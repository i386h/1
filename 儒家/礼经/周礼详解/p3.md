<!-- { "loadSidebar": true } -->
　　【备物以致养之谓祭升禋以宁神之谓祀用人义以通神之谓享祀求诸阳以祭之道所以奉天神也祭求诸隂以祀之事所以奉地示也享求之隂阳之间以祭祀之意所以奉人鬼也分而言之二者各有所主也合而言之则一而已此所以言祭祀而不言享凡造都鄙必先立宗庙社稷诸神之祀故八则首曰祭祀以驭其神夫神之为道虽幽无形声可测然其为徳则聪明正直依于人而行先王通幽明之故以知鬼神之情状故循道之序以制礼因礼之数以事神位有尊卑则礼有隆杀使其神所享惟祭祀之从而已此之谓驭则非特治之而已其疾徐进止制之在我如马之在驭焉惟神者之听也神以是而无杂揉鬼以是而无灵响凡以驭之使然也老子曰以道驭天下者其鬼不神以道驭之也书曰乃命重黎絶地天通罔有降格以数驭之也祭祀以驭其神以礼驭之也若夫典祀弗举淫祠无禁巫祝费财妖昏伤民非所以驭其神】
　　二曰灋则以驭其官
　　【社稷诸神之祀既立然后立朝廷官府施法则焉故以法则次于祭祀之后因时立制而事致其详者谓之法利而制之使有所揆焉谓之则其详有法其畧有则则官之所以守惟法则之从此所以驭其官也既以八则治都鄙又曰灋则驭其官曰又所以致其详者也与八法又曰官法正邦治同意夫上有道揆下有法守则驭其官者不可以无法则若夫上不知所制下不知所守私义害国私智非其上非所以驭其官者也】
　　三曰废置以驭其吏
　　【既施法则以驭其官则违从废举可考而废置之矣夫治以致其事者吏也在所察治故以废置驭之废者使之不得兴置者措之使有立人之常情不劝则不勉不威则不惩废之当其罪则怠者畏而惩置之当其功则勤者劝而勉是故先王以参互考日成以月要考月成以岁防考岁成所以尽吾废置之道矣驭其废置此吏之所治惟废置之从也言废常先置必有废然后有置也然管子曰必有置然后有废何也葢废置不必常或因废而有置或因置而有废亦惟其时物而已若夫治不时考政不岁防勤不保置怠不患废则非所以驭其吏也】
　　四曰禄位以驭其士
　　【夫废置所以治之禄位所以待之治之者政也待之者礼也徒治之以政而不待之以礼则将免而无耻故于废置之后继之以禄位以驭其士夫学以致其道者士也在所崇养故以禄位驭之禄所以食之也位所以立之也禄不以无功而制位不以无徳而授则天下日奋于有功而进于有徳此士之所事所以惟禄位之从也若夫禄不论功位不议行贪汚取富诬伪取贵则非所以驭其士也】
　　五曰赋贡以驭其用
　　【夫废置足以驭其吏禄位足以驭其士则政教立矣政立所以富之富之然后赋贡可足故先禄位而赋贡次之夫以政取下谓之赋以职供上谓之贡上之所用欲其不匮则当量入以为出故使其所用惟赋贡之从则敛不加于民而用足矣若夫征求无艺费出无节奢或僣上俭或废礼则非所以驭其用矣】
　　六曰礼俗以驭其民
　　【夫赋贡出于政礼俗具于教政所以富之教所以谷之书曰既富方谷故先赋贡而礼俗次之礼则上之所以制民俗则上之所以因民无以制民则政废而家殊俗无以因民则民偷而礼不行故驭民当以礼俗而使民之所履惟礼俗之从而已若夫人自为礼莫之统一家自为俗无所视效则非所以驭其民也】
　　七曰刑赏以驭其威
　　【夫赋贡以驭其用者政也礼俗以驭其民者教也政教立然后继之以刑赏以刑赏为政教之末也刑以诛恶而作威赏以待善而作福威福并行而不偏废则为下者畏而爱之书所谓徳威惟畏此也苟任刑而无赏则人有怨心岂能使民听服而畏哉此刑赏所以能驭其威而使下之所畏惟刑赏之从也若夫刑以幸免赏以苟得慢公死党畏众侮上则非所以驭其威也】
　　八曰田役以驭其众
　　【刑赏以驭其威威立矣然后众为用故先刑赏而田役次之田所以简众役所以任众简之有礼则能者为之使而足以制变矣任之有义则有力者为之用而可以举事矣能者为之使有力者为之用凡以田役而已此田役所以能驭其众而使众之所防惟田役之从也若夫富赀役贫豪强兼众使之则怨作之则惧则非所以驭其众然治莫大于天下莫小于都鄙治都鄙如此则治天下可知】
　　以八柄诏王驭羣臣【柄兵命反】
　　【夫朴致则为器操器而致用则为柄易曰谦徳之柄葢人道恶盈而好谦则徳之用实操以谦传曰礼义治国之柄盖上好礼义则人莫敢不敬莫敢不服则治国之用实操以礼义爵禄废置生杀予夺之八者王操之于此而羣臣为用于彼若器之有柄焉故曰八柄贾山曰富贵人主之操柄其言亦本于此八柄操之在此则羣臣疾徐进退惟我之听矣故曰驭羣臣书曰惟辟作福惟辟作威威福非人臣所得与故大宰以此诏王诏者以言告之而已然有言诏王有言佐王有不言者葢六典治邦国事之大者大事王与冢宰共之故六典言佐王佐王则冢宰与有力焉八柄驭羣臣之大权独王之事也故言诏王诏王则冢宰有不与焉于八法则直言治官府都鄙则小治大宰所得专之也】
　　一曰爵以驭其贵
　　【资于尊而为人所奉者爵也故与尊爵之字同先王制爵以待有徳徳有小大则爵有尊卑外之为邦君则有公侯伯子男内之为王臣则有公卿大夫士五仪之命见于诸侯五等之命见于诸臣凡此类者皆王之所爵也天下之人苟有之则贵无之则贱非王爵之则无贵也此所以驭其贵若夫人以私义自高而爵不足以贵之则失所以驭其贵之道也】
　　二曰禄以驭其富
　　【别其功状而报以利者禄也禄以待有功功有多寡则禄有厚薄故司勲等其功则王功曰勲终于战功曰多上自国君下至庶人有授之田有授之食或相倍蓰或相什伯若此类者皆王之所禄也天下之人苟得之则富不得则不富非王禄之则无富也此禄所以驭其富若人以私利自厚则失所以驭其富之道也】
　　三曰予以驭其幸
　　【先王之法以功然后制禄以徳然后诏爵非此族爵禄之所不加故天下无幸民若夫其贤不足爵其功不足禄而以恩施者予也故谓之幸然其予出于圣人之私恩而幸亦不可以为常襄子曰徳不纯而福禄并至谓之幸此予所以驭其幸然则非王予之则无幸也若取予自恣不待王幸之而后予者失是矣】
　　四曰置以驭其行
　　【苟错诸地谓之置则不在所废者皆在所置也先王之于羣臣因其有功则置之然置之在位岂特使之有功而已哉又驭之使有行也夫在位之臣惟其无行是以贪汚诬伪无所不至记曰大臣法小臣廉盖大臣有行则循然而不敢为非小臣有行则廉洁而不谋利此置所以驭之使有行也】
　　五曰生以驭其福
　　【管子曰擅生杀之谓王能利害之谓王盘庚曰矧予制乃短长之命则人禀命而生虽本乎天而所以生之乃在乎君则此所谓生者王使之生也王使之生则可以生而生者也列子曰可以生而生者天福也洪范以寿居五褔之先则得生足以为福矣若夫生杀自恣不待王福之而后生则失所以作之柄矣】
　　六曰夺以驭其贫
　　【予则以私恩予之夺则以公义夺之凡有位之臣皆受诏于天子虽小大尊卑之不等无以分之皆可为富非王夺之则无贫矣此夺所以驭其贫】
　　七曰废以驭其罪
　　【不在所置则皆在所废废者使之无保其位也盖怠者不患废则有至于罪矣先王有废以驭之使怠者患废而被废者不得至于罪此易所谓小惩大戒也故曰废以驭其罪】
　　八曰诛以驭其过
　　【诛者责而敎之从言者有敎告焉然后可以为诛也从朱者朱含阳为徳圣人敷阳徳而为赦则含阳徳所以为诛诛之意为责而其事为杀大宰所谓诛者杀也杀以驭其过则杀之使众知惧而莫敢为过失也八柄与内史同而内史变诛为杀者盖诛言其意杀言其事大宰大臣诏王驭羣臣者也当以道揆故言其意内史有司诏王治当守法而已故言其事诛又训责而知大宰所谓诛为杀者以内史见之也先主治刑常期于无刑罚常期于无罚故以过而废所以惩其小使被废者以此大戒而不敢为罪以罪而诛所以治其大诛一人而千万人惧使众皆知莫敢为小过刑罚清而民服者常以此也大宰八柄之序先庆赏而后刑威于庆赏则先重而后轻于刑威则先轻而后重劝赏畏威之意至于内史则庆赏刑威杂而莫知其先后者主以法守而不预其道揆之意也】
　　以八统诏王驭万民
　　【驭羣臣者政也故曰柄柄者操此而彼为用也驭万民者敎也故曰统统者举此而彼从焉易曰大哉乾元乃统天葢元气也天形也干以气而统天之形故其形之运动惟气之从八统之驭万民何以异此夫主者民之倡上者下之仪彼将听倡而应视仪而动王躬行于上而民从之于下若丝之系物为所统者充入焉故八统之法皆王所躬行而可以驭万民传曰天子曰兆民诸侯曰万民此曰万民者葢合天下而言之则谓之兆民分一国而言之则谓之万民王之所驭畿内而已故曰万民】
　　一曰亲亲
　　【宗族兄弟天属也以天属者合之以天宜致亲以亲之故先王惇之以恩叙之以礼合之以饮食同之以福禄爱之所立则必先于此施之所行则必始于此如是则亲者无失其为亲矣亲亲孝也仁也驭以亲亲则民莫遗其亲故尧亲九族而黎民于变时雍】
　　二曰敬故
　　【故旧朋友人属也以人属者合之以人易失于慢而不敬先王于是以燕饮致其恩以賔射致其亲久要而不忘无故而不弃所以敬之也则故者无失其为故矣敬故仁也义也驭以敬故则人莫慢其故孔子曰故旧不遗则民不偷民徳归厚良有由哉】
　　三曰进贤
　　【宜为人臣佑上而利下者贤也以徳则可久以业则可大礼义由之以出政事由之以立朝廷待之而尊民心之所愿与宜使之在位故进之驭以进贤则民知徳之不可不务故大司徒以贤制爵则民愼徳】
　　四曰使能
　　【能有材艺者葢人之受性于天有所谓材性就其徳性而充之则为贤就其材性而充之则为能贤则承之故进之在位能则庸之故使之在职驭以使能则民知能之不可不勉故孟子曰尊贤使能俊杰在位】
　　五曰保庸
　　【司勲曰民功曰庸庄子曰庸者用也用者通也葢施于民者通其变而有常用之道故曰庸先王之于天下莫非为民也故六功皆以民功为主有庸而能保则妨功害能之人不乘间投隙以肆其欺而英姿茂烈无蹈于摈弃之地此庸所以必保之也保者若保赤子然左右而无使犯害矣驭以保庸则民知功实之不可害而日奋于有功故大司徒曰以庸制禄则民兴功】
　　六曰尊贵
　　【孟子曰天下有逹尊三而曰朝廷莫如爵则爵以驭其贵而朝廷之所尊也万物莫不尊道而贵徳先王以徳制爵则爵固贵矣未必尊也然有徳进则朝廷尊而徳固有可尊之实先王因其实而致劝焉此贵者所以必尊之也葢以徳对道则道为尊而徳为贵合而言之则徳出于道亦道之在我者也则有徳者岂特爵之使贵哉固在所尊矣驭以尊贵则民知爵命之不可陵而小大各安其分孟子曰贵贵尊贤其义一也此曰进贤尊贵者葢贵贵者臣之于君也尊贤者君之于臣也臣之于君贤有时而屈故曰贵贵君之于臣贵有时而不用故曰尊贤所以驭万民者独言君之行事而已故曰进贤尊贵】
　　七曰逹吏
