<!-- { "loadSidebar": true } -->
　　【在下而亦能助上以养人者胥也胥师二十肆则一人能平市之货贿伺察人之诈伪为众胥之所依附故谓之胥师然二十肆一胥师则其所次止于二十肆之界而已过市则所掌又异焉所谓胥师贾师涖于介次是已若夫司市之思次则通于一市之次也胥师各掌其次之政令则二十肆是也政则有所制节而市众所待以正焉令则有所告谕而市众之所从焉平其货贿者货贿之价腾跃则伤泉低下则伤物胥师为之平焉使不得擅为髙下也宪刑禁者宪刑以示之使之不敢犯也宪禁以示之使之不得犯也刑则所谓小刑宪罚中刑狥罚大刑扑罚是也宪禁则所谓伪饰之禁在民在工在商在贾者十有二是也胥师各即其次而宪之焉】
　　察其诈伪饰行儥慝者而诛罚之听其小治小讼而断之【行下孟反慝他得反】
　　【诈谓人诈而不信伪谓物伪而不实诈以饰行伪以儥慝奸色异物之类所谓饰行不中度量不中数幅之类所谓儥慝凡此之类皆一胥师掌而诛罚之也小治小讼胥师各即其次而断之或有大者则之市师焉此所以省烦扰去留滞】
　　贾师各掌其次之货贿之治辨其物而均平之展其成而奠其贾然后令市【贾音古奠音定】
　　【胥以治叙者也故胥师以掌其次之政令为急贾以奠价者也故贾师以掌其次之货贿为务胥师贾师二十肆一人则二人同一次矣辨其物而均平之者列肆之物有美有恶有竒有正为之辨焉使各从其类恶者不得以淆乱则市物均矣靡者不至于腾跃则市物平矣平之从八从弋从丂丂而别之使一也均之从匀则逺近多寡而适于匀矣既均平之然后为之展其成以去其伪奠其价以去其欺欺伪既去然后可以令市矣】
　　凡天患禁贵儥者使有恒贾四时之珍异亦如之凡国之卖儥各帅其属而嗣掌其月凡师役防同亦如之【凶荒为之患则养生之备贵矣札丧为之患则丧纪之备贵矣夫民方困于天患而贵儥又从而难之则孰以为生哉使有常价则虽天患有可备者四时之珍异乘其好辟而贵之禁其贵儥则珍异少抑而民之所好正矣夫天患非人为也贵儥乃用物也四时之珍异亦如之而已凡国之买儥与夫师役防同其物多矣虑夫市人擅为低昂私致买儥之弊使各帅其属以掌其月则物之常价存焉交易者各得其所矣】
　　司虣掌宪市之禁令禁其鬭嚣者与其虣乱者出入相陵犯者以属游饮食于市者若不可禁则搏而戮之【市者交易之所争端存焉强梁者易得肆其虣不为之立官以司之则怯弱者受其弊矣此司虣所以十肆为之立一人也掌宪市之禁令者禁以止之使不得违令以谕之使之听从凡此皆司虣掲而示之也胥师掌宪刑禁则已宪矣司虣又宪之者盖胥师所宪者凡市伪饰之禁而已司虣所宪非止于此凡鬭嚣虣乱之属存焉鬬以力争嚣以口竞鬭嚣所以扰俗也虣者以强而虐物乱者自营而逆理虣乱所以害俗也出入相侵犯者私恶以致凶以属游饮食于市者私好以乱情凡此皆司虣之所禁也若不可禁则教之所弃刑之所取矣搏而戮之不亦宜乎武王之告康叔羣饮汝勿佚尽执拘以归于周予其杀方是时也教化既明习俗既成恶民之为不善故也宜先王之不宥焉】
　　司稽掌巡市而察其犯禁者与其不物者而搏之掌执市之盗贼以徇且刑之
　　【司市掌凡市伪饰之禁胥师掌宪市之刑禁贾师禁贵儥与四时之珍异司虣禁鬬嚣羣饮之属若四者之禁不及知焉则禁之所不行司稽巡察而抟之此所以次于司虣与犯禁者乱公而匿其罪不物者乱民而匿其恶必巡察而后见司虣十肆一人司稽五肆一人不言各掌而与胥师贾师之属异者盖司虣司稽虽以肆之数制其贠而所掌则通一市焉欲其禁察而无所私故也执市之盗贼以徇则市众以盗贼不能有逃于司稽也且刑之则知司稽弗苟察焉所以使众知畏而不敢犯也】
　　胥各掌其所治之政执鞭度而巡其前掌其坐作出入之禁令袭其不正者凡有罪者挞戮而罚之
　　【胥师二十肆则一人各掌其次之政令胥二肆则一人各掌其所治之政然则胥师一人十胥之所师者也所治之政则胥师兼掌之而胥各掌其所令一市者也受有巡察者矣市入则胥执鞭度而巡其前此其所以次于司稽与诈以饰行者执鞭所以威之伪以儥慝者执度所以正之盖辅胥师之察罚而已利之所在隂慝之所聚掌其坐作出入之禁令则其坐作出入制之在我矣坐作出入在乎我则其不正者亦得而袭之左氏曰无钟鼔曰袭盖掩捕之也有言诛让之者有言挞戮而罚之者诛罚宪刑也挞罚扑刑也诛有责之之意戮有辱之之意诛罚之不足然后挞而戮罚之也】
　　肆长各掌其肆之政令陈其货贿名相近者相逺也实相近者相尔也而平正之敛其总布掌其戒禁
　　【胥执鞭度而巡其前则列肆肃矣然后肆长陈其货贿而平正之此其所以次于胥与胥师各掌其次之政令通于二十肆肆长各掌其肆之政令则次之一肆而已然则肆长每肆一人所掌之政令乃所以辅胥师者也陈其货贿则所谓陈肆辨物而平市也名相近者其实相逺由名比而同之者茍不辨其实之贵贱则布可以易帛麻可以易丝如此则丝与帛其孰为哉肆长则当攷其实而陈之逺迩各以其实然后贾师辨其物展其成奠其价或相倍蓰或相什百其名不能輙乱其实肆长之力也不然价相若实相逺则其实也不平其名也不正奸猾者得以欺罔而取利矣敛其总布者肆长敛而输于防人也故防人之敛五布而总布与居其一焉掌其戒禁则施于一肆而已示之以阻使不为者禁也使之有所慎而不敢怠忽于事者戒也戒禁每肆而有之则其制之也宻其防之也曲此小人之所以不犯刑矣】
　　泉府掌以市之征布敛市之不售货之滞于民用者以其贾买之物楬而书之以待不时而买者买者各从其扺都鄙从其主国人郊人从其有司然后予之【扺柢同予上声司市下及肆长治市之法具矣然而市之不售货之滞于民用则使有无不齐泉重而物轻兼并之民从而乘之则农工益困矣先王由是设泉府之官权物而通之此泉府所以次于肆长与名官以泉府则欲其利出于一孔故也伺市之不售者而贱收之伺不时而买者则贵出之此兼并者之志也先王以为我有五布徒积于泉府市之不售者不能敛之忍视其民之困不时而买者不能应之忍视其民之急岂仁政乎此所以权物而通之以防人所入之五布敛市之不售货之滞于民用者以其价买之如此则民得以纾其阨而无折阅不偿本之事矣然藏之而不知以时卖则兼并者又将得以乘民急而困之故物楬而书之使民知所有而求之以待不时而买者官因其急而卖之如此则兼并者不得擅其资而取之以十倍之利矣然不时而买者必责之即入其价然后予之则亦不足以为仁政矣故凡买者各从其扺从其以物为扺则宜知其实伪故都鄙从其主国人郊人从其有司然后予之以主及有司能知其实伪故也】
　　凡赊者祭祀无过旬日丧纪无过三月
　　【夫民方阙乏欲急得其货而往上必责之以即入其价则无以纾其急矣故从其以物为扺而赊予之谓之赊则不即入其价也祭祀无过旬日丧纪无过三月则不责之以出息宜为期使勿过也丧纪凶变宜缓其期故必至于三月异乎祭祀之吉礼矣夫丧纪有具祭祀有共先王所以进民于孝敬也不耕者祭无盛不畜者祭无牲不植者无椁不绩者无衰先王所以进民于耕植也然而先王之罚斯民有不得用焉虽容有赊者岂以其不耕不植而与之哉以其不时而与之耳夫以耕植进斯民如此之严则民有本以偿其赊贷岂有伪扺诬辨輙负而去者】
　　凡民之贷者与其有司辨而授之以国服为之息【赊之为民也贷之为国也以其为民故无息焉但各以其物为扺而已以其为国故不以物扺而责之以出息必与有司辨而授之则辨其可与而后授之以有司能知其有无故也以国服为之息则各以其所服国事贾物为息也若农以粟米工以器械皆以其所有也孟子曰使民盻盻然将终嵗勤动不得以养其父母又称贷而益之夫周之衰不能为民正田制地税敛无度又从而贷之则凶年饥嵗无以为偿矣下无以为偿而上之人又必责之则称贷之法岂特无补于民哉求以国服为之息则恐收还其母而不可得也称贷之法虽存其实异矣】
　　凡国事之财用取具焉嵗终则防其出入而纳其余【大府曰凡邦之赋用取具焉邦之赋用凡以赋贡致用者也泉府曰凡国事之财用取具焉则凡以赊贷之息致用者也然谓之财用则与夫财贿异矣贿者有之以为利也财者寸之以为利也以国服为之息则无常物无足用是乃寸之以为利焉嵗终防其出入则定其计也而纳其余则藏之以待用也夫泉府之法如此则非特防兼并救贫阨因以足国事之财用焉夫然故虽有不庭不虞之故民不加赋而国无乏事矣】
　　司门掌授管键以啓闭国门【键其展反】
　　【关之于门门之于市常相联故序官自司市以至泉府而市之大政具矣然后次之以司门司关夫门关所以通往来所以限内外有讥有禁有征有罚凡以思患而豫防之故易曰重门击柝以待暴客盖取诸豫盖豫与物通而能先见焉有思患豫防之义也管键啓闭之具管谓籥也键谓牡也司门掌之以出纳焉出则授之纳则受之授管则以闭授键则以啓言授而不曰受则以啓闭为主故也故曰掌授管键以啓闭国门于门言国则关在境可知】
　　几出入不物者正其货贿
　　【几者动之微吉之先见者也方动之微而知之已入于神矣故易曰知几其神乎造形而察之则特无只于悔而已是不可以不致察也故几有微察之意天之生物所以养人不物则反是而适所以害其生养者故几以微察焉货则化之以为利贿则有之以为利不正则反是而适所以害其为利者故正以使止于一而不杂焉不物有所几而后害者亡靡者微货贿有所正而后亡者布利者阜郑氏读正为征征防之法自见于司关当从故书为正】
　　凡财物犯禁者举之以其财养死政之老与其【几之正之如是而犹以财犯焉故举之举者举其财物自下而入于公也举犯禁者之财以养死政之老与其孤盖以财犯禁者知自利而不知利人以身死国政者知利人而不知自利知自利而不知利人者喻于利而不知义故先王以义治之则举其财知利人而不知自利者喻于义而不知利故先王以利养之则以犯禁之财养死政之老孤犯禁之财有所举则犯利者有所惩死政老孤冇所养则为义者有所劝行一物而惩劝两得之矣】
　　祭祀之牛牲系焉监门养之凡嵗时之门受其余凡四方之宾客造焉则以告【监古衔反造七到反】
　　【祭祀之牛牲系焉监门养之则充人所谓凡散祭祀之牲系于国门使养之是也充人不言监门司门不言散祭祀则互见也有司门又有监门者盖司门以下大夫二人为之其属则有二十八士凡以总管王城十二门而已至于十二门又各有士二人乃所谓监门也必使监门养牲则为其于郊于国各有所近便于共取夙夜啓闭未尝乏守便于养视其众所出入其养视不谨易以讥察故也然而祀五帝享先王不系之门则其致严又异于此矣凡嵗时之门者视监门所养也以祭祀之牲系于是不可以不往省焉受其余者受其所用祭祀之余也以祭祀所用当有常或余财必振而归之公焉凡四方之宾客至焉则以告者告谓告王也盖宾客扣关则关人告王至郊则郊人告王至于国门则国人告王王得告则有逆之之礼焉】
