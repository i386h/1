<!-- { "loadSidebar": true } -->
　　【治以致其事者吏也吏之于下有以贱事贵有以小傅大而其志能常患于有所不逹故六计之法以廉善为先凡以逹之也有以逹之则其美发于外而不穷于下尚安有莫知我勚之嗟者哉驭以逹吏则民知壅蔽之不可为而天下无屈致矣故司冦以八辟丽邦治以有议勤之辟】
　　八曰礼賔
　　【先王之制五礼而賔礼与居其一则賔者人治之大在所礼矣故聘頫存问食享牢礼凡致于賔者其小大有度多寡有数灿然之文懽然之防见于相授接之际者凡以礼之也驭以礼賔则氏知交际当以礼而侮慢僣渎无自生矣八者之序则亲亲孝也仁也敬故弟也义也是王之行也故一曰亲亲二曰敬故行立然后可以施之政进贤使能保庸尊贵达吏礼賔则有政存焉进贤使能然后有庸可保故三曰进贤四曰使能五曰保庸贤也能也庸也固在所尚然爵亦天下之逹尊故六曰尊贵尊贵则抑贱而吏之志能嫌于不得逹故七曰逹吏自达吏以上皆内治也礼賔则所以接外也故八统终于礼賔】
　　以九职任万民
　　【任者如人壬子然因其力之所能胜也自道之降而丽于有形者未尝无职故天职生覆地职形载圣职教化物职所宜先王因物之有宜而设为职内不拂其所性外不逆其所习因其力之所胜而不强其所不能故曰任万民夫善教得民心善政得民财非教无以化之非政无以正之八统者教也九职者政也导之以教必齐之以政此九职所以次于八统之后】
　　一曰三农生九谷
　　【农有山泽平地之三等故曰三农谷有黍稷稻粱秫苽麻麦之别故曰九谷九谷生生不穷其种虽本于天然不能自生所以生之者实赖乎人故曰三农生九谷然则播厥百谷实函斯活驿驿其逹有厌其杰厌厌其苖以至于实坚实好实颖实栗者非三农之所生孰使之然哉不然帝命率育诞后稷之穑何以谓之有相之道】
　　二曰园圃毓草木【圃布古反毓古育字】
　　【圃有樊蔽谓之园园有众甫谓之圃即载师所谓场圃任园地是也枝叶上出而下幂者谓之木蔓延而柔脆不能以自立者谓之草草木能自生而不能相毓待园圃而后毓毓者顺其性而养之也】
　　三曰虞衡作山泽之材
　　【山泽之官谓之虞川林之官谓之衡虞以度物之为害衡以平多寡之政山泽皆虞而曰虞衡作山泽之材者山虞掌山林之政令则其政令施于林衡川衡掌廵川泽之禁令则其禁令施于泽虞矣虞衡山泽之官而作山泽之材者民职也则此所谓虞衡言其地之人而已举官以明民亦与园圃薮牧之类举地以明民同意作与诗所谓遐不作人之作同兴而起之之谓也葢先王于山泽之材非特顺其自然之天性又从而加之栽培壅灌之人功使小以成小大以成大各遂其生各适其用夫是谓之作】
　　四曰薮牧养蕃鸟兽【薮速苟反蕃扶丸反】
　　【泽草所生谓之薮一易再易之田可以放牧谓之牧羽禽谓之鸟可狩而获者谓之兽草木有生而无知故待人而后能毓鸟兽有知则能相毓而不能自养蕃故待薮牧而后养蕃养蕃者养之而使蕃也食之使充之谓养如草之盛而可蔽蕃谓之蕃葢交之以道取之以时不麛不卵不杀胎不覆巢使之既生且悉既繁且殖有鱼丽盛多之美而无鱼藻失性之讥此养蕃之效也】
　　五曰百工饬化八材【饬音勑】
　　【兴事造业之谓工工具人器者也故攻木之工七攻金之工六攻皮之工五设色之工五刮摩之工五抟埴之工二夫五材而加皮玉设色故曰八材八材虽有自然之质必人功加焉然后可适用故待百工而饬化者饬而后化之致力以饬之谓之饬因形移易谓之化如致力以饬木则化之而为舟车之属致力以饬金则化之而为鼎量之属皆是也】
　　六曰商贾阜通货贿【贾音古】
　　【行曰商处曰贾化之以为利曰货有之以为利曰贿先王之于货贿欲其有无相资多寡相济故使之阜通阜通者阜之而后通也聚之使盈之谓阜迁此以就彼之谓通货贿不阜则其求为易竭故使之阜而后通与书所谓懋迁有无化居同意】
　　七曰嫔妇化治丝枲
　　【女之顺化于人者谓之嫔嫔有夫者也女之执箕箒以事人者谓之妇妇有姑者也书曰嫔于虞虞舜夫也故称嫔春秋书伯姬来逆妇伯姬姑也故称妇有夫有姑则任之以职然则非嫔非妇则无职矣丝枲者女工之事故待嫔妇而后化治丝者茧之已缫者也枲者麻之未缉者也化治者化而后治之也八材谓之饬化始乎朴而终乎化化则器成而可以致功矣故曰饬化丝枲之为物徒化之而不治则布帛无由而成化丝而治之以为帛化麻而治之以为布故谓之化治各因其宜而已】
　　八曰臣妾聚敛疏材
　　【男之贱者谓之臣女之贱者谓之妾聚者取于众之意敛者収于此之意疏材则百草根实之可食者委人所谓凡疏材是也故尔雅曰蔬不熟曰馑疏材利之至微者待臣妾而后聚敛聚敛者聚而后敛之也】
　　九曰闲民无常职转移执事
　　【自三农至臣妾八者皆有常职闲民则转移执事而已转移执事非无职特无常职而已葢闲民八职所待以成事也夫八者之职其事有时而用众则转移执事以佐其力之不给固不可阙也此司徒所以谓之生材以八职之材待闲民而后生故也老子曰有之以为利无之以为用则有常职以为利无常职以为用者实天理之自然也闲民又安可废哉】
　　以九赋敛财贿
　　【敛财以给军谓之赋则赋者敛财贿之名先王取民有制有所谓赋贡征税者各因事以明其义故上以政取则曰赋下以职供则曰贡以正行之则曰征以悦取之则曰税其名虽异其实则在于敛财贿也若贝之材谓之财有之以为利谓之贿谓之财贿与货贿异矣货言化之以为利商贾之事也葢先王之所敛不特有之而已大宰所以均节有九式焉大府所以颁则有式法焉而其所待各有所宜凡此所利皆若贝之材矣故曰财贿九职所以任万民而使之各贡其所有闾师所谓任农以耕事贡九谷任圃以树事贡草木之类是也九赋所以敛财贿而使之各任其所能载师所谓以小都之田任县地以大都之田任畺地之类是也大宰之职先言九职而后言九赋九职则不言贡九贡则不言任者葢任民各以其职而后民富民富而后财贿可得而敛此则大宰以道揆之意也】
　　一曰邦中之赋
　　【邦中王所邑诗曰邦畿千里则合四郊甸削县都而言也此言邦中则以别四郊甸削县都故也载师曰以防里任国中之地又曰园防二十而一此则所谓邦中之赋也】
　　二曰四郊之赋
　　【郊之字以交从邑与邑交故也四郊者近郊逺郊是也近郊五十里逺郊百里载师曰近郊十一逺郊二十而三此谓四郊之赋】
　　三曰邦甸之赋
　　【井田之法四井为邑四邑为丘四丘为甸甸方百里田包于洫治田之法于是为备故天子亲耕籍田而其官谓之甸师四郊之外谓之甸以田法正在是故也载师以公邑之田任甸地则邦甸之赋于是乎出矣】
　　四曰家削之赋
　　【有国者所称谓之国有家者所称谓之家三百里之地大夫所食之采邑禄而不世不得专其地有家而已故谓之家比于县地为削小故谓之削其赋载师所谓以家邑之田任稍地其赋无过十二者是也】
　　五曰邦县之赋
　　【四百里之地谓之小都小都者下之所首而上之所系故谓之县县之字从倒首以言所首在所下从系以言所系在上故也】
　　六曰邦都之赋
　　【五百里之地谓之大都者以众邑为体又物所防之地也故都之字从者从邑以众邑为体故也大都之地即载师所谓畺地是也小都不谓之都而谓之县大都不谓之畺而谓之都互相备也葢言郊甸削县则都为畺地可知言都则郊甸削县为乡遂公邑家邑可知也】
　　七曰关市之赋
　　【关以征其货之出入市以征其货之所在然则关市之赋出于商贾之民也】
　　八曰山泽之赋
　　【先王之于山泽有虞以度其物有衡以平其政为之厉以限其妄入为之禁以止其非法又各使其地之人守其财物则其所取者宜有职矣】
　　九曰币余之赋
　　【币余则职币所谓敛官府都鄙与凡用邦财者之币振掌事者之余财是也余财邦物而谓之赋者既已给之于是振之以归之邦故亦谓之赋】

　　周礼详解卷一
　　钦定四库全书
　　周礼详解卷二
　　宋　王昭禹　撰
　　大宰下
　　以九式均节财用
　　【式之字从弋从工工者所以具人器也弋者所以取小物也工为取之小则用式式非大者之事而大者用之以为百官之所承此以为天下之所准也书曰百官承式老子曰知其白守其黑为天下式是矣若夫大者之事则从宜制节式非所用矣然则先王之为九式凡委大宰均节财用而已非大者之事也诗曰仪式刑文王之典则式之所载为有书矣老子曰圣人抱一为天下式则式之所丽为有数矣书之所载则为一定之常目数之所丽则有不易之经制以之均财则为有道以之节用则为有礼均财有道则逺近适于匀而无有余不足之患节用有礼则多寡适于当而无过不及之弊葢财不患寡而患乎不均用不患乏而患乎无节大宰于有余则多取而备礼不足则少取而杀礼其用财也令邦国万民以是为差此所以无有余之浩不足之暴无丰年之奢凶年之俭苟非均财有道节用有礼畴克臻此故曰以九式均节财用至于小宰则以贰大宰制财之多少与礼之备杀为职令邦国万民以是为差则弗豫焉故曰执九贡九赋九式之贰以均财节邦用司防则凡在邦国万民者皆弗豫也以法式均节邦之财用而已故曰以九式之法均节邦之财用】
　　一曰祭祀之式
　　【凡祭天神享人鬼祭地示与夫羣小祀之类合而言之皆祭祀也然祭祀之礼有大小有丰杀多不为过寡不为不足者以有式存焉耳祭祀所以接神于幽防礼在所尊故一曰祭祀之式】
　　二曰賔客之式
　　【顺服则为賔故賔有从主之意辨各则为客故客有敌主之意是以诸侯之君则谓之賔以其势尊则欲其从主故也诸侯之臣谓之客以其势卑则不嫌于敌主也大宗伯以賔礼亲邦国书曰王賔杀禋此诸侯之为賔者也诗曰有客有客小行人曰大客则摈小客则受其币听其辞此诸侯之为客者也然賔客之礼有大有小有丰有杀而先王设官以待之若行人司仪掌客之类其礼各有等差此所谓賔客之式也賔客所以接人于明而其礼在所敬故二曰賔客之式】
　　三曰丧荒之式
　　【哭亡之谓丧则川亡而草生之谓荒丧之礼有敛葬赙赠以送死者荒之礼有散利施徳以救贫者其用则虽甚众而皆有制焉丧荒在所恤故三曰丧荒之式】
　　四曰羞服之式
　　【羞则膳夫所谓羞用百有二十品之类是也服则司服掌王之吉凶衣服之类是也羞服王所以奉养之用宜在祭祀賔客丧荒之后故四曰羞服之式葢祭祀賔客丧荒人治之大者苟其大者废而弗举则亡随其后羞服将谁使共之此羞服所以次三者之后也】
　　五曰工事之式
　　【工事百工之事也一人之身而百工之所为备一物不可遗一器不可缺故以饬五材以辨民器先王责之百工之事各有制焉然比之羞服则其用为缓故五曰工事之式】
　　六曰币帛之式
