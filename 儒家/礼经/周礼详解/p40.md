<!-- { "loadSidebar": true } -->
　　凡和难父之雠辟诸海外兄弟之雠辟诸千里之外从父兄弟之雠不同国君之雠眂父师长之雠眂兄弟主友之雠眂从父兄弟弗辟则与之瑞节而以执之【父子兄弟天属也君臣师友人属也以天属者致其恩以人属者致其义其恩有厚薄其义有隆杀故所避之雠有逺近焉下云凡杀人而义者不同国令勿雠雠之则死则此所避之难皆杀人而不义者也杀人而不义有司杀之可也乃徒使之避焉其为不义在邦之法可以不杀故也在邦之法虽可以不杀而在天属之恩人属之义则不可以不雠可以弗杀而雠之则不辜不可以不雠而絶之则不忍故使避焉弗辟则与之瑞节而以执之必与之瑞节使毋敢敌也朝士乃言凡报仇雠者书于士杀之无罪夫以其可杀既书于士而士得之固在所杀也士得之固在所杀则其不得之为报仇雠者杀之何罪之有虽然此言父之雠辟之海外兄弟之雠辟诸千里之外而曲礼言父之雠弗与共戴天兄弟之雠不反兵檀弓言父母之雠寝苫枕干不仕弗与共天下何也不与共戴天不反兵主为子弟言之也辟诸海外辟诸千里之外主所辟之雠言之也主所辟之雠言之者其法也主为子弟言之者其情也情可过也法不可过也后世上失其道政刑不明凡有辜罪乃罔常而又无调人之官以谐和之民之至性无所赴愬则相为敌雠至其末流有借友报雠藏命作奸存亡死生以成闾巷之侠行或者徒见其末流如是遂疑周官之书夫岂知先王所以均调天下者有此道乎】
　　凡杀人有反杀者使邦国交雠之凡杀人而义者不同国令勿雠雠之则死凡有鬭怒者成之不可成者则书之先动者诛之
　　【官有司以法杀人而有敢雠焉则谓之反杀不谓之雠而谓之反杀明无雠上之义也生杀者上之柄反杀则无上矣何所容于天地之间哉故使邦国交雠之凡杀人而义者不同国令勿雠雠之则死者夫杀人而不义犹许之辟而令勿雠况杀人而义者乎令勿雠而雠之是慢令也故雠之则死凡有鬭怒成之不可成者书之先动者诛之夫气之暴在阳而阳之发也莫暴乎怒怒而不已则必至于鬭始以怒而至于鬭终于鬭而行其怒故曰鬭怒夫以鬭而行之少顷之怒将忘其身以及其亲不有以成之使彼此各无亏焉是刑法之所不赦也圣王之所不畜也调人所以成之者亦以救其患而已茍不可成也亦强梁而不可教者也故必书以志其事茍又先动是所谓怙终贼刑故必诛之孔子曰不教而杀谓之虐彼鬬怒调人成之而弗听非不教也诛之不为虐矣教之所弃刑之所取亦断以义而已然诛之者刑官之事固自调人而归之于士矣】
　　媒氏掌万民之判凡男女自成名以上皆书年月日名焉令男三十而娶女二十而嫁
　　【媒之字从女从某某名实未审也女之名实未审须媒以媒之故曰男女非行媒不相知名此媒氏之职所由设也掌万民之判者夫禽兽有知而无义有牝牡而无男女之别所贵乎人者以其有义且有别焉判者言其别也盖男女之际须媒而后合此所以为有别自成名以上皆书年月日名焉所以为别也记曰子生三月父名之则成名者三月已后父名之也既有成名故媒氏得以书焉令男三十而娶女二十而嫁者易曰参天两地而数男三十而娶则参天之数也女二十而嫁则两地之数也男女之合天地之大义也故嫁娶亦不过参两之数也然男三十而娶非必待三十也以为过乎三十则不可女二十而嫁非必待二十也以为过乎二十则不可故摽有梅言男女得以及时其诗始曰迨其吉兮中曰迨其今兮终曰迨其谓之盖梅之摽落已至于顷筐塈之则婚姻之时已失犹可过也男女之时不可过也故迨其吉谓之间此为及男女之时也】
　　凡娶判妻入子者皆书之中春之月令防男女于是时也奔者不禁若无故而不用令者罚之司男女之无夫家者而防之
　　【判妻出其妻也入子入同宗为之子也判妻而书之欲知其离合也入子而书之则合男女之判宜知其所生出也前言男三十而娶女二十而嫁及男女之时所由体天地之义也此言仲春之月令防男女乃婚姻之时所以因隂阳之情也诗于桃夭言婚姻以时盖桃之天天乃仲春之月婚姻之时也于是时也令以防男女乃无故不用令与夫不能防闲其女以至于淫奔皆为父母之罪也故媒氏罚之奔者不禁于罚为重故先言之司男女之无夫家者而防之谓鳏寡也共姜自誓不嫁诗以为守义今此乃司而防之者贵者之妻宜知共姜匹妇不嫁则或无所容矣不言室家而独言夫家以匹妇无夫家不能以自存故也】
　　凡嫁子娶妻入币纯帛无过五两
　　【恭敬者币之未将也恭敬而无实君子不可以虚拘也则币帛者恭敬之实所以将厚意者在是此古之为礼皆必用币帛又况婚姻为礼之至重者乎此嫁子娶妻所以必用币帛也婚姻欲致一故用纯色之帛以纯则一而不杂也夫妇之合天地之义也天数五地数五五位相得而各有合五两则以天地合数为之节也无过则容有贫而不能具礼禁其过而已然此皆指庶人之礼而言之也若夫士之婚礼纁束帛天子诸侯加谷圭大璋又非特纯帛五两而已传曰名位不同礼亦异数其意殆谓是矣】
　　禁迁葬者与嫁殇者凡男女之隂讼听之于胜国之社其附于刑者归之于士
　　【既葬矣无故而迁之谓之迁葬男女皆殇而死未尝为夫妇也而合葬之谓之嫁殇夫婚姻所以合二姓之好天地之义也受命则于祖亲迎则于庭三月而后庙见未庙见而死犹不迁于祖祔于皇姑归葬于女氏之党以示其未成妇此则殇而死者乃妄为嫁娶岂礼之意乎社隂也男女之讼阴事也故为之听焉胜国之社奄其上栈其下明当隠而不露神所在也明当敬而不亵听男女之讼当如此也然以文王之时衰乱之俗微正信之教兴强暴之男不能侵陵贞女见于行露之诗召南之国化文王之政虽当乱世犹恶无礼见于野有死麕之诗浸而广之至于天下无犯非礼出游之女求而不可得则成周盛时男女之隂讼固无有矣而媒氏之职有及此者盖先王事为之制曲为之防此所以可使至于无讼也】

　　周礼详解卷十三
　　钦定四库全书
　　周礼详解卷十四
　　宋　王昭禹　
　　司市掌市之治教政刑量度禁令【治直吏反】
　　【致天下之民聚天下之货使之懋迁有无阜通货贿者莫大于市然利之所在民所竞趋茍无官以司之则智诈愚勇陵弱攘夺诞慢决性命之情以争无所不至矣先王由是设官以司之而每肆则一长二肆则一胥五肆则一司稽十肆一司虣二十肆一胥师一贾师敛之以防人成之以质人而司市则为之长焉所以统众职也其于市以伺而察之为义故以司市名官掌市之治教政刑量度禁令则所以防争端也治以理之教以化之政以正之刑以制之以量多寡则有量量者升防区斛之总名也以度长短则有度度者分寸丈尺之总名也止使勿为则有禁勅使为之则有令治教者本也政刑者末也量度者所以辅治教之器也禁令者所以辅政刑之具也八者既立防制曲备虽有智者不敢逞其奸虽有勇者不敢肆其暴五尺之童适市亦莫之或欺矣】
　　以次叙分地而经市
　　【次其官之次所谓思次介次是也叙其地之叙所谓各于其地之叙是也次则官所正而有小大之别叙则物所聚而有行列之异次叙各有地而不可以不分分者别而制之也地各有所属而不可以不经经者为之界而使有常也如是则多寡定而侵争之患息矣】
　　以陈肆辨物而平市
　　【肆其物之肆肆长各掌其肆之政令是也肆者物所聚则当陈之使买者易见故曰陈肆物异肆当辨而不使杂故曰辨物陈肆辨物则货贿各以类聚而无混淆之患此市所以平也内宰佐后立市先设其次置其叙正其肆而后陈其货贿故司市亦先之以次叙分地而经市次之以陈肆辨物而平市也】
　　以政令禁物靡而均市
　　【物之侈靡则易售而无用无以禁之则民将贵异物而贱用物故以政令禁之以政禁之则见于事以令禁之则存乎言违乎政令则刑之所取也故物无异尚人无异好则事适于匀而无轻重不平之患此市之所以均也所谓靡者使微亦存乎政令矣】
　　以商贾阜货而行布【贾音古】
　　【行曰商坐曰贾商迁有以资无者也贾覆藏以待价者也阜货者阜之而后通也货资商贾而后阜布资货物而后行盖布者所以权百物而通之货茍不阜则布无所通故必以商贾阜货而行之】
　　以量度成价而徴儥【儥音育】
　　【多寡不分长短不辨则物价之髙下未定安可以召鬻而遽与之交易乎故以度量成而徴之盖升斗区斛之属所以量多寡者也分寸丈尺之属所以度长短者也多寡长短既以度量而平之则物价之髙下既定然后可以召儥儥卖也必召卖之乃或买焉】
　　以质剂结信而止讼【剂子随反】
　　【质人凡卖儥者质剂焉大市以质小市以剂质则证之以人剂则为之要书盖利之所在争心存焉无剂以结其信则奸者或得以肆其欺而讼之所由起也故曰质剂结信而止讼焉】
　　以贾民禁伪而除诈【贾音古】
　　【贾民胥师之属也胥师二十肆则一人各掌其次之政令察其诈伪饰行儥慝者伪谓其物之伪诈谓人之诈伪则儥慝诈则饰行贾民能知物价而辨其虚实故使之禁伪而除诈伪者禁而止之则无敢儥慝矣诈者除而去之则无或饰行矣】
　　以刑罚禁虣而去盗【虣薄报反】
　　【以强害人者谓之虣非其有而取之者谓之盗利之所在强梁者或至虣贪污者或不能无盗不惩之以威则不能禁而去之故大则以刑小则以罚如是则强梁者不敢肆其力而虣去矣贪污者不敢肆其贪而盗去矣且市刑小刑宪罚中刑狥罚大刑扑罚其附于刑者归于士此刑罚之辨也】
　　以泉府同货而敛賖【賖伤蛇反】
　　【自分地而经市以至禁虣而去盗则所以治市之法具矣夫然市之不售与货之滞于民用者而公不为之买方货之不足而公不为之贷则盈虚无以相补有无不能相资兼并豪强于是得以乘其弊而困民矣乘其弊而不售贱而买之则民将有不偿本之事乘其物不足贵而儥之则彼或取之以十倍之利如是则开阖敛散之权将属于豪商大贾之家非仁政之均也先王由是以泉府同货而敛賖凡市之不售货之滞于民用者则以其价买之此所以敛之也物楬而书之以待不时而买者各从其抵而予之此所以賖之也方货之不售公以其价从而敛之则民无贱卖之患矣及贷之不时又从而賖予之则民无贵儥之患矣如是则开阖敛散出于一人而虚实有无通乎上下岂非与民同其货乎惟与民同货乃所以为之敛賖则敛賖者同货之事也先王所以纾民阨阜邦财使兼并豪强者不得作市之大政于是乎在矣】
　　大市日昃而市百族为主朝市朝时而市商贾为主夕市夕时而市贩夫贩妇为主【昃音侧本又作昃贾音古贩方万反】
　　【百族商贾贩夫贩妇言其市之人朝夕日中言其市之时市之人不同以商贾为主市之时不同以日中为主盖自震而出以至于离皆万物相见之时故自朝至于日中为商贾交易之市百族乃百官族姓非専市利则宜避商贾故大市日昃而市百族为主贩夫贩妇朝资夕卖不食于日力其贩也以日之余力故夕市夕时而市贩夫贩妇为主先言百族贵于商贾故也周有三市而系辞止言日中为市者亦以所主言之耳】
