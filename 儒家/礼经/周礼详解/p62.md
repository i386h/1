<!-- { "loadSidebar": true } -->
　　隂尚聚矣故谓之夹钟未之气阙　　　　　谓之应钟气至于已则隂将萌矣萌则可以吕阳阳大而隂小故谓之小吕以其宣阳之中气以防万物而使之相见故又谓之中吕酉之气所以收敛南方散之功而成之故谓之南吕丑之气所以冠六同而首之故谓之大吕六律顺而序之以生之序进之也六同逆而序之以成之序退之也以生之序进之则子之气犹未离乎隂也故谓之黄钟以成之序退之则丑之功固已大矣故谓之大吕夹钟亦谓之圜钟以春主规言之也函钟亦谓之林钟以夏物众多而言之也南吕亦谓之南事则以隂成阳之事而言之也然六律乂谓之六始以其始于隂之隂故也六吕又谓之六同六间盖吕言其体也间言其位也同言其情也縂而言之皆所以述隂阳之气而已故皆谓之十二律也太曰声生于日律生于辰声非十二律不能律非五声不能节五声非变不能尽故一律之中莫不具五声五声之中有所谓五变五声之本生于黄钟黄钟为宫其宫九寸长则其数八十一三分宫而去一下生徴其数五十四三分徴益一而上生商其数七十二三分商去一而下生羽其数四十八三分羽益一而上生角其数六十四多者浊少者大清者细大不逾宫细不逾羽徴之声又清于角角之声又清于商其配则土火木金水也其象则君臣民事物也盖土位于中央有以宅物故为宫而为君金行于南北之间而有以通物故为商而为臣木林之用有以触物而制之故为角而为民火性无常召之则至故为徴而为事水之翕张因时而已故为羽而为物有物然后能生民有民然后有事有事然后立君有君然后有臣有臣然后生物物胜事事胜臣臣胜民民胜君此五行相生相胜自然之理也昔管仲论听音之法而以负豕之骇者喻徴以马之鸣野者喻羽以羊之离羣者喻商以雉之鸣木者喻角以牛之鸣窌喻宫若夷吾者善能知声矣然散五声而出之则各有所宜合五声而总之则莫不互偹方其各有所宜虽一身之理不能一之故肝声角心声徴脾声宫肺声商肾声羽素问所谓五臓相音可以意识者是也方其莫不互备虽一身之中而五声皆存故黄钟主宫而或为徴角商羽大蔟主商而或为宫徴羽角古人所谓五声之变不可胜穷者是也五声必相杂然后成文故曰文之以五声宫商角徴羽律同所以考五声五声所以成八音故言五声而次之以八音八音八风之莭也五声属乎五行八音属乎八卦金钟镈也属乎兊兊正秋也石磬也属乎干干为天故也土埙也属乎坤坤为地故也革鼓鼗也属乎坎阳生于坎而将革隂故也丝琴瑟也属乎离蚕与木同气而资乎大火故也木柷敔也属乎巽巽为木故也匏笙簧也属乎艮艮为果蓏故也竹箫管也属乎震震为苍筤竹故也金石以动之丝竹以行之草木以节之匏以宣之瓦以赞之八音必宣布然后其声器故曰皆播之以八音金石土革丝竹匏木五声八音杂比而后乐作焉然要其声音之所自出皆本于十二律而十二律又无非黄钟之所生也扬子曰黄钟以生之中正以平之殆谓是也】
　　教六诗曰风曰赋曰比曰兴曰雅曰颂以六徳为之本以六律为之音【兴虚应反】
　　【一国之事繋一人之本谓之风言天下之事形四方之风谓之雅美盛徳之形容以其成功告于神明谓之颂风出于徳性雅出于法度颂出于功业三者诗之体也有述其事而陈之谓之赋以其所类而况之谓之比以其所感发而比之谓之兴三者诗之用也或曰六诗或曰六义即其章而言之则曰六诗即其理而言之则曰六义大师教之以乐章故曰六诗六徳所谓中和祗庸孝友也中以本道之体其义达而为和其敬逹而为祗能和能祗则庸徳成焉庸以本道之用充其爱以为孝充其顺以为友者六徳之所成终始也君子之学诗岂徒诵其空言哉要之本于徳而已盖先王以是经夫妇成孝敬厚人伦美教化移风俗一本于诗则诵诗三百不明其义虽多亦奚以为盖六徳本于性情所以主于中六律稽诸度数所以正于外以六徳为之本故虽变犹止乎礼义以六律为之音则书所谓声依永律和声也言以六徳为之本则知所谓音者末也言以六律为之音则知所谓本者性情也教六诗虽以六徳为之本然非播之于音则声无所非和之以律则其音无所正先王教人终始于乐欲其両得不一偏故也】
　　大祭祀帅瞽登歌令奏撃拊下管播乐令奏鼓朄大飨亦如之大射帅瞽而歌射节大师执同律以聴军声而诏吉凶大丧帅瞽而廞作匶諡凡国之瞽蒙正焉【拊音抚朄音】
　　【先王作乐所以象成堂上之乐象神人之治堂下之乐象万物之治登歌升歌清庙撃拊书曰击石拊石此堂上之乐也故曰登歌令奏撃拊下管播乐器则笙箫之属朄小鼔也诗曰应朄县鼓鼔之以引乐此堂下之乐也故曰下管播乐器奏鼔朄道以无所因而自然为之故升歌于堂上所以贵之也以有所待而使然为下故管播于堂下所以卑之也夔曰于予撃石拊石百兽率舞堂上之乐而曰百兽率舞者此言舜功徳之敏乐之形容有所不逮也方象神人之治而百兽已率舞矣大飨亦如之所以敬诸侯亦如祭祀之礼也大射则择士而助祭王以驺虞为节诸侯以貍首为节大夫以采苹为节士以采蘩为节大师则帅瞽而歌之也大师执同律以聴军声而诏吉凶则预使知之有所戒也盖一体之盈虚通于天地应于物类故聴之以同律而必得其详焉易曰师出以律否臧凶殆谓是与然则次律而合音商则胜军士强角则军扰多变失士心宫则军和士卒同心徴则将急数怒军士劳羽则兵弱少威明亦各縁五行之类而求之也师旷曰吾骤歌北风又歌南风南风不竞多死声楚必无功古之人所以望敌而知吉凶先事而知胜负者用此术也然王者之师以仁伐不仁以义伐不义以救无辜以诛有罪有所不出出无不胜而犹聴军声而诏吉凶者盖兵凶器危事圣人不敢轻也死则陈仪物于庭序以兴观者钦则谓之廞以考列其徳行而诔之以言则谓之諡于大丧之廞则帅瞽而作匶諡以瞽掌乐王徳成于乐諡则成徳之名凡国之瞽蒙正焉以瞽蒙皆属于大师故也】
　　小师掌教鼓鼗柷敔埙箫管歌大祭祀登歌撃拊下管撃应鼓彻歌大飨亦如之大丧与廞凡小祭祀小乐事鼓掌六乐声音之节与其和【埙虡袁反与音预】
　　【鼔大鼓也所以作乐鼗小鼔也所以导乐柷以合乐深尺有八寸方二尺有四寸尺有八寸二九之数也二尺四寸三八之数也乐由阳来三胜二九胜八此乐之所以作也故合乐则以敔敔以止乐其背则有二十七鉏铻三九之数其栎则长一尺隂十之数也乐以隂止阳三九而隂十胜之此乐之所以止也故止乐则以敔埙烧土为之内虚鋭上火也平底六孔水也隂阳之和声也箫编竹为之其长尺有四寸二七之数也大者二十四管三八之数也小者十六管二八之数也其形则象鳯翼其声则象鳯鸣长二尺有四寸三八木之数也其孔有六水数也管如而小并而吹之也琴瑟也琴瑟皆入乎器而觉乎道琴长三尺六寸有六分以象周天三百六十六度也其广六寸以象六合其有七以象七星也瑟长八尺有一寸九九之数也其广一尺有八寸二九之数也二十七三九之数也虽琴之类而多于琴故其字从八以言丝之分也其音不若琴声之为大故其字从戈以言音之细也歌人声也言之不足故嗟叹之嗟叹之不足故咏歌之此九者小师掌之以教瞽蒙也鼗埙管箫堂下之乐也歌堂上之乐也柷敔上下各有之以乐不可无作止之节故也书曰戞撃鸣球搏拊琴瑟以咏祖考来格戞击柷敔也此用之于堂上也又曰下管鼗鼓合止柷敔此用之于堂下也大师言大祭祀帅瞽登歌令奏撃拊则登歌者瞽蒙也击拊者小师也大师则令奏之而已下管撃应鼓应鼔应鼙也大射云应鼙在其东则应鼙为朄鼓之和朄鼔为应鼙之引必有应应必有朄互相备也大师大丧帅瞽而廞作匶諡小师相之而已彻歌则有司彻而歌雍也大师大祭祀令奏鼓故小师小祭祀鼓朄掌六乐声音之节与其和则六乐之作也其先后曲直则有节而小大清浊相应而不相陵则和矣国语曰声应相保曰和又曰大昭小鸣和之道也又曰细抑大陵非和也则小师掌六乐声音之和音盖亦如此】
　　瞽蒙掌播鼗柷敔埙箫管歌讽诵诗世奠繋鼓琴瑟掌九徳六诗之歌以役大师【奠音定系户计反】
　　【先王作乐必用瞽者以其聴之审因其材而任焉虽疾不废也蒙非无目有防之者瞽下其目以聴为上蒙左其目以聴为右惟壹于聴故皆可使作乐焉国语曰瞽蒙修声此也掌播鼗柷敔埙箫管歌讽盖小师教之而瞽蒙播之也播者而见于声音也讽谓讽諌之词瞽蒙既掌歌又掌讽諌也世奠系当从古书为世帝系诵诗世帝系者瞽蒙掌诵诗及世帝系诗六诗也世帝系古书有谓之帝系者国语曰教之世为之昭明徳而废幽昏则世帝盖古帝王之书名也诵诗则以知民风之厚薄诵世帝系则以知前世之兴衰小史奠系世则定其系世而已非诵之也鼓琴瑟者诵诗与世帝系也则鼓琴瑟以合而和之也九徳之歌六府三事也六诗之歌赋比兴风雅颂也既歌九徳六诗之歌书曰九功惟叙九叙惟歌则以九功之徳皆可歌大师教六诗六律为之首则瞽蒙特歌以人声非以律也以役大师瞽蒙之职取正于大师故也】
　　眡了掌凡乐事播鼗击颂磬笙磬掌大师之县凡乐事相瞽大丧廞乐大旅亦如之賔射皆奏其钟鼓鼜恺献亦如之【相息亮反鼜音戚】
　　【眡之明谓之了瞽蒙无所见焉故设三百人以扶工谓之眡了而因使掌乐故曰掌凡乐事瞽蒙掌播鼗而眡了亦播鼗者鼗以导乐所用者众故也然二者皆受教于小师故小师曰掌教鼗鼓磬在东方曰笙东生长之方故也磬在西方曰颂西成功之方故也掌大师之县者为大师县乐器也凡乐事相瞽者瞽无相伥伥然其何之哉眡了之设正谓是也大丧廞乐器则陈乐器于庭序也大旅有大故而祭亦陈乐器而不作故亦如之賔射王与诸侯射奏钟鼓以为之节也鼜及恺献亦眡了奏钟鼓故亦如之】
