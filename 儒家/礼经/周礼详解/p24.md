<!-- { "loadSidebar": true } -->
　　寺人掌王之内人及女宫之戒令相道其出入之事而纠之【相息亮反】
　　【度数所自出而求度数者之处谓之寺故诗曰未见君子寺人之令王之正内有寺人凡以相道内人出入佐治礼事掌其禁令度数自是出矣谓之寺人其义如此王之内人则王内之人自女御而下皆是也女宫则刑女有职事于宫者若女奚之数是也戒以勅其怠忽令以使之有为自女御而下至于刑女之属寺人皆掌其戒令故曰掌王之内人及女宫之戒令相为之右道为之先纠则约其缓散焉内人女宫皆寺人之所帅故相道其出入之事而纠之】
　　若有丧纪宾客祭祀之事则帅女宫而致于有司【有司谓宫卿世妇之官也盖世妇掌女宫宿戒及祭祀比其具丧纪宾客祭祀女宫与有事焉故寺人则帅而致于世妇也】
　　佐世妇治礼事掌内人之禁令凡内人吊临于外则帅而往立于其前而诏相之
　　【九嫔以上内宰内小臣赞相之则世妇之治礼事宜寺人佐之以力也禁则禁其不当为令则令其所当为必先之以戒令而后掌内人之禁令不欲罔人之意也吊谓以凶礼拜有丧之人临谓以凶礼临有丧之家内人有吊临于外则施之于有服之亲也诏则诏其人相则相其事立于其前而诏相之则以内人为卑异于内小臣之诏相矣】
　　内竖掌内外之通令凡小事若有祭祀宾客丧纪之事则为内人跸王后之丧迁于宫中则前跸及执亵器以从遣车【为于伪反】
　　【童而有立谓之竖亦内宰之属也寺人王之正内五人而内竖之数倍之以其所掌之事为繁于寺人其数不得不倍也寺人不谓之内则以其所事主于王故也内竖独谓之内则以其所掌主于内也男正位乎外女正位乎内则令之通乎内外者必有人以逹之故内竖掌内外之通令大事则成人掌之小事则内竖掌之固其所也凡言内外则先外而后内此则先内而后外者外属王为尊内属后为卑内竖所掌以后为主故也为内人跸则其所禁止者王内之人也王后之丧迁于宫中则将葬朝于庙也朝庙前跸则所以善行也执亵器所以送终也先王之礼事死如事生故内竖之于后事死之礼未始异于生也】
　　九嫔掌妇学之灋以教九御妇徳妇言妇容妇功各帅其属而以时御叙于王所
　　【女之宾从于主谓之嫔书于二女言嫔于虞以其顺从于舜犹之宾之于主也九嫔以宾从于主故亦谓之嫔妇学之灋则妇人所学之法也所谓妇徳妇言妇容妇功是也徳得于已者也妇徳以正顺为尚言心声也妇言则以婉娩为尚容容貌也妇容则以柔静为尚功见于事业者也妇功则以丝枲为尚有徳者必有言故徳先而言次之言发乎心而容见乎貌故言先而容次之容见乎身而功见于事故容先而功次之功者妇学之所成终始也各帅其属者女御也以时御叙于王所者以当进御之时九九而御于王以次序而进于燕寝之所也内宰以隂礼教九嫔以妇职之法教九御而九嫔掌妇学之法以教九御者隂礼所以成妇学之法者也妇学所以行妇职之法者也盖礼为事之节文学则童蒙固执而求有所觉者也此妇学之法所以待隂礼之教而后成者也学所以致其道职所以致其事此妇职之法所以待妇学而后行者也内宰掌隂礼而不掌妇学则妇学隂礼之所成也九嫔掌妇学而不掌妇职则九嫔所教内而已内宰所教及于外而以妇功为主故也】
　　凡祭祀赞王齍赞后荐彻笾豆若有宾客则从后大丧帅叙哭者亦如之【齍音咨】
　　【王齍故书为玉齍当从故书为正下言赞后荐彻豆笾则上言赞玉齍言之序也小宗伯辨六齍之名物使六宫之人共奉之则六齍共奉于六宫而九嫔统其事此所以赞玉齍也王致孝于鬼神而后为之助此所以后有荐彻豆笾之礼而九嫔赞之也若有宾客则从后则将有所赞也大丧谓外宗叙内外朝暮哭者而九嫔亦从后帅之】
　　世妇掌祭祀宾客丧纪之事帅女官而濯摡为齍盛及祭之日涖陈女宫之具凡内羞之物掌吊临于卿大夫之丧【摡古爱反】
　　【执箕箒以事人者谓之妇记曰纳女于天子备洒扫言纳女者以卑自称犹妇人之于姑也妇之以事人有庙嗣之义故谓之世妇世妇之数二十七所以视大夫今此不言者盖有妇徳则充无妇徳则阙不苟于充也世妇之徳可以事人不可以教人故掌祭祀宾客丧纪之事而已九嫔帅女御御叙于王所世妇帅女官濯摡为齍盛女官卑于女御故也水翟为濯濯进于涤也手既为摡摡终于拭也或言粢或言齍盛粢则辨其始而已言齍盛则终始其事濯摡齍盛则皆女宫之具内羞则笾人醢人为王及后世子共之及祭之日世妇涖陈之故曰及祭之日涖女宫之具凡内羞之物掌吊临于卿大夫之丧者九嫔视卿世妇视大夫故使吊临于卿大夫之丧也】
　　女御掌叙御于王之燕寝以歳时献功事凡祭祀赞世妇大丧掌沐浴后之丧持翣从世妇而吊于卿大夫之丧
　　【内宫之属自后而降有三夫人九嫔二十七世妇八十一女御三夫人视三公九嫔视九卿二十七世妇视大夫女御视元士然则女御内宫之属之至卑者也其进退迟速唯御者之聴如马之在御故谓之女御御叙则九九而以叙进于王之燕寝也世妇女御皆事人者也世妇则以事事人女御则预燕寝之事而已以事事人犹有敌夫之义故名世妇妇承夫夫敌之者也预于燕寝之事则事之至贱者非若妇有敌夫之意故但曰女御而已谓之女者非名其为妇也考小星之诗言夙夜在公实命不同抱衾与稠实命不犹而序诗者亦以贱妾名之女御之事正谓是也故曰掌御叙于王之燕寝王有六寝一为路寝五为燕寝燕寝女御御叙之所也九嫔言王所此言燕寝其实也以歳时献功事者嵗时者嵗终之时典妇所谓秋献功是也功事丝枲成功之事秋盖功成之时故以歳时献之祭祀之事则世妇所掌女御预赞之事故曰凡祭祀掌世妇沐浴所以致洁女御御叙于王所于宫中宜以致洁为事故大丧掌沐浴翣为方扇之状所以为棺饰也女御备内宫之数凡以为后蔽饰故后丧则持翣以从柩也世妇视大夫女御视元士故从世妇而吊于卿大夫之丧】
　　女祝掌王后之内祭祀凡内祷祠之事掌以时招禬禳之事以除疾殃【祷丁老反古孟反】
　　【人尚其口以事神谓之祝盖祈禳者人情所不能无先王与民同吉凶之患故有祝以陈信于神王有大祝小祝之属故后亦有女祝之官掌王后之内祭祀则祭祀之在内者若王祀之数是也祈福曰祷赛梦曰祠祷求有所延仁之事也祠如春祠之祠品物少而文辞多也召之使至谓之招碍使不至谓之禬以防之禳以攘之招以召祥以碍灾禬以防福禳以禳祸禬于其既散而防之禳于其方至而禳之招者施于未然之前禬禳者施于已然之际施于未然之前者先天之事也若非大人与天地合其徳与鬼神合其吉凶者不足以及此而后亦预焉者盖王继天而理阳道后继王而治隂徳王为天子后视天之妹则先天而天弗违后天而奉天时者固其所也招禬禳顾何施而不可然女祝掌其事亦固有时矣以男巫考之春招弭以除疾病冬堂赠无方无算则招者必于春之时禬禳者必于冬之时以春为一嵗之始招祥灾宜于时之始矣冬为一歳之终禬福禳祸宜于时之终矣且禬以防福而以神仕者曰以禬国之凶荒民之札丧则弭凶灾札丧乃所以防祸矣然福莫长于无祸则招禬禳亦以除疾殃为先矣气不行而为疾祸适当而为殃疾虽作于人之身而四时皆有癔疾则疾有得于外者固可除之矣作不善降之百殃则致内治者宜若无殃然事或出于不幸宜思患而预防之则殃亦不可以不除矣】
　　女史掌王后之礼职掌内治之贰以诏后治内政逆内宫书内令凡后之事以礼从
　　【史掌宫书以助上之为中者也王有大史小史之属此后所以有女史也王后之礼各有所职若祭祀则有荐彻宾客则有献酬女史掌之则王后以礼动而当以其职告上也故曰掌王后之礼职内宰掌治王内之政令则内治之政内宰掌之女史则贰内宰之所掌也所以正内宫者谓之内政内政则内治之别也内治所以治内政女史又掌其贰以诏后治内政有所治正则逆之逆内宫者所以正后宫也出于上而下禀行之者令也书内令则书后之所令也凡后之事以礼从者后举而以礼籍从焉诏后故也犹大夫以书恊礼事执书以诏王同意】
　　典妇功掌妇式之灋以授嫔妇及内人女功之事赍【妇功则妇人丝枲之事丝以为帛枲以为布其粗良皆有常法其多寡皆有常数先王以中士二人主其事故曰典妇功掌妇式之法者式言所用之式也法言所治之法也所用之式则多寡之数存焉所治之法则精粗之度存焉知其所为之法然后可授其所为女功之事资嫔有夫者也妇有姑者也有夫有姑则不可以无职故授资以嫔妇为主赍当从故书为资授事者授其所为女功之事授资者授其所为女功之资无资则无以致功故也言内人则以别嫔妇之在外者也嫔妇非内人而必授以女功事资者盖先王以九职任万民而嫔妇固有职矣此所以授之事资也】
　　凡授嫔妇功及秋献功辨其苦良比其小大而贾之物书而楬之以共王及后之用颁之于内府【授音受苦音古楬其列反授郑氏谓当为受理宜然也凡受嫔妇所为之功及秋献功则秋者物成之时献功于后也方是之时典妇功则辨其苦良比其小大而贾之物书而楬之贾计其所值楬素而示之贾以当物楬以当名则良者贵之苦者贱之贵贱之用各得其所宜然后可共王及后之用内宰先言比其小大然后言粗良此先言辨其苦良然后比其小大典妇功以功为主故先言苦良然或言粗良或言苦良或言辨者苦良则因于功粗良则因于物功则必辨物则比之而已颁之于内府者所以待邦之大用共四方使者及好赐之所用也】
　　典丝掌丝入而辨其物以其贾楬之掌其藏与其出以待兴功之时颁丝于外内工皆以物授之凡上之赐予亦如之【贾音嫁】
　　【一蚕所吐为忽五忽为系二系为丝为帛者必资于丝有粗细不同不可以不辨也故典丝掌丝入则辨其物丝入者九职嫔妇所贡者是也既辨其物而又以所直之贾而楬示之者防其以贱贸贵也藏以待用出以给用亦必有时焉故曰掌其藏与其出以待兴功之时若温暖宜缣帛清凉宜丈绡凡此乃兴功之时也颁丝于外内工者外工谓外嫔妇也内工谓内人之属也皆以物授之则亦防其以贱贸贵也凡上之赐予亦如之者盖赐予所用有贵贱不同亦各以其物授之也】
　　及献功则受良功而藏之辨其物而书其数以待有司之政令上之赐予
　　【典丝受良功而不受苦功则丝功之苦典妇功受之矣盖典丝所掌以待有司之政令与祭祀黼画组就丧纪组文之物是乃王所以致美于黻冕致孝于鬼神者也故受丝功之良典妇功所掌以共王及后之用则其所给特燕私所用非礼服法物之正也礼服法物之正则其于有司之政令典丝之所藏而待者也故典妇功但受丝功之苦者而已有司之政令则若司服弁师所司之政令也王府言王之好肠内府言王及冡宰之好赐予此言上之赐予则又非特王及冡宰而已盖王后夫人所用有在是矣】
　　凡祭祀共黼画组就之物丧纪共其丝纩组文之物凡饰邦器者受文织丝组焉歳终则各以其物防之【织音至纩音旷】
