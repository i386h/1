<!-- { "loadSidebar": true } -->
　　以质剂致民平颁其兴积施其恵散其利而均其政令【平颁其兴积有不欲而强予之者致民而受之当防其或伪冐而取或抵负而去故其致之也有质以立见有剂以立约如此则奸者无所肆其欺矣平颁其兴积者不如赊贷待民欲取而后予也兴谓兴粟以就民之所聚积谓致民以就粟之所积夫兴粟非民之所欲而必平颁之者盖乐嵗民有余则或利食新而不欲取粟于旅师为是而不颁则邦物因或腐耗而贵者反食陈贱者反食新邦物因或腐耗则非所以爱物贵者食陈贱者食新则非所以制节且方粟贵之时而强予之及其贱时然后敛之亦何伤于民哉无伤于民而可爱物制节此其所以平颁也或颁其兴或颁其积则趍便利故也施其惠者民有艰阨则施其惠以赒之也散其利者既平颁矣有资之以利本业者又散以与之也施惠不责其偿矣散利则责其偿但不使之出息也盖有不欲而强之者则因民之所利而与之尚安用息乎然则散其利不如泉府出贷息矣夫欲而与之其利在民不欲而与之其利在公专与其所不欲者则不便于民専与其所欲者则不便于公平颁其兴积非民所欲也施恵散利则民之所欲也先王之法民与公其利两得焉均其政令者均旅师赋役之政令也旅师或兴粟则有赋役矣其颁之平则其政令宜均矣】
　　凡用粟春颁而秋敛之
　　【方春兴作则粟宜贵之时因其不足而出粟以资之方秋收成则粟宜贱之时因其有余而敛之如此则为农者不为兼并者之所夺其生计可积而厚矣先王之民所以无贫困之患者亦以有此术故也】
　　凡新甿之治皆听之使无征役以地之恶为之等【新甿下剂所致者也旅师有颁散之任新甿之治皆聼之则应其所求与使无征役者且飬其财力不以事挠之与记曰自诸侯来徙于家期不从政则徙于遂者亦然矣以地之恶为之等者谓上地恶谓下地盖家有七人者以地授之为上等家有五人者以恶地授之为下等然则征役于是乎出矣】
　　稍人掌令丘乗之政令【乗绳证反】
　　【肖所当行而与焉谓之稍故稍食谓之稍然则稍者非并与之也稍稍与之而已稍人凡用役不必一时皆徧以人数调之使劳逸递焉亦稍稍以给役事而已故以稍人名官非特是也稍人掌令丘乗之政令则一丘之中有同之义则其恩足以相给矣一乗之中有同战之勇则其义足以相给矣然而丘之相之恩乗之同战之义未为至也稍足而已盖自家之相保闾之相受以至于相救相赒然后足以为恩之至也自五人之伍五伍为两以至于五师之军胜能相先败能相救然后足以为义之至也丘乗之恩义稍足以相给而已先王犹要其至焉上而在公征役取其稍给不欲劳民之意也下而在民恩义明其稍足必欲使充而尽其至之意也名官之义岂苟然哉意之所寓抑亦深矣丘之政令司徒之所掌也乗之政令司马之所掌也稍人掌令丘乗之政令矣丘言其地乗言其赋下文所谓同则丘地也所谓徒役辇辇乗车则乗赋也其作而帅以至而掌其政令以聼于司马司徒则所谓令丘乗之政令也夫一百四十四夫田野之间同为一丘则之焉夫同井而饮同邑而居使民相与为生同丘而使民相与为死生则相聚死则分背人之情也夫惟死而相弃则民可以死致之矣未之厚也仁政之术必使民老其老以及人之老者故其死也相于一丘其未死也相卫以一乗则一丘之政令其可易乎孟子曰民为贵社稷次之君为轻是故得乎丘民而为天子得乎天子为诸侯天子至尊而贵者也得之则为诸侯而已丘民至卑而贱者也得之则为天子焉此民所以为重士卒七十五人同寓于一乗行则为庇止则为营卫死伤疾病皆载于其中相卫以生相率以死者也孔子曰道千乗之国敬事而信节用而爱人使民以时夫能敬事而信则民不爱其情节用而爱人则民不爱其命使民以时则民不爱其力然则有车千乗以守则固以战则克丘乗之政其可易乎故丘乗之政令又别为一官以掌之非敢易故耳仁政至丘而成甸与县鄙则聨属其夫而已此所以特言丘六乡之兵以车为主人之卒伍则取于险而已此所以特言乗矣】
　　若有防同师田行役之事则以县师之灋作其同徒輂辇帅而以至治其政令以聼于司马大防帅蜃车与其役以至掌其政令以听于司徒
　　【县师之法则县师所谓若将有军旅防同田役之事则受法于司马以作其众庶及牛马车辇是也司马之法稍人不得受焉以县师之法而已事有小大法有简易物有多寡同徒輂辇司马知其所用县师知其数以聼于司马则惟其所用者也大防帅蜃车与其役以至者则众庶之受役者也则同丘丘之政令司徒之所掌其蜃车与役皆取足于丘民欲以示相之义非待十二井之田能以蜃车与役自致于上焉】
　　委人掌敛野之赋敛薪刍凡防材木材凡畜聚之物【有所畜聚之谓委小曰委大曰积则此所聚者非其大者也故曰委人郊曰野掌敛野之赋则凡郊外园圃山泽所出之物皆委人所敛也薪以给内外饔防烹之用刍以给牛马之用委人掌敛之也甸师帅其徒以薪蒸役外内饔之事则委人敛之而甸师之徒役其事也防材臣妾之所聚木材虞衡之所作凡言疏材木材则其材非一色也言凡畜聚之物则其物非一色也此皆野之赋委人掌敛之耳闾师言民职之贡不言臣妾盖有所焉则不使之贡委人特敛之而已】
　　以稍聚待賔客以甸聚待羇旅凡其余聚以待颁赐【稍聚者所聚稍给之物甸聚者所聚甸赋之物余聚者所聚县都之余物遗人以郊里之委积待賔客野鄙之委积待羇旅然则稍聚亦郊里之类也甸聚者亦野鄙之类也稍聚近故以待賔客甸聚逺故以待羇旅颁则用财之余事故以余聚待之然遗人之待賔客羇旅以其委积委积大用也可以言恵焉故名官曰遗人委人之待賔客羇旅以其所聚所聚防用也非若遗人之施恵故名其官曰委人】
　　以式灋共祭祀之薪蒸木材賔客共其刍薪防纪共其薪蒸木材军旅共其委积薪刍凡防材共野委兵器与其野囿财用凡军旅之賔客馆焉
　　【先王用财有理至于薪蒸木材未尝輙废式法则其祭祀賔客岂能废礼哉防纪共薪蒸而又共木材盖大防则有庐舍而凡防则有张事皆须木材以用也军行有常其用不可以顷失故军旅共其委积薪刍凡防材共野委兵器者野委则三十里有宿宿有路室路室有委也兵器则军旅守卫陈兵之器也与其野囿财用者野囿财用以备资给兵器以备守卫也凡军旅之賔客馆焉者国野之道三十里有宿宿有路室则军旅之賔客馆焉盖师行三十里车徙则止故也】




　　周礼详觧卷十五
　　钦定四库全书
　　周礼详觧卷十六
　　宋　王昭禹　撰
　　土均掌平土地之政【政音征】
　　【均人掌均土政而土均掌平土地之政者以土为质而能包之者地也本于地而有所生者土也言地则土在焉言土则不能兼地故十二土则本于地五物之中则莫不具十有二土均人无所不均故曰均地政土均则虽有及乎地政然以土为主而不及乎均人也故言平土地之政言土地则指其土之所在而已故平土地之政其官谓之土均掌均地政其官谓之均人盖言均人则土不得而均之矣地守地事地贡莫不皆有政所谓政则正此者也土均先言平土地之政盖以此也】
　　以均地守以均地事以均地贡
　　【生财之道有地则有物有物则有政其政有事则谓之地事其事有职则谓之地职其物有守则谓之地守有职而财生有守而财足斯有地征焉或征其财谓之财征或征其力谓之力征上征财于下下共财于上斯有地贡焉泽虞使其地之人守其财物迹人掌邦田之地政为之厉禁而守之卝人掌金玉锡石之地为之厉禁而守之山虞物为之厉为之守禁皆地守也任农以耕事任圃以树事任牧以畜事任虞衡以山泽之事皆地事也农贡五谷圃贡草木虞衡贡其物皆地贡也均人均地职而不均地事土均均地事而不均地职均人均地政而不均地贡土均均地贡而不均力政者大司徒分地职以为地守而待政令则力征出于地职也小司徒井牧其田野以任地事而令贡赋则地贡出于地事也然有职必有事有事必有职亦互见也土均之均地守则序于地事之上均人之均地政则序于地职之上何也盖有地则有物有物则有政其政有事谓之地事其事有职谓之地职其物有守谓之地守然则地守不均则物乌能无害物有害何待于职事此所以序于其上与】
　　以和邦国都鄙之政令刑禁与其施舍礼俗防纪祭祀皆以地恶为轻重之法而行之掌其禁令
　　【孔子曰均无贫和无寡知和而和不以礼节之亦不可行也则均之而和和之而节事之序也以均地守地事地贡所谓均也以和邦国之政令刑禁与其施舍礼俗防纪祭祀所谓和也皆以地恶为轻重之法而行之掌其禁令所谓节也盖政令刑禁施舍礼俗防纪祭祀皆顺民之欲而不乖其所宜不咈其所习夫是之谓和也政令之缓急刑禁之寛猛施舍之可否礼俗之因革防纪之丰约祭祀之备杀视地之而重行之视地之恶而轻行之宜行者令之不宜行者禁之无过无不及使之一趣于中而已夫是之谓有节也和而节之然后均之事成矣】
　　草人掌土化之灋以物地相其宜而为之种
　　【以物化土以土飬物使九谷草木皆得其宜故名官谓之草人草于谷木为防物也防物尚然况其大者乎与洪范言庶草蕃庑同意夫天时有生地理有宜人官有能物曲有利草人掌土化之法以物地相其宜而为之种人官有能而致物曲之利者也六府之政水火金木土谷惟修五行天以生物者也不能自致其生九谷天以飬人者也不能自致其飬惟人修之而已以其宜各以土为之种焉所以修谷以其宜土之物为之粪焉所以修土移壮而老移少而壮夫是之谓物化移瘠而肥移恶而美是之谓土化化者因刑以易之者也物之有化天之理也而使九谷草木实函斯活苗而至于秀秀而至于实则后固有辅相裁成之道草人岂可阙哉十有二土之中皆有五地五地之中皆有九土五物之民五地之物待此九土以飬生者也不知异壤则地失其利不知异宜则物失其性故物地相其宜而为之种也】
　　凡粪种骍刚用牛赤缇用羊坟壤用麋渇泽用鹿咸泻用貆勃壌用狐埴垆用豕彊防用蕡轻爂用犬【缇他奚反坟符粉反渇其列反泻音昔貆呼丸反埴音职彊其两反防呼览反蕡扶云反爂孚照反】
　　【大司徒别十有二土则有冀之白壤兖之黒坟青之白坟徐之赤埴荆之涂泥豫之坟垆梁之青黎雍之黄壤然冀之土不能尽为白壤徐之土不能尽为赤埴草人又统十有二土而物色之则有骍刚赤缇坟壌渇泽咸泻勃壤埴垆彊防轻爂之类焉牛宜稌羊宜黍之类禽兽以九谷为宜其利在飬人骍刚用牛赤缇用羊之类九土以禽兽为宜其利在飬谷禽兽土谷有相为用之理自非穷理尽性未有能及之者矣有土防之法以辨物之多寡然后土均之政行焉有土宜之法以知地之利害然后土化之法行焉土均之法行而天下无不平之政土化之法行而天下无不实之物粪种以粪粪之性用蕡非以粪而谓之粪者为其用之也亦如粪粪之也】
　　稻人掌稼下地以潴畜水以防止水以沟荡水以遂均水以列舍水以浍写水
