<!-- { "loadSidebar": true } -->
　　【典庸器而掌蔵乐器则乐之作也凡以象民功而笋虡则象业故也笋虡所以县钟磬之属也横曰笋植曰虡笋上设板谓之业盖聚众饰焉而措之虡上则以象业也业陈于上然后作乐乎下未有无其业而作乐者也而王业以民功为主故其所掌也如此陈庸噐者盖非以道胜滛不能伐而俘之非以徳服天下不能而守之祭祀飨食賔射皆出而陈之示为先者能俘而之以为荣为之后者能守其以为善也】
　　司干掌舞祭祀舞者既陈则授舞既舞则受之宾飨亦如之大丧廞舞及葬奉而藏之
　　【乐有文舞有武舞揖让征诛之义尽此矣文舞则籥师教之武舞则司干掌之夫羽舞干舞皆乐师以教国子矣籥师于羽舞又教之至于司干则特掌舞器而已则先王之于文事尤致其详也然文舞有羽籥而名官则以籥武舞有干戈而名官则以干盖文则优游而静籥则其声静而可闻也干则以有扞而自卫而武事以扞敌自卫为先故也名官之义各有攸趣】
　　大卜掌三兆之灋一曰玉兆二曰瓦兆三曰原兆其经兆之体皆百有二十其颂皆千有二百
　　【大卜以下大夫为之而其官属为甚众盖先王重其事故也卜之字从丨从一卜之所通非特数也致一所以卜也夫木之有火明矣不致一以鑚之则不出亦何以异此物生而后有象象而后有滋滋而后有数蓍者阳中之隂也故植而后知数龟者隂中之阳也故动而知象先王成天下之亹亹定天下之吉凶莫大乎蓍而名官谓曰大卜者以龟为主也左所谓蓍短长不如从长者是也掌三兆之法者皆以火灼龟其象可占谓之兆三兆先儒以为其象似玉瓦原之璺罅是也玉兆阳也瓦兆隂也原兆隂阳之半也阳精之纯者玉也兆之象色如玉故以为玉兆隂物之陶者瓦也兆之象色如瓦故以为瓦兆尔雅曰髙平曰原左传曰原田毎毎则原于城为中是隂阳之半也兆之象色如原故以为原兆其兆不同与所命之名亦异焉经常也其经兆之体则龟常兆之故也三兆之体皆百有二十颂谓繇也乃占兆之书常兆之体百有二十毎体十繇故颂皆千有二百】
　　掌三易之灋一曰连山二曰归藏三曰周易其经卦皆八其别皆六十有四
　　【龟动物也占其象蓍植物也占其数象之所造为精而数之所索者为粗故以三兆之法为先而三易之法次之夏曰连山言如山之出纳气相连而不絶也商曰归藏言万物归而藏乎其中也周曰易者言其体出于无体其用出于无用变易而未始有穷也夏得人统连山以艮为首而交乎寅故也商得地统归藏以坤为首地主藏故也周得天统周易以干为首而干主变故也夫开物成务以冐天下之道者易也则易之道未尝不一寂然不动感而遂通天下之故者易也则易之用未尝不殊以未尝不一之道而求于未尝不殊之用此所以随时制名而有三易之法也其实则一而已其经卦皆八则易八卦是也其别皆六十有四易六十四卦是也】
　　掌三梦之灋一曰致梦二曰觭梦三曰咸陟其经运十其别九十
　　【梦之字从瞢从夕向隂而梦则有梦也又或从从状从□从一穴之下状之上若反一也然方向隂而梦有妄见焉夫形接为事神遇为梦神凝者想梦自消则圣人宜若无梦也然圣人方其渉世而为徒于人梦亦不能无也故髙宗梦得说文王梦臧丈人武王梦帝予九龄孔子之梦周公则昼想夕梦虽圣人亦不能免也然梦者精神之运也人之精神徃来常与隂阳流通而祸福吉凶皆通于天地应于物类则由其梦以占之固无所逃矣周官所以有占梦之官而大卜掌三梦之法盖谓是矣三梦之道法虽不可考然三者不过乎精神之所交感而已一曰致梦者致者有所使而至也盖道则不可致命则莫之致致则出于思虑之间而已然则致梦者非出于自至也二曰觭梦者角一一仰为觭人之昼俯仰于事为之间夜则感而成梦虽非出于思虑而至亦有所因也三曰咸陟者以心咸物为感无心感物为咸咸则以虚受物因时乗理无所偏系陟之为言升也升则无所拘滞焉则其梦非干于思虑非因于事为一出于自然而已谓之咸陟义盖如此三者之梦虽或不同然皆精神之所交感故以经运占之经则占梦所谓嵗时日月星辰是也运则嵗时日月星辰之运也经以占其常运以占其变先王占梦之法亦縁人情以考吉凶而已曷尝区区以狥乎哉彼幽王废本逐末乃召彼故老讯之占梦宜乎诗人之所刺】
　　以邦事作龟之八命一曰征二曰象三曰与四曰谋五曰果六曰至七曰雨八曰瘳
　　【所作谓之事邦事者凡邦之事也夫时运无穷事变亦不一得失成败之不同是非可否之不决古之作事者不惮一己之思虑明则谋之人幽则谋之鬼谋之人所以尽其智谋之鬼所以尽其神其所以作龟而命事者有八焉征谓小行役征讨之事而命龟也象谓卜天象变动而命龟也与谓与人共事卜其得失也谋谓图事于人卜其信否也果谓有为而卜其果否也至谓有行而卜其至与否也雨谓卜时之雨与不雨也瘳谓卜疾之瘳与不瘳也凡此八者于卜也皆以辞命龟大卜则作其命龟之词而已故曰以邦事作龟之八命也征事大起众故一曰征征人事之大也象天事之大也天道逺人道迩由迩以及逺故二曰象与则人事之次不及征与象之大故三曰与有所与宜慎甚于有所谋故四曰谋谋者指事而圗之宜先于果与至盖果既有为也卜其果而已至既有行也卜其至而已故五曰果六曰至雨则天事之小故七曰雨瘳不及众私忧而已故八曰瘳】
　　以八命者赞三兆三易三梦之占以观国家之吉凶以诏救政
　　【吉凶之变休戚之情见于蓍龟动于四体见于蓍龟故取于朽骨之象枯茎之数动于四体故取于精神之寓魂气之交则龟蓍梦三者未尝不相湏以为用焉洪范大疑谋及卜筮両眡其从违以防吉凶而武王曰朕梦协朕卜戎商必克大卜以八命赞三兆三易三梦之占则亦以龟蓍梦合而占也八命者邦事之八命也以邦事卜之龟故用三兆之法以占之以邦事筮之蓍故用三易之法以占之以邦事考之梦故用三梦之法以占之作八命非特占之于龟亦騐之于筮协之于梦而后已故有赞其占者焉盖以三兆三易三梦为正以言词之命赞而已如是则国家之吉凶可以前知凶则诏王正厥事以救之也所谓救正之者修政以救凶灾也盖吉凶之变虽出乎天而以其所以感召之者实自乎人知凶而修政以救之则可以转祸而为福矣古之人固有以君人之言三而致荧惑之退舍孰谓救正之不可为与】
　　凡国大贞卜立君卜大封则眡髙作龟大祭祀则眡髙命龟凡小事涖卜国大迁大师则贞龟凡旅陈龟凡丧事命龟
　　【贞之字从卜从贝吉凶以贞胜者也从卜从贝则以言利贞也大贞谓大事卜于龟而以正之也立君以定嗣天下之本也大封以命诸侯一国之本也无为人事之大非可茍故也作龟谓以火灼之作其兆也大祭祀所以事神也命龟以所卜之事也大迁谓迁国也大师谓征伐之大者也贞龟谓以象正定吉凶作龟命龟皆眡龟者则以龟天产其兆象天事也眡髙谓眡龟骨髙可灼处作之命之也凡小事涖卜者盖大事大宗伯涖卜矣故宗伯之职事大神享大鬼祭大示帅执事而卜日大卜卑于宗伯故凡卜事涖卜旅谓卜旅祭也其事轻于大祭祀特陈龟而已凡丧事用龟重丧礼故与大祭祀命龟同然则士丧礼有筮宅卜日天子卜兆之类亦大卜以事告龟也】
　　卜师掌开龟之四兆一曰方兆二曰功兆三曰义兆四曰弓兆凡卜事眡髙火以作龟致其墨凡卜辨龟之上下左右隂阳以授命龟者而诏相之
　　【卜师以上士四人为之所以教卜官之属而赞大卜也开龟之四兆谓开出其占兆之书也其经兆之体百有二十今此有四兆则分之而为四部也先儒谓若易之二篇金縢开籥见书是也然其书则不可得而考矣凡卜事眡髙则以龟天产其兆象天事也大卜尊于卜师故国大贞大祭祀则眡髙卜师卑于大卜故凡小事眡髙以尊者其事畧而卑者其事繁也火以作龟致其墨者如火烈具之谓其火也其火灼之以明其兆墨谓兆广之大小也龟有上下左右隂阳之不同卜则不可以不辨也上谓仰也下谓俯也左左倪也右右倪也隂后弇也阳前弇也卜师辨之以授命龟者谓授大卜也诏谓告以言相谓赞其事】
　　龟人掌六龟之属各有名物天龟曰灵属地龟曰绎属东龟曰果属西龟曰靁属南龟曰猎属北龟曰若属各以其方之色与其体辨之
　　【夫龟所以卜不预修焉则无以共卜事故先王立龟人之官取龟则用秋时攻龟则用春时所以预偹而待之也六龟则天地四方之属也名所以命之物所以色之以龟之类不一也尔雅曰俯者灵仰者绎前弇果后弇猎左倪不类右倪不若天龟曰灵属则尔雅所谓俯者灵是也盖其形如天下俯而向地天神而地灵下俯向地则神降而为灵故曰天龟曰灵属地龟曰绎属则尔雅所谓仰者绎是也盖其形如地上仰而向天天造始而地续终绎则有续终之义故地龟曰绎属东龟曰果属则尔雅所谓前弇果是也以其形前长而弇则有进取之意东阳作而生故曰果西龟曰雷属则尔雅所谓左倪不类是也以其形左倪则左有余而向乎阳雷阳物以隂而成阳也故曰雷南龟曰猎属则尔雅所谓后弇猎是也以其形后弇则后长而其行猎地南相见于有事之地故曰猎北龟曰若属则尔雅所谓右倪不若是也以其形右倪则右有余而向乎隂隂为柔顺故曰若西龟曰雷属而尔雅言左倪不类者盖西隂之所而左为阳方阳衮而隂众围之相薄而成雷是以隂而成阳也故龟人于左倪之西龟则命之雷属尔雅言不类乃所以甚言其类也以西龟为隂方今反左倪而向阳故言其甚类于阳也以此观之则北龟曰若属而尔雅曰右倪不若亦所以甚言其若也与诗言不显乃所以言其显同意先儒谓东南龟长前后在阳象经也西龟北龟长左右在隂象纬也天龟俯地龟仰东龟前南龟却西龟左北龟右其说是也各以方之色与其体辨之者盖天地黄东青西白南赤北黒其方之色也天俯地仰东前南却西左北右此其龟之体也先辨体色然后可以用之】
　　凡取龟用秋时攻龟用春时各以其物入于龟室上春衅龟祭祀先卜若有祭祀则奉龟以徃旅亦如之丧亦如之
　　【取龟用秋时者以隂中也攻龟用春时者以阳中也凡物以阳熈以隂凝取龟于隂中欲其凝而坚攻龟于阳中欲其熈而觧物至秋而成实用是时以取之则不夭矣物至春而甲拆用是时以攻之则不耗矣各以其物入于龟室则六龟各有室也祭祀先卜则祭祀始用卜者夫耕则祭先啬马则祭先牧食则祭先饭不忘本也况卜者以吉凶前民用安可忘之乎祭祀先卜所以仁之也天言祀地言祭先卜兼言祭祀者盖天神地明而不测卜能通之在所尊焉天地之道也】
　　菙氏掌共燋契以待卜事凡卜以明火燋遂龡其焌契以授卜师遂役之【燋音爵】
