<!-- { "loadSidebar": true } -->
　　【草人以物化土稲人以谷择地此其职所以相次与地有异宜谷有异性利髙燥者黍地不宜下湿利下湿者稻地不宜髙燥稲人以谷之性择地以稲宜下湿也故掌下地夫山泽平地为之三农以处九谷之性而稼之稻人掌稼下地故谷不失其生地不失其利素问曰西方共谷稲稲虽金谷而金生水稲宜水以母从子也水性趣下故下地乃水之种最易为生此掌稼下地所以専设稲人之职也然旱干水溢天变之无常也先王不能使天时无旱干水溢之变能使之不为害者预为之备而已以潴畜水所以待旱干也以防止水所以待水溢也能止水而不能荡也水犹无所行焉以沟荡水则荡而行之使有所归也以遂均水则均潴之所畜以列舍水则舍遂之所均遂者传受诸潴而置之列则所舍非一也以浍防水则浍沟之所荡言浍则所受非一也浍者通诸沟而置之川者也】
　　以渉其芟作田凡稼泽夏以水殄草而芟夷之泽草所生种之芒种旱暵共其雩敛防纪共其苇事
　　【毁草为芟渉水而去其所芟毁之草莱然后田可作也故曰以渉其芟作田月令季夏烧薙行水利以杀草如以汤夏以水殄草则以夏水如汤利以杀草故也夫稂莠荼蓼之害稼也无地无之而稼泽者其患尤甚然夏以水杀草则井其根本而絶之则草不复生矣故曰殄殄者絶其根本之谓也芟以毁草夷以平草必先毁之然后平之周任曰见恶如农夫之务去草芟夷蕰崇之故曰凡稼泽夏以水殄草而芟夷之芒种者泽所宜稲之类也泽草所宜其地必宜芒种故种之芒种夫利下湿而暑者稲之类也故种之芒种序于夏以水殄草之后则夏殄草而芒种种矣旱暵共其雩敛者旱阳干时也暵则旱甚而干焉盖阴中之阳上达阳中之隂下同而固之然后为雨雩者旱暵求雨之祭也故其字从雨从于以阳干时旱祭求于而雨也使稲人共其雩敛则稲尤急雨故也夫以潴畜水其以责诸人事者所以立本其求诸天时者所以为之辅二者不可偏废也荀卿乃以云而雨为天而已又乌知天人之际哉防纪共其苇事则苇生下地故也稲可以为生苇可以为死财力之所在盖虽下地飬生防死之物具焉】
　　土训掌道地图以诏地事
　　【稲人掌择地利土训掌去地害此土训所以次于稲人之后与谓之土训以其能训说土地善恶之故也土地之图大司徒建之职方氏掌之土训则掌以其圗道王而已地事则若职方氏所职邦国都鄙夷蛮闽貉戎狄之利害也盖内之邦国都鄙逺之夷蛮闽貉戎狄王皆制其畿封近者为之扞蔽逺者为之奋卫其地异制其利异宜其民异数其谷异种其畜异类王将制其职贡廵其封域而或物之有无事之利害莫之知焉其欲安扰邦国不亦难乎土训掌道地图以诏地事则王不下堂而知天下矣大司徒佐王安扰邦国土训与有力焉】
　　道地慝以辨地物而原其生以诏地求王廵守则夹王车【慝他得反】
　　【物受地气而生土性而化也慝地气之恶而匿者或为瘴生或为蛊散于草木禽兽之类皆能害人王将发政施仁安飬人物为务则地慝可不知哉此土训所以道之也辨地物则求知其善恶之类原其生则求知其善恶之性以诏地求则诏王以可求之物如此则地慝之物不能行其毒矣害人之蛊先王为设庶氏以攻说禬而去之盖有土训为之辨焉王廵守则夹王车者必夹王车则便于诏王故也土训以其道地图以诏地事故使之夹王车职方氏以其掌天下之地则使之先道皆其职之所宜也】
　　诵训掌道方志以诏观事
　　【处堂上而知天下则土训掌地图以诏地事处方今而知乆逺则诵训掌道方志以诏观事此其职所以相次也前往之事出于四方各志以为书焉诵训诵此志以训耳土训则以土训惟其志以为书故可以言诵训道方志以诏观事则于王所观以所志之事诏焉圣人之学温故而知新道中庸则当温故极髙明则当知新然则四方之志诵训诏王以观斯亦不可废土训之诏所以助王之为政也诵训之诏所以广王之为徳也】
　　掌道方慝以诏辟忌以知地俗王廵守则夹王车【辟音避地慝五土之气能致毒以害人者方慝五方之气能致邪以病人者若中央地平以湿其病多痿寒之类是诏辟则在其居处诏忌则在其饮食谓之中央当辟湿忌食杂而不劳之类是也以知地俗者寒暖燥湿异气广谷大川异制民生其间异俗刚柔轻重异齐衣服异宜饮食异和然则地俗之异盖自五方之气各有感致之者若中央以道引按蹻为俗也知俗之善者则礼之所因知俗之恶者则礼之所制则地俗不可不知也王廵守则夹王车者土训所道地圗诵训所道方志王尝闻之矣廵守夹王车者备王或质所闻焉王且见而知之矣】
　　山虞掌山林之政令物为之厉而为之守禁
　　【山林方地之所有此职其事者所以次于诵训之后其害不除不能致其利其政不平不能取其物是故山泽之官以虞名之者有防患之意也山林之官以衡名之者有平政之意也方尧之时禽兽偪人兽蹄鸟迹之道交于中国烈山泽而焚之禽兽逃匿益任其事周虽无是患矣其患岂可忘哉此山泽之官所以有虞焉然除禽兽之患然后立山林之政山林之政立矣然而除患之虑卒不可忘是故以虞名官为之先后二衡在其中焉林木金玉锡石禽兽之类山之所有非一物也为之厉则各有地为之守则各有物为之禁则妄入窃取之民莫敢犯焉】
　　仲冬斩阳木仲夏斩隂木凡服耜斩季材以时入之【斩阳木必以仲冬以水之盛气飬其坚以济诸其隂也斩隂木必以仲夏以火之盛气飬其柔以济诸其阳也如此而后用之则隂阳之气相济而坚者不失于倔强柔者不失于软弱矣余见新经斩以为服耜服谓牝服则车之平较也耜谓耒耜即耕耨之器也二者皆因其材而揉焉故取季枝季枝摽枝也夫材美工巧然而不良则不得地气也是故以仲冬斩阳木以仲夏斩隂木凡服耜斩季材因天时以飬材因天材以制器然后工之巧行焉】
　　令万民时斩材有期日凡邦工入山林而抡材不禁春秋之斩木不入禁【抡鲁门反】
　　【草木零落然后入山林斩木之时也使终是时而斩之则将苟取以尽物矣故令之以时又期之以日有期日则节其时焉时斩材有期日虑民以过取尽我材耳邦工抡材为邦用也焉用禁哉邦工抡材不必以时然而春秋斩木非其时也斩于禁外可也不入禁中】
　　凡窃木者有刑罚若祭山林则为主而修除且跸若大田猎则莱山田之野及田植虞旗于中致禽而珥焉【窃木者有刑罚然后厉守禁令莫敢犯焉祭山林则为主者山虞以其虞物之害神之所依故其祭也为主余并见传】
　　林衡掌廵林麓之禁令而平其守
　　【山林之禁令山虞掌之林衡掌其巡之禁令而已地有广狭物有多寡事有难易职有劳逸巡其禁令要知其所守而平之名官以衡者有平政之意故林川之官皆以平其守为任山泽之官一以平政一以防患不可废也故山林之官以山名虞以林名衡川泽之官以川名衡以泽名虞必以泽名虞禽兽之患比于山林尤多此虞所以名泽与然而平其政山泽皆不可废也此闾师所以任衡以山事与】
　　以时计林麓而赏罚之
　　【平其守然后可以计林麓而赏罚之禁有严易林有盛衰民有畏慢令有可否然后赏罚可行焉令万民时斩材然而不以时计林麓则不见其用舍也】
　　若斩木材则受灋于山虞而掌其政令
　　【山林之政令林衡不得而掌之掌其斩木材之政令而已仲冬斩阳木仲夏斩隂木春秋之斩木不入禁斩木之法也凡服耜斩季材令万民时斩材斩材之法也反此则有刑罚天生蒸民即为庶物以飬之物之所在髙在乎山林卑在乎薮泽财物之入其盛足以充邦赋实王府其余足以及万民裕贫乏虽然山林薮泽天有飬人之意先王不能物为之厉为之守禁则利亦防乎熄矣何以聚民而致其义哉故任衡以山事任虞以泽事泽虞之薮在焉以富得民独言薮者言薮之小如此则大乎薮者岂有不得民哉先王之时有地则有物有物则有政有政则有厉守禁令妄取者以禁防之妄入者以厉限之守有民主有官故山林川泽之物以时而取以礼而费有材者不可胜用也有味者不可胜食故虽小薮之徒凡二十人大薮四之充邦赋实王府颁其余于万民飬生有备防死有具此其所以能得民与不然或弛山泽之租使同其利不知其实害之或禁其利悉归于公上而民不与焉或弃山林薮泽而弗治以至于无物野荒民散可胜惜哉为之厉禁则不弛山泽之租颁其余于万民则不禁其利以时计林麓而赏罚之则不至于无物夫谷不可胜食则飬生有备焉材不可胜用则送死有具焉孟子曰飬生防死无憾王道之始也然山林薮泽之利盖与井田相为用者岂可偏废哉后世有若榷山之利类为百姓所擅而有豪强小民交易而去羣行山林出入万死一生之地其直与公上争低昻其勇与公上争胜负冐法抵禁小者以徒大者以杀然而山林之功不施于百姓徒禁其交易而去者故其法愈严犯者愈众与其取于百姓而禁其私贩孰若物为之厉为之守禁颁其余于万民之为愈哉故尝谓后世山林薮泽之政废而不行未知为政之务者也】
　　川衡掌廵川泽之禁令而平其守以时舍其守犯禁者执而诛罚之祭祀賔客共川奠
　　【山虞兼林之政令川衡兼泽之禁令林衡兼麓泽虞兼薮林之政山虞掌之林衡掌其廵之禁令而已泽之政泽虞掌之川衡掌其廵之禁令而已然则林衡者正于山虞者也川衡正于泽虞者也泽虞之政令而不及川则川之政令掌于川衡不言政令者略之也百川生出无常汗漫而难制不言物为之厉不可厉也泽虞曰使其地之人守其财物则平其守者亦各使人守其地之财物而平其所守之多寡矣不言者以泽虞见之也以时舍其守则守者嗣守于其所守泽之人亦必如此而不言则互见也共川奠共川物之奠也则豆之实鱼鱐蜃蛤之类也不言物则以泽虞见之矣】
　　泽虞掌国泽之政令为之厉禁使其地之人守其财物以时入之于玉府颁其余于万民
　　【泽虞掌国泽之政令则禁令掌于川衡矣厉以限其妄入禁以止其非法有厉而无禁则侵逾之心生焉乌能使之不入者哉使其地之人守其财物则地与人人与物不患其相失地之所出物之所宜人习而守焉然文王之治岐泽梁无禁何也盖商之末世犹凶年也以荒政拯之而已成王周公之时苟不禁之则谓之无政矣余见传】
　　凡祭祀賔客共泽物之奠防纪共其苇蒲之事若大田猎则莱泽野及田植虞旌以属禽
　　【泽物则芹茒菱芡之属也川衡言共川奠而不言物则以此见之也防纪共其苇蒲之事则苇以闉圹蒲以为席二者皆生于下地故使泽虞共之也稲人共苇事而不共蒲则各以其所有共之也若大田猎则莱泽野所谓薮也及田植虞旌以属禽者山虞以旗致禽则熊虎山物也致之亦宜有威而使之服故也泽虞以旌属禽则鸟羽泽物也属之亦宜有析而使之别故也旌属禽之物也其用之在于得利而已齐景公之招虞人以旌用属禽之物是待虞以利而已古者虞人有防患之智有除害之义岂志于得利者之所能为哉惟非其招不往故能有是智有是义此其所以不负于先王名官之意孔子所以取之也或言致禽或言属禽皆致而属之者也不言则亦以山虞见之】
　　迹人掌邦田之地政为之厉禁而守之凡田猎者受令焉禁麛卵者与其毒矢射者【麛音迷卵力管反】
