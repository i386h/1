<!-- { "loadSidebar": true } -->
　　【先王之于逺方之人民有以怀而来之然后可以合而聚之有以合而聚之然后可以训而道之此训方氏所以次于合方氏之后欤掌道四方之政事者道其君所行之政事也凡有所正者皆政也凡有所作者皆事也政为大事为小孔子问冉有退朝何晏对曰有政孔子曰其事也如有政虽不吾以吾其与闻之此政事之辨也与其上下之志者上而君下而臣其志皆道焉传则或出于众人之所传道则或出于一人之所道诵四方之传道则将以所闻至于推而行之然后可以为治矣与孟子为王诵之同意训方氏于诵皆以告王也正嵗则取其可以训四方者布告之新物谓新所用之物也观新物则将以观民之好恶者正嵗者一嵗之所始新物者民情之所尚以一嵗之始而观民情之所尚将以训其志趣好恶也然则道四方之政事则将以训其事道上下之志则将以训其情诵四方之传道则又将博众以训焉如是则既有以训道之而王之所闻益聪所见益明矣正嵗而训四方则既训以所道又训以所诵又观新物察其好恶而训焉如是则四方之逺所间者无非正言所见者无非正行而道德由之而一风俗由之而同矣夫先王所以致天下之大顺以中国为一人者曾何容心哉置设官属取田方之善以同之而已必于正嵗则以正嵗者先王之正也百官当取正于先王则其所训者非特民而已】
　　形方氏掌制邦国之地域而正其封疆无有华离之地使小国事大国大国比小国【华苦蛙反】
　　【邦国之地域小大广狭各有形体先王设官以制其形体故谓之形方氏大司徒凡建邦国以土圭土其地而制其域自诸公而下逓至于子男其封疆各有多寡之数形方氏又掌制邦国之地域而正其封疆则形方氏之所掌凡以成大司徒之所建而已谓之正其封疆则非特制之地域而已又正之使各止于一而无侵土攘夺也无有华离之地者析而不絶为华絶而不属为离有华离之地则封疆不正使其相絶则无华也使其相属则无离也见新传以小事大者智也以大比小者仁也仁智交修而不废此万邦之所以协和欤】
　　山师掌山林之名辨其物与其利害而颁之于邦国使致其珍异之物川师掌川泽之名辨其物与其利害而颁之于邦国使致其珍异之物
　　【山林川泽皆有虞衡而山师川师又设于夏官者则以其所掌有及于邦国故也新经云云】
　　邍师掌四方之地名辨其丘陵坟衍邍隰之名物之可以封邑者【邍原同】
　　【大司徒辨山林川泽丘陵坟衍原隰之名而辨其邦国都邑之数而沟封之而邍师所掌如此亦以辅成司徒之事而已新经云云】
　　匡人掌达灋则匡邦国而观其慝使无敢反侧以听王命【慝他得反】
　　【匡之言正也大司马制畿封国以正邦国所以正其地之大小也以九伐之法正邦国所以正其恶之轻重也若夫使之考礼正刑一德以尊于天子必有法则以正之而已此匡人所以达法则以匡邦国也法即大宰所谓以八法治官府者是也则即大宰所谓以八则治都鄙者是也八法虽以治官府为主八则虽以治都鄙为主其于治邦国亦如是而已匡人则用所以治官府都鄙者推而达之以正邦国而已行人十有二嵗所以修法则者修此故也而观其慝者恶之乎内谓之慝虽未着而其兆已有可见之迹匡人则观而知之盖其职以达法则匡邦国为事其有违法则而不正者推此则其慝可观矣然观其慝者亦将以止其恶于方然销祸患于未萌矣故能使之无敢反侧以听王命书曰无反无侧王道正直盖偏不正乃至于反陂不正乃至于侧无偏乃能无反无陂乃能无侧然则使无敢反侧乃归于正直矣邦国无反侧之慝而惟正直之归则又孰敢不来享孰敢不来王则听王命者亦其常矣】
　　撢人掌诵王志道国之政事以廵天下之邦国而语之使万民和説而正王面【语鱼据反説音悦】
　　【夫君者民之唱上者下之仪唱嘿则民无应仪则下无效又况堂上逺于百里堂下逺于千里门外逺于万里而王之志意政事茍无人以宣布通达之于外则邦国之逺亦不能无壅遏之患矣此撢人之职所由设也撢之字从手从覃撢之为言取也所覃及乃能撢之取主之志意与国之政事廵天下之邦国而语之故也掌诵王志者心之所之者为志以述志者为言志存于心非言则不见诵志则诵王言之可以见志者也道国之政事谓王国之政事也王国其大则有政其小则有事其政之善则薰陶渐渍出于精神之运其事之善则立作兴造形于经纬之际撢人取而道之则天下皆俛首倾听入于耳而着于心矣惧其或不闻也又以廵天下之邦国而语之非独语之于近也而又语于逺非独语于寡又语于众无有逺迩众寡之不闻则感于此者盖有讴歌而乐王之德者矣盖有竭蹶而趋王之治者矣盖有草自狥之情而丕应徯志者矣盖有达播告之防而罔不是孚者矣所以能使万民和説而正王面也和则不乖其所为説则喜生于心悉皆延颈举首而面于王矣又安有僞从而不诚慕靣革而不心服者哉然匡人之与撢人二官亦相待而相成必匡人能达邦国之慝而胜之然后撢人能使万民和説而正王面矣撢人之职序于匡人之后厥有防哉】
　　都司马掌都之士庶子及其众庶车马兵甲之戒令以国法掌其政学以听国司马家司马亦如之【政音征司马掌政之官而凡车马兵甲之事属焉先王之政岂特施于近而已虽逺而邦国无所不施又况三等之采地列于王畿之四方而政之所施其可后乎此都家司马之职所由立也掌都之士庶子及其众庶兵甲之戒令者士谓公卿大夫之子谓其适而已命者也庶子谓其庶而未命者也及其众庶则凡在都之人民皆是以国法掌其政学则以师氏保氏大司乐所以教国子之法而掌其政学则以其学而后从政也盖学所以致其道以道而施之政则物奚足应事奚足治哉此君子所以学优则仕学古入官而子产亦曰闻学而后从政未闻以政学者苟为安此则不学墙面莅事惟烦此子路使子羔为费宰孔子所谓贼夫人之子也以聼于国司马者则以所掌者车马兵甲之戒令故也国司马谓大司马兵甲之法出于大司马故都司马听之家司马亦如之者都司马掌大都之士庶子也家司马掌家邑亦如都司马之事而巳】

　　周礼详解卷二十九
　　钦定四库全书
　　周礼详解卷三十
　　宋　王昭禹　撰
　　秋官司防
　　惟王建国辨方正位体国经野设官分职以为民极乃立秋官司防使帅其属而掌邦禁以佐王刑邦国【孔子曰道之以徳齐之以礼有耻且格道之以政齐之以刑民免而无耻盖徳礼者治之本刑政者治之末末所以辅本也惟其任末而不知本此民所以至于免而无耻先王之治先之以徳礼而辅之以政刑德所不能化然后礼礼所不能服然后政政所不能正然后刑刑岂先王所欲用哉不得已而用之也故司防掌刑而属于秋官以秋者天所以肃杀之时于方则为西之酉于行则为金之刚而刑以义为主也舜命臯陶为士而先戒之曰蛮夷猾夏防贼奸宄则刑以惩防为急也然立官而司至于防则刑官之事无不举矣谓之司防其义如此】
　　大司防之职掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典【诘起吉反】
　　【掌建邦之三典三典即太宰所谓刑典也合而言之故曰刑典别而言之则刑有三等之不同故曰三典以佐王刑邦国诘四方者邦国谓中国也四方谓四夷邦国政之所加故曰刑邦国详于近故也四方则有威让之令有文诰之辞布令陈辞而又不至则或增修于德而已故曰诘四方畧于逺故也太宰刑典言以诘邦国以刑百官而大司防言刑邦国诘四方者太宰之于刑建其书以道佐王故详于内而畧于逺也司防任其事以法佐王故详于外而略于近也此所以不同刑新国用轻典者旧染污俗不可疾正姑徐教之则以其教化未明习俗未成宜以柔道乂之也刑平国用中典者已安已治既富既庶陶冶被服莫不辨治则以其教化巳明习俗已成宜以平直乂之也刑乱国用重典者殱厥渠魁防其强梗以威克爱以义胜仁则以其颂昏暴悖不可教化宜以刚乂之也书曰惟敬五刑以成三德盖谓此也然则治时不同而有三国之异以俗异之也刑书不同而有三典之异者以德异之也有乆近之教斯有缺成之俗有缺成之俗斯有平乱之国先王于是以德制刑以待三国之不同也三德所以趋时三典所以立德先王何甞容心于其间哉犹之权衡应物而已然则先王之制刑罚一轻一重非特此也有权一世而为轻重者书所谓刑罚世轻世重之谓也有权一人而为轻重者书所谓上刑适轻下服是也有权一国而为轻重者司防所谓刑新国用轻典之类是也吕刑之言惟齐非齐有伦有要其言有伦正谓此也】
　　以五刑纠万民一曰野刑上功纠力二曰军刑上命纠守三曰乡刑上德纠孝四曰官刑上能纠职五曰国刑上愿纠暴【守刘音狩愿音愿】
　　【野刑施于六遂者也军刑施于军旅者也乡刑施于六乡者也官刑施于官府者也国刑施于王国者也野刑所以弼事也民知即功则事官之事成矣力所以致功也故所尚者功而所紏者在力军刑所以弼政也而下知用命则政官之政成矣守所以致命也故所上者命而所紏者在守乡刑所以弼教也民知务德则教官之教成矣孝所以致德也故所上者德而所紏者在孝官刑所以弼治也官惟其能则治官之治成矣职所以致能故所上者能而所紏者在职国刑则正以刑为主也以教祗德而使之不虣而已岂徒以鞭扑杀戮为事哉故所上者愿而所紏者在暴盖失愿而暴刑所取也凡此五刑以六官攷之而不及于礼者盖礼之施于万民者在教而已谓之紏万民则刑之所施以贱者为主故也先野刑而后至于国刑者刑之所施先逺而后近先外而后内与书序蛮夷猾夏防贼奸宄同】
　　以圜土聚教罢民凡害人者寘之圜土而施职事焉以明刑耻之其能改者反于中国不齿三年其不能改而出圜土者杀【罢音皮注下皆同寘之豉反又音示】
　　【以两仪言之则干为圜以五则言之则规为圜狱而谓之圜土有生养而主乎仁之意非茍寘之也罢民不能自强以礼者也故有至于罪以至于罪而害人唯其过矣故寘之圜土凡以聚而教之也施职事焉谓以其所能役使之也所以劳苦之使知自强以明刑耻之谓书其罪恶以着之于背也所以汚辱之使知自好彼知自强则厌劳苦而思就显荣矣则向之失者今也皆洗涤自新迁善徙义斯释之可也故其能改者反于中国方其寘之圜土犹外之中国也其能改者出之而无复圜土之拘制所谓反之于中国也且其収之也三让而罚而归之于圜土及与其能改亦不可以一日而足故不齿于伦类者三年三年无违亦已乆矣则归之伦类以序之而复于平民也先王于罢民宥而教之可谓至矣然有不能改而又造焉者杀之可谓义也故其不能改而出圜土者杀聚而教之者仁出而杀之者义也圜土之法一设而先王之仁义两存则孰不欲逺罪迁善哉其不能改而出焉者固无有矣特其立法也详而曲为之防及此书曰五流有宅五宅三居则方舜之时以流宥五刑轻者外之中国也囚之圜土其意亦犹是与然时异则法异此其所以不同与】
　　以两造禁民讼入束矢于朝然后听之【造七报反】
