<!-- { "loadSidebar": true } -->
　　【先王于诸侯裂地以封之疏爵以贵之欲其为王国之屏也则好之可谓至矣先王于万民受田里以安之颁职事以任之欲其为王心之体也则説之可谓至矣王好诸侯则诸侯果何好哉莫不惟王之好也王説万民则万民果何説哉莫不唯王之説也莫不好王而其好或乖者无以和之而已莫不説王也而其説或壅而不宣者无以达之而已如是则猜疑怨忌之隙往往縁之而起诸侯万民虽欲致其臣子之情有不可得也唯有以和其好则诸侯所以好王之情协而不乖矣惟有以达其説则万民所以説王之心宣而不壅矣尚何逺近内外之间乎然所以至是者以掌交巡邦国之诸侯及其万民之所聚者道王之德意志虑使咸知王之好恶辟行之乃能然也掌邦国之通事而结其交好者夫三等之邦国星分棊布于九州之内其势疑若睽间而相絶然先王制为朝觐聘问之礼行于其间则有往来不穷之通矣掌交又以币将其意而结其交好则又推而行之以致其通矣谓之通事如斯而已往来不穷者天之道也推而行之者人之道也先王立掌交之职亦所以和同天人之际矣】
　　以谕九税之利九礼之亲九牧之维九禁之难九戎之威
　　【先王之于诸侯分土而与之守分民而与之治患其擅一国之名宠则或至于势以自骄专制节之大权则或至于怙侈以灭义将欲防微杜渐折冲消萌使之怀德而不敢擕畏威而不敢侮则王者威福之柄其可不谨乎然则掌交谕之以九税之利九礼之亲九牧之维是尽其所以福之之道也谕之以九禁之难九戎之威是尽其所以威之之道也九税九职之税也方其裂地以封之固已使之得征其民而莫不知有之以为利也今又谕之以九税之利使知任土焉九礼九仪之礼也方其列爵以等之固已使之各守其爵而莫不知守之以为分也今又谕以九礼之亲使知分守焉九牧九州之牧也太宰于施典之际固已建其牧而莫不知小大以相维也今又谕以九牧之维使知听令焉九禁九法之禁也九戎九伐之戎也大司马以九伐之法固已正之而莫不知奉法而畏威也今又谕以九禁之难使知辟禁谕以九戎之威使知免兵焉彼又安有弛慢悠忽以违王命者哉然则宗周之时六服承德庶邦丕享比小事大以蕃王室者掌交之谕岂小补哉】
　　掌察【阙】
　　掌货贿【阙】
　　朝大夫掌都家之国治日朝以听国事故以告其君长国有政令则令其朝大夫凡都家之治于国者必因其朝大夫然后听之唯大事弗因凡都家之治有不及者则诛其朝大夫在军旅则诛其有司【长丁丈反】
　　【掌都家之国治其官以上士二人下士四人为之而名官谓之朝大夫者以其日朝以听国事故以告其君长有以智帅人之义故谓之朝大夫也掌都家之国治者谓公卿王子弟之都大夫之家凡有治于国则朝大夫掌之也所作谓之事所遭谓之故朝大夫日朝以听其事故以达之于都家之君长君谓其国君也长谓其卿大夫也凡有所正者皆政也凡有所使者皆令也国有政令则令朝大夫以告都家之吏也凡都家之治于国也必因其朝大夫然后听之以朝大夫掌都家之国治故凡事之小者有治于国皆因朝大夫以达于国然后听之也若事之大者则非因于朝大夫必都家之君长自达于国也都家之治有不及以朝大夫弗达之故则罪在所诛也在军旅则朝大夫弗预焉都家司马弗达之过也故诛其有司有司谓都司马家司马也先王置朝大夫之君使都家之治因之以达于国使国之事故因之以告于都家则下之事无不上闻上之政无不下达则自国中以至于数百里之逺不啻若左右之近若耳目之前又安有壅遏蔽塞之患哉彼有堂上之逺于百里堂下逺于千里户外逺于万里者葢失于此矣】
　　都则【阙】
　　都士【阙】
　　家士【阙】












　　周礼详解卷三十四
　　钦定四库全书
　　周礼详解卷三十五
　　宋　王昭禹　撰
　　冬官考工记
　　【一而不可不易者道匿而不可不为者事道一而能易则虽不主故常而未始外乎事事匿而有为则虽丽乎形数而未始离乎道道未始外事此幽者之所以阐也事未始离乎道此显者之所以微也庄子曰既已谓之一矣且得无言乎一与言为二二与一为三自此以往巧厯不能计而况其凡乎此自无以适有由道以之事者也又曰事兼于义义兼于德德兼于道此自有以适无由事以入道者也是以圣人体道之常无以应天下之有体道之至虚以应天下之实而未始废于事也故六官之设始于天官以掌治而治以道为本终于冬官以掌事而事以智为主葢道出而生智智则贞固足以干事也冬于方为北于物为罔北宅乎幽罔未有形隂于此乎终阳于此乎始芸芸之物自此而复乎道扰扰之绪自此而之乎事道之与事曷尝相离哉圣人散道之妙以寓干事即事之粗以达于道故备物致用虽皆法度之陈迹而立象明意莫非性命之真理由此观之则考工之所记特技巧之事而已哉然其名官谓之司空则以其空土以居民故也书曰司空掌邦土居四民时地利居四民时地利者事职之体用也而记者止谓之考工则事官正以典事为务故也先王名官以司空则以居四民言之也作记者以考工言之则以时地利言之也夫百工之事虽本于圣作智创而非巧述工守则不足以设施而致用此百工所以与于六职之一也然工之事有精相有能否饩廪欲称事则工不可以不考也赏诛欲当事则工不可以不考也作记者谓之考工凡以质其成效而已然典礼殊缺学者虽不覩圣人之全经而先儒追述之功亦不为无补矣】
　　国有六职百工与居一焉或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功【与音预埶同势长丁丈反】
　　【夫天职气覆地职形载圣职教化物职所宜则凡丽乎隂阳之域者未尝无职也有所受而听之者谓之职天地虽大而受职乎道圣人虽尊而受职乎天臣民则卑而受职乎君一失其职则伤之者至然则自王公以至于士大夫工商农妇之属又安可以无职乎劳心者治人劳力者治于人王公士大夫劳心以治人者也百工商旅农妇劳力以治于人者也自王公以至农夫谓之六职而百工居其中故曰国有六职而百工与居一焉事道者逸事事者劳无为而尊者逸有为而卑者劳王公尊而事道故坐而论之逸而无为者也士大夫卑而事事故作而行之劳而有为者也故曰坐而论道谓之王公作而行之谓之士大夫夫致治之序本在上末在下王公务本以经治故坐而论道以谋其始士大夫务末以賛治故作而行之以成其终坐则无为而未始有作论则言之而未始有行然则士大夫特推王公所论之道作而行之以见其事业而已夫一人之身而百工之所为备五材者民器资之以有成者也一材不可阙而一器不可废则以饬五材以辨民器百工之事也又乌可后乎哉然欲辨民器必先饬五材欲饬五材必先乎审曲面埶惟窥理所在然后能审曲惟正体所向然后能面埶五材天之所生必致力以修饬之然后可以为民器则若饬木而为舟车弓庐之属饬金而为鼎量剑削之属饬土而为甗甑簋豆之属饬水火而运用之以成乎众材之属饬材以为器而民器各有宜焉不可以不辨其为轮也辨其髙下之地其为弓也辨其安危之人其为庛也辨其地之坚柔其为剑也辨其士之上下故曰审曲面埶以饬五材以辨民器谓之百工物贵为珍物殊为异所贵所异者彼此不通其所有则无以相资以为用商旅所以迁有资无而物赖之以通焉故曰通四方之珍异以资之谓之商旅百谷虽有种而不能自生虽有生而不能自长所以生而长之实赖三农之为故为之耕耨为之播种去其蟊贼薅其荼蓼实頴实栗既坚既好者三农生长之力也故曰饬力以长地财谓之农夫夫人无羽毛以耐寒暑所以御寒暑者必借乎衣服先王稽其女功使作二事治丝而成之以为帛治麻而成之以为布卒嵗必有衣楬当暑则袗絺绤凡皆妇功之所成也故曰治丝麻以成之谓之妇功六职之序王公制法以示百工者也士大夫行法以治百工者也商旅通物以资百工者也农夫长财以养百工者也嫔妇化治以成百工者也故王公士大夫之序在百工之上商旅农夫妇功之事在百工之下焉荀卿曰精于道者兼物物精于物者以物物王公士大夫精于道者也工商农夫精于物者也工虽具人器而精于物然而百工之事皆圣人之所作以象寓意以器藏礼则百工信度以承道者也其亦有异于商旅农夫之属焉记考工者以百工承王公士大夫之后而处商旅农夫之前不为无深意矣】
　　粤无镈燕无函秦无庐胡无弓车粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也【粤音越镈音博燕音胭函而南反庐鲁吴反夫音扶】
　　【传曰少成若天性习贯如自然粤之无镈工燕之无函工秦之无庐工胡之无弓车之工皆以其地之人少习而成之故不置是工也葢有所短而后见所长有所拙而后见所巧粤人之巧皆长于为镈燕人之巧皆长于为函秦人之巧皆长于为庐胡人之巧皆长于为弓车故虽天下之良工吾知其不容于四国凡以无所用其长而施其巧也是以粤无鏄工非无镈工也以其人皆能为鏄故也燕无函工也非无函工也以其人皆能为函故也秦无庐工也非无庐工也以其人皆能为庐故也胡无弓车工非无弓车工也以其人皆能为弓车故也古者处工于官府使工与工言器段氏为镈函人为甲庐人为庐器弓人为弓舆人为车皆以官府处之所谓无者非无是人也官府无是工故也诗曰庤乃钱镈则镈者治田之器也先儒谓粤地出金锡铸冶之业田器尤多孟子曰函人惟恐伤人则函者甲胄之属也先儒谓燕近强胡习作甲胄庐戈防之柲也先儒谓秦多细木善作矜柲弓车射乘以攻战先儒谓匈奴无屋宅田猎畜牧逐水草而居皆知为弓车则四国之无是工皆以夫人能为之故也】
　　知者创物巧者述之守之世谓之工百工之事皆圣人之作也烁金以为刃凝土以为器作车以行陆作舟以行水此皆圣人之所作也【知音智创初亮反烁始灼反又作铄】
