<!-- { "loadSidebar": true } -->
　　【以下剂致甿者剂约剂所谓要书也盖征役之制上地家七人可任也者家三人中地家六人可任也者二家五人下地家五人可任也者家二人今与甿约以征役用下地为率焉则授地多而征役少孰不愿为之甿乎此以致之而使至也以田里安甿者出则軰作于田入则族息于里不授之以田使其作无以耕不授之以里使其息无所居非所以安之也授以田则彼得以安其耕授以里则彼得以安其居及其西成则百室盈而妇子寕及其改嵗则嗟妇子而入室处又安有不安之甿乎以乐昬扰甿者男子生而愿为之有室女子生而愿为之有家人之大情在是适其情则乐非其情则扰先王立之室家因其情之所乐而无所逆焉凡以治其扰而已故曰以乐昬扰甿以土宜教甿稼穑者夫十有二土之名物不同则稼穑之所宜亦异甿或不能与知故以土宜教之大司徒所谓辨十有二壤之物而知其种以教稼穑树艺与此同也以兴耡利甿者孟子曰唯助为有公田许慎释耡以商人七十而助则耡一也兴之以助公田也公田所以飬君子君子所以治野人公事毕然后敢治私事则民各得其私以自利焉各得其私以自利则以私为主而于公为助矣故以兴耡利甿以时器劝甿者夫耕获之类其为时不同其所用之器亦各有时若耕以耜获以铚所谓时也有其具者易其事然则器得其时者农之所以易田畮也盖人之情勤则怠易则勤使之善其器而又以时焉孰不劝而趋其事哉此时器所以劝甿也以彊予任甿者因其力之有余而后予之以田则谓之彊予夫力有余矣予之以其寡则力遗于民力不足矣予之以其多则利遗于地力不遗于民利不遗于地亦要其力之所任而予之斯可也以土均平政者夫自下剂致甿以至于彊予任甿则遂人之治野者悉矣职贡赋财之政于是乎施焉职贡赋财之政不可以不平所以平之者以土均而已则逺近多寡各适于匀而无偏重不齐之患矣此平政所以在乎土均而已然则治野之政必始乎以下剂致甿所以强本而实遂地也有以致之而至则必有以安之故以田里安甿安之矣必有以治其扰故以乐昏扰甿民扰矣然后可教之稼穑故以土宜敎甿稼穑既敎矣然后兴之以助公田故以兴耡利甿利其土矣然后为之善其器以劝之故以时器劝甿劝其事矣然后可彊予以任之故以彊予任甿可任矣然后以土均之法平其职贡财赋之政故终之以土均平政】
　　辨其野之土上地中地下地以颁田里上地夫一防田百畮莱五十畮余夫亦如之中地夫一防田百畮莱百畮余夫亦如之下地夫一防田百畮莱二百畮余夫亦如之【畮音畆莱音来】
　　【里以防计田以畮计上地田百畮莱五十畮犹都鄙不易之地家百畮也中地田百畮莱百畮犹都鄙一易之地家二百畮也下地田百畮莱二百畮犹都鄙再易之地家三百畮也然都鄙不言夫一防及余夫者则以遂人见之也遂之上地莱五十亩特异于都鄙则以利上农实遂地亦所以致之也且颁田里有余夫者颁田里所以分民父祖子孙不可公也故以为余夫虽然田里之所颁言余夫大故之所致言余子何也盖颁田里则以其力强而可任者则讣其夫故以受田之正者言之为余夫几起徒役无过家一人则大故之所致者计其家故以合族之长者言之为余子】
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿【畛之忍反洫况域反浍古外反】
　　【先王不能使天下无水旱能使水旱不为之灾以有沟涂之法焉沟所以导水因水之势而导之也故自夫间之遂达于万夫之川为五沟也涂所以防水则因地而防之也故自遂上之径达于川上之路为五涂五沟始于遂以水自是而之他所以遂于外也故夫间有遂自是之他则直逹矣至于十夫相积然后为沟故十夫有沟积沟而百夫则其流众矣犹人之血脉然消息盈虚自适于一体之中故百夫有洫积千夫而为浍则遂沟洫水并而防焉故千夫有浍而逹于外则集众流而为川其水大矣而周于外焉故万夫有川此五沟所以导水也考工记曰广二尺深二尺谓之遂广四尺深四尺谓之沟广八尺深八尺谓之洫广二寻深二仞谓之浍专逹于川则川之制又倍于洫矣故书亦曰濬畎浍距川然则遂从而沟横洫从而浍横川则集众水而同于外矣五涂始于径以水行而顺水之径也故遂上谓之径有左有右而致饰者畛也故沟上谓之畛畛而十之则行者众故洫上谓之涂涂而千之则行者众而有首焉故浍上谓之道路大道也有足者得以各行而不相踵故川上谓之路此五涂所以防水也其广狭之制则先儒谓径容牛马畛容大车涂容乗车一轨道容二轨路容三轨是矣】
　　以嵗时登其夫家之众寡及其六畜车辇辨其老防废疾与其施舍者以颁职作事以令贡赋以令师田以起政役【施式氏反舎音舍】
　　【登者上其籍也遂人既登其夫家众寡六畜车辇而遂师又以时登则遂师登之于遂人遂人登之于小司徒也辨其老防废疾与其施舍者而不言贵贱则遂以治野为主故也不言辨可任则颁职作事辨可任可知也小司徒先言军旅田役而后以令贡赋此则先言令贡赋者盖遂人以治野为主野者贡赋之所出故以贡赋为先小司徒主教教以率民为事贡赋乃其本也故以贡赋为后】
　　若起野役则令各帅其所治之民而至以遂之大旗致之其不用命者诛之
　　【乡师致民以司徒之大旗遂人所谓遂之大旗亦司徒之大旗也熊虎为旗乌隼为旟乡建旗遂建旟今此致民必以旗则致民者宜以威猛致其义故下文继之以其不用命者诛之则致其义可知矣于遂建焉故曰遂之大旗于遂言大旗则乡可知于乡言司徒之大旗则遂亦可知】
　　凡国祭祀共野牲令野职凡賔客令修野道而委积大防帅六遂之役而致之掌其政令及帅而属六綍及陈役凡事致野役而师田作野民帅而至掌其政治禁令【属音烛綍音弗】
　　【共野牲则牲之未入牧人者也共之使入于牧人以待事焉令野职则职之不任于民者也若薪炭之属虽防而用不可废焉凡賔客令修野道而委积则异乎司徒所谓令野修道委积也盖令修野道则止于遂之地而已令野修道则非止于遂地自郊以外凡野道皆是也及帅而属六綍则帅而属大司徒也引在前属之于车以道匶綍在旁属之于棺以弼匶六乡主以道徳成之故使属引而道之于前六遂主以功事成之故使属綍而弼之于旁道徳始终从焉功事则以自弼焉故也及陈役则所预者事而已殡事则非所预凡事致野役而师田致野民言事而又言师田则事者乃立政之事而已政治禁令则所以治野役野民者也】
　　遂师各掌其遂之政令戒禁
　　【遂人之主六遂犹司徒之主六乡然遂官降乡官一等故其爵与小司徒等均于中大夫也遂师犹乡之有乡师下大夫四人则二人同掌三遂故言各掌其遂之政令戒禁司徒以敎民为主故乡师乡大夫州长多言教事所治则以民言之遂人以治野为主故遂师遂大夫县正之属多言耕事所治则以甿言之】
　　以时登其夫家之众寡六畜车辇辨其施舍与其可任者经牧其田野辨其可食者周知其数而任之以徴财征作役事则听其治讼
　　【登其夫家众寡六畜车辇登其籍于遂人也乡师以时稽其夫家众寡而遂师登而不稽者以有遂大夫稽之也在所舍者而不之舍焉则厉民在所任者而不之任焉则害事故辨其施舍者又辨其可任者使两得其所也经牧其田野犹小司徒所谓经土地而井牧其田野不言井则以下文辨其可食者周知其数而任之故也地有可食有不可食必辨之然后其数可以周知既知其数然后可以颁地以任民征其财谓之财征征其力谓之力征征者以正行也周知其数故其征不失民财其役不失民力令之而不从则有治治之而不服则有讼遂师聼而已】
　　廵其稼穑而移用其民以救其时事
　　【稼穑之时不可缓而民之札防为无常茍困其札防而力有不逮则稼时不作穑时不收时事于是乎废先王乃移用其民以救之则民以不急致困者寡矣职内及防以逆职嵗与官府财用之出而叙其财以待邦之移用此移用其财者也财无力不生力无财不养民无力不行事非民不立财力常相为用而不可偏废也此所以皆有移用之法先王之世所赖以相济而无败事者以此道也后世不知出此不幸而有天变患难民日因之而流离区区之移民移粟之小惠又何补哉】
　　凡国祭祀审其誓戒共其野牲
　　【大宰祀五帝掌百官之誓戒则凡国祭祀皆有誓以喻众戒以勅众遂师于国祭祀审其誓戒而已审者聼而辨之当以其事喻于预祭祀之人故也盖遂师各掌其遂之戒禁故祭祀则在审其誓戒遂人凡国祭祀共野牲遂师又共野牲则賛遂人共牲入于牧人也以遂师登六畜牧其田野故也】
　　入野职野赋于王府
　　【无君子莫治野人无野人莫飬君子君子有以治野人之悉然后可以责野人飬君子之备夫囏厄可施贤能可舍强壮可任非登其生者下其死者弗能辨也地有上下种有利害食有可否非经其土地牧其田野弗能知也天有变动民有囏厄事有缓急非移民之强者以就急难移民之弱者以即缓易弗能救也君子之任野人可任者无怨可食者无害其悉如此野人亦何以为报哉野职野赋入于玉府以共王之玩好是所以为报也则野人之飬君子可谓备矣野职九职也野赋九赋也角人羽人掌葛皆徴财物于山泽之农以当邦赋之政令则九赋九职皆各聼民以其物当职赋而其物有中玉府之用则入于玉府矣】
　　賔客则廵其道脩庀其委积大防使帅其属以幄帟先道野役及窆抱磨共丘笼及蜃车之役军旅田猎平野民掌其禁令比叙其事而赏罚
　　【道者賔客往来之冲则不可以不脩而治之委积者给賔客之食用则不可以不庀而备之道修以致其恭委积以致其爱脩而庀之则恭爱之情着乎外矣故遂师于道脩则廵而视之于委积则庀而具之以幄帟先道野役所以帅之也使而不帅则野役岂能自致哉及窆抱执綍者之名籍行而挍数之也共丘笼者共其为丘之笼器以成土也及蜃车之役者蜃车载闉圹之蜃遂师则共蜃车之役人也平野民谓军旅田役则平其行列部伍也比叙其事而赏罚者比谓校比其事之得失事谓次叙其事之前后】
　　遂大夫各掌其遂之政令以嵗时稽其夫家之众寡六畜田野辨其可任者与其可施舍者以教稼穑以稽功事掌其政令戒禁听其治讼
　　【一乡一遂人众所聚必有以帅之者故乡遂皆有大夫师师所以教养之则仁之任也大夫以政帅导之则智之任也乡师之职各掌其所治乡之教而聼其治乡大夫曰乡大夫之职各掌其乡之政教禁令此不言者圣人之制详于乡师郷大夫其职之所掌则尽其事耳遂师遂大夫其事略而或比于乡师郷大夫而举之此所以不言与乡师以时稽其夫家众寡而遂师不稽者以有遂大夫稽之也乡大夫以嵗时登其夫家众寡而遂大夫不登以有遂人登之也盖乡之官莫尊于乡大夫遂之官莫尊于遂人也遂师以辨其施舍为先遂大夫以辨其可任者为先辨其施舍者仁之先务也辨其可任者智之先务也可任与施舍虽本无先后而亦有仁智之别矣遂师既辨之遂大夫又从而辨焉亦所以相成也稽则得其数辨则得其力以教稼穑则各称其任以稽功事则各服其责数力不得其详政教失其所施则安得功事而稽哉此稽其功事所以次于敎稼穑之后矣】
