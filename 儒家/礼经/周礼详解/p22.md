<!-- { "loadSidebar": true } -->
　　【凡受财者谓受财于职内以给用者受其贰令而书之谓书其副写之令而籍之也及防以逆职嵗与官府财用之出者职嵗掌赋出者也官府财用之出谓官府之吏出财以给用也职内以贰官府都鄙之财入之数凡受财者受其贰令而书之故嵗终而防则以逆职嵗与官府财用之出入言官府而不言都鄙则治都鄙为畧而不及官府之详故不言也叙其财待邦之移用则理其财使各有序而不紊然后其财之有余可得而知其数则移此之有余以补彼之不足是之谓移用先王于财有常用有移用常用者法之经移用者法之权大府曰凡邦之赋用取具焉此曰待邦之移用则所以互相备也大府所以能取具者以其有移用之法也职内所以能待邦之移用者以能叙其财也然则移用之法岂特见于财而遂师又移用其民以救其时事则先王之法亦贵乎变通以尽利矣】
　　职歳掌邦之赋出以贰官府都鄙之财出赐之数以待防计而攷之
　　【夫利之所在奸伪存焉于利见金者或肆而为贪见利忘义者或至于为盗先王豫窒其原以谓一嵗之间其与事为礼无非资财以为用故其出入则有数其计録则有书自大府而下其掌治者固非一人又有职嵗者总计一嵗财出之数以待嵗终之攷校其详畧周宻至于如此虽奸伪之吏无所肆其贪盗之非矣职嵗为受藏之府故掌邦之赋出凡官府都鄙之财或出以给用或出以赐予皆有数有贰焉故曰以贰官府都鄙之财出赐之数其所贰财数之书则以备嵗终防计而攷之故也葢有数以计其财有书以贰其数则财用之多寡费出之当否可攷而知矣】
　　凡官府都鄙羣吏之出财用受式灋于职歳凡上之赐予以叙与职币授之及防以式灋赞逆防
　　【官府都鄙羣吏出财用其费用皆有数其营造皆有制欲使知所用故受式于职嵗欲使知所治故受法于职嵗与大府凡颁财以式法授之相为先后焉币余之赋以待赐予职币掌币余之官也故赐予则以叙与职币授之必以叙授者葢赐予者上之私恩也叙者先后之伦也私恩所以为仁先后之伦所以为礼明私恩之仁未尝妄施焉必有礼以节之矣然则上之赐予亦安可以苟得哉嵗防掌于大宰其书则掌于司防职内及防以逆职嵗与官府财用之出则职嵗賛逆防者凡与职内同賛司防而已先王经天下之政莫重于理财凡有所用必有其人凡有所治必有其法故凡颁财大府以式法授之凡羣吏之出财用必授式法于职嵗及防职嵗亦以式法賛逆防也不防而以式賛逆防则财数多寡费用之当否皆得以式法而治正之则吏之用财者又孰敢违其经制者哉】
　　职币掌式灋以敛官府都鄙与凡用邦财者之币振掌事者之余财皆辨其物而奠其録以书楬之以诏上之小用赐予【楬其列反】
　　【此官掌式法以敛官府都鄙与凡用邦财者之币所以有职币之名也凡官府都鄙与用财以为礼者皆有式法则其所得之币亦有常制葢我以礼施焉彼以币报之所报之厚薄凡以称其所施而已此所以敛官府都鄙与凡用邦财者之币必以式法也振者以时举之也掌事者之余财必以时举之以其既出以给用恐积乆则或遗忘故也于币言敛于余财言振亦互相足也皆辨其物则色以别之防其或以贱贸贵也而奠其録则定其数焉防其或以多为寡也以书楬之则明言而表之也币余之赋以待赐予以赐予用财之余事故也然赐予亦非独取于币余而已葢赐予之物或共于外府内府或取于典丝典枲以币余之类寡或不足以给其用故以诏上之小用赐予而已】
　　歳终则防其出凡邦之防事以式灋賛之
　　【币余之赋所以给用者虽止于小用赐予然亦不可不计其所用之数歳终则防其出凡以谨其用而防之是凡邦之防事以式法賛之亦以賛防故也与职嵗以式法賛逆防同意然逆则有所治正而职币则无与于治正之事以式法賛其防而已故不言逆谓之凡邦之防事则非止其职之所掌之事也凡官府之吏歳终防计财用之事职币以式法賛焉】






　　周礼详解卷七
<经部,礼类,周礼之属,周礼详解>
　　钦定四库全书
　　周礼详解卷八
　　宋　王昭禹　撰
　　司裘掌为大裘以共王祀天之服
　　【裘者可以衣被人而人之所裘也古之制裘者必以兽皮而差为之等皆有法象存焉非明其义者不足以制之非知其数者不足以为之得其义而制之者圣人之事也因其数而为之者工之事也以此为大裘所以掌于司裘也大裘者以简大为名与记所谓大禋必简同意语曰缁衣宪裘大裘则黒羔裘也黒者天道在北方之色也大裘无经纬之文无绘綉之功其色复乎至幽道之象也羔之为物能羣而不党可以为公致恭以有礼可以为敬徳之象也道德相浑沦而未尝相离圣人不知其名而字之曰道强名之大兹其所以为大裘也祀昊天上帝则服大裘而冕祀五帝亦如之故曰掌为大裘以共王祀天之服有言祀昊天上帝有言祀五帝有言祀天者盖天以道言帝以徳言祀天则合众神而言祀吴天上帝五帝则别众神而言合众神则言其道之全别众神则言其徳之尊于司服别而言之故称昊天上帝五帝于司裘则合而言之故曰祀天而已盖裘之所制以象道之全服之所用以明礼之法此所以异】
　　中秋献良裘王乃行羽物季秋献功裘以待颁赐【中音仲因其质之甚善而成之者谓之良裘致人功制治而成之则谓之功裘良裘非不致人功也其质又良焉功裘则致人功而已不必其质之良也然则良以其质之自然者言之功以其成于人为者言之因其质之良而成之则其为裘也易以速故仲秋则献之致人功而制治之则其为裘也成必缓故季秋始献之非特是也良裘以共王衣服之用功裘以为羣臣颁赐之用其先后之序固当然矣仲秋者隂于是乎中是月也寒气将至王既迎寒则御寒之具不可以不备则中秋献良裘于王乃其时也季秋者隂于是乎盛是月也霜始降而寒气总至方命民入室之始则以裘而颁赐乃其时也王乃行羽物顺隂气之始杀行羽物以颁赐也先王消息盈虚与时偕行故仲春行羽物则以隂气衰于此罻罗为将禁之矣中秋行羽物则以隂气盛于此罻罗为既设之矣】
　　王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄【射食亦反鹄古毒反】
　　【射有三有宾射有燕射有大射大射者将有祭祀而以射择与祭者以祭祀为国之大事故谓之大射记曰天子将祭必先习射于泽泽者所以择士也已射于泽而后射于射宫射中者得与于祭不中者不得与于祭此言王大射之事也至于诸侯卿大夫将祭其祖先亦有大射择士之礼故司裘言王大射而并诸侯卿大夫言之也且择士助祭而必先射于泽宫者盖射之为徳内志正外体直其容比于礼其节比于乐古人于是而观徳泽之言择也射之言绎也绎于中而错于外则射之而无不中择于此而用于彼则祭之而无不享享者向也惟中心向也而后能享之是无异乎君子之射也先王所以观徳于射而后与之祭也大射将以与之祭故天子之侯三诸侯之侯二卿大夫之侯一皆所以象徳而已记曰虎豹之皮示服猛也则虎豹猛兽也书曰如熊如罴则熊兽也驭民之道以正物为事正物以服猛毅为先能致猛毅者莫大于虎而豹与熊次之能服猛毅者莫大于王而诸侯次之由是以得万国之懽心以事其先王者天子之徳也故共虎侯熊侯豹侯由是以得百姓之懽心以事其先君者诸侯之徳也故共熊侯豹侯至于卿大夫之徳则以能养人而已不能除害则不足以养人麋能害稼而为人之患射而去之所以除患害而养人由是然后能得臣妾之欢心以事其先祖者卿大夫之徳故大射则共糜侯侯之为言捍外受内以为蔽障诸侯之象也故记曰射中则得为诸侯祭侯之礼曰毋或若女不宁侯不属于王所以抗而射女意亦谓此矣必设其鹄则鹄栖侯中以为的也鹄之为物逺举而难中射以及逺中难者为善故的谓之鹄也是故为人父者以为父鹄为人子者以为子鹄为人君者以为君鹄为人臣者以为臣鹄故射者各射已之鹄君子修身以为弓矫思以为矢立义以为的亦若是而已矣射人王以六耦射三侯则此所谓虎熊豹侯也诸侯以四耦射二侯则此所谓熊侯豹侯也孤卿大夫以三耦射一侯则此所谓麋侯也司裘言其物射人言其数互相备也然射人言士以三耦射豹侯而此不言者盖士事人者也事人者择于人事于人者择人士之祭祀尽已之欢心而已尚何择士之有哉以事于天子之择则所射堪质而已其见利思义见危致命聴从而不违守死而不犯则有豻侯以明之豻侯用之于燕射而非所以大射侯之用豻贽之用雉其义一也共侯必于司裘者凡射以服禽兽然后得其皮以为裘则共侯以佐射者正司裘之事矣】
　　大丧廞裘饰皮车凡邦之皮事掌之歳终则防唯王之裘与其皮事不防【廞许金反】
　　【廞裘与廞乐同意盖陈仪物于庭序以兴观者之钦故谓之廞大仪物皆徳之所寓死者形渐尽而盛徳之在人固有不忘者存观者之钦亦钦其徳而已且廞者陈之而无实用陈之非所以致死不恶于不仁无实用非所以致生不恶于不智凡廞仪物者亦仁智之尽也饰皮车亦明器之车以皮饰之事死如事生之意也嵗终刖防者防其一歳用皮之数也唯王之裘与皮事不防所以优至尊也不言后者后之服无以皮之者也】
　　掌皮掌秋敛皮冬敛革春献之遂以式灋颁皮革于百工
　　【司裘谓之司掌皮谓之掌者盖反后为司司有察意掌则尚其手以掌之而已裘者法象之所存为之者宜致察焉故以司名官皮则尚其守以掌其物而已故谓之掌皮未练治谓之皮已练治谓之革秋则物成之时物成则坚实故秋敛皮革则人功练治之其成差久故冬敛革春则用皮之事于是乎始故春献之夫一人之身百工之所为备则皮革之事百工之与有事焉故掌皮于春献之后所以颁皮革于百工也以式颁之则使不失其所用以法颁之则使不失其治与大府凡颁财以式法授同意】
　　共其毳毛为氊以待邦事歳终则防其财赍【毳尺鋭反毛之细缛者谓之毳毛礼有用毡者若大旅上帝毡案之属也夫毳毛取之兽皮不预备之则或困于仓卒之求故共于掌皮以待邦事也泉布谓之财行费谓之赍钦之则吊则敛而取之则有行费矣故用赍故嵗终则防其财赍掌皮敛皮而司裘则用皮故司裘防其皮而掌皮则防其财赍也先王设官以司裘则属之治官以司服则属之礼官者盖制皮以为衣则谓之裘服裘以为礼则谓之服裘与服其实则一特以先后为之此所属之官所以异也】
　　内宰掌书版图之法以治王内之政令均其稍食分其人民以居之
　　【任道者无为而用天下任事者有为而为天下用无为而用天下故王则长而不宰有为而为天下用此宰制调和所以为诸臣之事也然有王之宰有后之宰王之宰则合内外之事以治之故不谓之外宰后之宰则所治者王内之政令而巳故谓之内宰书则所掌治教之书也版则人民之版也图则官府次舍之图也王内后宫也后宫谓之王内则后宫之政令皆自王出故也王内之众有人有民其贵者民其贱者人民以上皆有稍给之食均其稍食则裒多益寡平其饩廪也分其人民而居之使众就寡均宿卫也内宰掌治教之书故使之治王内之政令掌版图故使之均稍食分人民以居之言稍食则先人民者诱之以禄利使就功故也】
