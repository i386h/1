<!-- { "loadSidebar": true } -->
　　以隂礼教六宫以隂礼教九嫔以妇职之法教九御使各有属以作二事正其服禁其竒衺展其功绪
　　【易曰男正位乎外女正位乎内王立六官以待天下之外治所以正男位也后立六宫以待天下之内治所以正女位也男女正天地之大义也是以本乎天者亲徳于阳本乎地者效徳于隂故后及九嫔皆以隂礼教之也盖凡内事皆阴后祭市谓之隂礼司徒教亲谓之隂礼与此同意不曰教后而曰教六宫者后尊不敢斥犹言天子则称乘舆也至于九御则犹天子之有元士也女御八十一人每九人则属一嫔故谓之九御使各有属则使属于九嫔也妇职之法则所以事王及后共祭祀宾客之职法也礼所以成徳职所以从事位之尊则宜以徳率人故九嫔而上则教以妇礼所以成其徳也位之卑则宜以事事人故九御之属则教以妇职所以致其事也言九嫔则包夫人言九御则包世妇矣以作二事则丝枲之事也大宰以丝枲之职任嫔妇内宰以丝枲之事任嫔御九嫔勤于丝之事则天下无不蚕者矣九御勤于枲之事则天下无不绩者矣治自内而外化自近而逺之意也正其服者使非法不服也禁其竒衺者禁其竒所以一之禁其衺所以正之展其功绪展其丝枲之功绪也丝枲者女功之本必勤于化治然后可以成布帛固不可斯须废也于是乎展之展者所以省之也夫论隂礼之教以率六宫之人于和顺中正者夫人之事也掌妇职之法以教九御之人于勤劳恭俭者九嫔之事也其徳之尊卑虽不同而皆得以必事于王者世妇之事也其命之贵贱虽不同而皆得以进御于王者九御之事也自夫人而下皆不必备而惟后率之有闗睢之徳则窈窕之教兴有卷耳之志则险陂之行息其福履之绥无异于樛木之所逮其子孙之众多无异于螽斯之所化然则王之所以风天下而正夫妇者其用此道欤】
　　大祭祀后祼献则赞瑶爵亦如之【祼古乱反】
　　【大祭祀指宗庙之礼也祼者用鬰鬯灌地求神出而致养也王入室祼既祼出迎牲后于是亚祼而内宰则赞祼也献谓荐腥荐熟后从王亚献而内宰则赞献也石次玉为瑶用之以饰爵则谓之瑶爵诗木先言瑶后言玖玖美玉也报之以琼玖则厚于琼瑶则瑶不如美玉后之饰爵当降于主故以瑶饰爵尸卒食王酳尸后亚献用瑶爵内宰亦从而赞之也】
　　正后之服位而诏其礼乐之仪赞九嫔之礼事
　　【服所以象徳后之所服则固有法也位所以承神后之所位则固有所矣正其服则使以法而服也正其位则使即所而立也又诏其礼乐之仪告以出入进止之节使与礼乐相应也记曰礼交动乎上乐交动乎下诏其仪则使其容比于礼其节比于乐而已赞九嫔之礼事则赞其荐彻之礼与所执之事也诏则告之以言赞则道之以力言诏则尊其事言赞则卑其礼祼献言赞礼乐之仪言诏而九嫔礼事亦言赞各有所主也内小臣之言正内人之礼则以尊正卑也此言正后之服位则所正者在于位而不在后也】
　　凡宾客之祼献瑶爵皆赞致后之宾客之礼
　　【先王之承宾犹承神故大享之礼惟不入性而其他则皆如祭祀是以祭祀后有亚祼亚献与瑶爵酳尸之礼而宾客亦如之祼献刖王礼宾而后亚献也瑶爵则王酬宾客而后亚酬宾客也不言后以上文祼献瑶爵言后从可知也致后之宾客之礼者若后致饮于宾客之礼则酒人共之而内宰致之也】
　　凡丧事佐后使治外内命妇正其服位
　　【内命妇则三夫人九嫔世妇女御之属是也外命妇则公卿大夫之妻是也凡丧事则外内命妇皆有衰麻之服哭泣之位而其事则有治之者后之所使而内宰所佐也正其服则正其正服之等正其位则正亲疎贵贱之居使各当其礼也】
　　凡建国佐后立市设其次置其叙正其肆陈其货贿出其度量淳制祭之以隂礼
　　【夫道在天则有隂阳在人则有义利利之所以辅义犹隂之所以佐阳不可相无也故凡建国王立朝后立市朝者义之所自出市者利之所中聚利可以和义不可以先于义故面朝而后市所以先义而后利也朝为王事故立朝主于王市为隂事故立市主于后方后之主市则内宰助而成之故曰佐后立市次其官之次则司市所谓思次介次是也叙其地之叙则司市所谓各于其地之叙是也肆谓陈物之肆肆长所谓各掌其肆之政令是也植之植谓立杀则陈而饰之无所立也置则但错诸地而无所设也正其各止于一而已陈则置使成列而已度所以度长短量所以量多寡淳则布帛之幅广制则布帛之匹长度量淳制皆法之所寓所以经市之货贿而致其公焉出其度量淳制则所以一而同之也祭之以隂礼者市隂事也故祭以隂礼与教六宫九嫔谓之隂礼同意隂以作成効法之为事祭之则宜象其事焉故设其次置其叙正其肆陈其货贿出其度量淳制然后祭之以隂礼】
　　中春诏后帅外内命妇始蚕于北郊以为祭服【中音仲王亲耕以供粢盛后亲蚕以为祭服孝子孝妇所以自致也中春始蚕之时故内宰诏后帅外内命妇始蚕于北郊北郊正隂之地帅外内命妇而蚕则后之正事也然则王与后所以父母天地而享天下之所尊亲享天下之所尊而不知稼穑之艰难则不足以治外享天下之所亲而不知丝枲之勤则不足以治内故天子亲耕所以帅天下之农王后亲蚕所以帅天下之妇有以帅天下之农则天下无不足之食有以帅天下之妇则天下无不足之衣因以供栥盛为祭服则天下莫不劝于孝矣】
　　嵗终则防内人之稍食稽其功事
　　【所谓内人则王内之人谓之王内则以内属于王也谓之内人则以人属于内也内宰既均其稍食故嵗终又防之均则使之平防则计其数既展其功绪又稽其功事展则视之非一时稽则考其成而已展言绪则所展者功之纶绪也稽言事则所稽者功之成事也展其功绪则省其勤怠稽其功事则考其多少展详而稽略故宫正于功緖但稽之而已内宰既展而又稽则所以治后宫详于治王宫故也】
　　佐后而受献功者比其小大与其麤良而赏罚之防内宫之财用
　　【佐后而受献功者典妇功曰凡受嫔妇功及秋献功则典妇功以功献于后内宰则佐后而受之也小大比其制麤良比其功制中度功中程而又善则在所赏矣制不中度功不中程则在所罚矣防内宫之财用为大宰嵗终受其防故也】
　　正歳均其稍食施其功事宪禁令于王之北宫而纠其守
　　【稍食嵗终既防之矣正嵗又均焉功事嵗终既稽之矣正歳又施焉夫终则有始天行也先王平在朔易以待来歳之宜亦安得不然哉宪禁令者禁将使有所避令将使有所行将使避行之不表而示之是匿为物而愚不识故必宪之使皆明知其害利焉谓之王之北宫则所宪者王之禁令也有谓之内宫有谓之北宫言内宫则知王宫之为外言北宫则知王宫之在内所宪禁令唯后宫而已故曰于王之北宫纠其守者宿卫者各有所守有守不可以缓散故内宰纠焉】
　　上春诏王后帅六宫之人而生穜稑之种而献之于王【穜直龙反稑音六】
　　【亲耕籍田以共粢盛者虽王之职然王所以能竭力耕田共为子职生则亲安之死则鬼享之者亦必有内助之力焉盖夙夜警戒相资以相成者夫妇之道又况亲耕者王政之所重后宜有以相之也后种后熟谓之穜先种先熟谓之稑生是二种而献之于王非独王后一人之力也凡六宫之人自三夫人而下莫不皆预焉故后则帅之而内宰则先诏之上春者建寅之月也必于上春则方是时也阳气始达土膏脉发三农于耒而于耜矣遂大夫于是而修稼政矣所以相王而道之者宜以是焉】
　　内小臣掌王后之命正其服位后出入则前驱若有祭祀宾客丧纪则摈诏后之礼事相九嫔之礼事正内人之礼事彻后之俎【相息亮反】
　　【引君以大道谓之大臣诏相王之法仪谓之小臣王有大宰而后有内宰王有小臣而后有内小臣亦其理也于后之小臣言内则以别王之小臣为外矣内小臣以礼从后而掌王后之命谓之命而不谓之令则其所掌王后之言而已正其服则王后之六服所用不同也正其位则祭祀宾客丧纪所以为礼者其位不同也内小臣正后之服位而小宰亦正之者盖内宰所正特因乎大祭祀诏礼乐之仪而已非徒正之也言王以后属于王故也言后而不言王以对王而言故也前驱则导之以礼使无非僻之敢犯也摈则以宾礼助之诏则以礼事之义告之相则助其事正则使之止于一正正卑于相相卑于摈诏故后则摈诏之九嫔则相之内人则正之膳夫彻王之胙俎所以尊王内小臣彻后之胙俎所以尊后也命所以正人也服位所以正身也王之命大仆出入后之命内小臣掌王服位大仆正之后之服位内小臣正之内外之辨也】
　　后有好事于四方则使往有好令于卿大夫则亦如之掌王之隂事隂令【好呼报反】
　　【上作而下行之为事上言而下守之为令于四方言好事则非特有言而已又有所作也于卿大夫言好令则有言而已不必有所作也好事好令则后之所以睦外亲也隂事隂令则王之所以睦内亲也隂事则进御之事隂令则王有所求为于北宫之令睦外亲而不失其所谓女正位乎内睦内亲而不失其所谓男正位乎外男女正而天下定则内小臣之所掌非特有助于后而已王之所治已有助焉此王之隂事隂令所以终于内小臣之所守也】
　　阍人掌守王宫之中门之禁
　　【阍人司昏晨之启闭不以晨门名官而谓之阍者盖守王宫中谓之禁尤宜谨于昏闭之事此所以独谓之阍人也王有五门一曰臯门二曰库门三曰雉门四曰应门五曰路门中门即雉门也以其画雉以为饰示人以文明焉故谓之雉门以其于五门为中故谓之中门则雉者以门之饰言之也中者以门之序言之也凡王门皆有禁以谨出入者独守中门之禁者以治朝在路门之外中门于治朝为己近守禁之严于是而始】
　　丧服凶器不入宫潜服贼器不入宫竒服怪民不入宫【丧服衰麻之属凶器明器之属孔子见齐衰者虽少必作过之必趋盖内有感恻则外为之变动丧服凶器不入宫恐变动至尊故也潜服则衷甲之类贼器则器之可以贼人者潜服贼器不入宫则严禁卫故也竒服则非法服也怪民则行怪民也非法则违礼行怪则违义竒服怪民不入宫则王宜非礼弗视非礼不聴故也】
　　凡内人公器宾客无帅则几其出入以时启闭凡外内命夫命妇出入则为之辟掌扫门庭大祭祀丧纪之事设门燎跸宫门庙门凡宾客亦如之【帅色类反为于伪反】
　　【内人则王内之人公器则公家之器宾客则诸侯诸臣之为宾客者内人公器宾客皆有帅以导其出入若无其帅以导之阍人则微察其出入也以时启闭则晨昏为启闭之节也凡外内命夫命妇出入则为之辟辟者辟行人使之无敢犯也门外之地谓之庭以其掌禁宜洁其所守故掌扫门庭然阍人掌中门之禁则所扫者中门之庭而已设门燎则设燎于门以为明跸宫门庙门者跸以止行者于宫门庙门也宫正几邦之事跸明所禁止者广阍人跸宫门庙门明所禁止者门而已官正宫中庙中则执烛明所照察者内阍人设门燎明所照察者门而已宫正先跸而后执烛阍人先设门燎而后跸者宫正宫官之长阍人宫官之属以禁止为尚而致明于内则尊者之道故宫正先跸而后执烛以禁止为下而致明于外则卑者之道故阍人先设门燎而后跸宫正所跸则广阍人则狭官正所照察则内而阍人则外亦尊卑之辨也】
