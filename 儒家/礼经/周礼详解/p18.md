<!-- { "loadSidebar": true } -->
　　【内羞房中之羞也内羞之物世妇涖陈之则内羞所用主于祭事而王及后世子所共笾人为王及后世子共之而已凡笾事则凡笾之实与其用皆掌之也曾子曰君子所贵乎道者三笾豆之事则有司存然则动用周旋中礼盛徳之至也守其数不知其义一介之有司也笾豆之为礼皆王之所亲笾豆之为噐则掌于奄人女奚之属所谓本在上末在下本末并由而不徧废此道之所以立也】
　　醢人掌四豆之实【醢呼改反】
　　【掌四笾之实以笾名官掌四豆之实不以豆名官者葢笾豆噐也笾豆之实皆物也噐所以盛物物所以効实有其噐则物从之矣有其物则噐从之矣或言噐式言物互相备也相备而必于醢人言物则以四笾之实其物不一不可以物名官四豆之实皆醢而已故以醢人名官四豆之实则五齐七菹三臡之类是也合而言之则皆醢之属也】
　　朝事之豆其实韭菹醓醢昌本麋臡菁菹鹿臡茒菹麇臡【韭音乆醓吐感反臡乃兮反菁作宁反茆音茅麇京伦反】
　　【朝事则笾人朝事之节也齐菹则土之和气也醢臡则天产之所成也韭菹以韮为菹诗曰四之日其蚤献羔祭韭以此荐新则韭亦祭之所贵也昌本则昌歜也鲁飨周公阅有昌歜者飨之所贵也菁蔓菁也菹鳬葵也亦用之所贵也醓肉汁也醓醢以肉汁为醢也醢以肉为之臡以肉之附骨者为之麋鹿麇非人所畜肉味所贵也故用之为臡韭菁茒言菹而昌本不言则昌本乃韲也朝事之豆所以致其盛故其实如此】
　　馈食之豆其实葵菹蠃醢脾析蠯醢蜃蚳醢豚拍鱼醢【蠃戸禾反析星歴反蠯薄隹反蜃市轸反】
　　【馈食则笾人馈食之节也葵草之细者也倾心向日则有敬意脾析则析脾为之豚拍则拍豚而为之脾析豚拍皆物之小体蠃蠯蜃蚳及鱼则亦皆物之细也馈食之豆备之豆备其细且致其敬故其实如此朝事之笾其实有鱼而馈食之豆亦有鱼者鱼防美万物盛多能备礼则鱼可以为盛亦可以为备故也朝事之笾贵其盛馈食之豆备其细故皆用鱼也】
　　加豆之实芹菹兎醢深蒲醓醢箈菹鴈醢笋菹鱼醢【芹音勤箈音迨笋息尹反】
　　【加豆则笾人加笾之节也芹楚葵也深蒲则蒲始生者于水为深也箈箭萌也笋竹萌也葵枣之类取诸园圃而足芹与深蒲箈笋则取之逺矣兎则物之狡者鴈则能飞鱼则能潜蠃蠯蜃蚳则可掇而取兎鴈鱼则不可以掇而取之矣醓于醢为盛而于味为美故朝事之豆有醓醢而加豆之实又有之鱼则于物为细于味亦为美故馈食之豆有鱼而加豆亦有之凡加豆之实所以致其难且致其美故其实如此】
　　羞豆之实酏食糁食【糁素感反食音似】
　　【羞豆则笾人羞笾之节也酏食则以酏为食若酒酏然故谓之酏食也糁食则以糁为食合肉与末煎之故谓之糁食也羞豆之实所以服其勤而致新以献之故其实如此葢酏食其谷出于耕耨而皆用舂治之力所以为服其勤也又其物非若菹醢之属可以乆所以为致新也夫笾与豆所以相湏而成礼其为噐虽异而其用则同其为用虽同而其实则异矣鼎爼竒而笾豆偶则笾豆皆隂也此其用所以同阴阳之中又有阴阳焉笾以竹为之豆以木为之此其实所以异记曰笾豆之实水草之和气也然此所实不特水草之和气而已葢天子之孝内尽志外实物非若诸侯之为道也以天产作隂徳则豆之所实宜以醢为主以地产作阳徳则笾之所实宜以植物为主然笾之实或有天产豆之实或有地产则隂阳亦宜相资故也】
　　凡祭祀共荐羞之豆实賔客防纪亦如之为王及后世子共其内羞
　　【上文言四豆之实则宗庙祭祀之礼也此言凡祭祀则凡祀典所秩者皆是也凡祭祀则不共其噐共其实而已故曰凡祭祀共荐羞之豆实賔客则非所谓賔客之事也防纪则非所谓防事也賔客防纪则掌客职防之属匄有共其噐者醢人所共其实而已故曰賔客防纪亦如之笾人先防事后賔客尊卑之序此先賔客后防纪吉凶之序也笾人言共其笾荐羞之实此言共荐羞之豆实则笾人以笾名官而醢人不以豆名官故也】
　　王举则共醢六十罋以五齐七醢七菹三臡实之賔客之礼共醢五十罋凡事共醢【齐子兮反菹荘鱼反臡乃兮反】
　　【膳夫凡王之馈醤用百有二十罋此言共醢六十罋者葢醯醢合而为百有二十罋醢人共其半故也五齐则昌本脾析豚拍蜃深蒲是也七醢则醓蠯蠃蚳鱼兎鴈是也七菹则韭菁茒芹葵箈笋是也三臡麋鹿麇是也杂用此五齐七醢七菹三臡以实六十罋故曰共醢六十罋以五齐七醢七菹三臡实之凡言賔客则賔客之所常用也賔客之事则王亲礼賔客所行之事也賔客之礼则使人待賔客所致礼也事则多故礼则多仪事生于所作礼出之于所恭此所以有賔客之事与所谓賔客之礼也掌客之礼上公醯醢百有二十罋侯伯百罋子男八十罋此共醢五十罋合醯人所共醯五十罋共百罋则指侯伯而言举中以见上下也凡事共醢则非特祭祀賔客防纪之事而已凡邦之事有用醢者皆共之也】
　　醯人掌共五齐七菹凡醯物以共祭祀之齐菹凡醯醤之物賔客亦如之【齐子兮反菹荘鱼反】
　　【醢人有五齐七菹而醯人亦共之者葢齐菹有湏醤以成者有湏醯以成者则醢人醯人各有五齐七菹也凡醯物则凡以醯成之物也凡醯醤之物则凡以醯成之之醤也醯人所共齐菹幽莫大于祭祀以事神明莫重于賔客以接人故先言祭祀继以賔客亦如之】
　　王举则共齐菹醯物六十罋共后及世子之醤齐菹賔客之礼共醯五十罋凡事共醯
　　【醢人王举则共醢六十罋醯人共醯六十罋膳夫所谓醤用百有二十罋者此也若后及世子之醤齐菹凡醤齐菹用醯以成之者皆共之也賔客共醯五十罋合醢人五十罋则掌客所谓醯醢百罋也凡事共醯则非特祭祀賔客凡邦用醯皆共之也】
　　盐人掌盐之政令以共百事之盐
　　【政有所正以聚百物也令有所使以共百物也醢人醯人皆不言政令而盐人言之者则盐之为物其用博其利厚异于醯醢必有政令以治之也先王之时山有虞川有衡物为之厉而为之守禁至于盐则其守禁尤严则政令其可废乎后世有榷山海之利而归之公上者葢亦出于此矣彼汉儒徒有恶利之说欲一切防之以与民是岂知先王为政之法哉以共百事之盐者盐之为用非一若盐人所掌有祭祀賔客及王后世子膳羞之所共者是也】
　　祭祀共其苦盐散盐賔客共其形盐散盐王之膳羞共饴盐后及世子亦如之凡齐事防盬以待戒令【苦音盬防音煑苦盐盐之苦者葢今颗盐是也散盐盐之散者葢今末盐是也散盐不如苦盐之颗又不如戎盐之甘故不以味名之而名其体也形盐则盐之为虎形者賔客共形盐则备物之飨且象其武之可畏也为虎形而必以盐则盐可以柔物而从革之所生润下之所作求其生作之方则西北也故以为虎形以象天下之武以天道致刚于西北故也朝事之笾有形盐而盐人不言者賔客共之则祭祀从可知矣饴盐盐之甘者葢今戎盐是也祭祀共苦盐则以尽物为主賔客共形盐则以昭徳为主后世子共饴盐则以致味为主祭祀不言共饴盐后世子共之则祭祀从可知矣齐事则食医所谓和王之食饮膳羞珍醤之齐是也言凡齐事则不特共事之齐事凡和五味之类皆是也故防盬以待戒令而已葢已作成为盐未作成为盬盐于盐为今盬于盐为古防盬则煮之以为盐也凡齐事有待于炼治以成盐则不可无戒以勑其偹预也不可无令以使之行用也盐之为物虽防而先王立官以掌治之其戒令如是之严则不弛其利以委于货殖之豪杰可知矣】
　　幂人掌共巾幂
　　【用以幂物通上下而有之者巾也故巾之字从冂从丨然巾之为物非止于覆幂而已葢以事言之则主于覆物由礼言之则主于设饰覆以昭其用也设饰以昭其文也幂人掌共巾幂或以幂八尊或以幂六彛其职主于覆以为用故以幂人名官内则子妇事父母舅姑佩纷帨此用之于佩者也又曰盥卒授巾此用之于盥者也其用不一而名官以幂人岂非巾之设以覆幂为大欤】
　　祭祀以疏布巾幂八尊以画布巾幂六彛
　　【疏布布之疏而质者画布布之画而宻者葢言画则知疏布之素言疏则知画布之宻疏而素者质也画而宻者文也八尊则酒正凡祭祀共五齐三酒是也六彛则司尊彛所用以祼之六彛是也八尊实而不酌是礼之文也礼之文成之以质故以疏布巾幂八尊六彛用之以祼是礼之质也礼之质成之以文故以画布巾幂六彛尊尊而彛卑故先尊而后彛画布巾先儒谓画云气非是也以经攷之下文言凡王巾皆黼则画布巾亦皆画黼矣葢巾以覆物以象天事之武固其宜也】
　　凡王巾皆黼
　　【考工记曰白与黒谓之黼则黼为斧形以白黒为之西北方之色天道致刚于西北而其事武巾以覆物宜象天事故王巾皆黼且天道申于东南而屈于西北其出有方以仁而致其柔所以生万物也其入无方以义而致其刚所以成万物也天地之大徳曰生不以义而致其刚则无以终万物之功王以道而覆万物其可一于柔乎巾以象天事之武以法天而成物也】




　　周礼详解卷六
　　钦定四库全书
　　周礼详解卷七
　　宋　王昭禹　撰
　　宫人掌王之六寝之修
　　【宫者堂室奥阼之总名所围不一而上下内外通为一体人之身居于此焉故谓之宫宫官之属有宫正宫伯而又有宫人者葢宫正掌王宫之戒令紏禁宫伯掌王宫之士庻子凡在版者是其所掌及于宫中之官府次舍宿卫之事而宫人之所掌则不预焉止于修治宫寝与凡共王劳防之事而已六寝者路寝一小寝五王朝有三寝有六者隂阳之义也三者阳数之成六者隂数之中阳则动作出而与物交隂则静息入而与物敛王者动则与阳同撰静则与隂同徳故其朝寝内外其制如此宫人既掌王之六寝则必有所修修者所以治之也葢人臣以辨色而入朝人君以日出而视朝退适路寝聼政使人视大夫大夫退然后适小寝释服是路寝以治事小寝以时燕息焉夫宫室之所处必贵修治之使至明洁然后可居犹心之所飬必贵修治之使至清明然后神留处焉此所以掌六寝之脩也】
　　为其井匽除其不蠲去其恶臭【匽于建反去起吕反】
　　【井以受水潦匽猪霤下之池受畜水而流之者为其井匽所以受水而通之沟渠也蠲不纳污可独而已除其不蠲所以洁其寝处也莫非臭也兰芷芬芳臭之美也去其恶则积芬芳之气以飬王之鼻也】
　　共王之沐浴凡寝中之事扫除执烛共鑪炭凡劳事四方之舍事亦如之
　　【沐所以洁其首浴所以洁其身如是则肤受之尘垢无所受也王之心彷徨乎尘垢之外而其身不离乎尘垢之内则道之体无乎不在也礼曰头有疮则沐身有则浴王之沐浴非为疮也鬯人凡王之齐事共其秬鬯凡以给王之沐浴故也若宫人共王沐浴非适为齐而已宫人掌王之六寝之修则凡寝之事必有以兼治之沐浴所以兼治之扫除所以致洁执烛所以为明共鑪炭则以阳御隂也凡劳事则凡事之亵致力而为之者是也言凡则非一事矣四方舍事则王适四方及防同所舍之事也王适四方亦必宫人从之者王之所舍亦有宫寝之法所以事至尊不可有阙焉故也】
　　掌舍掌王之防同之舍设梐枑再重设车宫辕门【梐歩礼反枑戸故反重直龙反】
