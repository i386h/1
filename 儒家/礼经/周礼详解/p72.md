<!-- { "loadSidebar": true } -->
　　【王之于邦国平之以九法然有违乎此然后加之以刑辟之威此九伐之法所以行焉夫政者正也九伐之法所以正邦国之罪恶而使之归于正也此所以谓正邦国欤冯弱犯寡则眚之者以强陵弱谓之冯弱以众暴寡谓之犯寡如是则诎其爵命削其土地使其强更弱其众更寡若人之眚瘦然此所以正其冯弱犯寡之罪也贤宜任之以在位者也贼之则伤于义民宜养之使就利者也害之则伤于仁伤于仁义则万民之所疾也故防万民授兵焉使致其伐若伐木然此所以正其贼贤害民之罪也内则暴其臣民外则陵其四隣暴其臣民则非君国子民之道也陵其四邻则非睦乃四隣之道也是又诸侯之所疾也故防诸侯为坛焉命以伐此以正其暴内陵外之罪也野荒则以夺农时而地不治民散则屈民力而民不安其为罪也以有其地而不能治故削其地之大而使小焉此所以正其野荒民散之罪也负固则恃其地之险阻不服则逆命以叛乎上其为罪也以有其地而不肯服也故进入而侵其地所以正其负固不服之罪贼杀其亲则不仁者也然而恩有隆杀罪有轻重正之以服属之法则罪可知矣放弑其君则不义者也义莫隆于君而贼义谓之残故残而杀之以其罪重故也犯令则违上之命也陵政则干上之法也故杜絶而伐之以犯令陵政无朝事之实故也外内乱则灭人道也灭之则既灭其身矣又废其嗣以其使人失世类乎无人道故也然先王之时其所封建以为诸侯者莫非贤也邦国之君又安有罪恶如九伐之法所正者乎盖先王制治于未乱保邦于未危思患而豫防之故制为九伐之法使政官之长掌之焉于布政之正月则又县于象魏而使之见徇以木铎而使之闻布于邦国而使之守虽至治之世不能无嵬琐自戾以干先王之伐者非徒不欲而必不敢非徒无与而又无助也则九伐之法除恶于冥冥之中正邪于形声之外者岂小补哉周之盛时九伐之法虽有存岂尝试哉设之使知惧而已非聪明睿智神武而不杀者孰能与于此哉】
　　正月之吉始和布政于邦国都鄙乃县政象之法于象魏使万民观政象挟日而敛之
　　【逺之邦国近之都鄙内而万民于正月之吉大司马布政而使之守垂象魏而使之观上焉者知所禀而犯令陵政者不得作下焉者知所从而设私立方者不得萌下有法守庶人不议则政其有不行乎然政之事民可使由之故县于象魏所以显诸仁政之神不可使知之故挟日而敛之所以藏诸用记所谓政如日月之神者岂非以其示人也昭然有象及其运行不息则物乌得知其然哉】
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　【天地之大而裂为四方四方之逺而裂为九畿其内外有制其逺近有辨其封域虽不同而所以服王之事则一而已故九畿又谓之九服畿言其有界画服言其服王事也九畿之籍则以其界画书而载于籍也经界既定然后政官所以推而行之者其职可施于是乎有以服邦国矣九畿之籍以正其封疆为主书之圻父薄违诗之祁父刺宣王皆指司马而言之也凡言国者皆诸侯之国也所谓施邦国之政职者诸侯之国也所谓千里曰国畿者则王国而已天子之畿千里以天事言之则所以象日月之晷也以人事言之则不千里不足以待诸侯也自国畿之外以封诸侯者皆以五百里为限而命名皆有义焉侯畿者以言扞外而蔽内者也甸畿者以言井牧其地什伍其民也男畿者以言致力而事上也采畿者以言服事以奉王也卫畿者以言奋力而卫内也自侯畿谓之中国所谓疆以周索也蛮以言其慢夷以言其易镇则如四镇之镇以安镇中国为主也蕃则如藩屏之藩以屏蔽中国为主也自蛮畿至蕃畿谓之四夷所谓疆以戎索也以禹贡攷之方千里曰国畿则禹贡所谓甸服也甸服面五百里则为方千里矣盖面畿径言之而方以折计之故也其外方五百里曰甸畿则禹贡所谓侯服也以下盖皆见新经盖时异事异故其制名与其多寡之数亦不同矣且禹贡自甸服至荒服凡五千里而已故书曰弼成五服至于五千以周官攷之而五服之外又有蕃畿则周公之时广斥其地复增五百里盖周盛时物蕃人庶过于尧舜夏商之世不得不然其制圣人岂好异哉时焉而已】
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　【下以职供谓之贡上以政取谓之赋赋以敛财以给军为主也夫地有上地中地下地之差民有家三人二家五人家二人之别其所敛之财宜有以称之此赋所以本于以地与民之制也盖地有肥瘠民有多寡则财赋亦随之而有轻重矣然司徒稽人民而周知其数为任众也故曰可任者司马令赋为用众也故曰可用者知其家之众寡而后数可稽也故于稽数言其家之人知其食之多少而后赋可令也故于令赋言其地之食】
　　中春教振旅司马以旗致民平列陈如战之陈辨鼔铎镯铙之用王执路鼔诸侯执贲鼔军将执晋鼔师帅执提旅帅执鼙卒长执铙两司马执铎公司马执镯以教坐作进退疾徐疏数之节遂以搜田有司表貉誓民鼔遂围禁火献禽以祭社【中仲同陈并去声将帅并去声长上声数音朔传曰国虽安忘战必危孔子曰以不教民战是谓弃之司马于四时之田以旗致民平列陈如战之陈以教坐作进退疾徐疏数之节所以不忘战而教民也盖圣人思患而预防之虽无难而有多难之畏于无事而为有事之备已治矣未尝有其治已安矣未尝有其安国家闲暇选练训习不可怠忽也四时教战而谓之为田者以其养禽兽而取之以为利与田事同故也以其事言之则为围与疆理同也攻蛰兽掎猛乌则与耘同也度可杀然后取则与获同也此所以习战谓之田欤夫攻鬬而冒矢石人情之所不欲也驰骋而逐禽兽人情之所同欲也以其情之所不欲而寓扵所同欲之间此人所以乐为之用而四时教战所以皆寓扵田欤然春阳用事非兵之时故教振旅所谓入曰振旅是也振如振领之振振而整之也方其出则治之以行阵之事均服同食以一众心则无暇平整其仪饰及其入焉则明尊卑辨贵贱此所以整之也旗所以属众而物之众视而从之故致民必以旗然乡遂之致民也以司徒之大旗则司马之致民也以王之太常矣盖日月为常所以象天道以道佐人主者不以兵强天下则司马致民以太常者知其教战固有道也夫用军之法自五人之伍推而上之至于五师之军其先后有序其左右有局合其众以成列陈其列以为阵而田猎之所习无非军事也故平列阵如战之阵乎者髙下如一之谓也兵以鼔作以金止而鼓铎镯铙皆所以节行也故于振旅辨之道之大谓之路军事非王所执也以道御众而已故王执路鼔事之大谓之贲诸侯以敌王忾为事则事之大诸侯所执故诸侯执贲鼓晋以追为义将以统众而杀敌其事有进而已故军将执晋鼔提鼔郑氏谓鼓之有柄者于马上提之以令众也故师帅执提鼙卑者所执旅帅所率者五百人之众其众少矣非若师之为大故旅帅执鼙以其卑故也军法自旅而上然后有旗以其非旗不足以指麾故也自旅而上然后有鼔以其非鼓则不足以令众也卒长执铙以止鼔也两司马执铎以通鼓也公司马执镯以节鼓也伍长而谓之公司马者尊而六命之卿卑而一命之士所司皆至于马则军事之伺末者无不举矣谓之公司马则以别于私人私人亦称司马所谓家司马是也鼓阳也故尊者执之金隂也故卑者执之铙以止鼓则以阳更用事焉故卒长执之通鼔节鼔则佐阳而已故两司马公司马执之坐作进退疾徐疏数皆有节焉不习则不能不讲则不熟故教之使习熟焉遂以搜田者由天道而公焉则方春物生又非为苗除害之时由人道而私焉则祭祀宾客充君之庖不可废也故春田谓之搜由人道而私则不可以无所择故搜有择焉驺虞所谓搜田以时亦择其不孕然后取之盖无事而不田曰不敬田不以礼曰暴殄天物于春而必田以敬而致礼也田必以择不以礼废仁也有司表貉貉师祭也甸祝掌四时之田表貉之祝号则有司谓甸祝也折民以言者誓也以誓教恤则民不忘而誓以用于军旅为主也誓民其可已乎禁谓虞衡守禽之厉禁也鼔而围之遂搜田矣火者田止谓之春田以用火为主故曰火春非田之时其取而杀之则不若用车之密密以火之利则不若车故也然用车者亦因其焚莱之时也献禽大兽公之小禽私之也诗曰献豜于公亦取其之大者也以祭社者社土示也春为民祈故祭礼独先言祭社则先王之祭祀凡以为民而已】
　　中夏教茇舎如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以苗田如搜之灋车献禽以享礿【茇蒲末反撰息转反注读为算礿余若反】
　　【诗曰召伯所茇盖召伯为草舎听讼于甘棠之下也教茇舎者教以草舎之法焉夏物长养尤非兵时故教茇舎茇舎者草茇而舎也盖草虽茇隂不能死兵之草舎当图安存而避危亡故也易野车为主险野人为主撰车徒者所以具之也述事为书合騐为契读书契者所以声之也撰车徒读书契皆比军事也比军事为将茇舎焉号名以待夜事故于茇舎辨号名之用古者昼战则目相视故为之旗帜夜战则声相闻故为之号名草舎欲其名声相闻足以相别而已辨号名固其宜也帅以门名者若鲁有东门襄仲宋有桐门右师是也必以门名者以门所以閤辟扞卫而非常之要在此也师以帅众而閤辟之变扞卫之功折冲之机实系乎此也县鄙各以其名者则县谓县正鄙谓鄙师各以其县鄙之官而名之也乡以州名则若南乡甀东乡为人是也野以邑名者野为公邑之大夫以其所治之邑而名之也凡此所号名皆所以待军之夜事以夜则旗帜不足以相视以名相别而已然帅以门名则将以门名可知也县鄙各以其名则州党各以其名可知也乡以州名则遂以县名亦可知也野以邑名则郊以邑名亦可知也其他皆如振旅则若致民平列阵与夫以教坐作进退疾徐疏数之节皆然矣遂以苗田则夏苗在田如草而已为苗除禽兽之害故也如搜之法则其他表貉誓民鼔遂围禁之类皆与搜同也车者夏田以车为主以物生于春长于夏以车驰逐而取之则其利密于春之用火矣以东山之诗攷之其言曰敦彼独宿亦在车下则茇舎夜事宜用车矣献禽以享礿则所谓以禴夏享先王也以饮为主则谓之礿以乐为主则谓之禴夏阳之盛时故或曰礿或曰禴以礿与禴皆阳之盛故也】
　　中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅遂以狝田如搜田之法罗致禽以祀祊【书注读画狝息浅反祊音方】
