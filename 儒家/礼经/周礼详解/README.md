<!-- { "loadSidebar": true } -->
　　钦定四库全书　　　　　经部四
　　周礼详解　　　　　　礼类一【周礼之属】
　　提要
　　【臣】等谨案周礼详解四十卷宋王昭禹撰陈振孙书録解题曰昭禹未详何等人近世为举子业者多用之其学皆宗王氏新説王与之作周礼订义类编姓氏世次列于龟山杨氏之后曰字光逺亦不详其爵里当为徽钦时人今按其书解惟王建国云业格于上下谓之王或而围之谓之国解匪颁之式云散其所藏曰匪以等级之曰颁故匪从匚从非言其分而非藏也颁从分从页言自上而颁之下解圃曰园有众甫谓之圃解鲍鱼曰鱼之鲜者包以致之解鱐曰鱼之干者肃以致之解司徒云于文反后为司盖后从一从口从从口则所以出命司反之则守令而已从一则所以一众司反之则分众以治之而已从则承上世之庇覆以君天下司反之则以君之爵为执事之法而已其附防穿凿皆遵王氏字説葢当时三经新义列在学官功令所悬故昭禹因之不改然其发明义防则有不尽同于王氏之学者如解泉府以国服为之息云各以共所服国事贾物为息若农以粟米工以器械皆以其所有也周之衰不能为民正田制地税敛无度又从而贷之则凶年饥嵗无以为偿矣下无以偿上之人又必责之则称贷之法岂特无补于民哉求以国服为之息恐收还其毋而不得葢已目睹青苖之而隂破其説矣至其阐发经义有足订注疏之误者如解载师里布屋粟谓国宅无征民居有征无布以其不毛使之有里布民出耕在田庐入居在里其屋有田以出粟今不耕田则计屋而敛之谓之屋粟不从先儒以里布为二十五家之泉屋粟为三夫之粟又解近郊十一逺郊二十而三甸稍县都皆无过十二因当时正役后因逺近剧易而制云云皆为先儒所未发故宋人释周礼者如王与之订义林之竒讲义多引其説固不得以遵用新説而尽废之也五官皆不载叙官元末朱申作句解葢从其例究为一失今姑仍旧本録之内附载陆徳明释文而卷首以徳明之名冠昭禹前今攷昭禹自序末云因释文而作则释文或后人所増入又以徳明时代在前遂题诸昭禹上欤今仍録其音释而徳明之名则附着于此不复并列简端焉乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　周礼详解原序
　　道判为万物之成理理之成具不説之大法礼者法之大分道实寓焉圣人循道之序以制礼制而用之则存乎法推而行之则存乎人其人足以任官其官足以行法然后礼之事举矣故唐虞稽古建官惟百夏商官倍至周增而为三百六十非故好详也王者之世物繁事众其制不得不然也孔子曰周监于二代郁郁乎文哉吾从周盖言盛矣然道之常无下散于常有之域法象而为天地变通而为四时圣人体道之常无以观其妙体道之常有以观其微其精至于与天地合其徳与四时合其序虽先天而天且弗违尚何事于仰观俯法然后奉其时哉惟夫出神天之本宗应帝王之兴起天地固有大美矣四时固有眀法矣虽圣人乌得而违焉是故因天地之大美逹而为治教因四时之明法达而为礼政刑事然则常无之道为万物而有天地四时圣人为天下而有治教礼政刑事天地四时道之所任以致其用者也六官圣人任以致其事者也噫六官之建岂圣人之私智哉实天理之所为也由此以观则礼之事虽显于形名度数之粗而礼之理实隠于道徳性命之微即事而幽者阐即理而显者微然则礼其神之所为乎夫神无在而无乎不在无为而无乎不为圣人立礼以为体行礼以为翼事为之制曲为之防亦神之无不在无不为之意也彼荀卿徒知礼为道之华而不知为物之致乃曰生于圣人之伪又乌知礼意哉王昭禹光逺序

　　周礼详解原序
　　周礼互注总括
　　经礼三百【记礼器】
　　经礼谓周礼也周礼六篇其官有三百六十【上文注】文武所以纲纪百官君临天下周公定之致隆平龙鳯之瑞然则周礼起于成帝刘歆成于郑【春官疏】
　　郑以为括囊大典网罗众家是以周礼盛行【上文同】韩子所见葢周之旧典礼经也【左序】
　　齐仲孙归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也鲁不弃周礼未可动也【闵元年】
　　晋侯使韩宣子来聘且告为政而来见礼也观书于太史氏见易象与鲁春秋曰周礼尽在鲁矣吾乃今知周公之徳与周之所以王也【昭二年】
　　或问周官曰立事【子重黎篇】
　　子居家不暂舍周礼门人问子子曰先师以王道极是也如有用我执此以徃通也宗周之介也敢忘其礼乎子曰周礼其敌于天命【文中子魏相篇】
　　周公典礼与天命齐其长久【上文注】
　　唐太宗问三代损益何者为当魏徴对曰孔子曰周监于二代郁郁乎文哉吾从周周礼周公旦所裁诗书仲尼所述虽纲纪頺缺而节制具焉荀孟陈之于前董伸之于后遗谈余义可举而行若择前代宪章发明王道臣请以周典唯所施行上大悦翌日又召徴入上曰朕昨夜读周礼真圣作也首篇云惟王建国辨方正位体国经野设官分职以为民极诚哉深乎良久谓征曰朕思之不井田不封建而欲行周公之道不可得也【録唐论礼栾事】
　　凡礼十三家五百五十五篇【前艺文志】
　　帝王质文世有损益至周曲为之防事为之制故曰礼经三百威仪三千及周之衰诸侯将逾法度恶其害已皆灭去其籍【同上】
　　周公所制百官品物备于此矣【晋礼志】
　　沈峻尤长三礼陆倕徐勉书荐峻曰凡圣贤所讲之书必以周官立义则周官一书实为羣经源本【南史本传】褚无量建议礼文虽众莫如周礼周礼者周公致太平之书先圣极折衷之典法天地而行教化辨方位而叙人伦其义可以幽赞神明其文可以经纬邦国备物致用其可忽乎【唐本传】
　　周礼仪礼并周公所记所谓礼经三百威仪三千礼经则周礼也威仪则仪礼也【三礼正义】
　　周礼遭秦灭学藏于山岩屋壁以故不亡汉武有李氏获之以上河间献王独阙冬官一篇求之千金不得乃以考工记补之遂奏入于秘府时儒以为非是不行至刘歆独识其书为周公致太平之迹始奏立学官后郑为之注【同上】

　　周礼互注总括
　　钦定四库全书
　　周礼详解卷一
　　宋　王昭禹　撰
　　天官宰
　　【治教礼政刑事谓之六官治非天事谓之天官治以道为本故也教非地事谓之地官教以化为本故也礼以仁为本故礼曰春官政以礼为本故政曰夏官刑以义为本故刑曰秋官事以智为本故事曰冬官本末相因先后相应故则更新终则复始天地四时之道也万物之理也圣人之立六官葢法天地四时以治万事者也然治有本末不知其本则不能起用以应物不事其末则不能反本以复道先王于是以官探本以司伺末治官曰天以道为本教官曰地以化为本礼官曰春以仁为本政官曰夏以礼为本此之谓探本教官谓之司徒教以徒为末政官谓之司马政以马为末刑官谓之司冦刑以冦为末事官谓之司空事以空为末此之谓伺末有本有末未尝偏废此先王之治所以为大备欤以变制为事与时偕行新之无穷者宰也故共刀匕者亦谓之宰列子曰望其圹宰如也尔雅曰山顶曰冢宰于地特高冢于大为上故冢谓之宰也冢宰又谓之大宰者列职于王则冢宰与六卿同谓之大百官总焉则太宰于六卿独谓之冢】
　　惟王建国
　　【业格于上下谓之王或而围之谓之国王者天下之利势国者天下之利用王之利势待国而后立国之利用待王而后行此六官之首所以皆先言惟王建国孟子曰得乎丘民而为天子传曰明王始立而处国有制亦此意矣古之圣人或以道而皇或以徳而帝或以业而王非其不同亦各趋时而已王之制始于夏成于商大备于周周之王也纯矣故三辰则登于旗衮衣则首于龙明以人道而王也王之始立必有国焉故曰惟王惟者虑患之思为能始事故惟始事之辞然王之于国非徒立之必有以作而立之故曰建葢于此为能行而于彼为能述故也】
　　辨方正位【本亦作辩辨方免反】
　　【物类所聚而通上下者方也人所立而下覆上承者位也王者建国必于天地之中者以天地之所合四时之所交风雨之所防隂阳之所和百物阜安乃可建国故也于是昼叅诸日景夜考诸极星以正朝夕以求地中此之谓辨方葢日南则景短多暑日北则景长多寒日东则景夕多风日西则景朝多隂故于四方不可以不辨辨者因其列敌而制之也既辨方矣于是立宗庙社稷市朝之位立宗庙于左以人道之所向立社稷于右以地道之所尊立朝于前则义在所先也立市于后则利在所后也此之谓正位止于一之谓正位有以正则左右前后各止于一而无杂扰之患矣诗曰揆之以日作于楚室又曰相其隂阳观其流泉则辨方正位非特王国为然虽诸侯之国亦然】
　　体国经野
　　【遂人曰造县鄙形体之法葢隂阳适平之谓形形有所分谓之体若肉以骨为体则有贵贱之别若徳以礼为体则有隆杀之辨宫城门闱堂室之类高下广狭之制凡在国者莫不有体此之谓体国匠人曰国中九经九纬葢直为经横为纬常为经变为纬若织之有经则常而不变之意若水之有经则直而不曲之意井牧沟洫田莱之类逺近多寡之数凡在野者莫不有经此之谓经野先体国而后经野治自内而外也公刘之诗曰度其隰原彻田为粮则言经野之有法度其夕阳豳居允荒则言体国之有制先经野而后体国者以言公刘之厚于民故也】
　　设官分职
　　【为治之所覆有主治者若阜焉则谓之官所守在下以听乎上而无或伤焉则谓之职官言其所司之人职言其所掌之事设官则官府之属是也分职则官府之六职是也陈而饰之谓之设别而制之谓之分官必因其人陈而设之故曰设职必因其能别而制之故曰分】
　　以为民极
　　【屋之栋谓之极道之中谓之极葢民心罔中惟尔之中先王设官分职内以治国外以治野建置在上如屋之极使民于是取中而庇焉故曰以为民极极于道为大中在皇为皇极在民为民极洪范曰建用皇极又曰皇建其有极此皇极也又曰凡厥庶民于汝极锡汝保极此民极也皇之所以保极者锡之于民也民之所以能有极者取之于王也皇能建之然后民能锡之皇能为之然后民能教之则皇极民极皆本于君也夫辨方正位所以奉天时体国经野所以分地利设官分职所以治人事先王建国非他上以奉天时下以分地利中以治人事凡以为民而已此所以终之以为民极也】
