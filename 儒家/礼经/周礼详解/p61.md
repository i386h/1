<!-- { "loadSidebar": true } -->
　　【盛徳之至非特动容周旋中于礼而其节又比于乐焉所谓礼乐不可斯湏去身也则王之进退一成规一成矩有可观之容可象之则矣然则乐师之所教者教作乐者而已钟师曰凡乐事以钟鼓奏九夏谓此也尔雅曰堂上谓之行门外谓之趋堂上之行而肆夏作门外之趋而采齐作一行一趋皆有仪其仪则与乐节相应不可以不豫教焉行则奏肆夏者行则缓缓则有直而自遂之意故奏肆夏趋则采齐者趋则疾疾则欲齐而整肃焉故奏采齐盖肆夏则取其直而自遂采齐则取其齐而整肃也王之行趋既然而车之疾徐如此故曰车亦如之且王于賔客飨食则在庙其燕则在寝或歩或乗其出入皆有仪则王之进退岂茍乎哉玉藻曰趋以采齐行以肆夏先趋而后行者以外而入内也此先行而后趋者从内而出外也行趋以肆夏采齐此王接賔之仪环拜以钟鼓为节又是賔拜之仪也环拜谓列而拜以拜者非一也必以钟鼓为节以环拜者礼之大也有大礼必有大乐以和之则钟鼓者乐之大故也鼔阳声以作之钟金声以止之作止应钟鼓则其仪不忒矣】
　　凡射王以驺虞为节诸侯以貍首为节大夫以采苹为节士以采蘩为节
　　【夫射者所以观徳也礼乐皆得谓之有徳其容体必贵夫比于礼其节必贵乎比于乐此王与诸侯卿大夫之体所以有乐章以为之节也驺虞之诗言搜田以时仁如驺虞则王道成则王以驺虞为节者乐仁而杀以时也射仪载貍首之诗曰曾孙侯氏四正具举小大莫处御于君所则诸侯以貍首为节者乐御而射以礼也采苹之诗言能循法度则大夫以采苹为节者乐循法也采蘩之诗言不失职则士以采蘩为节者以乐不失职也记曰君使士射不能则辞以疾则射者士之职也此所以有取于不失职之义与】
　　凡乐掌其序事治其乐政凡国之小事用乐者令奏钟鼔凡乐成则告备诏来瞽臯舞及彻帅学士而歌彻令相飨食诸侯序其乐事令奏钟鼓令相如祭之仪燕射帅射夫以弓矢舞乐出入令奏钟鼔凡军大献教恺歌遂倡之凡丧陈乐器则帅乐官及序哭亦如之凡乐官掌其政令听其治讼
　　【序事谓陈乐器及作乐先后之序也凡有所正者皆政也乐政则正其器与其声之类也凡国之小事用乐者令奏钟鼔谓小祭祀之事令奏钟鼓则令其属也小事乐师令之则大事大司乐所令也礼以陈为备乐以奏为备故礼则告备而后行礼乐则乐成而后告备凡乐一变谓之一成如天神之乐成于六变地示之乐成于八变人鬼之乐成于九变也必告备焉使知其成之数也礼有体故以陈为备乐出虚故以奏为备此礼乐告备之别也诏来瞽臯舞者臯缓也诏瞽使来而诏舞使缓也盖瞽无目非可以观眡舞有节非可以过于速也彻祭必歌雍者其诗曰有来雍雍至止肃肃相维辟公天子穆穆取其和而敬故也人之情乐于始者或倦于终笃于暂者或怠于久于祭之终犹不失其敬以和此诚之至也歌雍学士也乐师则帅之而已令相则令相瞽者也飨食诸侯序其乐事者飨以饮为主食以食为主序其乐则其作乐亦有先后之序也令奏钟鼓令相如祭之仪则承賔犹承神也燕射谓王与羣臣燕而行射礼也射夫众耦之人也王以六耦诸侯以四耦大夫士以三耦帅其耦而治之者射人也帅之使舞者乐师也大司乐诏诸侯以弓矢舞诸侯尊故也乐师帅射夫射夫卑故也饮燕之间必用射岂特为以礼观徳而已抑又为有事之备焉夫武不可忘又不可黩先王寓于为礼之际则人习之而不知其为武偹矣乐出入郑氏谓笙歌舞者及其器是也必奏钟鼓所以为之节也大司乐王师大献令奏恺乐故乐师则教恺歌记曰比音而饰之及干戚羽毛谓之乐言令恺乐则歌在焉乐师教恺歌而已歌出于人声有倡则有和故乐师倡之使所教之瞽蒙和焉然言凡军大献则非必王亲伐之师也言歌不言乐则以其事小于王师之大献故也其言军也亦以明非成军无大献之礼也凡丧陈乐器则明器也陈而不作犹大丧之廞也之死而致生之不知而不可为所以陈之而已序哭亦如之亦乐师帅乐官也小宗伯及执事眎献器遂哭之乐师又帅乐官而哭乐器以明先王之盛徳感人之深其生也荣其死也哀故睹器而思其人则哭其哭也必使乐师帅而哭亦以明哀乐之相仍舞用翣亦此意也凡乐官掌其政令听其治讼乐师总焉故也】

　　周礼详解卷二十
<经部,礼类,周礼之属,周礼详解>
　　钦定四库全书
　　周礼详解卷二十一
　　宋　王昭禹　撰
　　大胥掌学士之版以待致诸子【版音板】
　　【其体在下作而行之以有相乎上者胥也大胥于国子非教飬之正者掌学事以相乎上而已故谓之胥以对小胥焉故谓　之大掌学士之版以待致诸子者夫公卿大夫士之于其父兄有爵列于国也故谓之国子以其众言之则谓之诸子以其教于学也则谓之学士其实一也版谓其名数之于版者也学士之版大胥掌之其已至者以此待之其不至者则以此致之由此观之则先王之时国子之可以入学者无不在所教也诗曰凢周之士不显亦世则待而致之者与有力也】
　　春入学舍采合舞秋颁学合声【舍音释采音菜】
　　【春入学舍采则以始入学礼先儒释采焉礼有释奠有释菜杀牲以祭荐馔酌奠者释奠之礼也苹蘩芹之属用之以荐诚者释菜之礼也释奠所以致其礼之盛释菜所以昭其诚之至始入学所以昭其盛而已非致其味也故舍采无恶其薄也左传所谓苹蘩蕰藻之菜可荐鬼神正谓是也合舞则春颂之时故也盖春于五行为木木主貌舞则蹈厉以动其形容故合舞必以春秋颁学则以春始入学未知其分艺之所宜至秋而后可知也于是分授以所学记曰乐正崇四术立四教顺先王诗书礼乐以造士则士之所学各有所冝矣合声则秋言之时故也盖秋于五行为金金主言乐之声以言为本故秋必合声书曰诗言志歌永言声依永律和声本于言可知矣】
　　以六乐之防正舞位以序出入舞者比乐官展乐凡祭祀之用乐者以鼓徴学士序宫中之事
　　【防六代之乐而舞焉谓之六乐之防六乐之防其列众其变繁易乱而难治故必正其舞位使左右有序先后有伦也以序出入舞者则其舞或出入其行缀各有序也乐记曰武始而北出再成而灭商三成而南四成而南国是彊五成而分周公左召公右六成复缀则舞之出入有如此者夫六乐之舞有文舞焉有武舞焉征诛揖逊之序尽于此矣其数则有司皆能陈之其义则有孔子三月而不知肉味者非穷神知化孰能究此哉则先王成人终始于此固其宜也此乐官必比叙其所教之人也展乐器谓展视其所用之器也凡祭祀之用乐者以鼓徴学士则召之使兴舞也言祭祀之用乐则有不用乐者可知矣序宫中之事谓序王宫之中国子之宿卫而学道艺者春秋之所学各有其序如此大胥之所掌是也宫正言比宫中之众寡防其什伍而教之道艺则大胥之序宫中之事者如此】
　　小胥掌学士之徴令而比之觵其不敬者廵舞列而挞其怠慢者正乐县之位王宫县诸侯轩县卿大夫判县士特县辨其声凡县钟磬半为堵全为肆【觵古横反特本亦作犆堵丁古反】
　　【大胥掌学士之版以待致诸子小胥掌学士之徴令而比之凡以赞大胥而已有事则徴之有为则令之徴则召之使来令则使之有为比者校序其多寡之数使之类聚而羣分觵其不敬者敬以直内致其敕焉慢期而不时至者则为不敬矣故觵之觵罚爵也觵之所以使中焉廵舞列而挞其怠慢者怠则不勤慢则不敬故挞之挞所以耻之使达焉肆师诛其慢怠者则祭尚敬故以惩慢为先小胥挞其怠慢者则学尚勤故以惩怠为急祭言诛之政也学言挞之教也宫县谓四靣之县以象宫室轩去其一则三靣判又去其一则二靣特县则一靣而已左传所谓曲县即轩县也盖轩县去南面以避王不若宫县之周围故又谓之曲县凡乐皆所以象其功徳王之徳无不周覆也故乐以宫县诸侯虽有君道而不全也故轩县而已轩又以明其已能卫上而固下也卿大夫之徳半于君也故判县士以特立为义故特县此隆杀之辨也凢县钟磬半为堵全为肆者堵如宫墙之一者言合是以为宫也肆如牲体之全陈言全而后可肆也乃若其数则郑氏所谓钟磬二八在一虡谓之堵钟一堵磬一堵谓之肆其数之多寡盖如此】
　　大师掌六律六同以合隂阳之声阳声黄钟大蔟姑洗防賔夷则无射隂声大吕应钟南吕函钟小吕夹钟皆文之以五声宫商角征羽皆播之以八音金石土革丝木匏竹
　　【古之神瞽考中声而量之以制纪之以三平之以六而成于十二此律吕所由作也以其述气则谓之律以其如人之吕则谓之吕以其同于阳则谓之同六律阳声也六同隂声也独阳不生独隂不成一隂一阳然后为道故隂阳之声不可以不合易数天数五地数五五位相得而各有合然则以律同合隂阳之声其亦如五行之相合与自形而下则阳尊而隂卑故言律则先同自形而上则隂先而阳后故言阳则先隂阳声左旋故自黄钟顺而序之至于无射所以进之也隂声右转故自大吕逆而序之至于夹钟所以退之也律起于黄钟终于仲吕其长短有度其多寡有数其轻重有权其广狭有量而万法之原理防于是幽以逹天地四时之理深有以通神示祖考之情施于教治足以齐风俗用之战伐足以审胜负而记吉凶律之为用岂不大哉盖律用十二所以象天位八八为位所以象八风五下六上所以象隂阳之中数上益下损所以象隂阳之消长其上左所以象日月之必东损益必三所以体道之所成其相生所以象父子其相所以象兄弟其相合所以象夫妇圣人所以命其名者皆有至意存焉要在考之而已盖肃肃出乎天赫赫乎地子之气方潜于黄钟而复焉黄言隂色之美钟言阳气之聚故命之以黄钟入乎坎者必出乎震否于否者必大于泰寅之气方接乎震泰而泰出滞焉故命之以大蔟物至辰则洁齐其洁齐也非实体也且然而已故谓之姑洗阳至午则尚衰其尚衰也隂已为主则賔之而已故谓之防賔隂至申而夷物刻制而有成则故谓之夷则隂至戍而盛阳至戍而不厌故谓之无射然阳尽变以造始故每律异名隂体常以效法故止于三钟吕而已钟者物所聚也吕者物之正也夘之气夹于阳中而
