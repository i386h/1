<!-- { "loadSidebar": true } -->
　　【人之身有五脏六腑百骸九窍而气之所以行犹海之有百川九河而水之所以通也水失其道则海之经络壅遏而不通气失其度则身之血脉乖戾而生疾先王岂忍坐视其苦恬不为之恤哉此医师之职所以立也医之字从酉酉隂中也动与疾遇所以医能已从矢医者疾也如矢为之医使伤人者不得作从殳者疾作矣攻而胜之从酉者酉时也且然无止有疾而恃治如此而已医师者医官之长所以教其属者也以其聚毒药以共医事故有政凡疾病疕者使医分而治之故有令此所以掌医之政令也毒谓五毒药谓五药五药疾医之所用也五毒医之所用也医师则聚之所以共众医之所用也以其攻疾而使主焉则谓之毒以其瘳疾而使乐焉则谓之药毒与易所谓毒天下之毒同药与庄子所谓至言药也之药同】
　　凡邦之有疾病者疕者造焉则使医分而治之【凡人以血气为荣卫气壅遏而不通则为疾病血凝结而不流则为兆疡语曰子疾病由疾然后至于病则疾轻而病重也疾在阳而为热于外者痬也在首而有害于已者疕也凡医各有所能故使医分而治之疾病则使疾医治之疕疡则使疡医治之】
　　嵗终则稽其医事以制其食十全为上十失一次之十失二次之十失三次之十失四为下
　　【医之事有能有不能医之功有全有不全先王于一歳之中有以书其功状而医之得失功之多寡可以周知故歳终则稽其事而制其食稽谓攷而计之也既稽以见其功然后因其功之全否而为之制其食之厚薄凡以称其事而已苟医事为上而其食薄则能者无所劝医事为下而其食厚则不能者无所勉故必饩廪称事然后能者劝不能者勉矣周而无缺谓之全夫射者百发一失则不足为善射然则医者九中一失亦不足以谓之十全矣郑氏谓全犹愈也人之疾固有不可治者苟知不可治而信则亦全矣何必愈哉音晋侯有疾医缓曰疾不可为也在肓之上膏之下公曰良医也晋侯果卒然则全者但知其可治不可治而騐焉者皆全矣黄帝曰知一为下工知二为中工知三为上工与此不同何也盖黄帝以治疾者为功于五脏有明其二则为中有眀其三则为上故分为三等以命工周官以工之能而制食故寛以驭之而分为五等矣】
　　食医掌和王之六食六饮六膳百羞百酱八珍之齐【易之頥君子以节饮食葢疾病之起本于气体之不和气体之不和始于饮食之不节盖饮食人之本也本得其养则无物不长本失其养则无物不消于无事之时而顺养之有道可谓善其本矣疾厉何自而生哉此食医之官所由设也六食则所谓食用六谷是也六饮则所谓饮用六清是也六膳则所谓膳用六牲是也百羞则羞用百有二十品是也百酱则酱用百有二十罋是也八珍则珍用八物是也凡此皆膳夫所掌以共王之馈者而食医则掌调和之而已齐者调和其味而使多寡厚薄各适节之谓】
　　凡食齐眡春时羹齐眡夏时酱齐眡秋时饮齐眡冬时【食音嗣齐才细反】
　　【一气判而为隂阳隂阳运而为四时春为阳中而其气温夏为阳盛而其气热秋为阴中而其气凉冬为隂盛而其气寒温热凉寒天地所以生成万物者也顺天之经明地之理合四时之序则人所以安拂天之经违地之理反四时之序则人所以厉故先王无所徃而不以四时为本者其知善养之道乎以春为阳中而其气温食地产以养形而作阳德形以聚气形温则气和而疾不作故食以温为齐而眡春时以夏为阳盛而其气热羮天产以养精而作阴德精以集神神堕三数而于物为火精热则神从之而不离故羮以热为齐而眡夏时以秋为隂中而其气凉酱之味咸咸所以养脉而脉耎则和酱凉则除烦热而脉得之以耎故酱以凉为齐而眡秋时以冬为隂盛而其气寒饮所以阳气气之暴在阳济之以寒则为不暴故饮以寒为齐而胝冬时】
　　凡和春多酸夏多苦秋多辛冬多咸调以滑甘【和胡卧反夏户雅反】
　　【夫湿热寒凉天之所造以养万物者也酸苦辛咸地之所化以养万物者也人之一身常与天地流通则其气味之所养又安可违天之所造地之所化哉此温凉寒热之所御所以必在顺四时之气而酸苦辛咸之所节所以必在顺四时之味矣夫春于方为东于行为木阳动以散而生风风生木木之气散而其味则收故木之味酸以春主发散宜多酸以收之故其和多酸夏于方为南于行为火南方阳极而生热生火火之气耎而其味则坚故火之味苦以夏主解缓则宜多苦以坚之故其和多苦秋于方为西于行为金阴止以收而生燥燥生金金之气收而其味则散故金之味辛以秋主揫敛宜多辛以散之故其和多辛冬于方为北于行为水北方隂极而生寒寒生水水之气坚而其味则耎故水之味咸以冬主坚栗宜多咸以耎之故其和多咸酸苦辛咸其味则因四时以为之节若淡与甘则无所加损焉以其为五味之主而生于土故也淡则所以利之甘则所以缓之唯利故能养窍唯缓故能养齿利之缓之所以调之也黄帝书曰肺欲收急食酸以收之肝欲散急食辛以散之心欲耎急食醎以耎之肾欲坚急食苦以坚之脾欲缓急食甘以缓之亦谓是也】
　　凡防膳食之宜牛宜稌羊宜黍豕宜稷犬宜粱鴈宜麦鱼宜苽【稌音社苽音孤】
　　【凡人所资以生者莫大乎形气形气所资以养者莫大乎膳食膳天产也食地产也天产以养形而得诸阳地产以养精而得诸隂隂阳之气判而为五行而膳食皆防乎五行之气五行之气有畏忌相反一有不宜则不惟不足以养形气而疾病且乗机而作可不择欤先王由是观膳食之宜而为之防焉或以五行相生而为之宜或以五行同气而为之宜或以五行相配而为之宜牛土畜也稌金谷也牛宜稌则以土生金而为宜也羊火畜也黍火谷也羊宜黍则以火同气而为宜也豕水畜也稷土谷也豕宜稷则以水配土而为宜也犬金畜也梁土谷也犬宜粱以金生于土而为宜也鴈大禽也麦木谷也鴈宜麦则以火生于木而为宜也鱼水物也苽水谷也鱼宜苽以水同气而为宜也凡此皆食物各有宜也物之所宜适此而已且有所宜则顺之有所畏忌则避之此言其宜而不言其畏避相反以物类至多不可胜言也言其所常食则推类而可知矣】
　　凡君子之食恒放焉【放甫徃反】
　　【食医虽以养王为主凡君子所以自养者亦可以常放焉盖君子与王其贵贱之分为不同而所以养生之理则未尝异故膳食所防之宜皆得以仿王而自养焉则所以养生之道岂擅为一已之利哉皆天下共之而已易曰君子以节饮食于此可见矣然谓之常则非暂也始终用焉不可一日废之矣】
　　疾医掌养万民之疾病
　　【夫人杂乎芒芴之间气变而有形形变而有生然则生之本在乎形形之本在乎气形之安强得于气之和形之疾病由乎气之乖和与乖在乎养之得失而已善医者审其源亦贵乎以养之为本盖五脏六腑之气均则疾病无自而作一或盈而有余一或羸而不足则偏胜而疾病由之以起故必损其有余以益其不足然后脏腑之气均而无过不及之偏也所谓养者育之使其气一于充实而后已下文所谓以五味五谷五药养其病者是也苟养之使其气和气和则形和形和则生和而疾病可已矣此疾医之治万民疾病必先之以养者其知治之本欤】
　　四时皆有疠疾春时有痟首疾夏时有痒疥疾秋时有疟寒疾冬时有上气疾【痟音霄痒以掌反】
　　【夫隂阳判而为五行五行运而为四时或为寒暑或为温清资其气以生者孰不为之制役哉惟善摄生者消息盈虗与时偕行则邪气不能袭疠疾又乌能为之患彼蒙蔽之徒天机存于肝膈之上氷炭结于五脏之间嗜欲既深天和滋丧客邪輙蹈其舍则疾病交起隂阳之患唯命是从而已四时安得无疠疾哉若虿之螫而厉人者疠也夫气和则安厉乖而不和者岂气之罪哉实使气者有以召之也列子曰指摘无痟痒痟痛也痛言通之而愈痟言消之而愈素问曰冬伤于寒春必病瘟病瘟则痟首之疾也葢方冬之时阳为主于内寒虽入之而势未能动及春阳出而隂为主于内然后寒动而阳为痟首之疾矣故春时有痟首疾痒美疾也而实非美难经曰痒为虚虚非充实之谓也疥介也主于皮肤之上而有辨焉介防谓之介以有辨故也夏阳溢于皮肤风搏而滛之为痒疥之疾故夏时有痒疥疾素问曰夏伤于暑秋必痎疟痎疟则所谓疟寒之疟言如虎之虐痎言该时而发方夏之时虽伤于暑然隂为主于内暑虽入之势未能动及秋隂出而阳为主于内然后暑动而搏隂为疟寒之疾故秋时有疟寒疾欬也其原生肺腑藏气属金而主声阳溢于脏腑隂乘而逆之则肺动而为上气之疾矣】
　　以五味五谷五药养其病
　　【人之生也精得于杳防之中气杂于芒芴之间形具于物成之后易曰精气为物则精全而气从之而精者气之本也庄子曰气变而有形则气聚而形从之而形者气之舍也精全则气壮气壮则形强而人之所以安也精亏则气耗气耗则形衰而人之所以病也医者必究其病之所由起盖亦有以养之而已五味天产也所以养其精五谷地产也所以养其形五药则杂出于天地之产所以疗其病素问曰气不足补之以精精不足补之以味然则养精而气从之矣此疾医所以不言养气养精为本养形次之疗病为末此治之序也】
　　以五气五声五色眡其死生
　　【五行运而为五气发而为五声章而为五色一身之间五气五声五色莫不备焉五气则五脏所聚之气心气热肝气温脾气和肺气凉肾气寒是也五声则言语所出之声宫声和商声刚角声清徴声疾羽声弱是也五色则面貌所发之色木色青火色赤金色白水色黒土色黄是也望其气矣又聼其声聴其声矣又观其色以此三者审其王相休废与夫相生相胜而死生可以预知素问曰五脏之象可以类推五脏相音可以意识五脏防騐可以自察五气可以类推者也五声可以意识者也五色可以自察者也】
　　两之以九窍之变参之以九藏之动【窍古吊反】
　　【九窍谓阳窍七隂窍二合而为九也九藏谓神藏五形藏四合而为九九窍固有常矣俟有变而后占九藏隐于内矣必诊其动于脉两之也以隂阳参之也以隂阳中气盖人之身负隂而抱阳中气以为和九窍有隂阳故占之以隂阳之变九藏以中气为和故诊其脉之所动中气所动医经所谓胃气也九藏以胃气为主胃气不至则死之也诊脉者察其胃气至不至而已望其气矣则又聴其声听其声矣则又视其色以此眡死生又以为未至也故又占九窍之变诊九藏之动如是则死生之辨灼如观火矣难经曰望而知之谓之神视而知之谓之圣问而知之谓之工切脉而知之谓之巧望以五气所谓望而知之者也听以五声所谓问而知之者也视以五色所谓视而知之者也诊九藏之动所谓切脉而知之者也难经不言九窍之变以九窍之变其然易知故也】
　　凡民之有疾病者分而治之死终则各书其所以而入于医师
