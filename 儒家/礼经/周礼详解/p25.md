<!-- { "loadSidebar": true } -->
　　【言凡祭祀则祭天地宗庙社稷山川之类其礼非一故言凡以该之白与黒谓之黼青与赤谓之文分布众色谓之画采色一成谓之就组而织之以为绶以黼为画则谓之黼画以组为就则谓之组就故曰凡祭祀共黼画组就之物丧纪有用丝以为线缕有用纩以充衣褥或用组用文以为物之饰故曰共其丝纩组文之物文织以文为织丝组以丝为组邦器则若茵蓆屏风之属是也文织丝组所以为饰邦器之用故曰凡饰邦器者受文织丝组焉嵗终各以其物防之则非特计其多寡之数又随其物色而计之亦以防其伪故也】
　　典枲掌布缌缕纻之麻草之物以待时颁功而受赍【麻之未缉者谓之枲典枲所掌其物非一而独以枲名官盖麻为女功之正而葛覃言后妃志在女功之事而其诗独言葛者以葛为女功之余事于余事且志焉则于麻可知矣掌布缌缕纻之麻草之物者以饬物而有父道者布也布有缕数哀不足而致其思者缌也缕则纻之属纻则苎草之为布者其草不一卒于披而别之者麻也草则葛之属凡可以为布者皆是也麻亦草也必言麻草以麻为男服所尚女功之正本乎此故言麻而继之以草麻草之物指其自然之质而言之也布缌缕纻指其人为之功而言之也布缌缕纻皆出于麻草之物故曰掌布缌缕纻麻草之物以待时颁功而受资者亦以待兴功之时颁之于功也授资则授其所以为功之资与典妇功授资同意也】
　　及献功受苦功以其贾楬而藏之以待时颁颁衣服授之赐予亦如之歳终则各以其物防之【苦音古】
　　【典枲受苦功而不受良功者麻功之良典妇功受之矣麻之苦功共丧服而已典丝受麻功之苦掌共丧服故也典妇功所掌以共王及后之用故受麻功之良以其贾楬而藏之与典丝辨其物以其贾楬之同意典丝辨其物而典枲不言者皆辨而楬之也以待颁者以待因时而颁之也颁衣服授之赐予亦如之者颁衣服赐予皆以其物授之矣言赐予而不言上者典丝见之也典丝典枲歳终各以其物防之盖先王不维其物之轻重皆防其以贱贸贵也夫先王之于妇职王后帅之以蚕内宰教之以二事九嫔又从而教之至于妇功与丝枲二物亦皆有官以典之及其献功则后受之而内宰佐之典妇功则又辨其苦良比其大小典丝之属皆辨其物卑而内人尊而王后皆相率以丝枲之事而其详至于如此之严者岂非天下之务惟本之为贵耶男子之务本于农耕女子之务本于丝枲苟不忘其本而先之于上则男有余粟女有余布而邦之财用所为足也孟子曰无政事则财用不足然则财用足者实本乎政事先王于政事可忽乎】
　　内司服掌王后之六服袆衣褕狄阙狄鞠衣展衣縁衣素沙【袆音晖褕音遥】
　　【春官司服掌王之吉凶衣服故掌后之六服者谓之内司服言内以别外也袆衣绘翚狄于衣尔雅所谓伊洛而南素质五彩皆备成章曰翚是也褕狄缋褕狄于衣尔雅所谓江淮而南素质五彩皆备成章曰鹞是也翚与褕皆雉也雉之为物交有时别有伦其性耿介则正直见乎内身备五色则文明见乎外后之所以祭祀之服取之以正直见乎内故谓之雉也以文明见乎外故谓之翟也雉从矢则有正直之意翟从羽则有文明之意后之徳为皆备正直文明此所以字或用翟又用狄也古之制字者于文从大从火从大则大能守御有正直之意也从火则火能照燎有文明之意也翚狄素质西方之色义也褕狄青质东方之色仁也五色皆备成章礼也于袆言衣于褕言狄互相备也君子之为礼必有仁义以为质礼凡以节文仁义而已以礼节文仁义则后之徳备矣然则王体天道则尚仁而合之以义后体地道则尚义而合之以仁故后服以袆衣为尚褕狄次之阙狄或谓之屈狄丧大记复者夫人以屈狄是也其名物不可知既谓之屈则知其有屈于袆褕而已犹侯执信圭伯执躬圭谓之躬则知其有屈于信也此三者皆王后之祭服郑氏谓王祭先王则后服袆衣祭先公则服褕狄祭羣小祀则服阙狄以序推之理宜然也鞠衣则其色象鞠鞠之华以隂中其色黄则隂之盛色也后蚕服鞠衣则帅外内命妇而蚕使天下嫔妇于是而取中焉后之盛服也展衣之色则纯白王后服之则以礼见王以享宾客而有诚信之道焉故谓之展也縁衣之色黒而縁以纁士昏礼所谓纯衣纁袖是也纯即縁也谓之縁则有取于循縁之义谓之纁则有上逹之意縁衣后服之以处燕居以从进御盖妇人以至正为体其上逹则循縁而已故衣用縁也鞠衣黄阴之盛色也展衣白阴之纯色也縁衣黒阴之正色也惟盛为能帅人而人斯从惟纯为能择人而无所杂惟正为能格人而无所贰则衣服之制岂苟然哉寓大法于不説之间施之动容周旋之际其徳斯足以称之矣易曰夫子制义妇人从一而终故王后之六服皆以素沙为里以示其徳之一也素则取其内之纯白也沙则取其内之疏通也麻阴也阳尚之故六冤之饰皆用麻丝阳也隂尚之故后六服之里皆用沙】
　　辨外内命妇之服鞠衣展衣縁衣素沙
　　【外命妇则卿大夫士之妻也内命妇则九嫔世妇女御也记曰夫人屈狄世妇襢衣士妻税衣内子鞠衣下大夫妻襢衣然则卿之妻服鞠衣大夫之妻服展衣士之妻服縁衣此外命妇之服也记以夫人展狄并世妇言之则夫人者后宫三夫人也三夫人阙狄则九嫔鞠衣世妇展衣女御縁衣此内命妇之服也然此所言以鞠衣为首而三夫人与公之妻所服固不同矣记曰夫人副袆此言上公之夫人也盖上公与王同服衮衣则上公之夫人宜与后同服袆衣矣伯降上公一等则侯伯夫人宜服褕狄子男又降一等则子男夫人宜服阙狄矣三夫人视三公服同阙狄则三公之夫人亦宜服阙狄矣其服皆以素沙为里亦与后同则妇人之徳皆以専一为主欲其内之纯白有以通逹乎外也】
　　凡祭祀宾客共后之衣服及九嫔世妇凡命妇共其衣服共丧衰亦如之后之丧共其衣服凡内具之物【于奉祭祀接宾客共后与九嫔世妇之衣服则凡丧衰及九嫔世妇所服亦内司服共之也故曰亦如之内司服所掌主以共后故其生也共其所服而及其死也亦无以异于生焉凡内具之物则后生时所用帉帨线纩鞶袠之属亦无不共之此事死如事生之意也】
　　缝人掌王宫之缝线之事以役女御以缝王及后之衣服丧缝棺饰焉衣翣栁之材掌凡内之缝事【衣于记反翣所甲反逢之而属者缝之事也缝则必资于线先王设缝人之职掌王宫之缝线之事则非特掌缝衣服而已凡缝衣服所用之线亦使缝人为之也故言缝线之事谓有事于缝有事于线也且其宫之属有奄二人女御八人女工八十人奚三十人凡百有二十人之众盖以王宫中缝线之事其事既多非多其员则不足以给之也女御则掌制造王及后之衣服故缝人掌缝线之事以为女御所役故曰以役女御以缝王及后之衣服棺必有饰则虽死而不致死之意也王及后之丧则缝人缝棺饰不言王及后之丧则蒙上文可知也翣如方扇持之所以蔽棺栁隂木为之故丧车谓之栁车翣以木为体用采缯衣纒之以为饰故曰衣翣栁之材前言掌王宫缝线之事则主王与后而言之今此言凡内之缝事非止王及后而已凡宫中之缝事皆缝人为之则缝人之属皆所谓女御八人则非王宫八十一女御之数矣】
　　染人掌染丝帛凡染春防练夏纁秋染夏冬献功掌凡染事【防步卜反染如啖反夏户雅反】
　　【染之字右从水水始事水无当于五色而五色弗得弗章是也下从木木东方其于藏也主色染成而色见故也从九在木上每入必变变至于九丸已无变故也掌染丝帛者丝帛之质待染而后成文则丝帛者染之质染者丝帛之文也春防綀者綀其素而防之防氏练丝帛皆画防诸日是也夫天道致刚于西北而其事质致柔于东南而其事文至西南而成章圣人因物之质而成文章虽一染之防岂能违乎天道之运哉以春为文之始故春防练防练则文始乎此矣夏为文之着而与物交故夏纁纁者黄而兼赤色者赤而兼黒色以其阴阳杂而成文故也秋则文成而为章故染夏夏则五色备矣四时之夏以其文明与中国同谓之夏则五色谓之夏亦以是故也七月之诗言八月载绩载载黄我朱孔阳为公子裳盖于是时五色皆可以染故也然染人于夏言纁与此不同者盖染纁者始于夏秋则文杂而成章之时故染五色者备于是时矣至于冬则复乎至幽而与物辨非有事之时也故因其成功而献之则事功为已就而止乎无所事也然则先王之染亦岂苟然哉凡以顺乎天道之自然而已掌凡染事则非特掌染丝帛也几物之染者无不掌之矣】
　　追师掌王后之首服为副编次追衡笄为九嫔及外内命妇之首服以待祭祀宾客丧纪共笄绖亦如之【追丁回反编步典反】
　　【诗曰追琢其章追者治玉之名也其字与追琢之义同故同字盖所追者止能追者止而从之故也掌王后之首服而谓之追者以其有追衡笄之事而副编次亦有玉以为饰故也为副编次者诗曰副笄六珈盖髪为正副者所以饰首而贰之又其音覆则所以覆首故也编则编列发而为之次则次第髪而为之记曰夫人副袆则副配祎衣首饰之上也昏礼女众纯衣则次配縁衣首饰之下也副编之所配如此则编之所配在中也故首服之饰一曰副编继之次为后乃其序也后之服有六其首服有三以序推之盖以一当二由是言之则副配袆褕编配阙鞠次配展縁矣追衡筓者衡则维持冠而平之也筓则卷发而节之使适平也衡也筓也皆以三为之故曰追衡筓九嫔外内命妇之首服则所以配鞠展縁之衣也凡此所以待祭祀宾客之所用故曰以待祭祀宾客至于丧纪则笄而又加之以绖其共九嫔外内命妇所用亦如祭祀宾客之礼故曰亦如之】
　　屦人掌王及后之服屦为赤舄黑舄赤繶黄繶青絇素屦葛屦辨外内命夫命妇之命屦功屦散屦凡四时之祭祀以宜服之
　　【屦在服下所以饰足也人所常用而履之屦矣舄亦饰足而名官独曰屦人者以舄用为礼而非常屦故以所常屦者名官凡首服衣裳之类王与后皆异官以掌之而屦则同于一官者首服衣裳之类在上而为尊故异官以掌之所以贵之也屦在下而为卑故同一官以掌之所以贱之也然先王于此亦寓之以防意矣盖首服衣裳之所象者徳也屦之所象者行也德则有圣贤而行则同归于中庸而已掌王及后之服屦者服名有屦也司服言弁则曰弁服弁在上故也屦人言屦则曰服屦屦在下故也舄者所以隠足而为礼也赤阳之正色故王服赤舄里阴之正色故后服黑舄必以隂阳之正色则以人所履者皆隂阳之正故也阳则纯故赤舄之繶亦赤阴则杂故黑舄之繶黄黑阴之正色黄隂之盛色以隂之正色为体以隂之盛色为饰也繶所以饰舄谓之繶亦犹衣纯谓之縁也屦所以检行赤舄黑舄同于青屦也青东方之阳色而有动意屦所以检行而有止意舄用青絇则欲其动而能正也复下曰舄以隠足而别贵贱也单下曰屦以人所常用而履之屦矣素屦则屦之无舄者也葛屦则以葛为之者也命屦则以王命锡之者也功屦则致人功焉与功裘同意散屦则丧屦无絇故也外内命夫命妇服各有筓则屦亦各以其服所谓命屦者亦如所命之服也凡四时之祭祀以宜服之者各随其时与事之宜而服之也若夏则葛屦冬则皮屦此随时之所宜也若言祭则用赤舄黑舄功屦丧祭则有素屦散屦此随事之所宜也】
