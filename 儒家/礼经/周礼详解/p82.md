<!-- { "loadSidebar": true } -->
　　【夫天之所生地之所成其才为可用其备为可食盈乎天地之间者无非物也职方氏能辨人民财用谷畜之数要周知其利害惟知其数要然后可以周其事惟知其利害然后可以同其利事之有条谓之贯凡可以生养人者谓之利盖能辨其数要故能作其事惟作其事故能同其贯周知其利害致其利也惟致其利故能同其利此辨九州之国而同其贯利所以在于辨人民财用九谷六畜之数要周知其利害之处也九州之东西南北之异方山泽川浸之异宜男女异数玉石异产黍稷稻粱之异种丹漆丝枲之异利能辨之如此则虽广谷大川异致民生其间异俗刚柔轻重迟速异齐五味异和器械异制衣服异宜而先王则修其教不易其俗齐其政不易其宜彼其嗜欲好恶虽不同而同于作其事则一也彼其财物有无虽不同而同于致其利则一也夫是谓不同而同之欤然而其山其泽其川其浸则举其大者如此也其利其畜其谷则举其利而宜者如此也山泽川浸材物之利其产自然赖人力者少六畜五谷之利有待于人而赖其力者为多故言山泽川浸于民之前而言畜谷于民之后者其序如此九州之山皆言其山镇者盖国主山川而保之山之大者可以镇安其地也州山镇曰防稽昔太史公以为禹防诸侯于江南计功而崩因葬焉命曰防稽也荆之山镇曰衡山荆正南也地下岳高如衡适平也豫之山镇曰华山以山在华隂指所生物言之也青曰沂山以沂水出于此也兖曰岱山以易姓则于此告代也雍曰岳山以廵所守则于此问事考言也幽曰医无闾无闾辽东之地名其俗则善医也冀曰霍山以其地名之也并曰恒山并州正北方而北者复命之地也其泽薮者水所钟曰泽泽草所生曰薮自扬之具区至并之昭余祁亦各以其地而名之也以逹水者谓之川其川三江则禹贡扬州所谓三江既入是也其川江汉则禹贡荆州所谓江汉朝宗于海诗所谓滔滔江汉南国之纪是也其川荥雒则禹贡豫州所谓伊雒涧既入于河荥波既猪是也其川淮泗则禹贡所谓导淮自桐栢东防于泗沂是也其川河泲则禹贡所谓济河惟兖州是也其川泾汭则禹贡雍州所谓泾属渭汭是也其川河泲幽之川亦与兖同者盖兖在河东北二州相连皆有河泲也盖禹贡又北播为九河同为逆河入于海导沇水东流为济则幽兖皆河泲所经之地也其川漳则禹贡冀州所谓覃怀底绩至于衡漳是也其川虖池呕夷先儒谓虖池出卤城呕夷出平舒也以水浸田谓之浸自之其浸五湖以至并之涞易者皆其地之水可引以浸灌者也然泾漳之属后世更引以浸焉荆民之利丹银齿革豫之其利林漆丝枲青兖之其利蒲鱼雍之其利玉石幽之其利鱼盐冀之其利松栢并之其利布帛以禹贡惟金三品瑶琨篠簜则金锡竹箭固州所产也荆之厥贡羽毛齿革惟金三品以及夫砺砥砮丹则丹银齿革固荆州所产也豫之厥贡漆丝絺纻则林漆丝枲固豫之所产也然则余州皆以其地所产之多者而言之也以此推之则九州之男女异数谷畜异宜皆据当时所辨而计之者其大概如是也然九州之序禹贡始于冀次以兖而终于雍职方氏则始于次以荆而终于并者盖禹贡言治水之序也职方言逺近之序也治水则自帝都而始然后顺水性所便自下而上故由兖至雍而止也以逺近言之则周之化自北而南为逺故关雎鹊巢之诗分为二南汉广亦言文王之道被于南国德化之所及以逺为至也始于则以在东南次以荆则以荆在正南终于并州以并在正北先逺而后近也且禹别九州载于禹贡则尧之时固九州矣至舜分青为营分冀为幽并则肇十有二州矣至周公时又止于九州而已盖禹治水之初草木鬯茂禽兽繁殖人民寡矣故止九州至舜时险阻既逺鸟兽之害人者消人民众矣故分而为十有二州至周又为九州盖商之乱夷羊在牧蜚鸿满野虽及周公之时尚如禹治水之初也州或九或十二亦因时而已圣人岂乐改革而好为异哉】
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下凡邦国小大相维王设其牧制其职各以其所能制其贡各以其所有
　　【大司马谓之九畿者以施邦国之政职正其地之大小为主故也职方氏谓之九服者以制职贡赋之服王事为主故也惟其施政职正其地之大小故谓之国畿以别于邦国之畿也惟其制职贡使之服王事故谓之王畿以言其小大相维莫不属于王也凡邦国千里封公以方五百里则四公至方百里则百男者盖邦国有正封之地有广封之地公侯方百里伯七十里子男五十里此正封也诸公之封疆方五百里侯四百里伯三百里子二百里男方百里此广封也职方氏兼广封之地而计之故与大司徒以土圭土其地而制其域同也夫禹之治水弼成五服至于五千而禹贡自甸服至荒服五服各靣五百里则凡方五千里矣周官之制自王畿千里之外由侯服以至藩服皆方五百里而已以邦国千里之地而以开方言之则方千里者为方百里者百故封公以方五百里则四公盖方五百里则面二百五十里而四公之地凡面一千里也方四百里则六侯而六侯之地凡面一千二百里方三百里则七伯而七伯之地凡面千五十里方二百里则二十五子而二十五子之地凡面二千五百里方百里则百男而百男之地凡面三千五百里矣合五等之国其地方面方有七百五十里则千里之地开方为方百里者百然后足以容之也然王制言百里之国三十七十里之国六十五十里之国百有二十凡二百一十国而与周官之制不同者盖王制所言者夏商之制也以周知天下者以一千里度之则天下之地可以周知矣凡邦国小大相维者使小事大大比小则相维属而不散也王设其牧则凡州之牧所谓建牧立监以维邦国者谓此也制其职各以其所能则不强其所不能也制其贡各以其所有则不责其所不有也】
　　王将廵狩则戒于四方曰各修平乃守攷乃职事无敢不敬戒国有大刑及王之所行先道帅其属而廵戒令王殷国亦如之
　　【王廵狩则诸侯各朝于方岳故戒于四方也修平乃守则诸侯所守之土也攷乃职事则诸侯所治之职事也天子适诸侯曰廵狩廵狩者廵所守也故戒以修平乃守戒以修乃守则使不至于坏也戒以平乃守则使各当其分也诸侯朝于天子曰述职述职者述所职也故以攷乃职事有所受而听上者职也戒以攷焉则虑其有旷职矣有所作而行之者事也戒以攷焉则虑其有废事矣无敢不敬戒者敬则不敢怠而违命也戒则不敢怠忽而荒政也国有大刑者违其所戒则刑之所取也戒以国有大刑则非小常刑而已致其严之至也及王之所行先道帅其属而廵戒令者以职方氏掌天下之地故于王所行则先道以帅其属而廵其前日所戒四方之令也若王国廵狩则众国诸侯各随四方分四时而来见故谓之殷国殷国则王亦出而与之会为坛于国外以命事职方氏亦先道帅其属而廵戒令故曰亦如之掌客王巡狩殷国则国君膳以牲犊令百官百牲皆具则诸侯殷国其礼亦与廵狩同也】
　　土方氏掌土圭之灋以致日景以土地相宅而建邦国都鄙以辨土宜土化之灋而授任地者王廵守则树王舍【相去声】
　　【大司徒以土圭之法测土深正日景以求地中凡建邦国以土圭土其地而土方氏掌土圭之法以致日景以土地相宅而建邦国都鄙则辅成司徒建造之而已大司徒掌土宜之法而土方氏亦辨土宜土化之法而授任地者则辅相司徒草人任土粪种之事而已司徒草人所掌止于王畿而土方氏所掌则尽于四方故名官以土方氏焉相宅而建邦国都鄙则邦国赖之以有其居此豫之利建侯之事也辨土宜土化之法而授任地者则万民之赖以有其宅此临之容民之事也故廵狩使树王舍邦国都鄙有其民居有其民宅然后上得保其居而安其宅故也】
　　怀方氏掌来逺方之民致方贡致逺物而送逆之达之以节治其委积馆舍饮食【食音嗣】
　　【逺方之民则四夷之民在逺方者也孔子曰逺人不服则修文德以来之来者谕德延誉以求之也致方贡则致逺方所贡之物犹所谓西旅底贡厥獒也致逺物则致逺方所献之物犹所谓无有逺迩毕献方物也逺方之有贡犹六服之贡则世一见各以其所贡为之先也逺方有所献之物则犹六服诸侯之献国珍是也贡以致其臣子之礼献以达其享上之诚怀方氏则致之使自至而已送逆之所以送往而迎来也达之以节达民以旌节达贡物以玺节也治其委积所以备其用也治其馆舍所以安其居也治其饮食所以顺其嗜好也送逆之以为之礼达之以节使无留难治其委积舘舍饮食使有所资赖此所以怀之也名官谓之怀方氏其以此与】
　　合方氏掌逹天下之道路通其财利同其数器壹其度量除其怨恶同其好善【好呼报反】
　　【通其财利同其数器一其度量使无异事除其怨恶同其好善使无异情此所以合之也怀之然后可合此合方氏所以次于怀方氏之后也千夫有浍浍上有道万夫有川川上有路道路所以通往来达之则往来有不穷之通矣千夫之才谓之财和而制之谓之利财利出于土地之所生而有无多寡常不能以相资通之则有无懋迁而多寡相济矣十百千万之所计谓之数吉凶礼乐之所用谓之器尊卑异数贵贱异器无以同之则卑或得以逾尊贱或得以越贵惟有以同之使无异焉则自一命至于九命者莫非数之所由制凡用于冠昏防祭饮食之器者无非礼之所寓物名以眀分守以严而僣窃之患无自啓矣体有长短捡以度物有多寡校以量无以一之则长短有时而不齐多寡有时而不均奸縁以生伪因以起惟有以一之而使不贰则民之私欲不得行而童子适市亦无敢肆欺于其间矣然于数器言同而度量言一者记曰一道德以同风俗书于乱臣言同心同德于臣三千言一心则一之然后能同矣一者同之始同者一之终数器度量皆一而同之然以数器比度量则数器尤礼之所重故于数器言同而度量言一也质人曰同其度量一其淳制比淳制而度量又重于淳制故也生于心而有所恨者怨也人之所丑而有余者恶也无以除之则无良者或相怨于一方恶积者或至于大而灭身惟有以除之则恶将有所改而迁善怨不敢妄作而当理矣情之所乐谓之好性之所欲谓之善好出于情而见乎物善出于性而至乎道苟役物以为好则好失之僻离道以为善则善失之竒好僻而善竒则异政殊俗之所由作欲以中国为一人其可乎故必有以同之然先王不贵异物不宝逺物不殖货利不迩声色是以教而同其好也作竒技者诛被异服者诛靡者抑之使微害者禁之使亡此以法而同其好也联之以师儒而教诱协乎上联之以朋友而讲习比乎下诸侯必受命于天子然后为学卿大夫必受法于司徒然后为教此以教同其善也事亲不孝事长不悌造言而不信乱民而不治则纠之以八刑言僞而辨行僞而坚顺非而泽学非而博则严之以四诛此以刑同其行也惟同之如是则道德奚患乎不一风俗奚患乎不同哉名官以合方氏殆谓是与】
　　训方氏掌道四方之政事与其上下之志诵四方之传道正则布而训四方而观新物
