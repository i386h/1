<!-- { "loadSidebar": true } -->
　　【廪所以藏仓所以散故仓之字从人从口从彐从丿盖仓虽亼之围之掌之然卒乎散者必始乎敛故仓人掌粟入之藏则始乎敛之意也辨九谷之物以待邦国则九谷之物以待邦用者物辨之待邦用而共之也有言五谷有言九谷有言百谷以五行所属而言则有五谷以三农所生而言则有九谷号其多而言之则曰百谷廪人掌九谷之数仓人辨九谷之物皆以三农所生而言也数之掌之而已物则有辨焉若谷不足则止余法用者法式所用有虽不足不可以已者有待有余然后用者所谓余法用则待有余而后用者也有余则藏之以待凶而颁之者谷虽有余不可以妄费则藏之以备不足故待凶而颁之然则先王之世虽凶荒而国无废礼用无乏财者以有此具故也国之大事共道路之谷积食饮之具者大事则戎祀之类也盖戎以出征而祀亦有出郊者故仓人共道路谷积食饮之具若戎祀之外则非所共也】
　　司禄【阙】
　　司稼掌廵邦野之稼而辨穜稑之种周知其名与其所宜地以为灋而县于邑闾廵野观稼以年之上下出敛灋掌均万民之食而赒其急而平其兴
　　【稼曰稼获曰穑稼以往穑以来生民之本在是焉先王既有以教之又有以观之廵之则有时治之则有法而又有司稼之官者盖稼事而灭裂之则穑事将以灭裂而不登矣故致详于稼事以作其始则穑事之所以成其终可知矣此司稼所以掌廵邦野之稼也夫先王之民可谓务农矣然辨穜稑之种周知其名与其所宜地非人之所能也故司稼以为法县于邑闾使稼者取法焉由是观之农岂可以无师帅之官哉廵野观稼以年之上下知年上下则知民有余不足然后岀敛法焉则有余知敛不足知舍矣夫公田之税助也观稼而出敛法贡也夏贡商助则兼修而并用之其实皆什一以变而通之有此道也孟子曰治地莫不善于贡然周虽兼用贡法而有司稼以三年上下出敛法则有贡之名而无害矣掌均万民之食则以司稼知年之上下故使均民食若年之上则人食四鬴年之下则人食二鬴也既均其食若食不足则必知之矣故急者从而赒之既有赒民之急则或兴粟以就民之所居斯赋役矣故平其兴平其兴者平其兴粟之役也使逺近劳役各适于均而已】
　　舂人掌共米物祭祀共其齍盛之米賔客共其牢礼之米凡飨食共其食米掌凡米事【齍音咨】
　　【春之字从廾从三从臼杵臼上春谷以为米也谷之所以毁米之所以成故防人掌共米物则非一未也祭祀賔客飨食凡用米之事皆掌焉其职则以奄二人女防抌二人奚五人为之亦称其事而已稷谓之粢实于簠簋谓之盛祭用众谷而縂曰粢者举粢以该众也賔客共其牢礼之米则以共人簠簋之实者盖以賔客车米筥米自舍人所共故也飨食共其食米言飨与食则兼燕矣】
　　人掌凡祭祀共盛共王及后之六食凡賔客共其簠簋之实飨食亦如之【昌志反】
　　【防人防谷以为米人炊米以为食之字从食从熙或又从喜则阴以阳熙而为喜也春与其事相成余见新传】
　　槀人掌共外内朝宂食者之食若飨耆老子士庶子共其食掌豢祭祀之犬【槀苦报反朝直遥反宂如勇反豢音患】
　　【木髙而水气不足以滋之则槀槀则在所槀焉犹劳之为劳罢之为罢也掌共内外朝宂食者之食则凡以槀其槀而已故名官谓之槀人宂食谓无职事而食者或待事故也外朝则司冦断狱讼之朝内朝则路门外王日治事之朝外内朝皆有无职事而待事槀人共其食故曰宂食者之食人也有所屈焉而为人所知乃其所以为宂也飨耆老孤子士庶子以槀人共其食者死政之孤老则以其父子致义于国士庶子则以其効能致劳于国皆宜有以槀之也故使槀人共其食焉先耆老孤子而后士庶子则食以飬之为主而耆老孤子宜在所先也与外饔言飨耆老孤子而以士庶子如之同意掌豢祭祀之犬者飬犬豕曰豢飬犬不于人盖人为食以共至尊虽潘澜馂余不可防也故掌于槀人】



　　周礼详觧卷十六
　　钦定四库全书
　　周礼详解卷十七
　　宋　王昭禹　撰
　　春官宗伯
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国【春于五常为仁仁所以出礼故春官以为职而本诸仁孔子曰人而不仁如礼何则仁为礼之本礼为仁之末不知其本则不能起用以应物不事其末则不能反本以复道故先王以官探本以司伺末本末相因而未尝偏也即其致治之序故则更新终则有始穷则通通则久是其所以为六官之效与故太宰掌建邦之六典分布五官五官致用不同其效同归于治然则治无乎不为矣此天官所以不言司正月之吉五官皆布其象特礼无所布则礼无所不用矣治非礼不制教非礼不行政非礼不立刑无礼则淫事无礼则乱此礼所以不同谓之司国语曰古者使名姓之后能知四时之生牺牲之物玉帛之类器之量次主之度屏摄之位坛之所上下之神只氏姓之所出而率旧典为之宗盖先王之制有族则有祀有祀则有宗而宗则典祀者也如国语之所谓是也礼有五经莫重于祭宗伯掌天神人鬼地只之礼则谓之宗于四时之官为长则谓之伯岂特周礼为然哉舜命伯夷典三礼则曰命汝作秩宗者亦此意也岂特宗伯为然哉凡典礼者皆谓之宗若所谓都宗人家宗人者皆是也夫天地尊亲也四时伯仲也天官言冡有尊者之道焉以佐王和邦国者和之道丧于无分天生蒸民有欲而无分则争争则乖乖则离离则乱先王为之制礼以定民志所以制其欲以辨上下所以定其分然后为之制礼之大致其敬心其爱情动其温容厚貌于往来辞受问劳拜揖之际则其和邦国也不亦至乎然则礼之施于诸侯懽然之恩足以相爱灿然之文足以相接以仁则大足以庇小以智则小足以事大同心以宣王灵一徳以尊天子外则以睦四邻内则以蕃王室非和者之效与盖礼之本则主于敬礼之用则在于和故也观夫战国之际邻国之好一言之不讐一拜之不中则两国为之暴骨则先王以礼和邦国者岂非要务哉】
　　大宗伯之职掌建邦之天神人鬼地示之礼以佐王建保邦国【示音祗】
　　【天官言冡以别于五卿大宗伯言大以别于小宗伯五卿皆然尊卑有位上下有分内外有体小大有势天秩之也大宗伯之礼定上下则曰神鬼示以序其位辨内外则曰鬼神示以序其情明尊卑则曰神示鬼以序其等此人秩之也书曰天秩有礼自我五礼有庸哉殆谓是也合五礼而言则曰佐王和邦国别三祀而言则曰佐王建保邦国盖封国则颁祀此之谓佐王建邦国也祭则受福此之谓佐王保邦国也】
　　以吉礼事邦国之鬼神示
　　【祭祀也而谓之吉礼者有受福之道故也谓之建邦之天神人鬼地示之礼则礼当自王出故也谓之事邦国之鬼神示其所事非特王国而已然则禋祀至雨师血祭至百物肆享至冬烝此皆在王国之中而曰非王国何也盖礼之事鬼神示则非特王之所躬礼者若山林川泽之类有在邦域之内者故言邦国以该之谓邦国之鬼神示莫非王事故也】
　　以禋祀祀昊天上帝
　　【昊天之有上帝其犹国之有君也五精之君则犹四方之诸侯而已诸侯有君道故皆谓之君五精之君有帝之道故皆谓之帝易曰先王作乐崇徳殷荐之上帝以配祖考记曰郊祀后稷以配天宗祀文王于明堂以配上帝然则上帝或通五帝言之司服曰王之吉服祀昊天上帝则服大裘而冕祀五帝亦如之然则昊天上帝者指天帝耳天者帝之体帝者天之用体嫌于不能降用嫌于不能辨故言其降而与物接则以昊言天言其升而与物辨则以上言帝其降而与物接也不见其形不可以形致之则血腥非所主矣其升而与物辨也不见其象不可以气致之则槱燎非所主矣有无之中帝之妙用存焉以诚意动之以精意接之祭祀之齐则致其诚意心齐则致其精意人之意粗则交于物精则交于神盖其理也虽然禋祀未离乎礼大司冦禋祀五帝则戒之曰涖誓百官戒于百族盖其百执事至斯极也若夫不可以言不可以意察致者不期精粗焉此先王以道格于皇天耳非大宗伯之所能佐也盖以大宰之尊祀大神示犹为不足又况大宗伯乎】
　　以实柴祀日月星辰以槱燎祀司中司命飌师雨师【槱羊九反燎羊召反飌言风】
　　【辰者天经也星者天纬也物受之以有性者司中也物聴之而有分者司命也风师物感之以化雨师物资之以长燔燎之致其神为物报耳柴而后实牲实牲而后槱燎三祀之所同而日月星辰则言实柴风师雨师则言槱燎隆杀之义有所寓焉盖言实柴则牲在其中言槱燎则柴而已】
　　以血祭祭社稷五祀五岳以貍沈祭山林川泽以疈辜祭四方百物【貍亡皆反疈孚逼反】
　　【社者物资之以生稷者物资之以养五祀则门户司出入之神也中霤司居处之神也灶司饮食行司道路人资之以安五岳地资之以镇然则言社稷五祀五岳则大示可知矣天一而大故举大以见五帝地二而小故举小以见大示精意近道而逺于物故昊天以禋为主血近生而逺于人情故祭大示以血为主血之为物有象而非虚有形而非实物之幽也故记曰毛血告幽全之物也以形气事神则血犹礼之至者故曰郊血大享腥三献爓一献孰社稷五祀五岳与大示与于礼之至者为其有道故也记曰家主中霤国主社示本也此社稷五祀五岳所以同用血祭若夫山林川泽五地之类耳弗得而与焉貍以瘗藏为主沈以函容为主山川之受物也以貍川泽之受物也以沈以貍沈焉亦各象其物宜也疈者肆而磔之辜者制而磔之凡物生则合聚死则分散自然之理也蜡之祭仁之至义之尽也四方异体肆而不全故祭以疈百物异用制而不变故祭以辜则亦各以其物宜也】
　　以肆献祼享先王以馈食享先王以祠春享先王以禴夏享先王以尝秋享先王以烝冬享先王【肆他厯反】
