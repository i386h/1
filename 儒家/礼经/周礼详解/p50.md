<!-- { "loadSidebar": true } -->
　　【天祀用物气而贵精地祭用物形而贵幽鬼享用人义而贵时故宗庙之享有三年之祫五年之禘所谓间祀也而又有四时之享焉盖祭不欲数数则烦故有间祀祭不欲疎疎则怠故有时享以肆献祼享先王五年之禘也以馈食享先王三年之祫也祼酌郁鬯以求神也肆亚祼之后进所解之牲体也羞其肆而酌献焉则以祼享先王其祼也犹事生之有飨也羞其熟而馈食焉则以食享先王其食也犹生事之有食也飨以阳为主故禘以夏食以隂为主故祫以冬禘者审谛昭穆而辨之严尊卑之等也则尚乎敬故以肆献祼为主祫者合聚羣祖而食之仁亲之属也则尚乎爱故以馈食为主春物生未有以享也其享也以词为主故曰祠夏则阳盛矣其享也以乐为主故夏曰禴秋物成可尝矣其享也荐新以尝而已故曰尝冬则物众其享也烝众物焉故冬曰烝至于烝则众物尽矣其备小物也水草之陆产之醢在焉其备美物也三牲之爼八簋之实在焉其备阳物也昆防之异在焉其备隂物也草木之实在焉凡天之所生地之所长苟可荐者莫不咸在此其所以为烝与夫先王之于亲也感雨露之濡则有怵之心感霜露之变则有凄怆之心春祠夏禴则怵惕之心形于所感者也秋尝冬烝则凄怆之心形于所感者也然春夏皆阳也祠禴皆声也春享先王则主于祠夏享先王则主于禴何也盖声属乎阳者也词者声之有所属者也至乐则其声达矣春者阳之有所生也至夏则其生着矣此所以异也秋冬皆隂也尝烝皆食也登谷之月天子尝新先荐寝庙则尝之得名主于荐新耳然秋以荐新为未足以尽爱之道故至于冬烝而备物焉然后为爱之至此所以异也故祠之享不若禴之盛尝之享不若烝之盛诗之天保言禴祠烝尝先禴而后祠先烝而后尝亦以享之盛者为先与】
　　以凶礼哀邦国之忧以丧礼哀死亡以荒礼哀凶札以吊礼哀祸烖以禬礼哀围败以恤礼哀冦乱
　　【祭祀之礼有得福之道故谓之吉礼凶者吉之反所以待吉礼之变也故吉礼而凶礼次之夫喜怒哀乐好恶欲人之情也先王制礼以行其情凶礼行其所哀之情者也宾礼行其所好之情者也军礼行其所恶所怒之情者也嘉礼行其所欲之情者也故吉凶福祸自已求之者多矣大概有数存焉宜在所哀死亡凶札祸烖哀其不幸围败哀其不能冦乱哀其不徳哭亡谓之丧亡斯哭之矣死以气言也亡以形言也或于声音衣服或见于赙赠含襚此丧礼哀死亡也记曰反而亡焉失之矣于是为甚始死也哀其死既葬矣哀其亡川亡而草生谓之荒凶札斯荒矣君膳不祭肺马不食谷驰道不除祭祀不县大夫不食粱士饮酒不乐以至荒礼有散利之类此荒礼哀凶札也神所示为祸天所毁为灾吊以慰之也如宋大水鲁庄公使人吊焉曰天作淫雨害于梁盛如何不吊此吊礼哀祸烖也围谓国见围败谓师败绩禬则合货财以补之也如澶渊之会谋归宋财是也行人曰致禬以补诸侯之灾小行人若国师役则令槁禬之此禬礼哀围败也兵作于外为冦兵作于内为乱恤以救之也若卫有狄人之难而齐桓公救之此恤礼哀冦乱也丧礼荒礼以彼丧荒哀之也吊礼禬礼恤礼以我吊禬恤哀之也死亡凶札祸烖天事也死亡为重凶札次之祸烖为轻围败冦乱人事也围败为重冦乱为轻凶礼之序冦乱则及时事故救之围败则在事后故补之】
　　以宾礼亲邦国春见曰朝夏见曰宗秋见曰觐冬见曰遇时见曰会殷见曰同时聘曰问殷覜曰视
　　【夫吉凶为天下同其忧乐然后天下莫不宾服此宾礼所以次于吉礼凶礼也谓之宾礼则有从王之道焉易曰先王以建万国亲诸侯盖有宾礼以亲之也夫宾礼行于邦国则灿然之文欢然之恩足以相爱接邦国其有不亲者乎日有六时而寅为一日之朝嵗有四时而春为一嵗之朝嵗之春犹日之朝故春见曰朝夏则万物相见于是时也有为之宗者有见而宗之者大则为小之所宗寡则为众之所宗物各以其类然也故夏见曰宗秋则非万物相见之时于是相见可谓勤矣故秋见曰觐冬则物辨之时莫为之宗则主无意于见焉亦莫之宗则宾无意相见焉其见也若邂逅然故冬见曰遇冬见曰遇则春见之也専矣春见曰朝则秋见之也暮矣朝而见之也専暮而见之也勤人事之周也宗而见之也愿遇而见之也悦人情之适也人情之失惟其怠于相见其迹遂疎苟见而非専虽専而非勤虽勤而非其愿其心遂疎见之太数相弃于凟则以人之情喜新而厌其数邂逅相遇而喜生朝暮继见而爱生有宗之者而敬生此宾礼所以亲之也有不顺之之国王召诸侯而会以命事有时而然故时见曰防王不巡守之嵗会诸侯而相见之以命政殷国所同故殷见曰同会以命事则聚其谋也同以命政则一其徳也时聘施于时见之后以恩问之而已故时聘曰问殷頫施于殷见之后以事有所察治故殷頫曰视行人曰时聘以结诸侯之好殷頫以除邦国之慝问之所以结好也视之所以除慝也朝觐宗遇防同诸侯之宾于王者也时聘殷頫王人之賔于诸侯者也下或賔于上上或宾于下其交有时其接有礼外以和诸侯内以蕃王室宾礼之行也岂小补哉】
　　以军礼同邦国大师之礼用众也大均之礼恤众也大田之礼简众也大役之礼任众也大封之礼合众也【先王以宾礼一天下有不帅则军礼于是乎用矣然则宾礼所以接外治军礼所以制外乱而军礼者所以待宾礼之变也此军礼所以次于宾礼与先王之于天下徳以容民仁以畜众使内外逺近莫不和悦而正南面此以道同之也然徳不足以懐则威以制之仁不足以绥则义以治之此以军礼同之也大国三军次国二军小国一军师役均田同出于一军之众斯以军礼同其事用恤蔄任合行于三等之国斯以军礼同其政冦乱则相恤以救之斯以军礼同其心叛逆则相连以伐之斯以军礼同其徳如此则小事大而无敢抗大庇小而无所陵以致和兄弟蕃王室而使天下为一家者军礼之效与故用众者用其命恤众者恤其事简众者简其能任众者任其力合众者合其志上下一心三军同力以之冒矢石而不辞当锋刃而不慑莫不有我行不来之死志而无与子偕老之还心此所以用其命也因地以令赋因家以起役地有肥硗而赋有轻重家有上下而役有多寡此所以恤其事也坐作进退不讲则不知刺伐擒纵不习则不能春以教振旅夏以教茇舍秋以教治兵冬以教大阅此所以简其能也大役则率其民而至起徒役则无过家一人丰年则公旬用三日中年则公旬用二日无年则公旬用一日此所以任其力也正其畿疆而使地有定域立其社稷而使民有常主也大国三军次国二军小国一军率皆同心而一徳此所以合其志也用其命而不知恤其事恤其事而不知简其能简其能而不知任其力任其力而不知合其志非所以为军礼也军礼以用其命为主以合其志为终始盖师均田役于大封而后有之任恤简合各以一事为主及其用众则众之志能材力不得而有焉】
　　以嘉礼亲万民
　　【可欲之谓善充实之谓美美之至则为嘉盖兄弟之义男女之情朋友之信故旧之爱賔客之好善之实也无以文之则不能充实而至于美充美而至于嘉非特止于为善而已善恐不得而有焉先王为之饮食之礼以文兄弟之义为之婚冠之礼以文男女之情为之宾射之礼以文朋友故旧之爱为之飨蒸之礼以文宾客之敬为之脤膰贺庆之礼以文亲疎之恩然后性善之实扩而充之欢然有恩以相爱灿然有文以相接此礼之所以为嘉也盖亨者嘉之防天之礼也嘉防所以合礼人之礼也先王之为嘉礼岂出于人为之私意哉亦本于天理而已然礼行于上而民效于下民其有不亲者乎教之化民深于命殆谓是与】
　　以饮食之礼亲宗族兄弟以昬冠之礼亲成男女以宾射之礼亲故旧朋友以飨燕之礼亲四方之宾客以脤膰之礼亲兄弟之国以贺庆之礼亲异姓之国
　　【饮食之礼所谓族燕族食之礼也昏冠之礼所谓昏礼冠礼是也宾射之礼所谓行宾燕之礼而与之射也飨燕之礼所谓飨以训恭俭燕以示慈恵也脤膰之礼脤谓祭祀之肉而盛以蜃器者也膰谓熟肉助祭执事因赐之以膰胙者也定十四年天王使石尚来归脤以归诸侯故盛以蜃器使之懐也孟子言孔子不用从而祭膰肉不至不脱冕而行膰盖与祭祀而受胙也左传曰祀有执膰戎有受脤此脤膰之别也贺庆之礼谓因其喜而贺庆之庆则以礼为主贺则以利为主也若行人所谓贺庆以賛诸侯之喜是也饮食以施于宗族兄弟为主致其爱故也昏冠之礼以施于男女为主昏以亲之冠以成之言昏则姻可知也言冠则笄可知也先昏后冠则亲之而后成之也故旧朋友以义相与者也故以宾射为主飨在庙致其敬也燕在寝致其爱也上公三飨三燕侯伯再飨再燕子男一飨一燕聘客一飨一燕则与时赐无数故飨燕之礼以施于四方賔客为主爱而敬之也兄弟之国同姓之诸侯也与之同事先王故亲之以膰与之分守下土故亲之以脤福禄吾之所以为身者也与之同福禄则亲亲之至也虽至归脤以交诸侯之福贺庆以賛诸侯之喜兄弟之国非不与之贺庆也其亲之也以脤膰为主异姓之国非不与之同福禄也其亲之也以贺庆为主以异姓之国不及同姓之厚非亲疎之辨也亲宗族兄弟然后亲成男女以尊及卑也亲故旧朋友然后亲四方賔客以近及逺也四方之宾客以礼来接我者也兄弟异姓之国则我以礼往加焉此嘉礼之序也】
　　以九仪之命正邦国之位壹命受职再命受服三命受位四命受五命赐则六命赐官七命赐国八命作牧九命作伯
