<!-- { "loadSidebar": true } -->
　　【易曰在天成象又曰见乃谓之象葢象见于天莫之为而文生焉圣人县法示人如天垂象故亦谓之象葢不事诏而天下治其示人也亦莫之为而文见焉又乌知其在人者庸讵而非天耶所谓圣人观天之神道而设教者谓是故也治象之法使人观而避行之则宜使民知故县于象魏使万民观之挟日也从甲至甲谓之挟必至于挟日者葢近或知之矣逺者庸有未知焉观之挟日则使逺近多寡皆徧知故也夫上有所为将使民皆从之苟不为示之使知知之又不使至于徧是何异匿为物而愚不识哉书曰王播告之修不匿厥防殆谓是也象魏者雉门之两观也为之门阙委积而高故谓之象魏使万民观之者所以显诸仁也挟日而敛之者所以藏诸用也显诸仁者治之体所以使民由之藏诸用者治之神所以不使民知之正月之吉不言狥以木铎正岁言徇以木铎不言县于象魏互相偹也葢观象法皆县于象魏而狥以木铎或言狥以木铎或言令以木铎亦相备言盖皆行狥而言令之也或言法之象或言象之法观则象为主用则以法为主以法为主则曰法象以象为主则曰象法或言法象或言象法亦相备也相备而于大宰言万民则法以及万民为大事乃施典于邦国而建其牧立其监设其参傅其伍陈其殷置其辅乃施则于都鄙而建其长立其两设其伍陈其殷置其辅乃施灋于官府而建其正立其贰设其攷陈其殷置其辅者夫制而用之存乎法推而行之存乎人先王施典法则于邦国都鄙官府者此制而用之之法也建立设傅陈置者此推而行之之人也法不能无弊贵乎随时而损益人不能皆善贵乎因法而废置能随时而损益则法与时而偕行天下斯无弊法矣能因法而废置则人与法俱新行法斯无非人矣荀卿曰有治人无治法葢法者治之具人者法之原行法者得人则法虽省足以徧矣行法者非其人则法虽具而失先后之施矣此法与人所以贵乎两得先王由是而独致详焉岁终使大宰听百官之政事与公卿大夫共饬国典论时令以待来嵗之宜于正月之吉既以治象示人因所建典灋则施于邦国都鄙官府也葢典法则各有其籍施者以其籍付之所治之人使推而行之也既曰布治于邦国都鄙又曰施典法则者葢饬而示人谓之布张而行之谓之施始布而终施之也布宪掌宪邦之刑禁正月之吉执旌节宣布于四方于宪刑禁之时宣而布之则布者方饬而示之未及乎施也书于九徳之人言翕受敷施葢合九徳而受之敷九徳而施之则施者张而行之非特布之而已故制字于布则从父以布有父之体也于敷则从甫甫从父从用则敷有父之用也施则从于若旂之旒有施而后有张则施者张之也布而后敷敷而后施事辞之序也易于坤为布于震为敷于干之九二言徳施普也葢万物资生于坤然后出震而蕃鲜则敷甚于布又可见矣干九二以君徳之施及天下以为普则施甚于敷又可见矣典法则既有以变而新之施之于邦国都鄙官府矣是法之不宜者既有所改易则玩法不治之人岂恬视不为之变置哉此所以继以建立设置之事也葢废置行于嵗终故又因其施和之法而新之以行法之人也先王之时其修明法度督责臣下其周宻如此又安有不善之法不治之人哉大宰于岁终诏王废置然则自牧长及正至于殷辅不在所废皆王所建立设傅陈置也牧九州之长大宗伯所谓八命作牧九两所谓牧以地得民是也监则诸侯各监其国书所谓王启监厥乱为民大司马所谓建牧立监以维邦国是也牧所以长诸侯作而立之欲其有所述故言建监所以监一国欲其以大覆下以一承上故言立立则不及乎建也参者大国之三卿伍者下大夫之五人卿之徳足以养人则亦有覆被人之道故谓之设设言其有饰与孤执皮帛同意大夫以知帅人而能守法度故谓之傅傅者言其有法度可以为人傅与记所谓大夫乐循法度同意众士谓之殷府史胥徒谓之辅殷以众而事人则置之而成列矣故曰陈与所谓麄而不可不陈同意辅以辅治若车之有辅则苟错诸地无弃而已故曰置与所谓无弃尔辅同意都鄙曰建其长者卿大夫于臣属则称主于其属长则称长其事与九州之长同是以谓之建两两卿也次国二卿畿内之封同于次国则畿内二卿亦同于次国而已其事与监同故谓之立大夫以智帅人之大者而上同于大国之卿故其事与三卿同而亦谓之设非特都鄙为然其于官府亦若是而已正六官之长也以其属之所取正故谓之正其意亦同于都鄙之长贰者所以副贰于六官而专逹其事之次者其事亦同于都鄙之两攷者所以攷殷辅之治若宰夫之攷百官府羣都县鄙之类其事亦同于都鄙之伍此所以亦谓之设两亦所以贰之而两卿不谓之贰者以其长有君道与官属异政也贰则若小宰之于大宰小司徒之于大司徒是也先王之治其于邦国之诸侯以其逺于王而有君之道故其官致详而少损于王朝其于都鄙之主以其近于王而有纯臣之道故其官致略而少损于邦国官府者六官分职以治事者也是皆王朝之官散而各居其府者也故又略于都鄙其尊卑隆杀不同而官之名亦因以异矣至于卑而谓之殷贱而谓之辅亦职事之不可无者也此邦国都鄙官府所以同其名欤】
　　凡治以典待邦国之治以则待都鄙之治以灋待官府之治以官成待万民之治以礼待賔客之治
　　【理其事之谓治以度数接之谓之待六典所以治邦国者也八则所以治都鄙者也八灋所以治官府者也官成所以治万民则官府之八成是也礼所以治賔客则八统之礼賔是也我之治彼也以此施之故彼之治乎我也以此待之我之治彼也以此施之所以天下之守无异徳彼之治乎我也以此待之所以圣王之守无异道道徳同而风俗一此先王之所以治也言典则有賔礼言法则有官成而又别言者万民治之本賔客事之重故也先邦国而后都鄙官府者小大之序也先官府而后万民者正百官以正万民之意也先万民而后賔客者先内而后外之意也】
　　祀五帝则掌百官之誓戒与其具修
　　【五帝五精之君昊天之佐也别而言之谓之五帝合而言之谓之上帝先王之祀五帝不以多品为贵而以精意为上则其与祭之百官宜有誓戒具修之事也誓者所以言而使信戒者敇其事而使愼具则所当集者也修其所加损者也具之所以致其物修之所以致其治大宰之佐王也以道而于六官独尊焉故掌百官之誓戒与其具修而小宰则掌其戒具而已葢誓宜听于一而修有加损焉非小宰所得预也誓宜听于一戒之日又使大司防涖誓者犯誓则施刑故也】
　　前期十日帅执事而卜日遂戒
　　【前期之辰凡十日也记曰七日戒三日宿又曰散斋七日以定之致斋三日以斋之斋之之谓齐定之之谓戒斋有思而致其徳我以有为而致其事散斋七日致齐三日凡十日也执事则凡百官有司执祭之事者皆是也帅执事而卜日遂戒则大宰帅之以卜祭日也夫祭祀之礼致其诚而已先王之至诚幽有以以逹乎鬼神用卜者所以逹鬼神之意也古者卜上辛不吉则卜中辛中辛不吉则卜下辛下辛不吉则不卜可也鲁四卜郊此春秋所以讥之也卜日既定遂戒戒者所以敇其事而使之不敢怠忽也然此不言誓者誓为先戒为后言戒则誓可知矣】
　　及执事眂涤濯【眂视同】
　　【执事之别有二凡预祭祀之人谓之执事而向祭之辰执事之节亦谓之执事此所谓执事者盖及执事之节也涤濯谓漑器所以致洁也涤则以水荡垢汚与老子所谓涤除览之涤同濯则加功以治之使至于鲜明焉与葛覃所谓服澣濯之濯同涤濯之事大宗伯宿眂之而大宰及执事然后眂之故曰及执事眂涤濯】
　　及纳亨赞王牲事【亨许庚反】
　　【纳亨者纳亨告杀之期也王牲事者王亲杀牲之事也及纳亨之节大宰赞王杀牲之事者书曰王賔杀禋咸格礼器曰大庙之内敬矣君亲割牲然则致孝以奉宗庙虽至卑之事不可不亲故也君亲杀牲大宰赞其事以授亨人宗伯奉玉齍而大宰赞牲事者葢六官奉牲六官之人奉齍则牲事尊于齍矣以牲事为尊故大宰赞之而大仆亦赞之者王之所以奉宗庙牲事而已苟内不能正身外不能治民则不足以奉宗庙矣王所以与治民者莫尊于大宰所与正身者莫亲于大仆所以二官皆赞王牲事】
　　及祀之日赞玉币爵之事
　　【执事纳亨皆祀之日于此乃言祀之日者葢涤濯牲事皆祭祀之所始惟玉币爵之事为祀礼之正以其为礼之正以故于是言祀之日也玉者礼神之玉大宗伯所谓以玉作六器以礼天地四方是也币者礼神之币大宗伯所谓皆有牲币各放其器之色是也爵者献齐酒之爵司尊彛所谓醴齐缩酌盎齐涗酌是也爵不用玉则天事尚质故也玉币爵之事及祀之日大宰赞之者祼所以求神爵所以礼神天地不祼则祼事卑于爵矣大宰赞牲事而不赞齍赞玉币爵之事而不赞鬯亦以特尊故也大宗伯正掌建天神人鬼地示之礼故宿眂涤濯涖玉鬯省牲镬奉玉齍大宰于六官特尊焉故及执事然后眂涤濯及纳亨然后赞王牲事及祀日然后赞玉币爵之事卑者之事繋尊者之事简故也】
　　祀大神示亦如之享先王亦如之赞玉几玉爵
　　【大神者昊天也夏曰昊天则帝与万物相见之时故王所祀者吴天而已大示泽中方丘之所祭者先王则宗伯所享先世之王也凡在天者五帝星辰皆神也而昊天为大故昊天上帝为大神凡在地者社稷山川皆示也泽中之所祭者为大故泽中之祭为大示祀大神示亦如之享先王亦如之则所祀之礼亦如祀五帝之法如者无过不及之谓也夫大神示天神地示之至尊者也先王人鬼之至尊者也然以序五帝为正而序大神示于五帝之下序先王于大神示之下者葢五帝佐昊天而驭羣神者也大宰佐王而总百官其道适足绍上帝而已其于内圣之道有所不与则于祀大神示为不足其职则不特乂王家而已则于享先王为有余故所掌祭祀之礼以五帝为主以祀大神示享先王亦如之也召诰曰王来绍上帝自服于土中旦曰其作大邑其自时配皇天葢帝天徳也皇天道也绍上帝者帝之事配皇天者皇之事王尽人道犹止于绍帝又况宰之事乎君奭曰有若伊尹格于皇天有若伊陟臣扈格于上帝巫咸乂王家盖道至矣则格于皇天徳至矣则格于上帝材足以治王事则能乂王家伊尹以道相成汤故能格于皇天伊陟臣扈以徳相大戊故能格于上帝巫咸以材治王事故能乂王家然则大宰作而行之非若伊尹以道相汤其不足以祀大神示明矣其作而行之以宰制调和为职则其材非特足以乂王家亦明矣然则大宰其若伊陟臣扈以徳相君之事与其职以祀上帝为正故其所以赞于人鬼之祭则异于天地而有玉几玉爵玉几所以依神玉爵所以献神且以昭其文也大宗伯言祀大神享大鬼祭大示大宰于大示言祀而不言祭于享先王不谓之鬼又先大示而后先王与宗伯不同者葢大宗伯掌建天神人鬼地示之礼故正其名序其位而言之大宰非礼官其佐王祀神示祖考也以道事神示以道故大示不谓之祭事祖考以道故先王不谓之鬼谓之鬼则正名其为鬼而已弗以神事之是礼而已非道也夫先王之生也有圣而不可知者及其死也亦如斯而已故诗曰三后在天王配于京然通于道则知其为神制于礼则见其为鬼而已】
　　大朝觐防同赞玉币玉献玉几玉爵【朝直遥反】
