<!-- { "loadSidebar": true } -->
　　司关掌国货之节以联门市司货贿之出入者掌其治禁与其征防【治直吏反】
　　【在国曰门在境曰关门以二户合而言之也关以往来若杼丝然言之也门在内以捍御为主故以二户言关在外以通行者为主故以往来言先门而后关由内以及外也国货之节所谓玺节也关以联门市玺以通货贿自外来者司关按其节而书其货通之国门国门通之司市自内出者司市为之玺节通之国门国门通之关门如是则货贿之出入皆有以司之矣此言货贿上文言国货之节而不言贿者化之则为货有之则为贿阜之则有通之则化而节正以通之为事则以化为主也故言国货而不言贿掌其治禁者乱者治而理之违者禁而止之有以治而理之则货贿之髙下美恶无混杂之患有以禁而止之则货贿之靡害不物无变通之弊凡此所掌皆有法也与其征防者征则敛其货贿防则税其邸舎孟子曰市防而不征然则先王于门关治禁虽具在于征防亦非必并用之矣或防而不征或法而不防与时偕行而已盖商贾之盛衰生民之所系大盛则人去本大衰则货不行故先王于其盛也或防而又征于其衰也或法而不防要使贱丈夫不得逞志财利以害生民之所本而已】
　　凡货不出于关者举其货罚其人凡所达货贿者则以节传出之【传张恋反】
　　【凡货不出于关者则贪利以忘义狥私而背公宜严其禁矣故举其货罚其人举其货则以义治其贪利之过罚其人以公制其狥私之罪如是则犯者鲜矣然则严其禁乃所以省罚也孰以为厉民哉凡所达货贿者既有玺节而又有传以达之则节以验其物传以书其数也司市言凡通货贿此言达货贿者盖往来不穷者通以是趣彼使无以难者达也盖市者货贿所聚欲其往来不穷而已故言通关者货贿所出入欲其无留难而已故言达然而司市之所通亦视乎司关之所达也】
　　国凶札则无关门之征犹几【札侧八反】
　　【嵗恶为凶疫疠为札凡国凶札则民方艰阨宜有以寛之故无关门之征犹几者盖司门稽出入不物者则关门固亦有几矣今以凶札之时宜去几矣然且不已焉故曰犹几春秋传曰犹可以已而不已之辞可以已而不已者以祸患多藏于细微而发于人之所忽故于凶札之时犹几也荒政六曰去几凶甚为荒非但凶札之时而已故于几有所去盖几所以察过虽有小过释而弗察为其困甚权以救之也然则所谓去几非皆无几有所去而已以凶政尚不能皆无几又况凶札之时乎宜其犹几也】
　　凡四方之宾客敂关则为之告有外内之送令则以节传出内之【敂苦狗反为于伪反】
　　【司门宾客造焉则以告司关宾客敂关则为之告何也盖门设于国关设于境宾客始及境敂关而来告故司关为之告乃若造焉则已有所至矣故司门告之也聘礼使入境乃谒关人敂关之礼也关人问从者几人以介对君使士请事遂以入境为告之礼也夫宾客之至关其缜宻如此当是时奸人暴客何所措其逆哉有内外之送令所谓王命也外之送令所谓复逆复逆亦谓之令可乎盖有所复逆则以令为主矣犹诗所谓出纳王命也以节传出内之者所谓道路用旌节以为验传以辅节所以防奸也】
　　掌节掌守邦节而辨其用以辅王命
　　【道有情有性而天下之所同也惟王得所同以先天下则天下亦以其所同应之当是时节何以用乎逮其人伪既炽天真随丧情以伪迁性以诈亡虽王之权势号令天下有情有性而犹惧其不孚于是有掌节之官以掌其所用之节也节之字从竹从即竹有节物之自然也人即物之自然而制节焉故操以验物则曾不出户而四方百里之外违从向背信诞是否皆得而察焉如是则虽有奸者不得乘之以为欺虽有暴者不得因之以为乱圣人所以防微杜渐者岂为不豫哉掌守邦节者掌邦以别天下之邦国及都鄙也盖掌节所守者皆王邦之节而已下其用则或用以守或用以使所用不同而节之象类度数亦不同也以辅王命则以王命为主以节为之辅而已所主不立而徒恃其所辅则区区之虚器亦何足以必天下之信乎】
　　守邦国者用玉节守都鄙者用角节
　　【守邦国者分土之君也其用玉节则人君尚徳故也物之美者莫如玉而分土之君所以体人其徳宜若是故也守都鄙者采地之臣也其用角节则以守御为事故也物之上穷而善触者莫如角而采地之臣所以御外其材宜若是故也】
　　凡邦国之使节山国用虎节土国用人节泽国用龙节皆金也以英簜辅之
　　【邦国之使节则使邦国者所执之节也山国用虎节者以虎生于山得山则生生而不穷也土国用人节者以人生于土得土则生生而不穷也泽国用龙节者以龙生于水得泽则生生而不穷也然则何独取于不穷之义乎以我之制节者能不穷则彼之制于节者我皆得而穷之也盖制节者道也制于节者事也道则无穷事则终穷以道之无穷而御事之终穷彼又乌能逃我之所穷哉皆金也则以金性刚而不变为使者欲其有所守而无变故也以英簜辅之者英饰也簜竹也盖以竹为函而以盛节其饰有英也与诗言二矛重英同意然则重英者矛之饰也英簜者节之饰也物虽不同而其为饰则同故皆谓之英】
　　门关用符节货贿用玺节道路用旌节皆有期以反节【门关用符节则以符而合之为义货贿用玺节则以验而信之为义道路用旌节则以析而表之为义虎节龙节人节皆金也则符节旌节皆竹也故行人掌达天下之六节于旌节符节言皆以竹为之盖为尊者将命则以不可变为义故其节皆以金不为尊者将命则惟上所制期于不失节而已故其节皆以竹以竹有自然之节故也然则行人不言玺节者以货贿非其所豫由此观之玺之字从尔从玉盖无以辨物欺之生也故为玺信之其字从土于五常为信从尔则为辨物之我不能辨物则为尔以其不能辨物而虑其为欺故以玺验而信之然其字或从玉者以玉为之故也以玉孚尹旁逹瑕瑜并见亦以信为验也皆有期以反节则防窃诈故也小行人有管节而掌节不言掌节所掌谓之邦节以辅王命所谓邦国之使使邦国者所执也小行人所达谓之天下之节则所谓龙节人节虎节符节邦国都鄙使者所执非王官所掌也掌节不言都鄙之使节则使都鄙者无节矣以旌节行之而已】
　　凡通达于天下者必有节以传辅之无节者有几则不达
　　【节所以辅命传所以辅节无节则几之矣故不使达焉若比长所谓惟圜土内之者是也先王之制其严如此当是时奸人固无措手足矣】







　　周礼详解卷十四
<经部,礼类,周礼之属,周礼详解>
　　钦定四库全书
　　周礼详觧卷十五
　　宋　王昭禹　撰
　　遂亼掌邦之野以土地之图经田野造县鄙形体之法
　　【乡遂列于千里之畿而名不同以逺近内外所主不同也乡近而内所王者教故自五家之比积为二千五百家之州非特乡遂其别然也乡谓之民遂谓之甿乡谓之田遂谓之野乡官所掌者敎遂官所掌则言政令而不及教乡官所指者徳遂官所稽则为功事而不及徳合而言之乡岂不耕遂岂不敎乡官岂无政令遂官岂无贤良哉特各言其所掌要使乡遂之官各言以见其分守之意云尔土地之圗大司徒所建之国也以土地之圗经田野则以所建之国为井牧沟涂田莱之类而经之物生而后有象象生而后有形形具而后有体体者形所待而立者也故有县鄙之形斯为井邑沟涂之类以体之有王国之形斯为门闱宫室之类以体之其所以造之者岂漫然乎莫不有度数存焉夫是之谓形体之法也】
　　五家为隣五隣为里四里为酂五酂为鄙五鄙为县五县为遂【酂作管反】
　　【两家相比谓之隣五家为隣犹五家为比也出同耕入同居谓之里五邻为里犹五比为闾也四里为酂则其人众矣有相赞助之意犹四闾之为族也五酂为鄙则如邉鄙之鄙害则同御之意犹五族之为党也若五鄙为县则县而首下所以首于遂犹五党为州聚而内比于乡也五县为遂则其地逺于王朝而有遂于外之意犹五州为乡则向于内也乡遂之制其立名不同如此乃所以为内外逺近之别矣然大司徒于比闾族党州乡言相保相受相相救相赒相賔而遂人不言以乡主敎遂主耕遂人所主不在是也虽然由乡之所言则遂之不言亦可知】
　　皆有地域沟树之使各掌其政令刑禁以嵗时稽其人民而授之田野简其兵器教之稼穑
　　【皆有地域者域字从土或为其或之也故为其封疆以辨之沟所以为之限树所以为之阻各掌其政令刑禁则使六遂之官共掌其所治之政令刑禁也以嵗时稽其人民而授之田野则必先稽其人民多寡之数然后田野可得而授也盖人民则有家七人六人五人之异数田野则有上地中地下地之异等不先考其数而计之如之何其能均其地域哉简其兵器教之稼穑者兵革器利然后可以御患则兵器不可以不简土壤异宜而播种収成有不同则稼穑不可以不教然兵器之不简则稼穑不能得教故先简其兵器而后教其稼穑盖王畿以乡为近以遂为逺以乡为内以遂为外逺而外则以外御为事必先守其地域而有之然后能致力于稼穑焉不然则谓之弃民虽有粟不可得而食也况可得而稼穑乎若夫以古人足食然后足兵洪范八政以始于食而终于师此乃治之常序非六遂之政】
　　凡治野以下剂致甿以田里安甿以乐昬扰甿以土宜敎甿稼穑以兴耡利甿以时器劝甿以彊予任甿以土均平政【甿亡耕反耡音助彊其良反】
