<!-- { "loadSidebar": true } -->
　　【主于设饬以为礼则谓之币指物质而言之则谓之帛恭敬者币之未将恭敬而无实君子不可以虚拘则为礼者必有币帛以将其厚意然比于工事则又为缓故六曰币帛之式】
　　七曰刍秣之式
　　【草谓之刍谷谓之秣刍秣以养牛马有事则秣无事则刍诗曰乗马在廐摧之秣之摧则刍也比于币帛之用为缓故七曰刍秣之式】
　　八曰匪颁之式
　　【散其所藏曰匪以等级之曰颁故匪之字从匚从非言其分而非藏也颁之字从分从页言自上而颁之下也匪颁之用缓于刍秣故八曰匪颁之式】
　　九曰好用之式
　　【因其所好而用之谓之好用玉府凡王之好赐共其货贿内府凡王及冢宰之好赐予则共之典丝凡上之赐予皆以物授之典枲赐予亦如之葢好用出于上之私恩惟其时物而已以玉府所受好赐则玉府共之以内府所受好赐则内府共之用丝则典丝共之用枲则典枲共之若此之类固非一也然好用匪颁皆用财之余事而好用又缓于匪颁此九式所以终于好用之式】
　　以九贡致邦国之用
　　【先王生财有道取财有义用财有礼九职所以生财也九赋所以取财也九式所以用财也夫有道以生财有义以取财有礼以用财然后有以服天下则诸侯之君莫敢不来享而邦国之用可得而致矣此九贡所以次于九式之后也然九赋言敛九贡言致者邦国之财不可敛而取致之使其自至而已九赋言财贿九贡言用者财贿以敛言也用以散言也敛主于王畿则所敛者狭矣散及于邦国则所散者广矣大宰事王以道敛欲狭散欲广王之道也若夫司防者法守之官主以法防其出入而敛欲狭散欲广非其任矣故以九赋之法令田野之财用以九贡之法致邦国之财用】
　　一曰祀贡
　　【凡可以供禁祀之物皆谓之祀贡若牺牲苞茅之类是也祀贡使侯服贡之盖祭祀之物先王所以奉鬼神侯服则六服之至近使至近之服贡之则上先下后之意也】
　　二曰嫔贡
　　【凡可以供嫔妇之物皆谓之嫔贡若丝枲之类是也嫔贡使甸服贡之葢丝枲之类嫔妇所以致妇功也甸服则侯服之次者贡之则内先外后之意也】
　　三曰器贡
　　【凡可以为器之物皆谓之器贡若禹贡银鐡砮磬丹漆之类是也器贡则使男服供之葢器物作治之功而男服者甸服之次于四服为近故四服之近者贡之以详责近之意也】
　　四曰币贡
　　【凡可以为币之物皆谓之币贡若皮帛与玉马之类是也以币贡继于器贡之后者葢币者六服之通贡币与器同体故四曰币贡而在于器贡之后】
　　五曰材贡
　　【凡可以为材之物皆谓之材贡若杶栝栢篠簜之类是也材贡使卫服贡之者葢为材之物作治之功少而卫服在采服之外者共之则以略责逺之意也】
　　六曰货贡
　　【凡可以为货之物皆谓之货贡则商贾所通之物是也货贡使要服贡之葢为货之物对财而言之则作治之功尤少而要服者六服之至逺至逺之服贡之则责之尤略也】
　　七曰服贡
　　【凡可以为服之物皆谓之服贡若絺纻纎缟之类是也葢为服之物对财而言之则作治之功尤多而采服者男服之次也使采服贡之亦责之以详也行人之职男服之外谓之采服四岁一见其贡服物而此九贡则七曰服贡退服贡于材贡之后者葢材货邦用所通服则王身所独大宰以道佐王于此又明王者养天下以道其用财宜后其身也】
　　八曰斿贡九曰物贡
　　【凡可以供燕斿之物谓之斿贡非祀嫔器币材货服斿之物皆谓之物斿贡物贡亦六服之所通以斿贡继于服贡之后则斿者供燕斿之物与服同用故也至于物贡则所贡无常物故不与八者为序而继于八者之后也】
　　以九两系邦国之民
　　【体道者为能见独见独则立乎疑独疑独者其道不可穷托生虽并乎民而嗒然似丧其耦独徃独来谓之至贵物又孰得而两哉自道之判始于一而立于两凡丽于形器之域者未尝无两也同声相应则以声而相两也同气相求则以气而相两也水流湿火就燥则以形而相两也横目之民以是而不能见独其聚必以类其分必以羣离乎彼则必丽乎此戾乎左则必合乎右先王以是因道之始于一而体之以为天下正因道之立于两而用之以为天下耦此九两之法所以立而太宰用之以系天下之民也是以自牧至薮皆有所两民以是有所系属而不散故多寡死生出入徃来皆可知也夫然后可得而治矣后世九两之法既废人得自恣莫相统壹而不知所以系之上之人徒欲知民数而且不得尚安得其情而制之乎此宣王料民于太原仲山甫所以非之也】
　　一曰牧以地得民
　　【书曰以倡九牧阜成兆民牧者九州之牧也先王于千里之外建五等诸侯五国以为属属有长十国以为连连有帅三十国以为卒卒有正二百一十国以为州州有牧九州之牧不特有其禄而又有其地所以安养万民者实系乎此故以地得民连帅卒正属长国君皆以地得民而独言牧者于上举尊以见卑与舜典类上帝以见日月星辰同意】
　　二曰长以贵得民
　　【王制曰天子之县内诸侯禄也外诸侯嗣也长都鄙之长所谓内诸侯也孟子曰天子之卿受地视侯大夫受地视伯元士受地视子男然则天子之公受地视公矣受地视公侯伯子男而不得有其地禄之而已内诸侯凡九十三国则其相统亦有属长之法故正月之吉施则于都鄙则曰建其长然则都鄙之长禄而不世不得有其地其所以得民者但以爵而已故曰以贵得民】
　　三曰师以贤得民四曰儒以道得民
　　【众附而下焉谓之师人皆需之谓之儒师有徳行以教人者也故其得民则以贤儒有道艺以教人者也故其得民则以道葢道之在我谓之徳徳行于身谓之行易曰可久贤人之徳可大贤人之业书曰成允成功惟汝贤克勤于邦克俭于家不自满假惟汝贤则贤者具徳行之成名师者人之模范内不足于徳外不偹于行则模不模范不范乌在其能教人哉此所以贵乎以贤得民也由是而之焉之谓道道之在技则为艺庄子曰能有所技者艺也技兼乎事事兼于艺艺兼于徳徳兼于道然由道出则为艺自艺入则为道道者艺之赜道非艺则不显艺者道之粗艺非道则不成儒以道教人亦始于礼乐射御书数之六者而已六艺之事夫人而能学其义则有非圣人不能尽者儒之敎人岂特以其事之粗而已并与义而得之焉故推而上之独曰以道得民子曰通天地人曰儒夫子戒子夏曰女为君子儒无为小人儒扬子曰儒者在朝则美政在位则美俗卒乎调一天下然后谓之大儒之效故冠员冠则知天时履方屦则知地形佩瑶玦则事至而防儒之为效岂浅浅所以必贵乎以道得民】
　　五曰宗以族得民
　　【记曰继别为大宗继祢为小宗大宗百世不迁之宗也小宗五世则迁之宗也宗言其统为一族之所宗也族言其属葢支之所亲也能収合所属之族使不失亲疏逺近之序者宗也大宗所合虽无服之亲亦有所系则其所合者广小宗所统五世之子孙而已则所合者小先王以大宗则合天下之族而人斯知所亲故曰宗以族得民】
　　六曰主以利得民
　　【有国者谓之君出命以尹众故也有家者谓之主承上而与下故也孟子曰大夫曰何以利吾家而大夫之采地谓之家邑然则主者大夫之治都鄙而不为长者也主不得专地臣有治焉则吏听之其贵又不足道也故得民以利而已夫有国而后有地有爵而后有贵有禄而后有利长有爵而已地非所专也故以贵得民主有利而已爵非所贵也故以利得民而已】
　　七曰吏以治得民
　　【凡治民者皆谓之吏乡大夫曰使民兴能入使治之入民间而治事焉所谓吏也故其知足以効一官其才足以効一职其为民也以治而已故曰以治得民】
　　八曰友以任得民
　　【相尊相助谓之友诗曰相彼鸟矣犹求友声矧伊人矣不求友生故虽天子之尊且待友以成又况其凡乎故学校乡田皆须友焉学校之友相任以道则以道而相得乡田之友相任以事则以事而相得故曰以任得民】
　　九曰薮以富得民【薮速苟反】
　　【先王制地之法川林有衡而麓附焉山泽有虞而薮附焉则薮者泽虞之薮也以九州之地观之扬有具区荆有云夣豫有圃田青有望诸兖有大野雍有蒲幽有貕养冀有扬纡并有昭余祁凡此皆薮之大者先王之制于大泽大薮则立中士四人下士八人以掌之于中泽中薮则立下士六人以掌之于小泽小薮则立下士二人以掌之薮之所在掌之既有其人又有厉以限其妄入有禁以正其非法则其间所生之物充牣繁庶而民取之足以为富故曰以富得民夫山泽之虞川林之衡皆以富得民而独言薮则举小以见大也于下举小以见大与舜典言山川以见地示同意九两之序则牧长皆君也师儒皆师也牧为君之尊故先牧而后长师为儒之资故先师而后儒自非君师则内莫尊于宗外莫贵于主内先而外后故五曰宗六曰主吏则卑于主矣友则卑于吏矣而薮又卑于友矣故七曰吏八曰友九曰薮】
　　正月之吉始和布治于邦国都鄙
　　【天下之理渉道者常久渉事者易坏葢道圆而神故运而无穷事方而粗故止而有弊先王以道制法以法治事将神而化之与民宜之必有以推而行之以致乎不穷之用变而通之以尽乎宜民之利故于岁终则令百官府各正其治受其防听其致事于是调制所当改易害则除之利则兴之民之所既倦则不以困民民之所未安则不以强民将与时偕行新之而无穷者也尧典曰平在朔易正谓是也至于正月之吉则岁之序于是乎起事之行于此乎始故有以和之可否相济谓之和若五味之异和而皆可于口五声之异调而皆可于耳要之便于民利于物而无所乖焉故谓之和夫时运不停今吾非故壑泽不能固其藏山川不能遁其变昧者不知其防防之中化至于泥故守常不通其变是亦胶柱而调瑟者也自非先王以道御时与时偕行又乌足以尽其利哉调改于岁之方终制始和于正月之吉以除天下之害以兴天下之利于是逺则布治于邦国使诸侯之君听而行之近则布治于都鄙使采邑之长禀而循之故曰布治于邦国都鄙也月令于季冬之月曰天子与公卿大夫共饬国典论时令以待来嵗之宜亦以明此也周以建子之月为正月故改岁之一月谓之正月以政自是而始故也夫元者徳也正者政也徳欲终始如一故即位之一年谓之元年政欲每岁改易故改岁之一月谓之正月正月之吉则朔日也朔日谓之吉则明生之几能谨始则事无不吉故也三代各有正月而周以建子之月为正商以建丑之月为正夏以建寅之月为正夏正据人所见故谓之人正授民事则宜据人所见故周亦兼用夏时而以夏之正月为正岁始和布治以周之正月为正岁又观象法则以兼用夏时故也兼用夏时而以正月之吉使万民观治象则正岁先王之正也正月之吉时王之正也万民取正于时王而已若夫百官则当取正于先王也】
　　乃县治象之灋于象魏使万民观治象挟日而敛之乃施典于邦国而建其牧立其监设其参傅其伍陈其殷置其辅乃施则于都鄙而建其长立其两设其伍陈其殷置其辅乃施灋于官府而建其正立其贰设其攷陈其殷置其辅【县悬同灋古法字挟子协反监古衔反参七南反傅方慕反】
