<!-- { "loadSidebar": true } -->
　　乃立天官冢宰使帅其属而掌邦治以佐王均邦国【六官之首皆于以为民极之后言乃立某官者葢乃者有以彼而继以此之谓先王之立官凡以因彼民故也然言乃立天官而下谓之建者葢立乎上者能大而覆下立乎下者能一而承上则立者能得位而已非若建则能作而立之也使帅其属者既立其官以事非一人所能独治故设属以佐之使小傅大使卑相尊大因得以临小尊因得以统卑若心之制体若臂之运指其属各有所从焉掌邦治者濯物而使洁以物而使从者治也六官各有所掌而冢宰所掌者邦治而已言治则别于教礼政刑事故也夫六卿分职各帅其属而冢宰掌邦治则唐尧百揆之任也葢天地之官父母之道也四时之官兄弟之道也地与四时皆本乎天母与兄弟皆承乎父则六官莫尊于冢宰而冢宰皆得以摠之也以佐王均邦国者地道尊右而卑左则左之为助不如右之力也故以左助之则为之佐以右助之则为之佑冢宰于六卿虽尊然非论道以助王也作行之而已逺近适于匀之谓均均者平之至政典足以平邦国而治典犹不足均邦国则均邦国者王之事也冢宰特佐王而已非其所得专也冢宰所不得专治典所不能及所谓经而纬之存乎其人也书曰无偏无党王道荡荡无党无偏王道平平无反无侧王道正直此王所以均邦国之道也然此以均邦国则言佐王书又言冢宰总百官均四海者葢均邦国者道之任均四海者职之事冢宰正以赋事理财为职宜其均及于四海之逺矣非特是也小宰之均财政典之均万民均人之均地政土均之平土地之政莫非均也其所均者小此皆下之所得专也】
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人【治直吏反胥上声先王因事以建官官之尊卑众寡皆以称事之详畧以其所治者畧故官尊而其数寡以其所治者详故官卑而其员众使之上下相亲小大相维转相副贰而事益举矣知进止之节有养人之道而能上逹者卿也循道以进退其智足以帅之而有大焉者大夫也王制曰诸侯之上大夫卿葢非特诸侯之卿为然大宰卿小宰中大夫则卿上大夫也小宰者治官之贰以属大宰而言故曰小宰宰夫者治官之攷贵其以智帅人故曰宰夫志于道而才足以事人者士也上士乃元士即孟子所谓受地视子男者是矣以命数推之天子之卿六命其大夫四命则元士葢三命中士二命下士一命故党正曰一命齿于乡里再命齿于父族三命而不齿一命下士也三命上士也下士独谓之旅则众故也众则卑惟上所使从人而不自用故曰旅下士府掌官契以治藏史掌官书以賛治胥掌官叙以治叙徒掌官令以徴令葢有藏则置府有书则置史有征令之事则置徒有徒则置胥胥以统徒一胥而十徒从之故胥十有二人徒百有二十人谓之胥则以其贱而在下亦能养人也谓之徒则以其尤卑而行趋走以供役也郑氏谓府史胥徒皆其官长所自辟除葢自下士以上皆王命也而穆王命太仆曰愼简乃僚则虽以王命命之而为之长者得简之也府史胥徒虽非士而先王之用人无流品之异其贱则役于士大夫而不耻其贵则承于天子而无嫌孟子曰百畆之粪上农夫食九人上次食八人中食七人中次食六人下食五人庶人在官其禄以是为差府史胥徒所谓庶人在官者也皆供其职以赋禄焉使足以代其耕故市不役贾野不役农而公私各得其所】
　　大宰上
　　大宰之职掌建邦之六典以佐王治邦国
　　【设官矣则分职以治之大宰以官言职以所治之事言故曰大宰之职天官自宫正而下皆直言官名而不言职独于大宰小宰宰夫言职者葢大宰者治官之正小宰者治官之贰宰夫者治官之攷以其所职特尊于治官之属故言职以别之推此则教礼政刑事之官皆然也载大常之道尊而行之者谓之典六典则治教礼政刑事之书也六官虽分职掌六典大宰则合六典之书而建之葢治之于教礼政刑事犹道之于仁义礼智信仁义礼智信皆不离乎道则教礼政刑事皆不离乎治也大宰虽兼六典而建之然其官则治官其职则治职故其佐王者特曰治邦国而已小宰以官府之六属举邦治一曰天官其属六十掌邦治亦谓是也然序官曰佐王均邦国此曰佐王治邦国者葢治则理之而已未至于均也王之于邦国非特治之而已又以道均之则均邦国者王之事非治典之书所能及也及其帅属以佐王然后可以言均焉】
　　一曰治典以经邦国以治官府以纪万民
　　【直而有常谓之经小而有所系谓之纪治典颁之于邦国治其直而不致其曲治其常而不致其变制其经而已故以经邦国子曰大作纲小作纪如纲不纲纪不纪虽有纪纲恶得一日而正诸葢纪者纲之目而系乎纲者也纲大则能持众纪小则不能通物纪之而已万民王所自治其事致详焉故治典所以纪万民官府治之法所自出故特曰治官府有经则宜有纬有纪则宜有纲经而纪之者典也纲而纬之存乎其人矣先邦国而后官府先官府而后万民小大之序】
　　二曰教典以安邦国以敎官府以扰万民
　　【上无教则百姓不亲五品不逊而国危矣故敎典曰安邦国治扰谓之扰则扰有顺意敎万民将致其详故曰以扰万民教则合天人之道扰之使勉焉官府敎法所自出故曰以敎官府】
　　三曰礼典以和邦国以统百官以谐万民【谐户皆反】
　　【不乖之谓和合而和之之谓谐礼典颁之于邦国灿然有文以相接懽然有恩以相爱则不乖而和矣故曰以和邦国施之于万民则非特和之又合而谐之故曰以谐万民书于八音言克谐于神人言以和矣八音清浊小大其音不同当合而和之故言谐则谐详于和可知礼所以统百官礼行于此而彼从焉故曰统】
　　四曰政典以平邦国以正百官以均万民
　　【物各当其分之谓平逺近适于均之谓均大司马掌建邦之九法以佐王平邦国则政典以平邦国者使小大高下各当其分矣施于万民则非特平之而已又使逺近各适于匀焉故曰均政者正也子帅以正孰敢不正于百官言正则正百官以正万民之意】
　　五曰刑典以诘邦国以刑百官以纠万民
　　【责之使屈谓之诘约其缓散谓之纠刑则致其诛戮诘者刑之意纠者刑之事诘于刑为畧纠于刑为详大司冦掌建邦之三典以佐王诘四方则诘者加以威让文诰而已则诘为畧矣八法言官刑以纠邦治司徒以乡八刑纠万民则纠为详矣于邦国言诘于百官言刑万民言纠详畧之序】
　　六曰事典以富邦国以任百官以生万民
　　【财物充积谓之富性命不殀谓之生因其力之所胜谓之任百工兴事造业则财物充足于此矣故事典曰以富邦国万民有事则足以养性命而无殀其所生故曰以生万民百官则因其力之所胜而任以事故曰以任百官治典教典曰官府礼政刑事曰百官葢官府言一官之属百官言六官之属天地之官父母之道也嫌于不分故言一官之属以别之四时之官兄弟之道也嫌于不通故言六官之属以包之若夫六官之序虽以天地四时为先后然其所主亦不能无意葢天下不可以无治无治则乱矣故一曰治典治所不能治然后教故二曰敎典敎所不能化然后礼故三曰礼典礼所不能服然后政故四曰政典政所不能正然后刑故五曰刑典刑之不能胜则有事焉终则有始故六曰事典】
　　以八灋治官府【灋古法字】
　　【劳心于道者君之任劳力于事者臣之职君劳于道则以道制法臣劳于事则以法守事惟以法守事此大宰得以八灋而治之矣官府者百官所居之府八灋施于官府则事为之制典为之防其制足以兼天下之事物其防足以尽事物之情伪本数末度灿然而有序大纲小纪有条而不紊百官循此以为行莫不绳绳然秩秩然虽有智者不敢淫意以乱法虽有愚者不敢率私以废法八法之于治岂小补哉】
　　一曰官属以举邦治
　　【夫一人之能不足以兼天下之事故设属以佐之属则以小而傅大以卑而尊大事则必从其长小事则得以专逹故邦之治可举举者有所执而兴起之谓也小宰所谓以官府之六属举邦治者是矣】
　　二曰官职以辨邦治
　　【六官所治之事谓之职若治职则主于平邦国均万民教职则主于安邦国宁万民至于礼政刑事皆各有职也六官有职则其事各有司存故曰辨辨者因其列敌制而分之也】
　　三曰官联以防官治
　　【合其事以共治之之谓联葢事非一职所能独治则聨事以供之若祭祀賔客丧荒军旅田役敛防与凡小事皆有聨所谓官联也有官聨然后官治可合聚之故曰以防官治】
　　四曰官常以听官治
　　【常谓故常也夫法出于道制而用之则为法常出于事循而行之则为常葢六官之聨事有非法之所能该者于是乗时立事兴机制宜以昔之所常行者于今列之以为常若祭祀賔客丧荒军旅田役敛防之聨事则皆有故常也百官有违而背焉则以此故常听之故曰以听官治书曰其尔典常作之师典则所守之法常则所循之常与此官常同也】
　　五曰官成以经邦治
　　【始终无亏之谓成言成则事之始终皆一定而不可亏矣葢比居简稽版图傅别之类其事皆有一定之成体听万民之治则以此经之而已故曰以经邦治谓之经则以非致曲尽变之意】
　　六曰官灋以正邦治
　　【既曰以八灋治官府又曰官灋以正邦治者以八灋者冶官府之大法官灋者百官各有奉行之法也若大宰垂治象之法司徒垂教象之法六官之属所承以治事者无非法也以其施之于官故曰官法百官各循法以治事则无侵官之冒无离局之奸治由此而各止于一矣故曰以正邦治】
　　七曰官刑以纠邦治
　　【所以治天下者谓之邦刑所以治官府者谓之官刑书曰制官刑儆于有位又曰鞭作官刑是以古之在官者必有鞭刑以儆之有刑以儆之则可以约其缓散故曰纠邦治然古者刑不上大夫则官刑之所施者自士而下故也】
　　八曰官计以弊邦治【弊必世反】
　　【摠其善否多寡之数谓之计先王用六计以听百官之行能故谓之官计有官计然后可以审断羣吏之治故曰以弊邦治治乱谓之乱治扰谓之扰则治弊谓之弊矣则弊有审防之意司防曰卿大夫之狱讼以邦法防之万民之狱讼以邦法弊之则弊详于防矣然或言邦治或言官治者葢官聨官常六官之通治虽六官之通治而各致其一官之治故言官治以别之与天地之官嫌于不分称官府同意余则各致其一官之治虽各致其一官之治而六官相待而成治故言邦治以包之与四时之官嫌于不通故称百官同意】
　　以八则治都鄙
　　【都鄙者王子弟公卿大夫所食之采地也以有邑都焉则谓之都以其在王国之鄙则谓之鄙然则都者君子之所居也故都有美意鄙者野人之所居也鄙有吝意王之治邦国颁常而已故以六典治王之治官府则致其悉故以八法治都鄙者畿内之诸侯比邦国则为近比官府则为逺近而官府治之以八法则为详逺而邦国治之以六典则为畧都鄙在逺近之间宜适详畧之中故治之以八则使有所揆焉则详于典而畧于法矣先言治邦国则六典以佐王治为大故也先八法治官府后八则治都鄙则以大宰所治内外为先后也】
　　一曰祭祀以驭其神【驭鱼虑反】
