<!-- { "loadSidebar": true } -->
　　【以言达意之谓辞易曰辞也者各指其所之太曰观其施辞则其心之所欲者见矣盖礼之文待辞而后着礼之情待辞而后见明以通乎人幽以通乎神皆有待乎辞则上下亲踈逺近皆待辞以通此大祝所以作六辞也上下以分言亲踈以情言逺近以言幽而神明而人皆有上下亲踈逺近故也求福之祭曰祷祷求有所延赛祷之祭曰祠与春祠同词为主故也命以言命之使禀也诰以言告之使从也防谓词之施于防众之时也诔谓言其实而诔之也命诰诔言其事之辞祠防祷言其词之事然则命用于祠故一曰祠二曰命诰用于防故三曰诰四曰防诔用于祷故五曰祷六曰诔词之有命者若少牢馈食礼筮尸命曰孝孙某用荐事至于嘏主人则曰皇尸命工祝致多福于汝孝孙是也防之有告则若士师五戒二曰诰用之于防同是也祷之有诔若子路请祷诔曰祷尔于上下神祗是也虽然有非祠而命事者若行人协词命是矣有非防而告者若伊尹申告于王是矣有非诔而祷者若张老善祷者矣故分言六词焉】
　　辨六号一曰神号二曰鬼号三曰示号四曰牲号五曰齍号六曰币号【齍音咨】
　　【以实命物使有所辨则谓之名因名命物使无相害则谓之号是名为实之宾而号为名之美称也致其美称所以尊之乃礼之敬文也神号所谓皇天上帝也鬼号所谓皇祖烈祖也示号所谓后土地示是也牲号牛曰一元大武之类是也齍号黍曰芗合之类是也币号币曰量币之类也神示鬼为之号者所以致其尊也牲齍币之为号者所以致其敬文也】
　　辨九祭一曰命祭二曰衍祭三曰炮祭四曰周祭五曰振祭六曰擩祭七曰絶祭八曰缭祭九曰共祭【衍音延炮白交反擩而泉反缭音了又音料共音恭注同】
　　【饮食必有祭先王所以仁鬼神而不敢忘也盖饮食者人之大欲存焉昔上古之时未有火化食草木之实鸟兽之肉饮其血茹其毛非所以养生也后圣有作然后修火之利以炮以亨以炙以为醴而养之具实始乎此而先王岂忘本哉孔子言君子无终食之间违仁而况于王乎则大祝之辨九祭皆祭食之法而先王所以仁鬼神者尤致其详矣命祭玉藻所谓若赐之食而君客之则命之祭然后祭也衍祭取尸祭之余尊而祭之也少牢馈食云下佐食取牢一切肺以授上佐食以绥祭所谓绥祭即堕也盖尸祭之余将受嘏亦尊而祭之也炮包物火之如封人所谓毛炮之豚而八珍亦有炮豚牂则炮祭盖取是而祭也周祭曲礼所谓祭食祭所先进殽之序徧祭也徧祭则周矣故谓之周祭然亦有所谓不祭者焉鱼腊醤湆以其非物之盛则在所不祭也振祭仪礼所谓取肝擩于盐振祭也擩祭仪礼所谓取菹擩于醢祭于豆间也絶祭仪礼所谓取肺坐絶祭也缭祭仪礼所谓右取肺左却手执本坐弗缭右絶末以祭也然则缭祭以手从肺本循之至于末非若絶祭真絶之而不循其本也共祭膳夫之授王祭肆师飨食之授賔祭也凡此九祭其度数固不同而先王用之无遗礼者以有大祝之官辨之而已】
　　辨九一曰稽首二曰顿首三曰空首四曰振动五曰吉六曰凶七曰竒八曰褒九曰肃以享右祭祀【音拜稽音启褒音报】
　　【其体众出而进退以自通于所致者拜也故卑之于尊贱之于贵与夫自敌以上欲通其致敬之诚未有不用拜者矣非特是也舜拜臯陶之歌禹闻善言则拜太甲之拜首稽首伊尹武王之拜首稽首周公以至献民数献吉梦献贤能之书而王皆拜而受之此又自尊自贵以屈服其体而通致敬之诚于其下也礼之情大小轻重固不一则拜之仪多寡低昂有不同大祝因其事以辨之而已此所以有九辨之别也稽首拜而头至地也顿首拜而首叩地也空首拜而头至手也振动谓栗变动之拜也吉拜谓吉事之拜拜而后稽颡也凶拜谓凶事之拜稽颡而后拜也竒拜一拜君所以答臣褒拜褒音报报谓再拜拜神与尸享献也肃拜谓俯下手军中拜也成十六年却至三肃使者是也凡此九拜或用之于接人或用之于接神享尊在已上者右尊在已右者此用之于接人或偹物以祭或致道以祀此用之于接神故曰以享右祭祀】
　　凡大禋祀肆享祭示则执明水火而号祝【禋音因】
　　【大禋祀事天神之大者也致其精以祀故谓之禋祀大肆享事人鬼之大者也致其敬以享故谓之肆享大祭示事地示之大者也致其察以祭故谓之祭示于地言示则天神人鬼可知矣王于天神人鬼地示所致如此则大祝之陈信于鬼神宜有以摄之故使执明水火而号祝明水以鉴取水于月明火以遂取火于日至洁而清明者也惟洁为能革汚而物莫能染惟清为能察物而物莫能浊惟明为能烛理而物莫能蔽以此而号祝则禋祀而天神降肆享而人鬼格祭祀而地示出岂特王之致精致敬致察之效与大祝陈信而无媿词不为无补矣所谓号则六号之属是也先号而后祝则号致焉而后祝也鬼神示之号则尊神而致之也牲齍币之号则敬神而致之也禋祀肆享祭示皆礼之大者其事特严焉先期于致鬼神示而后以祝通其意故先号而后祝若夫小祝甸祝诅祝之类皆是也祝号者盖小祝掌侯禳祷祠之祝号甸祝掌表貉之祝号诅祝掌盟祝类造攻说禬禜之祝号皆其事之小者故先祝而后号然则小祝大师掌衅祈号祝亦先号后祝同也盖大师亦国之大事故与禋祀肆享祭示之大礼同也】
　　隋衅逆牲逆尸令钟鼓右亦如之来瞽令臯舞相尸礼既祭令彻大丧始崩以肆鬯渳尸相饭赞敛彻奠言甸人读祷付练祥掌国事【隋许规反渳弥尔反】
　　【国有大故天烖弥祀社稷祷祠隋尸祭之余守祧所谓蔵其隋是也衅以牲血御妖衅若小子衅邦器是也逆牲则二祼之辰王出庙门而迎牲则大司乐所谓牲出入则奏昭夏是也逆尸则向祭之晨王出庙门而迎尸则大司乐所谓尸出入则奏肆夏是也隋衅迎牲逆尸皆以钟鼔为节大祝则令钟鼓而已右谓尸食而侑之大祝亦令钟鼓故亦如之大司乐言尸出入先于牲而大祝逆尸在迎牲之后者盖先逆尸而后迎牲事之序也大祝以词事神所以接神而亲之也牲以天产致味行吾爱敬而亲神者也故以牲而先于尸来瞽令臯舞者来瞽则乐师诏之大祝来之也相尸礼则延其出入诏其坐作也既祭令彻盖九嫔赞后荐彻豆乐师帅学士歌彻内宗及以乐彻则佐传豆然则大祝令彻者令九嫔之属而已大宗伯曰凡大祭祀王后不与则摄荐豆彻盖后虽不与而九嫔之属亦与彻事焉言甸人读祷者甸师丧事代王受烖必有祷词也大祝于甸人读祷则言于匶使知焉以生事死以存事亡也付练祥掌国事者付音祔凢丧虞卒哭而有祔祭也十三月小祥而练二十五月而大祥祔也练也祥也皆大祝掌国事国有大故天烖弥祀社稷所遭谓之故大故则兵冦之大者也天烖谓之烖则水旱疫疠之类也大祝则弥祀社稷祷祠弥与小祝弥烖兵同弥所以止之也方其祈之则有祷及其赛祷则有祠皆大祝掌之也】
　　大师宜于社造于祖设军社类上帝国有事于四望及军归献于社则前祝大防同造于庙宜于社过大山川则用事焉反行舍奠【造七报反舎音释】
　　【宜造类皆祭名求有所利则谓之造合聚众神之类而祭之谓之类宜于社造于祖在国内之礼也设军社类上帝在国外之礼也国有事于四望则军行所过山川之礼也及军归献于社则反而献功之时也前祝则大祝前羣祝也大防同造于庙宜于社过大山川则用事焉以王之合诸侯于国外故也反行舍奠所以告知与然大师隂事也故先社而后祖大防同阳事也故先庙而后社此其序也】
　　建邦国先告后土用牲币禁督逆祀命者颁祭号于邦国都鄙
　　【大宗伯曰王大封则先告后土今此言建邦国则惟建邦国为大封矣故诗之赉言封建诸侯亦曰大封于庙也先告后土则后土大示故先告之也诗言封于庙则先告后土后封于庙也用牲则以天产致味所以祭之也用币则以人事致敬所以礼之也大宗伯不言用牲币则以大祝见之也然必以大祝言之者则以大祝辨牲币之号故也礼莫差于僣莫僣于祭故有其举之而莫敢废有其废之而莫敢举凡邦国都鄙之祀皆命于王焉故禁督逆祀命者命之祀而弗祀非所命而祀焉皆谓之逆祀命非所命而祀则在所禁命之祀而茆祀则在所督也颁祭号于邦国都鄙则颁其所得用之祭号也盖名位不同礼亦异数而名号者先王所以命其实者也又安可以假于人哉故天子之所用者诸侯不得僣诸侯所用者大夫士不得僣所以严其分也后世曲礼既废季氏之旅泰山三家之以雍彻孔子所以病之也】


　　周礼详解卷二十二
　　钦定四库全书
　　周礼详觧卷二十三
　　宋　王昭禹　撰
　　小祝掌小祭祀事侯禳祷祠之祝号以祈福祥顺丰年逆时雨寜风旱弥烖兵逺辠疾
　　【大祝掌六祝之词以事鬼神示则祭祀之大者也非祀大神享大鬼祭大示皆祭祀之小者也大祝祝官之长以下大夫为之故所掌者大小祝祝官之贰以中士为之故所掌者小侯以候福之至者也禳以却祸之方来者也祷先事而求之也祠以后事而报之也言小祭祀事而继之以侯禳祷祠之祝号则小祭祀所奉祀者亦祝号而已故并侯禳祷祠言之也祈福祥则大祝所谓吉祝也神之所为谓之祸福天之所降谓之烖祥耗则为祸衍则为福逆则为灾美则为祥祈福祥则欲有福而无祸有祥而无灾也顺丰年则大祝所谓顺祝也丰年出于天先天而致之者王也后天而顺之者祝也逆时雨寜风旱则大祝所谓年祝也时雨以候而知之也故逆之风旱阳亢之过也故寜之弥烖兵逺辠疾则大祝所谓祀祝也灾天患也兵人难也故弥以止之辠自贻之毒也疾疠气之作也故逺以避之凡此莫非神之所使也小祝掌侯禳祷祠之祝号则为之候福而却灾先事而求后事而报固其宜也然则祝者陈信于鬼神而无媿词者也于是六者岂徒尚其虚拘之文哉盖人事尽矣则所以相之者小祝之官与有力也不偹其本而从事其末则祝之者岂有补哉曰有徳之君内外不废上下无怨动无逆事其祝史荐信无愧心矣是以鬼神用享国受其福祝史与焉】
　　大祭祀逆齍盛送逆尸沃尸盥赞隋赞彻赞奠凡事佐大祝大丧赞渳设熬置铭及设道齍之奠分祷五祀大师掌衅祈号祝有冦戎之事则保郊祀于社凡外内小祭祀小丧纪小防同小军旅掌事焉【齍音咨盥音管】
