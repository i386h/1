<!-- { "loadSidebar": true } -->
　　疏礼之以玉据天地而祼焉据宗庙天地不祼宗庙无礼神之玉也王者皆以建寅之月郊所感生帝还以感生祖配之若周郊以后稷配之也引大者证郊与圜丘俱是祭天之禘郊之禘以后稷配圜丘禘以喾配○杨氏曰愚按大司乐冬至圜丘一章与禘祭絶不相闗而注妄称圜丘为禘祭灋禘祖宗三条分明説宗庙之祭惟郊一条谓郊祀以祖配天尔而注皆指为祀天太传礼不王不禘一章言王者禘其祖之所自出诸侯只及其太祖大夫惟有功始祫其髙祖所论宗庙之祭降杀逺近尔于祀天乎何与而注妄指为祀感生帝窃尝疑郑康成博洽大儒解释他经最为有功及注此三章则同归于误其病果安在乎盖读祭灋不熟而失之也夫祭灋歴叙四代禘郊祖宗之礼禘文皆在郊上盖谓郊止于稷而禘上及乎喾禘之所及者最逺故先言之耳郑氏不察谓禘又郊之大者于是以祭灋之禘为祀天圜丘以喾配之以大传之禘为正月祀感生帝于南郊以稷配之且祭灋之禘与大传之禘其义则一皆禘其祖之所自出也郑氏强析之而为祀天两义遂分圜丘与郊为两处昊天上帝与感生帝为两祀喾配天与稷配天为两事随意穿凿展转枝蔓何其谬耶又以祀五帝五神于明堂而以文王武王配之谓之祖宗夫孝经所云宗祀文王于明堂以配上帝此严父之义也抗五神于五帝之列而以文王竝配于理自不通矣况祖宗乃二庙不毁之名于配食明堂何闗焉夫因读祭灋一章之误而三章皆误不惟三章之误而已又推此説以释他经者不一而止疏家从而和之凡燔柴升烟乐舞酒齐之类皆分昊天与感生帝为两等驯至隋唐之际昊天上帝与感生帝二祀常竝行而不废唐世大儒杜佑作通典惑于郑注大传之説亦以感生帝与昊天上帝竝列而为二是又读大传本文不熟而失之也明堂袭郑氏祖宗之义而以二帝配侑或三帝竝配者盖有之矣幸而王肃诸儒力争之于前赵伯循与近世大儒辨正之于后大义明白炳如日星而周公制作精微之意可以复见不然则终于晦蚀而不明矣可胜叹哉○贵与马氏曰按竝配之制始于唐自郑康成有六天之説魏晋以来多遵用之以为曜魄寳亦天也感生帝亦天也均之为天则配天之祖其尊一也至唐人始以为曜魄寳五帝皆星象之属当从祀南郊而不当以事天之礼事之善矣然感帝之祠既罢旋复虽复其祠而以为有天帝之分尊卑之别遂于郊与明堂所配之祖不无厚薄之疑乃至每祭竝配而后得为严父之理然则周公亦岂厚于后稷而薄于文王乎则曷若一遵初议若郊若明堂皆専祀昊天各以一祖配之而感帝之属则从祀于天于礼意人情为两得乎○浚仪王氏曰万物本乎天人本乎祖故冬至祭天而祖配之气至之始也万物成形于帝而人成形于父故季秋享帝而父配之物成之时也○朱子曰古者祭天于圜丘埽地而行事器用陶匏牲用犊其礼极简圣人之意以为未足以尽其意之委曲故于季秋之月有大享之礼焉天即帝也郊而曰天所以尊之也故以后稷配后稷逺矣配稷于郊亦所以尊稷也明堂而曰帝所以亲之也故以文王配焉文王亲也祀文王于明堂亦以亲文王也尊尊亲亲周道备矣然则郊者古礼而明堂者周制也周公以义起之也○林氏曰郊祀从简为报本反始以稷配明堂从备为大飨报成以文王配稷王业所始文王王业所成从其类也祭于郊曰天于明堂曰上帝天言兆朕帝言主宰也故嵗祭天者四郊于冬至明堂于秋季祈谷于孟春大雩于龙见是也嵗祭五帝者五周礼所谓祀五帝亦如之是也先言祀上帝次言祀五帝亦如之盖言祀青帝赤帝皆如之不可详数故但曰祀五帝亦如之亦如之者谓大臣之赞相有司之备具至其圭币则各有方色未尝与上帝混而同也周礼曰礼东方礼南方月令云四立迎气故曰嵗之祀上帝者四而祀五帝者五若有故而旅则不在此矣○王氏曰孝经周公郊祀后稷以配天郑疏以祭灋有周人禘喾之文遂变郊为祀感生帝王肃著论駮之马昭抗章固执敕博士张融质之融称周人祀昊天于郊以后稷配周礼圜丘则孝经之郊圣人因尊事天因下事地安能复得祀帝喾于圜丘配祀稷于苍帝之礼乎且周颂思文后稷配天昊天有成命郊祀天地则郊非苍帝肃説为长○又曰按圣证论王肃与马昭之徒或云祭天用冬至之日或云用冬至之月据周礼似用冬至之日礼记郊日用辛似用冬至之月○又曰隋志儒者各守所见一云祀天之数终嵗有九祭地之数一嵗有二圜丘方泽一年二行若丘泽之年祭天有九祭地有二若天不通圜丘之祭终嵗有八地不通方泽之祭终嵗有一此则郑学所宗也一云唯有昊天无五精之帝而一天嵗二祭坛位唯一圜丘之祭即是南郊日南至祭天春又一祭祈农事谓之二祭无别天也五时迎气皆祭五行之人帝太皥之属非祭天也文武配祭明堂皆祭人帝此则王学所宗也梁陈迄隋议者各宗所师故郊丘互有变易○元丰元年置局详定郊庙礼文陈襄言谨按周礼大司乐以圜钟为宫冬日至于圜丘奏之六变以祀天神以函钟为宫夏日至于方丘奏之八变以祀地示夫祀必以冬日至者以阳气来复于上天之始也故宫用夹钟于震之宫以帝出乎震也而谓圜钟者取其形以象天也祭必以夏日至者以阴气潜萌乎下地之始也故宫用林钟于坤之宫以万物致养乎坤也而谓函钟者取其容以象地也汉元始中奸臣妄议附防周官大合乐之説谓当合祭平帝从之天地共犊礼之失自此始由汉迄唐以五月亲祠北郊者唯四帝而已如魏文帝太和周武帝建徳隋髙祖开皇唐睿宗先天皆希阔一时之举也○三者各于本宫上相生为角徴羽或先生后用或后生先用故云声类求之也凡言不用者卑之凡言辟之者尊之○信斋杨氏曰愚按礼家或谓郊祀上帝则百神从祀然乎曰郊之祭也大报天而主日配以月传记屡言之窃意垂象着明莫大乎日月日月之明即天之明也故祭天而主日配以月非必百神悉从祀也月令仲春大雩帝大雩之后乃命百县雩祀百辟卿士季秋大飨帝大飨之后乃使有司尝羣神告备于天子先后轻重固有节文矣以此类推之祀天之后乃祭百神盖可知也莫尊于天莫重于郊祀精一以享犹恐诚意之不至岂容混以百神之祀乎舜之嗣位也肆类于上帝而后禋于六宗望于山川徧于羣神非类于上帝之时合祀六宗百神也告祭之礼简矣犹有先后之序况郊祀大礼乎大司乐言乐六变则天神皆降者至和感召融液贯通上帝降鉴而百神皆降犹鸾舆顺动而千官景从者理也禋祀则専主乎昊天上帝不容混也按三正记曰郊后必有望又凡以神仕者以冬至日祭天神人鬼注云致神鬼于祖庙盖用祭天之明日恐百神亦然也后之言礼者失于讲明后汉建武元年采用前汉元始中合祭天地六宗羣神从祀二年正月制郊兆于雒阳城南七里泰坛之上至一千五百一十四神不亦防乎晋贺循巳疑其非古人埽地而祭之意此固君子之所不取也○又曰古者祭天地有正祭有告祭礼虽不同义各有当冬至一阳生祀天于圜丘夏至一阴生祭地于方泽所谓正祭也舜之嗣位类于上帝望于山川嵗二月东廵狩则柴于岱宗望秩于山川武王之伐商也底商之罪告于皇天后土又柴望竝举大告武成成王之营洛也丁巳用牲于郊翌日戊午乃社于新邑凡因事竝告天地有同日而举有继日而举者此告祭也所谓礼虽不同义各有当者此也自汉以来分冬至夏至二祀为南北郊然后之人主未闻以南郊为难而常以北郊为难则诸儒谬误之説惑之也按司服王祀昊天上帝则服大裘而冕祀五帝亦如之唯祀地之服经无明文郑注亦未尝及
　　之贾公彦始为之疏曰昆仑神州亦服大裘可知夫公彦一时率尔之言未尝深攷其故岂有夏至阳极之月而可服大裘哉而崔灵恩孔頴达与杜佑通典亦为是説于是祀天地之服不问寒暑必服大裘而北郊遂为不可行之礼至本朝元祐中议北郊礼论者犹以大裘不可服为言于是始有请于冬至南郊而合祭天地者矣若顾临等所言是也有援虞周告祭之礼以证祀地之正祭者矣如苏轼之言是也因诸儒一时谬误之言而欲废祀地之大典可不惜哉或曰正祭告祭之礼不同而人主父事天母事地之心则一也告祭不拘其时不择其位而可以对越天地则正祭不拘其时不择其位奚为不可以对越天地乎曰因天道之始而祀天因地道之始而祀地以类求类此报本之祭也当天道之始而祀地于义何居周公制礼冬至祀天夏至祀地其义不可易矣周公岂欺我哉○贵与马氏曰按北郊之议始于元丰初至元丰六年始罢合祭元祐七年复合祭绍圣以后复罢之政和四年始亲祀地祗于方泽盖自元丰六年至宣和之末共四十二年凡十一郊唯元祐七年一次合祭及政和四年以后四次亲祀方泽而已其余六郊则遂废地祗之祀矣夫本以合祭为非礼分祭为礼至分合之议不决则废亲祠而权以上公摄事者且二十年盖病其非礼而反至于废礼以为不当祀于圜丘而终不能亲祀于方泽则固不若一遵祖宗之灋三嵗竝祀南郊之为愈也要之周礼冬至圜丘夏至方泽其礼甚正亦无难行者诸儒议论所以不能以时决者其拘牵有二礼文烦缛则惮劳赏赍优渥则惮费如陈古灵之説每遇亲郊之嵗一日宿大庙以告一日宿兆郊以祭地一日宿南郊以祀天是欲以二祀并在一时则不至倍费矣而执礼之劳加甚如曽曲阜之説亲郊之嵗依古礼以夏至亲祠方泽一如郊礼至冬至则举圜丘之祀是以二祀分在二时则不至甚劳而赏赍倍费然礼文乃百王相承之大典不可损畧而赏赍乃五季姑息之敝政何难更损则如政和三年之诏以郊天后一嵗祭地方泽应奉支赐务从简省母使有偏而不举之失乃为至论但恐当时方倡丰豫之説烦费未必能省所以中兴之后国势倥偬则不复能遵而行之也○潜溪邓氏曰圜钟夹钟也夹钟生于房心之气房心天帝明堂又帝所出之方致大神以为宫不曰夹曰圜以天体言之也天体始于黄钟终于姑洗以木火土金水为序则宫声当在太簇徴之后姑洗羽之前当以圜钟为宫角物生之始黄钟子天气始于子徴者物之成太簇寅天之功成于寅羽者物之终姑洗辰天之功毕于辰三者皆阳律相继天之道也林钟生于未天社在东井舆鬼之外西南坤方致地示以为宫不曰林曰函以地徳言也地气始于大簇终于南吕以木土火金水为序宫声自当在姑洗徴之后南吕羽之前故函钟为宫地之功见于正月成于三月终于八月林钟上生太簇太簇下生南吕南吕上生姑洗相生者地之功也黄钟生于虗危之气虗危为宗庙致人鬼以为宫大吕丑幽阴之所成太簇幽阴之魄出东方与人接应钟亥复归于幽阴羽声独逺于他均者他乐天地嵗事之一终鬼道无穷非若嵗事有卒故
　　尽十二律也子丑寅亥天地始合人受中以生归其宅也三者律之相合相合者人之情故以祀人黄钟属子自子至申其数九故九变也人鬼不曰至孝子之心神之无不至也此各以其声类求之然乐亡久矣説者各以其意言之非深于乐亲其用不能及也○朱子语类曰黄问周礼祀天地人何以无商音曰五音无一则不成乐非无商音但无商调先儒谓商调是杀声鬼神畏商调○六变八变九变者谓在天地及庙庭立四表舞人从南表向第二表为一
