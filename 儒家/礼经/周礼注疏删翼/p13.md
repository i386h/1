<!-- { "loadSidebar": true } -->
　　疏六者即上六聮百官聮事通职故云令百官府共其财用也六聮中不言朝觐防同宾客中兼之七事不言敛弛以其非大事故退之在下　杂説财用共于治官之属治讼听于刑官之属小宰举其要故令之而已○王先生曰七事即六聮独不见敛弛令百官府共其财用治其施舍则敛弛亦在其中矣○林氏曰尝攷三代之政未尝有转输漕挽之事又春秋列国诸侯防同征伐无嵗无之然其兵食资用取给于所过之国亦未始有餽饷之役凡以农功修而粟帛众虽门闗郊里野鄙之间皆有委积故能随用取足也周礼小宰防同军旅令百官府共其财用而春秋齐师还自召陵申侯请道出陈郑之间供其资粮扉屦是也至秦欲攻匈奴始使天下之民飞挽刍粟转输河北率三十钟而致一斛漕运之盛盖兴于此恶足为治世法哉
　　凡祭祀赞王币爵之事祼将之事注又从大宰助王也将送也赞王酌郁鬯以献尸谓之祼祼之言灌也明不为饮主以祭祀唯人道宗庙有祼天地大神至尊不祼莫称焉凡郁鬯受祭之啐之奠之
　　疏不祼者覆载之徳其功尤盛欲报之徳无可称焉故无祼直加敬而已凡郁鬯受祭之啐之奠之者谓王以圭瓒酌郁鬯献尸后亦以璋瓒酌郁鬯献尸尸皆受灌地降神名为祭之向口啐之啐之谓入口乃奠之于地也祭天地既言无祼按宗伯涖玉鬯又礼记表记云亲耕粢盛秬鬯以事上帝上帝得有秬鬯者按春官鬯人职掌其秬鬯下所陈社稷山川等外神皆用秬鬯不用郁尔○王氏曰天则升烟地则荐血人之魂气归于天体魄归于地故焫萧以求诸阳祼以求诸隂焉○程氏曰天地用玉币文神明而不祼则玉币尊于鬯故太宰赞之鬯则大宗伯赞之祼将又卑于鬯故小宰赞之若此类者所谓序事也先王量徳受任因任受职此序事所以辨贤也○鹤山魏氏曰宗庙之祭自逆尸迎牲已后无非是义理此正所谓精义入神处故曰见君臣之义焉见父子之伦焉如祭天以特牲器用陶匏酒明水不近人情者最尊若夫祭爓祭孰近人情者礼之降故记曰礼之近人情者非其至也
　　凡宾客赞祼凡受爵之事凡受币之事注唯祼助宗伯其余皆助太宰王不酌宾客而有受酢大宗伯职曰大宾客则摄而载祼
　　疏宾客酢王之时大宰于宾处受而奉王王饮讫大宰受爵以授小宰受币之时亦王亲受受以授大宰大宰以授小宰也○王先生曰宗庙之祼王与后为之宾客之祼宗伯代为之王不酌宾客而有受酢示君无酌臣之义也
　　丧荒受其含襚币玉之事注春秋传曰口实曰含衣服曰襚凶荒有币玉者宾客所赒委之礼
　　疏春秋传者公羊文其含襚所用在死之时若既殡之后亦容有致之法故春秋左氏秦人来归僖公成风之襚亦在逾年后春秋不讥也按小行人云若国凶荒则令赒委之彼谓王家赒委诸侯法此谓诸侯赒委王家法也○庄渠魏氏曰凶荒之币玉宾客所助以礼神诗曰圭璧既卒宁莫我听
　　月终则以官府之叙受羣吏之要注主每月之小计赞冢宰受嵗防嵗终则令羣吏致事注使赍嵗尽文书来至若今上计
　　魏氏曰冢宰计一嵗之功小宰计一月之功月计自受之嵗计赞冢宰受之亚相之体也
　　正嵗帅治官之属而观治象之灋徇以木铎曰不用灋者国有常刑注正嵗谓夏之正月得四时之正以出教令者审也古者将有新令必奋木铎以警众使明听也木铎木舌也文事奋木铎武事奋金铎
　　易氏曰夏正建寅谓之正嵗周正建子谓之正月建子为时王之正月示万民以更新之意故大宰县治象于月吉而后敛于挟日建寅为民时之正嵗吏治于是乎始故小宰帅治官之属观治象于已敛之后○王氏曰正嵗先王之正也正月之吉时王之正也万民取正于时王而已若夫百官则又当取正于先王也○张氏曰七月之诗言月皆夏时而以周之正为一之日观此可见兼存之法其兼存之何也周人虽以天统改用建子为正月而以夏数得天故未尝废○刘氏曰戒治官之属正其始也○临川王氏曰将以禁人则宜使人皆知之不使皆知及犯令而刑罔人而已
　　乃退以宫刑宪禁于王宫注宪谓表县之
　　刘氏曰亦欲使王宫正其始也○仲舆郝氏曰宫刑小宰专职也
　　令于百官府曰各修乃职攷乃灋待乃事以听王命其有不共则国有大刑注乃犹女也
　　王氏曰令百官府者乃王宫中之官府百官有治事于王宫者也既宪禁于王宫又明为告令使皆知之大刑非特常刑也于常刑又有加以宫刑宜严故也今律宫殿比常法有加亦以是哉○王氏曰小宰及五卿自王宫后宫王朝王畿以及四海无所不统所以储相才也

　　周礼注疏删翼卷二
<经部,礼类,周礼之属,周礼注疏删翼>
　　钦定四库全书
　　周礼注疏删翼卷三
　　明　王志长　撰
　　宰夫之职掌治朝之灋以正王及三公六卿大夫羣吏之位掌其禁令注治朝在路门外其位司士掌焉宰夫察其不如仪
　　愚按夏官大仆职王眡朝则正位而退入亦如之夫正王治朝之位此大仆专职也宰夫掌治朝之灋以正王及三公六卿大夫羣吏之位夫专掌王之服位灋仪者不必及公卿大夫羣吏而掌公卿大夫羣吏者必先及王而后知王之位其不可偶出于不正与公卿大夫羣吏无以异也且加厉焉如是而王之出入起居焉有纤毫不正不足为万国观瞻者乎后世君日益骄臣日益谄无论恣睢傲惰于上者不得谓王之正其位即伛偻匍伏于堂陛之下者亦不可谓公卿大夫羣吏之各正其位也诚修宰夫大仆之职而泰交之风庶可复见矣
　　叙羣吏之治以待宾客之令诸臣之复万民之逆注恒次叙诸吏之职事三者之来则应使辨理之复之言报也反也反报于王自下而上曰逆逆谓上书
　　某氏曰羣吏谓待宾客诸臣万民之吏如地官之遗人委人春官之肆师秋官之行人掌客皆待宾客之令者夏官之大仆小臣皆待诸臣之复者其御仆待庶民之逆而宰夫皆以次叙治之使各办其事○刘氏曰宾客之令令戒令也于朝觐防同之礼而先为具修也○何氏曰令谓宾客有求于朝者也宾客之令有重轻诸臣之复有先后万民之逆者缓急宰夫皆以叙而待之也○邓氏曰臣民皆有复逆互文耳○杂说宰夫掌宾客复逆要之此即尚书职事犹今之掌章奏报告者是也大仆传令于宰夫宰夫日夕与天子亲近执文书以奏也此官合属冢宰汉御史大夫领御史十五员受公卿章奏足矣而又有尚书者盖侍御史在外庭不可常至内庭遂置尚书在内掌四方章奏至武帝游燕后庭不出于是置中书谒者令以宦官为之平决尚书事章奏到时尽归尚书当时少府已不可谁何于是以大司马大将军领尚书后来霍山为之有副封之弊魏相白去以防壅蔽尚书之权又轻后以中书收其权遂成两省
　　掌百官府之征令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以赞治七曰胥掌官叙以治叙八曰徒掌官令以征令注别异诸官之八职以备王之征召所为
　　王氏曰王有征召命令宰夫辨而施之或下于其正长或下于其属旅正与大事从其长小事专达相通○庄渠魏氏曰小宰所辨六职各官府总分者也宰夫所辨八职每官府自分者也上下有体尊者治其大而畧卑者治其小而详
　　正辟于治官则冢宰也治要若岁计也
　　疏要谓大计要也○按王氏谓官灋当作官属
　　师辟小宰宰夫也治凡若月计也
　　王氏曰合众目以为凡○明斋王氏曰官成即小宰之八成每事有一定之科条六官之贰聴之治一官之大凡也
　　司辟中士下士治目若日计也
　　王氏谓司六官各属之长如太宰之膳夫大府司徒之乡大夫遂人宗伯之大司乐司马之职方氏司寇之大行人每事各有成灋如纲之有目故曰治目
　　旅辟下士也治数每事多少异也
　　王氏谓当纤悉数其科条而治理之故曰治数○刘氏曰正总言六官之长也师总言六官之丞也司举六属之长也旅举六属之佐也
　　治藏藏文书及器物赞治若今起文书草也治叙次叙官中如今侍曹伍伯传吏朝也
　　疏胥既有才智为什长当次叙官中须人驱役之处则科次其徒故云次叙官中也汉时五人为伍伯长也是五人之长言传吏朝者传在朝羣吏诸官事务于朝也胥为什长亦然故举汉法况之○王氏谓掌官府中当先当后之事因次叙役使者而行不数数烦士大夫
　　征令趋走给召呼
　　刘氏曰八职之辨统有宗防有元而臂指各适其用焉○庄渠魏氏曰古之官府卿大夫士转相副贰其数居多府史胥徒其数反寡后世吏多于官且数倍积为奸弊蠧耗生民古今盛衰之判抑亦有故矣古之治也以道卿大夫士同寅协恭清心而致理今之治也以灋上下相疑不复推诚委任天下之事一决簿书变成胥吏世界矣○愚按八职所列职渐卑事亦递琐辨亦递察则臣工之中详要已分矣而况君乎
　　掌治灋以攷百官府羣都县鄙之治乗其财用之出入凡失财用物辟名者以官刑诏冢宰而诛之其足用长财善物者赏之注羣都诸采邑也六遂五百家为鄙五鄙为县言县鄙而六乡州党亦存焉
　　疏六遂在外尚攷之六乡在内攷之可知不言者举外以包内也
　　乗犹计也
　　邓氏曰乗算灋乗除之乗以入攷出而知其赢耗也
　　财泉谷用货贿物畜兽也辟名诈为书以空作见文书与实不相应也官刑在司寇五刑第四者
　　王氏曰制治者灋也行灋者吏也吏有勤怠则治有善否非立灋以攷之则吏治无由而知大宰出灋以治之者也小宰执灋以逆之者也宰夫循灋以攷之者也○临川王氏曰以一二三四乗之谓之乗总防其数谓之防欲知其总数则宜防欲知其别数则宜乗失其所藏之财贿谓之失财非所当用而用之谓之失用所失之物非货贿谓之失物○刘氏曰辟名隠蔽其失也○何氏曰足用所用无乏长财所藏有余善物物无亏损○刘氏曰宰夫乗财用之出入以官刑诏冢宰诛赏司防亦云以诏王及冢宰废置此见内外财用总于大宰矣○明斋王氏曰或疑长财足用善物非聚敛乎生财有大道惟用天时因地利神其转输而精其调度若夫子之畜蕃息萧何餽饷刘晏理财其节宣敛散每与造化相流通而岂区区商有无多寡云尔也唯识时务者知之
　　以式灋掌祭祀之戒具与其荐羞从大宰而眡涤濯注荐脯醢也羞庶羞内羞
　　疏按仪礼乡饮酒乡射燕礼诸单言荐者皆是脯醢庶羞谓天子八豆诸侯六豆之等内羞谓祭祀食后所加少牢所谓房中之羞糗饵粉餈是也○王氏曰大宰祀五帝则掌百官之誓戒与其具修小宰以灋掌戒具所以赞大宰而宰夫又以赞小宰也
　　凡礼事赞小宰比官府之具注比挍次之
　　疏即小宰七事挍次之使知善恶足否○临川王氏曰小宰七事令百官共其财用所谓官府之具也
　　凡朝觐防同宾客以牢礼之灋掌其牢礼委积膳献饮食宾赐之飱牵与其陈数注牢礼之灋多少之差及其时也三牲牛羊豕具为一牢委积谓牢米薪刍给宾客道用也
　　疏聘礼卿韦弁归饔饩于馆有五牢饪一设于西阶腥二设于东阶牵二陈于门内之西北首
　　膳献禽羞俶献也
　　疏禽羞谓成熟有齐和者俶献四时珍美新物也俶始也言其始可献也聘义谓之时赐是也
　　饮食燕飨也郑司农云飱夕食也牵牲牢可牵而行者春秋传曰饩牵竭矣谓飱客始至所致礼
