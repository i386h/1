<!-- { "loadSidebar": true } -->
　　疏衡在辀颈之下其颈于前向下持制衡鬲之辅故云颈前持衡辕者也
　　五分其颈围去一以为踵围注踵后承轸者也围七寸七十五分寸之五十一
　　疏辀后承轸之处似人之足附在后故名为踵
　　凡揉辀欲其孙而无弧深注孙顺理也谓弧木弓也凡弓引之中参中参深之极也揉辀之倨句如二可也如三则深伤其力
　　疏言揉者以火揉使曲也须顺其理而揉之无得如弓之深弓之深则太曲矣曲必折也
　　今夫大车之辕摰其登又难旣克其登其覆车也必易此无故唯辕直且无挠也注大车牛车也摰輖也登上阪也克能也
　　疏辀人主造四马车辕因説驾牛者亦须曲挠之意○仲舆郝氏曰摰轾通至也辀前俯至地则登髙艰难
　　是故大车平地旣节轩摰之任及其登阤不伏其辕必缢其牛此无故唯辕直且无挠也注阤阪也故书伏作偪杜子春云偪当作伏
　　故登阤者倍任者也犹能以登及其下阤也不援其邸必緧其牛后此无故唯辕直且无挠也注倍任用力倍也
　　王氏曰辀虽不可过于深又不可失之直直则其埶下至非特登阪为难旣能登之倾覆尤易其故非他以其揉之不曲而深也轩言其髙而上亢摰言其轾而下至诗曰戎车旣安如轾如轩以其轩轾适中此所以安也夫大车于平地旣已节其轩轾之任若其登阤牛不退而偪伏其辕则辕必重而缢系其牛颈此亦辕直无挠之过也凡登阤者自下而上其用力为多故云倍任夫登阤虽倍任然力之彊者犹能以登及其下阤不援摩其车之邸则车必速下而緧就牛之后此亦以辕直而无挠之故也由是观之辕不可以过曲亦不可以不曲此辀之三度所以其深皆有常数也○愚按自大车至此皆言牛车辕木太直之病
　　是故辀欲颀典注颀典坚刃貌
　　辀深则拆浅则负注揉之太深伤其力马倚之则折也揉之浅则马善负之
　　辀注则利凖利准则乆和则安注故书准作水郑司农云注则利水谓辕脊上两注令水去利也谓利准重读似非也注则利谓辀之揉者形如注星则利也准则乆谓辀之在舆下者平如准则能乆也和则安注与准者和人乘之则安
　　王氏曰诗云硕人颀颀又云颀而长兮颀长也典读如六典之典言常也葢辀长丈有四尺四寸过此则其长为有余而赘不及此则其长为不足而亏皆非法度之常也辀深则折者则所谓弧深也浅则负者则所谓直无桡也辀注则利凖者辀所以驾马引之而进若水之注然其埶顺矣故其行则便利而不滞凖平而无碍利准则无倾覆之败所以能乆也夫无深折浅负之病而有利凖之效此惟辀之和也和则人乘之而安荀卿曰马骇舆则君子不安舆此不和之效也
　　辀欲弧而无折经而无絶注揉辀太深则折也经亦谓顺理也
　　林氏曰弧而无折者有弧之埶而无弧之深也○王氏曰木之直理为经辀欲顺木理而为之逆理而不经斯絶矣
　　进则与马谋退则与人谋注言进退之易与人马之意相应马行主于进人则有当退时
　　林氏曰驾车之马驭车之人舆辀相得故相应也
　　终日驰骋左不楗注杜子春云楗读为蹇辀调善则马不蹇也谓楗或作劵今倦字也辀和则乆驰骋载在左者不罢倦尊者在左
　　疏子春据军将乘车之法将在中故御者在左后郑以为寻常在国乘车之法曲礼云乘君之乘车不敢旷左左必式注云君在恶空其位是尊者在左也
　　行数千里马不契需注郑司农云契读为爰契我龟之契谓不伤蹄不需道里
　　终嵗御衣衽不敝注衽谓裳也
　　王氏曰车行而无摇动之劳则御者衣衽亦无伤敝之害也
　　此惟辀之和也注和则安是以然也谓进则与马谋而下
　　劝登马力马力旣竭辀犹能一取焉注登上也马止辀尚能一前取道喩易进也
　　良辀环灂自伏兎不至軓七寸軓中有灂谓之国辀注伏兔至軓葢如式深兵车乘车式深尺四寸三分寸之二灂不至軓七寸则是半有灂也辀有筋胶之被用力均者则灂逺郑司农云环灂谓漆沂鄂如环
　　疏灂谓漆沂鄂如环者指谓漆之文理也○王氏曰诗云五楘梁辀葢辀之上为之纒固其楘有五被之以筋胶而环饰之以漆故谓之环灂也自伏兎至軓葢如式深凡尺有四寸三分寸之二也自伏兔不至軓七寸则是半有灂也以辀之长丈有四尺四寸灂之所至者丈有三尺三寸其不至者惟七寸而已则辀无伤齧之敝而其文饰常新非国工之巧其能及此乎指其人之巧而言之则谓之国工指其器之良而言则谓之国辀
　　轸之方也以象地也葢之圜也以象天也轮辐三十以象日月也葢弓二十有八以象星也注轮象日月者以其运行也日月三十日而合宿
　　疏此总结上文车及葢取象之意轸之方是据舆而言轸者舆之本也轮象日月者以其运行也日月三十日而合宿○王氏曰葢在上以覆乎下故象天体之圜轸在下以载乎上故象地体之方圣人乘焉以作乎其中而三材之道备矣○三山林氏曰二十八星分布天之四方而经天之度葢弓二十有八亦分布于上而葢为之经故以象星也○敬仲郑氏曰圣人与天地合其德与日月合其明其寓于葢轸轮辐之间者岂徒为观美哉凡以载道而与之俱也
　　龙旂九斿以象大火也注交龙为旂诸侯之所建也大火苍龙宿之心其属有尾尾九星
　　疏自此以下为上造车车上皆建旌旂故因説旌旂之义也此九斿七斿六斿四斿之旌旂皆是天子自建非谓臣下以九七六四不与臣下命数相当故也若臣下则皆依命数然天子以十二为节乃用九七六四者上得兼下也交龙为旂诸侯所建葢司常文郑引司常者葢取彼交龙以释此旂因言诸侯亦建旂非谓此经论诸侯事也鸟旟熊旂等亦然○陈氏曰凡旂皆横幅为縿首其垂为斿縿首皆正幅用绛帛为之斿则属焉
　　鸟旟七斿以象鹑火也注乌隼为旟州里之所建鹑火朱鸟宿之桞其属有星星七星
　　熊旂六斿以象伐也注熊虎为旂师都之所建伐属白虎宿与参连体而六星
　　蛇四斿以象营室也注蛇为旐县鄙之所建营室武宿与东璧连体而四星
　　王氏曰大火东方之星鹑火南方之星伐西方之星营室北方之星
　　弧旌枉矢以象弧也注觐礼曰侯氏载龙旂弧韣则旌旂之属皆有弧也弧以张縿之幅有衣谓之韣又为设矢象弧星有矢也妖星有枉矢者蛇行有尾因此云枉矢葢画之
　　疏弧旌者弧弓也旌旂上有弓所以张縿幅故曰弧旌也云枉矢者就旌旂张縿弓上亦画枉矢焉以象弧象弧者象弧星也弧星矢星也韣韬也以衣韬其弓谓之弓韬月令带以弓韣是也○夹漈郑氏车制説曰圣人作车圜而为轮方而为舆曲而为辀皆有制度运而无穷无作则止者轮也掬之乎上拱之乎下者舆也载欲准行欲利以需为病以覆为戒者辀也轮以运舆以载辀以服三者备然后行故兵车乘车之轮各六尺有六寸田车之轮六尺有三寸毂以利转辐以直指牙以固抱毂之材中以虚受轴大穿为贤小穿为轵外以实受辐故二分在外一分在内毂之末则轵是也毂之约则篆是也轴之近毂则谓之股近牙则谓之骹股入毂中谓之菑骹入牙中谓之蚤夫牙之材或谓之渠其大足以抱辐故也或谓之揉揉木以为之故也毂又有革以挽之辐有绠以固之牙又有漆以饬之此轮之制也卽舆以考之两輢上出式者较也较下横一木者式也轵则輢之植者以其旁止于此故曰轵轛则式之植者对人而言故曰轛舆后横木则曰轸式前横木则曰軓此舆之制也卽辀以考之国马之辀深四尺有七寸田马之辀深四尺驽马之辀深三尺有三寸适当伏围在前持衡则为颈围在后乘轸则为踵围此辀之制也且轮之中有轴所谓轴有三理也舆之下有轐所谓加轸与轐是也辀之前有衡所谓衡任是也轴末则有轊助辐则曰辅舆间横木则曰轸系木乘舆则曰輹大车辀端则曰輗小车辀端则曰軏其制虽考工记无所见要其材皆相资以致用阙一不可故轸可以名舆可以名车达常可以名部轸前横木可以名辂此又因一材而通名之也其为车也有长毂者有短毂者有杼轮者有侔轮者有反揉者有仄揉者有两轮者有四轮者有有辐者有无辐者有曲辕者有直辕者有一辕者有两辕者有直舆者有曲舆者有广箱者有方箱者有重骹者有单骹者或驾以马或驾以牛或挽以人或饰以物或饰以漆或朴以素皆因宜以为制称事以为之文也
　　攻金之工筑氏执下齐冶氏执上齐鳬氏为声防氏为量段氏为镈器桃氏为刄注多锡为下齐大刄削杀矢鉴燧也少锡为上齐钟鼎斧斤戈戟也声钟錞于之属量豆区鬴也镈器田器钱镈之属刃大刃刀劔之属疏此经与下攻金之工为目○王氏曰下文筑氏为削五分其金而锡居二则用锡为多故曰执下齐以削为下齐而言筑氏执之则大刄鉴燧之属皆下齐也冶氏为戈戟四分其金而锡居一则用锡为少故曰执上齐以戈戟为上齐而言治氏执之则钟鼎斧斤之属皆上齐也举筑冶二工而他类可知矣○仲舆郝氏曰金谓铜铁性刚易折故治金必以锡和之
　　金有六齐注目和金之品数
　　六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈戟之齐参分其金而锡居一谓之大刃之齐五分其金而锡居二谓之削杀矢之齐金锡半谓之鉴燧之齐注鉴燧取水火于日月之器也鍳亦镜也凡金多锡则忍白且明也
　　疏大齐四分以上为上齐三分以下为下齐○王氏曰凡以金为器必济之以锡葢金性坚刚而锡则柔耎金或赤黒而锡则青白以柔耎而济坚刚则其为器也不折以青白而济赤黒则其为色也明晳然所用之锡各随其器有多寡之不同此所以有六齐也钟以击鼎以烹则用锡为最少故六分其金而锡居一斧以伐斤以斫则用锡宜差多故五分其金而锡居一戈戟皆用之以刺防其或挫折用锡宜多于斧斤故四分其金而锡居一凡此皆上齐者也大刃则戚之属其刃为加大施之斩斫则防其易亏缺故三分其金而锡居一削书刀也杀矢用诸近射田猎也削以制书杀矢中之则死皆欲其坚刃不脆其用锡又宜多于大刃故五分其金而锡居二鉴燧以取水火于日月或以之照以明白为上故用锡为最多而金锡相半焉凡此所谓下齐者也

　　周礼注疏删翼卷二十七
　　钦定四库全书
　　周礼注疏删翼卷二十八
　　明　王志长　撰
　　筑氏为削长尺博寸合六而成规注今之书刀
　　疏汉时蔡伦造纸蒙恬造笔古者未有纸笔以削刻字至汉虽有纸笔仍有书刀是古之遗法也反张为之○王氏曰削长一尺博一寸合六削而围之其埶圜而成规所以制其体也
　　欲新而无穷注谓其利也郑司农云常如新无穷已敝尽而无恶注郑司农云谓锋锷俱尽不偏索也谓刃也脊也其金如一虽至敝尽无瑕恶也
　　王氏曰此皆材美工巧之效所谓鲁之削不过也
　　冶氏为杀矢刃长寸围寸铤十之重三垸注杀矢与戈戟异齐而同其工似补脱误在此也杀矢田猎之矢郑司农云铤箭足入槀中者也垸量名
　　戈广二寸内倍之胡三之援四之注戈今句孑戟也或谓之鸡鸣或谓之拥颈内谓胡以内接柲者也长四寸胡六寸援八寸郑司农云援直刃也胡其孑
　　疏谓之鸡鸣以其胡似鸡鸣谓之拥颈以其胡曲故也○薛氏曰柲长六尺六寸合援之八寸内之四寸其长七尺八寸矣○仲舆郝氏曰胡锋旁出而下曲者即钩也援刃直向上者
