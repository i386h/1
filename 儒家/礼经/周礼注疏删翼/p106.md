<!-- { "loadSidebar": true } -->
　　蜡则作罗襦注作犹用也郑司农云襦读为繻细密之罗谓蜡建亥之月此时火伏蛰者毕矣豺既祭兽可以罗网围取禽也王制曰豺祭兽然后田乂曰昆虫已蛰可以火田
　　中春罗春鸟献鸠以养国老行羽物注春鸟蛰而始出者若今南郡黄雀之属是时鹰化为鸠鸠与春鸟变旧为新宜以养老助生气行谓颁赐
　　陈氏曰天子之于老其所养者三国老也庶老也死政者之老也夫贵胄谓之国子故贵而老者为国老贱者谓之庶人故贱而老者为庶老国子与庶人之俊者同其学所以一道徳国老与庶老异其养所以别分义记所言四代养老是也而又有死政之老焉故罗氏献鸠以养之者国老也司徒以保息养之者庶老也司门以财养之者死政之老也若夫外饔酒正槀人所谓耆老者则总三者言之也
　　掌畜掌养鸟而阜蕃教扰之注阜犹盛也蕃蕃息也鸟之可养使盛大蕃息者谓鵞鹜之属
　　王氏曰鸟之待人而养者鵞曰舒鴈鸭曰舒鳬以其似鴈鳬而飞之舒迟也
　　祭祀共卵鸟注其卵可荐之鸟
　　歳时贡鸟物注鸮鹰之属以四时来
　　共膳羞之鸟注雉及鹑鴽之属
　　疏内则及公食大夫上大夫二十豆有雉兔鹑鴽○刘氏曰鹑雀鹆雉之类非一品也故以备膳羞为职○王氏曰先王设官可以共祭祀共膳献备器用者无弃物焉

　　周礼注疏删翼卷十九
　　钦定四库全书
　　周礼注疏删翼卷二十
　　明　王志长　撰
　　司士掌羣臣之版以治其政令嵗登下其损益之数辨其年嵗与其贵贱周知邦国都家县鄙之数卿大夫士庶子之数注损益谓用功过黜陟者县鄙乡遂之属郑司农云版名籍
　　王氏曰羣臣之版谓书其名于版也治其政令即损益之数与辨其年嵗贵贱之等是也损益谓黜陟也有损有益则有登有下其数有多少也辨其年则以知其齿之壮老辨其嵗则以知其任之久近贵若大夫以上贱若士以下邦国谓诸侯都谓大都小都家家邑也县鄙六遂也言六遂以见六乡卿大夫士谓正臣及诸侯之臣与莅都邑者也庶子者卿大夫之庶子未命者也其适子已命者则为士
　　以诏王治注告王所当进退
　　刘氏曰太宰嵗终则令百官府各正其治受其防聴其政事而诏王废置矣此又诏王治者太宰诏之于职事之终也司士诏之于论定之始也
　　以徳诏爵以功诏禄以能诏事以久奠食注徳谓贤者食稍食也贤者既爵乃禄之能者事成乃食之王制曰司马辨论官材论进士之贤者以告于王而定其论论定然后官之任官然后爵之位定然后禄之
　　疏六徳六行为贤六艺为能奠定也○浚仪王氏曰汉志先王之制里有序而乡有庠序以明教庠以行礼而观化焉八嵗入小学学六甲五方书计之事始知室家长幼之节十五入大学学先圣礼乐而知朝廷君臣之礼其有秀异者移乡学于庠序庠序之异者移国学于少学诸侯嵗贡少学之异者于天子学于太学命曰造士行同能偶则别之以射然后爵命焉○又曰典通乡老乡大夫举贤能而宾其礼司徒教三物而兴诸学司马辨官材以定其论大宰诏废置而持其柄内史賛予夺而贰其中司士掌其版而知其数择材取士如此之详也汉成帝建始四年初置尚书有常侍曹主公卿事又有二千石曹掌郡国二千石后汉改为吏曹主选举祠祀尚书令总之后又为选部魏改选部为吏部主选事○又曰裴子野曰周礼始于学校论之州里告诸六事而后贡于王庭其在汉家州郡积其功能然后为五府所辟五府举其掾属而升于朝三公参其得失尚书奏之天子一人之身所阅者众一贤之集其课也详故官得其才魏晋易是所失多万品千羣俄折于一面庶僚百位専防于一司吏曹按阀阅而选举不遑访采于乡邑○又曰王者各有所贵尧舜贵道徳夏贵功商贵老周贵同姓秦贵法吏西汉贵才谋东汉贵经术魏贵文章晋贵名理周隋贵氏族观其所贵知治体之优劣然最无谓者其氏族乎○陈氏曰古之六卿其分职也未尝不通其聨事也未尝不分司徒掌教司马掌政未尝不分也有发兵则司徒教士以车甲升造士则司马辨论官材司马之属司士曰以徳诏爵此司马辨论官材之谓也○东莱吕氏曰王制论乡秀士升于司徒曰选士司徒又论其士之秀者而升之学曰俊士然后方免其徭役大乐正又论造士之秀者升之司马曰进士司马辨论官材论其贤者以告于王而定其论论定然后官之任官然后爵之位定然后禄之一人之身未入仕前与既入仕后凡经七级然后得禄汉唐以后大抵自重而渐轻自缓而渐速○杂説爵禄事皆称诏独其食不言诏者则知爵禄事皆有去取进退唯上之特命而奠食乃其常俸所当得之稍食故不言诏也言久者计其嵗月之久所当食之俸若书称徳懋懋官功懋懋赏位事唯能得此理矣○杂説司士掌羣臣之版则官悉焉有徳者始诏以爵有功者唯诏以禄有能者始诏以事后世但以官府烦多疑周官不知当时以事之多寡而损益其员数观卿士之贤能而为爵禄之与夺则官不至于冗葢可知矣○王氏曰凡公侯伯子男公卿大夫士皆所谓爵也自下士视上农夫以至君十卿禄皆所谓禄也事有大小能大者治大能小者治小故以能诏事食有多寡治大者其食多治小者其食寡事成于久然后食可定故以久奠食以徳诏爵所以贵之以功诏禄所以富之以能诏事所以任之以久定食所以养之
　　唯赐无常注赐多少由王不如禄食有常品
　　正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上注此王日视朝事于路门外之位王族故士故为士晚退留宿卫者未尝仕虽同族不得在王宫大右司右也大仆从者小臣祭仆御仆隶仆
　　临川王氏曰所谓治朝也若朝士之位与此不同者彼外朝之法聴狱弊讼询众庶之朝也乡明以聴天下者王故王南乡乡王而答之者三公故三公北面孤佑王者也故东面卿大夫佐王者也故西面王族故士虎士大仆大右大仆从者则从王者也顺王所乡故南面三公东上则北面以东为右也自孤以上则皆以近尊为上公以下皆言面王独言乡不斥其体尊故也
　　司士摈注诏王出揖公卿大夫以下朝者
　　孤卿特揖大夫以其等旅揖士旁三揖王还揖门左揖门右注特揖一一揖之旅众也大夫爵同者众揖之公及孤卿大夫始入门右皆北面东上王揖之乃就位羣士及故士大仆之属发在其位羣士位东面王西南乡揖之三揖者士有上中下王揖之皆逡巡既复位郑司农云卿大夫士皆君之所揖礼春秋传所谓三揖在下疏士入应门即就西方东面位不待王揖大夫以上皆待王揖乃就位也直言孤卿者亦举轻以明重孤卿尚特揖明三公亦特揖可知○又曰诸侯视朝大夫特士旅之诸侯臣少大夫与卿同特揖也○王氏曰孤卿尊故特揖之大夫卑于孤卿故中大夫下大夫各以其等而众揖之士又卑于大夫故上士中士下士旁三揖焉王还揖门左揖门右则在门左右者皆南面故也○愚按尊君卑臣未有如今日者也闻声之贵始于嬴秦至后代而递甚焉夫君臣一体公卿其心膂大夫士其手足外心膂堕手足将以何者成其为吾体乎岂弟君子遐不作人人才之盛皆人主志气精神所吹嘘而成者也是故能师臣则可师者至矣能友臣则可友者至矣奴隶役之徘优畜之则奴隶徘优至矣树人犹树木也卤莽植枳棘于庭欲収梗楠梓漆之用势安可得乎至材不中绳矣不归而易种谋所以灌艺之术而惟横加斧斤以快其诛锄尤无益于理乱之数也君骄臣谄世殊时异而三代以后臣品因以日卑职是故耳诚得大有为之主破锢习而隆下交则帝王之佐当必有弹冠响应者不然自外其心膂自堕其手足以成孤危之势君亦何利而为此也
　　大仆前注前正王视朝之位
　　王入内朝皆退注王入入路门也王入路门内朝朝者皆退反其官府治处也王之外朝则朝士掌焉玉藻曰朝服以日视朝于内朝朝辨色始入君日出而视之退适路寝聴政使人视大夫大夫退然后适小寝谓诸侯也王日视朝皮弁服其礼则同
　　王氏曰王视事于治朝既毕而入内朝则事官皆退也内朝在路门内亦谓之燕朝○陈氏礼书曰周官大仆掌燕朝之服位宰夫掌治朝之法司士掌朝仪之位朝士掌外朝之法文王世子公族朝于内朝庶子掌之其在外朝司士掌之玉藻朝服以日视于内朝退适路寝聴政然则文王世子与玉藻所谓朝者诸侯之朝也葢天子库门之外外朝也朝士掌之路门之外治朝也宰夫司士掌之路寝燕朝大仆掌之诸侯亦有路寝有外朝则文王世子所谓内朝者玉藻所谓路寝也玉藻所谓内朝者文王世子所谓外朝也玉藻于路寝之外言内朝则有外朝明矣诸侯内朝司士掌之其官与天子同燕朝庶子掌之其官与天子异鲁语曰天子及诸侯合民事于外朝合神事于内朝自卿以下合官职于外朝合家事于内朝然则卿大夫亦二朝也○又曰玉藻曰朝辨色始入君日出而视之退适路寝聴政使人视大夫大夫退然后适小寝释服朝辨色始入所以防微日出而视之所以优尊诗曰夜向晨言观其旂臣辨色始入之时也又曰东方明矣朝既盈矣君日出而视之之时也葢尊者体盘卑者体蹙体蹙者常先体盘者常后故视学众至然后天子至燕礼设宾筵然后设公席则朝礼臣入然后君视之皆优尊之道也然朝以先为勤以后为逸退以先为逸以后为勤朝而臣先于君所以明分守退而君后于臣所以防怠荒此所以使人视大夫大夫退然后适小寝释服也然则公卿诸侯之朝王其有先后乎诗云三事大夫莫肯夙夜邦君诸侯莫肯朝夕夫夙先于朝夜后于夕则公卿朝常先至夕常后退诸侯朝常后至夕常先退
　　掌国中之士治凡其戒令注国中城中
　　疏卿大夫士总号为士若诗云济济多士文王以寜王氏曰士治治其进退损益也○或曰士治诸臣
　　之治迹美恶
　　掌摈士者膳其挚注摈士告见初为士者于王也郑司农云膳其挚者王食其所执羔鴈之贽谓膳者入于王之膳人
　　疏士亦是卿大夫士之总号谓初命为卿大夫士执挚见王司士摈相之使得见也
　　及祭祀掌士之戒令诏相其灋事及赐爵呼昭穆而进之注赐爵神及下也此所赐王之子姓兄弟祭统曰凡赐爵昭为一穆为一昭与昭齿穆与穆齿凡羣有司皆以齿此之谓长幼有序
　　疏凡祭祀掌士之戒令者谓羣臣有事于祭祀皆掌其斋戒告令也诏相其法事者谓告语并摈相其行礼之事也及赐爵者谓祭未旅酬无算爵之时皆有酒爵赐及之皆以昭穆为序也云昭穆明非异姓是同姓可知
　　帅其属而割牲羞俎豆注割牲制体也羞进也
　　疏制体者若据祭祀则礼运云腥其俎熟其殽体其犬豕牛羊之类若据飨则左氏传云王飨有体荐燕有折俎是也
　　凡防同作士従宾客亦如之注作士従谓选可使从于王者
　　疏此士亦谓卿大夫皆是也○刘氏曰选其行艺而进之以従王也
　　作士适四方使为介注士使谓自以王命使也介大夫之介也春秋传曰天王使石尚来归脤
　　王氏曰使者奉王命而使也为介为之介者○王先生曰上卿使则大夫为之介大夫使则士为之介
　　大丧作士掌事注事谓奠敛之属
　　按士皆槩指羣臣此官所以名司士也
