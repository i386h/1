<!-- { "loadSidebar": true } -->
　　朝士掌建邦外朝之灋左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庻在其后左嘉石平罢民右肺石达穷民焉注树棘以为位者取其赤心而外刺象以赤心三刺也槐之言懐也懐来人于此欲与之谋羣吏谓府史州长郷遂之官郑司农云王有五门外曰臯门二曰雉门三曰库门四曰应门五曰路门路门一曰毕门外朝在路门外内朝在路门内左九棘右九棘谓明堂位説鲁公宫曰库门天子臯门雉门天子应门言鲁用天子之礼所名曰库门者如天子臯门所名曰雉门者如天子应门此名制二兼四则鲁无臯门应门矣檀弓曰鲁庄公之丧既而绖不入库门言其除丧而反由外来是库门在雉门外必矣如是王五门雉门为中门雉门设两观与今之宫门同阍人讥出入者穷民葢不得入也郊特牲讥绎于库门内言逺当于庙门庙在库门之内见于此矣小宗伯职曰建国之神位右社稷左宗庙然则外朝在库门之外臯门之内与今司徒府有天子以下大防殿亦古之外朝哉周天子诸侯皆有三朝外朝一内朝二内朝之在路门内者或谓之燕朝按王有五门三朝自外入一曰臯门二曰库门三曰雉门四曰应门五曰路门路门即尚书顾命所谓毕门也雉门次五门中有两观左庙右社在焉三朝库门外为外朝路门外为中朝路门内为内朝○刘氏曰小司寇所掌外朝之法以致万民而询国危者在雉门之外两观之间也其位则朝士所掌九棘者取其赤心事上无隠而能制御于外者也孤卿大夫诸侯之职焉三槐者取其黄中通理畅于四支臣徳之至也此三公之职焉○王氏曰孤卿大夫臣道也比诸侯为卑故位于左侯伯子男君道也比诸侯为尊故位于右三公六卿其位凡九诸侯列于郡国其服亦九故左右皆九棘大师大傅大保谓之三公其位止于三故面三槐槐棘之数各称其位之多寡而已○薛氏图嘉石所以平罢民之不能自彊以礼然必在左者卑之而示其辱故尔肺石所以达穷民之不能自伸其情然必在右者佑之而欲其伸故尔葢地道尊右而卑左也○杂説吏之治民未必尽其平而民之于君不可使壅于上闻也故肺石设于外朝大司寇主之而听之者朝士之职也路鼓立于寝门之外大仆主之而守之者御仆之属也外朝则在库门之外朝士则掌外朝之法故肺石隶焉内朝则在路门之外太仆则掌路门之政故路鼓属焉凡逺近老幼独孤之民欲有复于上而长弗达者立于肺石三日士聴其辞而告于上则聴肺石之讼者朝士之职也若夫路鼓立治朝之内大寝之门外则非穷民之所得至也故太仆掌其政以达穷民闻鼓声则速进御仆与御庻子而后以复于上故成周之民所以自达于上由肺石而聴于朝士由朝士而达于路鼓聴掌有其人先后有其序也○少蕴叶氏曰周有三朝一曰燕朝在路门之内王国宗人嘉事之朝也大仆小臣掌焉一曰治朝在路门之外王日聴治之朝也宰夫司士掌焉一曰外朝在库门之外询万民聴政之朝也小司寇朝士掌焉外朝之位朝士所掌朝法卿大夫以大询之时帅六乡之众庻而致于朝百姓众庻得与公卿侯伯羣士羣吏相后先于阶陛之间其政诚为平易近民矣治朝之位司士所正之朝仪而宰夫掌其法太仆掌建路鼓于大寝门外以待穷达与遽令宰夫掌庻民之逆得与賔客之治诸臣之复同彻于天子之前则又未尝以禁严为限矣燕朝之法虽在大仆然诸侯复逆掌于大仆三公孤卿复逆掌于小臣羣吏庶民之复逆又掌于御仆是庻民之复得与诸侯公卿羣吏达于燕寝之时则亦未尝以邃深为隔矣观三朝之法则知成周盛时户庭无壅其疎通洞达何如哉然外朝虽掌于秋官之属而三公孤卿在焉则太宰与闻外朝之政治朝虽曰司士正之属于夏官而宰夫掌其禁令王眡治朝冢宰赞之则太宰实闻治朝之事矣燕朝亦夏官之属也然则羣臣之复逆实与宰夫相关焉况建鼓在路门外王眡治朝则大仆正位王不眡朝则辞于三公及孤卿是燕朝之人实与治朝相通则太宰亦与闻乎燕朝之政矣以此见周人之治宫中府中实为一体而无内外之分矣
　　帅其属而以鞭呼趋且辟注趋朝辟行人执鞭以威之刘氏曰执鞭以齐万民之序列呼以趣百官之就位既趣其行且辟其道也
　　禁慢朝错立族谈者注慢朝谓临朝不肃敬也错立族谈违其位僔语也
　　凡得获货贿人民六畜者委于朝告于士旬而举之大者公之小者庻民私之注俘而取之曰获委于朝十日待来识之者人民谓刑人奴隶逃亡者郑司农云若今时得遗物及放失六畜持诸乡亭县庭大者公之大物没入公家也小者私之小物自畀也谓人民之小者未齓七歳以下
　　疏齓毁齿也按家语男子七歳而齓女子八歳而齓
　　凡士之治有期日国中一旬郊二旬野三旬都三月邦国朞期内之治聴期外不聴
　　疏即上文乡遂等狱讼成来于外朝职聴逺近节之皆有期日期外不聴者所以省烦息讼也○愚按期外不聴者谓乡士遂士等不能决及弊而民不服赴愬于士者故以逺近为期限非乡遂士等所上之狱成也上狱成亦必有期逾期则宜诛责有司而速聴之岂漫然付之于不聴而已哉
　　凡有责者有判书以治则聴注判半分而合者郑司农云谓别券也谓古者出责之息亦如其国服与王氏曰判书人执其一书其所予之数使责者执之抵冒而讼有判书则足以騐其实故为之聴治也○刘氏曰若无券书则不聴所以养信而息讼也
　　凡民同货财者令以国灋行之犯令者刑罚之注郑司农云同货财者谓合钱共贾者也以国灋行之司市为节以遣之谓同货财者富人蓄积者多时收敛之乏时以国服之灋出之虽有腾跃其赢不得过此以利出者与取者过此则罚之若今时加贵取息坐赃
　　疏财主出责与生利还主则同有货财者也
　　凡属责者以其地傅而聴其辞注郑司农云谓讼地畔界者田地町畔相比属故谓之属责以地傅而聴其辞以其比畔为证也谓属责转责使人归之而本主死亡归受之数相抵冒者也以其地之人相比近能为证者来乃受其辞为治之
　　凡盗贼军乡邑及家人杀之无辠注郑司农云谓盗贼羣辈若军共攻盗乡邑及家人者杀之无罪若今时无故入人室宅庐舍上人车舡牵引人欲犯灋者其时格杀之无罪
　　王氏曰盗贼军谓盗贼众而成军也○明斋王氏曰盗贼赃犯既明在军若伍两之长在乡邑若比闾之长在家若至亲知而杀之又如昏暮为盗而所在杀之皆不科罪使盗无所容也
　　凡报仇讐者书于士杀之无罪注谓同国不相辟者将杀之必先言之于士
　　愚按地官调人职云弗辟则与之瑞节而以执之则同国不相辟者有调人执之以治其罪矣何得复有书于士杀之无罪之例疏云谓防赦后其人复还乡里者理或然也
　　若邦凶荒札丧寇戎之故则令邦国都家县鄙虑刑贬注虑谋也贬犹减也谓当图谋缓刑且减国用为民困也所贬视时为多少之灋
　　王氏曰先事而思患谓之虑虑刑则刑之加释有趣一时之宜者虑以制之也虑贬则财之省杀有纾一时之急者虑以节之也虑刑则非独缓刑也虑贬则非特省礼也凡此皆出于不得已也
　　司民掌登万民之数自生齿以上皆书于版辨其国中与其都鄙及其郊野异其男女歳登下其死生注登上也男八月女七月而生齿版今户籍也下犹去也每歳更着生去死
　　及三年大比以万民之数诏司寇司寇及孟冬祀司民之日献其数于王王拜受之登于天府内史司防冢宰贰之以賛王治注郑司农云文昌宫三能属轩辕角相与为体近文昌为司命次司中次司禄次司民谓司民轩辕角也天府主祖庙之藏者赞佐也三官以贰佐王治者当以民多少黜陟主民之吏
　　疏内史掌八柄司防掌天下大计冢宰贰王治事故皆贰民数藏之以赞王治也○王氏曰司民不属地官而属于秋官者説者以为秋之物成非也秋官主刑圣人用刑本于好生耳○东莱吕氏曰按周官媒氏男女自成名以上皆书年月日时焉成名子生三月父名之也内则子生三月之末男角女羁以见于父父名之宰书曰某年某月某日生而藏之宰告闾史闾史书为二其一藏诸闾其一献诸州史州史献诸州伯州伯命藏诸州府其制详宻如此战国以来此制废壊乆矣不复重民之生也秦始皇复令男子书年其制及男而不及女特恐民之避征役耳岂有三代重民之意哉○愚按司民之属于秋官也仁哉一狱成而民数于是阙焉矣夫民吾子也失教而陷民于罪戕民而成已之威是一狱成而上有两罪也司民之属于秋官也仁哉
　　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百注墨黥也先刻其面以墨窒之劓截其鼻也宫者丈夫则割其势女子闭于宫中若今宦男女也刖断足也周改膑作刖杀死刑也书传曰决关梁逾城郭而略盗者其刑膑男女不以义交者其刑宫触易君命革舆服制度奸轨盗攘伤人者其刑劓非事而事之出入不以道义而诵不详之辞者其刑墨降畔寇贼刼略夺攘挢防者其刑死此二千五百罪之目畧也其刑书则亡夏刑大辟二百膑辟三百宫辟五百劓墨各千周则变焉所谓刑罚世轻世重者也郑司农云汉孝文帝十三年除肉刑
　　疏触不行君命易改易之也夏刑已下防吕刑而言夏刑三千墨劓俱千至周减轻刑入重刑俱五百是夏刑轻周刑重也○又云按文帝本纪十三年太仓令淳于公有罪当刑女缇萦上书遂除肉刑然赦者墨劓与刖三者其宫刑至唐乃赦也○浚仪王氏曰崔浩汉律序文帝除肉刑而宫不易书正义隋开皇之初始除宫刑按通鉴西魏大统十三年三月除宫刑非隋也○黄氏曰夫死者不可复生而先王有大辟之法葢杀一人而后能生其欲死者矣断者不可复续而先王有墨劓宫刖之法葢刖一人而后能续其欲防者矣是故先王有不忍人之政而肉刑未尝废者非恃之以伤民也设之使有惧而已文帝以当劓者笞三百而民卒多死夫劓之诚可惧者笞固不足以惧之然而恃笞之轻而陷于罪岂特与劓比哉后世惜一劓一刖而招其罪至于大辟者岂可胜计哉○愚按圣人之制刑法也如权衡然铢两斤钧物自以其各抱之质取轻取重而权衡不知也是故五刑设于三代而三王之仁闻后世卒莫及焉者葢无心之物徳怨皆不能缘之而生则仁之至也
　　若司寇防狱弊讼则以五刑之灋诏刑罚而以辨罪之轻重注诏刑罚者处其所应否如今律家所署灋矣疏司刑主刑书若于外朝司寇断狱之时司刑则以五刑之灋诏刑罚刑罚并言者刑疑则入罚故也○王氏曰以五刑之灋诏刑罚所谓惟法惟察其审克也而以辨罪之轻重所谓上下比罪上刑适轻下服下刑适重上服也
　　司刺掌三刺三宥三赦之灋以赞司寇聴狱讼注刺杀也讯而有罪则杀之宥寛也赦舍也
　　王氏曰舜言钦恤五刑则先眚灾肆赦而怙终贼刑先轻而后重所以示上有好生之徳也周官司刺则先三刺而后三宥三赦先重而后轻所以示有司执法之坚也
　　壹刺曰讯羣臣再刺曰讯羣吏三刺曰讯万民壹宥曰不识再宥曰过失三宥曰遗忘注谓识审也不审若今仇讐当报甲见乙诚以为甲而杀之者过失若举刃欲斫伐而轶中人者遗忘若间帷薄忘有在焉而以兵矢投射之
　　王明斋氏曰若自幼在他国而不识其父昏夜而不识其所亲者
