<!-- { "loadSidebar": true } -->
　　疏按大行人云以九仪辨诸侯之位等诸臣之爵郑云九仪谓命者五公侯伯子男也爵者四孤卿大夫士也故知九仪中唯有诸侯诸臣无天子之臣大宗伯九仪之命中有六命八命并九命作伯兼有王臣则与此异也○康侯胡氏曰王制诸侯之爵次其后先固有序矣在周官大司马设仪辨位以等邦国犹天建地设不可乱也及春秋时礼制既亡霸者以意之向背为升降诸国以势之强弱相上下蔡尝先卫忽以后至而叙于陈之下以至之先后易其序是以利率人而不要诸礼也岂所以定民志乎夫乱之所由生则仪位以为阶此春秋防微杜渐尤严于名分也
　　进贤兴功以作邦国注兴犹举也作起也起其劝善乐业之心使不惰废
　　王氏曰进贤兴功若王制所谓有功徳于民者加地进律贤者进则人莫不懋于徳功者兴而无所抑则人莫不懋于功而人才由此作新矣所谓作者与诗所谓遐不作人书所谓作新民者同也
　　建牧立监以维邦国注牧州牧也监监一国谓君也维犹连结也
　　制军诘禁以纠邦国注诘犹穷治也纠犹正也
　　疏制军大国三军次国二军小国一军
　　施贡分职以任邦国注职谓职税也任犹事也事以其力之所堪
　　疏大国贡半次国三之一小国四之一皆由天子施之此太宰九贡并小行人春令入贡皆是岁之常贡与大行人因朝而贡者异分职即太宰九职彼据畿内此据诸侯诸侯邦国亦由天子分之○王氏曰施贡则各以其所有分职则各以其所能施贡所以任其财分职所以任其力
　　简稽乡民以用邦国注简谓比数之稽犹计也
　　王氏曰大国三乡次国二乡小国一乡简谓选其彊弱稽谓考其众寡然后众可用也
　　均守平则以安邦国注诸侯有土地者均之尊者守大卑者守小则法也
　　王氏曰要害之地量其远近均而守之与夫器械财用人民守之之法务得其平所以使邦国安宁而无外患之侵此掌固司险之事也
　　比小事大以和邦国注比犹亲使大国亲小国小国事大国相合和也易比象曰先王以建万国亲诸侯兼山郭氏曰民之有君诸侯之有王非先王创始而有之皆出于自然之势也盖上下之分未立疆弱之势不齐于是大得以陵小众得以防寡日趋于乱亡而生生之理熄矣必有徳者出焉则上下之分辨众寡之情一于是小事大大比小而民志卒归乎大定是先王封建之本也
　　以九伐之灋正邦国注诸侯有违王命则出兵以征伐之所以正之也诸侯之于国如树木之有根本是以言伐云
　　愚按正诸侯之罪谓之伐圣王之重其事也王国者树之本也诸侯其枝也语云去其枝者伤其心故圣人慎之苟罪不可赦然后声以致讨是谓去恶木以扶嘉种也又安得有殃民之讥乎
　　冯弱犯寡则眚之注冯犹乘陵也言不字小而侵侮之眚犹人眚瘦也王霸记曰四面削其地
　　介甫王氏曰眚若人之瘦眚使其彊更弱其众更寡所以正其冯弱犯寡之罪也
　　贼贤害民则伐之注春秋传曰麄者曰侵精者曰伐又曰有钟鼓曰伐则伐者兵入其境鸣钟鼓以往所以声其罪
　　防内陵外则坛之注内谓其国外谓诸侯坛读如同墠之墠王霸记曰置之空墠之地郑司农云坛读从惮之以威之惮谓置之空墠以出其君更立其次贤者王氏曰坛之者防诸侯为坛命以伐焉
　　野荒民散则削之注田不治民不附削其地明其不能有谯郡张氏曰先王深知礼义之本原起于稼穑之际故其于农事常首先天下之政诸侯助成王祭臣工之诗因其归而戒之以农事者由此故也先王巡四岳较诸侯之善恶其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于土地田野之政则先王之意可知矣
　　负固不服则侵之注负犹恃也固险可依以固者也不服不事大也侵之者兵加其竟而已用兵浅者诗曰宻人不恭敢距大邦
　　疏用兵浅者对伐是用兵深者以其罪轻直侵之而已○王氏曰无钟鼓曰侵掩其不备既服即止
　　贼杀其亲则正之注正之者执而治其罪春秋僖二十八年冬晋人执卫侯归之于京师坐杀其弟叔武临川王氏曰正者正以服属之法
　　放弑其君则残之注放逐也残杀也
　　疏放若季氏逐昭公弑若庆父弑二君及崔杼弑君之类○刘氏曰残者殱厥党类使残破○王氏曰残若秋官掌戮辜之焚之罪不容于死也
　　犯令陵政则杜之注令犹命也王霸记曰犯令者违命也陵政者轻政法不循也杜之者使不得与隣国交通明斋王氏曰杜之先治其与国使不得交通然后从而讨之若齐桓伐楚而先江黄也
　　外内乱鸟兽行则灭之注王霸记曰悖人伦外内无以异于禽兽不可亲百姓则诛灭去之也曲礼曰夫惟禽兽无礼故父子聚麀
　　疏外乱谓若齐襄公淫于鲁桓夫人文姜内乱若卫宣公上烝父妾下纳子妻之等○王氏曰先王之时其所封建以为诸侯者莫非贤也邦国之君又安有罪恶如九伐之法所正者乎盖先王制治于未乱保邦于未危思虑而豫防之故制为九伐之法虽具岂尝试之哉设之使知惧而已非聪明睿知神武而不杀者孰能与于此○袁宏曰古者帝王必建万国而植亲贤置百官而班羣才所以不私诸己共飨天下分其力任以济民事周礼天子之田方千里公之田方五百里侯伯子男之田降杀之谓之五等虽富有天下综理不过一畿临飨一国政刑不出封域故政事简而才有余所任轻而事不滞诸侯朝聘所以述职纳赋尽其礼敬也天子巡守所以观察风教知其善恶也功徳着于民加地进律其有不善者则明九伐之制是以世禄承袭之徒保其富厚而无苟且之虑修职述守之畴务善其礼不为进取之计故信义着而道化成名器固而风俗淳推之百世可乆之道也自周室微弱政教陵迟威文翼戴二国是頼是虽楚恃江汉秦据崤函然畏迫宗周忌惮齐晋厯观八百岂非列国扶持根深难防已然之效哉
　　正月之吉始和布政于邦国都鄙乃县政象之灋于象魏使万民观政象挟日而敛之乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿注畿犹限也自王城以外五千里为界有分限者九籍其礼差之书也政职所共王政之职谓赋税也郑司农云春秋传曰天子一畿列国一同诗殷颂曰邦畿千里惟民所止
　　疏方千里曰国畿据王畿内千里而言非九畿之畿○又云诸侯赋贡多少有常大国贡半次国三之一小国四之一是其礼差也侯者候也为天子伺候非常也甸者为天子治田以出赋贡男者任也任王者之职事采者采取方物以共天子卫者为天子卫守蛮者縻也以近夷狄縻系之以政教自此已上六服谓中国之九州夷镇蕃三服总号蕃服故大行人云九州之外谓之蕃国世一见指此三服也○王氏曰九畿谓之九服畿言其有界画服言其服王事也○王氏曰自侯畿至卫畿谓之中国所谓疆以周索也自蛮畿至蕃畿谓之四夷所谓疆以戎索也　薛氏曰王制曰凡四海之内九州州方千里孟子曰海内之地方千里者九齐集有其一此以开方法论建国多寡之数也郑氏谓周公斥大九州之界王畿与九服共为万里自要以内方七千里此读周官之误也盖禹贡言面周官言方耳按司马职方之文皆曰其外方五百里既曰方五百里则四面各二百五十里九畿之相去二畿而当五百里非一面五百里也镇畿之内方五千里而已此正与禹贡五服广狭之数畧相当其侯服甸服则禹贡之侯服也其男服采服则禹贡之绥服也其卫服蛮服则禹贡之要服也其夷服镇服则禹贡之荒服也其蕃服则荒服之外矣四面比旧各广二百五十里耳在禹贡则绥服之内方三千里九州之大界也兼要荒二服而言之则方五百里耳唐虞旧域无方七千里明矣在周官则采服之内方三千里九州之大界也兼卫蛮夷镇蕃五服而言之则方五千二百五十里耳在周公时亦无方七千里之地明矣由是言之则王制九州大界方三千里兼二帝三王而言之也其国之大小服之多寡则随世而迁不必同也周官与禹贡五服之外必广斥其地为蕃畿者盖有周盛时人物庶蕃其制不得不然也圣人于地域岂好异哉因其时而已
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人注赋给军用者也令邦国之赋亦以地之美恶民之众寡为制如六遂矣郑司农云上地谓肥美田也食者参之二假令一家有三顷岁种二顷休其一顷下地食者参之一田薄恶者所休多疏按小司徒注云有夫有妇然后为家自二人以至于十人为九等七六五为其中则地有上中下各分为三等九等则十口食上上九口食上中八口食上下七人食中上六人食中中五人食中下四人食下上三人食下中二人食下下又按遂人上地夫一廛田百亩菜五十亩中地家二百亩下地家三百亩与此上地食者参之二合故郑云邦国如六遂矣○刘氏曰大司徒均土地稽人民周知其可任之数盖与此同而曰凡起徒役毋过家一人以其余为羡唯田与追胥竭作则司马令赋以地与民制之者竭作其羡于四时之田也或家三人或家二人或二家五人皆所以教之战也伍两卒旅军师为正兵者乡遂十有五万人而羡卒在外郊野都鄙之兵又在其外莫不军制其师师制其旅旅制其卒卒制其两两制其伍而大司马则总其军律而以为用也既习之以田猎又试之以追胥驰骤之而队伍罔差发纵之而进退用命为其可以起六军而行九伐也则家选一人而精彊可获矣军无阙数战无败事由教之者众而用之者广焉圣人之虑精宻如此此司马所以肃诸侯而正邦国也乃因四时之田以教民战焉
　　中春教振旅司马以旗致民平列陈如战之陈注以旗者立旗期民于其下也
　　王氏曰旗所以属众众视而从之故致民必以旗
　　兵者守国之备孔子曰以不教民战是谓弃之兵者凶事不可空设因搜狩而习之凡师出曰治兵入曰振旅皆习战也四时各教民以其一焉春习振旅兵入收众专于农平犹正也
　　疏尔雅云出为治兵尚威武也入为振旅反尊卑也反尊卑者出则壮者在前老弱在后入则壮者在后老弱在前○王氏曰春阳用事非兵之时故教振旅所谓入曰振旅是也
　　辨鼔铎镯铙之用王执路鼔诸侯执鼖皷军将执晋鼔师帅执提旅帅执鼙卒长执铙两司马执铎公司马执镯注鼔人职曰以路鼓鼓鬼享以鼖鼓鼓军事以晋鼔鼔金奏以金铙止鼓以金铎通鼔以金镯节鼔郑司农云提谓马上鼓有曲木提持鼓立马髦上者故谓之提杜子春云公司马谓五人为伍伍之司马也谓王不执鼖鼓尚之于诸侯也伍长谓之公司马者虽卑同其号
