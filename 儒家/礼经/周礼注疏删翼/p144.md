<!-- { "loadSidebar": true } -->
　　疏此记人据周作説故其文备于周而略于夏殷是以下文皆据周而言也周五室直言凡室二筵不言广深之异或室皆方二筵与夏异制与云夏一尺者夏无文以后代文而渐髙则夏当一尺故言与以疑之也○王氏曰夏后氏承尧舜之后始继世而有天下此宗庙所以谓之世室也君子将营居室宗庙为先故夏后氏以世室为始以事神为尚也孔子言禹菲饮食而致孝乎鬼神恶衣服而致美乎黻冕是已王之制始于夏而未备故以事神为上而所以自安其身者为略焉故言世室而已至商则制稍备故于商言重屋非特事神而已所以自安其身者亦备其制焉至周法度大备其盛不可复加焉故其布政教之堂谓之明堂月令于夏言天子之居明堂以夏为万物相见之时而王者向明而治俯以接人者于是乎在三代之所尚不同此其文质之辨也修广髙下之数虽异而其大槩则未始有殊故各举其一以互明三者之制本同也○杨氏曰愚按明堂者王者之堂也谓王者所居以出教令之堂也夫王者所居非谓王者之常居也疏家云明堂在国之南丙巳之地三里之外七里之内此言虽未可以为据然其制必凛然森严肃然清净王者朝诸侯出教令之时而后居焉而亦可以事天地交神明于此地而无愧焉周人祀上帝于明堂而以文王配之者此也说者乃以明堂为宗庙又为大寝又为太学则不待辨说而知其谬矣惟考工记谓明堂五室大戴礼谓明堂九室二説不同前代欲建明堂者或云五室或云九室往往惑于二説莫知所决而遂止愚谓五室取五方之义也九室则五方之外而必备四隅也九室之制视五室为尤备然王者居明堂必顺月令信如月令之说则为十二室可乎此又不通之论也惟朱子明堂图谓青阳之右个乃明堂之左个东之南即南之东明堂之右个乃总章之左个西之南即南之西总章之右个乃堂之左个西之北即北之西堂之右个乃青阳之左个北之东即东之北但随其时之方位开门耳太庙太室则毎时十八日居焉古之制事多用井田遗意此恐然也朱子所谓明堂想只是一个三间九架屋子者指五方四隅凡有九室之大略而言之也然则朱子之説其亦有据乎曰汉承秦后礼经无全书姑以考工记观之亦麤可见考工记曰周人明堂度九尺之筵东西九筵为八丈一尺言明堂之广也南北七筵为六丈三尺言明堂之修也五室象五行之方位有五方则有四隅不言可知也夫有五方四隅则一堂之地裂而为九室矣又安得通而为一复有九筵之广七筵之修乎葢明堂云者通明之堂也所以朝诸侯行王政者在是所以享上帝配祖考者在是非七筵九筵之修广不能行也五方四隅亦惟辨其方正其位随王者所居之月掌次以帷幕幄帟为之以诏王居以顺月令以奉天道耳亦如所谓随其时之方位开门是也此其大略也○唐氏曰世室重屋明堂同制异名而郑氏离之明堂辟雍清庙寝制有同者其实异所而蔡邕合之○王炎氏曰郊以事天庙以事祖祢三代之达礼也明堂以享帝则非郊以享亲则非庙夏商所未有也而周始为之故夫子曰昔者周公郊祀后稷以配天宗祀文王于明堂以配上帝武王之伐商而归也祀明堂以教民知孝其礼行于朝觐耕借养老之先而严父配天之义夫子不属之武王而属之周公者葢明堂之礼武王主其事而行之其制度则周公明其义而为之也夫义者礼之质也故礼虽先王未之有而可以义起周公达于义者也其在周颂思文后稷配天之乐章也我将祀文王于明堂之乐章也万物本乎天人本乎祖尊祖以明为本此百世所不变者也而周之王业实成于文王夫易始于乾坤以定君臣之分则北面事商者文王之心文王非有意于王天下也虽然诗之国风始于闗睢小雅始于鹿鸣大雅始于文王颂始于清庙皆文王之诗也闗睢有王者之化鹿鸣有王者之政大雅始于文王则受命作周矣颂始于清庙则盛徳有百世之祀矣武王之伐商也誓于孟津誓于牧野其伐商而归也告于羣后无不以文王为言则王业成于武王而所以成之者文王也配天于郊则不可以二太祖之尊烝尝于庙则不足以明文王之徳是故宗祀明堂以配上帝此义之所当然礼之所従起而非厚于其祢也知此则周公制礼之义明矣而所可疑者明堂之制度也考工记固尝言之矣夏有世室宗庙之制也殷有重屋路寝之制也而周有明堂其制一堂而五室郑康成曰或举宗庙或举路寝或举明堂互言之以明其同制康成之言固不足证而考工所记亦未可尽信也其未可尽信者何也若有堂室而无坛墠则严父配天当在宫室之中矣先王之礼非特禋祀上帝于郊丘也祀日月星辰祀四郊祀方望山川皆坛而不屋汉文帝作庙以祀五帝于渭阳夫五帝五人帝也祀之于庙人且议其非礼况祀天帝之尊乃即宫室行事而谓周公为之乎故曰考工所记未可以尽信也夫考工记先秦故书也且难以尽信则诸家之异説纷纷从可知矣是故莫若求之于经夫传记有之经无之不得已而従传记可也传记有之经亦有之舍传记而従经可也舍经而従传记可乎哉此理至易晓也二礼周公之经也周官司仪将合诸侯则为坛三成宫旁一门此明堂之説也然畧而未详仪礼所载则详矣诸侯觐于天子为宫四门为坛其深二尺加方明于其上而设六玉焉上圭下璧祀帝也圭璋琥璜祀四方也于是拜日礼月祭天燔柴此则明堂之坛而祀神以为盟也既盟王设几即席诸侯之驾不入王门奠圭缫上此则明堂之宫而明诸侯以为朝防也其盟防诏于明神是故谓之明堂郑康成曰王巡守至于方岳诸侯来防亦为此宫以见之康成虽知方岳之为此宫而不知此宫之为明堂是説也吾于孟子有证焉齐国于泰山之下者也宣王之时明堂尚存赵岐曰泰山下明堂本周天子东巡守朝诸侯之处也是説也吾于班史有证焉汉武帝之东封也泰山东北址有古时明堂处则宫坛不存而其址犹在也虽然郑康成赵台卿知时防殷同之有明堂而未能明夫所以朝诸侯祀五帝之义也周公祀文王于明堂以配上帝葢即其坛而祀之辅成王负扆以朝诸侯葢即其宫而朝之由此言之明堂制度与其礼典晓然如指诸掌可以决千载之疑议摈诸家之异説矣夫诸家之失不一皆臆度而意之也是故或失之诞或失之谲或失之陋或失之侈或失之杂皆非所以论周公之典礼也吕不韦之月令南有明堂左右有个与月迁徙以眡朝而布政此失之诞者也大戴之记则曰上圆下方九室毎室四户八牖桓谭新论又従而广之以为有四闼以法四时十二坐以法十二月此失之侈者也蔡邕所论又以太庙灵台辟雍合为一区此失之杂者也晏子春秋所传茅茨蒿柱则陋而不中礼公玉带所图复道层楼则诡而不经折之以二礼其説葢不攻而自破也大抵圣人制礼必有大经而寓于度数则有节文大经本也议礼者之所当重节文末也议礼者之所当轻明堂之礼下则以朝诸侯上则以事上帝大经存也若夫坛墠之有崇卑堂室之有广狭区区节文之末酌其宜而为之虽或异于古人何病焉自汉以来儒者之议明堂至今不决而考礼经残阙之文断以臆见则僭矣虽然汉儒所传不敢尽诬以为非亦不可尽信以为是故详其义于礼经而折焉所以不避其僭也○贵与马氏曰黄帝明堂之説制度乃汉武帝时济南人公玉带所上杨氏祭礼明堂篇以其不经而削之然其所言茅葢通水与大戴礼所记略同又考工记所言夏后世室殷重屋周人明堂其制大槩由质而趋于文由狭而趋于广以是推之黄帝特无明堂则已茍有之则一殿无壁葢以茅正太古俭朴之制又按武帝欲求仙延年方士之谬诞者多假设黄帝之事以售其説如所谓作五城十二楼封名山接万灵明庭采首山铜铸鼎之类皆矫诬古圣张大其词以迎合时主之侈心独公玉带所上明堂之制乃简朴如此虽不经见然岂不可稍规千门万户之失固未可以其言之出并于封禅求仙之时而例黜之也
　　室中度以几堂上度以筵宫中度以寻野度以步涂度以轨注周文者各因物宜为之数室中举谓四壁之内疏周文各因物宜为之数者对殷已上质夏度以步殷度以寻无异称也○王氏曰隐几而坐者宜于室故室中度以几肆筵为礼者宜于堂故堂上度以筵伸屈于此者宫也伸臂而度之为宜故于宫中度以寻外而起亩于步者野也故野度以步涂车由中以行故度涂以轨寻也步也取诸身而度之者也几也筵也轨也取诸物而度之者也
　　庙门容大扄七个闱门容小扄参个注大扄牛鼎之扄长三尺毎扄为一个七个二丈一尺庙中之门曰闱小扄膷鼎之扄长二尺参个六尺
　　疏膷鼎据陪鼎三膷臐膮而説也
　　路门不容乗车之五个注路门者大寝之门乗车广六尺六寸五个三丈三尺言不容者是两门乃容之两门乃容之则此门半之丈六尺五寸
　　疏两门乃容之者犹上文云中地食者其民可任者三家五人之类也
　　应门二彻参个注正门谓之应门谓朝门也二彻之内八尺三个二丈四寸
　　内有九室九嫔居之外有九室九卿朝焉注内路寝之里也外路寝之表也九室如今朝堂诸曹治事处九嫔掌妇学之法以教九御六卿三孤为九卿
　　王氏曰九嫔上佐夫人以賛后而下则帅世妇女御九卿上佐三公以佐天子而下则帅大夫元士○陈氏曰内九室在后宫也
　　九分其国以为九分九卿治之注九分其国分国之职也三孤佐三公论道六卿治六官之属
　　王氏曰书云三孤贰公化寅亮天地又曰六卿各帅其属以倡九牧阜成兆民葢分而言之曰三孤六卿合而言之则同谓之九卿而已孤而谓之卿者以典命攷之王之三公八命其卿六命则孤葢与卿同为六命矣故外朝之法则孤卿之位同于九司士之摈则同于特揖孤与卿名虽异而实则同合而言之谓之卿奚不可哉
　　王宫门阿之制五雉宫隅之制七雉城隅之制九雉注阿栋也宫隅城隅谓角浮思也雉长三丈髙一丈度髙以髙度广以广
　　疏阿栋也者谓门之屋两下为之其脊髙五丈按汉时东阙浮思灾浮思小楼也按明堂位云疏屏注亦云今浮思也刻之为云气虫兽如今阙上为之矣○王氏曰门阿长十五丈髙五丈宫隅长二十一丈髙七丈城隅长二十七丈髙九丈矣城隅髙于宫隅宫隅髙于门阿内外髙下之异制也
　　经涂九轨环涂七轨野涂五轨注广狭之差也杜子春云环涂谓环城之道
　　疏不言纬者以与经同也○王氏曰国中所由者众故九轨绕城所由差少故七轨野涂所由尤少故五轨辙广曰轨轨广八尺
　　门阿之制以为都城之制宫隅之制以为诸侯之城制注都四百里外距五百里王子弟所封其城隅髙五丈宫隅门阿皆三丈诸侯畿以外也其城隅制髙七丈宫隅门阿皆五丈
　　王氏曰都城之制以王宫门阿为之则无过五雉比诸侯为杀也诸侯之城制以宫隅为之则无过七雉比天子为杀也○陈氏曰都城近故其制卑而屈诸侯逺故其制崇而伸
　　环涂以为诸侯经涂野涂以为都经涂注经亦谓城中道诸侯环涂五轨其野涂及都环涂野涂皆三轨王氏曰邦国之经涂以七轨为度都之经涂以五轨为度夫降杀以两礼之节也故诸侯之制下于天子都城之制下于诸侯然诸侯之有功徳者乃入为卿士而其礼反下于诸侯何也大抵近君则其埶屈逺君则其埶伸都于王宫为近安得不屈礼以下于诸侯乎观其采地不谓之国而谓之都其君不谓之监而谓之长其命也以偶不以竒其治也以则不以典其传也以禄不以嗣其于城涂之制可知矣
