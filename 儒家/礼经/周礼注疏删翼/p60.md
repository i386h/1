<!-- { "loadSidebar": true } -->
　　疏天子之臣尊诸侯之臣卑虽尊卑不同命数有异爵同则挚同但饰有异耳○王氏曰不言三公三公执璧○芸阁吕氏曰古者以禽为挚者执之以见其所尊敬之物也人道之大贵贱长少贤不肖之分不乱也贱当事贵少当事长不肖当事贤事之必有养挚用禽者所以致其养故膳夫之职以挚见者受而膳之司士掌摈士者膳其挚也孤挚皮帛诸侯挚圭璧孤与诸侯臣之贵挚亦以禽则偪于下矣皮帛可制以衣裘圭璧则寳货因以比徳焉所以异于诸侯而为等也妇人无外事惟酒食是议供养舅姑者也故挚用榛栗脯脩不用玉帛禽鸟天子无客礼无所用其挚唯告于鬼神用鬯以为挚宗伯以禽作六挚以等诸臣虞书亦云三帛二生一死贽此孤卿大夫士庻人之挚也羔鴈以生者卿大夫以道去就不若士死以服事也○东莱吕氏曰左传公防晋师于瓦范献子执羔中行文子赵简子执鴈鲁于是始尚羔春秋称周礼尽在鲁然而卿大夫羔鴈之制见晋师始知之以此见当时之礼散在诸国不能备着如此亦是东迁后廵守之礼久不讲故耳○刘氏曰执其挚所以自致其徳也诚其礼所以不愧乎挚也○王先生曰六等之玉谓之瑞而六等之禽谓之挚曰瑞曰挚有用饰者有不用饰者有用享者有不用享者六瑞则有缫籍之饰皮帛则束帛而以虎豹之皮为饰羔鴈则以缋布为饰自士执雉以下皆无饰矣尊卑不同故也五等诸侯有挚有享圭璧挚也玉币享也按行人上云成六瑞下云合六币圭以马璋以皮璧以帛琮以锦琥以绣璜以黼郑氏谓五等诸侯享天子用璧享后用琮其大各如瑞皆以庭实若马以皮是已用圭璋者二王后也用琥璜者又子男之朝于诸侯也自六挚以下则不用享矣以其六瑞受而复之三帛二生一死受而不复故也
　　以玉作六器以礼天地四方注礼谓始告神时荐于神坐书曰周公植璧秉圭是也
　　以苍璧礼天以黄琮礼地以青圭礼东方以赤璋礼南方以白琥礼西方以璜礼北方注此礼天以冬至谓天皇大帝在北极者也礼地以夏至谓神在昆仑者也礼东方以立春谓苍精之帝而大昊句芒食焉礼南方以立夏谓赤精之帝而炎帝祝融食焉礼西方以立秋谓白精之帝而少昊蓐収食焉礼北方以立冬谓黒精之帝而颛顼冥食焉礼神者必象其类璧圜象天琮八方象地圭锐象春物初生半圭曰璋象夏物半死琥猛象秋严半璧曰璜象冬闭蔵地上无物唯天半见疏列宿为天文草木为地文冬时草木枯落唯天列宿仍在故云半见○又云此礼天地以二至及迎气于四郊礼五帝也小宗伯云兆五帝于四郊郑注云黄帝亦于南郊是也○刘氏曰玉者纯阳之精气而圣人之至寳也将礼于天地四方而无以归其诚乃以玉作六器既象天地四方之色又拟其形以琢之而柴槱烟燎埋瘗之所以答其神之降飨也○刘氏曰璋明也象物之相见乎离也璜黄也象物蔵于黄宫也○某氏曰半圭曰璋夏阳半也半璧曰璜冬隂半也○明斋王氏曰按天地四方祀玉二而礼玉六葢祀玉者神之所主也天之四时主宰不同而同出于天地之四方方向不同而同归于地神示之精一而已故止以天地为别若礼玉者人之所各致其诚者也故天地各有四方而以六合为别也
　　皆有牲币各放其器之色注币以从爵若人饮酒有酬币
　　疏知币是从爵非礼神者以币在牲下也○刘氏曰玉作六器所以放神示之徳也牲币又放其器之色欲因其类以答其飨也故能建神示于无形而収礼敬于色象而必受其福焉
　　以天产作隂徳以中礼防之以地产作阳徳以和乐防之注郑司农云隂徳谓男女之情天性生而自然者过时则奔随先时则血气未定圣人为制其中令民三十而娶女二十而嫁以防其淫泆令无失徳情性隠而不露故谓之隂徳阳徳谓分地利以致富富者之失不骄奢则吝啬故以和乐防之乐所以涤荡邪秽道人之正性者也一説地产谓土地之性各异若齐性舒缓楚性急悍则以和乐防其失令无失徳乐所以移风易俗者也此皆露见于外故谓之阳徳阳徳隂徳不失其正则民和而物各得其理故云以谐万民以致百物谓天产者动物谓六牲之属地产者植物谓九谷之属隂徳隂气在人者隂气虚纯之则劣故食动物作之使动过则伤性制中礼以节之阳徳阳气在人者阳气盈纯之则躁故食植物作之使静过则伤性制和乐以节之如是然后隂阳平情性和而能育其类
　　以礼乐合天地之化百物之产以事鬼神以谐万民以致百物注礼济虚乐损盈并行则四者乃得其和能生非类曰化生其种曰产
　　疏事鬼神则尚书所谓祖考来格谐万民所谓庻尹允谐致百物所谓百兽率舞等是也言四者谓天地之化百物之产共为一事鬼神等为三也○黄氏曰动物天产也以作隂徳能内养其精矣不以外作之礼而防之则类为情所流尝至于过植物地产也以作阳徳能外养其形矣不以中出之乐而防之则类为形所践尝至于不及然则天地之道百物之功未之至也有俟于先王焉先王之于两间以道成能以仁守位者也肉虽多不使胜食气则血气之物不能致其滋味以乱天一之所生者非礼勿视以去其乱色非礼勿动以去其淫志男女之别媒而后合币而后见祭则受爵坐则异席此以礼合天之化动物之产而防之故其所作不为淫邪以乐侑食动血脉通精神使人神清而聴聪心虚而气和则尺寸之肤不能苟得安佚以昬其性焉堂有琴瑟车有鸾和乐章之节以趋以行玉佩之声于左于右诵之声舞蹈之容遣其滞思见天性之真乐耳目口鼻四支百体皆由顺正此以乐合地之化植物之产而防之故其所作不为倦怠夫乐由阳来者也以乐合天之化动地之产使隂徳无淫邪与天地同节者也夫礼由隂作者也以礼合地之化植物之产使阳徳无倦怠与天地同和者也○刘氏曰中庸曰致中和天地位焉万物育焉○王氏曰记曰乐者天地之和也礼者天地之序也和故百物皆化序故百物皆别夫惟礼乐之道能合天地之化百物之产是故礼乐之功可以事鬼神谐万民致百物○仲舆郝氏曰隂静无阳则消天阳也故以天产养隂然隂盛则淫圣人制礼以中防阳作之过也阳动无隂则散地隂也故以地产养阳然阳盛则骄圣人制乐以和防隂作之过也至阳赫赫非隂不敛礼主于退以隂节阳虚其盈而为中至隂肃肃非阳不畅乐主于进以阳导隂宣其滞而为和中和不偏礼乐之谓也
　　凡祀大神享大鬼祭大示帅执事而卜日宿眂涤濯涖玉鬯省牲镬奉玉齍诏大号治其大礼诏相王之大礼注执事诸有事于祭者宿申戒也涤濯溉祭器也玉礼神之玉也始涖之祭又奉之镬烹牲器也大号六号之大者以诏大祝以为祝词治犹简习也豫简习大礼至祭富以诏相王羣臣礼为小礼
　　疏宿谓祭前一宿礼神之玉即苍璧黄琮青圭赤璋及四圭两圭之类礼神置于神坐也天地有礼神之玉无郁鬯宗庙有郁鬯而无礼神之玉但宗庙虽无礼神之玉仍有圭瓒璋瓒亦是玉故曲礼云玉曰嘉玉郊特牲云用玉气是也齍粢通谓黍稷在器曰齍天地当盛以瓦簠齍与鬯互见为义皆始临之祭又奉之○又云按九嫔职赞玉齍注云玉齍玉敦彼九嫔所赞据宗庙宗庙无礼神玉则玉齍不得别解故为玉敦此据天地为主有礼神玉故与齍别释也○刘氏曰牲镬在庙门外所以烹牲备熟献兼省之焉疏大祝云辨六号一神号二示号三鬼号四牲号五齍号六币号之等王亲行之为大礼对下小宗伯治小礼为小也未至之时诏告之及其行事则又相之
　　若王不与祭祀则摄位注王有故代行其祭事
　　疏有故谓王有疾及哀惨皆是也
　　凡大祭祀王后不与则摄而荐豆笾彻注荐彻豆笾王后之事
　　疏天地及社稷外神等后夫人不与则大祭祀惟宗庙而已王后有故宗伯摄为之
　　大宾客则摄而载果注载为也果读为祼代王祼宾客以鬯君无酌臣之礼言为者摄酌献耳拜送则王也疏燕礼大射诸侯礼皆使大夫为宾宰夫为主人是诸侯君亦不酌臣○陈祥道曰此説非也摄谓摄后○临川王氏曰摄而载果者亦谓王后不预而摄其事载果祼鬯载于圭瓒
　　朝觐防同则为上相大丧亦如之王哭诸侯亦如之注相诏王礼也出接賔曰摈入诏礼曰相相者五人卿为上摈哭诸侯者谓薨于国为位而哭之檀弓曰天子之哭诸侯也爵弁绖防衣
　　疏摈相对文义耳通而言之出入皆称摈也上公之礼摈者五人侯伯四人子男三人云相者五人卿为上摈者依大行人据上公而言此大宗伯为上摈若大朝觐则肆师为承摈四时来朝小行人为承摈○康侯胡氏曰周制王哭诸侯则大宗伯为上相司服为王制缌麻宰夫掌邦之吊事戒令与其币器财用是王者所以懐诸侯也
　　王命诸侯则摈注傧进之也王将出命假祖庙立依前南郷傧者进当命者延之命使登内史由王右以防命之降再拜稽首登受防以出此其畧也诸侯爵禄其臣则于祭焉
　　疏祭统十伦之义五曰见爵赏之施焉洛诰成王命周公后云烝祭嵗文王骍牛一武王骍牛一王命作策逸祝防唯告周公其后○愚按命诸侯必于祭者皆尊祖不敢自专之意故曰赏于祖
　　国有大故则旅上帝及四望注故谓凶烖旅陈也陈其祭祀以祈焉礼不如祀之备也郑司农云四望日月星海谓四望五岳四镇四渎
　　疏尚书云望秩于山川○王氏曰旅者合众神而祭之也举天之上帝地之四望则众神皆合祭之矣○陈氏礼书曰旅非常祭也国有大故然后旅其羣神而祭之则荆岐既旅蔡蒙旅平九山刋旅者以水灾耳推此则凡所遭之大故皆凶灾之类也考之于礼天子所次之位则张氊案设皇邸所奠之圭则四圭有邸所用之版则金版至于司尊彝之存奠彞笙师之陈乐器眂了之廞乐器皆如大丧之礼言奠则非纯乎祭也言存则非即彻之也陈乐而不县廞乐而不鼓非以其凶灾耶周官或言大旅或言旅葢故有大小而旅亦随异也然大旅之礼不若事天之为至也故曰大旅具矣不足以飨帝若夫旅四望山川则所次不以氊案皇邸所用不以金版而所用之圭则两圭有邸而已
　　王大封则先告后土
　　疏大封谓若典命公八命卿六命大夫四命其出封皆加一等是其大封之事对封公卿大夫为采邑者为小封○王氏曰社土神后土配食于社者
　　乃颁祀于邦国都家郷邑注颁祀颁其所当祀及其礼疏颁礼谓若诸侯不得祭天地惟祭社稷宗庙五祀之等二王后与鲁惟祭天仍不得祭地大都亦与外诸侯同其礼者若献尸上公九侯伯七子男五皆大牢之属是也其小都与家则依卿大夫之献亦太牢也○刘氏曰王大封诸侯则先告大社然后割其方之土白茅包而赐之俾立社于其国又随其命数颁之祀典有邦国都鄙郷邑皆然○某氏曰邦国诸侯之国都家王子弟及公卿大夫采地有社稷五祀等祭郷邑亦有祭荣祭社等祭○明斋王氏曰愚按颁祀上有阙文观天地夏秋四官皆有和布县灋此独阙颁祀者正嵗首之事乃者继前事之词也
　　小宗伯之职掌建国之神位右社稷左宗庙注库门内雉门外之左右
　　疏建国之神位者从内向外故据国中神位而言对下四郊等为外神也按匠人亦云左宗庙右社稷彼掌其营作此掌其成事位次尔○又云何休云质家右宗庙尚亲亲文家右社稷尚尊尊若然周人右社稷者地道尊右故社稷在右是尚尊尊之义○介甫王氏曰右隂也地道之所尊故右社稷左阳也人道之所郷故左宗庙位宗庙于人道之所郷则不死其亲之意
