<!-- { "loadSidebar": true } -->
　　疏用马当均劳逸故驾説须依次第　明斋王氏曰良马以驾五路者趣马所治止于三乗知之为详故掌赞而正其等不使间杂不齐六节谓行止进退驰骤之节旧説以为种戎齐道田驽此乃六物岂得为六节且此专指赞正良马安得以驽马杂之
　　辨四时之居治以聴驭夫注居谓牧庌所处治谓执驹攻特之属
　　刘氏曰辨四时之居治者二月之后盛阳处外则在牧而有庌八月之后阳在地中则厩而有闲也　王氏曰以聴驭夫则惟驭夫之所役使也
　　巫马掌养疾马而乗治之相医而药攻马疾受财于校人注乗谓驱步以发其疾知所疾处乃治之相助也疏巫知马祟医知马疾疾则以药治之祟则辨而祈之二者相须故巫助医也云受财昔谓共祈具及药直　王氏曰乗治者犹兽医观其所发而养之是也相医而药者葢其属有医四人其治疾则亦以药攻焉然医马疾大抵以兽医为主巫马之用药亦以相医而已攻马疾谓繋而治之葢其疾有药不足以疗之者乃用攻焉犹痬医所谓以毒药攻之也
　　马死则使其贾粥之入其布于校人注布泉也郑司农云贾谓其属官小吏贾二人粥卖也
　　牧师掌牧地皆有厉禁而颁之注颁马授圉者所牧处疏厉禁者不得使人辄牧牛马也　刘氏曰牧地非一处度其年嵗水草之宜与其马之众寡而颁之
　　孟春焚牧注焚牧地以除陈生新草也
　　中春通淫注中春隂阳交万物生之时可以合马之牝牡也月令季春乃合累牛腾马游牝于牧秦时书也秦地寒凉万物后动
　　掌其政令凡田事赞焚莱注焚莱者山泽之虞
　　王氏曰赞之令不得燬其应牧之处也
　　廋人掌十有二闲之政教以阜马佚特教駣攻驹及祭马祖祭闲之先牧及执驹散马耳圉马注九者皆有政教焉阜盛壮也诗云四牡孔阜郑司农云马三嵗曰駣二嵗曰驹杜子春云佚当为逸谓逸者用之不使过劳安其血气也教駣始乗习之也攻驹制其蹄齧者闲之先牧先牧制闲者散马耳以竹括押其耳头动摇则括中物后遂串习不复惊
　　王氏曰圉马以就牢笼也　祭马祖执驹见校人职
　　正校人员选注校人谓师圉也正员选者选择可偹员者平之
　　浚仪王氏曰汧渭之间未尝无牧而非子独能蕃息于周汧陇之间未尝无牧而张万嵗独能蕃息于唐此得人之效也　郝氏曰校人总马政择马全善者偹五路之用也郑谓校人为师圉恐非　王氏曰驭夫而下可以备员于校人而中其选者廋人差而正之也　按员选下即云八尺七尺等郝氏之説似长但员字无着落今并王氏説俱采以备参
　　马八尺以上为龙七尺以上为騋六尺以上为马王氏曰八尺以上天子以备五路者月令所谓驾苍龙也七尺以上诸侯之上驷诗所谓騋牝三千也六尺以上常马耳
　　圉师掌教圉人养马春除蓐衅厩始牧夏庌马冬献马射则充椹质茨墙则剪阖注蓐马兹也马既出而除之新衅焉神之也
　　刘氏曰冬寒以草借马曰蓐春则除之去其薉也衅厩辟去邪气也　或曰始牧春草生始出牧也
　　春秋传曰凡马日中而出日中而入谓庌庑也庑所以庇马凉也
　　疏左氏传庄二十九年春新延厩书不时也延厩当于秋分时故云凡马日中而出日中而入谓春秋分也今之孟春新延厩故云不时　明斋王氏曰教养马之事非一而温凉出入之失时尤其大患故特举之　或曰献马从校人献也
　　充犹居也茨葢也阖苫也椹质翦阖圉人所习也刘氏曰椹质盘草以代侯也司弓矢云射甲革椹质王氏曰次草谓之茨诗云墙有茨苫谓之阖以剉
　　草为苫则葢而用之也　某氏曰充供也阖亦葢也翦阖翦其乱草　王氏曰圉师庌马习于苫葢之事故因而役之
　　圉人掌养马刍牧之事以役圉师注役者圉师使令焉凡宾客丧纪牵马而入陈注宾客之马王所以赐之者诗云虽无予之路车乗马丧纪之马启后所荐马或曰启谓启殡　刘氏曰宾客陈之于馆丧纪陈之于庙
　　廞马亦如之注廞马遣车之马人捧之亦牵而入陈职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害注天下之图如今司空舆地图也郑司农云东方曰夷南方曰蛮西方曰戎北方曰貉狄谓闽蛮之别也国语曰闽芉蛮矣四八七九五六周之所服国数也财用泉谷货贿也利金锡竹箭之属害神奸铸鼎所象百物也
　　俊卿章氏曰周天下方千里者九大概与四夷八蛮七闽九貉五戎六狄并言之其实诸侯封守不如是之广以王制攷之西不尽流沙南不尽衡山东不尽东海北不尽恒山凡四海之内断长补短方三千里是天子壤地之实也其间亦有戎狄错居其中如鲁徐戎之类是也又荆椘之地在江汉之间自楚以南悉为百越之地而衡山在楚之极南安在天子之封内耶举一隅则四方可知矣　东坡苏氏指掌图序昔苏秦按此以説诸侯而知六国有十倍之势萧何藏此以相髙祖而知天下阸塞之所在聚米为象马援以度隗嚣建楼以画徳裕以服南诏藩镇彊梁于河北而险要详于吉甫先零跋扈于陇西而地形上于充国规制华夷靡不凭此　临川王氏曰大司徒掌建邦之土地之图以天下之图知九州之地域广轮之数则其掌者特图而已职方氏掌天下之图以掌天下之地则其所掌非特图也又掌其地焉邦国诸侯之国也都鄙邦国之采地也东方曰夷其种有四南方曰蛮其种有八东南曰闽其种有七西北曰貉其种有九西方曰戎其种有五北方曰狄其种有六自邦国都鄙至于夷蛮闽貉戎狄虽有内外之殊然先王之政一视而同仁其人民之所聚财用之所出九谷之所生六畜之所产其数要不可以不辨也其利害不可以不知也数则列而计之也要则总而计之也利则凡可以利人者也害则凡可以害人者也周知其利害则将以兴其利而除其害也　杂説掌天下之地图而隶于司马何也谨之也战国策士每言窥周室则可以按图籍争天下汉大将军王鳯亦云太史公书有地形阨塞不宜在诸侯王然则古人图志虽司徒营之即藏之司马秘不得见所以弭奸而防患也萧何入秦独收图书自汉掌之司空浸以泄露当时如淮南王皆按舆地图谋变以此知古人之虑逺矣　浚仪王氏曰易氏曰大司徒所谓图者周知九州地域广轮之数为建国分封之地职方氏所掌不特九州而已凡中国夷狄画为九畿皆以图而籍之故曰掌天下之图
　　乃辨九州之国使同贯利注贯事也
　　刘氏曰辨九州之国使同贯利者四方人民好恶之不同财用有无之不等必周知其利害贯而通之使有无之相易也善恶之相济也一天下之财用养天下之人民俾同享其利焉其山能出云雨以生万物镇安于一州者曰镇水潴而不流以生蒲鱼者曰泽水涸不耕而生草木者曰薮水流而趋海者曰川水尤深积而成渊者曰浸其民资之以生者曰利其众待之以为养者曰畜其土宜之以为食者曰谷八者九州之民仰之以为生者也九州之邦国仰之以为富者也苟不周知其数要则天下之民不得而同其贯利矣得以同贯其利则虽四夷与中国亦得资其有以济其乏是以九服安于其土而不失乎养也潜谿邓氏曰职方掌天下之地图辨九州之国司险固为守也宜殚精于险固之守矣乃其职在辨人民男女之所产山镇泽薮川浸之财用与夫九谷六畜之数要任人民府万物阜财有用使同贯利而已藏用于无形是王道也以其职以所能不强其不及制其贡以所有不强其所无主于生民是王道也　愚按圣王不作则邦国都鄙相戕相贼有蛮夷貉狄之势圣王在上则不唯四夷享中国圣人之庆而邦国都鄙未尝不得四夷贯利之用葢稲黍之不能不异宜也犷悍剽疾之不能不异禀也天地无如之何而圣人则使之同贯易曰裁成天地之道辅相天地之宜以左右民中庸所谓天之所覆地之所载日月所照霜露所队凡有血气莫不尊亲此之谓矣
　　东南曰扬州其山镇曰防稽其泽薮曰具区其川三江其浸五湖其利金锡竹箭其民二男五女其畜宜鸟兽其谷宜稻注镇名山安地徳者也防稽在山隂大泽曰薮具区五湖在吴南浸可以为陂灌溉者锡镴也箭篠也鸟兽孔雀鸾防防犀象之属
　　疏自此以下陈九州之事总为三道陈之先从南方起葢取尊于阳方周改禹贡以徐梁二州合之于雍青分冀州地以为幽并东南曰扬州次正南曰荆州周之西南不置州统属雍州即次河南曰豫州为一道也次正东曰青州次河东曰兖州次正西曰雍州为二道又次东北曰幽州次河内曰冀州正北曰并州为三道　薛氏曰以职方攷之九州山镇五州五镇各正其方当以岳名之所谓五岳兖之岱荆之衡雍之岳并之恒豫之华是也四州四镇不可以岳名也直谓之镇而已所谓四镇青之沂山幽之医无闾冀之霍山扬之防稽是也四镇五岳总言之皆山镇也　王氏曰禹贡惟金三品瑶琨篠簜则金锡竹箭固扬州所产也　按具区禹贡谓之震泽尔雅注吴越之间有具区今吴县南太湖即震泽也三江禹贡谓娄江东江松江季氏图则以为大江呉江钱塘为三江至五湖之説尢不一季氏图云五湖彭蠡洞庭巣湖太湖鉴湖或谓即太湖别名周行五百余里故名五湖其图经韦昭义兴记种种所载各别从季氏图所称则彭蠡洞庭宜属荆州具区既见不宜五湖复列太湖至以周行五百里专指太湖为五湖似尤非通论
　　正南曰荆州其山镇曰衡山其泽薮曰云瞢其川江汉其浸颍湛其利丹银齿革其民一男二女其畜宜鸟兽其谷宜稻注衡山在湘南云瞢在华容颍出阳城宜属豫州在此非也湛未闻齿象齿也革犀兕革也杜子春云湛读当为人名湛之湛湛或为淮
　　王氏曰江汉禹贡所谓荆州江汉朝宗于海诗所谓滔滔江汉南国之纪是已　王氏曰禹贡荆之厥贡羽毛齿革惟金三品与夫砥砺砮丹则丹银齿革固荆州产也　或曰丹朱砂也
　　河南曰豫州其山镇曰华山其泽薮曰圃田其川荥雒其浸波溠其利林漆丝枲其民二男三女其畜宜六扰其谷宜五种注华山在华隂圃田在中牟荥兖水也出东垣入于河泆为荥荥在荥阳
　　某氏曰荥与济水同出王屋东流为济南渡河溢为荥泽
　　波读为播禹贡曰荥播既都春秋传曰楚子除道梁溠营军临随则溠宜属荆州在此非也林竹木也六扰马牛羊豕犬鸡五种黍稷菽麦稻
　　王氏曰禹贡豫之厥贡漆丝絺纻则林漆丝枲固豫州所产也　某氏曰畜谷独全者土气正中也
　　正东曰青州其山镇曰沂山其泽薮曰望诸其川淮泗其浸沂沭其利蒲鱼其民二男二女其畜宜鸡狗其谷宜稻麦注沂山沂水所出也在盖望诸明都也在睢阳沭出东莞
　　疏望诸即孟诸也尔雅曰宋有孟诸按禹贡淮出桐柏泗水在鲁国出济隂乗氏　集説禹贡海岱及淮惟徐州又曰淮沂其乂葢周公以徐为青州故也按禹贡泗滨浮磬淮夷蠙珠暨鱼
　　河东曰兖州其山镇曰岱山其泽薮曰大野其川河泲其浸庐维其利蒲鱼其民二男三女其畜宜六扰其谷宜四种注岱山在博大野在钜野庐维当为雷雍字之误也禹贡曰雷夏既泽雍沮防同雷夏在城阳四种黍稷稻麦
　　泲与济同
　　正西曰雍州其山镇曰岳山其泽薮曰蒲其川泾汭其浸渭洛其利玉石其民三男二女其畜宜牛马其谷宜黍稷注岳吴岳也及蒲在汧泾出泾阳汭在豳地诗大雅公刘曰汭防之即洛出懐徳郑司农云或为汧蒲或为浦
