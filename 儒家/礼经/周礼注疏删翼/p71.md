<!-- { "loadSidebar": true } -->
　　疏不言三孤与六卿同又不辨同姓异姓亦以臣故也郑注丧服皆破升为登布八十缕为登登成也今云十五升则千二百缕去其半则六百缕也有事皆谓以水濯治去其垢者也吉服十五升疑衰十四升少一升耳故云拟于吉也○王氏曰先濯治其麻缕则其工精止濯治其布则其工麤以是为差也○明斋王氏曰上言吊事吊于其家而服之此言丧服则居于王宫而服之也又曰礼必有报臣于君服如此其重然则臣有丧祸天子其忍居然衣锦而不为服乎诸侯王之屏翰也故为之服缌缌虽至轻然天子絶期则为重也三公六卿王之股肱也故为服锡衰稍加于缌矣大夫士虽众皆王平日所倚任而宣力者故服疑衰也或疑诸侯诸臣众矣天子皆为之吊与服不亦烦劳而日无乃不给乎夫礼者因理之至极而制为大中之矩其行之则有权焉是故周公康叔始封不降自当依丧制而服之二王之后待之特隆缌服亦不得而杀又若伊尹太公太甲成王皆当为之心丧者虽锡衰数月何得为过其余但闻丧而哭时服之原不废大礼而所谓吊者或以公卿大夫士爵同者摄之非必天子一一亲往故礼者制为之极使人有所底止耳
　　大札大荒大烖素服注大札疫病也大荒饥馑也大烖水火为害君臣素服缟冠若晋伯宗哭梁山之崩公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端注自公之衮冕至卿大夫之冕皆其朝聘天子及助祭之服诸侯非三王后其余皆冕而祭于已杂记曰大夫冕而祭于公弁而祭于已士弁而祭于公冠而祭于已大夫爵弁自祭家庙唯孤尔其余皆冠与士同冠自祭其庙者其服朝服端诸侯之自相朝聘皆皮弁服此天子日视朝之服丧服天子诸侯齐斩而已卿大夫加以大功小功士亦如之又加缌焉士齐有素端者亦为札荒有所祷请变素服言素端者明异制郑司农云衣有襦裳者为端谓端者取其正也士之衣袂皆二尺二寸而属幅是广袤等也其袪尺二寸大夫已上侈之侈之者盖半而益一焉半而益一则其袂三尺三寸袪尺八寸
　　疏陈天子吉凶之服讫自此已下陈诸侯及其臣之服贵贱不同之事也但上具列天子之服此文以上公自衮冕以下差次知之上得兼下下不得僭上也○王氏曰凡诸侯之服各眡其命之数上公九命故其服九章自鷩冕以下如王之服侯伯七命故其服七章自鷩冕而下如公之服子男五命故其服五章自毳冕而下如侯伯之服孤之服自希冕而下如子男之服自此以下皆诸侯之孤卿大夫士也公之孤四命故其服三章希冕而下如子男之服公侯之卿皆三命其大夫皆再命子男之卿再命则其服一章而已故自冕而下如孤之服公侯伯之士同一命子男之士不命则其服无章数其首服以皮弁故曰曰士之服自皮弁而下如大夫之服则衣纁裳而已○陈氏曰其齐服有端素端上言诸侯卿大夫之服而继之以此则非特士之齐服也○王氏曰端衣领袖袪衽皆正方故以端名此自天子以至士一也○王氏曰端则冠素端则素冠齐则无为以待事也故其冠与素而已凡吉礼之致齐皆端而凶礼皆素端矣玉藻曰冠丹组缨诸侯之齐冠也冠綦组缨士之齐冠也诗曰庶见素冠兮陈氏曰谓之端者衣袪与袂广袤等古者端衣或施之于冕或施之于冠乐记魏文侯端冕而听古乐此施之于冕者也刘定公曰吾端委以治人董安于曰吾端委随宰人此施于冠者也○郝氏曰此吉凶服之等也
　　凡大祭祀大宾客共其衣服而奉之注奉犹送也送之于王所
　　疏祭祀兼有次小以其皆是王亲祭故举大而言王者不敢遗小国之臣则其臣来聘亦有接待之法大宾客亦举重而言也○王氏曰王之衣服成于天官之缝人制度共奉掌于司服为王服之则掌于夏官之节服氏此云奉之者奉于王而节服氏服之也
　　大丧共其复衣服敛衣服奠衣服廞衣服皆掌其陈序注奠衣服今坐上魂衣也郑司农云廞陈也谓廞衣服所藏于椁中
　　王氏曰复衣服始死复魂之衣服敛衣服则大敛小敛皆有衣服○仲舆郝氏曰廞藏也死者所遗衣服藏之寝庙以待祭祀授尸即下守祧所掌郑以为明器之衣恐非○明斋王氏曰按诗云何以与之衮及黼盖诸侯之服必天子锡之而后得服也观内司服云凡命妇共其衣服则凡命夫锡命之服并当司服共之
　　典祀掌外祀之兆守皆有域掌其禁令注外祀谓所祀于四郊者域兆表之茔域
　　疏即小宗伯所云兆五帝于四郊四类四望亦如之兆山川丘陵坟衍各因其方是已
　　若以时祭祀则帅其属而修除徴役于司而役之注属其属胥徒也修除芟扫之徴召也役之作使之疏司主众供役使○按司秋官之属
　　及祭帅其属而守其厉禁而跸之注郑司农云遮列禁人不得令入
　　王氏曰将祭之前帅其属而修除之以致其洁及祭之日帅其属而禁止之以致其严此先王所以事天地神祗之义也
　　守祧掌守先王先公之庙祧其遗衣服藏焉注庙谓太祖之庙及三昭三穆迁主所藏曰祧先公之迁主藏于后稷之庙先王之迁主藏于文武之庙遗衣服大敛之余也郑司农云此王者之宫而有先公谓太王以前为诸侯
　　疏祭法云逺庙为祧去祧为坛先公谓诸盩已前不追諡为王者其主不可下入子孙庙故知入后稷庙按聘礼云不腆先君之祧诸侯无二祧先祖之主皆藏于太祖庙故名祧若然后稷庙藏先公不名祧者以有太祖庙名又文武已名祧故后稷不名祧也若然太王王季之主不可入文武祧亦当藏后稷庙也其立庙之法后稷庙在中央当昭者处东当穆者处西皆别为宫院者也按孔君王肃之义二祧乃是髙祖之父髙祖之祖与亲庙四皆次第而迁文武为祖宗不毁矣郑不然者以其守祧有奄八人守七庙并姜嫄则足矣若益二祧则十庙八人何以配之明其义非也○王氏曰遗衣服藏焉岂特以其常服之衣服为不可亵而忘也亦所以示其体物而不遗之意也
　　若将祭祀则各以其服授尸注尸当服卒者之上服以象生时
　　疏如先王之尸服衮冕先公之尸服鷩冕也若然士爵弁以助祭祭宗庙服端而士虞特牲尸不服爵弁者爵弁是助祭诸侯庙中之服士尸还在士庙故还服端为上服也曽子问云尸弁冕而出卿大夫士皆下之注云弁冕者君之先祖或有为大夫士者尸服卒者上服乃先祖为士不服端而服爵弁者爵弁本以助祭君庙先祖虽为士今为尸还在君庙中故服爵弁不服端○朱子曰神主之位东向尸在神主之北○又曰古人立尸必隔一位孙可以为祖尸子不可以为父尸以昭穆不可乱也○或问古人合祭时每位有尸否曰固是周家旅酬六尸是每位各有尸也○又曰古人不用尸则有隂厌书仪中所谓合门垂帘是也欲使神灵厌饫之也○氏曰愚按曲礼孙为王父尸疏云新丧虞祭之时男女各立尸故士虞礼云男男尸女女尸至祔祭之后正用男之一尸以其祔祭渐吉故也凡吉祭只用一尸故祭统云设同几是也又按司几筵每敦一几注云周礼虽合及同时在殡皆异几体实不同祭于庙同几精气合
　　其庙则有司修除之其祧则守祧黝垩之注庙祭此庙祧祭迁主有司宗伯也修除黝垩互言之有司恒主修除守祧恒主黝垩郑司农云黝黒也垩白也尔雅曰地谓之黝墙谓之垩
　　郝氏曰七庙修除工多则宗伯有司之事祧室黝垩功省则守祧为之亦通
　　既祭则藏其隋与其服注郑司农云隋谓神前所沃灌器名谓隋尸所祭肺脊黍稷之属藏之以依神疏此与祭地埋之义同○某氏曰隋士虞礼作堕尸所祭米肉堕集豆间者小祝职云沃尸盥赞隋祭毕守祧埋之
　　世妇掌女宫之宿戒及祭祀比其具注女宫刑女给宫中事者宿戒当给事豫告之斋戒也比次也具所濯溉及粢盛之爨郑司农云比读为庀庀具也
　　仲舆郝氏曰女宫妇人供宫中之役者宿戒当给役则豫告也比挍督也
　　诏王后之礼事注荐彻之节
　　帅六宫之人共齍盛注帅世妇女御
　　疏按二十七世妇职云帅女宫为粢盛女御职云凡祭祀赞世妇是知齍盛世妇女御之事也
　　相外内宗之礼事注同姓异姓之女有爵位居者大賔客之飨食亦如之注比帅诏相其事同
　　疏宾客飨食王后亦有助王礼宾之法世妇亦佐之
　　大丧比外内命妇之朝莫哭不敬者而苛罚之注苛谴也
　　凡王后有事于妇人则诏相注郑司农云谓爵妇人谓拜拜谢之也丧大记曰夫人亦拜寄公夫人于堂上
　　疏丧大记所云者是诸侯之丧主人拜寄公于门西夫人亦拜寄公夫人于堂上寄公与主人礼敌故也则知天子之丧天子亦拜二王后于堂下后亦拜二王后夫人于堂上可知○按明斋王氏不从后郑为国君夫人父母死不归寜岂有越国而吊后之理
　　凡内事有达于外官者世妇掌之
　　王先生曰妇人不与外政而内竖云掌内外之通令世妇云内事有逹于外官者何耶盖虽不与外政然不能无好事于四方好令于卿大夫但先王之时女谒不行耳○明斋王氏曰若天之酒食地之蚕桑市法春之礼乐器物夏之拜爵秋之刑女冬之丝枲宫室夫治其外妻治其内皆合职聨事故或事有所须或命有所达
　　内宗掌宗庙之祭祀荐加豆笾注加爵之豆笾
　　疏按特牲少牢食后三献为正献其后皆有加爵今天子礼以尸既食后亚献尸为加此时荐之故云加爵之豆笾即醢人笾人加豆加笾之实是也
　　及以乐彻则佐传豆笾注佐传佐外宗
　　疏外宗云佐王后荐玉豆笾及以乐彻亦如之○王氏曰卒食以乐彻于造所以助气体之养先王以生事死以存事亡故祭祀荐豆笾亦以乐焉方其以乐彻豆笾后彻之内宗内宗传之外宗外宗传之有司
　　宾客之飨食亦如之
　　王氏曰先王承宾如承神故飨食宾客唯不入牲其他皆如祭祀
　　王后有事则从
　　疏内宗于后有事皆从故以此总结之也
　　大丧序哭者注次序外内宗及命妇哭位
　　哭诸侯亦如之凡卿大夫之丧掌其吊临注王后吊临诸侯而已是以言掌卿大夫云
　　疏哭诸侯谓诸侯来朝薨于王国王为之缌衰者也若檀弓云以爵弁纯衣哭诸侯彼谓薨于本国王遥哭之则后不哭妇人无外事故也卿大夫卑王后不吊而遣内宗掌吊临之事○介甫王氏曰卿大夫之丧掌其吊临亦同族故也
　　外宗掌宗庙之祭祀佐王后荐玉豆眡豆笾及以乐彻亦如之注眡视其实
　　疏王之豆笾皆玉饰之云眡豆笾者谓在堂东未设之时视其实也
　　王后以乐羞齍则赞
　　疏羞进也齍黍稷也言赞不言彻则后荐而不彻也其彻诸官为之故楚茨诗云诸宰君妇废彻不迟
　　凡王后之献亦如之王后不与则赞宗伯注献献酒于尸后有故不与祭宗伯摄其事
　　刘氏曰凡王后之献谓朝践朝献及酳尸后皆亚王为三献内宗亦赞之也若宗伯摄后祭祀则赞之如赞后之礼焉
　　小祭祀掌事宾客之事亦如之注小祭祀谓在宫中疏王立七祀七祀之中行中霤司命大厉是外神后不与唯有门户灶而已
　　大丧则叙外内朝莫哭者哭诸侯亦如之注内内外宗及外命妇
