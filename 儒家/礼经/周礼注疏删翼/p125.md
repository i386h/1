<!-- { "loadSidebar": true } -->
　　某氏曰司圜任之以事故云任人疏郊祀至郊而已若宾客则至畿故兼言野郊外曰野大总言也○王氏曰大祭祀先王所以致精神之至而交乎神明之隐不以哀乐欲恶贰其心又去物之可以昬愦其志气者焉不蠲刑者任人则在所恶也凶服则在所哀也故蜡氏令州里除而禁之大师以危事行故在所慎宾客则致其斋钦如承神故也
　　若有死于道路者则令埋而置楬焉书其日月焉县其衣服任器于有地之官以待其人注有地之官主此地之吏也其人其家人也郑司农云楬欲令其识取之今时楬橥是也有地之官有部界之吏今时乡亭是也○掌凡国之骴禁注禁孟春掩骼埋胔之属
　　○愚按凡者广言之也所谓及禽兽之骨皆是
　　雍氏掌沟渎浍池之禁凡害于国稼者春令为阱擭沟渎之利于民者秋令塞阱杜擭注沟渎浍田间通水者也池谓陂障之水道也害于国稼谓水潦及禽兽也阱穿地为堑所以御禽兽其或超逾则陷焉擭柞鄂也坚地阱浅则设柞鄂于其中秋而杜塞阱擭收刈之时为其陷害人也书费誓曰乃擭敜乃阱时秋也伯禽以出师征徐戎
　　王氏曰水十百相冓谓之沟木之所防谓之浍水之大窦谓之渎沟渎浍池有禁然后其害去其利均矣疏柞鄂者或以为竖柞于中向上鄂鄂然所以载禽兽使足不至地不得跃而出也○愚按秋塞阱杜擭固防其害人时既收刈亦所以疎禽兽之禁也
　　禁山之为苑泽之沈者注为其就禽兽鱼鼈自然之居而害之郑司农云不得擅为苑囿于山也泽之沈者谓毒鱼及水虫之属
　　某氏曰依山为苑就泽为沈则专利于已肆害于物故皆禁之戒防殄也○愚按禽兽出而害苗也则杀之民就禽兽之居而横虐也则禁之故曰君子亲亲而仁民仁民而爱物
　　萍氏掌国之水禁注水禁谓水中害人之处及入水捕鱼鼈不时
　　疏水中害人之处或有深泉洪波沙虫水弩月令春秋及冬取鱼夏取则不时
　　几酒注苛察沽买过多及非时者
　　疏谓若酒诰惟祀兹酒及乡饮酒及昬娶为酒食以召乡党僚友是其时也
　　谨酒注使民节用酒也书酒诰曰有政有事无彞酒疏有政谓大臣有事谓小臣彞常也不得常饮也○东坡苏氏曰自汉武至今皆有酒禁刑者至流赏或不赀未尝少纵至于私酿终不能絶周公独何以禁之曰周公无所利于酒也以正民徳而已甲乙皆笞其子甲之子服而乙之子不服何也甲笞其子而责之学乙笞其子而夺之食此周公所以能禁酒也○明斋王氏曰几者察其不当用而用或酒正之出入非灋也谨者戒其当饮者勿过若抑戒既立之正复佐之史是矣
　　禁川游者注备波洋卒至沈溺也
　　王氏曰几酒则于饮酒微察其不节也谨酒则于用酒谨制其无度也书曰文王诰教小子有正有事无彝酒越庶国饮惟祀徳将无醉所谓徳将无醉以文王几酒而庶国之饮酒者皆有节也所谓越庶国饮惟祀者以文王谨酒而庶国之用酒者皆有度也又曰羣饮汝勿佚尽执拘以归于周予其杀成王于酒致严如此而晚周之君臣乃至于沈湎淫泆天下化之良可惜哉禁川游者亦所以防沈溺也○东莱吕氏曰周公命康叔抚封侯衞作酒诰一篇其刑之重至于尽执拘以归于周予其杀此是最初禁酒恐人沈湎浸渍伤徳败性不过导廸民彝防闲私欲之意及其再变如汉文帝为酒酺景帝以岁旱禁民酤酒比之酒诰所谓非惟不敢亦不暇已无此意然而犹有重本抑末之心及至三变自桑羊建搉酒之利则不过私家不得擅为公家自专其利耳古者惟恐人饮酒后来惟恐人不饮酒也
　　司寤氏掌夜时以星分夜以诏夜士夜禁注夜时谓夜晚早若今甲乙至戊夜士主行夜徼候者如今都候之属
　　刘氏曰此谓施于国中也日出而作不得不勤日入而息不得不止所以顺天道养育大众也故以星见为夜时星没为晓时而诏守夜之士行夜禁
　　御晨行者禁宵行者夜逰者注备其遭寇害及谋非公事御亦禁也谓遏止之无刑灋也晨先明也宵定昬也王氏曰自始夜至半曰宵日未出之时为晨○介甫王氏曰御晨行者则御使须明而行禁宵行则禁之使止也○刘氏曰夜游者妨众息故亦禁焉
　　司烜氏掌以夫遂取明火于日以鉴取明水于月以共祭祀之明齍明烛共明水注夫遂阳遂也鉴镜属世谓之方诸取日之火月之水欲得阴阳之洁气也明烛以照馔陈明水以为酒郑司农云夫发声明齍谓以明水修涤粢盛黍稷
　　王氏曰考工记所谓金锡半谓之鉴遂之齐是已内则以夫遂为金遂言阳遂则知方诸之为阴言方诸则知阳遂之为圜阴阳者其气也方圜者其体也○薛氏曰离者阳中之阴于物为火坎者阴中之阳于物为水以金遂取火则以阳召阴以方诸取水则以阴召阳○刘氏曰圣人于天地宗庙社稷也□齐七日致齐三日然后奉其祭祀敬洁之至尽天下之物不足以称其诚也故取火于日取水于月明水火者阴阳至精之气凝结而成者以将其诚致其洁也○郎氏曰明水所得有限岂能为粢盛当用明火爇薪以熟齍耳
　　凡邦之大事共坟烛庭燎注故书坟为蕡郑司农云蕡蔴烛也谓坟大也树于门外曰大烛于门内曰庭燎皆所以照众为明
　　疏庭燎与大烛亦一也郊特牲云庭燎之百繇齐桓公始也郑云庭燎之差公盖五十侯伯子男皆三十大戴礼文其百者天子礼
　　中春以木铎修火禁于国中注为季春将出火也火禁谓用火之处及备风燥
　　军旅修火禁邦若屋诛则为明竁焉注屋诛谓所杀不于市而以适甸师氏者也明竁若今楬头明书其罪灋也司烜掌明竁则罪人夜葬欤
　　王氏曰竁谓为圹以埋其尸明竁揭其罪于竁上若明刑明梏焉○明斋王氏曰凡行刑必于朝市以警众唯宫刑以下不可以风故于屋中诛之即胜国之社之屋也蚕恶风其室周密因谓刑者为下蚕室然幽暗则行刑者无以为见故为之明竁竁穿穴也谓穿屋以霤光若今明瓦然故曰明竁也
　　条狼氏掌执鞭以趋辟王出入则八人夹道公则六人侯伯则四人子男则二人注趋辟趋而辟行人
　　疏按序官条狼氏下士六人今云天子八人或取胥徒中兼充与○明斋王氏曰凡王出入虎贲氏先后王而趋在王前后也旅贲氏夹王车而趋在王左右也条狼氏八人夹道趋辟则夹驰道而在前也执鞭所以为威公则六人而下在其国及至王国皆然盖亦各有条狼氏故并着于此
　　凡誓执鞭以趋于前且命之誓仆右曰杀誓驭曰车轘誓大夫曰敢不关鞭五百誓师曰三百誓邦之大史曰杀誓小史曰墨注前谓所誓众之行前也有司读誓辞则大言其刑以警所誓也誓者谓出军及将祭祀时也出军之誓誓左右及驭则书之甘誓备矣郊特牲説祭祀之誓曰卜之日王立于泽亲听誓命受敎谏之义也车轘谓车裂也师乐师也大史小史主礼事者敢不关谓不关于君也谓大夫自受命以出则其余事莫不复请
　　疏誓自有大官若月令田司徒北面以誓之誓时则条狼氏为之大言使众闻之故云且命之誓仆右者仆大仆与王同车故大仆职云军旅赞王鼓右谓勇力之士在车右备非常誓驭谓与王驭车者也谓大夫自受命以出则其余事莫不复请言此者欲见受命出征阃外之事将军裁之不须复请除此以外皆须请于君乃得行事是以襄公十九年秋晋士匄帅师侵齐至谷闻齐侯卒乃还公羊传曰还者何善辞也何善尔大其不伐丧也此受命于君而伐齐则何大乎其不伐丧大夫以君命出进退在大夫也是其不复请君之事也若谷梁大夫虽在外犹当复请于君不敢专故曰还者事未毕之辞也受命而诛生死无所加其怒不伐丧善之也善之则何为未毕也君不尸小事臣不专大名善则称君过则称已则民作让矣士匄外专君命故非之也然则为士匄者宜奈何宜墠帷而归命乎介是其虽在外不得专命之事也○王介甫氏曰条狼氏主誓者掌辟之官以禁止为事故也誓仆右者为仆右誓其属也誓驭者为驭誓其属也誓大夫曰敢不关鞭五百刑不上大夫则亦为大夫誓其属也○王先生曰王介甫皆以此为誓其属以文考之何属之有郑氏以为誓者出军及祭祀之事但为乐师与大史小史主礼乐之事谓祭祀时耳曾不谓皆誓之于军也大师职云大师执同律以听军声而诏吉凶是军之有大师也大史职云大史抱天时与大师同车是军之有大史也小史职云凡军事佐大史是军之有小史也刑不上大夫而誓之严如此军事以严终也故甘誓可见矣军国异容祭祀之誓大宰掌之大司徒涖之何预于条狼氏哉○刘氏曰违誓之刑有轻重者以其所责有大小也○明斋王氏曰士师职以五戒先后刑罚一曰誓用之于军旅故此所谓誓专主军旅而言
　　修闾氏掌比国中宿互者与其国粥而比其追胥者而赏罚之注国中城中也粥养也国所游养谓羡卒也追逐寇也胥读为偦郑司农云宿谓宿衞也互谓行马所以障互禁止人也谓行夜击
　　刘氏曰国之羡卒使之什伍以追胥擒捕寇贼获多者赏否者罚○按王介甫谓国粥为粥物于国中者市官所不治故修闾氏比之粥物者何与于追胥乎宜从注
　　禁径逾者与以兵革趋行者与驰骋于国中者注皆为其惑众
　　邦有故则令守其闾互唯执节者不几注令者令其闾内之闾胥里宰之属
　　刘氏曰宼戎丧灾之时恐奸非乗之以为变故令各守闾而互之以断出入唯有节者不几其行也
　　氏掌设弧张注弧张罿罦之属所以扃绢禽兽王氏曰设弧以射之设张以伺之○刘氏曰弧张机弩罿罦之属○王氏曰弧弓也张谓张弧
　　为阱擭以攻猛兽以灵鼓敺之注灵鼓六面鼓敺之使惊趋阱擭
　　若得其兽则献其皮革齿须备注郑司农云须谓颐下须备谓搔也
　　明斋王氏曰猛兽多力非人所能敌贵以不见取之弧张阱擭皆然此官所以称氏也寇贼有枭鸷飇悍如猛兽者故兵灋曰形人而我无形取其不见掩其不备亦御防客之一道茍必欲堂堂正正与面决胜负何异与猛烈禽兽鬭其爪牙者哉○京山郝氏曰按氏以下职多隐语凡寇之为状隐防虑禁御细至草木虫蚁消衅窒萌百蠧尽洗然后可以收清宁之化成秋肃之功
　　庶氏掌除毒蛊以攻説禬之嘉草攻之注毒蛊毒物而病害人者贼律曰敢蛊人及敎令者弃市攻説祈名祈其神求去之也嘉草药物其状未闻或曰即甘草也攻之谓熏之郑司农云禬除也谓此禬读如溃痈之溃刘氏曰蛊毒之病人非一种而下士一人者掌其方书治禁之灋也以攻说禬之者用巫医以祝禁之也嘉草攻之者草有善制其毒者也
　　凡敺蛊则令之比之注使为之又校次之
　　某氏曰凡有患蛊者司寇令庶氏敺之而比其优劣也○刘氏曰凡能敺蛊者随其方土所宜各有能者人有病焉则令呼之也及其用则比其优劣焉○京山郝氏曰庶二者尽寇之情矣瞹昧疑似奸宄之状氏销其隐庶氏攻其奸
　　穴氏掌攻蛰兽各以其物火之以时献其珍异皮革注蛰兽熊罴之属冬藏者也将攻之必先烧其所食之物于穴外以诱出之乃可得之
　　王氏曰蛰兽非冬藏之蛰但取其穴居如蛰耳
　　翨氏掌攻猛鸟各以其物为媒而掎之以时献其羽翮注猛鸟鹰隼之属置其所食之物于绢中鸟来下则掎其脚
　　刘氏曰各以其物随其性之所宜非一物也或以鸠鸽之雏或以匹类但可媒而获之其灋多矣○王氏曰掎之则系其足也○介甫王氏曰非特利其皮革羽翮而已孟子曰鸟兽之害人者消然后人得平土而居之则正以除害为主也
