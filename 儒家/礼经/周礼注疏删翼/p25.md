<!-- { "loadSidebar": true } -->
　　疏职内既非常府其所藏者唯当嵗所用故用未尽者移用之也○王氏曰如丧三年不祭则移祭祀之用于丧丰年而动大众则移凶荒之用于役都有余则可移于县甸不足则取之于稍有司守常不得擅移通融之法皆职内主之也
　　职嵗掌邦之赋出以贰官府都鄙之财出赐之数以待防计而考之注以贰者亦如职内书其贰令而编存之王氏曰出出以给用赐用以赐予
　　凡官府都鄙羣吏之出财用受式灋于职嵗注百官之公用式灋多少职嵗掌出之旧用事存焉
　　疏事有旧灋存于职嵗故须受灋于职嵗也
　　凡上之赐予以叙与职币授之注叙受赐者之尊卑王氏曰币余之赋以待赐予职币掌币余故赐予则以叙予之使授之叙先后之伦○王氏曰虽上之赐予亦必以叙则恩不至于滥矣
　　及防以式灋赞逆防注助司防钩攷羣吏之计
　　王氏曰其始以式灋受之嵗终以式灋逆之则财数之多寡费用之当否皆以式灋治正之矣○刘氏曰货贿之入非职内之令则不受焉其出也非职嵗之令不授焉
　　职币掌式灋以敛官府都鄙与凡用邦财者之币注币谓给公用之余
　　振掌事者之余财注振犹抍也捡也掌事谓以王命有所作为先言敛币后言振财互文
　　疏以财与之谓之抍知其足剰谓之捡○刘氏曰凡余财皆谓之币此掌敛而聚之振者兴起之谓也掌事者所用有余财既不复用则沉坠矣故振兴之以适于他用则无滞财
　　皆辨其物而奠其録以书楬之以诏上之小用赐予注奠定也定其録籍
　　疏以书楬之者谓府别各为一牌书知善恶价数多少○王氏曰辨其物防其或以贱贸贵也奠其録防其或以多为寡也
　　嵗终则防其出凡邦之防事以式灋賛之
　　王氏曰与职嵗以式灋赞逆防同意○何氏曰奢侈生于有余节俭生于不足汉武因贯朽粟陈而用度无艺唐因左藏充溢而赏赐无捡成周所以觉察余赋如是之严正恐人君以有余而妄用也○庄渠魏氏曰式灋有定何从羡余曰古人虑事经久凡颁赐于官者所估原数亦令稍优以备缺乏事毕送出还官式灋所以曲尽也振者刷出之使不埋没财之在手如食在口人多忽之万分亷介不过小善一防贪汚便成大恶圣人严于防财固以惜民亦以养小臣之亷免陷于过也后世灋严而弊不止者官不择人禄养不足如饥而禁之食难矣
　　司裘掌为大裘以共王祀天之服注郑司农云大裘黒羔裘服以祀天示质
　　疏祭天地之服故以大言义同于大射也按孝经纬钩命决云祭地之礼与天同牲玉皆不同言同者唯据衣服则知昆仑神州亦用大裘○又云按郑志大裘之上又有衣与裘同色亦是无文采
　　中秋献良裘王乃行羽物注良善也中秋鸟兽防毨因其良时而用之郑司农云行羽物以飞鸟赐羣吏谓良裘玉藻所谓黼裘与羽物小鸟鹑雀之属鹰所击者中秋鸠化为鹰中春鹰化为鸠顺其始杀与其将止而大颁羽物
　　疏按玉藻云唯君有黼裘以誓狝狝中秋田猎之名与中秋献良裘同时皆不为寒设故知此良裘与黼裘一也其制以狐白与黒羔合为黼文秋气严猛取断割之义○罗氏仲春亦云行羽物中秋为顺其始杀中春为将止
　　季秋献功裘以待颁赐注功裘人功微麤谓狐青麛裘之属
　　疏玉藻云君子狐青裘豹褎麛裘青豻褎郑云君子大夫士也
　　王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄注大射者为祭祀射王将有郊庙之事以射择诸侯及羣臣与邦国所贡之士可以与祭者射可以观徳行其容体比于礼其节比于乐而中多者得与于祭诸侯谓三公及王子弟封于畿内者卿大夫亦皆有采地焉其将祀其先祖亦与羣臣射以择之凡大射各于其射宫侯者其所射也以虎熊豹麋之皮饰其侧又方制之以为□谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十参七十千五十逺尊得伸可同耳方十尺曰侯四尺曰鹄二尺曰正四寸曰质谓侯中之大小取数于侯道乡射记曰弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈尊卑异等此数明矣考工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较者直也射所以直己志用虎熊豹麋之皮示服猛讨迷惑者射者大礼故取义众也士不大射士无臣祭无所择疏大侯熊侯也参糁同杂也豹鹄而麋饰豻侯豻鹄豻饰也○朱子语録曰射中则得为诸侯否则不得为诸侯此等语皆难信书所谓庶顽防说侯以明之然中间若有羿之能又如何以此分别恐大意略以射审定非専以此去取也○王氏曰驭民之道以正物为事正物则服猛毅为先能致猛毅者莫大于虎而豹与熊次之能服猛毅者莫大于王而诸侯次之由是而得万国之懽心以事其先王者天子之徳也故其虎侯熊侯豹侯由是以得百姓之懽心以事其先君者诸侯之徳也故共熊侯豹侯至于卿大夫之徳则以养人为事养人以除害为先春秋书多麋以其害稼则卿大夫之射麋侯者以除害故也故大射则共麋侯侯之为言捍外卫内诸侯之象也○陈氏曰王有三射大射司裘所言是也賔射射人所言是也燕射乡射记所言是也天子诸侯与其臣大射賔射皆异侯而燕射与其臣同侯异侯所以辨其等同侯所以一其懽也○明斋王氏曰按侯之云者言矢之所至以此为侯故古文作□象矢集于布之形其诸侯与俟候字则皆从人而谐□声人在上作侯为诸侯字人在旁作候为俟候字前人不识古文遂谓射中者得为诸侯然则天子而射又何说焉夫射者兵之以近及逺男子所有事古者君臣相与尽志于射者取其能御外侮以安善良而已虎熊豹皆兽之极猛者春秋书多麋亦害稼之兽取其皮为侯以示驱猛兽除民害之意射之所有事者在此不于此求其义而乃妄求之于侯不失之逺哉
　　大丧廞裘饰皮车注皮车遣车之革路故书廞作滛郑司农云淫裘陈裘也谓廞兴也若诗之兴谓象似而作之凡为神之偶衣物必沽而小耳
　　王氏曰谓丧车五乗饰其蔽○谓兴象生时之物而作之檀弓云竹不成器瓦不成味琴瑟张而不平竽笙备而不和皆是兴象谓明器也沽麄也略也○王氏曰廞裘与廞乐同意盖陈仪物于庭序也夫仪物皆徳之所寓盛徳在人有不忘者存焉
　　凡邦之皮事掌之嵗终则防唯王之裘与其皮事不防掌皮掌秋敛皮冬敛革春献之注皮革逾嵗干久乃可用献之献其良者于王以入司裘给王用
　　疏秋鸟兽毛毨之时其皮善故秋敛皮革须揉治经时故至冬乃敛干乆成善乃可献故春献之也
　　遂以式灋颁皮革于百工注式灋作物所用多少故事疏百工即冬官裘氏韦氏函人之类用皮者也
　　共其毳毛为氊以待邦事注毳毛毛细缛者
　　疏邦事谓若掌次张氊案之属
　　嵗终则防其财赍注财敛财本数及余见者赍所给予人以物曰赍
　　疏本数谓四方所入皮革之数余见谓出给所余见在库者赍则出给之数也○王氏曰按裘无与于天官而为之属者古者以皮为币盖亦外府之类故附于职币之后也
　　周礼注疏删翼卷四
<经部,礼类,周礼之属,周礼注疏删翼>
　　钦定四库全书
　　周礼注疏删翼卷五
　　明　王志长　撰
　　内宰掌书版图之灋以治王内之政令均其稍食分其人民以居之注版谓宫中阍寺之属及其子弟之录籍也图王及后世子之宫中吏官府之形象也政令谓施阍寺者稍食吏禄廪也人民吏子弟分之使众者就寡均宿衞
　　王氏曰王内后宫也○杂说分其人民以居之不知后宫如何容人民在内只看目录更无可疑天官一属职关外朝尽用士人为之至醯醢浆酒之属乃用奄人女奚内宰而下内小臣寺人内竖至女史皆奄奚为之至于典妇功典丝典枲染人屦人茍外有司可为之者仍用士人而内司服与缝人又非奄不可所谓分其人民只是奄人女奚女御在宫阃执事者耳○王氏曰后宫外不可直接宿衞周庐故列女宫于旁如王宫分部其居而后总以周垣阍寺守之其外乃为官府次舍此周官制所以为善也此内宰首职
　　以阴礼教六宫注郑司农云阴礼妇人之礼谓六宫谓后也后象王立六宫而居之亦正寝一燕寝五教者不敢斥言之谓之六宫若今称王后为中宫矣
　　刘氏曰六宫之主王后也后虽尊而四德具备不敢怠于聴学者日新其徳以为六宫之范也故诗称尊敬师傅言告言归者以为后妃之美周公所以择下大夫之贤者以为内宰而教后此书其实也大雅云思齐大任文王之母思媚周姜京室之妇大姒嗣徽音其来逺矣○邓氏曰阴礼者阴从阳不敢过礼之大义也
　　以阴礼教九嫔以妇职之灋教九御使各有属以作二事注教九嫔不言夫人世妇者举中省文也妇职谓织纴组紃缝线之事九御女御也九九而御因以号焉二事丝枲之事
　　刘氏曰女御位卑职劳故以执妇人之职为教之先焉使各有属者自夫人下至女御三三为属如侄娣之于媵以相亲爱俾无嫉妒之心而关雎樛木之化成矣○王氏曰太宰以丝枲之事任嫔妇内宰以丝枲之事任内人在内者勤于丝之事则天下无不蚕者矣勤于枲之事则天下无不绩者矣治自内而外化自近而逺之意
　　正其服禁其竒衺展其功绪注正其服止逾侈竒衺若今媚道展犹录也绪业也
