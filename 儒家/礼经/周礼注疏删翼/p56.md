<!-- { "loadSidebar": true } -->
　　杂説先王之时安有祝诅之事今特设巫祝官十余员周公似好巫者是不然此正周公通幽明之理所以安鬼神之道与尧命重黎相似至汉无此等官淫祠谄祭无所不有遂有巫蛊之事观汉如此殽杂方知周之意思深长○潜谿邓氏曰国语曰古者民神不杂民之精爽不携贰者又能斋肃中正其知能上下比义其圣能光逺宣朗其明能光昭之其聪能聴彻之如是则神降之在男曰觋在女曰巫是以使制神之处位次主而为之牲器时服是以圣人用之今之巫祝既闇其义何明之见何灋之行正神不降感于淫厉苟贪货食遂诬人神令此道灭痛矣王氏曰程子尝言天人一也更不分别言合天人已剰一合字但常人神气昬塞若有隔而不能相通圣人生而神灵能通幽明之故而一之其次得气之清明者亦于天地隂阳鬼神通知其故此卜筮占梦视祲冯相保章巫祝医官所由设也葢王心即天心也王身即天行也王左右皆通乎天道者也故王心一动鬼神与知善恶纎微皆与造化流通而无间内而征于梦寐有献赠之灋外而动乎四体有食治之宜明而见于蓍以诏救政幽而祈于鬼神以求永贞上而观象于三辰以防天位辨序事故曰王前巫而后史卜筮宗祝皆在左右王中心无为以守至正其此之谓欤卜筮者致天命于王以防国是大祝者达王诚于鬼神示以祈享佑故二官皆以大夫为之秩为最髙医按天地四时之气养王躬救民疾所关至重故秩上士它各司其事専其业秩止中士此设官之等也圣学不明天人道否卜祝等官皆流于小道而恐泥荀子所谓通天地而不通乎人曰伎也先儒不达此又以为理之所无无助于国家之治而欲一切屏之岂知周公之意者哉
　　男巫无数女巫无数其师中士四人府二人史四人胥四人徒四十人注巫能制神之处位次主者
　　疏按神士职凡以神士者掌三辰之灋以犹鬼神示之居注引孝经纬及国语并是制神之处位及次第主之事神士还是男巫为之○説文巫能斋肃事神明者在男曰觋在女曰巫王氏曰葢理于性命而又知鬼神之情状庶不入于妖怪矣
　　大史下大夫二人上士四人小史中士八人下士十有六人府四人史八人胥四人徒四十人注大史史官之长
　　疏小史与大史别职同官故共府史也○杂説大史掌颁告朔于邦国大祭祀则与执事卜日大师则抱天时又藏六官之所登冯相保章皆占星象则职于大史之下此职葢述纪国事及星歴卜祝矣唯其职掌纪録明歴卜故凡郡国计书及天官星歴诸书皆藏于此晋韩宣子适鲁观书于大史见易象与鲁春秋则知象数赴告之书藏于大史明矣大史惟有此书故得纪成败占灾异也楚昭王时有云如众赤鸟夹日以飞楚子使问周大史对曰其当王身乎则大史兼明天象明矣○潜谿邓氏曰大史掌建邦之六典八灋八则以逆邦国官府都鄙之治于太宰聨事冯相掌辨序事以防天位保章掌以天星志日月星辰之变动其迁属天官可矣宗伯何也曰尊礼也典则灋衷于礼而后邦治一天邦治一天而后能体天而格王也○荘渠魏氏曰大史为万世公是公非所出君相有过直笔而书以死守职故畏清议不敢肆行后世人主得自观史以宰相监修佞词曲笔卒亦难掩恶名宜罢实録进呈复起居注善恶皆直记秘金匮中君相不与焉史官执笔常侍王左右庶有戒心而寡过也欤
　　冯相氏中士二人下士四人府二人史二人徒八人注冯乗也相视也世登髙台以视天文之次序天文属太史月令曰乃命大史守典奉灋司天日月星辰之行宿离不贷
　　疏天子有灵台诸侯有观台皆所以视天文故云登髙台也冯相氐掌天文不变保章氏掌天文之变变则不依次序不变则如常有次序故云天文之次序也宿离不贷者郑彼注云离耦也谓与其属相宿耦当审候伺不有差忒
　　保章氏中士二人下士四人府二人史四人徒八人注保守也世守天文之变
　　疏以其称氏也故云世守天文之变也○刘氏曰冯相氏考诸歴数以知天道者也保章氏占于天象以察时变者也
　　内史中大夫一人下大夫二人上士四人中士八人下士十有六人府四人史八人胥四人徒四十人
　　彦羣陈氏博议曰成周建官之灋内史掌王八柄之灋以诏王治凡命诸侯及孤卿大夫则防命之内史掌书外令御史掌赞书释者以为王有命以书致之则赞为辞若今尚书大扺治黜陟未尝掌文书至汉时凡有制诰则以尚书掌之武帝与淮南王争能毎为报书及赐赏召司马相如等视草乃遣自后从事文章改尚书令为中书谒者东汉有兰台述作之事唐制待诏翰林院百工校艺皆居焉其后尊重文章而有翰林学士之设亲近人主权侔丞相惟册皇后大子翰林则作制诰国朝翰林学士知内制知制诰知外制○荘渠魏氏曰内史王之喉舌王命出纳由之唐虞为纳言汉尚书魏晋中书门下其始亦内史之职而其后遂建为三省宰相之官名实俱乱由人主疎逺辅臣退与左右亲信议政号曰内相故有天子私人自古宦官祸天下皆先窃内史之柄典国枢机其后至于废置天子在其掌握可不谨哉○国朝枢机先在内阁后入司礼监愚尝参古今断曰天子疑宰相则内史重疑内史则宦官重是为乱亡之阶何以杜之曰大居正
　　外史上士四人中士八人下士十有六人胥二人徒二十人
　　荘渠魏氏曰内史侍王左右恐不能周知四方故又有外史在外延接四方之人咨询治道采访民情入而告王广王耳目通壅蔽也与内史相表里
　　御史中士八人下士十有六人其史百有二十人府四人胥四人徒四十人注御犹侍也进也其史百有二十人以掌赞书人多也
　　疏其职云凡治者受灋令焉并掌赞书故其史特多并在府上也○东莱吕氏曰御史之名见于周官以中士下士为之特小臣传命令者耳至于战国其职益亲故献书多云献书于大王御史渑池之防各命御史书事而淳于髠亦曰御史在前执灋在后是掌记事纠察之任也至秦人主自亲事以操御臣下侍御仆从其势益重而御史大夫遂与丞相分权矣○荘渠魏氏曰或疑内史御史错简举而属之天官噫圣人虑万世之防凡建官轻重必参相得也太宰赞王万防相权已重必又自代王言势当擅行不顾以危其君故内史不属于太宰执灋争臣王之所畏而太宰之所忌惮也故御史亦不以属大宰其将以黙制相权欤
　　巾车下大夫二人上士四人中士八人下士十有六人府四人史八人工百人胥五人徒五十人注巾犹衣也巾车车官之长
　　王氏曰巾设饰之物车人为车则于冬官百工之事而巾车之所掌则设饰为主也○王先生曰有车必有马有马必有仆有仆必有右王之五路其马六其仆五其右三校人之职辨六马之属种马戎马齐马道马驽马驷马此六马也大驭玉路之仆戎仆革路之仆齐仆金路之仆道仆象路之仆田仆木路之仆此仆五也戎右革路木路之右齐右为玉路金路之右道右为象路之右此右三也然曰马曰仆曰右皆见于夏官而五路独见于春官葢春官所以为礼夏官所以为兵车旗之物属于礼而马与仆右属于兵所以重其事也○某氏曰凡乗车兵车多无蔽覆王至尊五路必有葢丧车五乗皆有蔽及后之五路皆有容葢此职専掌公车故以巾名
　　典路中士二人下士四人府二人史二人胥二人徒二十人注路王之所乗车
　　疏路大也若人君所居皆称路故有路寝路门路马之等
　　车仆中士二人下士四人府二人史二人胥二人徒二十人
　　司常中士二人下士四人府二人史二人胥四人徒四十人注司常主王旌旗
　　通典黄帝振兵教熊罴貔貅制陈灋设五旗五麾夏后氏奚仲为车正建其斿旐殷因之周制司常掌九旗○王氏曰日月为常王所建也九旗莫尊焉谓之司常主尊者言之也○按巾车司常俞氏以属司空王氏订义则以巾车以下四官俱属司空而舒氏则谓宜俱属司马愚按巾车典路司常皆以辨其名物等威为职其属于司空谬甚即属司马亦似是而非独车仆一官考其职但掌戎车之萃若于典礼无与然戎仆已列五仆中属夏官矣何以春官复列车仆専掌戎路之政哉意者先王以礼齐天下而师旅之事彊力先发为尚尤易愆于礼故以车仆属之礼官欤小宗伯大师则立军社奉主车肆师于师甸用牲于社宗则为位其义一也故曰杀不由礼谓之暴噫微矣
　　都宗人上士二人中士四人府二人史四人胥四人徒四十人注都谓王子弟所封及公卿所食邑
　　疏按载师云家邑任稍地小都任县地大都任畺地则大夫采地不得称都故据大都小都而言之下文家据大夫而説也○芸阁吕氏曰古之典祀者皆以宗名之故伯夷作秩宗周官有宗伯下及都家皆有宗人宗者庙也礼始于亲亲之灋非庙不统所以别姓收族无不出于祖庙故宗官重矣
　　家宗人如都宗人之数注家谓大夫所食采邑
　　郎氏曰都宗人主都邑之祭礼者家宗人主家邑之祭礼者各有司存其无失礼可知又都邑既为采地而春官有都宗人家宗人夏官有都司马家司马秋官有都士家士是祭祀兵刑大事礼乐征伐大权皆无下移又可知矣
　　凡以神士者无数以其艺为之贵贱之等注以神士者男巫之俊有学问才智者髙者为上士次之为中士又次为下士
　　刘氏曰神士谓明神理而仕者○王氏曰艺即掌三神之灋以下精于其艺者为之






　　周礼注疏删翼卷十一
<经部,礼类,周礼之属,周礼注疏删翼>
　　钦定四库全书
　　周礼注疏删翼卷十二
　　明　王志长　撰
　　大宗伯之职掌建邦之天神人鬼地示之礼以佐王建保邦国注建立也立天神地示人鬼之礼者谓祀之祭之享之礼吉礼是也
　　疏上单言邦据王言也以佐王建邦国则统侯国言之矣○王氏曰谓之建邦之天神人鬼地示之礼则礼当自王出也○王氏曰封国则颁祀此之谓佐王建邦国也祭则受福此之谓佐王保邦国也○潜谿邓氏曰经言以吉礼事邦国之鬼神示可矣首曰掌建邦之天神人鬼地示之礼以佐王建保邦国何也曰异吉礼也吉礼所以接三才之奥也小宗伯之职首建邦之神位肆师之职首立国祀之礼他四礼无列焉皆异之也夫国于天地与有立焉王上事天明下事地察中事其先无怨恫于鬼神而后能以邦国宁故建礼以佐王建保邦国也呜呼不本于神道而能制礼乐者末矣不本于礼乐而能以和于神人安定其国家未之有也○愚按建以立其基保以固其脉邦国始终唯礼是借如此
　　以吉礼事邦国之鬼神示注事谓祀之祭之享之杜子春云吉礼之别十有二
　　疏举邦国以包王国也○又云从下经禋祀血祭等天地各有三享人鬼有六故十二也○唐氏曰虞书廵守修五礼臯陶谟言自我五礼至命官则曰有能典朕三礼故宗伯先言建邦之天神人鬼地示之礼则所谓典三礼也次之以吉凶军賔嘉则五礼也成周葢祖述舜命官之意五礼之制掌于宗伯而其教掌于司徒教万民养国子五礼在六艺之首又曰以五礼防万民之伪而教之中则无一民之不由于礼者夫子所谓齐之以礼者也○潜谿邓氏曰首吉礼尊鬼神先言鬼引而亲之
