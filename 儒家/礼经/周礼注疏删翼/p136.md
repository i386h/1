<!-- { "loadSidebar": true } -->
　　六尺有六寸之轮绠参分寸之二谓之轮之固注轮箄则车行不掉也参分寸之二者出于辐股凿之数也疏止由轮有箄车不掉不掉则得轮之固也凿牙之时孔向外侵三寸之二使辐股外箄故云辐股凿之数也○王氏曰前言兵车乘车之轮皆六尺有六寸又曰眡其绠欲其蚤之正则轮箄之制尚矣故凿牙之时其孔向外侵三分寸之二使辐股外箄葢轮箄门车行安贴而不掉夫是谓轮之固○仲舆郝氏曰轮之固在辐牙相得辐牙相得在骹杀于股故轮之髙六尺六寸其牙之厚以六寸分为三去其一分用二分为侧厚是牙厚四寸也股厚骹薄则牙辐相应而轮固
　　凡为轮行泽者欲杼行山者欲侔注杼谓削薄其践地者侔上下等
　　杼以行泽则是刀以割涂也是故涂不附侔以行山则是抟以行石也是故轮虽敝不甐于凿注附着也抟围厚也郑司农云不甐于凿谓不动于凿中也谓甐亦敝也以轮之厚石虽齧之不能敝其凿旁使之动三山林氏曰行泽则其地多涂而湿故欲杼行山则其地多石而刚故欲侔○王氏曰行泽以薄为利行山以厚为利○郝氏曰凿辐入处
　　凡揉牙外不亷而内不挫旁不肿谓之用火之善注亷絶也挫折也肿瘣也
　　疏此一经论用火揉牙使之圆正之意凡屈木多外亷絶理内挫折中旁肿负起无此三疾是用火之善也○王氏曰待自圜之木则千嵗无轮物未有不矫揉而成者也
　　是故规之以眡其圜也注轮中规则圜矣
　　萭之以眡其匡也注等为萭蒌以运轮上轮中萭蒌则不匡刺也
　　郎氏曰旣圜矣又用萭以取其方而四围之端正
　　县之以眡其辐之直也注轮辐三十上下相直从旁以防县之中防则凿正辐直矣
　　水之以眡其平沈之均也注平渐其轮无轻重则斲材均矣
　　量其薮以黍以眡其同也注黍滑而齐以量两壶无赢不足则同
　　权之以眡其轻重之侔也注侔等也称两轮钧石同则等矣轮有轻重则引之有难易
　　故可规可萭可水可县可量可权也谓之国工
　　轮人为葢达常围三寸注围三寸径一寸也郑司农云达常葢斗柄下入杠中也
　　疏轮辐三十葢弓二十有八器类相似故因遣轮人造葢但葢柄有两节此达常是上节下入杠中也○王氏曰轮辐三十以象日月也葢弓二十有八以象星也其形圜其数耦此轮人之所以为葢也葢之制上为部中为达常下为桯旁为弓部葢斗也达常葢斗柄也桯葢杠也弓葢橑也达常小于桯桯小于部故非部无以纳弓于旁非达常无以接部非桯无以含达常斗柄之谓达常者上通乎部下通乎桯以达于上下者也
　　桯围倍之六寸注围六寸径二寸足以含达常郑司农云桯葢杠也读如丹桓宫楹之楹
　　疏此葢柄下节麄大一倍于达常向上含达常也
　　信其桯围以为部广部广六寸注广谓径也郑司农云部斗葢也
　　疏此言葢之斗四面凿孔内葢弓者于上部髙隆穹然谓之为部展桯围之六寸以为部广是部广六寸也
　　部长二尺注谓斗柄达常也
　　疏此部卽达常以此达常上入部中遂亦名之为部
　　桯长倍之四尺者二注杠长八尺谓达常以下也加达常二尺则葢髙一丈立乘也
　　十分寸之一谓之枚注为下起数也枚一分故书十与上二合为二十字杜子春云当为四尺者三十分寸之一
　　部尊一枚注尊髙也葢斗上又隆髙髙一分也
　　弓凿广四枚凿上二枚凿下四枚注弓葢橑也广大也是为部厚一寸
　　王氏曰凿孔大四分孔上二分孔下四分总厚一寸也
　　凿深二寸有半下直二枚凿端一枚注凿深对为五寸是以不伤达常也下直二枚者凿空下正而上低二分也其弓菑则挠之平剡其下二分而内之欲令葢之尊终平不蒙挠也端内题也
　　疏此经言葢斗凿孔中之上下广狭之义部广六寸达常径一寸达常上入部中径一寸则两畔共有五寸凿深两畔各二寸半是不伤达常也下直二枚凿孔上正而下低二分也上文凿上二枚凿下四枚不均今于内畔孔之上低二分不凿则凿上亦四枚也若然部总一寸今凿上凿下俱四枚则凿内唯有二枚在凿端一枚其内端又削使狭止一枚
　　弓长六尺谓之庇轵五尺谓之庇轮四尺谓之庇轸注庇覆也故书庇作秘杜子春云秘当为庇谓覆干也谓轵毂末也舆广六尺六寸两毂并六尺四寸旁减轨内七寸则两轵之广凡丈一尺六寸也六尺之弓倍之加部广凡丈二尺六寸有宇曲之减可覆轵不及干疏此经説葢有大小不定之事○王氏曰车有大小故葢弓有长短弓有长短故所覆有广狭轮之广小于轵轸之广小于轮而弓之隆杀亦以一尺为差
　　参分弓长而揉其一注参分之持长挠短短者近部而平长者为宇曲也六尺之弓近部二尺四尺为宇曲疏凿弓孔时外畔弓上二枚弓下四枚内畔上下俱四枚由弓头仰故须近部挠之使平向下四尺持之为宇曲吐水也
　　参分其股围去一以为蚤围注蚤当为爪以弓凿之广为股围则寸六分也爪围一寸十五分寸之一
　　王氏曰弓进部平谓之股犹辐入毂之为股宇曲之末谓之蚤犹辐入牙之为蚤股欲麤蚤欲细弓凿广四枚方围之而为股围四四十六则一寸六分也去股围三分之一而为蚤围则一寸十五分寸之一矣
　　参分弓长以其一为之尊注尊髙也六尺之弓上近部平者二尺爪末下于部二尺二尺为句四尺为求其股股十二除之面三尺几半也
　　王氏曰六尺之弓三分之则近部二尺者为髙矣
　　上欲尊而宇欲卑注上近部平者也隤下曰宇
　　上尊而宇卑则吐水疾而霤逺注葢者主为雨设也乘车无葢礼所谓潦车谓葢车与
　　疏乘车无葢者按巾车五路皆不言葢以其建旌旗故无葢旣夕礼云乘车载旜道车载朝服槀车载蓑笠注云今文槀为潦此注云礼所谓潦车者指仪礼今文而言也
　　葢已崇则难为门也葢已卑是蔽目也是故葢崇十尺注十尺其中正也葢十尺宇二尺而人长八尺卑于此蔽人目
　　薛氏曰葢部并达常二尺程长八尺共十尺也
　　良葢弗冒弗纮殷亩而驰不队谓之国工注队落也善葢者以横驰于垄上无衣若无纮而弓不落也
　　王氏曰弗冒者弗以衣覆之弗纮者弗以丝系之中亩而横驰而弓不落然后可以为良工也
　　舆人为车轮崇车广衡长参如一谓之参称注称犹等也车舆也衡亦长容两服
　　疏参如一谓三者俱六尺六寸也两服服马也○林氏曰名为车以舆人作车始于舆故也○王氏曰当车中以受载者舆也挟车旁以践地者轮也横车前以扼马者衡也轮崇车广衡长俱六尺有六寸三者相称矣
　　参分车广去一以为隧注兵车之隧四尺四寸郑司农云隧谓车舆深也谓读如邃宇之邃
　　参分其隧一在前二在后以揉其式以其广之半为之式崇注兵车之式深尺四寸三分寸之二髙三尺三寸疏皆言兵车者按上文先言兵车后言乘车故据先而言其实乘车亦同也式谓人所慿依而式敬○仲舆郝氏曰揉揉其木使平直也
　　以其隧之半为之较崇注较两輢上出式者兵车自较而下凡五尺五寸
　　疏上文式已崇三尺三寸更増隧之半二尺二寸以为较则两輢总崇五尺五寸矣
　　六分其广以一为之轸围注轸舆后横者也兵车之轸围尺一寸
　　疏舆广六尺六寸六分取一也
　　参分轸围去一以为式围注兵车之式围七寸三分寸之一
　　参分式围去一以为较围注兵车之较围四寸九分寸之八
　　参分较围去一以为轵围注兵车之轵围三寸二十七分寸之七轵輢之植者衡者也与毂末同名
　　疏此轵是车较下竖直者及较下横者直衡者竝纵横相贯也
　　参分轵围去一以为围注兵车之树围二寸八十一分寸之十四树式之植者衡者也谓轛者以其乡人为名
　　疏此树形状与前经轵同但在式木之下对人为名耳
　　圜者中规方者中矩立者中县衡者中水直者如生焉继者如附焉注治材居材如此乃善也如生如木从地生如附如附枝之杀也
　　王氏曰继者如附谓脗合而不离如枝之附于干也总言人为之功而类于天性之自然所以为功之巧
　　凡居材大与小无并大倚小则摧引之则絶注并偏邪相就也用力之时其大并于小者小者强不堪则摧也其小并于大者小者力不堪则絶也
　　陈氏曰凡居材者谓随其材之大小而处之得宜也小大各得其所则无并矣材之大者其埶彊小者其埶弱用大倚小则小者其埶弱而不胜其所倚则摧矣故引之则絶
　　栈车欲弇注为其无革挽不坚易坼壊也士乘栈车饰车欲侈注饰车谓革挽舆也大夫以上革挽舆疏以异物为饰者则得金玉象之名号无名号者直以革为称革路木车之等是也若木路亦以革挽但不漆饰故以木为号孤卿毂上有篆饰卽以夏篆夏缦为名也○王氏曰侈言纵向外也弇言敛向内也
　　辀人为辀注辀车辕也诗云五楘梁辀
　　疏三十工无辀人之官以车事为难故车官别主此职也
　　辀有三度轴有三理注目下车度深浅之数
　　浚仪王氏曰续汉志上古圣人见转蓬始知为轮轮行可载复为舆后圣观于天视斗周旋魁方杓曲以携龙角为帝车于是乃曲其辀故易震乘干谓之大壮言器莫有上之者也○林氏曰辀有三度则浅深有数太深则轩太浅则挚唯其中而已○薛氏曰辀之形自从轨前稍曲而上至衡下其颈以持衡其曲如屋之梁焉轴两毂中横截之木也
　　国马之辀深四尺有七寸注国马谓种马戎马齐马道马髙八尺兵车乘车轵崇三尺有三寸加轸与轐七寸又并此辀深则衡髙八尺七寸也除马之髙则余七寸为衡颈之间也郑司农云深四尺七寸谓辕曲中田马之辀深四尺注田车轵崇三尺一寸半并此辀深而七尺一寸半今田马七尺衡颈之间六七寸则轸与轐五寸半则衡髙七尺七寸
　　驽马之辀深三尺有三寸注轮轵与轸轐大小之减率寸半也则驽马之车轵崇三尺加轸与轐四寸又并此辀深则衡髙六尺七寸也今驽马六尺除马之髙则衡颈之间亦七寸
　　轴有三理一者以为媺也二者以为乆也三者以为利也注媺无节目也乆坚刃也利滑密也
　　軓前十尺而策半之注谓辀軓以前之长也策御者之策也郑司农云軓谓式前也谓軓是軓法也谓舆下三面之材輢式之所持车正也
　　王氏曰辀軓以前其长十尺策半之则五尺也五尺之策御者执之适可以及马而无过与不及
　　凡任木
　　疏此与下经为目任木卽下云任正以下是也
　　任正者十分其辀之长以其一为之围衡任者五分其长以其一为之围小于度谓之无任注任正者谓舆下三面材持车正者也辀軓前十尺与隧四尺四寸凡丈四尺四寸则任正之围尺四寸五分寸之二衡任者谓两轭之间也兵车乘车衡围一尺三寸五分寸之一无任言其不胜任
　　疏服马有二马有一轭轭者厄马领不得出云两轭之间则当辀颈之处费力之所也○愚按任正之材以从其为力减故以其长之十一为围衡任之材以横其力全故以其长之五一为围
　　五分其轸间以其一为之轴围注轴围亦一足三寸五分寸之一与衡任相应
　　疏上舆人云轮崇车广衡长俱六尺六寸轸间卽舆广也
　　十分其辀之长以其一为之当兔之围注辀当伏兔者也亦围尺四寸五分寸之二与任正者相应
　　参分其兔围去一以为颈围注颈前持衡者围九寸十五分寸之九
