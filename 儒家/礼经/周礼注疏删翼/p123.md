<!-- { "loadSidebar": true } -->
　　疏掌受士之金罚者谓断狱讼者有疑即使出赎既言金罚又言货罚者出罚之家时或无金即出货以当金直故两言之○王氏曰禹贡州厥贡惟金三品荆州厥贡惟金三品砥砺砮丹梁州厥贡璆鐡银镂砮磬雍州厥贡球琳琅玕而周官之职金掌凡金玉锡石丹靑之戒令受其入征者葢禹贡所载诸侯之所贡也职金则取于有地者之征而已入其金锡于为兵器之府则入槀人也槀人曰掌受财于职金以赍其工是也入其玉石丹青于守藏之府则入于玉府也玉府曰掌王之金玉玩好是也入其要则入计书于太府也受士之金罚货罚入于司兵金罚所谓赎刑之罚也货罚司关所谓凡货不出于关者举其货是也○按王明斋谓货罚士师聴狱财有应入官者并入于司兵以罪累之物故不以入经用与司厉职以盗贼之任噐货贿入于司兵者同义若司市所举之货则入于泉府门关所举之货则以养孤老各有所归也
　　旅于上帝则共其金版飨诸侯亦如之注鉼金谓之版此版所施未闻
　　王氏曰掌次言王大旅则张氊案设皇邸先儒以邸为后版屏风也所谓金版则以金饰之与飨诸侯亦如之承賔如神也○京山郝氏曰以金为叶大祭书祝辞大飨书防命
　　凡国有大故而用金石则掌其令注用金石者作枪雷椎防之属掌其令主其取之令也
　　疏皆谓守城捍御之具
　　司厉掌盗贼之任噐货贿辨其物皆有数量贾而楬之入于司兵注郑司农云任噐货贿谓盗贼所用伤人兵噐及所盗财物也入于司兵若今时伤杀人所用兵噐盗贼赃加责没入县官
　　明斋王氏曰或谓盗贼之任器货贿即与所捕之人则民争务于逐盗岂非止盗之方而事尤简易乎是不然此秦人尚功首虏之法驱民以利者也先王养民厚矣其有夷狄盗贼为生民患声大义率而伐之民懐敌忾之心进死者有厚赏退生者有显戮何假于盗贼货物以诱之且既开此端则惟利是赴要功生事或自相争夺乱行干纪无所不至是岂经常之法哉惟法制未备盗贼窃发则可以此诱民使人自为战不当计其赃物以阻跅弛之士耳
　　其奴男子入于辠隶女子入于舂槀注郑司农云谓坐为盗贼而为奴者输于罪隶舂槀舂人槀人之官也由是观之今之奴婢古之罪人也故书曰予则奴戮汝论语箕子为之奴罪隶之奴也故春秋传曰裴豹隶也着于丹书请焚丹书我杀督戎耻为奴欲焚其籍也谓奴从坐而没入县官者男女同名
　　某氏曰谓为盗贼而罪未入于死或从死而减论或罪人家属为从而连坐者
　　凡有爵者与七十者与未齓者皆不为奴注有爵谓命士以上也齓毁齿也男八歳女七嵗而毁齿
　　王氏曰有爵不奴贵贵也七十不奴老老也未齓不奴慈防也
　　犬人掌犬牲凡祭祀共犬牲用牷物伏瘗亦如之注郑司农云牷纯也物色也伏谓伏犬以王车轹之瘗谓埋祭也尔雅曰祭地曰瘗埋
　　疏按尚书微子云牺牷牲用注云牺纯毛牷体完具彼牺与牷相对此无牺故以牷兼纯也王车轹之者即軷祭也生民诗云取羝以軷又聘礼注云其用牲犬羊可也是犬羊两用也
　　凡几珥沈辜用駹可也注郑司农云大宗伯职曰以埋沈祭山川林泽以疈辜祭四方百物駹谓不纯色也谓几读为刏珥读为衈刏衈者衅礼之事
　　王氏曰用駹不若用牷之为善故曰可也
　　凡相犬牵犬者属焉掌其政治注相谓视择知其善恶
　　疏犬有三种田犬吠犬食犬皆须相之牵犬者谓呈见之故少仪云犬则执绁是也○王氏曰相犬者其属有贾四人也牵犬者其属有徒十有六人也掌其政令则以犬人非特掌祭祀之犬而已凡田犬皆掌也
　　司圜掌收教罢民凡害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出土圜者杀虽出三年不齿注弗使冠饰者着墨幪若古之象刑与舍释之也郑司农云罢民谓恶人不从化为百姓所患苦而未入五刑者也故曰凡害人者不使冠饰任之以事若今时罚作矣
　　疏收教者谓收入圜土使困苦改悔也
　　凡圜土之刑人也不亏体其罚人也不亏财注言其刑人但加以明刑罚人但任之以事耳谓圜土所收教者过失害人已丽于法者
　　刘氏曰嘉石平罢民其罪轻不入于圜土也圜土聚教罢民其罪重其役之日月深日则役之夜则收之俾民改情复善然后舍之为教大矣故曰收教焉○王氏曰弗使冠饰示不能以礼自饬其躬也加明刑而耻之任之以事而劳之凡此皆欲其克己以复礼也圜土之刑但加明刑而已异于五刑之伤肌圜土之罚但役以事而已异于五罚之出锾此所以为收教欤
　　掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待罪注凡囚者谓非盗贼自以他罪拘者也郑司农云拲者两手共一木也谓在手曰梏在足曰桎中罪不拲手足各一木耳下罪又去桎王同族及命士以上虽有上罪或拲或桎而已弊犹断也
　　刘氏曰木其手曰拲木其项曰梏木其足曰桎三木备者重囚也
　　及刑杀告刑于王奉而适朝士加明梏以适市而刑杀之注告刑于王告王以今日当行刑及所刑姓名也其死罪则曰某之罪在大辟其刑罪则曰某之罪在小辟奉而适朝者重刑为王欲有所赦且当以付士士乡士也乡士加明梏者谓书其姓名及其罪于梏而着之也囚时虽有无梏者至于刑杀皆设之以适市就众也庻姓无爵者皆刑杀于市
　　凡有爵者与王之同族奉而适甸师氏以待刑杀注适甸师氏亦由朝乃徃也文王世子曰虽亲不以犯有司正术也所以体异姓也刑于隠者不与国人虑兄弟也疏直刑异姓不刑同姓则异姓怨生同姓亦有刑则异姓心服故曰体异姓也○郎氏曰按凡囚者至以待弊罪为一投以囚言及刑杀至以待刑杀为一投以刑杀言皆先言众例而后言同姓有爵者
　　掌戮掌斩杀贼谍而搏之注斩以斧钺若今要斩也杀以刀刄若今弃市也谍谓奸防反间者贼与谍罪大者斩之小者杀之搏当为膊诸城上之膊字之误也膊谓去衣磔之
　　疏按鲁语云温之役晋人执卫成公臧文仲言于僖公曰夫卫君始无罪矣夫刑有五大刑用甲兵注云诸侯逆命征讨之其次用斧钺注云谓犯斩罪者中刑用刀踞注云用刀以劓之锯以笮之如是刀中容弃市其次用钻笮注云钻额湼墨笮谓宫刑也薄刑用鞭朴以威民故大者陈之原野小者致之市朝是用斧钺之事成二年齐侯围龙倾公之嬖人芦蒲就魁门焉龙人杀而膊诸城上齐侯亲鼓之遂灭龙是膊诸城上之事也
　　凡杀其亲者焚之杀王之亲者焚之注亲缌服以内也焚烧也辜谓磔之
　　王氏曰杀其亲者贼仁莫甚焉故焚以火而不存其形杀王之亲者贼义莫甚焉辜以磔之而不全其体
　　凡杀人者踣诸市肆之三日刑盗于市注踣僵尸也肆陈也凡言刑盗罪恶莫大焉
　　凡罪之丽于法者亦如之惟王之同族与有爵者杀之于甸师氏注罪二千五百条上附下附刑五而已于刑同科者其刑杀之一也
　　疏正刑有五科条二千五百上附下附是罪附于法法即五刑是也云亦如之者合入死者亦踣之合入四刑者虽不踣亦刑之在市也○又云礼记云丧多而服五罪多而刑五上附下附是也○介甫王氏曰刑盗于市凡罪之丽于法亦如之者所谓刑人于市非特与众弃之亦以人之犯刑皆以趋利为本正以趋利犯刑则惟盗而已故特言刑盗于市○王氏曰同族有爵杀于甸师氏既言于掌囚此复言之者掌囚奉而适甸师氏以待刑杀掌戮则正以杀之为事也
　　凡军旅田役斩杀刑戮亦如之
　　王氏曰亦如之亦肆之三日也
　　墨者使守门注黥者无妨于禁御
　　劓者使守关注截鼻亦无妨以貌丑逺之
　　宫者使守内注以其人道絶也
　　刖者使守囿注断足驱卫禽兽无急行
　　髠者使守积注谓此出五刑之中而髠者必王之同族不宫者宫之为翦其类髠头而已守积积在隠者宜也
　　王氏曰诸守各以其宜也○刘氏曰守门守关守内守囿守积皆用刑人者刑之以偿其罪也养之以全其生也先王之于刑民犹其民也无所喜怒而有不全其生者彼其自取非王刑之也○王氏曰先王之于刑人其轻者则流之流之则有居其重者则刑之刑之则有使以其有使故掌戮所掌者如此观之作记者言公家不畜刑人亦误矣然公家虽可以畜刑人而君子则不可近不可近而近之此吴子余祭见杀于阍春秋所以讥之欤○王眀斋氏曰囿者蕃育鸟兽之所但欲禁非时入者无事于趋走故刖者守之旧説以髠为同族之犯宫刑而减之者非也葢公族不翦其类但可减为刖已下耳茍降从髠则应劓刖者不获减刑乃反重耶
　　司隶掌五隶之灋辨其物而掌其政令注五隶谓罪隶四翟之隶也物衣服兵噐之属
　　王氏曰法其役使之差等政令正之则有政使之则有令也
　　帅其民而搏盗贼役国中之辱事为百官积任器凡囚执人之事注民五隶之民也郑司农云百官所当任持之噐物此官主为积聚之也谓任犹用也
　　某氏曰辱事若宫人除其不蠲去其恶臭蜡氏除骴之类囚执人勾摄罪人也○王氏曰必设罪隶者以其人猥下而多彊力且有罪戾当服贱役也
　　邦有祭祀賔客丧纪之事则役其烦辱之事注烦犹剧也士丧礼下篇曰隶人湼厠
　　掌帅四翟之隶使之皆服其邦之服执其邦之兵守王宫与野舍之厉禁注野舍王行所止舍也厉遮列也疏其邦之服邦之兵若东方南方衣布帛执刀剑西方北方衣氊裘执弓矢○王氏曰葢古者天子守在四夷治教政刑之既明则四夷之民莫不向风懐徳则内可以使之守王宫外可以使之守厉禁此司隶所以帅之也必皆服其邦之服执其邦之兵则四夷各有利噐宜服齐其政不易其宜修其教不易其俗也○刘氏曰司隶以中士二人下士十有二人徒二百人而掌五隶之法辨其物而掌其政令五隶皆百有二十人为制者隶役之数则然其赢不足未能以制定焉罪隶者中国之罪民而役于隶者谓皆籍于司隶而奴之也蛮闽夷貉者四夷之总名葢非一种也其扰于要服则执以为隶焉俾服其邦之服执其邦之兵以守王宫及野舍之厉禁示徳化之广逺也故用之搏盗贼役烦辱积任噐助牵徬皆其罪之所宜施为也役官府掌使令役挍人养鸟兽牧马牛审禽兽之言而与之答皆其俗之所素习也彼其执也必死而复生又从而衣之食之尽其所能而役使之无非所以养其生而尽其性也宜其无不致其忠与其力焉故用之守王宫与厉禁而頼之以为腹心之卫也圣人之于万物莫不极其宜者用五隶以见之焉
　　罪隶掌役百官府与凡有守者掌使令之小事注役给其小役
　　王氏曰虽充其役亦掌使令之小事而已○或曰凡有守谓凡有典守之事者皆得役之也
　　凡封国若家牛助为牵徬注郑司农云凡封国若家谓建诸侯立大夫家也谓牛助国以牛助转徙也罪隶牵徬之在前曰牵在旁曰徬
　　其守王宫与其厉禁者如蛮隶之事
　　明斋王氏曰十四字宜属闽隶误衍于此按司隶职止言掌帅四翟之隶守王宫与野舍之厉禁未尝及于罪隶葢罪隶乃免死之人故不可使守禁宻之地且宫正宫伯所掌士庶子虎贲氏之虎士司隶四翟之隶于王宫之守故自己足亦何假于罪隶又以文势推之岂有未言蛮隶而遽言如蛮隶之事乎闽隶正脱此简故愚直以为误衍于此也
　　蛮隶掌役挍人养马其在王宫者执其国之兵以守王宫在野外则守厉禁
