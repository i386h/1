<!-- { "loadSidebar": true } -->
　　疏议得其实欲行刑之时故曰狱讼成成者罪已成定也士师受中受取上成定文书为按肆陈也杀讫陈尸也　王先生曰王制云成狱辞史以狱告于正正聴之正以狱成告于大司冦大司冦聴之于棘木之下大司冦以狱成告于王王命三公参聴之三公以狱之成告于王王三宥然后制刑正者乡士之属也史者郷士之属其下之史也郷遂县方皆云聴于朝司冦聴之羣士司刑皆在而不及三公参聴者以经说经三公已见于中矣且棘木之下外朝之位也其位王南面左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后则是三公亦在其中矣
　　若欲免之则王防其期注免犹赦也期谓郷士职聴于朝司冦聴之日王欲赦之则用此时亲往议之
　　李氏曰君之于民犹亲之于子也亲则不忍其子君焉得忍其民哉惟其不忍人之心则人无有可戮罪无有可刑王欲赦固其理也然而天讨有罪王者奉之以作五刑刑者非王之意也天之意也非天之意天下人之意也杀人者死而民犹有相杀伤人者刑而民犹有相伤茍以不忍而赦之则杀人者不死伤人者不刑杀伤人者无以惩其恶被杀伤者无以申其寃此不近于帅贼而攻人者乎是故先王虽有不忍之心而不敢輙赦必于外朝与掌事者议其可否焉赦者非王赦之情可赦之否者非王不赦情不可赦也如此民何有不服令何有不行乎　明斋王氏曰刘氏曰不以司冦防王而王防其期者刑人于市与众弃之非王可专也康诰所谓非汝封刑人杀人无或刑人杀人是也以此知虽在八议之中必反覆议成其罪而后免之岂若后世之赐赦与赐铁劵而预免其死罪者哉　愚按天之大德曰生秋之杀物其一吏耳噬嗑九四以刚噬有司执法之公六五以柔噬人主好生之徳此千古君臣用刑之道也季世反是下以寛市恩上以严守法上益严而下益以寛救巍巍天王下行一吏之事至与司冦争法以杀人噫君臣胥失之矣汉去古未远以寛仁明恕之孝文而盗环警跸仅赖张释之敢諌得免至其卑言霁色以销相府之檄者乃为一弄臣耳岂古所谓杀之三宥之三者乎读周礼至此殆不能无感
　　大祭祀大丧纪大军旅大宾客则各掌其郷之禁令帅其属夹道而跸三公若有邦事则为之前驱而跸其丧亦如之注郑司农云郷士为三公道也
　　某氏曰大祭祀四者王有事于六郷也三公有邦事三公以王事入乡也
　　凡国有大事则戮其犯命者
　　疏大事谓征伐田猎故有犯命刑戮之事
　　遂士掌四郊各掌其遂之民数而纠其戒令注谓其地则距王城百里以外至二百里言掌四郊者主四郊狱也六遂之狱在四郊遂士十二人言各者二人而分主一遂
　　聴其狱讼察其辞辨其狱讼异其死刑之罪而要之二旬而职聴于朝司冦聴之断其狱弊其讼于朝羣士司刑皆在各丽其灋以议狱讼狱讼成士师受中协日就郊而刑杀各于其遂肆之三日注就郊而刑杀者遂士也各于其遂者四郊六遂遂处不同
　　疏去王城渐远恐多枉滥故至二旬容其反覆也
　　若欲免之则王令三公防其期
　　介甫王氏曰遂士王令三公防其期县士命六卿则远故也
　　若邦有大事聚众庶则各掌其遂之禁令帅其属而跸注大事王所亲也
　　六卿若有邦事则为之前驱而辟其丧亦如之凡郊有大事则戮其犯命者
　　某氏曰王令三公防其期远故不亲防也六卿有邦事远故不命三公也
　　县士掌野注谓地距王城二百里以外至三百里曰野三百里以外至四百里曰县四百里以外至五百里曰都都县野之地其邑非王子弟公卿大夫之采地则皆公邑也谓之县县士掌其狱焉言掌野者郊外曰野大总言之也
　　各掌其县之民数纠其戒令而聴其狱讼察其辞辨其狱讼异其死刑之罪而要之三旬而职聴于朝司冦聴之断其狱弊其讼于朝羣士司刑皆在各丽其灋以议狱讼狱讼成士师受中协日刑杀各就其县肆之三日若欲免之则王命六卿防其期若邦有大役聚众庶则各掌其县之禁令若大夫有邦事则为之前驱而辟其丧亦如之凡野有大事则戮其犯命者注野距王城二百里以外及县都
　　王氏曰县师掌公邑是公邑得谓之县夫郷士掌郷狱遂士掌遂狱方士掌采地之狱则知县士掌四方公邑之狱矣惟六郷无公邑之田自遂逹畿自二百里至五百里而公邑之田在是矣县士三十有二人则是八人主一等公邑是四分治公邑之狱明矣大抵郷遂县方之狱所居之地以近王者为主所防之期以尊者为先夫郷为郊遂为野今乡士云掌国中遂士云掌四郊县士云掌野是郷之狱近于王城遂之狱近于郷县之狱近于遂所居之地以近者为主可知矣士师为王先驱卿士为三公先驱遂士为六卿先驱县士为大夫先驱卿士以王防其期遂士以三公防其期县士以六卿防其期此所防之期以尊者为先可知矣
　　方士掌都家注谓都王子弟及公卿之采地家大夫之采地大都在畺地小都在县地家邑抂稍地不言掌其民数民不纯属王
　　疏上文县士掌公邑狱亲自掌之此方士掌三等采地之狱遥掌之采地自有都家之士掌狱有事上于方士耳
　　聴其狱讼之辞辨其死刑之罪而要之三月而上狱讼于国注三月乃上要者又变朝言国以其自有君异之某氏曰三月为期去王城愈远也都家各有主君方士不得自断非若郷士遂士得以职聴于朝故上其狱讼于王国而已
　　司冦聴其成于朝羣士司刑皆在各丽其灋以议狱讼狱讼成士师受中书其刑杀之成与其聴狱讼者注都家之吏自协日刑杀但书其成与治狱之吏姓名备反覆有失实者
　　王氏曰司冦聴其成则都家聴断之成而上于国者也后云狱讼成则司冦羣士司刑聴断之成也　愚按书其聴狱讼者则都家方士与司冦之属有轻重异同处盖两书之欤
　　凡都家之大事聚众庶则各掌其方之禁令注方士十六人言各掌其方者四人而主一方也其方以王之事动众则为班禁令焉
　　以时修其县灋若岁终则省之而诛赏焉注县灋县师之职也其职掌邦国都鄙稍甸郊野之地域而辨其夫家人民田菜之数及其六畜车辇之稽方士以四时修此灋岁终又省之则与掌民数亦相近
　　凡都家之士所上治则主之注都家之士都士家士也所上治者谓狱讼之小事不附罪者也主之告于司冦聴平之
　　愚按主之者方士据其所上治而亷察都家士之能否也上治犹上计不专指小事言
　　讶士掌四方之狱讼注郑司农云四方诸侯之狱讼谕罪刑于邦国注告暁以丽罪及制刑之本意
　　凡四方之有治于士者造焉注谓谳疑辨事先来诣乃通之于士也士谓士师也如今郡国亦时遣主者吏诣廷尉议者
　　疏士师受中故知疑狱亦士师受之也云造焉者谓先造诣讶士乃通之士师也　刘氏曰谓疑狱非诸侯所能断者也
　　四方有乱狱则往而成之注乱狱谓若君臣宣淫上下相虐者也往而成之犹吕歩舒使治淮南狱
　　邦有宾客则与行人送逆之入于国则为之前驱而辟野亦如之居馆则帅其属而为之跸诛戮防客者客出入则道之有治则赞之注送逆谓始来及去也出入谓朝觐于王时也春秋传曰晋侯受策以出出入三觐入国入野自以时事
　　疏按僖二十八年襄王策命晋侯为侯伯晋侯受策以出出入三觐注云出入犹去来也从来至去凡三见王时事者以其外国至此入国须有亲故相见之法入野烦有采取之宜并是私事故云时事也　王氏曰客国之所礼则防之者自宜加刑戮焉
　　凡邦之大事聚众庶则读其誓禁
　　疏大事者谓在国征伐之等聚众庶非诸侯之事也则讶士读其誓命之辞及五禁之法也

　　周礼注疏删翼卷二十三
<经部,礼类,周礼之属,周礼注疏删翼>
　　钦定四库全书
　　周礼注疏删翼卷二十四
　　明　王志长　撰
