<!-- { "loadSidebar": true } -->
　　疏百羞则庶羞百二十也酱物酱用百二十罋也珍物诸八珍之类○王氏曰内饔选择其中御者以俟膳夫之馈王也
　　共后及世子之膳羞注膳夫掌之是乃共之
　　王氏曰后世子言共不言馈者杀于王也
　　辨腥臊羶香之不可食者牛夜鸣则庮羊泠毛而毳羶犬赤股而躁臊鸟皫色而沙鸣貍豕盲眡而交睫腥马黑脊而般臂蝼注泠毛毛长总结也
　　疏泠毛谓毛长而毳谓毛聚结也
　　皫失色不泽美也沙澌也
　　或曰声细而澌曰沙貍谓气鬰也○愚按郝仲舆谓鸟病不能飞而貍伏貍埋同鳖人云凡貍物是也然庮羶臊貍腥蝼皆言其肉味之不佳而非病状
　　般臂臂毛有文郑司农云庮朽木臭也蝼蝼蛄臭也杜子春云盲眡当为望视
　　疏豕乃聴物不合望视此豕望视而眼睫毛交豕病也○王氏曰犬股里无毛谓之赤股躁狂躁也○王氏曰内饔辨其可食者则共之不可食者则去之凡以谨于奉至尊也则无隂阳偏胜之气而气体頼之而安矣○陈氏集说云论语色恶不食臭恶不食皆非所以养志气也君子之所以养志气者未尝不以正
　　凡宗庙之祭祀掌割亨之事
　　疏内饔不掌外神故云宗庙之祭祀言凡者谓四时及祫禘并月祭等皆在其中上王后言煎和此止言割亨者煎和所以致味鬼神尚质不贵亵味也
　　凡燕饮食亦如之凡掌共羞脩刑膴胖骨鱐以待共膳注羞庶羞也脩锻脯也
　　疏脩谓加姜桂锻治之不锻治者曰脯
　　胖如脯而腥者
　　疏干则为脯不干而腥为胖○王氏曰胖半牲体也
　　谓刑铏羮也
　　疏按特牲有铏羮谓铏器盛豕膮设于荐南
　　膴防肉大脔所以祭者
　　疏膴鱼肉总有也公食大夫礼云庶羞皆有大谓大脔据肉而言按有司彻云主人亦一鱼加膴祭于其上此据鱼而言也
　　骨牲体也鱐干鱼也
　　庄渠魏氏曰体解之半曰胖以左右分贵贱肉以骨为贵其无骨者曰肤
　　凡王之好赐肉脩则饔人共之注好赐王所善而赐也临川王氏曰饔人内饔之属人
　　外饔掌外祭祀之割亨共其脯脩刑膴陈其鼎俎实之牲体鱼腊凡宾客之飱饔飨食之事亦如之注飱客始至之礼饔既将币之礼致礼于客莫盛于饔
　　疏外祭祀谓天地四望山川社稷等○王氏曰飨以饮为主若行人所谓飨礼九献食以食为主若行人所谓食礼九举
　　邦飨耆老孤子则掌其割亨之事飨士庶子亦如之注孤子者死王事者之子也士庶子卫王宫者若今时之飨卫士矣王制曰周人养国老于东胶养庶老于虞庠疏邦飨耆老谓死事者之父祖兼有国老庶老孤子谓死王事者之子云飨士庶子者若宫伯注云士谓王宫中诸吏之适子也庶子其支庶也飨者即郑云士庶子卫王宫者若今时飨卫士是也左传哀二十三年晋知伯亲禽顔庚至二十七年齐师将兴陈成子属孤子三日朝设乗车两马系五邑焉召顔庚之子而赐之是其礼孤子之法国老谓卿大夫致仕者庶老谓士之致仕者○陈氏礼书曰天子之于老也其所养也三国老也庶老也死政者之老也岁养之也三仲春也季春也仲秋也周礼罗氏罗春鸟献鸠以养国老在仲春月令养衰老授几杖在仲秋文王世子曰凡大合乐必遂养老郑氏曰大合乐谓春入学舎菜合舞秋颁学合声于是时也天子则视学焉遂养老此养老于仲春仲秋者也月令季春之末择吉日大合乐天子乃率三公九卿诸侯大夫亲往视之大合乐亦必养老此又养老于季春者也若夫简不帅教出征受成以讯馘告凡天子入学莫不养老此又不在岁养之数也故罗氏献鸠以养之者国老也司徒以保息养之者庶老也司门以其财养之者死政者之老也若夫外饔酒正槀人所谓耆老者总三者而言之也方其养也必先释奠于先老遂设三老五更羣老之席位适馔省醴养老之珍具遂发咏焉登歌清庙下管象武天子袒而割牲执酱而馈执爵而酳冕而总干则乞言宪行之养着而孝悌之化行矣有司告以乐阕王乃命公侯伯子男及羣吏曰反养老幼于东序而终之以仁此所谓一举事而众皆知其徳之备也礼言凡养老有虞氏以燕礼而服深衣夏后氏以飨礼而服燕衣殷人以食礼而服缟衣周人脩而兼用之而服服盖虞氏以燕则以恩胜礼夏后氏以飨则以礼胜恩殷人以食则趣恩礼之中而周则文备故脩而兼用之周官外饔言飨耆老此周人以飨礼养老也行苇言饮射而继之以祈黄耉此以燕礼养老也祭记曰食三老五更于太学此以食礼养老也汉明举之彷佛古制然其养特三老五更二人而羣老不与焉非古先王之意也○李氏曰养老之礼自古帝王未尝不隆也五十养于乡六十养于国七十养于学达于诸侯虞夏殷周莫之改也天子无父矣欲为人子不可得也无兄矣欲为人弟不可得也是以父事三老所以教天下之为人子者也兄事五更所以教天下之为人弟者也亲冕而总干袒而割牲执酱而馈执爵而酳祝鲠在前祝噎在后公卿奉杖大夫进履天子之尊四海之内其义莫不为臣然而以父兄事人者孝弟之心无所用之以教天下之孝弟也天子之尊且事他人为父兄天下之民其莫遗于亲父兄乎是一举而孝弟之风洋洋乎九州之外矣○愚按长乐陈氏谓天子养老三国老庶老及死政者之祖父贾公彦云国老卿大夫致仕者庶老士之致仕者而皇氏云三者之外又有引户校年庶人之老共为四种陈氏之意以为圣王之世茍徳行道艺孝弟睦婣有学者递举而升之乡遂大夫献之于王矣比其老也非卿大夫则其士也茍其人庸下不帅敎者可无烦至尊屈体而下之此李氏所以又有国老庶老之外非贤不可皆养之说也愚以为其说似是而非夫圣王教天下以孝弟而养老于学以养老也非养贤也当时贤能者宾之于朝不肖者摈之于乡终身不齿岂无有上之不必贤能而无咎无誉歌咏王风以至于八十九十者乎是亦王者所欲致其一日之养以风化天下者也然则皇氏之说其可废乎
　　师役则掌共其献赐脯肉之事注献谓酌其长帅某氏曰尊之曰献犒兵众曰赐○王氏曰师以用众役以任众彼其趋事之劳顿车马之疲弊冒风霜而靡岁时之乆致公义而忘室家之私先王于是劳还犒师酌其长帅所以有献赐之礼也献以饮之赐以予之外饔则掌其脯肉之事
　　凡小丧纪陈其鼎俎而实之注谓丧事之奠祭
　　亨人掌共鼎镬以给水火之齐注镬所以煮肉及鱼腊之器既孰乃脀于鼎齐多少之量
　　杂说水有善恶火有新旧不有官以司之一切付之徒役之手则足以伤生害气焉耳
　　职外内饔之爨亨煮辨膳羞之物注职主也爨今之灶主于其灶煮物
　　王氏曰膳用六牲羞用百有二十品其物不可不辨
　　祭祀共大羮铏羮宾客亦如之注大羮肉湆郑司农云大羮不致五味也铏羮加盐菜矣
　　疏大羮谓大古之羮不调五味镬中煮肉汁一名湆铏羮皆是陪鼎膷臐膮牛用藿羊用苦豕用薇调以五味盛之铏器即谓铏羮若盛之于豆即谓庶羞宾客亦如之者谓致饔饩及飱礼皆有陪鼎飨食亦应有大羮故云亦如之○刘氏曰孝子之爱于其亲以徳不以味也事于其先以诚不以茍也故其祭也始不忘乎古所以追崇其徳也终必备其物所以竭其诚也○王氏曰茍子曰大飨先大羮贵饮食之本也盖所以使天下后世知礼义所尚在此而不在彼也醴酒之用而酒之贵割刀之用而鸾刀之尚黼黻之美而藁桔之设圣人重本之意可知矣○叶氏曰古人饮食其辨物也以时其用物也不妄其取物也有道其视物也同体不徒口体之养而且有以养其心是以移气移体耳目聪明血气和平盖存我以厚苍生安身以保国家此其有助于王而掌于太宰也西汉太官令犹膳夫等官隶于少府而掌于丞相御史犹有周官遗意东汉则以奄人主之晋人则属之光禄渡江以后则又隶之侍中至唐则隶之内侍省而大臣皆无所政令于其间矣大臣无所统则小臣无所忌养体且不足矧能养心乎
　　甸师掌帅其属而耕耨王籍以时入之以共齍盛注其属府史胥徒也王以孟春躬耕帝籍天子三推三公五推卿诸侯九推庶人终于千亩庶人谓徒三百人籍之言借也王一耕之而使庶人芸芓终之粢稷也谷以稷为长是以名之在器曰盛
　　疏以时入之谓麦夏熟黍稷秋熟送入地官神仓○又云按月令中央土云食稷与牛五行土为尊故知稷为五谷长又据尔雅以稷为粢通而言之其实六谷皆是粢故小宗伯云辨六粢之名物是也○周语宣王即位不籍千亩虢文公谏曰不可夫民之大事在农上帝之粢盛于是乎出民之蕃庶于是乎生事之共给于是乎在和协辑睦于是乎兴财用蕃殖于是乎始敦厐纯固于是乎成是故稷为天官古者大史顺时土阳瘅愤盈土气震发农祥晨正日月底于天庙土乃脉发先时九日大史告稷曰自今至于初吉阳气俱蒸土膏其动弗震弗渝脉其满谷乃不殖稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庶民司空除坛于籍命农大夫咸戒农用先时五日瞽告有协风至王即齐宫百官御事各即其齐三日王乃淳濯飨醴及期郁人荐鬯牺人荐醴王祼鬯飨醴乃行百吏庶民毕从及借后稷监之膳夫农正陈借礼大史赞王王敬从之王耕一墢班三之庶人终于千亩其后稷省功大史监之毕宰夫陈飨膳宰监之膳夫赞王王歆大牢班尝之庶人终食是日也瞽师音官以省风土廪于借东南钟而藏之而时布之于农稷则徧戒百姓纪农协功曰隂阳分布震雷出滞土不备垦辟在司寇乃命其旅日徇农师一之农正再之后稷三之司空四之司徒五之大保六之大师七之大史八之宗伯九之王则大徇耕获亦如之民用莫不震动恪恭于农脩其疆畔日服其镈不解于时财用不乏民用和同○王氏曰以耒而刺地谓之耕以金而芸草谓之耨○王氏曰夫四海之内各以其职来祭而王必亲耕以共粢盛者服勤以自致也以天子之尊而必亲耕则天下之为农者孰不劝于耕以天子必耕以共粢盛则天下之为子者孰不劝于养行一物而其义两得之矣○刘氏曰圣人贵为天子富有四海非于祭祀不能备物而必躬耕以共粢盛者事亲圣人之志也道为人之所尊贵为天子富有四海皆外物也岂足以夺其志哉必躬身为之使天下知所以事其亲焉夫志遂于己而诚及于先者孝子之能事也又况使天下孝于其亲此圣人所以务为百政之先而竭其诚尽其礼者也○愚按躬耕以祭孝之至也乃籍者何也盖借庶人之力以事上帝及其亲也天子因祭享之故躬为倡率用民之力以终其事犹不敢以为固然而曰假贷焉耳然则以他事用民之财任民之力其凛凛不敢视为固然而思所以安全加惠以报之者又当何如耶
　　祭祀共萧茅注郑大夫云萧字或为莤莤读为缩束茅立之祭前沃酒其上酒渗下若神饮之故谓之缩缩浚也故齐桓公责楚不贡苞茅王祭不共无以缩酒杜子春读为萧萧香蒿也谓诗所云取萧祭脂郊特牲云萧合黍稷臭阳达于墙屋故既荐然后焫萧合馨香合馨香者是萧之谓也茅以共祭之苴亦以缩酒苴以籍祭缩酒泲酒也醴齐缩酌
