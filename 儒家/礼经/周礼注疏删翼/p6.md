<!-- { "loadSidebar": true } -->
　　王氏曰征求无艺费出无节非所以驭其用使所用惟赋贡之从则敛不加而用足矣○鹤山魏氏曰赋有分颁之意以井地所出献于王也如禹贡之赋与左氏悉率敝赋凡三等采地所出之物及兵赋之属尽谓之赋赋是上颁其式贡则下以供上赋通人力所出贡止是地所产康成以汉制解经以赋为口率出泉三代安有口赋唐陆贽犹以民间出泉为不便况成周乎○某氏曰量民力以制赋量臣入以制贡
　　礼俗昬姻丧纪旧所行也
　　龟山杨氏曰五方之民皆有性也其安居和味宜服利用备器不可推移先王修礼以节其性因之以达其志通其欲为之节文道之使成俗也以是驭之故无殊俗离而二之则非矣○刘氏曰用礼法以成其风俗礼乐浃洽于人心则风俗自成○王氏曰家自为俗无所视效则非所以驭其民○明斋王氏曰乡俗之礼不同而无害于义者如祔有离合衣有端防掖冠礼有醮有醴因其俗而节文之俾民相安而不敢越○刘氏曰刑以诛恶赏以劝善其威柄皆出于朝廷○明斋王氏曰都鄙有君道故封内刑赏得自专之方士所谓书其刑杀之成与其听讼者上之于国犹今之题知而不屑屑兼听之故事治而上逸也疏田役以驭其众则卿大夫得田猎而春秋左氏传郑大夫丰卷请田子产不许者彼常田之外临祭取鲜惟人君耳大夫惟得常田故礼云大夫不掩羣亦是常田丰卷欲备取鲜故子产曰惟君用鲜明大夫不合也○王氏曰田以简众役以任众○邓汝极氏曰驭犹马有衔勒而操纵可自出也祭祀有废置使无僭故亦曰驭○庄渠魏氏曰先王建都邑以封公卿大夫在王朝则臣道也以八法治之在封邑则君道也故以八则治之法者从上之令而下不自专也则者受节于上而下得自专也
　　以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行
　　刘氏曰置之在位所以劝其善行也
　　五曰生以驭其福六曰夺以驭其贫七曰废以驭其罪八曰诛以驭其过注诏告也爵公侯伯子男卿大夫士也幸谓言行偶合于善则有以赐予之以劝后也杂説爵禄者厉世磨钝之具也古人制爵必以徳制禄必以功盖所以抑夫人侥幸之心而作其进徳兴功之志固不容以滥授也然有当然之报亦有特厚之恩当然之报固人臣所宜得也人或视之以为常而无激昂自奋之志惟有特厚之恩以神其机于不测则所以鼓舞人心而使之奔走于事功者又宁有已耶此八柄予以驭幸之深意也
　　生犹养也贤臣之老者王有以养之五福一曰寿夺谓臣有大罪没入家财者六极四曰贫废犹放也诛责譲也凡言驭者所以敺之内之于善
　　杂説八柄八统皆曰诏王者盖赏罚诛废非臣下所得专而亲亲等事亦当自王之躬行然后可以化人也虽太宰无所不统然皆以诏王易曰隂虽有美含之以从王事礼曰虽有庇民之大徳不敢懐君民之心书曰无有作福作威其义一也○愚按后儒训生曰赦宥八议一条八柄中正不可少而详味福字则于养老为合存之以备参○鹤山魏氏曰八则八柄言驭凡十六字只当通作一义讲康成以敺而纳之于善训驭字不知祭祀如何敺神以纳于善窃意古之驭者斟酌疾徐自有其法当训为品节而归于范之意如祭祀则斟酌天神地示人鬼之品节而不违其则庶乎其可以驭神也如是则其它驭字可尽通矣又其间以汉制没入家财为夺以驭贫尤害义理三代安得有没入人臣家财之法古者待臣下无絶法如臣之去国素车白马以丧服行虽待放于郊然犹爵禄有诏于朝出入有诏于国三年然后收其田里虽夺之而不使其妻子至于乏絶故礼为旧君有服上下皆以忠厚存心如此其至也至战国孟子始有草芥寇讐之论如臧武仲去国犹以防求为后于鲁为臧为也以其据防请立臧为为后故孔子以为要君是三代之法臣有罪而夺爵之类亦必斟酌而不使至于贫困此其所以为驭而康成之误解经或导后世人主以虏使其臣其祸实烈当表而出之
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼宾注统所以合率以等物也亲亲若尧亲九族也敬故不慢旧也贤有善行者能多才艺者保庸安有功者尊贵尊天下之贵者孟子曰天下之达尊三爵也徳也齿也祭义曰先王之所以治天下者五贵有徳贵贵贵老敬长慈幼达吏察举勤劳之小吏也礼宾宾客诸侯所以示民亲仁善邻
　　临川王氏曰驭以亲亲则民莫遗其亲驭以敬故则民莫慢其故驭以进贤则民知徳之不可不务驭以使能则民知能之不可不勉驭以保庸则民知功实之不可害驭以尊贵则民知爵命之不可陵驭以达吏则民知壅蔽之不可为驭以礼宾则民知交际之当以礼○又曰统言举此而彼从焉○刘氏曰常棣之诗亲亲也伐木敬故也南山有台进贤也采薇使能也彤弓保庸也湛露尊贵也棫朴达吏也鹿鸣礼宾也○节卿郑氏曰八柄八统太宰必以诏王何也盖圣人之道有经有权经者法之常而权者法之变太宰守其常故其待百官万民有一定之法人主用其权故其疾速进退皆在我而百官万民不得执法以要其君虽然权固人主之所得用也而必待大宰之诏此亦虑其所终而稽其所弊矣○盱江何氏曰统犹纲也梁氏曰驭羣臣者执其权故曰柄驭万民者举其纲故曰统○仲舆郝氏曰柄尚严统尚寛严以绳其臣寛以调其民操纵之要也○愚按人臣各敬乃职以报其上也自君之礼臣倡也是故先王敬天则不可不敬其佐我以事天者先王敬百姓则不可不敬其佐我以养百姓者不然君失礼于臣臣必荒其事天牧民之职然则不敬其臣是不敬天与百姓者也不敬天则天厌之不敬百姓则百姓仇之矣八统自敬故已下先王敬体其臣者备至而郝氏以为严以绳臣寛以调民其犹后世文法之习也欤
　　以九职任万民一曰三农生九谷二曰园圃毓草木三曰虞衡作山泽之材
　　或曰掌山曰虞水曰衡
　　四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲
　　或曰化丝为帛化枲为布
　　八曰臣妾聚敛疏财九曰闲民无常职转移执事注任犹倳也
　　疏倳犹立也使民之业得立也
　　郑司农云三农平地山泽也九谷黍稷秫稻麻大小豆大小麦八材珠曰切象曰磋玉曰琢石曰磨木曰刻金曰镂革曰剥羽曰析转移为人职事若今佣赁也谓三农原隰及平地九谷无秫大麦而有粱树果蓏曰圃园其樊也虞衡掌山泽之官主山泽之民者
　　疏既云虞衡掌山泽之官复云山泽之民者欲见虞衡是官非出税之人以山泽之民无名号故借虞衡之官以表其民山泽曰虞川林曰衡则衡不掌山泽而云虞衡作山泽者欲互举以见山泽兼有川林之材也
　　泽无水曰薮牧牧田在逺郊皆畜牧之地金玉曰货布帛曰贿嫔妇人之美称也
　　潜溪邓氏曰嫔有夫者妇有姑者丝茧已缫者枲麻未缉者
　　臣妾男女贫贱之称疏材草木根实可食者尔雅云疏不熟曰馑
　　刘氏曰九职者任天下之民以九事也颁其职之事则大司徒掌之任其民而征其财赋则闾师掌之太宰之所掌者域万民用九职以为业则溥天之下率土之滨无夷风以乱华者无左道以惑众者无游手以失职者莫不安于乡闾繇于礼义而用中于五品者焉太宰所以皇建其极于天下其是之谓乎明道程氏曰古者四民各有常职而农者居十八九故衣食易足而民无所困后世游民多矣观其穷促辛苦孤贫疾病变作诈巧以自求生而常不足以生日益嵗滋久将何若非圣人能变而通之则何以免患岂可谓无可奈何而已哉此宜酌古变今均多恤寡渐为之业以救之耳○东莱吕氏曰民事固不可缓而鸟兽草木亦岂可谓物之至微而不之防乎圣人为天地万物之主见天地间有一物不得其所则圣人亦为之不安而以为其职之不尽故尧典自厥民析而继之以鸟兽孳尾舜典畴若予上下草木鸟兽以此见圣人参天地赞化育无一念之忘物也后世人主但曰强兵富国乃其职耳民且不恤何有于物读周礼者须知圣人天涵地育广大气象○节卿郑氏曰先王与民为生后世则民自为生至于今民无以为生矣夫与民为生吾不敢望后世而听民之自为生独不可乎不听其自为生而至于无以为生民病则极矣而暴君污吏又从而朘削之日夜疾视其民而敛之若讐不至于贫蹙溃散不止则无以为生之民于是有轻用其生者矣尝观周之先王所以与民为生非一事也井九百亩中为公田八家皆私百亩使相养相生如是足矣为之比闾族党州乡为之邻里酂鄙县遂为之沟洫浍川畛涂道路以安其生为之祷祠医药赒救补助以卫其生如是又足矣而犹以为未也谓王畿之内皆齐民而未有特富者生生之具虽以粗给而祭祀丧纪犹有所不足而取于常数之外于是九职之任颁焉虽臣妾闲民皆不敢遗当是时也岂复有农者一而食者六工者一而用者六贾者一而资者六乎民于是乐其上之爱已而忘其勤相与出赋税以供上税以足食赋以足军国之用而先王犹不敢泰然享之斗粟尺帛则有司存钩考防计犹恐其用之妄间有水旱不登则焦然凛然捐租出粟欲减膳而不御乐矣夫其与之也甚厚取之也甚薄而用之也甚啬如此自井田壊而贫富不均上之人犹不能制民之常产况敢望其九职之任而民始自为生有父子兄弟夫妇之聚而无衣食生养之资穷居蹙处不自聊赖去而为工技防而为商贾不得已而为佣保而民之为生益劳迫之以水旱役之以军旅困苦之以疾病死丧而民始无以为生矣不反其本方更图易令以求丰财上之公卿大夫下之百司庶府中外之学士大夫日夜讲求理财之策民何以足而国何以堪耶先王之事吾诚不敢以望后世矣无已则听民之自为生乎
　　以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰闗市之赋八曰山泽之赋九曰币余之赋注郑司农云邦中之赋二十而税一各有差也币余百工之余谓赋口率出泉也卿大夫以嵗时登其夫家之众寡辨其可任者国中自七尺以及六十野自六尺以及六十有五皆征之邦中在城郭者四郊去国百里邦甸二百里家削三百里邦县四百里邦都五百里此平民也关市山泽谓占防百物币余谓占卖国中之斥币皆末作当増赋者若今贾人倍算矣
