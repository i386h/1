<!-- { "loadSidebar": true } -->
　　疏上经言任地所在此经言地税多少不同之事漆林之税特重以自然所生非人力所作故也○山斋易氏曰孟子之説十一之灋通乎三代今攷载师所言任地则不止十一而已毋乃非周人之彻灋欤郑氏惑焉盖误认载师为任民之灋而不知其为任地之灋也尝攷载师之职以宅田士田贾田任近郊之地故曰近郊十一以官田牛田赏田牧田任逺郊之地故曰逺郊二十而三若公邑之田则六遂之余地家稍小都大都之田则三等之采地故曰甸稍县都皆无过十二是六者皆以田赋之十一者取于民又以其一分为十分各酌其轻重而以其十一十二二十而三者输之于天子此皆任地之赋也知任地之灋异乎任民之灋则成周十一之彻灋可攷矣○浚仪王氏曰漆以饰器用而已舜造漆器羣臣咸谏防奢靡之原也种漆成林重其征所以抑末而返朴也欤
　　凡宅不毛者有里布凡田不耕者出屋粟凡民无职事者出夫家之征注郑司农云宅不毛者谓不种桑麻也布泉也谓宅不毛者罚以一里二十五家之泉空田者罚以三家之税粟以共吉凶二服及丧器也民有闲无职事者出夫税家税也夫税者百亩之税家税者出士徒车辇给繇役
　　贵与马氏曰按周家立此灋以警游惰之民所谓里布屋粟夫家之征葢倍蓰而取以困之也所谓无牲无盛无椁不帛不衰盖禁其合用以辱之也其为示罚一也然所罚之里布屋粟国用曷常仰给于此郑氏注谓以共吉凶二服及丧器误矣至孟子言廛无夫里之布则知战国时以成周所以罚游惰者为经常之征敛矣是无罪而受罚也可乎甚至王介甫遂欲举此例以役坊郭之民夫古人五亩之宅与田皆受之于官是以不毛者罚之后世官何尝以宅地场圃给民而欲举此比乎○又曰横渠张氏曰夫家之征疑无过家一人者谓之夫余夫竭作或三人或二人或一家五人谓之家夫家解当如此説郑注谓令出一夫百亩之税则无田而所征与受田者等不防太酷矣乎
　　以时征其赋
　　疏闾师征敛六乡之赋贡遂师旅师敛六遂已外之赋贡自有常官但征敛事重以载师既掌畿内地事因亦征其赋相左右也按下闾师注赋谓九赋及九贡则此赋中含有贡也至于里布屋粟及闲民夫家之征亦可征之○庄渠魏氏曰载师主任土因土宜任以事取其税而教化在其中后世听民自生乃唯聚敛是急而不恤其困则戚矣○明斋王氏曰周礼国宅无征里本无布百亩助而不税家本无税况游惰者必多贫乏使一家而出二十五家之布一民而出百亩之税一家力役之征虽刑罚日施何能强其所无哉且先王制其田里教之树畜任之以职岂容有宅而不种桑麻田而不艺五谷民而游手好闲者乃定为常职而以时征之乎愚谓此皆为工商杂流而言也盖均授以宅里彼则専于别业家富丁众构屋皆满而不毛其差役与众同故有里布以宅里得名非出二十五家之布也均授以田也彼则唯事别业不暇于耕而他人耕之居夫三之屋而不助耕公田故出屋粟亦如一夫助耕公田之粟以屋室得名非出三夫之粟也闲民无专职出夫家之征谓辨其夫家之众寡而起力役之征葢民之受地有上中下三等而施力役闲民虽不受地亦当计其家之众寡而施以征役以当十一十二等之征也大抵先王于不农之民必少授之田俾知稼穑艰难又罚其礼使不得同于本业之人以愧其心然习之成俗为之获利终或不能强之以移其服习故即其居与身而定为征赋以等于务本力穑之人耳或曰有田则有粟米有家则有力役有身则有布缕孟子所谓布缕粟米力役之征而后世用之以为租庸调此古今之通道乃谓里本无布何也盖周礼任民无不耕者其妇人无不织者有粟则贡粟无粟则贡他物以当邦赋唯闲民无常职者则使出夫布其一家专务于织者则以布缕为赋耳战国时因此遂有布缕之征又与粟米力役一并取之故孟子权时而言君子用其一缓其二后世仍习既久遂安然不废其实先王非九职之民皆有征布也或者又曰夫三为屋旅师掌聚屋粟今曰屋本无粟何也盖此明言田不耕者出屋粟则田耕者不出屋粟明矣战国时宅廛有征而有所谓里布并夫布而征之故孟子言廛无夫里之布此周家旧灋也苟里而有布屋而有粟是凡宅皆有征即税间架矣夫而有布是凡民皆有征即口率出钱矣尚得为盛世之事哉
　　闾师掌国中及四郊之人民六畜之数以任其力以待其政令以时征其赋注国中及四郊是所主数六乡之中自廛里至逺郊也掌六畜数者农事之本也赋谓九赋及九贡
　　疏云国中及四郊是所主数者以六乡之民居在国中及四郊其政教自有乡大夫以下施之闾师主征敛直知其人数而已故云主数也政令谓赋役皆是
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物注贡草木谓葵韭果蓏之属
　　疏按大宰以九职任万民谓任使万民各有职事有职事必有功有功即有贡故此论贡之灋也山泽所出物多故云其物若禹贡云海物然也九职有臣妾此无者以周公设经任之则有臣妾使得自生若贡税则无以其聚敛疏材无可税故也○王氏曰任农以下九等之民自国中至畺七等之地皆有之任之使各有所职即以其职之所有以当邦赋非九赋之外别有九贡也
　　凡无职者出夫布注独言无职者掌其九赋
　　疏无职即太宰闾氏无常职转移执事者也○又云按刘琰问载师云凡民无职事者出夫家之征闾师云凡无职者出夫布夫家之征与夫布其异如何郑答云夫家之征者田税如今租矣夫布者如今算敛在凡赋中者也以此言之若今租即夫征不得兼言家郑连言者挟句耳又问闾师职云凡任民任农以耕事贡九谷下至任虞凡八贡不道九赋下言凡无职者出夫布注云独言无职者掌其九赋若此者岂上八贡者复出八赋与无职所出夫布凡为九将自布赋不同重计八贡未之能审也郑答曰读天官冢宰职则审矣无职在九赋中今此不言其余独言此者此官掌敛赋兼无职者不审出算故言耳郑云读天官冢宰则审者按冢宰职九职九赋别九赋自邦中以至邦都六也加以关市山泽及币余为九九职不言服数或一服之中而有职安得八赋依八贡出之乎言审矣者审八赋不依九职为九可知明无职之人非直在九职中亦在九赋中故云无职在九赋中也○朱子语类曰载师云凡宅不毛者有里布田不耕者出屋粟民无职事者出夫家之征闾师又云凡民无职者出夫布前重后轻者前以待士大夫之有王者后方是庶民宅不毛为其为亭台也田不耕为其为池沼也凡民无职事者此是大夫家所养浮泛之人也○贵与马氏曰民无职者一而已载师出夫家之征闾师止言出夫布何也载师承上文宅不毛田不耕之后乃示罚之法也闾师承上文九职任民之后乃常灋也均一无职之民而待之有二灋何也盖古人于游惰不耕及商贾末作之人皆于常灋之外别立灋以抑之如闗市或讥而不征或征之讥者常灋也征者所以抑之也闲民或出夫布或并出夫家之征夫布其常也并出夫家所以抑之也
　　凡庶民不畜者祭无牲不耕者祭无盛不树者无椁不蚕者不帛不绩者不衰注掌罚其家事也盛黍稷也椁周棺也不帛不得衣帛也不衰不得衣衰也皆所以耻不勉
　　王氏曰载师任土自国中以及畺掌其大纲闾师任民自三农以至无常职掌其细目相为经纬
　　县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以攷羣吏而以诏废置注郊里郊所居也自邦国以及四郊之内是所主数周天下也莱休不耕者郊内谓之易郊外谓之莱善言近
　　疏邦国据畿外诸侯言都鄙据畿内五百里四百里大都小都言稍据二百里家邑言甸据二百里六遂言郊里据从逺郊至国中六乡之民也邦国则六服四郊则兼国中故云周天下也夫家犹言男女人民谓奴婢
　　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼓兵器以帅而至注受灋于司马者知所当徴寡众
　　凡造都邑量其地辨其物而制其域注物谓地所有也名山大泽不以封
　　疏造都谓大都小都邑谓家邑也量其地者家邑二十五里大都百里小都五十里也辨其物者三等之地所有不同也域即疆域大小是也
　　以嵗时征野之赋贡注野谓甸稍县都也所征赋贡与闾师同
　　疏郊内赋贡闾师征敛郊外曰野所有赋贡县师征之遂师旅师敛之故云征野之赋贡○庄渠魏民曰县师主天下之兵赋不属之司马而属之司徒者古者寓兵于农无事则属之司徒此经制也有事而后属之司马此权制也是故司马调兵必檄司徒之属先王所以防微也
　　遗人掌邦之委积以待施惠
　　疏此与下为总目
　　乡里之委积以恤民之囏阨门关之委积以养孤老郊里之委积以待宾客野鄙之委积以待羇旅县都之委积以待凶荒注委积者廪人仓人计九谷之数足国用以其余共之所谓余灋用也职内邦之移用亦如此也皆以余财共之少曰委多曰积乡里乡所居也羇旅过行寄止者
　　或曰门关之委积谓门关之税入所余
　　凡宾客防同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积注庐若今野候徙有庌也宿可止宿若今亭有室矣候馆楼可以观望者也一市之间有三庐一宿
　　疏上经委积随其所须之处而委积此经所陈据防同师役行道所须故分布于道路逺处须多故有积近处须少故有饮食及委也
　　凡委积之事巡而比之以时颁之
　　明斋王氏曰按防同师役道路之委积此国之大用而太府不言者盖太府九式皆主邦中所用甸稍县都之赋式用之余所存甚多故廪人凡邦有防同师役之事则治其粮与其食仓人凡国家之大事共道路之谷积食饮之具与此所谓防同师役掌其道路之委积互相督领使无失悮盖平日以式灋之余各随道路之便收贮其地卒然有用所以无餽饷刍挽之劳畿外邦国之灋亦当如此是以虽千里征伐若衽席上过师也○愚按周公所以理财者无出于节财而已唯量入为出以民间所共之数制军国之用复每事节养则不唯无浮额之征而且有余财后世反量出为入则中下之主直以取民之数可意为加减取民之数可意为加减则必不以减之为有益于民而以加之为无损于民一加勉应而再再加勉应而三至于民无可应而覆亡之祸至矣呜呼三代圣王视所用之财即已之财而后世视以为民之财视以为民之财而能爱之者鲜矣自古弱不足以亡天下而唯贫则亡国贫犹不足以亡天下而唯民贫则亡苟知民贫可以亡天下而犹旦旦朘民是图此勇士之自噉其肉以至于毙者也悲夫
　　均人掌均地政均地守均地职均人民牛马车辇之力政注政读为征地征谓地守地职之税也地守衡虞之属地职农圃之属力征人民则治城郭涂巷沟渠牛马车辇则转委积之属
　　凡均力政以嵗上下丰年则公旬用三日焉中年则公旬用二日焉无年则公旬用一日焉注丰年人食四鬴之嵗也人食三鬴为中嵗人食二鬴为无嵗嵗无赢储也旬均也
　　愚按礼记王制云用民之力嵗不过三日故郑云旬均也明不得以旬为十日解之后儒谓丰年则三冬用民二十七日中年则十八日无年则九日王者之世力役未必若此烦重也
