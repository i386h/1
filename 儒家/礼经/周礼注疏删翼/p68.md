<!-- { "loadSidebar": true } -->
　　若祭天之司民司禄而献氏数谷数则受而藏之注司民轩辕角也司禄文昌第六星或曰下能也禄之言谷也年谷登乃后制禄祭此二星者以孟冬既祭之而上民谷之数于天府
　　疏按武陵太守星传云轩辕十七星如龙形有两角角有大民小民又曰文昌宫有六星第一为上将二为次将三为贵相四为司命五为司中六为司禄又石氏星传云上能司命为太尉中能司中为司徒下能司禄为司冦是司禄在下能也○东坡苏氏曰古者以民之多寡为国之贫富故管仲以隂谋倾鲁梁之民而商鞅亦招三晋之人以并诸侯周之盛时其民物之数登于王府者拜而受之自汉以来丁口之蕃息与仓廪府库之盛莫如隋其贡赋输籍之法必有可观者学者以其得天下不以道又不过再世而亡是以鄙之而无传焉孔子曰不以人废言而况一代之良法乎○林氏曰嵗献民数谷数最为致太平之要务管子制国以为二十一工商之乡六士农之乡十五三分其制而言之则七分其民五农士而二工商也先王所以为此者非他为欲等其民数谷数使之本末相当用为平嵗之经制故尔至于水旱不虞之至则必有储蓄以待之三年耕必有一年之蓄三十年之通必有十年之储国有十年之储则谓之太平故曰献民数谷数致太平之要务也尝攷古之民数实见于九官之所治九功之所歌大禹谟之于朝周公书之于册仲尼式其版孟子陈其道观其所以讽齐梁滕鲁之君与夫答北宫锜毕战之问者率此志也然则自古在昔先民有作其所以经纶图回以富邦国以生万民者其要实在乎此孰谓其可忽而不思以坐视夫民之穷哉○明斋王氏曰按地官乡老及乡大夫羣吏献贤能之书于王王再拜受之登于天府秋官嵗终则令羣吏计狱弊讼登中于天府凡邦之大盟约涖其盟书而登之于天府三事不见于此者互文也夫天府所掌主藏守之事故曰府玉镇宝器国之神物上春衅之丧祭陈之迁宝奉之示能守祖物以承天也藏民数示不敢虐天民也藏谷数示不敢暴天物也藏治中重天职也司徒献贤能之书登于天府天命有徳也司寇登中于天府天罚有辠也国之大盟约登于天府质诸鬼神也陈玉大贞听命于天也王者奉天以致治已何与焉故官以天名孟子曰诸侯之宝三土地人民政事宝珠玉者殃必及身观天府所藏岂宝器云乎哉
　　典瑞掌玉瑞玉器之藏辨其名物与其用事设其服饰注人执以见曰瑞礼神曰器瑞符信也服饰服玉之饰谓缫借
　　王氏曰名圭璋璧琮琥璜等名物谓色与玉之质用事谓合用圭璧也
　　王晋大圭执镇圭缫借五采五就以朝日注缫有五采文所以荐玉木为中榦用韦衣而画之就成也王朝日者示有所尊训民事君也天子常春分朝日秋分夕月觐礼曰拜日于东门之外郑司农云晋读为搢绅之搢谓插于绅带之间若带劔也玉人职曰大圭长三尺杼上终葵首天子服之镇圭尺有二寸天子守之缫读为藻率之藻五就五匝也一匝为一就
　　浚仪王氏曰左传桓二年臧哀伯曰衮冕黻珽带裳幅舄衡紞纮綎昭其度也注珽玉笏也若今吏之持簿疏管子云天子执玉笏以朝日或曰笏可以簿疏物也徐广车服仪制曰古者贵贱皆执笏即今手扳也然则笏与簿手板之异名耳珽一名大圭典瑞云王晋大圭以朝日是也考工记大圭长三尺天子服之是天子之珽长三尺玉藻云笏度二尺有六寸短于天子荀子曰天子御珽诸侯御荼大夫服笏礼也玉藻天子搢珽方正于天下也诸侯荼前诎后直逊于天子也大夫前诎后诎无所不逊也将适公所史进象笏书思对命笏天子以球玉诸侯以象大夫以鱼须文竹士竹本象可也○隋志五经要义曰笏所以记事防忽忘○薛氏曰大圭天子之笏也天子执镇圭犹羣臣之有挚晋大圭犹羣臣之有笏○陈氏曰曲礼曰执玉有借者则裼无借则袭左氏曰藻率鞞鞛昭其数也郑氏谓缫所以荐玉盖玉之借以缫而缫之长眡玉采以象文之徳就以象文之成君子以贞刚之质存乎内而以柔顺借之于外又有文焉然后可以行礼矣王五采五就色不过五也公侯伯皆三采三就降杀以两也子男二采而大夫聘玉亦二采者礼穷则同也缫或作藻冕缫织丝为之则圭缫亦然郑氏与杜预皆谓以韦为之无据也缫可垂可屈则广于玉矣郑氏谓各眡其玉之大小亦无据也圭缫皆有组以系之聘礼所谓皆纁系长尺绚组是也璧缫亦然春秋传所谓楚平王再拜皆压璧纽是也
　　公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王注三采朱白苍二采朱绿也郑司农云以玉璧见于王觐礼曰侯氏入门右坐奠圭再拜稽首侯氏见于天子春曰朝夏曰宗秋曰觐冬曰遇时见曰会殷见曰同疏侯氏入门右者诸侯不敢自同宾客故入右门行臣礼候摈辞之乃更向门左升自西阶授玉○贵与马氏曰按圭璧盖符节玺印之类世徒见绘礼图者绘天子诸侯被冕服执圭璧遂以镇圭桓圭已下为服饰之具又见尚书有五玉三帛二生一死贽之説遂以圭璧为贽见之物然皆非也舜典辑五瑞之下继以颁瑞修五礼五玉之下继以如五器卒乃复盖索之以别其伪而复还之耳春官大宗伯以玉作六瑞以等邦国以禽作六挚以等诸臣六瑞在先六挚在后则圭璧非贽献之物也○又云虞书言修五礼五玉三帛二生一死贽如五器卒乃复孔注五器即五玉五等诸侯所执也三帛诸侯世子执纁公之孤执附庸之君执黄二生卿执羔大夫执鴈一死士执雉五器终则还之三帛生死则否然则岂诸侯世子已下则受其物而于五等诸侯反无所受乎按周礼小行人成六瑞王用镇圭公用桓圭侯用信圭伯用躬圭子用谷璧男用蒲璧合六币圭以马璋以皮璧以帛琮以锦琥以绣璜以黼康王之诰诸侯入应门皆布乘黄朱宾称奉圭兼币盖诸侯之朝天子有圭璧以为信有马币以为贽并陈于庭圭璧则合以还之马币则受之至诸侯世子已下则无圭璧直以三帛二生一死效贽而已无璧则不言复矣然则圭璧盖似贽而非也聘礼云以圭璋聘重礼也已聘而还圭璋此轻财而重礼之义也盖古者朝聘皆以玉行礼而竝无受玉之文明玉非币马羔鴈之比也
　　诸侯相见亦如之注郑司农云亦执圭璧以相见故邾隐公朝于鲁春秋传曰邾子执玉高其容仰
　　疏左氏传云邾子执玉高其容仰鲁侯执玉卑其容俯髙仰骄也卑俯替也此二君不获朝容之正
　　瑑圭璋璧琮缫皆二采一就以頫聘注璋以聘后夫人以琮享之也大夫众来曰頫寡来曰聘郑司农云瑑有圻鄂瑑起
　　疏此遣臣行聘问之所执者本君亲自朝所执者上文桓圭已下是也若遣臣聘不得执君之圭璧无桓信躬蒲璧之文直瑑之而已○又云璋以聘后夫人以琮享之者欲见此经遣臣聘法有聘天子并有自相聘二者俱见故云璋以聘后夫人而琮享之也明知圭以聘天子与诸侯而璧享之而不言者以聘后夫人文隠故特举以言之天子诸侯可知也○王先生曰頫聘者诸侯遣臣时聘及殷頫于天子亦兼侯国自相頫聘之礼○王氏曰瑑者瑑为桓信躬谷蒲之文也○王氏曰圭鋭以象君之用璧圆以象君之体皆阳也璋则半圭琮礼地之器皆隂也聘礼曰宾袭执圭致命公袭受玉于中堂宾裼奉帛加璧公受币又曰聘于夫人礼用璋享用琮是也
　　四圭有邸以祀天旅上帝注郑司农云于中央为璧圭着其四面一玉俱成尔雅曰邸本也圭本着于璧故四圭有邸圭末四出故也谓祀天夏正郊天也上帝五帝所郊亦犹五帝殊言天者尊异之也大宗伯职曰国有大故则旅上帝及四望
　　刘氏曰天以一气为四时生万物者也五方帝者四时之宰也易曰帝出乎震是也四圭有邸以象四时而本出于一气也五帝而本自于一天也
　　两圭有邸以祀地旅四望注两圭者以象地数二也僢而同邸祀地谓所祀于北郊神州之神
　　疏按王制注卧则僢被谓两足相向两圭亦两足同邸是足相向之义故以僢言之○刘氏王氏皆云邸以琮也璋邸亦邸以琮○刘氏曰圣人作易二画为坤以象地之形气所以两圭有邸灋坤之义焉
　　祼圭有瓒以肆先王以祼宾客注郑司农云于圭头为器可以挹鬯祼祭谓之瓒故诗曰瑟彼玉瓒黄流在中国语谓之鬯圭以肆先王祼先王祭也谓肆解牲体以祭因以为名爵行曰祼
　　疏祼圭即玉人所云祼圭尺有二寸者也以肆先王谓祭先王则宗伯六享皆是也以祼宾客则大行人云上公再祼侯伯一祼之等是也生人饮酒爵行亦曰祼○小传曰肆犹旅也大祭旅献也宗伯曰以肆献祼享先王谓大禘时也雝禘之篇曰相予肆祀书曰肆类于上帝皆同义也○陈氏曰惟天地之神无所用祼故典瑞祼圭止于先王玉人祼圭止于祀庙则天地无祼可知礼曰诸侯赐圭瓒然后为鬯诗曰厘尔圭瓒秬鬯一卣而鲁晋之国皆用焉以其有功于民也祭统所谓君执圭瓒祼尸大宗执璋瓒亚祼此诸侯用圭瓒之礼也周衰礼废而臧文仲以鬯圭如齐告籴岂知先王所以康周公之意哉
　　圭璧以祀日月星辰注圭其邸为璧取杀于上帝璋邸射以祀山川以造赠宾客注璋有邸而射取杀于四望郑司农云射剡也
　　疏玉人云璋邸射素功以祀山川以致稍饩注云邸射州而出也致稍饩造宾客纳禀食也先郑云素功无瑑饰也○王氏曰日月星辰丽于天者皆阳类故祀以圭璧山川丽于地皆隂类故祀以璋邸射璋邸必象射之贯以山川通气故也致稍饩于诸侯造馆赠之亦以璋邸射盖山川为国阻固宾客为国捍蔽其用同物宜矣○王氏曰半圭曰璋矢头鋭穿物曰射璋首防鋭贯于玉瓒所谓璋瓒也山川之神欲其聚故亦用祼山川有大小故考工记有大璋中璋边璋也宾客来朝飨于庙中王礼再祼一祼竝以圭瓒造赠者造于馆而赠之则以璋瓒也
　　土圭以致四时日月封国则以土地注以致四时日月者度其景至不至以知其行得失也冬夏以致日春秋以致月土地犹度地也封诸侯以土圭度日影观分寸长短以制其域所封也
　　王氏曰以之测天时则致日月于四时而知其景之长短以之度地域则建国以封诸侯而知其域之大小
　　珍圭以徴守以恤凶荒注杜子春云珍当为镇以徴守者以徴召守国诸侯若今时徴郡守以竹使符也镇者国之镇诸侯亦一国之镇故以镇圭征之也凶荒则民有逺志不安其土故以镇圭镇安之谓珍圭王使之瑞节制大小当与琬琰相依王使人徴诸侯忧凶荒之国则授之执以致王命焉如今时使者持节矣恤者闿府库振救之凡端节归又执以反命
　　牙璋以起军旅以治兵守注郑司农云牙璋瑑以为牙齿牙兵象故以牙璋发兵若今时以铜虎符发兵谓牙璋亦王使之瑞节兵守用兵所守若齐人戍遂诸侯戍周
　　璧羡以起度注郑司农云羡长也此璧径长尺以起度量玉人职曰璧羡度尺以为度谓羡不圆之貌盖广径八寸袤一尺
　　疏璧体圆本径九寸今言羡则减旁一寸以益上下则上下长一尺也○易氏曰以好三寸推之肉倍好为六寸是两畔各三寸则璧之圆凡九寸延其旁之一寸以益上下则横径八寸袤十寸矣以十寸之尺而起度则十尺为丈十丈为引以八寸之尺而起度则八尺为寻倍寻为常○浚仪王氏曰古人之度在乐则起于黄钟在礼则起于璧羡驵琮为权其意与此同璧之体圆琮之体方
