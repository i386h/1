<!-- { "loadSidebar": true } -->
　　王殷国亦如之注殷犹众也十二嵗王若不巡守则六服尽朝谓之殷国其戒四方诸侯与巡守同
　　疏王有故不巡守于方岳之下则春东方尽来夏南方尽来秋西方尽来冬北方尽来王待之亦各于其时在国外为坛行朝觐盟载之法殷国所在无常或在畿内国城外或向畿外诸侯之国行之故有戒令之事　集説陈氏博议自古封建之法天下至广难以统一故五载一巡守以一风俗以通民情至周而五载一巡守既不能行故置职方氏撢人训方氏之官以通达上下使无壅蔽逮汉或遣谒者循行天下是亦得周公之遗意也自元封五年初置刺史每以秋分行部以诏书六条察郡国举不法而后天下民情利害其壅遏通达皆系于刺史之手而上或不得以闻之宣元以后稍还古意天子则有郎官之出宰相则有掾吏之行上下相察莫之或匿如元帝诏条责于定国曰郎有从东方来者言民父子相弃丞相御史案事之吏匿而不言耶将从东方来加増之耶何以错谬至是定国皇恐自劾是丞相隠之天子而不知郎吏已得以上闻如魏相敕掾吏案事郡国辄白四方异闻或有逆贼风雨灾异郡不上达相辄奏言之是郡国欲隠之宰相而不知掾吏已得以上达民情既通上下不壅则治可为也
　　土方氏掌土圭之灋以致日景注致日景者夏至景尺有五寸冬至景丈三尺其间则日有长短
　　以土地相宅而建邦国都鄙注土地犹度地知东西南北之深而相其可居者宅居也
　　以辨土宜土化之灋而授任地者注土宜谓九谷稙穉所宜也土化地之轻重粪种所宜用也任地者载师之属
　　王巡守则树王宫注为之藩罗
　　某氏曰佐掌舍为之　王氏曰大司徒掌建邦国及土宜之法土方氏皆辅相之但司徒草人所掌止于王畿而土方氏所掌则及于四方故名官以土方氏焉
　　怀方氏掌来逺方之民致方贡致逺物而送逆之达之以节注逺方之民四夷之民也谕徳延誉以来之疏晓谕以王之徳美又延引以王之美誉以招来之
　　逺物九州之外无贡灋而至者
　　疏致方贡谓六服诸侯又云致逺物宜是蕃国　刘氏曰逺人不服则修文徳以来之是懐万方以成蓼萧之化者圣王之事也逺人既来则懐方氏掌其送逆道路之给而开之以道徳仁义之化悦之以圣人中和礼乐之方陈之以位天地和隂阳之本感之以致神祗遂生育之义使之心懐而诚服踊跃于内向而不知其已者也　明斋王氏曰方贡若六服之外蕃国犹在贡献之数者逺物若越裳肃慎其国尤逺不在贡献之数故曰逺物也
　　逹民以旌节达贡以玺节
　　治其委积馆舍饮食注续食其徃来
　　王氏曰治其委积所以备其用治其馆舍所以安其居治其饮食所以顺其嗜好　王氏曰四夷之来各有其方诸侯若非其人应之不得其道其为中国之累大矣来则逆之去则送之以为礼也达之以节使行无稽滞治其委积馆舍饮食使之居处安而食用足所谓来之之道如此葢非求其来但有以待之示无外之意耳
　　合方氏掌达天下之道路注津梁相凑不得陷絶通其财利注茂迁其有无
　　同其数器注权衡不得有轻重
　　壹其度量注丈尺釡钟不得有大小
　　按挚虞传陈勰掘地得古尺尚书奏今尺长于古尺宜以古为正潘岳以为不宜改虞駮曰今尺长于古尺几于半寸乐府用之律吕不合史官用之厯象失占医局用之孔穴乖错宜如所奏
　　除其怨恶注怨恶邦国相侵虐
　　同其好善注所好所善谓风俗所髙尚
　　杂説同其好善所以一道徳而同风俗　愚按除其怨恶同其好善所谓同其好恶是也
　　训方氏掌道四方之政事与其上下之志注道犹言也为王説之四方诸侯也上下君臣也
　　诵四方之传道注传道世世所传説徃古之事也为王诵之若今论圣徳尧舜之道矣
　　正嵗则布而训四方注布告以教天下使世知所善恶而观新物注四时于新物出则观之以知民志所好恶志淫行辟则当以政教化正之
　　疏若王制云命市纳贾以知民之所好恶志淫行僻则当以政教化正之与此为类故郑云以绎经也杂説先知觉后知先觉觉后觉则易昬为明易恶为善变化气质如螟蛉之肖蜾臝新物如旧染汚俗咸与维新也　王氏曰夫训方氏道四方之政事与上下之志诵其传道则有以资王见闻而王之所闻益聪所见益明矣正嵗则布而训四方正嵗一嵗之始也既诵以所道又训以所诵察其志好而训焉如是则四方之逺所闻无非正言所见无非正行而道徳由之一风俗由之同矣夫先王所以致天下之大顺而以由国为一人者吾何容心哉置官设属使取四方之善以同之而已
　　形方氏掌制邦国之地域而正其封疆无有华离之地使小国事大国大国比小国注杜子春云离当为杂谓华读为哨之正之使不邪离絶
　　疏形方氏主知四方土地形势故使掌作邦国之地域大小形势又当正其封疆勿使相侵地有邪离絶逓相侵人则不正故今正之者两头寛中狭邪者谓一头寛一头狭云哨之者投壶礼主人云枉矢哨壶是不正之义故读从之　临川王氏曰析而不絶为华絶而不属为离正其封疆使无有华离之地则小国易以守大国难以侵人各有其土宇而无交争之患矣　王氏曰大司徒凡建邦国以土圭土其地而制其域自诸公至子男其封疆各有多寡之数形方氏之职掌制邦国之地域而正其封疆凡以成大司徒之事而已　刘氏曰大司马建邦国之九法有均守平则以安邦国之法则形方氏正其封疆不使相侵而无有华离是也有比小事大以和邦国之法则形方氏小国事大国大国比小国是也大国不比于小国则侵其封疆而有华离矣正之弗从然后诏于大司马而九伐行焉圣人于征伐必有其渐不得已而后行也　愚按注疏释华离义似太凿王明斋云华者分析如华瓣也正与介甫析而不絶解合然形如华瓣则易侵而势若犬牙则难动又何也意威福之柄所以亲诸侯者固别有所操与
　　山师掌山林之名辨其物与其利害而颁之于邦国使致其珍异之物注山林之名与物若岱畎丝枲峄阳孤桐矣利其中人用者害毒物及螫噬之虫兽
　　疏此山师及下川师原师等皆是遥掌畿外邦国之内山川原隰之等使出税珍异以供王家也禹贡青州云岱畎丝枲畎谷也岱山之谷有之徐州云峄阳孤桐孤特也峄山之阳特生之桐中为琴瑟　刘氏曰颁其名数于邦国致之于王以供膳羞服用也既曰珍异之物则非贡赋所及矣
　　川师掌川泽之名辨其物与其利害而颁之于邦国使致其珍异之物注川泽之名与物若泗滨浮磬淮夷蠙珠暨鱼泽之萑蒲
　　疏泗水之石可以为磬蠙珠珠名　明斋王氏曰旅獒之训曰不贵异物民乃足不寳逺物则逺人格而此言致其珍异者葢物性不同自有非常之物可以疗疾致用适欲用之不可必得故有则致之非以之供玩好而为常贡也
　　邍师掌四方之地名辨其丘陵坟衍邍隰之名注地名谓东原大陆之属
　　疏髙平曰原此虽以原为主除山林川泽四者余丘陵坟衍原隰皆主之禹贡东原底平大陆既作　介甫王氏曰辨其名以知平陂燥湿辨其物以知肥硗媺恶
　　物之可以封邑者注物之谓相其土地可以居民立邑王氏曰大司徒辨山林川泽丘陵坟衍原隰之名而辨其邦国都邑之数而沟封之而原师所掌如此亦以辅成司徒之事而已　王氏曰五地名物与土宜土化大司徒掌之此复掌之者制畿封国施贡分职简稽乡民皆司马之事故职方诸属掌之特详　某氏曰此大司马正邦国土地之政
　　匡人掌达灋则匡邦国而观其慝使无敢反侧以聴王命注灋则八灋八则也邦国之官府都鄙亦用焉慝奸伪之恶也反侧犹背违灋度也书曰无反无侧王道正直
　　刘氏曰如是则诸侯之犯令陵政者暴内陵外者不陷于九伐矣
　　撢人掌诵王志道国之政事以巡天下之邦国而语之注道犹言也以王之志与政事谕説诸侯使不迷惑使万民和説而正王面注面犹乡也使民之心晓而正乡王
　　都司马掌都之士庶子及其众庶车马兵甲之戒令注庶子卿大夫士之子车马兵甲备军发卒
　　疏都王子弟所封及三公采地也司马主其军赋故云掌都之士庶子宫伯注云士适子庶子其支庶此都之士庶子亦然王家有军事征兵于采地都鄙则都司马以书致于士庶子有此众庶车马兵甲之戒令士庶子受而行之　王氏曰众庶凡在都之人民
　　以国灋掌其政学注政谓赋税也学修徳学道
　　以聴国司马注聴者受行其所征为也国司马大司马之属皆是
　　刘氏曰夫采地之卿大夫仕于王朝士庶子在外既不属于宫伯大司乐则以国教胄子之法教之于其都之学及有军旅之事征兵于都鄙则以士庶子作其众庶车马兵甲而都司马掌其戒令以聴于国大司马奉其节制以进退攻讨焉
　　家司马亦如之注大夫家臣为司马者春秋传曰叔孙氏之司马鬷戻曰我家臣也不敢知国
　　疏按序官云家司马各使其臣以正于公司马郑氏曰家卿大夫采地正犹聴也公司马国司马也卿大大之采地王不特置司马各使其家臣为司马主其地之军赋徃聴政于王之司马王之司马其以王命来有事则曰国司马　王氏曰都司马掌大都小都之士庶子者也家司马掌家邑亦如都司马之事陈氏集説云都家皆畿内采地既有其地又有其民又有其贿非王朝制其兵柄则将抗衡于上矣春秋楚子与若敖氏战于浒与晋之六卿鲁之三家宋之华氏其调发禁令悉自主之而国家弗敢问安得不与上竞乎　丘氏曰古者国之子弟无时不知教无处不有学退在学校受教于司乐进在王朝受教于司保氏入而宿卫有宫伯按其在版者而教之出而守御有都司马掌其正学以教之出入进退教未尝不行其间非若后世之教止于庠序而已　明斋王氏曰都之士庶子谓孟仲两卿而下五大夫众士之适子庶子也众庶应起徒役之人也车马兵甲备车发卒也都司马平时纠戒之无有违慢率令之使之兴事则都家之君虽有数百乗之富而无不属之王朝者矣然此但治其军赋之事而已政若诸子之所掌学谓司士大司乐之所教都司马教治其都之士庶子一如王国教胄子之法然后世禄之人无骄淫败礼者矣及有军旅之事徴兵于都鄙则都司马率之以聴于大司马故朝大夫云治有不及在军旅则诛其有司也此周公驭都家之法所以都鄙之君无抗衡之患也欤




　　周礼注疏删翼卷二十一
<经部,礼类,周礼之属,周礼注疏删翼>
　　钦定四库全书
　　周礼注疏删翼卷二十二
　　明　王志长　撰
　　秋官司寇第五
