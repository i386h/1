<!-- { "loadSidebar": true } -->
　　以禋祀祀昊天上帝以实柴祀日月星辰以槱燎祀司中司命飌师雨师注禋之言烟周人尚臭烟气之臭闻者槱积也三祀皆积柴实牲体焉或有玉帛燔燎而升烟所以报阳也郑司农云实柴实牛柴上也司中三能三阶也司命文昌宫星风师箕也雨师毕也谓昊天上帝冬至于圜丘所祀天皇大帝星谓五纬辰谓日月所防十二次司中司命文昌第五第四星或曰中能上能也
　　疏周语云精意以享谓之禋义并与烟得相叶也郊特牲云殷人尚声周人尚臭司中司命等言槱燎则亦用烟也于日月言实牲至昊天上帝言禋祀则三祀互相备矣但先积柴次实牲后取烟事列于卑祀义全于昊天作文之意也五纬即五星东方嵗星南方荧惑西方太白北方辰星中央镇星二十八宿随天左转为经五星右旋为纬按武陵太守星传云文昌宫六星第一曰上将第二曰次将第三曰贵相第四曰司命第五曰司中第六曰司禄○黄氏曰日月星辰风师雨师有象者也山林川泽四方百物有形者也有象者以物之声臭祀之有形者以物之形体祭之是则可矣昊天上帝其降而与物接也不见其形其升而与物辨也不见其象然则如之何致之无形也不可荐之以味无象也不可达之以气先王之于天神以诚意动之以精意接之定之以七日之戒齐之以三日之齐不御色不聴乐不饮酒不茹荤眡涤濯涖玉鬯省牲镬奉玉齍赞爵币告时告备告纯告洁以诚其意而已人之意粗则交于物精则交于神葢其理也有无之间帝之神用在焉古之先王精意与帝感通梦帝赉子良弼葢夫精神之接于帝也岂粗于意者所能及哉以恭致荘而后以黙致静而后思道以致其虚此其所以接于帝也精意以享其犹孝子之致其亲欤祭之日入室僾然必有见乎其位周旋出入肃然必有闻乎其容声出而聴忾然必有闻乎叹息之声先王之事帝其亦犹此呜呼鬼神之物非他即吾之诚是已○伊川程氏曰天与帝一也天言其体帝言其主也○信斋杨氏曰愚按典瑞朝日注云天子当春分朝日秋分夕月玉藻朝日于东门之外注云朝日于春分之时马融郑康成皆同此説贾谊亦曰三代之礼春朝朝日秋暮夕月所以明有敬也葢冬至祭天夏至祭地此祭天地之正礼也春分朝日秋分夕月此祭日月之正礼也陈氏云天地至尊故用其始而祭以二至日月次天地故祭以二分此言是也所谓兆日于东郊兆月于西郊祭日于坛祭月于坎祭日于东祭月于西王宫祭日夜明祭月即春分朝日秋暮夕月之事也此外则因事而祭如大报天而主日配以月此因郊而祭也觐礼拜日于东门之外礼日于南门外礼月于北门外此因觐礼而行用也月令祈来年于天宗此因蜡而祈也日月星辰之神则雪霜风雨之不时于是乎禜之此因禜而祭也○浚仪王氏曰郊特牲疏凡祭日月之礼崔氏云一嵗有四迎气之时祭日于东祭月于西故小宗伯云兆五帝于四郊四望四类亦如之一也春分朝日秋分夕月二也夏正郊天之时而主日配以月祭义云大报天而主日配以月三也孟冬大蜡又祭日月月令祈来年于天宗四也其牲皆用犊祈祷则用少牢○贵与马氏曰大宗伯以实柴祀日月星辰以槱燎祀司中司命风师雨师郑君以为六宗按异义今欧阳夏侯説六宗者上不及天下不及人傍不及四时居中间恍惚无有神助隂阳变化有益于人故郊祭之古尚书説六宗天地神之尊者谓天宗三地宗三日月为隂阳宗北辰为星宗河为水宗岱为山宗海为泽宗祀天则天文从祀祀地则地理从祀谨按夏侯欧阳説云宗实一而有六名实不相应春秋鲁郊犹三望言郊天日月星河海山凡六宗鲁下天子不祭日月星但祭其分野星其中山川故言三望六宗与古尚书説同之闻也书曰肆类于上帝禋于六宗望于山川徧于羣神六宗言禋山川言望则六宗无山川明矣大宗伯以礼祀昊天上帝实柴祀日月星辰槱燎祀司中司命风师雨师凡此所祭皆天神也礼记郊特牲曰郊之祭也迎长日之至也大报天而主日也兆于南郊就阳位也埽地而祭于其质也祭义曰郊之祭也大报天而主日配以月则郊祭并祭日月可知其余星也辰也司中司命风师雨师此之谓六宗亦自明矣礼论王莽时刘歆孔昭以为易震巽等六子之卦为六宗汉武即位依虞书禋于六宗礼用大社至魏明帝时诏令王肃议六宗取家语宰我问六宗孔子曰所宗者六埋少牢于泰昭祭时祖迎于坎坛祭寒暑王宫祭日夜明祭月幽宗祭星雩宗祭水旱孔安国注尚书与此同张融许从郑君于义为允按月令孟冬祈来年于天宗郑云天宗日月星辰若然星辰入天宗又入六宗其日月入天宗即不入六宗之数也以其祭天主日配以月日月既尊故不得入六宗也○又曰按祀司中司命司民司禄出于周礼注家以为四司皆星也未知何据而星宿之名多出于纬书又先后郑之説自为抵牾此后人所以难据以为信也但信斋杨氏皆归之于天与气数而以为非有一星以主之则其説又似大渺茫葢天之有日月星辰犹君之有百司庻府也谓品物嵗功一出于天而无日月星辰以司之是犹谓政教号令一出于君而无百司庻府以行之也况金木水火土人间有此五物则天上亦有此五星以主之而洪范言星有好风星有好雨则司风雨者亦星也然则司中司命司民司禄何害其为星乎○按明斋王氏谓虚宿下有司命星主人寿夭名义甚正司中无考岂天枢北极主天之中气故祀之欤若文昌六星自主天子文徳不当与此混也
　　以血祭祭社稷五祀五岳以貍沈祭山林川泽以疈辜祭四方百物注不言祭地此皆地祗祭地可知也隂祀自血起贵气臭也社稷土谷之神有徳者配食焉共工氏之子曰句龙食于社有厉山氏之子曰柱食于稷汤迁之而祀弃郑司农曰五祀五色之帝于王者宫中曰五祀谓五祀者五官之神在四郊四时迎五行之气于四郊而祭五徳之帝亦食此神焉少昊氏之子曰重为句芒食于水该为蓐収食于金修及熈为防食于水颛顼氏之子曰黎为祝融后土食于火土五岳东曰岱山南曰衡山西曰华山北曰恒山中曰嵩髙山祭山林曰貍川泽曰沈顺其性之含蔵疈疈牲胸也疈而磔之谓磔禳及蜡祭郊特牲曰八蜡以祀四方四方年不顺成八蜡不通以谨民财也又曰蜡之祭也主先啬而祭司啬也祭百种以报啬也飨农及邮表畷禽兽仁之至义之尽也胡氏曰古者祭地于社犹祀天于郊也故泰誓曰郊社不修而周公祀于新邑亦先用二牛于郊后用太牢于社也记曰天子将出类于上帝宜于社又曰郊所以明天道社所以神地道周礼以禋祀祀昊天上帝以血祭祭社稷而别无地示之位四圭有邸舞云门以祀天神两圭有邸舞咸池以祭地而别无祭社之説则以郊对社可知矣后世既立社又立北郊失之矣○杨氏曰愚按礼经天子祭天地诸侯祭社稷祭莫重于天地而社稷其次也胡氏乃合祭地祭社二者而一之何也曰社者五土之神是亦祭地也而有广狭之不同曰里社则所祭者一里之地而已曰州社则所祭者一州之地而已诸侯有一国其社曰侯社则所祭者一国之地一国之外不及也天子有天下其社曰王社则所祭者天下之地极其地之所至无界限也故以祭社为祭地唯天子可以言之凡胡氏所引皆天子社也但云后世既立社又立北郊失之矣此则未然有正祭有告祭冬至祭天于南郊顺阳时因阳位夏至祭地于北郊顺隂时因隂位以类求类故求诸天而天神降求诸地而地祗出所谓正祭也匠人营国左祖右社以社与祖对尊而亲之若因事而告地则祭社亦可矣记曰天子将出类于上帝宜乎社之类是也説者曰类者依郊祀正礼而为之也宜者有事乎社求福祐也此所谓告祭也知祭各有义不可以一説拘则知圣人制礼精防之意矣○陈氏礼书曰五祀见于周礼礼记仪礼杂出于史传多矣特祭灋以司命泰厉为七祀而左传昭二十五年家语五帝篇则以五祀为重该修熙黎勾龙之五官月令以五祀为门行户灶中霤白虎通刘昭范史髙堂隆之徒以五祀为门井户灶中霤郑氏释大宗伯之五祀则用左传家语之説释小祝之五祀则用月令之説释王制之五祀则用祭灋之説而荀卿谓五祀执荐者百人侍西房侍西房则五祀固非四方之五官侍必百人则五祀固非门户之类然则所谓五祀者其名虽同其祭各有所主七祀之制不见他经郑氏以七祀为周制五祀为商制然周官虽天子亦止于五祀仪礼虽士亦得五祀则五祀无尊卑隆杀之数矣祭法自七祀推而下之至于适士二祀庻人一祀非周礼也然礼所言五祀葢皆门户之类而已门户人所资以出入者也中霤人所资以居者也灶井人所资以养者也先王之于五者不特所资如此而又事有所本制度有所兴此所以祀而报之也中霤土之所用事故祀于中央灶火之所用事故祀于夏井水之所用事故祀于冬户在内而竒阳也故祀于春门在外而偶隂也故祀于秋两汉魏晋之立五祀井皆与焉特隋唐参用月令祭法之説五祀祭行及李林甫之徒复修月令冬亦祀井而不祀行然则行神亦特軷于始行而已非先王冬日之常祀也考之于礼五祀之牲羊牲凡祭五祀于庙有主有尸观月令腊先祖五祀同时则五祀祭于庙可知也曽子问既殡而祭五祀尸及三饭则五祀有尸可知也既殡而祭不酳不酢则凡祭五祀固有侑酳与酢矣老妇之祭先儒以为灶配则五祀固有配矣先儒又谓卿以上宗庙有主五祀亦有主矣大夫以下宗庙无主五祀亦如之然大夫之庙未尝无主五祀有主与否不可考也○浚仪王氏曰左传昭二十九年史墨对魏献子曰五行之官是谓五官列受氏姓封为上公祀为贵神社稷五祀是尊是奉木正勾芒火祝融金蓐収水防土后土月令孟冬腊先祖五祀注凡祭五祀于庙用特牲有主有尸皆先设席于奥正义皆中霤礼此殷礼也周则七祀加司命与厉祀则在宫中宫正注祭七祀于宫中祭法王为羣姓立七祀曰司命中霤国门国行泰厉户灶王自为立七祀诸侯为国立五祀大夫立三祀士立二祀庻士庻人立一祀郑谓五祀殷制七祀周制然周官天子亦止五祀明堂月令春祀户夏祀灶中央祀中霤秋祀门冬祀行及曲礼礼运皆云五祀不及司命泰厉仪礼士亦有五祀聘礼大夫有门行○升庵杨氏曰礼记月令冬祀行淮南时则训冬祀井太数曰冬为井白虎通曰春祭户夏祭灶秋祭门冬祭井六月祭中霤户以羊灶以鸡中霤以豚门以犬井以豕愚按井即行也葢行井间道也古者八家同井由家至井井有八道八家所行月令时训互言之非有异也○愚按门户中霤等祀祭之小者也女祝掌王后之内祭祀郑氏注内祭祀六宫之中灶门户又大夫士皆有门户等五祀之礼今五祀在社稷之下五岳之上则非门户等可知意五官之神在四郊者亦得称五祀宜从郑氏矣但天官冢宰职云祀五帝郑氏注谓四郊及明堂则五方之神主五行之气于四郊其即为五帝无疑是亦天神之属亦当从实柴槱燎之例不宜血祭也○南轩张氏曰古者祭山川山川所以为灵者以其气之所蒸能出云润泽万物故为之坛壝立之祝史设之牲币所以致祷祀之实而交孚乎隠显之际诚之不可揜如此后世固亦有山川之祠而人其形宇其地则其失也久矣○王先生曰以社稷五祀为血祭则沈貍疈辜何以为非血是血祭者取歆神之始耳○畷井田间道左思吴都赋云畛畷无数
