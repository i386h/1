<!-- { "loadSidebar": true } -->
　　疏正东之堂谓之青阳正南之堂谓之明堂正西之堂谓之总章正北之堂谓之堂每堂各有左右之位月令谓之左右个孟春居青阳左个仲春居青阳大庙季春居青阳右个明堂以下皆然○刘氏曰明堂路寝宗庙皆有五室十二堂四门每月视朔聴政于其堂王居必随日月之防也闰月无所防之次故居其月门之左扉○王氏曰先王厯象日月星辰以授人时朞三百有六旬有六日以闰月定四时成嵗其余则归之闰闰非一时之正也而四时不得则不正然嵗时日月葢有常矣而置闰则无常王者体天而立道于四时春居青阳夏居明堂秋居总章冬居堂其居固有常矣至闰而居门以门者一阖一辟之变而徃来不穷之通也玉藻曰闰月阖门左扉居其中然则王之居门也岂一朝一夕而已哉凡以应天而已则不可以不终月终月者所以成其事也所以见王者消息盈虚与时偕行也
　　大祭祀与执事卜日注执事大小之属与之者当视墨疏占人云史占墨
　　戒及宿之日与羣执事读礼书而协事注恊合也谓习录所当共之事也
　　疏戒谓散齐七日宿谓致齐三日羣执事与祭之官读礼书而恊事恐事有失错物有不共故也○王氏曰祭事则繁矣具载于礼书之文故读礼书则按其文之所载而恊其事之所当共以史主书故也○愚按祭祀之际礼备人众苟赞涖趋跄防有差忒则怨恫之祸贻之国家故圣人尤慎焉协者谓一堂之上周旋进退先后疾徐众耳一耳众目一目众手一手众志一志而王乃可以中心无为致其精明对越之诚矣此先王所以祭则受福也欤
　　祭之日执书以次位常注谓校呼之教其所当居之处或曰尊卑昭穆存乎书册故执而序次之
　　辨事者攷焉不信者诛之注谓抵冒其职事
　　疏大史掌礼知行事得失故与人攷焉抵冒执事者诛之此谓与祭之人也
　　大防同朝觐以书协礼事注亦先习录之也
　　及将币之日执书以诏王注将送也诏王告王以礼事疏朝觐之时则有三享之礼币谓璧帛之等
　　大史抱天时与大师同车注郑司农云大出师则大史主抱式以知天时处吉防史官主知天道故国语曰吾非瞽史焉知天道春秋传曰楚有云如众赤鸟夹日以飞楚子使问诸周大史大史主天道谓瞽即大师大师瞽官之长
　　王氏曰大师执同律以聴军声以声而知天道也大史抱天时以书而知天道也○明斋王氏曰天时谓时日支干孤虚王相及星辰变动军众用以行止者
　　大迁国抱灋以前注灋司空营国之灋也抱之以前当先王至知诸位处
　　王氏曰大史守国典法抱之先往恐有散亡且以为立国之基也
　　大丧执灋以涖劝防注郑司农云劝防引六绋
　　遣之日读诔注遣谓祖庙之庭大奠将行时也人之道终于此累其行而读之大师又帅瞽廞之而作諡瞽史知天道使共其事言王之诔諡成于天道
　　疏记曰贱不诔贵幼不诔长诸侯相诔非礼也唯天子称天以诔之注云以其无尊焉彼又引公羊传制諡于南郊是王之諡成于天道也若然先于南郊制諡乃于遣之日读之葬后则称諡
　　凡丧事攷焉注为有得失
　　小丧赐諡注小丧卿大夫也
　　疏卿大夫将作諡之时其子请于君君亲为之制諡使大史将往赐之小史至遣之日徃为读之礼记檀弓云公叔文子卒其子戍请諡于君曰日月有时将葬矣请所以易名也君曰昔者夫子修其班制以与四隣交卫国之社稷不辱不亦文乎是其事也按曲礼言諡曰类以其象聘问之礼见天子乃使大史赐之諡小史不读之以其诸侯自有史此直言小丧赐之諡则三公诸侯亦在焉○明斋王氏曰既諡而必读于柩者一则谓死者有知亦无后言质诸鬼神而无憾一则谓生时所行死而不可掩善者以劝恶者以戒使夫人之知愳也
　　凡射事饰中舎算执其礼事注舎读曰释郑司农云中所以盛算也谓设算于中以待射时而取之中则释之乡射礼曰君国中射则皮竪中于郊则闾中于境则虎中大夫兕中士鹿中天子之中未闻
　　疏皮竪中者谓燕射礼在寝则以皮竪兽形为中于郊谓大学之射于竟谓与隣国君射也大夫士各一中○集説王氏曰中形为闾虎兕鹿之属而凿其背以盛算明善射多算则能胜物而制之以为用也执其礼事以礼书皆掌于大史故也
　　小史掌邦国之志奠系世辨昭穆若有事则诏王之忌讳注郑司农云志谓记也春秋传所谓周志国语所谓郑书之属是也史官主书故韩宣子聘于鲁观书大史氏
　　浚仪王氏曰孔安国书序九州之志谓之九丘丘聚也言九州所有土地所生风气所宜皆聚此书也
　　繋世谓帝繋世本之属是也小史主定之瞽蒙讽诵之先王死日为忌名为讳谓王有事所祭于其庙王氏曰父谓之昭子谓之穆父子相代谓之世世之所出谓之繋奠系世以知其本所出辨昭穆以知其世序凡此皆有书小史则定而辨之○明斋王氏曰叶氏曰王制大史执简记奉讳恶小史者大史之属故诏忌讳与奉讳恶之职同盖以人君行事当知就善而避恶即吉而忌凶故王之忌讳莫如恶事之当讳忌亦如地官诵训之掌道方志以诏避忌也若忌日者则出于孝子慈孙之心尚何待于小史之诏耶愚谓以古为鉴可明得失人君行事倘有不法以古者败亡之事言之自知所警戒叶説良是若所谓讳者记称周人以讳事神孟子亦有讳名之説郑説亦通但不当如后人之拘耳小史辨昭穆者以其详于世系诏忌讳者以其熟于典故也
　　大祭祀读礼灋史以书叙昭穆之爼簋注读礼灋者大史与羣执事史此小史也言读礼法者小史叙俎簋以为节俎簋牲与黍稷以书次之校比之
　　疏谓大史读礼法之时小史则叙昭穆及俎簋当依礼法之节校比之使不差错也○王氏曰俎以盛牲簋以盛粢其先后有叙多寡有数
　　大丧大宾客大防同大军旅佐大史凡国事之用礼灋者掌其小事卿大夫之丧赐諡读诔注其读诔亦以大史赐諡为节事相成也
　　冯相氏掌十有二嵗十有二月十有二辰十日二十有八星之位辨其叙事以防天位注嵗谓大嵗嵗星与日同次之月斗所建之辰乐説説嵗星与日常应大嵗月建以见然则今厯大嵗非此也嵗日月辰星宿之位谓方面所在辨其叙事谓若仲春辨秩东作仲夏辨秩南讹仲秋辨秩西成仲冬辨在朔易防天位者合此嵗日月辰星宿五者以为时事之侯若今厯日大嵗在某月某日某甲朔日直某也
　　疏十有二嵗者嵗谓大嵗左行之地行于十二辰一嵗移一辰也十有二月者谓斗柄月建一辰十二月而周也十有二辰者谓子丑寅夘等也十日者谓甲乙丙丁等也二十有八星者东方角亢等北方斗牛等为二十八星若指星体而言谓之星日月防于其星即名宿亦名辰亦名次亦名房云之位者总五者皆有位处也○又云大嵗在地与天上嵗星相应而行嵗星为阳右行于天一嵗移一辰又分前辰为一百三十四分而侵一分则一百四十二年跳一辰十二嵗一小周谓一年移一辰故也千七百二十八年一大周十二跳匝故也嵗左行于地一与嵗星跳辰年数同服防注春秋龙度天门是也云嵗星与日同次之月斗所建之辰者以嵗星为阳人之所见大嵗为隂人所不覩故举嵗星以表太嵗也○浚仪王氏曰唐志五星议嵗星自商周讫春秋之季率百二十余年而超一次战国后行浸急及哀平间余埶乃尽更八十四年而超一次姬氏出自灵威仰之精受木行正气嵗星主农祥后稷冯焉故周公常阅其机祥以观善败其始王也次于鹑火以达天鼋其衰也淫于以害鸟帑○又曰三礼义宗云嵗星者东方苍龙之宿五星之首在天右行十二嵗一周天大嵗者嵗星之神法五行亦十二嵗一周于地○王氏曰叙事若析因夷隩其事各有先后之序天位谓星鸟正仲春星火正仲夏星昴正仲秋星虚正仲冬之属其在天各有所居之位○明斋王氏曰圣人治天下不过钦若昊天敬授人时而已故嵗之所在可以伐人太嵗所在不可以犯此防合夫嵗之位也平秩东作南讹西成朔易此防合夫月之位也外事刚日内事柔日恊日刑杀之类此防合夫日之位也
　　冬夏致日春秋致月以辨四时之叙注冬至日在牵牛景长丈有三尺夏至日在东井景尺有五寸此长短之极极则气至冬无愆阳夏无伏隂春分日在娄秋分日在角而月于牵牛东井亦以其景知气至不春秋冬夏气皆至则是四时之叙正矣
　　疏此经欲知人主政之得失所致观日月之景以辨四时之叙若政教得所则四时之景依度依度则四时之叙得正矣必冬夏致日春秋致月者以日者实也欲于长短极时致之也月者阙也故于长短不极时致之也○又云按易纬通卦騐云冬至日置八神树八尺之表日中视其景如度者嵗美人和否者嵗恶人伪神读如引言八引者树于地四维四中引绳以正之故因名之曰引立表者先正方面于视日审矣晷进则水晷退则旱进尺二寸则月食退尺二寸则日食注云晷进谓长于度日之行黄道外则晷长晷长者隂胜故水晷短于度者日之行入进黄道内故晷短晷短者阳胜故旱○又云按通卦騐云夫八卦气騐常不在望以入月八日不尽八日侯诸卦气注云入月八日不尽八日隂气得正而平以此而言明致月景亦用此日矣若然春分日在娄其月上东井圆于角下于牵牛秋分日在角月上于牵牛圆于娄下东井故郑氏并言月于牵牛东井不言圆望义可知也○王氏曰此皆以土圭立表以度其至否典瑞曰土圭以致四时日月者此也
　　保章氏掌天星以志日月星辰之变动以观天下之迁辨其吉凶注志古文识识记也星谓五星辰日月所防五星有赢缩圜角日有薄食晕珥月有亏盈朓侧匿之变七者右行列舎天下祸福变移所在皆见焉
　　疏五星者天文志谓东方嵗南方荧惑西方大白北方辰中央镇星云五星有赢缩者天文志云嵗星所在国不可伐可以伐人超舎而前为赢退舎为缩赢其国有兵不复缩其国有忧其将死国倾败故曰天下太平五星循度亡有逆行日不蚀朔月不蚀望云圜角者星备云五星更王相休废其色不同王则光芒相则内实休则光芒无角不动摇废则少光色顺四时其国皆当也又云立春嵗星王七十二日其色白有光角芒土王三月十八日其色黄而大立夏荧惑王七十二日色赤角黄土王六月十八日其色黄而大立秋大白王七十二日光芒无角土王九月十八日其色黄而大立冬辰星王七十二日其色白芒角土王十二月十八日其色黄而大星当王相不芒角其邦强国取地大弱夫国亡土也云脁侧匿之变者尚书五行传云晦而月见西方谓之脁朔而月见东方谓之侧匿侧匿则侯王其肃脁则侯王其舒七者谓日月五星皆右行于天留伏顺逆以见吉凶若然经有辰郑氏直释辰名不解辰之祸福者但辰与二十八星随天左行非所以见吉凶已见冯相氏而此言之者星辰是相将之物挟句而言故不释为祸福之事也○愚按天之变动不可以一例拘也或同象而异应或异象而同占稽之古昔不一而足此保章所谓观天下之迁辨吉凶也虽然天地之道贞观者也不观其迁则趋避滞矣不握其贞则趋避私矣
