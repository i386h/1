<!-- { "loadSidebar": true } -->
　　以星土辨九州之地所封封域皆有分星以观妖祥注星土星所主土也封犹界也郑司农説以春秋传曰参为晋星商主大火国语曰嵗之所在则我有周之分野之属是也谓大界则曰九州州中诸国中之封域于星亦有分焉其书亡矣堪舆虽有郡国所入度非古数也今其存可言者十二次之分也星纪吴越也齐也娵訾衞也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也此分野之妖祥主用客星彗孛之气为象
　　疏此经论北斗及二十八宿所主九州及诸国封域之妖祥所在之事故云以星土也云辨九州之地者据北斗而言云所封封域者据二十八宿而説云皆有分星者总解九州及诸国也○又云先郑所引皆据诸国而言故増成其义并解九州之土也后郑云大界则曰九州者此解经九州之地按春秋纬文燿钩云布度定记分州繋象华岐以西龙门积石至三危之野雍州属魁星大行以东至碣石王屋砥柱冀州属枢星三河雷泽东至海岱以北兖州青州属机星蒙山以东至南江防稽震泽徐扬之州属权星大别以东至雷泽九江荆州属衡星荆山西南至岷山北岖鸟防梁州属开星外方熊耳以至泗水陪尾豫州属摇星此九州属北斗星有七州有九但兖青徐并属二州故七星主九州也周之九州差之义亦可知按公羊传昭十七年冬有星孛于大辰孛者何彗星也何休云孛彗者邪乱之气扫故置新之象左氏申繻曰彗所以除旧布新如是彗孛一也言用客星者彗非位奔霣而入他辰者也○一行曰近代诸儒言星土者或以州或以国虞夏秦汉郡国废置不同周之兴也王畿千里及其衰也仅得河南七县今又天下一统而直以鹑火为周分则疆埸舛矣七国之初天下地形雌韩而雄魏魏地西距髙陵尽河东河内北固漳邺东分梁宋至于汝南韩据全郑之地南尽颍川南阳西达虢畧距函谷固宜阳北连上地皆绵亘数州相错如绣故云汉山河之象多者或至十余宿其后魏徙大梁则西河合于东井秦拔宜阳而上党入于舆鬼方战国未灭时星家之言屡有明效今则同在畿甸之中矣而或者犹执汉书地理推之是守甘石遗术而不知变通之数也○易氏曰在诸侯谓之分星在九州谓之星土攷之传记灾祥所应多不诬者然亦有可疑焉武王伐殷嵗在鹑火伶州鸠曰嵗之所在我有周之分野盖指鹑火为西周丰岐之地今乃以当洛阳之东周何也周平王以丰岐之地赐秦襄公而其分星乃谓之鹑首又何也如燕在北而配以东方之析木鲁在东而配以西方之降娄秦居西北而鹑首次于东南吴越居东南而星纪次于东北此皆稽之分野有不合者贾氏以古者受封之月嵗星所在之辰以为分次则春秋战国之诸侯以之占妖祥可也后世占分野而妖祥亦应岂皆古者受封之辰乎此堪舆之书虽足攷古而言郡国所入度则非古之法○春秋正义诸侯祭其分野之星在地之土各有上天之分见于传记者云商主大火参为晋星云龙宋郑之星则苍龙之方有宋郑之分也以害鸟帑周楚恶之则朱鸟之方有周楚之分也四月日食鲁卫恶之则春分之日在鲁卫之分也嵗在颛帝之虚姜任实守其地则于时嵗星在齐薛之分也越得嵗而吴伐之凶则于时嵗星在吴越之分也晋语云实沈之虚晋人是居周语云嵗在鹑火我有周之分野是有分野之言也以九州当十二次周礼虽云皆有分星不知其分谁分之也星纪在于东北吴越实在东南鲁卫东方诸侯遥属戌亥之次又三家分晋方始有赵而韩魏无分赵独有之汉书地理志分郡国以配诸次其地分或多或少鹑首极多鹑火甚狭徒以相传为説其源不可得闻盖古之圣哲有以度知非后人所能测也○渔仲郑氏曰古之星经至汉散亡保章氏分星不可攷今堪舆所载虽有郡国所入度非古数也郑氏所引十二次之分本汉地理志大略见于左氏国语然汉贾直班固蔡邕魏陈卓李淳风僧一行诸家之説大同小异而一行之言十二次也唯以云汉始终言之云汉江河之气也认江河脉络于两戒识斗罗升沈于四维下参以古汉郡国其于区处分野当所在如指诸掌盖星有气耳云汉也北斗也五星也无非是气也一行之学其深矣乎○苏氏曰分野者指列星所属之分而言也郑氏所谓星土星所主土是也其国在此而星则在彼彼此若不相配而其为象未尝不相属非地之在北者其分野在天亦居北地之在南者分野在天亦居南也
　　以十有二嵗之相观天下之妖祥注嵗谓太嵗嵗星与日同次之月斗所建之辰也嵗星为阳右行于天太嵗隂左行于地十二嵗而小周其妖祥之占甘氏嵗星经其遗象也郑司农云太嵗所在嵗星所居春秋传曰越得嵗而吴伐之必受其凶之属是也
　　王氏曰分星经星也故有所主之封域嵗星纬星也异于分主则无常主矣占其所见之相有逆顺盈缩伏见进退之不同而妖祥着于天下矣
　　以五云之物辨吉凶水旱降丰荒之祲象注物色也视日旁云气之色降下也知水旱所下之国郑司农云以二至二分观云色青为虫白为丧赤为兵荒黒为水黄为丰故春秋传曰凡分至啓闭必书云物为备故也故曰凡此五物以诏救政
　　王氏曰降其祲象使民知之事未至而使之备患未至而使之防先王所以仁民可谓厚矣
　　以十有二风察天地之和命乖别之妖祥注十有二辰皆有风吹其律以知和不其道亡矣春秋襄十八年楚师伐郑师旷曰吾骤歌北风又歌南风南风不竞多死声楚必无功是时楚师多冻其命乖别审矣
　　疏按攷异邮曰阳立于五极于九五九四十五且变以隂合阳故八卦主八风距同各四十五日艮为条风震为明庶风巽为清明风离为景风坤为凉风兑为阊阖风干为不周风坎为广莫风○黄帝风经曰调长祥和天之喜风也折奋励天之怒风也○王氏玉海云应广莫而修刑则明庶而施惠待阊阖而藏庶物侯不周而谨邉备○王氏曰十有二风风之生于十二辰之位者也盖八风本乎八卦传曰舞以行八风谓此也四维之风兼于其月故艮为条风而立春亦曰条风防为清明风而立夏亦曰清明风坤为凉风而立秋亦曰凉风干为不周风而立冬亦曰不周风故八风变而言之又谓十二风也风生于天地之和气以风察天地之和和则无事矣不和则命乖别之妖祥以告人而使知所备焉乖则异而不同别则离而不合乖别者不和之所致也然乖别在人而妖祥先见于风则人与天地相流通万物一气故也
　　凡此五物者以诏救政访序事注访谋也见其象则当预为之备以诏王救其政且谋今年天时占相所宜次序其事
　　王氏曰日月星辰之变动也星土辨九州也十有二嵗也五云之物也十有二风也即所谓五物○介甫王氏曰诏以诏上访以访下救政凶荒乖别之政序事救政之事所当先后缓急○王氏曰夫惟天有以示人惟人有以奉天修其诚足以应其情正厥事足以格其变此圣人所以和同天人之际而使之无间者也
　　内史掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺注太宰既以诏王内史又居中贰之
　　刘氏曰圣人独执以制天下治者八柄也太宰掌八柄以诏王驭羣臣者不敢擅其重轻也内史掌其法以诏王治者又以察其中否也夫八柄虽出于王又非太宰所敢擅也而内史犹以法令攷之者有失其中则弗书其命也期恊于中然后方防行焉盖周之所以独永其治者设官执法内外相维以制其失而惟中之求也虽贵为天子当有八柄亦不得作好作恶以遂其私而况其下者乎○介甫王氏曰太宰八柄之序先庆赏而后刑威于庆赏则先重而后轻于刑威则先轻而后重贵赏薄刑之意至于内史则庆赏刑威杂而不知其孰先主于守法而不预其道揆之意也○王氏曰谓之八柄之法则所掌者法而巳谓之王之八柄则法当自王出故也
　　执国灋及国令之贰以攷政事以逆防计注国灋六典八灋八则
　　邓氏曰令谓命令
　　掌叙事之灋受纳访以诏王聴治注叙六叙也纳访纳谋于王也六叙六曰以叙聴其情
　　临川王氏曰叙事事治先后也纳纳言于上访访事于下○杂説有事斯有法然先王不恃法以为便任巳以为明也故必纳访于民而使内史受焉其有不便者革之损益必利于民然后可以治天下故先受纳访然后诏王聴治也
　　凡命诸侯及孤卿大夫则策命之注郑司农説以春秋传曰王命内史兴父策命晋侯为侯伯策谓以简策书王命其文曰王谓叔父敬服王命以绥四国纠逖王慝晋侯三辞从命受策以出
　　凡四方之事书内史读之注若今尚书入省事
　　疏诸侯有书奏白于王内史读于王○愚按凡四方则羣臣庶民之复逆及肺石路鼓之所达者莫不在其中矣内史亲臣其广王聪明如此上下之情有壅蔽不达者哉
　　王制禄则赞为之以方出之注赞为之为之辞也郑司农云以方出之以方版书而出之
　　赏赐亦如之内史掌书王命遂贰之注副冩藏之疏谓王有诏敕下颁则副写藏之以待勘校也○愚按掌书王命特称内史重王命也○叶氏曰八柄王大权既有道揆大臣诏之外又有法守近臣诏之内此王所以不得轻用其权而臣子不得擅窃其柄也
　　外史掌书外令注王令下畿外
　　某氏曰若徴守起军旅也如后世赐玺书
　　掌四方之志注志记也谓若鲁之春秋晋之乘楚之梼杌
　　掌三皇五帝之书注楚灵王所谓三坟五典
　　疏按孝经纬三皇无文五帝画象三王肉刑又世本作云苍颉造文字苍颉黄帝之史则文字起于黄帝三皇之书葢有文字后仰录三皇时事
　　掌达书名于四方注谓若尧典禹贡达此名使知之或曰古曰名今曰字使四方知书之文字得能读之明斋王氏曰书名六书之法也达书名于四方使书同文也○王氏曰此所以一道徳而同风俗也又安有异政殊俗之患
　　若以书使于四方则书其令注书王令以授使者王氏曰外史掌外令故也
　　御史掌邦国都鄙及万民之治令以赞宰注王所以治之令宰掌王治
　　庄渠魏氏曰大治宰禀王命内史赞王小治宰自令之故御史赞宰凡令先以法察当否助宰罢行之如内史赞王王有过亦面折廷争故常在王所与宰相随
　　凡治者受灋令焉注为书冩其治之灋令来受则授之刘氏曰凡曰治者皆出于治典而宰颁之邦国都鄙者也故治六官则有六典治宫府则有八法治都鄙则有八则驭羣吏则有八柄驭万民则有八统任万民则有九职敛财赋则有九赋节财用则有九式致国用则有九贡皆所以为治之本而出于大宰者也御史则以治令攷察其从违而纠绳之必如其法所以赞宰也○庄渠魏氏曰有司聴于宰法令具御史授于有司有司各受以从事事毕复宰御史因纠察其不如法者
　　掌赞书注王有命当以书致之则赞为辞若今尚书作诰文
　　庄渠魏氏曰郑注尚书作诰文此内史职御史所赞宰令书冩藏其副故用史百二十人
　　凡数从政者注自公卿以下至胥徒凡数及其见在空缺者
