<!-- { "loadSidebar": true } -->
　　典妇功中士二人下士四人府二人史四人工四人贾四人徒二十人注典主也主妇人丝枲工官之长疏丝枲有善恶贵贱之事故须贾人也○杂説典妇功以下三官悉用士人先儒以为此人主奢俭所系国家利害所闗非士大夫为之则害国政矣
　　典丝下士二人府二人史二人贾四人徒十有二人典枲下士二人府二人史二人徒二十人
　　内司服奄一人女御二人奚八人注内司服主宫中裁缝官之长有女御者以衣服进或当于王广其礼使无色过
　　缝人奄二人女御八人女工八十人奚三十人注女工女奴晓裁缝者
　　染人下士二人府二人史二人徒二十人
　　追师下士二人府一人史二人工二人徒四人注追治玉石之名
　　疏诗云追琢其璋男子首服在夏官弁师者以男子阳义又取夏时万物长大长大乃冠故在夏官妇人直取首服配衣故与衣连类在此
　　屦人下士二人府一人史一人工八人徒四人
　　夏采下士四人史一人徒四人注夏采夏翟羽色禹贡徐州贡夏翟之羽有虞氏以为緌后世或无故染鸟羽象而用之谓之夏采
　　疏緌者注旄于干首也○临川王氏曰夏采掌大丧之复而置一官则其兼掌明矣○王氏曰掌复之官而谓之夏采者采色所以重生之道故也丧则哀素哀素则事死之道也复者所以幸其生故以采色○杂説六官大数曰三百六十然职事员数不止此而已也以天官考之凡卿大夫命士三百五十余人地官除山虞林衡司闗司门不可考者尚四百余人春夏秋三官凡五百余人凡六官中大畧以春夏秋官为准以多乗少皆以五百人为额则此三千人其间兼摄必相半矣何者先王因事而命官作史者因官而分职以三公六卿论之六卿各掌其职宜若不可兼而成王时周公以太师兼冢宰召公以公兼宗伯苏忿生以公兼司寇故书洛诰云司徒司马司空由是推之先王之制其职虽不可废其官亦未必一一有举其夫畧而言则土训诵训无它职事掌葛掌染草角人羽人之类止征一物则其无事时亦多矣军司马舆司马行司马戎仆戎右有军旅则用之田祝田仆有田猎则用之有丧纪则用夏采丧祝有防盟则用诅祝建邦国则用土方氏逺方民来则用懐方氏先王岂以禄无用之官而待有事然后用之哉亦于临事则兼摄尔盟府命士也而太师兼之所谓载在盟府太师职之是也作礼者以其职不可废故各设其官职以待智者决择尔又六卿毎卿内治一官外兼一乡而周官每乡卿一人每官卿二人若是者皆非实事也齐桓令国子髙子各率五乡晋景公命士防将中军且为太傅命韩厥将新军且为仆大夫晋悼公令戎御属挍书司右属司士皆古制也○杂説书言唐虞稽古建官惟百夏商官倍亦克用乂今予小子仰惟前代时若训迪厥官则周朝之官殆不逺过夏商而先儒谓三百六十职事有其官官有其人所谓卿大夫之数截然不可易故后人疑周官之冗是不知兼权之义也存其职事之名以为天子备官耳○杂説诸侯之上大夫卿者以上大夫为卿也周官言大宰卿小宰中大夫则卿上大夫也以上大夫为卿非特诸侯然也葢先王之意爵欲正其名也故官必特置禄欲省其费也故职或兼掌然治在所合者虽大不必特置若三公九卿之类是矣事在所专者虽小不可兼掌若蝈氏射鸟氏之类是矣岂尝有所拘哉亦惟其称而已管仲以官事不摄而孔子非之者主掌者言之也桓公欲官事无摄而孟子取之者主置者言之也

　　周礼注疏删翼卷一
<经部,礼类,周礼之属,周礼注疏删翼>
　　钦定四库全书
　　周礼注疏删翼卷二
　　明　王志长　撰
　　大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以纠万民六曰事典以富邦国以任百官以生万民注典常也经也法也
　　疏六典治教礼政刑事之书大宰总六官故俱建之也六官虽有治教礼政刑事之不同该而言之皆是治法故云治邦国
　　扰犹驯也统犹合也诘犹禁也书曰度作详刑以诘四方任犹倳也生犹养也
　　疏倳犹立也东齐人物立地中为倳蒯通説范阳令曰天下之人所以不敢倳刃于公之腹者畏秦法也欲使百官皆立其功也
　　郑司农云治典冢宰之职故立其官曰使帅其属而掌邦治以佐王均邦国教典司徒之职故立其官曰使帅其属而掌邦教以佐王安扰邦国
　　疏治典教典云官府礼典以下皆云百官者尊天地二官不局其数也○王氏曰上无教则百姓不亲五品不逊而国危矣故曰安邦国
　　礼典宗伯之职故立其官曰使帅其属而掌邦礼以佐王和邦国
　　疏礼之用和为贵故曰和
　　政典司马之职故立其官曰使帅其属而掌邦政以佐王平邦国
　　王氏曰物各当其分谓之平大司马掌建邦之九法以佐王平邦国则彊不得以侵弱众不得以暴寡小大高下莫不当其分矣政者正也子帅以正孰敢不正于百官言正则正百官以正万民之意
　　刑典司寇之职故立其官曰使帅其属而掌邦禁以佐王刑邦国三时皆有官惟冬无官又无司空以三隅反之则事典司空之职也司空之篇亡小宰职曰六曰冬官其属六十掌邦事
　　王氏曰百工兴事造业则财物充足故云富邦国疏太宰职文分为二段从首至以富得民十条明经国之大纲治政之条目自正月之吉至职末明颁宣前法依事而施○王氏曰天官自宫正而下皆正言官名独于前三官言职者以太宰正也小宰贰也宰夫攷也其职特尊于治官之属故言职以别之推此则五官皆然○东莱吕氏曰周礼一书纲目尽在六典冢宰无所不统是宰相之职天下事须有总统要防处冢宰内统百官外均四海百官异职管摄之使皆归于一是谓之统四海异宜调济之使咸得其平是之谓均所以管摄之者非官官而控制之也自百而归之六自六而归之一所操者至简也所以调济之者非人人而称量之也大者与之为大小者与之为小所居者至易也明乎简易之理则相业无余蕴矣○又曰三公三孤天子所与共调精微之原而无所治者也统万事而分治之则有六卿之职焉六卿者万事之纲也为天下者始于立纲纪故一曰邦治纲纪既立首教之以人道之大故二曰邦教人道立则必有节文之者故三曰邦礼教立礼行而犹有干纪乱常者焉则将帅之事也故四曰邦政大罪陈之原野降此则有司之法在故五曰邦禁民迁善逺罪然后可以永奠其居故六曰邦土终焉六卿分职各率其属以倡九牧阜成兆民为治体统内外交应本末具举丝牵绳聮无一节不相闗天下虽广防头总在六卿至于冢宰相天子而统百官则司徒以下无非冢宰之所统乃均列一职而并数之为六卿何也纲固在网之中而首亦岂处乎身之外哉乾坤之与六子并列于八方也冢宰之与六卿并居于六职也一也○庄渠魏氏曰先王封建诸侯以道治天下定为万世常经是曰六典太宰偏言则一职专言则包六职故六典皆太宰所掌治典太宰自主之其次分掌于五官后世废封建为郡县专务以法把持守令不复有君道六典灭亡久矣
　　以八灋治官府一曰官属以举邦治二曰官职以辨邦治三曰官聨以防官治四曰官常以听官治五曰官成以经邦治六曰官灋以正邦治七曰官刑以纠邦治八曰官计以弊邦治注百官所居曰府弊断也郑司农云官属谓六官其属各六十小宰职曰以官府之六属举邦治官职谓六官之职小宰职曰以官府之六职辨邦治
　　某氏曰官职百官分职辨者各有司存也
　　官聮谓国有大事一官不能独共则六官共举之谓连事通职相佐助也小宰职曰以官府之六聮合邦冶鹤山魏氏曰周之官聮其聮事最密故朱文公谓一部周礼盛水不漏
　　官常谓各自领其官之常职非聮事通职所共也王氏曰常谓故常也盖六官之聮事有非法之所能该者于是乗时立事兴机制宜官常则以昔之所常行者于今列之以为常书曰以典常作之师典则所守之法常则所循之常与此官常同也
　　官成谓官府之成事品式小宰职曰以官府之八成经邦治官法谓职所主之法度官职主祭祀朝觐防同宾客者则皆自有其法度小宰职曰以法掌祭祀朝觐防同宾客之戒具谓官刑司寇之职五刑其四曰官刑上能纠职
　　王氏曰书曰制官刑儆于有位是也
　　官计谓小宰之六计所以断羣吏之治
　　丘氏曰官聮官常各致其一官之治故不言邦治
　　以八则治都鄙一曰祭祀以驭其神二曰灋则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众注都之所居曰鄙则亦法也都鄙公卿大夫之采地王子弟所食邑周召毛聃毕原之属在畿内者
　　疏亲王子母弟与公同处于大都次疏者与六卿同处于小都次疏者与大夫同处于家邑按礼运云天子有田以处其子孙郑注中庸云同姓虽恩不同义必同也尊重其禄位所以贵之不必授以官守有官则依公卿大夫食邑不假别言也○陈氏曰先王之建都鄙以为公卿大夫及王子弟之采地居畿内焉大者百里其次七十里其下五十里而其外有封疆沟木之固其内有城郭市朝社稷宗庙之别使之朝夕涖事王朝而退食于家其家不出王城而都鄙乃在三百里之外此犹民之廛里在国而受田在乡也○何氏曰以其有邑故曰都以其在国之鄙故曰鄙
　　祭祀其先君社稷五祀
　　疏按孝经大夫章不云社稷则诸侯卿大夫也若王子母弟及三公称诸侯者五庙五祀三社三稷○叶氏曰古者虽敬于神而未尝听于神三时不害则奉盛以告之牲牷肥腯则奉牲以告之有功者无不报也牺牲既成粢盛既备然而旱干水溢则变置社稷无功者无不夺也是以春官都宗人家宗人掌祭祀之礼凡祭祀必致福于国国有大故令祷祠必反命于国盖其神皆王所驭也
　　灋则其官之灋度废犹退也退其不能者举贤而置之禄若今月奉也位爵次也郑司农云士谓学士
　　龟山杨氏曰自乡论秀士升之于司徒自司徒而升之于学曰造士而后大司乐论造士之秀者升之司马曰进士则所谓士者盖未有禄位也司马辨论官材论定然后官之任官然后爵之位定然后禄之非修之于乡升之于司马则禄位不可得也故以禄位驭之太宰嵗终令百官正其治受其防听其致事而诏王废置三嵗大计羣吏之治而诛赏之则为吏者有职任焉与士异矣故以废置驭之禄位废置初不相因也而王介甫曰废置所以治之禄位所以待之治之者政也待之者礼也徒治之以政而不待之以礼则将免而无耻失其旨矣○愚按吏有职守不能无废置士惟录其贤者诏之禄位而已然禄位其贤则不贤者劝勉鼔舞于其下而不自知矣故曰禄位以驭其士也夫先王爵人禄人天下日趋于善后世峻文繁策士之贤者则疑之一有过惟恐其不暴于天下而卒鲜可用之士也然则操驭士之权者盍反其本矣
　　赋口率出泉也贡功也九职之功所税也
