<!-- { "loadSidebar": true } -->
　　王氏曰民生自天天实有司之者先王必有报其生飬之功冬物成之时故孟冬祀司民焉方祀司民则司冦献民数于王者以民之多寡实天降也刑之繁省致天讨也人之所为凡以奉成天之所为而己未尝私焉王拜而受之重国本也图制国用必言于司冦者以民之轻生而触法冒死而犯刑者以其贫而己民之贫以不知图国用而制之故也　愚按观此而知周先王之世之无游民也太宰以九职任万民有一民则有一民之职有一职则有一职所生之财货盖化治聚敛凡嫔妇臣妾之微莫不能以手足之勤佐天地之施生以贡其利于国故其国用可以民数之众寡为进退后世非无民也鼎鼎纷纷以耗财则甚便耳于国用何与此天官九赋九式九贡必先之以九职盖培其源而后可理其流也
　　岁终则令羣士计狱讼登中于天府注上其所断狱讼之数
　　疏羣士卿士遂士以上　王氏曰中谓狱讼之中言事实之书也必登于天府者以刑所以致天讨故登于天府而藏之且示重其书而有谨于用之意　明斋王氏曰帝王之治唯其中而已刑罚之事尤不可以少偏严刻则民丽于非辜姑息则民轻于犯法故谓狱词为中也
　　正岁帅其属而观刑象令以木铎曰不用法者国有常刑令羣士注羣士遂士以下
　　乃宣布于四方宪刑禁注宣徧也宪表也谓县之也刑禁士师之五禁
　　王氏曰有刑必有禁所以左右刑罚而使不犯也
　　乃命其属入防乃致事注谓得其属之计乃以致之于王
　　王氏曰命其属刑官之属也入防则计其刑之多少而入其书于司冦也余官皆以岁终入其书独司冦以正岁入之者所以谨其始也且春主仁先王之刑亦以仁为主也
　　士师之职掌国之五禁之灋以左右刑罚一曰宫禁二曰官禁三曰国禁四曰野禁五曰军禁皆以木铎徇之于朝书而县于门闾注左右助也助刑罚者助其禁民为非也宫王宫也官官府也国城中也古之禁书亡矣今宫门有簿籍官府有无故擅入城门有离载下帷野有田律军有嚣讙夜行之禁其觕可言者
　　疏刑期无刑故豫施禁禁民使知而不犯故禁者刑之助也离载下帷谓在车离耦耦载而下帷恐是奸非故禁之尔雅云巷门谓之闾　王氏曰先王之用刑罚常出于不得已其心常期于不用必辅之以禁使民无犯也　王氏曰以木铎徇之于朝使之内有所闻也书而县于闾门使之外有所见也
　　以五戒先后刑罚母使罪丽于民一曰誓用之于军旅二曰诰用之于防同三曰禁用诸田役四曰纠用诸国中五曰宪用诸都鄙注先后犹左右也誓诰于书则甘誓汤誓大诰康诰之属禁则军礼曰无干车无自后射此其类也纠宪未有闻焉
　　王氏曰禁止使勿为施于未然之前戒勑其怠忽儆于事为之际以五戒先之则引而导之使民无进而丽于刑也以五戒后之则闲而遏之使民无退而丽于刑也　刘氏曰在蛊曰先甲三日后甲三日在巽曰先庚三日后庚三日五戒所以先后以戒之使无丽于刑罚圣人之仁于斯见其厚于父母而过于天地也　王氏曰誓若汤誓泰誓之类诰若康诰洛诰之类禁若遂人之田役掌其禁令纠若刑典之纠万民宪若布宪掌宪邦之刑禁是也然誓之所用非特军旅而军旅为主祭祀田役之类皆有誓也禁之所用非特田役而田役为主宫中官府皆有禁也以此推之则曰纠曰宪亦若是而已
　　掌乡合州党族闾比之聨与其人民之什伍使之相安相受以比追胥之事以施刑罚庆赏注乡合乡所合也疏合其人民之什伍者此即因内政寄军令之类五家为比比即一伍也二伍为什以此什伍比追胥焉或曰乡合犹言六乡合聚
　　追追冦也胥读如宿偦之偦偦谓司搏盗贼也
　　刘氏曰胥偦也相聚夜宿以伺盗贼之谓　或曰胥相也有警相追捕也　王氏曰以比合比以闾合闾所以聨其居也以伍合伍以什合什所以聨其人也王氏曰夫聨比其居什伍其人郷官之事也而士
　　师又掌之使其相安相受故也去其害人者则使之相安使州里任焉而舎之则使之相受以居处则相安而不相戾以往来则相受而不相拒则可以无事矣无事而相安相受然后有事而可以同其忧患焉比追胥之事于是乎可恃矣　王氏曰废事者施刑罚有功者施庆赏也士师掌刑故使之相安而已若夫使之相保则有教存焉非士师所及　明斋王氏曰地各有守此乡州之事人各有行列此伍两之事夫然则邻界不相通邻伍不相救于是有逐盗贼于邻境壅水以病邻国者族师五家为比十家为聨四闾为族八闾为聨五人为伍十人为聨其在于军则总万二千五百人之车合为一百五十乘之伍大国之三军天子之六军并统于一大将如是则不特五家为比使之相保二十五家为闾使之相受直合六郷为一家六军为一人矣武王曰予有臣三千惟一心正谓此耳夫士师刑官而掌合聨之事者盖使人各有心虽欲诘奸除盗其可得乎此周礼职掌所为匪夷所思也
　　掌官中之政令察狱讼之辞以诏司冦断狱弊讼致邦令注官中大司冦之官府中也诏司冦若今白聴正灋解也致邦令者以灋报之
　　疏狱讼辞诉各有司存谓若乡士遂士县士方士各主当司之狱讼其有不决致于士师士师审察以告大司冦于是从而断之弊之断讫致于本官谓之致邦令也
　　掌士之八成注郑司农云八成者行事有八篇若今时决事比
　　疏八成言士者此八者皆是狱官断事成品式士即士师已下是也　王氏曰官府之八成则其经治之成法也士师之八成则其正乱之成法也　或曰成狱成不可易者大罪也
　　一曰邦汋注郑司农云汋读如酌酒尊中之酌邦汋斟酌盗取国家宻事若今时刺探尚书事
　　二曰邦贼注为逆乱者
　　三曰邦谍注为异国反间
　　四曰犯邦令注干冒王教令者
　　五曰挢邦令注称诈以有为者
　　疏挢即诈也　按挢与矫同犹今言矫诏书也
　　六曰为邦盗注窃取国之寳藏者
　　七曰为邦朋注朋党相阿使政不平者
　　八曰为邦诬注诬罔君臣使事失实
　　王氏曰为邦朋为私党以乱民也为邦诬则造讹言以惑众也先王之时齐八政以防淫一道德以同风俗患夫奸人所以为祸本者如此立八成之法使士师掌之则制治于未乱保邦于未危所以防其芽蘖者岂不至哉　明斋王氏曰按天地之道必有所主无主乃乱故万姓戴君之心生于其性此王者立国必法禁周宻使不轨之徒不得而逞然后能保其社禝为斯民主若八成之邦汋邦贼邦谍阴怀二心背其君者也犯邦令挢邦令不从王法抗其君者也邦盗者攘窃奸宄盗其君者也邦朋邦诬不利于国欺其君者也茍纵而不问必至于乱亡相寻司冦所诘之奸慝莫此为大士师所以定为八成必诛无赦盖国家安则斯民乃安孰谓周公非公天下之心也哉
　　若邦凶荒则以荒辩之灋治之令移民通财纠守缓刑注郑司农云辩读为风别之别救荒之政十有二而士师别受其数条是为荒别之灋谓辩当为贬声之误也遭饥荒则刑罚国事有所贬损作权时灋也朝士职曰若邦凶荒札丧冦戎之故则令邦国都家县鄙虑刑贬
　　或曰荒辩辩其凶荒之数如廪人所掌四鬴三鬴二鬴之法食不能人二鬴则为大凶之年
　　移民就贱救困也通财补不足也纠守卫盗贼也缓刑纾民心也
　　明斋王氏曰按比闾卒伍乃地官夏官之职而秋官亦掌其追胥合聨之事荒政通财乃天官计邦用地官聚万民之职而秋官亦治荒辩之法盖为治必从其本未有不教训之而可以相安者未有不救其饥寒而能止盗者故秋官掌除盗贼而必兼夫保任荒辩之法使之知礼义足衣食而自不至于为盗也茍徒设刑罚以待有辠之至不同于张罗网阱擭以取禽兽者哉此周礼之司冦所以异于后世之刑官而六聨之相成不可以一职拘也
　　凡以财狱讼者正之以傅别约剂注傅别中别手书也约剂各所持劵也
　　王氏曰傅谓地傅别谓判书约谓书其期约剂谓之要书以财狱讼者必有傅别约剂然后其实伪可正也民知此则无敢茍简于其始而狱讼由之以省矣易曰君子以作事谋始殆谓是也
　　若祭胜国之社稷则为之尸注刑官为尸略之也郝氏曰胜国周所胜之国胜克也刑主克故祀亡国之社稷以刑官为之尸　愚按秋者物之成也胜国之社稷成功者退之事也故以秋官为之尸焉
　　王燕出入则前驱而辟注道王且辟行人
　　疏燕出入凡宫苑皆是
　　祀五帝则沃尸及王盥泪镬水注泪谓増其沃汁疏按特牲少牢尸尊不就洗入门北面则以盘匜盥手王则将献尸而就洗盥此直言祀五帝沃尸及王盥其余冬至夏至及祭先王先公则小祝职沃尸盥小臣沃王盥郁人云凡祼事沃盥则惟裸时而已王氏曰洎镬水者小司冦入镬水士师续而终之
　　凡刉珥则奉犬牲注珥读为衈刉珥衅礼之事用牲毛者曰刉羽者曰珥
　　诸侯为宾则帅其属而跸于王宫注谓诸侯来朝若燕飨时
　　介甫王氏曰大小司冦使其属则弗亲跸也士师帅其属亲跸矣大司冦跸邦事小司冦跸国事故士师跸王宫而已
　　大丧亦如之大师帅其属而禁逆军旅者与犯师禁者而戮之注逆军旅反将命也犯师禁干行阵也
　　岁终则令正要防注定计簿也
　　王氏曰岁终则令正要防者谓小司冦正岁乃命其属入防故也
　　正岁帅其属而宪禁令于国及郊野注去国百里为郊郊外曰野
　　明斋王氏曰夫天之有秋也主于成物也六官之有刑也主于生民也盖杀其杀人者而后能生其不当死者刑其伤人者而后能续其不当断者此祀司民献民数与夫司民之官必属之秋官也故为司冦者匪徒明刑之云也当以天地好生为心至诚恳恻早夜孜孜思所以纳民于无过之地然后可以称是职此孔子以使民无讼为贵而防子不以得狱情为喜也欤
　　乡士掌国中各掌其乡之民数而纠戒之注国中谓距王城百里内也言掌国中此主国中狱也六郷之狱在国中郷士八人言各者四人而分主三乡
　　王氏曰职主刑狱而必先掌其民数而纠戒之者以生息为务纠诘戒令俾不抵于刑罚所以生之也
　　聴其狱讼察其辞辨其狱讼异其死刑之罪而要之旬而职聴于朝注辨异谓殊其文书也
　　或曰辨谓狱成有寃者辨之犯死刑者则殊异其文书重大辟也　刘氏曰异死刑者欲一其意专志而治之重民不再三也虽得囚之要且伏其罪矣又旬日无悔意然后以职事治于外朝者俾司冦聴之至此始曰职者前皆以为己任也
　　要之为其罪灋之要辞
　　何氏曰如今节略招情是也
　　十日乃以职事治之于外朝容其自反覆
　　按旬而职聴于朝即小司冦旬乃弊之之意
　　司冦聴之断其狱弊其讼于朝羣士司刑皆在各丽其灋以议狱讼注丽附也各附致其灋以成议也
　　疏众狱官共聴之恐专则有滥故也　或曰各丽其法羣士各以所见合律议之不敢持独见也　杂説议之如何王制曰凡聴五刑之讼必原父子之亲立君臣之义以权之意论轻重之序慎测浅深之量以别之悉其聪明致其忠爱以尽之此足以想见当时之所议矣
　　狱讼成士师受中协日刑杀肆之三日注受中谓受狱讼之成也郑司农云中者刑罚之中也论语曰刑罚不中则民无所措手足协合也和也和合支干善日若今时望后利日也肆之三日春秋传曰三日弃疾请尸论语曰肆诸市朝谓士师旣受狱讼之成郷士则择可刑杀之日至其时而往涖之
