<!-- { "loadSidebar": true } -->
　　俊卿章氏曰孟子曰市廛而不征周官则有市之征布园廛二十而一又曰闗市讥而不征周官则有闗市之征又曰泽梁无禁周官则有山林川泽虞衡之官先儒多谓孟子之说是文王治岐之初姑从简易以便民至周官始増其制其説果然乎不然乎○又曰先王之制既税其物不征其廛既征其廛不征其税所谓市廛而不征法而不廛也若曰既征其廛又征其物则周家之政荒矣○何氏曰絘布胥师所取在次之泉也总布肆长总敛在肆之泉也质布质人所税质剂者之泉也罚布司市所举犯市令者之泉也廛人本敛廛布而兼敛诸布者欲使知取其物之税不得取其地之税也五布皆入于泉府将以敛市之滞货也○魏氏曰官铸泉散于民间有散无敛则泉法不行官设法以收之不入外府而入泉府者还以便民也
　　凡屠者敛其皮角筋骨入于玉府注以当税给作器物也
　　疏屠者亦有地税若山虞泽虞之等所出税皆云以当邦赋邦赋即地税之类是也
　　凡珍异之有滞者敛而入于膳府注珍异四时食物也不售而在廛久则将瘦臞腐败为买之入膳夫之府所以纾民事而官不失实
　　疏攷工记梓人云大胸臞后臞细小之义○按先郑谓滞货不售者官为居之然经云入于膳府明珍异非货物故后郑破从四时食物也
　　胥师各掌其次之政令而平其货贿宪刑禁焉注宪表县之
　　察其诈伪饰行儥慝者而诛罚之注郑司农云儥卖也慝恶也谓行且卖奸伪恶物者谓饰行儥慝谓使人行卖恶物于市巧饰之令欺诳买者
　　魏氏曰饰行以事欺人儥慝卖滥恶之物者
　　听其小治小讼而断之
　　贾师各掌其次之货贿之治辨其物而均平之展其成而奠其贾然后令市凡天患禁贵儥者使有贾注常也谓若贮米谷棺木而睹久雨疫病者贵卖之因天灾害阨民使之重困
　　四时之珍异亦如之注荐宗庙之物
　　疏此珍异亦是富人贱时豫贮而后贵时卖之按月令四时有珍异之物皆云先荐寝庙故郑以为荐宗庙之物举重而言也
　　凡国之卖儥各帅其属而嗣掌其月注儥买也故书卖为买郑司农云谓官有所斥卖贾师帅其属而更相代直月为官卖之均劳逸
　　按王氏郝氏皆依故书作买儥谓空乏而欲买于民或有所贮蓄当斥卖于民皆更代掌之
　　凡师役防同亦如之
　　愚按贾师禁贵儥者使有恒贾亦是三代已前之事葢三代圣王养民者周而取民者畧国中商贾五口而当农夫一人亦受田于国荒则去几札丧则无征王之加恵甚沃也至市政森严所以使之安其业而乐乐利利者尤备是故当其贪渔无厌乗天患而髙价厉民则贾师为之展成而奠贾后世皆民自为养而闗津之吏因公擅敛以掊克之无所不至倘贾师之灋行则惟有裹足不至而小民坐槁而已矣赵清献在会稽不损粟价四方商贾辐辏嵗凶而民不饥后世有以禁民贵粜为救荒之奇防者此刍狗周官而不知润泽者也
　　司虣掌宪市之禁令禁其鬭嚻者与其虣乱者出入相陵犯者以属游饮食于市者若不可禁则而戮之注嚻讙也郑司农云属逰饮食羣饮食者
　　某氏曰陵犯私恶相侵游饮食私好相结
　　司稽掌廵市而察其犯禁者与其不物者而之注不物衣服视占不与众同及所操物不如品式
　　掌执市之盗贼以徇且刑之
　　疏上司市市中之刑无过宪徇扑附于刑者归于士此掌执市之盗贼以徇且刑之亦无过小盗狥扑而已故云以徇且刑之若直徇者不必有刑其刑者必徇故徇刑两言之也
　　胥各掌其所治之政执鞭度而廵其前掌其坐作出入之禁令袭其不正者注杜子春云袭谓掩捕其不正者王氏曰坐作出入谓大市朝市夕市各有作止之期与出入之候无得争先后期以乱市灋
　　凡有罪者挞戮而罚之注罚之使出布
　　濳溪邓氏曰四时珍异养老慈防者需以共故贵儥亦禁之教孝慈教睦焉坊出入教譲正坐作教礼羣聚而饮酒诰疾之矣故禁之禁之者作俭勤教敬慤厚民敦俗之道也一市耳而治教礼政刑之道毕具道靡间故也欲正人心匡失俗者其必谨诸此矣
　　肆长各掌其肆之政令陈其货贿名相近者相远也实相近者相尔也而平正之注尔亦近也俱是物也使恶者逺善善自相近郑司农云谓若珠玉之属俱名为珠俱名为玉而贾或百万或数万恐农夫愚民见欺故别异令相逺使贾人不得杂乱以欺人
　　疏使恶者逺善释经名相近者相逺善自相近释经实相近者相尔先郑注直释名相近者相逺则实相近者其义可知故也举珠玉贵者而余物亦尔○何氏曰正者正其物之名平者平其价之实
　　敛其总布掌其戒禁注杜子春云总当为儳
　　疏肆长各主一肆掌其无肆立持之布故后郑引而从之也○或曰谓一市之税
　　泉府掌以市之征布敛市之不售货之滞于民用者以其贾买之物楬而书之以待不时而买者买者各从其抵都鄙从其主国人郊人从其有司然后予之注郑司农云不时买者谓急求者也抵故贾也主者别治大夫也然后予之为封符信然后予之谓抵实抵字抵本也本谓所属吏主有司是也
　　李氏曰主谓都鄙大夫有司谓乡遂之吏有此符信然后予之恐奸民乗时贩卖官为所欺而民不沾实惠也○马氏曰买之于方滞之时卖之于欲买之际此与常平贱籴贵粜之意同泉府则以钱易货常平则以钱易粟其本意皆以利民非谋利也然后世常平之灋转而为和籴且以其所储它用而不以济民则唯恐其数之不多利之不羡于是亦以理财之灋视之矣
　　凡赊者祭祀无过旬日丧纪无过三月注郑司农云赊贳也以祭祀丧纪故从官贳买物
　　疏先郑之意以祭祀丧纪二者事大故赊与民不取利
　　凡民之贷者与其有司辨而授之以国服为之息注有司其所属吏也与之别其贷民之物定其贾以与之郑司农云贷者谓从官借本贾也故有息使民弗利以其所贾之国所出为息也假令其国出丝絮则以丝絮偿其国出絺葛则以絺葛偿谓以国服为之息以其于国服事之税为息也于国事受园廛之田而贷万泉者则朞出息五百王莽时民贷以治产业者但计赢所得受息无过嵗什一
　　疏郑引载师园廛二十而一故贷万泉者朞出息五百则近郊十一者万泉朞出息一千远郊二十而三者万泉朞出息一千五百甸稍县都之民万泉朞出息二千郑云园廛畧举以言之也○某氏曰辨而授之恐有诈为贫而贷者故必与其有司辨其果贫而后授之庻不为所欺也○昭明王氏曰息保息之息使民为国服役以偿所贷是民得以其力济其急生息之也
　　凡国之财用取具焉嵗终则防其出入而纳其余注防计也纳入也入余于职币
