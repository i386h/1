<!-- { "loadSidebar": true } -->
　　鹤山魏氏曰此一节言王人备物之享第诗书皆无及此礼者周礼可疑此亦其一王荆公专本此意以人主当享备物极至童贯王黼专剏应奉司以啓人主侈心祸至不可胜言学术误国原于康成先儒未有及此义者○王氏曰此但总言馈食之物有此数而已观夫月令云孟春之月其食麦与羊之类盖四时错共非必一日尽共之也正如记称四海九州之物皆以备孝飨而笾人醢人止于四笾四豆之实合之为三十二物自有簿正在焉可以类推矣
　　王日一举鼎十有二物皆有俎注杀牲盛馔曰举王日一举以朝食也后与王同庖鼎十有二牢鼎九陪鼎三物谓牢鼎之实亦九俎
　　疏按郊特牲鼎俎竒而笾豆偶谓正鼎九陪鼎三即是竒数总言之即十二云物皆有俎者俎据正鼎而鼎各一俎玉藻云皮弁以日视朝遂以食日中而馂馂者馂朝之余故以一举为朝食也又按玉藻云夫人与君同庖郑注云不特杀也牢鼎牛一羊一豕一鱼一腊一肠胃一肤一鲜鱼一鲜腊一共九陪鼎臐一膷一膮一共三物皆有俎谓牢鼎各一俎各牲肉熟于各鼎升于各俎陪鼎之实即庶羞在豆者无俎也
　　以乐侑食膳夫授祭品尝食王乃食注侑犹劝也祭谓刌肺脊也礼饮食必祭示有所先品者每物皆尝之道尊者也疏殷祭肝周祭肺但祭肺有二种一者名为举肺亦名离肺此为食而有也二者名为祭肺亦名刌肺此为祭而有也但举肺离而不絶祭肺则絶之今此膳夫授祭为食而授即举肺也郑云祭谓刌肺脊也者以经直云祭不言举又不言离故郑云祭谓刌肺也以优至尊故与祭祀同刌肺也乡饮酒乡射无连言脊今兼言脊者依士虞特牲皆言授肺脊故郑依之而言云○程氏曰古者饮食必思始耕者先王无徳不报固如此○王氏曰曲礼曰殽之序徧祭之可以见君子无终食之间违仁
　　卒食以乐彻于造注造作也
　　疏造食之处即厨是也○王氏曰王之食也以礼而侑食也以乐则礼乐未尝斯须去身其所养可知矣○临川王氏曰夫无大丧荒札之烖则王可以乐之时也侑食及彻皆以乐所谓忧以天下乐以天下也且人之养也心志和而后气体从之食饮膳羞所以养气体也侑彻以乐所以和平其心也而助气体之养焉
　　王齐日三举注郑司农云齐必变食
　　或曰不食馂余恶防也○潜溪邓氏曰王齐日三举何也文误也齐不乐防散志也齐变食防滑精也何三举之有焉盖不举也○按明斋王氏亦谓王齐日三举当作王齐则不举与下文类相从此论确不可易
　　大丧则不举大荒则不举大札则不举天地有烖则不举邦有大故则不举注大札疫疠也天烖日月晦食地烖崩动也大故寇戎之事郑司农云大故刑杀也春秋传曰司寇行戮君为之不举
　　李氏曰荒札烖皆不举然则非直于外事杀礼若王膳亦为之贬也曲礼曰岁凶年谷不登君膳食不祭肺马不食谷大夫不食粱士饮酒不乐皆自忧民之道也如此天不为之眷人不为之悦用度不足海内不宁未之前闻也○芸阁吕氏曰仁者以天下为一身者也一气同体天理之所自然也非引而譬之也今吾有是身无尺寸之肤非我有故无尺寸之肤不爱也疾痛痒疴所以感吾憯怛怵惕之心非有智力与乎其间也以天下为一身者一民一物莫非吾体故举天下所以同吾爱也禹思天下溺者犹已溺之稷思天下饥者犹已饥之非犹已溺之饥之天下之溺与饥是已亲受之也故岁凶年谷不登民有饥色国君士大夫均与其忧君非不能玉食士大夫非无田禄仁人之心与民同之虽食不能饱也○仲舆郝氏曰按玉藻天子日食少牢月朔大牢亦丰矣郑谓当从周礼信以是为周公之礼欤一人之养岁刲羊刘豕八百头击牛三百六十内外祭祀无月不斋则一岁食牛羊豕不下二千余头乌用此靡费为也斋则宜减嗜欲薄滋味清净澹泊以通漠而乃益椎牛伐鼓日三大嚼以为变食何其倒行也食味必膳夫先尝尤世主猜疑之事惟五不举庶几先王之遗尔
　　王燕食则奉膳赞祭注燕食谓日中与夕食奉膳奉朝之余膳所祭者牢肉
　　疏奉余膳一牢分为三时故奉朝之余馂也按玉藻云诸侯夕深衣祭牢肉郑注云天子言日中诸侯言夕天子言馂诸侯言祭牢肉互相挟则天子诸侯朝皆祭肺日中与夕皆祭牢肉故言所祭者牢肉也○临川王氏曰奉膳赞祭非朝食之余膳也祭所以致敬祭而弗敬如弗祭故礼馂余不祭奉余膳而祭非所以致敬且王举之馈膳用六牲则燕食亦必有膳矣
　　凡王祭祀宾客食则彻王之胙俎注膳夫亲彻胙俎胙俎最尊也余则其属彻之
　　疏胙者酢也王与尸宾相答酢之俎也○王氏曰左传曰归胙于公盖祭余谓胙胙俎祭余之俎也祭祀则有尸酢主之俎宾客则有祭先之俎膳夫既授祭及卒食又彻胙俎重祭故也
　　凡王之稍事设荐脯醢注郑司农云稍事为非日中大举时而间食谓稍事有小事而饮酒
　　王氏曰稍礼之畧者
　　王燕饮酒则为献主注郑司农云主人当献宾则膳夫代王为主君不敌臣也
　　山杨氏曰说者谓君臣之义不可以燕废故以膳夫为主非也礼受爵于君前则降而再拜燕所以待羣臣嘉宾也而使之有升降拜揖之劳是以犬马畜之矣故以膳夫为主而王不自献酬焉廪人继粟庖人继肉此孟子所谓养君子之道也
　　掌后及世子之膳羞注亦主其馔之数不馈之耳疏王则膳夫亲馈之后及世子膳夫掌之而内饔馈之
　　凡肉脩之颁赐皆掌之注郑司农云脩脯也
　　疏谓加姜桂锻治者为脩不加姜桂以盐干之者谓之脯○或曰孟子所谓鼎肉也○魏氏曰颁赐掌之有滥予则当正
　　凡祭祀之致福者受而膳之注致福谓诸臣祭祀进其余肉归胙于王郑司农云膳夫受之以给王膳
　　疏按春秋左氏昭十六年子产曰祭有受脤归脤受脤谓君祭以肉赐大夫归脤谓大夫祭归肉于公也王臣亦然○王氏曰若畿内都鄙山川及四海五岳四渎古帝王之在其国都或王五服之亲凡以王命而祭者当归胙于王也
　　以摰见者亦如之注郑司农云以羔鴈雉为摰见者亦受以给王膳
　　陈氏曰以摰见者受之所以纳其徳膳之所以用其徳若玉帛则不入于膳夫
　　岁终则防惟王及后世子之膳不防注不防计多少优尊者其颁赐诸臣则计之
　　山杨氏曰人主恣其费用有司虽不防冢宰得以九式论于王然则所谓不防者非荡然无以节制之制之有家宰之式而非以有司之法制故也○明斋王氏曰愚谓凡掌财赋之官皆有日成月要岁防盖百官则有进退陟降庶务则有行止丰约其财之用否盈缩万有不齐故必以彼之入数较此之出数互相防计王及后世子一而已计日而其数可知百司皆了然故不必彼此互相勾攷也岂得谓任其所用为优尊也哉其事甚明而添一注释遂使蔡京执此为说务以侈靡惑人主使海内虚耗卒召裔夷之祸释经者言可不慎乎
　　庖人掌共六畜六兽六禽辨其名物注六畜六牲也始养曰畜将用曰牲春秋传曰十日曰牲郑司农云六兽麋鹿熊麕野豕兎六禽鴈鹑鷃雉鸠鸽谓兽人冬献狼夏献麋又内则无熊则六兽当有狼而熊不属六禽于禽兽及六摰宜为羔豚犊麛雉鴈凡鸟兽未孕曰禽司马职曰大兽公之小禽私之
　　麕麞也○潜溪邓氏曰庖人之辨名物也内饔之辨体名肉物也辨百味品之物选以俟馈也又辨腥臊羶香之不可食也亨人辨膳羞之物也好其辨也君子既得其养又好其辨所以慎天则也
　　凡其死生鱻薧之物以共王之膳与其荐羞之物及后世子之膳羞注荐亦进也备品物曰荐致滋味乃为羞王言荐者味以不亵为尊郑司农云鱻生肉薧干肉共祭祀之好羞注谓四时所为膳食若荆州之防鱼青州之蟹胥虽非常物进之孝也
　　蟹胥蟹酱也○王氏曰好羞若文王之菖蒲曽晳羊枣之类生平所好者君子不以天下俭其亲方其祭祀内则尽志外则备物故斋则思其所嗜祭则羞其所好可谓孝矣然所求难致伤财害民以昭其先之僻好君子亦不为也孔子不以四方之食簿正是也
　　共丧纪之庶羞宾客之禽献注丧纪丧事之祭谓虞祔也
　　疏未曰奠无荐羞之法虞祔之祭乃有之
　　禽献献禽于宾客
　　疏如掌客职上公乗禽日九十双侯伯七十双子男五十双之类是也
　　凡令禽献以灋授之其出入亦如之注令令兽人也禽兽不可乆处宾客至庖人乃令兽人取之必书所当献之数与之及其来致禽复挍数之至献宾客又以此书付使者展而行之掌客乗禽于诸侯各如其命之数聘礼乗禽于客日如其饔饩之数士中日则二双
　　凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶注用禽献谓煎和以献王郑司农云膏香牛脂也以牛脂和之腒干雉鱐干鱼膏臊豕膏也杜子春云膏臊犬膏膏腥豕膏也鱻鱼也羽鴈也膏羶羊脂也谓膏腥鸡膏也羔豚物生而肥或曰春草物始生羔豚食之而肥
　　犊与麛物成而充腒鱐暵热而干鱼鴈水涸而性定此八物者得四时之气尤盛为人食之弗胜是以用休废之脂膏煎和膳之牛属司徒土也鸡属宗伯木也犬属司寇金也羊属司马火也
　　疏四时所膳皆取贼死之膏夏时火贼金则膏臊犬膏也不得云豕膏秋时金尅木则膏腥鸡膏也亦不得云豕膏五行不言北方豕膏者以中央土王分于四时土贼水但无中央食法故不言豕膏也○又云五行王相相尅春木王火相土死金囚水为休废夏火王土相金死水囚木为休废大率王所胜者死相所胜者囚新谢者为休废经所言膳膏皆是死之脂膏而郑云休废者相对死与休废别散则死亦为休废故郑以休废言之也○王氏曰先王乗时之消息因理之盈虚以节饮食以养性命此庖人所以有禽献之法也○庄渠魏氏曰羊子曰羔豕子曰豚牛子曰犊鹿子曰麛腒干雉鱐干鱼鱻生鱼羽生鸟食以养生必顺隂阳五行之气春为阳中秋为隂中故羔豚犊麛皆取其稚者夏则阳盛冬则隂盛故腒鱐鱻羽皆取其成者牛土畜春木旺以助养脾犬金畜夏火旺以助养肺鸡木畜秋金旺以助养肝羊火畜冬水旺以助养心○潜溪邓氏曰其有行也先岁气也其有膳也保所废也乐得时之尽也
　　岁终则防唯王及后之膳禽不防注膳禽四时所膳禽献加世子可以防之
　　疏上膳夫所掌是其正王后世子皆不防禽献为加故世子亦防○王先生曰膳夫云王及后世子之膳不防庖人止不防王及后是世子之膳禽则防矣曰膳常礼也膳禽非常礼也不防者所以重其为天下之本防者所以正其为天下之本也唯王及后之饮酒不防是世子之饮酒则防也唯王及后之服不防是世子之服则防也防其禽则无禽荒之失矣防其酒则无酒荒之失矣防其服则无好洁衣服之失矣周公之待世子所以杜其穷奢极侈之心者如此
　　内饔掌王及后世子膳羞之割亨煎和之事辨体名肉物辨百品味之物注割肆解肉也烹煮也煎和齐以五味体名脊胁肩臂臑之属肉物胾燔之属百品味庶羞之属言百举成数
　　疏按少牢解羊豕前体肩臂臑后体膊骼又有正脊脡脊横脊又有短胁正胁代胁为十一体按公食大夫礼十六豆有胾胾谓切肉又按少牢主妇献尸以燔从傅火曰燔
　　王举则陈其鼎俎以牲体实之注取于镬以实鼎取于鼎以实俎实鼎曰脀实俎曰载
　　疏脀升也
　　选百羞酱物珍物以俟馈注先进食之时恒选择其中御者
