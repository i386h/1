<!-- { "loadSidebar": true } -->
　　陈氏礼书曰节之为物或以玉或以角或以金或以竹或用以守或用以使或用以民周官掌节之所掌者八玉节也角节也虎节也人节也龙节也符节也玺节也旌节也小行人之所达者六虎节也人节也龙节也旌节也符节也管节也掌节守邦国者用玉节守都鄙者用角节此用以守者也山国虎节土国人节泽国龙节此用以使者也门闗用符节货贿用玺节道路用旌节此用于使与民者也析竹为符节全竹为管节小行人有管节而掌节无之者掌节所掌谓之邦节以辅王命则所谓邦国之使节使邦国者所执郑氏谓使卿大夫聘于天子诸侯者误也小行人所达谓之天下之节则所谓虎节人节龙节管节邦国都鄙使者所执非王官所掌也掌节无都鄙之使节以使都鄙者无节特以旌节行之也小行人无玺节以其所掌者使节而货贿之事不与也然节不特八节六节而已典瑞珍圭以徴守以恤凶荒牙璋以起军旅琬圭以治徳以结好琰圭以除慝以易行谷圭以和难以聘女郑氏皆以为王使之瑞节则珍圭牙璋琬圭琰圭谷圭使者为信于所适者也龙节虎节人节符节旌节行人为信于道路者也调人凡和难弗辟则与之瑞节而以执之此琰圭耳则琰圭不特施于使者民亦与之也书康诰曰越小臣诸节春秋之时宋司马握节以死司城效节于府人而去司马牛致其邑与珪而适齐则守节不特于邦国都鄙虽官府小臣亦有之也考工记牙璋谷圭七寸琬圭琰圭九寸汉竹使符竹箭五枚长五寸然则先王之节其长葢亦不过于此若夫旌节之制又加长焉观苏武之仗节则非以寸计之也汉竹使符铜虎各分其半右留京师左付郡守唐符玺节凡国有大事则出纳符节班其右而蔵其左先王之节其班与藏葢亦如此然老子曰执左契不责于人则蔵其右者非是
　　遂人掌邦之野注郊外曰野此野为甸稍县都
　　疏下文云以达于畿明遂人掌野通至畿疆也
　　以土地之图经田野造县鄙形体之灋五家为隣五隣为里四里为酂五酂为鄙五鄙为县五县为遂皆有地域沟树之使各掌其政令刑禁以嵗时稽其人民而授之田野简其兵器教之稼穑注经形体皆为制分界也隣里酂鄙县遂犹郊内比闾族党州郷也郑司农云田野之居其比伍之名与国中异制故五家为隣谓异其名者示相变耳遂之军灋追胥起徒役如六乡疏先郑云与国中异制者以六遂之内上地有莱五十亩并下剂致甿并异也乡中唯见出军无田制遂人唯见田制无出军法故郑彼注云乡之制与遂同此遂之军法追胥徒役如彼六乡互见其义也○荘渠魏氏曰六乡聚居国中其势易行六遂散处于野势有所不便而圣人一之促零就整以法齐其不齐是故遐迩较若画一使各掌其政令刑禁者亲民之官皆得自专其治后世守令太轻必也重其任专其任久其任而后可以大有为耳
　　凡治野以下剂致甿以田里安甿以乐昬扰甿以土宜教甿稼穑以兴耡利甿以时器劝甿以彊予任甿以土均平政注变民言甿异外内也甿犹懵懵无知貌也致犹防也民虽受上田中田下田及防之以下剂为率谓可任者家二人乐昬劝其昬姻如媒氏防男女也扰顺也时器铸作耒耜钱镈之属彊予谓民有余力复予之田若余夫然政读为征土均掌均平其税郑大夫读耡为借杜子春读耡为助谓起民人令相佐助
　　疏以下剂致甿者对六乡之中其家一人为正卒已下皆为羡卒此六遂之中家一人为正卒第一者为羡卒自外并为余夫家取二人为下剂致甿也○愚按六遂所教者农也故变民言甿甿从田从亡葢民以田为生无田则亡矣故惟三代之主为有民后世据甿之上而得为君皆幸也
　　辨其野之土上地中地下地以颁田里上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之注莱谓休不耕者六遂之民竒受一廛虽上地犹有莱皆所以饶逺也
　　疏竒受谓余夫别有田有廛也对六乡不言余夫之廛上地又无莱故云皆所以饶逺也
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿注十夫二隣之田百夫一酂之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟沟广二寻深二仞径畛涂道路皆所以通车徒于国都也径容牛马畛容大车涂容乗车一轨道容二轨路容三轨都之野涂与环涂同可也万夫者方三十三里少半里九而方一同以南亩图之则遂从沟横洫从浍横九浍而川周其外焉去山陵林麓川泽沟渎城郭宫室涂巷三分之制其余如此以至于畿则中虽有都鄙遂人尽主其地
　　叶氏曰司徒言井邑遂人言沟洫非乡遂异制也井邑定田亩多寡以出税故以四井四邑言沟洫定水道大小以兴利故以十夫百夫言乡言井邑则遂之田赋亦如之遂言沟洫则乡之水利亦如之互文见义尔○浚仪王氏曰禹尽力乎沟洫濬畎浍距川遂人五沟五涂之制因于古也以水佐耕者丰稻人掌之以水佐守者固司险掌之自郷遂之法弛子驷为田洫而丧田者以为怨子产作封洫而伍田畴以为谤晋欲使齐尽东其亩而戎车是利甚而两周争东西之流至商鞅决裂阡陌吕政决通川防古制荡然矣古者内为田庐外为沟洫在易之师寓兵于农伏险于顺取下坎上坤之象沟洫之成自禹至周非一人之力沟洫之壊自周衰至秦非一日之积先儒谓井田壊而戎马入中国如入无人之境悲夫○潜溪邓氏曰此即小司徒井牧其田野之法详之六遂地平旷可井也遂沟洫浍以通水于川自髙而趣下径畛涂道路以通道于国由小而之大○明斋王氏曰凡疏导之法挽漕之便皆于是在而封植以息争端设险以限戎马实寓其中矣自遂沟径畛而下民各以其力自治之洫涂浍者必上之人创之合众力修治若川之与路则其工力尤大非一方之民所能办必损府库之积移用其民乃可成军礼所谓大役任众者也凡欲积贮富厚必始于此自黄帝立法禹卑宫室而尽力乎沟洫文王卑服即康功田功皆谓是尔
　　以嵗时登其夫家之众寡及其六畜车辇辨其老幼废疾与其施舍者以颁职作事以令贡赋以令师田以起政役注职谓民九职也分其农牧衡虞之职使民为其事也载师职云以物地事授地职互言矣贡九贡也赋九赋也政役出士徒役
　　疏以嵗时登其夫家已下亦如族师所云以嵗之四时成定男女之等
　　若起野役则令各帅其所治之民而至以遂之大旗致之其不用命者诛之注役谓师田若有功作也遂之大旗熊虎
　　疏令各帅其所治之民而至者谓令县正已下遂人大夫合用鸟隼之旗致众今遂人掌众与大司徒同故致众得用熊虎为旗也○魏氏曰六郷有徴调大司徒以旗致万民六遂别有大旗亦司徒掌之有事遂人请于司徒用以徴调
　　凡国祭祀共野牲令野职注共野牲入于牧人以待事也野职薪炭之属
　　疏牧人云掌牧六牲以待祭祀故知此野牲亦入牧人以待事也令野职令委人也委人云掌敛野之赋又云敛薪刍凡疏材木材凡畜聚之物言之属者兼此诸物也
　　凡宾客令修野道而委积注委积于庐宿市
　　疏大司徒云令野修道委积彼谓总令遗人此于百里外野道又令之亦令遗人也
　　大丧帅六遂之役而致之掌其政令及葬帅而属六綍及窆陈役注致役致于司徒给墓上事及竁也綍举棺索也陈役主陈列之大丧之正棺殡启朝及引六郷役之载及窆六遂役之
