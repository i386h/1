<!-- { "loadSidebar": true } -->
　　疏内中以兼外宗外中不兼内命妇以内命妇九嫔教之也九嫔职云大丧帅序哭者注云后哭众乃哭是内命妇九嫔序之故郑不及也○庄渠魏氏曰噫先王刑家之化施于内外宗族者如此寜有以冨贵骄其夫者哉
　　冢人掌公墓之地辨其兆域而为之图先王之葬居中以昭穆为左右注公君也图谓画其地形及丘垄所处而藏之先王造茔者昭居左穆居右夹处东西
　　刘氏曰公共也先王已下共族于此○郝氏曰公墓犹言官墓内穴曰兆外垣曰域
　　凡诸侯居左右以前卿大夫士居后各以其族注子孙各就其所出王以尊卑处其前后而亦并昭穆
　　疏此因上文而言以王之子孙皆适为天子庶为诸侯卿大夫士若出封畿外者因彼国葬而为造茔之主此就为畿内诸侯王朝卿大夫士死者则居先王前后之左右○王氏曰各以其族子孙各就其所出之王祔葬如文王之孙非武王之子则不入武王之兆也○王氏曰昭穆之序非特施之于宗庙而已葬亦有焉此上下尊卑之分所以严而不可乱○东莱吕氏曰周公薨成王葬于毕祔于文武从周家之兆域也○王氏曰先王制为合族之礼非特施于生者至于死皆使之以类相从此仁厚之至笃于亲视而民徳由之归厚矣
　　凡死于兵者不入兆域凡有功者居前注战败无勇投诸茔外以罚之有功者居王墓之前处昭穆之中央疏居前则不问为诸侯与卿大夫士但是有功则皆得居王墓之前以表显之○王氏曰葬以全归为善刑人恶其毁伤故不入兆域有功者可以光前裕后故在应葬之域超其列而居前以旌之旧説居先王墓道之前非也或疑比干杞梁皆死于兵其将不入兆域与是不然此死于社稷谓之有功可也岂复咎其毁伤哉
　　以爵等为丘封之度与其树数注别尊卑也王公曰丘诸臣曰封
　　疏尊者丘髙而树多卑者封下而树少按春秋纬云天子坟髙三仞树以松诸侯半之树以栢大夫八尺树以药草士四尺树以槐庶人无坟树以杨栁又王制云庶人不封不树○临川王氏曰以昭穆为左右各以其族尚亲也凡死于兵者不入兆域尚徳也凡有功者居前尚功也爵等为丘封之度与树数尚贵也盖先王所以治死者如此
　　大丧既有日请度甫竁遂为之尸注甫始也请量度所始竁之处为尸者成葬为祭墓地之尸也郑司农云既有日既有葬日也始竁时祭以告后土冢人为之尸王氏谓穿土有浅深广狭为封有髙卑大小隧道有寛窄逺近冢人先期请度及竁而依之以为式○按后郑以小宗伯云成葬而祭墓为位故以为尸在成葬之后先郑则以本文甫竁遂为之尸故以祭在甫竁之始详玩本文或啓土即有祭欤
　　及竁以度为丘隧共丧之窆器注隧羡道也度丘与羡道广袤所至窆器下棺丰碑之属丧大记曰凡封用綍去碑负引君封以衡大夫以咸
　　疏天子有隧诸侯以下有羡道隧与羡异者隧则上有负土羡道上无负土而郑云羡道举羡为况也檀弓云公室视丰碑三家视桓楹郑注云丰大也天子斵大木为碑形如石碑前后重鹿卢去碑负引者谓天子千人分执六绋诸侯五百人分执四绋其棺当于圹土执绋者皆负绋背碑以鼔为节而下之衡横也谓以木横于棺旁乃以绋系木下棺大夫卑不得以木横之直有棺傍咸耳
　　及葬言鸾车象人注鸾车巾车所饰遣车也亦设鸾旗疏谓明器遣送死者之车也
　　郑司农云象人谓以刍为人谓言犹语也语之者告当行
　　及窆执斧以涖注临下棺也
　　或曰执斧备用也
　　遂入藏凶器注凶器明器
　　正墓位跸墓域守墓禁注位谓丘封所居前后也禁所谓茔限
　　疏墓域即上文兆域是也
　　凡祭墓为尸注祭墓为尸或祷祈焉郑司农云为尸冢人为尸
　　伊川程氏曰嘉礼不野合野合则秕稗也故生不野合则死不墓祭盖燕飨祭礼乃宫室中事后世习俗废礼故墓亦有祭如礼望墓为坛并冢人为墓祭之尸亦有时为之非经礼也旧谓祭后土则为尸非也盖古人祭社之外更无所在有祭后土之礼○南轩张氏曰墓祭非古也体魄则降知气在上故立之主以礼以致其精神之极而谨藏其体魄以竭其深长之思此古之人明于鬼神之情状而笃于孝爱之诚实者也然攷之周礼则有冢人之官凡祭于墓为尸是则成周盛时固亦有祭于其墓者虽非制礼之本经而出于人情之所不忍而其义理不至于甚害则先王亦从而许之其必立之尸者乃亦所以致其精神而示飨之者非体魄之谓其为义抑精矣○愚按郑注并无祭祖考之説后儒有为此论者不知冢人非同姓岂有祭祖考而以他人为尸者哉况先人之体魄藏于此事毕而祭其地此亦情理之必至祭地而冢人为尸又何疑焉乃南轩诸儒以为祭墓虽非古法然先王于人情所不忍而无害于义者亦从而许之此亦説经之曲笔矣
　　凡诸侯及诸臣葬于墓者授之兆为之跸均其禁疏上文唯见王及子孙之墓地不见同姓异姓诸侯之墓地故此经总见之○愚按厚葬之失起于后代遗殃诲盗惨毒倍常谨附汉刘向諌起昌陵疏以为炯戒疏曰昔孝文皇帝居霸陵北临厠意凄怆悲怀顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何慼焉夫死者无终极而国家有废兴故释之之言为无穷计也孝文寤焉遂薄葬不起山坟易曰古之葬者厚衣以薪藏之中野不封不树后世圣人易之以棺椁棺椁之作自黄帝始黄帝葬于桥山尧葬济阴丘垄皆小葬具甚防舜葬苍梧二妃不从禹葬防稽不改其列殷汤无葬处文武周公于毕秦穆公葬于雍橐泉宫祈年馆下樗里子葬于武库皆无丘垄之处此圣帝明王贤君智士逺览独虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚防孔子葬母于防称古墓而不坟曰丘东西南北之人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死于嬴博之间穿不及泉敛以时服封坟掩坎其髙可隐而号曰骨肉归复于土命也魂气则无不之也夫嬴博去呉千有余里季子不归葬孔子往观曰延陵季子于礼合矣故仲尼孝子而延陵慈父舜禹忠臣周公弟弟其葬君亲骨肉皆防薄也非苟为俭诚便于体也宋桓司马石椁仲尼曰不如速朽秦相吕不韦集知畧之士而造春秋亦言薄葬之义皆明于事者也逮至吴王阖闾违礼厚葬十有余年越人发之及秦惠文武昭严襄五王皆大作丘垄多其瘗藏咸尽发掘暴露其足悲也秦始皇帝葬于骊山之阿下锢三泉上崇山坟其髙五十余丈周回五里有余石椁为防馆人鱼膏为灯烛水银为江海黄金为鳬鴈珍宝之藏机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照求羊失火烧其藏椁自古至今葬未有盛如始皇者也数年之间外被项籍之灾内罹牧竖之祸岂不哀哉是故徳弥厚者葬弥薄知愈深者葬愈防无徳寡知其葬愈厚丘垄弥髙宫室愈丽发掘必速由是观之明暗之效葬之吉凶昭然可见矣周徳既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁庄公刻饰宗庙多筑台囿后嗣再絶春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵増埤为髙积土为山发民坟墓积以万数营起邑居其日迫卒功费大万百余死者恨于下生者愁于上怨气感动阴阳因之以饥馑物故流离以十万数臣其惽焉以死者为有知发人之墓其害多矣若其无知又安用大谋之贤知则不説以示众庶则苦之若苟以説愚夫淫侈之人又何为哉陛下慈仁笃美甚厚聪明疏达盖世宜汉家之徳崇刘氏之美光昭五帝三王而顾与暴秦乱君竞为奢侈比方丘垄説愚夫之目隆一时之观违贤知之心亡万世之安臣窃为陛下羞之惟陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦穆始皇增山厚藏以侈生害足以为戒初陵之橅宜从公卿大臣之议以息众庶
　　墓大夫掌凡邦墓之地域为之图注凡邦中之墓万民所葬地
　　疏下文云令国民族葬故知邦墓是万民若然下云掌其度数而郑云爵等之大小者谓本为庻人设墓其有子孙为卿大夫士而葬不离父祖故云爵等之大小也
　　令国民族葬而掌其禁令注族葬各从其亲
　　正其位掌其度数注位谓昭穆也度数爵等之大小疏亦如冢人云丘封之度与其树数也
　　使皆有私地域注古者万民墓地同处分其地使各有区域得以族葬后相容
　　凡争墓地者听其狱讼注争墓地相侵区域
　　帅其属而巡墓厉居其中之室以守之注厉茔限遮列处居其中之室有官寺在墓中
　　刘氏曰圣人父母其民生则富其衣食而教以仁义死则为之地域而守其丘垄则为其子孙者有不忠乎君而不服其教者哉周之所以歴年独永于百王者非无自矣○介甫王氏曰墓大夫徒二百人岂不多哉然邦墓地域禁令度数皆掌焉帅其属巡墓厉居其中之室以守之则与夫后世人自求地家自置守富则僭而不忌贫则无所归葬掘墓盗只斩木之狱不絶于有司其为利害烦省异矣○梁氏曰周官设冢人墓大夫之职天子既以其昭穆而祔葬矣诸侯羣臣亦各以其属祔焉至于万民之众亦令族葬而治以王官盖其生也为君臣为亲属而卒也葬以类从有以见昭穆之序焉有以严尊卑之分焉有以褒崇其功徳焉有以不废其拜扫焉其亲疎如戚稽逺如近孝敬以存人心以萃由是也自秦汉以来天子之葬既各异处而山陵营治侈费不赀至王公以下多惑阴阳拘忌甲可乙否此是彼非庶民之家亦纷纷然贪慕于富贵或久而不葬或葬之逺方或发掘频数或争讼不已思所以杜僭逾崇孝敬厚风俗息争讼为人上者安可纵其自为而不严其禁令哉
　　职丧掌诸侯之丧及卿大夫士凡有爵者之丧以国之丧礼涖其禁令序其事注国之丧礼丧服士丧既夕士虞今存者其余则亡事谓小敛大敛葬也
　　凡国有司以王命有事焉则诏赞主人注有事谓含禭赠赗之属诏赞者以告主人佐其受之郑司农云凡国谓诸侯国有司谓王有司也谓凡国有司有司从王国以王命往
　　凡其丧祭诏其号治其礼注郑司农云号谓諡号谓告以牲号齍号之属当以祝之
　　凡公有司之所共职丧令之趣其事注令令其当共物者给事之期也有司或言公或言国言国者由其君所来居其官曰公谓王遣使奉命有赠之物各从其官出职丧当催督也
