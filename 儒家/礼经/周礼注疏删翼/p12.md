<!-- { "loadSidebar": true } -->
　　疏大宰以六典八法八则治邦国官府都鄙此还以之句攷其治所谓逆也○刘氏曰贡职之入嵗无常数九式之用国有定规彼有余此不足小宰均之以俾必给则九式不愆于礼矣节邦用者非其式不可用而王者之欲不节而自中乎礼义矣○愚按成周之世损上以益下者何其至也有司稼巡野观稼以年之上下出敛灋矣有遂人等官以嵗时登其夫家之众寡及六畜车辇辨其老幼废疾以令贡赋矣复有司书三嵗则大计羣吏之治以知民之财凡税敛掌事者受灋矣夫天时不登以病民则防之吏治不职以病民则防之民老幼废疾以自病则又防之而赋税不足唯减损王躬以为均节之灋成周损上以益下者何其至也后世国费浩繁每嵗司农先量所出责赋郡国谓之防计不给又额外科之谓之加派至横征巧取又出加派之外其为一时茍且之计益不忍言矣以欲从人者王以人从欲者亡秉国成者反覆于均节邦用之説而不投箸而起如救焚拯溺以为防民计者独何心哉
　　以官府之六叙正羣吏一曰以叙正其位二曰以叙进其治三曰以叙作其事四曰以叙制其食五曰以叙受其防六曰以叙听其情注叙秩次也谓先尊后卑也治功状也食禄之多少情争讼之词
　　疏先尊后卑各有秩次则羣吏得正故云正羣吏也防嵗终防计文书○杂説小宰所掌典灋皆大宰执其要而六叙独不掌盖灋有详畧尊者治其畧六叙之法已详大宰所以不掌○愚按情读如陈情之情谓羣臣以私情有所陈请也亦以叙听之先王体羣臣无所不至如此
　　以官府之六属举邦治一曰天官其属六十掌邦治大事则从其长小事则专达二曰地官其属六十掌邦教大事则从其长小事则专达三曰春官其属六十掌邦礼大事则从其长小事则专达四曰夏官其属六十掌邦政大事则从其长小事则专达五曰秋官其属六十掌邦刑大事则从其长小事则专达六曰冬官其属六十掌邦事大事则从其长小事则专达注大事从其长若庖人内外饔与膳夫共王之食
　　疏膳夫食官之长庖人内外饔亨人有事皆来谘白膳夫
　　小事专达若宫人掌舍各为一宫六官之属三百六十象天地四时日月星辰之度数天道备焉
　　竹埜叶氏曰周官三百六十已倍于夏商通攷其卿大夫士之数六官几三千人大抵多兼摄也盖官属有不必专置者地官如角人羽人掌炭掌茶等职但征一物秋官如庶氏防氏穴氏硩蔟氏赤犮氏等官但攻一事不可兼乎有不可常置者田诅则有甸祝诅祝祭祀军旅共仗禁嚣则有伊耆氏衔枚氏丧纪则有职丧丧祝夏采不可摄乎盖周人因事而置官周礼因官而存名居官而不兼其职则官冗兼官而不存其名则官废知周礼兼官之职又知周礼存官之名则可与言官制矣○庄渠魏氏曰王举大宰大宰举五官于主六卿各举其僚属之长数人使自以类相举此乾坤易简之道也汉制六卿亦得自举掾属争以辟士相髙非其人则负知人之明而亦自失其助故汉治犹为近古后世天下之官尽选于吏部人才不能周知不得已而用资格贤不肖大混淆矣○明斋王氏曰盖大事而弗从其长则政出多门小臣横而大臣无权小事而不专达则大臣亲细务以多事自敝下僚贤者不得尽其才不肖者得以推奸借口二者皆非也
　　以官府之六职辨邦治一曰治职以平邦国以均万民以节财用二曰教职以安邦国以宁万民以怀宾客三曰礼职以和邦国以谐万民以事鬼神四曰政职以服邦国以正万民以聚百物五曰刑职以诘邦国以纠万民以除盗贼六曰事职以富邦国以养万民以生百物注懐亦安也宾客来共其委积所以安之聚百物者司马主九畿职方制其贡各以其所有
　　王氏曰以怀宾客文徳修而逺人服也中庸九经终于怀诸侯亦是此意○刘氏曰不以聚百物为职则兵革兴而民力殚矣不以除盗贼为职则刑罚滥而大寇作矣不以生百物为职则事为广而八材枯矣○王氏曰徒善不足以为政则制治必有灋徒灋不能以自行故行灋存乎人先王建六官而授之以灋其灋则有六典焉其官则有六职焉典为畧职为详畧以立其始详以成其终此六典六职所以相因为用也○潜溪邓氏曰六典言经常之道人君所操六职言主掌之事人臣之分职故其文小异大同
　　以官府之六聮合邦治一曰祭祀之聮事二曰宾客之聮事三曰丧荒之聮事四曰军旅之聮事五曰田役之聮事六曰敛弛之聮事凡小事皆有聮注郑司农云大祭祀大宰赞玉币司徒奉牛牲宗伯眡涤濯涖玉鬯省牲镬奉玉齍司马羞鱼牲奉马牲司寇奉明水火大丧大宰赞赠玉含玉司徒率六乡之众庶属其六纼宗伯为上相司马平士大夫司寇前王此所谓官聮谓荒政弛力役及国中贵者贤者服公事者老者疾者皆舍不以力役之事奉牲者其司空奉豕与
　　疏司农不言司空司空亡故也大祭祀惟大宰尊不奉牲宗伯不言奉鸡司马不兼言奉羊司寇不言奉犬皆畧不言可知○杂説丧纪之事宰夫与职丧帅官有司而治之天官聮夏官也廛人皮毛筋角入于玉府地官聮天官也量人与郁人受斝歴而皆饮之春官聮夏官也乡师攷司空之辟又涖匠师地官聮冬官也大司徒教民附于刑者归于士地官聮秋官也司常赞司马颁旗物春官聮夏官也巾车入赍于职币春官聮天官也稍人听于司马县师以司马之灋作之地官聮夏官也其大要如此又有逐官属中各自相聮处不可尽举可以类推也○杂説制官之灋职不分则紊乱无统事不聮则审察不精无统则多废事不精则多败事如人之一身耳聴目视手举足运虽各有所司而血气脉理相通而无扞格故能安乐而无危闗节之间一毫阻滞则病随作矣唐虞之时百揆四岳州牧侯伯截然有纪序条目不相侵紊彼羲和掌四时之政于四方国有大政得与内朝更相参议至于司空总齐百揆理固宜然而臯陶刑官得以陈谟与启沃之事伯益农官得以赞禹与师旅之事后夔乐官得以教胄子与教导之事典谟简古其事不详意亦可见若夫周官六典其详可得而闻矣盖其典治典教典礼典政典刑典事各司其司各职其职内外大小莫不专一此乃其官职当然耳而其官府之有聮以合邦治以祭祀宾客丧荒军旅田役敛弛之事六官皆得参议焉大宰兼统六典即唐虞司空之任也然司徒掌教起徒役则肄之司马掌兵论官材则肄之大宗伯掌礼教导学校之事亦肄之非特此也在内则为六卿在外则为六乡之大夫国家有警则为六军之将益见当时制官闗节脉理未尝不相通如此汉兴去古未逺此意犹存南军虽掌于大尉而兵不在焉四方章奏虽上于御史大夫而生杀予夺之权不在焉唯宰相兼军国之权故汉世宰相之权甚重以其无所不统也九卿各率其职虽防而不相属然有议论下而博士之微犹得参议凡有诏令御史大夫下相国相国下诸侯王御史中丞执法下郡守故外内无扞格凡有政事御史中丞司隶校尉得以纠举百僚丞相司直亦得察举丞相不法故上下无壅蔽甚者宿卫小臣亦得使之参议朝事至武帝之末既分丞相官属为二丞相之权轻又不置太尉大将军掌兵因得以自便是故霍光以大将军尽兼军国事因冠以司马尚书之号朝廷大事尽归一人废立之变丞相不知何望于事之交相议论也唐世任官之法职事虽相聮属而名位不正权柄不出于一人各以私意行乎其间其弊有不可胜言者盖唐初以三省之长共议国政六部各以其职举事故大小不紊以天下之事三省之长相与议论六部亦为之参议焉奈何以宰相品位崇重不欲轻以授人常以他官居其职如吏部如秘书监如太子詹事等皆非宰相职三省之长无人焉资望既浅两不相服权柄分而智术任虽求以通之乃所以不通也君子反覆汉唐之事乃知建官之制其名位不紊权柄不移职分统而情意交通者自唐虞以来唯成周尽善矣读太宰者可不深攷乎
　　以官府之八成经邦治一曰听政役以比居二曰听师田以简稽三曰听闾里以版图四曰听称责以传别五曰听禄位以礼命六曰听取予以书契七曰听卖买以质剂八曰听出入以要防注郑司农云政谓军政也役谓兵起徒役也比居谓伍籍也
　　疏司徒五家为比出军则五人为伍○林氏曰以籍之伍更相军故平而无遗脱此力征所以均也
　　简犹阅也稽犹计也计其士之卒伍阅其兵器为之要簿也版户籍图地图听人讼地者以版图决之称责谓贷予傅别谓券书也要防谓计最之簿书谓政谓赋也
　　王氏曰政力征也记曰七十者不从政
　　傅别谓为大手书于一札中字别之
　　疏谓于字中央破之两家各得一也○王氏曰傅谓地之附近隣比为证佐也别券书两分者犹今之合同
　　书契谓出予受入之凡要质剂谓两书一札同而别之长曰质短曰剂傅别质剂皆今之券书事异异其名耳礼命礼之九命之差等
　　王氏曰其法一定而不可亏故谓之成司寇凡万民之狱讼以邦成弊也○叶氏时曰民聚而必有事事起而必有争圣人起教于微而防患于未然是以有书以载其灋有灋以待其事事来而应之以灋讼起而正之以书犹决事之不可无比断事之不可无律也易曰上古结绳而治后世圣人易之以书契百官以治万民以察盖取诸夬其官成之谓欤○邓氏曰成谓成籍可覆按者百官以治万民以察如布有经而不乱○刘氏曰八者所以养民之信也自古皆有死民无信不立礼乐刑政待信为本有以证于其民而莫敢不信则本立矣民而无信虽有礼乐刑政何所措哉○王氏曰经邦治者经常也凡物有经有纬一成而不可变者经也错综无穷者纬也夫聴天下之治自征役至出入错综无穷也自比居至要防一成而不可变者也夫民生而有欲则不能无求求而无分界度量则不能无争先王惧其有争端也先为之灋以防之有犯者以此治焉则情伪明是非审奸者无所肆其巧愚者无所受其弊易之讼曰君子以作事谋始先王所以虑患可谓逺矣
　　以听官府之六计弊羣吏之治一曰防善二曰防能三曰防敬四曰防正五曰防灋六曰防辨注听平治也平治官府之计有六事弊断也既断以六事又以防为本善善其事有辞誉也能政令行也敬不懈于位也正行无倾邪也灋守灋不失也辨辨然不疑惑也
　　临川王氏曰防者察也辨能辨事○何氏曰辨者临事不惑○仲舆郝氏曰善循良也○邓氏曰善徳之本能徳之用敬正善之则灋辨能之施也乃其介在防善敬正非防不能能灋辨非防无取也
　　以灋掌祭祀朝觐防同宾客之戒具军旅田役丧荒亦如之注灋谓其礼灋也
　　王氏曰大宰于戒具不言灋道揆之任也祭祀吉礼朝觐防同宾礼军旅田役军礼丧荒凶礼嘉礼有脤膰则祭祀之事有飨燕则宾客之事则五礼具于此七事矣戒敕其事之所当谨具致其物之所当共○鹤山魏氏曰荆公云言以法掌祭祀则亦不与道揆故也荆公常以道揆自居而元不晓道与法不可离法不本于道不足为法道不施于法亦不见其为道荆公以法不预道揆故其新法皆商君之法而非帝王之道所见一偏为言不小因説永嘉二陈作唐制度纪纲论云得古人为天下法不若得之于其法之外彼以道徳为法外事皆因荆公判道法为二后学遂为此説如周礼三百六十官甸稍县都井地沟洫比闾族党教忠教孝道正寓于法中后世以刑法为法故法为申商
　　七事者令百官府共其财用治其施舍听其治讼注七事谓先四如之者三也施舍不给役者
