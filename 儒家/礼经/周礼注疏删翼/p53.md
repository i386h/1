<!-- { "loadSidebar": true } -->
　　辨九谷之物以待邦用若谷不足则止余灋用有余则藏之以待凶而颁之注止犹杀也杀余灋用谓道路之委积所以丰优宾客之属
　　疏按遗人注委积者廪人仓人计九谷之数足国以其余共之是丰优宾客者所谓余灋用也今谷不足故杀之又遗人注云职内邦之移用亦如此也今谷不足亦止之故云之属○致堂胡氏曰赈饥莫要乎近其人隋义仓取之于民不厚而置仓于当社饥民之得食也其庻几乎储备如此他日闗中大旱民犹不免食粟糠豆屑帝亲帅之如洛阳就食况素无备乎百姓知挤于沟壑耳后世义仓之名固在而置仓于州郡一有凶饥无状有司固不以上闻也良有司敢以闻矣比及报可委吏属出而文移反覆给散艰阻监临胥吏相与侵没其受惠者大抵近郭力能自达之人耳县邑郷遂之逺安能扶携数百里以就龠合之廪哉能赈者其弊如此若逢迎上意不言水旱坐视流散无矜恤之心则国家大祸由此而起如王莽之末年元魏之六镇帝之四方鱼烂河决不可収壅矣必欲有备无患当以隋文帝县置社仓为法而择长民之官行恤农之政民其庶有瘳乎○仲舆郝氏曰止余灋用谓支用外常法当有羡余嵗俭仅取足用不贵羡余也嵗丰用余则蔵以待凶年
　　凡国之大事共道路之谷积食饮之具注大事谓丧戎司禄【阙】
　　明斋王氏班禄説云按司禄虽阙然以孟子春秋考之则炳如也孟子曰大国地方百里君十卿禄卿禄四大夫次国地方七十里君十卿禄卿禄三大夫小国地方五十里君十卿禄卿禄二大夫自大夫而下则三等之国皆大夫倍上士上士倍中士中士倍下士下士与庶人在官者同禄禄足以代其耕而耕者之所获则有食九人至五人之五等庶人在官者其禄以是为差夫国君有实封之地大司徒其食者半三之一四之一是也有所食之禄君十卿禄而下是也自卿而上大臣与君同休戚故三等之国随其大小下于君十倍自大夫而下少则无以为食故二等之国命虽不同而禄无隆杀自下士而下则取足以代耕而以耕者之所入为差畿外君臣之禄不过如此至于畿内臣庶之禄孟子所述卿大夫元士之禄与诸经不合考之春秋三公之爵称公则当同大国君之禄卿之爵称伯则当同次国君之禄中大夫之爵称子则当同子男之禄下大夫称字则其爵视附庸之君与大国之孤而禄之所入亦当视附庸之君葢半于小国之君也观秋官掌客诸侯待王臣之礼三公视上公卿视侯伯大夫视子男亦与春秋合当以之为正可也其元士以下亦依命数而班以禄则元士视列国之卿中士视其大夫下士视其上士葢爵尊于侯国之士则禄亦当加厚掌客士眂诸侯之卿礼亦其证也夫公卿大夫士庻之禄皆给自公田官吏有更易而田赋无増减田为母而官吏为子茍给之以田永为常业亦已足矣必入于司禄而后给之者葢嵗有丰凶功有上下故必収于官而给之所谓家削之赋以待匪颁且以示君上养贤之意也其公卿大夫各有采地而其所以治采地者又各有官养治王朝官府之事则食在朝家削之匪颁治田稍县都之地则又当食采地之常禄如宋朝之兼官则有兼禄亦优厚君子之道而其所统郷遂都鄙之吏则各食于其地八则所谓禄位以驭其士大约一视其爵以为禄也然则司禄所掌亦不过此而周室班禄之制庻几无不可得闻者乎
　　司稼掌廵邦野之稼而辨穜稑之种周知其名与其所宜地以为灋而县于邑闾注周犹徧也徧知种所宜之地县以示民后年种谷用为法也
　　廵野观稼以年之上下出敛灋注敛法者丰年从正凶荒则损
　　朱子语类云郷遂虽用贡灋然廵野观稼以年之上下出敛法则亦未尝拘也
　　掌均万民之食而赒其急而平其兴注均谓度其多少赒廪其艰阨兴所征赋
　　王氏曰后世仓廪之官知为国敛储而已周公于仓廪之下特设司稼周知地所宜种为耕法以示民使谷之所出自倍廵行年之上下为敛法以示吏使谷之征敛不颇又周其急平其兴焉此所以异于后世也
　　舂人掌共米物注米物言非一米
　　祭祀共其齍盛之米注齍盛谓黍稷稻粱之属可盛以为簠簋实
　　宾客共其牢礼之米注谓可以实筐筥
　　凡飨食共其食米注飨有食米则飨礼兼燕与食掌凡米事
　　某氏曰凡米谓王后世子嫔御外内朝冗食飨耆老孤子士庻子等食米也
　　饎人掌凡祭祀共盛注盛炊而共之
　　共王及后之六食注六食六谷之饭
　　凡宾客共其簠簋之实注谓致飱饔
　　飨食亦如之
　　槀人掌共外内朝冗食者之食注外朝司寇断狱弊讼之朝也今司徒府中有百官朝防之殿云天子与丞相旧决大事焉是外朝之存者与内朝路门外之朝也冗食者谓留治文书若今尚书之属诸直上者
　　若飨耆老孤子士庶子共其食注士庶子卿大夫士之子弟宿衞王宫者
　　掌豢祭祀之犬注养犬豕曰豢不于饎人言者共至尊虽其潘防戋余不可防也
　　仲舆郝氏曰祭祀之犬畜之秋官大夫临祭养于槀人牛马羊入于充人犬独入槀人者犬谷食也谷食曰豢○愚按外内朝之外尚有中朝中朝即治朝也言外内朝则中朝在其中矣

　　周礼注疏删翼卷十
　　钦定四库全书
　　周礼注疏删翼卷十一
　　明　王志长　撰
　　春官宗伯第三
　　疏郑目録云象春所立之官宗尊伯长也春者出生万物天子立宗伯使掌邦礼典礼以事神为上亦所以使天下报本反始不言司者鬼神示人之所尊不敢主之故也○左氏传子太叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声淫则昬乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇内外以经二物为父子兄弟姑姊甥舅防媾姻娅以象天明为政事庸力行务以从四时为刑罚威狱使民畏忌以类其震耀杀戮为温慈恵和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舎怒有战鬭喜生于好怒生于恶是故审行信令祸福赏罚以制生死生好物也死恶物也好物乐也恶物哀也哀乐不失乃能协于天地之性是以长久简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎○陈氏礼书曰先王之治以礼为本其宫室衣服车旗械用有等其冠昬丧祭朝聘射御有仪即器以观礼无非法象之所寓即文以观义无非道义之所藏使人思之而知所以教守之而知所以禁奢者不得逞无度之心俭者不得就茍难之节竒者不得以乱常衺者不得以害正此上下所以辨而民志所以定也晚周而下道散于异政之国法亡于殊俗之家君子不得以行礼小人得以行非礼故两观大辂朱干玉磬天子之礼在诸侯塞门反坫素衣朱襮诸侯之礼在大夫由是先王之制浸以扫地天下学者亦失其传故随武子不知殽烝孟僖子不知相礼范献子不知问讳曾子不知奠方鲁不知尚羔卫不知立市则时之知礼者葢亦鲜矣汉兴叔孙通制礼仪徒规当时之近功而其法失于太卑齐鲁二生之论礼乐必期百年然后兴其言失于太髙贾谊有修礼之志而困于绛灌曹褎有定礼之议而沮于酺畋傅咸极论于晋而诮于流俗刘蕡发策于唐而弃于一时繇汉以来千有余载其间欲起礼法于上者非一君欲成礼法于下者非一臣有是君而下之人不足以副之则礼之道终不明有是臣而上之人不能任之则礼之事终不行此厐政薄俗所以继作而唐虞三代之治不复见也○永叔曰礼乐之制盛于三代而大备于周三代之兴皆数百年而周最久始武王周公修太平之业画天下以为九服上自天子至于庶人皆有法度方其郊祀天地开明堂以防诸侯其车旗服器文章烂然何其盛哉乃幽厉之乱周室衰其后诸侯渐大然齐桓赐胙而拜晋文不敢必请隧以礼维持又二百年礼之功亦大矣下更战国礼乐殆絶汉兴礼出淹中二戴诸儒共为补缀得百余篇三郑王肃之徒皆精其学其説或不同夫礼极天地朝廷宗庙凡人之大伦可谓广矣虽百家殊説岂不博哉自汉以来沿革之制有司之传可以览焉三代礼乐自周之末其亡已多又经秦世灭学之暴然书及论语孝经得蔵孔子之家易以卜筮不禁而诗本讽诵不専在于竹帛人得口以传之故独礼之于六经其亡最甚而乐又有声器尤易为壊失及汉兴考求典籍而乐最阙学者不能自立遂并其説于礼家书为五经流别为六艺夫乐所以达天地之和而饬化万物要之感格神人象见功徳记曰殊时不相沿乐所以王者有因革制作之盛何必区区求古遗阙至于律吕黄钟圣人之法虽更万世可以考也○王氏曰正月之吉五官皆布其象独礼官无所布则礼无乎不用矣治非礼不制教非礼不行政非礼不立刑无礼则淫事无礼则乱此礼所以不言司○潜谿邓氏曰宗伯掌建邦之五礼曰春官何也曰春天地人之所和同也春于天为徳元于令为人统于地为广生故天气下降地气上升产万物以成其为春同天覆帱同地持载体万物以成其为仁故春于人为仁人者仁也人天地之心万物之所体而礼其体也故吉礼所以仁鬼神也凶礼所以仁死丧也賔礼所以仁邦国也军礼仁师田封役大均也嘉礼仁邦国万民而亲之也通三灵协五经于爱敬而神明之及交记曰宗伯之官以成仁此之谓也
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国注礼谓曲礼五吉凶賔军嘉其列三十有六郑司农云宗伯主礼之官故书尧典曰帝曰咨四岳有能典朕三礼佥曰伯夷帝曰俞咨伯汝作秩宗宗官又主鬼神故国语曰使名姓之后能知四时之生牺牲之物玉帛之类采服之宜彝器之量次主之度屏摄之位坛埸之所上下之神祗氏姓之所出而率旧典者为之宗春秋禘于太庙跻僖公而传曰夏父弗忌为宗人又曰使宗人衅夏献其礼礼特牲曰宗人升自西阶视壶濯及豆笾然则唐虞歴三代以宗官典国之礼与其祭祀汉之大常是也
