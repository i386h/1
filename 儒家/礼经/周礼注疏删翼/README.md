<!-- { "loadSidebar": true } -->
　　钦定四库全书　　　　经部四
　　周礼注疏删翼　　　　礼类一【周礼之属】
　　提要
　　【臣】等谨案周礼注疏删翼三十卷明王志长撰志长字平仲昆山人万厯中举人明史文苑传附见其兄志坚传中称其亦深于经学是书于郑注贾疏多刋削其繁文故谓之删又杂引诸家之説以发明其义故谓之翼周礼一书得郑注而训诂明得贾疏而名物制度考究备后有作者弗能越也周张程朱诸儒自度征实之学必不能出汉唐上故皆无専书其传于今者王安石王昭禹始颇立异説王与之始兼采羣言叶时郑伯兼始借经以抒议其于经义葢在离合之间于是考证之学渐变为论説之学而郑贾防防乎废弃矣志长此书亦多采宋以后説浮文妨要葢所不免而能以注疏为根柢尚变而不离其宗又朱申以后茍趋简易芟薙叙官俞庭椿邱葵以后复各骋臆见窜乱诸职沿及明代弥逐頺波并经文亦非其旧志长能恪遵古本亦为力遏横流在经学荒芜之日临深为髙亦可谓研心古义者矣惠栋作精华録训纂因金荣误引其文遂并以村书诋志长乃相轻已甚之词不必尽允也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　周礼注疏删翼卷一
　　明　王志长　撰
　　天官冢宰第一
　　疏郑目录云象天所立之官冢大也宰者官也天统理万物天子立冢宰使掌邦治亦所以总御众官使不失职○又曰宰者调和膳羞之名冢宰亦能调和众官故云冢宰也司徒司马司寇司空各能一官不兼羣职故皆云司冢宰不言司以总御众官不主一官之事宗伯亦不言司者以其祭祀鬼神鬼神非人所主故也○刘氏中义曰山既高矣其上又有顶为冢宰者司主之名○节卿郑氏曰或问冢宰一官其属六十未有一事闗乎天者何也曰古之大臣其所谓寅亮天地燮理隂阳者若厯官星翁太史卜祝之所为乎凡论道经邦以转移人主之心术而厘正天下之万事者皆寅亮燮理也皆对时育物抚五辰而熙庶绩者也是故日月之薄蚀百川之沸腾诗人所以刺卿士谷洛之鬭太子晋以归咎于执政焉和同天人之际使之无间然者虽圣人之能事而大臣实辅佐之其谁曰人事之非天理也加天官于冢宰之上其尊大臣也虽至所以责大臣益深矣○叶氏时曰六卿分配天地四时而冢宰以天名官则其任尤重尝观虞书司徒敷典犹地官也而典则曰天叙秩宗典礼犹春官也而礼则曰天秩五服五章犹司服典命之职也而曰天命有徳五刑五用犹司寇司刑之职也而曰天讨有罪一则曰亮天功二则曰代天工同寅协恭无往而不以天自处今冢宰掌建邦之六典何者而非天也以天官命冢宰而加于五官之上其待大臣也弥尊其责大臣也弥重故任大臣而不能致敬名曰亵天为大臣而不能任责名曰诬天昔陈平不知钱谷决狱而谓宰相顺四时理隂阳丙吉不问清道羣鬭而问牛喘谓三公典调和隂阳夫四时果顺隂阳果和尚复何媿不和不顺而姑借是以文其不知不问之失吾谁欺欺天乎惜无以天官之学告之者○龙溪王氏曰宰相谓之调和鼎鼐譬诸庖人之治庖五味备于主人庖人特从而调和之非有所挟也茍挟一味以与之争能则反淆矣是故不挟一味者庖人之职也不挟一技者大臣之业也○潜溪邓氏曰天官卿与六官并列何也曰易乾坤与六子亦并列也天地四时一不具即覆载生成之徳讵有偏乎其并列象分异也其聮事象功同也譬则风雨露雷共而化工宣生长收藏合而嵗功成血脉经络相转输而百体清和咸理也然何独事聮也天官者以治教礼政刑事为其治者也地官者以教治礼政刑事为其教者也春官者以礼治教政刑事为其礼者也夏官者以政治教礼刑事为其政者也秋官冬官者以刑事治教礼政为其刑为其事者也譬言天而五行四时统于天言地而五运四气统于地春夏秋冬各以其时行而覆载生成之徳各正具备也播五行于四时而木火土金水嵗月日时干支子母迭而运也○愚按王者代天以治天下茍天覆地载春生夏长秋收冬藏之徳一不备即不足以全乎君而为民极故天官地官云云者若曰此王者天徳地徳与春夏秋冬之徳所分寄之官非即以天地等名官也至冢宰司徒等则各因职掌所命之名葢王者以治法天之照临故天官守治典以教法地之厚载故地官守教典以礼法春之生育故春官守礼典以政法夏之雷霆故夏官守政典以刑法秋之肃清故秋官守刑典以事法冬之各正保合故冬官守事典不然天官六十属何与于天事且天君象也系官于天臣子俨然以天自处六卿分理之义谓何
　　惟王建国注建立也周公居摄而作六典之职谓之周礼营邑于土中七年致政成王以此礼授之使居雒邑治天下司徒职曰日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉
　　辨方正位注谓考工匠人建国水地以县置以县视以景为规识日出之景与日入之景昼参诸日中之景夜考之极星以正朝夕是别四方正位谓定宫庙体国经野注体犹分也经谓为之里数郑司农云营国方九里国中九经九纬左祖右社面朝后市野则九夫为井四井为邑之属是也
　　疏南北之道谓之经东西之道谓之纬宗庙为阳故在左社稷为隂故在右三朝君臣治政之处故在前三市贪利行刑之处故在后也
　　设官分职以为民极注极中也令天下之人各得其中不失其所
　　王氏曰四海之治归王畿王畿归王朝王朝归王躬而王建其有极王道不出于此故六官篇首皆以此语冠之也○叶氏时曰极也者不识不知顺帝之则如尧之立民是也是彜是训于帝其训如周之敷言是也葢王畿立而后根本定方位设而后等级明国野分而后疆理正官职举而后纲目张民极之立孰有大于此者先正范公有言曰曲礼三千一言以蔽之曰母不敬愚窃曰经礼三百一言以蔽之曰为民极○节卿郑氏曰或问周公之序六典也辨方正位体国经野设官分职之下每终之以为民极此特建国之始耳未见其有与于民也民何以遽取则于此哉曰先王之教天下未始有精粗本末之间也有如王之立朝后之居市朝之在前市之在后公卿大夫之在朝百工商贾之在市人见其为辨方正位而已经涂之九轨而野涂之五轨宫隅之制而以为诸侯之城制都之经涂体野涂焉诸侯之经涂体环涂焉人知其为体国经野而已朝官居朝市官居市卿大夫王后入市则有罚二乡则公一人一乡卿一人繇此而统六遂繇此而倡九牧人知其为设官分职而已孰知其所以定民之志而为教之大者固在于此耶夫朝不混市野不逾国人不侵官后不敢以奸王之权诸侯不敢以僭天子之制公卿大夫不牟商贾之利六卿九牧相属而听命于三公夫彼皆民上也皆富且贵焉者也而尺寸不敢逾一毫分守不敢易所以习民于尊卑等威阶级之中销其亡等冒上之心而寓其道徳之意葢孔子所谓吾无行而不与二三子者是以民服事其上而下无觊觎贱不尤贵卑不逾尊举一世之人皆安于法度分守之内志虑不易视听纯一易直淳厐而从上之令父诏其子兄授其弟长率其属何往而非五礼六乐三物十二教哉方位国野设官分职何往而非以为极哉尝读晋之之国语每叹绛之富商民韦藩木楗过朝之事以为富商之饶于财使之泽其车而华其服非不足也而必易车服于过朝之际不敢混然与士大夫无别焉民志之定而中道之存成王周公之遗化固隠然在此也
　　乃立天官冢宰使帅其属而掌邦治以佐王均邦国注邦治王所以治邦国也郑司农云邦治谓总六官之职也故大宰职曰掌建邦之六典以佐王治邦国六官皆总属于冢宰故论语曰君薨百官总已以听于冢宰言冢宰于百官无所不主尔雅曰冢大也冢宰大宰也郑云宰主也于云济其清浊和其刚柔而纳之中和曰宰疏周礼以邦国连言者据诸侯也单言邦单言国者多据王国也然不先均王国而言均邦国者王之冢宰若言王国恐不兼诸侯今言邦国则举外可以包内也○刘氏中义曰天者万物性命资之为始故冢宰掌治以法天焉地者万物形质资之为生故司徒掌教以法地焉天官掌其治地官掌其教遂天之所以始成地之所以生俾万物各正性命者也○范氏曰古之王者惟任一相以治天下唐虞有百揆夏商周可知也周之冢宰实总六卿自司徒以下分职以听焉诏王废置者宰也是以治出于一政有所统相得其职君得其道恭已无为而治葢以此也后世多疑于人宰相之职分而不一君以为权在于己臣亦以为政在于君国之治乱民之休戚无所任责故贤者不得行其所学不肖者得以茍容于其间繇官不正任不专也其有功烈见于世称为贤相者必其得君之专任职之久言行计从出于一人者也如欲稽古以建官必以一相统天下始可以言治矣○东莱吕氏曰冢宰均邦国者是使若贵若贱若小若大各得其平尔古之称宰相者多以平为主若商则谓之阿衡阿衡平之谓也天之所以立君命相者不过欲平天下之所不平者尔使四海之内贵者贵贱者贱耕者耕织者织士农工贾鳏寡孤独事事物物咸适其宜是宰相均平天下之道均之一字是宰相之大纲大抵天下本无事须是识得易简道理能行其所无事方尽得宰相均平之职不是要作聪明之谓
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人注变冢言大进退异名也百官总焉则谓之冢列职于王则称大冢大之上也山顶曰冢旅众也下士治众事者自大宰至旅下士转相副贰皆王臣也
　　疏百官总焉则称冢是进异名列职于王谓不总百官与五卿并列则称大是退异名也
　　府六人史十有二人注府治藏史掌书者凡府史皆其官长所自辟除
　　胥十有二人徒百有二十人注此民给徭役者胥读如谞谓其有才知为什长
