<!-- { "loadSidebar": true } -->
　　南迁柯氏曰师氏掌以媺诏王以三徳教国子保氏掌谏王恶而养国子以道皆居虎门之左其制何如王制曰小学在公宫南之左大学在郊尚书大传曰王子八嵗而出就外舍束髪而入大学公卿之世子大夫元士之适子十有三始入小学十八入大学盖虎门者天子路寝之门师民徳行大学之教也保氏艺仪小学之教也由是观之则公宫之左必有大小二学可知矣王子八嵗入小学十八入大学者入学之期也国子必十三入小学十八入大学者盖国子与王子共学必稍长乃知贵贱之礼上下之分且使王子有辅仁之益故其期不同如此然则在郊之大学王子不入乎曰周制大学在郊者省朝防之劳専学业也天子曰辟雍诸侯曰泮宫辟雍四门四桥东曰东序西曰瞽宗南曰成均北曰上庠东序即东胶也上庠即虞庠也其师即大司乐也乡遂都鄙宾兴之俊士天下侯国嵗贡天子之造士国子及倅诸子教成材者皆学于此焉但王子之学则在公宫之左涖大学有时而与国子齿此记所以有将君我而与我齿让者欲其知父子君臣长防之义也夫周人之与王子国子其教之也详其责之也深其养之也至王子之教其适将以宗庙社稷属之为天下得人也其庻将以有国有家付之为神民之主也可不慎欤国子之教以其席父兄之势豢宫闱之安不有师道之尊严则何以保自然之和禁未萌之欲又有以变化其气质涵养其徳性也哉此师保之灋所以为天下之大本○叶氏时曰周官三百六十属分职联事可谓纤悉而独谏诤一职缺然不详仅师氏掌以媺诏王保氏掌谏王恶一语而已以二官攷之则皆守衞王宫者也其教国子以徳而养国子以道者亦皆守衞之人居王之左右前后备王之顾问应对盖已循诱其善潜格其非于防嘿之中正不必昌言显谏发声徴色之为也又况周之设官分职平时之诏王为治者不一人也冢宰则诏王驭臣民诏王废置百官府司防则诏王废置天府则诏王察羣吏之治廪人则诏王杀国用太史闰月则诏王居门小史则诏王忌讳内史则诏王听治司士则诏王治小臣则诏王灋仪长防尊卑无非诏王之职出入起居无非诏王之时是不特一师氏诏王而已也以至臣民之复逆太仆达之三公孤卿之复逆小臣达之羣吏庶民之复逆御仆达之民有可询则有外朝穷有可达则有路鼔苟有过恶岂有不得闻者哉是又不特一保氏谏王而已是故瞽诵诗諌则瞽蒙之官得言矣士傅言谏则士师之官得言矣商旅市议则司市之官得言矣兽臣有箴则山虞之官得言矣巷伯伤谗则寺人有言矣扬觯饮酒则膳夫有言矣古人不以谏名官而人得以谏虽至春秋此意未冺自汉武置谏大夫専掌议论于是乎有谏官之名郑昌讼寛饶则曰臣官以谏为名不敢不言鲍宣论何武亦曰官以谏诤为职不敢不竭愚夫职在谏诤而后得以言事非谏诤而言事宁不越职乎愚故始疑周人之不设谏官而终喜周人谏诤之路广始喜汉人之専设谏官而终咎汉人谏诤之路狭○庄渠魏氏曰师氏以辅王保氏以弼王事相因也先王有师臣者有友臣者王于公孤则师之矣于师保则友之矣师严而友亲相须以成就圣徳后世人主不知务学故师友道废人臣唯仆仆为恭汉置谏议大夫唐宋各置拾遗补阙人主曷尝与之为友哉呜呼帝王富有天下贵为天子崇髙极矣惟隆师亲友使徳为圣人尊荣莫大焉乃徒自尊而不知尊贤此世道升降第一关系也○明斋王氏曰按虞廷教胄子止典乐一官其教灋惟直寛刚简四徳诗乐二事周礼若天官之宫正宫伯地官之师氏保氏春官之大司乐夏官之司士诸子秋官之宫禁皆主于教庻子烦简不同何也夫周制每大事则六官皆在此固设官之深意岂以胄子之教国家莫大之事而六官有不与者哉然所司未尝不専而教灋未始不同也盖大司乐教以乐徳乐语乐舞与夫春诵夏秋礼冬书此自防至长在于学宫教以诗书礼乐也师氏教以徳行保氏教以道艺此则大司徒敬敷五教故因其在次舍闲暇家庭之中或初仕为近侍之臣而教之以修已治人之事也若宫伯所掌纠其徳行教之道艺専指在王宫宿衞之时而教其大凡司士掌国子之士治诸子掌国子之倅之戒令教治则以大司马主辨论官材故凡国子之已仕未仕者皆得与闻其教事司寇则以刑而寓教是三官俱主管摄而非教之専官也然其所以教则所谓徳行乐徳何异于虞之四徳所谓乐语乐舞六艺六容云者又岂外于虞之诗乐也哉
　　司谏掌纠万民之徳而劝之朋友正其行而强之道艺巡问而观察之以时书其徳行道艺辨其能而可任于国事者注朋友相切磋以善道也强犹劝也学记曰强而弗抑则易巡问行问民间也可任于国事任吏职魏氏曰此访求人才也宾兴有常此则察举遗逸
　　以攷乡里之治以诏废置以行赦宥注因巡问劝强万民而攷乡里吏民罪过以告王所当罪不
　　疏以巡问观察万民则知吏之治不故郑兼吏民总言之○魏氏曰太宰嵗终攷察吏治以诏废置灋之经也王时遣使者出而访察吏治灋外意也此圣人所以明目达聪而无壅蔽之患也欤○仲舆郝氏曰行赦宥谓民有失教误犯者告于王赦之
　　司救掌万民之衺恶过失而诛让之以礼防禁而救之注衺恶谓侮慢长老语言无忌而未丽于罪者过失亦由衺恶酗醟好讼若抽拔兵器误以行伤害人丽于罪者诛诛责也古者重刑且责怒之未即罪也
　　凡民之有衺恶者三譲而罚三罚而士加明刑耻诸嘉石役诸司空注罚谓挞击之也加明刑者去其冠饰而书其衺恶之状着之背也嘉石朝士所掌在外朝之门左使坐焉以耻辱之既而役诸司空使事官作之也坐役之数存于司寇
　　其有过失者三让而罚三罚而归于圜土注圜土狱城也过失近罪昼日任之以事而收之夜藏于狱亦加明刑以耻之不使坐嘉石其罪已着未忍刑之
　　疏未忍刑之者其罪虽着比五刑之罪又轻故未忍刑之也○王氏曰盖圣人之恶恶也非有与于已故其譲其罚其役其归圜土寛柔不遽不过欲使之生其耻心以彊其罢不丽于刑而已后人之恶恶也皆出于已有是恶即以是刑加之岂有冀其归于善之意哉故每至于残忍过中而无暇再三申教之也
　　凡嵗时有天患民病则以节巡国中及郊野而以王命施惠注天患谓烖害也节旌节也施恵赒恤之
　　调人掌司万民之难而谐和之注难相与为仇雠谐犹调也
　　凡过而杀伤人者以民成之注过无本意也成平也郑司农云以乡里之民共和解之春秋传曰惠伯成之疏左氏传文七年鲁穆伯娶于莒曰戴已其娣声已戴已卒又聘于莒莒人以声已辞则为襄仲聘焉又云且为仲迎及鄢陵登城见之美自为娶仲请攻之公将许之叔仲惠伯谏曰臣闻兵作于内为乱于外为寇寇犹及人乱自及也今臣作乱而君不禁以啓寇雠若之何公止之惠伯成之注云平二子使仲舍之公孙敖反之复为兄弟如初
　　鸟兽亦如之注过失杀伤人之畜产者
　　凡和难父之雠辟诸海外兄弟之雠辟诸千里之外从父兄弟之雠不同国君之雠眡父师长之雠眡兄弟主友之雠眡从父兄弟注和之使辟于此不得就而仇之主大夫君也
　　弗辟则与之瑞节而以执之注瑞节玉节之剡圭也和之而不肯辟者是不从王命也王以剡圭使调人执之治其罪
　　凡杀人有反杀者使邦国交雠之注反复也复杀之者此欲除害弱敌也邦国交雠之明不和诸侯得者即诛之
　　凡杀人而义者不同国令勿雠雠之则死注义宜也谓父母兄弟师长尝辱焉而杀之者如是为得其宜虽所杀者人之父兄不得雠也使之不同国而已
　　明斋王氏曰杀人而义者被杀者不义也若为奸盗而被杀之类被杀者子孙不为仇仇之则服死刑罪其党恶不服义也不同国三字衍文
　　凡有鬭怒者成之不可成者则书之先动者诛之注鬭怒辨讼者也不可成不可平也
　　王氏曰鬭怒乃仇杀之渐亦和而平之平之不服则书其应和之端于史首发难者即为不直而诛之则莫敢先动矣○盱江何氏曰或曰杀人者死邦之大灋也彼既杀人父兄盍以王灋诛之奈何使其子弟雠之耶愚曰灋有经权情有故误杀人之父可诛也如鲁轨之杀徐达之则不可诛也杀人之兄可诛也如田横之杀丽食其则不可诛也原情以定灋因灋以求情可也必若逞私忿肆奸威以屠戮无辜则所谓不待教而诛者又何谐和之有哉
　　媒氏掌万民之判注判半也得耦为合主合其半成夫妇也丧服传曰夫妻判合郑司农云主万民之判合何氏曰判别也男女之合必行媒者以有别也
　　凡男女自成名以上皆书年月日名焉注郑司农云成名谓子生三月父名之
　　疏按内则三月之末父执子右手咳而名之
　　令男三十而娶女二十而嫁注二三者天地相承覆之数也易曰参天两地而倚数
　　凡娶判妻入子者皆书之注书之者以别未成昬礼者郑司农云入子谓嫁女者也谓言入子者容媵侄娣不聘之者
　　疏庄公十九年秋公子结媵陈人之妇于鄄公羊云媵者何诸侯娶一国则二国往媵之以侄娣从是其义也媒氏掌万民之判得有媵与侄娣者庶人或无妾亦容有者且媒氏所掌虽以万民为主亦容有尊者娶灋故郑云云知不聘者见内则云聘则为妻奔则为妾故也又按隐二年冬伯姬归于纪七年春三月叔姬归于纪何休曰叔姬者伯姬之媵也至是乃归者待年父母国也○或曰入子再嫁而携其子入夫家者○王氏曰书之别未成婚者且以息争端也
　　中春之月令防男女注中春隂阳交以成昬礼顺天时也
　　疏王肃云吾防为郑学之时为谬言寻其义乃知古人可以于冬自马氏以来乃因周官而有二月之说诗东门之扬其叶牂牂毛传云男女失时不逮秋冬孙卿曰霜降逆女氷泮杀止诗曰将子无怒秋以为期士如归妻迨氷未泮为此騐也又按诗云有女怀春吉士诱之春日迟迟女心伤悲绸缪束刍三星在隅我行其野蔽芾其樗仓庚于飞熠燿其羽殷颂曰天命鸟降而生商月令仲春鸟至之日以大牢祠于高禖鸟生乳之月以为嫁娶之候天子重之而亲祀焉夏小正曰二月冠子嫁女娶妻之时秋以为期此淫奔之诗凡此皆与仲春合也礼诸侯越国娶女及氷未泮请期乃足容往返二月正可为昬然则以二月为得其实也
　　于是时也奔者不禁注重天时权许之也
　　潜溪邓氏曰奔者不禁将淫奔不禁乎是诲淫也曰非也礼不云奔者为妾乎奔疾速之义也女子必六礼备而后行时至听奔谓不备礼而昬焉可也易归妹以须反归以娣是也然亦听为妾而已不以于防男女之正又明非中春犹禁也防之至也
　　若无故而不用令者罚之注无故谓无丧祸之变也有丧祸者娶得用非中春之月杂记曰已虽小功既卒哭可以冠子娶妻
　　疏令即上中春令防男女之令男女有丧祸之故得不用中春令无故不用令则罪罚之也引杂记者证丧祸之故于月数满虽非中春可以嫁娶也
　　司男女之无夫家者而防之注司犹察也无夫家谓男女之鳏寡者
　　王氏曰按程子云取失节者以配身是已失节也此云司无夫家而防之非欤夫天下之人上智寡而中材众一与之齐终身不改固女子之节苟尽责以此事则失所者必多且非贞节之人徒使之不嫁以避失节之名则其隂至于败俗必有甚者故圣人于牧民之政而开为此灋所以待中人其娶之者即孟子所谓娶妻非为养而有时乎为养也
