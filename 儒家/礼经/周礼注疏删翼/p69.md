<!-- { "loadSidebar": true } -->
　　驵圭璋璧琮琥璜之渠眉疏璧琮以敛尸注驵读为组渠眉玉饰之沟瑑也以组穿连六玉沟瑑之中以敛尸圭在左璋在首琥在右璜在足璧在背琮在腹盖取象方明神之也疏璧琮者通于天地
　　疏沟瑑谓六玉两头皆有孔又于両孔之间为沟渠于沟之两畔稍髙为眉瑑故云以组穿连六玉沟瑑之中以敛尸也宗伯璧礼天琮礼地人背为阳腹为隂故上琮下璧通于天地也○刘氏曰王者之孝莫大于严父而配天故其敛也以礼天地四方之六器为之
　　谷圭以和难以聘女注谷圭亦王使之瑞节谷善也其饰若粟文然难仇雠和之者若春秋宣公及齐侯平莒及郯晋侯使瑕嘉平戎于王其聘女则以纳徴焉疏昏礼有六五礼用鴈纳徴不用鴈以其有束帛可执媒氏职庶民用缁帛五两士昏礼用三二纁天子加谷圭诸侯加以大璋大夫与士同徴成也纳此则昏礼成也○王氏曰男女之合取其不失性而生生不穷之意故用谷圭
　　琬圭以治徳以结好注琬圭亦王使之瑞节诸侯有徳王命赐之及诸侯使大夫来聘既而为坛防之使大夫执以命事焉郑司农云琬圭无锋芒故治徳以结好○琰圭以易行以除慝注琰圭亦王使之瑞节郑司农云琰圭有锋芒伤害征伐诛讨之象故以易行除慝易恶行令为善者以此圭责让喻告之也谓除慝亦于诸侯使大夫来頫既而使大夫执而命事于坛大行人职曰殷頫以除邦国之慝
　　王氏曰易行诘责之使改过除慝诛伐之以正其罪○陈氏曰琬圭圜而宛之仁也故以治徳结好琰圭剡而有锋义也故以易行除慝
　　大祭祀大旅凡宾客之事共其玉器而奉之注玉器谓四圭祼圭之属
　　大丧共饭玉含玉赠玉注饭玉碎玉以杂米也含玉柱左右齻及在口中者杂记曰含者执璧将命则是璧形而小耳赠玉葢璧也赠有束帛六币璧以帛
　　疏饭玉者天子黍诸侯粱大夫稷天子之士粱诸侯之士稻其饭用玉亦与米同时此即礼记檀弓云饭用米贝不以食道郑云食道防米贝美是也含玉则有数有形杂记云天子九贝诸侯七大夫五士二郑云夏时礼以其用贝故也周天子诸侯皆用玉赠玉按既夕礼葬时棺入坎赠用纁束帛天子加以玉是赠先王之物也○又云杂记者诸侯薨邻国遣大夫来吊并行含襚赗之礼诸侯用璧此盖以侯法况天子也
　　凡玉器出则共奉之注玉器出谓王所好赐也奉之送以往逺则送于使者
　　王氏曰凡出玉器以用皆共其物而奉之非特大祭祀大旅宾客之事而已也
　　典命掌诸侯之五仪诸臣之五等之命注五仪公侯伯子男之仪五等谓孤以下四命三命再命一命不命也或言仪或言命互文也
　　疏掌诸侯之五仪据五等之爵为五耳是以有命同而爵或异也诸臣郑以为诸侯之臣者以此经诸臣在诸侯下故也据爵则孤卿大夫士止四等据命而言则通不命为五○王氏曰诸臣五等之命王臣也世子也大国次国小国之孤卿大夫士也
　　上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节注上公谓王之三公有徳者加命为二伯二王之后亦为上公国家国之所居谓城方也公之城盖方九里宫方九百步侯伯之城方七里宫方七百步子男之城方五里宫方五百步大行人职则有诸侯圭借冕服建常樊缨贰车介牢礼朝位之数焉
　　疏春秋之代杞为夏后或称侯或称伯或称子者杞君无道或用夷礼故贬之而不称公也若虞公虢公非王之三公出封亦得称公者此殷时称公武王灭纣虞虢无过可退无功可进虽周之亲戚仍守百里之地而称公也自外虽周之同族出封惟称侯伯而已按大行人云上公之礼执桓圭九寸缫借九寸冕服九章建常九斿樊缨九就贰车九乘介九人礼九牢其朝位宾主之间九十步自公以下降杀以两○郝氏曰此外诸侯五仪也
　　王之三公八命其卿六命其大夫四命及其出封皆加一等其国家宫室车旗衣服礼仪亦如之注四命中下大夫也出封出畿内封于八州之中加一等褒有徳也大夫为子男卿为侯伯其在朝廷则亦如命数耳王之上士三命中士二命下士一命
　　疏其国家宫室车旗衣服礼仪亦如之者亦如上经以命数为差也卿为侯伯大夫为子男郑不言三公者出封虽加命爵仍是公故不言也其在朝廷则亦如命数者若先郑出加入亦加若毛君则出加入减若郑君出加入则不加不减则义已备宗伯职也必知士有三命以下者见经大夫四命以下唯有三等之命序官有上中下士故以三等之命説之士卑阳爵无嫌也○王氏曰三公八命加一等则九命而为上公卿六命加一等则七命而为侯伯大夫四命加一等则五命而为子男盖近于王则其势有所屈逺于王则其势有所伸故也不言孤则与卿同六命矣临川王氏曰公侯伯子男之命以九以七以五皆阳数人君故也公卿大夫之命以八以六以四皆隂数人臣故也自三命以下则已卑故虽阳数亦以命人臣○杂説古之用人更出迭入初无内外之事故王朝之公卿即外之诸侯为之外之诸侯即内之公卿大夫为之出入均劳故皆不见其轻重春秋时犹有此意郑武公父子竝为周司徒滕侯为周之卜正虢公郑伯竝为王卿士宋以萧封人为卿犹有古意○郝氏曰此王朝之臣之命数也
　　凡诸侯之适子誓于天子摄其君则下其君之礼一等未誓则以皮帛继子男注誓犹命也言誓者明天子既命以为之嗣树子不易也春秋桓九年曹伯使其世子射姑来朝行国君之礼是也公之子如侯伯而执圭侯伯之子如子男而执璧子男之子与未誓者皆次小国之君执皮帛而朝防焉其宾之皆以上卿之礼焉疏誓与未誓皆据父在而言若父卒后得誓者皆得与诸侯序以无父得与正君同故也○明斋王氏曰立适周之达礼然犹兼象贤之意故诸侯适子必其贤足以继世天子乃命为世子而不得擅易既誓于天子则已成其为君故摄君行礼则降一等而执君之玉盖世子之礼专为朝聘防盟而设故宫室玉帛车旗衣服皆用君之物春秋曹伯使其世子射姑来朝行国君之礼是也但其摈介朝位宾主之礼则降一等以避国君之正如公之子则用八侯伯之子则用六子男之子则用四以压于父而从臣道所以严父子之分也旧説公之子如侯伯之圭侯伯之子如子男之璧是降为二等且以侯伯而执璧是失其世守矣未誓则未有为诸侯之义故以皮帛继子男之后降于诸侯而隆于诸臣虽上公之子未誓亦如之所以尊天子之命也○仲舆郝氏曰此诸侯世子之礼仪大宗伯六挚孤执皮帛
　　公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数注眡小国之君者列于卿大夫之位而礼如子男也郑司农云九命上公得置孤卿一人春秋传曰列国之卿当小国之君固周制也谓王制曰大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人
　　疏孤尊既聘享更自以其挚见执束帛而已若正聘当以圭璋也○王氏曰宫室车旗各眡其命数者郑氏曰四命者宫室四百步贰车四乘旗四斿冕服四章三命者以三为节再命一命者亦以二与一为降杀也士服爵弁竝无章饰故变冕而言爵弁诸侯之大夫一命已上即有贰车士虽一命而无贰车天子之士再命已上而有贰车也○仲舆郝氏曰此侯国诸臣之命数凡诸侯之臣各半其君之命数而弱故上公九命其孤卿则四命与天子之大夫同来聘天子则执皮帛以继子男后与天子孤之挚同其卿与大夫士以次降一等侯伯不得置孤故其卿大夫命数与公国等子男五命故卿止再命大夫一命士不命皆半其君之命数而弱也
　　司服掌王之吉凶衣服辨其名物与其用事注用事祭祀视朝甸凶吊之事衣服各有所用
　　疏王吉服有九大裘以下是也凶服即下文凶事与吊事是也○窦氏曰王吉服有九冕服六弁服三
　　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕注六服同冕者首饰尊也
　　疏冕名虽同旒数则亦有异○窦氏曰衮冕十二旒鷩冕九旒毳冕七旒希冕五旒冕三旒
　　先公谓后稷之后太王之前不窋至诸盩飨射飨食宾客与诸侯射也羣小祀林泽坟衍四方百物之属郑司农云大裘羔裘也
　　按司农司裘注曰大裘黑羔裘服以祀天示质也
　　衮卷龙衣也鷩裨衣也毳罽衣也谓书曰予欲观古人之象日月星辰山龙华虫作缋宗彝藻火粉米黼黻希绣此古天子冕服十二章舜欲观焉
　　疏日月星辰取其明山取其人所仰龙取其能变化华虫取其文理宗彝者据周有虎彝蜼彝因于前代则虞时亦有可知则宗彞是宗庙彞尊非虫兽之号以虎蜼画于宗彝故即名宗彝也虎取其猛蜼取其智藻取其洁火取其明粉米取其养人黼取其断黻两己相背取臣民背恶向善之义○或曰山取其镇安黼取其判已私而有分辨○浚仪王氏曰服以象徳服是服者必全是徳一徳不备不足以临民故观其象必惕然三省焉被其象思其义行其德夫岂致饰以华其躬寓数以示等威而已
　　希读为絺或作薾字之误也王者相变至周而以日月星辰画于旌旗所谓三辰旂旗昭其明也而冕服九章登龙于山登火于宗彝尊其神明也九章初一曰龙次二曰山次三曰华虫次四曰火次五曰宗彝皆画以为缋次六曰藻次七曰粉米次八曰黼次九曰黻皆希以为绣则衮之衣五章裳四章凡九也鷩画以雉谓华虫也其衣三章裳四章凡七也
　　窦氏曰其衣三章自华虫始裳亦四章凡七
　　毳画虎蜼谓宗彝也其衣三章裳二章凡五也
　　窦氏曰其衣三章谓宗彝藻粉米裳二章黼黻凡五
　　希刺粉米无画也其衣一章裳二章凡三也
　　疏衣是阳应画但粉米非可画之物今虽在衣亦刺之然则毳之粉米亦刺也
　　者衣无文裳刺黻而已是以谓焉凡冕服皆衣纁裳
