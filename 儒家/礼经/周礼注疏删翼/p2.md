<!-- { "loadSidebar": true } -->
　　疏按宰夫八职云府掌官契以治藏史掌官书以赞治胥掌官叙以治叙徒掌官令以征令府史大例皆府少而史多而府又在史上唯御史百有二十人特多而在府上郑云以其掌赞书数多也又有府兼有史以其当职事繁故也或空有史而无府者以其当职事少得史即足故也至于角人羽人等直有府无史以其当职文书少而有税物须藏之故直有府也腊人食医等府史俱无者以其专官行事更无所须故也周礼之内惟有天府一官府特多于史以其所藏物重故也胥有才智为什长徒给使役故一胥十徒也按礼记王制曰下士视上农夫食九人禄足以伐耕则府食八人史食七人胥食六人徒食五人其官并亚士故号庶人在官者也○陈氏集説牛问刘曰周礼士多而府史少何也曰古人委任责成嵗终攷其殿最案不重校文不烦悉府史之任掌要目而已今则不然大小之官悉繇吏部纎介之迹皆属考功省官不如省事官事不省而望从容其可得乎○官制云大宰为正小宰为贰宰夫为考以至旅下士凡六十三人而府史胥徒止百五十人五官亦然夫官若是其众而其下吏止若此先王所以省吏员者亦至矣吏省则其禄易给吏有禄则人知自爱故当时庶人之在官凡有秩禄者无非贤徳之人而汉犹仿此意佐史有斗食之秩长安游徼吏有百石之秩左冯翊有二百石卒史张敞为胶东相吏追捕有功者得一切比三辅尤异自是以后百石吏皆差自重贤人君子往往多出其间得先王遗意后世不然自乡差之法变为顾役天下之事付之游手之民又从而夺其庸是教之为奸而又授之具也上至朝廷下至州县每一职一司官长不过数人而胥吏不胜其众则夫官之不胜吏奸也亦明矣天下何从而治哉繇此言之则夫大宰之所以省吏员者直欲夫禄之易给也吏之所以给其禄者直欲人之知自爱也○节卿郑氏曰或问大宰至旅下士其为官凡六十有三而为府者六为胥与史者皆十有二而为徒者百有二十何也曰此皆兼官也专官行事则不足兼官行事则有余矣葢自唐虞以来禹以司空而兼百揆羲和以二人而兼四岳及舜二十二人之咨则四岳实一人兼之古者官不必备惟其人而已有其人则备无其人则兼是以周官之作实效唐虞之制而官事不摄吾夫子所以深责管仲变先王之法也以三公言之召公为保周公为师而太傅无有焉二公实兼之也周公既殁召公为保而太师太傅无有焉召公实兼之也不惟此也三公之下实有三少当时不见其人召公又兼之乃同召太保奭芮伯彤伯毕公卫侯毛公是六卿之长召公又兼之葢一人之身而兼总七职矣抑不惟此也当是时三公三少既难其人而六卿之官亦不必备周公以三公兼冢宰召公以三公兼宗伯苏公以三公兼司冦毕公毛公以三公兼司马司空惟成王之季年芮伯彤伯卫侯实专领司徒宗伯司冦之职其余大抵皆兼官也其大者犹兼而况于百官羣有司乎故尝以周礼考之二卿则公一人是三公兼乡老也一乡则卿一人是六卿兼乡大夫也军将皆命卿是六卿又兼六军之将也甚者太公以太师而兼司盟之职载在盟府太师职之是也苏公以三公而兼太史之职太史司寇苏公是也故夫六官之中以春夏秋冬为通率以多少相乗除大约一官凡五百人则六官凡三千人而其兼行权摄者意其必相半焉是以局分不必设府史胥徒不别置虽置而其数亦未尝过滥也且不见乡老遂师而下乎府史胥徒四者俱无有何独于天官冢宰而疑之也若夫专官行事势宜多而不宜省则人之与甸师其徒皆三百人而春官御史其史则百有二十人矣○又曰府史胥徒葢九职中间民无常职转移执事者也以天官攷之凡二千六百九人奄人阍人内竖等六十四人九嫔世妇女御女祝女史女酒女浆女笾女醯女盐女奚等共一千一十六人总食禄者三千六百八十九人地官除山虞川衡司闗司门等不可攷者尚三千余人以天官为准通以三千六百人为额不限以兼摄则六官凡一万九千八百人可赋田则给之田不可赋田则给之禄其禄以百畆为差孟子曰下士与庶人在官者同禄禄足以代其耕也耕者之所获一夫百亩百亩之粪上农夫食九人至下食五人庶人在官者其禄以是为差则庶人在官之禄凡五等也今通以百亩为限则食禄一万九千八百夫王畿千里之内提封百万井十一以供税则所入无限而以一万九千夫田之禄以给庶人在官者何患不能足哉而况于兼权者乎又况闗市有税山林川泽有税四方诸侯嵗贡无限以之供郊庙宾客之费葢甚优矣或者疑其不能给殆未深攷也何以言之百万井之田为井九百万夫井税一夫则入于公者九十万夫除其山林城池苑囿三分之二则收田税六万四千井为田五万六千六百夫除其府史胥徒之食尚余三万七千以下夫也○愚按成周之制下士与庶人在官者同禄故知官与吏无甚分也两京去古未逺萧曹以刀笔吏佐命为元勲故终西都之世公卿多出胥吏而儒雅贤厚之人亦多借径于吏以身博士弟子之明经者多补太守卒吏东汉流品渐分然以胡广而不免为郡防吏袁安世传易学为县功曹应奉读书五行并下而为郡决曹吏王充徐穉皆以从事功曹起家而不以为屈无他始有禄以养其防而后有功名之途以尽其用也则周官之府史胥徒其不以卑职冗员限其终身可知已后世不为之谋其生而但为之抑其格则犯科为奸不自爱重者十人而九此亦为之长者之过也
　　宫正上士二人中士四人下士八人府二人史四人胥四人徒四十人注正长也宫正主宫中官之长
　　疏序官不以官之尊卑为先后皆以缓急为次第此宫正之隶天官为前内宰等入天官为后也○官制曰宫正王宫宿卫官之长○杂説先王陈设兵卫皆伯相冢宰统之召伯以西伯为相命仲桓南宫毛俾爰齐侯吕伋吕伋大司马之属亦须命而后行葢宰臣统宿卫也此最有意○杂説环卫官有两项一项是公卿士大夫子弟为之分制八隅宫伯领之一项是官府在王宫徒役为之分置于士庶子八次八舍之间周列环卫分置区庐宫正领之宫伯所掌在汉时所谓郎卫宫正所掌在汉时所谓兵卫周尽属冢宰至春秋犹存如潘崇为太师掌环列之尹至汉郎卫属之郎中令兵卫属之卫尉二项已是分别然光禄勲掌典谒署郎而太尉部之则亦隶于三公但以文属无所征令于其间也至武侯相蜀深虑宫中府中不为一体则当时宫府判矣○陈氏礼书曰周官宫正掌王宫之戒令纠禁以时比宫中之官府次舍之众寡为之版以待宫伯掌王宫之士庶子凡在版者郑康成皆曰官府之在宫中者若膳夫玉府内宰内史之属士谓王宫中诸吏之适子误也葢士卫士也庶子国子之倅未为士者也上言士下言庶子则国子举矣宫正掌凡宫中之官府次舍之众寡宫伯掌士庶子授次舍之职事则宫伯所掌皆宿卫之人宫正所掌不特宿卫而已次其宿卫所在也舍其休沐所在也八次八舍布于王宫四角四中则逺迩节而檄侯便矣士庶子非王族则功臣之世贤者之类王以自近而卫焉则上下亲而内外察矣又宫正稽其功绪纠其徳行防其什伍而教之道艺宫伯掌其政令诛赏使之学问日进职业日修足以备顾问谨侍卫则王宫之左右前后孰非多闻直谅之士乎秦有郎中令掌宫殿门户汉武帝更名光禄勲其属有议郎中郎侍郎郎中凡四等谓之三署郎而中郎以下更直执防内谨门禁外充车骑类取明经行修者充之至于公车特起贤良方正端朴有道髙节公府掾曹试博士者多在此选而刘向霍光张安世东方朔雄之徒皆与焉是以董仲舒欲使列侯郡守二千石各择其吏民之贤者嵗贡二人以给宿卫且以观大臣之能馆陶公主为子求郎明帝曰郎官上应列宿出宰百里茍非其人民受其殃则宿卫之选可谓重矣魏晋以后无复三署郎而光禄不在禁中至梁改为光禄卿北齐曰光禄寺兼掌膳食帐幕而已唐为三卫五府以品官之子弟使父兄保任而后处之亦古之遗制也○王氏曰以分职言宫正掌百官府执事于王宫者之长宫伯掌士庶子宿卫于王宫者之长以兼职言则宫正总王宫之戒令纠禁宫伯亦隶之○干宝曰言司者总其领司防之属言师者训其徒甸师之属言职者主其业职内之属言衡者平其政虞衡之属言掌者主其事掌舍之属言氏者世其官师氏之属言人者终其身庖人之属不氏不人权其材也宫正膳夫内外饔之属
　　宫伯中士二人下士四人府一人史二人胥二人徒二十人
　　庄渠魏氏曰宫正宫中官之长宫伯副之先王燕居宫中宦寺妇人皆不得在侧左右前后所与居者惟士耳
　　膳夫上士二人中士四人下士八人府二人史四人胥十有二人徒百有二十人注膳之言善也今时美物曰珍膳膳夫食官之长诗曰仲允膳夫
　　王先生曰昔杜蒉以晋平公有卿佐之丧而饮酒乐遂酌以饮工而罪其司聪酌以饮嬖而罪其司明酌自饮而罪其司味味以行气气以实志志以定言言以出令臣实司味而二御失官而君弗命臣之罪也故后世以杜蒉之爵谓之杜举后世以仲允为之周道微矣膳夫得人则如杜蒉非其人则如仲允此其所以次于宫伯也○官制曰此犹汉少府本朝御前供奉官○何氏曰丘氏曰膳夫以下庖饔亨人等官皆以士为之而属之冢宰以人君一身六军万姓之主宗庙社稷之所闗饮食不可轻也愚谓王莽之椒酒梁冀之煮饼皆因饮食以肆大恶使周公之法行宁有是祸乎○愚按后世以饮食肆其大恶未尝不即出于大臣安在膳夫庖饔统于冢宰遂可絶乱萌乎噫是未尝深攷其义也读周礼者谓六官之属统于卿而五官总听于冢宰一人惟端拱于上食租衣税而已乎葢六官得其人而后全乎其为冢宰也冢宰得其人而后全乎其为君也冢宰贤则天下治冢宰不贤则天下乱而冢宰之贤不贤惟君是视是故尧舜之时民饥不足忧民溺不足忧而惟兢兢于得相书曰知人则哲惟帝其难之又曰能哲而惠何忧乎驩兜何迁乎有苗何畏乎巧言令色孔壬劳于求贤逸于得人葢君之难有剧于百执事倍蓰而无算者矣此周礼不言之微意也
　　庖人中士四人下士八人府二人史四人贾八人胥四人徒四十人注庖之言苞也裹肉曰苞苴贾主市买知物贾
　　内饔中士四人下士八人府二人史四人胥十人徒百人注饔割亨煎和之称内饔所主在内
　　疏饔和也熟食须调和故曰饔所主在内者以掌王及后世子并宗庙之事也
　　外饔中士四人下士八人府二人史四人胥十人徒百人注外饔所主在外
　　疏掌外祭祀及邦飨孤子耆老
　　亨人下士四人府一人史二人胥五人徒五十人注主为内外饔煑肉者
　　庄渠魏氏曰今之防役也古乃以士为之事外无道道外无事往世士多清谈日用之事委诸下人以为贱役事道判矣读周礼者其以此类求之庶知古人温恭朝夕执事有恪之道○愚按亨人为内外饔煮肉其亦有内外亨人欤
　　甸师下士二人府一人史二人胥三十人徒三百人注郊外曰甸甸师主共野物官之长
　　疏甸地即在百里逺郊外天子籍田又在南方甸地故称此官为甸师也然此官主地事不在地官者以其共野之荐又给薪蒸以共烹饪故次亨人也徒三百人者天子籍田千亩借此三百人耕耨故特多也○杂説甸师下士也得为兽人中士之长太史下大夫得为内史中大夫之长以卑而统尊极有深意存乎其间如前汉元封五年置部刺史二千石不法皆得以六条例降六百石官之
　　兽人中士四人下士八人府二人史四人胥四人徒四十人
