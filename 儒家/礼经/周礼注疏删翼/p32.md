<!-- { "loadSidebar": true } -->
　　疏六遂之地只在二百里内遂人虽专六遂以其言掌野郊外曰野大总之言以言达于畿故知兼掌此等○愚按王国之外百里为六乡大司徒自治之二百里为六遂则司徒不能徧教特设遂人分理而郑氏云自逺郊以达于畿则遂人职掌似不止于六遂矣按家邑大夫之采地在稍地三百里小都卿之采地在县地四百里大都三公王子弟采地在畺地五百里意六遂之外公卿大夫及王子弟各任其教养之政而遂人则总其要成欤详攷春官有都宗人家宗人夏秋官有都家司马及都家士而司徒不设此官其微意可知矣葢礼政刑三典其权不可旁寄所谓礼乐征伐自天子出也故特设宗人司马士于都家以监领之至教化之事不过与斯民共陶淑于德行道艺之间食其地即当教其民有无嫌于专擅者故王国不复设都家分教之官而第以遂人总其成此王道所谓寛严本末无不要于中而立其极也不然谓遂人所掌自郊达畿则其所治之地反三倍于乡老乡师矣又不可通也
　　遂大夫每遂中大夫一人县正每县下大夫一人鄙师毎鄙上士一人酂长每酂中士一人里宰每里下士一人邻长五家则一人注县鄙酂里邻遂之属别也何氏曰郊内有比闾族党州乡郊外有邻里酂鄙县遂内外异名者逺近之等也愚谓先王立乡遂之官无非教民良法故大司徒施教法于邦国都鄙使之各以教其所治民则乡遂皆在其中矣今吴氏以乡大夫之属丽司徒而以遂人已下丽司空何也故今仍用俞氏王氏之说归遂人之属于司徒云○庄渠魏氏曰国中自百里外制六遂以副贰六乡王化首及于乡其次及遂故以区处农民王治之稍详亦以王朝之官兼之卿不自兼故其秩每下一等至隣长则无秩矣六遂之外则为都鄙以封公卿大夫及王子弟各使吏自治之王不察察焉都鄙之外则为邦国以封建诸侯王治之弥畧矣德则无不徧覆
　　旅师中士四人下士八人府二人史四人胥八人徒八十人注主敛县师所徴野之赋谷者也旅犹处也六遂之官里宰之师也正用里宰者亦敛民之税宜督其亲民
　　疏六乡之内所有赋税闾师徴之闾师敛之此二百里已外至五百里其地广故县师徴之旅师敛之徴敛别官故官属与胥徒多也○又云旅者众也众之所处即与里义同故郑云里宰之师也遂官之内县鄙已下正用里宰为徴敛之官名者亦是敛民之税宜督其亲民如六乡之于闾师也
　　稍人下士四人史二人徒十有二人注主为县师令都鄙丘甸之政也距王城三百里曰稍家邑小都大都自稍以出焉
　　庄渠魏氏曰事与县师相关县师通掌天下兵赋稍人则专掌稍甸都鄙
　　委人中士二人下士四人府二人史四人徒四十人注主敛甸稍刍薪之赋以共委积者也
　　疏主敛甸稍刍薪之赋共与遗人在道以供宾客
　　土均上士二人中士四人下士八人府二人史四人胥四人徒四十人注均犹平也主平土地之政令者也庄渠魏氏曰事与均人相关均人止国中及四郊土均尽于天下禹贡庻土交正底慎财赋咸则三壤成赋中邦土均其遗法也
　　草人下士四人史二人徒十有二人注草除草
　　疏按其职唯有粪种之文无杀草之事葢杀草然后种之职虽不言杀草名为草人明知除草也
　　稻人上士二人中士四人下士八人府二人史四人胥十人徒百人
　　土训中士二人下士四人史二人徒八人注谓能训说土地善恶之势
　　诵训中士二人下士四人史二人徒八人注能训说四方所诵习及人所作为久时事
　　疏乆时事谓博知古事
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人注虞度也度知山之大小及所生者
　　林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞注衡平也平林麓之大小及所生者竹木生平地曰林山足曰麓
　　疏山足亦有林木与山虞别官
　　川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人注川流水也禹贡曰九川涤源
　　泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡注泽水所钟也水希曰薮禹贡曰九泽既陂尔雅有八薮
　　疏钟聚也希干也
　　迹人中士四人下士八人史二人徒四十人注迹之言迹知禽兽处
　　浚仪王氏曰春秋末宋犹有是官左氏哀十四年迹人来告曰逢泽有介麋焉　庄渠魏氏曰主知禽兽之处田猎则用之为耳目其兵法之有乡道乎
　　卝人中士二人下士四人府二人史二人胥四人徒四十人注卝之言矿也金玉未成器曰矿
　　角人下士二人府一人徒八人
　　羽人下士二人府一人徒八人
　　掌葛下士二人府一人史一人胥二人徒二十人掌染草下士二人府一人史二人徒八人注染草蓝蒨象斗之属
　　疏蓝以染青蒨以染赤象斗染黑按其职注云染草茅搜槖芦豕首紫茢之属二注不同者染草既多互见畧言耳
　　掌炭下士二人史二人徒二十人
　　掌荼下士二人府一人史一人徒二十人注荼茅莠掌蜃下士二人府一人史一人徒八人注蜃大蛤月令孟冬雉入大水为蜃
　　囿人中士四人下士八人府二人胥八人徒八十人注囿今之苑
　　塲人毎塲下士二人府一人史一人徒二十人注塲筑地为墠季秋除圃中为之诗云九月筑塲圃十月纳禾稼
　　疏春夏为圃以种菜蔬至季秋始为塲○愚按塲人职云掌国之塲圃而树之果蓏珍异之物凡祭祀宾客共其果蓏享亦如之则塲人掌圃耳非掌塲也而命官曰塲人者葢春夏塲人树艺果蓏既尽地之力矣季秋则筑为塲以授农夫使纳稼焉故不曰圃人而曰塲人所以重谷也
　　廪人下大夫二人上士四人中士八人下士十有六人府八人史十有六人胥三十人徒三百人注藏米曰廪廪人舍人仓人司禄官之长
　　疏藏米曰廪者对下仓人藏谷曰仓
　　舍人上士二人中士四人府二人史四人胥四人徒四十人注舍犹宫也主平宫中用谷者也
　　仓人中士四人下士八人府二人史四人胥四人徒四十人
　　司禄中士四人下士八人府二人史四人徒四十人注主班禄
　　司稼下士八人史四人徒四十人注种谷曰稼如嫁女以有所生
　　舂人奄二人女舂抌二人奚五人注女舂抌女奴能舂与抌者抌抒臼也诗云或舂或抌
　　疏按其职云掌祭祀宾客牢礼之米所共多矣而舂人少者葢举其能者亦应兼有别奚于其中矣
　　饎人奄二人女饎八人奚四十人注郑司农云饎人主炊官也特牲馈食礼曰主妇亲饎防故书饎作槀人奄八人女槀每奄二人奚五人注郑司农云槀读为犒师之犒主冗食者故谓之犒
　　周礼注疏删翼卷六
　　钦定四库全书
　　周礼注疏删翼卷七
　　明　王志长　撰
　　大司徒之职掌建邦之土地之图与其人民之数以佐王安扰邦国注土地之图若今司空郡国舆地图疏职方掌天下之图并夷狄而言故注直云如今司空舆地图此唯据九州之内故注云郡国也
　　以天下土地之图周知九州之地域广轮之数辨其山林川泽丘陵坟衍原隰之名物注九州扬荆豫青兖雍幽冀并也轮从也积石曰山竹木曰林注渎曰川水钟曰泽土髙曰丘大阜曰陵水崖曰坟下平曰衍髙平曰原下湿曰隰名物者十等之名与所生之物
　　疏马融云东西为广南北为轮
　　而辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社与其野注千里曰畿疆犹界也沟穿地为阻固也封起土界也社稷后土及田正之神壝坛与堳埓也田主田神后土田正之所依也诗人谓之田祖所宜木谓若松栢栗也若以松为社者则名松社之野以别方面
　　疏社五土之总神句龙生时为后土官有功于土死配社而食稷者五谷之长立稷以表神名故号稷弃为尧时稷官立稼穑之事有功于民死配稷而食名为田正也○马融注曰天子五社大社在中门之外唯松东社八里惟柏西社九里惟栗南社七里惟梓北社六里惟槐○周书作雒诸侯受命于周乃建大社于国中其壝东青土南赤西白北骊中霤以黄○三礼义宗王者诸侯所以为社为万民求福拜功之道也无土不立无谷不生故立社稷则祭之春则求之秋则报之故月令云仲春之月择元日命民社孝经援神契云仲秋穰禾拜祭社稷○祭法圣王之制祭祀也法施于民则祀之以死勤事则祀之以劳定国则祀之能御大烖捍大患则祀之厉山氏之有天下也其子曰农能殖百谷夏之衰也周弃继之故祀以为稷共工氏之伯九州也其子曰后土能平九州故祀以为社王为羣姓立社曰大社王自为立社曰王社诸侯为百姓立社曰国社诸侯自立社曰侯社大夫已下成羣立社曰置社○田主当在籍田之中依树木而为之
　　以土防之灋辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜覈物其民专而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民丰肉而庳注防计也以土计贡税之法因别此五者也毛物貂狐貒貉之属缛毛者也鳞物鱼龙之属津润也羽物翟雉之属覈物梅李之属专圜也介物鼈之属水居陆生者荚物荠荚王棘之属晳白也瘠臞也臝物虎豹貔□之属浅毛者丛物萑苇之属丰犹厚也庳犹短也杜子春读生为性郑司农云皁物柞栗之属膏物杨栁之属理致且白如膏谓膏当为櫜字之误也莲芡之实有櫜韬
　　疏荠荚即皁荚王棘即士丧礼曰王棘若择棘者是也棘虽无荚盖树之枝叶与荠荚相类故并言之庄渠魏氏曰五地随气异形气行地中人物之生复随形异禀葢天气以为父地质以为母子肖母形居多圣人仰稽天运俯察地理以土防之法通计所生物何者为多因而知其土之所宜所以通知地利而能尽人物之性也
　　因此五物者民之常而施十有二教焉一曰以祀礼教敬则民不苟二曰以阳礼教让则民不争三曰以阴礼教亲则民不怨四曰以乐礼教和则民不乖五曰以仪辨等则民不越六曰以俗教安则民不愉七曰以刑教中则民不虣八曰以誓教恤则民不怠九曰以度教节则民知足十曰以世事教能则民不失职十有一曰以以贤制爵则民慎德十有二曰以庸制禄则民兴功注阳礼谓乡射饮酒之礼也阴礼谓男女之礼婚姻以时则男不旷女不怨仪谓君南面臣北面父坐子伏之属俗谓土地所生习也偷谓朝不谋夕恤谓灾危相忧度谓宫室车服之制世事士农工商之事少而习焉其心安焉因教以能不易其业慎德谓矜其善德劝为善也庸功也爵以显贤禄以赏功
