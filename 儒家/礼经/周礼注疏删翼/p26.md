<!-- { "loadSidebar": true } -->
　　王氏曰展省之也省其丝枲之功绪也○南轩张氏曰古者虽后妃之贵亦必立师傅以教诏之葛覃言归必首以告师氏而左氏传亦谓傅母不在宵不下堂则知师傅之职所以朝夕教道之者也灋家拂士非惟人主不可一日无在后妃亦然诚以人心易动贵骄易溺处其极而无所畏惮则其可忧将有不可胜言者是以古之明王与其后妃相与警戒而不可忽乎此也尝攷周家建国自后稷以农事为务歴世相传其君子则重稼穑之事其室家则躬织纴之勤相与咨嗟叹息服习乎艰难咏歌其劳苦此实王业之根本也如周公之告成王其见于诗有若七月皆言农桑之候也其见于书有若无逸则欲其知稼穑之艰难知小人之依也帝王所传心法之要端在乎此夫治常生于敬畏而乱常起于骄肆使为国者毎念乎稼穑之劳而其后妃又不忘乎织纴之事则心不存焉者寡矣何者其必严恭朝夕而不敢怠也其懐保小民而不敢康也其畏天下之饥寒若已饥寒之也是心常存则骄矜放肆何自而生岂非治之所由兴也欤美哉周之家法也圣哲相继固不待论而其后妃之贤见于简编太王妃则姜女也文王母则大任也文王妃则大姒也武王后则邑姜也皆助其君子焦劳于内以成风化之美观后妃则大王文武之德可知矣以此垂世而其后世犹有幽王者惑褒姒而废正后以召犬戎之祸而诗人刺之曰妇无公事休其蚕织葢推其祸端良由稼穑织纴之事不闻于耳不动于心以至于此故诵葛覃服之无斁之章则知周之所以兴诵休其蚕织之章则知周之所以衰其得失所自岂不较然乎以是意而攷秦汉以下其治乱成败之源皆可以得而见之矣○明斋王氏曰按内宰教嫔妇之灋此古今人世昏明偏全浇淳美恶之一大界限也夫天之生人有一男则有一女岂男子有教而妇人独可无教乎古者宫中必设师傅保姆之宫故周南后妃言告师氏而后得归宁宋国夫人保母不至以及于水难百姓妇女亦必有师四十无子为人间女师是也今观夫祭祀宾客礼也关雎所称琴瑟钟鼓乐也国风诸篇诗也女史所记书也非学何以能之唯如是故古者女子之盛徳髙识若敬姜孟母者无忝于男子而凡祭祀宾客丧纪有男子之事则有妇人之事是以能上奉神灵之统下理万物之宜也此所谓内宰之教葢传其学于师傅保姆而教之然亦有齿尊徳邵如昭帝后之亲受书于夏侯胜者矣秦汉而下其君既无修身齐家之学至于吕不韦审食其武三思或委以国事令监宫中者遂使人疑而不复信茍得人如内宰者以治之岂有是丑哉以是知周公之法似迂而实深切也○又明斋后立六宫说云旧说王有六寝后象王立六宫而居之亦正寝一燕寝五夫此但足以为六寝耳茍以此而当六宫则王之六寝亦可以称六官乎记曰古者天子后立六宫三夫人九嫔二十七世妇八十一御妻以聴天下之内治以明章妇顺故天下内和而家理天子立六官三公九卿二十七大夫八十一元士以聴天下之外治以明章天下之男教故外和而国治愚谓天子之六官天地春夏秋冬后之六宫其职掌亦畧相似凡后夫人进御与夫内外命妇之命爵宫卿宫女之进退及酒浆之事皆属天凡师傅保姆教化之道与夫蚕桑立市舂之事皆属地春掌礼乐凡器数祝史等事夏掌政令及拜爵救日月等事秋掌典刑及刑女等事冬掌丝枲宫室器用等事葢有一定而不可易者此则所谓六宫也六宫立矣求人而治之于是有内外命妇之官所谓内命妇者三夫人之于后赞理内政犹三公之于王九嫔掌六宫之事秩比于卿世妇取于国中以广继嗣治礼事秩比于大夫女御亦取于民间葢六宫不能无役吏因而得进御故以为名秩比于元士者也然传曰古者天子立后一娶十二女谓后与三夫人各媵其侄娣二合之为十二今言九嫔而不言三夫人自世妇以下皆不言其数者以天子之例推之六官唯有六卿三公则官不必备唯其人皆以六卿兼之则是后之六宫当有六嫔乃其正职三夫人者亦不必备葢或以嫔妇而摄夫人之位或以夫人而行六宫之事所谓十二女者长者先行幼者待年于国未必一时皆备而六宫之官不过于先王嫔妇乆于礼者掌其职岂必王之所娶且君子不茍于色世妇女御有妇徳者充之无则缺焉岂拘拘于二十七八十一之数哉又有外命妇者葢宫禁深严知识不能无壅蔽内外限隔凡事亦未易通达故春官复立世妇一官毎宫以卿大夫士之妻诏相其礼事择国中妇人习礼仪辨器数善酒浆熟女工者为祝史酒浆舂扰饎槀及缝人之女工世妇之府史等人皆有徳器主指挥叙次诸宫女其少才知而朴实者为奚主以力服役宫中大约如庶人在官者则臣民妇女之贤能者得以効用于后之左右而后宫之礼法得以为式于臣庶之家所以上下交而为内治之法于天下也或疑卿大夫士庶人之妻至于王之北宫于王得无妨乎曰后夫人进御皆至王之六寝九嫔云各帅其属以时御叙于王所是也故诗称肃肃宵征夙夜在公王之不至后宫犹后之不至王朝也然则外命妇等至后之六宫又何嫌邪
　　大祭祀后祼献则赞瑶爵亦如之注谓祭宗庙王既祼而出迎牲后乃从后祼也祭统曰君执圭瓒祼尸大宗执璋瓒亚祼此谓夫人不与而大宗摄耳献谓王荐腥荐孰后亦从后献也瑶爵谓尸卒食王既酳尸后亚献之其爵以瑶为饰
　　疏此三事内宰皆佐后引祭统见后有从王亚祼之事与诸侯同
　　正后之服位而诏其礼乐之仪注荐彻之礼当与乐相应位谓房中戸内及阼所立处
　　疏服谓若内司服袆衣已下六服皆正之使服当其用位后助祭之位按九嫔职云赞后荐彻豆笾天子之礼荐时歌清庙及彻歌雍是荐彻皆有乐节
　　赞九嫔之礼事注助九嫔赞后之事九嫔赞后荐玉齍荐彻豆笾
　　凡宾客之祼献瑶爵皆赞注谓王同姓及二王之后来朝觐为宾客者祼之礼亚王而礼宾献谓王飨燕亚王献宾也瑶爵所以亚王酬宾也坊记曰阳侯杀穆侯而窃其夫人故大飨废夫人之礼
　　疏大行人云上公之礼再祼而酢侯伯一祼而酢子男一祼不酢则是上公乃有再祼王先一祼次后再祼二王之后称公故知二王之后有后祼也又按巾车云同姓金路郑云王子母弟虽为侯伯画服如上公则此云同姓亦谓同姓之为侯伯者祼时大宗伯代后至于拜送则后亲之而内宰赞焉飨者享大牢以饮宾立行礼在庙献依命数爵盈而不饮燕礼其牲狗行一献之礼四举旅降脱屦升坐其爵以醉为度飨燕皆有献宾酬宾后亦助王献酬内宰皆赞后也
　　致后之宾客之礼注谓诸侯来朝觐及女宾之宾客疏王致宾客牢礼后亦致牢礼于宾女宾谓畿内同姓诸侯夫人有防见王后之法故亦致礼焉○刘氏曰致后之宾客之礼若牢礼及医酏糟之类祭祀宾客后皆与诗称参差荇菜左右芼之窈窕淑女钟鼓乐之是也
　　凡丧事佐后使治外内命妇正其服位注使使其属之上士内命妇谓九嫔世妇女御郑司农云外命妇卿大夫之妻王命其夫后命其妇谓士妻亦为命妇疏正其服之精麄位之前后也○又云夏殷之礼爵命不及于士周礼上士三命中士再命下士一命明斋王氏曰按后夫人与尸宾献酬后哭诸侯嫔御吊临于卿大夫士之丧此古人之至大礼非中古以上莫之能行也礼国君取夫人之辞曰与寡君共有宗庙社稷故祭必夫妇亲之天子以天下为家建侯树屏虽世爵而必命有徳者故其来朝以礼神之礼礼之是以后皆从王古者君臣同体大臣之死王为之服故后夫人亦有吊临之礼且古者世道淳笃人心纯一普天之下専以行礼为务而无婬姣衺伪之风为之尸者则足以象神而人亦以神事之为之宾者果才徳出类而人亦以贤礼之有丧者主于哀戚而人之吊之者亦真有哀戚之心是故可以献酬吊临之礼而无嫌也况所谓尸者皆王同姓懿亲而卜吉者苟匪人则不足以为尸矣所谓宾者亦微子箕子鲁公太公之流茍泛常诸侯则宗伯摄之矣所谓吊临者亦必王之诸父兄弟及姑姊妹或嫔御父母之家耳不然则内外宗命秩视嫔御者掌之岂以少年宫嫔数数入诸臣之家以行礼哉后世祭无尸君臣无复献酬之礼后夫人不复出宫此礼皆不必复讲然观宋之宣仁赐忠宣公社饭为温公申公吊临彻朝犹有君臣一家之意后王不可不知而周礼自当存之未可以轻訾也
　　凡建国佐后立市设其次置其叙正其肆陈其货贿出其度量淳制祭之以阴礼注市朝者君所以建国也建国者必面朝后市王立朝而后立市阴阳相承之义次思次也叙介次也陈犹处也度丈尺也量豆区之属郑司农云佐后立市者始立市后立之也祭之以阴礼者市中之社先后所立社也淳杜子春读为纯谓幅广也制为匹长谓纯制天子巡守礼所云制币丈八尺纯四与隂礼妇人之祭礼
　　疏王者建国非定一所随世而迁若自契至汤八迁太王迁岐文王迁丰武王迁镐成王营洛皆是故云凡以该之也○又云赵商问天子巡守礼制丈八尺纯四何答云巡守礼制丈八尺咫八寸四咫三尺二寸又大广四当为三三咫二尺四寸幅广也古三四积画是以三误为四也○杂说内外之治王与后分掌天子理阳道后治阴徳令建国之初面朝后市市阴而朝阳内宰佐后止于建国之初非常与于市事○介甫王氏曰次司市所谓思次介次叙所谓各于其地之叙肆所谓各掌其肆之政令○刘氏曰度五度分寸引丈尺量五量龠合升斗斛淳布帛之广制布帛之长皆出于市所以一制度正民心絶情伪也○柯氏曰至矣哉王立朝后立市之意乎古者后不预政非无政后不主礼非无礼也立市者后之政乎阴礼者后之礼乎朝之政主乎义王与公卿大夫平章天下者也市者商贾贩夫交易之处主乎利后令内宰立之者也夫市以通货贿济民用不可阙也先王不立于前而置于后政不出于王而出于后此见圣人先义而后利贱货而贵徳之意也且立其法曰君过市则刑人赦谓已侵利则无以令乎人也至于夫人世子命夫命妇过市有罚者以身为君子当论道义而不当见财利也其贱之也至矣然必使后立之祭之者亦以隂能成阳利能和义财货成家市肆成国先后之间治辞之分心术之判也观之曾孟之所传授拳拳于先义后利之戒其亦得于圣王之法乎
　　中春诏后帅外内命妇始蚕于北郊以为祭服注蚕于北郊妇人以纯阴为尊郊必有公桑蚕室焉
　　疏按礼记祭统云天子亲耕于南郊郑以诸侯为少阳是天子以纯阳为尊则后蚕于北郊纯阴为尊也按月令三月后妃亲东乡躬桑此云二月者按马职云禁原蚕彼注天文辰为马引蚕书曰蚕为龙精月值大火则浴其种是蚕与马同气故此亦仲春始蚕蚕者亦谓浴种至三月临生之时又浴种乃生故异文也○礼记祭义古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫夫人世妇之吉者使入蚕于蚕室奉种浴于川桑于公桑风戾以食之岁既单矣世妇卒蚕奉茧以示于君遂献茧于夫人遂副袆而受之用少牢以礼之及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公敬之至也
　　岁终则防内人之稍食稽其功事注内人主谓九御疏稽计也计丝枲女功之事以知多少也
　　佐后而受献功者比其小大与其麤良而赏罚之注献功者九御之属典妇功曰及秋献功
　　疏功谓丝枲二事之功布帛等缕小者则细良缕大者则麤恶赏罚之以示劝惩也
　　防内宫之财用注计夫人已下所用财
