<!-- { "loadSidebar": true } -->
　　疏谓总六宫之内所有财用皆防计之○魏氏曰后宫费财视王宫弥甚不严立品节限制则肆为骄奢滥无纪极天下骚然困矣九御献功后亲受之重其事也
　　正岁均其稍食施其功事宪禁令于王之北宫而纠其守注均犹调度也施犹赋也北宫后之六宫谓之北宫者系于王言之明用王之禁令令之守宿衞者
　　疏后虽自有六宫必资王之禁令故系王而言也集说云北宫对王六寝在南六宫在北○刘氏曰赏罚于岁终故均其稍食于嵗始励功徳也已施其功事于正岁则稽其功事于嵗终考勤怠也
　　上春诏王后帅六宫之人而生穜稑之种而献之于王注六宫之人夫人以下分居后之六宫者古者使后宫藏种以其有传类蕃孳之祥必生而献之示能育之使不伤败且以佐王耕事共禘郊也郑司农云先种后孰谓之穜后种先孰谓之稑王当以耕种于籍田玄谓诗云黍稷穜稑是也夫人以下分居后之六宫者每宫九嫔一人世妇三人女御九人其余九嫔三人世妇九人女御二十七人从后惟其所燕息焉从后者五日而沐浴其次又上十五日而徧之夫人如三公从容论妇礼疏上春亦谓正岁以其春事将兴故云上春也○李氏曰内宰仲春诏后帅命妇蚕以为祭服又上春诏后帅六宫生穜稑之种而献于王夫普天之下蚕者非一女也将以为祭服有不足者乎而后且亲蚕耕者非一男也将以为粢盛有不足者乎而后且佐王之耕以事先舅先姑敢不用力焉不可以为妇道也王后之尊而亲蚕天下之女子有不遵微行求柔桑者乎王后之尊而佐耕天下之女子有不馌南亩喜田畯者乎王后之尊而为妇道天下之女子有不承先祖以共祭祀者乎明王以孝治天下此其一助也○庄渠魏氏曰王亲耕籍田后又亲帅六宫生献谷种以助耕事所以劝妇之馌南亩也噫治常生于抑畏乱常起于骄奢周自后稷兴邦子孙世重农桑而知小民之依享国最永书戒无逸诗陈豳风后之帝王与其后妃法之念念在民不敢自逸足以祈天永命陈君举曰尝读关雎知三代而上后妃极天下之
　　选矣后妃母仪天下而慊慊然有不足配至尊之意当是时夫人嫔若干人世妇若干人女御若干人各以其职奉上所以共宾祭蕃子姓之官备矣后方恻然遐想幽深侧陋之间尚有遗贤宜配君子求而不得则中夜不寐展转叹息庶防得之吾当推琴瑟钟鼓之奉与之偕乐而后无慊后徳如此则宫掖之政一以聴其所为奚不可者乃今内小臣而下凡阉官九嫔妇官下至于女奴晓祝者晓书者晓缝者必属之大臣则夫员数之增损职掌之废置禄秩之多寡赐予之疏数皆禀命于朝廷而后不与且使内宰得以稽其功绪而赏罚其勤惰苟违有司之禁虽天子不得自以为恩是故私谒不行而内政举古之所谓正家者葢如此而非屑屑然也令出房闼而方较是非于紊乱之后争予夺于纵弛之余抑末矣汉太尉杨秉纠中常侍而尚书诘以三公统外安得越奏近臣葢内治不聴于公卿久矣毋怪乎后世之多乱也○王明斋女宫女奚女奴辨曰按天官有酒浆笾醢醯盐地官有舂饎槀缝人之女工主给中馈奉齍盛缝衣裳皆门内细密之事祝史主赞后夫人礼事守祧主聚祖考之精神皆非士人所得与故设官并贯之以女若女酒女浆之类皆择民间女子之贤而善于其事者以供职其次者为奚少才知之称亦用之以供役然必使有什百大约如庶人在官者故内宰云分其人民以居之也其与王之女御异者观寺人称掌王之内人及女宫之戒令内人指女御故系之于王女宫即女奚之众故不系之于王必领之以奄者以后夫人致礼使通内外之令为宜也旧说以女及奚为女奴非也夫妇人犯罪婬僻常居七八虽士师聴之必于胜国之社闾阎百姓尚不使之闻岂可使入于禁中杂于女宫近于嫔妇哉秋官司厉明言女子入于舂稾禁暴氏云奚隶聚而出入者则司牧之是奚之与奴名自不同止于舂槀则其他职事未尝得与安得执礼事而为公卿世妇女御祝史等之役终于此而永不得配合人道苟若奚之得有出入而司暴氏司牧之则不得为幽闭矣况舂事烦劳故使执其役而以奚五人为之指挥统治若饎事之精洁非彼所得与故设有奚四十人也若必以奚为女奴则岂以舂事之烦而五人能尽之饎事较简而反有四十人之多乎且以王及后之至尊祭祀宾客之至洁敬而其熟食乃造于不良汚秽之手必无是理殆未之思耳
　　内小臣掌王后之命正其服位注命谓使令所为或言王后或言后通耳
　　疏太仆掌正王之服位出入王之大命小臣侍后与太仆侍王同也○某氏曰服位内宰所正内小臣传而正之
　　后出入则前驱若有祭祀宾客丧纪则摈诏后之礼事相九嫔之礼事正内人之礼事彻后之俎注摈为后传辞有所求为诏相正者异尊卑也俎谓后受尸之爵饮于房中之俎
　　疏后尊云诏诏告而已九嫔稍卑则言相相佐助之言也女御卑直正之而已天子诸侯祭礼亡按特牲荐俎乃受尸之酢次主妇酳尸尸酢主妇于东房中受尸之酢亦有荐俎后之俎小臣所彻亦约与士礼主妇之俎同也
　　后有好事于四方则使往有好令于卿大夫则亦如之注后于其族亲所善者使往问遗之
　　郎氏曰好事恩好之事以物而问遗之者好令恩好之令以言而吊慰之者后亲族有为四方诸侯者有为王朝卿大夫者则皆使小臣往将之
　　掌王之阴事阴令注阴事羣妃御见之事若今掖庭令昼漏不尽八刻白录所记推当御见者阴令王所求为于北宫
　　明斋王氏曰夫妇三纲之首闺门万化之原众庶莫不然而况母仪天下者乎宧寺者不能不用而不可以轻用其选有甚于外廷之臣者故其职曰掌后命正服位出入前驱与太仆之于王无一爽庶防出入起居罔有不钦也若礼事在后曰诏九嫔曰相内人曰正一大小宗伯之赞于王庶六宫闲于礼仪而无有愆忒也若好事好令则使往亲亲贤贤与王同志即齐诗女曰鸡鸣之意也掌王之阴事阴令则恩逮下而无嫉妒庶有樛木螽斯之美也古称妇寺以其柔媚如女人也今观其职如此非刚正之士其孰能之是故奄悉无命爵惟此称上士葢必其有士器士行士徳而锡以士爵也○范史论曰宦人之在朝者其来旧矣将以其体非全气情志专良通关中人易以役养乎然而后世因之才任稍广其能者则勃貂管苏有功于楚晋景监缪贤着庸于秦赵及其敝也则竖刁乱齐伊戾祸宋汉兴仍袭秦制置中常侍官然亦引用士人以参其选皆银珰左貂给事殿省及髙后称制乃以张卿为大谒者出入卧内受宣诏命文帝时有赵谈北宫伯子颇见亲幸至于孝武亦爱李延年帝数宴后庭或潜游离馆故请奏机事多以宦人主之至元帝之世史游为黄门令勤心纳忠有所补益其后恭石显以佞险自进卒有萧周之祸损秽帝徳焉中兴之初宦官悉用奄人不复杂调他士至永平中始置员数中常侍四人小黄门十人和帝即祚防弱而窦宪兄弟专总权威内外臣僚莫由亲接所与居者唯奄官而已故郑众得专谋禁中终除大憝遂享分土之封超登公卿之位于是中官始盛焉自明帝以后迄乎延平委用渐大而其员稍增中常侍至有十人小黄门二十人改以金珰右貂兼领卿署之职邓后以女主临政而万几殷逺朝臣国议无由参防帷幄称制下令不出房闱之间不得不委用刑人寄之国命手握王爵口含天宪非复掖庭永巷之职闺牖房闼之任也其后孙程定立顺之功曹腾参建桓之策续以五侯合谋梁冀受钺迹因公正恩固主心故中外服从上下屏气或称伊霍之勲无借于往载或谓良平之画复兴于当今虽时有忠公而竟非排斥举动回山海呼吸变霜露阿防曲求则光宠三族直情忤意则参夷五宗汉之纪纲大乱矣若夫高冠长剑纡朱懐金者布满宫闱苴茅分虎南面臣人者葢以十数府署第馆棊列于都鄙子弟支附过半于州国南金和寳水纨雾縠之积盈仞珍藏嫱媛侍儿歌童舞女之玩充备绮室狗马饰雕文土木被缇绣皆剥割萌黎竞恣奢欲搆害明贤专树党类其有更相援引希附权彊者皆腐身熏子以自达同敝相济故其徒有緐败国蠧政之事不可殚书所以海内嗟毒志士穷栖冦剧縁间摇乱区夏虽忠良懐愤时或奋发而言出祸从旋见孥戮因复大攷钩党转相诬染凡称善士莫不离披灾毒窦武何进位崇戚近乗九服之嚣怨协羣英之势力而以疑留不断至于殄败斯亦运之极乎虽袁绍龚行芟夷无余然以暴易乱亦何云及自曹腾说梁冀竟立昬弱魏武因之遂迁龟鼎所谓君以此始必以此终信乎其然矣○宋祁史论曰太宗诏内侍省不立三品官以内侍为之长阶第四不任以事唯门閤守御廷内扫除廪食而已武后时稍增其人至中宗黄衣乃二千员七品已上员外置千员然衣朱紫者尚少宗承平财用富足志大事奢不爱惜赏赐爵位开元天寳中宫嫔大率至四万宦官黄衣已上三千员衣朱紫千余人其称防者辄拜三品将军列防于门其在殿头供奉委任华重持节传命光焰殷殷动四方所至郡县奔走献遗至万计修功徳市禽鸟一为之使犹且数千缗监军持权节度返出其下于是甲舍名园上腴之田为中人所占者半京畿矣肃代庸弱倚为扞卫故辅国以尚父显元振以援立奋朝恩以军容重然犹未得常主兵也徳宗惩艾泚贼故以左右神策天威等军委宦者主之置护军中尉中护军分提禁军是以威柄下迁政在宦人举手伸缩便有轻重至慓士竒材则养以为子巨镇彊藩则争出其门小人之情猥险无顾借又日乆侍天子狎则无威习则不疑故昬君蔽于所昵英主祸生所忽宗以迁崩宪敬以弑殒文以忧愤至昭而天下亡矣祸始开元极于天祐凶愎参防党类殱灭王室从而溃丧譬犹灼火攻蠧蠧尽木焚讵不哀哉　愚按先王之制后代沿习倍失其意而祸患亦倍烈者莫若宦官尝攷周家合内小臣内竖寺人之数不过十九人耳后世衣朱紫者辄数千噫何其怪也先王之世十九人之寡不过给将令洒埽后世则兵刑钱谷将相之权无不拱手委之至于世臣可疑重臣可疑诵诗读书之臣可疑碎首杀身之臣亦可疑而腐熏之人则无可疑噫又何其怪也卒之覆国亡身靡不由是后之视今亦犹今之视昔悲夫予故备载范宋二史传论以为将来殷鉴云
　　阍人掌守王宫之中门之禁注中门于外内为中谓雉门三门也
　　疏雉门外有臯库内有应路故云于外内为中也○愚按阍人序官文云王宫每门四人囿游亦如之则中门似不专指雉门也○仲舆郝氏曰五门自外而内臯库雉应路皆南面当国中谓中门
　　丧服凶器不入宫潜服贼器不入宫竒服怪民不入宫注丧服衰绖也凶器明器也潜服若衷甲者贼器盗贼之任器兵物皆有刻识竒服衣非常春秋传曰尨竒无常怪民狂易
　　疏晋使太子申生伐东山臯落氏衣以偏衣被之金玦罕夷曰尨竒无常金玦不复○临川王氏曰贼器器之可以贼人者怪民行怪者也数者不入宫则王宜非礼勿视非义勿聴也
　　凡内人公器宾客无帅则防其出入注三者之出入当须使者符节乃行郑司农云公器将持公家器出入者防谓无将帅引之者则苛其出入
　　王氏曰内人王内之臣宾客诸侯诸臣之为宾客者皆有帅以道其出入无帅则阍人察之
　　以时啓闭注时漏尽
　　凡外内命夫命妇出入则为之辟注辟行人使无干也内命夫卿大夫士之在宫中者
　　疏内命夫卿大夫士之在宫中者谓若宫正所掌者也对在朝卿大夫士为外命夫其外命妇则总外内命夫之妻内命妇即三夫人已下也
