<!-- { "loadSidebar": true } -->
　　临川王氏曰茅体顺理直柔而洁白承祭祀之徳当如此○王氏曰焫萧合馨香者谓以黍稷率膫实于萧以为燔燎既取其明又取其气之上达求诸阳之义也士虞礼束茅长五寸立于几东谓之苴郊特牲郁合鬯臭隂达于渊泉谓以鬯酒灌地以茅借而渗之一取其洁一象其歆之意求诸隂之义也又按司巫云祭祀共蒩馆乡师云大祭共茅蒩凡茅皆出自甸师祭宗庙则司巫为苴以共之祭天地则乡师为苴以共之其聨事若此又楚之贡曰苞茅其产特良故以为贡盖亦入于甸师而共之齐桓使管仲责楚者是也
　　共野果蓏之荐注甸在逺郊之外郊外曰野果桃李之属蓏瓜瓞之属
　　杂说共野果蓏何所致哉古者田畴之间无有废地方禾未登疆场未用者则树果蓏之属虽帝籍亦不使荒也
　　丧事代王受眚烖注粢盛者祭祀之主也今国遭大丧若云此黍稷不馨使鬼神不逞于王既殡大祝作祷辞授甸人使以祷籍田之神受眚烖弭后殃
　　疏逞快也○鹤山魏氏曰代王受灾眚乃是灾祸之来欲代王受之即今人不自殒灭之义因说古人受灾祸只是罪已如云汉一诗胡宁瘨我以旱防不知其故至于大命近止无弃尔成何求为我以戾庶正瞻仰昊天曷惠其宁初无后世祈祷降泽之语所以杜元凯释例只说古人有祭祀无祈祷禳禬则有之自异端教兴然后有祈祷
　　王之同姓有辠则死刑焉注文王世子曰公族有死罪则磬于甸人
　　疏磬谓缢杀之
　　又曰公族无宫刑狱成致刑于甸人又曰公族无宫刑不践其类也刑于隠者不与国人虑兄弟
　　王荆公谓甸师共祭荐之物所以事宗庙宗庙之亲而致死刑焉则正法然后能保天下国家能保天下国家然后宗庙可得而事也然则亲而致死刑乃所以事宗庙也鹤山魏氏曰王之同姓有罪则死刑焉贾氏谓絶服之外同姬姓者盖五服之内则在议亲之辟也李微之谓此说足补汉儒所未及是矣至荆公云亲而致死刑乃所以事宗庙夫刑于甸师隠之也岂有杀其子孙以事祖祢者乎必不然矣是荆公心术之误也○庄渠魏氏曰甸师主宗庙齍盛戮于是示得罪祖宗已不敢赦也○愚按秋官掌囚掌戮文有爵者得与王之同族偕适于甸师氏而甸师止及同姓何也盖同姓之刑于甸师正也有爵亦得刑于甸师亲亲之推也故掌囚掌戮兼言有爵以伸贵贵而甸师止言同姓以专亲亲仁之至义之尽也
　　帅其徒以薪蒸役外内饔之事注役为给役也木大曰薪小曰蒸
　　王氏曰按甸师胥徒三百三十人盖非此众则农功之时不足以集事然农隙又几于徒食故兼此役则无事而禄不妄费周礼摄官之意皆此类也
　　兽人掌罟田兽辨其名物注罟网也以网搏所当田之兽
　　疏按夏官四时田猎春用火夏用车秋用罗冬用徒四时各以其一为主无妨兼有网取也
　　冬献狼夏献麋春秋献兽物注狼膏聚麋膏散聚则温散则凉以救时之苦也兽物凡兽皆可献也及狐狸疏按内则狐去首狸去正脊二者并堪食之物○临川王氏曰冬物成之时狼残物之尤者夏田稼之时麋害稼之众者春秋书多麋为此也各于其害物之时罟而献之明设官主以除民物之害春秋献兽物亦以除民物之害与雍氏春令为阱擭之利于民者同意○愚按冬献狼夏献麋则意者狼麋之外有所不取以全其仁乎郑氏所谓搏所当田之兽者正谓此也
　　时田则守罟注备兽触攫
　　及弊田令禽注于虞中注弊仆也仆而田止郑司农云弊田谓春火弊夏车弊秋罗弊冬徒弊虞中谓虞人莱所田之野及弊田植虞旗于其中致禽而珥焉兽人主令田众得禽者置虞人所立虞旗之中当以给四时社庙之祭故曰春献禽以祭社夏献禽以享禴秋献禽以祀祊冬献禽以享烝又曰大兽公之小禽私之公之谓输之于虞中珥焉者取左耳以致功若斩首折馘故春秋传曰以数军实
　　疏注犹聚也
　　凡祭祀丧纪宾客共其死兽生兽注共其完者
　　邓氏曰兽可生共者共之而后杀不可生共者杀之而后共
　　凡兽入于腊人注当干之
　　皮毛筋角入于玉府注给作器物
　　凡田兽者掌其政令
　　王氏曰畋狩有时王制云獭祭鱼然后虞人入泽梁豺祭兽然后田猎鸠化为鹰然后设罻罗昆虫未蛰不以火田是也取兽有法若不麛不卵不杀胎不殀夭不覆巢践毛不献不成禽不献是也田猎有地若东有甫草驾言行狩是也及夫辨其死生鱻薧之物当公当私之宜断其争禽之讼皆所谓政令也○王介甫氏曰周之初沛泽多而禽兽至周人尝患其逼矣唯周有以胜之然后中国之患除而人更赖其所获以共服食器用然则兽人之官修宁百姓之大者也鱼之为物潜逃微眇难及以政方周之盛时乃能使之莘其尾颁其首浮沈小大备得其性则以有法度加焉而已然则人之官修养万物之悉者也故二官各入其物于玉府以为王者仁民爱物其施如是然后可以兼百姓之奉备万物之养以足其燕私玩好之欲也○杂说无事而不田曰不敬田不以礼曰暴天物一为干豆二为宾客三为充君之庖畴若予上下草木鸟兽断一木斩一兽不以其时非孝也兽人之职宜以是观之
　　人掌以时为梁注月令季冬命渔师为梁梁水偃也偃水为关空以笱承其空诗敝笱在梁
　　疏谓偃水两畔中央通水为关孔笱者苇薄以薄承其关孔鱼过则以薄承取之
　　春献王鲔注王鲔鲔之大者月令季春荐鲔于寝庙辨鱼物为鱻薧以共王膳羞凡祭祀宾客丧纪共其鱼之鱻薧凡者掌其政令凡征入于玉府注鱻生也薧干也郑司农云征渔者之租税
　　疏川泽之民于獭祭鱼之时得取鱼无禁其中须骨之事堪饰器物者渔人主收之入于玉府以当邦赋也○刘氏曰鱼潜于渊盖物之善者也圣人养之之法则数罟不入洿池也獭祭鱼然后渔人入泽梁也然则罟非其制不可设矣取非其时不可为矣是故先王制罟必四寸然后天下之鱼得以长育矣梁设有时则凡鱼得以遂性而颁首莘尾矣中孚曰豚鱼吉盖信在民心而惠及豚鱼也
　　鼈人掌取互物注郑司农云互物谓有甲防胡鼈之属
　　郝氏曰互合也○王氏曰殻相交互也○邓氏曰介物为长而以鼈命官主食献
　　以时簎鱼鼈龟蜃凡貍物注蜃大蛤郑司农云簎谓以杈刺泥中搏取之貍物藏伏于泥中者
　　于云蜃防类疏簎庄子云冬则擉鼈于江义同
　　春献鼈蜃秋献鱼
　　临川王氏曰鼈及鱼字乳以夏而蜃以夏秋春献鼈蜃秋献鱼避其字乳之时而弗献也唯先王不以饮食之养害仁政之法度如此然后能率天下之民以成鱼丽之功矣
　　祭祀共蠯蠃蚳以授醢人注蠃螔蝓
　　或曰蠃介虫旋殻者螺通
　　郑司农云蠯蛤也杜子春云蠯蜯也
　　说文修为蠯圆为
　　蚳蛾子国语曰虫舎蚳蝝
　　疏蝝谓蝗也○王先生曰按鲁语宣公夏滥于泗渊里革谏曰鱼禁鲲鲕虫舎蚳蝝古之制也里革以舎蚳蝝为仁周公以共蠃蚳为礼何也盖宣公之夏滥非其时也圣人取物以时而已
　　掌凡邦之簎事
　　某氏曰凡有取于水中以鼈人善簎故兼掌之
　　腊人掌干肉凡田兽之脯腊膴胖之事注大物解肆干之谓之干肉若今凉州乌翅矣薄析曰脯捶之而施姜桂曰鍜脩腊小物全干
　　凡祭祀共豆脯荐脯膴胖凡腊物宾客丧纪共其脯腊凡干肉之事注脯非豆实豆当为羞
　　刘氏曰田猎一为干豆故祭祀有豆脯○仲舆郝氏曰膴大脔胖小片也皆干物○明斋王氏曰凡畋有时方其入山泽也则有余而无用及其设禁也则欲用而不得故于其多时取以为腊所以用足而不费且不至于多杀亦所以养不忍之心也昔吕正献公每贮腊薧以待客正谓此耳
　　医师掌医之政令聚毒药以共医事注毒药药之辛苦者药之物恒多毒
　　明斋王氏曰毒药得天地之偏气者人身有不和之气须以偏胜之物攻之乃得其平然药亦有平补者终不免有所偏可暂用止疾而已乆服必有所伤故总以毒名也
　　凡邦之有疾病者疕疡者造焉则使医分而治之注疕头疡亦谓秃也身伤曰疡分之者医各有能
　　疏疾病者谓若疾医所云是也疕疡者谓若疡医所云是也○或曰疾轻而病重疾甚曰病○庄渠魏氏曰通乎方技者可以为医工不可以为医师医师通乎道者也不能兼众医之技能使众医各尽其所长知此者其可相天下乎
　　岁终则稽其医事以制其食十全为上十失一次之十失二次之十失三次之十失四为下注食禄也
　　杂说不曰禄而曰食者廪之而已不假以名器也○程氏曰十全非谓十人皆愈也但知可治不可治者十人皆中则为上
　　食医掌和王之六食六饮六膳百羞百医八珍之齐注和调也
　　庄渠魏氏曰膳夫所馈食医调节之味以淡为主可以清神可以固精和之济其不及养道益备过则味厚伤生故膏梁多殀
　　凡食齐眡春时羮齐眡夏时酱齐眡秋时饮齐眡冬时注饭宜温羮宜热酱宜凉饮宜寒
　　疏眡犹比也言饭之齐和四时常温比于春时羮则四时常热酱则四时皆须凉饮则四时皆须寒
　　凡和春多酸夏多苦秋多辛冬多咸调以滑甘注各尚其时味而甘以成之犹水火金木之载于土内则曰枣栗饴密以甘之堇荁枌榆娩槁滫瀡以滑之
　　疏木酸属春火苦属夏金辛属秋水咸属冬中央土味甘属季夏金木水火非土不载于五行土为尊五味甘为上故甘总调四味滑者通利往来亦所以调和四味故云调以滑甘○又云荁堇类榆白曰枌娩新生者槁干也齐人溲曰秦人滑曰瀡谓将此堇以下和溲以滑之○某氏曰春于五行为木木之味酸春主发散宜多酸以收之夏为火火之味苦夏主解缓宜多苦以坚之秋为金金之味辛秋主揫敛宜多辛以散之冬为水水之味咸冬主坚栗宜多咸以防之○黄氏曰滑所以调之虑其不和也甘在内则养脾在外则养肉四时无土不可四味无甘不可此甘之所调欤窍者气之所由以通者也窍不利则气穷焉此滑之所以调欤○王氏曰黄帝素问曰肺欲收急食酸以收之肝欲散急食辛以散之心欲防急食咸以防之肾欲坚急食苦以坚之脾欲缓急食甘以缓之亦谓是也
　　凡防膳食之宜牛宜稌羊宜黍豕宜稷犬宜粱鴈宜麦鱼宜苽注防成也谓其味相成郑司农云稌稉也尔雅曰稌稻雕胡也
　　黄氏曰牛羊豕犬雁鱼天产也以为膳所以养人之精稌黍稷粱麦地产也所以养人之形精不足于养则气衰形不足于养则气殆然则膳食之养不可相废其宜不可相反或失焉则所养适足以害之耳
　　凡君子之食恒放焉注放犹依也
