<!-- { "loadSidebar": true } -->
　　嘉量既成以观四国注以观示四方使放象之
　　永启厥后兹器维则注又长启道其子孙使法则此器长用之
　　敬仲郑氏曰量之为物其麤则寓于规矩法度之末而其妙极于天下之精微葢出于时文之思索而归诸大公至正之道民所取中而芘者也虽童子适市莫之或欺矣出之以内宰掌之以司市一之以合方氏同之以行人凡以观四国也舜之巡守所以同度量而孔子亦曰谨权量四方之政行焉五子之歌曰明明我祖万邦之君有典有则贻厥子孙关石和钧王府则有所谓永启厥后兹器维则是也
　　凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸也注消链金锡精麤之候
　　疏候其烟气以知生熟之节○王氏曰凡用金为器者皆和之以锡其用金锡必镕炼之使精然后以金汁入模而铸焉方其改煎金锡有气之可观青阳也其气纯而不杂黄白隂也其气杂而不纯故始而镕之则隂杂之气多而为黑浊黑浊之气既竭然后黄白之气次之黄白之气既竭然后青白次之青白之气既竭然后青气独见焉隂杂之气消尽无余所存者纯阳不杂之气而已则其炼之至精然后可用以铸焉则其器用而无敝久而独存可以垂无穷而施罔极矣
　　段氏【阙】
　　函人为甲犀甲七属兕甲六属合甲五属注属读如灌注之注谓上旅下旅札续之数也革坚者札长郑司农云合甲削革里肉但取其表合以为甲
　　王氏曰戎事以甲为主古之言兵者多先以甲胄自傅説戒高宗则曰惟甲胄起戎鲁侯之誓则曰善敹乃甲胄然则甲以自衞其用革不可以不坚所以必择犀兕之皮而为之○陈氏曰革坚者札长故其属少次者札短故其属多
　　犀甲寿百年兕甲寿二百年合甲寿三百年注革坚者又支久
　　凡为甲必先为容然后制革注容服者之形容也制裁制札之广袤
　　王氏曰人身有大小长短之不齐过之则有余不及则不足必其甲之足以容其身而后可惟其因人之身而为容然后以之制革则无赘亏之患故曰然后制革
　　权其上旅与其下旅而重若一注郑司农曰上旅谓要以上下旅谓要以下
　　疏以札叶为旅者以札众多故言旅旅即众也上旅谓衣也下旅谓裳也春秋传曰弃其甲裳是也
　　以其长为之围注围谓札要广厚
　　疏此据一札之上先量上下之长乃以长中使围之一札如此则长短广狭相称也○王氏曰权以知其轻重使上下等而若一则无偏重之患以其长为之围从横欲周其身而已
　　凡甲锻不挚则不坚已敝则桡注郑司农云锻锻革也锻革太熟则革敝无彊曲桡也谓挚之言致
　　王氏曰凡甲必锻革为之不熟则不坚太熟则耎而易曲
　　凡察革之道眂其钻空欲其惌也注郑司农云惌小孔貌
　　疏革恶则孔大革善则孔小○俞氏曰钻孔以受线欲其惌小而不寛缓○王氏曰孔小而无缝则革坚而难坏也
　　眂其里欲其易也注无败薉也
　　愚按易治也谓脩治精洁也
　　眂其朕欲其直注郑司农云朕谓革制
　　王氏曰革之制欲其直而无桡曲则其制美而无恶也○或曰朕缝也
　　櫜之欲其约也注郑司农云谓卷置櫜中也春秋传曰櫜甲而见子南
　　举而眂之欲其丰也注丰大也
　　愚按櫜之而约谓其密致而不麤坌也举之而丰谓其充丽而不削馁也
　　衣之欲其无齘也注郑司农云齘谓如齿齘
　　王氏曰衣之于身欲其回旋而无不齐○仲舆郝氏曰齘人齿参差貌无齘谓札叶附合不相支撑
　　眂其钻空而惌则革坚也眂其里而易则材更也眂其朕而直则制善也櫜之而约则周也举之而丰则明也衣之无齘则变也注周密致也明有光耀郑司农云更善也变随人身便利
　　疏歴序上文于此总结之也
　　鲍人之事注鲍故书或作鞄郑司农云苍颉篇有鞄仲舆郝氏曰鞄以火揉革之名
　　望而眂之欲其荼白也注韦革远眂之当如茅莠之色近而握之欲其柔而滑也注谓亲手烦撋之
　　卷而抟之欲其无迆也注郑司农云卷读为可卷而怀之之卷抟读为防一如填之防谓卷防韦革也无迆谓革不韗
　　王氏曰卷谓敛其舒也抟谓以手抟之欲其无敝挠而邪迆也○仲舆郝氏曰迆纵放自去貌
　　眂其着欲其浅也注谓韦革调善者铺着之虽厚如薄然
　　察其线欲其藏也注线谓缝革之缕
　　王氏曰欲其隐而不露也
　　革欲其荼白而疾澣之则坚注郑司农云韦革不欲久居水中
　　欲其柔滑而腛脂之则需注故书需作郑司农云腛读如沾渥之渥读为柔需之需谓厚脂之韦革柔需王氏曰革色白如荼莠其质美矣必疾澣之不使久居水中则坚而难坏也革欲其柔顺滑利而厚脂之则柔耎也凡柔革用脂○仲舆郝氏曰需犹马不契需薄其帤则需之需輭也
　　引而信之欲其直也信之而直则取材正也信之而枉则是一方缓一方急也若茍一方缓一方急则及其用之也必自其急者先裂若茍自急者先裂则是以博为帴也注郑司农云帴读为翦谓以广为狭也谓帴者如俴浅之俴
　　卷而抟之而不迆则厚薄序也注序舒也谓其革均也眂其着而浅则革信也注信无缩缓也
　　察其线而藏则虽敝不甐注郑司农云甐读为磨而不磷之磷谓缝缕没藏于韦革中则虽敝缕不伤也韗人为臯陶注郑司农云韗书或为臯陶鼓木也谓者以臯陶名官也则陶字从革
　　疏后郑依先郑从为鼔木还以为人之官是臯陶官名也○王氏曰冒鼓虽以革其质必以木臯言始也陶言中虚如陶穴然也为鼓者始于斲木以为质终于制韦以成声此臯陶之义也○仲舆郝氏曰臯与高通鼔长者曰臯古者为土鼓瓦匡故名陶后世以木板合而规之
　　长六尺有六寸左右端广六寸中尺厚三寸注版中广头狭为穹隆也郑司农云谓鼓木一判者其两端广六寸而中央广尺也如此乃得有腹
　　王氏曰版虽不同而版之厚则同于三寸也
　　穹者三之一注郑司农云谓鼓木腹穹隆者居鼓三之一也谓穹隆者居鼓面三分之一则其鼓四尺者版穹一尺三寸三分寸之一也倍之为二尺六寸三分寸之二加鼓四尺穹之径六尺六寸三分寸之二也此鼓合二十版
　　上三正注郑司农云谓两头一平中央一平也谓三读当为参正直也参直者穹上一直两端又直各居二尺二寸不弧曲也此鼓两面以六鼓差之贾侍中云晋鼓大而短近晋鼓也以晋鼓鼓金奏
　　疏先郑据经解亦得合义但不定尺寸之数恐平中有长短故后郑增成之不弧曲者如下文臯路倨句磬折即弧曲不如此三处尺数等为三直
　　鼓长八尺鼓四尺中围加三之一谓之鼖鼓注中围加三之一者加于面之围以三分之一也鼓四尺谓鼓面也面四尺其围十二尺加以三分一四尺则中围十六尺径五尺三寸三分寸之一也今亦合二十版则版穹六寸三分寸之二耳大鼓谓之鼖以鼖鼓鼓军事郑司农云鼓四尺谓革所蒙者广四尺
　　为臯鼓长寻有四尺鼓四尺倨句磬折注以臯鼓鼓役事磬折中曲之不参正也中围与鼖鼓同以磬折为异疏磬折者麄处近上故不得参正也○王氏曰臯鼓长丈二尺鼓面亦径四尺○陈氏曰鼛鼓倨曲磬折则中高而两端下矣○王氏曰臯鼓即鼓人云鼛鼓
　　凡冒鼔必以启蛰之日注冒蒙鼓以革也起蛰孟春之中蛰虫始闻雷声而动鼓所取象也
　　良鼓瑕如积环注革调急也
　　疏瑕与环皆谓漆之文理谓革调急故然若急而不调则不得然也○王氏曰良鼓其革调急而瑕随臯陶周围若环之积于内而见于外也
　　鼓大而短则其声疾而短闻鼓小而长则其声舒而远闻
　　疏此乃鼓之病大小得所如上三者所为则无此病○愚按此与鳬氏一理
　　韦氏【阙】
　　裘氏【阙】
　　画缋之事杂五色东方谓之青南方谓之赤西方谓之白北方谓之黑天谓之地谓之黄青与白相次也赤与黑相次也与黄相次也注此言画缋六色所象及布采之第次缋以为衣
　　疏杂五色而下有六色者与黑相类也天止得称天不得言黑天若北方则黑俱称是以北方云武宿也○王氏曰隂阳列而为五行章而为五色播五行于四时者皆隂阳之序杂四时于五色者皆隂阳之理然则画缋之事杂色而彰施者岂徒以为设饰之观而已哉模成物体则谓之画分布五色而防聚之则谓之缋所谓青与白相次此之谓缋也所谓山以章之类此之谓画也故司几筵有缋纯画纯此画缋之别也
　　青与赤谓之文赤与白谓之章白与黑谓之黼黑与青谓之黻五采备谓之绣注此言刺绣采所用绣以为裳疏按虞书云宗彞藻火粉米黼黻絺绣郑云絺紩也谓刺绣于裳衣在上阳阳主轻浮故画之裳在下隂隂主沉重故刺之也○王氏曰言青而继以赤言白而继以黑此五行之相生也言青而次以白言赤而次以黑此五行之相克也言天而继以地言而次以黄此天地之相偶也相偶所以相合相生所以相继相克所以相治隂阳自然之理也物相杂故曰文文之成而为章东之青则纯乎阳南之赤则杂乎隂阳刚而杂以隂柔故青与赤谓之文南之赤则阳之生气于是乎极西之白则隂之杀气于是乎中隂出而以成阳为事故赤与白谓之章○敬仲郑氏曰黼象斧形斧所以立威天地严凝之气盛于西北西北用武之方也故白与黑谓之黼黻则两已相背葢北则藏物之方东则帝出之方故黑与青谓之黻
　　土以黄其象方天时变注古人之象无天地也为此记者见时有之耳子家驹曰天子僭天意亦是也郑司农云天时变谓画天随四时色
　　火以圜注郑司农云为圜形似火也谓形如半环然在裳
　　山以章注章读为獐獐山物也在衣
　　水以龙注龙水物在衣
　　鸟兽蛇注所谓华虫也在衣虫之毛鳞有文采者王氏曰土以黄象其色也其象方象其形也黄者土之正色方者地之正体也地道静而有常天道动而无常随四时而变其色所以象天之用也地二生火其形虽鋭而其性圜而无乎不周火以圜象其性也尔雅释山曰上正章画山者虽象其文之成章而必取其上正之形故山以章龙能作雨以泽物故画龙必以水故曰水以龙鸟兽蛇者所谓华虫之画于衣与夫鸟隼之旟熊虎之旗蛇之旐皆所以象其形也古之画缋之事以见于衣服车旗宫室器物之间者岂徒然哉
　　杂四时五色之位以章之谓之巧注章明也缋绣皆用五采鲜明之是为巧
　　疏此经总结上文也
