<!-- { "loadSidebar": true } -->
　　陈氏乐书曰虞夏之时小钟谓之钟大钟谓之镛周之时大钟谓之钟小钟谓之镈则鏄之为用其实编钟也编钟之用其实歌钟也一器而三名之各有攸趋尔○又曰莫非钟也大者谓之镛以名为大故也书言笙镛诗言鼖鼓维镛镛鼓有斁是已小者谓之栈以象功之浅者也昔晋人得钟长三寸中径四寸铭曰栈是已若夫大而不镛小而不栈则又掠其大小之声而归于中焉其斯以为剽欤仪礼大射阼阶之东笙磬其南笙钟其南镈西阶之西颂磬其南笙镛其南镈皆南陈国语曰细钧有钟无镈昭其大也大钧有镈无钟甚大无镈鸣其细也盖细钧角征也必和之以大故有钟无镈大钧宫商也必和之以细故有镈无钟则镈小钟大明矣晋语左传郑伯嘉纳鲁之宝郑人赂晋侯歌钟二肆及其镈韦昭杜预皆以镈为小钟然言歌钟及其镈则钟大镈小可知钟师掌金奏大钟也镈师掌金奏小钟也许慎曰镈錞于之属所以应钟磬也于理或然郑康成谓镈如钟而大孙炎郭璞释大钟之镛亦名为镈不亦失小大之辨欤以经攷之自虞至周镛大而钟小自周公制礼钟大而镈小虽有改制之名无变大小之实也秦汉以来钟镈之制小者或数寸大者或容千石皆不本律度故梁去衡钟而设镈隋疑无射之镈无合曲之义乃袭后周以十二镈相生撃之声韵始克谐矣圣朝之初镈钟有三调六曲更诏依钧击之与编钟相应要知失细大之制非成周制作之意也传曰黄钟之钟容秬黍一斛一斛八斗为度国语曰度律均钟以定中声白虎通曰镈者时之气声也节度之所生也有节度则万物昌无节度则万物亾斯言信矣
　　韎师掌教韎乐祭祀则帅其属而舞之大飨亦如之注舞之以东夷之舞
　　疏东夷之乐曰韎凡舞夷乐者皆门外为之○公羊注王者舞先王之乐明有灋也舞已之乐明有制也舞四夷之乐大徳广及之也○王氏曰韎师旄人鞮鞻氏皆掌夷乐而命名不同也韎言其所服旄言其所执鞻言其所履韎赤韦也作其乐舞因使服其服从其宜也帅其属而舞之则韎师之属舞者十六人也○刘氏曰祭祀大飨皆用之者四夷之来王也○方氏曰中天下而立革四海之民而役之得其欢心使鼓舞以祭祀君子之所乐也故周官有韎师及旄人鞮鞻氏之职者以此东为四夷之长对蛮之小为大焉周官专以韎师掌之者以此周之化自北而南南于丰镐为尤逺诗以雅以南记胥言鼓南者以此○陈氏曰王者必作四夷之乐一天下也白虎通云王者制夷狄乐不制夷狄礼所以均中国不制礼者恐夷人不能随中国礼也记曰纳蛮夷之乐于大庙言广鲁于天下也先王之于夷乐虽或用之然夷不可以乱华哇不可以杂雅盖亦后之而弗先外之而弗内也观夹谷之防齐有司请奏四夷乐孔曰吾两君为好防夷狄之乐何为请有司却之然则鲁纳夷蛮之乐于大庙盖陈之于门而已唐之时皆奏于四门之外岂古之遗制欤○仲舆郝氏曰韎韐戎服诗云韎韐有奭皮衣色赤明堂位曰韎东夷之乐祭祀用之象服逺也周居西土东夷最逺故舞东夷之乐昭王化之四达也
　　旄人掌教舞散乐舞夷乐注散乐野人为乐之善者若今黄门倡矣自有舞夷乐四夷之乐亦皆有声歌及舞疏孝经纬曰东夷之乐曰韎南夷之乐曰任西夷之乐曰侏离北夷之乐曰禁
　　凡四方之以舞仕者属焉
　　刘氏曰四方以舞仕于伶官者属之旄人○邓氏曰谓四夷善舞来仕为乐工者
　　凡祭祀宾客舞其燕乐
　　籥师掌教国子舞羽龡籥注文舞有持羽吹籥者所谓籥舞也文王世子曰秋冬学羽籥诗云左手执籥右手秉翟
　　疏文王世子曰秋冬学羽籥彼对春夏学干戈阳时学之灋阳动秋冬学羽籥隂时学之灋隂静○易氏曰文舞羽籥则籥师掌之武舞干戈则司干掌之然文王世子曰小乐正学干大胥赞之籥师学戈籥师丞赞之是籥师亦教干戈○陈氏曰周礼籥师掌国子舞羽龡籥籥章掌击土鼓豳籥又笙师掌教籥明堂位曰土鼓苇籥伊耆氏之乐也名之曰籥以黍籥之灋在是故也羽舞皆执籥以声音之本在是故也
　　祭祀则鼓羽籥之舞注教之者恒为之节
　　宾客飨食则亦如之大丧廞其乐器奉而藏之
　　疏所廞亦唯羽籥而已○陈氏乐书曰易曰震为萑苇为苍筤竹则苇籥竹籥皆震音也古人始作乐器而苇籥居其先焉震为六子之首籥为众乐之先其斯以为称始乎
　　籥章掌土鼓豳籥注杜子春云土鼔以瓦为匡以革为两面可击也郑司农云豳籥豳国之地竹豳诗亦如之谓豳籥豳人吹籥之声章明堂位曰土鼔蒯桴苇籥伊耆氏之乐
　　疏豳籥谓籥中吹豳诗破先郑豳国之地竹郑注礼运云土鼓筑土为鼓引明堂位破子春用瓦之论也
　　中春昼撃土鼔龡豳诗以逆暑中秋夜迎寒亦如之注豳诗豳风七月也吹之者以籥为之声七月言寒暑之事迎气歌其类也此风也而言诗诗总名也迎暑以昼求诸阳迎寒以夜求诸隂
　　疏七月云一之日觱二之日栗烈七月流火等是寒暑之事○介甫王氏曰中春昼书所谓日中阳于是而分故逆暑中秋夜书所谓宵中隂于是而分故迎寒
　　凡国祈年于田祖龡豳雅击土鼓以乐田畯注祈年祈丰年也田祖始耕田者谓神农也豳雅亦七月也七月又有于耜举趾馌彼南畆之事是亦歌其类谓之雅者以其言男女之正
　　疏先王之业以农为本是男女之正故名雅也
　　郑司农云曰畯古之先教田者尔雅曰畯田夫也邓氏曰田畯古司啬也不曰乐田祖尊不敢斥言
　　国祭蜡则龡豳颂击土鼓以息老物注杜子春云郊特牲曰天子大蜡八伊耆氏始为蜡嵗十二月而合聚万物而索飨之也蜡之祭也主先啬而祭司啬也黄衣黄冠而祭息田夫也既蜡而收民息已谓十二月建亥之月也求万物而祭之者万物助天成嵗事至此谓其老而劳乃祀而老息之于是国亦养老焉月令孟冬劳农以休息之是也豳颂亦七月也七月又有获稻作酒跻彼公堂称彼兕觥万夀无疆之事是亦歌其类也谓之颂者以其言嵗终人功之成
　　孔颖达诗疏曰郑氏诗笺云七月二章是谓豳风六章是谓豳雅卒章是谓豳颂自始至终别为三体○临川王氏曰王业之起本于豳而乐之作始于土鼓本于籥逆暑迎寒祈年皆本始民事息老物则使复本反始故所撃者土鼓所吹者豳籥其章用豳诗焉○刘氏曰此三事皆奏豳诗或用其风重民时也或用其雅尊先啬也或用其颂报成功也○陈氏乐书曰诗者中声所止也籥者中声所通也土者中声所本也周官籥章掌土鼓豳籥者以其迎寒逆暑必以中声之诗奏之中声之鼓龡之中声之籥则所道者中徳所咏者中声所顺者中气无往不为中和之纪矣○愚按风雅颂三诗诗之大分也孔子曰吾自衞反鲁然后乐正雅颂各得其所其严而不可混若此乃以七月一章分之为风为雅为颂何不伦也今攷于雅若生民诸篇皆陈后稷树艺之功颂则思文噫嘻丰年载芟皆美其勤劳民事乐治田业故能为酒醴以祭先祖而洽百礼则籥章所歌以祈年祭蜡者不指此类欤其皆言豳者盖周之王业皆起于豳至成王周公所以咏歌先王写之管奏之清庙无出于追崇先世笃念民依一脉以为子孙万世灋程故总系之以豳耳郑氏之説曷足信乎
　　鞮鞻氏掌四夷之乐与其声歌祭祀则龡而歌之燕亦如之注王者必作四夷之乐一天下也
　　疏孝经纬云东夷之乐曰韎持矛助时生南夷之乐曰任持弓助时养西夷之乐曰侏离持钺助时杀北夷之乐曰禁持楯助时藏皆于四门之外有辟是也○刘氏曰王者设官掌四夷之乐者示四夷之乐王化也故于祭祀宾客服其服奏其乐声其歌以明王道之广大也○陈氏乐书曰周官韎师掌教韎乐旄人掌教舞夷乐鞮鞻掌四夷之乐与其声歌凡祭祀燕享用焉然则夷部之乐虽先王所不废其用之未尝不降于中国雅部之后也故靺师旄人鞮鞻氏所以居大司乐之末欤后世以觱篥为头管进之雅部之前失先王所以立乐之方也臣尝观汉明帝时北单于来请音乐诏报曰前单于言先帝时赐呼韩邪竽瑟箜篌皆败愿复裁赐念单于国尚未安方属武节以攻战为务竽瑟之用不如良弓利劒故不以赍朕不爱小物于单于也然则匈奴亦通用中国乐矣后世失之耳
　　典庸器掌藏乐器庸器注庸器伐国所获之器若崇鼎贯鼎及以其兵物所铸铭也
　　疏左氏传季氏以所得齐之兵作林钟而铭鲁功
　　及祭祀帅其属而设笋虡陈庸器注设笋虡眂了当以县乐器焉陈功器以华国也杜子春云横者为笋从者为鐻
　　鐻音距旧本作此字今或作虡
　　飨食宾射亦如之大丧廞笋虡
　　司干掌舞器注舞器羽籥之属
　　疏文武二舞所执有异则二者之器皆司干掌之言司干者周尚武故以干为职首其籥师教而不掌
　　祭祀舞者既陈则授舞器既舞则受之注受取藏之宾飨亦如之大丧廞舞器及葬奉而藏之
　　王氏曰文舞则籥师教之武舞则司干教之○刘氏曰国子未成童之时所学小舞则此干戈当须轻小其制便于国子秉执回旋故列在乐器之中而属于大司乐也文王世子所谓春夏学干戈秋冬学羽籥皆于东序则是舞勺舞象时所用之器司兵之职祭祀授舞者兵司戈盾之职授舞者兵亦如之则国子成人者学六舞当受于夏官矣○浚仪王氏曰古之教舞者朱其干玉其戚则尚道不尚事尚徳不尚威
　　大卜掌三兆之灋一曰玉兆二曰瓦兆三曰原兆注兆者灼龟于火其形可占者其象似玉瓦原之舋罅是用名之焉上古以来作其灋可用者有二原原田也杜子春云玉兆帝颛顼之兆瓦兆帝尧之兆原兆有周之兆舋讦觐反又音问依字作璺璺玉之坼也龟兆文似之
　　疏大卜所掌先三兆次三易后三梦者筮短龟长梦以叶卜筮故以先后为次近师皆以玉兆为夏瓦兆为殷○潜谿邓氏曰大卜掌三兆三易三梦以卜名重卜也玉兆文如玉肤属阳瓦兆防裂如瓦解属隂原兆坼裂如原田隂阳杂
　　其经兆之体皆百有二十其颂皆千有二百注颂谓繇也三灋体繇之数同其名占异耳百二十每体十繇体有五色又重之以墨坼也五色者洪范所谓曰雨曰济曰圛曰蟊曰尅
　　疏体者谓龟之金木水火土五兆之体皆百有二十者三代皆同若经卦皆八然也按占人云君占体大夫占色史占墨卜人占坼体兆象色兆气墨兆广圻兆璺四者各不同郑云体有五色又重之以墨坼者以其有五行兆体体中有五色既有体色则因之以兆广狭其广狭之支分小璺为坼是皆相因之事也○王氏曰经常也经兆之体则龟常兆之体也○浚仪王氏曰夏后铸鼎繇曰逢逢白云一南一北一西一东九鼎既成迁于三国懿氏占曰鳯凰于飞和鸣锵锵有妫之后将育于姜成季卜曰间于两社为公室辅骊姬繇曰専之渝攘公之羭一薰一莸十年尚犹有臭卫侯繇曰如鱼窥尾衡流而方羊裔焉汉文兆曰大横庚庚余为天王夏启以光皆龟繇也○按蔡氏尚书注云雨者如雨其兆为水霁者开霁其象为火防者防昧其兆为木驿者络驿不属其兆为金尅者交错相胜其兆为土
　　掌三易之灋一曰连山二曰归藏三曰周易注易者揲蓍变易之数可占者也名曰连山似山出内气也归藏者万物莫不归而藏于其中杜子春云连山宓牺归藏黄帝
