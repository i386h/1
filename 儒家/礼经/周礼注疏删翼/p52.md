<!-- { "loadSidebar": true } -->
　　春秋之斩木不入禁注非冬夏之时不得入所禁之中斩木也斩四野之木可
　　疏上文据国家使工取木故非冬夏亦得入山林此据万国取木故必十月入山春秋之斩木不入禁四野之木虽可斩然月令季春无伐桑柘彼注爱蚕食也
　　凡窃木者有刑罚
　　愚按入山抡材虽邦工亦必以时但不拘期日耳若邦工不时有需仅斩四野之木不得入山万民斩材则必以冬夏而复有日数所以息纷争养物力非故专利而病民也
　　若祭山林则为主而修除且跸注为主主辨护之也修除治道路坛
　　疏按中候握河纪尧受河图云帝立坛磬折西向禹进迎舜契陪位稷辨防注云辨防者供时用相礼仪
　　若大田猎则莱山田之野及弊田植虞旗于中致禽而珥焉注莱除其草莱也弊田田者止也植犹树也田止树旗令获者皆致其禽而校其耳以知获数也山虞有旗以其主山得画熊虎其仞数则短也郑司农云珥者取禽左耳以效功也大司马职曰获者取左耳
　　疏言大田猎者谓王亲行也礼纬旌旗之杠天子九仞诸侯七仞大夫五仞士三仞山虞是士虽有熊虎为旗仞数则短宜三仞
　　林衡掌廵林麓之禁令而平其守注平其守者平其地之民守林麓之部分
　　疏尔雅山足曰麓虽连于山山虞不掌以麓上有林故属林衡也
　　以时计林麓而赏罚之注计林麓者计其守之功也林麓蕃茂民不盗窃则有赏不则罚之
　　若斩木材则受灋于山虞而掌其政令注灋万民入出时日之期
　　川衡掌廵川泽之禁令而平其守以时舎其守犯禁者执而诛罚之注舎其守者时按视守者于其舍申戒之疏川衡兼云泽者泽与川连者则川衡兼掌之谓若济水溢为荥泽荥泽与济连则管济川者兼荥泽掌之如此之类皆是○京山郝氏曰时谓当渔时舎其守弛禁也四时唯夏不渔季冬大渔王制云獭祭鱼然后虞入川
　　祭祀賔客共川奠注川奠笾豆之实鱼鱐蜃蛤之属疏按笾人职朝事之笾有膴鲍鱼鱐醢人职馈食之豆有蜃醢蠯醢蠯蛤也○或曰谓水族可奠献者也
　　泽虞掌国泽之政令为之厉禁使其地之人守其财物以时入之于玉府颁其余于万民注其地之人占取泽物者因以部分使守之以时入之于玉府谓皮角珠贝也入之以当邦赋然后得取其余以自为也入出亦有时日之期
　　疏上山虞林衡川衡皆不言国独泽虞云国泽者周公説经二虞二衡文有不同皆是互见为义故也泽虞云以时入之于玉府颁其余于万民亦据中所出入玉府者多故特言之亦是互见其义也
　　凡祭祀宾客共泽物之奠注泽物之奠亦笾豆之实芹茆菱芡之属
　　疏按笾人职加笾有菱芡醢人朝事有茆菹加豆有芹菹
　　丧纪共其苇蒲之事注苇以闉圹蒲以为席
　　疏席为抗席及礼记云虞卒哭苄翦不纳者是也
　　若大田猎则莱泽野及弊田植虞旌以属禽注属禽犹致禽而珥焉泽虞有旌以其主泽泽鸟所集故得注析羽
　　疏山虞致禽谓输之于公当致之于虞旗之中而珥焉以效功此云属禽谓百姓致禽讫虞人属聚之别其等类每禽取二十焉则致与属不同而郑云犹致禽者欲明山虞泽虞文皆不足互见为义尔
　　迹人掌邦田之地政为之厉禁而守之注田之地若今苑也
　　凡田猎者受令焉注令谓时与处也
　　疏时谓仲春仲夏仲秋仲冬处谓山泽也其受令者谓夏官主田猎者
　　禁麛卵者与其毒矢射者注为其夭物且害心多也麛麋鹿子
　　疏按月令孟春云不麛不卵又王制云国君春田不围泽大夫不掩羣士不麛不卵者彼以春时先乳特禁之其月令季春云餧兽之药无出九门
　　卝人掌金玉锡石之地而为之厉禁以守之注锡鈏也若以时取之则物其地圗而授之廵其禁令注物地占其形色知咸淡也授之教取者之处
　　潜溪邓氏曰卝古矿字金未镕玉在璞曰矿五金玉石各有产地金有五品举金锡该之○荘渠魏氏曰以时取非有故弗得已不轻取也权万纪言宣饶银采之嵗可得数百万缗唐太宗黜之曰朕所乏者非财也但恨无嘉言可以利民耳卿未尝进一贤退一不肖而专言利以桓灵待我耶此可为万世法矣○愚按卝人既掌金玉锡石之地则地之所产其所素习寕待取时而后占其形色乎恐取者托言公事越界侵渔致伤地胍兼或破冢屋实生厉阶故授以地圗令其按圗采取茍与圗不合即为犯禁而诛之此卝人之禁令也○又按以时取之若禹采歴山汤采荘山之类不然则殃民损徳害有不可言者圣王之所必不为也
　　角人掌以时徴齿角凡骨物于山泽之农以当邦赋之政令注山泽出齿角骨物大者犀象其小者麋鹿疏言农则皆有夫田出税近山泽者即以齿角骨物当地税也自此已上皆不言以当邦赋者皆文不具举此一事余可知并是省文之义也
　　以度量受之以共财用注骨入漆浣者受之以量其余以度度所中
　　郎氏曰平地之农以稼穑为事而供什一之赋山泽之农以射猎为生亦各输其所有以当什一之税也
　　羽人掌以时徴羽翮之政于山泽之农以当邦赋之政令注翮羽本
　　凡受羽十羽为审百羽为搏十抟为防注审羽数束名也尔雅曰一羽谓之箴十羽谓之百羽谓之緷其名音相近也一羽则有名葢失之矣
　　掌葛掌以时征絺绤之材于山农凡葛征征草贡之材于泽农以当邦赋之政令注草贡出泽防纻之属可缉绩者
　　疏葛出于山凡葛征总结之也征草贡则于泽农
　　以权度受之注以知轻重长短也
　　掌染草掌以春秋敛染草之物注染草茅搜槖芦豕首紫茢之属
　　疏按尔雅茹芦茅搜郭注云蒨也可以染绛槖芦尔雅无文豕首尔雅云茢薽豕首郭注云本草曰彘卢一名蟾蠩兰今江东呼豨首不言可染何色紫茢尔雅云藐茈草郭注云可以染紫一名茈防广雅云即紫茢也
　　以权量受之以待时而颁之注权量以知轻重多少时染夏之时
　　疏按天官染人云春暴练夏纁秋染夏夏为五色至秋染五色郑云染夏之时谓秋时也
　　掌炭掌灰物炭物之征令以时入之注灰炭皆山泽之农所出也灰给澣练炭之所共多
　　王氏曰灰凡石灰蜃灰烟煤之类以供甃砌澣练□垩之用也
　　以权量受之以共邦之用凡炭灰之事
　　掌荼掌以时聚荼以共丧事注共丧事者以着物也既夕礼曰茵着用荼
　　疏按既夕礼为茵之法用缁翦布谓浅黒色之布各一幅合缝着以荼柩未入圹先陈于棺下缩二于下横三于上乃下棺于茵上是也
　　征野疏材之物以待邦事凡畜聚之物注荼茅莠疏材之类也因使掌焉征者征于山泽入于委人
　　掌蜃掌敛互物蜃物以共闉圹之蜃注互物蚌蛤之属闉犹塞也将井椁先塞下以蜃御湿也郑司农説以春秋传曰始用蜃灰言僭天子也
　　疏成公之时宋文公卒始厚葬用蜃炭虽二王之后不得纯如天子亦用蜃故被讥引之者证天子宜也
　　祭祀共蜃器之蜃注饰祭器之属也鬯人职曰凡四方山川用蜃器春秋定十四年秋天王使石尚来归脤脤之器以蜃饰因名焉郑司农云蜃可以白器令色白疏左氏云石尚来归脤公羊以为宜社之肉以蜃器盛肉故名肉为脤是祭社之器为蜃也此行人云归脤以交诸侯之福彼则宗庙社稷之器物谓之为脤是宗庙社稷之器皆蜃灰饰之事也
　　共白盛之蜃注盛犹成也谓饰墙使白之蜃也今东莱用蛤谓之乂灰云
　　疏按尔雅云地谓之黝墙谓之垩黝黒也垩白也则此经所云白盛主于宗庙垩墙也○庄渠魏氏曰山泽所征唯服食器用未尝求一异物此谓万民唯正之供后世崇尚珍玩每至竭民脂膏故曰天下治乱决于人主之多欲寡欲而已
　　囿人掌囿游之兽禁注囿游囿之离宫小苑观处也养兽以宴乐视之禁者其蕃衞也郑司农云囿游之兽游牧之兽
　　牧百兽注备养众物也今掖庭有鸟兽自熊虎孔雀至于狐狸鳬鹤备焉
　　祭祀丧纪宾客共其生兽死兽之物
　　愚按牧百兽以共丧祭賔客则其不畜珍禽竒兽可知郑氏以后世掖庭备畜之事説经不几导人主以禽荒之覆辙欤
　　人掌国之圃而树之果蓏珍异之物以时敛而蔵之注果李之属蓏瓠之属珍异蒲萄枇杷之属疏同地耳春夏为圃秋冬为其因圃而为之故并言之也
　　凡祭祀宾客共其果蓏享亦如之注享纳牲
　　疏谓祭祀宗庙二祼后君迎牲纳之于庭时后夫人荐朝事之豆笾中有果蓏之物故云享亦如之○魏氏曰享谓宗庙月享每月朔荐新也
　　廪人掌九谷之数以待国之匪颁赒赐稍食注匪读为分分颁谓委人之职诸委积也赒赐谓王所赐予给好用之式也稍食禄廪
　　以嵗之上下数邦用以知足否以诏谷用以治年之凶丰注数犹计也
　　疏王制云制国用必于嵗之杪者是也○王氏曰凶丰者天时有以治之则有余不至于狼戾不足不至于饥馁○愚按以税入之多少制国用之数此成周赋法之所以善以国用之多少制取民之数此后世赋法之所以不善○又按百官府治万民六卿治百官府冢宰治五官王治冢宰而天下无不治矣又有法以治年于是上天之水旱灾祸亦无由以病国而困民夫是之谓能治天下
　　凡万民之食食者人四鬴上也人三鬴中也人二鬴下也注此皆谓一月食米也六斗四升曰鬴
　　疏计中嵗颁禄人食三鬴不得为数月古今皆按月给请故知此皆一月食米也
　　大祭祀则共其接盛注接读为一扱再祭之扱扱以授舂人舂之大祭祀之谷借田之収蔵于神仓者也不以给小用
　　王氏曰天子借田千亩所获収于御廪此廪人掌之祭天地宗庙其他祭祀共于舂人接者继续之义言舂而又舂即説文所谓米一斛舂八斗为毇复从毇一斛舂九斗为凿也
　　舎人掌平宫中之政分其财守以灋掌其出入注政谓用谷之政也分其财守者计其用谷之数分送宫正内宰使守而颁之也而行出于廪人其有空缺则计之还入
　　疏舎人总主给米之事出谓米出于廪人○按王宫之稍食宫正均之后宫之稍食内宰均之
　　凡祭祀共簠簋实之陈之注方曰簠圆曰簋盛黍稷稻粱器
　　宾客亦如之共其礼车米筥米刍禾注礼致饔饩之礼疏亦如之者亦有簠簋实之陈之之事据饔饩及飨食时也又按聘礼曰致饔使卿韦弁归饔饩米百筥设于中庭车米二十车陈于门外禾三十车刍薪倍禾
　　丧纪共饭米熬谷注饭所以实口不忍虚也君用粱大夫用稷士用稻皆四升实者唯盈熬谷者错于棺旁所以惑蚍蜉也丧大纪曰熬君四种八筐大夫三种六筐士二种四筐加鱼腊焉
　　以嵗时县穜稑之种以共王后之春献种注县之者欲其风气燥达也郑司农云春王当耕于借则后献其种也后献其种见内宰职
　　掌米粟之出入辨其物注九谷六米别为书
　　疏粟即粢也尔雅释草粢稷也稷为五谷之长故特举以配米其实九谷皆有九谷名见大宰注今云六米者九谷中黍稷稻粱苽大豆六者皆有米麻与小豆小麦三者无米故云九谷六米别为书释经辨其物也
　　嵗终则防计其政注政用谷之多少
　　王氏曰米谷之数通掌于廪人而舍人司某出纳者亦犹职内职嵗之于大府有监临之义也
　　仓人掌粟入之蔵注九谷尽蔵焉以粟为主
　　疏按月令首种不入郑注引旧记首种谓稷即种粟是五谷之长下文辨九谷此云粟是以粟为主也○王氏曰粟谷未去殻之称○或曰谷最难腐可以陈陈相因
