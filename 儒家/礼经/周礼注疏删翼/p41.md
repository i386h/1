<!-- { "loadSidebar": true } -->
　　疏按鼓人职凡祭祀百物之神鼓兵舞帗舞又按司服云羣小祀则冕注云羣小祀林泽衍坟四方百物之属而此云不兴舞者小祭祀虽同冕若外神林泽等则有舞若宫中七祀等则无舞此文是也○或曰小祭祀不兴舞无功德可形容也○何氏曰兵舞用于山川有捍卫之义帗舞用于社稷有帗除之义羽舞用于四方有翼蔽之义皇舞用于旱暵有阴阳相济之义○明斋王氏曰按山川社稷四方旱暵四者之祭切于民事故四者之舞为民间通用舞师所教止此而已若大司乐所教国子之舞六有云门咸池大韶大夏大濩大武皆郊庙之舞汉法卑者之子不得舞宗庙之酎古之遗法舞师所教郊野之民无与于此故不及六乐又乐师所教国子小舞亦六此四舞之外有旄舞人舞旄舞者四夷之舞人舞者东方韎乐皆大祀大享用以备宇宙之和者亦非野人之事故舞师所教不及于旄舞人舞也○愚按圣人之教万民因材而笃而已乡遂之吏以司徒三物各教其所治民无愧于德行道艺者既兴而宾之于王而民不能皆造于大成之域也明矣是故族师而下仅书其孝弟睦婣敬敏任恤者不必德行道艺之皆备也鼓舞二职专使侗愚之徒间习声容以从事于州党聊以融其戾而导之和而已矣葢圣人于乡遂之民惟恐不留其朴而不乐急开其智其详于孝弟睦婣而略于鼓舞未必无意也乃后人以大司乐已下诸官皆关教典而欲尽属地官其窥圣人设教之意似深而实浅矣
　　牧人掌牧六牲而阜蕃其物以共祭祀之牲牷注六牲谓牛马羊豕犬鸡郑司农云牷纯也谓牷体完具疏按膳夫供六牲郑注始养曰畜将用之曰牲尚书云牺牷对牺不得为纯色故后郑不从司农也○愚按纯色曰牺牷亦为毛纯无杂之称下文云必用牷物是也牷从全体无伤毛无杂均有全义皆得称也
　　凡阳祀用骍牲毛之阴祀用黝牲毛之望祀各以其方之色牲毛之注骍牲色赤毛之取纯毛也阴祀祭地北郊及社稷也望祀五岳四镇四渎也郑司农云阳祀春夏也黝读为幽黑也谓阳祀祭天于南郊及宗庙疏按郊特牲云郊之祭也大报天而主日兆于南郊就阳位也牲用骍檀弓云殷尚白周当赤是祭宗庙时赤也据此而言则祭天于南郊及宗庙用骍也郊特牲云社祭土而主隂气也孝经钩命决云祭地于北郊就阴位是知祭地于北郊及社稷为阴祀也后郑先解阴祀后释阳祀者阳祀待先郑释讫随后破之故也
　　凡时祀之牲必用牷物注时祀四时所常祀谓山川以下至四方百物
　　疏必用牷物对上文而言虽不必随方之色要于一牲须色纯体完而后用之也○王氏曰时祀若祀五帝之各以其时四时迎气及五祀之祭也其牲春青夏赤秋白冬黑
　　凡外祭毁事用尨可也注外祭谓表貉及王行所过山川用事者杜子春云尨谓杂色不纯毁谓副辜候禳毁除殃咎之属
　　疏按大司马田猎之时立表而貉祭按校人云凡将事于四海山川则饰黄驹大祝云大防同过大山川则用事焉然则校人用黄驹者从地色黄亦据尨中有黄色者用之不必纯尔○濳溪邓氏曰外祭其事遽毁祭其事畧也
　　凡祭祀共其牺牲以授充人系之注牺牲羽毛完具也授充人者当殊养之周景王时宾起见雄鸡自防其尾曰鸡惮其为牺
　　邓氏曰牺牲牲之中牺者殊养之若帝牛在涤三月是也
　　凡牲不系者共奉之注谓非时而祭祀者
　　牛人掌养国之公牛以待国之政令注公犹官也疏政令则诸侯所须牛及牧人之事则供送之也
　　凡祭祀共其享牛求牛以授职人而刍之注郑司农云享牛前祭一日之牛也求牛祷于鬼神祈求福之牛也谓享献也献神之牛谓所以祭者也求终也终事之牛谓所以绎者也宗庙有绎者孝子求神非一处职读为樴樴谓之杙可以系牛樴人者谓牧人充人与刍牲之刍牛人择于公牛之中而以授养之
　　疏今日正祭于庙明日绎祭在门外之西室郊特牲云祭于祊尚曰求诸逺者欤是名绎祭为求也按牧人凡牲不繋者共奉之谓非时而祭则不系此经云授职人刍之明非祷祈非时祭者及前祭一日之牛亦无据故后郑俱不从也○或曰职人犹言有司指牧人充人监门者而言
　　凡賔客之事共其牢礼积膳之牛注牢礼飱饔也积所以给賔客之用若司仪职曰主国五积者也膳所以问礼賔客若掌客云殷膳大牢
　　疏上公飱五牢饔饩九牢五积侯伯飱四牢饔饩七牢四积子男飱三牢饔饩五牢三积○谓宾客未去之间致礼也○或曰积生馈之膳熟而进之
　　飨食宾射共其膳羞之牛注羞进也所进賔之膳疏飨者烹大牢以饮宾献依命数食者亦烹大牢以食食礼九举七举五举亦依命数但无献酬皆于庙速宾天子诸侯射先行燕礼皆有殽俎故有牛也
　　军事共其犒牛注郑司农云犒师之牛
　　丧事共其奠牛注谓殷奠遣奠也丧所荐馈曰奠疏丧中自未葬巳前无尸饮食直奠停置于神前故谓之奠朝夕之奠无尊卑皆脯醢酒而已无牲体殷大也惟小敛大敛朔月月半荐新祖奠及遣奠时有牲体大遣奠非直牛亦有马牲
　　凡防同军旅行役共其兵车之牛与其牵徬以载公任器注牵徬在辕外挽牛也人御之居其前曰牵居其旁曰徬任犹用也
　　疏兵车驾四马之外别有两辕驾牛以载任器亦谓之兵车故云兵车之牛公任器谓在军所须之器物皆是也
　　凡祭祀共其牛牲之互与其盆簝以待事注郑司农云互谓楅衡之属盆簝皆器名盆所以盛血簝受肉笼也谓互若今屠家县肉格
　　疏诗云或剥或亨或肆或将肆陈也谓陈于互者也
　　充人掌系祭祀之牲牷祀五帝则系于牢刍之三月注牢闲也必有闲者防禽兽触齧养牛羊曰刍三月一时节气成
　　疏上云掌系祭祀之牲牷则总养天地宗庙之牲下别言祀五帝则畧举五帝而已其实昊天及地祗与四望社稷等外神皆系之也防禽兽触齧者按春秋有郊牛之口伤鼷防食其角所谓触齧也○山堂章氏曰啖子曰礼曰养牲必在涤三月涤养牲之宫名也凡养牲必以二牲一以祀上帝一以祀后稷帝牛有变则改上稷牛以代之而别以他牛代稷牛可也
　　享先王亦如之凡散祭祀之牲系于国门使养之注散祭祀谓司中司命山川之属国门谓城门司门之官郑司农云使养之使守门者养之
　　展牲则告牷注谓展牲若今夕牲也特牲馈食之礼曰宗人视牲告充举兽尾告备近之
　　疏若今夕牲也者此举汉法以况之又引特牲礼者按彼宗人视牲告充亦谓祭前之夕举兽尾者士用兎腊言兽尾正谓兎也天子礼亡以士况故云近之
　　硕牲则赞注赞助也君率牲入将致之助持之也春秋传曰故奉牲以告曰博硕肥腯
　　或曰奉牲之时充人为之赞助以歆神与封人歌无牲同意○明斋王氏曰按周礼于六牲有所以养之者初时畜之也有所以共之者将用而以其牲入陈也有所以奉之者既杀而荐之也葢养者善于知物性而得其饮啄居处孕字之宜者也共者稍知礼仪者也奉者则大人君子而以交于神明大宾客者也小不可以侵大大不可以司小畜牧一事曲尽其道如此

　　周礼注疏删翼卷八
<经部,礼类,周礼之属,周礼注疏删翼>
　　钦定四库全书
　　周礼注疏删翼巻九
　　明　王志长　撰
　　载师掌任土之灋以物地事授地职而待其政令注任土者任其力势所能生育且以制贡赋也物物色之以知其所宜之事而授农牧衡虞使职之
　　防此经与下经为目言任土之灋即下经云廛里任国中之地已下是也政令谓因其职事使出贡赋即下经园廛二十而一已下是也○又云物色之以知其所宜按孝经纬援神契云五岳藏神四渎含灵五土出利以给天下黄白宜种禾黒坟宜种麦苍赤宜种菽洿泉宜种稻
　　以廛里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地注郑司农云廛市中空地未有肆城中空地未有宅者民宅曰宅宅田者以备益多也士田者士大夫之子得而畊之田也贾田者吏为县官卖财与之田官田者公家之所耕田牛田者以养公家之牛赏田者赏赐之田牧田者牧六畜之田司马灋曰王国百里为郊二百里为州三百里为野四百里为县五百里为都谓廛里者若今云邑里居矣廛民居之区域也里居也圃树果蓏之属季秋于中为场樊圃谓之园宅田致仕者之家所受田也士相见礼曰宅者在邦则曰市井之臣在野则曰草茅之臣
　　魏氏曰宅田孟子所谓五亩之宅也
　　士读为仕仕者亦受田所谓圭田也孟子曰卿以下必有圭田
　　朱子语録曰问士人受田如何曰上士中士下士是有命之士已有禄如管子士乡十五是未命之士若民皆为士则无农矣故乡止十五亦受田但不多所谓士田者是也
　　贾田在市贾人其家所受田也
　　魏氏曰古灋士工商家受田五口乃当农夫一人不言工阙文也噫士工商受田先王之虑逺矣其欲人人知稼穑之艰难乎
　　官田庻人在官者其家所受田也牛田牧田畜牧者之家所受田也公邑谓六遂余地天子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云遂人亦监焉家邑大夫之采地小都卿之采地大都公之采地王子弟所食邑也畺五百里王畿界也皆言任者地之形实不方平如图受田邑者逺近不得尽如制其所生育赋贡取正于是尔以廛里任国中而遂人职授民田夫一廛田百畮是廛里不谓民之邑居在都城者与凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地也二分去一其余二十四万夫六乡之民七万五千家通不易一易再易一家受二夫则十五万夫之地其余九万夫廛里也场圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也食货志云农民户一人已受田其家众男为余夫亦以口受田如此士工商家受田五口乃当农夫一人今余夫在遂地之中如此则士工商以事入在官而余夫以力出耕公邑甸稍县都合居九十六同八百六十四万夫之地城郭宫室差少涂巷又狭于三分所去六而存一焉以十八分之十三率之则其余六百二十四万夫之地通上中下六家而受十三夫定受田二百八十八万家也其在甸十万五千家为六遂余则公邑
　　凡任地国宅无征园廛二十而一近郊十一逺郊二十而三甸稍县都皆无过十二惟其漆林之征二十而五注征税也郑司农云任地谓任土地以起税赋也谓国宅凡官所有宫室吏所治者也
　　或曰谓公廨也
　　国税轻近而重逺近者多役也园廛亦轻之者廛无谷园少利也古之宅必树而畺场有瓜
