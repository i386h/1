<!-- { "loadSidebar": true } -->
　　大仆掌正王之服位出入王之大命注服王举动所当衣也位立处也出大命王之教也入大命羣臣所奏行王氏曰正王之服则王之动容周旋无不中礼也正王之位则王之出入起居罔有不钦也先正王之服位而后出入王之大命则能正位然后能凝命故也
　　掌诸侯之复逆王眡朝则前正位而退入亦如之注前正位而退道王王既立退居路门左待朝毕
　　疏大仆本位在路门之左进前正位讫还退居本位故云退居路门左也入谓王退入路寝聴事○王先生曰有诸侯之复逆有孤卿之复逆有吏民之复逆皆所以通上下之情诸侯复逆掌之大仆诸臣复逆掌之小臣吏民复逆掌之御仆皆以位之尊卑而为之次第也若宰夫则有曰诸臣之复万民之逆夫复者虽为诸臣言之而民亦未始不复逆虽为万民言之而吏亦未始不逆是以御仆又云诸臣之逆庶民之复是知复逆通上下之辞也○杂説大仆掌传达章报而已亦属于司马何耶尝观秦将军章邯使长史欣请事咸阳留司马门三日不得见邯遂降楚赵充国六月戊申上奏七月甲寅玺书得报自极逺至京师往还才七日汉果以成功兵事贵速而忌壅蔽有如太仆掌复逆司马不能令之缓急能无虞乎○王氏曰王眡朝眡治朝也○东菜吕氏曰如汉成帝临朝尊严若神及退朝与张放等所説皆淫僻邪侈之事则侍御仆従之罔非吉士也先王厥防深哉
　　建路鼓于大寝之门外而掌其政以待达穷者与遽令闻鼓声则速逆御仆与御庶子注大寝路寝也其门外则内朝之中如今宫殿端门下矣郑司农云穷谓穷寃失职则来击此鼓以达于王若今时上变事击鼓矣遽传也若今时驿马军书当急闻者亦击此鼓今闻此鼓声则速逆御仆与御庶子也太仆主令此二官使速逆穷遽者谓穷达者谓司冦之属朝士掌以肺石达穷民聴其辞以告于王遽令邮驿上下程品御仆御庶子直事鼓所者大仆闻鼓声则速逆此二官当受其事以闻
　　疏后郑以达穷是朝士者以朝士职有肺石达穷民穷民先在肺石朝士达之乃得击鼓故本之也御仆云以序守路鼓云御庶子者葢以御仆有下士十二人分之为御庶子总名曰御仆也○临川王氏曰路鼓四面示欲四方无所不达大寝门之外自外至者莫近焉则欲其闻之速也先言穷之则欲其速达甚于遽令○愚按建鼓之政贾疏以为即肺石穷民朝士达之乃得击鼓予谓非也肺石止为狱讼含寃者设耳故掌之朝士属之秋官路鼓所达则凡革泽中抱漆室杞人之虑者咸得上闻或事关机宻不可泄之外朝故特设于路寝门外而掌之大仆属之司马诚重之也不然既谓达穷遽令而复立之肺石使朝士又得閟其説焉殊非先王万里堂阶之意矣
　　祭祀宾客丧纪正王之服位诏法仪賛王牲事注诏告也牲事杀割七载之属
　　疏国语云禘郊之事天子必亲射牲郊特牲云君肉袒亲割敬也易曰震惊百里不丧匕鬯少牢不亲七下人君故也特牲亲七者士卑不嫌也○临川王氏曰王之牲事以事鬼神苟外不能治其人内不能正其身虽日用牲祭鬼神犹弗飨也大臣众矣所与治其人莫尊于太宰近臣众矣所与正其身莫亲于太仆故賛牲事以此两官
　　王出入则自左驭而前驱注前驱如今道引也道而居左自驭不参乗辟王也亦有车右焉
　　疏大仆在车左不敢使人驭自驭而前驱也若使人驭驭在中央身无事居左大尊故自驭也知亦有车右者以车右恐车倾覆备非常虽无尊者亦冝有车右勇力者也
　　凡军旅田役賛王鼓注王通鼓佐击其余面
　　疏王通鼓者谓王亲将军众待王击乃击之若鼓人云金铎通鼓之类也王执路鼓路鼓四面佐击其余面也
　　救日月亦如之注春秋传曰非日月之眚不鼓
　　大丧始崩戒鼓传达于四方窆亦如之注戒鼓击鼓以警众也郑司农云窆葬下棺也
　　县丧首服之法于宫门注首服之法谓免髽笄总广狭长短之数县其书于宫门示四方
　　疏按小宗伯云县衰冠之式于路门之外彼云冠専据男子云衰则兼妇人此云首服明无衰与男子冠故知惟有免髽笄总也但始死将斩衰者男子笄纚深衣妇人麻髽并笄总是以丧服斩衰章云女子子箭笄髽衰三年将齐衰以下者始免男子免妇人布髽也云广狭长短者郑注礼记云免盖象冠广一寸妇人笄齐衰榛木斩衰箭竹为之也
　　掌三公孤卿之吊劳注王使往也
　　王燕饮则相其法
　　疏谓与诸侯燕若公三燕侯伯再燕子男一燕或与羣公燕等皆是其法有主人酌酒献宾宾酢主人主人酬宾洗爵升降之法○王氏曰燕虽以示慈其饮无酌数以醉为度然亦有法故太仆相之也
　　王射则賛弓矢注賛谓授之受之
　　王眡燕朝则正位掌摈相注燕朝朝于路寝之庭王图宗人之嘉事则燕朝
　　疏以路寝燕安之处故谓燕朝又与宾客飨食在庙燕在寝也宗人嘉事谓冠婚嘉礼之等○陈氏礼书曰王燕朝之位虽掌于太仆然其位之所辨不可以攷文王世子曰公族朝于内朝东面北上臣有贵者以齿则王之燕朝宜亦然也○愚按陈氏所谓燕朝以齿者谓王与宗人齿欤
　　王不眡朝则辞于三公及孤卿注辞谓以王不眡朝之意告之
　　愚按太仆之正王位与摈相其法仪何宻也夫人欲之恣未尝不自起居燕闲萌也萌而无以折之则渐谓固然而钜者靡不决而出矣先王之防之也豫而微微故不劳豫故不觉而正朝廷以正百官以正万民无不毕举而坐享其成是故三代以上左右仆従雍容谈笑而有余三代已下法家拂士征色发声而不足
　　小臣掌王之小命诏相王之小灋仪注小命时事所敕问也
　　或曰如寻常传呼之类
　　小法仪趋行拱揖之容
　　掌三公及孤卿之复逆正王之燕服位注谓燕居时也玉藻曰王卒食端而居
　　王之燕出入则前驱注燕出入者今游于诸观苑大祭祀朝觐沃王盥小祭祀宾客飨食宾射掌事如大仆之法注宾射与诸侯来朝者射
　　疏祭祀云小则宾客飨食皆蒙小字飨还为小宾客者也小宾客谓诸侯遣臣聘问天子者也宾射对大射亦为小也
　　掌士大夫之吊劳
　　疏亦王所使也
　　凡大事佐大仆
　　王先生曰按夏官大仆小臣之于王天官内小臣内竖之于后其职一也内小臣掌王后之命正其服位出入则前驱而大仆掌正王之服位出入王之大命王出入则前驱是大仆之职与小臣同内竖云掌内外之通令凡小事而小臣云掌王之小命是小臣之职与内竖同然大者掌其大小者掌其小此大仆小臣之职所以分也至于内小臣之所掌宜若掌后之小命也乃今曰掌王后之命而其通令凡小事则内竖掌之此以见后之次于王者也况后言命不言大命后虽有好令于卿大夫曽何大命之有是知大命皆出于王也周之时后且不预王之大命况于他人乎后世至陪臣执国命岂可胜叹哉○杂説周公作立政大抵汲汲于用贤而以虎贲缀衣趣马携仆列诸左右常伯三事之下夫常伯三事皆大臣名位尊矣视缀衣携仆至不等而周公一槩言之何也诚以大臣进见有节敷奏有常人君又见其望髙徳厚待之尊严不敢防近而朝夕与王燕者则斯人也苟有介直之人列于其间潜移隂化为力甚易不然则诱之失徳亦犹以火销膏而弗觉者故善论治者必本人主之身而善正其君者必多引善类与之共处推此则天官一官可以见周公格心事业永嘉陈君举曰凡饔飱田罟薪蒸医药之事及酒浆幄帟次舎甚卑冗烦辱也必用命士领于冢宰若夫宿卫非宫正之羣吏则宫伯之士庶子所谓执戈矛立阶戺皆冕衣裳者非若后世但以兵卫也书曰在昔文武侍御仆从罔非正人以旦夕承弼厥辟由此其选也方周公之教世子也鲁公之子伯禽卫康叔之子牟齐太公之子伋俱事成王伯禽牟伋葢宿卫国子也它日能为显诸侯而成王与之处则相观而善之益多其后诗人刺皇父曰皇父卿士家伯冢宰仲允膳夫蹶维趣马艳妻煽方处以是数人者皆相従于女谒者也由此观之王之所与燕私得其人则太子见徳而成王为贤君不得其人则女谒行而褒姒之祸作自后世子贤否皆系焉而周之兴亡従之如之何其可以不谨乎
　　祭仆掌受命于王以眡祭祀而警戒祭祀有司纠百官之戒具注谓王有故不亲祭也祭祀有司有事于祭祀者纠谓校録所当共之牲物
　　刘氏曰王之于祭祀也冢宰正其纲宗伯主其职六官之属各秪其事先期警戒择贤执事齐戒涤濯可谓尽其诚敬备乎礼文矣然而具脩之初王不得以躬眡之也乃设祭仆之职専受王命以眡祭祀而警戒有司纠百官之戒具是代王躬眡其事也圣人之于鬼神尽心如此故以祭则鬼享帝假而受福也王氏曰祭事甚烦王岂能一一亲之特设祭仆六人専董其事百虑不入其中以致其精明之极所以事无失礼也
　　既祭帅羣有司而反命以王命劳之诛其不敬者大丧复于小庙注小庙髙祖以下也始祖曰大庙
　　凡祭祀王之所不与则赐之禽都家亦如之注谓王所不与同姓有先王之庙
　　疏畿外同姓诸侯鲁卫之属是也○或曰都家三等采地春官都宗人家宗人掌其祭祀之类○按明斋王氏以为诸侯不得祖天子何自有先王之庙葢谓同姓有服之亲也都家亦如之者谓古帝王及名山大川之在其地者皆王所当与祭不与则赐之禽耳唯岐丰旧庙则有之然未详其祭祀与否
　　凡祭祀致福者展而受之注臣有祭事必致祭肉于君所谓归胙也展谓録眡其牲体数体数者太牢则以牛左肩臂臑折九个少牢则以羊左肩七个特牲则以豕左肩五个
　　疏周人尚右故右胖皆祭以左胖致人祭言太牢天子大夫已上少牢谓天子之士牲皆用前体者前体贵故先用也○王氏曰言展而受之则以胙自外至受而膳王不可以不慎也此又祭仆所以忠于君者如此
　　御仆掌羣吏之逆及庶民之复与其吊劳注羣吏府吏以下
　　王介甫氏曰庶民之复即大司冦所谓逺近惸独老幼欲有复于上者也故大仆言建路鼓以待达穷者闻鼓声则速逆御仆也
　　大祭祀相盥而登注相盥谓奉槃授巾与
　　刘氏曰小臣掌沃则御仆相盥捧槃授巾也
　　登为王登牲体于俎特牲馈食礼主人降盥出举入乃七载
　　大丧持翣注翣棺饰也持之者夹蜃车
　　掌王之燕令注燕居时之令
　　以序守路鼓注序更
　　王氏曰御仆下士十有二人以序更守路鼓以待达穷民与遽令也
　　隶仆掌五寝之埽除粪洒之事注五寝五庙之寝也周天子七庙惟祧无寝诗云寝庙翼翼相连貌也前曰庙后曰寝
　　疏尔雅释宫云有东西厢曰庙无曰寝必须寝者祭在庙荐在寝○长乐陈氏曰先儒谓庙蔵神主而祭以四时寝蔵衣冠几杖之具而荐以新物然国语曰大寒取名鱼登水禽尝之寝庙月令四时新物皆先荐寝庙葢有寝者荐于寝无寝者荐于庙非谓荐止于寝也○严陵方氏曰王者之于祖祢以人道事之则有寝以神道事之则有庙祭神道也荐人道也○王介甫氏曰王者七庙而曰五寝者葢二祧将毁先除其寝去事有渐故也郑氏谓唯祧无寝是也以文武为二祧则误矣礼记以逺庙为祧当此时文武最为近庙岂宜称祧又不设寝乎然则二祧其髙祖之父与其祖欤○易氏曰成王之时七庙虽立而未备以天子之礼致大享者五后稷为太祖太王为髙祖王季为曽祖文王为祖武王为祢此为五庙五寝
　　祭祀脩寝注于庙祭寝或有事焉月令凡新物先荐寝庙
