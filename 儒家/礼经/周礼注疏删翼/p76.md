<!-- { "loadSidebar": true } -->
　　乃奏黄钟歌大吕舞云门以祀天神注以黄钟之钟大吕之声为均者黄钟阳声之首大吕为之合奏之以祀天神尊之也天神谓五帝及日月星辰也王者又各以夏正月祀其所受命之帝于南郊尊之也孝经説曰祭天南郊就阳位是也
　　疏合者据十二辰之斗建与日辰相配合皆以阳律为主阴吕合之黄钟子之气也十一月建焉而辰在星纪大吕丑之气也十二月建焉而辰在枵是其斗与辰合也
　　乃奏大簇歌应钟舞咸池以祭地注大簇阳声第二应钟为之合咸池大咸也地所祭于北郊谓神州之神及社稷
　　疏黄钟之初九下生林钟之初六林钟之初六上生太簇之九二是阳声之第二也太簇寅之气也正月建焉而辰在娵訾应钟亥之气也十月建焉而辰在析木是应钟为之合也○信斋杨氏曰愚按大司乐奏大簇歌应钟舞咸池以祭地郑注云地所祭于北郊及社稷夫祭地惟有夏至北郊方泽之礼此外则有社祭亦祭地也郑氏亦既知之矣及注曰礼天子祭天地大宗伯黄琮礼地典瑞两圭祀地又曰地神有二嵗有二祭夏至祭昆仑之神于方泽夏正祭神州之神于北郊何也盖祭地唯北郊及社稷此三代之正礼而释经之正説郑氏所不能违也有昆仑又有神州有方泽又有北郊析一事以为二事此则惑于纬书而牵合圣经以文之也知有正礼而又汨之以纬书甚矣其惑也○贵与马氏曰按郑氏解经于天地之祀皆分而为二是有二天二地矣然古人祀天郊与明堂本二处所配之祖又不同则因宗祀文王于明堂以配上帝一语而指其帝为五精之帝感生之帝犹云可也至于祭地则经文所载惟方泽而已乃以为此所祀者昆仑而又有神州则祭之于北郊盖北郊之名亦出纬书礼经所不载于是又因祭灋有泰圻之语而以为泰圻即北郊又非方泽也其支离不通弥甚矣○浚仪王氏曰曲礼疏地祗有二嵗有二祭夏至之日祭昆仑之神于方泽一也夏正之月祭神州地祗于北郊二也或曰建申之月祭之与郊天相对○又曰通典王者父天母地故庖牺氏俯而观灋焉颛帝乃命火正黎司地以属人夏以五月祭地祗殷以六月祭周制夏日至礼地祗于泽中之方丘其丘在国之北礼神之玉以黄琮牲用黄犊币用黄缯王及尸同服大裘配以后稷其神州地祗谓王者所卜居吉土五千里之内地名也玉用两圭有邸牲用黝犊币用黒缯其坛于北郊筑土为坛名曰太圻配亦以后稷其乐奏太簇歌应钟舞咸池备五齐七献席槀秸蒲越及鸡人呼晨司乐宿垂掌次设次大宗伯摄亚献竝如圜丘王每献酒皆作乐一终○又曰元符中太常少卿宇文昌龄议曰天地之势以高卑则异位以礼制则异宜以乐则异数至于衣服之章器用之具日至之时皆有辨而不乱夫祀者自有以感于无自实以通于虗必以类应类以气合气然后可以得而亲可以冀其格今祭地圜丘以气非所合以类非所应而求高厚来享不亦难乎
　　乃奏姑洗歌南吕舞大磬以祀四望注姑洗阳声第三南吕为之合四望五岳四镇四渎此言祀者司中司命风师雨师或亦用此乐与
　　疏南吕上生姑洗之九三是阳声第三也姑洗辰之气也三月建焉而辰在大梁南吕酉之气也八月建焉而辰在夀星是南吕为之合也○陈氏礼书曰天子四望达于四方鲁三望泰山河海而已书曰海岱及淮维徐州诸侯之望皆其境内之名山大川也望虽以名山大川为主而其实兼上下之神故诗于柴望言怀柔百神及河乔岳周礼于望皆言祀而不言祭又典瑞四望与山川异玉大司乐四望与山川异乐左氏曰望郊之细也又曰望郊之属也公羊曰方望之事无所不通则望兼上下之神可知矣郑司农释大宗伯曰四望日月星海杜预释左传曰望祀分野之星及封内山川许慎曰四望日月星辰河海大山其説盖有所受之也郑康成释大宗伯曰四望五岳四渎释大司乐又兼之以司中司命风伯雨师释舞师又以四望为四方其言异同不可攷也望之礼有二而其用不一男巫掌望祀望衍郑氏读衍为
　　延为望祀有牲与粢盛望衍用币致神而已然郑氏于大祝衍祭亦以为延祭礼文残缺不可攷也望祀或设于郊天之后或设于廵狩之方或旅于大故之时则望有常有不常之祀也崔灵恩谓四望之祭嵗各有四不知何据然也望祀其兆四郊其牲各放其方之色其乐姑洗南吕大防其玉两圭有邸其服毳冕其位以辨之而植表于其中周礼所谓旁招以茒晋语所谓蕝设表望是也白虎通谓周公祭泰山以召公为尸其言无所经见○杨氏曰愚按四望之説惟郑氏注小宗伯云四望五岳四镇四渎其説为是盖言望祭天下之名山大川也所谓懐柔百神者言合祭四方名山大川之神故云百神非必兼上下之神也舜即位类于上帝禋于六宗望于山川徧于羣神类也禋也望也各是一事非望兼上下之神可知也
　　乃奏防賔歌函钟舞大夏以祭山川注防賔阳声第四函钟为之合函钟一名林钟
　　疏应钟之六三上生防賔之九四是阳声第四也函钟为之合者防賔午之气也五月建焉而辰在鹑首函钟未之气也六月建焉而辰在鹑火是函钟为之合也
　　乃奏夷则歌小吕舞大濩以享先妣注夷则阳声第五小吕为之合小吕一名中吕先妣姜嫄也姜嫄履大人迹感神灵而生后稷是周之先母也周立庙自后稷为始祖姜嫄无所妃是以特立庙而祭之谓之閟宫閟神之
　　疏大吕之六四下生夷则之九五是阳声第五也小吕巳之气也四月建焉而辰在实沈夷则申之气也七月建焉而辰在鹑尾是其合也
　　乃奏无射歌夹钟舞大武以享先祖注无射阳声之下也夹钟为之合夹钟一名圜钟先祖谓先王先公疏夹钟之六五下生无射之上九是阳声之下也夹钟夘之气也二月建焉而辰在降娄无射戌之气也九月建焉而辰在大火是其合也○白虎通歌在堂上舞在堂下歌者象徳舞者象功君子上徳而下功
　　凡六乐者文之以五声播之以八音注六者言其均皆待五声八音乃成也播之言被也
　　疏刘氏曰六代之乐虽不同而皆用五声旋相为宫以成其文也假此八物之音以播旋相之文则乐成矣○陈氏曰子合于丑寅合于亥辰合于酉午合于未申合于巳戌合于夘此皆即其所合者用之也○王先生曰乃分乐而序之以下天地人之次祭也
　　凡六乐者一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及上六变而致象物及天神注变犹更也乐成则更奏也此谓大蜡索鬼神而致百物六乐奏而礼毕东方之祭则用太簇姑洗南方之祭则用防賔西方之祭则用夷则无射北方之祭则用黄钟为均焉每奏有所感致和以来之象物有象在天所谓四灵者天地之神四灵之知非徳至和则不至礼运曰何谓四灵麟鳯龟龙谓之四灵龙以为畜故鱼鲔不淰鳯以为畜故鸟不矞麟以为畜故兽不狘龟以为畜故人情不失
　　疏郊特牲曰八蜡以记四方又云四方年不顺成八蜡不通顺成之方其蜡乃通是四方合有八蜡故知四方用乐各别也礼运注云淰之言闪也闪畏人也矞一作獝獝狘飞走之貌一变至六变不同者据难致易致前后而言○王先生曰此一节谓四方百物之祭也○临川王氏曰羽物轻疾故致之易介物迟重故致之难象物恍惚无形则其致之尤难川泽虗故致之易坟衍实故致之难天神逺人而尊则其致之尤难其余所致先后大畧如此○何氏曰致者声乐奏于此神物应于彼本无一变二变之拘槩言感通之妙耳读者不以词害意可也○郝氏曰象物魍魉之属一变至六变极言作乐之盛羽物川泽等极言感通之逺郑氏以蜡祭非也○愚按象物成象于天者日月星辰之类是也天神即昊天上帝及五帝并无象之可言矣麟凤龟龙虽为四灵然不离羽鳞毛介何以独为象物乎
　　凡乐圜钟为宫黄钟为角太簇为徴姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫太簇为角姑洗为徴南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地皆出可得而礼矣凡乐黄钟为宫大吕为角太簇为徴应钟为羽路鼓路鼗阴竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣注此三者皆禘大祭也先奏是乐以致其神礼之以玉而祼焉乃后合乐而祭之大传曰王者必禘其祖之所自出祭灋曰周人禘喾而郊稷谓此祭天圜丘以喾配之圜钟夹钟也夹钟生于房心之气房心为大辰天帝之明堂函钟林钟也林钟生于未之气未坤之位或曰天社在东井舆鬼之外天社地神也黄钟生于虗危之气虗危为宗庙以此三者为宫用声类求之天宫夹钟阴声其相生从阳数其阳无射无射上生中吕中吕与地宫同位不用也中吕上生黄钟黄钟下生林钟林钟地宫又不用林钟上生大簇大簇下生南吕南吕与无射同位又不用南吕上生姑洗地宫林钟林钟上生太簇大簇下生南吕南吕上生姑洗人宫黄钟黄钟下生林钟林钟地宫又辟之林钟上生大簇大簇下生南吕南吕与天宫之阳同位又辟之南吕上生姑洗姑洗南吕之合又辟之姑洗下生应钟应钟上生防賔防賔地宫林钟之阳也又辟之防賔上生大吕凡五声宫之所生浊者为角清者为徴羽此乐无商者祭尚柔商坚刚也郑司农云九徳之歌春秋传所谓水火金木土谷谓之六府正徳利用厚生谓之三事六府三事谓之九功九功之徳皆可歌也谓靁鼓靁鼗八面灵鼓灵鼗六面路鼓路鼗四面孤竹竹特生者孙竹竹枝根之末生者阴竹生于山北者云和空桑龙门皆山名九防当为大韶字之误也
