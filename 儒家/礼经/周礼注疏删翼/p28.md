<!-- { "loadSidebar": true } -->
　　掌埽门庭大祭祀丧纪之事设门燎跸宫门庙门注燎地烛也
　　疏烛在地曰燎若天子百公五十侯伯子男三十葢以百苇布纒之蜜涂其上若今臈烛矣对人手者为手烛故云地烛也○刘氏曰祭祀王在庙中大丧以下王或出送葬跸宫门庙门以肃王之归也
　　凡宾客亦如之
　　疏谓若飨食在庙燕在寝皆为设门燎及跸止行人○王氏曰宫正凡邦之事跸明所禁止者广阍人跸宫门庙门明所禁止者门而已宫正宫中庙中则执烛明所照察者内阍人设门燎明所照察者门而已亦尊卑之辨○杂说内言不出于阃外言不入于阃无所不禁此周家正家之法家正而天下定矣
　　寺人掌王之内人及女宫之戒令相道其出入之事而纠之注内人女御也女宫刑女之在宫中者
　　若有丧纪宾客祭祀之事则帅女宫而致于有司佐世妇治礼事掌内人之禁令注有司谓宫卿世妇佐世妇则二十七世妇也
　　某氏曰春官宫卿世妇云掌女宫之宿戒及祭祀比其具故寺人于吉凶宾客三事则帅女宫之各司致于宫卿世妇而执事并相世妇之礼事及纠正女御之禁戒政令也
　　凡内人吊临于外则帅而往立于其前而诏相之注从世妇所吊若哭其族亲立其前者贱也贱而必诏相之者出入于王宫不可以阙于礼
　　明斋王氏曰寺之为言侍也王之正内五人主侍于王路寝之旁者也今攷经文唯曰掌王之内人及女宫之戒令乃其专职其余则大礼之时佐世妇礼事掌内人之禁令及佐内人吊临于外而已故所谓侍者非以执事于王也王当总内宫之治而不可用夫士人故以属之奄葢侍于王所而代王以正其宫人也夫正其宫人而常在于王所得与王左右大夫士杂处岂憸人可得而容苟宫中有纎微差忒有不上闻者乎此周之内治所以至严且密也且名虽侍于正内而实不近于王岂虞有窃弄之祸后世宦寺至以数万计左右前后罔非是辈幽旷隔絶靡所不为天子以一人耳目安能照察之然后知周公正内五人之制所以不可易也
　　内竖掌内外之通令凡小事注内后六宫外卿大夫也使童竖通王内外之命给小事者以其无与为礼出入便疾内外以大事闻王则俟朝而自复
　　疏知童子无与为礼者按玉藻云童子无事则立于主人之北南面○刘氏曰文王为世子朝于王季日三焉鸡初鸣而衣服至于寝门外问内竖之御者今日安否如何内竖曰安文王乃喜则亦侍宿于燕寝之外故曰掌内外之通令凡小事也若大事则非童竖之所可传焉
　　若有祭祀宾客丧纪之事则为内人跸注内人从世妇有事于庙者内竖为六宫跸者以其掌内小事
　　某氏曰命妇阍人跸内人则内竖跸也
　　王后之丧迁于宫中则前跸及葬执防器以从遣车注丧迁者将葬朝于庙亵器振饰颒沐之器
　　按疏谓遣车者丧朝庙将行于太祖庙中为大遣奠以牲体载车中谓之遣车又按窦氏曰遣车鸾车也或曰送葬之车载死者衣冠
　　九嫔掌妇学之灋以教九御妇徳妇言妇容妇功各帅其属而以时御叙于王所注妇徳谓贞顺妇言谓辞令妇容谓婉娩妇功谓丝枲自九嫔以下九九而御于王所九嫔者既习于四事又备于从人之道是以教女御也教各帅其属者使亦九九相与从于王所息之燕寝御犹进也劝也进劝王息亦相次叙凡羣妃御见之灋月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧云自望后反之孔子云日者天之明月者地之理阴契制故月上属为天使妇从夫放月纪
　　刘氏曰九嫔之位亚于三夫人是四徳之优而奉承于王不失其礼者故使掌妇学之法以教九御女御幼少故立妇学而以四徳教之使知所以事上之道焉○杂说古有妇学昬义曰古者妇人先嫁三月祖庙未毁教于公宫既毁教于宗室观葛覃之诗序可见○刘氏曰古者立妇学而教之四徳四者妇人立身之大本也周南召南得以擅美于三代者既行之于前而此又传之于后则知教化之本原未有不始于齐家者易称王假有家勿恤吉者所以治天下之本乎○按左传云君子昼以访问夜以安身女者定男于夜节宣其气故云劝王息也○按礼运云三五而盈三五而阙后以下法之故从微向着卑者宜先从着向微卑者宜后也○庄渠魏氏曰王元气几何乃毎夕御妇人曰阳以博施为徳阴性专妒先王寛举大数立法非实数也且御不御在王耳凡祭祀则齐戒疾病则齐戒遇灾异则齐戒发大命临羣臣则齐戒皆不近妇人其大寒大暑一岁之虚四时有厉气一月之虚风雨震电之变一日之虚王亦当暂逺帷箔也
　　凡祭祀赞玉齍赞后荐彻豆笾注玉齍玉敦受黍稷器后进之而不彻
　　疏言凡祭祀者后无外事唯有宗庙禘祫与四时月祭等故云凡也豆笾云赞荐彻玉齍直赞不言荐彻明直赞进之而已
　　若有宾客则从后注当赞后事
　　疏诸侯来朝王亲飨燕后当助王时九嫔从后往也
　　大丧帅叙哭者亦如之注亦从后帅犹道也后哭众之次叙者乃哭
　　世妇掌祭祀宾客丧纪之事帅女宫而濯摡为齍盛注摡拭也为犹差择
　　疏妇人所掌祭祀谓祭宗庙宾客谓飨食诸侯在庙丧纪谓大丧朝庙设祖奠与大遗奠时按少牢饔人摡鼎俎廪人摡甑甗司宫摡豆笾彼大夫家无妇官及刑女故皆使男子此天子礼与彼异也祭祀黍稷舂人舂之人炊之皆不使世妇故知为是差择也○邓氏曰水涤曰濯手拭曰摡
　　及祭之日涖陈女宫之具凡内羞之物注内羞谓房中之羞
　　疏内羞谓糗饵粉餈之类按少牢皆从房中来故名内羞也○王氏曰笾人醢人共内羞世妇涖陈之
　　掌吊临于卿大夫之丧注王使往吊
　　疏按司服公卿大夫皆王亲吊之此云使世妇往吊者葢使世妇致礼物亦名往吊也○仲舆郝氏曰王后使之往吊
　　女御掌御叙于王之燕寝注言掌御叙防上之专妬者于王之燕寝则王不就后宫息
　　疏郑解不使九嫔世妇掌房之意若使在上掌之则有妬嫉自专之事今使女御掌之宫卑不敢专妬也○李氏曰女御官卑不敢嫉妬自专则九九之法行矣九九之法行则内无怨女而子孙众多矣夫男女人之大欲一有失时则有怨旷七月女心伤悲东山妇叹于室君子憛于人情周家所以兴也安得聚少女之色幽于深宫之中而无进御之路则其性情之所感动何如哉四时何以能和百神何以降福至于继社稷之重其有宠之人或不宜子非广其礼将无及也然则圣人之意逺矣
　　以岁时献功事注丝枲成功之事
　　凡祭祀赞世妇注助其帅涖女宫
　　大丧掌沐浴注王及后之丧
　　疏王及后丧沐用潘浴用汤始死为之于南牖下但男子不死于妇人之手按士丧礼浴时男子抗衾则不使妇人王丧或亦止给汤物而已
　　后之丧持翣注翣棺饰也持而从柩车
　　疏按礼器云天子八翣又汉制度皆戴辟后丧亦同○或曰翣形如扇持以蔽柩
　　从世妇而吊于卿大夫之丧注从之数葢如使者之介云
　　疏三夫人象三公九嫔象孤卿二十七世妇象大夫女御象元士则王之大夫四命世妇之从亦四人以无正文故言云以疑之也○仲舆郝氏曰世妇以王后命出吊则使女御从或者以为王之御妻岂有恩幸之女从世妇出吊供汤沐持柩翣者为女宫之类明甚○李氏曰男女之际人之所甚重前哲备言之矣然而贤妃相成之道不世出乱国亡家者往往而是葢妇人之性阴昧而柔弱鲜克正也尧之试舜厘降二女以嫔于虞以观厥刑焉以尧之女其渊源非不善尚曰舜能以义理下其心则不渐以教不摩以礼其不能以行妇道明矣夫后妃同体于王其次嫔御亦所爱幸一举事足以旋转天地薄食日月其为祸福可胜言哉贵则为骄富则为侈并宠则妬不答则怨憎则有防言爱则有私谒府库或为之空刑赏或为之滥奸邪或为之昌忠良或为之剥宗室或为之尽冢嗣或为之易帷簿或为之不修社稷或为之不食末喜之杀桀妲己之杀纣此类岂少哉成周内宰之职王宫之中自王后而下至女御之卑皆受教皆习礼徳皆正言皆顺无冶容无废功无侈服无衺道则闺门之内何有不肃普天之下何有不化关雎之不淫葛覃之躬俭樛木之无嫉妬螽斯之多子孙卷耳之辅佐求贤兎罝之莫不好徳于此见矣王道安得而不成乎
　　女祝掌王后之内祭祀凡内祷祠之事注内祭祀六宫之中灶门户祷疾病求瘳也祠报福
　　疏祭法王立七祀有户灶中霤门行泰厉司命后亦与王同按月令春祀戸夏祀灶秋祀门
　　掌以时招梗禬禳之事以除疾殃注郑大夫读梗为亢谓招善而亢恶去之杜子春读梗为更谓梗御未至也除灾害曰禬禬犹刮去也却变异曰禳禳攘也疏云以时者谓随其事时不必要在四时也招者招取善祥梗者御捍恶之未至禬除去见在之灾禳推却见在之变异○明斋王氏曰鬼神之事妇人信之尤酷圣人深识鬼神之情状因人情之所不能已制为正祀则彼淫祀不禁而自止矣后世不知此一切禁絶此淫祀之所以纷然也
　　女史掌王后之礼职
　　王氏曰王后之礼各有所职如祭祀则有荐彻宾客则有献酬之类女史掌之则王后非礼勿动矣
　　掌内治之贰以诏后治内政注内治之法本在内宰书而贰之
　　疏按内宰职云掌书版图之法以治王内之政令
　　逆内宫注钩攷六宫之计
　　疏谓六宫所有费用财物及米粟皆当钩攷之
　　书内令注后之令
　　疏谓书而宣布于六宫之中○王氏谓后有政令美恶直书以示劝戒此其专职也
　　凡后之事以礼从注亦如太史之从于王
　　疏太史职云大防同朝觐以书协礼事及将币之日执书以诏王此女史亦执礼书以从后也○盱江何氏曰成周一代后妃多贤是岂独师傅保姆之助哉葢其嫔妇祝史亦皆窈窕之淑女掌其教赞其礼诏其媺匡其过相与辅导警戒以成其徳子孙世有哲王不亦宜乎汉唐以来或以俘囚之女充后宫或以倡优之贱备妃嫔上不知教下不知学令徳无闻有由然矣若唐山夫人房中之歌蔼然雅颂之音才人徐惠直谏之疏乎姜后之风其庶防成周之家法乎○明斋王氏曰按史之为官手持中而不失者也故主记人君言动纳之金匮为上者不得而与虽至暴如桀纣亦无容其私人君设欲览之或有所更易为史者知有法而不知有其身头可断而手不可易有死而已继之者亦然所以谓之信史春秋之时齐有太史之简晋有董狐之笔此意尚存葢自古相传之法也夫人君唯其言而莫予违后夫人深居禁中尤易纵恣然而好善名恶恶名之心人孰无之故垂象于天有柱史女史各司其职先王法之故特设女史以妇人之贤且能者执彤管以侍后犹王之左右史而兼掌夫礼职内治防计之事葢王政烦故分掌于太史内史诸职后事简故总一职而已
　　典妇功掌妇式之灋以授嫔妇及内人女功之事赍注妇式妇人事之模范灋其用财旧数嫔妇九嫔世妇言及以殊之者容国中妇人贤善工于事者事赍谓以女功之事采取丝枲郑司农云内人谓女御
　　王氏曰丝以为帛枲以为布其麄良皆有常法多寡皆有常数故曰妇式之灋○鲁语云王后织紞公侯夫人纮綖卿之内子大带则贵贱皆职事也知有国中妇人者以下典丝云颁丝于外内工注云外工外嫔妇故太宰九职云嫔妇化治丝枲是国中妇人有嫔妇之称也
