<!-- { "loadSidebar": true } -->
　　疏祭百种以报啬者谓合聚万物而索享之以报収啬之功八蜡先啬一也司啬二也农三也邮表畷四也猫虎五也坊六也水庸七也昆虫八也○按先啬若神农司啬后稷是也农谓田畯邮表畷田间邮舍田畯居之以督耕者禽兽谓猫虎迎猫为其食田防也迎虎谓其食田豕也坊堤防庸沟也昆虫螟蝗之属○仁仲胡氏曰成身莫大于礼礼莫大于祭祭祀之礼所以立吾诚也鬼神之为物非他即吾之诚是已王者继天而为之子独主万化故祭天于郊祭地于社祭名山大川五祀各于其方后世礼学失传论者不本于性命故秦礼八神以求仙人一曰天二曰地三曰兵四曰隂五曰阳六曰月七曰日八曰四时汉祠太乙以求神仙天神贵者曰太乙太乙佐曰五帝是皆不知鬼神之形状方士家妄作儒者不取也及歴考儒者论祭天地之礼于天则有昊天上帝有五方帝有感生帝夫土不可以二王而天可以有七帝乎于地则或立方泽或立方丘或立北郊与天敌体是犹家有二主也且子事父母父在为母齐衰期不敢见其父者尊无二上故也王者父事天母事地而可崇地以抗天乎是故夫独制义于其家而家道正矣君独出令于其国而天下定矣天独健而无息地道顺承而无成而太极立矣王者以父事天立诚而精一其徳故兆于南郊埽地而祭者昊天上帝而已天言其气帝言其性也社祭土所以神地道也名山大川者寳货财用之所出而四方之所依据也五祀者谷水火金木也人所日用莫过五材不是之报而顾报行与门户举失轻重岂礼也哉礼之所贵贵其义也是故王者祭天以柴燎牲使气上逹语其精神则谓之禋语其感格则谓之类语其方兆则谓之郊指事异名其实一也
　　以肆献课享先王以馈食享先王以祠春享先王以禴夏享先王以尝秋享先王以蒸冬享先王注宗庙之祭有此六享肆献祼馈食在四时之上则是祫也禘也肆者进所解牲体谓荐熟时也献献醴谓荐血腥也祼之言灌灌以郁鬯谓始献尸求神时也郊特牲曰魂气归于天形魄归于地故祭所以求诸隂阳之义也殷人先求诸阳周人先求诸隂灌是也祭必先灌乃后荐腥荐熟于祫逆言之者与下共文明六享俱然祫言肆献祼禘言馈食者着有黍稷互相备也鲁礼三年丧毕而祫于太祖明年春禘于羣庙自尔以后率五年而再殷祭一祫一禘
　　疏作乐为阳灌地为隂殷人先求诸阳谓未灌先合乐周人先求诸隂谓未合乐先灌周法有三年一祫祫者何合祭也毁庙之主陈于太祖未毁庙之主皆升合食于太祖庙列昭穆序父子是祫之义也又有五年一禘禘虽小于祫大于四时亦大祭之名也周衰礼废无文可明春秋左传云周礼尽在鲁故即以春秋为鲁礼言鲁礼者指春秋而言也殷大也○小传曰此两者正谓禘也祫也禘礼以祼为重禴祠烝尝虽皆有祼馈之事恐其节文畧非禘祫比也孔子曰禘自既祼而往者吾不欲观之矣明禘礼以祼为重肆犹旅也祫礼及毁庙故用旅献○浚仪王氏曰王制宗庙之祭春曰礿夏曰禘秋曰尝冬曰烝注此葢夏殷之礼也周改之为春祠夏礿以禘为殷祭小雅曰礿祠烝尝此周四时祭宗庙之名○又云周颂雝禘太祖也注禘大祭也大于四时而小于祫○王氏曰宗庙祭有祼鬯礼既祼而献有荐礼既荐而肆有荐熟礼既肆而馈有馈礼四礼自禘祫及四时皆然郑氏以肆献祼为禘以馈食为祫非也○临川王氏曰春物生未有以享也其享也主以词达诚故春曰祠夏则阳盛矣其享也以乐为主故夏曰禴秋物初成荐新曰尝冬物大备合众物以享曰烝○伊川程氏曰万物本乎天人本乎祖故冬至祭天而祖配之以冬至者气至之始也万物成形于帝而人成形于父故以季秋享帝而父配之以季秋者物成之时也
　　以凶礼哀邦国之忧注哀谓救患分烖凶礼之别有五以丧礼哀死亡注哀谓亲者服焉疏者含襚
　　疏春秋王使荣叔归含且赗士丧礼君使人襚明天子诸侯于臣子皆有含襚也
　　以荒礼哀凶札注荒人物有害也曲礼曰年谷不登君膳不祭肺马不食谷驰道不除祭事不县大夫不食梁士饮酒不乐札谓疫厉
　　以吊礼哀祸烖注祸烖谓遭水火宋大水鲁荘公使人吊焉曰天作淫雨害于粢盛如之何不吊厩焚孔子拜郷人为火来者拜之士一大夫再亦相吊之道
　　以禬礼哀围败注同盟者防合财货以更其所丧疏大行人云致禬以补诸侯之烖小行人亦云若国师役则命犒禬之是也
　　以恤礼哀寇乱注恤忧也邻国相忧兵作于外为寇作于内为乱
　　疏哀之者遣使谘问安否而已
　　以賔礼亲邦国注亲谓使之相亲附宾礼之别有八○春见曰朝夏见曰宗秋见曰觐冬见曰遇时见曰防殷见曰同注此六礼者以诸侯见王为文六服之内四方以时分来或朝春或宗夏或觐秋或遇冬名殊礼异更逓而徧朝犹朝也欲其来之早宗尊也欲其尊王觐之言勤也欲其勤王之事遇偶也欲其若不期而偶至时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二嵗王如不廵守则六服尽朝朝礼既毕王亦为坛合诸侯以命政焉所命之政如王廵守殷见四方四时分来终嵗则徧
　　杂説朝觐宗遇之名以别一时耳其礼一也书曰六年五服一朝以二者参之诸侯六年之内唯一朝耳来以春则曰朝以夏则曰宗秋冬亦然初无四方之别犹汉春曰朝秋曰请呉王不朝使人为秋请之礼也○刘氏曰賔礼者天子为主而用是礼以待诸侯之来见也朝觐宗遇此王畿之外诸侯每服分为四时逓来朝见于天子一嵗而徧者侯服也再嵗而徧者甸服也三嵗而徧者男服也四嵗而徧者采服也五嵗而徧者衞服也六嵗而周者要服也其朝见疏数之制如此
　　时聘曰问殷頫曰视注时聘者亦无常期天子有事乃聘之焉竟外之臣既非朝嵗不敢渎为小礼殷頫谓一服朝之嵗以朝者少诸侯乃使卿以大礼众聘焉一服朝在元年七年十一年
　　疏天子无事不敢数遣大夫聘问天子是故有事乃遣大夫问也按聘礼小聘曰问使大夫○王氏曰时聘殷頫皆诸臣之事所谓大客也王之所以抚诸侯者有徧頫徧存之礼则诸侯于不朝之嵗其能恝然乎于是乎有时聘之礼也王于诸侯有贺庆忧恤之礼则诸侯于天子之善与烖可但已乎于是乎有殷頫之礼也详见大行人○潜谿邓氏曰以賔礼亲邦国何也古王者賔臣賔之也者亲之也易曰先王以建万国亲诸侯曰笺有之天子廵守之明嵗东方诸侯春见曰朝又明年南方诸侯夏见曰宗三年西方诸侯秋见曰觐四年北方诸侯冬见曰遇谅乎曰是虞夏之制也诸侯以其方嵗见五载徧而王复廵守也乃周礼大行人疏之矣曰春朝而见图天下之事图事者于春春以发虑秋觐而比邦国之功比功者于秋秋成报功也夏宗陈天下之谟陈谟者于夏夏者大也冬遇而协诸侯之虑协虑者于冬冬者终也虑终者防矣乃其来朝见之嵗其疏数各以九畿之逺近为差侯服嵗见甸服二嵗一见男服三嵗见采服四嵗见衞服五嵗见要服六嵗见蕃国世一见有等差而当朝之嵗聴各以其时其事而至则体人情之大顺也夫朝觐宗遇于述职同而朝犹日之朝焉遇比之不期焉则礼以夙共为其敬也故朝车逆觐车不逆矣朝朝于庙飨于朝觐献飨皆于庙矣名称不同礼亦异数苟谓诸侯各以其方嵗至是东南无觐遇而西方北方侯氏终无图事若陈谟也于隆杀何当焉故仪礼之具王觐也主其肃防防之义也乃若非时而见曰防防以发禁其殷祭各以其职来见曰同同以施政禁所独政所同也禁萌自下政发自上也其非时遣卿大夫来聘曰问问以谕志王国有慝而侯国卿大夫毕以其故来頫也曰视视以除慝也问所独视所同也问志自下视慝自上也或宾而宾之或客而宾之凡以亲邦国也葢十有二年而王乃复狩或曰殷见以十二嵗王不廵狩六服尽朝而名爰发政以代狩夫狩安可得复简也视虞夏已疏矣
　　以军礼同邦国注同谓威其不协僭差者军礼之别有五
　　大师之礼用众也注用其义勇
　　疏大师谓天子六军诸侯大国三军次国二军小国一军
　　大均之礼恤众也注均其地政地守地职之赋所以忧民
　　疏大均在军礼者谓诸侯赋税不均者皆是诸侯僭滥无道致有不均之事当合众以均之故在军礼也
　　大田之礼简众也注古者因田习兵阅其车徒之数大役之礼任众也注筑宫邑所以事民力彊弱
　　大封之礼合众也注正封疆沟涂之固所以合聚其民临川王氏曰用众者用其命恤众者恤其事简众者简其能任众者任其力合众者合其志用其命而不知恤其事恤其事而不知简其能简其能而不知任其力任其力而不知合其志非所以为军礼军礼以用其命为主以合其志为终○王氏曰上下一心三军同力以之冒矢石而不辞当锋刃而不慑莫不有我行不来之死志而无与子偕老之还心此所以用其命也因地以令赋因家以起役地有肥硗而赋有轻重家有上下而役有多寡此所以恤其事也坐作进退不讲则不知刺伐擒纵不习则不能春以教振旅夏以教茇舍秋以教治兵冬以教大阅此所以简其能也大役则帅其民而至起徒役则无过家一人丰年则公旬用三日中年用二日无年用一日此所以任其力也正其畿疆而使地有定域平其土地而使民有常主大国三军次国二军小国一军率皆同心而一徳此所以合其志也
　　以嘉礼亲万民注嘉善也因人心之所善者而为之制嘉礼之别有六
　　疏余四礼皆云邦国独此云万民者以嘉礼万民所行者多故举万民实上下通也○潜谿邓氏曰吉凶军宾之有嘉也犹五采之有素五味之有甘也所以成人于人道之美而约之以和乐之极也
　　以饮食之礼亲宗族兄弟注人君有食宗族饮酒之礼所以亲之也文王世子曰族食世降一等大传曰繋之以姓而弗别缀之以食而弗殊百世而防姻不通者周道然也
　　疏彼注云亲者稠疏者稀如亲兄弟嵗四度从父昆弟歳三度从祖昆弟嵗二度族昆弟歳一度○陈氏曰先王之于同姓有时燕焉有因祭而燕焉国语曰时燕不淫此时燕也诗曰主宰君妇废彻不迟诸父兄弟备言燕私坊记曰因其酒肉聚其宗族以教民睦此因祭而燕也其礼之详虽不可考要之服皮弁服即于路寝宰夫为主异姓为賔王与族人燕于堂后帅内宗之属燕于房其物肴蒸所以合好也其食世降一等所以辨亲疎也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无算以尽欢其大率葢与诸侯燕礼不异诸侯燕族人与父兄齿虽王之尊葢亦不以至尊废至亲也○临川王氏曰宗族兄弟饮食之而已致其爱故也四方宾客则有飨燕之礼致其敬故也
　　以昬冠之礼亲成男女注亲其恩成其性
