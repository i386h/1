<!-- { "loadSidebar": true } -->
　　某氏曰乡师朝廷之命官乡大夫已下则里中之贤者而出使长之也党正族师即今之里正闾师比长即今之保长其下大夫上士下士皆里中之贤者民自兴举而出饩以共之也汉之乡老啬夫亦皆百石魏之州县乡官悉由吏部唐之里正村正皆以勳品宋以后则胥徒任之贱而多责人不乐为○俊卿章氏曰乡大夫卿也而谓之大夫王制曰诸侯之上大夫卿则卿固可谓之大夫矣卿知进止之义大夫以智帅人者也进止所以事上帅人所以临下列职于朝则名之曰卿正其位也分治六乡则名曰大夫非卑之也葢掌乡之政教禁令非以智帅人不可也故乡大夫之职所以异于他官者以此都家环于王畿所谓内诸侯也故每重其事焉朝大夫王官也天子之士眡诸侯之卿礼彼其有治于国而置官以掌之爵虽士也岂嫌以大夫名之哉惟智足以帅人然后能应事故以告其君长也○贵与马氏曰按两汉二千石长吏皆可以自辟曹掾而所辟之防多取管属贤士之有才守者葢必如是乃能知闾里之奸邪黔庻之休戚故治状之显著常必由之后世长吏既不与之以用人之权而士自一命已上拘于三互之法不使之効职显能于本土士之贤者亦以隠情惜已不预郡府之事为髙而与郡守县令共治其民者则皆凶恶贪饕舞文悖理之胥吏大率皆本土人也然则岂三互之法可行之于僚掾而独不行之于胥吏可施之于有行止之命官而独不可施之于无籍在之恶少乎○明斋王氏曰周礼之法在朝则为六官在国则兼为乡遂之官及都鄙之君故平居则六卿各教其所治民不必别立守令国有大事而致民则六卿各率其乡遂之民而至不必别有徴召国有大故则六卿各纠其民而守不必别为长帅其有防同师田而用众则六卿各帅其都家所统之民而徃不必别为之将观夏书甘誓乃召六卿即六事之人则此法自古已然春秋列国三卿即三军之将则此法末世不废以此见古者公卿大夫靡不亲民岂以清髙为务而重内轻外文事必知武备岂惟词翰是工而文武异揆以内则为上朝之臣治官府之事以外则为郊野之君统邦畿之政此体统合一情意流通而无后世内外隔絶上下司猜疑扞格之弊也其族师而下未必皆王臣不过民自推择其长因而秩之故曰使民兴贤出使长之汉赐民爵一级以上葢其遗灋也○又曰以王畿千里居民之数计之为田一千六百同每同除山泽邑居沟渠道路等三分之一为六千四百井每井以上中下三等不易一易再易计之一夫耕二夫之地实止四家以可任者三人至二人计之每井十人故每同二万五千余家可任者六万四千人出车百乘徒万人每五家而出二人可任者六人而用其一也是千里之地合有四千万家为车十六万乘矣然自古称天子曰万乘则十六倍而用其一四十家用其一人而已又以乡遂居民之数计之近郊逺郊四面各地方二百里为田六十四同每同二万五千家合有一百六十万家矣及观乡遂序官之数比隣之长共三万人所统止于十五万家是一家而兼十家每一比长所统五十余家矣夫丘甸之法兵皆设而不用比闾之法戸皆有余而不籍何也葢有居民可任之数用以力田治水田猎追胥每同可任者十万余人是也有丘甸出车之数每同出车百乘徒万人是也有简稽之数苟尽简阅之则民不胜其疲故如载师之法自十一至于二十而三每五分而稽其一必十余载而一周其比闾之法则以一家而兼十家所以统辖乎民者必十年而一周推此二法即如今之设里者计一而藏九休九而用一其法不得不然也至以调遣言则行者有暑寒锋镝之苦居者有离索怨旷之思是岂可轻发而多用哉故大司马所统不过六军为车七百五十乘为徒七万五千人于千里之内更番而调遣之其优裕而不廹均遍而不颇类如此是故天子出必有六军君行师从卿行旅从徴发而不至于虚空行役而不以为劳苦居足以守而无虞出足以战而无敌田足以耕而不乏食老幼废疾有养而无失所此周制之所以为善也且夫车马器械皆平日之简稽委积刍薪随道里而贮峙吉行五十里军行三十里劳中而有逸将必知兵兵必顺民行险而不危故易曰毒天下而民从之也后世之民其佚者欤则漫然无教骄奢淫欲不遗余力遇有警急则束手无防延颈待毙其劳者欤则征伐四出戍役无节死亡相继至发闾左千里萧条天下骚然其不至于败亡也者几希○愚按序官载乡老二乡则公一人然经文不列其职掌意乡老特以道倡率一乡地优体尊不劳以事如六卿之上不列三公欤江陵项氏枝江学记云三公在朝二老在学公与老皆无职于六官学序庠塾皆无制于六典古之言道者固如是也若六遂则遂师之下即列以遂大夫葢遂大夫即禀公之所以教乡者教遂而已
　　封人中士四人下士八人府二人史四人胥六人徒六十人注聚土曰封谓壝堳埓及小封疆也
　　舒氏曰右官俞氏谓封国造邑为邦土之事以复冬官吴氏谓其所掌与下文牧人充人牛人皆祭祀坛壝牲牷之事合属礼官芬按左传宣十一年楚城沂使封人虑事以授司徒今职文有凡封国设其社稷之壝封其四疆之说则是司徒之属明矣又大司徒有奉牛牲之文此官则有饰牛牲之说是与下职牛人皆当为司徒之属无疑也夫牛之为牲莫大焉者充人牧人之设要亦重此也牛人既属司徒则牧人充人亦当以类联矣
　　鼓人中士六人府二人史二人徒二十人
　　何氏曰鼓人兼掌金而称鼓人者金以节鼓也
　　舞师下士二人胥四人舞徒四十人注舞徒给繇役能舞者以为之
　　庄渠魏氏曰或以鼓人舞师属春官夫大司乐所教肄于学官唯鼓舞为民间通用之乐圣人所以动民而兴起教化者也其神矣乎
　　牧人下士六人府一人史二人徒六十人注牧人养牲于野田者诗云尔牧来思何蓑何笠或负其糇三十维物尔牲则具
　　疏掌牧六牲以供祭祀亦地事故也养牲于野田者对充人养牲于国中
　　牛人中士二人下士四人府二人史四人胥二十人徒二百人注主牧公家之牛者诗云谁谓尔无牛九十其犉犉者九十其余多矣
　　黄牛黑唇曰犉○明斋王氏曰牧人兼六牲而官为下士以其职止刍牧之事故与鸡人羊人犬人等同爵牛人虽主一牲然其用非止于牲事其掌财赋为大故官为中士若马则尤重于牛故校人为下大夫也
　　充人下士二人史二人胥四人徒四十人注充犹肥也养系牲而肥之
　　载师上士二人中士四人府二人史四人胥六人徒六十人注载之言事也事民而税之禹贡曰冀州既载载师者闾师县师遗人均人官之长
　　闾师中士二人史二人徒二十人注主徴六乡赋贡之税者乡官有州党族闾比正言闾者徴民之税宜督其亲民者凡其赋贡入大府谷人仓人
　　疏徴民之令恐不能细委其民故以近民之官为号云凡其赋贡此贡非大宰九贡正是九赋之贡
　　县师上士二人中士四人府二人史四人胥八人徒八十人注主天下土地人民已下之数徴野赋贡也名曰县师者自六乡以至邦国县居中焉郑司农云四百里曰县
　　遗人中士二人下士四人府二人史四人胥四人徒四十人注谓以物有所馈遗
　　均人中士二人下士四人府二人史四人胥四人徒四十人注均犹平也主平土地之力政者
　　师氏中大夫一人上士二人府二人史二人胥十有二人徒百有二十人注师教人以道者之称也保氏司谏司救官之长郑司农云诗云楀维师氏
　　疏以国子人多使役处众故其徒多矣
　　保氏下大夫一人中氏二人府二人史二人胥六人徒六十人注保安也以道安人者也
　　疏既与师氏同教国子官与府史别者以其教国子虽同馆舍别所故置官有异
　　司谏中士二人史二人徒二十人注谏犹正也以道正○人行
　　司救中士二人史二人徒二十人注救犹禁也以礼防禁人之过者也
　　魏氏曰司谏以劝善司救以惩恶设官教民本有常职王时遣使廵省民间宣教化圣人所以作新民也
　　调人下士二人史二人徒十人注调犹和合也
　　媒氏下士二人史二人徒十人注媒之言谋也谋合异类使和成者
　　疏异类谓别姓
　　司市下大夫二人上士四人中士八人下士十有六人府四人史八人胥十有二人徒百有二十人注司市市官之长
　　疏市官谓质人已下至泉府
　　质人中士二人下士四人府二人史四人胥二人徒二十人注质平也主平定物贾者
　　廛人中士二人下士四人府二人史四人胥二人徒二十人注杜子春云廛中空地谓廛民居区域之称○疏遂人云夫一廛田百亩次载师廛里任国中之地皆是民之所居区域又其职有廛布谓货贿停储邸舍之税即市屋舍名之为廛不得为市中空地
　　胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长毎肆则一人注自胥师以及司稽皆司市所自辟除也胥及肆长市中给繇役者胥师领羣胥贾师定物价司虣禁暴乱司稽察留连不时去者
　　泉府上士四人中士八人下士十有六人府四人史八人贾八人徒八十人注郑司农云故书泉或作钱○○司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人注司门若今城门挍尉主王城十二门
　　郎氏曰汉犹用士人后世则以奄人掌之
　　司关上士二人中士四人府二人史四人胥八人徒八十人每关下士二人府一人史二人徒四人注关界上之门
　　疏王畿千里王城在中面有五百里界首面置三关则亦十二关故云关界上门也○国裳舒氏曰自司市至此十二官呉氏以司市质人廛人贾师肆长泉府司门关八官移属司空良以司空居四民而商贾阜通货贿在九职也又以胥师司虣司稽胥四官移属司防谓四官之文皆戢奸禁暴挞罚诛戮之事也芬谓司空居四民与有司治市之义有间矣治市之官列教职者葢教以五伦三物固足以成其德行道艺然不正其所习而先之以义利之辨则耳濡目染物欲之感化不难矣故习莫讙于市而百货利之所也过市之罚自国君始则谨耳目之习而严义利之辨者于教道又何加哉此司市诸职之所以列于教官也若夫司虣四官亦因市而设者且与贾师肆长联序又乌得而列属哉
　　掌节上士二人中士四人府二人史四人胥二人徒二十人注节犹信也行者所执之信
　　遂人中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人注遂人主六遂若司徒之于六乡也六遂之地自逺郊以达于畿中有公邑家邑小都大都焉郑司农云遂谓王国百里外
