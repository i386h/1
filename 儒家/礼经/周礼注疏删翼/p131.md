<!-- { "loadSidebar": true } -->
　　王氏曰谓卿大夫士各以其爵之尊卑而为礼之隆杀若其辞受拜揖之仪亦然也○薛氏图云诸侯相聘之法卿既受命将行之旦释奠于祢告为君使乃受命于朝介及众介皆从之受聘圭受享束帛加璧受夫人聘璋享琮遂行君言既受不宿于家始至所聘之竟张旜示有事于此国也主君使士请事遂入敛旜至近郊张旜君使下大夫请行反君使卿朝服用束帛劳夫人使下大夫用枣栗劳及国主人请受示不敢留宾宾请间示不迫主人卿致馆使若上卿则馆于下卿之庙上大夫馆于下大夫之庙介馆于士庙宰夫朝服致飱明日宾皮弁服至于大门外西次皮弁服者与君相朝同也主君迎宾于大门内卿为上摈大夫为承摈士为绍摈主君公也则摈者五人侯伯也则摈者四人子男则摈者三人时主君在大门内上摈在闑东门外西面北上承摈次南绍摈又次南皆西面摈出次当闑西北面上介次北众介亦继而北陈其位相去之数公之使七十步侯伯之使五十步子男之使三十步公使则七人侯伯之使则五人子男之使则三人君朝则使传命聘使陈而已不传命其上摈之请事揖宾俱前各至其末摈末介相对言也时公在大门内亦皮弁服请事讫宾入大门内公再拜公揖入遂入宾既入上介不袭执圭屈缫授宾不袭者盛礼不在己也宾袭而执圭行盛礼若尽饰为其相蔽敬也遂与主君揖让升授主君袭受时介皆入在门内宾裼奉束帛加璧享皆裼受庭中所陈或皮马随国所有次有行夫人聘享亦如之皆君为之受既受享然后主君礼宾以醴酒荐脯醢礼以束帛乘马宾即行私觌奉束锦乘马以觌既觌而出君送至大门内问君问夫人宾对遂还馆宾既还馆主国卿皆就馆劳皆用鴈主君使卿韦弁服归饔宾亦以皮弁服受之使大夫奉束帛以致宾亦以束帛乘马而傧使者夕夫人使下大夫韦弁归礼大夫以束帛致之宾受如受君饔饩之礼傧之以乘马束锦于宾一食再享燕无数者或有或无上介一食一享宾皆再拜于朝若不亲享食则大夫各以其爵朝服致之以侑币如致饔无傧致飨以酬币亦如之君使卿皮弁还圭璋宾亦皮弁袭而受于公馆宾遂行舍于近郊公使卿赠如受牢礼无傧还竟而请反命乃先入至朝反命然后还家荐于庙○王氏曰夫邦国之君臣相为宾客先王设官为之掌其礼问劳赠送物为之数拜揖辞受事为之节此邦国之君臣所以相亲也观春秋之时一言之不雠一揖之不中而两国为之暴骨则周官图民祸患岂为不豫哉
　　凡四方之宾客礼仪辞命饩牢赐献以二等从其爵而上下之注上下犹丰杀也
　　疏二等即大行人云诸侯之卿各下其君二等大夫士亦如之大夫下卿士下大夫降杀以两解之同也
　　凡宾客送逆同礼注谓郊劳郊送之属
　　王氏曰来则逆之而有问劳之仪去则送之而有赠送之礼非勤于始而怠于终非乐于暂而厌于卒如一而已
　　凡诸侯之交各称其邦而为之币以其币为之礼注币享币也大国则丰小国则杀王国礼之如其丰杀也疏主国贿客还依来者多少而报之○明斋王氏曰大国宜丰而答礼厚则施者不至于病小国宜杀而答礼轻则施者不至于抗所以为大中之道也
　　凡行人之仪不朝不夕不正其主面亦不背客注谓摈相传辞时也不正东乡不正西乡常视宾主之前却得两乡之而已
　　疏朝谓日出时为正东乡夕谓日入时为正西乡○王明斋谓朝时未至夕时已过存以备参○浚仪王氏曰先王之制莫急于仪唯周文质兼隆朝有朝仪射有射仪车有车仪乐有乐仪而玉帛弁冕服舃之容蔼如也鸾和环佩瑀琚之声锵如也升降出入之际翼如也而宾仪之际尤极纎悉葢朝觐宗遇嵗有常礼弁冕绅緌四方朝贡鳞次辐集交际酬酢爵列少紊则礼容乖错而位着不恪其系于观曕岂细事哉抑尝防绎周官辨仪之深意还观九仪布在六典驭贵富以爵禄诏于太宰听禄位以礼命叙于小宰以仪辨等见于大司徒正仪辨位见于大司马至其命秩则掌于春官意者出爵赐命蔼然如春所以昭示上仁其仪章则详于秋官意者序爵秩礼肃然如秋所以森严典宪摈相谨于司仪礼籍具于小行人掌讶辨其邦国之等掌交谕其九礼之亲康成传经皆以九仪释之然仪之别虽至于九仪之总不过乎五又约而言之则三而已故典命之叙诸侯曰五仪诸臣曰五命而轲书王制之序爵皆五等也武成之列爵惟五于是可考矣司服有公之服侯伯之服子男之服掌客有公之礼侯伯之礼子男之礼行人叙诸侯则曰如诸公男则曰如诸子而司仪赞见亦为坛三成序揖皆三等也武成之分土惟三于是可验矣王朝内臣外眂侯邦之职上公之孤旁眂小国之君由卿八命下而至士至于一命则邦伯所同由卿再命下而至士微或不命则子男所独大槩亦不越乎三耳仪以九为数故详而难紊仪以三为等故简而易明至其品节隆杀之间尤截截可考三公在朝止于八命及其出封惟加一等故典命之论礼仪必以九为节而王制之论加赐不过九命有如王者衮冕盛于九章上公之服则无升龙别嫌明微其分辨严矣然至于合诸侯长则具十有二献盖礼不可以力逾礼不厌其从厚是固先王辟阖之大用三纲不振旧章湮汨玉谷同赐而等列无所辨繁缨假人而名器无所司金奏施于陪臣雍彻僭夫天子滕薛争长蔡衞争先宋不受功郑不承赋甚至班爵去籍而益荡然矣汉氏草创百官之制緜蕞一代之礼长乐朝仪设九宾之胪传德阳朝贺作九宾之彻乐韦昭注史谓九宾犹古之九仪若位置之有法然列爵二十等杂用秦制武功十七级特优战士至于中朝加官之设特进赐位之殊更立纷纷非甚有纪唐之正至受朝太极百官文武之班诸郡朝集之使与夫先圣之裔先代之后文缨武裻济济诸蕃宗室莫不咸在当时文士之赋亦有天子端朝明庭九宾之语讯其唐之官制视汉已愧九品序爵阶区区沿袭隋陋仰企成周不亦大有迳庭乎噫大经大法存乎礼度数纎悉具于仪鲁昭习仪君子不谓知礼赵简子问仪子太叔力辨其非礼其有以也先王盛时九畿有借外列蛮夷郑氏之注以为礼差之书大宗伯九仪之命非但行乎六服之内必有大者以维持乎是故曰礼仪三百威仪三千待其人然后行
　　行夫掌邦国传遽之小事媺恶而无礼者凡其使也必以旌节虽道有难而不时必达注传遽若今时乘传骑驿而使者也媺福庆也恶丧荒也此事之小者无礼行夫主使之道有难谓遭疾病他故不以时至也必达王命不可废也其大者有礼大小行人使之有故则介传命不嫌不达
　　疏无礼者无摈介而单行谓之无礼也
　　居于其国则掌行人之劳辱事焉使则介之注使谓大小行人也故书曰夷使郑司农云夷使使于四夷则行夫主为之介谓夷发声
　　明斋王氏曰掌劳辱之事盖亦徴役于司隶也
　　环人掌送逆邦国之通宾客以路节达诸四方注通宾客以常事往来者也路节旌节也四方圻上
　　疏常事谓朝觐防同圻上者至畿即入诸侯国诸侯国自有通之者也
　　舍则授馆令聚有任器则令环之注令令野卢氏也郑司农云四方人有任器者则环人主令殉环守之疏任器谓宾客任用之器○王氏曰国野之道五十里有候馆则环人授之于宾客也宾客有任用之器则亦令环衞之也
　　凡门关无几送逆及疆注谓环人送逆之则宾客出入不见几
　　王氏曰疆王畿四方之界也宾客来而逆之去而送之皆及疆○王氏曰夏官环人掌环四方之故取周巡往来若环之无端秋官环人掌环宾客之任器取周围保防若环之无隙官虽同而意则异也
　　象胥掌蛮夷闽貉戎狄之国使掌传王之言而谕説焉以和亲之注谓蕃国之臣来頫聘者
　　疏蕃国之君世一见其臣有国事来小行人受其币听其辞以中国頫聘礼况之其实无頫聘法也
　　若以时入宾则协其礼与其辞言传之注以时入宾谓其君以世一见来朝为宾者
　　临川王氏曰不谓之入王而谓之入宾则或非王政所加焉故也○明斋王氏曰自彼而言曰王自此而言曰宾亦不臣之意也夷狄之人其拜揖进退与夫言语辞命皆不同于中国故象胥为之和协其所当行之礼与其所以奉上之辞使此不失礼而彼少进乎礼凡此皆所以存中国之体也
　　凡其出入送逆之礼节币帛辞令而宾相之注从来至去皆为摈而诏侑其礼仪
　　凡国之大丧诏相国客之礼仪而正其位注客谓诸侯使臣来吊者
　　凡军旅防同受国客币而宾礼之注谓诸侯以王有军旅之事使臣奉币来问
　　刘氏曰国客谓入宾而遇大丧军旅防同者皆指蕃国也
　　凡作事王之大事诸侯次事卿次事大夫次事上士下事庶子注作使也郑司农云王之大事诸侯使诸侯执大事也次事卿使卿执其次事也次事使大夫次事使上士下事使庶子
　　君复陈氏集説云凡作事者谓作四夷之事也国之大事在祀与戎则作大事于四夷者谓有戎事于四夷也诸侯以敌王所忾为事故大事诸侯盖彤弓锡有功诸侯则蛮夷衰而诸夏盛故六月之序曰彤弓废则诸侯衰矣次事非戎事谓威让之令文诰之词则量其事之轻重或以卿或以大夫或以上士若小事则事之尤小者故以庶子而已言下事庶子则包中士矣○明斋王氏曰夷狄若禽兽然其帖息则慎固疆圉而不贪其无用之地其入寇则逐之出境而不加以征讨之师其朝贡则来者不拒去者不追而不贵其难得之货先王所以待之之道不过如此而有所谓军旅之事者盖谓内附之夷有彊大凭陵之患也茍王国不为之声援其祸或延及于腹心是故大禹有三苖之征周宣有蛮荆之威诗云岂不懐归畏此简书实与御戎之道并行而不悖也又按大行人云九嵗属象胥谕音声则凡列国之书字言语皆当正于象胥而此不言者于大行人互见也
　　掌客掌四方宾客之牢礼饩献饮食之等数与其政治注政治邦新杀礼之属
　　王氏曰传曰名位不同礼亦异数四方宾客之牢礼饩献饮食之等数各以名位而差之也政以正之治以理之
　　王合诸侯而飨礼则具十有二牢庶具百物备诸侯长十有再献注飨诸侯而用王礼之数者以公侯伯子男尽在是兼飨之莫敌用也诸侯长九命作伯者也献公侯以下如其命数
　　疏哀七年呉来徴百牢鲁使子服景伯对曰周之王也制礼上物不过十二以为天之大数也上公以九为节则十二者是王礼之数也莫敌用者谓兼飨诸侯无二相敌故云莫敌用也若曲礼云大飨不问卜郑云莫适卜也彼亦非一帝总飨五帝莫适卜也
　　王巡守殷国则国君膳以牲犊令百官百牲皆具从者三公眂上公之礼卿眂侯伯之礼大夫眂子男之礼士眂诸侯之卿礼庶子壹眂其大夫之礼注国君者王所过之国君也犊茧栗之犊也以膳天子贵诚也牲孕天子不食也祭帝不用也凡宾客则皆角尺令者掌客令主国也百牲皆具言无有不具备
