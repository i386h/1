<!-- { "loadSidebar": true } -->
　　凡嫁子娶妻入币纯帛无过五两注纯实缁字也纳币用缁妇人隂也凡于娶礼必用其类五两十端也必言两者欲得其配合之名十者象五行十日相成也士大夫乃以纁束帛天子加以谷圭诸侯加以大璋疏凡嫁子娶妻舍尊卑但云缁帛文主庶人耳○叶氏曰古者纳币不过于此则是婚姻之礼虽详而其仪实畧畧其仪而详其礼此婚姻所以及时而男女所以得正欤
　　禁迁葬者与嫁殇者注迁葬谓生时非夫妇死既葬迁之使相从也殇十九已下未嫁而死者生不以礼相接死而合之是亦乱人伦者也
　　王氏谓迁葬民有迁徙而屑屑于迁其旧葬以附其夫或妇者死者体魄不安生者不尽人道禁之者裁民以义也
　　凡男女之隂讼听之于胜国之社其附于刑者归之于士注阴讼争中冓之事以触灋者胜国亡国也亡国之社奄其上而栈其下使无所通就之以听隂讼明不当宣露其罪不在赦宥者直归士而刑之不复以听士司宼之属诗云墙有茨不可扫也中冓之言不可道也所可道也言之丑也
　　疏按诗召伯听男女之讼于甘棠之下此谓周公未制礼时也○邓氏曰国之亡必始于男女之无别故就而听之惕之也
　　司市掌市之治教政刑量度禁令注量豆区斗斛之属度丈尺也
　　疏此经与下文为总目治即下文云听大治小治是也教即下文以次叙分地等谓教之处置货物是也政者以政令禁物靡等是也刑者以刑罚禁虣是也量度下文以量度成贾是也禁令者下文以贾民禁伪是也
　　以次叙分地而经市注次谓吏所治舍思次介次也若今市亭然叙肆行列也经界也
　　疏司市之官以次叙二事分地置之而以经界其市使各有处所不相杂乱也
　　以陈肆辨物而平市注陈犹列也辨物物异肆也肆异则市平
　　以政令禁物靡而均市注物靡者易售而无用禁之则市均郑司农云靡谓侈靡也
　　以商贾阜货而行布注通物曰商居卖物曰贾阜犹盛也郑司农云布谓泉也
　　疏商贾或通货或在市卖之则货阜而泉流矣
　　以量度成贾而征儥注征召也儥买也物有定贾则买者来也
　　贾音嫁下同成贾定贾奠物贾其贾平大贾小贾贾贱恒贾故贾凡十二音嫁余音古儥音育义音笛
　　以质剂结信而止讼注质剂谓两书一札而别之也或曰大券曰质小券曰剂
　　以贾民禁伪而除诈注贾民胥师贾师之属必以贾民为之者知物之情伪与实诈
　　疏情伪既据物而言则实诈据人而说也
　　以刑罚禁虣而去盗注刑罚宪徇扑
　　以泉府同货而敛赊注同共也同者谓民货不售则为敛而买之民无货则赊贳而予之
　　贳音世货也○或曰官民相通故曰同货
　　大市日而市百族为主朝市朝时而市商贾为主夕市夕时而市贩夫贩妇为主注市杂聚之处言主者谓其多者也百族必容来去商贾家于市城贩夫贩妇朝资夕卖因其便而分为三时之市所以了物极众郑司农云百族百姓也
　　疏百族或在城内或在城外容其来往故于日以后主之
　　凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼注凡市入谓三时之市市者入也胥守门察伪诈也必执鞭度以威正人众也度谓殳也因刻丈尺耳
　　疏鞭度连言则一物以为二用非以系鞘于上则为鞭以长丈二因刻丈尺则为度
　　羣吏胥师以下也平肆平卖物者之行列使之正也展之言整也成平也防平成市物者也奠读为定整饬防者使定物价防诳豫也
　　疏使定物价所以防豫为欺诳者
　　上旌者以为众望也见旌则知当市也思次若今市亭也市师司市也介次市亭之属别小者也郑司农云思辞也次市中候楼也谓思当为司声之误也
　　或曰思次取见利思义也介次亦取见利不苟之意
　　凡万民之期于市者辟布者量度者刑戮者各于其地之叙注期谓欲卖买期决于市也量度者若今处斗斛及丈尺也故书辟为辞郑司农云辞布辞讼泉物者也谓辟布市之羣吏考实诸泉入及有遗忘
　　疏辟布解后郑不从司农谓辟法也民将物来鬻于市肆长各攷量物数得实税入于市之泉府知市物有税者按下文云国凶荒市无征明不凶荒有征矣遗忘谓羣吏考实泉之处有遗忘者使归令本主识认之○某氏曰市井嚣杂则百务壅滞故事各以地分叙
　　凡得货贿六畜者亦如之三日而举之注得遗忘者亦使置其地货于货之肆马于马之肆则主求之易也三日而无识认者举之没入官
　　凡治市之货贿六畜珍异亡者使有利者使阜害者使亡靡者使微注利利于民谓物实厚者害害于民谓物行沽者使有使阜起其贾以征之也使亡使微抑其贾以却之也侈靡细好使富民好奢微之而已郑司农云亡者使有无此物则开利其道使之有
　　魏氏曰古者命市纳贾以观民情之好恶风俗之得失政治之汚隆繋焉是故起其贾以征之正民之所好也抑其贾以却之正民之所恶也昔齐侯问市价晏子对曰踊贵屦贱而齐侯为之省刑乃知司市之所治抑未也其本系于上之人尔
　　凡通货贿以玺节出入之注玺节印章如今斗检封矣使人执之以通商
　　愚按玺节上操正所以行其起贾抑贾之权若今之盐引茶引亦玺节之遗然唯借以利而已
　　国凶荒札丧则市无征而作布注有灾害物贵市不税为民之乏困也金铜无凶年因物贵大铸泉以饶民疏物贵者其物止谓米谷余物并贱也○管子曰汤七年旱禹五年水人之无有卖子者汤以庄山之金铸币而赎人之无卖子者禹以歴山之金铸币以救人之困夫玉起于禺氏金起于汝汉珠起于赤墅东西南北去周七八千里水絶壤断舟车不能通为其途之逺其至之难故记用于其重以珠玉为上币以黄金为中币以刀布为下币三币握之则非有补于暖也食之则非有补于饱也先王以守财物以御人事而平天下也是以命之曰衡衡者使物一髙一下不得有调也○东莱吕氏曰三代之时所以作钱币权一时之宜本非先王财货之本处论国用三年耕必有一年之食以三十年通制则有九年之食以为财货之盛三登曰太平王道之盛也以此知古人论财但论九年之积初未尝论所藏者数万千缗何故所谓农桑衣食财货之本钱布流通不过权一时之宜而已先有所谓谷粟泉布之权方有所施若无其本虽积镪至多何补盈虚之数所以三代已前论财赋者皆以谷粟为本所以九贡九赋用钱币为赋者甚少俸禄亦是颁田制禄君卿大夫不过以采地为多寡亦未尝以钱帛为禄是故三代之人多地着不为末作汉初尚有古意王公至佐吏所谓万石千石百石亦是以谷粟制禄至武帝有事四夷国用不足于是立告缗之法以括责天下自此古意渐失钱币方重自汉至唐惟五铢开元最为得中本朝初用开元法其钱皆可久行自太宗以张齐贤为江南转运务欲多铸钱自此开元之法一变而钱皆恶薄不可用不知国家所以设钱以权轻重本末未尝取利论财讣不精者但以铸钱所入多为利殊不知权归公上铸钱虽多利之小者权归公上利之大者南齐孔顗论铸钱不可以惜铜爱工若不惜铜则铸钱无利若不得利则私铸不起私铸不起则敛散归公上此其利之大者徒徇小利钱便恶薄如此则奸民务之私铸纷起利孔四散乃是以小利失大利孔顗斯言可谓不易之论
　　凡市伪饰之禁在民者十有二在商者十有二在贾者十有二在工者十有二注谓王制曰用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市五谷不时果实未熟不粥于市木不中伐不粥于市禽兽鱼鼈不中杀不粥于市亦其类也
　　濳溪邓氏曰在民若以水和米麻代丝之类民所造也在商若以石为玉冀产为扬产之类行货者所饰也在贾若饰今为古饰陈为新之类居货者所饰也在工陶中窳铜和锡之类造作者所饰也
　　市刑小刑宪罚中刑徇罚大刑扑罚其附于刑者归于士注徇举以示其地之众也扑挞也郑司农云宪罚播其肆也
　　或曰宪罚谓县示责让
　　国君过市则刑人赦夫人过市罚一幕世子过市罚一帟命夫过市罚一盖命妇过市罚一帷注谓诸侯及夫人世子过其国之市大夫内子过其都之市也市者人所交利而行刑之处君子无故不游观焉若游观则施恵以为说也国君则赦其刑人夫人世子命夫命妇则使之出罚异尊卑也此王国之市而说国君以下过市者诸侯之于其国与王同以其足以互明之
　　魏氏曰不言王者至尊不敢指斥故举国君为况邓氏曰刑人赦何也曰司宼言之矣士师协日刑杀君欲免之则亲防其期而赦之言非是无过也○愚按罚幕帟盖帷何也幕帟盖帷皆自蔽之物也市利之薮也好利小人之行也小人之行不可以示通国者也罚幕帟盖帷言当自蔽藏耻之也朝在前而市在后之意也
　　凡会同师役市司帅贾师而从治其市政掌其卖价之事注市司司市也儥买也防同师役必有市者大众所在来物以备之
　　质人掌成市之货贿人民牛马兵器珍异注成平也防者平物贾而来主成其平也人民奴婢也珍异四时食物
　　疏质人主平物价则有常估不得妄为贵贱也
　　凡卖儥者质剂焉大市以质小市以剂注谓质剂者为之券藏之也大市人民牛马之属用长券小市兵器珍异之物用短券
　　掌稽市之书契同其度量壹其淳制廵而攷之犯禁者举而罚之注稽犹攷也治也书契取予市物之券也疏小宰职云听取予以书契
　　其券之象书两札刻其侧杜子春云淳当为纯纯谓幅广制谓匹长也皆当中度量
　　陈氏曰舜以五嵗同度量周十有一嵗同度量此歩尺所以一而得其正也后世之尺或以黍或以忽或以指然黍有大小丝有钜细指有长短此歩尺所以异也○周公颁度量出以内宰掌以司市以合方氏一之以质人行之同之其同民心出治道如此
　　凡治质剂者国中一旬郊二旬野三旬都三月邦国朞期内听期外不听注谓赍券契者来讼也以期内来则治之后期则不治所以絶民之好讼且息文书也郊逺郊也野稍甸也都小都大都
　　王氏曰既质剂而复有所谓治者葢人之奸伪无穷物之外饰不测有用后而得其情者亦有货物多不及详检者故因地之远近为此期限过期不治欲民及时正明其交易不使讼无已时官民俱劳也
　　廛人掌敛市絘布总布质布罚布廛布而入于泉府注布泉也郑司农云絘布列肆之税布杜子春云总当为儳谓无肆立持者之税也谓总读如租之布谓守斗斛铨衡者之税也
　　疏廛人掌依行肆不得为无肆立持故后郑破子春为租之下肆长云敛其总布是无肆立持故注从子春总当为儳也
　　质布者质人之所罚犯质剂者之泉也罚布者犯市令者之泉也廛布者货贿诸物邸舍之税
