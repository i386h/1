<!-- { "loadSidebar": true } -->
　　凡事致野役而师田作野民帅而至掌其政治禁令及之陈氏曰周制井田之法通行于天下安有内外之异哉遂人言十夫有沟以一直度之也凡十夫之田之首必有一沟以防水以方度之则方一里之地所容者九夫其间广四尺深四尺谓之沟则方一里之内凡四沟矣两旁各一沟中间二沟遂人云百夫有洫是百夫之地相连属而同以一洫防水以方度之则方十里之成所容者九百夫其间广八尺深八尺谓之洫则方十里之内凡四洫矣两旁各一洫中间二洫至于浍亦然若川则非人力所能为故匠人不为川而曰两山之间必有川焉遂人万夫有川亦大约言之耳大槩水防于沟沟水防于洫洫水防于浍浍水防于川其纵横因地势之便利遂人匠人以大意言之遂人以长言之故曰以达于畿匠人以方言之故止一同耳○又曰遂人所言者积数也匠人所言者方法也积数则讣其所有者言之方法则积其所围之内名之其实一制也○朱子语録曰沟洫以十为数井田以九为数决不可合近世诸儒论田制乃欲混井田沟洫为一则不可行郑氏注分作两项却是○又曰子约疑井田之法一郷一遂为一万有余夫多沟洫川浍而匠人一同为九万夫川浍沟洫反少者此以地有逺近故治有详畧也郷遂近王都人众稠密家家胜兵不如此则不足以尽地利而养民且又纵横为沟洫川浍所以寓设险之意而限车马之冲突也故治近为甚详若卿遂之外则民少而地多欲尽开治则民力不足故其治甚畧晋却克帅诸国伐齐齐求盟晋人曰必以萧同叔子为质而尽东其亩齐人曰唯吾子戎车是利无顾土宜云云晋谋遂塞葢乡遂之亩如中间是田两邉是沟向东直去而前复有横亩向南沟复南流一东一南十字相交所以险阻多而非车马之利也若尽东其亩则无纵横相衔但一直向东戎马可以长驱而至矣此晋人狡谋齐所以觉而破之也次日又曰昨夜説匠人九夫之制无许多沟洫其实不然适间检看许多沟洫川浍与郷遂之地一般乃是子约防不仔细耳○永嘉陈氏曰郷遂用贡法遂人是也都鄙用助法匠人是也按遂人云百夫有洫十夫有沟沟即不见得包沟洫在内若是在内当云百夫十夫之间矣匠人沟洫却在内故以间言方十里者以开方法计之为九百夫方百里者以开方法计之为万夫遂人匠人两处各是一法朱子总其説谓贡法十夫有沟助法八家同井其言简而尽矣但不知其必分二法者何故窃意郷遂之地在近郊逺郊之间六军之所从出必是平原旷野可画为万夫之田有沟有洫又有涂路方圆可以如图葢万夫之地所占不多以井田一同法约之止有九分之一故以径法摊算逐一见其子数若都鄙之地谓之甸稍县都乃公卿大夫之采地包山陵林麓在内难用沟洫法整齐分画故逐处画为井田虽有沟洫不能如图故但言在其间其地绵亘一同之地为万夫者九故以径法纽算但止言其亩数○夹漈郑氏曰遂人云十夫有沟百夫有洫千夫有浍万夫有川若按文读则一同之地有九万夫当得九川而川浍沟洫不几太多欤匠人云井间有沟成间有洫同间有浍若按文读则一同之地惟有一浍不几太少欤郑氏求其説而不得注遂人则曰此郷遂法以千夫万夫为制注匠人则曰此畿内之采地制井田异于郷遂及公邑寻考郑意以二处不同故为郷遂制田不用井画唯以夫地为沟洫法采地制田则以田画而为井田法是以遂人匠人制田之法分而为二矣求之于经则无明文详考匠人遂人所载沟洫制度无不相合何用立为异説分制田而为二但讲求周礼未精耳今画为图以示之匠人之制举大槩而言遂人之制举一端而言无不合者一成之地九百夫一孔一井井中有一沟直一列九九井计九个沟横通一洫直是十夫之地有一沟百夫之地有一洫九百夫之地有九洫而为一成之地若一同之地有百成九万夫一孔为一成中有九洫横一列九有十成计九十洫直通一大浍横九浍而两川周其外是为九万夫之地合而言之成间有洫是一成有九洫同间有浍是一同有九浍匠人遂人之制无不相合周家井田之法通行于天下未尝有郷遂采地之异但遂人以一直言之故曰以达于畿匠人以四方言之故止一同耳而沟洫井田之制未尝有异也○贵与马氏曰自孟子有请野九一而助国中什一使自赋之説其后郑康成注周礼以为周家之制郷遂用贡法遂人所谓十夫有沟是也都鄙用助法匠人所谓九夫为井是也自是两法晦庵以为遂人以十为数匠人以九为数决不可合以郑氏分注作两项为是而近世诸儒合为一法为非然愚尝考之孟子所谓野九一者乃授田之制国中什一者乃取民之制葢助有公田故其数必拘于九八居四旁为私而一居其中为公是为九夫多与少皆不可行若贡则无公田孟子之什一特言其取之之数遂人之十夫特姑举成数以言之耳若九夫自有九夫之贡法十一夫自有十一夫之贡法初不必拘以十数而后可行贡法也今徒见匠人有九夫为井之文而谓遂人所谓十夫有沟者亦是以十为数则似太拘葢自遂而达于沟自沟而达于洫自洫而达于浍自浍而达于川此二法之所以同也行助法之地必须以平地之田分画作九夫中为公田而八夫之私田环之列如井字整如棊局所谓沟洫者直欲限田之多少而为之疆界行贡法之地则无问髙原下隰截长补短每夫授之百亩所谓沟洫者不过随地之髙下而为之畜泄此二法之所以异也是以匠人言遂必曰二尺言沟必曰四尺言洫必曰八尺言浍必曰二寻葢以平原旷野之地画九夫之田以为井各自其九以至于同其间所谓遂沟洫浍者隘则不足以蓄水而广则又至于妨田故必有一定之尺寸不可逾也若遂人止言夫间有遂十夫有沟百夫有洫千夫有浍葢是山谷薮泽之地随地为田横斜广狭皆可垦辟故沟洫亦不言其尺寸所谓夫间有遂遂上有径以至万夫有川川上有路云者姑约畧言之大意谓路之下即为水沟水沟之下即为田耳非若匠人之田必拘以九夫而其沟洫之必拘以若干尺也订义所载永嘉陈氏谓遂人十夫有沟是以直度之匠人九夫为井是以方言之又谓遂人所言者积数匠人所言者方法想亦有此意但其説欠详明耳然郷遂附郭之地必是平衍沃饶可以分画宜行助法而反行贡法都鄙野外之地必是有山谷之险峻溪涧之阻隔难以分画宜行贡法而反行助法何也葢助法九取其一似重于贡然地有肥硗嵗有丰凶民不过任其耕耨之事而所输尽公田之粟则所取虽多而民无预贡法十取其一似轻于助然立为一定之规以乐嵗之数而必欲取盈于凶歉之年至称贷而益之则所取虽寡而民已病矣此龙子所以言莫善于助莫不善于贡也郷遂迫近王城丰凶易察故可行贡法都鄙僻在遐方情伪难知故止行助法此又先王之防意也然郷遂之地少都鄙之地多则行贡法之地必少而行助法之地必多至鲁宣公始税亩杜氏注以为公无恩信于民民不肯尽力于公田故履践按行择其善亩好谷者税取之葢是时公田所収必是不给于用而为此横敛孟子曰诗云雨我公田遂及我私唯助为有公田由此观之虽周亦助也则是孟子之时助法之废已久尽胥而为贡法矣孟子特因诗中二诗而想像成周之助法耳自助法尽废胥而为贡法于是民所耕者私田所输者公租田之丰歉靡常而赋之额数已定限以十一民犹病之况过取于十一之外乎
　　遂师各掌其遂之政令戒禁以时登其夫家之众寡六畜车辇辨其施舎与其可任者经牧其田野辨其可食者周知其数而任之以徴财征作役事则聴其治讼注施读亦弛也经牧制田界与井也可食谓今年所当耕者也财征赋税之事
　　疏六遂制沟洫法上文所云者是今郑云制田界与井又为井田法者以遂人兼掌采地采地有井田法故此经云经牧其田野与小司徒文同郑亦兼言井也六遂以外上地亦有莱休不耕者故云可食谓今年所当耕者也
　　廵其稼穑而移用其民以救其时事注移用其民使转相助救时急事也四时耕耨敛艾芟地之宜晚早不同而有天期地泽风雨之急
　　凡国祭祀审其誓戒共其野牲注审亦聴也
　　疏冢宰职大祭祀掌百官之誓戒大司防涖誓百官并戒百族此官主审其誓戒戒遂之民故不同也
　　入野职野职于玉府注民所入货贿以当九职九赋中玉府之用者
　　疏野职谓九职之贡野赋谓九赋自邦甸家稍县都之等口率出泉以其在逺郊之外故皆以野言之也○仲舆郝氏曰野职野赋如角人以时徴齿角羽人以时徴羽翮掌葛以时征絺绤草贡之材皆于山泽之农
　　宾客则廵其道修庀其委积注廵其道修行治道路也郑司农云庀具也
　　大丧使帅其属以幄帟先道野役及窆抱磨共丘笼及蜃车之役注使以幄帟先者太宰也其余司徒也幄帟先所以为葬窆之间先张神坐也道野役帅以至墓也丘笼之役竁复土也其器曰笼蜃车柩路也柩路载柳四轮迫地而行有似于蜃因取名焉行至圹乃説更复载以龙輴役谓执綍者郑司农云抱磨磨下车也谓磨者适歴执綍者名也遂人主陈之而遂师以名行校之
　　疏柩在祖庙中遂匠纳车于阶间郤而上载之乃加帷荒帷荒即柳也天子诸侯殡时用輴车檀弓云菆涂龙輴天子之礼是也诸侯不龙其辕而已○谓天子千人分布六綍之上分布稀疎得所名为适歴执綍之人背碑负引却行遂师抱持役名之版廵行校録以知在否故云抱磨也○浚仪王氏曰史记乐毅书故鼎反乎磨室徐广注磨歴也战国防新序作歴室葢古字通用○按王氏云封土为丘笼者承土之器蜃车者掌蜃所谓闉圹之蜃车乃载蜃之器郝氏云抱磨谓封圹用甎磨礲使平抱亲执也俱存以备参
　　军旅田猎平野民掌其禁令比叙其事而赏罚注平谓正其行列部伍也郑司农云比读为庀
　　疏野民谓六遂之民○又云周礼云比者后郑皆为校比先郑皆为庀庀为具得通一义故引之在下也○荘渠魏氏曰朱至师遂师先以军法部署而行赏罚帅而至则赏罚一聴于大司马若大司徒
　　遂大夫各掌其遂之政令以嵗时稽其夫家之众寡六畜田野辨其可任者与其可施舎者以教稼穑以稽功事掌其政令戒禁聴其治讼注施亦读为弛功事九职之事民所以为功业
　　魏氏曰遂人唯辨其施舍者一以寛仁为主居上之体也遂师并可任者亦辨之遂大夫则先辨其可任者
　　令为邑者嵗终则防政致事注不言其遂之吏而言为邑者容公邑及公卿大夫王子弟之采邑政令戒禁遂大夫亦施焉
　　何氏曰谓之邑者民之所聚皆邑也在邦甸则谓之公邑在家削则谓之家邑在都则谓之都邑
　　正嵗简稼器修稼政注简犹阅也稼器耒耜镃基之属稼政孟春之月令所云皆修封疆审端径术善相丘陵阪险原隰土地所宜五谷所殖以教道民必躬亲之三嵗大比则帅其吏而兴甿明其有功者属其地治者注兴甿举民贤者能者如六郷之为也属犹聚也又因举吏治有功者而聚敕其余以职事
