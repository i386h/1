<!-- { "loadSidebar": true } -->
　　介甫王氏曰若今御史掌班薄○明斋王氏曰凡从政者则计数之葢人之才行不可以一途取故总计其事而知其贤否因而纠举之以进退人才也○庄渠魏氏曰御史职与宰内史常相通格王正厥事宰大臣之任也献可替否内史近臣之任也绳愆纠谬御史小臣以之保氏谏王恶矣御史何以名争臣保氏所谏王躬过失御史所争朝廷是非因纠劾百司矣秦重法令人主自与法官决事疏逺丞相御史大夫遂与宰相分权有事御史大夫下相国丞相徒奉行文书○又云古者一于任人法以备参攷而已赞书之辞唯举体要后世任法而不任人上下以薄书从事烦碎无大体案牍劳形不复能清心致理今欲行王政何先曰省繁文以专委任○愚按魏氏以后世御史专主谏诤因厯疏其防愆纠谬居于王所然考之经文未尝一言及此盖三代以前不设谏官书龙作纳言然非后世谏臣之职也其弼直又曰予违汝弼汝无面从退有后言其兢兢与臣隣共相勉朂可谓至矣然更无耑司谏诤之事者古者瞽歌工诵士传言庶人谤无人不决其敢言之气献之于朝而天子亦莫不和顔色受之又何必区区专立一官裂麻触阶以旌天子之虚懐也乎宰六官兼总其权太重御史为天子近臣凡治者受法令焉则一切张弛操纵皆得执法以议其后此所以为赞宰也然则御史之设盖有深意矣
　　巾车掌公车之政令辨其用与其旗物而等叙之以治其出入注公犹官也用谓祀宾之属旗物太常以下等叙之以封同姓异姓之次序
　　王氏曰自王五路至庶人乗役车以上皆典于公而非私车也故谓之公车
　　王之五路一曰玉路锡樊缨十有再就建大常十有一斿以祀注王在焉曰路
　　疏路门路寝路车路马皆称路路大也王之所在故以大为名
　　玉路以玉饰诸末锡马面当卢刻金为之所谓镂锡也王氏曰诗所谓钩膺镂是己动则有声所以养王聪也
　　樊读如盘带之鞶谓今马大带也郑司农云缨谓当胸士丧礼下篇曰马缨三就礼家説曰缨当胸以削革为之谓缨今马鞅玉路之樊及缨皆以五采罽饰之十二就就成也
　　王氏曰缨所以羁马樊与缨皆以五采饰之所以养王明也○陈氏曰五采一匝为一就与圭缫冕旒之就同
　　大常九旗之画日月者正幅为縿斿则属焉
　　疏韩奕诗钩膺镂钖郑笺云眉上曰钖刻金餙之尔雅释言云牦罽也郭氏云毛牦所以为罽知是罽染毛为之○曲礼徳车结旌注不尽饰也结谓收敛之疏徳车谓玉金象木四路不用兵故曰徳车德美在内不尚赫奕故结纒其旒着于竿也何嗣曰以徳为美故略于饰○山隂陆氏曰周礼祭天王乗玉辂建大常特牲祭天王乗素车建大旂则祭天之礼有两旗两车也盖乗玉辂建大常者即道之车也祭之日驭以适郊乗素车建大旂者即事之车也祭之时驭之以赴坛何以知其然也曰巾车王之玉路樊缨十有再就建大常十有二斿以祀则凡王之祭祀无所不乗矣祭天者礼之至也而乗泛祭之玉路以祭之以物则非文以志则非敬非礼意故知乗素车建大旂以祀之而玉路者乗之以适郊故有两车也王氏曰玉徳之美也王所乗玉路备徳之美然后可以格神而享之故玉路王乗之以祀○刘氏曰玉以比徳也王祭祀乗玉路者欲王之奉祭祀虽在道路不敢跬步忘乎其徳也
　　金路钩樊缨九就建大旂以賔同姓以封注金路以金饰诸末钩娄颔之钩也金路无有钩亦以金为之疏诗云钩膺镂钖钩连言膺明钩在膺前知是马娄颔也
　　其樊及缨以五采罽饰之而九成大旂九旗之画交龙者
　　王先生曰明堂位曰有虞氏之旂
　　以宾以防宾客同姓以封谓王子母弟率以功徳出封虽为侯伯其画服犹如上公若鲁卫之属其无功徳各以亲疎食采畿内而已
　　疏曽子问云天子巡守以迁庙主行载于齐车注云齐车金路若王吊亦乗金路士丧礼注云君吊葢乗象路谓得金路之赐者吊时降一等乗象路明知王有玉路吊时降一等乗金路可知周法二王之后称公王之同姓称候伯而已画服如上公者典命云上公九命车旗衣服以九为节是上公九命服衮冕又云侯伯七命车旗衣服以七为节则服鷩冕为异姓侯伯若鲁卫郑虽为侯伯则服衮受五百里之封是以明堂位鲁候服衮冕明乗路亦同上公矣○王先生曰按定公六年苌宏曰武王分鲁公以大路大旂杜氏曰大路金路也大路一名齐车
　　象路朱樊缨七就建大赤以朝异姓以封注象路以象饰诸末象路无钩以朱饰勒而已其樊及缨以五采罽饰之而七成大赤九旗之通帛以朝以日视朝异姓王甥舅
　　疏此虽据常朝而言至于三朝皆乗之按司常云道车建旞郑注云道车象路也王以朝夕燕出入乘此象路则建旞若在朝廷建大赤其车则同也异姓为王甥舅若陈国杞国则别于庶姓故得乗象路○陈氏礼书曰言同姓以封而不言以封同姓言异姓以封而不言以封异姓则嫌以宾独宾同姓以朝独朝异姓故也然同姓一异姓二以异姓对庶姓则庶姓非异姓也以异姓对同姓则庶姓亦异姓而巳司仪土揖庶姓时揖异姓异姓姻也庶姓非姻也
　　革路龙勒条缨五就建大白以即戎以封四卫注革路挽之以革而漆之无他饰龙駹也以白黒饰韦杂色为勒条读为绦其樊及缨以绦丝饰之而五成不言樊葢脱尔大白殷之旗犹周大赤葢象正色也即戎谓兵事四卫四方诸守卫者蛮服以内
　　疏赵商问巾车职云建大白以即戎司马职仲秋辨旗物以治兵王载大常下注云凡颁旗物以出军之旗则如秋不知巾车大白以即戎为在何时答曰旗之正色者或防事或劳师不亲将故建先王之正色异于亲自将又按司马法云章夏以日月上明殷以虎上威周以龙上文不用大常者周虽以日月为常以龙为章故郊特牲云龙章而设日月又按周本纪武王遂入至纣死所王射之三发而后下车以轻劒斩纣头悬于大白之旗不用大常者时未有周礼故武王虽亲将犹用大白也○愚按巾车五路载王五大礼则革路即戎正指王在军时安得因夏官治兵建大常之文而以即戎建大白为王不亲将乎白西方之色主杀建大白者葢奉天道肃杀之令以问罪于天下且大白不在九旗中戎事用之示非常也田虽以戎事教天下然先王所以亲田者固为祠禴尝烝而设也礼王祭亲射牲示敬也则田正射牲之时其建祭祀之旗物以表敬又何疑焉鼓人职曰以路鼓鼓鬼享春田辨金鼓而王执路鼓亦此意也然木路以田而建大麾何也郑云大麾不在九旗中或大常之外别建大麾以壮军容而巾车之文大常已配玉路故不复赘欤
　　木路前樊鹄缨建大麾以田以封蕃国注木路不挽以革漆之而已前读为缁翦之翦翦浅黒也木路无龙勒以浅黒饰韦为樊鹄色饰韦为缨不言就数饰与革路同大麾不在九旗中以正色言之则黒夏后氏所建田四时田猎蕃国谓九州之外夷服镇服蕃服
　　疏赵商问大司马职曰四时皆建大常今又云建大麾以田何答曰麾夏之正色虽习战春夏尚生其时宜入兵夏本不以兵得天下故建其正色以春田秋冬出兵之时乃建大常故杂问志云四时治兵王自出礼记天子杀则下大绥司马职王建大常足相参正文○又云按司马职要服以内为九州其外更有三服夷镇蕃总而言之皆号蕃国凡五等诸侯所得路在国祭祀及朝天子皆乗之但朝天子之时乗至天子馆则舎之于馆是以觐礼记云偏驾不入王门谓舎之于客馆乗墨车龙旂以朝郑云在旁与已同曰偏若两诸侯自相朝亦应乗之若齐吊及朝并朝夕燕出入可降一等若在军皆乗广车若以田以鄙则乗木路也若五等诸侯亲迎皆乗所赐路以士亲迎得摄盛乗大夫车若大夫已上不可更摄盛转乗在上之车当乗所赐车与祭祀同则王乗玉路可也○俊卿章氏曰祀以徳故建大常奉天道之象也有徳为能忘焉宾以仁故建大旂大旂有升降而不为乱几固宾之道也朝以礼故建大赤臣以宣猷着荩事上而君亦以是推焉固朝之朝也即戎以义故建大白田以智故建大麾且大白之为色正秋也以即戎则宜莫盛于秋矣大麾之为色正冬也以田则宜莫盛于冬矣○临川王氏曰大常象天有日月焉大旂象春有交龙焉大赤象夏正南方之物也大白象秋正西方之物也大麾象冬正北方之物也○明斋王氏曰按五路樊缨有十二就九就七就五就之异旗则称大旂大赤大白大麾而不言其斿之数者葢大常之制旗幅皆十二故皆贯之以大犹五服之章虽异而冕皆十二旒天子与诸侯自当有辨也
　　王后之五路重翟锡面朱总厌翟勒面缋总安车雕面鹥总皆有容葢注重翟重翟雉之羽也厌翟次其羽使相迫也
　　刘氏曰钖面同玉路也朱总朱以为勒厌翟鳞次翟羽相厌为饰而不重之也
　　勒面谓以如王龙勒之韦为当面饰也雕者画之不龙其韦安车坐乗车凡妇人车皆坐乗
　　疏按曲礼妇人不立乗上大夫七十而致事若不得谢则必赐之几杖乗安车则男子坐乗亦谓之安车若然则王后五路皆坐乗而此独名安车者以余有重翟厌翟等名此无异物可称故独得安车之名也凡言总者谓以总为车马之饰
　　郑司农云鹥读为凫鹥之鹥鹥总者青黑色以缯为之总着马勒直两耳与两镳容谓幨车山东谓之裳帏或曰潼容
　　疏按昏礼云妇车亦如之有裧注云裧车裳又卫诗云渐车帏裳毛氏亦云幢容是容幢容与幨及裳帏为一物也
　　谓朱总缋总其施之如鹥总车衡輨亦宜有焉疏后郑取先郑总着马勒直两耳与两镳为本以其皆是革饰之事故兼施于车也
　　缋画文也葢如今小车葢也皆有容葢则重翟厌翟谓蔽也
　　疏葢以表尊亦以御雨重翟厌翟谓蔽者按马氏等云重翟为葢故防破之若重翟厌翟是葢何须下文云皆有容葢乎
　　重翟后从王祭祀所乗厌翟后从王宾飨诸侯所乗安车无蔽后朝见于王所乗谓去饰也诗国风硕人曰翟蔽以朝谓诸侯夫人始来乗翟蔽之车以朝见于君盛之也此翟蔽葢厌翟也然则王后始来乗重翟乎按容谓车帷施于旁者葢谓车葢施于上者
　　翟车贝面组总有握注翟车不重不厌以翟饰车之侧尔贝面贝饰勒之当面也有握则无葢矣如今軿车是也后所乗以出桑
　　疏按月令三月荐鞠衣于先帝又后妃亲桑于东郊二者皆乗翟车以告先帝非祀亲桑又非大事也王氏曰组总以织组为总也
　　辇车组挽有翣羽葢注辇车不言饰后居宫中从容所乘但漆之而已为辁轮人挽之以行有翣所以蔽风尘以羽作小葢谓翳日也
　　疏按杂记注引许氏説文解字曰有辐曰轮无辐曰辁凡车人挽行者皆无辐○按尔雅大扇谓之翣陈氏曰祭祀宾客行礼也故有容葢出桑适逺也故有握朝王不必蔽翣宫中不必蔽握也○陈氏礼书曰五路言翟言车而不言路二翟言翟而不言车者不言路避王也不言车车不足以名之也孤言夏篆卿言夏缦至墨车已下然后言车是亦饰盛者以饰名饰杀者以车名也
　　王之丧车五乗木车蒲蔽犬防尾櫜疏饰小服皆疏注木车不漆者
　　疏上文木路对革路有革又有漆则木路漆之而已据吉时言此木路对禫始有漆明此木路不漆饰指本体而言也
　　郑司农云蒲蔽谓蠃兰车以蒲为蔽天子丧服之车汉仪亦然
　　疏汉时有蠃长兰乗不善之车
　　犬防以犬皮为覆笭
　　疏古者男子立乗须冯轼轼上须皮覆之故云犬榠
　　谓蔽车旁御风尘者犬白犬皮既以皮为覆笭又以其皮为戈戟之□
