<!-- { "loadSidebar": true } -->
　　荘渠魏氏曰孝子荒迷中弗能如礼故特设官相之先王之体羣臣可谓至矣
　　大司乐中大夫二人乐师下大夫四人上士八人下士十六人府四人史八人胥八人徒八十人注大司乐乐师之长
　　疏宗伯主礼礼乐相将故列职于此大司乐教国子六乐六舞等乐师教国子小舞与大司乐职别而同府史亦谓别职同官者也○乐记曰夫民有血气心知之性而无哀乐喜怒之常应感起物而动然后心术形焉是故志微噍杀之音作而民思忧啴谐慢易繁文简节之音作而民康乐麄厉猛起奋末广贲之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱是故先王本之性情稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳徳厚律小大之称比终始之序以象事行使亲疎贵贱长幼男女之理皆形见于乐故曰乐观其深矣○又曰夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其身足乐而不流使其文足论而不息使其曲直繁瘠防肉节奏足以感动人之善心而已矣不使放心邪气得接焉是先王立乐之方也是故乐在宗庙之中君臣上下同聴之则莫不和敬在族长乡里之中长幼同聴之则莫不和顺在闺门之内父子兄弟同聴之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也故聴其雅颂之声志意得广焉执其干戚习其俯仰诎伸容貌得荘焉行其缓兆要其节奏行列得正焉进退得齐焉故乐者天地之命中和之纪人情之所不能免也○明斋王氏曰大司乐一官语多不可晓后人所用以疑周礼者或又以为后人窜入此篇汉书艺文志云六国之君魏文侯最为好古孝文时得其乐工窦公因以其素所肄习大司乐一篇献之注云窦公年百八十嵗两目皆盲文帝竒之问曰何因至此对曰臣年十三失明父母哀其不及众技教鼓琴瑟臣导引无所服饵及至成帝时周礼始显其大司乐一官即窦公所献则此篇为周礼经文非后人窜入无疑而此文自魏文侯时已传习之则周礼为周公之书亦其一证也但其文皆律吕度数神化感通之语后人未尝肄习岂可妄意窥测且孔子定礼乐则乐书自为一经此篇之在周礼正如毉经之毉师经之卜人易经之筮人而非其全也执此而议乐犹执毉师卜人筮人诸篇而遂欲通乎毉卜与易道也可乎夫不知其义而欲语其是非是以瞽者而欲评色相之美恶非其全书而遽欲识乐之统体何异于执大山之一石而遂指为大山也虽然声乐之感人最深故圣王修道立教移风易俗莫妙于此自乐经散亡遂为后世一大缺典不有神人能通其理以绍前古之絶学者乎愚以衰病不复能勉思聊书郑注以俟亦不能知其是否也○潜谿邓氏曰大司乐于春官乎属何也曰重礼也礼天序物得序而后和天隂阳寒暑以时序而后和礼先乐后故乐属之礼也夫乐从阳来礼由隂作隂阳天地之性也大乐必易大礼必简易简天地之徳也礼天地之判乐天地之交判合天地之情也合敬同爱礼乐一体夫安可二之也
　　大胥中士四人小胥下士八人府二人史四人徒四十人注胥有才智之称礼记文王世子曰小乐正学干大胥佐之
　　疏小胥掌乐县之灋亦与大胥别职而同官者也
　　大师下大夫二人小师上士四人瞽蒙上瞽四十人中瞽百人下瞽百有六十人眂了三百人府四人史八人胥十有二人徒百有二十人注凡乐之歌必使瞽蒙为焉命其贤知者以为大师小师晋杜蒯曰旷也大师也了目明者郑司农云无目眹谓之瞽有目眹而无见谓之曚有目无眸子谓之瞍
　　字林云目有眹无珠子也○王氏曰先王作乐必用瞽者以其聴之审也国语曰瞽蒙修声是已瞽蒙无所见故设眂了三百人以扶工因使掌乐焉
　　典同中士二人府一人史一人胥二人徒二十人注同隂律也不以阳律名官者因其先言耳书曰协时月正日同律度量衡大师职曰执同律以聴军声
　　疏协合也谓合四时节气之早晚及月之大小又正定日之甲乙隂同阳律之长短及度量衡六者引之以证同先于律之意○国裳舒氏曰右官俞氏以为制乐器之工而移复司空之属芬谓典同掌六律六同之和辨天地四方隂阳之声则与大师所谓掌六律六同以合隂阳之声小师所谓掌六乐声音之节与其和者无异也非深于乐者能之乎今与大司乐以下二十官聨附而属之司徒则官虽多而不散事有统而不紊矣
　　磬师中士四人下士八人府四人史二人胥四人徒四十人
　　钟师中士四人下士八人府二人史二人胥六人徒六十人
　　笙师中士二人下士四人府二人史二人胥一人徒十人
　　镈师中士二人下士四人府二人史二人胥二人徒二十人注镈如钟而大
　　潜谿邓氏曰镈如编钟而大视大镛而小独在一簴国语曰细钧有钟无镈尚大故也大钧有镈无钟尚细故也
　　韎师下士二人府一人史一人舞者十有六人徒四十人注郑司农説以明堂位曰韎东夷之乐
　　疏按鞮鞻氏掌四夷之乐此特掌韎乐是周以木徳王又见乐为阳春是阳长养之方故特建此一官也
　　旄人下士四人舞者众寡无数府二人史二人胥二人徒二十人注旄旄牛尾舞者所持以指挥
　　疏按山海经有兽如牛其尾可为旌旗之旄也○又云旄人舞夷乐下鞮鞻氏云主四夷之乐两官共掌者但鞮鞻氏掌而不教此旄人教而不掌故二官共其事也
　　籥师中士四人府二人史二人胥二人徒二十人注籥舞者所吹春秋宣八年壬午犹绎万入去籥传曰去其有声者废其无声者诗云左手执籥右手秉翟
　　疏按公羊宣八年辛巳有事于太庙仲遂卒于垂壬午犹绎万入去籥传曰去其有声者废其无声者卿佐卒轻于正祭则重于绎祭则不停正祭合停绎祭至明日壬午仍为绎祭故孔子为经加犹以尤之但宣公有慙心于作乐时去其有声者用其无声者也○临川王氏曰籥二孔主中声而上下之律吕于是乎生乐之本也
　　籥章中士二人下士四人府一人史一人胥二人徒二十人注籥章吹籥以为诗章
　　鞮鞻氏下士四人府一人史一人胥二人徒二十人注鞻读如屦也鞮鞻四夷舞者所屝也今时倡蹋鼓防行者自有屝
　　鞮革履也鞻者靲鞻
　　疏郑注曲礼云鞮鞻无絇之屝也彼为大夫欲去国行丧礼之屦此为四夷舞者所屝其屦无絇一也芸阁吕氏曰鞮鞻革屦也周官有鞮鞻氏葢变夷之服也革去毛而未为韦非吉屦也
　　典庸器下士四人府四人史二人胥八人徒八十人注庸功也郑司农云庸器有功者铸器铭其功春秋传曰以所得于齐之兵作林钟而铭鲁功焉
　　疏左氏襄十九年季武子与晋师伐齐以所得于齐之兵作林钟而铭鲁功焉臧武仲谓季孙曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以为铭○临川王氏曰征伐所得之器谓之庸器者庸民功也则征伐之功凡以为民非利其器故也
　　司干下士二人府二人史二人徒二十人注干舞者所持谓楯也春秋传曰万者何干舞也
　　太卜下大夫二人卜师上士四人卜人中士八人下士十有六人府二人史二人胥四人徒四十人注问曰卜太卜卜筮官之长
　　疏卜人无别职以其助太卜卜师行事故也○王氏曰大卜以下大夫为之而其官属甚众葢先生重其事故也先王成天下之亹亹定天下之吉凶莫大乎蓍而名官独曰太卜者以为主也左传所谓筮短长不如从长者是也葢物生而后有象象而后有滋滋而后有数○黄氏曰三从二逆作内吉作外吉二从二逆作内吉作外凶人可违也卜筮不可违也筮可违也卜不可违也故乃心卿士庶民与筮之数或可逆至于则有从而已
　　人中士二人府二人史二人工四人胥四人徒四十人注工取攻
　　王氏曰主相而蔵之以共占之用
　　菙氏下士二人史一人徒八人注燋焌用荆菙之类疏按其职云掌共燋契即士丧礼云楚焞是也楚即荆也○王氏曰菙荆木灼用荆故名官曰菙氏
　　占人下士二人府一人史二人徒八人注占蓍之卦兆吉凶
　　簭人中士二人府一人史二人徒四人注问蓍曰簭其占易
　　占梦中士二人史二人徒四人
　　眂祲中士二人史二人徒四人注祲隂阳气相侵渐成祥者鲁史梓慎云吾见赤黑之祲
　　王氏曰易曰观乎天文以察时变又曰天垂象见吉凶圣人象之天人同流相应而不相逺先王于天象必立官以观妖祥辨吉凶所以和同天人之际使之无间此眂祲之所由设也○国裳舒氏曰自太卜至此七官并下文冯相保章吴氏皆移属天官芬谓卜筮者所以交于神明而圣人神道设教之事其属宗伯无疑唯冯相保章似与典礼无与然太史之职有大师抱天时与大师同车之文则此二官葢太史之属也太史既掌一切礼书而属之宗伯则此二官亦当以类附而不得属他官矣
　　大祝下大夫二人上士四人小祝中士八人下士十有六人府二人史四人胥四人徒四十人注太祝祝官之长仁仲胡氏曰医卜祝史技数也然切于人身而人理之所不能不用者也先王之世医卜祝史世守其事而属身于官医以十全为上过误杀人者有诛有大事则讯之卜有疑事则决之卜而吉凶军賔嘉凡有告于鬼神者必祝史宣其意然后主事者得全其精而与神明交矣今世则不然医散于民间取人者无罪杀人者无诛而妙达隂阳之冦有十全之功者官亦莫之旌用也国有大事事有大疑内不反复诸心外不谋之士庶精不谋之筮而卜道以亡噫五礼之不得其理久矣君子漫不知其义祝史岂能知其数哉故民间有一疾病则卜而卜者卒皆诳言惑众民宁破产事鬼而不求医岂不伤人情逆天理乎是故君天下欲仁其民者虽医卜祝史之流亦必如先王之世然后礼教可行也○王氏曰神人之交有祝以宣其意犹人相与有事于言也大祝主达诚于鬼神示小祝佐之送终大事则别立丧祝甸取禽兽寓兵又别立甸祝至于能操术禳却使善必福恶必祸非精其事者不能又别立诅祝焉不以干大小祝者欲其心无所淆得専致其寅清之徳也
　　丧祝上士二人中士四人下士八人府二人史二人胥四人徒四十人
　　甸祝下士二人府一人史一人徒四人注甸之言田也田狩之祝
　　诅祝下士二人府一人史一人徒四人注诅谓祝之使沮败也
　　疏凡言盟者盟将来诅者诅往过故云祝之使沮败也
　　司巫中士二人府一人史一人胥一人徒十人注司巫巫官之长
