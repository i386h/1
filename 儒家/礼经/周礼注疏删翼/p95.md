<!-- { "loadSidebar": true } -->
　　司常掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟龟蛇为旐全羽为旞析羽为旌注物名者所画异物则异名也属谓徽识也
　　疏九旗中旜物旌旞等不画异物郑据名总言之尔徽识谓在朝在军所用小旌故以属言之
　　通帛谓大赤从周正色无饰杂帛者以帛素饰其侧白殷之色全羽析羽皆五采繋之于旞旌之上所谓注旄于干首也凡九旗之帛皆用绛
　　王氏曰旗之名则常旂旜物之属旗之物则通帛杂帛之属各有属则自王以下各有属建旗则使其属视而从焉待国事谓师田宾祀之事○陈氏曰郊特牲曰旂十有二旒龙章而设日月象天也左氏曰三辰旂旗昭其明也即太常也○王氏曰龙一升一降谓之交○陈氏曰升白龙于縿则青者降矣白隂而升青阳而降交泰之道也诗曰龙旂阳阳龙旂承祀龙旂十乗淑旂绥章左传曰分鲁以大路大旂乐记曰龙旂九旒天子之旌也○刘氏曰杂帛外饰为帛中以绛○王氏曰熊以其毅虎以其猛鸟以其速隼以其摰○刘氏曰龟取其静而有知蛇取其敏而有勇○陈氏曰郑有蟊弧晋有蠭旗所谓旗之属而非古制也诗云孑孑干旟所谓旟也又曰建此旐矣又建旐设旄所谓旐也
　　及国之大阅赞司马颁旗物王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌注仲冬教大阅司马主其礼
　　王氏曰掌九旗之物名以待国事者司常也大阅则教武事而司马主兵故于大阅而颁旗物则以司马为主而司常则赞之而已
　　自王以下治民者旗画成物之象王画日月象天明也诸侯画交龙一象其升朝一象其下复也
　　王氏曰诸侯在国则有君道在朝则有臣道故龙一升一降乃不为亢
　　孤卿不画言奉王之政教而已大夫士杂帛言以先王正道佐职也
　　疏杂帛中赤其旁用白白乃殷之正色故云以先王之道佐职也○愚按外白中赤者赤周之正色谓以精白一心夹辅王朝也
　　师都六乡六遂大夫也谓之师都都民所聚也画熊虎者乡遂出军赋象其守猛莫敢犯也州里县鄙乡遂之官互约言之鸟隼象其勇健龟蛇象其扞难辟害也蓝田吕氏曰师都则族师州里则酂长县鄙则县师知之者以此职皆有旗鼓之文
　　道车象路也王以朝夕燕出入斿车木路也王以田以鄙全羽析羽五色象其文徳也
　　疏九旗发首虽总为大阅而言其道车载旞斿车载旌非为军事也王在朝建大赤今以朝夕燕出入则建旞正田猎建大麾今以小田猎及巡行县鄙则建旌
　　大阅王乗戎路建大常焉玉路金路不出
　　王先生曰凡无所将者则无所画通帛杂帛是也大阅之时孤卿大夫士与六乡六遂三等采地之大夫咸在师都将三等采地都邑之兵州里将六乡之兵县鄙将六遂之兵此师都所以有熊虎之旗州里所以有鸟隼之旟县鄙所以有龟蛇之旐孤卿大夫士则从王耳所以载旜物也及观大司马中秋教治兵辨旗物之用唯王与诸侯所载同其他军吏载旗而此则师都建之师都载旜而此则孤卿建之乡遂载物而此则大夫士建之郊野载旐而此则县鄙建之百官载旟而此则州里建之载旞载旌则见于此而司马乂皆缺焉抑治兵大阅其礼各异欤○刘氏曰龙旂六斿鸟旟七斿龟旐四斿皆王者所建其斿与杜长短等于大常若人臣建之则各从其命数而为之等降焉○仲舆郝氏曰六乡为前军鸟隼阳象也六遂为后军龟蛇隂象也
　　皆画其象焉官府各象其事州里各象其名家各象其号注事名号者徽识所以题别众臣树之于位朝各就焉觐礼曰公侯伯子男皆就其旗而立此其类也或谓之事或谓之名或谓之号异外内也三者旌旗之细也士丧礼曰为铭各以其物亡则以缁长半幅頳末长终幅广三寸书名于末此葢其制也徽识之书则云某某之事某某之名某某之号今大阅礼象而为之兵凶事若有死事者亦当以相别也杜子春云画当为书谓画画云气也异于在国军事之饰
　　疏上之九旗旗之大者也此言旌旗之细者昭二十一年宋厨人濮曰扬徽者公徒也是名徽也诗六月云织文鸟章白斾央央笺云织徽识是名识也○郑氏曰官府各象其事则画六官所掌之事州里各象其名则画州里之官名家各象其号则画其家邑之名号○仲舆郝氏曰旟旐以上七者皆统众之大旗也旞旌以下乂各车小旗所谓徽识也前导之车载全羽之旞斿属也各属之车载析羽之旌皆画其象犹曲礼前有尘埃载鸣鸢前有车骑载飞鸿之类其三军之众各有所属官府及其地里居宅车上各以小旗表识如司马乡遂大夫之属各以执事为象别之州里之属各以州里之名为象别之隣比五家之属各以家之号为象别之如此则什伍相聨不至淆乱而无统郑注未明道车为王出入之车斿车为王游闲之车尤无谓矣
　　凡祭祀各建其旗注王祭祀之车则玉路
　　疏王建大常诸侯则旂孤卿则旜大夫士则物
　　防同宾客亦如之置旌门注宾客朝觐宗遇王乗金路巡守兵车之防王乗戎路皆建其太常掌舎职曰为帷宫设旌门
　　疏掌舍树之此官供旌
　　大丧共铭旌注铭旌王则大常也土丧礼曰为铭各以其物
　　建廞车之旌及葬亦如之
　　疏谓以廞旌建于遣车之上此谓在庙陈时也及葬亦如之谓入圹亦建之○愚按及葬亦谓在道至墓之时
　　凡军事建旌旗及致民置旗弊之注始置旗以致民民至仆之诛后至者
　　甸亦如之凡射共获旌注获旌获者所持旌
　　疏谓若大射服不氏唱获所持之旌三侯皆有获旌也
　　嵗时共更旌注取旧予新
　　王氏曰有司用旌有弊壊而欲更易者并司常共与○浚仪王氏曰按隋志云卓彼上天宫室混成戈
　　居其左上将居其右弧矢扬威羽林置陈天垂象圣人则之轩辕以师兵为营卫至三代其仪大备宋宋绶景祐南郊卤簿图记序曰黄帝创轩冕之容列营卫之警舆驾仪物葢本于此唐尧彤车有虞鸾和夏后之绥商人之路周官有司常巾车之职虎贲旅贲之徒三五之际所由来尚矣秦并六国兼属车九九之数汉上甘泉备千乗万骑之众自时厥后损益可知周必大绣衣卤簿记云葢恭俭者帝王之盛徳也备羽卫者国家之上仪也在汉孝文殿设书囊之帷身以敦朴为先及其诏令则曰鸾旗在前属车在后仪物明盛犹可想于千载之下然则圣人所以奉已华国固自殊辙也○俊卿章氏曰周礼司常掌九旗各有所属也攷之曲礼有绥旌结旌之文而司常缺焉不载何也葢司常掌九旗之物各有属以待国事皆名其用而已非言其义也曲礼则言其义矣司常名其用故各指其制言之曲礼言其义故武车之旌曰绥旌绥者欲其安也临武事则所贵在安徳车之旌曰结旌结者欲其固也执徳则所贵在于固然则绥旌结旌不言于司常非无之也其在武车则为绥旌矣其在徳车则为结旌矣
　　都宗人掌都宗祀之礼凡都祭祀致福于国注都或有山川及因国无主九皇六十四民之祀王子弟则立其祖王之庙其祭祀王皆赐禽焉主其礼者警戒之纠其戒具其来致福则帅而以造祭仆
　　疏按王制云天子诸侯祭因国之在其地而无主后者史记防羲已前九皇六十四民并是上古无名号之君絶世无后今宜主祭之也同姓得有先王之庙○王氏曰夫节莫差于僣僭莫差于祭故季氏旅泰山而孔子深病之此都家宗人所以皆先之以祭祀之礼葢在所尤谨也祭祀之致福于国归王以其福也○黄氏曰都家之邑有社稷焉物之所资以生者也有五祀焉人之所待以安者也有先君焉国之所因以立者也有名山大川之在其地者有因国之在其地而无主后者都家之治以贵得民此族实隂相之不可忘也先王为之颁祀以驭其神为之宗人以典其祀而或赐之禽焉王以不与其祭而重之也夫为之颁祀以驭其神为之宗人以典其祀则都家祭祀唯王所议神之所享唯王所赐其福安得而不致哉而况子弟之亲公卿大夫之宻迩夀王以其福固其愿也祭仆展而受之膳夫受而膳之亦王享其所致而已
　　正都礼与其服注禁督其违失者服谓衣服及宫室车旗
　　愚按僭越之事未有不起于几防疑似之际者折其萌则易返其流则难宗人之职所以不可缓也
　　若有寇戎之事则保羣神之壝注守山川丘陵坟衍之坛域
　　国有大故则令祷祠既祭反命于国注令令都之有司也反命还白王
　　王氏曰祀所以驭其神必命之祭然后祭则祭之命王所出既祭反命于国则逆祀命者葢无有矣　愚按先王制礼非仅遏天下之僭逾以乆一人之尊贵而已也如祭祀一端废则为弗事上帝遗厥宗庙僭则人有犯分之罪而鬼神亦陷于不义先王大封于畿外则颁祀都家特设宗人以掌之但恪守王章而于是幽明上下皆底于礼而无忒矣故曰先王有不忍人之心斯有不忍人之政不然惧天下之我偪也制礼以域之是以骄绳天下之悖也民谁与我
　　家宗人掌家祭祀之礼凡祭祀致福注大夫采地之所祀与都同若先王之子孙亦有祖庙
　　国有大故则令祷祀反命祭亦如之注以王命令祷祠归白王于获福又以王命令祭之还又反命
　　掌家礼与其衣服宫室车旗之禁令注掌亦正也疏都宗人若戎之事则保羣神之壝者据王所命祀者而言则此家宗人亦有王所命祀者家宗人亦保之可知○王氏曰都宗人家宗人言或详或略皆互见
　　凡以神仕者掌三辰之灋以犹鬼神示之居辨其名物注犹图也居谓坐也天者羣神之精日月星辰其着位也以此图天神人鬼地只之坐者谓布祭众寡与其居句孝经説郊祀之礼曰燔燎扫地祭牲茧栗或象天酒旗坐星厨仓具黍稷布席极敬心也言郊之布席象五帝坐礼祭宗庙序昭穆亦又有似虚危
　　疏虚危有坟墓四司又为宗庙布席象也
　　则祭天圜丘象北极祭地方泽象后妃及社稷之席皆有明灋焉国语曰古者民之精爽不携贰者而又能齐肃中正其知能上下比义其圣能光逺宣朗其明能光照之其聪能聴彻之如是则神明降之在男曰觋在女曰巫是之使制神之处位次主而为之牲器时服巫既知神如此又能居以天灋是以圣人用之今之巫祝既闇其义何明之见何灋之行正神不降或于淫厉苟贪货食遂诬人神令此道灭痛矣
　　以冬日至致天神人鬼以夏日至致地示物鬽以禬国之凶荒民之札丧注天人阳也地物隂也阳气升而祭鬼神隂气升而祭地示物鬽所以顺其为人与物也致人鬼于祖庙致物鬽于墠坛葢用祭天地之明日百物之神曰鬽春秋传曰魑鬽魍魉杜子春云禬除也谓此禬读如溃痈之溃
