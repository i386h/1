<!-- { "loadSidebar": true } -->
　　王氏曰酋矛常有四尺三分其长二在前一在后而围之谓手所操执之处也晋围亦其下鐏也刺围其上接刄处也
　　凡试庐事置而摇之以眡其蜎也炙诸墙以眡其桡之均也横而摇之以眡其劲也注置犹树也炙犹柱也以柱两墙之间挽而内之本末胜负可知也
　　疏此经有三事置而摇之谓竖之于地上以手摇之以眂其蜎蜎然均否也炙诸墙谓柱之两墙观其体之强弱均否也横而摇之谓横置膝上以一手执一头摇之以眂其坚劲否也
　　六建既备车不反覆谓之国工注六建五兵与人也反覆犹轩輖
　　俞氏曰车之六建夷矛建于酋矛之前酋矛建于戟之前戟建于殳之前殳建于戈与人之前也○王氏曰五兵与人既备建于车不反覆则五兵轻重趣于匀故也非国工何以及此










　　周礼注疏删翼卷二十九
　　钦定四库全书
　　周礼注疏删翼卷三十
　　明　王志长　撰
　　匠人建国水地以县注立王国若邦国者于四角立植而县以水望其髙下髙下既定乃为位而平地
　　疏欲置国城先当以水平地于四角立四柱于四柱畔县绳以正柱以水望其髙下即知地之髙下然后平髙就下地乃平也
　　置槷以县眡以景注槷古文臬于所平之地中央树八尺之臬以县正之眡之以其景将以正四方也
　　疏以绳垂于柱之四角四中以八绳县之其绳皆附柱则其柱正矣然后眡柱之景故云眡以景也天文志云夏日至立八尺之表通卦验亦云立八神树八尺之表臬即表也必八尺者按攷灵曜曰从上向下八万里故以八尺为法也于四角四中故须八神神即引也向下引而县之故云神也
　　为规识日出之景与日入之景注日出日入之景其端则东西正也又为规以识之者为其难审也自日出而画其景端以至日入既则为规测景两端之内规之规之交乃审也度两交之间中屈之以指臬则南北正昼参诸日中之景夜攷之极星以正朝夕注日中之景最短者也极星谓北辰
　　疏前经已正东西南北恐其不审犹更以此二者以正南北言朝夕即东西也南北正则东西亦正故兼言之○玉海诗定之方中注揆日出入以知东西南视定北准极以正南北疏公刘传曰攷其日影是也公刘诗云既景乃冈相其隂阳○易氏曰夏至日在南陆躔东井去极六十六度有竒而景尺有五寸冬至日在北陆躔牵牛去极一百六十度有竒而景丈有三尺春分日在西陆躔于娄秋分日在东陆躔于角去极九十一度有竒而其景均焉日出于东景在西则识出景之端日入于西景在东则识入景之端两端既定中屈其所量之绳而两者相合则地中可验又虑所规不正复以出入之景与日中之景三者相参故曰参虑所参或偏复以日中之景与极星之度两者相攷故曰攷○王氏曰昼参诸日中之景所以正其朝夜攷之极星所以正其夕也○王氏曰书曰自服于土中又曰其自时配皇天则洛邑非特地之中亦天之中矣唯其宅天地之中以立而民亦于是取中矣此所以唯王建国以为民极也
　　匠人营国方九里旁三门注营谓丈尺其大小天子十二门通十二子
　　王氏曰匠人既曰建国又曰营国诗序言卫文公始建城市而营宫室葢作而立之谓之建言其始也周围而治之以丈尺其大小谓之营言其终也○陈氏曰匠人营国方九里此王城之制也然井田之制城中之宅率家二亩半而纳稼之后上入执宫功则至冬皆入保城中六乡之民七万五千家又士工商在焉则九里之城固不能容考工记所言乃王之中城欤春秋书城中城説者以为内城或谓此也
　　国中九经九纬经涂九轨注国中城内也经纬谓涂也经纬之涂皆容方九轨轨谓辙广乗车六尺六寸旁加七寸凡八尺是谓辙广九轨积七十二尺则此涂十二步也旁加七寸者辐内二寸半辐广三寸半绠三分寸之二金辖之间三分寸之一
　　疏南北之道为经东西之道为纬王城面有三门门有二涂男子由右女子由左车从中央○薛氏曰言经涂九轨则纬涂可知
　　左祖右社面朝后市注王宫所居也祖宗庙面犹乡也王宫当中经之涂也
　　疏王宫当中经之涂者按祭义注云周尚左桓二年取郜大鼎纳于太庙何休云质家右宗庙尚亲亲文家左宗庙尚尊尊义与此合○王氏曰左人道之所尚右地道之所尊言祖则宗可知言社则稷可知朝市义利之分于朝言面则知市之在所背于市言后则知朝之在所先
　　市朝一夫注方各百步
　　王氏曰朝者官吏之所防市者商贾之所聚必一夫百畆之地然后足以容之○愚按周家文物隆盛过于夏商都城止于九里何其陋也以九里四面规之面仅得二里有竒面置三门门通三涂一涂轨道七丈二尺左右复有男女分行之地则九经九纬之外防无以置民居左祖右社前朝后市何以容之又朝觐宗遇五等诸侯聨镳而至毎一宾所共车米车禾辄至百辆其填骈偪侧于九里之中抑又难矣又攷外朝大询公卿大夫士羣吏及邦国诸侯万民咸在又有九三槐嘉石肺石分列左右司市质人下至司稽肆长官不下数十思次介次分地而设一夫之地又何以容之意都城四面各方九里则三十六里中庶可以宅官民而壮帝居矣至市朝一夫固不得其解也
　　夏后氏世室堂修二七广四修一注世室者宗庙也修南北之深也夏度以步令堂修十四步其广益以四分修之一则堂广十七步半
　　五室三四步四三尺注堂上为五室象五行也三四步室方也四三尺以益广也木室于东北火室于东南金室于西南水室于西北其方皆三步其广益之以三尺土室于中央方四步其广益之以四尺此五室居堂南北六丈东西七丈
　　疏中央之室大一尺者以其在中号为大室故多一尺也云此五室居堂南北六丈东西七丈者以大室居中四角之室皆于大室外接四角为之大言曰步四角室各三步则南北三室十步故六丈东西三室六丈外加四三尺又一丈故七丈也
　　九阶注南面三三面各二
　　疏郑知南面三阶者明堂位云三公中阶之前北面东上诸侯之位阼阶之东西面北上诸伯之位西阶之西东面北上故知南面三阶也知余三面各二者大射礼云工人士与梓人升自北阶又杂记云夫人至入自闱门升自侧阶奔丧云妇人奔丧升自东阶以此而言四面有阶可知
　　四旁两夹窻注窻助户为明毎室四户八窻
　　白盛注蜃灰也盛之言成也以蜃灰垩墙所以饰成宫室
　　门堂三之二注门堂门侧之堂取数于正堂令堂如上制则门堂南北九步二尺东西十一步四尺尔雅曰门侧之堂谓之塾
　　室三之一注两室与门各居一分
　　仲舆郝氏曰其堂修广用正堂三分之二其室用正室三分之一
　　殷人重屋堂修七寻堂崇三尺四阿重屋注重屋者王宫正堂若大寝也其修七寻五丈六尺放夏周则其广九寻七丈二尺也五室各二寻崇髙也四阿若今四柱屋重屋复笮也
　　疏四阿若今四柱屋者燕礼云设洗当东霤则此四阿四霤者也云重屋复笮者若明堂位云复庙重檐郑注云重檐重承壁材也○仲舆郝氏曰重屋如今楼阁重檐也四阿重屋谓四面加重檐
　　周人明堂度九尺之筵东西九筵南北七筵堂崇一筵五室凡室二筵注明堂者明政教之堂周度以筵亦王者相改周堂髙九尺殷三尺则夏一尺矣相参之数禹卑宫室谓此一尺之堂与此三者或举宗庙或举王寝或举明堂互言之以明其同制
