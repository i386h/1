<!-- { "loadSidebar": true } -->
　　壹赦曰幼弱再赦曰老旄三赦曰憃愚注憃愚生而痴騃童昏者郑司农云幼弱老旄若今时律令年未满八歳八十以上非手杀人他皆不坐
　　以此三灋者求民情断民中而施上服下服之罪然后刑杀
　　管仲曰文有三情武无一赦赦者先易而后难久而不胜其祸法者先难而后易乆而不胜其福故惠者人之仇讐也法者人之父母也凡赦者小利而大害者也无赦者小害而大利者也夫盗贼不胜则良人危法禁不立则奸邪烦故赦者奔马之委辔也○贵与马氏曰按唐虞三代之所谓赦者或以其情之可矜或以其事之可疑或以其在三赦三宥八议之列然后赦之葢临时随事而为之斟酌所谓议事以制者也至后世乃有大赦之法不问情之浅深罪之轻重凡有犯在赦前则杀人者不死伤人者不刑盗贼奸宄不诘于是赦遂为偏枯之物长奸之门矣○康侯胡氏曰舜典曰眚灾肆赦易之解卦曰君子以赦过宥罪吕刑曰五刑之疑有赦五罚之疑有赦周官司刺三赦三宥止及于此未闻肆大眚也大眚皆肆则废天讨亏国典纵有罪虐无辜恶人幸以免矣后世姑息为政数行赦宥恵奸宄贼良民而其弊益滋葢流于此诸葛孔明曰治世以大徳不以小恵其为政蜀军旅数兴而赦不妄下蜀人乆而歌思犹周人之思召公也斯得之矣春秋书肆大眚讥失刑也○明斋王氏曰按舜典周礼吕刑易大传所称祥刑参错不一愚尝合而观之罪状之辞情真罪当则当正之以五刑有大辟肉刑二者通谓之刑在虞书为象以典刑怙终贼刑周礼五刑之法丽万民之罪吕刑之五辞简孚正于五刑易之折狱致刑也有所谓过者则在所当宥虞书宥过无大又曰流宥五刑周礼分为不识过失遗忘三者而为辟讐之法大约与虞之流同吕刑则曰五刑不简正于五罚使出财以偿之五罚不服正于五过痛惩之以警众又有眚灾者则在所当赦虞书眚灾肆赦周礼分为老幼憃愚三者亦在所赦易则谓之赦过宥罪也又有所谓疑者臯陶称舜曰与其杀不辜寜失不经谓参错讯鞫而终不得其情实者寜失之以与民周礼乡士等职所谓若欲免之吕刑则曰五刑之疑有赦五罚之疑有赦易谓之缓死也然虞书又有所谓罪疑惟轻者茍有罪而轻之可也若无罪虽得轻刑亦非辜矣葢此非犯有虚实之疑乃法可上下之疑故比之当从轻耳二千年间圣经所言无不脗合但虞之金作赎刑葢指鞭朴之轻者而吕刑于五刑之不简者俱正于五罚此乃世变之不同至若易之明罚勅法此罚字亦指刑言葢刑罚二字亦通用也呜呼后世之刑则与古异矣文帝以一时不忍之心而去肉刑免肢体之伤残是矣然以轻罪而率死于敲朴之下是以大辟而易肉刑也自开罚之端凡欲科敛者必假此为词是以赎罪为利网也吕刑有言罚惩非死人极于病今之稍居人上得以杖罚人者即能生杀人岂臣无有作威之道哉至于眚灾则有赦也无故而大赦纵有罪而虐无辜将安居乎避讐之法不得已而有瑞节之与也铁券之赐预免其身及子孙死罪几名不几于诱人犯法乎且三千条律虽有明宪至议刑之时则任意出入是刑非以惩恶也反为殃民之具宥非以矜善也祗为长恶之媒所谓天讨有罪者将安在哉
　　司约掌邦国及万民之约剂治神之约为上治民之约次之治地之约次之治功之约次之治噐之约次之治贽之约次之注此六约者诸侯以下至于民皆有焉剂谓券书也治者理其相抵冒上下之差也神约谓命祀郊社羣望及所祖宗也夔子不祀祝融楚人伐之民约谓征税迁移仇讐既和若懐宗九姓在晋殷民六族七族在鲁卫皆也地约谓经界所至田莱之比也功约谓王功国功之属赏爵所及也器约谓礼乐吉凶车服所得用也贽约谓玉帛禽鸟相与徃来也
　　疏凡命祀天子命之郊者若祭统成王命鲁外祭则郊社内祭则尝禘诸侯直命祀社故王制云天子祭天地诸侯祭社稷是常也羣望诸侯祭三望故传云三代命祀祭不越望祖宗诸侯五庙下及士各有庙庻士庶人祭于寝○定四年祝鮀云分鲁公以大路又云殷民六族注云殷民禄父之余民三十族六姓也条氏徐氏萧氏索氏长勺氏尾勺氏又分康叔以大路注云复如分周公欲使康叔以化之又云殷民七族陶氏施氏繁氏锜氏樊氏饥氏终葵氏又云懐姓九宗职官五正注云五正五官之长是其迁移法也以此观之亦是和之使迁移耳○王氏曰治地之约则若取于相土之东都以防王搜之属是也○王氏曰治功之约则若虢仲虢叔勲在王室藏于盟府之属是也治噐之约若鲁得用四代之噐之属是也治贽之约则若公孙黒使彊委禽之属是也
　　凡大约剂书于宗彞小约剂书于丹图注大约剂邦国约也书于宗庙之六彞欲神监焉小约剂万民约也丹图未闻或雕噐簠簋之属有图象者与春秋传曰斐豹隶也着于丹书今俗语有铁券丹书岂此旧典之遗言若有讼者则珥而辟藏其不信者服墨刑注谓讼讼约若宋仲几薛宰者也辟藏开府视约书不信不如约也珥读曰衈谓杀鸡取血衅其户
　　疏按定元年正月晋魏舒合诸侯之大夫于狄泉将城成周宋仲几不受功曰滕薛乡吾役也薛宰曰宋为无道絶我小国于周以我适楚故我尝从宋晋文公为践土之盟曰凡吾同盟各复旧职若从践土若从宋亦唯命宋仲几曰践土固然又士弥牟曰子姑受功归吾视诸故府仲几曰纵子忘之山川鬼神其忘诸乎○王氏曰大者书于宗彞盟诸鬼神示无疑也小者书于丹图其色以丹示无隠昧也不信者服墨刑以约书宜信而不信则为墨而不明故也
　　若大乱则六官辟藏其不信者杀注大乱谓僣约若吴楚之君僣称王晋文公请隧以者六官辟藏明罪大也六官初受盟约之贰
　　疏隧者天子礼掘地通道上有负土谓之隧诸侯已下无负土谓之羡涂
　　司盟掌盟载之法注载盟辞也盟者书其辞于策杀牲取血坎其牲加书于上而埋之谓之载书春秋传曰宋寺人惠墙伊戾坎用牲加书为世子痤与楚客盟
　　凡邦国有疑防同则掌其盟约之载及其礼仪北靣诏明神既盟则贰之注有疑不协也明神神之明察者谓日月山川也觐礼加方明于坛上所以依之也诏之者读其载书以告之也贰之者写副当以授六官
　　疏按觐礼云方明者木也方四尺设六色又云设六玉上圭下璧南方璋西方琥北方璜东方圭注云六色象其神六玉以礼之上宜苍璧下宜黄琮而不以者则上下之神非天地之至贵者也设玉者刻其木而着之
　　盟万民之犯命者诅其不信者亦如之注盟诅者欲相与共恶之也犯命犯君教令也不信违约者也春秋传曰臧纥犯门斩闗以出乃盟臧氏又曰郑伯使卒出豭行出犬鸡以诅射颍考叔者
　　王氏曰盟者如亡不可得盟于众使不容之○隠十二年将伐许子都与颍考叔争车及许颍考叔先登子都自下射之顚师还乃诅射颍考叔者引之者证诅是徃过之事若然则臧氏之盟乃盟将来也○愚按盟者恐负约而盟于神期其乆要也诅者已负约而诅于神令其必祸也
　　凡民之有约剂者其贰在司盟有狱讼者则使之盟诅注不信则不敢听此盟诅所以省狱讼
　　疏盟诅不信自然不敢狱讼所以省事也
　　凡盟诅各以地域之众庻共其牲而致焉既盟则为司盟共祈酒脯注使其邑闾出牲来盟既又使出酒脯司盟为之祈明神使不信者必凶
　　疏盟处无常但盟则遣其地之民出牲以盟并出酒脯以祈明神也○王氏曰盟载之法孟子所谓束牲载书是也凡邦国有疑防同则掌其盟约之载者葢疑事疑谋不能保其必信故有疑斯有盟有盟斯有约司盟则掌其盟约之载辞也北靣诏明神者盟约之法非特誓之于众也质诸明神彼或违焉则神斯祸之矣谓之明神则宜向明者也故北面诏之夫幽则质诸神而盟者神之所为也明则要诸人而约者人之所为也盟则必约葢非约则无以固其盟约则必盟葢非盟则无以示其诚盟诸神约诸人所以结信之道也既盟则贰之者葢其正则藏于天府司盟则藏其贰也大司寇曰大史内史司防及六官皆受其贰而藏之则藏其贰者非特司盟而已盟万民之犯命者诅其不信者亦如之先王之时贵而诸侯贱而万民皆有盟诅之法者岂徒为是聴于神之虚拘哉葢世之治也人心相与以诚相示知畏于神而不敢欺知钦于神而不敢慢先王因其有畏钦鬼神之心而躬畏以先之而因以覆盟诅为大戮至于成俗则盟邦国之不协与万民之犯命而诅其不信者有狱讼者使之盟诅弭乱息争岂小补哉吕刑云民兴胥渐泯泯棼棼罔中于信以覆诅盟以为苖民之罪则盟诅之设帝者之世已然矣而作记者以为盟诅不及三王不亦谬乎然事有本末本之不图无事于末后世仁义不足以胜之钦畏不足以临之慢神于上诬人于下区区之牲血酒脯不足以胜背诞之众矣岂盟之不足恃哉失之本求之末兹其所以滋乱也○伊川程氏曰春秋书盟如何先王之时有盟否或疑周官司盟者曰先王之时所以有盟者亦因民而为之未可非司盟也但春秋信义皆亡日以盟诅为事上不尊周王之命春秋书皆贬也唯胥命之一事稍为近正故终齐卫二君之世不相侵伐亦可喜也○黄氏曰商人作誓而民始畔周人作防而民始疑然则盟誓果非先王之事乎先王以之辅徳信者也后世徳信废而盟誓独行于天下此民所以畔且疑也欤○明斋王氏曰尝观盘庚之诰称先后与其臣民之祖父转相告戒崇降罪疾谆谆然若生者之相告语金縢之辞周公亦若亲对其祖考而言者盟载之法其亦此意耶夫薰蒿凄怆洋洋如在此鬼神之情状福善祸淫乃理之常无足怪者但天网恢恢未必屑屑居民间以司祸福耳然人心所向气必至焉要其所中者多矣是故展禽有言周公太公股肱王室成王劳而赐之盟曰世世子孙无相害也载在盟府太史职之晋为城成周之役薛宰不肯役于宋云晋文公为践土之盟曰凡我同盟各复其旧士弥牟谓宋仲几曰子姑受功归吾视诸故府仲几曰纵子忘之山川鬼神其忘之乎夫盟约一定数世頼之可以辅政省刑此周公所以不废也至于徳又下衰民伪日滋又昧鬼神之理视盟诅为戏神亦不灵而人益不信之君子屡盟诗人以为长乱小国争盟左氏知其必亡鄢陵之盟季文子曰徳之不竞寻盟何为武父之盟君子曰信之不继盟无益也盟诅之法于是废矣叶氏有言谷梁子曰诰誓不及五帝盟诅不及三王五帝非无诰誓也后之诰誓则不及五帝之时三王非无盟诅也后之盟诅则不及三王之时耳今观虞书帝命禹征有苖而作誓吕刑称禹苖民以覆诅盟则知叶氏之言为信也
　　职金掌凡金玉锡石丹青之戒令注青空青也
　　受其入征者辨其物之媺恶与其数量楬而玺之入其金锡于为兵器之府入其玉石丹青于守藏之府入其要注为兵噐者攻金之工六也守藏者玉府内府也郑司农云受其入征者谓主受采金玉锡石丹青者之租税也楬楬书其数量以着其物也玺者印也既楬书揃其数量又以印封之今时之书有所表识谓之楬橥要凡数也入之于太府
　　疏按山虞泽虞等出税者皆以当邦赋谷税之数不虚取也○楬即今之板书揃即今録记文书
　　掌受士之金罚货罚入于司兵注给治兵及工直也货泉贝也罚赎也书曰金作赎刑
