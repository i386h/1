<!-- { "loadSidebar": true } -->
　　疏官名司空者冬闭藏万物天子立司空使掌邦事亦所以富充室家使民无空者也周衰诸侯将逾法度恶其害已皆灭去其籍冬官一篇其亡已乆有人尊集旧典录此三十工以为攷工记虽不知其人又不知作于何日要知在嬴秦之前故遭秦灭焚典籍韦氏裘氏等阙也此记虽不同周礼体例亦为序置首末相承总有七段明义从国有六职至谓之妇工言百工事重在六职之内也从粤无镈至夫人而能为弓车言四国皆能其事不须置国工也从知者创物至此皆圣人所作言圣人创物之意也从天有时至此天时也言材虽美工又有巧不得天时则不良也从攻木之工至陶旊言工之多少之数及工别所宜也从有虞氏至周人上舆论四代所尚不同之事也从一器而工聚焉者车为多言专据周家所尚之事也○愚按后儒谓禹作司空其职业至于地平天成岂区区百工之任耶其説葢亦伟矣然周礼出煨烬之余冬官旣亡购千金不得河间献王姑用考工记续之以存事典之形似名之曰记固不敢跻而埒于五官葢不得已之极思也而林氏辈乃以乱先王之典罪之不已苛欤至寿翁俞氏谓冬官未亡不过杂出于五官之中遂裒多益寡别立一官至谓不啻寳玉大弓之得而郓讙阴之归也据其説亦有近理者然古人不敢缀补于屋壁初出之时而后人乃欲割裂于千载沿习之后又谁信之至梁氏又谓司空之大要已列于太宰之篇首而为司空之属者止称百工无位序无兼职无聨事无府史胥徒故名其篇曰攷工记则又似此记果足以备冬官一职者而不知其説之皆非也予故尽黜之一存汉人之旧观云尔
　　国有六职百工与居一焉注百工司空事官之属于天地四时之职亦处其一也司空掌营城郭建都邑立社稷宗庙造宫室车服器械监百工者唐虞已上曰共工疏按太史公楚世家云共工作乱帝使重黎诛之又按舜典云帝曰畴若予工佥曰垂哉帝曰俞咨垂汝共工是唐虞以上曰共工者也尧时暂为司空是以尚书舜典二十八载后咨四岳欲置百揆佥曰伯禹作司空注云初尧冬官为共工舜举禹治水尧知有强法必有成功改命司空以官异之禹登百揆后更名共工是其事也○敬仲郑氏曰自王公以至妇功凡六职而独云百工与居一焉者考工记主百工言
　　或坐而论道或作而行之或审曲面埶以饬互材以辨民器或通四方之珍异以资之或饬力以长地财或治丝麻以成之注言人德能事业之不同者也论道谓谋虑治国之政令也作起也辨犹具也资取也操也郑司农云审曲面埶审察五材曲直方面形埶之宜以治之及阴阳之面背是也春秋传曰天生五材民并用之谓金木水火土也杜子春云资读如冬资絺绤之资谓此五材金玉皮木土
　　疏论道卽周官云立大师大傅大保兹唯三公论道经邦燮理隂阳是已按越语句践防稽之上乃号令三军有助寡人退呉者吾与共知越国之政大夫种进对曰臣闻之贾人夏则资皮冬则资絺旱则资舟水则资车以待之夫虽无四方之忧然谋臣与爪牙之士不可不养今王旣越防稽之上然后乃求谋臣无乃后乎○敬仲郑氏曰坐而论道卽继以作而行之者推其所论之道而行之见于事业也
　　坐而论道谓之王公作而行之谓之士大夫审曲面埶以饬五财以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功
　　疏饬勤也地财谷物皆是○杂説天下之事不难于所行而难于所论论之者在上行之者在下王公坐于庙堂都俞吁咈一言之出应若影响未有论之不当而行之不悖者也人君欲建长久之策必先谨股肱之臣○王氏曰饬五材若饬木而为舟车弓庐之属饬金而为鼎量剑削之属饬土而为甗甑簋豆之属饬水火而运用之以成乎众材之属辨民器若为轮则辨其人之安危为疵则辨其地之坚柔为剑则辨其士之上下也物贵为珍殊为异彼此不通其所有则无以相资故必有以懋迁其所无也○杂説王公当为三公不然则为王者之公耳○敬仲郑氏曰记之所载自王公士大夫以至于农夫妇功皆有职于国者也而百工者事职之所主故列于事官而为之属也然而上无道揆则下无法守朝不信道则工不信度三公坐而论道士大夫作而行事所谓道揆也百工之辨器用所谓法守也唯其上有道揆而朝信道此道德之所以明也下有法守而工信度此风俗之所以同也先王之时其所以同风俗者尤谨于百工以其衣服器械之所由出也然则其可不属之以官乎
　　粤无镈燕无函秦无庐胡无弓车注此四国者不置是工也镈田器诗云防乃钱镈又云其镈斯赵函铠也庐谓矛戟柄竹欑柲胡今匈奴
　　或曰竹欑柲谓欑竹为戈戟之柄也柲即柄也
　　粤之无镈也非无镈也夫人而能为鏄也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也注粤地涂泥多草薉而山出金锡铸冶之业田器尤多燕近彊胡习作甲胄秦多细木善作矜柲匈奴无屋宅田猎畜牧逐水草而居皆知为弓车
　　王氏曰葢有所短而后见所长有所拙然后见所巧镈函庐弓车四国之人皆能之故虽天下之良工无所用其长而施其巧也
　　知者创物巧者述之守之世谓之工注父子世以相教敬仲郑氏曰循规矩以为方圆循凖绳以为曲直以述其所作此百工之巧也
　　百工之事皆圣人之作也烁金以为刃凝土以为器作车以行陆作舟以行水此皆圣人之所作也注凝坚也王氏曰形而上者谓之道形而下者谓之器道本于性命而器之理藏乎其中器成于度数而道之迹显于其外君子上逹则其智足以穷理而能创小人下逹则其巧足以循迹而能述故曰知者创物巧者述之大司徒曰以世事教能则民不失职古者四民莫不皆然而百工之于官府也其父兄之教不肃而成其子弟之学不劳而能少而习焉其心安焉不见异物而迁焉故攻木之工不使之攻金攻皮之工不使之攻玉防氏之子常为量鳬氏之子常为钟桃氏之子常为剑函人之子常为甲而各使之精其事焉故曰守之世谓之工虽然此特循法度之迹而守之也若夫得之于手应之于心则轮扁之斲轮也不能以授之子况可得而世耶易曰备物致用立成器以为天下利莫大乎圣人葢百工之事虽形于度数之麤而天下之至赜寓焉非圣人降道观象出象以观器孰能作之哉故断木为杵掘地为臼则取诸小过木为弧剡木为矢则取诸睽或为耒耜以取诸益或为网罟以取诸离为栋宇则取诸大壮为棺椁则取诸大过其方圆竒耦曲直厚薄皆有天地隂阳刚柔盈虚之理寓焉形名能定而不可易守分旣明而不可乱岂浅浅者所能及哉传曰作者之谓圣殆以此也夫铄金凝土作为舟车皆圣人立法以贻后世故曰皆圣人之所作也
　　天有时地有气材有美工有巧合此四者然后可以为良注时寒温也气刚柔也良善也
　　疏时寒温者谓若弓人春液角夏治筋秋合三材冬定体之属
　　材美工巧然而不良则不时不得地气也注不时不得天时
　　橘逾淮而北为枳鸜鹆不逾济貉逾汶则死此地气然也注鸜鹆鸟也春秋昭二十五年有鸲鹆来巢传曰书所无也貉或为猨谓善缘木之猨也汶水在鲁北郑之刀宋之斤鲁之削呉粤之剑迁乎其地而弗能为良地气然也注去此地而作之则不能使良也
　　燕之角荆之干妢胡之笴呉粤之金锡此材之美者也注荆荆州也干柘也可以为弓弩之干妢胡胡子之国在楚旁笴矢干也禹贡荆州贡櫄干栝柏及箘簵楛按櫄禹贡作杶音春蔡氏注杶栝柏三木名杶似樗可为弓干箘簵竹名楉木名皆可以为矢也
　　天有时以生有时以杀草木有时以生有时以死石有时以泐水有时以凝有时以泽此天时也注言百工之事当审其时也郑司农云泐谓石解散也夏时盛暑火热则然
　　王氏曰立天之道曰隂与阳寒暑在天运之以为时者也故轮人斩阳木以仲冬斩隂木以仲夏弓人冬析干春液角夏治筋秋合三材皆所以因天时立地之道曰柔与刚刚柔燥湿在地化之以为气者也若贡金锡则责之贡杶干则责之荆孤桐贡于徐漆枲贡于豫皆所以顺地气万物盈乎天地之间得时以生得气以成及其成材则天地之美具焉若相干则欲其赤黒而乡心阳声而远根筋之小简而长大结而泽漆测丝沉之属皆材之美者天地无全功万物无全用而成就实有资于巧者三材旣具巧者和之以为轮六材旣具巧者和之以为弓此皆工之巧也此四者有以相成无以相废合而用之缺一不可故曰合此四者然后可以为良若夫五方之士各有所偏五土之物各有所宜自橘逾淮而北为枳以至貉逾汶则死此地道之化也自郑之刀以至迁乎其地而弗能为良此物性之宜也自燕之角以至呉粤之金锡则物之有用者存乎材也天有时以生杀则隂阳之所以道万物也草木有时以生死则有感于隂阳之运也石有时以泐盛暑而解散也水有时以凝泽或以寒温而融结也此天时地气材美之不同而工之巧当审焉故不言工巧也
　　凡攻木之工七攻金之工六攻皮之工五设色之工五刮摩之工五抟埴之工二注攻犹治也搏之言拍也埴黏土也郑司农云刮摩之工谓玉工也
　　王氏曰天生五材水火金木土也加之以皮玉设色则为八材九职所谓百工饬化八材是也水火之材则运用此六者而成之
　　攻木之工轮舆弓庐匠车梓攻金之工筑冶鳬防段桃攻皮之工函鲍韗韦裘设色之工画缋钟筐防刮摩之工玉楖雕矢磬抟埴之工陶旊注事官之属六十此识其五材三十工略记其事耳其曰某人者以其事名官也其曰某氏者官有世功若族有世业以氏名官者也疏攻木之工七轮人为轮葢舆人为车舆弓人为六弓庐人为柄之等匠人为宫室城郭沟洫之等车人为车梓人为饮器及射侯之等攻金之工六筑氏为削冶氏为戈戟鳬氏为钟防氏为量段氏为鏄桃氏为剑攻皮之工五函人为甲鲍人主治皮韗人为鼓韦氏裘氏阙也设色之工五画缋二者别官同职具其事者画缋相须故也钟氏染鸟羽筐氏阙防氏主沤绿刮摩之工五玉人造圭璋连等楖氏阙雕氏阙矢人主造矢磬氏为磬抟埴之工二陶人为瓦器甑甗之属旊人为九簋
　　有虞氏上陶夏后氏上匠殷人上梓周人上舆注官各有所尊王者相变也舜至质贵陶器甒大瓦棺是也禹治洪水民降丘宅土卑宫室尽力乎沟洫而尊匠汤放桀疾礼乐之壊而尊梓武王诛纣疾上下失其服饰而尊舆
　　疏丧礼两甒醴酒明堂位云泰有虞氏之尊也檀弓云有虞氏瓦棺是也○言民下居平土营农种作故为之治沟洫以通水通水之官匠人是○梓人所以造礼乐之器
　　故一器而工聚焉者车为多注周所上也
　　疏一车之中有轮人有舆人有车人就职中仍有辀人是一器而工聚焉者以周所尚故也
　　车有六等之数注车有天地之象人在其中焉六等之数法易之三才六画
　　疏六等之数下文是也○林氏曰易曰兼三才而两之故一六者非他也三才之道备三才之道莫如车故有六等之数葢之圜也以象天而天之道有隂阳轸之方也以象地而地之道有刚柔人位乎中而人之道有仁义此车所以兼三才而两之也
