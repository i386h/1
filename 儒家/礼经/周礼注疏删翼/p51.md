<!-- { "loadSidebar": true } -->
　　疏稍人属县师县师属大司马大司马得王进止县师即受法于司马县师既得法稍人又受法于县师故云以县师之法作其同徒也既作同徒乃致与大司马故云以聴于司马也○荘渠魏氏曰四井为邑四邑为丘四丘为甸甸出兵车一乗郷遂守衞王城人尽兵也故治以保伍之法而以五起数稍甸都鄙王畿调发之兵也七家而出一人故治以丘乗之法而以四起数守衞之兵畜而不用调发则以次递征均劳逸也
　　大丧帅蜃车与其役以至掌其政令以聴于司徒注蜃车及役遂人共之稍人者野监是以帅而致之
　　疏野监谓稍人监三等采地故得并监六遂蜃车之事也
　　委人掌敛野之赋敛薪刍凡疏材木材凡畜聚之物注野谓逺郊以外也所敛野之赋谓野之园圃山泽之赋也凡疏材草木有实者也凡畜聚之物瓜瓠葵芋御冬之具也野之农赋旅师敛之工商嫔妇遂师以入玉府其牧则遂师又以共野牲
　　疏委人所敛皆据六遂以外至王畿故郑云野谓逺郊以外总言之也
　　以稍聚待賔客以甸聚待羁旅注聚凡畜聚之物也凡其余聚以待颁赐注余当为余余谓县都畜聚之物疏委人掌敛野物从二百里至王畿上已云甸稍明此言余聚是县都也
　　以式灋共祭祀之薪蒸木材宾客共其刍薪丧纪共其薪蒸木材军旅共其委积薪刍凡疏材共野委兵器与其野囿财用注式灋故事之多少也薪蒸给炊及燎麤者曰薪细者曰蒸木材给张事委积薪刍者委积之薪刍也军旅又有疏材以助禾粟野委谓庐宿止之薪刍也其兵器谓守衞陈兵之器也野囿之财用者苑囿潘萝之材
　　疏谓张大次小次○按大行人委积中有牲牢米禾薪刍等委人所共唯共薪刍故云委积之薪刍也○以共牛马○遗人云十里有庐庐有饮食三十里有宿宿有委五十里有市市有积委积中有薪刍在野外故云野委也兵器承野委下明是守衞賔客之兵器也○古者田猎皆在囿藩萝之材以遮禽兽者○或曰凡大田在泽则有囿在山则有苑○或曰苑囿修筑之材
　　凡军旅之宾客馆焉注馆舎也必舎此者就牛马之用疏谓诸侯助王征讨者故谓之军旅之宾客也
　　土均掌平土地之政以均地守以均地事以均地贡注政读为征所平之税邦国都鄙也地守虞衡之属地事农圃之职地贡诸侯之九贡
　　疏按下文云以和邦国都鄙故知此平者亦据邦国都鄙而言若六郷六遂及公邑征税自均人平之王氏曰地守谓要害之守地事即九职之事
　　以和邦国都鄙之政令刑禁与其施舍礼俗丧纪祭祀皆以地媺恶为轻重之灋而行之掌其禁令注施读为弛也礼俗邦国都鄙民之所行先王旧礼也君子行礼不求变俗随其土地厚簿为之制丰省之节耳礼器曰礼也者合于天时设于地财顺于鬼神合于人心理于万物
　　疏禁令恐有上僭下逼○魏氏曰和者谓不改大法而就其间斟酌以适中也○浚仪王氏曰吕防仲谓庻民可参之以俗士以上专用礼此説非也大传百志成故礼俗刑吕成公谓礼俗不可分为两事制而用之谓之礼习而安之谓之俗若礼自礼俗自俗不可谓之礼俗○王氏曰按治天下之道唯取其均平而已冢宰均四海司马平邦国而地官特设均人上均二职者均平必自土地人民始也葢因地以令赋地有肥硗而赋由之轻重然地气有时而衰旺则田赋不可以不均因家以起役家有上中下而役由之多寡然户口有时而损益则力政不可以不均诸侯之国各有所出以为嵗之常贡此地贡也寳蔵有兴衰侯国有因革故地贡不可以不均九职之民各有所业此地职也民有所移业有所更故地职不可以不均山川险易道里逺近大而司马均诸侯之守小而掌固颁士庻子人民之守地守之谓也事变不齐若昔治而今乱昔险而今夷故地守不可以不均此司徒所以有均平之政也然此特均之常耳至于司空度地居民使地周民居而无旷土民尽地利而无游民必有待于移民以实其空此则司空之事而宗伯所掌之礼是之谓大均非用大众不能葢必合六官而后可也
　　草人掌土化之灋以物地相其宜而为之种注土化之灋化之使美若汜胜之术也以物地占其形色为之种黄白宜以种禾之属
　　疏汉时农书有数家汜胜为上
　　凡粪种骍刚用牛赤缇用羊坟壤用麋渇泽用鹿咸泻用貆勃壤用狐埴垆用豕彊防用蕡轻爂用犬注凡所以粪种者皆谓煑取汁也赤缇縓色也渇泽故水处泻卤也貆貒也勃壤粉解者埴垆黏疏者彊防强坚者轻爂轻脆者杜子春谓骍谓地色赤而土刚彊也郑司农云用牛以牛骨汁渍其种也谓之粪种坟壤多蚠防也壤白色蕡麻也谓坟壤润解
　　疏尔雅云一染谓之縓○故时停水今乃渇○或曰土之黏而黒者○或曰土性坟起○按禹贡冀州白壤青州白坟兖州黑坟徐州赤埴坟州荆州涂泥豫州坟垆梁州青黎雍州黄壤九等与此骍刚之属为九等不同者以禹贡自是九州大判各为一等此九等者无妨一州即有此九等之类故不同也○王氏曰九者之土化之之法用牛羊麋鹿貆狐豕犬之骨焚为灰以渍其种蕡则以麻子捣之以渍种也所用之汁不同因以助其种之生气以变易地气则薄可使厚过可使和而稼之所获必倍常诗云诞后稷之穑有相之道是也○或曰以汁粪其地也
　　稻人掌稼下地注以水泽之地种谷也谓之稼者有似嫁女相生
　　以潴畜水以防止水以沟荡水以遂均水以列舎水以浍写水以涉其芟作田注郑司农云潴防以春秋传曰町原防规偃潴以列舎水列者非一道以去水也以涉其芟以其水冩故得行其田中举其芟钩也杜子春读荡为和荡谓以沟行水也谓偃潴者畜流水之陂也防潴旁隄也遂田首受水小沟也列田之畦防也浍田尾去水大沟作犹治也开遂舎水于列中因涉之去前年所芟之草而治田种稻
　　疏先郑以舎为舎去之舎后郑以为止舎之舎
　　凡稼泽夏以水殄草而芟夷之注殄病也絶也郑司农説芟夷以春秋传曰芟夷蕴崇之谓将以泽地为稼者必于夏六月之时大雨时行以水病絶草之后生者至秋水涸芟之明年乃稼
　　疏左氏传注云芟刈蕴积崇聚也絶其本根勿使能殖
　　泽草所生种之芒种注郑司农云泽草之所生其地可种芒种芒种稻麦也
　　升庵杨氏曰泽草所生种之芒种注者不知其解王氏农书曰即江南之架田也架田一名葑田葑菰根也緐而纠结上着泥土刈去其蔓便可耕种郭璞江赋云播匪艺之芒种挺自然之嘉蔬赋江而云芒种嘉蔬又曰匪艺曰自然非葑田而何周礼之説因此可解滇南亦有葑田名曰海□○仲舆郝氏曰稼泽种泽田也夏暑雨积水渰灭其草而芟夷其根此芟本田之草而上文芟取于莱地之草也泽草生水草之地芒种稻有芒者性易生今湖郷多种之郑谓麦非也麦性不宜水
　　旱暵共其雩敛注稻人共雩敛稻急水者也郑司农云雩事所敛
　　疏暵者旱之热气此旱雩据夏五月已后修雩者若四月龙见而雩未必旱暵然二种雩皆共雩敛也○或曰敛谓稻人敛其资也
　　丧纪共其苇事注苇以闉圹御湿之物
　　荘渠魏氏曰中原地髙唯近水者可稻圣人兼尽地利以南方水田之法施于北方防丰凶备旱潦也今中原弥望地多荒芜此困穷之本宜重农扈之官倩南方老农为师广兴地利富庻其可几乎○愚按三代东南为龙蛇之薮民文身以居江汉以南不通中国何得有东南水田之法后稷所谓诞降嘉种禾役穟穟皆西北髙原之事葢圣人教民耕耨畜泄全在沟洫神禹所谓卑宫室而尽力乎沟洫是也班孟坚西都赋云郑白之沃衣食之源提封五万疆绮纷沟塍刻镂原隰龙鳞决渠降雨荷插成云西京近古虽阡陌既开其迹尚未尽没故犹有水田之利嗣后屡为战争戎马之沟洫故道湮不可考遂令沃壤化为石田而东南版圗日廓人谋既臧地力兼尽遂以天下之大仰给一隅而中原以北甘心弃之不顾噫可叹也荘渠之説理非不长然谓三代圣人以南方水田之法施于北方防丰凶备旱潦则非矣是不可以无辨
　　土训掌道地图以诏地事注道説也説地图九州形势山川所宜告王以施其事也若云荆地宜稻幽并地宜麻
　　唐吕温李该地志图序云见苍梧涂山则思舜禹防民之艰覩穷荒大汉则悟秦汉劳师之弊览齐墟晋壤则想威文勤王之霸观洞庭荆门则知苗蜀恃险之败王者于是明得失诸侯于是鉴兴替斯惩劝之远也○何氏曰图山川形势之图事农圃薮泽之事
　　道地慝以辨地物而原其生以诏地求注地慝若瘴蛊然也辨其物者别其所有所无原其生生有时也以此二者告王之求也地所无及物未生则不求也郑司农云地慝地所生恶物害人者若虺蝮之属
　　王廵守则夹王车注廵守行视所守也天子以四海为守
　　潜溪邓氏曰王体万物不可使一夫失所故博告之○愚按地事谓形胜阨塞邉腹冲僻之类须有以区画而经理之辨地物而原其生如湍水人轻迟水人重幽燕沉劲呉楚剽疾而东南之竹箭西北之琅玕亦在其中郑氏谓地事若荆宜稻幽并宜麻及地所无物未生则不求似俱未尽
　　诵训掌道方志以诏观事注説四方所识久逺之事以告王观博古所识若鲁有大庭氏之库殽之二陵杜预释例曰非书无以志古非图无以志形坐乎堂宇之内瞻天下之广居究古今之委曲可以行可以言可以鉴可以观多识山川分野之别贤愚成败得失之迹虽千载之外若指诸掌图书之谓也
　　掌道方慝以诏辟忌以知地俗注方慝四方言语所恶也不辟其忌则其方以为茍于言语也知地俗博事也郑司农云以诏避忌不违其俗也曲礼曰君子行礼不求变俗
　　王廵守则夹王车
　　荘渠魏氏曰古左圗右书士训圗学诵训书学王适诸侯而二官夹车备顾问王中心无为而左右各以其职为献纳广王耳目而开拓其心胸俾四海如指诸掌万古如视诸目也又曰地气有偏不能无慝天常生物解之西北多风防风独活之属足理风东南多痹鱼鳖螺蚬之属足治痹江湖多气橘柚之属足破气岭海多瘴防榔之属足去瘴是矣王所至恐不习水土预求物以防患匪若后世专口腹玩好也○潜溪邓氏曰王万国之心也师保氏主格王格其心万国王之体士训诵训主训王俾王知地治于我同体也其义一也○愚按二官之职专以地俗质文厚薄之故古今兴亡得失之迹待王谘询反覆诏诲以为省方观民设教之助故皆以训名其次于草人稻人之后者昭然谓既富之不可无敎也因五地之物生而施十有二教本司徒之职则二官之夹王车以赞司徒也宁可忽诸
　　山虞掌山林之政令物为之厉而为之守禁注物为之厉每物有蕃界也为之守禁为守者设禁令也守者谓其地之民占伐林木者也郑司农云厉遮列守之疏林自有衡此兼言林者竹木生平地者林衡掌之山内之林即山虞兼掌之○何氏曰山虞兼言掌山林之政令者林衡亦受法于山虞也
　　仲冬斩阳木仲夏斩隂木注郑司农云阳木春夏生者隂木秋冬生者若松栢之属谓阳木生山南者隂木生山北者冬斩阳夏斩隂坚濡调
　　凡服耜斩季材以时入之注季犹穉也服与耜宜用穉材尚柔刅也服牝服车之材
　　或曰季木之老者车农器最劳非穉木可任也
　　令万民时斩材有期日注时斩材斩材之时也有期日入出有日数为久尽物
　　疏按王制云草木零落然后入山林
　　凡邦工入山林而抡材不禁注抡犹择也不禁者山林国之有不拘日也
