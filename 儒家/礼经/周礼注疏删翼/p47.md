<!-- { "loadSidebar": true } -->
　　水心叶氏曰熈宁大臣慕周公之理财为市易之司以夺商贾之赢分天下以债而取其什二之息曰此周公泉府之灋也天下之为君子者又从而争之曰此非周公之灋也周公不为利也其人又从而解之曰此真周公之灋也圣人之意六经之书而后世不足以知之以此嗤笑其辨者然而其灋行而天下终以大弊故今之君子真以为圣人不理财言理财者必小人而后可矣夫泉府之灋敛市之不售货之滞于民用者以其贾买之其余者祭祀丧纪皆有数而以国服为之息若此者真周公所为也何者当是时天下号为齐民未有特富者也开阖敛散轻重之权一出于上均之田而使之耕筑之室而使之居衣食之具无不毕与然而祭祀丧纪犹有所不足则取于常数之外若是者周公不与则谁与之将无以充其用而恤之也则民一切仰上而其费无名故赊而贷之使以日数偿而以其所服者为息且其市之不售货之滞于民用者民不足于此而上不敛之则为不仁则二者之灋非周公谁为之盖三代固行之矣今天下之民不齐久矣开阖敛散轻重之权不一出于上而富人大贾分而有之不知其防千百年也而遽夺之可乎夺之可也嫉其自利而欲为国利可乎呜呼居今之世周公固不行是灋矣夫学周公之灋于数千嵗之后世异时殊不可行而行之者固不足以理财也谓周公不为是灋而以圣贤之道不出于理财者是足为深知周公乎且使周公为之固不以自利虽百取而不害而况其尽与之乎然则奈何君子避理财之名苟欲以不言利为义坐视小人为之亦以为当然而无怪也徒从其后频蹙而议之厉色而争之耳然则仁者固如是耶○贵与马氏曰按周礼一书先儒信者半疑者半其所以疑之者不过病其官冗事多琐碎烦扰耳然愚尝论之经制文物至周而备有一事必有一官无足怪者自汉以来亦复如是特官名不袭六典之旧耳独与百姓交涉之事则后世惟以简易阔畧为便而以周礼之灋行之必至于厉民而阶乱王莽之王田市易介甫之青苖均输是也后儒见其效如此于是疑为歆莽之伪书而不可行或以为无闗睢麟趾之意则不能行愚俱以为未然盖周礼者三代之灋也三代之时则非直周公之圣可行虽中主能行之三代之后则非直王莽之矫诈介甫之执愎不可行而虽贤哲亦不能行其故何也盖三代之时寰宇悉以封建天子所治不过千里公侯则自百里以至五十里卿大夫又各有世食禄邑分土而治家传世守民之服食日用悉仰给于公上而上之人所治其民者不啻如祖父之于其子孙家主之于其臧获虽诸侯卿大夫未必皆贤然既世守其地与民则不容不视为一体既视为一体则奸弊无由生而良灋可以世守矣自封建变为郡县为人君者宰制六合穹然于其上而所以治其民者则委之百官有司郡守县令为守令者率三载更代虽有龚黄之慈良王赵之明敏其始至也茫然如入异境朞月之后其善政方可纪才再朞而已及瓜矣疲愞贪鄙之人则视其官如逆旅传舍视其民如飞鸿土梗发政施令不过受成于吏手而欲以周官之灋行之则事烦而政必扰民必病教养之恩未孚而追呼之苛挠已极矣是以后之言善政者必曰事简昔子产听郑国之政其所施为者曰都鄙有章上下有服田有封洫庐井有伍此俱周官之灋也然一年而舆人谤之曰孰杀子产吾其与之三年而诵之曰子产而死谁其嗣之郑国土地褊小在后世则一郡耳夫以子产之贤智当一郡守之任其精神必足以周知情伪洞究得失况周制在当时亦未至尽隳然稍欲更张则未能遽当人心必俟摩以嵗月然后谤讟者转而讴歌况贤不及子产所涖不止一郡且生乎千载之后乃不察时宜不恤人言而必欲行之乎王介甫是也介甫所行变常平而为青苖诿曰此周官泉府之灋也当时诸侯极力争之不可得而天下嚣然防致大乱左氏传言郑饥子皮以子展之命饩国人粟户一钟宋饥司城子罕请于平公出公粟以贷使大夫皆贷司城氏贷而不书为大夫之无者贷宋无饥人齐陈氏以家量贷而以公量收之则春秋之时官之于民固有賖贷之事也虽当时未尝取二分之息如青苖之为然熙宁诸贤所言非病其取息之多也盖以为贫者愿贷贷与之而不能偿则亏官富者不愿贷抑配予之而并令保任贫者代偿所逋则损民两无所益固不若常平之交手相付听从民便之为简易两得之然左氏所述郑宋齐之事谓之善政未尝见其有熙丰之弊何也盖郑宋齐列国也其所任者罕氏乐氏陈氏则皆有世食禄邑与君分土而治者也介甫所宰者天下也其所任者六七少年使者四十余辈与夫州县小吏则皆干进徇时之徒也然非郑宋齐之大夫尽贤而介甫之党尽不肖也葢累世之私土子民者与民情常亲亲则利病可以周知故灋虽繁而亦足以利民暂焉之承流宣化者与民情常疎疎则情伪不能洞究故灋虽简而犹惧其病民也以青苗賖贷一事观之则知周礼所载凡灋制之琐碎烦密者可行之于封建之时而不可行之于郡县之后必知时适变者而后可与语通经学古之説也○濳溪邓氏曰民极贫而丧祭不给于用也举而遂与之难乎其为继贷而责之偿难乎其为偿也故令服征役于国焉偿之以保息之也惠利之至也异哉乎均输之敛货也恶商贾之牟大利而人主自牟利也青苖之取息也恶豪举之取息而王人自取息也夫一市商若豪耳以贾物而取息犹能以病民人主张官置吏而贾物若取息也天下其谁能难之是大乱之道也且成周之世道行教明而封井以守治也彼其眡国中廛里之政不啻家人父子然其视賖贷敛散也不异于家人有无之相通也故泉府之灋可行后世迷离于其本举先王之大经大灋尽废而独欲一二使者操偏文只辞以为王政而行之无惑乎夺民利贾国怨为利孔罪梯也汉相曰以齐狱市为寄慎勿扰也无扰狱市者可与靖民矣

　　周礼注疏删翼卷九
<经部,礼类,周礼之属,周礼注疏删翼>
　　钦定四库全书
　　周礼注疏删翼卷十
　　明　王志长　撰
　　司门掌授管键以启闭国门注郑司农云键读为蹇管谓籥也键谓牡
　　疏用管以启用键以闭
　　几出入不物者正其货贿凡财物犯禁者举之注不物衣服视瞻不与众同及所操物不如品式者正读为征征税也犯禁谓商所不资者举之没入官
　　疏商所资者若国语冬资絺夏资绵之类是商所豫资待时而卖者不资谓非民常用之物○浚仪王氏曰正其货贿正者禁其淫侈而归于正也注读为征恐非
　　以其财养死政之老与其孤注财所谓门关之委积也死政之老死国事者之父母也孤其子
　　或曰其财即上文犯禁入官之财
　　祭祀之牛牲繋焉监门养之注监门门徒
　　疏牧人六牲至祭前三月则使充人繋而养之若天地宗庙则繋于牢刍之三月若散祭祀之牲则不在牢遣此监门门徒养之不必三月也
　　凡歳时之门受其余注郑司农云受祭门之余
　　疏歳之四时祭门非一四时祭外仍有为水祈祷左传荘二十五年秋大水有用牲于门之事
　　凡四方之宾客造焉则以告注造犹至也告告于王而止客以俟逆
　　王氏曰按门关之设所以豫备不虞而无守御之兵何也葢城郭沟池之固有掌固道路之阻有司险封疆之官有掌疆皆夏官之事若地官则主守土凡王畿吏民皆其所统而特掌门关之管键则虽大司马之属有所出入苟无司门之节门关之吏亦得而问之矣后世门关锁钥并属于大司马岂知周公之意哉
　　司关掌国货之节以聨门市注货节谓商本所发司市之玺节也自外来者则案其节而书其货之多少通之国门国门通之司市自内出者司市为之玺节通之国门国门通之关门参相聨以检猾商
　　司货贿之出入者掌其治禁与其征廛注征廛者货贿之税与所止邸舍也关下亦有邸客舍其出布如市之廛
　　凡货不出于关者举其货罚其人注不出于关谓从私道出辟税者则没其财而挞其人
　　凡所达货贿者则以节传出之注商或取货于民间无玺节者至关关为之玺节及传出之其有玺节亦为之传传如今移过所文书
　　疏若由王市而出则司市为之玺节商或于郊内关内民间买得物货不得向司市取玺节则便于关取节而出也○王氏云出字下疑脱入字
　　国凶札则无关门之征犹几注无租税犹苛察不得令奸人出入
　　凡四方之宾客敂关则为之告注谓朝聘者也敂关犹谒关人也郑司农説以国语曰周之秩官有之曰敌国宾至关尹以告行理以节逆之
　　疏畿外诸侯来朝使卿大夫来聘但至关门先谒关人关人止客而告王王使小行人逆劳于畿也○又云昭国语注云理吏也行理小行人掌国宾客礼以待四方使逆宾客候人为导卿出郊劳司里授馆
　　有外内之送令则以节传出内之注有送令谓奉贡献及文书以常事往来环人之职所送迎通宾客来至闗则为之节与传以通之
　　疏谓从侯国而入则关人以节传内之至王有王命从王国而出亦以节传出之送至畿上也
　　掌节掌守邦节而辨其用以辅王命注邦节者珍圭牙璋谷圭琬圭琰圭也王有命则别其节之用以授使者辅王命者执以行为信
　　疏此一经论王国之节对下文邦国是诸侯故此王国文单言邦也○又云典瑞云珍圭以徴守以恤凶荒牙璋以起军旅以治兵守谷圭以和难以聘女琬圭以治徳以结好琰圭以易行以除慝是其邦节也
　　守邦国者用玉节守都鄙者用角节注谓诸侯于其国中公卿大夫王子弟于其采邑有命者亦自有节以辅之王节之制如王为之以命数为小大角用犀角其制未闻
　　疏按小行人都鄙用管节注谓公之子弟及卿大夫采地之吏也故用管节与此不同彼诸侯采地亦同用管节异外内也若天子公卿大夫采邑之吏下注约入道路用旌节○或曰守邦国事至重故以玉守都鄙近至尊而屈故以犀角
　　凡邦国之使节山国用虎节土国用人节泽国用龙节皆金也以英荡辅之注使节使卿大夫聘于天子诸侯行道所执之信也土平地也山多虎平地多人泽多龙以金为节铸象焉必自以其国所多者于以相别为信明也今汉有铜虎符杜子春云荡当为帑谓以函器盛此节或曰英荡画函
　　浚仪王氏曰或曰英刻书也荡竹箭也刻书所使之事以助三节之信则汉之竹使符其遗制也○王氏曰英玉也诗云尚之以琼英簜大竹见禹贡宜从竹谓饰以玉与竹也
　　门关用符节货贿用玺节道路用旌节皆有期以反节注门关司门司关也货贿者主通货贿之官谓司市也道路者主治五涂之官谓乡遂大夫也凡民逺出至于邦国邦国之民若来入由门者司门为之节由关者司关为之节其商则司市为之节其以徴令及家徙则郷遂大夫为之节惟时事而行不出关不用节也变司市言货贿者玺节主以通货贿货贿非必由市或资于民家焉变乡遂言道路者容公邑及小都大都之吏皆主治五涂亦有民也符节者如今宫中诸官诏符也玺节者今之印章也旌节今使者所拥节是也将送者执此节以送行者皆以道里日时课如今邮行有程矣以防容奸擅有所通也凡节有法式蔵于掌节
　　凡通达于天下者必有节以传辅之注辅之以传者节为信耳传説所赍操及所适
　　易氏曰节所以辅王命传所以辅邦节先王之时天下为公虽有节传以示信而信行于节传之外
　　无节者有几则不达注圜土内之
