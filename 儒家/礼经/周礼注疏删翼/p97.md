<!-- { "loadSidebar": true } -->
　　疏二府已下有军则置之无则已故不言府二人史六人而逆言其数以见义○易氏曰先王军制调兵必五数出兵必百数五家为比则五人之伍五比为闾则五伍之两以至五党为州则五旅之师五州为乡则五师之军其积数实起于五人之伍不五数不足以调兵也百人之卒成一小陈五百人之旅成一中陈二千五百人之师成一大陈万二千五百人之军成五大陈其积数实起于百人之卒不百数不足以出兵也○曾子固曰周有天下诸侯之国千八百以中数率之通有兵二万五千为四十五百万而羡卒未在其数○旰江李氏曰此则六乡为六军又按遂人职云稽其人民而授之田野简其兵器康成谓遂之军法如六乡则六遂亦为六军注疏谓天子六乡六遂合有十二军而止六军何也葢六乡为正军六遂为副倅至于大国之三乡三遂次国之二乡二遂小国之一乡一遂莫不皆然但以王家迭用之则常六军尔故止言六军此乡遂制军之法○薛氏曰一封出车千乘以杜氏法积算十同千乘当有戎马四千匹牛一万二千头甲士二千人步卒七万二千人合士卒之数可以为六军然而大国不过三军其有六军者犹天子六乡六遂迭用之耳记曰大国不过千乘葢诸侯地不过百里车不过千乘以开方之法计之方十里者为方一里者百其赋十乘方百里者为方一里者万其赋千乘然赋虽出千乘而兵不过三军五百乘而已则五百乘三乡之所出也千乘阖境之所出也何则乡万二千五百家合三乡则三万七千五百家凡起徒役无过家一人则三军为三万七千五百人矣三军而车五百乘则天子六军为车千乘矣○又曰周制万二千五百人为军六军七万五千人千里之畿提封万井定出赋六十四万井一井之田八家耕之总计六十四万井之田为五百一十二万家家之一夫为五百一十二万夫以此夫众而供万乘之赋是为七家而赋一兵孙子曰兴师十万日费千金内外骚动怠于道路不得操事者七十万家葢言一夫从军七家奉之此亦见七家赋一兵也自夫率之七家相更以给军则王畿之内凡七征而役方一遍焉○章氏曰王畿千里近郊五十里逺郊百里郊为乡六乡百里通十为同为百里者十提封九万井九十万夫之地除山川城邑之属三万六千井为六万四千井为六十四万夫之地除公田九分之一为五十万二千夫又以一易再易三易通之三分去一为三十五万四百夫率三百五十家赋一乘积六乡为千乘而余率七家赋一兵积六乡为七万五千人此六军之制也六遂及三等侯国皆如乡之法畿方千里为千里者十如乡之除为三百五十万四千夫赋车万乘卒七十五万人为六军者十此通畿之师也大司马逓而征之十年而役一遍凡三家可任者率十有一人则终身无过一再给公上事葢先王忠厚之至更劳均逸不欲穷民之力也古者畿内之兵不出所以重内也卒有四方之役即用诸侯人耳或遣上公帅王赋亦不过元戎十乘以先启而行也而调兵诸侯又各从其方之便髙宗伐楚葢裒荆之旅武王克商实用西土至于征徐以象追貊以韩平淮夷以江汉畧见于经可攷也平王出戍逺以见刺当是时周都洛矣自洛戍申许无乃未甚逺而周人已不堪况后世有劳师万里者哉春秋之初从王伐郑犹有蔡人卫人二百二十四年间王人防伐屡矣未尝见师之出惟败绩于茅戎王师自出春秋深讥焉○陈氏礼书曰春秋传曰成国不过半天子之军诸侯之大者三军可也鲁于周为侯而地方百里颂称公徒三万此大国三军之数也春秋襄十一年作三军昭五年舍中军则鲁之三军葢尝变于僖公之后至襄而复作至昭而又舍也国语曰季武子为三军叔孙穆子曰不可今我小侯也处大国之间缮贡赋以共从者犹惧有讨若为元侯之所以怒大国无乃不可乎弗从遂作中军自是齐楚代讨鲁襄昭皆如楚由此观之鲁于春秋之时尊事齐楚为不暇则其国次国而已作三军非正也故春秋书作以讥之及舍中军公羊曰舍中军复古也谷梁曰复正也其说是也然谷梁言天子六师诸侯一军啖氏言天子六军大国三之一小国半大国其制与周礼不合是臆説耳春秋之时王命曲沃伯以一军为晋侯其后晋作三行以增上中下而当六军则世衰礼废大夫僭诸侯诸侯僭天子不足怪也○东莱吕氏曰尝闻周室军旅之制乎一军之制为人万二千五百大国之三军也地方百里而其人仅足以制三军次国之二军也地方七十里而其人仅足以具二军小国之一军也地方五十里而其人仅足以具一军地有限则人有限人有限则军有限虽欲僭侈亦窘于无人而不得骋矣王者于诸侯典礼陵节所当问也宫室改度所当问也乐舞逾数所当问也独军旅之制有所不必问王纲上举侯度下修大不侵小强不犯弱地有常地人有常人军有常军虽欲如晋之僭岂可得哉晋之所以能僭六军者适当周室失政之时南呑北噬以斥大其国增地必増人增人必増军野旷则风劲川涨则舟髙国大则兵众矣夫何疑耶既容其兼并而又责其军制之僭是犹多与之财而责其奢多纵之酒而责之醉也不然则合为一军者是众也晋之强自若也分为六军者是众也晋之强亦自若也○苏氏曰尝读周官司马法得军旅什伍之数其后读管夷吾书又得管子所以变周之制葢王者之兵出于不得已而非以求胜敌也故其为法要以不可败而已至于威文非决胜无以定霸故其法在必胜繁而曲者所以为不可败也简而直者所以为必胜也周之制万二千五百人为军万之有二千二千之有五百其数奇而不齐是以知其为繁且曲也司马曰五人为伍五伍为两万二千五百人为军二百五十十取三焉而为竒其余七以为正四奇四正而八阵生马夫以万二千五百人而均之八阵之中宜其有奇而不齐者是以多为之曲折以尽其数以极其变钩连蟠屈各有条理故三代之兴治其兵农军赋皆数十百年而后得志于天下自周之亡秦汉阵法不复三代其后诸葛独识其遗制以为可用以取天下然相持数嵗魏人不敢决战而孔明亦卒无尺寸之功岂八阵者先王所以为不可败而非以逐利制胜者耶若夫管仲之制兵其可谓截然而易晓矣三分其国以为三军五人为轨轨有长十轨为里里有司四里为连连有长十连为乡乡有良人五乡一帅万人为一军公将其一髙子将其二三军三万人如贯绳如画棊局疎畅洞达虽有智者无所施其巧故其法令简一而其民有余力以致其死昔者尝读左氏春秋以为丘明最好兵法葢三代之制至于列国犹有存者以区区之郑而鱼丽鹅鹳之阵见于其书及至管仲阵法不少槩见何哉葢管仲欲以嵗月服天下故变古司马法而为是简畧速胜之兵是莫得而见其法也其后呉晋争长于黄池王孙雄教夫差以三万人压晋垒而战阵百为行行百为阵行阵皆彻无有隠蔽援桴而鼔之勇怯尽应三军皆讙晋师大骇卒以得志由此观之不简而直不可以决胜深惟后世不达繁简之宜以取败北而三代什伍之数与管子所以治齐之兵虽不可尽用而其近于繁而曲者以之固守近于简而直者以之决战则庶乎其不可败而有所必胜矣○杂説军制有隆杀而军帅无隆杀军制有隆杀所以明分军帅无隆杀所以爱民故虽一军亦以命卿主之重民也春秋于将卑师众者则讥焉圣人不忍以卒予敌也如是夫○浚仪王氏曰古者什伍之法于州乡则聨其民于师田则聨其徒于宿卫则聨其官故能以中国为一人而无内患为属连卒州以聨其国为长帅正伯以聨其人故能以天下为一家而无外虞○王氏曰先王因农事以寄军令文教武事皆出乎其中射驭寓于礼干戚寓于乐防什伍而教道艺无非军政也因田猎而选车徒无非军士也居则聨其家而为比闾族党州乡出则聨其人而为伍两卒旅师军故六乡之官皆折冲御侮之人六乡之士皆仗节死义之士左之而文无不宜右之而武无不有方其奉璋峩峩髦士攸宜其不敢怠者皆卿大夫之才及其淠彼泾舟烝徒楫之其能济难者皆将帅之职此所以将帅司马之属皆取于卿大夫士而足矣先王之时所以守则固战则克德足以柔中国刑足以威四夷用此道也○叶氏曰大司马制六军则兵属大司马矣至于军旅大事则五官预有事焉葢古者寓兵于农寓将于卿命卿为将此有事之时也无事而统兵亦不专属之司马使兵无专将将无专权也观周人制兵之法国子宿卫之士则属之冢宰虎贲宿卫之兵则属之司马师保四翟之既属之地官又属之秋官至如国有大事国子游卒虽属于地官之诸子而又弗征于司马其卫兵之权散出可知也乡遂之民皆军也则属之司徒四时之田皆兵也则属之司马闾师地官之属军旅之戒则受法于司马至如乡师帅民徒而致政令受役要可也而必攷辟于司空其畿兵之权散出可知也葢古者六军之制皆寓兵于农本无兵之可统寓将于卿本无将之可名又况兵权散出不属一人有事调兵则天子遣使一牙璋发之其权又专属于天子是以兵满中外而居然若无迨及数世司马世官爰以命氏驯致诸侯更霸列国专征世卿帅师大夫藏甲孔子作春秋凡书帅师讥权臣也聚民而为兵则兵安得而不惰聚兵而专将则将安得而不骄此其为患也久矣唐人府兵号为得井田大意然井田寓兵于农府兵寓农于兵其意已异而况兵有定额将有定员更畨再世安能无将骄卒惰之患府兵且尔而况不为府兵者哉○俊卿章氏曰聚民而为兵则兵亏聚兵而属之将则将亏秦汉而下不胜其患矣而独无闻于三代之上何欤尝观于书干戈掌于齐侯吕伋之手必也太保出命仲桓南宫毛将命然后得取焉不然则吕伋不得以专今以周官攷之吕伋葢虎贲耳虎贲才八百人而隄防若是向使后世之驭将尽若此将何从而骄虽然是中朝之将耳虽边将亦然常武一诗宣王定淮徐其一章曰王命卿士南仲大祖大师皇父整我六师其二章曰王谓尹氏命程伯休父夫尹氏大宰也程伯休父大司马也皇父出师二卿何与焉不得二卿则皇父不得擅命于阃外向使后世之驭边将而尽若此则又何从而骄虽然是特将帅也皆学士大夫也惟士卒亦然六卿军政也六遂亦军政也王宫次舍之衞士与国子之余倅抑又军政也宜属于司马今乃不然乡遂属之司徒衞士属之冢宰而国子余倅虽属于司马之诸子而弗征于司马军国之客绳绳不相乱诚以民之不可名以为兵而兵之不可专隷将也向使后之驭士者而常若此士卒其能骄乎由三代而论则后世兵有专将将有定兵其不胜为患非不幸矣秦汉而下其犹庶几于古者莫如西都唐杜佑作通典乃谓汉氏重兵悉聚于京师此非确论南北军仅盈数万耳○明斋王氏曰先儒六军之説以为六乡七万五千家六军七万五千人兵不外乎民将不外乎吏其说是矣而惜未尝防其全也夫使王所以守国者止此六军苟事变纷沓如天子巡狩方岳夷狄交侵奸宄窃发王城要害之并守逺近征讨之迭用将何以为备耶葢乡遂近郊逺郊二百里之地为田六十四同当有一百六十万余家以丘甸出车之法计之当为五十余军矣苟谓一家出一人而有十二军之众则二百里内岂止十五万家而已乎故以乡而言约二十五军遂亦如之此犹后世之京军以居守为重而不可废弛者也每都鄙各有乡遂之兵视夫侯国之制而在野则有井邑丘甸出车之赋此犹后世之畿辅军各守衞其国都而拱防王畿者也故凡有大故致万民于王门大丧用役凡事致野役此惟乡遂之民有之也大事致民用之军旅田役大故致余子令各守其闾由乡遂至都鄙定法皆然也至于大司马所握之六军通王畿千里之内相更休而调遣之毎以十分有余而用其一观四时教阅之旗物号名必兼州里野家都鄙而并陈之可以见矣其在王国则用之以为防同军旅田役丧纪其出畿外则用之以为廵狩征讨此皆公卿大夫各帅其乡遂都鄙采地之民在后世犹更畨上直郡国调遣之兵故乡遂之征止十一与二十而三用一而休九与七甸稍县都则其征十二用一而休四大较天子之役民近数而逺疏故大司马之用众近轻而逺重岂有专以六乡为六军之理苟比即为伍人人尽用嵗嵗无更休岂自古制军之法且六乡尽用而千里则居然无事何其劳逸不均况六军每出则天子之近郊旷然无人胡以居守此皆悖理之大者昔人何不察至此耶以是观之则五等之国其三军二军一军皆通于四畺可以类推矣学礼者尚详之
