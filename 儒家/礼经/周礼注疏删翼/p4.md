<!-- { "loadSidebar": true } -->
　　疏内宰对太宰治百官内宰治妇人之事故名内宰然则太宰不称外者为兼统内也○王先生曰王有太宰而后谓之内宰王有司服而后谓之内司服王有小臣而后谓之内小臣可见后之不预外政○节卿郑氏曰天子理阳道后治隂徳风化并行故赞治之官皆曰宰内宰属太宰者意其治家之道亦多权衡审订于大臣大臣格心之所自出欤今攷内宰下大夫二人命士十二人自内小臣奄官凡将命洒埽之人自九嫔至女史凡内官自典妇功织纴衣服凡掌内之事皆属焉而隶于太宰葢女宠近习所以移人主之徳者大臣总之无敢逾节皇父作相膳夫内史皆不得人巷伯之雅寺人为之虽奄官亦遴其选晋侯近女而惑疾医和以为赵孟之过古人致君二南之化其道由此东周宰职不竞春秋首书宰咺赗妾甚者三公逆后其何以正王阃乎汉大长秋为后卿葢内宰之意自中宫仆谒尚书黄门冗役如小臣之属自内府令如内司服之属犹领焉至于从帝入宫赞道内事若中常侍与凡侍内掖庭暴室御府祠祝之辈与夫勾盾中藏府令丞典掌贵人采女宫婢侍使服食游观诸事皆少府统焉职分既分不相干涉汉初大长秋中常侍参用士人邓通虽为文帝幸人犹听丞相檄召欲斩之自东京悉用宦者士大夫既无复与闻而隶少府者徒以文属太尉杨秉纠中常侍而尚书诘以三公统外越分奏近臣葢三府之令不行于便嬖况后妃乎然前汉置大长秋以掌后宫者士大夫也犹可以节制后宫成帝敕许后减省用度许后上书辨论且恐官吏以诏书绳之犹有周家气象后汉遂改以宦官然宫中财用尚付之有司章和以后尽用宦者总领自此不领于外朝及隋置殿中监唐置内诸司使凡王服食器用一切付之奄人之手大臣不敢问则成周设官之意无复存者
　　内小臣奄上士四人史二人徒八人注奄称士者异其贤
　　李氏曰周礼一书其余奄皆不命也夫宦官之位天象所有指其居次或在帷簿之内论其职掌或闻牀第之言固不可以屈辱俊乂混淆男女其用奄人是乃制事之宜矣然先王不以恩夺义不以私废公虽其亵臣无得过宠奄称士者止于四人况可为卿大夫乎哉○杂説后之尊亚于王一等耳掌其命者四人而已三代礼乐号周为备而六寝六宫之奄寺内竖其众不过二十人不有定制其能如是哉○节卿郑氏曰儒者多疑先王之世亦用奄人不知此皆领于冢宰无可虑也汉少府得管摄宫中奄官而少府属于丞相御史此制犹古自光武以山海盐铁归之郡县是宫中私用尽付与外有司章和以后宫中不堪于是别自立监皆用奄人领之自是奄人不领于外朝至隋炀帝置殿中监专以奄人掌之凡王后服食器用尽出其手大臣不得谁何矣○永嘉陈氏曰西汉去周未逺也政事规模粗得古意夫极治之世无它人主亲近端人正士不使小人在侧而已是以成周盛时内小臣阍人寺人之属悉统于冢宰葢阍寺之徒朝夕左右最易亵近人主亦易得而宠任之今既属之冢宰则人主不得以私意昵内臣不得以非道干故待御仆从罔匪正人此先王治内之严也西汉之制犹稍近古三公总九卿而少府之官凡王之内臣皆属焉葢九卿之长也佞幸如邓通其官止于上大夫宠任则无荐达一有细过申屠得以伸召斩之威此时宰相其权最重自武帝疎逺朝士宰相不得加官入内其权稍轻矣既而石显用事匡衡甄谭犹得条奏具言旧恶则宰相虽无曩时之权而宰制之意犹故也况当时内臣亦参选明经之士咸拜议郎更宿王宫以备顾问如扬雄之位执防孔安国之掌御唾壶是也东汉则不然议郎不在宿直故人主无由亲近明经之士中常侍不复杂调他官尽是宦者为之故人主日密迩小臣卒至宦者用事庙堂机务朝臣不得参订王爵天宪往往皆专阃闼孙程曹腾始得以专废立之权董卓终得以成败国之谋君子因其未势之恣横而原其初之所自葢东汉三公拥虚位无复西汉统领九卿之职而宦者之专权非三公所能制之故也○杂説成周凡内臣阍寺皆属之冢宰汉兴内外之官皆属丞相故邓通无礼申屠嘉得以召斩之惟文帝能伸其威必待困辱而后召之小臣自此不敢妄为矣自景帝以贵幸用事丞相之议屈于鼂错大臣之言始轻是后九卿更进用事而石庆不能与议尝欲治近臣所忠九卿咸宣而反受其过大臣见轻可知矣其极至于孔光为相不答省中语而养成王氏之祸也○杂説成周建官内外不分内臣皆冢宰所掌汉以邓通韩嫣为上大夫上大夫乃外朝之官而邓韩宠幸在内之臣亦得为之亦见汉时内外无所隔絶仅得成周遗意王嘉为东平王讼寃表石显之不当侯而嘉反下狱死此汉之所以衰也
　　阍人王宫每门四人囿游亦如之注阍人司昬晨以启闭者刑人墨者使守门囿御苑也游离宫也
　　疏周礼之内有同官别职则此阍人每门及囿游同名阍人而职别山虞泽虞云每大泽大山及川衡林衡亦是别职同官也别职同官者惟有官聮耳○徂徕原乱曰周礼阍者掌守王宫中门之禁而已寺人掌王宫之内人及女官之戒命而已汉武帝数宴后庭潜游离馆奏请机事多以宦官主之宦官始预政焉则宦官之权武帝启之也宦官之权启则巧幸进而正人废矣谀佞入而君政败矣吁乱是以生○杂説内小臣虽专出后之命令以风化天下然阍寺继之命令不得茍出
　　寺人王之正内五人注寺之言侍也诗云寺人孟子正内路寝
　　疏此奄人也僖二十四年晋文公既入吕却欲焚公宫寺人披请见公使让之且辞焉披曰齐桓公置射钩而使管仲相君若易之行者甚众岂惟刑臣彼寺人披自称刑人明寺人奄人也○杂説幽王之时周之法度无有存者而犹有寺人伤谗之事夫寺人内臣也得志于君后世残贼忠良招权势反恶谗如此至欲取之以投畀豺虎岂不贤哉知先王之时内臣亦必取刚正能守法者虽当乱世犹恶无礼况成周之时乎○杂説周家冢宰一官凡奄寺嫔御之职服膳筦库之司皆属焉先王奚必烦细若是哉嗟夫先王此意不明于天下葢自冢宰失职而后有女宠之祸有阍寺之变有内藏之私有宫市之患有奢侈百出之弊凡先王治天下之本莫不废壊焉
　　内竖倍寺人之数注竖未冠者之官名
　　疏左传叔孙穆子幸庚宗妇人而生牛以为竖官则亦童竖未冠者为之耳○杂説阍寺既严其守然后继以内竖○庄渠魏氏曰寺人不曰五人而曰王之正内五人内竖不曰十人而曰内竖倍寺人之数此圣经特笔也其深有忧患乎曰是皆不得已而用仅仅毋乏使令而已多则相与比周势且难制矣
　　九嫔注嫔妇也昬义曰古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理也不列夫人于此官者夫人之于后犹三公之于王坐而论妇礼无官职
　　李氏曰自九嫔下至女史皆属天官先王之意于是深矣彼妇人女子而当于至尊幽居九重人弗得见则骄蹇自恣无所不至也是故使之分职于内而附属于外有职则当奉其法有属则必考其功奉法则不敢不谨攷功则不敢不勤举宫中之人而皆劝勉者官有其长之效也而况内宰则用大夫士春官世妇每宫卿一人葢皆分命贤人以参检内事与夫婢妾贱人自相使令而不复畏忌者不可同年而语矣汉髙欲废太子立戚妃子如意留侯曰骨肉之间虽臣等百人何益此大臣不得与内事之弊袁盎引郤慎夫人座谓妾主不可以同座文帝怒説以人豕乃悦如使盎辈得制宫中之事则尊卑有不序上下有不和者乎官失其守一女专恣几危国祚而公卿附丽之不暇其何冢宰之能帅也哉
　　世妇注不言数者君子不茍于色有妇徳者充之无则阙
　　王氏曰执箕帚以事人者谓之妇记曰纳女于天子备洒埽纳女者以卑自称犹妇人之于姑也妇人之事人有庙嗣之义故谓之世妇○李氏曰自古妇人之贤者葢不易得故其生则寝之地以教其卑衣之裼以教其正弄之瓦以教之事既十年则姆教婉娩听从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠十五而笄二十而嫁先嫁三月或教于公宫或教于宗室教以妇徳妇言妇容妇功教成之祭牲用鱼芼用苹藻所以成妇顺也如是而后备于从人之道况夫王之六宫当贯鱼之宠可以非其人哉后世人主不择徳而以色亲甚或取之倡优下贱如汉赵飞燕李夫人之属是也曲礼纳女于天子曰备百姓言以广子姓耳深山大泽实生龙蛇母子传类亦不可忽晋愍懐太子宫中为市使人屠沽手揣斤两轻重不差其母本屠家女也先王之制百二十人犹以无人而阙之至难至慎若此晋武平呉后掖庭万人复何义也人多则御幸不可徧怨恨由是兴费广则财用不足支民甿所以困国家之败何莫由斯者耶○柯氏曰按昬义二十七人春官亦有世妇则每宫卿二人下大夫四人中士八人其职又与此不同者后儒合之则所谓下大夫中士果何人也窃意天官世妇与九嫔女御为列则诚天子之嫔妃也春官世妇则专掌后宫之礼者上自王后下至内外宗皆其所教有大夫士之爵者乃女官设府于内有齿徳者为之所谓女傅是也内宰自外而治内世妇自内而达外必如此法制乃备也观其所属有府史与奚而内外宗次之可知矣后儒合之非也○庄渠魏氏曰康成之説至哉言乎葢尝读易而得其説剥之为卦上九以一阳载于羣隂君象也六五率羣隂以承一阳后象也后能逮下而无嫉妬之心然不免为剥其君者葢阳虽以博施为徳而孤阳处于羣隂之中鲜有不为斲丧者故古之圣王谨之自九嫔而下世妇御妻皆阙其数而不备传春秋者复述孔子之意谓天子一娶惟十有二女其间有待年于国者俟少者年及则长者已衰前后所御实不过数人而已
　　女御注昬义所谓御妻御犹进也侍也
　　王氏曰女御内宫之属至卑者也
　　女祝四人奚八人
　　王氏曰王有大祝小祝而后亦有女祝之官○国裳舒氏曰呉氏谓此官合丽礼官又曰礼所当祀不过天地宗庙社稷山川及羣小祀而已舍此则淫祀也国家祭祀皆天子专之于外后特共笾豆而已岂复于宫中自为祭祀之礼哉且文帝尚除秘祀而先王之时岂有此乎此职宜删芬谓移属宗伯是矣先王敬鬼神以明民虽诅祝亦不废之况祷除疾殃而祠以报福若郑氏所谓门户灶者可谓后宫无此祀耶故删之则未可也
　　女史八人奚十有六人注女史女奴晓书者
　　疏职与王之太史同○杂説王后有女史视聴言动安得不正○刘氏曰女史八人掌王后之礼职掌内治之贰以诏后治内政则非有道艺而知礼者不可以为之也郑氏以为女奴晓书者非也此葢择嫔御之贤者为之欤○横渠张氏曰周礼女八人为女史令执彤笔在宫中书王后夫人以佐内治宫女徳之善恶及进御烦碎之事皆书之故宫女惧而修徳○愚按先王之世后宫犹有女史掌书宫女之善恶以儆惧之至后世史官之职坠焉不修何欤中主具臣思及于播恶身后孝子慈孙百世不改或未尝不颡泚心折也是以古之史官所纪是非人主不得见有身可杀而求其一字之易不可得者岂欲暴君父之过于天下万世哉凡以俾吾君吾相有所戒惧不敢为非忠厚之至也后王不然虎豹九闗之内一颦一嬉生民之休戚君子小人之进退分焉而载笔乏人所谓密地寒暄幕中嚬咲皆不可得而知噫奸人杀人君子受恶又可胜叹哉
