<!-- { "loadSidebar": true } -->
　　车轸四尺谓之一等戈柲六尺有六寸旣建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车戟常崇于殳四尺谓之五等酋矛当有四尺崇于戟四尺谓之六等注此所谓兵车也轸舆后横木崇髙也八尺曰寻倍寻曰常殳长丈二戈殳戟矛皆防车輢郑司农云迆读为倚移从风之移谓着戈于车邪倚也酋声直谓矛疏此谓前驱车所建故诗云伯也执殳为王前驱○易氏曰戈柲旣建而迆止戈为武之意殳车戟酋矛皆置之车傍备而不用之义观兵车之制先王不急于用兵可推矣又曰车人言六等而后言察车庐人言六建而后言试庐其实一也○王氏曰轮六尺有六寸轵崇三尺有三寸加轸与轐之七寸为四尺是轸去地四尺矣故曰车轸四尺谓之一等自轸而上其车之等皆以四尺为差戈柲六尺有六寸则以四尺崇于轸故谓之二等人长八尺则以四尺崇于戈故谓之三等殳长寻有四尺则以四尺崇于人故谓之四等车戟常则以四尺崇于殳故谓之五等酋矛常有四尺则以四尺崇于戟故谓之六等○王氏曰五兵之用远则弓矢射之近则矛者句之句之矣然后殳者击之戈戟者刺之司马法曰弓矢围殳矛守戈戟助凡用此者皆长以卫短短以救长今此戈殳矛戟皆置之车旁不言弓矢则乘车之人佩之○图説云车有六等戈崇于轸人崇于戈殳崇于人戟崇于殳矛崇于戟此六数也车之六建夷矛建于酋矛之前酋矛建于戟之前戟建于殳之前殳建于戈与人之前此六建也而轸则不与焉凡兵无过三其身过而无已则不能用又害人也戈建而迆取止戈为武之意入必后其刃不以刃向国焉不及弓矢者以人佩故也○君复陈氏曰酋之言遒也谓近也○郝氏曰酋长貎
　　车谓之六等之数注申言数也
　　凡察车之道必自载于地者始也是故察车自轮始凡察车之道欲其朴属而微至不朴属无以为完乆也不微至无以为戚速也注朴属犹附着坚固貌齐人有名疾为戚者春秋传曰葢以操之为已蹙矣速疾也郑司农云微至谓轮至地者少言其圆甚着地者微耳着地者微则易转也
　　疏此已下云造轮有善恶髙下大小之宜○王氏曰轮之行以完乆为固以蹙速为利○王氏曰车者周所尚轮者车所始所以特言之
　　轮已崇则人不能登也轮已庳则于马终古登阤也注已太也甚也崇髙也齐人之言终古犹言常也阤阪也轮库则难引
　　王氏曰轮过六尺六寸为太髙人斯病于难登不及六尺六寸为太卑马斯病于难引其引之也常若登阪然
　　故兵车之轮六尺有六寸田车之轮六尺有六寸乘车之轮六尺有六寸注此以马大小为节也兵车革路也田车木路也乘车玉路金路象路也兵车乘车驾国马田车驾田马
　　疏以马之大小为节者马髙则车亦髙马下则车亦下先言兵车重戎事也
　　六尺有六寸之轮轵崇三尺有三寸也加轸与轐焉四尺也人长八尺登下以为节注此车之髙者也轸舆也郑司农云轵□也轐谓伏免也谓轵毂末也此轸与轐并七寸田车又宜减焉
　　疏此经论轵崇四尺不髙不下之节上云兵车乘车轮髙六尺六寸轵是轴头处轮之中央故崇三尺有三寸加轸与轐二者七寸则得四尺轴上有伏兔卽轐也伏兔尾后上载车轸轸上始有车舆则轴去地三尺三寸上又兼轸及伏兔并七寸舆去地总四尺也○陈氏曰轵向轮之外毂之卜穿也○王氏曰轮之心为毂毂中横截者谓之轴毂末谓之制舆后一横木谓之轸轴上伏谓之轐轵与轐轸之长四尺得人长之半升降以此为节焉○按説文周制寸尺咫寻常仞诸度量皆以人之体为法○仲舆郝氏曰人身八尺以人身半为等则升降适中故四尺为车节此定法也卽一车而众器可知卽车工而百工可知
　　轮人为轮斩三材必以其时三材旣具巧者和之注三材所以为毂辐牙也斩之以时材在阳则中冬斩之在隂则中夏斩之和之谓调其凿内而合之
　　疏凿内谓孔入毂入牙者竝须调使得所也○王氏曰夫一器而工聚焉者车为多而察车自轮始此古者所以独立轮人之官而记考工者之所首也○三山林氏曰夫材美工巧然而不时则不可以为良三材旣具而工不巧则亦不足为良故巧者和之
　　毂也者以为利转也辐也者以为直指也牙也者以为固抱也注利转者毂以无有为用也郑司农云牙谓轮輮也世间或谓之罔书或作輮
　　疏按老子道经云三十辐共一毂当其无有车之用注无有谓空虗毂中空虚轮得行辐以为直指者入毂入牙竝须直指不邪曲也○王氏曰辐实轮而凑毂故有取于直指牙则周围毂辐为之外輮所以运行故有取于固抱
　　轮敝三材不失职谓之完注敝尽而毂辐牙不动望而眡其轮欲其幎尔而下迆也进而眡之欲其微至也无所取之取诸圜也注轮谓牙也幎均致貌进犹行也微至至地者少也非有他也圜使之然也
　　王氏曰幎如巾之幂物言均致也下迆谓轮之上下皆正直不旁倚也○林氏曰幎如巾之幔物谓其牙足以包辐毂而均致也下迆谓轮势下亲于上而无所碍也
　　望其辐欲其揱尔而纤也进而眡之欲其肉称也无所取之取诸易直也注揱纤杀小貌也肉称杀好也疏上经总视轮此经则视辐下云进而眡之则上云望其辐据住止时也凡辐皆向毂处大向牙处小揱纤据向牙处小而言也○王氏曰易则无节目直则无挠曲
　　望其毂欲其眼也进而眡之欲其帱之廉也无所取之取诸急也注眼出大貎也帱幔毂之革也革急则里木廉隅见
　　王氏曰毂贵于急故欲其眼眼言如人之眼夫毂中虚而容辅以动转何异于眼○王氏曰眼以其显于外者言之亷以其隠于内者言之
　　眡其绠欲其蚤之正也注蚤当为爪谓辐入牙中者也郑司农云绠谓轮箄也谓轮虽箄爪牙必正也疏凡造车轮皆向外箄向外箄则车不掉爪入牙中凿孔必正直不随邪也
　　察其菑蚤不齵则轮虽敝不匡注菑谓辐入毂中者也菑与爪不相佹乃后轮敝尽不匡刺也郑司农云菑读如厠谓建辐也匡枉也
　　疏凡植物于地上谓之菑辐入毂中似之故亦名菑人之齿参差曰齵蚤不齵谓菑入毂与蚤入牙均齐缜密无罅缝也○王氏曰匡方也物圜则运而转方则碍而止
　　凡斩毂之道必矩其阴阳注矩谓刻识之也
　　疏谓先就树刻之记其向日为阳背日为阴之处为后欲以火养其阴故也
　　阳也者槙理而坚阴也者疏理而柔是故以火养其阴而齐诸其阳则毂虽敝不藃注稹致也火养其阴炙坚之也郑司农云藃当作耗谓藃藃防也阴柔后必挠减帱革防起
　　疏若不以火养阴柔之处使坚与阳等后以革挽隂木瘦减革不着木必有防起若以火养之虽敝尽不藃防也
　　毂小而长则柞大而短则摰注郑司农云柞谓辐间柞狭也摰读为槷谓辐危摰也谓小而长则菑中弱大而短则毂末不坚
　　仲舆郝氏曰柞窄通微弱貎摰揑杌也
　　是故六分其轮崇以其一为之牙围注六尺六寸之轮牙围尺一寸
　　参分其牙围而漆其二注不漆其践地者也漆者七寸三分寸之一不漆者三寸三分寸之二令牙厚一寸三分寸之二则内外面不漆者各一寸也
　　椁其漆内而中诎之以为之毂长以其长为之围注六尺六寸之轮漆内六尺四寸是为毂长三尺二寸围径一尺三分寸之二也郑司农云椁者度两漆之内相距之尺寸也
　　疏上经不漆者外内面各一寸则两畔共减二寸漆内止有六尺四寸中诎其半则毂长三尺二寸又以三尺二寸为毂之围围三径一三尺得一尺余二寸寸作三分为六分又径二分故径一尺三分寸之二也
　　以其围之阞捎其薮注捎除也阞三分之一也郑司农云薮读为蜂薮之薮谓毂空壶中也谓此薮径三寸九分寸之五壶中当辐菑者也蜂薮者犹言趋也薮者众辐之所趋也
　　五分其毂之长去一以为贤去三以为轵注郑司农云贤大穿也轵小穿也谓此大穿径八寸十五分寸之八小穿径四寸十五分寸之四大穿甚大似误矣大穿实五分毂长去二也去二则得六寸五分寸之二凡大小穿皆谓金也今大小穿金厚一寸则大穿穿内径四寸五分寸之二小穿穿内径二寸十五分寸之四如是乃与薮相称也
　　疏上经言毂空壶中此经言毂大小两头
　　容毂必直陈篆必正施胶必厚施筋必数帱必负干注谓容者治毂为之形容也篆毂约也帱负干者革毂相应无赢不足
　　王氏曰凡治毂为之形容欲其直而不曲陈以夏篆之文则欲其正而不邪施胶薄则不固施筋疏则不彊帱以挽毂欲亷之外见故贵其负干革急而不缓则帱与毂相应而无赢不足之患矣
　　旣摩革色青白谓之毂之善注谓丸漆之干而以石摩平之革色青白善之徴也
　　疏以革挽毂讫将漆之先以骨丸之待干乃以石摩平之其色青白则善也○王氏曰青阳中之色白阴中之色阴阳中则和无刚柔相胜之弊毂之转运以和为贵故也
　　参分其毂长二在外一在内以置其辐注毂长三尺二寸者令辐广三寸半则辐内九寸半辐外一尺九寸疏此经欲论置辐于毂相去逺近之法
　　凡辐量其凿深以为辐广注广深相应则固足相任也王氏曰量凿深以为辐广故毂凿之深足以受辐之入辐之广足以称毂之所受
　　辐广而凿浅则是以大扤虽有良工莫之能固凿深而辐小则是固有余而彊不足也注扤摇动貌彊不足言辐弱不胜毂之所任也
　　故竑其辐广以为之弱则虽有重任毂不折注言力相称也弱菑也今人谓蒲本在水中者为弱是其类也郑司农云竑读如纮綖之纮竑谓度之
　　疏力相称者止谓辐广与凿深相称史游章云蒲弱兰席谓取蒲之本在水者为席则此经弱卽是辐入毂中者也
　　参分其辐之长而杀其一则虽有深泥亦弗之溓也注杀衰小之也郑司农云溓读为黏谓泥黏不着辐也疏假令辐除入毂之中其外长三尺则杀一尺以向牙以大麤末细涂则向下利故泥不黏着之也
　　参分其股围去一以为骹围注谓杀辐之数也郑司农云股谓近毂者也骹谓近牙者也方言股以喩其丰故言骹以喩其细人胫近足者细于股谓之骹
　　疏上经云杀其一者据长短之中杀一分此经三分杀一据本麄末细而言○郝仲舆氏曰谓近牙处此近毂处窄三之一
　　揉辐必齐平沈必均注揉谓以火槁之众辐之直齐如一也平沈平渐也郑司农云平沈谓浮之水上无轻重王氏曰夫火刚而善变凡物之曲直资其用以正焉水平而无偏凡物之轻重资其体以定焉揉辐以火所以齐其曲直之倨句沈辐于水所以均其轻重之浅深揉辐必齐取诸易直故也平沈必均欲其问称故也
　　直以指牙牙得则无槷而固不得则有槷必足见也注得谓倨句凿内相应也郑司农云槷摋也谓槷读如湼必足见言槷大也然则虽得犹有槷但小耳
　　王氏曰辐资于牙以指牙资辐以抱两者相得则无用于槷而自固不得则虽用槷以行而摇动则槷出而见矣
