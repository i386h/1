<!-- { "loadSidebar": true } -->
　　信斋杨氏曰按司服王祀昊天上帝则大裘而冕先后郑皆云大裘之上又有衣何也玉藻曰君衣狐白裘锦衣以裼之君子羔裘豹褎缁衣以裼之狐裘黄衣以裼之论语曰缁衣羔裘素衣麑裘黄衣狐裘裘之上未尝无衣裘而无衣则近于亵矣凡衣必象裘色凡冕服皆上纁下大裘者黒羔裘也衣之下用黒羔裘取其同色也凡冕服皆上纁下何也易曰黄帝尧舜垂衣裳而天下治盖取诸乾坤干为天其色坤为地其色黄但土旺于季夏南方属火其色赤黄而兼赤为纁故裳用纁也玉藻曰衣正色裳间色郑注云谓冕服上纁下是也自黄帝始备衣裳之制舜观古人之象绘日月星辰山龙华虫于衣绣宗彝藻火粉米于裳凡十二章歴代皆然至周而又备缫旒之数郊特牲曰祭之日王被衮以象天戴冕缫十有二旒则天数也享先公则鷩冕者不敢以天子之服临先公也祀四望山川则毳冕祭社稷五祀则絺冕不敢以至尊之服施于所卑也王者事天明事地察祭祀冕服同乎异乎曰冬至祀天夏至祀地苍璧礼天黄琮礼地各因其类以象天地之性者不容以不异也冕服者王所服以事昊天上帝后土地祗不容以不同也但夏至不用大裘尔屦人曰凡四时祭祀以宜服之夫屦犹辨四时之宜则冕服可知矣唐长孙无忌曰天子祀天地服大裘冕按周郊祀被衮以象天戴冕璪十二旒与大裘异月令孟冬天子始裘以御寒冬至报天啓蛰祈谷服裘可也孟夏迎夏龙见而雩如之何而可服故歴代唯服衮章斯言也信而有徴矣○陈氏礼书曰按周礼司服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则絺冕祭羣小祀则冕是冕服有六服也注家惑于司裘掌为大裘以共王祀天之服又弁师所掌者五冕而已遂以大裘之冕盖无旒不聨数也是不知先王祀天以冬至之日为正而裘又服之本故取其质而言之犹之朝服缁衣则羔裘而诗特称羔裘如濡蜡服黄衣皆狐裘而诗特称狐裘以朝则裘之大者未尝无衣也盖王之祀天内服大裘以因其自然外被龙衮以致其文饰龙衮所以袭大裘也元丰间神宗问陆佃大裘佃对以记曰裘之裼也见美也服之袭也充美也礼不盛服不充故大裘不裼则袭衮可知也又曰郊之日王被衮以象天戴冕璪十二旒则天数也是则大裘袭衮可知大裘袭衮则戴冕藻十二旒可知神宗称善诏有司制黒羔为裘而被以衮由此观之大裘之冕无旒非也或者又曰祀天服大裘乘素车器用陶匏幕用疏布杓用禅牲用犊凡皆以为徳产之致精防尽天下之物无以称其徳故特报以内心之诚而已所谓至敬无文者欤盖先王之祀天有文以示外心之勤有质以示内心之敬故因丘扫地陶匏藁秸之类此因其自然以示内心之敬者也执镇圭而用缫借之采就旂龙章而设日月之饰八变之音四圭之邸此因其文饰以示外心之勤者也然则内服大裘以因其自然外被龙衮戴冕藻以致其文饰然后祀天之礼尽矣不特此也以神事之则有五齐以人养之则有三酒至敬不坛而有坛焉礼曰泰坛郊天是也至质不祼而有鬯焉大宗伯涖玉鬯记亲耕粢盛秬鬯以事上帝是也祀天之礼孰谓一于无文哉○竹埜叶氏曰十二章者所以彰人君之徳能备此十二物也亦以法上天之数而必备此十二章也周礼虽无十二章之文但观行人所谓上公冕服九章侯伯七章子男五章则天子十二章可知矣康成惑于左氏三辰旂旗之语谓旗有三章冕服止九章不亦谬乎又康成见弁师掌王五冕以为冕服有六而云五者遂谓大裘之冕无旒不聨数也此亦惑于祀天示质之説尔重莫重于祀天之冕可以无旒而不数之乎按五冕皆五采十有二就十有二玉是服随其隆杀有七章九章之殊而冕则皆十有二旒故六等之服皆曰冕以首饰尊故也陆佃礼书谓大裘与衮同冕大裘祀天而服衮之冕可也故但言五冕耳安知裘冕不为十二旒乎○王氏曰享先王四时常祭享先公谓祫祭享先公则鷩冕者陈氏曰先公非卑于先王以祭则各以其服授尸尸服鷩冕而王服衮以临之非所以为敬故不敢也飨射亦用鷩冕者以其杀于朝觐故朝觐服衮而飨射服鷩也○陈氏曰九章以法阳数左传臧僖伯曰三辰旂旗昭其明也火龙黼黻昭其文也子太叔曰为九文六采五章以奉五色夫僖伯言服止于火龙黼黻太叔言色止于九文则周之衮冕止于九章而无日月星辰明矣○陈氏曰毳冕五章説文毳兽细毛也宗彝有虎蜼之饰而毳又有宗彝之章故书谓之宗彝周礼谓之毳冕王祀四望山川之服也诗云毳衣如菼毳衣如璊刘熙释名以毳为藻而郑司农以毳为罽衣与宗彝之制不合不足信也○陈氏曰希冕王祭祀社稷五祀之服非卑于飨射也以社稷五祀止于利人故衣粉米而已谓之希以其章少故也郑氏以希为絺以絺为刺谓希刺粉米无画然画阳事也在衣绣隂功也在裳希衣之粉米固亦画矣绣而不画则与余章之在衣者不类其説非也唐以希冕为绣冕亦袭郑氏之失欤○仲舆郝氏曰礼大服盛礼小饰简礼至无以加还反朴此衮冕所以递降大裘所以先衮也
　　凡兵事韦弁服注韦弁以韎韦为弁又以为衣裳春秋传曰晋郤至衣韎韦之跗注是也今时五伯缇衣古兵服之遗色
　　疏以韦为弁又以为服故云韦弁服韎是蒨染赤色也左传成十六年楚子曰韎韦之跗注君子也跗谓足跗注属也跨而属于跗郑杂问志则以跗为幅注亦为属以韎韦幅如布帛之幅而连属以为衣而素裳聘礼云卿韦弁归饔饩注云韎韦之弁盖韎布为衣而素裳与此不同者彼非兵事入庙不可纯如兵服故疑用韎布为衣也言素裳以屦从裳色天子诸侯白舄大夫士白屦皆施于皮弁故也○浚仪王氏曰易氏曰即爵弁也荀子士韦弁注谓以爵韦为韠而戴弁也诗六月四牡骙骙载是常服笺云戎车之常服韦弁服也采芑服其命服朱芾斯皇笺云天子之服韦弁服朱衣裳也○仲舆郝氏曰韦去毛熟皮以为弁兜鍪之类兼以为衣裳跗注俗谓战裙皮甲之类韎赤色
　　眡朝则皮弁服注视朝视内外朝之事皮弁之服十五升白布衣积素以为裳王受诸侯朝觐于庙则衮冕陈氏曰玉藻天子皮弁以日眡朝○郝氏曰皮弁以皮为质而饰以采玉
　　凡甸冠弁服注甸田猎也冠弁委貌其服缁布衣亦积素以为裳诸侯以为视朝之服
　　疏士冠礼及郊特牲皆曰委貌周道郑注士冠云委犹安也言所以安正容貌故云委貌若以色言则曰冠也云其服缁布衣亦积素以为裳者士冠礼云主人冠朝服缁带素韠注云衣不言色者衣与冠同裳又与韠同色是其朝服缁布衣亦如皮弁积素以为裳也言凡甸冠弁服据习兵之时若正四时则当戎服是以月令季秋天子乃教于田猎以习五戎司徒搢扑北面以誓之天子乃厉饰执弓挟矢以猎注云厉饰谓戎服尚威武也以此观之习五戎司徒誓之不戎服着冠弁可知○浚仪王氏曰左传卫献公不释皮冠则皮弁韦弁同但色异耳是正田用韦弁也援神契云皮弁素积军旅也军士之服通皆韦皮坊记注云在军同服左传均服振振○仲舆郝氏曰冠弁即爵弁以缯帛为之古冠制小用缁布缯后世用为弁故曰冠弁明与韦皮二弁异犹冕之言弁冕也曽子问云尸弁冕而出郑谓委貌非也委貌冠耳○王先生曰王之吉服其弁服三三服不同同用弁亦尊首饰
　　凡凶事服弁服注服弁丧冠也其服斩衰齐衰
　　疏天子诸侯絶傍期正统之期犹不降故兼言齐衰其正服大功亦似不降也大功章曰适妇注云适子之妇传曰何以大功也不降其适也既无指斥明闗之天子诸侯也又服问云君所主夫人妻太子适妇既言君所主服不降也如是则为适孙之妇又当小功今注止云斩衰齐衰者以其正服齐衰是不降之首然则王为适子斩衰其为适孙适曽孙适孙适来孙则皆齐衰不杖章云适孙传曰何以期也不敢降其适也有适子者无适孙孙妇亦如之谓凡父于将为后者非长子皆期然则王礼亦适子死有适孙适孙死有适曽孙向下皆然也又按丧服传云始封之君不臣诸父昆弟封君之子不臣诸父而臣昆弟天子之义亦当然若虞舜之与汉髙皆庻人起为天子盖亦不臣诸父昆弟而有服也
　　凡吊事弁绖服注弁绖者如爵弁而素加环绖其服锡衰缌衰疑衰诸侯及卿大夫亦以锡衰为吊服
　　疏按服问曰君为卿大夫锡衰当事则弁绖大夫相为亦然
　　丧服小记曰诸侯吊必皮弁锡衰则变其冠耳
　　疏不言君而言诸侯则是吊异国之臣法不着弁绖而云皮弁故云变其冠耳
　　丧服旧説以为士吊服素委貌冠朝服此近庻人吊服而衣犹非也士当事弁绖疑衰变其裳以素耳
　　疏丧服郑注云士疑衰素裳冠则皮弁之绖庻人不爵弁则其吊冠素委貌也是士与庶人同服冠弁则异
　　国君于其臣弁绖他国之臣则皮弁大夫士有朋友之恩亦弁绖
　　仲舆郝氏曰吊事吊臣丧檀弓曰天子之哭诸侯也爵弁绖其服则锡衰缌衰疑衰若未小敛则素衣上五冕此序五弁也○薛氏图云韦弁一名爵弁诗云韎韐有奭以作六师士冠礼曰爵弁服韎韐则凡兵事韦弁服固爵弁也冠弁服弁亦皮弁也盖上文言眡朝则皮弁服下文言凡吊事弁绖服弁绖亦皮弁而加环绖则冠弁服服皮弁明矣郊特牲曰皮弁素服而祭素服以送终也此凡凶事冠皮弁服之证也春秋传曰卫献公射鸿于囿二子从之不释皮冠而与之言又曰皮冠以招虞人此凡田事服皮弁服之证也郑氏谓冠弁委貌其服缁布衣亦积素以为裳服弁丧冠也其服斩衰齐衰弁绖者如爵弁而加环绖皆非是丧服小记曰诸侯吊必皮弁锡衰弁师曰王之弁绖弁而加环绖此弁绖服皮弁而加环绖之证也韦弁爵弁也故弁师有韦弁而无爵弁冠弁服弁皆皮弁也故弁师有皮弁而无冠弁服弁郑氏谓不言冠弁冠弁兼于韦弁皮弁不言服弁服弁自天子以下无饰无等又误矣
　　凡丧为天王斩衰为王后齐衰注王后小君也诸侯为之不杖期
　　疏诸臣亦为王斩衰为后期郑特言诸侯者以丧服斩衰章云臣为君诸侯为天子及至不杖章直云为君之母妻不别见诸侯为后之文故郑解之见诸侯为后与臣为君同其卿大夫适子为君夫人亦与诸臣同士之子贱无服当从庻人礼服问云诸侯之世子不为天子服注云逺嫌也与畿外之民同服服问又云大夫之适子为君夫人太子如士服注大夫不世子不嫌也士为国君斩小君期大子君服斩臣从服期天子卿大夫适子亦当然故云如士服也○昏仪曰天子修男教父道也后修女教母道也故天子之与后犹父之与母也故为天王服斩衰服父之义也后服齐衰服母之义也
　　王为三公六卿锡衰为诸侯缌衰为大夫士疑衰其首服皆弁绖注君为臣服吊服也郑司农云锡麻之滑易者十五升去其半有事其布无事其缕缌亦十五升去其半有事其缕无事其布疑衰十四升谓疑之言拟也拟于吉
