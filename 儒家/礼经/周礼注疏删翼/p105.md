<!-- { "loadSidebar": true } -->
　　扬军旅注为之威武以观敌诗云维师尚父时维鹰扬降国邑注国邑欲降者受而降之春秋传曰齐人降障王氏曰候人主好待诸侯环人主恶慑诸侯皆守境事以掌固统环人者先为不可胜以待敌之可胜也
　　挈壶氏掌挈壶以令军井挈辔以令舎挈畚以令粮注壶所以盛饮故以壶表井辔所以驾舎故以辔表舎或曰舎止也脱辔于此则知止也
　　畚所以盛粮故以畚表禀军中杂防讙嚣号令不能相闻故各以其物为表省烦趋疾于事便也
　　凡军事县壶以序聚凡丧县壶以代哭者皆以水火守之分以日夜注郑司农云县壶以为漏以序聚以次更聚击备守也谓击两木相敲行夜时也代亦更也
　　刘氏曰其击柝以戒守者以漏刻为更代
　　礼未大敛代哭以水守壶者为沃漏也以火守壶者夜则视刻数也分以日夜者异昼夜漏也漏之箭昼夜共百刻冬夏之间有长短焉
　　某氏曰县壶以为漏者谓县壶于上以水沃之水漏下入器中以没刻为准法有更漏则击柝者可序更矣丧未殡哭不絶声有更漏则守尸而哭者可相代矣
　　及冬则以火爨鼎水而沸之而沃之注郑司农云冬水冻漏不下故以火炊水沸以沃之谓沃漏也
　　薛氏图云以火爨鼎则使之不凝以火守壶则使之不差施之于军事所以严守警施之于丧事所以严凶哀朝廷朝夕之礼亦常以是为节焉然春官鸡人凡国事为期则告之时而齐诗特罪挈壶氏者盖天子备官挈壶掌漏鸡人告之诸侯则掌漏告时一于挈壶氏而已○王氏曰刻漏古今法器于天文为下垣渐台故设官董其事军事严丧事遽特举以见例
　　射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫鴈注位将射始入见君之位不言士者此与诸侯之宾射士不与也燕礼曰公升即位于席西乡小臣纳卿大夫卿大夫皆入门右北面东上士立于西方东面北上大射亦云则凡朝燕及射臣见于君之礼同
　　疏三公射北面者君南面答阳臣之北面答君三公臣中最尊故屈之使北面答君之义孤东面者西方者宾位以孤无职尊而宾客之故在西也卿大夫西面者以其皆有职故在东在东近君居主位也士无臣不得自大射得与君大射按下文士豻侯二正则士得自行宾射不得与君宾射矣引燕礼者欲见天子诸侯朝燕射三者位同之义○王氏曰先王于祭祀宾燕之事未尝不射方其与诸侯行宾射之礼则国之三公孤卿大夫与焉故射人掌其位也三公北面答君也孤东面佑王也卿大夫西面佐王也其挚三公执璧则以其有君之体而不致其用也三公之挚不序于宗伯而独见于射人者盖三公师道也王之所承有弗敢臣也宗伯之挚不序于其职而射人以主宾射为先则三公之挚言于此亦以见宾之而弗敢臣之意也射人之位不及士者盖射人所掌宾射之礼故不及之记曰朝不坐燕不与谓之士是也○仲舆郝氏曰按郑谓射人所掌位为将射入见君之位将射见则不必挚凡挚始相见也始见辄与燕而射非也
　　诸侯在朝皆北面诏相其灋注谓诸侯来朝而未归王与之射于朝者皆北面从三公灋其礼仪
　　若有国事则掌其戒令诏相其事注谓王有祭祀之事诸侯当助其荐献者也戒令告以齐与期
　　掌其治达注谓诸侯因与王射及助祭而有所治受而达之于王王有命又受而下之
　　以射灋治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正注射灋王射之礼治射仪谓肄之也
　　疏此则宾射在朝之仪言王射之礼者此经兼有诸侯臣各在家与宾射法各自有官掌之射人但作法与之耳此射人所掌王射之礼以别诸侯已下之射也肄则习也○王氏曰先王因度数而制之以为法因其动容而制之以为仪自王以下其耦或六或四或二其侯或三或二或一其乐歌则异节以至其容其获其正皆有多寡之数焉此射之法也以是法而治之则其见于内志正外体直持弓必审挟矢必固揖逊有序升降有节此射之仪也古之射者行同能耦则别之以射而胜者则饮不胜者此射之所以有耦也
　　郑司农云三侯虎熊豹也容者乏也待获者所蔽也疏此经言容仪礼大射乡射等云乏言容者据唱获者容身于其中据人而言云乏者矢至此乏极不过据矢而说也
　　二侯熊豹也豻兽名谓三侯者五正三正二正之侯也二侯者三正二正之侯也一侯者二正而已此皆与宾射于朝之礼也
　　疏按乡射记云于境则虎中龙旜谓诸侯宾射之礼彼又云唯君有射国中其余臣则否注云臣不习武事于君侧则臣皆不得在国射若然在朝宾射唯有天子而此云皆与宾射于朝之礼者谓诸侯已下宾射在己朝不谓于天子之朝行此宾射之礼也
　　考工梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而画以朱绿其外之广皆居侯中参分之一中二尺今儒家云四尺曰正二尺曰鹄鹄乃用皮其大如正此说失之矣豻胡犬也士与士射则以豻皮饰侯下大夫也
　　陈氏集说疏曰上文不言士天子与诸侯宾射士不与也而此云士豻侯二正则士得自行宾射不得与君宾射矣
　　大夫以上与宾射饰侯以云气用采各如其正九节七节五节者奏乐以为射节之差言节者容侯道之数也乐记曰明乎其节之志不失其事则功成而徳行立疏九节者五节先以听七节者三节先以听五节者一节先以听尊者先听多卑者少为差皆留四节以乗矢拾发云言节者容侯道之数者谓若九节者侯道九十弓七节者侯道七十弓五节者侯道五十弓也引乐记证侯道逺近亦为节也此射义文云乐记者误○按射义疏凡天子诸侯及卿大夫射礼有三一为大射是将祭择士之射二为宾射诸侯来朝天子入而与之射也或诸侯相朝而与之射三为燕射谓燕息而与之射其天子诸侯大夫三射皆具唯士无大射又按诗行苇笺云周之先王将养老先与羣臣行射礼择其可与者以为宾疏礼称将祭而射谓之大射养老与祭相类射以择宾则亦为大射礼射有三宾射在朝而射以娯宾燕射因燕而射以为乐皆无择士之义又按礼记聘义云聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渴而不敢饮也肉干人饥而不敢食也日莫人倦齐庄正齐而不敢懈惰以成礼节以正君臣以亲父子以和长幼此众人之所难而君子行之则诸侯遣聘之卿大夫亦得与于宾射杜氏通典亦云宾射谓列国诸侯来朝于王或诸侯自相朝聘或孤卿已下礼宾而射皆行之于朝或行于庙盖谓此也
　　若王大射则貍步张三侯注貍善搏者也行则止而拟度焉其发必获是以量侯道灋之也侯道者各以弓为度九节者九十弓七节者七十弓五节者五十弓弓之下制长六尺大射礼曰大侯九十参七十干五十是也三侯者司裘所共虎熊豹侯也
　　按白虎通曰天子射百二十步诸侯九十步大夫七十步士五十步所以明尊者所服逺卑者所制近也
　　王射则令去侯立于后以矢行告卒令取矢注郑司农云射人主令人去侯所而立于后也以矢行告射人主以矢行髙下左右告于王也大射礼曰大射正立于公后以矢行告于公下曰留上曰扬左右曰方卒令取矢谓射卒射人令当取矢者使取矢也谓令去侯者命负侯者去侯也乡射曰司马命获者执旌以负侯疏负侯之人是服不氏也○王氏曰未射时获者负侯而立故射则令其去侯而居于乏以避矢也○王氏曰射毕令射鸟氏取矢○俊卿章氏曰天子诸侯燕射皆在国又天子宾射在朝亦在国士大夫燕射宾射不在国大夫亦得行大射虽无郊学亦不得在国是以孔子为乡射于矍相之圃是其一隅也○或曰天子大射则在庙宾射则在朝燕射则在寝诸侯大射在郊学宾射在朝若国外相防则在竟
　　祭侯则为位注祭侯献服不服不以祭侯为位为服不受献之位也大射曰服不侯西北三步北面拜受爵与太史数射中注射中数射者中侯之算也大射曰司射适阶西释弓去扑袭进由中东立于中南北面视算王氏曰必与太史者以太史凡射事饰中舍算故也
　　佐司马治射正注射中射之灋仪也
　　王氏曰射以不失正鹄为主司马治之射人佐之
　　祭祀则赞射牲相孤卿大夫之灋仪注烝尝之礼有射豕者国语曰禘郊之事天子必自射其牲今立秋有防刘云
　　疏宗庙之祭秋冬则射之春夏否也祭天则四时常射天尊故也是以司弓矢共王射牲之弓矢射人赞射牲也诸侯已下则不射楚语云刘羊击豕而已汉时苑中有防刘尔雅防似貍刘杀也引之者证烝尝在秋有射牲顺时气之法○王明斋氏曰上古六畜未扰必射以祭后王于祭祀犹亲射其牲所以存古者始血之礼且以致亲杀之意○王氏曰祭祀王必亲射牲示诚敬之至也
　　防同朝觐作大夫介凡有爵者
　　疏作使也防同朝觐王使公卿有事焉则射人使大夫为上介使凡有爵者命士已上为众介也
　　大师令有爵者乗王之倅车注倅车戎车之副
　　王氏曰王之所乗不敢虚其位也
　　有大宾客则作卿大夫从注作者选使从王见诸侯戒大史及大夫介注戒戒其当行者觐礼曰诸公奉箧服加命书于其上升自西阶东面大史氏右
　　疏谓王有命使三公命诸侯及衣服就馆赐之时则射人戒大史及大夫与诸公为介○王氏曰大史与事者以大史主协礼事故也
　　大丧与仆人迁尸作卿大夫掌事比其庐不敬者苛罚之注仆人大仆也仆人与射人俱掌王之朝位也王崩小敛大敛迁尸于室堂朝之象也檀弓曰扶君卜人师扶右射人扶左君薨以是举苛谓诘问之
　　疏作卿大夫掌事者谓王丧宜各有职掌比其庐谓若宫正所云亲者贵者居庐王崩于北牖下迁尸于南牖小敛于户内是迁尸于室小敛讫迁于堂大敛于阼阶大敛讫又迁尸于西阶殡引檀弓证射人与仆人君之疾薨皆是二人之事彼郑云卜当为仆即仆人也
　　服不氏掌养猛兽而教扰之注猛兽虎豹熊罴之属扰驯也教习使之驯服王者之教无不服
　　王氏曰舜命益为虞则曰若予草木鸟兽养猛兽而教驯之亦以若为主也
　　凡祭祀共猛兽注谓中膳羞者兽人冬献狼春秋传曰熊蹯不熟
　　王氏曰祭祀之羞备物故也
　　宾客之事则抗皮注郑司农云宾客来朝聘布皮帛者服不氏主举蔵之谓抗者若聘礼曰有司二人举皮以东
　　王氏曰抗之言举也盖聘礼庭实有虎豹之皮示服猛而有文故也
　　射则赞张侯以旌居乏而待获注谓待获待射者中举旌以获
　　王氏曰凡射侯共于司裘张于射人服不氏赞之待获待射中则举旌以唱获
　　射鸟氏掌射鸟注鸟谓中膳羞者鳬鴈鸨鸮之属祭祀以弓矢欧乌鸢凡宾客防同军旅亦如之注乌鸢善钞盗便汚人
　　刘氏曰大事尚肃也
　　射则取矢矢在侯髙则以并夹取之注矢着侯髙人手不能及则以并夹取之并夹鍼箭具司弓矢职曰大射燕射共弓矢并夹
　　罗氏掌罗乌鸟注乌谓卑居鹊之属
