<!-- { "loadSidebar": true } -->
　　司勲上士二人下士四人府二人史四人胥二人徒二十人注勲功也此官主功赏
　　疏序官前后不据尊卑直取事急者居前军无赏士不往凡军以赏为先僖二十八年晋文公献俘馘饮至大赏武王入殷封功臣师尚父为首故司勲列位在前○杂说勲爵之设所以赏战士而旌军功也虽沿革不同而激昂人心之意则一周以司勲赏地之法攷之周礼有疑焉夫土地之赏本于司徒今司勲之职不属司徒而属司马何也葢军功之赏不可逾时予之速则人心劝报之迟则人心疑夫苟赏典欲行于司马而赏地乃靳于司徒则趋事赴功者怠矣汉人列爵十二级虽非古制然于勲爵最有可取以樊哙夏侯婴有斩首降敌之功舍人哙即赐爵大夫已而加列大夫而封比封君已而累迁将军赐食邑以太仆婴则赐爵五大夫已而赐执帛执圭已而得印匮赐食邑夫立一功得一级人心孰不知劝乎唐制曰上柱国至武骑九十二转以功之上中下而为阵获之差以资之上次下而为进降之序凡以功受赏者卒皆覆实然后入奏则激昂人心之意亦不苟矣○杂说冯唐云李牧为将赏赐决于外不从中复乃能成功魏尚以上功首虏差六级文吏以法绳之其赏不行则非所以用人由此观之赏不离局其制密矣○愚按赏罚圣人所慎慎赏抑幸慎罚好生然此皆谓功罪可疑时尔不然则大易尚有不留狱之文而况赏乎又况军功之赏乎兵凶事胜败无常赏安可缓也后世六军之帅不能专一缣之惠而司勲爵者每以苴苞之厚薄为功罪之低昂噫司农铢两之金帛则问祖宗千里之金汤则不问则是岂可不为之浩叹哉
　　马质中士二人府一人史二人贾四人徒八人注质平也主买马平其大小之贾直
　　疏买马供军用故在此○杂说周之马政养之井牧赋之丘乗夏官邦政之所掌者一而马官校圉之所属者八如马质一官中士二人量之以三物平之以二价任之而后受受之而后书旬赏其直任过其用是其所质无非良马也至于房为天驷祭之以敬其祖辰为龙蚕禁之以时其浴洁泉丰草凉庌除蓐交颈相劘及衢而骋则又有以宣其性攻驹教駣臧仆讲驭刻之之羁之縻之则又有以就其才至于相医而药发疾而步善于连治禁其终死则又有以择其巫凡为马政详细委曲至于如是则四牡业业宜其一日而三捷也四骐翼翼宜其车攻而复古也
　　量人下士二人府一人史四人徒八人注量犹度也谓以丈尺度地
　　疏以其掌营军之垒舍量其市朝州涂军社之所里其中虽有余事要以军事为重故列职于此也
　　小子下士二人史一人徒八人注小子主祭祀之小事疏掌小祭祀羞羊肆衅军器师田掌斩牲徇陈之事故属此也
　　羊人下士二人史一人贾二人徒八人
　　疏主祭祀割羊五行传云视之不明则有羊祸注云羊畜之逺视者属视视为火故属夏官
　　司爟下士二人徒六人注杜子春云爟为私火谓爟火谓热火与
　　疏民间理爨之火为私火亦如后郑为热火也热火对司烜氏以燧取火于日为冷火司烜取金义故在秋官也○杂说司爟之职此圣人观天地之变顺隂阳消息之宜察寒暑往来之节故得裁成辅相之道此意极大○某氏曰爟火明也军中有火攻之法故属司马平居无事则掌火政
　　掌固上士二人下士八人府二人史四人胥四人徒四十人注固国所依阻者也国曰固野曰险
　　疏掌固掌修城郭沟池树渠之固并据国而言司险周知山林川泽之阻并据在野而言○王氏曰掌固司险之职不列于地官而特属于司马不统于职方而特专于一职者葢司马所以统军旅之事而要害之地皆攻守之大计也险固之地皆有守者则边境无空虚之患矣而至于掌疆候人之职徒役特多焉然则古之边备严矣哉○南轩张氏曰孟子谓域民不以封疆固国不以山谿威天下不以兵革而先王封疆之制甚详于周官设险守国与夫弧矢之利并着于易何耶葢先王吉凶与民同患其为治也体用兼备本末具举道得于巳固有以一天下之心而法制详密又有以周天下之虑此其治所以常久而安固若孟子之言则推其本而言之尔
　　司险中士二人下士四人史二人徒四十人
　　王氏曰易曰天险不可升也地险山川邱陵也王公设险以守其国险之时用大矣哉此周官所以有司险
　　掌疆中士八人史四人胥十有六人徒百有六十人注疆界也
　　候人上士六人下士十有二人史六人徒百有二十人注候候迎宾客之来者
　　疏诗云彼候人兮荷戈与祋亦是武事故在此也某氏曰军中用以为斥候传警无事则主迎送
　　环人下士六人史二人徒十有二人注环犹郤也以勇力郤敌
　　王氏曰廵察内外若环之相循而不穷故名官曰环人○郝氏曰往复曰环如今探子
　　挈壶氏下士六人史二人徒十有二人注世主挈壶水以为漏
　　王氏曰先王分十二时于一昼一夜之间以漏箭准十二时而为百刻以百刻定长短而分昼夜于是立挈壶氏之职焉后世挈壶氏不能掌其职不能辰夜不夙则莫此诗人之所刺也
　　射人下大夫二人上士四人下士八人府二人史四人胥二人徒二十人
　　服不氏下士一人徒四人注服不服不服之兽者疏象王者伐叛柔服之义故在此也
　　射鸟氏下士一人徒四人
　　罗氏下士一人徒八人注能以罗罔搏鸟者郊特牲曰大罗氏天子之掌鸟兽者
　　疏按郊特牲云大罗氏天子之掌鸟兽者诸侯贡属焉彼对诸侯言故称大此无所对故但称罗氏也
　　掌畜下士二人史二人胥二人徒二十人注畜谓敛而养之
　　疏羽虫属南方故在此
　　司士下大夫二人中士六人下士十有二人府二人史四人胥四人徒四十人
　　刘氏曰司士掌羣臣之版凡仕于国者不以贵贱总谓之士者始附于版者士也故曰司士焉○王先生曰今之六部古之六卿也自汉成帝初分尚书置四曹至光武分为六曹迄于魏晋或五或六初无常制宋齐以来多定为六曹稍似周礼至隋定为六部今攷其职则天官宰为尚书令非吏部也司士掌羣臣之版其吏部乎○杂说司士诸子于司马何也古者大夫士国子皆从金革之事而不征于司马然非其官之长素禀焉一旦用之将有不如今者舍之则不能以众正遽用法则亦难乎为上矣俾之属以传军政用之则其官自帅其徒而自为伍所以整旅亦以全恩○国裳舒氏曰呉氏谓司士掌羣臣之版诏爵诏禄诏事定食乃冡宰驭贵驭富小宰作事制食之意也宜属天官芬谓司马掌邦政则爵禄夫人亦政之大者况王制司马辨论官材亦有可据耶若太宰驭贵驭富之文直以明爵禄生杀之柄所在以见作威作福之惟辟与以德诏爵以功诏禄各为一义也小宰以叙作事与以能诏事以叙制食与以久奠食亦各为一义也乌可但以形似不究义理而苟附防之哉六典惟治官之属极有精意孟子所谓政不足适人不足间也非有大人格心之学岂可骤语及也耶
　　诸子下大夫二人中士四人府二人史二人胥二人徒二十人注诸子主公卿大夫士之子者或曰庶子刘氏曰适子庶子皆掌之○王氏曰自其众而言之则谓之诸子
　　司右上士二人下士四人府四人史四人胥八人徒八十人注右谓有勇力之士充王车右
　　刘氏曰司右羣属车之右也若王之五路右其玉路金路者则下大夫也右其象路者则上士也右其戎路木路者则中大夫也故司右上士二人下士四人徒八十人者皆羣属车之右也
　　虎贲氏下大夫二人中士十有二人府二人史八人胥八十人虎士八百人注不言徒曰虎士则虎士徒之选有勇力者
　　杂说虎贲八百人乃天子侍卫之亲兵也六军之外禁卫唯此而已王不出则虎贲亦不出及其弊也以之从军旅赐诸侯非旧法也○按僖二十八年襄王赐晋文公虎贲二百人○康侯胡氏曰自古盛王虽用文德必有亲兵专掌宿卫周公指虎贲与常伯同戒成王欲其知恤虎贲者犹今侍卫亲军也康王初立太保俾齐侯吕伋以虎贲五百人迎于南门吕伋者太公望子自诸侯入典亲军犹今殿前马步军都师也勲德世臣总司禁旅虎贲卫士宿卫王宫其为国家虑深逺矣
　　旅贲氏巾士二人下士十有六人史二人徒八人疏言旅见其众言贲见其勇○王氏曰虎贲氏以旅力而卫王诗云旅力方刚者此也○某氏曰虎贲旅贲皆曰氏葢世其职者也
　　节服氏下士八人徒四人注世为王节所衣服
　　明斋王氏曰春官司服于王吉凶之服详矣而又设此官葢春主礼特掌其制度与夫收藏共奉故司服中士二人以其掌礼制而秩尊府二人以主藏史一人以司书也夏官司舆服法驾且主侍御于王故复有节服氏一职专掌为主服之葢王中心无为凡其厚薄之宜加减之节与夫应用之服应服之时皆掌于此官故下士八人之多无府史之属者不掌其藏也○国裳舒氏曰吴氏谓节服掌祭祀朝觐为礼官之属移属宗伯且欲删衮冕裘冕四字以为错乱等威也芬谓节服所掌非祭祀朝觐也祭祀朝觐之时惟王之太常执戈送逆而已其用衮冕裘冕如此者戒不虞也故官属典兵之官焉兹仍旧
　　方相氏狂夫四人注方相犹言放想可畏怖之貌王氏曰时傩而殴疫其官名之曰方相氏以其相视而攻疫者序一方也月令季冬命有司大傩则曰旁磔亦以方之所在非一方
　　太仆下大夫二人小臣上士四人祭仆中士六人御仆下士十有二人府二人史四人胥二人徒二十人注仆侍御于尊者之名大仆其长也
　　疏四官别职同官故共府史胥徒也○王氏曰天下之治乱其原乃在乎一人之身一人之修废乃在乎左右之辅先王知左右之不正则无与修其身一身之不修则无与治天下故其建官尤重于侍御之人而太仆则下大夫二人为之所谓侍从仆御罔匪正人则王之视听言动何患于不正乎其身正而后天下归之则周官之设太仆所掌如此岂不谓知要哉○伊川程氏曰人主不可跬步离正人葢所以涵养气质薫陶德性故能习与智长化与心成○东莱吕氏曰夫陪仆贽御之臣后世视为贱品而不之择者也不知人主朝夕与居气体移养恒必由之潜消黙夺于防防之中而明争显諌于昭昭之际抑末矣穆王之用伯冏为太仆又特作命书而以朝夕承弼望之其知本哉其曰慎简乃僚无以巧言令色便辟侧媚其惟吉士则命一伯冏而羣仆侍从固无待穆王之亲择矣此尤为治之体也此心不继造父为御周逰天下将必有车辙马迹道其侈者果不出仆御之间不知伯冏犹在职乎否也穆王豫知所戒忧思深长犹不免躬自蹈之人心纵舍无常若此可惧哉
　　隶仆下士二人府一人史二人胥四人徒四十人注此吏而曰以其事防
　　疏以事防故别官不属大仆
　　弁师下士二人工四人史二人徒四人注弁者古冠之大称委貌缁布曰冠
　　疏夏物长大而盛壮人年长大而冠以众夏故不同司服在春官也○又云按礼记郊特牲及士冠礼皆云夏收殷哻周弁三代皆祭冠则弁亦冕也即是六冕皆得称弁若然皮弁爵弁自然是弁故郑云弁者古冠之大称也云委貌缁布曰冠者此二者对皮弁爵弁六冕唯曰冠若散文亦得言弁故司服云凡田冠弁服凶事服弁服皆得言弁也
　　司甲下大夫二人中士八人府四人史八人胥八人徒八十人注甲今之铠也兵戈盾官之长
