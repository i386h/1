<!-- { "loadSidebar": true } -->
　　疏櫜则□也白犬皮者以丧无饰明用犬之白者士丧记主人乗恶车白狗幦是也
　　麤布饰二物之侧为之缘若摄服云
　　疏按丧服齐衰已下皆称疏礼之通例凡言疏布者皆据大功布而言若摄服者按既夕记云贰车白狗摄服注云摄犹缘也狗皮缘服差饰引之者证二物为缘之事也
　　服读为箙小箙刀剑短兵之衣此始遭丧所乗为君之道尚防备奸臣也书曰以虎贲百人逆子钊亦为备焉疏丧车五乗贵贱皆同乗之是以士丧礼主人乗恶车郑注引杂记云端衰丧车皆无等然则此恶车王丧之木车也是其尊卑同也○愚按丧车无等所谓父母之丧无贵贱一也
　　素车棼蔽犬防素饰小服皆素注素车以白土垩车也棼读为薠薠麻以为蔽其防服以素缯为缘此卒哭所乗为君之道益着在车可以去戈防
　　疏按士虞礼卒哭大夫説绖带于庙门外妇人説道绖不説带是卒哭变服变服即易车
　　薻车薻蔽鹿浅防革饰注谓薻水草苍色以苍土垩车以苍缯为蔽也鹿浅防以鹿夏皮为覆笭
　　疏夏时鹿毛新生为浅毛
　　又以所治去毛者缘之此既练所乗
　　明斋王氏曰旧説棼为麻布薻为苍缯按下駹车始以苇为蔽今若用麻布与苍缯则反精矣葢以薠麻水草编之以为蔽耳
　　駹车雚蔽然防髤饰注谓駹车邉侧有漆饰也雚细苇席也以为蔽者漆则成藩即吉也然果然也髤赤多黒少之色韦也此大祥所乗
　　疏果然兽名也
　　漆车藩蔽豻防雀饰注漆车黒车也藩今时小车藩漆席以为之豻胡犬雀黒多赤少之色韦也此禫所乗疏雀头黑多赤少雀即緅也按下文大夫乗黒车士乗栈车皆吉时所乗既言天子至士丧车五乗尊卑等则大夫士禫亦得乗漆车所以大夫士禫即乗漆车与吉同礼穷则同也
　　服车五乗孤乗夏篆卿乗夏缦大夫乗墨车士乗栈车庶人乗役车注服车服事者之车郑司农云夏赤也缘缘色或曰夏篆篆读为圭瑑之瑑夏篆毂有约也谓夏篆五采画毂约也夏缦亦五采画无瑑尔
　　某氏曰夏翟五采篆雕刻车衡画采加雕篆也缦杂文画而不雕曰缦○杜预曰左传云山崩川竭君为之不举降服乗缦缦车无文也
　　墨车不画也栈车不革挽而漆之
　　或曰素木无漆
　　役车方箱可载任器以共役
　　疏已上寻常所乗若亲迎则士有摄盛故士昏礼主人乗墨车妇车亦如之有裧为异耳不见妇人车者妇人与夫同故昏礼云妇车亦如之大夫以上不摄盛知士车有漆饰者按唐传云古之帝王必有命民于其君得命然后得乗饰车骈马衣文骈锦注云饰漆之骈并也是其事云役车亦名栈车以其同无革挽故也何草不黄诗云有栈之车行彼周道注云栈车役车是也○王氏曰考工记曰栈车欲弇饰车欲侈墨车已上皆饰车也栈车无饰役车郑氏谓载任器以共役然谓之乗则非特载任器而已夫贵而孤卿贱而庶人率皆参稽其徳位之隆杀以为之制度以立之差等则徳不称焉有所不用也位不称焉有所不用也上不得以偪下下不得以僣上虽有桀鷔者不敢干焉虽有觊觎者不敢越焉是乃所以正名分之大而杜窃拟之端也欤○愚按丧车虽贵贱无等亦谓二祥以内言之禫则拟于吉天子或不妨少饰欤若从贾氏谓大夫士既禫皆得乗漆车则大夫禫与吉同已不可通至于士平日仅乗栈车禫得乗墨车是士乃因禫而所乗之车反精于平日矣而可乎天子诸侯絶旁期丧至于禫天子或得引絶旁期之例少异于士庶此亦礼之无大害者不然必禫所乗之漆车与大夫之墨车尚有辨耳丧礼无贵贱以父母之恩于子天子至庶人一也其説岂不正大乃拘此説而谓士禫亦乘漆车説礼如此欲无若聚讼得乎
　　凡良车散车不在等者其用无常注给游燕及恩惠之赐不在等者谓若今辎车后户之属作之有功有沽疏汉时辎车与古者从军所载辎重财货之车皆车后开户精作为功则曰良麤作为沽则曰散也○愚按良散虽无常不过稍低昻于规制之内而已岂得恣为淫巧乎
　　凡车之出入嵗终则防之注计其完败多少
　　凡赐阙之注完败不计
　　或曰命车赐人出而不入故阙之不须防也
　　毁折入赍于职币注杜子春云赍读为资资财也乗官车毁折者入财以偿缮治之直
　　疏入赍于职币职币还与冬官缮治之○或曰其币壊而材料尚可用者则存之职币以备冬官修造缮治之用
　　大丧饰遣车遂廞之行之注廞兴也谓陈驾之行之使人以次举之以如墓也遣车一曰鸾车
　　疏以遣车亦有鸾铃故也
　　及葬执葢从车持旌注从车随柩路持葢与旌者王平生时车建旌雨则有葢今蜃车无执而随之象生时有也所持者铭旌
　　或曰及葬谓柩在道
　　及墓嘑啓阙陈车注关墓门车贰车也
　　疏天子贰车象生时当十二乗也
　　小丧共匶路与其饰注匶路载柩车也饰棺饰也嵗时更续共其弊车注更易其旧续续其不任用共其弊车巾车既更续之取其弊车共于车人材或有中用之
　　大祭祀鸣铃以应鸡人注鸡人主呼旦鸣铃以和之声且警众必使鸣铃者车有和鸾相应和之象
　　王氏曰亦所以警王无得宴安也○明斋王氏曰车为器之至重周礼特设巾车一职掌公车之政令典路者辨车之等而驾説之也车仆者掌兵车而用之也冬官轮人舆人则造车之肆也造车与驾车者各司其事王车与兵车各分其职所以志专而事辨巾车兼统之故其秩为下大夫凡公车所驾之马即校人所掌者专以供王五路及王臣之所乗其卿大夫之车马各出于其采地士卒之兵车大车出于司马法之田赋以人治田以田出车马兵之与农人之与车马常相连而不离故国无养兵之费民无养马之弊武备常修而易集所以为善也
　　典路掌王及后之五路辨其名物与其用説注用谓将有朝祀之事而驾之郑司农云设谓舎车也春秋传曰鸡鸣而驾日中而説用谓所宜用
　　若有大祭祀则出路赞驾説注出路王当乗之赞驾説赞仆与趣马也
　　大丧大宾客亦如之注郑司农云书顾命曰成王崩康王既陈先王寳器又曰大路在宾阶面赘路在阼阶面先路在左塾之前次路在右塾之前汉朝上计律陈属车于庭
　　疏大路玉路赘路玉路之贰也先路象路次路象路之贰也○按蔡氏尚书注大路玉路赘作缀缀路金路也先路木路也次路象路革路也面南向也
　　凡防同军旅吊于四方以路从注王出于事无常王乗一路典路以其余路从行亦以华国
　　车仆掌戎路之萃广车之萃阙车之萃苹车之萃轻车之萃注萃犹副也此五者皆兵车所谓五戎也
　　王氏曰戎路革车也革车以即戎故又谓之戎路
　　戎路王在军所乗也广车横陈之车也阙车所用补阙之车也苹犹屏也所用对敌自蔽隠之车也轻车所用驰敌致师之车也春秋传曰公丧戎路又曰其君之戎分为二广则诸侯戎路广车也又曰帅斿阙四十乗孙子八陈有苹车之陈又曰驰车千乗五者之制及萃数未尽闻
　　陈氏曰诗云輶车鸾镳按尔雅曰輶轻也
　　凡帅共革车各以其萃注五戎者共其一以为王优尊者所乗也而萃各从其元焉
　　六韬车者军之羽翼也所以陷坚阵要彊敌遮北走也○浚仪王氏曰或问道千乗之国千乗之国可使治其赋何谓千乗曰包氏依王制孟子谓方里为井十井为乗百里之国适千乗马氏依周礼司马法谓畆百为夫夫三为屋屋三为井井十为通通十为成成出革车一乗千乗之赋其地千成方三百一十六里有畸唯公侯之封乃能容之朱子曰马説八百家出车一乗包氏説八十家出车一乗疑马氏为可据愚攷汉食货志四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乗甲士三人卒七十二人是谓乗马之法一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国其説与马融同此朱子所谓可据也或曰朱子于论语或问云车一乗甲士步卒合七十五人于诗集云千乗大国之赋城方十里出革车一乗甲士三人左持弓右持矛中人御步卒七十二人将重车者二十五人千乗之地三百十六里有奇车千乗法当用十万人为步卒者七万二千人大国三军为车三百七十五乗三万七千五百人其为步卒不过二万七千人敢问既曰一乗七十五人又曰一乗百人何也曰朱子读曹公杜牧注孙子见所论车乘人数诸儒皆所未言蔡季通每论此事以攷周礼军制皆合然则孙子之注可得闻欤曰孙子作战篇凡用兵之法驰车千驷革车千乗带甲十万曹公注驰车轻车也杜牧注轻车战车也古者车战革车辎车重车也载器械财货衣装司马法曰一车甲士三人步卒七十二人炊家子十人固守衣装五人廏养五人樵汲五人轻车七十五人重车二十五人故二乗兼一百人为一队举十万之众革车千乗校其费用支计则百万之众皆可知也説斋唐氏鲁军制问亦云大国三军其赋千乗书费誓曰鲁人三郊三遂郊即乡也天子六乡具六军六遂贰之合都邑之师为万乗鲁三郊具三军三遂贰之合都邑之师为千乗所谓千乗之国成国半天子之军也古者积伍五人为卒百人而车法成其七十五人为战车一乗徒七十二人甲士三人其二十五人别为重车万二千五百人为军为战车百二十五乗徒九千人甲士三百七十五人一军合为九千三百七十五人三军合二万八千一百二十五人鲁颂閟宫言公徒三万者举三军之成数也言公车千乗者举兵车之成数也昭公之搜传称革车千乗朱子或问止言轻车集传兼言重车所以不同或曰重车见于经传欤曰左氏传乙夘楚师军于邲丙辰楚重至于邲吕氏谓凡战兵车在前辎重在后楚重次日乃至后兵车一日故无钞掠之患汉志谓甸出牛十二头其以驾重车与可使治其赋者左氏传所谓赋舆谓兵车之赋也古者提封约卒乗之数命将在公卿之列兵农一制文武同方孔门弟子樊迟为右冉有用矛有若与攻吴之卒皆儒者之事士游于艺未有不习射御者夫子亦曰我战则克自文武殊涂服儒衣冠以武事为耻而介胄之夫不知义乱是用长黎民亦曰殆哉古有车无骑骑战始于七国于是车制废房琯用之而败以不教民战是谓弃之此之谓矣○杂説车战之法每车甲士三人步卒七十二人二十四人居前左右各二十四人居前者战左右者挟辕常相更番后又二十五人为一队去车二十五步所谓炊家子守衣装厮养樵汲者也行则以车为卫居则以车为营一车一间又有倅车孙子曰萃车千驷轻车千乗带甲十万谓倅车也车战之法为不可败计有倅车者万一或败免致仓皇无备后人自不能车战切不可言车战不可用宋武帝车战之法甚善马隆亦用车战又谁败之唐太宗李卫公最喜论车战房琯陈涛之败乃是车无骑牛与马杂用之何缘不败
　　防同亦如之注巡守及兵车之防则王乗戎路乗车之防王虽乗金路犹共以从不失备也
　　大丧廞革车注言兴革车则遣车不徒戎路广阙苹轻皆有焉
　　大射共三乏注郑司农云乏读为匮乏之乏
　　疏乏一名容射人云三获三容是也革车用皮乏亦用皮故因使车仆为之大射容宾射燕射举尊者而言也○某氏曰王之大射必张三侯每候之后必有一乏使持旌告获者借以自蔽也○按矢至此力乏不过故名乏
