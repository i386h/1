<!-- { "loadSidebar": true } -->
　　杂説鼔之为物以和军旅以节音乐以正田役以作士气者也车骤徒趋鼓与之进车发徒刺鼔与之成车坐徒作鼓与之行止易车险徒先王所恃以郤敌者也然而坐作进退疾徐疏数之节在鼓而已○山杨氏曰自黄帝立丘乘之法以制军政厯世因之未之有改至周尤详居则为比闾族党州乡出则为伍两卒旅军师天子无事岁三田以祭祀賔客充君之庖而已其事宜若缓而不切而王执路鼓亲临教战泣其坐作进退疾徐疏数不用命者则戮随之其教习之严若此故六乡之兵出则无不胜也以威令素行也○黄氏曰进则患怯退则患纷故军将执晋鼔以作其进卒长执铙以肃其退○王氏曰谓之公司马以别于私人私人若都家司马○愚按诸侯入朝佐王田猎不敢以枹鼓之事上烦天王故代王执鼖鼓以鼓军事田以祭祀为先王执路鼓者方田而如对先王先公焉
　　以教坐作进退疾徐疏数之节遂以搜田有司表貉誓民鼓遂围禁火弊献禽以祭社注春田曰搜
　　疏搜搜也春时鸟兽字乳搜取不孕者用之也
　　有司大司徒也掌大田役治徒庶之政令
　　王氏曰有司甸祝也甸祝掌四时之田表貉之祝号
　　表貉立表而貉祭也
　　某氏曰祭始为兵者蚩尤也或曰黄帝也
　　誓民誓以犯田法之罚也誓曰无干车无自后射疏此据汉田律而言无干车谓无干犯他车无自后射象战阵不逐犇走○薛氏曰表貉而后誓所以肃民
　　禁者虞衡守禽之厉禁也既誓令鼓而围之遂搜田疏按山虞云使地之民守其厉禁不得非时入也
　　火弊火止也春田主用火因焚菜除陈草皆杀而火止献犹致也属也田止虞人植旌众皆献其所获禽焉诗云言私其豵献豜于公春田主祭社者土方施生也康侯胡氏曰戎祀国之大事也搜狩所以讲大事也用民以训军旅所以示之以武而威天下取物以祭宗庙所以示之以孝而顺天下故春教振旅以搜夏教茇舍以苖秋教治兵以狝冬教大阅以狩然不时则害农不地则害物田狩之地如郑有原圃秦有具圃皆常所也违其常所犯害民物而百姓患之则将闻车马之音见羽旄之美举戚首蹙额而相告可不谨乎
　　中夏教茇舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅注茇舍草止之也军有草止之法
　　王氏曰诗云召伯所茇盖召伯为草舍听讼于甘棠之下教茇舍教以草舍之法也○按茇舍谓草宿也营垒于野所戒在夜
　　撰读曰算算车徒谓数择之也读书契以簿书挍录军实之凡要
　　王氏曰撰车徒所以具之读书契所以声之皆比军事也古者昼战则目相视故为之旗旌夜战则声相闻故为之号名茇舍欲其名声相闻足以相别而已辨号名因其宜也
　　号名者徽识所以相别也乡遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅帅至伍长也以门名者所被徽识如其在门所树者也古者军将盖为营治于国门鲁有东门襄仲宋有桐门右师皆上卿为军将者也县鄙谓县正鄙师至邻长也家谓食采地者之臣也乡以州名亦谓州长至比长也野谓公邑大夫百官以其职从王者也此六者皆书云某某之名某某之号某某之事而已夜事戒夜守之事草止者慎于夜于是主别其部职
　　遂以苖田如搜之灋车弊献禽以亨礿注夏田为苗择取不孕任者若治苗去不秀实者
　　赵氏春秋曰夏田为苖除害故以苖为名也
　　车弊驱兽之车止也夏田主用车示所取物希
　　疏春秋左氏传曰彼徒我车惧其侵轶我也是车行迟取物少
　　皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者隂阳始起象神之在内中秋教治兵如振旅之陈
　　疏凡兵出曰治兵入曰振旅春以入兵为名尚农事秋以出兵为名秋严尚威故也
　　辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅注军吏诸军帅也
　　疏从军将下至伍长皆是军吏
　　师都遂大夫也乡遂乡大夫也郊谓乡遂之州长县正以下也野谓公邑大夫百官卿大夫也
　　陈氏曰师都解见司常○王氏曰乡遂乡遂之大夫也郊野则公邑之吏也○某氏曰载犹建也
　　凡旌旗有军旅者画异物无者帛而已书当为画疏各书其事与其号者即是仲夏百官各象其事及号名之等秋虽不具辨号名亦畧举之见四时皆有此物也○陈氏曰九旗之物皆画号名事之象耳兵法夜战多火鼓昼战多旌旗是昼之相示者以象夜之相闻者以声故旗物有龙虎鸟之文所以待昼事有号名事所以待夜事也○明斋王氏曰按司常王建大常诸侯建旗正与此同此外所载皆异大司常于国之大阅赞司马颁旗物则凡祭祀賔客防同军旅并当以之为凖唯安营出战则旗法与此不同详见八阵法若其初至不当又有所更置盖旌旗以一人之耳目岂得数易以乱之此盖误文也○仲舆郝氏曰军吏天子六军之吏即大司马师都即公孤为乡老者乡遂谓乡遂大夫士郊野郊外六遂县鄙之众百官王近臣分帅防卫者以上诸臣皆有将领之事郑云或将或不将非也○按郑氏司常注师都六乡六遂大夫也此以师都为遂大夫乡遂为乡大夫似不伦
　　遂以狝田如搜田之灋罗弊致禽以祀祊注秋田为狝狝杀也罗弊罔止也秋田主用罔
　　王氏曰王制曰鸠化为鹰然后设罻罗则秋用罗宜矣
　　祊当为方秋田主祭四方报成万物诗曰以社以方中冬教大阅注春辨鼓铎夏辨号名秋辨旗物至冬大阅简军实
　　康侯胡氏曰教大阅特详于三时为农隙也○杂説四时之田春辨鼔铎镯铙夏辨号名秋辨旗物冬皆辨之三时各辨其一何以令军乎盖互言之耳其实皆辨也辨鼔铎有王诸侯军将师帅旅帅之别辨号名有县鄙家乡官野之异辨旗物有诸侯军吏师都乡遂郊野之异则畿内皆递教矣四表之表相去二百五十步虽容六军且不足况畿内乎不然大都之地去王城五百里一岁四时就国教阅不几扰民乎○王先生曰四时之田辨鼓铎者未始无旗物所谓以旗致民是已辨旗物未始无号名所谓各象其事与其号是已要之三时之田各以所辨书为主耳○周礼田法大扺详于冬狩以文义攷之亦四时所并用也请以搜田明之其曰执鼓执金而继之以教坐作进退疾徐疏数之节者即冬狩所谓中军以鼙令鼓以下为一节又三鼔以下为一节坐作如初乃鼓以下为一节是已其曰有司表貉者即冬狩所谓虞人菜所田之野为表百步则一为三表又五十步为一表又曰有司表貉于阵前是已其曰鼔遂围禁者即冬狩所谓中军以鼙令鼔鼔人三鼔车徒皆作继之以大兽公之小禽私之获者取左耳是已苖田狝田一如搜田但大阅之车徒为甚备
　　前期羣吏戒众庶脩战灋注羣吏乡师以下
　　疏乡师四时之田前期出田法于州里简其鼓铎旗物兵器修其卒伍以下则若州长作民而师田行役之事则帅而致之掌其戒令与其赏罚党正凡国作民而师田行役则以其法治其政事族师若作民而师田行役则合其卒伍简其兵器以鼓铎旗物帅而至
　　虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐注郑司农云虞人莱所田之野芟除其草莱令车得驱驰诗曰田卒汚莱谓莱芟除可陈之处疏王制云昆虫未蛰不以火田则仲冬之时放火田猎何须芟除草莱是以车攻诗毛传云大芟草以为防然后焚而射焉是田处不得芟草莱故后郑易之以为芟除可陈之处○陈氏曰所谓艾兰为防
　　后表之中五十步表之中央表所以识正行列也四表积二百五十步左右之广当容三军致致之司马质正也弊仆也皆坐当听誓
　　疏郑据天子六军整数而言其实兼羡卒之等故小司徒职云凡起徒役无过家一人唯田与追胥竭作○薛氏图曰立此四表每至表则间一而坐坐而更起以正行列也田之日司马建旗于后表之中则从南头立表以北头为后表后表中乃五十步表之中从南表至北表也建旗所以待民之至故车徒皆行及表乃止此表自后表前至第二表也车骤徒趋及表乃止此表自第二表至第三表也车驰徙步及表乃止此表自第三至前表也乃鼓退及表乃止此自南总至北三表也○临川王氏曰羣吏以鼓铎旗物各帅其民而致则皆致之大司马焉师欲听于一也○王氏曰前期既戒众庶矣又后至焉非不教而诛者也故后至者必诛军法后期者斩此言诛者则方致民也故诛之而已以下文言不用命者斩则知此言诛未遽以死处之也
　　羣吏听誓于陈前斩牲以左右徇陈曰不用命者斩之注羣吏诸军帅也陈前南面乡表也月令季秋天子教于田猎以习五戎司徒搢扑北面以誓之
　　疏使司徒誓者此军吏及士本是六乡之民今虽属司马犹是已之民众故使司徒誓之也○王氏曰前期戒众庶然后后至者可诛既陈而誓然后不用命者可斩
　　中军以鼙令鼔鼔人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐注中军中军之将也天子六军三三而居一偏羣吏既听誓各复其部曲中军之将令鼔鼔以作士众之气也
　　疏按左传成二年晋与齐战于鞌郤克伤于矢曰余病矣张侯曰师之耳目在我旗鼓进退从之于是右援枹而鼓之时郤克击鼓哀三年铁之战赵简子云伏□呕血鼔音不衰是皆将居鼔下也
　　鼔人者中军之将师帅旅帅也司马两司马也振铎以作众作起也既起鼓人击鼓以行之伍长鸣镯以节之及表自后表前至第二表也三鼓者鼓人也掩上振之为摝摝者止行息气也
　　又三鼓振铎作旗车徒皆作鼔进鸣镯车骤徒趋及表乃止坐作如初注趋者赴敌尚疾之渐也春秋传曰先人有夺人之心及表自第二前至第三
　　乃鼔车驰徒走及表乃止注及表自第三前至前表王氏曰乃鼓者鼓急疾不暇鸣镯以节之也
　　鼔戒三阕车三发徒三刺注鼓戒戒攻敌鼓一阕车一转徒一刺三而止象服敌
　　王氏曰鼓戒三阕车三发徒三刺则其赴敌也有节制焉鼓声止谓之阕鼔戒者声鼔以戒攻敌也武王之誓徒曰不愆于六步七步乃止齐焉誓车曰不愆于四伐五伐乃止齐焉此所谓车徒之节也○王氏曰戒者作气使战阕者不极其力
　　乃鼓退鸣铙且却及表乃止坐作如初注铙所以止鼓军退卒长鸣铙以和众鼓人为止之也退自前表至后表鼓铎则同习战之礼出入一也异者废镯而鸣铙疏乃鼓退者谓至南表军吏及士卒囘身向北更从南为始也○王氏曰其却而止从上而已夫能使下无违其上如此则辑睦故也○潜溪邓氏曰鼔退象敌服也郤如进入如出教持胜整暇也
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主注冬田为狩言守取之无所择也军门曰和今谓之垒门立两旌以为之
