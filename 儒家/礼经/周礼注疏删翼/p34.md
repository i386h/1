<!-- { "loadSidebar": true } -->
　　凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一注土其地犹言度其地郑司农云土其地但为正四方耳谓其食者半参之一四之一者土均均邦国地贡轻重之等必足其国礼俗丧纪祭祀之用乃贡其余大国贡重正之也小国贡轻字之也疏上经天子度取土中此封诸侯但正四方而已不求土中也○浚仪王氏曰易氏谓大司徒所云特四时测景之法尧之授时以中星騐日景独于仲夏言敬致即致日也致日于尺有五寸之景即求中之灋也使天度可以尺寸求则南北可以分长短而东西何以取信土圭土其地者仿王国之灋定东西南北之势而已○仲友唐氏曰学者见司徒建邦国封疆与武城分土之等孟子颁禄之制不合因谓周礼非周公之制为周礼者又强为之说曰周九州之界方七千里周公变商汤之制虽小国地皆方百里是皆未深攷之耳费誓曰鲁人三郊三遂左氏曰成国不过半天子之军诸侯之大者三军可也然则大国三军出于三郊三遂副之周制然矣牧誓曰武王戎车三百两虎贲三千人御事司徒司马司空然则大国三军三卿为之师一军之戎车百二十五乗商制然矣商周诸侯之军制既同分土之制安得而异周之九服即禹之五服乌覩所谓七千里者周公相武王灭国者五十而所立七十一国分土之制遽过于商大者二十四倍小者犹三倍何所容之后儒不能通则曰是兼附庸诚是也抑不思百里之提封万井三分去一为六万夫之地悉以家一人率之为兵六万尚不足三郊三遂七万五千人之数为车六百乗亦不足千乗之数所谓园防宅田士田贾田官田赏田牛田牧田与卿大夫公子弟之采邑于何容之家既役其一人百亩又征其什一它无余地车辇马牛干戈之属于何出之百亩之分以中农计之足食七人什取其一则十夫而食七人古庻人在官次第之禄也六万夫之税足当中农夫六千人而已三乡之吏九千四百六十人于何给之尚未食三遂之吏与其百官之众府史胥徒之禄宗庙朝廷之礼王国之朝贡四邻之邦交于何取用也百里之地不足为公侯之国明甚况七十里止二万九千四百夫之地五十里止一万五千夫之地其不能为诸侯之国抑又明矣然则子产孟子之言非欤曰二子何可非也抑古人之为言省文而互见详而攷之未有不合者古之为国有军有赋王六军大国三军次国二军小国一军此军也出于国之郊者也天子万乘诸侯千乘此赋也出于成国者也自军言之则方百里而具三军方七十里而具二军方五十里而具一军推而上之方二百里而具六军自赋言之则方千里而具万乘二百一十里而具千乘通军与赋而言之则方千里者为兵车万九百乘推而下之方百里者为方五十里者四五十里具一军又五十里者为一遂合为兵车二百五十乘余方五十里者一定出赋五十乘军赋合三百乘男之国也由是推而上之七十里而具二军又七十里而具二遂畧当一同合为兵车五百乗加一同定出赋百乗军赋合六百乗伯之国也百里而具三军又百里而具三遂合为兵车七百五十乘加二同有半定出赋二百五十乗军赋合千乗公之国也伯二同则方百四十一里公四同有半则方二百一十一里子下同于男侯上同于公是谓分土惟三自是而外则附庸也山川也土田也虽未必皆其所有皆在封疆之内矣今夫颛臾昔者先王以为东蒙主且在邦域之中矣此附庸在封疆之证也居常与许复周公之宇此土田在封疆之证也奄有龟蒙遂荒大东奄有鳬绎遂荒徐宅此山川在封疆之证也封疆之内附庸山川土田皆在焉然皆非出军制赋之壤故地方七百里而止于革车千乗则举封疆而言虽七百里犹可而况五百里四百里三百里二百里百里乎故于天子言千里者兼军赋而言之于诸侯言百里七十里五十里者独举军制而言也于天子言万乗者以赋法通率也于诸侯言千乘者兼军赋而言之也于诸公言五百里诸侯言四百里伯言三百里子言二百里包山川土田附庸于封疆也于诸男言百里者独举其出军赋之封疆也凡此者皆省文而互见若异而相通何尝纎毫抵牾哉且先王之于诸侯岂其封疆一定而遂无所劝惩乎庆而益责而削皆在封疆之中矣此周公之定制而成王广鲁以七百里则康周公云尔非周公之制所得而拘也于齐有赐履焉于卫有封畛土畧焉于韩侯有奄受北国焉山川土田附庸或得其全或得其偏皆封疆之数也与武成孟子之言盖相表里矣○陈氏礼书曰夫列爵惟五所以称其徳分土惟三所以等其功德异而功有所同故公侯之地同于百里子男之地同于五十里地同而附庸有所异故诸公之地方五百里诸侯之地方四百里诸伯之地方三百里诸子之地方二百里诸男之地方百里葢三等之地正封也五等之附庸广封也正封则尺地莫非其土一民莫非其臣尊者嫌于盛而无所屈卑者嫌于削而无所立故公之地必下而从侯男之地必上而从子至于广封则欲上之政令有所统而不烦下之赋贡有所附而不费又非诸侯得以擅之也而尊者不嫌于太多卑者不嫌于太寡故公之地必五百里而异于侯男之地止百里而异于子○叶氏时曰公之封疆虽五百里而受田食禄则百里侯伯封疆虽四百里三百里而受田食禄则七十里子男封疆虽二百里百里而受田食禄则五十里如今之郡县大小不齐而俸秩自有常也○潜溪邓氏曰土圭土地制域非司空事乎属地官何也曰司空主地主民徒也国大役大宰赞王命百官司徒主其治帅以至司马主政司空主事陈其辟乡师从受而攷焉司马属其植而受其要军旅亦如之则官有联故也乃制域制宅之法经不具葢具于冬官今亡矣○本清章氏曰孟子方里而井谓四面方一里为一井地方千里地方百里则四方各皆千里百里之谓非四面总计也故以天子计之为田一千六百同每同出车百乗通王畿一十六万乗有简稽之数为更番调遣而设即府兵之制犹今之该年每十乘而稽其一通王畿内一万六千乗经传所称天子万乗是也谓天子之车止此万乘亦限于以四面总计为千里遂不知有更休之法矣侯国之制亦然
　　凡造都鄙制其地域而封沟之以其室数制之不易之地家百畮一易之地家二百畮再易之地家三百畮注都鄙王子弟公卿大夫采地其界曰都鄙所居也城郭之宅曰室以其室数制之谓制丘甸之属王制曰凡居民量地以制邑度地以居民地邑民居必参相得郑司农云不易之地岁种之地美故家百畮一易之地休一岁乃复种地薄故家二百畮再易之地休二岁乃复种故家三百畮
　　疏上言王畿及诸侯邦国至此更言畿内都鄙三等采地云造都鄙制其地域者按载师职家邑在稍地小都任县地大都任畺地又小司徒职云四丘为甸四甸为县四县为都家邑二十五里小都五十里大都百里是也云以其室数制之者依其城内室数于四野之中制地与之谓若九夫为井四井为邑四邑为丘四丘为甸四甸为县四县为都之等○又云公在大都卿在小都大夫在家邑其亲王子母弟与公同在大都次疎者与卿同在小都次更疎者与大夫同在家邑故总云都鄙王子弟公卿大夫采地也三等采地皆有城郭是其鄙所居也据其四境即是其界曰都○汉食货志武帝以赵过为摉粟都尉过能为代田一畮三甽岁代处故曰代田古法也后稷始甽田以二耜为耦广尺深尺曰甽长终畮一畮三甽一夫三百甽而播种于中苖生叶巳上稍耨陇草因隤其土以附苖根故其诗曰或芸或耔黍稷儗儗芸除草也耔附根也言苖稍壮毎耨辄附根比盛暑陇尽根深能风与旱故儗儗而盛也其耕耘下种田器皆有便巧率十二夫为田一井一屋故畮五顷用耦犂二牛三人一岁之收常遇缦田畮一斛已上善者倍之○庄渠魏氏曰再易者间二陇而为甽也陇不播种故又谓之莱是以即其地可知室家之数因其室制为都鄙之域也
　　乃分地职奠地守制地贡而颁职事焉以为地灋而待政令注分地职分其九职所宜也定地守谓衡麓虞之属制地贡谓九职所税也颁职事者分命使各为其所职之事
　　叶氏曰郑谓此造都鄙制异于乡遂非也井牧之制通天下邦国之田制尚如六乡都鄙之田制独与六遂异乎都鄙不易之地即上地一易之地即中地再易之地即下地特遂人于采邑加莱田耳经野不殊乎九夫度地不离乎三等受田不过乎面曲固井田之定制也
　　以荒政十有二聚万民一曰散利二曰薄征
　　魏氏曰赈济催科不可竝举否则如左手予之食而右手紾而夺之也已藏者散之未输者薄之荒政大纲举矣
　　三曰缓刑
　　或曰轻罪出之俾得自食其力
　　四曰弛力五曰舍禁六曰去几七曰眚礼八曰杀哀九曰蕃乐十曰多昏十有一曰索鬼神十有二曰除盗贼注郑司农云散利贷种食也弛力息繇役也去几关市不几也多昏不备礼而娶昏者多也索鬼神求废祀而脩之云汉之诗所谓靡神不举靡爱斯牲者也饥馑则盗贼多不可不除也杜子春读蕃乐为藩乐谓闭藏乐器而不作谓去几去其税耳舍禁若公无禁利眚礼谓杀吉礼也杀哀谓省凶礼
　　或曰盗贼不可以缓刑之故纵之○按司关云国凶札则无门关之征犹几明知司农之义非也○或曰如公山泽之类○或曰如有币无牲之类○东莱吕氏曰荒政条目始于黎民阻饥舜命弃为后稷播时百谷其详见于生民之诗其后如禹之水汤之旱民无菜色其荒政制度不可攷及至成周自大司徒以荒政十有二聚万民其详又错见于六官之书然古者以三十年之通制国用则有九年之蓄遇岁不登人主则贬损减省天下各有廪藏则赈发济民而已当时措置与后世不同至春秋战国王政既衰秦饥乞籴于晋鲁饥乞籴于齐当时九年之制已自败坏其后如李悝之平籴法丰年贱收之凶则出以赈饥谷价不贵民安其居此亦三代已后救荒之良防也至汉武诏令水潦移于江南下巴蜀之粟致之江陵唐西都不登则幸东都在髙宗时有逐粮天子之语盖移民易粟孟子所谓苟且之术而秦汉以来又谓之善政矣大抵其法愈坏则其术愈麄今试举其可行者六七条如汉载粟入关中无用传后来贩粟者免税如后世劝民出粟散之乡里又如富郑公在青州处流民于城外室庐措置种种有灋当时寄居防士分掌其事不以吏胥与于其间又如赵清献公在防稽不灭谷价四方商贾辐凑此皆可师其意广其法以推行于不穷者也至如平籴之政尤须讲求自李悝平籴至汉耿夀昌为常平仓元帝以后或置或罢至宋朝遂为定制仁宗时韩魏公请罢鬻没官之田募人承佃为广惠仓散与鳏寡孤独庆厯嘉祐间既有常平又有广惠广济二仓以备赈恤所以仁宗德泽倍洽于民至王荆公用事常平广惠量可以支给尽粜转以为钱变而为青苖取三分之息百姓遂不聊生广惠之田卖尽虽得一时之利要之竟无根底元祐间虽复章惇继之三仓又坏论荒政者不可不详攷也
　　以保息六养万民一曰慈幼二曰养老三曰振穷四曰恤贫五曰寛疾六曰安富注息谓安之使蕃息也慈幼谓爱幼少也产子三人与之母二人与之饩十四以下不从征养老七十养于乡五十异粻之属振穷抍捄天民之穷者也穷者有四曰矜曰寡曰孤曰独恤贫贫无财业禀贷之寛疾若今癃不可事不算卒可事者半之也安富平其繇役不专取
