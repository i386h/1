<!-- { "loadSidebar": true } -->
　　凶札则无力政无财赋不收地守地职不均地政注无力政恤其劳也无财赋恤其乏困也财赋九赋也不收山泽及地税亦不平计地税也非凶札之嵗当收税乃均之耳
　　三年大比则大均注有年无年大平讣之若久不修则数或阙
　　或曰大均稽消长也○章氏曰三代役法莫详于周周礼五两军师之灋此兵役也师田追胥之灋此徒役也府史胥徒之有其人此胥役也比闾族党之相保此乡役也有司徒焉则因地之善恶而均役有族师焉则校民之众寡以起役有郷大夫焉则辨年之老少以从役有均人焉则论嵗之丰凶以行复役之灋
　　师氏掌以媺诏王注告王以善道也文王世子曰师也者教之以事而谕诸徳者也
　　疏诏王以道无文故引教世子以为证也
　　以三徳教国子一曰至徳以为道本二曰敏徳以为行本三曰孝徳以知逆恶
　　某氏曰和顺积中悖乱之事自不容伏
　　教三行一曰孝行以亲父母二曰友行以尊贤良三曰顺行以事师长注徳行内外之称在心为徳施之为行至徳中和之徳覆焘持载含容者也孔子曰中庸之为徳其至矣乎敏徳仁义顺时者也説命曰敬孙务时敏厥修乃来孝徳尊祖爱亲守其所以生者也孝在三徳之下三行之上徳有广于孝而行莫尊焉国子公卿大夫之子弟师氏教之而世子亦齿焉学君臣父子长防之道
　　疏按礼记王制春秋教以礼乐冬夏教以诗书下文云王太子王子羣后之太子卿大夫元士之适子皆造焉故知国子之中有卿大夫之子也郑不言王太子及元士之适子者文畧耳王制唯言太子适子不言弟郑兼言弟者大司乐及此下文皆云教国子弟故兼弟也○大戴礼保傅篇学礼曰帝入东学上亲而贵仁则亲疎有序而恩相及矣帝入南学上齿而贵信则长防有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有差而下不逾矣帝入太学承师问道退习而攷于太傅太傅罚其不则而达其不及则徳智长而治道得矣此五学者既成于上而百姓黎民化辑于下矣学成治就此殷周之所以长有道也○三礼义宗内则云人君之子十年出就外傅傅者教学之官文王世子云立太少以养之然则未入学时已有矣是以内则云出就外傅谓就外室而受教也外室在虎门之左师氏之旁而筑宫焉即谓异宫也年至十三则入小学小学者周则西郊之虞庠十五则入大学谓入于东郊之等入小学之时则太傅在前少傅在后当入学之时国之子弟亦从学焉至在休息还返别宫居宿出入则受师保之训故云入则有保出则有师谓燕居出入时也教谕徳成由有二傅师保之训也师保但明徳艺之术出入前后教道而已非执经者也在小学习经典皆受之于执经者入大学亦从受诗书礼乐之业至于崇髙其术皆大学正所为郑注父师司成则大司成也周礼则师氏之官也○大戴礼注白虎通曰八嵗入小学十五入大学此太子之礼尚书大传曰公卿之太子大夫元士之适子十三入小学二十入大学此王子入学之期内则曰十年就外傅谓公卿以下教子于家也○朱子曰至徳云者诚意正心端本澄源之事道则天人性命之理事物当然之则修齐治平之术也敏徳云者彊志力行蓄徳广业之事行则理之所富为日可见之迹也孝徳云者尊祖爱亲不忘其所由生之事知逆恶则以得于已者为深固有以真知彼之逆恶而自不思为者也凡此三者虽曰各以其材品之高下资质之所宜而教之然亦未有専务其一而可以为成人者也是以列而言之以见其相须为用不可偏废之意盖不知至徳则敏徳者散漫无统固不免乎笃学力行而不知道之讥然不务敏徳而一于至则又无以广业而有空虚之不知敏徳则孝徳仅为匹夫之行而不足以通于神明然不务孝徳而一于敏则又无以立学而有悖徳之累是以兼陈备举而无所遗此先上之教所以本未相资精粗两尽而不倚于一偏也其又曰教三行者何也曰徳也者得于心而无所勉者也行则行其所行之灋而已盖不本之以其徳则无所自得而行不能以自修不实之以其行则无所持循而徳不能以自进是以既教之以三徳而必以三行继之也然是三者似皆孝徳之行而已至于至徳敏徳则无与焉盖三者之行本无常师必叶于一然后有以独见而自得之固非教者所得而预言也唯孝徳则其事为可指故又推其类而兼为友顺之目以详教之以为学者虽或未得于心而事亦可得而勉使其行之不已而得于心焉则进乎徳而无待于勉矣况其又能即是而充之以周于事而究其原则孰谓至徳敏徳之不可至哉或曰三徳之教大学之学也三行之教小学之学也乡三物之为教也亦然而已○濳溪邓氏曰贤良泛言之师长所受学之人也
　　居虎门之左司王朝注虎门路寝门也王日视朝于路寝门外画虎焉以明勇猛于守宜也
　　文选王元长曲水诗序入虎闱而齿胄注虎闱教国子之学所也公卿之子为胄子太子入学以年大小为次故曰齿胄○浚仪王氏曰古者养士于成均以观其徳行虽天子之元子亦齿于士也列之于王闱以攷其中失虽大夫元士之子亦列于王子也
　　司犹察也察王之视朝若有善道可行者则当前以诏王
　　掌国中失之事以教国子弟注教之者使识旧事也中中礼者也失失礼者也
　　某氏曰谓教以国之典故得失之迹庶临事不迷也
　　故书中为得杜子春云当为得记君得失若春秋是也疏玉藻云动则左史书之言则右史书之是记君得失之事春秋即鲁史是也○或曰以得失诏王并教国之子弟
　　凡国之贵游子弟学焉注贵游子弟王公之子弟游无官司者
　　叶氏时曰文王世子曰师也者教之事而谕诸徳者也保也者谨其身以辅翼之而归诸道者也此二者尤世子所頼以成徳者也今师保氏自诏王谏王之外唯及国子而不及世子郑氏乃曰公卿大夫之子弟师氏教之而世子亦齿焉母亦用礼记之说而为是言欤愚按文王世子周公之相成王以为世子则无为也故抗世子之灋于伯禽使之与成王居欲令成王知君臣父子长防之义然则师保等官不言教世子之灋意者亦抗世子之灋于国子使之与世子居乃其所以为教欤
　　凡祭祀宾客防同丧纪军旅王举则从注举犹行也故书举为与杜子春云当为与谓王与防同丧纪之事疏以王所在皆须诏以美道故也
　　听治亦如之注谓王举于野外以听朝
　　使其属帅四夷之隶各以其兵服守王之门外且跸注兵服旃布弓劒不同也门外中门之外跸止行人不得迫王宫也
　　疏其属即师氏中大夫之下有上士二人并府史胥徒等帅四夷之隶各以其本国之兵器及其服守王之门外以衞王东方南方其服布其兵劒西方北方其服旃其兵弓矢
　　朝在野外则守内列注内列藩营之在内者也其属亦帅四夷之隶守之如守王宫
　　疏朝在野外即上文听治是也○庄渠魏氏曰师保氏主于辅导王躬乃使兼教国子者因其宿衞王宫也王所皆善士王谁与为不善乎
　　保氏掌谏王恶注谏者以礼义正之文王世子曰保也者慎其身以辅翼之而归诸道者也
　　而养国子以道乃教之六艺一曰五礼二曰六乐三曰五射四曰五驭五曰六书六曰九数乃教之六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容注养国子以道者以师氏之徳行审谕之而后教之以艺仪也五礼吉凶宾军嘉也六乐云门大咸大韶大夏大濩大武也郑司农云五射白矢参连剡注襄尺井仪也五驭鸣和鸾逐水曲过君表舞交衢逐禽左六书象形防意转注处事假借谐声也九数方田粟米差分少广商功均输方程赢不足旁要今有重差夕桀句股也谓祭祀之容齐齐皇皇宾客之容穆穆皇皇朝廷之容济济翔翔丧纪之容累累颠颠军旅之容曁曁詻詻车马之容匪匪翼翼疏白矢者矢在侯而贯侯过见其镞白参连者前放一矢后三矢连续而去也剡注者羽头高镞低而去剡剡然襄尺者臣与君射不与君并立譲君一尺而退井仪者四矢贯侯如井鸣和鸾和在式鸾在衡韩诗云升车则马动马动则鸾鸣鸾鸣则和应逐水曲谓随水势之屈曲而不坠水也过君表若毛传云褐纒旃以为门裘纒质以为槸间容握驱而入击则不得入谷梁亦云艾兰以为防置旃以为辕门以葛覆质以为槸流旁握御击者不得入是其过君表即褐纒旃是也舞交衢衢道也御车在交道车旋应于舞节也逐禽左谓御驱逆之车逆驱禽兽使左当人君以射之人君自左射象形日月之类防意武信之类人言为信止戈为武防合人意也转注考老之类类一首文意相受左右相注处事上下之类人在一上为上人在一下为下假借令长之类一字両用谐声江河之类九数方田已下依九章算术而言云今有重差云云者此汉法増之按今九章以句股替旁要则一类也○朱子语类曰古者教灋礼乐射驭书数不可阙一就中乐之教尤亲切夔教胄子只用乐大司徒之职也是用乐盖是教人朝夕从事于此拘束得心长在这上面盖为乐有节奏学他底急也不得慢也不得久之都换了他一副情性○潜溪邓氏曰保氏教养国子于道而不废六艺六仪何也曰艺者道之分仪者道之则游于艺习于仪而后能深于道古之学者洁净精微而不贼由此道也乡大夫之教曰道艺欲艺进于道成其始保氏之教亦曰道艺欲艺深于道成其终古之教者合道与艺而言之故其教达天今之教者离道与艺而言之故卑者溺于技髙之废应务而荡于虚也此学之大辨也
　　凡祭祀宾客防司丧纪军旅王举则从听治亦如之使其属守王闱注闱宫中之巷门
