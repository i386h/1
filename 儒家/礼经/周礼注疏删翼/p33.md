<!-- { "loadSidebar": true } -->
　　疏偷苟且也○或曰誓信誓也○明斋王氏曰五方风气不同其民习以成俗若有恒性王制所谓广谷大川异制民生其间者异俗故曰五物者民之常也变化气质在于修道之教施地官之十有二教此道德所以一风俗所以同而斯民不复囿于风气也○愚按地官以十二教治五物将使天地气化不得以囿吾民而云以俗教安何欤夫圣人教民转移甚微而非易其俗之谓也亦曰治道去其太甚而已然则齐变至鲁鲁变至道非耶夫变非圣人之所能强也易曰穷则变变则通通则久神而化之使民宜之民何尝觉有变处
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事注十二土分野十二邦上系十二次各有所宜也相占视也任谓就地所生因民所能
　　疏星纪吴越也枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也天有十二次日月之所躔地有十二土王公之所国按元命包云国君王者封上应列星之位注云若角亢为郑房心为宋比其余小国不中星者以为附庸居山者利其金玉锡石禽兽材木居泽者利其鱼盐居陆者利其田蚕所谓就地所生因民所能而居之也○或曰名谓白坟黑坟之类物谓所生之物
　　辨十有二壤之物而知其种以教稼穑树艺注壤亦土也以万物自生焉则言上土犹吐也以人所耕而树艺焉则言壤壤和缓之貌艺犹莳也
　　刘氏曰十有二土者即十二州也州各有宜如职方氏所掌周虽合十二州为九州然本尧所分十二异宜故职方氏从时王之制以正其名而大司徒因上古之法以教民言十二壤者率一土复有此十二之别当知其种之所入即草人骍刚赤缇坟壤渴泽咸泻勃壤埴垆彊防轻爂凡九也○或曰知其种髙黍下稻之类○邓氏曰春种曰稼秋敛曰穑土方邍人司稼草木等职具之
　　以土均之灋辨五物九等制天下之地征以作民赋以令地贡以敛财赋以均齐天下之政注均平也五物五地之物也九等骍刚赤缇之属征税也民职九职也地贡贡地所生谓九谷财谓泉谷赋谓九赋及军赋以土圭之灋测土深正日景以求地中日南则景短多暑日北则景长多寒日东则景夕多风日西则景朝多阴注土圭所以致四时日月之景也郑司农云测土深谓南北东西之深也谓昼漏半而置土圭表阴阳审其南北景短于土圭谓之日南是地于日为近南也景长于土圭谓之日北是地于日为近北也东于土圭谓之日东是地于日为近东也西于土圭谓之日西是地于日为近西也如是则寒暑阴风偏而不和是未得其所求凡日景于地千里而差一寸
　　浚仪王氏曰隋志周公测晷景于阳城以参攷厯纪先儒皆云夏至立八尺表于阳城其景与土圭等尚书考灵曜曰日永景尽五寸日短景尺三寸易纬通卦騐云冬至之日植八尺之表日中视晷景长短以占和否周髀云成周土中夏至景一尺六寸冬至一丈三尺五寸刘向洪范传曰夏至景一尺五寸八分冬至一丈三尺一寸四分春秋二分景七尺三寸六分汉魏及宋所都皆别四家厯法景则齐纬所陈恐难依据刘向二分之景直以率推非因表定其长短考灵曜周髀灵宪及郑注周官竝云日景于地千里而差一寸按宋元嘉十九年壬午使使徃交州测景夏至出表南三寸三分何承天遥取阳城云夏至一尺五寸计阳城去交州万里而景实差一尺八寸二分是六百里而差一寸也后魏信都芳注周髀四术谓金陵去洛南北畧当千里景差四寸则二百五十里而差一寸也唐开元中太史测景五百二十六里一百七十歩而差二寸五厘则康成之言似未可据又按司马光日景图曰日行黄道每岁有差地中当随而转移故周在洛邑汉在颍川阳城唐在汴州浚仪而唐志犹取阳城日景以为法与汉志不同
　　日至之景尺有五寸谓之地中天地之所合也四时之所交也风雨之所防也阴阳之所和也然则百物阜安乃建王国焉制其畿方千里而封树之注景尺有五寸者南戴日下万五千里地与星辰四逰升降于三万里之中是以半之得地之中也畿方千里取象于日一寸为正树树木沟上所以表助阻固也郑司农云土圭之长尺有五寸以夏至之日立八尺之表其景适与土圭等谓之地中今颍川阳城地为然
　　疏攷灵曜文言四逰升降者春分之时地与星辰复本位至夏至之日地与星辰东南逰万五千里下降亦然至秋分还复正冬至地与星辰西北逰亦万五千里上升亦然至春分还复正进退不过三万里是以半之得地之中也○月令正义考灵曜云一度二千九百三十二里千四百六十一分里之三百四十八周天百七万一千里是天圆周之里数也以围三径一言之直径三十五万七千里此二十八宿周廻直径之数也然二十八宿之外上下东西各有万五千里是谓四逰之极谓之四表据四表之内并星宿内总有三十八万七千里然则天之中央上下正中之处十九万三千五百里地在于中是地去天之数也○郑注王制象日月之大亦取晷同此云取象于日一寸为正即是景一寸地千里与王制注晷同一也按元命包云日圆望之广尺以应千里○幼清呉氏曰土圭之法不见于他经郑氏谓周公居洛营邑于土中七年使成王居之夫成王未尝与周公居洛也犬戎之难平王始迁居焉今指洛邑谓王畿成王居之岂不谬乎王居何必地中尧都平阳舜居蒲阪文王居镐非地中也周书召诰有王来绍上帝自服于土中之语土中谓道里均耳使周公以土圭测景求地中书载营洛事甚详岂得不言学者知成王未居洛则知地中之说为非○愚按六典乃周公详勒治平之书故六官起语皆曰惟王建国云云葢言帝王均平四海因革百王制作详备应若此耳非必当年一一巳试之实録也读周礼者涵咏其位天地育万物之心量可尔举而措之损益润色自有妙用句栉字比推求得失何益于作者之意乎尝攷诗序成王居洛邑迁殷顽民于成周复还归处西都则周公营洛之后安见成王不居洛邑成王即未居洛亦无害其为土圭测景之可以建王畿也不以文害辞不以辞害志寜止读诗之法哉
