<!-- { "loadSidebar": true } -->
　　疏受正不受加○黄氏曰先王之待诸侯何其至也未至也致积始至也致飱至其朝享之后又致饔饩之大礼食之而弗爱豕交之也则有问劳送逆之示其勤爱之而弗敬是以兽养之也则有辞受拜揖之示其恭然恭而无其实君子不可以虚拘也又况其爱之乎拜揖辞受恭之之文也有飨焉则尽其恭之之实问劳送逆爱之之文也有燕焉则尽其爱之之实其乐无算取其欢而已其爵无算取其醉而已取脯以降奏陔而去诸侯心平而气和相与一德以尊其上大者庇其小小者事其大相朝之君相问之使旌节继道何以致之先王为之朝礼而贵贵之教寓焉为之燕礼而老老之教寓焉为之飨礼设几而不倚所以训其恭爵盈而不饮所以训其俭是其所以致之之道也○薛氏图云天子待五等诸侯礼数诸侯初入竟上公则五积侯伯则四积子男则三积皆用牢出入同等上公三问侯伯再问子男一问皆用脯脩至国则致飱者客始至致小礼也飱有牢上公五侯伯四子男三也有食庶羞可食之物公四十侯伯三十二子男二十四有簠公十侯伯八子男六皆实稻粱也有豆公四十侯伯三十二子男二十四皆实菹醢也有铏羮公三十八侯伯二十八子男十八也有壶酒公四十侯伯三十二子男二十四有簋黍稷器也公侯伯子男各十二也朝讫致饔饩有牢公九侯伯七子男五也有米公百二十筥侯伯百筥子男八十筥也有醯醢公百二十罋侯伯百罋子男八十罋也有车米眂生牢牢十车公则四十车侯伯三十车子男二十车也有车禾眂死牢牢十车公五十车侯伯四十车子男三十车也有刍薪其数倍禾也乘禽公日九十双侯伯七十双子男五十双也殷膳大牢中又致膳谓之殷膳也公则三飨三食三燕侯伯则再飨再食再燕子男则一飨一食一燕若有故不亲飨食燕则以币致之此王待诸侯之礼然也天子待孤卿以下礼数若大国之孤天子待之出入亦三积不问一劳其牢礼飨食及陈设之仪一如子男之礼自卿以下天子待之皆以其爵等为之牢礼之数如爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢至陈设之仪皆如朝聘之礼然则天子待卿以下积则卿出入二积大夫出入一积所以知其如此者诸侯之积眂飱牵故大夫之积亦眂飱牵也以上皆据从君为介之礼若不从君而特来聘问之卿大夫士天子待之亦与从君为介之礼同等也○刘氏曰掌客所掌牢礼其别有五皆天下之正礼而王及诸侯之所共守而同行之不敢过也不敢不及也王不巡守殷国防合诸侯而飨之一也王巡守殷国国君膳王及公卿大夫士庶子各有所眂二也诸公相为宾之礼三也侯伯相为宾之礼四也子男相为宾之礼五也五者茍失其中则忠义亏而争鬭起礼义失而祸乱兴是以圣人事为之防物为之数使夫贵贱有伦上下有叙宾主有礼揖让有端小大必称故享之者足以成礼而无余为之者足以敬宾而不乏所以行礼乐起风化笃忠顺厚人伦而祸乱之萌息矣争鬭之心消矣僭偪之源窒矣国之大经也
　　掌讶掌邦国之等籍以待宾客注等九仪之差数若将有国宾客至则戒官修委积与士逆宾于疆为前驱而入注官谓牛人羊人舍人委人之属士讶士也既戒乃出迎宾
　　王氏曰若牛人共积牛羊人共积羊仓人共道路之谷积委人共委积之刍薪皆当预备以待用也与士逆宾以讶士邦有宾客则与行人送逆之入于国则为之前驱而辟故也
　　及宿则令聚注令令野庐氏
　　及委则致积注以王命致于宾
　　至于国宾入馆次于舍门外待事于客注次如今官府门外更衣处待事于客通其所求索
　　及将币为前驱注道之以如朝
　　至于朝诏其位入复及退亦如之注郑司农云诏其位告客以其位次也谓入复者入告王以客至也退亦如之如其为前驱
　　临川王氏曰及退亦复于王若孔子所谓宾不顾矣是也
　　凡宾客之治令讶讶治之注宾客之治谓欲正其贡赋理国事也以告讶讶为如朝而理之
　　疏诸侯之事众多郑以贡赋为主兼再理国事以该之○明斋王氏曰讶士所谓四方有治于士造焉也令掌讶令讶士治之也
　　凡从者出则使人道之注从者凡介以下也人其属胥徒也使道宾客之从者营防之
　　及归送亦如之注如之者送至于竟如其前驱聚待事之属
　　凡宾客诸侯有卿讶卿有大夫讶大夫有士讶士皆有讶注此谓朝观聘问之日王所使迎宾客于馆之讶明斋王氏曰掌讶卑官若其给使令者然讶士刑官若为之拥卫者然至于其国苟无尊官可与为礼才敏可与有言者而迎之若无以尽主君之情者是故诸侯则以卿卿以大夫大夫以士士皆有讶此所以曲尽也
　　凡讶者宾客至而往诏相其事而掌其治令
　　王氏曰诏以言告之相以力赞之治谓理其事令谓有所使宾客有治令则掌讶掌之
　　掌交掌以节与币巡邦国之诸侯及其万民之所聚者道王之德意志虑使咸知王之好恶辟行之注节以为行信币以见诸侯也辟读如辟忌之辟使皆知王之所好者而行之知王所恶者辟而不为
　　使和诸侯之好注有欲相与修好者则为和合之达万民之説注説所喜也达者达之于王若其国君愚按王之好恶达之天下使辟行之则万民之説恶亦达之君王诏辟行之可知孟子曰所欲与之聚之所恶勿施是也言説不言恶隐之也
　　掌邦国之通事而结其交好注通事谓朝觐聘问也以谕九税之利九礼之亲九牧之维九禁之难九戎之威注谕告晓也九税所税民九职也九礼九仪之礼九牧九州之牧九禁九法之禁九戎九伐之戎
　　临川王氏曰谕九税之利使知树艺谕九礼之亲使知分守谕九牧之维使知听令谕九禁之难使知辟禁谕九戎之威使知免兵于无事之时使人焉好邦国而谕之折冲消萌多矣不知出此而恃威让文告征伐之施焉则非所谓为大于其细图难于其易也○愚按观掌交职使咸知王之好恶辟行之而知王之好恶不可以不慎也王之好恶在深宫曲房颦笑寝兴之际而诸侯之贞衺生民之休戚风俗之汚隆全于此矣好声色则声色进好土木则土木进好神仙则神仙进好财贿则财贿进噫好恶亦可危矣至后世变为名法之説则又隐其好恶与天下相蒙于不测而闻声之习日亢几鬼而不人共辰之谊日虚匿心而徒貌上下相遁而三代之治终不可追矣悲夫
　　掌察【阙】
　　仲舆郝氏曰察四方宾客来朝者防奸慝也
　　掌货贿【阙】
　　郑氏曰掌邦国所致货贿○郎氏曰主邦国交通货贿者诸侯之朝聘有时币帛之往来有数若非朝聘之期以货贿私相交通者王法所禁也○按九贡之货贿及四方币献诸良货贿皆内府受之矣则郎氏之説或可通然环四方之故巡邦国夏官环人侦伺已密货贿相将辄有几禁似非王政所宜也总之职掌既不可考则亦阙之而已
　　朝大夫掌都家之国治注都家王子弟公卿及大夫之采地也主其国治者平理其来文书于朝者
　　王氏曰谓公卿王子弟之都大夫之家凡有治于国则朝大夫掌之也
　　日朝以听国事故以告其君长注国事故天子之事当施于都家者也告其君长使知而行之也君谓其国君长其卿大夫也
　　郎氏曰所作谓之事所遭谓之故日朝朝大夫毎日至朝听之也
　　国有政令则令其朝大夫注使以告其都家之吏也○凡都家之治于国者必因其朝大夫然后听之唯大事弗因注谓以小事文书来者朝大夫先平理之乃以告有司也大事者非朝大夫所能平理
　　仲舆郝氏曰王国有政令施于都家令其朝大夫使转令都家之吏民都家有所治事上王国必因朝大夫为之通然后受而听之惟大事非朝大夫所能主者如军旅之类则直达
　　凡都家之治有不及者则诛其朝大夫注不及谓有稽殿之
　　或曰谓废阁王命
　　在军旅则诛其有司注有司都司马家司马
　　王氏曰都家之治有不及以朝大夫弗达之故则罪在所诛也在军旅则大夫弗与焉都家司马弗达之故也故诛其有司先王制朝大夫之官使都家之治因之以达于国使国之事故因之以告于都家则下之事无不上闻上之政无不下达则自国中至数百里之远又安有壅遏蔽塞之患哉
　　都则【阙】
　　都士【阙】
　　家士【阙】
　　明斋王氏曰职掌无考旧以为狱官非也葢方士专掌都家之狱讼矣不应复设都士家士以掌之按方士云凡都家之士所上治则主之都家之士正指都士家士也云所上治则其为职掌明矣所上治即县师所辨人民田莱之数六畜车辇之稽与凡赋贡此都士家士司之方士修而省之及大比则都士家士上治中而方士复主之也○又按春官有都宗人夏官有都司马秋官有方士朝大夫都则都士每都设官凡六家亦如之葢王畿千里之地公邑之外为家邑家邑之外为小都小都之外为大都天子不能自治之也故封其子弟与夫公卿大夫错居而统领之葢为王治之非若诸侯之世国而与其地也夫挈百里之人民土地以付之使操纵与夺之权尽归之而不由于己万一不得其人宁免倒持大阿之祸耶此都宗人等官之所由设也祭祀名器礼之大经也于是有都宗人家宗人庶子兵马国之大柄也于是有都司马家司马法则者驭官之大权也于是有都则司刑者民命之所关也于是有方士治中者考治之枢要也于是有都士家士至于王朝有令于都家都家有治于王国不可以无统率也于是有朝大夫此六官者皆列王朝之爵而任都家之事其治法一听于王官非若小事而其君长得以擅为此政教所以齐一其废置皆由于冢宰非若小吏而其君长得以专易此血脉所以流通也六官惟朝大夫则取都家之士而专居王朝其余则以王国之士而各居其国使其臣正于宗伯司马司寇者也至于水土之治令则掌于冬官云

　　周礼注疏删翼卷二十六
<经部,礼类,周礼之属,周礼注疏删翼>
　　钦定四库全书
　　周礼注疏删翼卷二十七
　　明　王志长　撰
　　冬官考工记第六
　　陆曰郑云此篇司空之官也司空篇亡汉兴购千金不得此前世识其事者记录以备大数尔
