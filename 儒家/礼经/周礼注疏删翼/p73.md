<!-- { "loadSidebar": true } -->
　　疏谓诸官依灋合供给丧家者不待王命职丧依式令之使相供○刘氏曰圣人作五礼者径畛其民俾趋于中者也而凶丧之礼下达万民苟无主执以涖其事则有过中而僭于上者有不及中而遗其亲者何以俾民性其情于凶丧哉故墓大夫者掌庶民之凶礼也职丧者掌诸侯卿大夫士之丧礼也是以五服有制尊卑异仪殡敛虞祔葬祭禭含百礼皆有定法不可过也不可不及也故曰以国之丧礼涖其禁令序其事焉凡国有司以王命有事焉则诏赞王人者此谓王命有司含禭赠赙或吊祭之则诏赞主人以礼拜命也凡公有司之所共者此谓凶丧在乡则乡之有司当共其物在国则国之有司当共其物各有定制不待王命者则职丧以其制令之趣之丧事戒缓也然后凶礼行于万民而制度不失其中生者得以尽其哀死者得以尽其礼王道始终无憾者岂不由于是哉○杂説春秋时臧哀伯葬之加一等共仲孟穆伯则降之范献子葬魏舒去其栢椁赵孟自誓桐棺三寸不误属辟其礼必自上制之盖有功则升之有罪则降之非官府为之节制则僭越不恭矣王制曰大夫废其终身不仕死而以士礼葬之是其大要也









　　周礼注疏删翼卷十三
<经部,礼类,周礼之属,周礼注疏删翼>
　　钦定四库全书
　　周礼注疏删翼卷十四
　　明　王志长　撰
　　大司乐掌成均之灋以治建国之学政而合国之子弟焉注郑司农云均调也乐师主调其音大司乐主受此成事已调之乐董仲舒云成均五帝之学成均之灋其遗礼可灋者国之子弟公卿大夫之子弟当学者谓之国子文王世子曰于成均以及取爵于上尊则周人立此学之宫
　　疏建立也周人以成均之旧式立国之学政而合聚国之子弟将以此教之○又云按王制王太子王子公卿大夫元士之适子国之俊选皆造焉此不言王太子王子与元士之子及俊选者引文不具云弟者则王子是也自公以下皆适子乃得入引文王世子者彼郑注云董仲舒曰五帝名大学曰成均则虞庠近是也天子饮酒于虞庠则郊人亦得酌于上尊以相旅○又云尧以上当代学亦各有名无文可知但五帝总名成均当代则各有别称谓若三代天子学总曰辟雍当代各有异名也○易氏曰成者成其行之亏均者均其习之偏○三礼义宗云自虞至周凡四代之学虞夏及殷各立其学周则兼而立之有虞大学为上庠小学为下庠夏后氏大学为东序小学为西序殷大学为右学小学为左学周大学为东胶小学为虞庠○文王世子注周立三代之学学书于有虞氏之学典谟之教所由兴也学舞于夏后氏之学文武中也学礼乐于殷之学功成治定与已同也○王制疏云学名异者四代相变或上西或上东或贵在国或贵在郊○杂説周礼全不言太子惟诸子职及一语其他但言国子庶子子弟盖古者太子入学则以齿论大司乐便是教太子官○杂説先王思虑最逺国子弟与国家相终始既与其父兄共维持当时天下到子孙时其弟子亦与共效维持之力子弟善见得后日子孙天下必治反是则可虑者在国家矣血脉闗节常相聫络不可不深长思也○文王世子曰行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义矣其三曰将君我而与我齿让何也曰长长也然而众知长幼之节矣故父在斯为子君在斯为臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也
　　凡有道者有徳者使教焉死则以为乐祖祭于瞽宗注道多才艺者徳能躬行者若舜命防典乐教胄子是也死则以为乐之祖神而祭之郑司农云瞽乐人乐人所共宗也或曰祭于瞽宗祭于庙中明堂位曰瞽宗殷学也泮宫周学也以此观之祭于学宫中
　　疏文王世子云礼在瞽宗书在上庠郑注云学礼乐于殷之学功成治定与已同则学礼乐在瞽宗祭礼先师亦在瞽宗矣若然则书在上庠书之先师亦祭于上庠其诗则春诵夏在东序则祭亦在东序也故郑注文王世子云礼有高堂生乐有制氏诗有毛公书有伏生是皆有先师当祭可知○王氏曰周官三百六十无云死以祭者重道之极也○东莱吕氏曰大司乐既掌学政教国之子弟有余矣犹退然不敢自足延请有道徳者敬事之使之教国之子弟以此见古人心至公义理之无穷规模之无疆界大抵设教受教当知无穷意思死则配食乐祖祭于学校不特尊师敬长之义由是慎终追逺民徳归厚亦是当时有道徳者教之大抵周官叙事之法简而有余死为乐祖祭于瞽宗其选择之精可知○陈氏礼书曰四代之学虞则上庠下庠夏则东序西序商则右学左学周则东胶虞庠而周又有辟雍成均瞽宗之名则上庠东庠右学虞庠大学也故国老于之养焉下庠西序左学虞庠小学也故庶老于之养焉记曰天子设四学盖周制也周之辟雍则成均也东胶则东序也瞽宗则右学也盖辟明也雍和也所以明和天下以其明之以法和之以道则曰辟雍以其成其亏均其过不及则曰成均以习射事则曰序以纠徳行则曰胶以乐祖在焉则曰瞽宗以居右焉则曰右学夫诸侯之学小学在内大学在外故王制言小学在公宫南之左大学在郊以其选士由内以升于外然后达于京故也天子之学小学居外大学居内故文王世子言凡语于郊然后于成均取爵于上尊以其选士由外以升于内然后达于朝故也○长乐刘氏曰周有天下立四代之学虞庠则以舜为先圣夏学则以禹为先圣殷学则以汤为先圣东胶则以文王为先圣各取当时左右四圣成其徳业者为之先师以配享焉此天子立学之法也○陈氏礼书曰王制命乡简不率教者至于四不变然后屏之小乐正简国子之不率教止于二不变则屏之者先王以匹庶之家为易治膏梁之性为难化以其易治故乡遂之所攷常在三年大比之时以其难化故国子之出学常在九年大成之后三年而攷故必四不变然后屏之九年而简则虽二不变屏之可也古之学政其轻者有鞭挞其重者不过屏斥而已若夫万民之不服教其附于刑者归于士○愚按古者设师保等官教国子而世子亦齿焉是时王子与公卿大夫士之子幼则同学长则同事其同学也有朋友丽泽之益其同事也有明良翼赞之功故周礼一书不载储宫之官盖人未有生而贵者王子之入学也一国子而已矣秦汉已来始加置詹事中庻子等官而王子之学与国子迥然不侔朱子语録称唐六典载东宫官制甚详如一小朝廷宋东宫官属极苟简左右春坊不进贤徳每用武弁之小有才者赞善大夫诸官又但为阶官非实有职业储教之不古若有由然矣
　　以乐徳教国子中和祗庸孝友注祗敬庸有常也公羊注八音者徳之华也歌者徳之言也舞者徳之容也
　　以乐语教国子兴道讽诵言语注兴者以善物喻善事道读曰导导者言古以剀今也倍文曰讽以声节之曰诵发端曰言答述曰语
　　疏言古剀今谓若诗陈古以刺幽厉王之类倍文曰讽谓不开读之以声节之为诵者亦是倍文但讽是宣言之无吟咏诵则为吟咏以声节之为异○潜谿邓氏曰兴者托物兴事道者依古剀今皆博喻无指斥讽者防言寓意诵者咏叹达情皆委婉无直致以兴道讽诵为言语中和之徳言也○愚按人身唯词气不可强为苟非中正和乐之徳积中发外则刚柔疾徐必有乖戾不中节者此古人所以有乐语之教也总之乐徳尽之矣语其徳之声舞其徳之象欤
　　以乐舞教国子舞云门大卷大咸大防大夏大濩大武注此周所存六代之乐黄帝曰云门大卷言其徳如云之所出民得以有族类大咸咸池尧乐也尧能殚均刑灋以仪民言其徳无所不施大防舜乐言其徳能绍尧之道也大夏禹乐禹治水傅土言其徳能大中国也大濩汤乐汤以寛治民而除其邪言其徳能使天下得其所也大武武王乐言其徳能成武功
