<!-- { "loadSidebar": true } -->
　　司巫掌羣巫之政令若国大旱则帅巫而舞雩注雩旱祭也天子于上帝诸侯于上公之神郑司农云鲁僖公欲焚巫尫以其舞雩不得雨
　　疏按礼记月令大雩帝用盛乐据天子雩五帝按彼下文命百县雩祀百辟卿士谓古上公句龙稷弃之等是天子祀五帝诸侯祀上公也
　　国有大烖则帅巫而造巫恒注杜子春云司巫帅巫官之属防聚常处以待命也谓恒久也巫久者先巫之故事造之当按视所施为
　　祭祀则共匰主及道布及蒩馆注杜子春云匰器名主谓木主也谓道布者为神所设巾中霤礼曰以功布为道布属于几也蒩之言借也祭食有当借者馆所以承蒩谓若今筐也主先匰蒩后馆互言之者明共主以匰共蒩以筐士虞礼曰苴刌茅长五寸实于筐馔于西坫上又曰祝盥取苴降洗之升入设于几东席上东缩疏士虞礼设席于奥礼神东面右几缩纵也据神东面为正东西设之故言东缩引之见蒩是借祭之物○王氏曰匰承主器也○郝氏曰布幂主巾主在道以布掩覆防防也
　　凡祭事守瘗注谓若祭地只有埋牲玉者也守之者以祭礼未毕若有事然祭礼毕则去之
　　凡丧事掌巫降之礼注降下也巫下神之礼今世或死既敛就巫下禓其遗礼
　　疏人死骨肉下沉于地精气上归于天天地与神人通故使巫下神○杨氏曰愚按启蛰而郊龙见而雩此诗颂所谓春夏祈谷于上帝也龙见而雩与周礼所掌春秋所书不同周礼司巫帅巫而舞雩春秋书雩二十有一皆因旱而雩也龙见而雩乃建巳之月万物始盛待雨而长圣人为民之心切遂为百谷祈膏雨与启蛰之郊其意同是以乐则必用盛乐与他祭不同声音之号所以诏告于天地之间以逹神明也郊非不用乐也以礼为主雩非不用礼也以乐为主各随其宜也但注言雩五精之帝疏言春夏秋冬共成嵗功别不可専祭一帝其言似矣然天一而已矣因时迭王则有五帝之名易曰帝出乎震是也祭于四郊则有五帝之位小宗伯兆五帝于四郊是也注疏谓夏雩总祭五帝是一天而有五祭祭于南郊乎抑兼祭于四郊乎其义何居自注疏之説行诸儒莫之能决有雩祀五方上帝五人帝五官于南郊者如唐贞观礼是也有雩祀昊天上帝于圜丘者如唐显庆礼是也及开元中起居舎人王仲丘奏祀昊天上帝于圜丘尊天位也然雩祀五帝既久请二帝竝行以成大享帝之义既祀昊天上帝又祀五帝与明堂竝祀上帝五帝之礼同归于误此则学礼者之所深惜而不可以不辨也
　　男巫掌望祀望衍授号旁招以茅注杜子春云望衍谓衍祭也授号以所祭之名号授之旁招以茅招四方之所望祭者谓衍读为延声之误也望祀谓有牲粢盛者延进也谓但用币致其神
　　王氏曰望衍谓祀神之时男巫望而留其神使之留连游衍若屈子之九歌也○或曰茅旄通执旄舞之以格神也
　　冬堂赠无方无算注谓冬嵗终以礼送不祥及恶梦皆是也其行必由堂始巫与神通言当东则东当西则西可近则近可逺则逺无常数
　　刘氏曰冬者嵗之穷理宜推故以纳新也小大多少奠不除之故云无算
　　春招弭以除疾病注招招福也杜子春云弭如弥兵之弥谓弭读为敉敉安也安凶祸也招敉皆有祀衍之礼
　　刘氏曰春阳既来则亦祭以招吉祥而去祸祟则疾病可得而除矣
　　王吊则与祝前注巫祝前王也
　　王氏曰与祝前与丧祝也○介甫王氏曰吊用巫祝临死者故也
　　女巫掌嵗时祓除衅浴注嵗时祓除如今三月上已如水上之类衅浴谓以香薰草药沐浴
　　刘氏曰祓除邪气又煮香草桃茢以衅浴皆乘隂阳代谢之时为之
　　旱暵则舞雩注使女巫舞旱祭崇隂也郑司农云求雨以女巫故檀弓曰嵗旱缪公召县子而问焉曰吾欲防巫而奚若曰天则不雨而望之愚妇人母乃已疏乎疏此谓五月已后修雩○明斋王氏曰按古者雩于北郊禜于南郊汉制雩衣皁禜衣朱各异其物董仲舒传求雨开诸隂门闭诸阳门求晴反是皆此道也
　　若王后吊则与祝前注女巫与祝前后如王礼
　　凡邦之大烖歌哭而请注有歌者有哭者冀以悲哀感神灵也
　　疏谓忧愁之歌若云汉之诗是也○愚按男巫女巫疑周礼者所首斥也然观射父之对楚昭则巫祝之重其来已久又按国语曰古者民之精爽不携贰而又能齐肃中正智圣明聪则神明降之在男曰觋在女曰巫噫诚得齐肃中正智圣明聪之人使之和同天人之际犹不足重欤周公所谓巫者如此故男巫无数女巫无数亦犹天官九嫔世妇不立员名有其人则备无则阙焉之谓也学者但见后世巫觋之陋因疑圣人之制作如是周礼之可疑者盖多矣古者司徒以三物教士书其贤能宾兴于国王拜受之登之天府司马以振旅苃舎治兵大阅之灋教民于四时一旦有事则张皇六军丘甸之内貔貅立应先王取士养兵隆重精宻如此今则何如其上下欺罔茍且文具之习视之司巫或殆甚焉然以后世取士养兵之陋而因疑司徒之三物司马之振旅茇舎治兵大阅可乎哉


　　周礼注疏删翼卷十五
<经部,礼类,周礼之属,周礼注疏删翼>
　　钦定四库全书
　　周礼注疏删翼巻十六
　　明　王志长　撰
　　大史掌建邦之六典以逆邦国之治掌灋以逆官府之治掌则以逆都鄙之治注典则亦灋也逆迎也六典八灋八则冢宰所建以治百官大史又建焉以为王迎受其治也大史日官也春秋传曰天子有日官诸侯有日御日官居卿以底日礼也日御不失日以授百官于朝居犹处也言建六典以处六卿之职
　　疏日官日御典厯数者也尧典云乃命羲和钦若昊天厯象日月星辰是卿掌厯数帝王异世设官不同周虽以下大夫为之然建邦之六典犹处六卿之职
　　凡辨灋者攷焉不信者刑之注谓邦国官府都鄙以灋争讼来正之者
　　王氏曰上之制下以有法也其书皆藏于大史而邦国官府都鄙有疑者则使之辨于大史而攷之不信者是谓非法其刑之宜矣夫天子制法臣下守法是宜承式而行谨度而循苟辨而不信事理妄防是奋其机智将至于乱法矣然则攷其辨法所以伸其在下之情刑其不信所以杜其好辨之源也○庄渠魏氏曰建邦之六典与夫八法八则大宰掌之小宰司防贰之矣大史复掌之者盖经世大法大宰执而行之至其为书以成一代制作大史执而藏之故大宰者道揆所出也大史者礼法所宗也且大史非治事之官何以逆邦国官府都鄙之治盖史官据事实录汉郡国上计亦先送大史公也典法一定永为遵守其破法不信者与守法者争是非则攷正于大史刑其不信者以正矫诬之罪焉
　　凡邦国都鄙及万民之有约剂者藏焉以贰六官六官之所登注约剂要盟之载辞及劵书也贰犹副也藏灋于约剂之书以为六官之副
　　王氏曰六官二字衍文
　　若约剂乱则辟灋不信者刑之注谓扺冒盟誓者辟灋者攷按读其然否
　　王氏曰司约掌邦国及万民之约剂若大乱则六官辟藏其不信者杀盖六官所藏约剂有登于司约而藏焉者大史又藏焉则以贰六官所藏及其所登者而参考之故也约剂所以辅信令又从而乱之则倍信而奸伪滋起啓其书而正之不信则奸伪可知刑之所取也司约不信者服墨刑大乱则杀亦以约其罪之轻重也○某氏曰约剂乱谓违约抵饰及逾期寝阁之类辟开也开其所藏之法以攷则不信者罪无所逃矣
　　正嵗年以序事颁之于官府及都鄙注中数曰嵗朔数曰年中朔大小不齐正之以闰若今时作厯日矣定四时以次序授民时之事春秋传曰闰以正时时以作事事以厚生生民之本于是乎在
　　疏正嵗年者谓造厯正嵗年以闰则四时有次序依厯授民以事故云以序事也一年之内有二十四气一月二气皆朔气在前中气在后朔气在晦则后月闰中气在朔则前月闰朔气有入前月法中气无入前月法中气匝则为嵗朔气匝则为年假令十二月中气在晦则闰十二月十六日得后正月立春节此即朔数曰年至后年正月一日得啓蛰中此中气匝此即是中数曰嵗○浚仪王氏曰晋志防者圣人拟宸极以运璿玑揆天行而序景曜分辰野辨躔厯钦农时兴物利皆以繋顺两仪纪纲万物然则观象设卦扐闰成文厯数之源存于此也逮乎炎帝分八节以始农成黄帝纪三纲而阐书契乃使羲和占日常仪占月车区占星气伶伦造律吕大挠造甲子首作算数容成综斯六术考定气象建五行察发敛起消息正闰余述而着焉谓之调厯洎于少昊则鳯鸟司厯颛帝则南正司天陶唐则分命羲和虞舜则因循尧法及夏殷乘运周氏应期正朔既殊剏法斯异○又曰中数三百六十五日四分之一朔数三百五十四日汉厯志曰闰所以正中朔也或谓周以建子为正而四时之事有用夏正建寅者用建寅则谓之嵗用建子则谓之年○明斋王氏曰序事者若书云东作西成南讹朔易月令春而布徳秋而明刑之类颁之于官府都鄙则王国之事叙矣又颁之于邦国使诸侯以毎月朔告于祖庙而行之所以一正朔于天下也
　　颁告朔于邦国注天子颁朔于诸侯诸侯藏之祖庙至朔朝于庙告而受行之郑司农云颁读为班班布也以十二月朔布告天下诸侯
　　疏按礼记玉藻诸侯皮弁聴朔于太祖太祖即祖庙也论语称告朔玉藻谓之聴朔春秋谓之视朔视朔者人君入庙视之告者使有司读祝以言之聴者聴治一月之政令所从言之异耳○浚仪王氏曰释例曰圣人简其节敬其事因月朔朝迁坐正位命羣吏而聴大政攷其所行而决其烦疑○又曰唐防要闾丘湑等议经史正文无天子每月告朔之事玉藻云聴朔周礼大宰正月之吉布政干寳注云周正建子之月告朔日也此即玉藻之聴朔而郑注云告其时帝及神配以文武此误也其每月告朔者诸侯之礼○又曰张齐贤议按谷梁传曰闰月天子不告朔是知他月则天子告朔矣左氏以鲁侯不告朔为弃时政则诸侯闰月亦告朔矣按礼论王珉范甯仪有明堂每月告朔之礼崔灵恩义宗载天子视朔之服诸侯受朔于天子于祖庙告而受行之天子受朔于天宜于明堂告帝而配以祖考○又曰宋志时以纪农月以纪事少昊则鸟司分颛喾则重黎司天唐虞则羲官掌日三代因之世有日官日官司厯则颁之诸侯诸侯受之则颁于境内周室既衰战国横鹜告朔之羊废而不绍登台之礼灭而不遵闰分乖次而不识孟陬失纪而莫悟大火犹西流而怪蛰虫之不藏也是时天子不恊时司厯不书日诸侯不受职日御不分朔仲尼于春秋司厯失闰则讥而书之登台颁朔则谓之有礼
　　闰月诏王居门终月注门谓路寝门也郑司农云月令十二月分在青阳明堂总章堂左右之位唯闰月无所居居于门故于文王在门谓之闰
