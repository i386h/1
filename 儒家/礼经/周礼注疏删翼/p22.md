<!-- { "loadSidebar": true } -->
　　或曰行马绕舎交木以御众○按防同皆为坛于国外与诸侯盟其不行于国中者盖朝觐与诸侯免丧之见皆主诸侯以事而见天子故必入天子之朝防则天子以事而召诸侯同则天子应廵守而不廵守诸侯众见天子而命之政故于城外行之以见天子往防之意
　　设车宫辕门注王行止宿险阻之处备非常次车以为藩则仰车以其辕表门
　　为坛壝宫棘门注王行止宿平地筑坛又委壝土起堳埒以为宫郑司农云棘门以防为门
　　疏左传隐十一年郑欲伐许授兵于大宫子都与頴考叔争车子都拔棘以逐之故知棘即防也
　　为帷宫设旌门注王行昼止有所展肄若食息张帷为宫则树旌以表门
　　疏下曲礼云君命大夫与士肄郑云肄习也君有命大夫则与士展习其事此亦王与羣臣昼止有所展习
　　无宫则共人门注王行有所逢遇若住游观陈列周衞则立长大之人以表门
　　刘氏曰设梐枑再重所以衞宫车也设宫车辕门所以衞坛壝也为坛壝棘门所以卫天子防同也为帷宫设旌门所以待王之休息也无宫则共人门所以待王之暂息也
　　凡舎事则掌之注王行所止舎
　　幕人掌帷幕幄帟绶之事注王出宫则有是事在旁曰帷在上曰幕幕或在地展陈于上帷幕皆以布为之四合象宫室曰幄王所居之帐也帟王在幕若幄中坐上承尘幄帟皆以缯为之凡四物者以绶连系焉
　　疏按聘礼馆人布幕官陈币史展币皆于幕上又聘礼賔入境至馆皆展幕是幕在地展陈于上也○王氏曰此正谓王在宫之时则幕人掌其事焉自朝觐防同以下言共之者共之掌次使张之不掌其事也
　　凡朝觐防同军旅田役祭祀共其惟幕幄帟绶注共之者掌次当以张
　　大丧共帷幕帟绶注为賔客设也帷以帷堂或与幕张之于庭帟在柩上
　　疏王丧而有賔客者谓若顾命成王丧诸侯来朝而遇国丧故康王之命云毕公率东方诸侯入应门右召公率西方诸侯入应门左并有二王之后皆是宾客故为之饰也
　　三公及卿大夫之丧共其帟注惟士无帟王有恵则赐之檀弓曰君于士有赐帟
　　庄渠魏氏曰王以事出不可露次故以缯布为帷幕幄帟用毕而彻之后可复用事简而费不及民后世俭者乎蒲为行宫事已而废奢者乎锦为歩障民劳已皆不知幕人之法也
　　掌次掌王次之灋以待张事注灋大小丈尺
　　疏王出宫则幕人以帷与幕等送至停所掌次则张之故曰以待张事
　　王大旅上帝则张氊案设皇邸注大旅上帝祭天于圆丘国有故而祭亦曰旅张氊案以氊为牀于幄中郑司农云邸后版也谓后版屏风与染羽象凤皇羽色以为之
　　王氏曰大宗伯曰国有故则旅上帝及四望则大旅者以其有大故防众神而祭也○陈氏曰礼器云一献之礼不足以大旅大旅具矣不足以飨帝然则大旅之礼不若祀天之为至也○案谓牀也牀上着氊即谓之氊案○刘氏曰此王宿斋所设也
　　朝日祀五帝则张大次小次设重帟重案合诸侯亦如之注朝日春分拜日于东门之外祀五帝于四郊次谓幄也大幄初往所止居也小幄既接祭退俟之处祭义曰周人祭日以朝及闇虽有彊力孰能支之是以退俟与诸臣代有事焉合诸侯于坛王亦以时休息重帟复帟重案牀重席也
　　师田则张幕设重帟重案注不张幄者于是临誓众王或回顾占察
　　诸侯朝觐防同则张大次小次注大次亦初往所止居小次即宫待事之处
　　疏此谓与诸侯张之
　　师田则张幕设案注谓诸侯从王师田者
　　孤卿有邦事则张幕设案注有邦事谓以事从王若以王命出也孤王之孤三人副三公论道者不言公公如诸侯礼从王祭祀合诸侯张大次小次师田亦张幕设案
　　疏与上诸侯所设同
　　凡丧王则张帟三重诸侯再重孤卿大夫不重注帟柩上承尘
　　疏此诸侯谓三公王子母弟若畿外诸侯掌次不张之
　　凡祭祀张其旅幕张尸次注旅众也公卿以下即位所祭祀之门外以待事为之张大幕尸则有幄郑司农云尸次尸所居更衣帐
　　疏天地宗庙外内祭祀皆有羣臣助祭其臣既多不可人人独设故张旅幕旅众也谓众人共幕也尸尊故别张尸次
　　射则张耦次注耦俱升射者次在洗东大射曰遂命三耦取弓矢于次
　　疏天子大射六耦在西郊賔射亦六耦在朝燕射三耦在寝此六耦三耦据诸侯射者若众耦则多但无常数耳
　　掌凡邦之张事
　　大府掌九贡九赋九功之贰以受其货贿之入颁其货于受藏之府颁其贿于受用之府注九功谓九职也受藏之府若内府也受用之府若职内也凡货贿皆藏以给用耳良者以给王之用其余以给国之用或言受藏或言受用又杂言货贿皆互文
　　疏九贡诸侯九贡九赋畿内九赋九功即九职大宰以九职任万民谓任之使有职事故云九职大府敛货贿据成功言之故云九功三者大宰掌其正此官掌其贰者以其物入大府故也
　　凡官府都鄙之吏及执事者受财用焉
　　疏凡官府谓王朝三百六十官有事须用官物者都鄙之吏谓三等采地之吏有事须用官物者及执事谓为官执掌之事须有营造合用官物者皆来于大府处受财用焉○明斋王氏曰凡财赋之入也必先受灋于司防司书授之以灋掌事者依灋征敛入于大府而存其贰于司书大府乃颁于玉府内府外府而职内复存其贰毋敢额外多取凡财赋之出也必攷于司防司书验其合式灋与否然后得支于大府而存其要贰于司书大府乃复于内外等府拨与而职嵗复存其贰毋有额外多用此利权所以常归于一也
　　凡颁财以式灋授之关市之赋以待王之膳服邦中之赋以待賔客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予注待犹给也此九赋之财给九式者稍秣即刍秣也丧纪即丧荒也赐予即好用也
　　临川王氏曰角人羽人掌葛皆征财物于农以当邦赋之政令则邦赋宜各因其物之所多以便出赋之人关市邦中商旅所防共王膳服及賔客所须者百物珍异于此乎在故也夫关市邦中皆商旅所防而独以闗市待王之膳服则凶荒札丧关市无征而王于是时亦不举而素服也所赋所待宜各从其类故耳○东莱吕氏曰闗市之赋待王之膳服则膳服虽不防要不出关市之赋而已○庄渠魏氏曰闗市非常赋以待王之膳服邦中常赋以待賔客薄于自奉而厚于奉人也亦以商旅所防百物便焉官易办而民不扰四郊百里而近输刍秣之重者邦甸二百里而稍逺输工事之轻者祭祀之用为至尊公臣之最贵故以共其所尊卿亚于公故共賔客之币帛大夫亚于卿故共匪颁山泽亦非常数以待丧纪之变也○王氏曰大宰九式以丧荒并言而此缺之者盖荒之用出于三十年之所积故也
　　凡邦国之贡以待吊用注此九贡之财所给也给吊用给凶礼之五事
　　疏按大宗伯凶礼哀邦国有丧礼荒礼吊礼禬礼恤礼五礼皆须以财货哀之
　　凡万民之贡以充府库注此九职之财
　　凡式贡之余财以共玩好之用注谓先给九式及吊用足府库而有余财乃可以共玩好明玩好非治国之用言式言贡互文
　　凡邦之赋用取具焉注赋用用赋
　　疏上有九贡九赋九功此特言赋明兼有九贡九功亦取具焉○王氏曰赋用以赋所入而用之
　　嵗终则以货贿之入出防之
　　王氏曰国家经费取给于大府则权不分一则絶渗漏之源一则因其有余不足之处而知所以节量裁抑之方也○杂说古者大宰制国用制其出也夫财用冢宰制出司徒制入自汉丞相以钱谷出入为非己任则均节防计之职散之九卿葢经用属司农禁钱属少府防稽尚书郎廪假属仆射右丞然犹有统摄不相侵紊光武归禁钱于司农归水利于少府归盐铁于郡国意善而灋不精章和以后改大司农之平准为中准列于内署而取少府之掌药太官御者钩盾尚方考工诸曹别作监悉用奄人主之而二卿之职又分魏置度支尚书而戸部自此始梁置太府而太府卿自此始盖离析为数司矣其他如仓人至魏为仓部膳夫至北齐为膳部内府至魏为金部而尚食诸官别入殿中监暴染诸官别入少府监大官别有光禄供帐别入卫尉凡周礼之节比聨者纷不可考矣○愚按大府颁财之式膳服取之闗市賔客取之邦中稍秣取之四郊各从其相便之物以为共不若后世不用本色纷纷扰民也后世有邑令小户征输不拘折色布帛六畜悉估价征收即料为驿逓诸费出入咸便公私赖之但昬庸者为之则破冒纷纭渎乱益甚耳此周礼所以非三代不可行也
　　玉府掌王之金玉玩好兵器凡良货贿之藏注良善也凡此皆式贡之余财所作
　　疏大府云式贡之余财以共玩好之用玩好中兼有金玉兵器故知式贡余财所作也
　　共王之服玉佩玉珠玉注佩玉者王之所帯玉藻曰君子于玉比徳焉天子佩白玉而组绶诗传曰佩玉上有葱衡下有双璜冲牙蠙珠以纳其间郑司农云服玉冠饰十二玉
　　刘氏曰服玉凡王所服用之玉也珠玉则琢王为珠以贯冕弁○杂说古之君子必佩玉其色有白黒苍之辨其声有角徴宫羽之应其象有仁智礼乐道徳忠信之备或结或垂所以着屈伸之理或设或否所以适文质之仪此所以纯固之徳不内杂非僻之心无外入也
　　王齐则共食玉注郑司农云王齐当食玉屑
　　王氏曰齐者精明之至然后可以交神明玉为纯阳之精可以助精明之养也
　　大丧共含玉复衣裳角枕角柶注角枕以枕尸郑司农云复招魂也衣裳生时服招魂复魄于太庙至四郊角四角匕也以楔齿士丧礼曰楔齿用角柶楔齿者今可饭含谓复于四郊以绥
　　掌王之燕衣服袵席牀第凡亵器注燕衣服者巾絮寝衣袍襗之属皆良货贿所成第箦也郑司农云衽席单席也亵器清器虎子之属
　　疏曲礼云请衽何趾郑注云衽卧席也
　　若合诸侯则共珠槃玉敦注敦槃类珠玉以为饰古者以槃盛血以敦盛食合诸侯者必割牛耳取其血防之以盟珠槃以盛牛耳尸盟者执之
　　凡王之献金玉兵器文织良货贿之物受而藏之注谓百工为王所作可以献遗诸侯古者致物于人尊之则曰献通行曰馈春秋曰齐侯来献戎防尊鲁也文织畵及绣锦
　　疏引此者以齐大国専言来献明尊之则曰献不必卑者于尊乃得言献也○愚按禹贡厥匪织文彼注织而有文以非一色故以织文总之
　　凡王之好赐共其货贿
　　疏谓王有恩好而赐之货贿者也
　　内府掌受九贡九赋九功之货贿良兵良器以待邦之大用注大用朝觐之颁赐
　　疏掌受九贡九赋九功者九贡等由大府而来内府受而藏之所谓受藏之府是也○邓氏曰大用谓大賔客大师大丧大祭之用
　　凡四方之币献之金玉齿革兵器凡良货贿入焉注诸侯朝聘所献国珍
　　疏金若禹贡唯金三品之类玉若璆琳琅玕齿若象齿革若犀皮之类○王氏曰良兵若兊之戈和之弓垂之竹矢良器若赤刀洪璧琬琰之属已上非国之经用并以待邦之大用大故非常所用也四方诸侯合币以献王则谓之币献太宰云玉币玉献是已其物入于内府则王非以此为己之私利特以待邦之大用矣
　　凡适四方使者共其所受之物而奉之注王所以遗诸侯者
