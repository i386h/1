<!-- { "loadSidebar": true } -->
　　疏以三为五者身以父而亲祖以子而亲孙则五也以五为九者以祖亲曽髙以孙亲曽则九也按诸子职云掌国子之倅若有甲兵之事致于太子唯所用之是其役事宫伯职云掌士庻子又有八次八舎宿衞之事是其守事也○陈氏曰尧典诗序皆言九族而周礼仪礼礼记特言三族三族父子孙也九族髙祖至孙也三族举其本九族极其末举三族而九族见矣○王先生曰春秋有公族余子公行以亲疎为言也诗有公子公族公姓以久逺为言也此言门子者以嫡子为言也古人重立嫡天子曰太子诸侯曰世子皆以嫡立也曲礼则曰孤子当室名其嫡也文王世子曰正室守太庙是以正室名嫡也此曰其正室皆谓之门子则其重嫡之意深矣○仲舆郝氏曰掌其政令谓治其昭穆明其嫡庻不得以孽代宗也
　　毛六牲辨其名物而颁之于五官使共奉之注毛择毛也郑司农云司徒主牛宗伯主鸡司马主马及羊司冦主犬司空主豕
　　疏天官贰王治事尊而不使奉牲故五官也共奉之谓祭日之旦于庙门前颁于五官助王率入庙○王氏曰六牲之名如牛曰一元大武鸡曰翰音物如阳祀用骍隂祀用黝○愚按太宰职云赞王牲事安得谓天官不使奉牲也或太宰总赞王牲事故不列于五官欤
　　辨六齍之名物与其用使六宫之人共奉之注齍读为粢六粢谓六谷黍稷稻粱麦苽
　　疏黍稷簠簋妇人所奉之事故使六宫之人奉之六宫之人谓若世妇职云女宫之宿戒者也○王氏曰祭祀之事莫重于牺牲粢盛牲天产也属乎阳粢地产也属乎隂故王牵牲后荐玉齍牲必共奉于五官者以五官所以续王之事而终之以成外治粢必共奉于六宫者以六宫之人所以续后之事而终之以成内治也○明斋王氏曰六齍名物如黍曰香合而冬食其物稷曰明粢而季夏食其物
　　辨六彝之名物以待果将辨六尊之名物以待祭祀賔客注待者有事则给之六彞鸡彞鸟彝斝彝黄彝虎彞蜼彝果读为祼六尊献尊象尊壶尊着尊大尊山尊疏祼言将者将送也谓以圭瓒酌之送与尸及賔○又云司尊彝唯为祭祀陈六彝六尊不为宾客陈六尊此兼言宾客则在庙飨宾客时陈六尊亦依祭礼唯在野外飨不用祭祀之尊故春秋左传云牺象不出门也○刘氏曰六尊六彝司尊彝四时所用不同故辨之○介甫王氏曰尊彞皆以待祭祀宾客于彞言祼将于尊言祭祀宾客相备而已言彝祼将则尊酌献可知也
　　掌衣服车旗宫室之赏赐注王以赏赐有功者书曰车服以庸
　　掌四时祭祀之序事与其礼注序事卜日省牲视涤濯饔爨之事次序之时
　　王氏曰此谓天神人鬼地示之祭祀四时有之也
　　若国大贞则奉玉帛以诏号注号神号币号郑司农云大贞谓卜立君卜大封
　　疏不言大迁畧也○按礼运作其祝号注周礼祝号有六号者所以尊神显物也○或曰贞正也洛诰曰我二人共贞谓卜而质正其吉凶也
　　大祭祀省牲眂涤濯祭之日逆齍省镬告时于王告备于王注逆齍受饎人之盛以入省镬视亨腥熟时荐陈之晚早备谓馔具
　　疏礼运云腥其俎熟其殽腥其俎谓豚解而腥之熟其殽谓体解而爓之此谓祭宗庙朝践馈献节彼下文更有体其犬豕牛羊谓室中馈熟亦须镬郑不言畧也告时告备是其专职余俱佐大宗伯也○王氏曰省牲以省充人之所繋逆齍以逆饎人之所共省镬以眂亨人之所亨○按省牲省其有无损伤也
　　凡祭祀宾客以时将瓒果注将送也犹奉也祭祀以时奉而授王宾客以时奉而受宗伯天子圭瓒诸侯璋瓒疏大宗伯云大宾客摄而载祼是也玉人云祼圭尺有二寸诸侯用璋瓒谓未得圭瓒之赐者故王制云诸侯赐圭瓒然后为鬯未赐圭瓒则资鬯于天子是以祭义云君用圭瓒灌大宗用璋瓒亚灌郑云大宗亚灌容夫人有故是诸侯亦用圭瓒也其诸侯未得圭瓒君与夫人同用璋瓒也
　　诏相祭祀之小礼凡大礼佐大宗伯注小礼羣臣之礼疏谓王有故不亲行事使臣摄祭则为小礼○王氏曰诏相祭祀之小礼者以大礼大宗伯诏相之也故大礼则佐大宗伯而已○按郑氏谓王亲行为大礼有故臣代摄为小礼而明斋王氏谓大礼若祭主迎尸祼献割牲饮福交神之大节小礼又其中之节目葢若后世之通赞分赞大宗伯云治其大礼诏相王之大礼亦然
　　赐卿大夫士爵则傧注赐犹命也傧之如命诸侯之仪春秋文元年天王使毛伯来锡公命传曰锡者何赐也命者何加我服也
　　疏诸侯尊故大宗伯傧卿大夫士卑故小宗伯傧之○王氏曰诸侯虽卑如子男犹傧以大宗伯以子男君道也故隆之以致其伸诸臣虽尊如孤卿犹傧以小宗伯以孤卿臣道也故杀之以致其屈
　　小祭祀掌事如大宗伯之礼大宾客受其将币之赍注谓所赍来贡献之财物
　　疏小祭祀谓王冕所祭诸侯来朝觐礼毕每国于庙贡国所有行三享之礼诸侯以玉币致享既讫其庭实之物则小宗伯受之所谓赍也
　　若大师则帅有司而立军社奉主车注有司大祝也王出军必先有事于社及迁庙而以其主行社主曰军社迁主曰祖春秋传曰军行祓社衅鼓祝奉以从曽子问曰天子廵守以迁庙主行载于齐车言必有尊也书曰用命赏于祖不用命戮于社社之主葢用石为之奉谓将行
　　或曰庙主不可虚故以迁庙主行
　　若军将有事则与祭有司将事于四望注军将有事将与敌合战也郑司农云则与祭谓军祭表祃军社之属小宗伯与其祭事谓与祭有司谓大祝之属葢司马之官实典焉
　　王氏曰先王虽以至仁伐至不仁然君子临事而惧故有事于祭焉
　　若大甸则帅有司而馌兽于郊遂颁禽注甸读曰田有司大司马之属馌馈也以禽馈四方之神于郊郊有羣神之兆颁禽谓以予羣臣诗传曰禽虽多择取三十焉其余以予大夫士以习射于泽宫而分之
　　大烖及执事祷祠于上下神示注执事大祝及男巫女巫也求福曰祷得求曰祠
　　王氏曰先王靡神不举者要与民同患而已
　　王崩大肆以秬鬯渳注郑司农云大肆大浴也杜子春读渳为泯以秬鬯浴尸谓大肆始陈尸伸之
　　疏以秬鬯浴尸使香也渳尸大祝小祝已掌之此言之者察其不如仪也
　　及执事涖大敛小敛帅异族而佐注执事大祝之属泣临也亲敛者葢事官之属为之丧大记曰小敛衣十九称君大夫士一也大敛君百称大夫五十称士三十称异族佐敛疏者可以相助
　　疏以诸处更不见王敛事者事官又主功巧之事以无正文故疑事官之属为之也按丧大记注小敛十九称法天地之成数故尊卑同至于袭与大敛乃异大敛五等诸侯同百称天子葢百二十称也天子大夫士约与诸侯之卿大夫士同以其执贽同也
　　县衰冠之式于路门之外注制色宜齐同
　　及执事眂葬献器遂哭之注执事葢梓匠之属至将葬献明器之材又献素献成皆于殡门外王不亲哭有官代之
　　疏檀弓云既殡旬而布材故知将葬献材也又士丧礼云献材于殡门外西面北上请主人徧视之如哭椁献素献成亦如之注云形法定为素饰治毕为成是其事也○王氏曰天子七月而葬殡毕即当营其事眂葬者眂其地也
　　卜葬兆甫竁亦如之注兆墓茔域甫始也竁谓穿圹也郑大夫读竁皆为穿杜子春为毳皆谓葬穿圹也疏亦如之亦如献器哭之
　　既葬诏相丧祭之礼注丧祭虞祔也檀弓曰葬日虞弗忍一日离也是日也以虞易奠卒哭曰成事是日也以吉祭易丧祭明日祔于祖父
　　疏郑注士虞礼云虞安也所以安神也以虞易奠者士虞礼云男男尸女女尸为神象鬼事之是以虞易奠也云卒哭曰成事吉祭易丧祭者按士虞礼三虞卒哭俱用刚日云哀荐成事故檀弓记人解士虞礼云卒哭曰成事祭以吉为成故云是日也以吉祭易丧祭虞祭是也云明日祔于祖父者引之证经丧祭为虞祭又为祔祭士之礼葬用柔日假令丁日葬葬日第一虞隔戊日己日为第二虞后虞改用刚用庚日卒哭亦用刚日隔辛日壬日为卒哭祭其祔祭又用柔则癸日为祔祭是士从始虞至祔凡七日以此差之大夫五虞诸侯七虞天子九虞相次日数可知耳此丧中自相对虞为丧祭卒哭即为吉祭以卒哭为哀杀故为吉祭而郑云祔祭亦为丧祭者此欲引檀弓并祔祭总释故丧中之祭总为丧祭其实卒哭既为吉祭祔祭在卒哭后是吉祭可知也
　　成葬而祭墓为位注成葬丘已封也天子之冢葢不一日而毕位坛位也先祖形体托于此地祀其神以安之冢人职曰大丧既有日请度甫竁遂为之尸
　　疏按檀弓云有司以几筵舍奠于墓左反日中而虞注云所使奠墓有司来归乃虞也则虞祭在奠墓后以王之坟髙四尺故日中虞祭可待有司来归天子冢髙大葢不一日而毕故丧祭在成葬之上也引冢人职者证祭墓为位冢人为尸以祭后土也
　　凡王之防同军旅甸役之祷祠肄仪为位注肄习也为位小宗伯主其位
　　国有祸烖则亦如之注谓有所祷祈
　　凡天地之大烖类社稷宗庙则为位注祷祈礼轻类者依其正礼而为之
　　凡国之大礼佐大宗伯凡小礼掌事如大宗伯之仪疏小礼羣臣摄而为之小宗伯专掌其事其法如大宗伯之仪但非王亲行则谓之小礼也
　　肆师之职掌立国祀之礼以佐大宗伯
　　疏国祀之礼则下经所云立大祀已下是也
　　立大祀用玉帛牲牷立次祀用牲币立小祀用牲注郑司农云大祀天地次祀日月星辰小祀司命以下谓大祀又有宗庙次祀又有社稷五祀五岳小祀又有司中风师雨师山川百物
　　刘氏曰天神地祗神鬼皆国祀也即其祀中皆有三等之差故以玉帛牲牷明其大小则祀典立矣
　　以嵗时序其祭祀及其祈珥注序次第其先后大小故书祈为几杜子春读几当为祈珥当为饵谓祈当为进禨之禨珥当为衈禨衈者衅礼之事杂记曰成庙则衅之饔人举羊升屋自中中屋南面刲羊血流于前乃降门夹室皆用鸡小子职曰掌珥于社稷祈于五祀是也亦谓其宫兆始成时也春秋僖十九夏邾人执鄫子用之传曰用之者何葢叩其鼻以衈社也
　　疏上三祀据大小言然各当其时以祭之以时序为先后不必先大后小也按玉藻沐毕云进禨郑以为沐而饮酒曰禨彼禨为禨福之义此直取音读不取其义○介甫王氏曰祈大祝所六祈也
　　大祭祀展牺牲繋于牢颁于职人注展省阅也职读为樴樴可以繋牲者此职人谓充人及监门人
　　疏肆师于大祭祀牧人共牲时省阅其牲看完否及色堪为祭牲乃系于牢颁付于樴人也○王氏曰牲之纯者谓之牷牷之全者谓之牺春秋鲁郊牛口伤周景王雄鸡自断其尾则不可谓之牺矣
　　凡祭祀之卜日宿为期诏相其礼眂涤濯亦如之注宿先卜祭之夕
　　疏凡祭祀卜日宿为期者是卜祭之前夕与卜者及诸执事者以明旦为期也肆师诏告相助其卜之威仪及齐戒之礼眂涤濯则祭前之夕也亦诏相其礼焉
　　祭之日表齍盛告洁展器陈告备及果筑防相治小礼诛其慢怠者注齍六谷也在器曰盛表谓徽识也陈陈列也郑司农云筑防筑香草煑以为鬯
　　王氏曰簠以盛稻粱簋以盛黍稷有葢不知其实故有徽识以表其名○刘氏曰展器而陈之告备于小宗伯
　　疏按礼记杂记筑郁臼以掬杵以梧而筑郁金煑以和秬鬯之酒而泲之以祼○按彼注云掬栢木也捣郁鬯者栢为臼梧为杵栢香而梧洁也
　　掌兆中庙中之禁令注兆坛茔域
　　王氏曰宗伯兆五帝及四望四类也庙七庙及迁庙某氏曰谓平时不可不蠲富祭不可不肃
