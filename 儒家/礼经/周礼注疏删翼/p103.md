<!-- { "loadSidebar": true } -->
　　明斋王氏曰按军司马者军中执法之官犹后世都虞候也凡一军仪制之举废人才之进退军将之得失士卒之功罪靡不司之昔王仪为司马昭司马得以言上将之咎段秀实为白孝徳都虞侯得以专骄军之戮所以佐大小司马者也○舆司马者主一军之车车必有骑故天文谓之车骑行则以为乘载止则以为营卫战则以为冲突兵家莫重之器此官掌其收藏出入师行则主营卫车战之事使无离次不齐也○行司马者主一军战陈行伍坐作进退之法凡军法左右前后各司其局士大夫死行列故费誓曰马牛其风臣妾逋逃勿敢越逐只复之牧誓曰不愆于六步七步乃止齐焉不愆于四伐五伐六伐七伐乃止齐焉如是则人有统摄而无奔溃之患勇怯并奏而无罢敝之虞矣凡行阵之事多于车而舆司马为上士者盖舆皆士大夫所乘而行则兼夫贵贱且车以为营卫亦先为不可胜之意也○又曰按易大传曰离也者明也万物皆相见也于是雷雨作而物与无妄此天之政王者奉天讨罪救民水火之中如雷霆之威如时雨之降天下之政莫大焉司马所以称为夏官也粤稽虞廷兵革罕用分掌于六事之人而未有专官中古防患深逺故特设夏官掌政而专统六师然观夫职方险固等职皆主于控制四海之大端治乱者以不抵于乱为务也兵甲弓矢等司必先于自卫用兵者以不可胜为贵也大仆等官以通逹上下司士射人以辨论官材伐无道诛不义以方域乂安进贤兴功为先也以至天子侍御仆从舆服法驾靡不统焉而皆主于格王正厥事者正君而后可以正天下也后之言兵者率以谓武人之事而治平尚文则每轻之殊不知吾民非此则不生国家非此则不安圣人制兵之始其原出于天地生生之心而已故非体天地好生之徳者不可以语兵非有刚大浩然之气者不足以用兵夫岂勇夫捍卒抚剑持防之云故苟有一毫功名利逹之念即逆天地好生之心尚可与议周公夏官之防哉诗曰上帝临汝母贰尔心斯得之矣○杂説先王立法以明示民独军旅之制曲加讳诲井田之画皆军政也而皆属于掌教之司徒四时之田以习战也而独变其名曰搜苖狝狩吉凶賔嘉所以为礼而仪礼不以军而并列独藏于大司马号司马法若国有师田之事则县师始受其法于司马以作其众庶六官之中惟小司马一官职不悉备而军舆行三司马又徒有其官名而阙其职掌其令贡赋则为之丘甸县鄙之名而以四起其数其防卒伍则为之伍两军师之名而以五起其数其调车徒则为立通成终同之名而以十起其数夫同此民而易其名异其数何其不惮烦也嗟乎习战谓之田军政谓之礼大阅谓之教设其财于九式离其书于仪礼特阙其兵马之职屡易其军伍之名变化出入使民不知先王以为明民以凶器危事适以成其乖争之息故凡为是藏吾用而不示民者为虑微也○潜溪邓氏曰夏官之政小司马贰之军司马攷之舆司马主车行司马主徒岂将事而作之故职掌不具欤问者曰夫兵以形势为其用者也雷动风举后发而先至以轻疾制敌诸合离向背几神变化大司马尸之矣经不少槩见何也曰王道天徳终不极夫兵之用也皇皇乎成周四征弗庭六服承徳刑且措而不用故阅兵适寓诸农而止而邦可与守也况其虑后世至豫防危乱至深而务折其萌者至远也治兵茇舍大阅振旅毕教也纪律严分数明而几神变化可得而措也岂为不豫哉且因形措胜又何可预设也

　　周礼注疏删翼卷十八
<经部,礼类,周礼之属,周礼注疏删翼>
　　钦定四库全书
　　周礼注疏删翼卷十九
　　明　王志长　撰
　　司勲掌六乡赏地之灋以等其功注赏地赏田也在逺郊之内属六乡焉等犹差也以功大小为差
　　王氏曰其地则载师掌之其法则司勲掌之○明斋王氏曰六乡无闲田载师赏田任逺郊之地乡字疑误
　　王功曰勲注辅成王业若周公
　　国功曰功注保全国家若伊尹
　　临川王氏曰王有天下诸侯则有一国召南言国君积行累功又曰羔羊鹊巢之功致左传云诸侯言时计功则功以国功为主也
　　民功曰庸注法施于民若后稷
　　王氏曰书言车服以庸则庸以民功为主也
　　事功曰劳注以劳定国若禹
　　治功曰力注制灋成治若咎繇
　　王氏曰治功则若辟草莱任土地之属孔子言禹尽力乎沟洫是已治功曰力治成于彊力故也○明斋王氏曰治功者若召公之循行南国毕公之保厘东郊为政而有治平之功也
　　战功曰多注尅敌出奇若韩信陈平司马灋曰上多前虏
　　疏已上六者皆对文为义散文则通左传云舎爵防勲彼战还而饮至则战功也而云防勲是通也明堂位曰周公有大勲劳于天下是周公徳大有勲兼劳者也○潜溪邓氏曰司勲功等有六战功后焉首王功曰勲次国功曰功次民功曰庸为其功计安于无形也事功治功专于劳力眇矣而犹列战功之上则不正战也功不列于王国庸不効于民事而勤民于战非王道所右故后之也盖天道后阴也
　　凡有功者铭书于王之大常祭于大烝司勲诏之注铭之言名也生则书于王旌以识其人与其功也死则于烝先王享之诏谓告其神以辞也盘庚告其卿大夫曰兹予大享于先王尔祖其从与享之是也
　　王氏曰先王于有功之臣其识之则欲其不忘其报之则欲其致厚铭书于王之大常使与日月同其光则识之而不忘也祭于大烝使与先王同其荣则报之而致厚也○介甫王氏曰大烝冬之大享也当是时百物皆报焉祭有功宜也
　　大功司勲蔵其贰注功书蔵于天府又副于此者以其主赏
　　掌赏地之政令注政令谓役赋
　　凡赏无常轻重眡功
　　王氏曰事劳若一时有剧易战多若一敌有坚脆若此属不以为常故轻重眡功也
　　凡颁赏地参之一食注赏地之税参分计税王食其一也二全入于臣
　　惟加田无国正注加田者既赏之又加赐以田所以厚恩也郑司农云正谓税也禄田亦有给公家之赋贡若今时侯国有司农少府钱谷矣独加赏之田无正耳疏无国正言无税入天子法凡大夫士赐地有四种大夫已上有采家邑任稍地之等是也又有赏田及加田载师又有仕田及王制圭田圭田即仕田是有四种礼记王制云大夫士有田则祭无田则荐少牢特牲是大夫有田者是知士亦有田之法也
　　马质掌质马马量三物一曰戎马二曰田马三曰驽马皆有物贾注此三马买以给官府之使无种也郑司农云皆有物贾皆有物色及贾直
　　王介甫曰每马则以三物量之以知其所宜
　　纲恶马注郑司农云纲读为以亢其雠之亢书亦或为亢亢御也禁也禁去恶马不畜也谓纲以縻索维纲狎习之
　　王氏曰马有覂驾破车而其才可用者则以索纲维之使驯服也
　　凡受马于有司者书其齿毛与其贾马死则旬之内更旬之外入马耳以其物更其外否注郑司农云更谓偿也谓旬之内死者偿以齿毛与贾受之日浅养之恶也旬之外死入马耳偿以毛色不以齿贾任之过其任也旬之外逾二十日而死不任用非用者罪
　　疏凡受马于有司者所受之马谓给公家之使○王氏曰书其齿之数毛之色与其价之直将以防其养视之不谨而使以其物偿之也○杂说必入马耳见得是实死
　　马及行则以任齐其行注识其所载轻重及道里齐其劳逸乃复用之
　　刘氏曰马及行则始当驾者量其胜任入其等以齐其行也○王氏曰司马法曰戎事齐力尚彊也田事齐足尚疾也所谓以任齐其行者齐力齐足者也
　　若有马讼则听之注讼谓卖买之言相负
　　禁原蚕者注原再也天文辰为马蚕书蚕为龙精月直大火则浴其种是蚕与马同气物莫能两大禁原蚕者为伤马欤
　　量人掌建国之灋以分国为九州营国城郭营后宫量市朝道巷门渠造都邑亦如之注建立也立国有旧灋式若匠人职云分国定天下之国分也后君也言君容王与诸侯
　　王氏曰掌建国之法则以王国为主也以分国为九州则自王国而及诸侯之国其地分为九州也营国城郭则周营王国之内城外郭也营后宫则周营后之六宫也凡建国王立朝后立市朝在前市在后道巷门渠有纵横有广狭皆量而为之制也王国之制既立然后都邑可量故造都邑亦如之○仲舆郝氏曰分天下之国按禹迹九州之旧宇内大埶可知也
　　营军之垒舎量其市朝州涂军社之所里注军壁曰垒王氏曰舎谓军舍
　　郑司农云量其市朝州涂还市朝而为道也谓州一州之众二千五百人为师每师一处市也朝也州也皆有道以相之军社社主在军者里居也
　　明斋王氏曰师众所居非可苟也八阵之法中军倍于四正以为提挈张弛四正倍于四隅以为辅翼游军别存三之一以为应援营中大道纵横各二所谓涂也其地分为九所谓州也前有朝为天子诸侯大将临众之地后有市以为兵众贸易之所左祖以听命而行赏右社示有尊以行罚畧如国中之制安营皆然但行军多寡不同则垒舎大小亦异握机经云先出游军定两端孙子云地生度度生量量生数数生称称生胜皆谓是也
　　邦国之地与天下之涂数皆书而蔵之注书地谓方圜山川之广狭书涂谓支凑之逺近
　　王氏曰若封国庆削巡行征役皆于是乎考之以量人主长短之数也
　　凡祭祀飨宾制其从献脯燔之数量注郑司农云从献者肉殽从酒也谓燔从于献酒之肉炙也数多少也量长短也
　　疏后郑不从先郑者以肉殽从酒礼所不言按特牲少牢云主人献尸以肝从主妇献尸以燔从诗云载燔载烈毛云傅火曰燔贯之加于火曰烈燔虽不贯亦是炙肉故郑云肉炙也仪礼脯十脡各长尺二寸是其多少长短燔之数量未闻○王氏曰从献脯燔者以所献牲牢为正而以脯燔为从也
　　掌丧祭奠竁之俎实注竁亦有俎实谓所包遣奠士丧礼下篇曰蔵苞筲于旁
　　王氏曰量人掌之者亦有数度故也
　　凡宰祭与郁人受斝厯而皆饮之注宰祭冢宰佐王祭亦容摄祭郑司农云斝读如嫁娶之嫁斝器名明堂位曰爵夏后氏以琖殷以斝周以爵谓斝读如嘏尸之嘏
　　疏少牢尸嘏主人郊特牲云嘏者长也大也谓使主人受长大之福○某氏曰尸酢主人以福酒郁人量人受而传之它器而皆饮之皆饮谓尽饮犹言卒爵○介甫王氏曰郁人于祭祀达其气臭以始之交神以徳者也量人于祭祀制其量数以成之事神以礼者也二者本末相成
　　小子掌祭祀羞羊肆羊殽肉豆注郑司农云羞进也羊肆体荐全烝也羊殽体解节折也肉豆者切肉也谓肆读为鬄羊鬄者所谓豚解也
　　疏按外传云禘郊之事则有全烝王公立饫则有房俎礼运云腥其俎熟其殽注云腥其俎豚解而腥之熟其殽体解而爓之乂云退而合亨腥其犬豕牛羊是祭宗庙不得有全烝也此祭为宗庙之祭故后郑读肆从鬄羊鬄者所谓豚解也豚解之法则士丧礼特豚四鬄去蹄谓四段解之也大夫士祭自馈熟始故正祭即体解为二十一体丧事畧则有豚解其天子诸侯之祭有腥有爓有熟故初朝践有豚解而腥之馈献则有体解而爓之酳尸乃有熟与大夫士不同也○刘氏曰羞进之也羊肆谓朝践献腥四段其牲为豚解也羊殽谓馈食献熟体骨节折而爓之以酳尸也肉豆谓切肉而以豆羞者也○王氏曰肉豆则醢人所掌四豆之实谓以豆盛其所实之醢而进之也
