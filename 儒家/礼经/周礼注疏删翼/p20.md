<!-- { "loadSidebar": true } -->
　　疏以其主献尸所用故不副益祭有大小酒有多少各有常灋以共之五齐五尊三酒三尊故云以实八尊先郑以天地为大祭宗庙为中祭五祀为小祭其实天地自有大祭小祭宗庙亦有大祭○陈氏曰浊莫如五齐而其味薄清莫如三酒而其味厚祭祀有五齐以神事之尚质也有三酒以人养之尚味也酒正共五齐三酒以实八尊皆陈而弗酌所以致事养之义也非此八尊所实齐酒而皆有贰以备乏少也大祭所酌度用一尊则以三尊副之中祭度用一尊则以二尊副之小祭度用一尊则以一尊副之皆酌而献所以致事养之用也○明斋王氏曰或疑经有五齐三酒而不知其所用夫岂虚设哉愚以九献之仪考之一献王祼二献后祼此主用乎郁鬯也三献王荐腥四献后荐豆笾是为朝践之礼礼运云醴醆在户是三四献所用即泛齐醴齐也五献王荐熟六献后荐豆笾是为馈食之礼礼运云粢醍在堂是五献六献即盎齐缇齐也七献王酳尸八献后酳尸是为加事之礼则王用沉齐而后用事酒自此之后事神之礼杀而交人之礼隆于是而用味矣至九献则后进羞笾羞豆而诸臣酳尸则全用交人之礼故于是而用昔酒至夫清酒者则但诸臣以为酢酒而已齐酒主于献神之用神有定位则献有定数故五尊皆无副益之尊三清羣臣酢爵所用助祭诸臣数不可拘故三尊皆有副益之尊然齐酒于每尊之所容各有限量献神之外不得以滥供三酒则每所用之酌皆有其数应用之外不得而妄费盖酒人之所甚好而尤易侵自商都沉湎于酒以取败周公以为戒故防之周密如此
　　共宾客之礼酒共后之致饮于賔客之礼医酏糟皆使其士奉之注礼酒王所致酒也王致酒后致饮夫妇之义糟医酏不泲者泲曰清不泲曰糟后致饮无醴医酏不清者与王同体屈也亦因以少为贵士谓酒人浆人奄士
　　疏酒为阳故王致之饮为隂故后致之○介甫王氏曰建国则王立朝后立市祭祀则王耕以供齍盛后蚕以为祭服王献尸后亚祼王亲牵牲后荐彻豆笾賔客则亦王祼献后亚之王致酒后致饮夫妇相成之义也魏氏云士酒正之下士也酒人浆人皆奄唯执役于官不可使为礼故酒正复使其属
　　凡王之燕饮酒共其计酒正奉之注共其计者献酬多少度当足也
　　王氏曰燕以示慈惠取醉而已然当防其过故先计其献酬之酌数酒正为献主亲自奉之而酒人依数共使之不戒自节
　　凡飨士庶子飨耆老孤子皆共其酒无酌数注要以醉为度
　　掌酒之赐颁皆有灋以行之注灋尊卑之差
　　王氏曰大宰于匪颁赐予皆有式灋而酒正于酒之赐颁亦有灋以行之传曰名位不同礼亦异数是已
　　凡有秩酒者以书契授之注谓所秩者谓老臣王制曰七十不俟朝八十月告存九十日有秩
　　疏不俟朝者不待朝事毕即去告存毎月报其安存也日有秩谓毎日有秩膳即此经秩酒是也○或曰有常数故谓之秩
　　酒正之出日入其成月入其要小宰听之注出谓授酒材及用酒之多少也受用酒者日言其计于酒正酒正月尽言于小宰
　　疏受用酒者谓用酒多少是酒人也
　　嵗终则防唯王及后之饮酒不防以酒式诛赏注诛赏作酒之善恶者
　　王氏曰授以书契者使知所得之数执以取酒也酒正之出出以给用也日入其成旬计也月入其要月计也入其书于小宰使之听之以其执九式之贰当守出纳之正正其不如灋者也于酒特谨其出异于余物先王防患之意可谓微矣岂特是哉彝有舟以示其沉溺之患尊有罍以示其浸滛之患觚言其穷而为孤散言其穷而至于散先王于礼用之时每致戒焉况给用之际乎○愚按膳夫庖人内外饔辨其名物精其烹调何谆谆也酒正典五齐三酒以共祭祀燕飨之用而始以式灋授酒材终以酒式诛赏唯龈龈乎期守于式之内而已酒之美恶略而不言夫味以养人失调则害人酒以行礼喻意非所以养也而人之所好恒在焉则唯绳以式而已夏絶防酒商戒酣歌三王宁有异哉
　　酒人掌为五齐三酒祭祀则共奉之以役世妇注世妇谓宫卿之官掌女宫之宿戒及祭祀比其具酒人共酒因留与其奚为世妇役亦官聨
　　王氏曰酒正酒官之长故于五齐三酒特辨其名物而已酒人则受酒材于酒正而造酿之故曰掌为五齐三酒○某氏曰世妇助王后祭祀则酒奄十人共世妇在庙之役
　　共賔客之礼酒饮酒而奉之注酒正使之也礼酒飨燕之酒饮酒食之酒此谓给賔客之稍王不亲飨燕不亲食而使人各以其爵以酬币侑币致之则从而以酒徃疏食之酒谓食时有酒曲礼云酒浆处右则此非献酬之酒是酳口之酒也王不亲燕饮食则使人致之客馆任宾客稍稍用之故云给賔客之稍云各以其爵者则诸侯来朝遣三公致飨卿来聘遣卿大夫致飨燕以酬币致食以侑币故云酬币侑币致之○临川王氏曰飨以训恭俭爵盈而不饮所以为礼而已故飨酒谓之礼酒燕以示慈惠燕酒谓之饮酒
　　凡事共酒而入于酒府注入于酒正之府者是王燕饮之酒酒正当奉之
　　临川王氏曰酒正当辨酒物及厚薄之齐故凡事之用酒必酒正眂焉而后共之○仲舆郝氏曰以其数入于酒正之府备要成也
　　凡祭祀共酒以往注不言奉小祭祀
　　賔客之陈酒亦如之注谓若归饔饩之酒亦自有奉之者以酒从往
　　疏自有奉之者谓使卿韦弁归之者是也此时亦使人以酒从往致之○杂説成王酒诰渠渠之意止以祭祀为说其说为人子者当孝养父母而不敢饮其为臣者当惟王正事而不敢饮其里居者则以助成王徳显不惟不敢亦不暇其叙所闻则以在昔商先哲王迪畏天显小民不敢自暇自逸是则君臣子民等皆不当饮惟祭祀賔客方用之立灋如此之严正与酒人酒正相为表里
　　浆人掌共王之六饮水浆醴凉医酏入于酒府注王之六饮亦酒正当奉之醴醴清也郑司农云凉以水和酒也谓凉今寒粥若糗饭杂水也酒正不辨水凉者无厚薄之齐
　　疏酒正辨四饮言清不言醴彼郑云清醴之泲者浆人六饮言清谓醴之不泲清浊虽殊本是一物故云醴清也○王氏曰六饮大防煑酏而为之以其味薄而淡则谓之水○明斋王氏曰六饮之说先儒不明字义又以浆人酒正内则所载不同泥而不通使夫宜于古者遂不可行于今愚以此所载六饮为据夫饮主于解渇有大病非得水不生者故此曰水者即井泉所汲水之本质冬月或以火煎百沸而饮之所谓白汤也曰凉者字从冫即氷也大暑用之所以清溽气浆者以氷和米煑之去滓而存其饮即今米饮极能利水道者医郑氏以为梅浆能生津止渇者醴甜酒也酏即今饴糖一名糖米麦酿成葢以白糖为汤有消食止渴之功者造灋与酒略同故字从酉先儒遂误解为酒也四物于语说辨论间可以生津液助神气久而不渇故浆人主共此六饮于王入于酒府而酒正奉之也内则有稻醴清糟黍醴清糟粱醴清糟者稻黍粱皆可以为醴盖兼设之故曰重醴清糟者浊者为糟泲之则清也又曰或以酏为醴者谓以白糖汤代醴即此酏是也其曰醷滥者即此之医意殹同声故各谐之文异而义一滥则饮之别名耳曰浆曰水所缺者凉葢非以共王故不备物也酒正云辨四饮之物清医浆酏者清谓醴浊不可饮必泲而清之犹内则之三醴必云清也水凉皆本质不用辨四物须造之得灋故云辨四饮之物也
　　共賔客之稍礼注稍礼非飱饔之礼留间王稍所给賔客者浆人所给亦六饮而已
　　某氏曰常日所给小礼犹后世赐茶也
　　共夫人致饮于賔客之礼清醴医酏糟而奉之注亦酒正使之三物有清有糟夫人不体王得备之礼饮醴用柶者糟也不用柶者清也
　　疏夫人谓三夫人助王养賔亦致饮于賔客○又云夫人所致视后加清醴后与王同体故屈不得备夫人卑与王不同体得申故加以清醴也○按士冠礼礼子用醴有柶是用柶者糟也但柶只为糟设醴既泲而清则不假柶则此经清醴是也故云不用柶者清也○明斋王氏曰夫酒正后之致饮二浆人夫人之致饮四岂后与夫人致饮各不同亦犹冢宰之有好赐予以佐王者欤是不然浆人共于夫人世妇等使之亲泲以致其洁敬酒正复以后之命使其士致于宾客其实一事而已夫人言四饮而后止于医酏者盖夫人兼设之以备用而在后则有用不用故文有详略耳至于后之致饮冢宰之好用皆统之于王也茍后致饮而夫人又贰之是后为主矣岂理也哉
　　凡饮共之注谓非食时
　　庄渠魏氏曰古者饮皆煑米为之以养生后世以茶代饮尚其爽口非赖以为养矣
　　凌人掌氷正嵗十有二月令斩氷三其凌注正嵗季冬火星中大寒氷方盛之时春秋传曰火星中而寒暑退凌冰室也三之者为消释度也故书正为政郑司农云主藏冰之政也杜子春云政当为正谓夏正也三其凌三倍其冰愚按正嵗指夏正盖言夏正之十有二月直指季冬也后儒谓正嵗周人建子之月十二月则又依夏正纪月之体指季冬言词理似未顺
　　春始治鉴注鉴如甀大口以盛氷置食物于中以御温气春始治之为二月将献羔而启氷
　　凡外内饔之膳羞鉴焉凡酒浆之酒醴亦如之注酒醴见温气亦失味酒浆酒人浆人也
　　祭祀共氷鉴宾客共氷注不以鉴往嫌使停膳羞疏氷若有鉴则不消释食得停乆
　　大丧共夷槃氷注夷之言尸也实氷于夷槃中置尸牀之下所以寒尸尸之槃曰夷槃牀曰夷牀衾曰夷衾移尸曰夷于堂皆依尸而为言者也汉礼器制度大槃广八尺长丈二尺深三尺漆赤中
　　夏颁氷掌事秋刷注暑气盛王以氷颁赐则主为之刷清也郑司农云刷除氷室当更纳新氷谓秋凉氷不用可以清除其室
　　疏左传昭四年大雨雹季武子问于申丰曰雹可御乎对曰圣人在上无雹虽有不为灾古者日在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒其出之也桃弧棘矢以除其灾献羔而啓之公始用之火出而毕赋自命夫命妇至于老疾无不授氷山人取之县人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札今藏川池之氷弃而不用风不越而杀雷不而震雹之为灾谁能御之七月之卒章藏氷之道也○王氏曰藏氷将以备暑而亦所以达阳出氷所以御暑而亦所以助隂夫隂阳之气流行于天地之间一气之不至则闭塞而为灾一气之或过则乖戻而为疾善防患者或养其弱以抗其彊故方隂之盛而阳之微也则凿氷以达阳或损其有余以补其不足故方阳之隆而隂之消也则出氷以御暑如此则无愆阳无伏隂无闭塞乖戻之患矣先王裁成天地之道辅相天地之宜以左右民如此
　　笾人掌四笾之实注笾竹器如豆其容实皆四升疏四笾谓下经朝事馈食加羞也
　　朝事之笾其实麷蕡白黑形盐膴鲍鱼鱐注蕡枲实也郑司农云熬麦曰麷麻曰蕡稻曰白黍曰黑谓朝事谓祭宗庙荐血腥之事形盐盐之似虎者膴防生鱼为大脔鲍者于楅室中糗干之出于江淮也鱐析干之出东海王者备物近者腥之逺者干之因其宜也
　　疏麦稻黍皆谓熬之以实笾也○谓二灌之后祝延尸于戸外后荐此八笾也
