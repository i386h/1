<!-- { "loadSidebar": true } -->
　　凡驭路行以肆夏趋以采荠注凡驭路谓五路也肆夏采荠乐章也行谓大寝至路门趋谓路门至应门凡驭路仪以鸾和为节注舒疾之法也鸾在衡和在轼皆以金为铃
　　疏按秦诗云輶车鸾镳毛云鸾在衡郑云鸾在镳不从毛义者郑以田车鸾在镳乗车鸾在衡此云鸾在衡据乗车而言故也　杂説王氏曰尔雅曰堂上谓之步门外谓之趋葢行则欲其舒歌肆夏所以节其行趋则欲其齐歌采荠所以节其趋人与车之出入其疾徐皆然乐师则教乐工而歌其诗大驭则驭车而应其节二官所以皆言之也凡驭路仪以鸾和为节者鸾和皆金铃也鸾在衡和在轼葢车行则马动马动则鸾鸣鸾鸣则和应大徐则不鸣大疾则不续此舒疾之法也然则王之行趋固有环佩之声锵鸣于左右车之行趋又有和鸾之声相应于衡轼所以养王聪明而非僻之心无自入矣　邓氏曰通言五路故以凡该之
　　戎仆掌驭戎车注戎车革路也师出王乗以自将王氏曰以韦饰其侧及用以为辎軿则矢石不能侵火攻不能燎故用以即戎
　　掌王倅车之政正其服注倅副也服谓众乗戎车者之衣服
　　犯軷如玉路之仪凡巡守及兵车之防亦如之注如在军也
　　掌凡戎车之仪注凡戎车众之兵车也书序曰武王戎车三百两
　　王氏曰戎车之副谓之倅者若众子之倅其嫡以备卒也有时而佐焉田车之副谓之佐者如众臣之佐其君谓之卿佐也常以佐之为事道车之副谓之贰者如世子之贰其父谓之贰储也有故乃摄而伐之其义各有所主也掌凡戎车之仪戎以威为主甲胄有不可犯之色则戎车之仪可知矣
　　齐仆掌驭金路以宾朝觐宗遇飨食皆乗金路其灋仪各以其等为车送逆之节注以宾以待宾客节谓王乗车迎宾客及送相去逺近之数上公九十步侯伯七十步子男五十步司仪职曰车逆拜辱又曰及出车送疏受享于庙则迎之大行人云上公九十步介七人摈者五人庙中将币三享郑注云朝先享不言朝朝正礼不嫌有等是春夏受贽于朝无迎灋受享则有之秋冬一受之于庙亦无迎灋故郊特牲云觐礼天子不下堂而见诸侯是受贽受享皆无迎灋今言朝觐宗遇飨食皆乗金路者谓因此朝觐宗遇而与诸侯行飨食在庙即有乗金路迎宾客之灋也
　　道仆掌驭象路以朝夕燕出入其灋仪如齐车注朝夕朝朝莫夕
　　掌贰车之政令注贰亦副
　　刘氏曰自内外朝乗之以还燕寝故曰朝夕燕出入王氏曰其灋仪如齐车则朝夕燕出入其度数动
　　容亦各以其等为之节也掌贰车之政令以其有故乃摄而代之故道车之副谓之贰车若典命言适子摄其君则下其君之礼一等是也
　　田仆掌驭田路以田以鄙注田路木路也田田猎也鄙循行县鄙
　　疏县鄙在六遂之中王巡六遂县鄙则六乡州党巡之可知举逺以明近也　王氏曰王行在鄙则去饰故乗木路
　　掌佐车之政设驱逆之车注佐亦副驱驱禽兽使前趋获逆衙还之使不出围
　　疏少仪注云朝祀之副曰贰戎猎之副曰佐也按王制云大夫杀则止佐车佐车止则百姓田猎
　　令获者植旌注以告获也植树也
　　及献比禽注田弊获者各献其禽此种物相从次数之凡田王提马而走诸侯晋大夫驰注提犹举也晋犹抑也使人扣而举之抑之皆止奔也驰放不扣
　　刘氏曰诸侯晋大夫驰所以佐佑翼禽致获于王也临川王氏曰提节之晋进之驰亟进之尊者安舒
　　卑者速戚　王氏曰大驭掌驭玉路以祀名官曰驭而戎仆之驭戎路齐仆之驭金路道仆之驭象路田仆之驭田路皆以驭为职而名官曰仆不曰驭者所以尊玉路也
　　驭夫掌驭贰车从车使车分公马而驾治之注贰车象路之副从车戎路田路之副使车驱逆之车
　　王氏曰自大驭以至田仆皆王五路之驭者也驭夫则驭贰车从车使车而已贰车五路之副贰也从车公卿大夫从王之车也使车聴王役使之车三者皆公车故分公马而驾治之三等之车既众故其员亦六十人　刘氏曰驾治者俾闲习齐一安于五御而去其惊犇也
　　校人掌王马之政注政谓差择养乗之数也月令曰班马政
　　辨六马之属种马一物戎马一物齐马一物道马一物田马一物驽马一物注种马谓上善似母者以次差之玉路驾种马戎路驾戎马金路驾齐马象路驾道马田路驾田马驽马给宫中之役
　　王氏曰物者谓其毛其足其力皆所谓物也辨其物使之各以类相从故皆曰一物也　或曰种马谓良马可为种者
　　凡颁良马而养乗之乗马一师四圉三乗为皁皁一趣马三皁为繋繋一驭夫六繋为廐廐一仆夫六廐成校校有左右驽马三良马之数丽马一圉八丽一师八师一趣马八趣马一驭夫注良善也善马五路之马郑司农云四匹为乗养马为圉故春秋传曰马有圉牛有牧谓二耦为乗师趣马驭夫仆夫帅之名也趣马下士驭夫中士则仆夫上士也
　　疏按驭夫中士二十人下士四十人正充此良马之驭夫　王氏曰圉人良马匹一人故乗马四圉圉师教圉人养马乗马则一人故乗马一师也三乗为皁则马十二匹趣马皁下士一人故皁一趣马也三皁为繋繋凡三十六匹繋一驭夫也　王先生曰玉路之仆曰大驭金路之仆曰齐仆象路之仆曰道仆木路田仆革路戎仆总而言之皆仆夫也
　　自乗至厩其数二百一十六匹易干为马此应干之防也至校言成者明六马各一厩而主马小备也校有左右则良马一种四百三十二匹五种合二千一百六十匹驽马三之则为千二百九十六匹五良一驽凡三千四百五十六匹然后王马大备丽耦也驽马自圉至驭夫凡马千二十四匹与三良马之数不相应八皆宜为六字之误也师十二匹趣马七十二匹则驭夫四百三十二匹矣然后从而三之既二之无仆夫者不驾于五路畀之也
　　王氏曰驽一物而必三良马之数者以马材之不良者充役事为多故也　明斋王氏曰旧说谓驽马一千二百九十六匹是驽马为良马三之一非三良马之数矣八丽十六匹一圉师教之八师一百二十八匹也一趣马笃之八趣马一千二十四匹也一驭夫领之止于驭夫而不属于仆夫者以驽马止充杂用而不当王之五路也凡七驭夫为马七千一百六十八匹则与三良马之数略相当矣
　　天子十有二闲马六种邦国六闲马四种家四闲马二种注降杀之差每厩为一闲诸侯有齐马道马田马大夫有田马各一闲其驽马则皆分为三焉
　　疏天子十二闲分为左右一种马分为两廐故一种有四百三十二匹诸侯与大夫直一廐不分为左右则良马惟有三廐其数六百四十八匹驽马亦三其一种其数亦六百四十八匹并为千二百九十六匹家有二种一良一驽良居一廏二百一十六匹驽马三之为六百四十八匹并之为八百六十四匹　林氏曰成周以民牧者如丘甸嵗取马四匹之类平时则官给刍秣有警则民供召发然而在天子之都诸侯之国士大夫之家未尝不自畜焉葢此在官养之尔何以知之如周礼以天子十有二闲先儒论数不过三千余匹卫文公承夷狄残灭之后新造之国末年亦至騋牝三千若以制度论之卫以诸侯之国又当残乱之余安得遽如成周全盛乗马之数葢所谓天子十有二闲是养之于官者卫文公之騋牝三千举官民通数而言之此成周官民通牧之制也阡陌开井田废兵车不取之田赋戎马各从官给于是马政日废而外患生矣　愚按陈祥道以卫文騋牝三千与齐景千驷同称以为皆僣侈逾礼之事夫卫文播迁之后能富其国诗人美之读定之方中之篇至推其富彊之故本之秉心塞渊絶无有讥其僣逾之意则林氏之説为当而陈氏葢未之深攷也因攷汉之养马有五监六厩而武帝之时马至四十万唐置八使五十六监麟徳间马至七十万开元间至四十五万周天子之马不过三千四百五十六匹而已葢汉唐行军之马一出于公周制八军之马出于民而校人所养者特给公家之用尔此多寡之所以异也今观乡遂之官以时辨其马牛之物登其六畜车辇则周家之马政可知而亦可无疑于卫文之騋牝三千矣
　　凡马特居四之一注欲其乗之性相似也物同气则心一郑司农云四之一者三牝一牡
　　疏如三牝各产其一通牡为四共驾一车取同气一心之义　王氏曰三牝一特欲其生之众也
　　春祭马祖执驹注马祖天驷也孝经説曰房为龙马王氏曰房星为天驷马资之以生春生之时故祭马祖
　　郑司农云执驹无令近母犹攻驹也三嵗曰驹三嵗曰駣谓执犹拘也春通淫之时驹弱血气未定为其乗匹伤之
　　夏祭先牧颁马攻特注先牧始养马者
　　疏祭之者夏草茂求肥充也
　　夏通淫之后攻其特为其蹄齧不可乗用郑司农云攻特谓騬之
　　郝氏曰攻特牝马方孕攻去其特勿使近牝
　　秋祭马社臧仆注马社始乗马者世本作曰相土作乗马郑司农云臧仆谓简练驭者令皆善也谓仆驭五路之仆
　　王氏曰马社厩中之士示也凡马日中而出日中而入秋马入厩之时也故祭马社　郝氏曰社牧地之神秋报成故祭之
　　冬祭马步献马讲驭夫注马步神为灾害马者献马见成马于王也驭夫驭贰车从车使车者讲犹简习王氏曰马步行神冬大阅故祭马步　王介甫氏曰讲驭夫者五驭之灋讲其艺也　愚按三代用人未有不先之以教者也驭夫之贱每嵗冬必以驭灋进而教之其进于驭夫者可知矣古人所以能尽其才而国家亦得士之用葢自食其教人之报也
　　凡大祭祀朝觐防同毛马而颁之注毛马齐其色也颁授当乗者
　　疏按毛诗传云宗庙齐毫尚纯也戎事齐力尚彊也田猎齐足尚疾也又诗云驷騵彭彭武王所乗又云四鐡孔阜齐襄公以田是齐色不专据宗庙　王氏曰诗云比物四骊有駜所谓駜彼乗黄皆齐毫也宗庙毫而此于朝觐防同亦毛物者承宾如敬神故也
　　饰币马执扑而从之注郑司农云校人主饰之也币马以马遗人当币处者也校人主饰之聘礼曰马则北面奠币于其前士丧礼下篇曰荐马缨三就入门北面交辔圉人夹牵之驭者执策立于马后
　　凡宾客受其币马注宾客之币马来朝觐而享王者大丧饰遣车之马及葬埋之注言埋之则是马涂车之刍灵
　　田猎则帅驱逆之车注帅犹将也
　　王氏曰田仆设之校人帅之
　　凡将事于四海山川则饰黄驹注四海犹四方也王巡守过大山川则有杀驹以祈沈礼与玉人职有宗祝以黄金勺前马之礼
　　王氏曰马行地无疆而驹尤徤黄地之色故饰之以祭
　　凡国之使者共其币马注使者所用私觌
　　凡军事物马而颁之注军事物马齐其力也
　　疏上朝防言毛马郑云齐其色此军事言物马郑云齐其力物即是色而云齐力当与上文互以见义欲见皆有力有色也　杂説云甸出革车一乗马四匹则马亦民自备也而校人凡军事物马而颁之颁官府卿大夫共军家者不然校人六厩凡三千四百匹安得及庶民乎
　　等驭夫之禄注驭夫于趣马仆夫为中举中见上下宫中之稍食注师圉府史以下也郑司农云稍食曰廪王氏曰宫中之稍食则王马有养成于内者故也
　　趣马掌赞正良马而齐其饮食简其六节注赞佐也佐正者谓校人臧仆讲驭夫之时简差也节犹量也差择王马以为六等
　　疏六等即上种戎齐道田驽六种是也　刘氏曰三乗为皁而下士一人为之趣马校人既物而乘之以为良矣乂从而赞正其有弗良也将戒五路谨择之至矣齐其饮食欲其力之均也
　　掌驾説之颁注用马之次第
