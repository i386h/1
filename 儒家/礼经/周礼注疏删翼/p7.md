<!-- { "loadSidebar": true } -->
　　唐氏曰先儒谓万民有九职之贡又有九赋以口率出泉先王取民以什一贡与赋不几二乎古之赋民各因其所有岂以口率出泉如后世乎先儒见太府既言九赋又言万民诸侯之贡以九职既贡其物不得不以九赋为口率出泉又见司防致邦国之财用令田野之财赋令民职之财用亦析为三益信其説曽未深攷之耳太府言九赋以颁财言之非既使之贡又赋之也闾师任民止于国中四郊而甸县稍都不与焉县师征野之赋贡而国中四郊不与焉载师任地又有在乡遂井牧之外者故司防互见以相备于九功言民职于九赋言田野云尔闗市山泽邦中之赋皆在九赋岂田野所该而甸稍县都岂无民职之财用九赋出于九职九职输为九赋岂有赋而复责之贡哉故于九职言任万民于九赋言敛财贿于九式言均节财用大宰之职较然明矣○节卿郑氏曰畿外有贡畿内有赋有税有征敛之目其别如何曰公田以为税私田以出赋征敛则赋税之总名家征力征则以一家余夫之力言之夫征地征则以一夫私田之赋言之若畿外诸侯则食公田之税以为禄干私田之赋以为贡耳学者于贡赋税之説何其纷纷也愚请畧公田之税而姑论畿内之赋次及于畿外之贡然后纷纷之説可以尽折而一之人徒见夫税以足食赋以足兵则以民赋为止于兵车以九赋为诸臣禄田之赋非也税虽一而赋则有三凡起徒役毋过家一人此兵赋也甸出长毂一乗此车赋也一曰邦中二曰四郊以下此九等之赋也时方有事则农出一兵甸出一车事已则兵还于农车还于甸虽名为赋其实则使民自卫也有足军之用而未有足国之用也国之大用有祭祀有宾客有丧荒羞服有工事币帛刍秣匪颁好用不调之民将谁责而供之于是始即百亩之私以制九等之赋劝九职之任以代九赋之出攷之周礼国中四郊之赋闾师征之野之贡赋县师征之委人征薪刍木材兽人廛人收毛皮筋角角人羽人敛齿革羽翮丱人收金玉锡石泽虞取国泽材物掌葛掌染草征絺绤其始也以九谷为主其终也以九职之物充赋其始也以五等分轻重其终也以年之上下出敛法究观一书其所以孜孜于田赋者盖以其未始立法也若公田什一之税周礼曷常一言之岂惟公田大宰九等之赋不言军旅亦以一兵一车之出自有定制耳达之王畿之外则有异名而无异法诸侯食其税于国则税之名变而为禄纳其赋于王则赋之名变而为贡始于太宰之致其用中于司马之制其赋终于小行人之令其献攷之职方氏自杨之金锡荆之丹银以至并之布帛此皆取贡以充赋也又考之大行人自侯服之祀物甸服之嫔物以至要服之货物此变服而为贡者也其委曲纎悉与畿内无不相应者尝以禹贡之书攷之然后周礼贡赋税之别源流防通益无可疑者夫冀州在王畿之内尧之所都也厥赋惟上上厥田惟中中是公田之税虽其等在五而私田之赋析以他物则其等实在一也此即大宰之九赋八州在王畿之外诸侯国也田赋之下于是始立为贡篚之制焉有金木铅石之贡有漆丝羽茅之贡有球琳琅玕银镂砮磬之贡即大宰之九贡也然禹贡与周礼少异者周礼畿内之赋通可以言贡而禹贡则专指以为赋禹贡畿内之赋专以米粟之属而周礼则杂以他物代之此特其微异者耳不害其为同也周衰王制不明贡税赋之法不复存成王周公之制鲁之宣公初税亩是以公田之外复履私田之亩行什一之税虽然赋则尚无恙也至于成公之作丘甲则毎三甸而加一乗兵车之赋非复司马法之旧哀公之用田赋则受田百亩而出赋二十亩私田之赋非复载师之旧至于邦国之贡益悖谬而无统包茅不入王祭不共是诸侯既不致贡于天子子产言郑伯之男而使从公侯之贡是晋人责贡于诸侯者又难给焉此岂惟非周家之旧法哉虞夏贡赋之法自三代以来所谓相承而不废者至春秋而埽地矣呜呼读周礼见周之所以盛读春秋见周之所以衰○贵与马氏曰按自秦废井田之制隳什一之法任民所耕不计多少于是始舍地而税人征赋二十倍于古汉高祖始轻田租十五而税一其后遂至三十而税一皆是度田而税之然汉时亦有税人之法按髙祖四年初为算赋民十五已上至六十五出赋钱人百二十为一算七嵗至十五出口赋人钱二十此毎嵗所出也然至文帝时即令丁男三嵗而二事赋四十则是算赋减其二之一且三嵗方征一次则成丁者一嵗所赋不过十三钱有竒其赋甚轻至昭宣帝以后又时有减免盖汉时官未有授田限田之法是以富强田连阡陌而贫弱无置锥之地故田税随占田多寡为之厚薄而人税则无分贫富然所税毎嵗不过十三钱有竒耳至魏武初平袁绍乃令田毎亩输粟四升又毎户输绢二匹绵二斤则户口之赋始重矣晋武帝又増为绢三匹绵三斤其赋益重然晋制男子一人占田七十亩女子及丁男丁女占田各有差则出此户赋者亦皆有田之人非凿空而税之宜其重于汉也自是相承户税皆重然至元魏而均田之法大行齐周隋唐因之赋税沿革微有不同史文简畧不能详知然大槩计亩而税之令少计户而税之令多然其时户户授田则虽不必履亩论税只逐户赋之则田税在其中矣至唐始分为租庸调田则出粟稻为租身与户则出绢布绫绵诸物为庸调然口分世业每人为田一顷则亦不殊元魏以来之法而所谓租庸调者皆此受田一顷之人所出也中叶以后法制隳弛田亩之在人者不能禁其卖易官授田之法尽废则向之所谓输庸调者多无田之人矣乃欲按籍而征之令其与豪富兼并者一例出赋可乎又况遭安史之乱丁口流离转徙版籍徒有空文岂堪按以为额盖当大乱之后人口死徙虚耗岂复承平之旧其不可转移失陷者独田亩耳然则视大厯十四年垦田之数以定两税之法虽非经国之逺图乃救弊之良法也陆宣公与齐抗所言固为切当然必欲复租庸调之法必先复口分世业均天下之田使贫富等而后可若不能均田则两税乃不可易之法矣盖赋税必视田亩乃古今不可易之法三代之贡助彻亦只视田而赋之未尝别有户口之赋盖虽授人以田而未尝别有户赋者三代也不授人以田而轻其户赋者两汉也因授田之名而重其户赋田之授否不常而赋之重者已不可复轻遂至重为民病则自魏至唐之中叶是也自两税之法行而此弊革矣岂可以其出于杨炎而少之乎○明斋王氏曰口率出泉商贾取税斥卖官物有息皆汉已后事用以解九赋谬甚盖自邦中四郊甸削县都皆田赋也闗市有防布山农泽农有十一之贡此皆正赋惟夫币余者乃九式之用所余其详见于职币古人节用故用于上而有币余后世横征故取于下而有羡余名相似而实不同也○按集説王氏云币余职币所谓敛官府都鄙与凡用邦财者之币振掌事者之余财是也余财邦物而谓之赋者既已给之又振之以归于国故亦云赋也
　　以九式均节财用一曰祭祀之式二曰宾客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式注式谓用财之节度羞饮食之物也工作器物者币帛所以赠劳宾客者刍秣养牛马禾谷也匪颁王所分赐羣臣也好用燕好所赐予
