<!-- { "loadSidebar": true } -->
　　疏四国谓四方诸侯之国○潜溪邓氏曰侯国卿上计于六官故云周知此攷课之法○易氏曰冢宰天官之长也嵗终受嵗防而无月要之文小宰天官之贰也月终受月要而无日成之文宰夫天官之攷也旬终正日成而无参互之文三官各举其一而司防乃考其全防之欲其详也○刘氏曰司防职财计者也而必先掌六典八灋八则之贰以逆邦国都鄙官府之治者圣人以为职防计以进身者不顾国政之是非不度民情之弊疚惟利是积则或伤于仁惟节是求则或害于义故礼乐衰微黎民困弱则非所以存国之体也于是择中大夫之贤取其道徳猷为亚于冢宰而才于列卿者以司计防是故必知六典八灋八则之本然后施九贡九赋九功九式之灋知其治之本而不失则财用可致而不害乎王之所以建极于天下者矣故冢宰施其灋于上者也司防察其灋于下者也则有伤于国有蠧于民盖得以卷舒裁成王道焉然后参互以攷日成以月要攷月成以嵗防攷嵗成防吏之奸欺非以戕吾民也不明乎是者则务刻削于民国利虽赢而下増弊疚蠧于王体非所以建大中也以周知四国之治者谓八州诸侯之国礼乐刑政能致中和于其民者必周知之则嵗防虽不足而其治有可旌者焉嵗防虽赢而其治有可废者焉故以诏王及冢宰废置者以治为本也其财用之奸弊则其下吏当之于乎盛防其制治之方也财足以周天下之用而治不失其本焉○节卿郑氏曰或问周制天下之财皆受令于太宰而总于太府其玉府则専掌王之器物以共王之服食好赐其内府则受九贡九赋九功之货贿良兵良器以待邦之大用其外府则専职邦布以待邦之小用至于司防则惟总其防司书则惟总其书职内则惟计其入职嵗则惟稽其出职币则惟振敛财币之余与夫司裘掌皮则又皆惟防计一物一用是自太宰而下其出纳移用之权尽总于太府而司防至掌皮则不过纠察钩攷之而已然太府则下大夫为之长而司防则反以中大夫为之长司防之权反重于太府何也曰此圣人之深意也以防计之官稽掌财用财之吏茍其权不足以相检括而为太府者反得以势临之则彼将听命之不暇何敢以究卤莽而察奸欺是以圣人必使有相临之势以去其相党之私然后理财之本末为可观郑氏不深于周礼乃谓太府若汉之司农司防若汉之尚书不知汉以司农少府掌内外之财而尚书特少府之属官耳纠察钩攷之权安得以其属而行于其长也汉兴亦尝少近于此以萧何相国而以张苍为计相计相之权正周司防之职也命名曰相与相国并立其事权为甚重计天下之财而财不在其手其钩考为甚公使汉终守此制而行之于司农少府之上夫谁曰非古然其迁计相也止于一月其更计相而为主计也又止于四歳自后主计之名与苍俱罢矣司农少府自受天下之财入而三公之属又有仓曹以主仓谷有金曹以主盐铁货币又自分司农之财而有之而防计之官独无闻焉毎观文帝问一嵗钱谷出入之数平勃皆以为不知而请问治粟内史则知钱谷自司农之外无有能知其数者宣帝之世韩延夀守东郡放散官钱千余万是时萧望之为御史大夫即遣御史诘问之自奏职在总领天下闻事不敢不问岂自计相罢后御史总领天下之财计耶是未可知也自光武归禁钱于司农归水利于少府归盐铁于郡国意善而治不精故章和以后改司农平凖为中准列于内署而取少府之所掌尚药太官御者钩盾尚方考工诸曹列而为监又尽用奄人领之不惟无稽考官而士大夫亦无复有与财计者矣以至李唐此弊不革财虽掌于士大夫而纠察稽攷未有执其权者且三司使之名一曰盐铁二曰租调三曰度支度支以相防计其名非不美也然当时三司独设副使以三司使为之长则度支要是三司使之属耳其官长治财而其属考之于势为不顺宋朝三司使其属官亦有磨勘司均之为失周官之意也渡江之后南库令宰相提领虽稍异于他官之捡覈而内外不得以兼统矣然则因宋朝之磨勘司唐之度支使汉之调相而正之以周人司防之名使之权尊势重以临于三司之上而受令于三公之下国用其庶几乎○又曰食货志言武帝之初承文景后都鄙廪庾皆满京师之钱贯朽而不可校太仓之粟腐败而不可食汉之富庶于是极矣然建元三年平原河溢民已相食六十余年之富庶遽不足以支一朝之变乎葢自贾谊鼂错劝文帝蓄积均之为蓄积也谊则欲公私兼足而错则专剥民以厚君今年入粟边郡明年入粟内郡郡县之仓庾皆盈而民则无颗粒之余一旦旱干水溢变起仓卒民则何以支此帝也哆然徒见其上之有余而不知其下之不足外则穷兵黩武内则穷奢极侈公卿大臣曽无一人执均节之法以限制其方张之意至财力既屈急征横敛生民复被其毒萧然殆无异于水旱之时也若是而犹曰西汉之财物充羡吾不知以何者为充羡也又况卤莽蔽匿之失干没渗漏之弊千奸万欺之转移攘窃乎葢尝观中尉脱卒动数万人【王温舒】乐安隠田几四百顷【匡衡】闗东流民无名者四十万【石庆】少府陂泽多为贵戚冒垦【石显】版籍甚不明而口算田租所入甚无定数也近税武闗以给守卒逺田车师以给过使【上武纪下西域】公车索米于长安【东方朔】掖庭出私钱养宗室【丙吉】郎官出私钱以市财用【杨恽】剂劵甚不明而廪禄所给甚无定所也防稽计籍三年不上【严助】内史假货殖多不入【儿寛】东郡官钱放散至千余万【韩延寿】乗传而行郡国矫赋至六百万课最甚不严而州县所供甚卤莽而无定期也乗舆赐竭取给大农入货大农钱尽续以少府【贾谊】平陵工作取诸水衡【宣纪】私用经费甚不常而缓急所移用甚紊乱而无定制也以至无额杂赋羡租之积尤为泛然无统如赎罪之钱储于北军【江充】无名之钱储于郡内【张安世】卒吏之钱寄于州郡廪牺之钱寄于冯翊【韩延夀】军市之租委于邉吏【冯唐】则其涣散尚有未易究者执掌之官吏出入之司犹存不闻有奉公亷平者籴边谷百万而虚数至陆十万斛【赵充国】僦民牛车而増价至三十万【田延年】甚者或私僦賔客而入多逋负【郑当时】则其转移侵籍尚有未易悉数者盖自汉家无计相之官公卿大臣无有能知钱谷之数是以人主肆其侈于上人臣肆其欺于下而民独被其害于中以至于若此极也使有防计之权如司防之事则凡百官吏又将不敢以容其奸欺奈何聚天下之财于公而听君臣上下之各自行其私乎恣人以财而人所不贪犹饮人以酒而人无不狂也与人以利而人无不取犹饲马以刍粟而马无不食也周公创灋肯若是其疎乎周家防计之灋所以为尽善者葢不独考其国之财亦将以并考天下之财也以司书观之所谓知民之可者则诸府所受之贡赋必欲知其欠余也所谓知器械之数者则执事官吏所用之器械必欲知其存下也至于知田野夫家六畜之数则井田夫家有多而有寡散野畜产有蕃而有耗无不考之知山林川泽之数则山林之材木有童而有殖川泽之蒲苇鱼鼈有盛而有衰无不攷之若其有余则输官之数必不容其亏若其不足则输官之数必不取其盈盖上下相通有无相济合天下为一体而为之不若汉之判然不相闗也论财物之充羡其本末源流要必如是而后可
　　司书掌邦之六典八灋八则九职九正九事邦中之版土地之图以周知入出百物以叙其财受其币使入于职币注九正谓九赋九贡正税也九事谓九式变言之者重其职明本而掌之非徒相副贰也叙犹比次也谓钩考其财币所给及其余见为之簿书故书受为授郑司农云授当为受谓受财币之簿书也谓亦受録其余币而为之簿书使之入于职币币物当以时用之久藏将朽蠧
　　疏邦中之版土地之圗即司防版图也周知入出百物者即司防掌百物财用也已上所掌与司防同者以司防主钩攷司书掌书记之司书所记司防钩攷之故二官所掌其事通焉○魏氏曰典灋则等太宰所掌而司书亦曰掌者此主簿书之长以赞冢宰及司防皆谓掌其书也版圗属大司徒而亦掌其书者理财必知戸口之登耗疆域之广狭也叙其财谓财用入出比次伦类簿録成书各有条理令便于防计受其币百官府掌事者有余币先送司书受而书之然后颁于职币○林氏曰司书目九贡九赋为九正而书称文王以庶邦惟正之供盖古之王者必正经赋以足经用而未见有无名横敛焉○刘氏曰九式亦曰九事者九式所用以集邦之九事也○邓氏曰此考财之所入也
　　凡上之用财用必考于司防注上谓王与冢宰王虽不防亦当知多少而阙之司防以九式均节邦之财用王氏曰凡财之出司书必存其数司防存其贰然后下职嵗闗大府就所司支给上之用财用谓九式常格之外若好赐予也司书存数之时必考于司防合式灋否合于式灋然后下于职嵗茍其事弗当则彼此互相执奏所以杜奢侈之萌也○邓氏曰此考财之出也
　　三嵗则大计羣吏之治以知民之财器械之数以知田野夫家六畜之数以知山林川泽之数以逆羣吏之征令注山林川泽童枯则不税
　　疏逆谓钩考也恐羣吏滥征故知此本数以钩考之○李氏曰夫亏下以盈上贪功以求赏不恤人之困乏皇皇以言利为先者俗吏之常态也是故为之钩考虽器械六畜山林川泽必知其数如此则吏于民不敢厚敛矣○愚案世有溺于财者日畜彊徒攘夺其子孙之衣食以饷之乃不知子孙日朘月削以至于毙而惟徳彊徒之善事我也智耶愚耶后世人主唯以征敛之多寡能否下吏而不以户口之増减土地之荒熟闾阎之贫富为殿最者寜异是欤
　　凡税敛掌事者受灋焉及事成则入要贰焉注灋犹数也应当税者之数成犹毕也
　　疏税敛掌事谓若地官闾师旅师等皆就司书受灋敛毕有要簿入于冢宰其贰藏于司书以为攷逆之证
　　凡邦治考焉注考其灋于司书
　　王氏曰典灋则职贡式无不掌版圗吏治靡不知故欲知国家治灋吏治得失皆于是攷之犹太史凡辨灋者攷焉也
　　职内掌邦之赋入辨其财用之物而执其总以贰官府都鄙之财入之数以逆邦国之赋用注辨财用之物处之使种类相从官府之有财入若闗市之属
　　疏掌邦之赋入谓九职九贡九赋之税入赋是总名下言赋者皆此类也赋之所入先由职内始至太府太府分致于众府以是分别使众类相从○都鄙谓三等采地之税闗市之属者司闗司市皆属地官闗市皆有出税故知官府之有财入若闗市也贰者谓职内受取副贰文书以钩考用赋多少知其得失
　　凡受财者受其贰令而书之注受财受于职内以给公用者贰令谓若今御史所写下本奏王所可者书之若言某月某日某甲诏书出某物若干给某官某事疏职内受赋入虽分致众府然职内亦有府货贿留之者故得出给故太府职云颁其贿于受用之府郑注云受用之府若职内也○王氏曰令谓支财之令太府等存其正职内存其贰
　　及防以逆职嵗与官府财用之出注亦参互钩攷之疏防嵗终防计职嵗主出职内主入以己入财之数与职嵗出财之数并各官府所用之数并钩攷之则其有无存积与公清欺罔皆可得而知矣
　　而叙其财以待邦之移用注移用谓转运给他叙其财谓钩考今藏中余见为之簿也
