<!-- { "loadSidebar": true } -->
　　柞氏掌攻草木及林麓注林人所养者山足曰麓王氏曰积木曰林草木所生林麓之地皆可以宅民稼穑故柞氏掌攻治之○舒氏曰草字衍文
　　夏日至令刋阳木而火之冬日至令剥阴木而水之注刋剥互言耳皆谓斫去次地之皮生山南为阳木生山北为阴木火之水之则使其肄不生
　　疏山虞取其坚刃冬斩阳夏斩阴此欲死之故夏阳木冬阴木○王氏曰木生于山南为阳生于山北为阴其阴阳之气既偏胜矣又因至阳之日刋而火之至阴之日剥而水之则不胜其阴阳之盛气宜其死而不复生也○明斋王氏曰愚按草木自有得阴阳之气者若梅桃榆桺菜麦萌于冬而成于夏松栢橘柚稻黍盛于夏而成于冬可以见之矣故欲杀之者夏刋阳冬刋阴以摧其生长之性欲用之者冬斩阳夏斩阴取其坚韧之时若山南山北唯林麓则可平地则难通合之乃备
　　若欲其化也则春秋变其水火注化犹生也谓时以种谷也变其水火者乃所火则水之所水则火之则其土和美
　　京山郝氏曰化谓化木为土夏所焚者秋用水渍冬所渍者春用火焚则化为粪壤矣
　　凡攻木者掌其政令注除木有时
　　临川王氏曰先王之于林麓欲其材木为用则设官为厉禁以养蕃之欲其地宅民稼穑则刋剥而化之帝省其山松柏斯兑柞棫斯拔则虞衡之官修焉作之屏之其菑其翳修之平之其灌其栵则柞氏之职用焉
　　薙氏掌杀草春始生而萌之夏日至而夷之秋绳而芟之冬日至而耜之注杜子春云萌谓耕反其萌芽谓萌之者以镃其斫其生者夷之以钩鎌廹地芟之也含实曰绳芟其绳则实不成熟耜之以耜测冻土刬之刘氏曰所以灭其种也
　　若欲其化也则以水火变之注谓以火烧其所芟萌之草已而水之则其土亦和美矣月令季夏烧薙行水利以杀草如以热汤是其一时着之
　　掌凡杀草之政令
　　明斋王氏曰掌杀草者主公家之草薙氏自为之掌凡杀草之政令者主场圃田畴之草教民为之也
　　硩蔟氏掌覆夭鸟之巢以方书十日之号十有二辰之号十有二月之号十有二岁之号二十有八星之号县其巢上则去之注夭鸟恶鸣之鸟若鸮鵩方版也日谓从甲至癸辰谓从子至亥月谓从娵至荼岁谓从摄提至赤奋若星谓从角至轸夭鸟见此五者而去
　　刘氏曰夭鸟者阴阳邪气之所生故欲妖怪而不祥于人间夜则飞腾所至为害若鬼车之类皆是疏尔雅正月为娵十二月为荼○刘氏曰县诸其巢之上则众神临之正气之所萃也是以夭邪之物无所自存○丘氏曰夭鸟避此五者理亦有之蝠忌庚申燕避戊巳虎豹以冲破鹊作巢避太岁以此观之周公不虚言也○愚按记曰无覆巢圣王育物之仁司寇官硩蔟圣王诛邪之义然夭鸟禀不祥之气性须所害其为祸尚虚而凶戾之物无当于用则惟毁其居驱而远之耳不若穴氏翨氏之时献其皮革羽翮也象有齿以焚其身信夫
　　翦氏掌除蠧物以攻禜攻之以莽草熏之注蠧物穿食人器物者蠧鱼亦是也攻禜祈名莽草药物杀虫者以熏之则死
　　凡庶蛊之事注庶除蛊毒者蛊亦蠧之类也或熏以莽草则去
　　疏此郑解翦氏兼掌蛊之意
　　赤犮氏掌除墙屋以蜃炭攻之以灰洒毒之注除墙屋除虫豸藏逃其中者蜃大蛤也捣其炭以坋之则走淳灰以洒之则死
　　疏淳即沃也谓洒沃以汁则死也○或曰有足曰虫无足曰豸
　　凡隙屋除其貍虫注貍虫防肌蛷之属
　　或曰貍虫藏埋之虫
　　蝈氏掌去鼃黾焚牡蘜以灰洒之则死注牡蘜蘜不华者齐鲁之间谓鼃为蝈黾耿黾也蝈与耿黾尤怒鸣为聒人耳去之
　　以其烟被之则凡水虫无声注杜子春云假令风从东方来则于水东面为烟令烟西行被之水上
　　或曰其烟牡蘜之烟○刘氏曰谓宗庙之祭祀宾客之宴飨君臣之斋戒朝廷之防同凡礼乐未作而以肃静为敬之时则鼃黾之喧鸣不可以不禁也故设下士一人掌去之之灋焉
　　壶涿氏掌除水虫以炮土之鼓敺之以焚石投之注水虫狐蜮之属谓炮土之鼓瓦鼓也焚石投之使惊去疏蜮即短狐南方水中有之含沙射人则死焚石石之燔烧得水作声故惊去也○刘氏曰土之性沈而克乎水炮而为鼔击诸水上则虽渊深莫不可达入水而应于土故也焚石投之攻之以火气应之以阳声则阴邪之虫去矣
　　若欲杀其神则以牡橭午贯象齿而沈之则其神死渊为陵注神谓水神龙罔象
　　橭山榆也○临川王氏曰今南方有所谓渊神者民犯之能出为祟○王氏曰牡橭榆木也以牡橭为干从横以象齿贯之所谓互贯也沈之水中则水神感其气而死神既死则渊反为陵矣圣人所以变化驱除之术如此夫孰得而测之且夫琥珀拾芥礠石引针戎盐累卵獭胆分杯壊漆以蟹浣锦以鱼散血以藕皮毁金以羊角皆出于自然之理也
　　庭氏掌射国中之夭鸟若不见其鸟兽则以救日之弓与救月之矢射之若神也则以大阴之弓与枉矢射之注不见鸟兽谓夜来鸣呼为怪者兽狐狼之属郑司农云救日之弓救月之矢谓日月食所作弓矢谓日月之食阴阳相胜之变也于日食则射大阴月食则射大阳与神谓非鸟兽之声若或叫于宋大庙譆譆出出者大阴之弓救月之弓枉矢救日之矢与不言救月之弓与救日之矢者互言之救日用枉矢则救月以恒矢可知也
　　王氏曰弓矢尝用以救日月则其精气足以胜妖故以此射之按司弓矢职云枉矢利火射薛氏曰枉矢状如流星飞行有光盖取以阳胜阴之义也○明斋王氏曰周礼于六官皆有育万物之责而治教政刑于是分掌焉故天官之兽人人鼈人曰时田时时簎总执其佃渔之政使不防天物也地官之虞衡掌山泽之政令厉禁所以长蕃鸟兽草木也春官之大司乐乐六变而致羽蠃鳞毛介象之物致中和以作动物也夏官掌政而有服不氏以服猛兽射鸟氏以敺乌鸢则鸟兽之不服者犹驯之以攻取之政而况负固放弑之国乎秋官掌刑而有氏已下十二官则凡猛鸷昆虫与夫托于神奸而为害者竝不能逃夫刑罚之威而况于奸慝防乱之人乎分之则有覆载生杀之异合之则均有曲成之责非圣人其孰能与于此哉
　　衔枚氏掌司嚣注察嚣讙者为其聒乱在朝者之言语明斋王氏曰此与朝士之禁族谈联职也
　　国之大祭祀令禁无嚣注令令主祭祀者
　　军旅田役令衔枚注为其言语以相误
　　王氏曰车攻诗曰之子于征有闻无声以言选车徒无諠哗之声也
　　禁嘂呼叹呜于国中者行歌哭于国中之道者注为其惑众相感动呜吟也
　　刘氏曰声大而急曰嘂声髙而缓曰呼声嗟而怨曰叹声悲而伤曰呜○仲舆郝氏曰秋政森严至于庭氏则鬼神无夜号者至于衔枚氏则朝市无諠哗者泰平之象覩矣○愚按周公之时民有庐可居有田可畊寇则有兵札则有医生则有养死则有送物穉则有教教而不从为害于乡闾则谓之罢民收之圜土耻之明刑任之以役俟其改而后舍焉猛兽夭鸟欲肆其毒必置官设灋以敺之至于不幸惸独无告则路鼓一鸣天王之尊可与匹夫匹妇共语其私民生其间而犹有太息愁叹之声者真所谓不祥之人也欤如是而设禁焉亦可也
　　伊耆氏掌国之大祭祀共其杖咸注咸读为函老臣虽杖于朝事鬼神尚敬去之有司以此函藏之旣事乃授之
　　军旅授有爵杖注别吏卒且以扶尊者将军杖钺刘氏曰尊其爵以御众也不必老焉
　　共王之齿杖注王所以赐老者之杖郑司农云谓年七十当以王命受杖者今时亦命之为王杖谓王制曰五十杖于家六十杖于乡七十杖于国八十杖于朝○大行人掌大宾之礼及大客之仪以亲诸侯注大宾要服以内诸侯大客谓其孤卿
　　疏此经与下为目大宾言礼亦有仪大客言仪亦有礼言要服以内诸侯对要服已外为小宾大国得立孤一人孤来聘侯伯已下无孤使卿来聘不言大夫士者殷聘使卿时聘使大夫士虽不得时聘为介来亦入客中故下云诸侯之卿其礼各下其君二等大夫士亦如之此但据大聘畧据尊者而言也
　　春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政注此六事者以王见诸侯为文图比陈协皆考绩之言王者春见诸侯则图其事之可否秋见诸侯则比其功之髙下夏见诸侯则陈其议之是非冬见诸侯则合其虑之异同六服以其朝岁四时分来更迭如此而徧时防无常期诸侯有不顺服者王将有征讨之事则既朝王命为坛于国外合诸侯而发禁命事焉禁谓九伐之灋殷同者王十二歳一巡守若不巡守则六服尽朝既朝王亦命为坛于国外合诸侯而命其政政谓邦国之九灋殷同四方四时分来岁终则徧矣
　　疏如侯服年年朝春东方来夏南方来秋西方来冬北方来甸服男服等各以其朝之岁四时分来○郑注曲礼云春夏受挚于朝受享于庙生气文也故两处受之秋冬一受之于庙杀气质也故一处受之至于时防殷同自在国外为坛受之耳○黄氏曰诸侯平时无事之时王者之使相继于道徳意志虑道之使知度量灋则谕之使同好恶一于心用舍一于事及其入王则又防而图之收众见以为王明合众善以为王道以四海为一家中国为一人盖如此耳○李氏曰君臣之礼不可以不接不接则上恩不下流下情不上达嫌疑易以生毁誉易以入易天地不交则否柔进而上行则锡马蕃庶昼日三接也先王知其如此故制诸侯之朝以之图事比功陈谟协虑发禁施政则言何以不见纳行何以不见知奸邪何以介其间左右何以塞其路汉刺史奏事京师其斯之谓乎
　　时聘以结诸侯之好殷頫以除邦国之慝注此二事亦以王见诸侯之臣使来者为文也时聘亦无常期天子有事诸侯使大夫来聘亲以礼见之礼而遣之所以结其恩好也天子无事则已殷頫谓一服朝之岁五服诸侯皆使卿以聘礼来頫天子天子以礼见之命以政禁之事所以除其恶行慝犹恶也
　　疏一服朝在元年七年十一年以朝者少聘者多故亦得称殷殷众也
　　间问以谕诸侯之志归脤以交诸侯之福贺庆以赞诸侯之喜致禬以补诸侯之烖注此四者王使臣于诸侯之礼也间问者间岁一问诸侯谓存省之属谕诸侯之志者谕言语谕书名其类也交或往或来者也致禬凶礼之吊礼襘礼也补诸侯烖者若春秋澶渊之防谋归宋财
　　疏见臣有祭祀之事亦得归胙于王故玉藻云臣致膳于君有荤桃茢按宗伯云脤膰本施同姓尊二代之后亦得之僖二十四年宋成公如楚还入郑郑伯将享之问礼于皇武子对曰宋先代之后于周为客天子有事膰焉有丧拜焉僖九年王使宰孔赐齐侯胙注云周礼脤膰以亲兄弟不以赐异姓尊齐侯客之若先代之后是其事也○王先生曰致禬者凶礼五者皆是○王氏曰脤所以交神之福以脤归之则与诸侯共其福也故曰以交诸侯之福诸侯有喜也贺庆以赞之所以与之同其乐诸侯有灾也致禬以补之所以与之同其忧
　　以九仪辨诸侯之命等诸臣之爵以同邦国之礼而待其宾客注九仪谓命者五公侯伯子男也爵者四孤卿大夫士也
