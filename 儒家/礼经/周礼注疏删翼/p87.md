<!-- { "loadSidebar": true } -->
　　若有祭祀则奉以往注奉犹送也送之于所当卜旅亦如之丧亦如之
　　疏旅谓祈祷天地及山川丧谓卜葬宅
　　菙氏掌共燋契以待卜事注杜子春云燋谓所爇灼之木也契谓契之凿也诗云爰始爰谋爰契我谓士丧礼曰楚焞置于燋在东楚焞即契所用灼也燋谓炬其存火
　　疏子春读燋为薪槱之槱后郑不从依音为雀取庄子爝火之义荧荧然也
　　凡卜以明火爇燋遂龡其焌契以授卜师遂役之注杜子春云明火以阳燧取火于日谓焌读如戈鐏之鐏谓以契柱燋火而吹之也契既然以授卜师用作也役之使助之
　　按杜子春谓契为开之凿从刀然详下文焌契则契实菙耳焌契楚焞之鋭头柱于燋上吹之使然以授卜师役之为卜师共扬火致墨等役
　　占人掌占以八簭占八颂以八卦占簭之八故以眂吉凶注占人亦占簭言掌占者筮短长主于长者以八筮占八颂谓将卜八事先以筮筮之言颂者同于占也以八卦占筮之八故谓八事不卜而徒筮之也其非八事则用九筮占人亦占焉
　　疏凡大事皆先筮而后卜八颂之八事即大卜邦事作之八命也八故亦八事也○王氏曰筮有八故八筮则八故之筮有八命八颂则八命之颂八卦则八筮之卦由此推之则占人虽以占为主亦合筮而占焉两眂其从违以断吉凶也○仲舆郝氏曰八颂即八命之颂八故即八事之故古者先筮后卜卜筮者卜其所筮○明斋王氏曰占人之占以八筮占之八颂必先以八卦占筮之八故因两眂其从违以断吉凶
　　凡卜簭君占体大夫占色史占墨卜人占坼注体兆象也色兆气也墨兆广也坼兆璺也体有吉防色有善恶墨有大小坼有微明尊者视兆象而已卑者以次详其余也周公卜武王占之曰体王其无害凡卜象吉色善墨大坼明则逢吉
　　王氏曰卜之事坼而后墨见墨见而后色着色着而后体备卜人先占坼史占墨次之大夫占色又次之众占备焉而后君占体以断吉凶事之序也故玉藻曰卜人定史定墨君定体据事序先后言之而此先言君占体者尊卑之序也○临川王氏曰体色墨坼皆占而曰凡卜簭则簭亦占体故也诗云尔卜尔筮体无咎言簭占体可见矣○明斋王氏曰坼裂兆声卜人精其事闻兆声不俟征于象而即知吉凶故曰占坼
　　凡卜簭既事则系币以比其命嵗终则计其占之中否注杜子春云系币者以帛书其占系之于也谓既卜簭史必书其命龟之事及兆于策系其礼神之币而合藏焉书曰王与大夫尽弁开金縢之书乃得周公所自以为功代武王之説是命书
　　疏簭亦有命辞及卦不言者举重者而畧筮○明斋王氏曰按书金縢王与大夫尽弁以启金縢之书是系币非特以稽占人之能盖以其中者藏之金縢匮中又以为他日决疑之攷騐也
　　簭人掌三易以辨九簭之名一曰连山二曰归藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉防注此九巫读皆当为簭字之误也更谓筮迁都邑也咸犹佥也谓筮众心欢不也式谓筮制作灋式也目谓事众筮其要所当也易谓民众不説筮所改易也比谓筮与民和比也祠谓筮牲与日也参谓筮御与右也环谓筮可致师不也
　　疏迁都谓公卿大夫之都邑郑答赵商若武王迁洛盘庚迁殷之等则卜故大卜有卜大迁之事参谓参乘环与环人字同环人注致师引宣公十二年楚许伯御乐伯摄叔为右以致晋师之事明此经筮环亦是主致师以卜之事也○王氏曰易以卦言筮以数言定数然成卦则筮定数于始卦成体于终也易有三则所立之名不同筮有九则所筮之事不一○仲舆郝氏曰咸皆也谓众是众非式试同用也谓用人如尧试舜之类易交易如郑以祊易许之类比亲也逆女求昬之类
　　凡国之大事先簭而后卜注当卜者先筮之即事有渐也于簭之凶则止不卜
　　疏按洪范云从筮逆又云筮共违于人彼有先卜后筮筮不吉又卜与此经违者彼是箕子所陈用殷法殷质故与此不同
　　上春相簭注相谓更选择其蓍也蓍嵗易者与介甫王氏曰筮亦有羙恶如矣
　　凡国事共簭
　　占梦掌其嵗时观天地之防辨隂阳之气注其嵗时今嵗四时也
　　王氏曰其嵗时其梦之嵗时也
　　天地之防建厌所处之日辰隂阳之气休王前后疏建谓斗柄所建谓之阳建故左旋于天厌谓日前一次谓之隂建故右旋于天故堪舆天老曰假令正月阳建于寅隂建在戌日辰者日据干辰据支云隂阳之气休王前后者春秋纬云生者休王所胜者死相所胜者囚假令春之三月木王水生木水休木胜土土死木王火相王所生者相相所胜者囚火胜金春三月金囚以此推之火王金王水王义从知○临川王氏曰人之精神与天地同流通万物一气也易曰乾道变化各正性命保合太和乃利贞此占梦之所以设也○王氏曰列子曰神遇为梦形接为事故昼想夜梦神形所遇一体之盈虚消息皆通于天地应于物类葢人之生也受命于天地赋形于阴阳则其精神往来与隂阳相为流通而祸福妖祥成败得丧之出于吉凶者固无所逃矣
　　以日月星辰占六梦之吉凶注日月星辰谓日月之行及合辰所在春秋昭三十一年十二月辛亥朔日有食之是夜也晋赵简子梦童子倮而转以歌旦而日食占诸史墨对曰六年及此月也吴其入郢乎终亦弗克入郢必以庚辰日月在辰尾庚午之日日始有适火胜金故弗克此以日月星辰占梦者其术则今八防其遗象也用占梦则亡
　　一曰正梦注无所感动平安自梦
　　二曰噩梦注杜子春云噩当为惊愕之愕谓惊愕而梦三曰思梦注觉时所思念之而梦
　　四曰寤梦注觉时道之而梦
　　五曰喜梦注喜悦而梦
　　六曰惧梦注恐惧而梦
　　介甫王氏曰寤梦若狐突梦太子申生○郎氏曰正梦若髙宗梦帝赉良弼是也噩梦若文王疾武王梦帝与九龄是也思梦如孔子梦周公是也喜梦若文帝梦黄头郎推上天是也寤梦若狐突梦太子申生人不见而已见之是也惧梦若光武梦乘龙上天而惊悸是也○郝氏曰寤梦若今人之魔寐也喜梦梦中顺境惧梦梦中恶境
　　季冬聘王梦献吉梦于王王拜而受之注聘问也季冬日穷于次月穷于纪星回于天数将防终于是币而问焉若休庆之云尔因献羣臣之吉梦于王归美焉诗云牧人乃梦众维鱼矣旐维旟矣此所献吉梦
　　疏无羊美宣王诗也众维鱼矣丰年之祥
　　乃舎萌于四方以赠恶梦注杜子春读萌为明明谓敺疫也谓嵗竟逐疫置四方谓舎读为释舎萌犹释菜也古书释菜释奠多作舎字萌菜始生也赠送也欲以新善去故恶
　　刘氏曰聘王梦谓季冬天道终而复始必有禨祥预兆于梦吉则献其説王拜受之贵天命也不吉则舎萌于四方萌兆也谓梦不吉则求所以不吉之萌兆于四方而舎去之以赠送其恶梦使不复效也
　　遂令始难敺疫注令令方相氏也月令季春之月命国难九门磔禳以毕春气仲秋之月天子乃难以达秋气季冬之月命有司大难旁磔出土牛以送寒气
　　疏季春日行歴昴昴有大陵积尸之气气佚则厉鬼随而出行故难之云命国难者惟天子诸侯有国者令难九门谓路门及应雉库臯国近郊逺郊闗张磔牲体攘去恶气也仲秋月宿直昴毕亦得大陵积尸之气此月难阳气故唯天子得难季冬日歴虚危虚危有坟墓四司之气为厉鬼将随彊隂出害人也故难之大难自天子至庶人皆得难也○明斋王氏曰洪范王及卿士庶民一有同于簭则吉簭共违于人则用作凶则簭重于人也从簭逆作内吉而簭从逆则不言是又重于簭也此左传所以云簭短长不如从长也欤卜簭有象数可知者而又有所谓占梦何也此天地神明与人之精神魂魄黙交于幽防恍惚之间尤吉凶先见之神巧而自然者是故髙宗以梦帝赉良弼而得傅説武王以梦协朕卜而克商宣王以梦熊罴蛇虺而占男女孔子以不梦见周公而知道之衰葢与稽疑为一类而前夫民用者故大卜一官秩为下大夫而簭人占梦为其属也
　　眂祲掌十煇之灋以观妖祥辨吉凶注妖祥善恶之征郑司农云煇谓日光炁也
　　易氏曰日以光为主是谓太阳隂邪侵之则为祲○王氏曰妖祥者吉凶之先见吉凶者妖祥之已成
　　一曰祲二曰象三曰防四曰监五曰闇六曰瞢七曰弥八曰叙九曰隮十曰想注郑司农云祲隂阳气相侵也疏赤云为阳黒云为隂如春秋传云赤黒之祲在日旁是也
　　象者如赤鸟也
　　疏楚有云如众赤鸟夹日以飞是也
　　防谓日旁气四面反乡如煇状也监云气临日也闇日月食也
　　刘氏曰日食既昼闇也
　　□日月□□无光也弥白虹弥天也叙者云有次序如山在日上也
　　郝氏曰叙次也每日至其时则煇如定叙不爽也
　　隮者升气也谓防读如童子佩防之防谓日旁气刺日也
　　疏防是锥类故为云气刺日
　　监冠珥也
　　疏谓有云气在日旁如冠耳耳即珥也
　　弥气贯日也隮虹也诗云朝隮于西想杂气有似可形想
　　刘氏曰日者太阳之精出地则为昼照物则为生隂邪之气或侵于昼日光所灼莫不消除也今日旁有隂邪之气干犯之而不能消除者阳刚之徳衰而隂邪炽盛遂成十者之异以洪范五行推之则人君无刚徤之徳以胜隂故谪见于天以示警也圣人设官以掌其事方有萌兆则诏于王以修救焉○明斋王氏曰祲者邪气干正之名而十煇之灋専指夫日者以为其太阳之精人君之象故经天者以日为主而眂防者以日为要今以日而有此十煇皆以人君徳亏隂小得以干之因而谪见于天故十煇多生于灾唯曰叙曰象曰想犹有吉凶之杂
　　掌安宅叙降注宅居也降下也人见妖祥则不安主安其居处也次叙其凶祸所下谓禳移之
　　愚按叙降或谓君移灾于卿大夫以至庶人则圣王之用心出宋景下乎叙降者谓眂祲既得端倪则明叙其所降之凶烖主于何事受于何地于何年则可以因事预备或修徳易行尽人事以回天心而凶灾可弭大卜所谓诏救政保章氏所谓以五云之务辨吉凶水旱降丰荒之祲象是也
　　正嵗则行事注占梦以季冬赠恶梦此正月而行安宅之事所以顺民
　　王氏曰嵗首云物之占九重故安宅叙降自正嵗而始
　　嵗终则弊其事注弊断也谓计其吉凶然否多少愚按弊事非计眂祲之中否也盖攷覈灾祥以稽召谴之多少与其浅深并騐其挽回补救之力大小迟速耳圣王于天人之际唯日兢兢焉反躬自责而已矣
　　大祝掌六祝之辞以事鬼神示祈福祥求永贞一曰顺祝二曰年祝三曰吉祝四曰化祝五曰瑞祝六曰防祝注永长也贞正也求多福歴年得正命也郑司农云顺祝顺丰年也年祝求永贞也吉祝祈福祥也化祝弭灾兵也瑞祝逆时雨寜风旱也防祝逺辠疾也
　　六祝之秀反后除大祝宗祝诸官皆同
