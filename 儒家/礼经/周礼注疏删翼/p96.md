<!-- { "loadSidebar": true } -->
　　王氏曰三辰之法谓日月星辰之次舍其推之皆有法也天神人鬼地祗之居必图以三辰之法者葢三辰者隂阳之精也鬼神祗虽幽无形然皆丽乎隂阳而由隂阳之精以推之则其居可图也昔神降于萃问内史过曰以其物享焉其至之日亦其物也是亦以三辰之法犹之辨其所命之名所色之物此所以知鬼神之情状也○王氏曰禬国凶荒民札丧夫祷祈禬人情不能免先王因人情而为之典礼凡以与民吉凶同患之意○王先生曰按楚语昭王问于观射父而及重黎絶地天通之事葢古者巫祝之任甚重射父所对详矣杨鼎卿曰按礼记以三辰言之孟春日在营室昏参中旦尾中孟夏日在毕昏翼中旦婺女中孟秋日在翼昏建星中旦毕中孟冬日在尾昏危中旦七星中以犹鬼神示之居故春则其帝大皥其神勾芒其祀户夏则其帝炎帝其神祝融其祀灶秋则其帝少皥其神蓐收其祀门冬则其帝颛顼其神冥其祀行以辰犹居非特如此言其常位则可类推矣









　　周礼注疏删翼卷十六
<经部,礼类,周礼之属,周礼注疏删翼>
　　钦定四库全书
　　周礼注疏删翼卷十七
　　明　王志长　撰
　　夏官司马第四
　　疏郑云象夏所立之官马者武也言为武者也夏整齐万物天子立司马共掌邦政政可以平诸侯正天下故曰统六师平邦国○左传子罕曰天生五材民并用之废一不可谁能去兵兵之设久矣所以威不轨而昭文德也圣人以兴乱人以废废兴存亡昏明之术皆兵之由也○杂説司马虽为掌兵之官至于军旅大事五官之长咸有事焉冢宰征师于诸侯大司徒以旗致万民而治其政令大宗伯以军礼同邦国大司冦涖戮于社胡康侯曰昔成王将崩命大臣相康王方是时亲掌兵者太公望之子伋也宰臣命仲桓南宫毛取二干戈虎贲百人于伋以逆嗣子伋虽掌兵非有宰臣之命不敢发也召公虽制命非二诸侯将命以往伋亦不承也兵权不偏属于一人可见矣此周公之制见诸行事者也○何氏曰官以马名兵所重莫急于马也○潜溪邓氏曰夏之言大也于易为离杂卦离之撰为甲胄为戈兵故夏官卿主兵也夫极兵之用于天道非凛栗下霜乎亶空土而已而萌于火正之暑故兵伏于无形制兵之道图于未形使不至于形令形成于毒天下也烈矣故冬官法水德取其蔵以为富夏官法火德取其明以为政征者正也遏乱畧于微止危机于萌伏至险于大顺非洞天地之化几者宜莫能与于此矣
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国注政正也政所以正不正者也孝经说曰政者正也正德名以行通
　　疏先自正己之德名以行道则天下自然正○刘氏曰政者正也所以正天下之性而不敢任情邪以乱邦之典法也故先之以治典次之以教典次之以礼典又次之以政典者一其民于治教而安于礼乐也九州之诸侯四海之夷狄莫不循乎教治而安于礼乐不曰佐王平邦国乎○东莱吕氏曰自夏后氏命侯掌六师举政典以誓众则邦政之掌于司马旧矣国之大事何莫非政独戎政谓之政何也天下无事寓兵于农然后赋役百为始有所施是固政之所从出也天下有事举兵讨乱邦之存亡安危系焉其为政之大又不待论矣此戎政所以独谓之政也统六师而谓之平邦国则王者用师之本防特欲平邦国之不平者耳非有他求也非济贪忿而夸武功也所谓天讨也
　　政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人注舆众也行谓军行列晋作六军而有三行取名于此
　　疏史胥徒与他卿异者以大司马总六军军事尚严特须监察故独多也
　　凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长一军则二府六史胥十人徒百人注军师旅卒两伍皆众名也伍一比两一闾卒一旅旅一党师一州军一乡家所出一人将帅长司马者其师吏也言军将皆命卿则凡军帅不特置选于六官六乡之吏自卿以下德任者使兼官焉郑司农云王六军大国三军次国二军小国一军春秋传曰成国不过半天子之军周为六军诸侯之大者三军可也诗大雅常武曰赫赫明明王命卿士南仲太祖大师皇父整我六师以修我戎既儆既戒惠此南国文王曰周王于迈六师及之此周为六军之见于经也春秋传曰王使虢公命曲沃伯以一军为晋侯此小国一军之见于传也百人为卒二十五人为两故春秋传曰广有一卒卒偏之两
