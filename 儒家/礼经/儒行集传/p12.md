<!-- { "loadSidebar": true } -->
　　【张九成子韶充经筵官讲论甚有开会议和九成以礼部侍郎陈十事以操之秦桧谓曰公幸成桧此事对曰九成岂敢异议顾朝廷不可苟安耳桧曰立朝须优游委曲九成曰未有枉已而能直人者也于是桧目为赵鼎党深问之九成入见上曰外议以臣为赵鼎党即臣亦自疑上问故九成曰臣每见鼎听其议论正直无滞坐不觉为久帝以语桧桧曰自古朋党皆畏人知此人独无畏坐罢奉祠寻以谤讪安置南安帝终念之尝曰张九成安在桧曰顷以异议惑众罢去此人终不为陛下用帝曰九成清贫不可无禄桧死乃复官当桧未死时靳人髙闶为司业帝幸太学讲泰卦毕又问九成安在髙闶以奉祠对秦桧亦疑其荐引斥逐之寳庆初九成乃以明道议爵諡云蔡元定季通与朱元晦游学禁作编管道州元定方宿元晦所闻之笑谓学者曰化性起伪乌得无罪不辞家就道诸友饯别萧寺坐中有泣下者元定咨疑质是雍如也众谓行宜缓自爱元定曰获罪于天天可逃乎杖屦与子沈行三千里脚为流血无几微见顔色至舂陵逺近来学者日众或劝之谢生徒元定曰彼以学来何忍拒之诚有祸患亦非闭门塞窦所能免也卒以图书厯律畴范着于世故虽危起居竟伸其志张九成蔡元定亦皆有焉】
　　【范镇景仁直谏院常引大体不以细过绳人论相执中无学术至执中家妾杀婢置之不论也以上春秋髙储嗣未立劝上拔近属以系人心执政有难色镇曰事当论是非不论难易如谓今日难于前日安知异日不难于今日乎凡见上流涕而陈者三章十九上待命百余日须髪尽白也后定策立嗣实镇首之既自陈州召还为翰林学士知银台司数封还诏制与王安石忤上疏自劾极论安石用人之缪又言陛下有纳谏之资大臣进拒谏之计陛下有爱民之性大臣用残民之术疏入安石怒持其章为手颤自革制极诋之落翰林学士悉夺所得恩镇表谢略曰愿陛下集羣议为耳目以除壅蔽之奸任老成为腹心以养和平之福天下闻而壮之苏轼往贺曰公身虽退名益重矣镇愀然曰君子言听计从消患于未萌使天下阴受其赐无智名无勇功上也天下被其害而吾享其名独何心哉吕诲献可为殿中侍御史数论列大臣然未尝暴人暧昧王安石甫执政士大夫多庆得人诲独策其必祸天下疏论之道逢司马光问今日所言何事诲曰袖中弹文乃新参也光愕然曰众喜得人奈何论之诲曰君实亦为是言耶安石虽有时名然好执偏见轻信奸回喜人佞已听其言则美施于用则疎置诸宰辅天下行受其祸光以未有显迹劝置之不可诲乃论安石大奸似忠大诈似信合王衍卢为一人由是斥外而安石果以恣睢败光由是服诲之先见及诲病乞致仕犹恳恳以医者用术乖方为讽卧病已剧光往之谆谆言天下国家事目且瞑矣光呼之曰更有以见属乎诲复张目曰天下事尚可为君实勉之故如范镇吕诲者则可谓不忘百姓之病者矣】
　　【魏徴问于文中子曰圣人有忧乎子曰天下皆忧吾得不忧乎问疑曰天下皆疑吾得不疑乎徴退谓董常曰乐天知命吾何忧穷理尽性吾何疑故如王通者可谓忧思者矣】
　　【臣观忧思诸儒不为利禄不为身家常存百姓之病下既嫌其激厉上又恶其沽名则比党而危之者至矣是亦儒者之穷也】
　　寛裕章第十一
　　儒有博学而不穷笃行而不倦幽居而不淫上通而不困礼之以和为贵忠信之美优游之法慕贤而容众毁方而瓦合其寛裕有如此者
　　【敬者所以为直也义者所以为方也敬义立而德不孤不孤则可以大故和者所以为大也易曰直方大不习无不利则不疑其所行也学出于和行出于和通入于和困入于和儒有百行和一而已和非仁人则不能用也君子养中以致和博以居之笃以行之故刚毅特立豫备忧思而不犯众之所忌以为寛裕之至也人君以是取其臣足保傅公孤之任也】
　　【张安世张汤子也少以父任为郎用善书给事尚书精力于职休沐未尝出尝亡书三箧诏问莫能知惟安世议之后得书相较无遗失因推为尚书令昭帝即位霍公秉政上心惮之以安世笃行内倚为重御史大夫魏相言安世事武皇三十年忠信谨厚勤劳政事夙夜不怠与大将军定防天下重臣也今新失大将军请尊安世为大将军辍光禄勲専念天下毋久空大位塞尊权帝欲从之事颇闻安世中自惧请问免冠顿首曰老臣耳妄闻言之为先事不言情不逹诚自量不足以居大位继大将军惟上裁察全老臣之命上笑曰君言太谏君而不可谁当可者安世深辞不能得竟拜大司马卫将军领尚书事自霍氏柄国丞相独拥虚位为天下所指目安世念欲为天子重相权以谨密自周每定大政已决辄移病出闻有诏令乃惊使吏之丞相府问焉自朝廷大臣不知其与议也故如张安世者可谓博学不穷笃行不倦幽居不淫上通而不困者矣】
　　【韦成韦贤子也成既辞爵不得乃袭封宣帝髙其谊以为河南太守稍迁太常坐与杨惮厚免官及以列侯侍祀孝惠庙天雨淖不驾驷马车而骑有司劾奏削为闗内侯然成素谦逊好学不自尊贵遇知识步行下从者载送以为常既自伤贬黜父爵作诗甚刻厉后以淮阳中尉寖向用永光中代于定国为丞相复封故国又作诗自着复玷缺之囏难以戒示子孙汉兴称诗足继三百篇则谏邹赫矣于肃四篇为盛焉当永光时七庙数满而郡国所立宗庙不称经义乃议罢郡国庙及五庙四亲之文又除衣冠出游遵非适不配之制史称其守正持重不及父贤而文采过之要如成辞爵恪慎谦抑自将不十年遂复父位以经学名世未为不守正持重也故博学笃行不淫不困韦成亦有焉】
　　【王吉子阳好学明经举孝廉为昌邑中尉昌邑王好游猎动止亡节吉屡疏谏之王贺虽不遵道犹知敬礼吉及昭帝崩霍光迎立吉又为书戒王称髙宗谅隂三年不言大王以丧事徴宜日夜哭泣悲哀慎勿有且劝王垂拱南面以政事委大将军王既即位以淫乱废昌邑羣臣皆下狱诛惟吉与郎中令龚遂得灭死为城旦稍起为博士谏大夫时宣帝亲政事颇尚综覈吉上书言期会簿书断狱听讼非大平之基劝上与公卿大臣宜一归之于礼又言世俗婚娶太早尚主有违古义俗吏得任子弟非制尚方侈靡宜示天下以俭上以其言迂阔不甚宠异也吉遂谢病归吉少时游学长安东邻有裘树垂庭中吉妇取枣啖之吉遂去妇邻人知欲伐树因固请吉还妇里中语曰东家有树王阳妇去东家枣完去妇复还其励志如此故博学笃行不淫不困王吉亦有焉】
　　【张湛子孝矜严好礼动止有常则居幽室必修容遇妻子如严賔在乡党详言正色三辅以为仪表或议其诈湛笑曰诈善不亦善乎建武初为左冯翊修典礼设条教政化大行予告归平陵望寺门而步主簿进曰明府尊重不宜自轻湛曰礼下公门式路马孔子于乡党恂恂如也父母之国当尽礼岂谓自轻哉拜光禄勲陈谏尽规多所匡益帝临朝少有惰容辄献儆湛常乗白马帝每见湛辄言白马生且复諌矣及郭后废乃称疾不朝及大司徒戴涉诛起为大司徒自陈病笃遗溲朝堂免湛与伏湛皆名儒尝事新室光武袚濯用之能自懋以显故博学笃行不淫不困则张湛有焉】
　　【卓茂子康为密令民尝有言亭长受其米肉遗者茂曰亭长为从尔求乎为尔有事嘱之而受乎抑平居自以思意赂之乎民曰往遗之耳茂曰遗之而受又何言民曰贤明之君使民不畏吏吏不取民今我畏之吏又取之故言耳茂曰尔为敝民矣凡人生所羣居不乱异于鸟兽者谓有礼义相敬事耳吏但不当强求何遽不宜受遗也民曰苟如此律何故禁之茂笑曰律设大法礼顺人情今吾以礼教汝汝必无怨恶以律治汝汝何所措手足乎一门之内小者可论大者可杀也且归念之魏霸乔卿济阴人世有礼义少丧亲兄弟同居州里慕其雍和和帝时为钜鹿太守掾吏有罪先之训诲不改者乃罢免吏或相谮诉辄称其他事之长以覆之谮诉遂息徴拜将作大匠时作顺陵盛冬地冻中使督促数罚县史以励霸霸但劳来之曰天气沍寒诸卿被辱皆大匠过也史皆懐恩力作加倍故礼之贵和卓茂魏霸尝用之矣杨津北魏农人家世纯厚兄弟八人并敦义让至老津已六十有兄播椿相友爱不衰津事播如父及播卒椿与津并登台司而津旦暮参问羣子侄罗列堦下椿不命坐津不敢坐椿近出不至津逾日昃还乃共食食则津亲授匕着先尝椿命食乃食己津出刺泗州椿在京邸四时嘉味因使附寄未寄不先入口椿得所寄辄对之泣下一家之内男女百口总麻同爨庭无问言椿垂老戒子孙曰国初好服防色吾及见清河公恒布衣韦带约勅诸父不兴产求利不与势家为婚至吾兄弟不能遵令汝等服乗渐于华好此吾等不如上世也吾兄弟家居不忍别食不异分财闻汝等颇有别斋独食者此又不如吾世一等也大和初吾兄弟三人并忝二圣近臣居母子问相戒深慎侍禁中十余年未尝一言人过太后时噍责问之对曰臣等不敢以不审之言仰误圣聴其后髙祖谓诸贵曰太后时吾每得杖挞由左右言是非者多惟杨播兄弟和吾母子真纯臣也今闻汝等学时俗轻论人过见贵胜敬重见微贱易忽此人行之大失也故如杨津兄弟可谓以和为礼者矣】
　　【江州陈氏者陈宜都王之后有伯宣者好学子崇为江州长史建家塾教子弟唐末旌为义门至宋初既十有三世矣长幼七百口每食必羣坐广席未成人者别食少事长卑事尊不蓄婢仆供作使上下亲睦家蓄犬百余一犬不至羣犬为不食乡里率化争讼稀少宋初免其家徭后属歳饥乏食知州唐戬为请歳贷粟二千石及后有陈旭者主家自白言今歳受贷粟之半可及秋遂止受半贷或云歳歉粟贵全受而粜可得赢余旭曰朝廷以旭家羣从千口故贷以公粟岂因为利乎故如陈旭者可以语礼矣礼而后和和而后礼可立也】
　　【髙允伯恭好文学忠信不欺崔浩之勒国史也魏主怒其暴国恶将行重诛太子左右之语允但委罪于浩允固不可魏主召问曰国书皆浩所为乎对曰太祖记前著作郎刘渊所为先帝记及今记臣与浩共为之然浩总裁而已至于著述臣多于浩魏主谓太子曰允罪重于浩何以得生太子惧以述乱为请魏主再问之允以质对且曰太子欲生臣臣实不迷乱魏主默然久之顾太子曰此人情所难临死不易辞信也为臣不欺君贞也诏特原之已命允为诏诛浩及僚属僮吏百二十人皆族允持不上趣之急允又请对曰浩所坐更有他衅非臣敢知如直以触犯罪不至死魏主怒命介士执允并戮之太子为且拜且请乃获免亦仅族浩余诛止其身游雅曰喜怒者人生所不能无也子与髙子游处四十年未尝见其喜怒之色崔司徒尝谓髙生丰才博学所乏者矫矫风节耳及司徒得谴诏防切责声嘶股战不能措一辞髙子敷陈事理申释是非辞义清辨非谓矫矫者乎文宗爱任势威震四海王公以下望庭奔拜髙子独升阶长揖谁风节如之故如髙允者则可谓忠信之羙优游之法者矣当时齐有崔暹者邢邵每道其短暹每道其长名位相近而髙子深逺矣】
