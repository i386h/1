<!-- { "loadSidebar": true } -->
　　【建武初物色严光久之未得也后齐国有得之钓泽者三聘乃至上即日幸其馆光卧不起上即光所抚光腹曰咄咄子陵独不可相助为理乎又卧不应良久乃张目熟视曰昔唐尧着徳巢父洗耳士固有志何相迫乎帝曰子陵我竟不能下汝耶升舆叹息去司徒侯霸遣吏奉书前迓光光书竟谓吏曰君房素痴今为三公寜小差否吏对曰位已鼎足不痴也光曰遣卿来何言吏述霸言屈相顾也光笑曰是非痴而何吏求报乃投劄口授之曰君房足下位至鼎足甚善懐仁辅义天下悦阿谀顺防要领絶吏求益光笑曰买菜乎求益也霸得书封奏之帝笑曰狂奴故态也帝每引光入道旧故相对累日从容问光曰朕何如昔时对曰陛下差増于往除谏议大夫不屈耕于富春山以终其后顺帝时有樊英者通五经善风角河洛七纬推灾异辄效隐壶山之阳前后徴辟皆不至乃备纁切责州郡趣驾上道至京复称疾不起强舆入殿不为礼上怒谓英曰朕能生君能杀君能富君能贫君君何为慢朕英曰臣受命于天生尽其命天也死不得其命亦天也陛下安能生臣安能杀臣臣见暴君如仇讐立其朝犹不肯况得而贵之乎布衣环堵之中晏然自得虽万乗不易又得而贱之乎臣非礼之服万钟不受伸其志虽箪食不厌陛下又安能富臣贫臣哉帝不能屈而重其名髙为设坛塲供几杖待以师传之礼数月称疾笃以光禄大夫赐告归井丹大春通五经善谈论京师谓曰五经纷纶井大春建武末五王居北宫皆好賔客更请丹不能致信阳侯阴就以外戚贵宠诡说五王求钱千万约当致丹而别遣人刼之丹不得已至就故为设麦饭葱叶之食丹推去之曰君侯不能供甘防安用馔先生乎俄而左右进辇丹笑曰吾闻桀驾人车岂谓此耶坐中皆失色就不得已去辇自是隐闭不闗人事以夀终台佟字孝威隐武安山凿穴为居采药自给建初中州辟不就刺史执贽见之谓佟曰孝威居身甚苦如何佟曰佟幸得保全性命存神养和何苦之有如明使君奉宣诏书日夕惕庶事乃为苦耳遂去终隐不见如严光樊英井丹台佟者亦可谓不臣不事者矣慎静尚寛强毅与人博学知服砥厉文章或未之兼举也韩康伯休采药名山卖以自给口不二价者三十年有女子从买药康守价不移女子怒曰若岂韩伯休耶乃不二价乎康叹曰本欲逃名而为市中女子所知何用隐为乃遯入霸陵山中使者奉诏造康强之康不得已辞安车自乗柴车往亭长方修道奉徴君而康柴车至亭长夺其牛既乃知其征君也使者欲治夺牛罪康曰自老子与之何罪既即路乃从车后逃去厐徳公居岘山之南未尝至城府夫妇相庄如賔独与襄阳司马徽善一日渡沔上冢未反徽至径入呼徳公妻作黍云徐元直当来俄而徳公与元直至不知孰主客也刘表数延请不能致乃就见之厐公释耕垄上妻子耘于前表问曰士全一身孰与全天下乎厐公笑曰鸿鹄巢于髙林之上暮而得所栖鼋鼍穴于深渊之下夕而得所息趣舎亦人之巢穴也各得所栖息而已故慎静尚寛强毅与人则韩康厐徳公有焉】
　　【张霸尝云人生一世但当畏敬于人人不善加已直为受之岂顾报哉用是道亦可以入世其后有孙登公和者于汲郡北山为土窟居焉夏编草为裳冬散髪自覆好读易抚一琴见者皆亲乐之人或挤之水中观其怒独出水顾笑而已魏文使阮籍诣之箕踞相对籍谈笑终日登一无所应嵇康从之游三年乃诚其保曜全年见其寝处惟竹实数斛杵臼一具而已夏统仲御者会稽人也事母孝每采梠求食星行夜归或劝之试仕统作色曰诸君之遇我至此耶使统属太平之时当与元凯敷谟赓歌过浊代当与屈生同污共泥污隆之际自与沮溺耦耕岂有辱身降志州郡之下耶以母疾诣洛市药会上已王公游洛车骑如云统曝药了不一顾贾充怪问之因为谈风土上下大禹泰伯曹娥伍胥之事慷慨刺舟而去故慎静尚寛强毅与人则孙登夏统有焉】
　　【皇甫谧曰贫者士之常贱者道之实处常得实没齿不忧生不为人所知死不为人所惜至矣介之推曰身既隐矣安用文之然而文卒不废于岩谷张臶子明游太学兼通内外后归里袁绍屡辟皆不应移居上党再遁常山太和中诏求隐学之士通消复灾异者郡累上以病老不行广平太守卢毓到官三日纲纪白承前致版谒谢不敢但遣主簿奉书致礼而已青龙中张掖元川溢寳石负图臶见之以为将来之徴正始中戴鵀巢于门隂臶谓门人曰戴鵀阳鸟也而巢于门隂此凶羊也援琴歌之旬日卒凡百有五岁戴逵安道少博学善属文不乐当世以琴书自娱太宰武陵王晞召鼔琴逵对使者破琴曰戴安道岂王门伶人哉徙会稽剡山性髙洁以礼度自将深以放逹为非尝著论曰儒家尚誉本以兴贤也既失其本则容貌相欺至于末伪道家去名欲以笃实也既失其本则情礼俱亏至于末薄非二木之失而弊者托二本以自纵也夫道有常经而弊无定情苟乖其本圣贤亦如之何哉故如张臶戴逵者可谓博学知服近文章砥厉廉隅者矣】
　　【沈麟士武康人愽通经史有髙尚之心执丧尽礼居贫手织帘口诵书尝织作误伤手而泣或云此不足痛何泣也曰伤不痛但毁遗体而悲耳或有认其所着屐者麟士曰是卿屐耶笑而与之已送屐还谢前误麟士曰非卿屐耶笑而受之元嘉末以抄书至都下歴观四部毕乃叹曰古人何人希之则是耳遂归隐吴差山或劝之仕答曰鱼悬兽槛天下一契圣人前悟所以吉先诚未能景行坐忘奈何不希企日损乎吴兴守张永欲请为功曹麟士笑曰君欲饰浑沌以蛾眉冠越客以文冕仆宁踪东海不受此黥劓也故如沈麟士可谓博学知服者矣阮孝绪陈畱人以不乐为从父后既冠之后尝欲迹赤松于灜海追许繇于穹谷父丧不服绵纩即茹蔬有味辄吐之外兄王晏既贵孝绪避不见尝食醤而美问之从晏所得也遂覆醤及晏诛亲戚交为之危孝绪曰亲而不党何惧竟获免尝入钟山母骤病兄弟趣召之母曰孝绪行至矣果心动而反世母病须葠孝绪从鹿行得葠者也毋没后遂絶交游惟刘歊兄弟时一造见之梁兵圉建业樵苏不宿僮婢樵邻墓以继火孝绪闻之不食终日故博学而知服近文章砥厉防隅沈麟士阮孝绪有焉孝绪初撰髙隐传上自黄炎下迄天监分为三品以言行超逸姓氏弗传为上始终不挠姓名可録次之挂冠人世栖心尘表又次之凡百三十七人以示刘歊刘讦歊谓昔嵇康为赞缺一自拟今四十之数将俟吾辈成之耶孝绪笑曰荀君虽少后事当付钟君若素车白马之日当获麟于二子矣歊讦果前卒孝绪益为二传及孝绪卒讦兄絜録其行次篇末故如孝绪可谓博学以知服者矣孝绪之先有孔淳之雷次宗朱百年褚伯玉之流皆湛泉石自处在文质之间其文学砥厉者有顾欢元平世寒素为农夫欢贫无从受业尝诣乡学倚壁听诵夕燃松节读书闻东迁邵元之通五经遂假佣书从之受业母亡水浆不入口者六日庐于墓卒防遂隐于天台山每日出户山鸟皆就其掌取食同时有山隂孔佑隐四明山尝于山谷中见钱数百斛视之与瓦石无异尝有鹿中箭来投佑佑为拔箭日饲之饲愈乃去故近文章砥厉防隅顾欢孔佑亦有焉葢自阮孝绪而后岩谷溷于缁黄巢许簒于道释隐居之士几絶闾巷伏处者其于髙隐无称焉】
　　【齐宣王召田过而问焉曰君与父孰重田过曰父重王忿然曰曷为士去亲而事君也对曰非君之土地无以处吾亲非君之禄无以养吾亲非君之爵无以尊显吾亲受之于君致之于亲凡事君以为亲也宣王悒然无以应之若是则不及事其亲者不宜仕于君也汉有周磐者汝南人治古文尚书洪范五行左氏传言行为诸儒所宗居贫养母俭薄不充读诗至汝坟之卒章慨然叹始就孝廉之举和帝初令三邑有惠政以母老弃官母卒毁顿庐墓教授常千人公府三辟有道慨然曰吾亲没矣从物役何为遂不应辟有何琦者庐江人少孤居阳谷事母孜孜色养患甘鲜不赡吏以养及母丧泣血杖而后能起殡而火匍匐抚棺哭天为反风服阕慨然曰向所为出身仕者微禄飬亲也今无恃怙复仕何为于是恬澹养性耽玩典籍终老不交人事故如周磐何琦者亲没之后不臣不仕虽分国之半犹如镉铢也故亲没之后而犹且仕者宜天子之所贱也】
　　【田饶事哀公三年而不见察乃请于公曰臣将去此而黄鹄举矣哀公曰何谓也曰君不见夫鸡乎戴冠文也傅距武也敢鬭勇也得食相告仁也守夜不失时信也鸡有此五徳君犹日瀹而食之何也以其从来近也黄鹄一举千里止君园池食君鱼鼈啄君梁黍无彼五徳君犹贵之以其所从来逺也今臣将去君而云鹄举矣然则慎静强毅博服廉隅不见察于君则不宜臣仕也桓帝尝徴姜肱不至乃下彭城使画工图其形状可谓见察矣而姜肱不出灵帝践阼陈窦见诛曹节思致天下名贤以弭己谤于是聘姜肱为犍为太守姜肱慨然曰吾以虚获实徒长声价盛明之际尚不委质况政在私家哉遂浮海去莫知所之延笃叔坚尝为侍中帝数问政事婉辞密对可谓见察矣李公又称其有王佐之才而延笃款款安于将废之命消摇内阶咏诗南轩愿没牖下以见父祖故如姜肱延笃者或臣不臣或仕不仕要其规为有以自处也故人臣事君不见察于君而犹且臣且仕者亦明天子之所恶也】
　　交友章第十六
　　儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者
