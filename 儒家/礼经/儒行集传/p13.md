<!-- { "loadSidebar": true } -->
　　【许衡平仲少时避乱暑中过河阳道旁有梨众取啖之衡危坐不动或问之曰非其有而取之非义也人曰世乱无主衡曰梨无主吾心无主乎自是博览经传下及百家靡不研究久之从姚枢处得程朱书读之有契遂移家苏门从姚枢居取前所得简帙悉焚之与子书曰小学四书吾敬之若神明信之若师保能明此书他书虽不治可也后以姚枢荐召提京兆学风化大行世祖即位召拜国子祭酒谢病归至元二年复召至命议事中书省四年复请归五年复召定官制时阿哈玛特擅权横放大臣阿附之衡正色不慑会命其子签书密院事衡曰国家事权兵民财三者而已今其父典民与财子又典兵可乎上曰卿虑阿哈玛特反耶衡曰由其道亦可以反耳因论其専权罔上蠧政害民诸事又谢病归八年以集贤殿大学士召守国子监祭酒衡喜曰此吾事也时所选子弟皆幼穉衡设诚教之课诵稍暇即习礼习射投壶书算尝云教人与用人异用人当用所长教人当教所短由是学者日改月化程朱之学明于北方许衡之力也许衡仕进在夷恵之间然其志在明道淑人故忠信之美优游之法衡亦有焉】
　　【公孙淄川人少为狱吏罪免牧豕海上四十余乃学春秋杂说六十以贤良征为博士使匈奴还报不合上怒以为不能移病免归元光间复征贤良文学国人固推之对制防太常奏居下天子擢为举首容貌甚丽又髙自况譬至云周公旦治天下朞年而变三年而化五年而定惟陛下所志天子至问自视孰与周公贤云搡曲木者不累日销金石者不累月人性不相逺朞年而变臣尚窃迟之上异其言时方通西南夷巴蜀苦之使视焉还盛毁其无用上不聴每朝会议开陈其端使上自择不肯面折廷诤上察其行慎厚辨论有余习文法吏事縁饰以经术甚悦之一歳中至左内史尝与公卿约议至上前皆背约以顺丄防汲黯廷诘其怀诈不忠谢曰知臣者以臣为忠不知臣者以臣为不忠上然其言为人谈笑多闻常称为人主病不广大为人臣病不节俭时又东置凔海北筑朔方数谏以为罢敝中国以奉无用之地使朱买臣难置朔方之便十策不得一乃谢曰臣山东鄙人不知其便愿罢沧海西南夷専事朔方汲黯一日诘曰位在三公而布被此诈也谢曰有之管仲相齐有三归侈拟于君桓公亦霸晏婴相齐食不重肉下比于民齐国亦治臣患未能比于晏婴耳且无黯陛下安闻此言上愈益贤之于是代薛泽为丞相封平津侯自见为举首起徒步数年至丞相封侯于是起客馆开东阁以延贤人身食一肉饭脱粟俸入以给故人賔客及后数传东阁客馆皆为马廏车库矣故慕贤而容众毁方而瓦合公孙有焉】
　　【匡衡稚圭父世农夫至衡好学精力絶人佣作以供资用射策不应补平原文学东海人共追宗之萧望之梁丘贺已贵皆从衡问诗元帝为皇太子闻衡说大善之及即位以史髙荐召为郎中问政治得失衡言朝有变色之言则下有争闾之患上有自専之主则下有不让之臣上有克胜之佐则下有伤害之心上有好利之臣则下有盗窃之民其大意归于礼让上悦其言迁光禄大夫大子少傅时帝好文词颇改宣帝之政而优游寛容进用猥多又傅昭仪及子定陶王爱幸衡乃言先帝制度未可变更宜遵制扬功以定羣下之心又言审好恶理性情可毕王道圣王必慎妃后之际别适长之位慎防其端禁于未然皆闗切时务上以为任公卿迁光禄勲御史大夫已代韦成为丞相封乐安侯成帝即位上疏戒妃匹劝经学言闗雎为王化之原六经者圣人所以统天地之心语尢精梓中于时事上敬纳其言既与御史大夫甄谭共奏石显旧恶并诸党与司隶校尉王尊劾衡谭居大位知显等専擅不以时自而阿谀曲从反归过先帝罪至不道有诏勿劾衡以此屡谢病乞骸骨卒以封田越界事废免衡之毁方未有若张禹孔光之甚也然于石显用事时实不能匡敕于早故慕贤而容众毁方而兀合匡衡亦有焉狄仁杰怀英则天时已为同平章事既与任知古裴行本等同被告密下来俊臣治先是俊臣请勅一问即承者得减死俊臣以是诱之仁杰即署状曰大周革命万物维新唐室旧臣止欠一死反是实俊臣乃少寛之仁杰得裂帛潜书寃状遣子告变太后意动乃召见仁杰等问曰承反何也对曰脱不承已死于考掠矣曰何为作谢死表对曰无之出表乃知其诈由是得释久之后以诛杀多稍厌李昭徳金安藏等亦时有防心之言后又髙年稍尊信仁杰仁杰乃从容以姑侄母子啓谕后又时与张昌宗兄弟周旋劝召还大子一日后召庐陵王还匿之帐中召仁杰语上事仁杰语益切至涕下不自禁后乃出王见之曰还尔太子仁杰起再拜贺且曰太子归外未有知者人言纷纷何所信后乃令太子舍濯龙门负仪仗迎复宫中外大悦武承嗣怏怏病死先是后问将相之才于仁杰仁杰荐张柬之及仁杰薨柬之卒诛二张复中宗之位仁杰委蛇晨牝之际不能洁身忍辱多而见功晚然其事机难为道不宜遽故慕贤而容众毁方而瓦合狄仁杰有焉】
　　【王旦子明景徳中麦知政事时契丹信急上驾幸澶州留守雍王遇暴疾乃留旦居守旦对上曰愿宣寇准至臣有所请准至旦曰十日间未有捷报也当如何帝默然良久曰立皇太子旦顿首幸甚驰抵京不过家即宿直禁庭以王命参决中外莫知其为旦也至驾还郊迎乃知之他所处契丹丐币徳明求粮皆中于庙算及荐逹朝士咸莫之知也李行简以将作丞家居迁太子中允使者不知其宅上命就中书问之乃知为旦所荐曹玮自秦州还命李及代众疑违其才旦独以为可用之果效时寇凖已家居旦荐之复召知枢密时谈旦短上语旦曰卿常称准美准常谈卿过何也旦曰理固当然臣当路久缺失必多准对陛下无所隐益见其贤及凖罢遣人从旦求使相旦惊曰将相之任岂可求耶准大憾之已而除准同平章事武胜军节使准见上谢帝具道旦所以荐者准始愧叹以为不如也凡旦前后荐可为大臣者十余人惟李及凌策不至相位及旦病笃问可付后事者旦曰知臣莫若君再三问乃强举笏曰莫如冦准故慕贤而容众毁方而瓦合王旦亦有焉旦以天书封禅事恒悒悒自慊从谀也遗命为缁流以敛亦可谓毁方瓦合者矣】
　　【臣观寛裕诸臣皆盛豫之器上下所喜必本于传学笃行不淫不困则是可儒也】
　　举贤章第十二
　　儒有内称不辟亲外举不辟怨程功积事推贤而进逹之不望其报君得其志苟利国家不求富贵其举贤援能有如此者
　　【君子遗其亲而后可事其君遗其家而后可谋其国谓营身而可以事君营家而可以谋国吾不信也大臣自为富贵则贤能之人不用贤能之人不用则士失其报君失其志朝多贪鄙而事功并坠矣人君以是取臣则贤路不塞髙位不滥礼让兴而权贿止也】
　　【楚令尹虞丘子复于庄王曰臣闻奉公行法可以得荣能浅行薄无望上位才之所不着无当其处臣为令尹十年矣国不加治狱讼不息处士不升久践髙位妨羣贤路臣之罪当稽于理臣窃选国俊下里之士曰孙叔敖秀羸多能其性无欲君举而授之政则国可使治民可使附庄王曰子辅寡人寡人得以长于中国令行于絶域又何求焉虞丘子曰久固禄位者贪也不进贤逹能者诬也不让以位者不廉也有三者则不忠不忠则无以事君庄王从之赐虞丘子采地三百号曰国老以叔敖为令尹少焉虞丘子家干法孙叔敖执而戮之虞丘子入见于王曰孙叔敖之果可使也奉国法而不党施刑戮而不骫可谓公矣庄王曰是夫子之赐也故如虞丘子可称曰儒矣】
　　【楚庄王听朝罢晏樊姬下堂而迎之曰王得无饥倦乎庄王曰饱于听忠贤之言也樊姬曰王之所谓忠贤诸侯之客欤抑中国之士欤王曰沈令尹也燓姬掩口而笑王曰何也姬曰妾得于王尚汤沐执巾栉振袵席十有一年矣然妾未尝不遣人之梁郑之间求美人而进之王也与妾同列者十人贤于妾者二人妾岂不欲擅王之宠哉不敢以私愿蔽众美欲王之多见则娱今令尹相楚数年矣未尝见进贤而退不肖也又焉得为忠贤乎庄王旦朝以樊姬之言告沈令尹令尹避席而进孙叔敖叔敖治楚三年而楚国霸楚史载之曰楚之霸樊姬之力也故如樊姬贤于虞丘矣】
　　【秦穆公征盐于虞人虞人以百里奚将车公观盐牛车之下见其牛肥问百里奚曰任重致逺而牛何肥也对曰臣饮食以时使之不以暴有险先后之以身是以肥也穆公知其君子也令有司沐浴为衣冠与坐问所以肥国者公大悦异日见公孙支公孙支曰君其得圣人乎君之聪明思虑类得圣人也公曰然吾见百里奚类圣人也公孙支归见百里奚取雁以贺曰君得社稷之臣敢贺社稷之福公不辞再拜而受明日公孙支乃致上卿以让百里奚公不许公孙支曰君不用賔相而得社稷之臣君之禄也臣见贤而让之臣之禄也今君既得其禄矣而使臣失禄可乎请终致之公不许公孙支曰臣不肖而处上位是君失伦也进贤退不肖君之明也终处髙位废君之徳安上失伦逆臣之行臣请逃公乃受之以百里奚为上卿而公孙支副之故如公孙支可谓儒者矣】
　　【齐将军田瞆出将张生往送之告曰昔者尧让许繇天下洗耳而不受将军知之乎曰唯然知之伯夷叔齐辞诸侯而不为将军知之乎曰唯然知之于陵仲子辞三公而为人灌园将军知之乎曰唯然知之知过去君弟变姓名为庶人将军知之乎曰唯然知之孙叔敖三去相而不悔将军知之乎曰唯然知之此五大夫者而在则不送将军矣今将军合一国之权提师十万擅斧钺之权慎毋以所知傲所不知者也田瞆曰唯受教矣夫是则犹未及于举士也而举士之意具焉推其意也可以不辟】
　　【赵宣子言韩献子于晋侯曰其为人不党治众不乱临死不恐晋侯以为中军尉河曲之役赵宣子之车干行献子戮其仆人皆曰韩献子不终矣其主朝升之而暮戮其仆谁能待之役罢赵宣子觞大夫爵三行曰二三子可以贺我二三子曰不知所贺宣子曰我言韩厥于君言之而不当必受其刑今吾车失次而戮之仆可谓不党矣是吾言当也二三子再拜曰夫子之言不惟晋国赖之唐叔实享之其先有祁大夫请老问嗣焉称解狐其讐也将立之而卒又问对曰午也可于是羊舌职死矣晋侯曰孰可代对曰赤也可于是使祁午为中军尉羊舌赤佐之君子谓祁奚能举善矣称其讐不为谄立其子不为比举其偏不为党其先有舅犯者文公问舅犯曰谁可使为西河守者舅犯曰虞子羔可也公曰非汝之讐耶对曰君问可为守者非问臣之讐也羔见舅犯而谢之曰幸赦臣之过又荐之于朝舅犯曰荐子者公也怨之者私也吾不以私事害公义子去矣顾吾射子也故赵宣子之学于祁奚犹祁奚之学于舅犯也内举不辟亲外举不辟讐则三大夫皆有焉】
　　【管仲言于齐桓公曰夫垦田创邑辟土植谷尽地之利则臣不如甯戚请置以为田官登降揖让进退闲习臣不如隰朋请置以为大行蚤入晏出犯君顔色进谏必忠不重富贵不避死亡则臣不如束郭牙请置以为谏臣决狱折中不诬无罪不虐无辜则臣不如寜请置以为大理平原广囿车不结轨士不旋踵鼓之而三军之士视死若归则臣不如王子成甫请置以为大司马君如欲治国强兵则五子者在矣如欲霸王则夷吾在此故程功积事推贤而进则管夷吾有焉】
