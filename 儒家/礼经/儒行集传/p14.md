<!-- { "loadSidebar": true } -->
　　【田忌去齐奔楚楚王郊迎至舎问曰楚万乗之国齐亦万乗之国也常欲相并奈何对曰易知耳齐使申孺将则楚五万人使上将军将之至馘首而反耳齐使田居将则楚二十万人使上将军将之分别而相去也齐使盼子将则楚发四封之内王自出将而忌从相国上将军为左右司马如是则王仅得全耳于是齐使申孺将楚五万人上将军至擒馘而反于是齐王忿然更使盼子至楚悉出四封之内王自出将田忌从相国上将军为左右司马益王属车九乗仅得免耳至舍王北面正领齐袪问曰先生何知之审也田忌曰此易知耳申孺为人侮贤者而轻不肖俱不为用是以亡也田居为人尊贤者而贱不肖贤者负任不肖者退是以分别而相去也盼子之为人也尊贤者而爱不肖俱负任是以王仅得全耳田忌之言则未至于推贤也然以一将之贤绌万乗之敌故万乗之富不如一士之贵也】
　　【子路问于孔子曰治国何如孔子曰在于尊贤而贱不肖子路曰范中行氏尊贤而贱不肖其亡何也曰范中行氏尊贤而不能用也贱不肖而不能去也贤者知其不己用而怨之不肖者知其贱己而讐之贤者怨之不肖者讐之怨讐并前虽欲无亡得乎君子推贤不营报施不解讐怨曰利于君国而为之虽如田忌之言未逺于道也孔子闲居喟然而叹曰铜鞮伯华而无死天下其有定矣子路曰愿闻其为人也孔子曰其幼也敏而好学其壮也有勇而不屈其老也有道而能以下人子路曰其幼也敏而好学则可其壮也有勇而不屈则可夫有道又谁下哉孔子曰由也不知吾闻之以众攻寡无不消也以贵下贱无不得也周公制天下之政而下士七十人岂无道哉不能下士则不能推贤不能推贤则君子畔弃而小人慢乱介之推行年十五而相荆仲尼闻之使人往视还曰廊下有二十五俊士堂上有二十五老人仲尼曰合二十五人之智智于神合二十五人之力力于彭祖以相万乗其免己乎故推贤而进逹铜鞮伯华介之推有焉】
　　【楚令尹卒景公谓成公干曰令尹将安归成公干曰殆于屈春乎景公怒曰吾资何少于屈春乎成公干曰义获天下之至忧也而子以为友鸣鹤刍狗其知甚少而子玩之鸱夷子皮日侍于屈春损颇为友二人者智足以为令尹不敢専其智而委之屈春故曰其归之屈春乎魏文侯将置相置于季成子与翟黄翟黄谓李克曰君问相于先生谁属者李克曰其季成子乎翟黄不悦李克曰君问相于我对曰君视之矣贵视其所举富视其所与穷视其所不为贫视其所不取君曰先生出矣寡人之相定矣以是知其为季成子也翟黄曰触之所举多矣昔者西河无守吾举吴起邺无令吾举西门豹酸枣不治吾举北门可王欲攻中山吾举乐羊王欲使治之臣吾举先生欲傅太子吾举屈侯附触何负于季成子李克曰季成子食禄千钟什九居外是以束得卜子夏田子方段干木三人者君皆师之子之所举皆臣之耳于是翟黄自愧失对他日见段干木道其故段干木曰进贤之难也子之六举者皆贤季子为相子终其次也夫李克之言则犹有未尽也季子之进贤也不望报而翟黄望报也】
　　【齐威王游于瑶台成侯卿来车从甚都王望之谓左右曰国至贫也何出之盛也左右曰与人者有以责之受人者有以易之王试问其説俄而成侯卿至谒曰忌也来王不应如是者三王徐曰以国之贫也何出之盛也成侯曰死罪幸赦之得言其说是忌之举贤也是王之用人也昔者忌举田居子为西河而秦梁弱举田解子为南城而楚人抱绮罗而朝举黔涿子为冥州而燕人给牲赵人给盛举田种首为即墨而于齐足究举刁勃子为大士而民益富九族益举此数良人者王安枕卧耳何患贫哉夫成侯卿举贤则为富贵也晏子则不为富贵者也晏子与缭游十余年景公欲从而见之晏子曰臣闻为地者不能成王为禄仕者不能成政髙缭与婴为兄弟久矣未尝干婴之过补婴之阙特仕进之臣何足以补君晏子之言是矣不为望报不为富贵而惜乎晏子之未有所举也】
　　【晏子之晋见披裘负刍息于途者以为君子也使人问之曰是越石甫也齐人累之晏子曰噫解左骖赎之载与归不辞而入越石甫请絶焉晏子使人应之曰婴未得交也而免子于患犹为罪乎越石甫曰吾闻士绌于不知已而仲于知己者归而不辞是以请絶也晏子乃出谢之曰向也见客之容今也见客之意婴闻察实者不留声观行者不几辞婴可以辞而无弃乎以是尊之以为上客夫以为人才不及晏子耳何晏子之未有所举也淳于髠侍于宣王与之论好曰古者好马王亦好马古者好味王亦好味古者好色王亦好色古者好士王独不好士宣王曰国无士耳有则寡人亦好之矣淳于髠曰古者骅骝骐骥今无有王选于众亦好马矣古者豹象之胎今无有王选于众亦好味矣古者有毛廧西施今无有王选于众亦好色矣王必待尧舜禹汤之士而后好之则禹汤之士亦不好王矣故晏子犹未有与于推贤也孔子谓宓子贱曰子治单父而众说语我所以治之者曰不齐父其父子其子恤诸孤而哀丧纪孔子曰善小节也小民附矣犹未足也曰不齐所父事者三人所兄事者五人所友者十一人孔子曰父事三人可以教孝矣兄事五人可以教弟矣友十一人可以教学矣中节也中民附矣犹未足也曰此地有贤于不齐者五人不齐事之教不齐所以教之术孔子曰欲其大者乃在于此矣昔者尧舜清微其身以观听天下务来贤人夫举贤者百福之宗也神明之主也不齐之所治者小也不齐之所治者大其与尧舜继矣夫子贱亦未尝推贤而逹之也然其道有大于推贤者曰有利于国家晋平公问于叔向曰昔者齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝賔胥无善纯縁桓公知衣而已亦其臣之力也师旷侍曰臣请譬之以五味管仲善断割隰朋善煎熬賔胥无善齐和羮以熟矣奉而进之而君不御谁能强之亦君之力也夫管仲诸贤则犹求富贵也然其道有进于富贵曰使君得其志】
　　【赵烈侯好音谓相国公仲连曰寡人有爱可以贵之乎相连曰富之则可贵之则否烈侯曰然有郑歌者枪石二人可与之田万亩居久不与烈侯又命与之相连未有以易也番吾君谓相连曰君实好善而未知所持今公相赵四年亦有所进士乎曰未也番吾君曰牛畜荀欣徐越此三人者皆足以移君所好矣相连乃进是三人者明日牛畜侍道以仁义约以王道明日荀欣侍教以选綀任官使能明日徐越侍教以节财俭用察度功徳使国无不烈侯乃谓相国曰歌者之田且止矣益其禄以官三人故如相连可谓使君得志不求富贵者矣】
　　【晋文公田于虢遇一叟问焉曰虢之为虢久矣子处此闻虢亡其有说乎叟对曰虢君断则不能谏则无与也不能断又自谓贤是以亡也文公辍田归遇赵衰而告之赵衰曰其人安在公曰未与之来也赵衰仰首而叹曰哀哉古之君子听其言则用其人今之君子听其言则弃其身故晋国之推贤者莫如赵衰也或论赵衰与舅犯之贤也有士欲达于文公因舅犯终歳不逹因赵衰三日而逹之故晋国之推贤者莫如赵衰也晋平公过九原而叹曰嗟乎此地之蕴吾良臣多矣若使死者起也吾谁与归乎叔向对曰其赵武乎平公曰子党于子之师也对曰臣敢言赵武之为人也立若不胜衣言若不出于口然其身举士于白屋之下者四十六人皆得其意而君赖其利及文子之死也四十六人皆就賔位故晋国之推贤者莫文子若也汉末邑仲卿舒人也以治行入为大司农惇厚公直不可交以私胶东相张敞与之书曰明主游心太古广延茂士此诚忠臣竭思之时也敞逺守剧郡驭于绳墨胸臆约结固无竒耳即有亦安所施足下以清明之徳掌周稷之业犹饥者甘糟糠穰歳余梁肉有无之势异也昔陈平虽贤须魏倩而后进韩信虽竒赖萧公而后信故事因时各逹英雄如必伊尹吕望而后荐之则此人不因足下而进矣邑感其言始荐达贤士大夫朝廷多得其助焉昔子贡问于夫子曰春秋之大夫孰为贤也夫子曰其鲍叔子皮乎子贡曰抑其管仲子产也夫子曰吾闻鲍叔之荐管仲子皮之荐子产至于管仲子产则未有所举也故举贤推能则惟鲍叔子皮有焉】
　　【臣观举贤之说春秋尚之后世以权归于上外避朋党而隂固爵禄是或一道也】
　　任举章第十三
　　儒有闻善以相告也见善以相示也爵位相先也患难相死也久相待也逺相致也其任举有如此者
　　【任举之事人主之所恶也然不任举则人臣无以事其君通者相让任者相助有善相引有过相规名位相让功过共事久而不渝逺而不疑故朋友之谊正而后君臣之道备使为人臣者自私其身闻见违人利禄与已得则据之不任一人不举一事上谀其君下悦妻子此则佣之所治也儒者以善公之人以贤分之友以爵禄公之天下人君以是取臣则朋党之疑消彚征之途辟也】
　　【方春秋时列国卿士相与善者有吴季子郑子产晋叔向范宣子季札过郑子产贻之缟带季子报以纻衣防就学焉病就宿焉语执政而必归之礼也子产之铸刑书叔向以书告之曰始吾有虞于子今则已矣昔先王议事以制不为刑辟惧民之有争心也是故闲之以义纠之以政行之以礼守之以信奉之以仁制为禄位以劝其从犹惧其未也故诲之以忠使之以和涖之以彊断之以刚犹求圣哲之士忠信之长慈惠之师民于是可任使也不生祸乱民知有辟则不忌于上并有争心以徴于书微幸而成之不可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书欲以靖民不亦难乎诗曰仪式刑文土之典日靖四方又曰仪刑文王万邦作孚如是何辟之有民知争端则将弃礼而徴之书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓矣子产复之书曰若吾子之言侨不才不能及逺吾以救世也既不承命敢忘大恵及范宣子听晋政诸侯之币重子产寓书于子西以告宣子曰子为晋国不闻令徳而闻重币侨也惑之侨闻君子长国家者非无贿之患而无令名之难诸侯之贿聚于公室则诸侯贰若吾子赖之则晋国贰诸侯贰则晋国壊晋国贰则子之家坏何没没也夫令名徳之舆也徳国家之基也有基无壊无亦是务乎有徳则乐乐则能久诗云乐只君子邦家之基有令徳也上帝临汝无贰尔心有令名也恕思以明徳则令名载而行之是以逺至迩安毋宁使人谓子实生我而谓浚我以生乎象有齿以焚其身贿也宣子悦乃轻币故如叔向子产则可谓闻善相告见善相示者矣】
