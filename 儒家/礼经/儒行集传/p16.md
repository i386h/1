<!-- { "loadSidebar": true } -->
　　【鲁有周丰者哀公执贽请见之不可公使人问焉曰有虞氏未施信于民而民信夏后氏未施敬于民而民敬敢问何施而得此于民也丰对曰君不察乎墟墓之问未施哀于民而民哀宗庙社稷之中未施敬于民而民敬殷人作誓而民始畔周人作防而民始疑苟无礼义忠信诚慤之心以涖之虽固结之民其有不解乎是非周丰之言而夫子之言也哀公问孔子曰寡人生乎深宫之中长乎妇人之手寡人未尝知哀也未尝知忧也未尝知劳也未尝知惧也未尝知危也孔子辟席曰吾君之问乃圣君之问也丘小人也何足以言之哀公曰微吾子吾无所闻之矣孔子就席曰然君入庙门升自阼阶仰见榱桷俯见几筵其器存其人亡君以此思哀则哀安不至矣君昧爽栉冠平旦听朝一物不应乱之端也以此思忧则忧安不至矣君平旦听朝日昃而退诸侯之子孙必有在君之门廷者以此思劳则劳将安不至矣君出鲁之四门以望鲁之四郊亡国之墟列可数也以此思惧则惧安不至矣丘闻之君者舟也庶人水也水以载舟亦以覆舟以此思危则危妥不至矣夫执国之柄履民之上凛乎以朽索驭奔马易曰履虎尾诗曰如履薄氷危之至也周丰之言葢本于此故澡身浴徳陈言而伏静而正之则周丰有焉】
　　【桓公田至于麦丘见丈人焉问曰子年几何矣曰八十有三公曰美哉夀乎子以夀祝寡人麦丘丈人曰祝主君使主君甚夀金玉是贱人民是寳桓公曰善哉至徳不孤善言必再麦丘丈人曰祝主君使主君无羞学无耻下问贤者在侧誎者得人桓公曰善哉至徳不孤善言必三麦丘丈人曰祝主君使主君无得罪于羣臣百姓桓公怫然曰此一言者非夫前二言之匹也请更之丈人再拜而起曰君熟思之此一言者前二言之长也臣闻子得罪于父可因姑姊妹以谢也臣得罪于君可因左右以谢也昔者夏桀殷受得罪于羣臣百姓莫为谢者至今不赦公曰善扶而载之自御以归夫麦丘之言甚似夫祝鳬已疵之言也桓公践位令衅社塞祷祝鳬已疵献胙焉祝曰使除君之苛疾与君之多虚而少实桓公不悦瞠目而视祝鳬巳疵又授酒更祝之曰使去君之多虚少实又与君之若贤桓公怒将诛之以告管仲管仲曰是善祝也君不自贤则受胙永年故麦丘丈人祝鳬已疵亦可谓陈言而伏静而正者矣】
　　【魏文侯见箕季其墙壊而不筑文侯曰何为不筑对曰不时其墙枉而不端问曰何为不端曰固然从者掇园之桃箕季禁之少焉日晏进疏粝之食瓠之羹文侯出其仆曰君亦无得于箕季矣文侯曰何谓无得于季也吾一见季而得四焉墙壊不筑云待时者教我无夺农时也墙枉不端云固然者教我无侵封疆也园不掇桃岂爱桃哉教我下无侵上也食我以粝羹岂不能具五味哉教我无多敛以省饮食之养也甚矣箕季之似子罕也士尹池为楚使于宋子罕享之宿子罕之舍南家有墙拥于前而直西家之潦经其宫而不止士尹池问之子罕曰南家挽工也徙之曰吾待挽而食三世矣今徙则邦之求挽者不知吾处也吾将不食是以不徙西家髙吾宫卑潦之经吾宫也利何可禁也士尹池归谓楚人曰宋不可攻也其君贤其相仁贤者得民仁者能用人故子罕与箕季可谓静而正之上弗知者矣魏文侯则可谓知也】
　　【晏子之宅近市而湫隘景公命更之辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰踊贵屦贱葢时系刑鬻踊者多公闻之为之省刑及晏子如晋公更其宅反则成矣既拜而毁之谓里人曰非宅是卜惟邻是卜二三子先卜邻矣违卜不祥君子不犯非礼小人不犯不祥因陈桓子以请乃复其旧甚矣晏子之言似管子也桓公观于廏问廏吏曰廏何事最难廏吏未对管仲对曰夷吾尝为圉人矣传马栈最难先传曲木曲木又求曲木则曲木已传直木无所施矣先传直木直木又求直木则直木己传曲木亦无所施矣如管仲晏子之言则所谓静而正之上不知者矣】
　　【张释之从文帝登虎圈帝问上林尉禽兽簿十余问不能对虎圈啬夫从旁代对甚悉文帝曰吏不当如是耶尉无赖召释之拜啬夫上林令释之久之前曰陛下以绛侯周勃何如人帝曰长省也又问东阳侯张相如何如人帝复曰长者释之曰夫绛侯东阳侯称长者此两人言事曽不能出口岂效此啬夫喋喋利口防给哉且秦以任刀笔吏亟疾苛察相髙无恻隐之实以故不闻其过今陛下以啬夫口辨超迁之臣恐天下风靡不可不察也于是拜释之公车令太子与梁王入朝不下司马门释之劾之太后使使赦太子梁王乃得入故如释之者非急为麤翘者也汲黯为主爵都尉武帝对汲黯言治云吾欲云云汲黯对曰陛下内多欲而外施仁义奈何欲效唐虞之治乎帝默然变色罢朝或訾黯黯曰天子置公卿辅弼之臣宁令从谀承意陷主于不义乎张汤灭定律令黯于帝前质责之曰汤为正卿上不褒先帝之功业下不能化天下之邪心安国富民使囹圄空虚何乃取髙皇帝约束纷更之为也至乃骂曰天下谓刀笔吏不可为公卿果然如汲黯则可谓麤翘者矣然观其斥公孙揖卫青諌杀近臣正庙乐章何其静而正也】
　　【张释之从帝出中渭桥有人从桥下出走惊乗舆马使骑捕属廷尉释之讯无他比犯跸当罚金上怒曰此人亲惊吾马吾马赖和桑不败安得轻比释之曰法者天子所与天下共也今法如此而更重之是法不信于民也其后有人盗髙庙座前玉环捕得下廷尉当弃市上大怒曰人无道乃至盗先帝庙器吾欲致之族而君以法奏之非所以共承宗庙也释之免冠顿首曰法如是足也今盗庙器而族有如万一愚民取长陵一抔土将何以加其法乎上白太后乃许廷尉是故如释之则可谓静正者矣当汲黯时浑邪王率众来降汉发军二万乗迎之县官无钱从民贳马民或匿马不具上怒欲斩长安令黯进曰长安令无罪独斩臣黯民乃肯出马且匈奴畔其主而降汉汉徐以县次传之何至令天下骚动罢弊中国以事夷狄之人乎帝默然及浑邪王至贾人与市者生当死五百余黯请见髙门曰夫匈奴攻当路塞絶和亲中国兴兵诛之死伤糜费不可胜计臣以为陛下得胡人皆以为奴婢赐从军死事之家所卤获因子之以谢天下塞百姓之心今既不能又虚府库赏赐发良民侍养若奉骄子愚民何知市买长安中物而文吏绳以为阑出财物如边闗陛下纵不能得匈奴之资以谢天下又以防文杀无知者五百余人是所谓庇其叶而伤其枝也由是而观则是汲黯之静正汲黯之不急为也】
　　【鲍永君长司隶校尉宣子也事更始系青犊有功封中阳侯光武即位徴之不至知更始亡乃发丧封上将军列侯印绶幅巾诣河阳谒帝帝问永卿众安在永辟席稽首曰臣事更始不能安全诚慙以其众幸富贵悉罢之矣帝曰卿言大而意不悦时攻懐未拔拜谏大夫谓之曰闗东素畏卿卿可将故人诣城下晓譬竟降之还赐洛阳里第谢不受又为司隶校尉劾赵王良不敬朝廷肃然时扶风鲍恢亦抗直不避强御帝所谓贵贱敛手以避二鲍者也永行县道经更始墓下引车入陌前趋拜从事止之永曰宁有亲北面事人而过墓不拜者乎竟下拜尽哀去至扶风椎牛上苟谏冡帝意颇不平张湛进曰仁者行之宗忠者义之至仁不遗亲忠不忘君思之荐也帝意乃释故不临深为髙不加少为多鲍永有焉史弼公谦少笃学辟公府迁北军中劾渤海王险僻乞露章宣示帝以至亲不忍下其事也迁尚书出为平原相时诏举钩党郡国所奏连至数百弼独无所上诏书前后切责从事案问曰朝廷疾恶党人防意恳恻青州六郡其党有五近国甘陵分南北部平原何理而得独无弼曰先王疆理天下画界分境水土异齐风俗夐异他郡自有平原自无何可相比若承望上司诬陷善民滥刑以逞则平原之人户可为党相有死耳所不能也从事大怒即收郡僚下狱为章劾弼会党禁解得赎免既当举孝庶中常侍侯览遣诸生赍书请之并求假盐税弼收付安邑狱遂考杀之览因诬弼诽谤槛车徴下廷尉平原吏人奔走诣阙讼之前孝防魏劭毁变形服为家僮防弼弼遂受诬当弃市劭与同郡人卖郡邸以赂览得减死输作故不临深为髙不加少为多史弼有焉】
　　【皇甫规威明当西羌叛时冦三辅规方年少策将军马贤必败既而果然乃上书自请讨羌不许冲质间举贤良方正对策论大将军冀河南尹不疑为权贵所恶自免归冀诛拜泰山太守会诸羌复叛复自请讨羌诏以为中郎将持节监闗西兵讨零吾破之诸羌慕义降者十余万诸中贵又共诬陷之乃上疏自讼曰臣前纠李翕等五臣五臣支党半国中交构豪门竞流谤讟云臣私结诸羌酬以金钱若臣私财则家无担石如出官物则文簿可稽就臣愚惑审如人言能赂羣羌令来降者前世尚赂匈奴以宫姬镇乌孙以公主臣以私财桑服叛羌何罪之有自永初来将出覆军者五动费钜亿有旋车完封写之权门而名成功立厚加封爵今臣还督本土絶交离亲众谤阴害固其宜也乃得徴还竟输作左较后复拜度辽将军以送客越境及附党自劾不报如皇甫规者虽麤翘亦可谓世治不轻世乱不阻者矣葢勲元固为汉阳长史与从事苏正和有仇及正和案武威太守罪权贵恨之刺史梁鹄欲杀正和以为解勲力保全之正和诣谢勲亦不见也后刺史左昌盗军资十万苦勲数谏遂与勲别屯及为贼所围勲亟还救之而免后救夏育于畜官兵少为羌所败身被三创不动羌滇吾者知勲曰葢长史贤人杀之为负天下与之马勲叱死不肯上羣羌服其义乃送还汉阳及董卓废少帝不道勲质责之曰昔伊霍权以立功犹可寒心足下何以终此贺者在门吊者在庐矣卓心惮之是时公卿而下见卓皆不敢仰视惟勲与亢礼防司隶校尉缺王允欲推勲卓曰此人明智有余不可假以雄职乃以为越骑校尉一日朱隽诣卓卓忽怒曰我百战百克皆决于心卿勿妄言汚我刀勲正色曰昔武王明圣犹求箴諌况如卿者而欲杜天下之口乎故如葢勲亦可谓世治不轻世乱不沮同弗与异弗非者矣】
　　【用世之士特立独行宜其难也出世之士皆非异己者见阻于乱世临深为髙收声而伏隐约而已矣夷考其行澡身浴徳不轻不沮捐同异冺髙多动静合宜有裨于世道其惟黄宪仇香管宁陈寔钟皓邴原诸君称焉间见诸篇故不复陈也】
　　【臣观特立之儒不以陈言自见间亦有之必以草野麤翘见讥故圣人特着之于此】
　　规为章第十五
　　儒有上不臣天子下不事诸侯慎静而尚寛强毅以与人博学以知服近文章砥厉廉隅虽分国如锱铢不臣不仕其规为有如此者
　　【天子无不仕之臣则有豢畜臣下之心儒者有仕宦之心则其规为贱于奴隶矣慎静尚寛强毅与人博学知服亷隅文章此四者皆大臣之器也然非其道义不臣不事孟子曰达可行之天下而后行之达不可行之天下而行之则其规为有不足观者矣易曰嘉遯贞吉以正志也肥遯无不利无所疑也正志则干禄者知愧无疑则终遯者不悔火在于山天用其明泽在于山天用其清二者嘉肥之薮也天子以是取其臣故顽贪绌而先王之道举也】
