<!-- { "loadSidebar": true } -->
　　【参军张裔以武侯委意岑述内不平至交怨武侯与书曰君昔在柏下柏下城坏吾食不知味后流道南海吾寝不安席今付大任自以为古之石交石交之道举雠以相益割肉以相明终不相却也况吾但委意元伦而君曾不能居忍耶张裔闻之以是愧服魏将军张辽与防军武周有隙后求交于吴质吴质辞之辽一日遇质就之曰仆托温承委意于君何以相孤如此吴质曰古人之交也多取知其不贪奔北知其不怯闻流言而不信故可终也武伯南身为雄士往者将军称之不辍口今以睚眦之恨反成嫌隙况质才薄岂终好是以不愿也辽感其言复与周平故闻流言不信武侯吴质有焉当其时许泛以豪气而诋陈登先主独信其文武胆智造次难比雍丘以袁曹而疑臧子张超独信其天下义士敦本能来是虽武健仗侠亦有儒者之一端焉其先有霤义仲公举茂才推让于陈重闵贡含菽水盟心于周党又有扶风太守引令长为拜母之交同邑前贤托妻子于后来之彦如梁统之于孔奋张堪之于朱晖或交臂杵臼之间或分手佣舂之外皆本方立义道同而进不同而退使明主见之不敢疑其党小人值之不敢行其谤无他其道信于同其志信于独也】
　　【臣观书称一徳一心又称同心同徳人主恶同亦于义利辨之耳立义同则方术无不同者儒者不言方术而言志义术圆而义方内方谓之君子内圆谓之小人和同之间辨之此耳】
　　尊让章第十七
　　温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者
　　【儒者之务至于仁而止矣仁以尽人事发人理达人情以为人子为人臣为人弟视天下之人道无不可尊让也而又独尊让仁者犹曰是天命之畎畆而王故严毅别察中有之而不敢用也曰吾积和敬以渐通于礼乐如此而已矣天下而有仁人者出将体五徳以君临天下则吾勉强从事焉易曰和顺于道徳而理于义葢谓此也诗曰仲山甫之徳柔嘉维则令仪令色小心翼翼古训是式威仪是力天子是若明命使赋儒者有是八徳以从事于仁则若天子赋明命庶乎其可矣人臣以是事其君则克导凝承庶常吉士之任也】
　　【书易皆称九徳礼乐兼言六行其専言仁者断自孔门为始其要归于仁者则儒行其至矣儒行所举十六行事皆动足经世存为人师而终之曰犹且不言仁也与论语所论由求赤陈文子诸人同意子曰中心好仁者天下一人而已好仁尚难而况于仁者乎曾子曰君子以仁为尊天下之富何富则仁富也天下之贵何贵则仁贵也昔者舜匹夫也土地之厚得而有之人徒之众得而使之惟仁以得之也伯夷叔齐死于沟浍之间成名于天下非有土地爵禄之借也言为文章行为裘缀于天下故君子思仁昼则忘食夜则忘寐日旦自省以役其身亦可谓守业矣孟子尊爵安宅之说出于此】
　　【江都易王问董仲舒曰粤王句践与大夫泄庸种蠡谋伐吴遂灭之孔子称殷有三仁寡人亦以为粤有三仁也何如仲舒对曰昔者鲁君问柳下惠曰吾欲代齐如何柳下惠曰不可归而有忧色曰吾闻伐国不问仁人此言何为至于我哉徒见问耳犹且羞之况设诈以欺人国乎由此言之粤未尝有一仁也夫仁人者正其谊不谋其利明其道不计其功是以仲尼之门五尺童子芦称五霸为其先诈力而后仁义也孔子见客客去顔渊曰客仁也乎孔子曰恨兮其心颡兮其口仁则吾不知也言之所聚也顔渊蹙然变色曰良玉度尺虽有十仞之土不能掩其光良珠度寸虽有百仞之水不能掩其莹夫形体也色心也闵闵乎其薄也苟有温良在其中则眉睫与之矣瑕疵在其中则眉睫不能匿之故曰温良者仁之本也曾子有疾曾元抱首曾华抱足曾子曰吾无顔氏之仁也何以告汝夫华多实少者天也言多行少者人也飞鸟以山为卑而层巢其巅鱼鼈以渊为浅而穿穴其中然所以得者饵也君子苟能无以利害身则辱安从至乎官怠于有成病加于少愈祸生于懈惰孝衰于妻子察此四者慎终如始故曰敬慎者仁之地也】
　　【子贡问孔子曰赐为人下而未知所为人下之道也孔子曰为人下者其犹土乎种之则五谷生焉掘之则甘泉出焉草木植焉禽兽育焉生人立焉死人入焉多其功而不言作其报而不知为人下者其犹是乎是非独寛裕之谓也然而培塿不生松栢硗确不长禾黍故曰寛裕者仁之作也】
　　【子夏问仲尼曰顔渊之为人也何若曰回之信贤于丘也曰子贡之为人何若曰赐之敏贤于丘也曰子路之为人何若曰由之勇贤于丘也曰子张之为人何若曰师之庄贤于丘也于是子夏避席而问曰然则四子何为事光生曰坐吾语汝回能信而不能反赐能敏而不能绌由能勇而不能怯师能庄而不能同兼此四者丘不为也所谓至仁之士必见进退之利屈伸之用也故曰孙接者仁之能也是非独孙接之谓也】
　　【子夏三年之丧毕见于孔子孔子与之琴援而之衎衎而乐作而曰先王制礼不敢不及也子曰君子也闵子骞三年之丧毕见于孔子孔子与之琴援而之切切而悲作而曰先王制礼不敢过也孔子曰君子也子贡问曰闵子之哀不尽子夏之哀已尽而皆为君子何也孔子曰闵子哀未尽能断之以礼子夏哀已尽能引而致之各中其节也夫礼之有节固优者之所绌劣者之所勉也故曰礼节者仁之貌也子路曰人善我我亦善之人不善我我不善之子贡曰人善我我亦善之人不善我我则引之进退而已耳顔回曰人善我我亦善之人不善我我亦善之三子者所言各异问于夫子夫子曰由之所言蛮貊之言也赐之所言朋友之言也回之所言亲属之言也持是三言者可以观人矣故曰言谈者仁之文也仲尼将游泰山行于郕之野见丈人焉鹿裘带索拾穗而行歌瑟瑟然适也问其年九十有五矣是荣啓期者也问先生何乐也对曰吾乐甚多天生万物惟人为贵而吾得为人一乐也人有男女男尊女卑而吾得为男二乐也人生有不见日月不免襁褓者吾行年既九十有五三乐也故有匡之歌临河而动操援戚之起舞曳屦而颂诗皆有所取之也故曰歌乐者仁之和也】
　　【曾子三仕于莒而緼袍不完子路曰夫非施及贫穷散及邦族而能如此乎晏子为相食不重肉妾不衣帛而中外待以举火者七十余家贾生曰吾观于木而知苞苴之行也厨有腐肉则将士不附鳬雁食粟则农夫易畆故曰分散者仁之施也】
　　【汉宣帝起民间明习吏治而丙定侯又起狱吏精于法律及为相顾以三公而察吏心陋之不为也黄霸亦起卒吏习律令及为通官顾寛和不畸于法非其天性温良而然乎其守颍川也有长史许丞老病聋督邮白欲逐之霸曰许丞廉吏虽老尚能拜起颇重听何伤且善助之无失贤者意或问其故霸曰数易长史送故迎新之贵及奸吏因縁絶薄书盗财物费耗甚多所易新吏又未必贤或不如其故徒相益为乱凡治道去其太甚者而已薛宣亦称能吏适注律顾患部刺史与郡县事疏言部刺史开私门听防佞以求吏民过失呵谴及细微转相逼促使郷党缺嘉賔之欢九族忘亲亲之惠诗曰民之失徳干糇以愆谚曰苛政不亲烦苦伤思宜明申饬使昭然知本朝之要务又如龚遂所云治乱民犹治乱绳不可急也惟缓之乃可治耳是皆温良寛裕有得于仁本而丙吉黄霸皆起小吏捐刀笔可谓温良者矣金日防少轮黄门养马武帝行观马后宫罗列日防独不敢仰视帝心异之知为休屠王太子后益亲两子皆帝弄儿防常目之儿壮不谨遂扑杀弄儿以状闻在上左右曰不忤视者数十年赐出宫女皆不敢近后欲纳其女后宫亦坚谢不敢也使同大将军辅少主曰勿使匈奴辅汉他如陈宠表荐辄自手书以防泄漏及在枢机不复教授以絶门徒樊楚之冠剑不解于身杜安之通书藏壁如故以至于魏有长孙俭者雪中奏事待报终日不移寸足亦可谓得仁之地者矣晋李康尝云清者未必慎慎者必自清故敬慎仁人之所贵也】
　　【何武君公为扬州刺史敷政有度时戴圣为九江太守自以大儒间有不法武或举刺属郡辄云后进生何知徒乱人治既武廉得其罪欲案之圣惧不免盛毁武于朝武闻之终不扬其恶而圣子为郡盗得繋庐江圣自以子必死武为平反得生始大慙服也又如刘寛典三郡未尝一挫辱吏卒翻羹汚朝衣声色不异疑有以自镇者皆风气使然亦资学问之力也】
　　【隋时牛有弟弼醉射杀驾车牛还第娄迎谓曰叔射杀牛但答曰作脯妻又云此是异事但曰已知之顔色不异读书自若是犹为弟故有卢昌衡者尝行浚仪道中所乗马值人牛触死牛主前谢罪求还直昌衡谢之曰六畜相抵固其性岂人情哉君又何谢焉然是犹为畜故有李士谦者家饶财以赈施为事乡里阋墙为产不均辄举资益之有奴醉与乡人角力而毙其人惶怖请罪士谦曰本无杀心何为用谢然可逺去无为吏所得也如牛卢昌衡李士谦者可谓寛裕者矣】
　　【晋刘和季江在之名儒也元康中抚荆州寛刑省赋公私赖之值陈敏叛于江东遣陶侃讨之或以侃与敏有旧侃闻遣子洪诣自固曰匹夫之交犹不负本心况丈夫乎表洪为参军遣之侃果破降敏时东海与河间治兵或说曰张光大宰腹心公既与东海宜斩光以明向背曰宰辅失徳州将何与焉危人自安吾不忍为也因表用光又遗越颙书劝解兵息门不听乃一意表率江汉每有注措贻守相手书丁寜款密人皆感悦自効咸云得刘公一纸书贤于十部从事逺矣】
　　【宋谢密彻谢混之从子也诸兄弟瞻晦辈并有时誉混谓瞻等曰汝等虽才义丰赡何能惬心至于征子吾无间然义熈中混坐刘毅党诛混妻晋陵公主守节密产饶积千万主壻殷好摴蒱悉供戏具内人以微孙顺悉不敢争或曰君家物产乃为殷家戏具譬弃物江海岂为廉乎微曰亲戚言财为鄙之甚内人能无言岂可复道使争耶故如刘之理国谢密之理家可谓得仁之能者矣】
　　【南北分裂礼教陵夷当魏时有苏绰仆射周恵逹称其有王佐才尝与宇文泰如昆明池观鱼至城汉故仓地问左石知者惟绰歴歴道之既典机密始制为文案式朱出墨入及计帐户籍之法后代遵用之又为六条诏书以理身心敦教化重农桑擢贤良卹讼狱均赋役为本务皆原性情归仁恕恳恳有先民之遗焉是虽不専于礼让而施于条教俱有其节文亦可谓得仁之貌者矣】
　　【梁有刘瓛子珪五歳闻舅孔熈先读管寜传欣然慕之曰此可学耳与弟璡共据一蓬室为风所偃共正衣冠讲诵不废也袁粲荐为秘书郎不就袁粲死难微服往哭之极哀齐髙帝召入华林园谘政道答曰政在孝经但鍳前轨之失资以寛厚耳帝太息曰儒者之言可寳万世以资轻但授记室博士不望也瓛姿形纎小采据甚博当世推为大儒比于贾郑尝讲月令谓门徒曰江左以来隂阳厯数学废久矣吾讲此曾不能髣髴其自抑如此尝患祖母病疽经年煮药渍指为烂年四十未娶齐髙为娶王氏女凿壁挂履土落母牀母不悦即遣之居忧卧庐中足为之屈杖不能起是虽无当于礼节也然推其意本于孝经施于讲诵可谓得仁之貌矣】
　　【江左既尚清言王何卫乐一时推重遂为月旦之余波讲学之权始然其简约澹致不可少也卫玠尝言人有不及可以情恕非意相干可以理遣故终身不见喜愠之色然玠为公孙蚤登华要涉世尚浅据其所得未深于辅嗣也要于出处之际过辅嗣逺矣】
