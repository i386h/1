<!-- { "loadSidebar": true } -->
　　【郑氏曰天子之子当封爲王者后以祀其受命之祖云爲士则不必封其子择其宗之贤若微子者其尸服以士服谓父以罪诛不成爲君也爲王者后及立爲诸侯祀其先君以礼卒者尸服天子诸侯之服如遂无所封立则尸也祭也皆如士不敢僭用尊者衣物孔氏曰郑知父以罪诛以尸服士服故也以其尝爲天子诸侯不可以庶人礼待之士是爵之最卑故服其士服澄曰商纣旣亡国武王封微子于宋得用天子之礼祭其先王尸亦服天子之服纣得罪于天武王以天吏奉天讨伐之其子武庚亦罪人之子不可受封于私家祭纣但得用士礼纣虽尝爲天子然旣自絶于天爲独夫矣则其尸亦但得服士服也汤放夏桀于南巢桀死后其子之祭之也礼亦宜然按礼经缺亡此记所言二条于经无见葢王制虽言祭从生者丧从死者而中庸推武王周公之达孝亦不过父爲大夫子爲士父爲士子爲大夫之礼而已若天子诸侯之于士尊卑贵贱悬絶如此记所言古亦鲜有其事故窃假大圣之舜与大恶之纣以明此记之义应氏曰古之爲天子者皆积累世德而致之未有一旦崛起而在尊位也其失天下者必有大恶自絶于天人之心否则未有不赖前哲以免也故德必若舜禹而后能自匹夫骤兴于万乗恶必若桀纣而后忽自万乗骤降于匹夫若诸侯与士之进退升黜虽或有之而亦已鲜矣自周秦以降而后兴替之不常贵贱之殊絶始比比有之此论其所祭所服者固亦当时所絶无而仅有然先王制礼以该括古今之变而方来之人情事物不能违焉所谓百世以俟圣人而不惑也】
　　○礼不王不禘王者禘其祖之所自出以其祖配之【旧本礼不王不禘四字别在一处刘氏曰此句当在王者禘其祖之所自出之上脱误尔澄按如刘说则与后篇大传文同今从之赵氏曰禘王者之大祭不王不禘明诸侯不得有也所自出谓所系之帝仪礼丧服传曰都邑之士则知尊祢矣大夫及学士则知尊祖矣诸侯及其大祖天子及其始祖之所自出朱子曰先王报本追逺之意莫深于禘长乐黄氏曰祀先之礼自祢而祖自祖而推之以及于始祖其礼已备矣而禘之祭又推始祖之所自出而以其祖配之也夫报本追逺而至于及其祖之所自出是其用意甚深而非浅近之思也澄曰夏以颛顼爲始祖颛顼出于黄帝故禘黄帝于颛顼之庙而以颛顼配商以契爲始祖周以稷爲始祖稷契皆出于帝喾故禘帝喾于稷契之庙而以稷契配也】
　　诸侯及其大祖而立四庙【大音泰】
　　【旧本而立四庙四字在上文以其祖配之之下无所系属义不可通刘氏曰此句上有缺文当曰诸侯及其大祖而立四庙澄按大传以其祖配之之下有此六字刘氏所谓有缺文者是也今从其说而以大传篇之文补之言诸侯不得如天子之追禘大祖以上所祭上及其大祖而止尔而大祖之下则立二昭二穆之庙爲四亲庙也】
　　○慈母与妾母不世祭也
　　【慈母谓父命无母之妾子以有子而死之妾爲母者也妾母谓妾之自有子者也诸侯无适子或立此二种妾之子爲君而其妾别无它子则其子之爲君者岁时爲坛以祭其所生之母使庶公子主其祭然此君祭此妾母止在当身至此君之子则不复祭之矣春秋谷梁传所谓于子祭于孙止是也】
　　庶子王亦如之
　　【旧本此六字在上文而立四庙之下文意不属刘氏曰此一句当在慈母与妾母不世祭也之下澄按其说是也今从之慈母妾母之子爲君者至再世则不复祭其所生之母或有庶子立爲王者其礼亦如之也谓此王妾别无它子则子之爲王者岁时爲坛祭之使王族主其祭亦一世而止再世不复祭也】
　　○别子爲祖继别爲宗
　　【郑氏曰别子者诸侯之庶子别爲后世爲始祖也谓之别子者公子不得祢先君继别者别子之世长子爲其族人爲宗所谓百世不迁之宗也孔氏曰诸侯适子之弟别于正适不得祢先君故称别子其子孙爲卿大夫立此别子爲始祖故云别子爲祖别子之世世长子恒继别子与族人爲百世不迁之大宗故云继别爲宗也】
　　继祢者爲小宗
　　【郑氏曰别子庶子之长子爲其昆弟爲宗也谓之小宗者爲其将迁也孔氏曰别子之庶子所生长子继此庶子与兄弟爲小宗比大宗爲小故云小宗也】
　　有五世而迁之宗其继髙祖者也是故祖迁于上宗易于下
　　【郑氏曰谓小宗也小宗有四或继高祖或继曾祖或继祖或继祢皆至五世则迁孔氏曰上从高祖下至孙之子此孙之子则合迁徙不得与族人爲宗故云五世而迁此五世是继高祖者之子若继高祖之身未满五世犹爲服也别子之后族人众多或继高祖与三从兄弟爲宗或继曾祖与再从兄弟爲宗或继祖与同堂兄弟爲宗或继祢与亲兄弟爲宗一身凡事四宗事亲兄弟之适是继祢小宗也事同堂兄弟之适是继祖小宗也事再从兄弟之适是继曾祖小宗也事三从兄弟之适是继高祖小宗也兼大宗爲五继高祖者至子五世不复与四从兄弟爲宗五世则迁各随近相宗小宗所继非一独云继祢者小宗虽四初皆继祢爲始据初爲元也四世之时尚事高祖五世至高祖之父不爲加服是祖迁于上四世之时仍宗三从族人至五世不复宗四从族人各自随近爲宗是宗易于下方氏曰祖迁于上宗易于下特五世迁之小宗尔若百世不迁之大宗则祖未尝迁宗未尝易祖在上曰迁迁有升之之意宗在下曰易易有去之之意】
　　尊祖故敬宗敬宗所以尊祖祢也
　　【郑氏曰宗者祖祢之正体孔氏曰宗是先祖正体以尊祖故敬宗更云敬宗所以尊祖祢覆说尊祖之文澄曰敬继祖之宗所以尊其爲祖之正体故敬祢之宗所以尊其爲祢之正体上但言尊祖不言祢者举尊以包卑祖者兼曾高二祖通言三祖也】
　　庶子不祭祢者明其宗也
　　【此庶子父庶也谓别子之庶孙继别大宗之从子继祢小宗之亲弟也有亲兄爲继祢小宗故不敢祭祢者以明其所宗者祢之正体孔氏曰祢适得立祢庙故祭祢祢庶不得立祢庙故不得祭祢明其有所宗】
　　庶子不爲长子斩不继祖与祢故也
　　【此庶子亦父庶谓别子之曾孙继别大宗之从孙继祢小宗之庶子继祖小宗之亲弟以其亲兄是继祖小宗继祢又继祖自已本身不继祖又不继祢已之长子它日虽得继已爲小宗然不继己之祖与祢故服之同于庶子朞而不服长子三年之服郑氏曰不爲长子斩尊先祖之正体不二其统也孔氏曰父是庶子故不得爲长子斩二世承重则得爲长子三年】
　　庶子不祭祖者明其宗也
　　【此庶子祖庶也亦谓别子之曾孙继别大宗之从孙继祢小宗亲弟之长子继祖小宗之同堂从兄弟此庶子它日父没后虽得自爲小宗而祭其祢然不敢祭祖者以明其所宗者祖之正体以上三条今必言别子及别大宗之某亲者承上文别子爲祖继别爲宗两句而自初言之实则循是以下虽去别子已逺皆然也郑氏曰谓宗子庶子俱爲适士得立祖祢庙者也凡正体在乎上者谓下正犹爲庶也孔氏曰祖庶虽爲适士得立祢庙不得立祖庙也郑注正体谓祖之适也下正谓祢之适也虽正爲祢适而于祖犹爲庶也五宗悉然】
　　庶子不祭殇与无后者殇与无后者从祖祔食
　　【郑氏曰不祭殇者父之庶也不祭无后者祖之庶也此二者当从祖祔食而已不祭祖无所食之也共其牲物而主子主其礼焉祖庶之殇则自祭之凡所祭殇者唯适子尔无后者谓昆弟诸父也宗子之诸父无后者爲墠祭之孔氏曰殇谓未成人而死者无后谓成人未昬或已娶无子而死者庶子不得祭父祖此殇与无后者之亲共其牲物各从其祖祔食祖庙在宗子之家已不得自祭之也父之庶者谓已是父之庶子及余兄弟亦是父之庶子所生之适子爲殇而死者不得自祭之以己是父庶不合立父庙故也殇尚不祭成人无后不祭可知祖之庶者谓已是祖庶不合立祖庙故兄弟无后者不得祭之己若是曾祖之庶亦不得祭诸父无后者诸父无后当于曾祖之庙而祭此不云曾祖言祖兼之也祖庶之殇谓已子已于祖爲庶然己是父适得立父庙故自祭祖殇于父庙也宗子是士唯有祖祢二庙无曾祖庙故诸父无后者爲墠祭之若宗子爲大夫得立曾祖庙则祭于曾祖庙不于墠也张子曰郑注谓不祭殇者父之庶葢以殇未足以语世数特以己不祭祢故不祭之不祭无后者祖之庶虽无后以其成人备世数当祔祖以祭不祭祖故不得而祭之也祖庶之殇则自祭之言庶孙则得祭其子之殇者以已爲其祖矣无所祔之也凡所祭殇者唯适子此据礼天子下祭殇五皆适子适孙之类故知凡殇非适皆不当特祭唯当从祖祔食应氏曰殇与无后皆庶子之子也殇者幼而未成人无后者长而未有子郑氏以殇爲己之子而系于父之庶以无后爲兄弟而系于祖之庶葢以殇惟适可祭今适子之下又有无后者不应更祭故指此爲兄弟而言之夫所谓殇与无后包罗其义云尔非谓庶子之子其适与庶皆死也适子或殇而死或无后而死皆从祖而祭于宗子之家谓之祔食特袝焉而又食之非必同祭于祖故曾子问又谓之殇不祔祭若果如此则兄弟之无后者亦不患于无所袝食矣】
　　○亲亲以三爲五以五爲九上杀下杀旁杀而亲毕矣【杀色界切】
