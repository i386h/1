<!-- { "loadSidebar": true } -->
　　【郑氏曰从随也庸功也孔氏曰善学者谓聪明易入师逸豫而己之所觧又倍于他人恒言师特加功于己不善学者已闇钝故师勤苦而功裁半于它人又怨师不尽意于我也方氏曰以其有功于我故庸之庆源辅氏曰顔子曰夫子循循然善诱人博我以文约我以礼欲罢不能既竭吾才如有所立卓尔虽欲从之末由也己所谓又从而庸之也公孙丑曰道若登天然似不可及也何不使彼为可几及而日孳孳也所谓又从而怨之也】
　　善问者如攻坚木先其易者后其节目及其乆也相説以解不善问者反此善待问者如撞钟叩之以小者则小鸣叩之以大者则大鸣待其从容然后尽其声不善答问者反此此皆进学之道也【説如字旧音悦解音蟹撞秦江切叩音口从旧音舂方七容切】
　　【朱子曰善问者如攻坚木先其易者后其节目非特善问读书求义理之法皆然置其难处先理防其易处易处通则坚节自迎刃而解矣若先其难者则刃顿斧伤而木终不可攻纵使能攻而费工竭力无自然説而解之之功终亦无益于事也説如字解音蟹盖义理相説之乆其难处自能触发解散也从容谓声之余韵从容而将尽者也言必答尽所问之意然后止也方氏曰节木理之刚者説卦所谓坚多节是矣目木理之精者弓人所谓斵目必荼是矣皆至坚难攻之处也苟先其易攻之处则其难者亦相説以解矣从非牵也容非廹也待其从容然后尽其声则随其所感而为之应进之以渐而不以顿也善问者则足以进己之学善待问者则足以进人之学故曰皆进学之道】
　　记问之学不足以为人师必也其听语乎力不能问然后语之语之而不知虽舍之可也【语去声舍上声】
　　【因上文善答问不善答问而又言此郑氏曰记问谓豫诵杂难杂説至讲时为学者论之或师不心觧或学者所未能问听语必待其问乃説之舍之须后孔氏曰记问谓逆记它人杂问听问谓听问者之语依问为説也受业者才力不能见问待其愤悱之间然后语之语之不能知且舍住待后更语之也庆源辅氏曰记问之学据已所有以告人听语者因人之所疑以啓之】
　　○良冶之子必学为裘良弓之子必学为箕始驾马者反之车在马前君子察于此三者可以有志于学矣【郑氏曰必学为裘仍见其家锢补穿凿之器也补器者其金柔乃合有似于为裘必学为箕仍见其家挠角干也挠角干者其材宜调调乃三体相胜有似于为杨栁之箕也孔氏曰学者数见数习则善故三譬之良善也冶铸冶也善冶之家子弟见其父兄世业使金鐡柔合以补破器皆令全好故学为裘补续兽皮片片相合以至完全也为弓之家使角干挠屈调和成弓故其子弟亦学取栁和柔挠之成箕也驾马之法大马本驾在车前今马子始学驾车系随车后而行故云反之车在马前所以然者此驹未曾驾车若忽驾之必惊奔今以大马牵车于前使驹日日见车之行惯习而后驾之则不惊也学者亦须先教小事如操缦之属然后示其业则易成也上三事皆须积习非一日所成君子察此则可有志于学也】
　　古之学者比物丑类
　　【郑氏曰丑犹比也比物丑类以事相况澄曰言此以申上文箕裘弓冶驾马三者之譬】
　　○鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲君子曰大徳不官大道不器大信不约大时不齐察于此四者可以有志于本矣【当去声约如字又音要】
　　【鼓革音之乐当犹主也凡乐金石丝竹匏土各具宫商角征羽五声惟革音于五声之内不偏主于一声然五声之乐若无革音则不相协合是鼔者五声之本也水谓清水凡绘画之采各分青赤黄白黑五色惟水于五色之中不偏主于一色然五色之采苟非水渍则不可彰施是水者五色之本也治官礼官政官刑官事官五官之职各有所治惟司徒以徳行道义教民于五官所治无所不学不専主于学何官也然非为学之人则不能治五官之治是学者五官之本也斩衰齐衰大功小功缌麻五等之服各有所亲师虽尊丧之若丧父而无服不主于服何服也然非得师之教则不能亲五服之亲是师者五服之本也既言四事之有其本又以君子曰申明其义小徳亦有可取如官之各有所职徳之大者无所不宜非如一官之但专一职而已故曰不官小道亦有可观如器之各有所用道之大者无所不可非如一器之但适一用而已故曰不器人之有信许诺盟誓事事必须要约此信之小者尔圣贤心徳相孚相契是谓大信何以要约为哉天之有时春夏秋冬岁岁无不齐同此时之小者尔古今气运或治或乱是谓大时岂可以齐同测哉然则不官者官之本不器者器之本不约者约之本不齐者齐之本君子察此则可以有志于本也】
　　三王之祭川也皆先河而后海或源也或委也此之谓务本【委去声】
　　【河海皆川也水之来处曰源水之聚处曰委夏商周三王之世其祭川也皆先祭河而后祭海盖以其或为源或为委故也河在海之上流为川之源故先之海受河之下流为川之委故后之源即本也此又言本之当先以申上文大徳大道太信大时之意】
　　右记论学之辞凡十一节

　　礼记纂言卷三十五
<经部,礼类,礼记之属,礼记纂言>
　　钦定四库全书
　　礼记纂言卷三十六　　　　元　吴澄　撰乐记
　　【郑氏曰乐记者记乐之义孔氏曰刘向校书得乐记二十三篇今取十一篇合为一入礼记余十二篇其名犹在曰奏乐曰乐器曰乐作曰意始曰乐穆曰説律曰季札曰乐道曰乐义曰招本曰招颂曰窦公是也汉书艺文志曰黄帝至三代乐名有名周衰礼坏乐无遗法汉兴制氏以雅乐声律世为乐官颇能记其铿锵鼓舞而不能言其义武帝时河间献王与毛生等共采周官及诸子言乐事者作乐记其内史丞王度传之以授常山王禹成帝时献二十四卷澄曰礼经之仅存者犹有今仪礼十七篇乐经则亡矣其经疑多是声音乐舞之节少有辞句可读诵记识故秦火之后无传诸儒不过能言乐之义而已而刘向所得乐记二十三篇又与河间献王所撰二十四卷不同其二十三篇内之十一合为一篇者葢亦删取要畧非全文也今从孔疏仍分十一章各标旧篇名于左其章次先后则重为更定云此篇之外所余十二篇及河间献王之乐记孔氏作疏时其书已冺絶】
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐【比皮志切而乐如字又音洛】
　　【郑氏曰宫商角徴羽杂比曰音单出曰声形犹见也乐之器弹其宫则众宫应然不足乐是以变之使杂也春秋传曰若以水济水谁能食之若琴瑟之専一谁能听之方犹文章也干盾也戚斧也武舞所执羽翟羽也旄旄牛尾也文舞所执孔氏曰音今之歌曲也以乐器次比音之歌曲播之并及干戚羽旄而舞之乃谓之乐也案乐师有帗舞有羽舞有皇舞有旄舞有干舞有人舞长乐陈氏曰乐者心之动也声者乐之象也文彩节奏声之饰也羽籥干戚乐之器也君子动其本乐其象然后治其饰举其器音之起由人心生者其本也形于声而生变者其象也变成方者其饰也比音而乐之及干戚羽旄者其器也四者备矣乐之所由成也周官大司乐以五声攷八音以八音节六乐而大合乐焉是乐至舞然后大成也言变成方谓之音又言乐成文谓之音何也曰文者音之杂方者音之节音之杂者音之始音之节者音之终方氏曰宫变生徴徴变生商商变生羽羽变生角上下相通而成方则杂比之矣故谓之音山隂陆氏曰音八音也杂有金石丝竹而无舞焉不得谓之乐】
　　乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以亷其爱心感者其声和以柔六者非性也感于物而后动是故先王慎所以感之者【噍子尧切杀色界切其乐音洛啴昌善切粗音麤】
　　【郑氏曰噍踧也啴寛绰貌发犹也粗麄也孔氏曰本犹初也物外境也外境痛苦哀感在心故其声踧急而速杀外境所善欢乐在心故其声寛缓外境防心喜悦在心故其声发放散乐是长乆之欢喜是一时之悦喜与乐别也忽遇恶事恚怒在心则其声粗以猛厉也外境所尊严敬在心则其声正直而有亷隅直谓不邪爱情在心则其声和调柔软也长乐陈氏曰人函天地隂阳五行之气有哀乐喜怒敬爱之心哀心感者戚其声噍以杀乐心感者荡其声啴以缓喜心感者毗于阳其声发以散怒心感者毗于隂其声粗以厉敬心感者内直外方其声直以亷爱心感者内谐外顺其声和以柔】
　　故礼以道其志乐以和其声政以一其行刑以防其奸礼乐刑政其极一也所以同民心而出治道也【行下孟切长乐陈氏曰礼自外作而道志于内乐由中出而和声于外政以一不齐之行刑以防不轨之奸】
　　○凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣【思息吏切】
　　【孔氏曰声之清浊杂比成文乃谓之音方氏曰人安而乐由政之和人怨而怒由政之乖人哀而思由民之困政和则其音安乐政乖则其音怨怒此声音之道所以与政通也】
　　宫为君商为臣角为民徴为事羽为物五者不乱则无怗懘之音矣宫乱则荒其君骄商乱则陂其官壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣【徴音防怗日亷切懘昌制切陂波义切匮羣魏切】
　　【郑氏曰五者君臣民事物也凡声浊者尊清者卑怗懘敝败不和貌五者其道乱则其音应而乱荒犹散也陂倾也】
　　郑卫之音乱世之音也比于慢矣桑间濮上之音亡国之音也其政散其民流诬上行私而不可止也【比支志切濮音卜】
　　【郑氏曰比犹同也濮水之上地有桑间者亡国之音于此之水出也昔殷纣使师延作靡靡之乐已而自沈于濮水后师涓过焉夜闻而冩之为晋平公鼔之桑间在濮阳南诬罔也孔氏曰郑国之音好滥滛志卫国之乐促速烦志并乱世之音也虽乱而未灭亡故云比于慢同前之慢也】
　　○凡音者生于人心者也乐者通伦理者也是故知声而不知音者禽兽是也知音而不知乐者众庻是也唯君子为能知乐
　　【郑氏曰伦犹类也理分也禽兽知此为声耳不知其宫商之变也八音并作克谐曰乐孔氏曰比音为乐有金石丝竹干戚羽旄乐得则隂阳和失则羣物乱是乐能通伦理也隂阳万物各有伦类分理者也众庻知歌曲之音而不知乐之大理惟君子能知之】
　　是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有徳徳者得也【几音机郑氏曰知乐则几于礼者几近也听乐而知政之得失则能正君臣民事物之理也】
　　是故乐之隆非极音也食飨之礼非致味也清庙之瑟朱而防越壹倡而三叹有遗音者矣大飨之礼尚酒而俎腥鱼大羮不和有遗味者矣【食音嗣防音踈越音活荀子如字倡昌亮切和胡卧切】
