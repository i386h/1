<!-- { "loadSidebar": true } -->
　　【郑氏曰芥芥酱也脂肥凝者释者曰膏藙煎茱萸也尔雅谓之榝和用醯者畜与家物自相和也兽用梅者亦野物自相和也酿谓切杂之鴽在羮下烝之不羮也烧烟于火中也芗苏荏之属此皆言调和菜酿之所宜也孔氏曰上云鱼脍芥酱秋时用芥芥辛于秋宜也鹑羮鸡羮者用鹑用鸡为羮鴽者唯烝煑之而已故文在羮下酿谓切杂和之言鹑羮鸡羮及烝鴽等三者皆酿之以蓼鲂鱮烝者鲂鱮二鱼皆烝熟之雏烧者雏鸟之小火中烧之雉者文在烝烧之下或烧或烝或可为羮其用无定故直云雉也鲂鱮烝及雏烧并雉等三者调和唯以苏荏之属无用蓼也】
　　○牛宜稌羊宜黍豕宜稷犬宜粱鴈宜麦鱼宜苽【郑氏曰言其气味相成孔氏曰牛宜稌犬宜粱而上云折稌用犬羮者此据尊者正食上据人君燕食以滋味为美故也方氏曰牛土畜土执下故宜稌葢稌利下湿者也羊火畜火炎上故宜黍葢黍利髙燥者也豕能遯遯则疾故宜稷葢稷谷之疾者也犬能守守则强故宜粱葢粱谷之强者也鴈随阳阳则舒而迟故宜麦葢稷疾而麦迟故也鱼本隂隂则柔而弱故宜苽葢粱强而苽弱故也王氏昭禹曰膳食之宜或以五行相生或以五行同气或以五行相配而为宜牛土畜稌金谷牛宜稌则以土生金也羊火畜黍火谷羊宜黍则以火同气也豕水畜稷土谷豕宜稷则以水配土也犬金畜粱土谷犬宜粱则以金生于土也鴈火禽麦木谷鴈宜麦则以火生于木也鱼水物苽水谷鱼宜苽则以水同气也】
　　○春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶【腒其居切鱐所求切臊素刀切麛音迷鲜平声羶升然切郑氏曰腒干雉也鱐干鱼也鲜生鱼也羽鴈也牛膏芗犬膏臊鸡膏腥羊膏羶此八物四时肥美也为其大盛煎以休废之膏节其气也方氏曰春水用事脾土有所不胜故以牛芗之土气助养脾夏火用事肺金有所不胜故以犬臊之金气助养肺秋金用事肝木有所不胜故以鸡腥之木气助养肝冬水用事心火有所不胜故以羊羶之火气助养心也】
　　○凡食齐视春时羮齐视夏时酱齐视秋时饮齐视冬时【食音嗣齐音剂】
　　【方氏曰食齐黍稷稌粱之类羮齐雉兎鸡犬之类酱齐醯醢齐菹之类饮齐水浆醴凉之类郑氏曰饭宜温羮宜热酱宜凉饮宜寒刘氏曰饭食欲温故比春时羮汁宜热故比夏时酱齐宜凉故此秋时饮齐欲冷故比冬时】
　　○凡和春多酸夏多苦秋多辛冬多咸调以滑甘【郑氏曰多其时味以养气也孔氏曰依经方春不食酸夏不食苦四时各减其味与此不同经方所云谓时气壮者减其时味以杀盛气此所云食以养人恐气虚羸故多其时味以养气也刘氏曰经方之减者以少壮言此以养老而补病扶衰故欲其饮食春多酸夏多苦秋多辛冬多咸参配四时长养五藏之气以助乎五行也调以滑甘者四时仰土以成其能也方氏曰可否相济谓之和此言五味六和之所和也甘滑四时之所同然不可多也不可寡也调之使均而已黄氏曰春多酸収发散也夏多苦坚解缓也秋多辛发收敛也冬多咸輭坚栗也四味一多虑其不通焉滑所以调之虑其不和焉甘所以调之甘在内则养脾在外则养肉四行无土不可四味无甘不可此甘之所以调与窍者气之所由以通者也窍不利则气穷焉此滑之所以调与】
　　○肉曰脱之鱼曰作之枣曰新之栗曰撰之桃曰胆之柤棃曰攒之【胆丁敢切攒再官切】
　　【郑氏曰皆治择之名也孔氏曰脱之皇氏云治肉除其筋莫取好处尔雅云肉去其骨曰脱郭云剥其皮也作之皇氏云作谓动摇也凡取鱼摇动之视其鲜馁馁者不食郭氏云今本作散之谓削鳞也新之枣易有尘埃恒治拭之使新撰之栗虫好食数数布陈撰省视之胆之桃多毛拭治去毛令色青滑如胆或谓苦如胆者择去之攒之柤棃恐有虫故一一攒看其虫孔也】
　　○牛夜鸣则庮羊泠毛而毳羶狗赤股而躁臊鸟皫色而沙鸣郁豕望视而交睫腥马黒脊而般臂漏【庮音由泠音零毳昌锐切躁早报切皫普保切睫音接般音班漏力矦切】
　　【郑氏曰皆为不利人也庮恶臭也泠毛毳毛别聚旃不解者也赤股股裹无毛也皫色毛变色也沙犹嘶也郁腐臭也望视视逺也般臂前胫般般然也漏当为蝼如蝼蛄臭也孔氏曰夜鸣谓好夜鸣泠谓毛本稀泠毳谓毛头毳结躁谓举动急躁皫色其色变无润泽沙鸣谓鸣而声嘶望视谓豕视望扬交睫谓目睫毛交黒谓马脊黒般谓色般般然方氏曰夜鸣非时而鸣赤股者赤色宣布着见股无毛则股着见矣故以赤言躁言其性不静皫如麃之美而色白豕俯首以食首俯则下视望视则首昻矣庄子谓豚之亢鼻葢此类也睫目毛以长故交黒脊言众体皆异而脊独黒般犹疾之有瘢在前胫故曰般臂澄曰夜鸣也泠毛也毳也赤股也躁也皫色也沙鸣也望视也交睫也黒春也般臂也此十一种皆言其形之病也庮羶臊郁腥漏此六者皆言其臭之恶也有此病形者必有此恶臭其肉皆不宜食也郁周官作貍漏周官作蝼】
　　○雏尾不盈握弗食舒鴈翠鹄鸮胖舒鳬翠鸡肝鴈肾鸨奥鹿胃【鹄胡笃切鸮于骄切胖音判鸨音保奥于六切】
　　【孔氏曰此以下广言不堪食之物雏尾小鸟尾盈一握然后可食若未盈握不堪食也舒鴈鹅也翠谓尾肉胖谓胁侧薄肉舒鳬鸭也奥谓脾肶藏之深奥处也澄曰鹅与鸭尾后之肉鹄与鸮胁侧之肉鸡之肝鴈之肾鸨之奥鹿之胃凡此八者皆不宜食】
　　○不食雏鼈狼去肠狗去肾貍去正脊兎去尻狐去首豚去脑鱼去乙鼈去丑【去起吕切尻苦刀切】
　　【郑氏曰亦皆谓不利人也雏鼈防乳者乙鱼体中害人者今东海鰫鱼有骨名乙在目傍状如篆乙食之鲠人不可出丑谓鼈窍也陆氏曰雏鼈鼈之雏者鼈固美矣然犹不食雏者它物可知狼之肠直去肠葢以此狗去肾以其热与俗云凡肾豕不如羊羊不如狗今貍脊上一道如界兔尻有九孔豕俯聚精在脑医方云豕脑食之昏人精神方氏曰狐死正丘首天性然也人杀而取之则杀气聚乎首故狐去首尔雅言鱼肠谓之乙谓其形屈如乙字之文也鱼之馁必自肠始故鱼去乙互物之美莫如鼈其肉为美其窍为丑故鼈去丑澄曰凡所去葢为有害于人解者推求其故各以己意臆度岂其然乎雏鼈鱼乙后说近是】
　　右记饮食之礼凡二十八节
　　凡养老五帝宪三王有乞言五帝宪养气体而不乞言有善则记之爲惇史三王亦宪旣养老而后乞言亦微其礼皆有惇史【有乞音又】
　　【郑氏曰宪法也养之为法其德行有读为又又从而求其善言也微其礼者依违言之也孔氏曰五帝奉养老人气息身体恐其劳动故不乞言老人有善则记録之为惇厚之史使众人法则也三王亦法其徳行旣行养老之礼然后从而求乞善言乞言之礼亦依违求之而不偪切其善言皆有惇厚之史记録之皆者皆三代也东莱吕氏曰五帝宪聸容仪视起居朝夕亲炙其仁义道德之光从容养其气体未尝乞言动容之间偶然发言则记其善言为惇史三王亦宪之于动容之间又请益咨问其问亦微其礼尊老之至不敢急迫须从容欵曲伺间乗暇其所乞之言皆有惇史记之澄曰五帝宪谓法其德而已三王有乞言谓法其德而又求其言也五帝但法其徳以养老之礼养其气体而不乞其言此覆说上文五帝宪之意善谓善言虽不乞言傥或有善言谓老人偶自发言而得闻之则记録之以为惇史谓记言之史所记皆惇厚之言而可为天下法也三王亦法其德旣先以养老之礼养其气体而后求乞其言法其德而复乞言故曰有然养气体在先而求言在后也此覆说上文三王有乞言之意其乞言之礼亦微而不显露谓从容乗间俟可问而后问三代皆如五帝时有惇史以记其所乞之言也】
　　○凡五十养于乡六十养于国七十养于学逹于诸矦八十拜君命一坐再至瞽亦如之九十者使人受凡自七十以上唯衰麻爲丧八十者一子不从政九十者其家不从政瞽亦如之【瞽音古衰七回切】
　　【王制篇养老章自有虞氏至其家不从政竝是此篇之文今存之于彼而此一节内王制五十养于乡上无凡字使人受上无者字唯衰麻为丧上无凡自七十以上六字其家不从政下无瞽亦如之四字爲文小不同故兼存于此其余文同者此不重出】
　　○凡父母在子虽老不坐
　　【家人有严君焉父母之谓也有尊者在上故子之年虽老亦不敢坐】
　　○曾子曰孝子之养老也乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎【乐音洛养羊尚切孔氏曰因上陈养老之事遂陈孝子事亲之礼谓安乐其亲之心不违其志乐其耳目安其寝处以其饮食忠养之是孝子事亲之身终也旣云孝子之身终作记之人恐人不解谓孝子事亲至亲身终故解云终身也者非终竟父母之身也言父母虽没终竟孝子之身而行孝道与亲在无异至于父母所爱敬大马之属尽须爱敬况于父母所敬爱之人乎郑氏曰贱喻贵也方氏曰心无所事则乐之而不诒其忧志有所欲则不违之以顺其命怡声以乐其耳柔色以乐其目定于昏以安其寝省于晨以安其处忠不欺也养之以物止足以养其口体养之以忠则足以养其志矣是礼也岂特终父母之身而行之乎又且终其身而不敢怠焉事死如事生生则敬养死则敬享思终身弗辱也澄曰老谓父母也或以此老字为近于亲之老非也忠养谓竭尽其心以养也忠养之以上曽子之言孝子之身终以下记者之言谓如曽子所言之事孝子之身至终如此行之也父母旣终之后无复有怡恱心志耳目及寝处饮食等事矣但于父母所爱所敬之人与物亦终身爱敬之可见其以父母之心为心而未尝须臾忘也】
　　右记老老之礼凡四节前二节国之老老君之尊敬其臣也后二节家之老老子之尊事其父母也此章拾其遗附于篇末故章防緫以老老二字该之







　　礼记纂言卷二
　　钦定四库全书
　　礼记纂言卷三　　　　　　元　吴澄　撰少仪
　　【陆氏曰内则十年学幼仪此篇其类也方氏曰篇中所言不特少者然壮者之仪亦在少时所习郑氏曰少犹小也记相见及荐羞之小威仪范阳张氏曰先儒训少为小其意以为所记者小节尔圣人之道无大小此为小孰为大少有副意如太师之有少师少者所以副其大仪者所以副其礼也】
　　闻始见君子者辞曰某固愿闻名于将命者不得阶主敌者曰某固愿见【见贤遍切下并同】
　　【郑氏曰君子卿大夫若有异德者固如故也重则云故将犹奉也奉命传辞出入阶上进者言斥指主人敌当也孔氏曰记者传闻旧说曰闻辞客之辞也某客名也再辞曰固闻名谓名得通达客实愿见君子不敢必斥见君子但愿将命者闻之而已不云初辞而云固者明主人不即见己已乃再辞也若初辞则不云固惟云某愿闻名于将命者尔主谓主人客宜卑退不得上进斥主人敌者不谦故云愿见亦应云愿见于将命者上已有故此略之固义同上】
　　罕见曰闻名亟见曰朝夕瞽曰闻名【亟去冀切】
