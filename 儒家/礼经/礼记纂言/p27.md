<!-- { "loadSidebar": true } -->
　　【郑氏曰执执辔谓守之也君不在中坐示不行也面前也幦覆苓也良绥君绥也负之由左肩上入右腋下申之于前覆苓上也歩行也孔氏曰凡御则立今守空车则坐仆即御者也右带劔带之于要右边也此谓初御法带劔之法在左以右手抽之便也今御者在中君在左若左带劔则妨于君故右带也良善也君由后升仆者在车背君面向前取君绥由左腋下加左肩上绕背入右腋下申绥之末于面前拖诸幦者拖犹掷也亦引也绥申于面前而掷末于车前幦上亦云引之置车幦上也苓车前栏也亦名爲式故诗传云幭覆式与此同以散绥升者谓初升时也散绥副绥也仆登车旣不得执君绥故执副绥而升也旣升车执防分辔而后行车行车五歩而立待君君出上则授良绥而升君也朱子曰下言以散绥升则是此时仆方在车下带劔负绥而掷绥末于幦上君固未就车也及仆以散绥升之后君方出而就车此防乃言君由后升仆者在车背君取绥而拖诸幦误矣又疑绥制当是以索爲环两头相属故负之者得以如环处自左腋下过前后各上至背则合而出于右腋之中以申于前而自车下掷于幦上君升则还身向后复以覆幦如环处授君使君得以两手执之而升也按此与曲礼君车将驾以下皆非专为君御者之事盖劔妨左人自当右带绥欲授人自当负之以升又当升时无人授已故但取散绥以升乃仆之通法注防皆误】
　　○仆于君子君子升下则授绥始乗则式君子下行然后还立【还音旋】
　　【孔氏曰仆御之礼必授人绥故君子升及下仆者皆授绥也仆者始乗君子未至御者则式以待君子升也仆人之礼若君子将升则仆先升君子下行则仆后下更还车而立待君子去后乃敢自安或云君车将驾则仆执防立于马前故君子将下车则仆亦下车立于马前待君子下行乃更还车立以俟其去】
　　○乗贰车则式佐车则否贰车者诸矦七乗上大夫五乗下大夫三乗
　　【郑氏曰贰车佐车皆副车也朝祀之副曰贰戎猎之副曰佐七乗五乗三乗此葢殷制也周礼贰车公九乗矦伯七乗子男五乗及卿大夫各如其命之数孔氏曰乗贰车佐车仆乗副车法也朝祀尚敬乗副车者式戎猎尚武乗副车者不式也戎猎自相对则戎车之副曰倅田猎之副曰佐故周礼戎仆驭倅车田仆驭佐车方氏曰贰车道车之副也道车即象路也以朝夕燕出入而谓之燕车佐车田车之副也田车即木路也合而言之凡朝祀之车其副皆谓之贰戎猎之车其副皆谓之佐陆氏曰周官凡诸矦之卿其礼各下其君二等然则下文大夫三乗子男之卿应氏曰按此与周礼未甚差似非异代之制当时记礼者所见多诸矦礼故所言止及于此若上公礼亦自是等而上之尔】
　　○有贰车者之乗马服车不齿观君子之衣服服劔乗马弗贾【贾音嫁】
　　【郑氏曰服车所乗车不齿尊有爵者之物广敬也弗贾平尊者之物非敬也孔氏曰有贰车则谓下大夫其所乗之马所服之车不敢齿次论其年嵗评其价数髙下车有新旧则年数有多少价数有贵贱观视也不轻平尊者物堪直多少之价方氏曰上言车马而不及衣服下言乗马则车亦弗贾可知其言互备尔大夫以上有贰车然后谓之君子贰车以位言之君子以德言之上言贰车则斥大夫以上而已下言君子则凡于有德者皆若是也辅氏曰齿与齿君之路马之齿同衣服举其緫服劔佩之火者乗马物之盛者微细之物有不必戒】
　　○国家靡敝则车不雕几甲不组縢食器不刻镂君子不履丝屦马不常秣【靡音迷几音祈】
　　【郑氏曰靡敝赋税亟也雕画也几附纒爲沂鄂也组縢以组饰之及紟带也诗云贝胄朱綅亦铠饰也孔氏曰君造作侈靡赋税烦急则物凋敝或以靡爲糜谓财物糜散凋弊车不雕画漆饰以爲沂鄂甲不用组以爲饰及紟带紟带解縢字縢约也谓以组连甲及爲甲带也丝屦谓絇繶纯之属不以丝饰之方氏曰组犹婴之用组縢犹笾之用縢皆所以约而缄之食器若木者爲刻金者爲镂马食谷曰秣五事必以车马爲始终者葢车马在礼爲重】
　　右记臣下之礼凡七节

　　礼记纂言卷三
<经部,礼类,礼记之属,礼记纂言>
　　钦定四库全书
　　礼记纂言卷四　　　　　　　元　吴澄　撰玉藻
　　【摘首章之首二字以名篇】
　　天子玉藻十有二旒前后邃延龙卷以祭【邃虽醉切卷音衮玉藻至邃延言首服之冕龙卷言身服之衣玉藻以玉饰藻藻谓杂采之丝绳旒谓以丝绳贯玉而垂之前后各有十二邃深邃也延冕上覆谓染三十升布为以覆冕板之上其板之下则以纁布里之天子毎旒各用十二玉玉间相去一寸旒长尺二寸而垂齐肩其下公九玉者九寸侯伯七玉者七寸子男五玉者五寸皆短于此则不深邃惟天子之旒十二玉自延前后而垂至肩长则深邃也天子玉五采自上而下朱白苍黄周而复始公侯伯三采朱白苍子男二采朱緑后汉明帝时用曹褒説皆白旒非古也龙谓画龙于衣卷与衮字同谓龙形卷曲祭谓服此以祭先王也按祭先王盖服此冕而九章祀天则服此冕而衣十二章云详见后篇杨氏复説】
　　端而朝日于东门之外听朔于南门之外闰月则阖门左扉立于其中【端读作冕朝音潮下同】
　　【郑氏曰衮衣之冕十二斿鷩衣之冕九斿毳衣之冕七斿希衣之冕五斿衣之冕三斿端当为冕字之误也衣而冕冕服之下朝日春分之时也东门南门皆谓国门也毎月听朔卒事反宿路寝闰月非常月也听朔于明堂门中还处路寝门终月凡听朔必以时牲告孔氏曰按宗伯实柴祀日月星辰则日月为中祀而用冕者以天神尚质马氏曰周之朝日王搢大圭执镇圭而圭之藻借有五采五就乗龙戴大旂而旂之象有日月交龙其坛曰王宫其燎则实柴其牲币则尚赤其乐则黄钟大吕云门而与祀天神上帝者大槩同矣服不以衮冕而以祀羣小祀之冕岂所谓称也记称冕朝日盖非周礼】
　　皮弁以日视朝遂以食日中而馂奏而食日少牢朔月大牢五饮上水浆酒醴酏卒食端而居动则左史书之言则右史书之御瞽几声之上下【酏以支切】
　　【郑氏曰馂食朝之余也奏奏乐也上水水为上余其次之天子服端燕居左史右史所书春秋尚书其存者几犹察也察其哀乐孔氏曰天子既着皮弁视朝遂以皮弁而朝食所以敬养身体至日中还着皮弁而馂朝之余馂余之时奏乐而食馂尚奏乐即朝食奏乐可知也月朔礼大故加用大牢赵商问膳夫王日一举鼎十有二物皆有爼则三牲备与此礼数不同郑谓礼记后人所集与周礼或合或否周礼六饮此五饮亦非周法也左阳阳主动故左史记动作之事右隂隂主静故右史记言语之事周有内史外史大史小史御史无左史右史之名按周礼大史抱天时又襄二十五年传大史书崔杼弑其君是记动作之事则大史为左史也周礼内史凡命诸侯及孤卿大夫则防命之僖二十八年传王命内史叔兴父防命晋矦为矦伯是皆言语之事则内史为右史也大史记行内史记言此正法若其有阙则交相摄代洛诰史逸命周公史逸成王大史也防三十年郑使大史命伯石为卿皆大史主爵命以内史阙故也若大史有阙则内史亦摄之春秋之时特置左史右史故襄十四年左史谓魏荘子昭十二年楚左史倚相艺文志及六艺论云右史记事左史记言与此正反于传记不合其义非也御者侍也瞽人审音以之侍侧察乐声上下哀乐防君之失政和则乐声乐政酷则乐声哀马氏曰动见于貌为阳故左史书之言于声为隂故右史书之大胥春合舞秋合声意亦若此政有治忽故民有忧乐民有忧乐故声有上下上下虽殊而忧乐之声均有焉哀心感者声噍以杀忧声之下者也怒心感者声粗以厉忧声之上者也爱心感者声和以柔乐声之下者也喜心感者声以散乐声之上者也有史以书言动则上无过举有瞽以几声则下无匿情长乐陈氏曰乐以中声为本古者神瞽考中声以作乐典同言髙声防下声肆正声缓中声者非髙而防下而肆一适于正缓而已御于君所之瞽其察乐声以中声为量齐音敖僻乔志则声失之髙而上宋音燕女溺志则声失之卑而下不上不下则中有瞽以几声则人主无流湎之心矣山隂陆氏曰日中言奏而食则夕食不以乐侑然犹祭也故曰夕深衣祭牢肉周官王日一举鼎十有二而此云日少牢朔月大牢则王日一举鼎十有二用少牢与朔月月半然后三牲备尔礼君无故不杀牛王虽尊不应日杀然则鼎十有二不必皆大牢楚语云天子举以大牢举盖谓朔月月半以盛者言之也】
　　年不顺成则天子素服乗素车食无乐
　　【郑氏曰自贬损也方氏曰忧民之忧而以防礼自贬也马氏曰顺在气成在物不顺则逆而水旱至焉不成则亏而饥馑至焉周官司服大荒素服大司徒荒政蕃乐大司乐大凶弛县襍记凶年乗驽马皆忧以天下故也然食虽无乐饮酒盖有乐矣曲礼曰歳凶非饮酒不乐】
　　○诸侯端以祭裨冕以朝皮弁以听朔于大庙【端音冕裨婢支切】
　　【郑氏曰端亦当为冕祭祭先君也禆冕公衮矦伯鷩子男毳朝朝天子也皮弁听朔下天子也孔氏曰裨之言埤也天子六服大裘为上其余为裨是以总名裨冕延平周氏曰服有六冕止于五大裘龙衮同冕其冕为尊而自降龙之下其冕皆为埤故言裨冕所以兼鷩冕与毳冕也凡天子诸矦路门之外与其大庙皆为南门之外而天子听朔必于路门外诸矦听朔必于大庙者正朔自天子出而诸矦受天子之颁者也路门者天子布政之所听于路门外示其正朔自天子出也诸矦听于大庙者神之也方氏曰冕以祭与天子朝日之义同朝天子各以其爵之服天子听朔于南门示受之于天也诸矦听朔于大庙示受之于祖也诸矦受朔于天子而云受之于祖者以己得受朔于天子由祖故也冕祭服也皮弁朝服也天子以祭服受之于天故神之诸矦以朝服受之于祖故明之长乐刘氏曰天子颁正朔诸矦受而藏诸其大庙毎月之吉则以饩羊告朔祭于大庙因而听其月朔之政则服皮弁焉】
　　朝服以日视朝于内朝朝辨色始入君日出而视之退适路寝听政使人视大夫大夫退然后适小寝释服【郑氏曰朝服冠端素裳也此内朝路寝门外之正朝天子诸矦皆三朝辨色始入谓羣臣也辨犹正也别也入入应门也小寝燕寝也释服服端孔氏曰天子三朝大仆掌燕朝之服位燕朝路寝之庭一也司士正朝仪之位此王日视朝事于路门外二也朝士掌外朝之法外朝在库门之外臯门之内三也诸矦三朝内朝谓路寝一也外朝谓路寝门外二也此外朝亦曰内朝者对中门外之朝为内也曰外朝者对路寝之朝则为外也诸矦三门中门外大门内又有外朝是三也入应门之内则路门之外也诸矦中门为应门外又有臯门若鲁则库雉路入者入雉门也】
　　又朝服以食特牲三俎祭肺夕深衣祭牢肉朔月少牢五俎四簋夫人与君同庖
