<!-- { "loadSidebar": true } -->
　　旣葬大功吊哭而退不听事焉期之丧未葬吊于乡人哭而退不听事焉功衰吊待事不执事小功缌执事不与于礼【与音预】
　　【郑氏曰听犹待也事谓袭敛执綍之属期之丧谓爲姑姊妹无主殡不在己族者不与于礼谓馈奠也孔氏曰身有大功之丧旣葬徃吊它丧吊哭旣毕则退不待主人袭敛之事期丧练吊亦然期之丧谓姑姊妹无主爲之服期未至于葬徃吊乡人之丧亦哭毕则退不待袭敛也此姑姊妹期丧旣葬受以大功衰谓之功衰此后若吊于乡人其情稍轻于未葬得待袭敛但不亲自执事前云大功旣葬始得吊人此期丧未葬已得吊人知此期服轻是姑姊妹无主在它族成妇日久殡在夫族者也执事摈相也缌小功服轻故未葬便可吊人亦爲彼摈相但不得助彼馈奠尔吕氏曰功衰字下脱一不字此谓卒哭之受服澄按从孔疏其义爲长】
　　○以丧冠者虽三年之丧可也旣冠于次入哭踊三者三乃出【冠去声下同】
　　【郑氏曰言虽者明齐衰以下皆可以丧冠也始遭丧以其冠月则丧服因冠矣非其冠月待变除卒哭而冠次庐也孔氏曰将冠値丧当成服时因丧服加冠非但轻服得冠虽有三年重丧亦可因丧服而冠故云可也冠于次谓加冠于庐次之中若齐衰以下加冠于次舎之处冠后入于丧所哭而跳踊每哭一节三踊如此者三凡九踊乃出就次所夏小正冠用二月若正月遭丧则二月不得因丧而冠必待变除受服之节】
　　○大功之末可以冠子可以嫁子父小功之末可以冠子可以嫁子可以取妇已虽小功旣卒哭可以冠取妻下殇之小功则不可
　　【郑氏曰此皆谓可用吉礼之时父大功卒哭而可以冠子嫁子小功卒哭而可以取妇已大功卒哭而可以冠子小功卒哭而可以取妻必偕祭乃行也下殇小功齐衰之丧除丧而后可爲昬礼凡冠者其时当冠则因丧而冠之孔氏曰大功谓己有大功之丧末谓卒哭之后取妇有酒食之防集乡党僚友涉近欢乐故小功之末乃可得爲也但大功据己身不云父小功据其父不云身互而相通故郑注同之谓父及己身俱有大功之末小功之末父是大功之末己亦是大功之末乃得行此冠子嫁子父小功之末己亦小功之末可以嫁取必父子俱然乃得行事故云必偕祭乃行知父子俱大功小功者若姑姊妹出适父子俱爲大功从祖兄弟父子俱爲小功其服同也若父齐衰子大功则不可若父大功子小功可以冠嫁未可取妇必父子俱小功之末可以取妇若父小功已缌麻灼然合取可知下殇小功谓本齐衰重服降在小功不可冠嫁其余小功可以冠取若其齐衰长殇中殇降在大功理不可冠嫁矣云大功小功之末可以吉冠则大功小功之初当冠之时因丧服而冠之郑以前三年之丧可冠于此复明轻丧亦可冠也山阴陆氏曰父小功之末谓小功服之在父行者若从祖父母从姊妹从祖父祖母从祖祖姑是也大功之末在卑行者若孙及从父兄弟从父姊妹兄弟之子妇是也大功之末不言可以取妇不可以取妇也已虽小功旣卒哭可以冠取妻言主冠取者虽在可以主之域然其冠取者若有小功未卒哭亦不可张子曰疑大功之末可以冠子可以嫁子十二字爲衍宜直云父小功之末父小功则是已缌麻之末也故可以冠取葢冠取者固已无服矣凡卒哭之后皆是末也已虽小功旣卒哭可冠取妻是已自冠取也范氏曰五服之制各有月数月数之内自无吉事故曰衰麻非所以接弁冕也春秋左氏传齐侯使晏子请继室于晋叔向对曰寡君之愿也衰绖之中是以未敢请时晋侯有少姜之丧耳礼贵妾缌而叔向称在衰绖之中推此而言虽轻丧之麻犹无昬姻之道也而敦本敬始之义每于昬冠见之矣杂记云大功之末可以嫁子小功之末可以取妇下云已虽小功卒哭可冠取妻也寻此二文爲男女失时或继嗣未立者尔非通例也已有缌麻之丧于祭亦废昬亦不通矣况小功乎】
　　○父有服宫中子不与于乐母有服声闻焉不举乐妻有服不举乐于其侧大功将至辟琴瑟小功至不絶乐【与音预闻音问又如字辟音避又音辟】
　　【郑氏曰宫中子与父同宫者也礼由命士以上父子异宫不与于乐谓出行见之不得观也将至来也辟琴瑟亦所以助哀孔氏曰若异宫则得与于乐崔氏云父有服齐衰以下之服也若重服则期后犹有子姓之冠自不当与于乐山阴陆氏曰自士上达父有服有作乐者宫中虽不闻子不敢与也母有服声闻焉不敢举乐妻有服于其侧不举尔所谓不与于乐非直不举也长乐陈氏曰父有服宫中子不得与于闻乐况举乐乎母有服不得以举乐虽声闻焉可也妻有服不举乐于其侧不于其侧虽举之可也母杀于父而妻又杀于母也乐不止于琴瑟琴瑟特常御者而已大功之亲有服其将至则虽辟琴瑟可也未至则不辟矣小功之亲有服虽至不絶乐若夫已有小功之丧议而及乐又礼之所弃也】
　　○卒哭而讳王父母兄弟世父叔父姑姊妹子与父同讳母之讳宫中讳妻之讳不举诸其侧与从祖昆弟同名则讳【从才用切】
　　【郑氏曰自卒哭鬼神事之尊而讳其名王父母以下之亲讳是谓士也父爲其亲讳则子不敢不从讳天子诸侯讳羣祖母之所爲其亲讳子孙于宫中不言妻之所爲其亲讳夫于其侧亦不言也孝子闻名心瞿凡不言人讳者亦爲其相感动也子与父同讳则子可尽曾祖之亲也从祖昆弟在其中于父轻不爲讳与母妻之亲同名重则讳之孔氏曰卒哭前犹以生礼事之卒哭后去生渐逺故讳其名王父母谓父之王父母于己爲曾祖父母正服小功不合讳以父爲之讳子亦同父讳之兄弟谓父之兄弟于己爲伯叔正服期父亦爲之期是子与父同有讳也世父叔父是父之世父叔父于己是从祖正服小功姑谓父之姑于己从祖姑在家正服小功出嫁缌麻二者皆不合讳以父爲之讳故已从父而讳也姊妹谓父姊妹于己爲姑在家正服期出嫁大功九月是己与父同爲之讳此等是子与父同讳也郑注子不敢不从讳据王父母世父叔父及姑已不合讳者言之父之兄弟及姊妹己爲合讳不假从父而讳也郑注是谓士也士谓父身以父身是士故讳王父若是庶人子不逮事父母则不讳王父母也天子七庙诸侯五庙故知讳羣祖妻之所爲其亲讳但不得在侧言之于宫中逺处得言之母与妻二者之讳与己从祖昆弟同名则爲之讳不但宫中旁侧其在余处皆讳之也父爲王父讳于子则爲曾祖父之伯叔及姑是子曾祖之亲故注云子与父同讳则子可尽曾祖之亲也从祖昆弟共同曾祖之亲故注云在其中澄曰注云从祖昆弟于父轻不爲之讳与母妻之亲同名重则讳之者葢己之从祖昆弟父之从父昆弟之子也于父爲子行属卑且疏父服小功其服轻父不爲讳故子亦不从讳若此从祖昆弟之名与母妻之亲名同而相重则爲母妻之亲讳而因爲之讳尔非正爲从祖昆弟而讳也】
　　○君子不夺人之丧亦不可夺丧也
　　【郑氏曰不夺人丧重丧礼也不可夺丧不可以轻之于己也孔氏曰它人居丧任其行礼不可抑夺自已居丧当须依礼不可自夺其丧使不如法不夺人丧恕也不夺己丧孝也】
　　○亲丧外除兄弟之丧内除
　　【郑氏曰亲丧日月已竟而哀未忘兄弟之丧日月未竟而哀已杀孔氏曰亲丧谓父母之丧外谓服也服随日月渐除而心哀未忘兄弟谓期服及小功缌也内谓心也服制未释而心哀先杀由轻故也长乐黄氏曰若日月未竟而哀先杀是不终丧也内除外除皆言日月已竟服重者外虽除而内未除服轻者不唯外除而内亦除也】
　　○免丧之外行于道路见似目瞿闻名心瞿吊死而问疾顔色戚容必有以异于人也如此而后可以服三年之丧其余则直道而行之是也【瞿俱遇切】
　　【郑氏曰恻隐之心能如是则其余齐衰以下直道而行尽自得也似谓容貌似其父母也名与亲同孔氏曰除丧之后若见它不形状似其亲则目瞿然闻它人所称名与父名同则心中瞿然上云目瞿此应云耳瞿耳状难名恻隐之惨本瞿于心故直云心瞿异于人谓殊异于无丧之人余行皆应如此以吊死问疾是哀痛之处身又除丧戚容应甚故举吊死问疾言也其余谓期亲以下直道而行直依丧之道理而行也父在爲母虽期年亦从上三年之内也庐陵胡氏曰路隋父死母告以貌类父终身不引镜近于目瞿刘温叟父名岳终身不听丝竹近于心瞿山隂陆氏曰其余百行推此而直前则是矣故曰执一术而百善至者孝之谓也】
　　右记防礼情文之中凡二十三节
　　恤由之丧哀公使孺悲之孔子学士丧礼士丧礼于是乎书
　　【郑氏曰时人转而僭上士之丧礼已废矣孔子以教孺悲国人乃复书而存之方氏曰丧礼将亡待孺悲学之然后书明礼之不废亦有所因也山隂陆氏曰仪礼士丧礼是欤】
　　○泄柳之母死相者由左泄柳死其徒由右相由右相泄柳之徒爲之也【相息亮切】
　　【郑氏曰亦记失礼所由也泄柳鲁穆公时贤人相相主人之礼孔氏曰孟子云鲁穆公时子柳子思爲臣子柳卽此泄柳也相主人之礼法相者由左山阴陆氏曰由右相虽非古在可以然之域凡言自某始记失礼所由始也卽言爲之君子有取焉据七月而禘献子爲之也凿巾以饭公羊贾爲之也由右相泄柳之徒爲之也】
　　右记防礼存失之由凡二节
　　赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等
　　【郑氏曰赞大行者书名说大行人之礼者藻荐玉者也三采六等以朱白苍画之再行也子男执璧作此赞者失之孔氏曰周礼有大行人篇掌诸侯五等之礼作记之前人有书赞明大行人之事记者引之剡杀也杀上左右角各寸半谓圭也五等诸侯圭璧虽异而俱以玊爲之故云玉也藻谓以韦衣板以借玉者三采朱白苍也六等六行也谓三色每色爲二行是三采六等按聘礼记云朝天子圭与缫皆九寸缫三采六等典瑞云公侯伯皆三采三就子男皆二采再就谓一采爲一就其实采别二就三采则六等二采则四等又云瑑圭璋璧琮缫皆二采一就以覜聘此谓卿大夫二采共一就也天子五采五就则十等也山阴陆氏曰聘礼记云所以朝天子圭与藻皆九寸问诸侯朱緑藻八寸葢上言所以朝之玉下言以聘它国者也藻八寸则圭亦八寸可知故曰瑑圭璋八寸璧琮八寸以頫聘子男执璧以朝以圭聘覜今此言圭则子男聘覜之玉也所谓博三寸厚半寸剡上左右各半寸主公言之其余以是爲差长乐陈氏曰玉之借以缫而缫之长眂玉玉五采五就色不过五也公侯伯皆三采三就降杀以两也子男二采而大夫聘玉亦二采者礼穷则同缫或作藻冕缫织丝爲之则圭缫亦然郑氏与杜预皆谓韦爲之亡据】
