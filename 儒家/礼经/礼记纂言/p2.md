<!-- { "loadSidebar": true } -->
　　○脩身践言谓之善行行脩言道礼之质也【行下孟切郑氏曰践履也谓履而行之言道言合于道质犹本也礼爲之文饰尔孔氏曰凡爲礼之法皆以忠信仁义为本礼以为文饰行脩者忠信之行脩言道者言合于仁义之道则可与礼爲本也吕氏曰君子之善行以脩身践言爲之本其行礼也以行脩言道爲之本以是爲质则所见于外者皆文也应氏曰曲礼三千以敬爲首然容貌辞气虽持敬之所先而脩身践言谓之善行尤爲礼之所本故自安民而下歴陈长敖从欲志满乐极之戒与夫事贤交众持已接物之道皆所以脩身善行而爲礼之质也不反之于质而徒区区于繁文末节之间亦外焉而已】
　　○礼不妄说人不辞费礼不逾节不侵侮不好狎【说旧音恱或云当音税好虚到切】
　　【邵氏渊曰礼所以防人之情妄以恱人则与情俱靡矣礼不可以菲废有费而辞则以菲废礼矣用器之爲便而祭器之爲贵防衣之爲便而衮冕之为贵哀欲其速而伸之三年乐欲其不已而不得终日此不妄说人之谓或贵于多而大或贵于髙而文庭实旅百之仪四海九州之荐此不辞费之谓旧说以爲不费于言辞岂经意乎逾节不已则至于僣上逼下侵侮不已则至于纷争鬬辨好狎不已则至于防凟慢忽礼皆在所禁焉胡氏铨曰礼虽不可轻费妄用亦不可以烦费爲辞贵于合礼澄曰或谓说人之说当与檀弓税人之税同谓以物遗人也妄说谓不当说而说之辞与不辞贫不辞贱之辞同费与不问其所费之费同用财以行礼于所不当用者妄以说人而无所揆度是不当用而用也于所当用者辞以费之多而有所吝惜是当用而不用也一过一不及皆非礼也节如竹之节谓有分限不逾者不可不及亦不可过或严而苛由侵刻而至于侮是刚恶也或和而流由欢好而至于防狎是柔恶也二者亦皆非礼】
　　○礼闻取于人不闻取人礼闻来学不闻徃教
　　【朱子曰此虽两节其实互明一事也取于人者童防求我朋自逺来也取人者好为人师我求童蒙也礼有取于人所以彼有来学无取人所以我无徃教也吕氏曰礼闻取于人不闻取人学者之道礼闻来学不闻徃教教者之道也取犹致也取于人者我为人所致而教之在教者言之则来学者也取人者我致人以教己在教者言之则徃教者也陈氏祥道曰上二句勉学者下二句戒教者】
　　○大上贵德其次务施报礼尚徃来徃而不来非礼也来而不徃亦非礼也【大音泰施诗至切】
　　【刘氏彞曰大上者至极之称犹言大备全徳之人也全德之人自得而已爱之不自以为仁利之不自以为义所谓不知有之者也其次爱之为仁利之为义所谓亲之誉之者也故施则必报是以不可无礼自礼记左氏老子凡所言大上皆若此繋其人不繋其时孔氏曰三皇五帝时淳厚不尚徃来之礼所贵在德德主施但施而不希其反务犹事也三王之时施则望报以为常事故其礼主尚徃来】
　　○夫礼者自卑而尊人虽负贩者必有尊也而况富贵乎富贵而知好礼则不骄不滛贫贱而知好礼则志不慑【夫音扶贩方万切好虚到切慑知渉切】
　　【游氏桂曰负贩之人当劳役之际宜若简于礼而从其所安今也犹必有所尊焉长者先而少者后老者轻而壮者重若此者所谓必有尊也负贩于道路犹尔况富贵之人则可以行礼之人也富贵之地则可以为礼之地也若傲纵自尊则负贩之不若矣王氏子墨曰负贩者岂素学礼犹知有所尊则礼非人性之所有而人情之所安者乎郑氏曰慑犹怯惑孔氏曰贫者怯惑畏人使心志不遂知礼者持礼而行之故志不慑方氏慤曰不骄不滛以礼能有所节也志不慑以礼能有所立也】
　　○夫礼者所以定亲疏决嫌疑别同异明是非也【夫音扶疏所居切别彼列切】
　　【孔氏曰定亲踈者五服之内大功以上服麄者为亲小功以下服精者为疏决嫌疑者若妾为女君期女君为妾若报之则大重降之则有舅姑为妇之嫌故全不服是决嫌也孔子之丧门人疑所服子贡引夫子丧顔渊若丧子而无服丧子路亦然请丧夫子若丧父而无服是决疑也别同异者本同今异姑姊妹是也本异今同世毋叔毋及子妇是也明是非者得礼为是失礼为非若主人未小敛子游裼裘而吊得礼而是曽子袭裘而吊失礼而非但嫌疑同异是非之属在礼甚众各举一事为证吕氏曰伯母叔母疏衰踊不絶地姑姊妹之大功踊絶于地为祖父母齐衰期为曽祖父毋齐衰三月此所以定亲防也嫂叔不通问嫂叔无服君沐粱大夫沐稷士沐粱燕不以公卿为宾以大夫为宾此所以决嫌疑也已之子与兄弟之子异矣引而进之同服齐衰期天子至于庶人贵贱异矣而父母之丧衰疏之服饘粥之食无贵贱一也大夫为世父母叔父母众子昆弟昆弟之子降服大功尊同则不降此所以别同异也礼之所尊尊其义也其文是也其义非也君子不行也其义是也其文非也君子行之故麻冕礼也今也纯俭吾从众男女不授受礼也嫂溺则援之以手此所以明是非也费氏曰人不能无亲疏定之如五服之制有精麄轻重之类是也事不能无嫌疑决之如男女不亲授嫂叔不通问之类是也理有同异是非别之而判然如车服器用之有等杀鼎俎笾豆之有竒耦之类是也明之而昭然如麻冕礼也今也纯俭吾从众之类是也冯氏晞孟曰丧期有逺近之数宗庙有迁毁之制恩之者服之三年而不为厚族之逺者杀于袒免而不为薄定亲踈也宗庙之仪迎牲而不迎尸燕饮之礼宰夫为献主而以大夫为宾所以断君臣之疑男女非有行媒不相知名非受币不交不亲所以别男女之嫌决嫌疑也陈氏曰两物相似为疑以此兼彼为嫌叶氏梦得曰亲疏位也嫌疑情也故言定言决同异事也故言别是非理也故言明澄曰定亲疏礼之仁也决嫌疑礼之义也别同异礼之礼也明是非礼之智也】
　　道德仁义非礼不成教训正俗非礼不备分争辨讼非礼不决君臣上下父子兄弟非礼不定【分如字】
　　【仁者爱之理义者宜之理由之之谓道得之之谓德礼则节文斯二者是也仁义无礼之节文则或过或不及故必有礼然后成完而无亏缺为其不知不能而使之效之之谓教因其所知所能而使之驯之之谓训或率之以身或谕之以言皆所以正民之俗也然非定为礼制使民有所法式则教之训之以正之者终不具备以力校之谓争以言校之谓讼分辩谓剖别其是非曲直合于礼者为是为直不合于礼者为非为曲故非礼不足以决之国之伦君臣为大上下次之家之伦父子为大兄弟次之有分有义有恩有情其尊卑厚薄非礼有一定之制不能定之葢所谓道德者仁义而已矣道者以其通于天地者言也德者以其得于吾心者言也礼本乎仁义而仁义又以礼而后成成者仁义之全于己也教训之备分辩之决者仁义之及于人也教训以导其善仁也因此使之不入于不善则仁之义分辩以禁其不善义也因此使之归于善则义之仁定君臣上下而人合之义截然定父子兄弟而天属之仁蔼然】
　　宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄【宦胡慢切朝音潮涖黎至切祷都讨切供音恭】
　　【宦学犹言游学也赵盾见灵辄饿问之云宦三年矣葢离家逺出臣伏于师之家如仕宦然有事师之礼然后师友之情亲班次朝仪各有位次整治军伍各有部分临涖官府各有职掌三者皆有其法惟其有礼是以有威严而其法行如叔孙通之立朝仪是也求福曰祷报赛曰祠祭谓祭地只祀谓祀天神亦通言之则享人鬼在其中也祷祠者因事之祭祭祀者常事之祭皆有牲币之属以供给鬼神必依于礼然后其心诚实其容庄肃盖欲成己者必学而有所事之师欲治人者必在朝在军在官有所行之法事师而亲者充其父子兄弟之仁也行法而威严者充其君臣上下之义也明则脩已治人幽则事鬼神于祷祠祭祀而供给鬼神者仁之至义之尽也诚则仁之实于中庄则义之形于外凡此皆礼之所为也郑氏曰班次也涖临也孔氏曰朝朝廷也谓司士正朝仪之位次也治军谓师旅卒伍各正其部分也涖官谓卿大夫士各有职掌吕氏曰宦学事师学者之事也班朝治军涖官行法仕者之事也祷祠祭祀供给鬼神交神明之事也皆有待于礼者也学有师师弟子之分不正则学之意不诚学之意不诚则师弟子之情不亲而教不行故曰非礼不亲正朝位齐军政临官府以行法令三者皆仕者所以治众也礼明乎尊卑上下之别则分无不守令无不从此非礼威严不行也郊社宗庙内则尽志外则尽物鬼神享于克诚无敬则不诚礼者敬而已矣故曰非礼不诚不庄】
　　是以君子恭敬撙节退让以明礼【撙兹损切】
　　【孔氏曰君子有徳有爵者之通称王氏子墨曰自道徳仁义以下皆不可无礼故君子之道明理为先而礼之大本有三一曰敬二曰节三曰让澄曰撙裁抑不过之谓敬节让礼之实也实诸内者必徴诸外故于貌之恭而见其敬焉于事之撙而见其节焉于步趋之退而见其让焉君子之务此三者以明礼也】
　　鹦鹉能言不离飞鸟猩猩能言不离走兽今人而无礼虽能言不亦禽兽之心乎夫唯禽兽无礼故父子聚麀是故圣人作为礼以教人使人以有礼知自别于禽兽【鹦于耕切鹉音武离黎至切猩师庚切麀于求切别彼列切】
　　【孔氏曰猩猩人面豕身能言二足而羽谓之禽四足而毛谓之兽郑氏曰聚犹共也鹿牝曰麀吕氏曰人之血气嗜欲视聼食息与禽兽异者几希特禽兽之言与人异尔然猩猩鹦鹉亦或能之是则所以贵于万物者盖有理义存焉圣人因礼义之同然而制为之礼然后父子有亲君臣有义男女有别人道所以立而与天地参也纵恣怠敖灭天地而穷人欲将与马牛犬彘之无辩是果于自弃而不欲齿于人类者乎朱子曰陆农师防圣人作是一句为礼以教人是一句】
　　人有礼则安无礼则危故曰礼者不可不学也
　　【吕氏曰人生天地之间彊足以凌弱众足以防寡然其羣而不乱或守死而不变者畏礼而不敢犯也人君居百姓之上惟所令而莫之违者恃礼以为治也一人有礼众思敬之有不安乎一人无礼众思伐之有不危乎此所以繋人之安危而不可不学者】
　　右记礼之纲领凡七节章内不离走兽俗本作禽今从卢本作走
　　凡为人子之礼冬温而夏凊昏定而晨省【凊七正切省息井切方氏曰冬则温之以御其寒夏则凊之以辟其暑昬则定之以奠其居晨则省之以问其安也东莱吕氏祖谦曰一嵗冬夏有寒暑之变一日昬晨有晦明之变冬温如古人置宻室之类夏凊如古人扇枕之类澄曰冬有宻室则夏宜有凉防夏时扇枕则冬冝以身温被郑氏曰定安其床袵省问其安否何如孔氏曰冬温夏凊四时之法卧当使亲体安晨早也至明旦旣隔夜早来视亲先昬后晨一日之法吕氏曰一嵗则有冬夏寒暑之适一日则有晨昬兴寝之适内则父母将袵长者奉席请何趾少者执床与坐昬定之事也子事父母鸡鸣适父母之所下气怡声问衣燠寒命士以上父子异宫则昧爽而朝文王为世子鸡鸣至寝门外问安否何如晨省之事也】
　　○夫爲人子者出必告反必面所逰必有常所习必有业恒言不称老【夫音扶告古毒切恒胡登切】
