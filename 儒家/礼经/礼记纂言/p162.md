<!-- { "loadSidebar": true } -->
　　○子言之君子之所谓仁者其难乎诗云凯弟君子民之父母凯以彊教之弟以悦安之乐而毋荒有礼而亲威庄而安孝慈而敬使民有父之尊有母之亲如此而后可以为民之父母矣非至徳其孰能如此乎【彊其良切又上声説音悦乐音洛】
　　【郑氏曰有父之尊有母之亲谓其尊亲己如父母吕氏曰此言君子之仁兼乎尊亲先儒训凯为乐弟为易此云彊教之悦安之宜若有异诗有凯风周官王师大献则奏凯乐左氏髙阳氏有才子谓之八恺凯风鼔动长养之风也凯乐战胜之乐也八凯谓之才子则性和而有才者也皆有盛彊之意故训彊兄弟之弟孝弟之弟皆顺也有説下之道故训悦彊教之者以道驱之如佚道使民虽劳不怨也説安之者得其心之谓説以使民民忘其劳説以犯难民忘其死者也乐悦安也毋荒则有教矣有礼彊教也亲则悦矣威庄彊教也安则悦矣孝慈説也敬则有教矣彊教则父之尊存焉説安则母之亲存焉】
　　今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲
　　【上言至徳之君子能兼有父母之尊亲此则言其各偏于一而不兼有者郑氏曰或见尊或见亲以其严与恩所尚异也命谓四时政令所以教民劝是也鬼谓四时祭祀所以训民事君也孔氏曰下谓下贱之父主义故于子分别母主恩爱而已吕氏曰尊亲之义自父母而推之当其彊教也则不纯以恩故贤则亲之无能则下之当其説安也则有収而无絶故贤则尊之无能则怜之此父母尊亲之异也水者民狎而翫之火者民望而畏之此水火尊亲之异也地近人可得而履天逺人不可阶而升此天地尊亲之异也君之命见于事近人而可行也鬼之道存诸理逺人而不可私也此人鬼尊亲之异也】
　　○子曰夏道尊命事鬼敬神而逺之近人而忠焉先禄而后威先赏而后罚亲而不尊其民之敝憃而愚乔而野朴而不文殷人尊神率民以事神先鬼而后礼先罚而后赏尊而不亲其民之敝荡而不静胜而无耻周人尊礼尚施事鬼敬神而逺之近人而忠焉其赏罚用爵列亲而不尊其民之敝利而巧文而不慙贼而敝【逺去声憃伤容切乔音骄施去声】
　　【郑氏曰夏逺鬼神近人谓外宗庙内朝廷也敝谓政教衰失之时以本不困于刑罚少诈谖也殷人先鬼后礼谓内宗庙外朝廷也礼者君臣朝防凡以贽交接相施予也以本怵于鬼神虗无之事令其心放荡无所定困于刑罚苟胜免而无耻也周赏罚用爵列以尊卑为差孔氏曰夏尊命谓尊重四时政教之命使人乐事劝功也夏尚仁恩民承寛裕及其衰末犹有先世遗风憃愚谓情不浇诡骄野质朴不竞文华如淳朴时也殷代尚虗无故其敝不安静郑注串也习也周人尚礼徃来施防之事以其尚礼本数交接徃来故便利机巧多文辞而无慙愧共相贼害而困敝以其礼失于烦致然也吕氏曰凡尊之道鬼也神也威也罚也凡亲之道人也命也礼也禄也赏也施也所尊所先者其尚也所逺所后者其不尚也夏尚忠忠者奉上故尊命殷尚质质者不欺故尊神周尚文文者多仪故尊礼逺鬼神而近人者谓外宗庙而内朝廷修烝尝而畧盟诅也先鬼而后礼者谓外朝廷而内宗庙先盟诅而后祭享也赏罚用爵列者如刑不上大夫礼不下庻人赐君子小人不同日命夫命妇不躬坐狱讼之类虽至于文亦人情之近厚者所以亲而不尊也先王之政苟无道以教之其末也不能无敝如清之末至于隘和之末至于不恭也忠之政使民近人而已不求其所不能知劝于为善而已不责其所不能尚及其末也人不知进于学故守其颛蒙不困于刑罚故不为诈谖其民则憃而愚其风则乔而野其事则朴而不文也乔髙大也如厥木为乔之乔妄自髙大而无文乃憃愚之风也不必音为骄也忠之敝至于愚而野故殷人尊神而救之民知敬于鬼神则莫非诚也诚则质矣尊神者使知敬于幽先罚者使知敬于明而已及其末也求神于虗无不可知之域则茫然不知其所安畏威于无所措手足之地则不知礼义之可贵故其民动而不静其俗胜而无耻也质之敝尚鬼而逺人至于胜而无耻故周人尊礼以救之礼人文也人文之着则上下有等亲防有辨及其末也溺于文而不求其实徇于末而不反其本故其事则利而巧近人故苟利尚文故巧也其俗则文而不慙文胜质而不知义也其民则贼而敝不反其本故贼于其末不求其实故敝于虗文也方氏曰近人而忠夏商所同夏之近人本乎尊命命之所制者简故敝则乔而野周之近人本乎尊礼礼之所饰者烦故敝则文而不慙庐陵胡氏曰纬説云夏以忠其失野救野莫若敬殷以敬其失鬼救鬼莫若文周以文其失荡救荡莫若忠如循环然周则复始此缪説也三代皆忠三代皆敬三代皆文夏尊命殷尊神周尊礼所尊不同者时也虽各有敝而道未尝不同先儒指礼为朝廷则周人尊礼亦指朝廷乎宗庙朝廷无非礼也澄曰尊犹尚也所尚者命令谓教诏其民与之昵近如一家父子然乔如痴子狎习父母之爱而骄也憃愚乔皆内之无知野朴不文皆外之无矫饰所尚者鬼神敬畏先灵严肃过于恩爱荡谓驰心于幽防不静谓不敢自安所尚者礼义礼有节度仪文而尚徃来施报其心虽忠而杀于夏其心虽敬而杀于殷盖外有文饰则与直情径行者有间矣如哭踊之有节则非如自然之哀也贼而敝谓虽货财筋力之不能胜有害于己亦敝于虗文而不自反也】
　　○子曰夏道未渎辞不求备不大望于民民未厌其亲殷人未渎礼而求备于民周人彊民未渎神而赏爵刑罚穷矣【厌于艳切彊其两切】
　　【郑氏曰未渎辞者谓时王不尚辞民不防为也不求备不大望言其政寛贡税轻也彊民言承殷难变之敝也赏爵刑罚穷矣言其繁文备设孔氏曰未厌其亲言民无困苦未厌其上下相亲之心也未渎神谓祭祀有时未亵渎也夏言未渎辞则殷渎辞矣殷言未渎礼则周渎礼矣周言未渎神则周衰渎神矣吕氏曰夏尚忠忠者以行不以言故未渎辞不求备者不责人之善故政令简不大望者不竭人之忠故贡赋轻此民所以易从而未厌其亲也忠之俗衰行虽脩犹不足以使人信故殷始渎辞渎者再三告之如盘庚三篇是也然殷尚质虽辞之渎而尚未以繁缛之文治之故未渎礼责人之信已必从而后已所以求备于民也质之俗衰辞虽渎未足以取信于民故周始渎礼分致其辨文致其详责人也严教人以敬故礼先于祭祀至敬而不祈则未渎神至周末信诅盟事祈祷渎神矣彊民驱之于善从之有爵赏不从有刑罚故爵赏刑罚穷矣澄曰夏虽尊命而未有言辞之彊聒不大望于民民未厌其亲十字释上不求备三字殷虽尊神而未有礼文之繁缛周尊礼则彊民以其所不能行矣虽敬事鬼神而能逺之则犹未渎神也夏先爵赏以劝人之善为急殷先刑罚以惩人之恶为急周虽用夏之爵赏而不足以劝虽用殷之刑罚而不足以惩故曰穷矣盖承殷之后时愈难治故也】
　　○子曰虞夏之道寡怨于民殷周之道不胜其敝【胜音升孔氏曰虞夏政寛殷周文烦敝败也郑氏曰胜犹任也殷周极文民无耻而巧利后世之政难复也吕氏曰质者责人也畧故寡怨于民文者责人也详民之不从则穷刑赏以驱之故不胜其敝】
　　○子曰虞夏之质殷周之文至矣虞夏之文不胜其质殷周之质不胜其文【胜世证切】
　　【郑氏曰至矣言后有王者其作质文不能易之孔氏曰至谓至极虞夏虽有其文但文少而质多故不胜其质殷虽有其质亦质少而文多故不胜其文】
　　○子言之曰后世虽有作者虞舜不可及也已矣君天下生无私死不厚其子子民如父母有怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨甫刑曰徳威惟畏徳明惟明非虞帝其孰能如此乎【七感切怛旦逹切】
　　【郑氏曰言既不传位又无以丰饶于诸臣也耻费不为辞费出空言也实谓财货也辨别也犹寛而栗也徳所威则人皆畏之言服罪也徳所明则人皆尊宠之言得人也孔氏曰生无私言序爵必以徳子爱于民如父母爱子也君子谓虞朝之臣君圣臣贤由舜而然也甫刑今书以明尧徳记者分以结舜徳也吕氏曰尧荡荡乎民无能名舜事尧者也治民之道可得而言故言治者称舜而不及尧也三代之道或亲而不尊或尊而不亲不免一偏若虞帝则有母之亲故有怛之爱有父之尊故有忠利之教爱则能安教则知敬亲则爱尊则威也富而有礼者节于物义也惠而能散者周于物仁也富而有礼故耻费恐用之不以道也惠而能散故轻实盖不必藏于己也爱之至则必忠忠至于犯则不敬敬之至则有义一以义断或入于不顺则不爱敬主于别别则文文烦则不静爱主于恩恩则寛寛而逾则无辨天下敬之则徳威也天下爱之则徳明也澄曰耻费不侈用也轻实不贪财也澄案坊记表记缁衣三篇盖一手所记坊记三十九章缁衣二十四章每章皆称子云子曰首章独称子言之表记一篇称子言之者八盖以五十三章分为七段毎一段之首又称子言之至第二十六章至此凡六章为第五段此章虽居第五段之终然以其言虞帝之徳故特大其事而再称子言之俾异于前四段后二也】
　　○子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡
　　【郑氏曰资谋也献犹进也言臣事君必先谋定其言乃后亲进为君言也死其言者竭力于其所言之事死而不负于事不信曰诬孔氏曰成其信者先谋后见成其言之信实言善乃受禄是受禄不诬罔也方氏曰先资其言者先以言为之资也拜谓受其命也献谓效其能也献其身将以行其言也能行其言故足以成其信臣能任责则非尸禄故受禄不诬臣能效死则非有罪者矣故受罪益寡人亦或以忠获罪此所以不言无罪止言益寡而已应氏曰资冯借也古之君子其经世之学皆豫足于胸中至其事君则前定之规摹先形于言以为借手而委身以成其信自献者非屈身以求售如书之自靖自献故受命而无所愧也】
　　○子曰事君大言入则望大利小言入则望小利故君子不以小言受大禄不以大言受小禄易曰不家食吉【郑氏曰大言可以立大事也小言可以立小事也入谓君受之利禄赏也大禄小禄言臣受禄各用其徳能也孔氏曰小言受大禄则臣滥大言受小禄则君重财而薄徳也张子曰利非归己之利大言入则吾道可大行是大利也小言入则可小利】
　　○子曰事君不下达不尚辞非其人弗自小雅曰靖共尔位正直是与神之听之式谷以女【共音恭女音汝】
　　【郑氏曰不下逹不以私事自通于君也不尚辞不多出浮华之言也弗自不与自相亲孔氏曰所引小明断章取义明非善人不与之友也吕氏曰上逹者进乎髙明如耻其君不及尧舜非尧舜之道不敢陈于王前者也下逹者趋乎污下如谓吾君不能逢君之恶者也尚辞而实不称则欺其君者也自者所由以为主者观近臣以其所主观逺臣以其所为主主痈疽与侍人瘠环非其人而自之也三者皆枉已不正非所谓靖共正直也】
