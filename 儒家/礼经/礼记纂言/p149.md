<!-- { "loadSidebar": true } -->
　　【郑氏曰豆之数谓天子朔食诸侯相食及食大夫公食大夫礼曰宰夫自东房荐豆六聘礼致饔饩于上大夫堂上八豆周礼公之豆四十东西夹各十有二侯伯之豆三十有二东西夹各十子男之豆二十有四东西夹各六诸侯七介七牢者周之侯伯也大夫五介五牢者侯伯之卿使聘者也周礼上公九介九牢侯伯七介七牢子男五介五牢聘义上公七介诸侯五介子男三介乃谓其使者也天子葬五重者谓抗木为茵也葬者抗木在上茵在下士防礼抗木横三缩二加抗席三如茵用疏布缁剪有幅亦缩二横三此士之礼一重者以此差之上公四重孔氏曰天子德尊庙多为称诸侯德薄庙少为称士一庙据下士言若适士则二庙也十六十二谓更相朝时堂上之豆数礼有正羞庶羞掌客云公豆四十又云食四十则豆盛正羞食谓庶羞也此上大夫八下大夫六皆为正羞而天子二十六豆亦正羞也介副也牢大牢也诸侯朝天子天子以大牢礼赐之周礼公九介九牢侯伯七子男五今言七举中言之也大行人云凡卿大夫士之礼各下其君二等侯伯七介七牢其臣既降二等故卿大夫五介五牢亦举中言之也其介数得下其君二等若牢则以爵等五等之卿同牢今言五者据侯伯之卿降君二等其余牢礼则否诸侯三重谓相朝时賔主皆然三重则四席也仪礼之例一种席皆称重凡席有两则称二重有一则称一重与棺重别也古者椁累木于其四边上下不周致茵于椁下所以借棺用浅色缁布为之每一幅辄合缝为囊将茅莠及香草着其中如今有絮褥也每缩二横三为一重下棺之后先加折于圹上以承抗席折犹庪也方凿连木为之葢如牀缩者三横者五无箦于上加抗木抗木之上加抗席三此为一重如是者五则为五重以抗载于上】
　　有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也【朝音潮食音嗣繁歩干切琥音虎璜音黄】
　　【郑氏曰天子无介无客礼也灌献也一食再食三食谓告饱也食力谓工商农也大路繁缨一就殷祭天之车也周礼王之五路玉路繁缨十有二就金路九就象路七就革路五就木路翦繁鹄缨圭璋特朝聘以为瑞无币帛也琥璜爵者天子酬诸侯诸侯相酬以此玉将币也大夫特士旅之谓君揖之孔氏曰天子以天下为家既不为賔客故无介也其实余事亦有介副故鬯人共介鬯是天子临鬼神使介执鬯也祭天特牲者特一也天神尊贵质故祭止一特也诸侯事天子如天子事天故天子廵狩适诸侯境诸侯奉膳亦止一牛而已诸侯相朝谓五等诸侯自相朝也天子祭天诸侯膳天子皆无郁鬯诸侯自相朝朝飨礼毕未飨食之前主君酌郁鬯之酒以傧賔上于下曰礼敌者曰傧案大行人云上公王礼再祼而酢则诸侯朝天子天子灌亦用郁鬯此特云诸侯相朝者据以少为贵诸侯于天子无郁鬯诸侯相朝则设郁鬯而无殽也大夫聘礼以脯醢者大夫出使行聘礼毕主国礼之酌以酒而又有脯醢是味稍多也天子一食者食犹飱也尊者以徳为饱不在食味故每一飱辄告饱待劝之乃更飱诸侯再飱而告饱劝乃又食士告转疏故少牢特牢皆三饭告饱也食力谓工商农庶人也以其无徳不仕无禄代耕力作以得食故云食力以饱为度不须告劝故飱无数也大路繁缨一就者殷尚质以木为车乗以祭天谓之大路繁谓马腹带也缨鞅也染丝而织之曰罽五色一匝曰就就成也言五色匝则一成车既朴素马亦少饰止一就也次路殷之第三路也共卑用故就多也然郊特牲去大路一就先路三就次路五就而此云七就故注以此七就为误圭璋特者谓不用他物嫓之也聘礼行飨之时则璧以帛琮以锦是如束帛小行人云以玉合六币注云二王之后享后皮马不上堂唯圭璋持升堂亦此义也琥璜爵者琥璜是玉劣于圭璋者也天子飨诸侯或诸侯自相飨行礼至酬酒时则有币将送酬爵又有琥璜之玉将币故云琥璜爵也琥璜既贱不能特达故附爵乃通也案聘礼賔之币束帛乗马人致食以侑币则诸侯于聘賔唯用束帛乘马皆不用玉今琥璜送爵故知是天子酬诸侯诸侯自相酬也鬼神单席者神道异人不假多重故单席也特犹独也旅众也大夫则君人揖之士则不问多少共一揖之也陈氏曰诸侯膳天子以犊以天子祭天之礼事天子也诸侯相朝灌用郁鬯以人敬神之礼敬诸侯也用郁鬯无笾豆之荐者谓其用郁鬯之时而无笾豆也君子食徳小人食力食徳则谋道故食以薄食力则谋食故食以厚此天子至士所以有一食再食三食之数而食力者无数也不待酬爵而特达于天子者圭璋也必待酬爵而不可以特达者琥璜也周官之法祀先王之席如朝觐飨祔之数而天神之祭则藁秸而已此言鬼神之祭单席者非周制也诸侯视朝大夫特揖士旅之者葢大夫之德尊而士之德卑德尊者寡故特揖德卑者众故旅揖而已诸侯之视朝如此至于天子则不然周官之司士云孤卿特揖大夫以其等旅揖士旁三揖方氏曰繁缨葢路马之饰一就言五色一匝葢色至于五而后备也色谓之就犹乐谓之成与大路繁缨一就次路繁缨七就者殷尚质故就之少者为大就之多者为次也至于周则以多者为贵故玉路则十有再就然郊特牲言大路繁缨一就先路三就次路五就而此则言次路七就何也葢彼所谓五就者指继先路之次路也此所谓七就者指继次路而又次者也顾命于革路象路通谓之次路亦若是而已且自上而下降杀以两由一以至三由三以至五由五以至七固其理也以周路之有五则殷路固不止于三矣二篇所言亦互相备尔考之于书周所谓大路者非此所谓大路也周以玉路为大此则木路为大尔周所谓先路次路者非此所谓先路次路也周以行之前后为先与次此则以等之上下为先与次尔席所以行礼自天子而降其重数或以五或以三或以再至于礼鬼神则一重而已故曰鬼神之祭单席陆氏曰繁缨如字繁缨言其文之繁也巾车曰玉路樊缨十有再就谓之繁缨以此冕之玉一名繁露与此同义士丧礼曰马缨三就则所谓就者其缨而已郑氏读繁如鞶带之鞶非是又新説曰天地之祭各两牲有降之者有祀之者燔柴于泰坛瘗理于泰折实牲体焉所以降之在始祭之时也扫地而祭羞牲体焉所以祀之在正祭之时也故牛人曰凡祭祀共其飨牛求牛飨牛祀神之牛也求牛降神之牛也降神之牛于天则骍犊于地则黝牲各从其类也祀神之牛于天用苍于地用黄各象其功也此经特牲葢言飨牛而已】
　　有以大为贵者宫室之量噐皿之度棺椁之厚丘封之大此以大为贵也【量音亮】
　　【方氏曰周官典命宫室以命数为节自上公至子男或以九或以五各有差此宫室以大为贵也天子之路谓之大路弓谓之大弓斗谓之大斗房谓之大房此噐皿以大为贵也尊者之棺至于四重卑者止于一重椁则周于棺此棺椁以大为贵也周官冢人以爵等为丘封之度此丘封以大为贵也量言其所容度言其所至度量宫室噐皿皆有之于宫室言量于噐皿言度互相备也既曰噐又曰皿者若车旗之属可谓之噐而不可谓之皿若笾豆之属正谓之皿亦可谓之噐此大小之辨也既曰丘又曰封者自积土言之则曰丘自度土言之则曰封曰丘则必髙矣曰封则不必髙也故王公曰丘诸侯曰封此亦大小之辨也】
　　有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也【觯支豉切甒音武】
　　【郑氏曰凡觞一升曰爵二升曰觚三升曰觯四升曰角五升曰散五献子男之飨礼也壶大一石瓦甒五斗缶大小未闻也易曰尊酒簋贰用缶孔氏曰案郊特牲云主人献尸用角佐食洗散以献尸是尊者小卑者大案天子诸侯及大夫皆献尸以爵无贱者献以散之文礼文散亡畧不具也特牲主人献尸用角者下大夫也尊者举觯卑者举角者案特牲少牢礼尸入举奠觯是尊者举觯主人受尸酢受角饮者是卑者举角此是士礼天子诸侯祭礼亡文不具也凡王飨臣及其自相飨行礼献数各随其命子男五命五献以小为贵也缶在门外则大于壶矣凡飨有酒其列尊之法缶盛酒在门外壶在门内君尊谓子男尊也小尊近君大尊在门是以小为贵也方氏曰献谓献之于尸也举谓自举而饮也贵贱以位言尊卑以体言献爵者主人献散者佐食主人之与佐食则有贵贱之别焉故以位言之举觯者皇尸举角者主人皇尸之与主人特有尊卑之别耳故以体言之于瓦甒言君尊则知壶缶为饮诸臣之尊于甒言瓦则知壶缶皆瓦矣尔雅言盎谓之缶虽不言其所容以筭法推之掬四谓之豆积之至于缶二谓之钟则缶葢四石之名也缶之名虽同缶之用则不一有用之以盛酒者若坎所谓用缶是也有用之以汲水者若比所谓盈缶是矣有用之以节乐者若离所谓鼔缶是矣陆氏曰贵者献以爵贱者献以散所谓尸饮五君洗玉爵献卿尸饮九以散爵献士尊者举觯卑者举角者凡妥尸天子举斚诸侯举角则卿举觯大夫举角与若特牲馈食酳尸以角旅酬更以觯与此经不同者葢卑者以大为贵然则此经所言葢天子诸侯之仪也周官子男飨礼五献则所谓五献之尊主飨礼与言子男以见公侯举祭在前举飨在后亦言之序燕礼司宫尊于东楹之西两方壶岂所谓门内壶者邪公尊瓦大在尊南南上岂所谓君尊瓦甒者邪士旅食于门而两圜壶岂所谓门外缶者邪圜壶虽非缶其陈设之序则然】
　　有以髙为贵者天子之堂九尺诸侯七尺大夫五尺士三尺天子诸侯台门此以髙为贵也
　　【孔氏曰天子堂九尺此周法也案考工纪殷人重屋堂崇三尺郑差之云夏髙一尺故知此九尺者周法也周氏曰天子之堂九尺非周制也周之上公以九为节则天子当以十二为节也天子诸侯皆台门而天子门以五诸侯以三乃其别也】
　　有以下为贵者至敬不坛埽地而祭天子诸侯之尊废禁大夫士棜禁此以下为贵也【棜于据切】
