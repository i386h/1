<!-- { "loadSidebar": true } -->
　　【郑氏曰类犹象也代父受国执皮帛象诸矦之礼见也言諡者序其行及諡所宜使大夫行象聘问之礼也其礼俱亡陈氏曰诸矦旣葬见天子变礼也有事于上帝而非事天之常礼曰类于上帝有事于社稷宗庙而非祭享之常礼曰类于社稷宗庙则嗣君之朝王大夫之言諡非朝聘之常礼谓之类宜矣孔氏曰类见谓诸矦世子父死葬毕见于天子也未执玉而执皮帛然春秋之义三年除丧之后乃见今云旣葬者谓天子廵守至竟故得见也若未葬未正君臣虽天子廵守亦不见也言諡就君请諡也諡以表德必由尊者所裁故将葬之前使人请于天子若檀弓云其子戍请諡于君曰日月有时将葬矣请所以易其名者也类者言此类聘问之礼而行也吕氏曰先儒谓类犹象也其义未安求之未得阙疑可也王氏曰请諡必以其实为諡类于平生之行也何氏曰类其德而称之如经天纬地曰文也刘氏曰言諡曰类当为诔声误尔谓诔而諡之也】
　　○诸矦使人使于诸矦使者自称曰寡君之老【使于使者色吏切】
　　【郑氏曰繋于君以为尊也此谓诸矦之卿上大人孔氏曰玉藻云上大夫曰下臣摈者曰寡君之老下大夫自名摈者曰寡大夫此云自称曰寡君之老则上大夫摈者传辞及自称于他国亦曰寡君之老若于己君则玉藻云下臣某吕氏曰三公自称于诸矦曰天子之老诸矦之卿自称于诸矦曰寡君之老士大夫家宰亦曰老老长称也自称天子之老寡君之老比于家臣之长亦谦辞也】
　　列国之大夫入天子之国曰某士自称曰陪臣某于外曰子于其国曰寡君之老使者自称曰某
　　【郑氏曰列国大夫亦谓诸矦之卿也三命以下于天子为士曰某士者若晋韩起聘于周摈者曰晋士起是也陪重也子有徳之称鲁春秋曰齐髙子来盟使者谓使人于诸矦也某名也孔氏曰列国五等诸矦也天子上士三命中士再命下士一命而五等之臣唯公国一孤四命尔自卿大夫从三命而下其命等于王之士故入天子之国则摈者称为某国之士也陪臣者其君已为王臣已今又为已君之臣故自称对王曰重臣也外谓在他国时也摈者则称其姓而曰子其国自国中也其君与民言自称曰寡人故此卿与国中人语自称曰寡君之老也若此卿为使在他国与彼君语则称名按玉藻上下大夫于他国摈皆无称名之事但云大夫私事使私人摈则称名私事使若晋韩穿来言汶阳之田谓以君命私行非聘也彼以私事使故称名故知此言使谓使人于诸矦也】
　　○天子当依而立诸矦北面而见天子曰觐天子当宁而立诸公东面诸矦西面曰朝【依于岂切宁珍吕切】
　　【郑氏曰诸矦春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于依宁而受焉夏宗依春冬遇依秋觐礼今存朝宗遇礼今亡孔氏曰天子当依而立者秋于庙受觐也依状如屏风以绛为质髙八尺东西当户牖之间绣为斧文示威也诸矦来至于近郊王使大行人皮弁用璧以迎劳之诸矦以皮弁从使者以入天子赐舍诸矦受舎听天子之命其朝日未出之前诸矦上介受舎于庙门外同姓西面北上异姓东面北上至朝日质明诸矦禆冕先释币于其齐车之行主天子衮冕在庙当依前南面而立诸矦在庙门外位其尊卑各在其次中未得相见天子不出迎賔使上摈进诸矦诸矦入庙门右坐奠圭玉而再拜所以奠圭玉者卑见于尊奠贽不授也摈者命升西阶亲授诸矦于是坐取圭玉升堂王受玉诸矦降阶并北面再拜稽首摈者延之使升成拜觐毕而享皆庙受之隂杀之时其气质敛不布散故并于一处受之也天子当宁而立者春于路门外之朝受朝也宁谓门屛之间李廵云正门内两塾间曰宁正门谓之应门诸矦内屏在路门之内天子外屏在路门之外而近应门诸矦各乗其命车至臯门外陈介天子车在大门内传辞旣讫则乗车出大门下车若升朝之时王但迎公自诸矦以下则随之而入更不别迎入至庙门天子还服朝服立于路门之外诸矦更易朝服执贽入应门而行礼王当宁以待诸矦次第而进诸公在西诸矦在东而朝王地道贵右故公在西受朝竟然后入庙受享阳生之时其气文舒而布散故分于两处受也当依当宁王皆南面朝犹朝也欲其来之早宗尊也欲其尊王也觐之言勤也欲其勤王之事遇犹偶也欲其若不期而俱至通言之悉曰朝从初受命】
　　诸矦未及期相见曰遇相见于郤地曰防诸矦使大夫问于诸矦曰聘约信曰誓涖牲曰盟【郤邱逆切涖音利】
　　【郑氏曰及至也郤间也涖临也坎用牲临而读其盟书聘礼今存遇防誓盟礼亡誓之辞尚书有六篇孔氏曰若未至前所期之日及非所期之地而忽相见则并用遇礼相接故曰遇以遇礼简易也防谓及期之礼旣及期又至所期之地则其礼闲暇也遣大夫徃相存问曰聘聘问也约信者以其不能自和好故用言辞共相约束以为信如此相是则用誓礼盟者杀牲防血誓于神也若约束而临牲则用盟礼盟之为法先凿地为方坎杀牲于坎上割牲左耳盛以珠盘又取血盛以玉敦用血为盟书成乃防血读书盟牲所用据韩诗天子诸矦以牛豕大夫以犬庶人以鸡毛诗说君以豕臣以犬民以鸡左传卫伯姬盟孔悝以豭而又云诸矦盟谁执牛耳戎右云賛牛耳则人君盟当以牛也】
　　○纳女于天子曰僃百姓于国君曰僃酒浆于大夫曰僃埽洒【埽悉报切洒所买切】
　　【郑氏曰纳女犹致女也女家遣人致之此其辞也姓之言生也天子皇后以下百二十人广子姓也酒浆埽洒妇人之职孔氏曰壻不亲迎则女之家三月庙见使人致之言致此女僃王之后以下生广子孙故云百姓也致女于诸矦为辞转卑诗云惟酒食是议是也埽洒不敢同诸矦弥贱也唯及大夫不及士士卑故也吕氏曰不敢以伉俪自期愿僃媵妾之数自卑之义也古者因生以赐姓如姜嬴妘姞之类似因其母之号而赐之姓纳女于天子以广继嗣凡赐姓者皆天子之别子所以谓之僃百姓陆氏曰百姓百斯男也方氏曰酒浆者奉祭祀之物埽洒者有家之事皆主人之谦辞故毎言备焉备者备其乏也】
　　○天子之妃曰后诸矦曰夫人大夫曰孺人士曰妇人庶人曰妻
　　【孔氏曰妃配也王后以下通有配义故以妃字冠之特牲少牢是大夫士礼皆云某妃配某氏尊卑通称也后君也配至尊为海内小君也夫人之名惟诸矦得称论语云邦君之妻称曰君夫人是也孺属也言其为亲属妇服也言服事其夫妇亦上下通号春秋逆妇姜诸矦亦呼妇也妻齐也庶人贱无别称判合齐体而已通言之贵贱悉曰妻也】
　　○天子有后有夫人有世妇有嫔有妻有妾公矦有夫人有世妇有妻有妾【嫔音贫】
　　【昬义曰古者天子后立六宫三夫人九嫔二十七世妇八十一御妻以听天下之内治澄曰此以世妇先于嫔者葢后之下夫人最尊嫔次尊夫人之数三嫔之数九小数自三而九共为十二三夫人隔越一位有世妇二十七其数合三十九嫔隔越一位有御妻八十一其数合九十大数亦自三而九共为百二十取其数之合故移其位以相近又夫人世妇皆以两字为称嫔妻妾皆以一字为称取其文之便故因其类以相从也吕氏曰后以配天子夫人视三公其名与诸矦之妃同世妇视大夫其名与大夫之妻同九嫔视九卿位在世妇上妻即御妻视元士名与士之妻冋妾则昏义所无葢贱者视庶人郑氏曰妻八十一御妻周礼谓之女御以其御序于王之燕寝妾贱者公矦无后与嫔去上中贬于天子也孔氏曰公矦旣下于天子不得立后故以敌体者为夫人世妇谓夫人之侄娣其数二人贵于二媵妻谓二媵及侄娣也凡六人妾谓九女之外别有妾上文天子八十一御妻之外有妾不入百二十人数此妾亦不在九女之数也陈氏曰大夫娶一家而二家媵之诸矦娶一国而二国媵之天子娶一国而三国媵之由后至御妻百二十人则天子一聘十二女可知也天子之后至妾凡六等诸矦之夫人至妾凡四等降杀以两也】
　　○夫人自称于天子曰老妇自称于诸矦曰寡小君自称于其君曰小童自世妇以下自称曰婢子子于父母则自名也
　　【郑氏曰自称于天子谓畿内诸矦之夫人助祭若时事见也自称于诸矦谓飨来朝诸矦之时也小童若云未成人也婢之言卑也于其君称此以接见体敌嫌其当也子名父母所谓也言子通男女孔氏曰畿内诸矦之夫人助祭于后得接见天子故得自称老妇畿外诸矦之夫人无见天子之礼时事见谓若献尔之属自称于诸矦谓他国君也古者诸矦相飨夫人亦出故得自称坊记云大飨废夫人之礼知前有其礼也君之妻曰小君而云寡者从君为谦也其与夫言自称为小童言无知也世妇以下降于夫人故并自称婢子嫌若当夫人也吕氏曰妇事舅姑者也诸矦事天子犹子事父则夫人必称妇也寡小君者臣下称诸异邦之辞犹称其君为寡君也小童之称虽论语亦云然不见于他经传也秦夫人告秦伯曰晋君朝以入则婢子夕以死虽夫人亦称婢子自贬而就下也子之名父母所命不敢有他称也】
　　○君大夫之子不敢自称曰余小子大夫士之子不敢自称曰嗣子某不敢与世子同名
　　【王氏曰君大夫之子国君及大夫之子也澄曰国君及天子之大夫其子自称当辟天子之子诸矦之大夫与士其子自称当辟诸矦之子国君及天子大夫之子不敢与王世子同名诸矦大夫士之子不敢与国君世子同名郑氏曰君大夫天子大夫有土地者不敢称余小子辟天子之子未除丧之名大夫士之子不敢称嗣子某亦辟其君之子未除丧之名也不与世子同名辟僣效也其先之生则亦不改孔氏曰大夫有地者称曰君故云君大夫天子未除丧称余小子今大夫有地虽同曰君而其子在丧不敢同天子称也大夫士之子诸矦之大夫士之子也诸矦在丧称嗣子某臣之子宜辟之世子谓诸矦之适子诸矦之臣为其子作名不得与君适子名同同则嫌其名自比儗于君也世子贵不得同则与庶子同不嫌又若其子生在君之世子前已为名而君来同已不须易也故谷梁昭七年传云何为君臣同名君子不夺人亲之所名重其所由来也杂记云与君之讳同则称字】
　　○国君不名卿老世妇大夫不名世臣侄娣士不名家相长妾【娣大计切相去声长知两切】
　　【郑氏曰虽贵于其国家犹有所尊也卿老上卿也世臣父时老臣孔氏曰世妇谓两媵也次于夫人而贵于诸妾诸矦虽贵犹宜有所敬不得呼卿老世妇之名侄妻之兄女娣妻之妹从妻来为妾也大夫不得呼世臣贵妾名也家相助知家事者长妾妾之有子者士不得呼此二等人名也熊氏曰士有一妻二妾言长妾者当为娣也吕氏曰卿老世臣家相贵臣也世妇侄娣长妾贵妾也均臣妾也特异其贵者】
　　○天子不言出诸矦不生名君子不亲恶诸矦失地名灭同姓名
