<!-- { "loadSidebar": true } -->
　　【陆氏曰制度在礼凡以为节不丰不杀是也文为在礼凡以为文不华不俚是也周氏曰文言也为行也马氏曰制度者文为之体文为者制度之用簠簋爼豆所谓制度也升降上下所谓文为也制度文为皆礼之法也徒法不能自行故行之在人方氏曰中庸曰礼仪三百威仪三千待其人然后行澄曰此葢承上文薄于徳于礼虚之言而中之人谓有徳之人礼噐曰苟非其人礼不虚道辅氏曰行礼虽在人而所谓人者必兴扵诗成于乐厚于徳然后可不然非所谓其人也】
　　子贡越席而对曰敢问防其穷与子曰古之人与古之人也达扵礼而不达于乐谓之素达于乐而不达扵礼谓之偏夫防达于乐而不达于礼是以传扵此名也古之人也【与音余夫音扶】
　　【郑氏曰防其穷与见其不达于礼素与偏俱不备耳孔氏曰素谓朴素偏谓不备具澄曰夫子既言不能乐者于礼素薄于徳者于礼虚又言行礼在有徳之人子贡意谓防既能乐又非薄徳何縁但闻其达乐不闻其达礼故问防之于礼其果不达与穷谓不达也古谓年代乆逺不能详知其人先曰古之人与者自为问辞后曰古之人也者自为荅辞也夫子谓礼乐二事专能其一不能兼全者曰素曰偏均为不备然今人谓防逹于乐而不逹于礼者葢防当时为典乐之官专守一职故但传其逹乐之名而莫知其达礼与否也若当时命为礼官安知其不达于礼也既是年代乆逺之人莫可详知则不可臆説也】
　　子张问政子曰师乎前吾语女乎君子明扵礼乐举而错之而已子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼓然后谓之乐乎言而履之礼也行而乐之乐也君子力此二者以南面而立夫是以天下太平也诸侯朝万物服体而百官莫敢不承事矣礼之所兴众之所治也礼之所废众之所乱也目巧之室则有奥阼席则有上下车则有左右行则有随立则有序古之义也室而无奥阼则乱于堂室也席而无上下则乱于席上也车而无左右则乱于车也行而无随则乱扵涂也立而无序则乱扵位也昔圣帝明王诸侯辨贵贱长幼逺近男女外内莫敢相逾越皆由此涂出也【语去声女音汝复符后切缀贞劣切乐之音洛夫音扶朝音潮长知两切】
　　【方氏曰明于礼乐之道然后能举而错之扵政礼足以正人之身乐足以正人之心政者正也子张问政故孔子以是答之论语曰礼云礼云玉帛云乎防乐云乐云钟鼓云乎哉故不必铺几筵之类然后为礼行缀兆之类然后为乐也言而履之谓践言行而乐之谓安行力此二者谓力行此礼乐而施于有政也欲施扵有政非明于礼乐而有其位焉固不可故曰以南面而立夫是以天下太平也作室者工而工有巧巧之运存乎目故曰目巧之室隅有奥尊者所处别扵卑阶有阼主人所歴别于賔所谓室有奥阼也席或以南方为上或以西方为上所谓席有上下也乗车之法君在左勇士在右所谓车有左右也父之齿随行五年以长则肩随之所谓行有随也天子南乡而立自公侯而下各有位焉所谓立有序也然则古人之礼至扵如是者岂徒从亊于文为防亦各有义存焉尔故曰古之义也逾越皆过也郑氏曰言礼乐足以为政也所治所以治也所乱所以乱也孔氏曰力谓勉力万物服体服谓屈服体谓形体言飞走动植来为瑞应也古之义也者自古以来礼乐之意也由此涂出者言能使贵贱长幼男女殊别外内莫敢逾越者皆由此礼乐之道而出也澄曰错置也举而错之谓如手举一物置之一处也贵贱以爵言长幼以齿言逺近言夏五服周九服之界域男女言一身之别外内言一家之限此涂谓礼也】
　　三子者既得闻此言也于夫子昭然若发蒙矣【蒙音蒙郑氏曰昭然若发蒙晓礼乐不可废改之意也澄曰蒙谓以巾幂其目发者彻而去之也此篇子贡问者三子游问者一子张问者一夫子既答其问而又自言者七三子侍坐皆得共闻故纪者于篇终緫结之谓三子者既得闻此十二条之言昭然有见如人彻去其蔽目之物然也】
　　右记问答及礼之辞






　　礼记纂言巻二十九
<经部,礼类,礼记之属,礼记纂言>
　　钦定四库全书
　　礼记纂言卷三十　　　　　元　吴澄　撰孔子闲居
　　【孔氏曰退燕避人曰闲】
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必逹于礼乐之原以致五至而行三无以横于天下四方有败必先知之此之谓民之父母矣【闲音闲凯邱改切弟徒礼切夫音扶郑氏曰凯弟乐易也原犹本也横充也败谓祸烖也方氏曰五至由粗以入精故曰致三无自内以逹外故曰行横于天下者以是道广被于天下也败者成之对不言成者思患而豫防败尤在乎先知也孔氏曰五至三无通幽逹微观微知著豫见祸害使民免离四方有福亦先知此主为民除害故举败言之广安游氏曰有败而先知先事备败使害不及民逹于天下为庆善吉祥之福使民富夀康宁非乐易之君子为之父母哉】
　　子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至【哀乐音洛】
　　【志谓心所存主一志字贯下四者诗谓使民各逹其情礼谓使民各得其理乐谓使民各乐其乐哀谓使民各哀其哀吾志之所到能使民各逹其情各得其理各乐其乐各哀其哀而天下平矣此志所到人之耳目不得而见闻而充塞乎天地之间如此方谓之逹礼乐之原非岂弟君子不能也郭氏曰至者至于民也民之父母者推其所有以与民共之人耳不能闻目不能见行之在心也塞满也吕氏曰听欲倾耳视欲正目明字衍也应氏曰五至三无其目虽多不出礼乐二者而已志与诗其感发之始至者周流乎精神之运者也无者超乎形迹之表者也】
　　子夏曰五至既得而闻之矣敢问何谓三无孔子曰无声之乐无体之礼无服之丧此之谓三无
　　【三无不言志不言诗盖志行乎三者之中能是三者则民之情无不逹矣所谓礼乐之原非真有形而后为礼有声而后为乐有丧服而后为哀故以三无言之吕氏曰无声之乐和之至者也无体之礼敬之至者也无服之丧哀之至者也】
　　子夏曰三无既得略而闻之矣敢问何诗近之孔子曰夙夜其命宥宻无声之乐也威仪逮逮不可选也无体之礼也凡民有丧匍匐救之无服之丧也【其命音基逮大计切选宣面切匍音蒲匐蒲北切】
　　【郑氏曰子夏于意未察求其类于诗诗长人情也游氏曰文王夙夜基周家之命寛广静宻天下之乐孰大于此礼不在升降揖让之间而在不可选择之际凡民有丧匍匐救之言其慈爱以仁存心也辅氏曰古之所引诗各以其意之所取而言之读者各随其事以观之夙夜基命则无时不和逮逮不可选则无动而不节匍匐救之哀不必见于服也】
　　子夏曰言则大矣美矣盛矣言尽于此而已乎孔子曰何为其然也君子之服之也犹有五起焉
　　【郑氏曰服习也君子习读此诗起此之义其説有五也澄曰五起不大相逺只是一节稍进一节而已杨氏曰礼乐之原即五至五至即三无三无即五起】
　　子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子【施以豉切下同畜许六切闻音问】
　　【孔氏曰此五节从轻以渐至于重初言不违民但不违君之气志而已二云既得言君之气志得于下三云既从民所从也四云日闻四方及于逺也五云既起是兴起也是微至着初时威仪迟迟但舒迟而已二则翼翼而恭敬三则上下和同无不从也四则日就月将渐兴进也五则施及四海所及逺也初则内恕孔悲谓亲族之内悲哀其处近也二则施及四国所被逺也三则以畜万邦皆为孝也四则纯徳孔明益甚也五则施于孙子垂后世者也吕氏曰无声之乐在于气志无体之礼在于威仪气志与物不违则固乐矣于礼既得则尤乐矣于道既合则愈乐矣然则虽曰无声日闻四方矣是故天下乐之气志既起也威仪和而缓则无急廹之态矣敬而肃则无怠慢之容矣上下和同则无乖异之变矣然则虽曰无体而小者日就大者月将矣是故一人行之施及四海也若夫无服之丧本由内恕孔悲则视人之丧犹己之丧也既推是心施及四国必由是道以畜万邦厥今纯徳孔明其后施于孙子此仁之至也气志既充威仪既备而笃于仁然后三无五起之义可得而尽矣周氏曰无声之中独有乐焉至乐也无体之中独有敬焉至敬也无丧之中独有哀焉至哀也至乐不离乎气志而气志既起者至乐之终也至敬不离乎威仪而施及四海者至敬之终也至哀不离乎内恕而施于孙子者至哀之终也】
　　子夏曰三王之徳参于天地敢问何如斯可谓参天地矣孔子曰奉三无私以劳天下【劳力到切】
　　【郑氏曰三王谓禹汤文武也参天地者其徳与天地为三也劳劳来也澄曰劳谓安其居节其力使劳者得休息也】
　　子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私【方氏曰天之髙也凡在下者无不覆地之厚也凡在上者无不载日月之明也凡容光者无不照故曰无私】
　　其在诗曰帝命不违至于汤齐汤降不迟圣敬日齐昭假迟迟上帝是祗帝命式于九围是汤之徳也【日齐音跻假音格】
　　【朱子曰商之先祖既有明徳天命来尝去之以至于汤汤之生也应期而降适当其时其圣敬又日跻升以至昭格于天乆而不息惟上帝是敬故帝命之使为法于九州也应氏曰商诗言先世积徳之盛帝命相应而不违至于汤而气数适与之齐故汤生于此时而不迟也降犹自天而降也汤虽应运不迟而惟急于日新之徳其昭著感假迟迟不廹惟帝是敬故帝命之以为法于天下是其奉天而无私也】
　　天有四时春秋冬夏风雨霜露无非教也地载神气风霆流形庻物露生无非教也清明在躬气志如神耆欲将至有开必先天降时雨山川出云【神气之下旧重出神气风霆四字今删之】
