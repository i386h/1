<!-- { "loadSidebar": true } -->
　　公曰今之君子胡莫之行也孔子曰今之君子好实无厌滛德不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也【好呼报切厌于艳切敖五报切午五故切当丁浪切】
　　【郑氏曰实犹富也滛放也午其众逆其族类也当犹称也由前用上所言由后用下所言澄曰上所言谓非礼无以节事天地之神至与民同利也下所言谓好实无厌至不以其所也孔氏曰实谓财货充实贪婪好货不知厌足使人财力扵是尽竭専意自纵不顺众心守道者被害求其所得必须称己所欲方氏曰好实无厌贪而不知足也滛德不倦过而不能改也荒于事故其心怠傲于物故其心慢固民是尽谓尽民之力而不计其劳尽民之财而不计其费也众者人之所顺而反午之有道者人之所尊而反伐之求其得而当所欲不顾义理也动皆失其所故曰不以其所用民即君子也以其有君国子民之位故以用民言之】
　　○孔子侍坐于哀公哀公曰敢问人道谁为大孔子愀然作色而对曰君之及此言也百姓之徳也固臣敢无辞而对人道政为大【愀七小切】
　　【郑氏曰愀然变动貌作犹变也徳犹福也山隂陆氏曰言百姓隂受其赐也辅氏曰辞谓辞説澄曰人道谓治人之道政者行事以正人之不正治人之道不过如此故曰政为大】
　　公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从
　　【正谓身之所为任理而无邪僻身先正而发扵事则民从之葢百姓所从在君身所为若君身不自为正虽有政以正之百姓何能从之防大学传所谓所令反其所好而民不从是也】
　　公曰敢问为政如之何孔子对曰夫妇别父子亲君臣严三者正则庶物从之矣【别彼列切】
　　【郑氏曰庶物犹众事也澄曰昔齐景公问政夫子答以君君臣臣父父子子今答哀公之问又先之以夫妇别夫妇父子君臣三纲也三纲人伦之大者庶物诸事之小者大者先正则小者从而正矣政之所谓正者如此】
　　公曰寡人虽无似也愿闻所以行三言之道可得闻乎孔子对曰古之为政爱人为大所以治爱人礼为大所以治礼敬为大敬之至矣大防为大大防至矣大防既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与【迎逆敬切舍音舍与音余】
　　【郑氏曰无似犹言不肖大昬国君娶礼兴敬为亲言相敬则亲孔氏曰人有礼则生所以治爱人非礼不可礼以敬为主敬有大小第敬之极至大昬又为大也国君虽尊服冕服以自迎欲亲此妇也所以亲此妇欲使妇亦亲己也兴敬为亲言君子冕而亲迎兴起敬心为欲相亲舍去敬心是遗弃相亲之道也若不爱重而自亲迎则夫妇之情不相亲矣不敬扵妇则室家之道不正矣亲爱则仁也尊敬则义也仁义政教之本也方氏曰礼以敬为至而大昬又为至焉故曰敬之至矣大昬既为敬之至故虽诸侯之尊亦冕而亲迎也迎必冕所以致其敬迎必亲所以致其亲己亲其人乃所以使人之亲己故曰亲之也者亲之也冕而亲迎可谓敬矣不由此无以合二姓之好故曰兴敬为亲舍敬是遗亲弗爱则无以相合而其亲防弗敬则无以相别而其情防爱敬之道始于夫妇之间充之而徳教加于百姓刑于四海故曰其政之本与辅氏曰夫妇始也父子内也君臣外也问所以致三者之道则哀公亦善学矣冕而亲迎躬亲之也躬亲之者所以致其亲爱之意也是兴敬所以为亲也舍敬则是遗亲矣彼以防为亲者未要其终也唯敬以为亲则爱得其正故能爱与敬则夫妇别父子亲君臣严矣而大昬又其緫也澄曰治犹治水之治谓整理之也君之为政欲使人各遂其生而已故曰爱人有礼则人各安其分不至争乱而得遂其生是礼者所以爱人也亲迎之亲己自亲行也下亲之之亲合比为一也亲之也者亲之也辅氏之説差优考之春秋经传哀公不见有昬聘夫人之事而礼记言哀公以妾为妻则是哀公未尝行大昬之礼故夫子因其问政而言及于此】
　　公曰寡人愿有言然冕而亲迎不己重乎孔子愀然作色而对曰合二姓之好以继先圣之后以为天地宗庙社稷之主君何谓己重乎【好呼报切】
　　【辅氏曰愿有言然者疑似之意不敢以为是也郑氏曰己犹大也恠亲迎服祭服先圣周公也澄曰言配合二姓为夫妇以继续先圣周公之后祭祀之时君为外主夫人为内主故曰为天地宗庙社稷之主诸侯不得祭天地此泛言之因及天子尔天地社稷之祭后夫人不与以宗伯摄献是亦后夫人为之主也】
　　公曰寡人固不固焉得闻此言也寡人欲问不得其辞请少进孔子曰天地不合万物不生大昬万世之嗣也君何谓己重焉【焉得于防切】
　　【皇氏曰固不固二固皆为固陋上固言己之固陋下固言若不固陋则不问焉得闻此言哉山隂陆氏曰寡人固句澄曰或云上固字如孟子我固有之之固如中庸固聪明睿知之固犹言故也素也葢固陋不知所以问人若非素来固陋无知何得因问而得闻此言也此答辞与上一节意同方氏曰心有欲问之事而口无能问之辞故曰欲问不得其辞请少进犹言请益也天地合而后万物生犹之二姓合而后人道成大昬传万世之嗣则亲迎之礼不为过矣】
　　孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与
　　【孔子既答哀公之问意有未尽者又自推广言之郑氏曰宗庙之礼祭宗庙也夫妇之位配天地直犹正也正言谓出政教也昬义曰天子聴外治后聴内职是也物犹事也事耻臣耻也振犹救也国耻君耻也君臣之行有可耻者礼足以救之足以兴复之马氏曰物耻耻之小也昔弛而今起谓之振国耻耻之大也昔废而今举谓之兴方氏曰妇人不与外事而曰出以治直言之礼者葢夫听外治妇听内职家齐而后国治也石林叶氏曰夫妇正则名正而言顺故出则足以治直言之礼推而广之君臣父子皆正故以立上下之敬至于事之废坠可耻者足以振之国之衰弱可耻者足以兴之为政之本孰先扵此乎】
　　孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此国家顺矣【忾许气切大王音泰】
　　【孔氏曰有道谓三代敬其妻子必有道理方氏曰妻主于内子以着代身之于亲犹木之有枝亲之扵身犹木之有本相须共体又非特为主为后而已尤不敢不敬也若道而不径舟而不防恶言不出忿言不反皆敬身之道也延平周氏曰妻者亲之主子者亲之后身者亲之枝敬此三者乃敬其亲也石林叶氏曰三者君行扵上而民效于下故曰百姓之象也百姓象其行莫不敬其身亦莫不敬其妻子所谓忾乎天下也大王爱厥妃然至扵内无怨女外无旷夫葢得扵政矣郑氏曰忾犹至也澄曰象犹云所效法也君能敬身敬妻子而百姓效法之亦能敬其身与妻子是君能敬其身以及百姓之身敬其子以及百姓之子敬其妃以及百姓之妃也国家顺谓一家一国之人皆能敬此三者其心和顺也】
　　公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣
　　【孔氏曰哀公因上言敬身故问敬身之事孔子对以敬身之理郑氏曰则法也民者化君者也君之言虽过民犹称其辞君之行虽过民犹以为法方氏曰辞者言之文则者动之法言动之过而民犹以为辞以为则言行可以不慎乎马氏曰言动者身之所宜慎也拟之而后言则无过言议之而后动则无过动上者人之所视效不命而民敬恭能敬月之效也能敬其身则能立身名以显父母故能成其亲澄曰过谓差失敬身者慎于言动不使差失君上一身百姓之仪表言动者身教也命令者言教也君身之言动无过则百姓视效不待教命而自能敬恭敬恭者亦如君之敬其身也成犹言完全也亲者身之本此身能敬则人推本于其亲是使其亲亦为完全之人也】
　　公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也已
　　【石林叶氏曰天子诸侯谓之君卿大夫谓之子以爵言也无其爵而可以君国子民者亦谓之君子以徳言也方氏曰君子者君国子民之称达则居是位穷则全是德如是则成而无亏矣故曰人之成名也澄曰君子者成人之名以其人之完全无亏而以是名之也吾能敬身而百姓推本吾身所自遂谓吾亲为君子君子二字之名完全其亲者之名也葢言以其亲之德完全无亏而得是名也君子者成其亲之名犹言君子者成德之名云尔】
　　孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身【乐音洛】
　　【爱人者天下之人与吾同一气故均爱之有其身谓吾身所爱于天者能全所付而有之也能全所付则随其所处之地而能安故曰安土能安土则此身常在天理中及尔出王及尔防衍无入而不自得故曰乐天夫如是尽性践形者也全体大用于身无一亏缺故曰成身】
　　公曰敢问何谓成身孔子对曰不过乎物
　　【郑氏曰物犹事也澄曰不过乎物者处事皆无差失也苟事有一之差失则此身不可谓完全而无亏矣】
　　公曰敢问君子何贵乎天道也孔子对曰贵其不已如日月东西相从而不已也是天道也不闭其乆是天道也无为而物成是天道也已成而明是天道也
　　【公又因乐天二字而问天道诗云维天之命于穆不已子思曰天之所以为天也葢天道之可贵在扵不已日月东西相从姑指人所共见者而言不已之一事耳故以如言之闭谓闭塞不通天之运行不已虽数千万年之乆未尝闭塞每嵗生物完成而不见其有为之之迹物已完成则粲然着明而可见此三者皆言天道不已之妙】
　　公曰寡人憃愚防烦子志之心也孔子憱然辟席而对曰仁人不过乎物孝子不过乎物是故仁人之事亲也如事天事天如事亲是故孝子成身【憃昌容切蹴子六切辟音避郑氏曰志读为识识知也言憃愚防烦不能明理此子之心所知也蹴然敬貌澄曰憃谓无所觉愚谓蒙昧防谓无所见烦谓惑乱志或读如字言我之不明子固志记扵心而知之矣葢谓听孔子所对之言无所了解也蹴然不安貌孔子承君之谦抑故蹴然不安避席起立而后对孔子既以不过乎物四字答哀公成身之问矣扵此又申言之仁人者能全心徳之人孝子者善事父母之子仁人尽人道孝子尽子道故并无差失之事事亲如事天者孝子也事天如事亲者仁人也然仁人能兼孝子之行故先言其事亲如事天而后言其事天如事亲孝子虽未必能尽仁人之道然其事亲也无一事之差失故亦可谓之成身真氏曰先儒作西铭即事亲以明事天之道大畧谓天予我以是理而我悖之天之不才子也具人之形而尽人之性天之克肖子也事亲如事天孝子事也而孔子以为仁人葢孝之至则仁矣】
　　公曰寡人既闻此言也无如后罪何孔子对曰君之及此言也是臣之福也
