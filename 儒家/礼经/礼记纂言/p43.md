<!-- { "loadSidebar": true } -->
　　【郑氏曰申重也当谓值其罪也孔氏曰枉谓违法曲断桡谓有理不申应重乃轻应轻更重是不当也方氏曰孟秋既命严断刑矣至此又命之故曰申严刑有五而曰百者据罪言之传曰罪多而刑五必曰百据成数言之与百里百事同义斩者必杀杀者不必斩斩杀必当虑及无辜也然刑之所加不止于斩杀所命止及此者以大辟尤重故也枉则在上者不直桡则在下者不申使斩杀不当则以枉桡故也先王奉天如此而有司或枉桡焉是逆天也逆天则天必灾矣】
　　○是月也乃命宰祝循行牺牲视全具按刍豢瞻肥瘠察物色必比类量大小视长短皆中度五者备当上帝其飨【行去声中去声】
　　【郑氏曰于鸟兽肥充之时宜省羣牲也宰祝大宰大祝主祭祀之官也飬牛羊曰刍犬豕曰豢五者谓所视也所按也所瞻也所察也所量也此皆得其正则上帝飨之上帝飨之而无神不飨矣孔氏曰纯色曰牺体完曰全食草曰刍食谷曰豢皆按行之也瞻亦视也肥充也瘠瘦也物色骍黝之别也周礼阳祀用骍隂祀用黝望祀各以其方之色已行故事曰比品物相随曰类五方本异其色是比也大皥配东亦用青是类也大谓牛羊豕成牲者小谓羔豚之属长短谓天地之牛角茧栗宗庙之牛角握之属也陆氏曰五者备当谓所行所按所察所量所视盖于循行牺牲言视全具于按刍豢言瞻肥瘠于察物色言必比类各系上事言之澄曰一则全具二则肥瘠三则比类四则小大五则长短行之按之察之量之视之而五者皆中度是谓备当五者之目陆氏説是】
　　天子乃难以达秋气【难乃多切】
　　【郑氏曰此难难阳气也阳暑至此不衰害亦将及人王居明堂礼曰仲秋九门磔攘以发陈气御止疫孔氏曰秋时凉气新至发去阳之陈气也澄曰难以消去残暑烦鬰之气而达秋月清凉之气于民间也熊氏曰季春云国难谓天子诸侯有国为难此云天子乃难以难阳气唯天子得难诸侯以下不得难也】
　　以犬尝麻先荐寝庙
　　【郑氏曰麻始孰也】
　　○是月也可以筑城郭建都邑穿窦窖脩囷仓【窦音豆窖音教囷邱伦切】
　　【郑氏曰为民将入物当藏也穿窦窖者入地圆曰窦方曰窖王居明堂礼曰仲秋命庶民毕入于室曰时杀将至毋罹其灾澄曰筑城郭建都邑以居民也穿窦窖脩囷仓以藏物也方氏曰凡此皆敛藏之事故于建酉阖戸之月言之】
　　乃命有司趣民收敛务畜菜多积聚【趣音促畜丑六切】
　　【郑氏曰始为御冬之备方氏曰趣民急趣之也孟秋言命百官始収敛以其物初成至此则物既成而収敛不可缓也故趣之焉诗言我有防蓄亦以御冬不特菜而已澄曰既言务畜菜又言多积聚言菜之外它物皆当积聚而畜之以备御冬也】
　　乃劝种麦毋或失时其有失时行罪无疑
　　【郑氏曰麦接絶续乏之谷尤重之孔氏曰前年秋谷至夏尽絶后年秋谷夏时未登是其絶也夏时人民粮食阙短是其乏也麦乃夏时而孰是接其絶续其乏黍稷百谷不云劝种于麦独劝之尤重故也方氏曰麦以秋种至夏乃获以其牟利之迟虑民惰而不种也故特劝之其有失时行罪无疑者所以重农时而戒不暋也】
　　○是月也日夜分雷始收声蛰虫坏戸杀气浸盛阳气日衰水始涸【坏歩囘切涸户角切】
　　【郑氏曰又记时候也雷始収声在地中动内物也坏益也蛰虫益户谓稍小之也涸竭也周语曰辰角见而雨毕天根见而水涸辰角见九月本也天根见九月末也此甫八月中气雨未止而云水竭非也孔氏曰雷是阳气主于动不唯地中潜伏而已十一月一阳初生复卦用事震下坤上震为动坤为地是动于地下从此月始户谓穴也蛰虫以土増益穴之四旁使通明处稍小所以然者隂气将至时气尚温犹须出入故坏之稍小十月寒甚乃闭之也方氏曰坏户与坏垣墙之坏同义杀气浸盛者阳主生隂主杀言隂之夷物至此告酷也浸言若水之浸日加益也阳气日衰者阳盛于夏至此而衰也】
　　日夜分则同度量平权衡正钓石角斗甬
　　【方氏曰钧盖三十斤之称仲春所谓钧者特言轻重之钧而已石盖四钧之称以其尤重而内实故谓之石澄曰度量权衡緫言之下二句分言之钧石五权中之二斗角五量中之三也平之正之角之皆同之也】
　　○是月也易关市来商旅纳货贿以便民事四方来集逺乡皆至则财不匮上无乏用百事乃遂凡举大事毋逆大数必顺其时慎因其类【易以豉切】
　　【郑氏曰易闗市谓轻其税使民利之商旅贾客也匮亦乏也遂犹成也大事谓兴土功合诸侯举兵众也季夏禁之孟秋乃征伐此月禁城郭季秋教田猎是以于中为之戒焉孔氏曰闗市之处轻其赋税不为节碍是易闗市也闗市既易则商旅自来商旅既来则货贿自入以此便利民人之事四方緫来聚集逺乡于是皆至货贿既多则库财不匮上下丰足百事皆成于此兴举其事无逆天之大数必须顺其隂阳之时谨慎因其事类不可烦乱妄为方氏曰入以为利者商也行而从人者旅也易闗市所以来商旅来商旅故货贿可得而纳也货贿以时而纳之待时而出之更为出纳各从其便故曰以便民事四方散而不一故言来集逺乡邈而在外故言皆至四方来集逺方皆至则贡赋之职脩矣此财所以不匮也财葢货贿之总名财所以待用用所以作事故言上无乏用百事乃遂遂言遂其志之所欲为也大传曰财用足故百志成凡物有数皆出阳而入隂所谓大数不过隂阳出入而已人君举大事不可逆此大数数之所运为时时之所从为类必顺隂阳之时而无违慎因隂阳之类而无变也举事如此四时所同然当阖户之时尤不宜妄举故于此申戒之】
　　○仲秋行春令则秋雨不降草木生荣国乃有恐行夏令则其国乃旱蛰虫不藏五谷复生行冬令则风灾数起收雷先行草木蚤死【复扶又切数色角切】
　　【郑氏曰秋雨不降夘之气乗也夘宿直房心心为大火草木生荣应阳动也国有恐以火讹相惊也国旱虫不蛰谷复生午之气乗之也风灾数起子之气乗之也北风杀物収雷先行先犹蚤也冬主闭草木蚤死寒气盛也孔氏曰秋雨不降天灾夘大火之气是积阳故雨不降草木生荣地灾国乃有恐人灾也仲秋至仲春火气但秋金能尅春木及仲秋雨水又尅火火竟不能为害但以讹伪言语相惊其国乃旱天灾蛰虫不藏五谷复生地灾也风灾也风灾数起収雷先行天灾草木蚤死地灾也方氏曰国乃有恐少阳之所动也其国乃旱阳亢故也五谷复生盛阳作之也风灾数起非以时动故也雷以阳中发声隂中収声収雷先行愆于阳也雷风不节故草木蚤死】
　　右记仲秋凡九节
　　季秋之月
　　【此谓寒露后三十日也唐月令曰寒露之日鸿鴈来賔后五日雀入大水为蛤后五日菊有黄华霜降之日豺乃祭兽后五日草木黄落后五日蛰虫咸俯澄曰菊有黄华之第三日至立冬前凡十八日土王用事】
　　日在房昬虚中旦栁中
　　【郑氏曰日月防于大火而斗建戌之辰也孔氏曰三统歴九月节日在氐五度昬虗二度中去日九十七度旦张初度中九月中日在房五度昬危三度中去日九十三度旦张十八度中元嘉歴九月日在亢一度昬牛八度中旦井二十九度中九月中日在氐二度昬女十一度中旦栁十一度中唐月令曰九月之节日在角昬牵牛中晓东井中斗建戌位之初九月中气日在氏昬须女中晓栁中斗建戌位之中】
　　其日庚辛其帝少皥其神蓐收其虫毛其音商律中无射其数九其味辛其臭腥其祀门祭先肝
　　【郑氏曰无射者夹钟之所生三分去一律长四寸六千五百六十分寸之一千五百二十四季秋气至则无射之律应】
　　○鸿鴈来賔爵入大水为蛤鞠有黄华豺乃祭兽戮禽【郑氏曰皆记时候也来賔言其客止未去也大水海也戮犹杀也孔氏曰国语云雀入于海为蛤禽兽亦互文禽兽初得皆杀而祭之后得者杀而不祭也陆氏曰来宾言其寓中国如主賔也鞠华以黄为美祭言兽以大者祭也方氏曰桃花于仲春桐花于季春皆不言有独于鞠言之者以万物皆华于阳独鞠华于隂故特言有春秋传曰有者不宜有也桃华之红桐华之白皆不言其色独鞠言其色而曰黄华者以华于隂中其色正应隂之盛也豺乃祭兽戮禽者祭兽于天然后戮禽而食然于戮曰禽凡可擒而获者皆戮之祭曰兽所祭者唯可狩而获者尔以其特大也】
　　○天子居总章右个乗戎路驾自骆载白旂衣白衣服白玉食麻与犬其器亷以深
　　【郑氏曰总章右个西堂北偏】
　　○是月也申严号令命百官贵贱无不务内以防天地之藏无有宣出
　　【郑氏曰申重也内谓収敛入之也防犹聚也孔氏曰此月之时勅命百官贵之与贱无有一人不务内収敛其物顺天地以深闭藏也物皆収敛时又闭蔵无得有宣露出散其物以逆时气陆氏曰命百官徧命也言百官又言贵贱详言之方氏曰号令未尝不严特以天地严凝之气盛于西北故奉时气以申之尔夫藏冬事也内以防之则存乎秋不先防于秋则冬无所藏也季春言不可以内季秋言无不务内季春言发仓廪季秋言无有宣出皆所以顺隂阳之理】
　　乃命冢宰农事备收举五谷之要藏帝籍之收于神仓祗敬必饬
　　【郑氏曰备犹尽也举五谷之要定其租税之簿也帝借所耕千畆也藏祭祀之谷于神仓重粢盛之委也祗亦敬也孔氏曰帝借者供上帝之借田也借借也借民力所治之田也供神之物故曰神仓于此神仓之中当须敬而复敬必使饬正方氏曰仲秋言趣民牧敛然犹未备也至此始言备収焉农事备収然后五谷之要可举也要谓多少之总数犹宰夫之治要司防之月要举之将以制国用也诗言十月获稻而此季秋言备収者地气有早晚也命冢宰者以国用制于冢宰而甸师之掌耕耨王借又于天官故也】
　　○是月也霜始降则百工休
　　【郑氏曰塞而胶漆之作不坚好也方氏曰雨露生物霜成物季秋则成物之功极矣百工兴事造业以具人噐亦有成物之功焉天地既成人功其可不休乎季春言百功咸理盖创始之时也孟冬言工师效功盖成终之时也将效功于孟冬则休之于季秋冝矣然古者于霜降固有所不休者若弓人冬析干寒奠体之类是也此记所言亦其大致然尔】
　　乃命有司曰寒气緫至民力不堪其皆入室
　　【郑氏曰总犹猥卒也方氏曰阳气散而成暑隂气聚而成寒总者聚也故曰寒气总至以寒气之至则民力或有所不堪胜故命之皆入室诗曰入此室处书言厥民隩谓是矣然塞气者冬之时入室者冬之事此言之于季秋者亦先期而命之尔】
　　上丁命乐正入学习吹【吹昌睡切】
　　【郑氏曰入学习吹为将飨帝也春夏重舞秋冬重吹也】
　　○是月也大飨帝尝牺牲告备于天子
　　【大飨帝者以周礼言之祀上帝于明堂而以文王配也尝宗庙秋祭之名将举二祭其所用牺牲当前期告备于天子方氏曰以宗庙秋祭之牺牲告备于天子则以物成可尝之时尤所重故也尝如此则大飨可知仲秋之月视全具矣至此乃告备然周之尝以仲月而此于季月者彼取时之中此取时之盛】
　　合诸矦制百县为来嵗受朔日与诸矦所税于民轻重之法贡职之数以逺近土地所宜为度以给郊庙之事无有所私
