<!-- { "loadSidebar": true } -->
　　【郑氏曰上牲大夫少牢贵禄重宗也介副也不言庶使若可以祭然孔氏曰此大夫是诸侯大夫以下文云宗子有罪居于他国言他国是据诸侯也宗子是士合用特牲今庶子身为大夫祭祖祢当用少牢之牲就宗子之家而祭以庙在宗子家故也用大夫之牲是贵禄宗庙在宗子之家是重宗此宗子谓小宗也若大宗子为士得有祖祢二庙庶子是宗子亲弟则与宗子同祖祢得以上牲于宗子之家而祭祖祢但庶子为大夫得祭曽祖己是庶子不合自立曽祖之庙当寄曽祖庙于宗子之家亦得以上牲宗子为祭也若已是宗子从父庶子兄弟父之适子则于其家自立祢庙其祖及曽祖于宗子之家寄立之亦以上牲宗子为祭若已是宗子从祖庶兄弟父祖之适则立祖祢庙于己家寄立曽祖庙于宗子之家已亦供上牲宗子为祭祝辞孝子某孝子谓宗子某是宗子名介子某介副也介子谓庶子为大夫者某是庶子名宗子荐嵗之常事告神止称宗子其时庶子身在祭位是大夫就宗子家而祭当云为庶子某今称介子某者庶是卑贱之称介是副贰之义介副则可祭故称介子张子曰宗子为士立二庙支子为大夫当立三庙是曽祖之庙为大夫立不为宗子立矣然不可二宗别统故其庙亦立于宗子之家方氏曰宗子为正庶子为助故庶子谓之介子内则谓众妇为介妇亦此义】
　　若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配布奠于宾宾奠而不举不归肉其辞于宾曰宗兄宗弟宗子在他国使某辞【假音嘏绥许垂切】
　　【方氏曰四时之祭礼之常也故曰常事用介子之牲而祭则言为介子某荐言荐之于彼以介子摄为祭主故言使介子某执言执之于此凡祭皆执而荐之言荐言执互相备尔郑氏曰此之谓宗子摄大夫厌有隂有阳此不厌是不阳厌也不旅不旅酬也假读为嘏不假主人也绥周礼作堕不绥祭谓今主人也不配者祝辞不言以某妃配某氏布奠谓主人酬宾宾奠觯于荐北宾奠谓取觯奠于荐南此酬之始也奠之不举止旅也肉爼也诸与祭者留之共燕辞犹告也宿賔之辞与宗子为列则曰宗兄若宗弟昭穆异者曰宗子而已其辞若云宗兄某在他国使某执其常事使某告孔氏曰旅酬是賔主交欢之始摄主不敢当正主故不旅古旁之嘏是福庆之辞唯主人受嘏绥是减毁之名故从周礼堕为正守祧旣祭则蔵其堕是也主人欲食之时先减黍稷牢肉而祭之于豆问曰绥祭尸与主人俱有绥祭凡将受福先为绥祭辟正主不敢受福故不绥也祝辞直言荐歳事于皇祖伯某不云以某妃配某氏此所陈从祭末以次至祭初逆陈之以摄主非正逆陈以见义主人酬宾之时宾在西厢东靣主人布此奠爵于宾荐之北宾坐取荐北之爵奠于荐南而不举用以酬兄弟此即不旅酬之事以上文总云主人祭祀自此下更论宾礼有阙也止旅谓止旅酬归餽也正祭诸助祭宾客各使归爼摄主不敢馈爼肉于宾也非但祭不备礼其将祭之初辞告于宾与常礼亦别云宗兄宗弟宗子在他国不得亲祭故使某执其常事使某告也昭穆异者宗子虽祖父及子孙之行但谓之宗子澄曰厌者殇祭之名此名不施于正祭也而郑注以祭初飨神于奥为隂厌祭末依神于屋漏为阳厌后儒承其误陆氏破其说之非是者得之不厌祭葢谓宗子去国庶子摄祭则但祭正统之亲不及旁亲之殇与无后者尔自摄主至章末皆言庶子摄祭之礼杀于正主也不厌祭以下总言摄主礼杀之事先以此三字发其端乃言不旅酬以至祭初飨神之辞凡四事皆自后而先逆陈之布奠于賔宾奠不举以下专言祭宾礼杀之事先以此八字发其端乃言不归肉以至祭前宿宾之辞凡二事亦自终而初逆陈之也旅酬者祭之将末归肉者祭之最末飨神者祭之方初宿宾者祭之最初也】
　　○曽子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭【坛大丹切或音善】
　　【郑氏曰有子孙存不可以乏先祖之祀不祭于庙无爵者贱逺辟正主孔氏曰曽子旣知宗子有罪居他国庶子为大夫得在本国摄祭但未知庶子无爵在国居者可祭以否故问之孔子许其祭以礼无正文故云祭哉哉者疑而量度之辞虽有庙在宗子之家然庶子无爵不得就宗子家之庙而祭唯可望近所祭者之墓而为坛以四时致祭也此宗子去在他国亦谓有罪者若其无罪则宗子去国以庙从本国不得有庙也】
　　若宗子死告于墓而后祭于家宗子死称名不言孝身没而已子游之徒有庶子祭者以此若义也今之祭者不首其义故诬于祭也
　　【郑氏曰言祭于家容无庙也孝宗子之称不敢与之同其辞但言子某荐其常事至子可以称孝以用也用此礼祭也首本也诬犹妄也孔氏曰孔子上为曽子说宗子身在外此又说宗子身没谓告于所祭之墓而后祭于庶子无爵者之家也宗子旣死庶子无所可辟当云祭于宗子之家今直云祭于家容宗子之家无庙而于庶子之家祭也宗子所以无庙者宗子无爵不合立庙也又宗子以庙从本家不复有庙也或云祭于家者是祭于宗子之家庶子之家无庙也庶子所以无庙者庶子无爵不合立庙也告神但称名不称孝辟宗子也庶子身死其子是庶子适子祭庶子之时可以称孝澄曰汉初犹有七十子后所记礼百余篇戴氏礼记多取之此章先记孔子答曽子之言子游以下记者所自言也孔门子游最深于礼徒谓其门弟子也子游之门徒有庶子以此孔子所言之义而祭谓祭先告慕而后于家名但称子而不称孝二者之义也若犹云如此也义事理之宜也若义者如此乃合事理之宜记者又谓今有庶子祭者不能如子游之门徒本祖此义故其于祭为诬罔礼之所无是诬罔也方氏曰庶杀于适贱杀于贵礼之常也庶子无爵则非适非贵故虽可以祭其礼又为之杀焉】
　　○孔子曰宗子虽七十无无主妇非宗子虽无主妇可也
　　【郑氏曰族人之妇不可无统孔氏曰凡人年六十无妻者不复娶宗子领宗男于外宗妇领宗女于内昭穆事重不可废阙必须有主妇故虽年七十犹娶然此谓无子孙及有子而年幼者若有子孙则传家事于子孙也澄曰因上章有孔子答曽子所问宗子之事故又附记孔子所言宗子一章】
　　○贱不诔贵幼不诔长礼也唯天子称天以诔之诸矦相诔非礼也【长之两切】
　　【郑氏曰诔累列生时行迹当由尊者天子称天以其无尊焉诸矦礼当诔于天子也孔氏曰非但贱不诔贵平敌相诔亦不可故诸矦相诔非礼也澄曰诔谓哀死者之辞犹后世祭文哀辞之类郑注解诔为諡前已言其非矣如鲁哀公诔孔子曰乌乎哀哉尼父何尝为孔子作諡哉】
　　右记昬冠为尸遭丧等事凡十四章六章正记丧礼八章因类附记


　　礼记纂言卷十五
<经部,礼类,礼记之属,礼记纂言>
　　钦定四库全书
　　礼记纂言卷十六　　　　　元　吴澄　撰大传
　　【仪礼经十七篇唯丧服一篇之经有传此篇通用丧服传之文而推广之丧服传逐章释经如易之彖象传此篇不释经而泛说则如易之系辞传不释经而统论大凡也人以系辞传为易大传故此篇亦名大传云】
　　圣人南面而听天下所且先者五民不与焉一曰治亲二曰报功三曰举贤四曰使能五曰存爱五者一得于天下民无不足无不赡者五者一物纰缪民莫得其死【听旧体宁切今读如字与音预赡食艶切纰匹弥切缪音谬】
　　【圣人南面谓即天子位向明以临臣民也听天下谓天下之事悉接乎耳目也或言听朝则听该视或言视朝则视该听也且先谓且当以此为先而后又有事也民谓治民之事所且先者五事而治民之事不与焉行之在五先之后也明伦以齐家最所当先故治亲为五先之一官人以治国其次也故报功举贤使能继之功谓世臣旧臣己用之贤能有功于国者急报答之或登庸于内或封建于外皆报其功也故报功为五先之二贤谓有德者虽非有功之臣然有德而未用急举擢之俾为卿大夫也故举贤为五先之三能谓有才者虽非有德之贤然有才而可用急使令之俾居一职任一事也故使能为五先之四仁民以平天下又其次也故存爱继之存爱谓仁民凡天下之民不问贤愚能否皆当存爱之之心论语所谓泛爱众也故存爱为五先之五上言民不与焉此言存爱其所爱者即民也乃云不与何哉葢存爱也者存爱民之心尔民也者行治民之事先有不忍人之心而后有不忍人之政也一得谓所先五事一一行之皆得其当而无失无不足谓民财民力两无匮欠赡则又有余饶也或曰足谓财之足赡谓力之赡一物纰缪谓所先五事中有一事行之失其当也纰缪犹丝之纷乱无纪先五者而继之以行仁政则赋敛必轻徭役必省而民财不空民力不困旣无欠而又有余也若于所当先之五事但有一事错舛则敛必重役必繁而民受冻馁疲劳之祸不得其正命而死也五先皆得而民生始可厚五先一失而民死旋不救见福民则难祸民则易也郑氏曰且先言未遑余事功功臣也物犹事也纰缪犹错也辅氏曰五者无非爲民而曰民不与焉言未及于民事犹劳徕劝率睭给之类也方氏曰民不与焉非不以民为事苟能行此五者民亦从而治矣】
　　○圣人南面而治天下必自人道始矣立权度量考文章改正朔易服色殊徽号异器械别衣服此其所得与民变革者也其不可得变革者则有矣亲亲也尊尊也长长也男女有别此其不可得与民变革者也上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣【量音亮徽讳韦切械户戒切别彼列切下同长长知两切祢年礼切缪读如穆】
