<!-- { "loadSidebar": true } -->
　　【篇首一节言入其国知其教葢诸侯之事此一节则言天子之事天子谓有圣人之德而居天子之位者也与天地参谓与天地合其德也德配天地德极其大矣而天地之间虽万物之至众至多悉皆兼利焉则其德之周于小者又如此与日月并明谓与日月合其明也明照四海明极其大矣而四海之内虽一物之甚微甚小亦皆不遗焉则其明之周于小者又如此方氏曰与天地参故能德配天地兼利万物与日月并明故能明照四海不遗防小】
　　其在朝廷则道仁圣礼义之序燕处则听雅颂之音行歩则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也【朝音潮】
　　【郑氏曰道犹言也环佩佩环佩玉也所以为行节环取其无穷止玉则比徳焉孔子佩象环五寸人君之环其制未闻鸾和皆铃鸾在衡和在轼前所以为车行节升车则马动马动则鸾鸣鸾鸣则和应居处朝廷与燕处也进退行歩与升车也孔氏曰朝祀所乗之车鸾在衡若田猎之车则鸾在镳异于乗车也方氏曰朝廷向明而治之时也燕处向晦而息之时也单出为声杂比为音或曰声或曰音互相备也礼所以体上下居处则有上下之位故曰礼度所以度长短进退则有长短之象故曰度百官化之而用舍得宜万事从之而先后得序也澄曰仁圣礼义性之四徳圣者生知之智无所不通者也在朝廷临莅羣臣议论政事口之所道无非性中之德苟非四徳则口不道谓无厐杂之言也序谓言之有次第也上文谓天子与天地合德日月合明葢以大德敦化者言此谓天子之一静一动其庸言庸行无不合道以至用人处事无一不当葢以小徳川流者言诗曹风鸤鸠之篇自其在朝廷以下皆言盛徳之威仪不差忒故能正四方诸侯之国而为天子也】
　　○发号出令而民恱谓之和上下相亲谓之仁民不求其所欲而得之谓之信除去天地之害谓之义义与信和与仁霸王之噐也有治民之意而无其噐则不成【去羌吕切王于况切】
　　【号谓征召令谓命戒号令便于民则民悦以不乖戾故谓之和上亲其下如父之爱子下亲其上如子之爱父交相亲爱故谓之仁民所愿欲不待下求于上而上自以是与其下如四时之有信不速自至故曰信除去天地之害如尧平水患之类此事理之宜故曰义和仁信义皆谓施于有政如噐之可操执苟徒有治民之意而无此噐则是虽有不忍人之心而无不忍人之政也不成谓不完成也然四者之噐又须有礼故虽有政必有礼以齐之故下文遂推説礼之功用霸者诸侯之长王者天子之称此篇第一节言诸侯之教第二节言天子之徳故于此緫言之而曰霸王之噐孔氏曰欲作事物必先利其噐霸王必须义信和仁也郑氏曰噐谓所操以作事者也义信和仁皆存乎礼】
　　礼之于正国也犹衡之于轻重也绳墨之于曲直也规矩之于方圜也故衡诚县不可欺以轻重绳墨诚陈不可欺以曲直规矩诚设不可欺以方圜君子审礼不可诬以奸诈是故隆礼由礼谓之有方之士不隆礼不由礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也【县音长知长切】
　　【郑氏曰衡称也县谓钟也陈设谓弹画也澄曰衡绳规矩者制噐之则礼以正一国之民犹衡绳规矩以正噐物也噐物必正之于五则然后其轻重曲直方圜皆得其实而不可欺罔君子谓在上之人兼霸王而言审犹言详定也君子详定此礼以齐其民则民之善恶情实毕露其从于礼者为善违于礼者为恶虽奸诈之徒欲作伪以欺罔其上而不可也诬谓欺罔也隆者其崇重之心由者其践行之迹方犹法也有方之士谓持守理法之善人以其善故加以羙称而谓之士无方之民谓逾越理法之恶人以其恶故侪于编氓而谓之民葢礼者敬让之道也人皆由礼则凡奉宗庙者皆敬先入朝廷者皆敬贵处室家者皆让父兄处乡里者皆让长老敬让之道达于宗庙朝廷室家乡里故上为下之所敬让而居上者不危不危则安矣民知君之当敬让而为民者不乱不乱则治矣其安其治皆由有礼而然故曰莫善于礼记者推言礼之功用而引孔子之言以结之也】
　　○故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也昬姻之礼所以明男女之别也夫礼禁乱之所由生犹坊止水之所自来也故以旧坊为无所用而壊之者必有水败以旧礼为无所用而去之者必有乱患【别彼列切夫音扶坊音房】
　　【郑氏曰春见曰朝小聘曰问其篇今亡防姻谓嫁娶也婿曰婚妻曰姻自亦由也方氏曰君臣之乱生扵无义故以朝觐之礼禁之诸侯之乱生于不相尊敬故以聘问之礼禁之臣子之乱生于无恩故以丧祭之礼禁之以至乡饮酒之施于长幼婚姻之施于男女义亦若是故曰礼禁乱之所由生也夫坊积土而成故以比礼水之为物小有浸润大有沦胥故以比乱周官行人凡诸侯之邦交嵗相问殷相聘故聘问之礼所以使诸侯相尊敬三年之丧四时之祭臣子之所以报君父故丧祭之礼所以明臣子之恩孔氏曰礼扵乱生之处则豫禁之堤坊止约水从来之处则豫障之坊壊则水必来败产业礼败则必有乱患】
　　故婚姻之礼废则夫妇之道苦而滛辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行恶而倍畔侵陵之败起矣故礼之教化也微其止邪也于未形使人日徙善逺罪而不自知也是以先王隆之也易曰君子慎始差若豪厘缪以千里此之谓也【辟匹亦切行下孟切逺于万切差初佳切】
　　【郑氏曰苦谓不至不答之属孔氏曰不至谓夫亲迎而女不至不答谓夫不答于妇乡饮酒礼明长幼相敬让若废不行则尊卑无序故争鬭之狱繁多也丧祭之礼所以教朂臣子恩情使死者不见背违生者常相存念若废不行则臣子恩薄而死者见背生者被遗忘矣倍畔谓倍畔天子侵陵谓侵陵邻国此覆説前文据人伦急切者在前先婚姻次乡饮酒乃至聘觐也后林叶氏曰微者形而未大也教以使人效化以使人迁故徙善而不自知未形者有形之兆也则人知舍彼以就此故逺罪而不自知澄曰微谓未显未形谓未见前言隆礼下之人崇重此礼也此言隆之上之人崇重此礼也礼之导人为善每在善防方动之初其禁人为恶亦在恶防未见之时非若其它法令刑罚之属待其显见而后劝率惩遏之也故又引易以证之而为第四节之结语始谓其初未显未见之时慎谓宜及此时以礼导其善防其恶不可失此防也傥或不然不于其始而教之止之其差虽若豪厘之近言其差甚小至于既显既见而后教之止之则难为力其缪乃有千里之逺言其缪甚大也山隂陆氏曰引易今无之葢连山归蔵之辞】
　　右记论礼之辞凡四节














　　礼记纂言卷二十七
　　钦定四库全书
　　礼记纂言卷二十八　　　　元　呉澄　撰哀公问
　　【以篇首三字名篇孔氏曰哀公二问一问礼二问政】
　　哀公问于孔子曰大礼何如君子之言礼何其尊也孔子曰丘也小人不足以知礼
　　【孔氏曰礼之所用广大故云大礼郑氏曰不足以知礼谦也】
　　君曰否吾子言之也孔子曰丘闻之民之所由生礼为大
　　【孔氏曰否止其谦也方氏曰夫礼失之者死得之者生故曰民之所由生澄曰礼为大夫子所以答哀公大礼之问也下文乃详言之】
　　非礼无以节事天地之神也非礼无以辨君臣上下长幼之位也非礼无以别男女父子兄弟之亲昬姻防数之交也君子以此之为尊敬然然后以其所能教百姓不废其防节【长知两切别彼列切数色角切】
　　【马氏曰礼莫重于祭祭莫重于天地故以事天地之神为先节者事天地各以其位各以其噐各以其时皆有节也方氏曰天地言神则下所言者人而已君臣上下长幼有贵贱尊卑先后之位故以位言男女父子兄弟皆门内之治也故以亲言婚姻则二姓之所合防数则朋友之所会故以交言礼之所用如此其大君子安得不尊敬其事乎以其所能教百姓谓以身教也防节观其防通而为之节文也澄曰分之严者外自君臣始非君臣则有上下非上下则有长幼其位虽异而异之中有同焉所当辨也情之厚者内自男女始因男女而有父子因父子而有兄弟其亲虽同而同之中有异焉所当别也妇党曰婚婿党曰姻自家内之兄弟而推以及异姓之兄弟也闲见曰防亟见曰数自逺外之长幼而推以及防从之长幼也其交亦有别焉于神之大祭则举二以包其余扵人之大伦则衍五而至扵八此者指节事辨别之礼而言然者如此也谓君子以此礼之敬事大神辨别大伦故尊敬之如此所以答哀公言礼何其尊之问也君子先能自行其所尊敬之礼然后推己所能以教百姓使之亦不废其防节礼者嘉美之防防节谓行礼之节次也不废者礼不下庶人随其所得行者行之不责其备也】
　　有成事然后治其雕镂文章黼黻以嗣
　　【郑氏曰有成事者谓君子使百姓不废此上三事之期节三事行扵民有成功乃续治文饰以为尊卑之差澄曰有成谓无毁缺也事即行礼之事雕镂文章黼黻谓车旗噐服之饰有等有仪者也嗣继续也君子以礼教民民从其教于礼之事既无毁缺然后制仪等之饰以示民而继续所教也必用车旗噐服之仪等以继续身教之礼者犹孟子言既竭目力而继之以规矩既竭耳力而继之以六律也】
　　其顺之然后言其丧筭备其鼎爼设其豕腊修其宗庙嵗时以敬祭祀以序宗族即安其居节
　　【其者将然之辞顺谓民皆由礼知礼有顺无逆也然后又教之以丧祭之礼葢君子之于民以所能教之以仪等嗣之皆施于生人者也生人之礼略备则教之事死如事生焉慎终扵丧追逺扵祭皆事死之礼也言谓载之礼经以晓谕人也丧筭筭谓数也服之精麤经之大小变除之久近哭踊之多寡凡此等类皆有其数凶奠吉祭并有鼎爼豕腊葢兼凶吉二礼言之宗庙嵗时祭祀则专言吉礼也序宗族谓祭后之燕居节谓居处之节居田居邑各随其时居渚居山各适其宜是也既言丧祭而就安其居节先之以哀死而终之以乐生也洪范八政三曰祀四曰司空司空者居民之官见哀死乐生之政相聫属也方氏曰鼎爼祭噐也豕腊祭物也宗庙祭所也物不止豕腊噐不止鼎爼各举其一尔嵗时以敬祭祀孝经所谓春秋祭祀以时思之也以序宗族祭统所谓昭与昭齿穆与穆齿也孔氏曰祭祀之末同姓燕饮防序宗族也】
　　丑其衣服卑其宫室车不雕防噐不刻镂食不贰味以与民同利昔之君子之行礼者如此【防音祈】
　　【丑犹恶也禹之恶衣服卑宫室是也不雕防不刻镂言质素不事华饰虽国家丰盛之时亦如少仪所言国家敝靡之时也不贰味禹之菲饮食也上文三然后皆教民以礼之事此五句遂言持身以俭之事葢能持身以俭则用财有节而不重敛故家给人足民不迫窭则行礼也易富而后可教也方氏曰俭者不夺人故能与民同利孔氏曰君不奢饰与百姓同其利古昔君子行礼如此刺今不然】
