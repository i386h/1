<!-- { "loadSidebar": true } -->
　　【郑氏曰谓大夫士见君旣拜矣而复见劳也迎拜谓君迎而先拜之不敢答拜嫌与君亢賔主之礼孔氏曰此谓大夫士出聘他国君之礼劳慰也还辟逡廵也稽首头至地也初至行聘享私觌礼毕而主君又别慰劳已在道路之勤故逡廵而退辟也按聘礼行聘享及私觌讫賔出主君送至大门内主君问聘君问大夫竟乃云公劳賔賔再拜稽首公答拜公劳介介再拜稽首公答拜即此大夫出聘他国君劳之是也聘礼无还辟之文者文不备也君若迎拜谓聘賔初至大门外主君迎而拜之不敢当礼则逡廵不敢答主君之拜故聘礼云賔入门左公再拜賔辟不答拜是也吕氏曰还辟再拜稽首以君臣之礼见他国之君也迎拜则还辟它国之君以賔主之礼接已而已不敢亢也澄曰还辟谓身旋转而开辟以逊避也】
　　大夫士相见虽贵贱不敌主人敬客则先拜客客敬主人则先拜主人
　　【郑氏曰尊贤也孔氏曰此谓使臣行礼受劳已竟次见彼国卿大夫也唯贤是敬不计賔主贵贱虽为大夫而徳劣亦先拜有德之士也异国则尔同国则否叶氏棣曰用下敬上谓之贵贵故大夫士见于国君不敢答拜用上敬下谓之尊贤故贵贱虽不敌賔主相尊则先拜贵贵者礼也尊贤者义也】
　　大夫见于国君国君拜其辱士见于大夫大夫拜其辱同国始相见主人拜其辱
　　【郑氏曰自外来而拜拜见也自内来而拜拜辱也孔氏曰大夫见于国君谓见它国君聘礼云在门左拜是拜其辱也士见于大夫平常相答拜非加敬也故聘礼賔朝服问卿卿迎于庙门外再拜是也同国始相见前是异国此明同国则主人必先拜辱也】
　　凡非吊丧非见国君无不答拜者
　　【郑氏曰礼尚徃来丧賔不答拜不自宾客也国君见士不答其拜士贱也孔氏曰已虽贤德必皆相答拜凡拜而不答拜者唯吊丧与士见已君二条尔吊賔本来助执丧事非行賔主之礼君尊不答士拜聘礼士介四人君皆答拜者以其它国之士故也吕氏曰吊丧者主人拜宾宾不答凡吊者非以宾客来独主拜宾之辱而已宾不可申其敬也张子曰吊丧不答拜主人拜伏以哭吊者难答故辟之君于士不答拜于大夫亦有时而答尊贤也】
　　君于士不答拜也非其臣则答拜之
　　【马氏曰士之于君朝则不坐燕则不与大享则旅食而己此君于士所以无答拜之礼也孔氏曰君于已士以其贱故不答拜然聘礼云聘使还士介四人君旅答拜敬其奉使而还士相见礼士见国君君答拜者以其初为士敬之故也非其臣则答拜者以其它国之士非已尊所加故答之郑氏曰不臣人之臣也】
　　大夫于其臣虽贱必答拜之
　　【孔氏曰大夫为君宜辟正君故不辨己臣贵贱皆答拜也】
　　男女相答拜也
　　【孔氏曰男女宜别或嫌其不相答故明虽别必宜答也】
　　○凡挚天子鬯诸矦圭卿羔大夫鴈士雉庻人之挚匹【挚音至鬯敕亮切匹音木】
　　【郑氏曰天子无客礼以鬯为挚者唯用告神也孔氏曰鬯者酿黒为酒其气芬芳条畅也天子吊临适诸矦必舎其祖庙旣至诸矦祖庙仍以鬯礼于庙神也诸矦朝王及相朝聘公矦伯用圭子男用璧此不言璧者畧可知也羔小羊取其羣而不失类也鴈取其候时而行也雉取耿介惟敌是赴羔鴈生雉则死亦表见危致命也匹鹜也野鸭曰鳬家鸭曰鹜凡用牲为挚主人皆食之故司士云掌摈者膳其挚谓所执羔鴈之挚入于王之膳人】
　　童子委挚而退
　　【郑氏曰不与成人为礼也孔氏曰童子见先生或寻朋友不敢与主人相授受拜抗之仪但奠委其挚于地而自退辟之童子之挚束脩也】
　　野外军中无挚以缨拾矢可也
　　【郑氏曰缨马繁缨也拾谓射韝野外军中非为礼之处用时物相礼而已孔氏曰军在野无物或应相见而无可持为挚者则不以旧礼当随时所用不直云军中而云野外者若军在都邑中则宜依旧礼不可用军物也若非军中而在野外亦随所有也举一隅尔触类而长之若土地无正币则时物皆可也】
　　妇人之挚椇榛脯脩枣栗【椇俱羽切榛侧巾切脯音甫】
　　【郑氏曰椇枳也有实今邳郯之东食之榛实似栗而小妇人无外事见以羞物也孔氏曰妇人初归用挚以见舅姑用此六物为挚椇即今之自石李形如瑚味甜美脯抟肉无骨而防之脩取肉锻治而加姜桂干之如脯者左传云女挚不过榛栗枣脩以告防也按昬礼见舅以枣栗见姑以腶脩其榛椇所用无文】
　　○天子穆穆诸矦皇皇大夫济济士跄跄庻人僬僬【济子礼切跄七良切僬子妙切】
　　【郑氏曰皆行容止之貌也凡行容尊者体盘卑者体蹙孔氏曰穆穆威仪多也皇皇自庄盛也不及穆穆而犹自庄盛济济徐行有节不得自庄盛但徐行而已跄跄容貌舒不得济济但舒而已僬僬卑尽之貌卑贱都无容仪直行而已崔云凡形容下不得兼上上得兼下故诗有济济辟王穆穆鲁矦者诗人颂美举盛以言也吕氏曰穆穆雍容深厚之貌济济脩饰齐一之貌跄跄翔举舒之貌僬僬趋走促数不为容止之貌庻人见君不为容进退趋走尊者之容重卑者之容轻尊者之容舒卑者之容遽济济之齐一不如皇皇之庄盛皇皇之庄盛不如穆穆之深厚则知尊者重且舒也济济之脩饰不为跄跄之舒跄跄之舒不为僬僬之促数则知卑者轻且遽也】
　　○天子视不上于袷不下于带国君绥视大夫衡视士视五歩【上时掌切袷音刧绥它果切】
　　【郑氏曰袷交领也天子至尊臣视之目不过此绥读为妥妥视谓视上于袷视国君弥髙也衡平也平视谓视面视大夫又弥髙也士视旁游五歩之中也视大夫以上上下游目不得旁也孔氏曰臣视天子上过于袷则慢供奉至尊须承候顔色又不得下过于带国君诸矦也臣视国君当视面下袷上也人相看以面为平若大夫之臣视大夫平看其面也士之属吏视亦不得髙面下带而得旁视左右五歩也庾氏曰妥頺下之貌视以面为平妥则下于西上于袷也】
　　凡视上于面则敖下于带则忧倾则奸【敖五报切】
　　【郑氏曰凡视敖则仰忧则低辟头旁视心不正也孔氏曰凡视人过髙则敖定十五年邾子执王髙其容仰髙仰骄也若视过下则自有忧定十五年鲁公受玉卑其容俯卑俯替也倾欹侧也若视尊者而欹侧旁视流目东西则似有奸恶之意也】
　　○凡奉者当心提者当带【奉芳勇切】
　　【吕氏曰奉者承之以二手也提者挈之以一手也孔氏曰物有宜奉持之者有宜提挈之者奉之者必仰手当心提之者必屈臂当带】
　　执天子之器则上衡国君则平衡大夫则绥之士则提之【绥它果切】
　　【郑氏曰衡与心平上衡则髙于心弥敬也妥之谓下于心孔氏曰前明常法此明臣为君上提奉之礼执持也人之拱手正当心平天子至尊故臣为奉器髙于心国君降于天子故其臣为奉器与心齐平大夫又降于诸侯故其臣为奉器下于心也士卑故士臣为士提物又在绥之下提之者当带也】
　　凡执主器执轻如不克
　　【郑氏曰主君也克胜也重慎之也孔氏曰礼大夫称主此言主通天子诸矦尊者之器不论轻重其臣执之虽轻如重而有不胜之容论语孔子执圭如不胜聘礼上介执玉如重是也】
　　执主器操币圭璧则尚左手行不举足车轮曳踵【操七刀切曳以至切】
　　【郑氏曰尚左手尊左也车轮谓行不絶地孔氏曰圭璧瑞玉也尚上也执持君器及币玉则右手在下左手在上也曳拽也踵脚后也执器行时不得举足但起前拽后使踵如车轮拽地而行之】
　　执玉其有借者则裼无借者则袭【借在夜切裼星歴切】
　　【郑氏曰璧琮加束帛而裼圭璋特而袭裼见美文也袭充美质也孔氏曰凡衣近体有袍襗之属其外有裘夏月则衣葛其上有裼衣裼衣上有袭衣袭衣上有常服若皮弁服之属也掩而不开谓之袭若开此皮弁服及中衣左袒出其裼衣谓之裼刘氏曰此谓朝聘时尔借者荐也非缫圭璋璧琮琥璜皆玉也执璧琮琥璜则与帛锦绣黼同升所谓有借裼者礼差轻尚文也执圭璋则特达所谓无借袭者礼方敬尚质也裼袭繋于有借无借不系于有缫无缫礼之质文以圭璋璧琮琥璜为轻重也】
　　立则磬折垂佩主佩倚则臣佩垂主佩垂则臣佩委【折之列又市列切】
　　【郑氏曰倚谓附于身小俛则垂大俛则委于地君臣俛仰之节也孔氏曰此授受时礼也佩谓玉佩带佩于两边臣则身宜偻折身旣偻折则所带之佩从两边出县垂于前君若直立而佩倚附其身则臣宜曲折故佩垂于前君若重谨折身而佩垂则臣身当弥曲故佩垂于地吕氏曰谓君臣授受之节也凡授受者尊卑皆磬折故垂佩然臣当加恭于君故有佩倚佩垂佩委之差也】
　　○爲天子削者副之巾以絺爲国君者华之巾以绤爲大夫累之士疐之庶人龁之【爲云伪切副普偪切华胡切累力果切疐音帝】
　　【郑氏曰副析也旣削又四析之乃横断之而巾覆焉华中裂之不四析也累保也不巾覆也疐之不中裂横断去疐而已龁之不横断孔氏曰絺细葛华半破也绤麄葛也疐谓脱华处庻人府史之属方氏曰必巾者所以奉尊者不敢亵其物也必以絺绤者当暑以凉为贵也刘氏曰大夫以上皆曰为者有司为之也士庶人不曰为者自为之也士庶虽贱食之际执疐龁而不敢防君僣其华副之礼也】
　　○问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也【长之两切】
