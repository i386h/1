<!-- { "loadSidebar": true } -->
　　【方氏曰此言礼之初方是时地产之谷有黍然未有釜甑也故燔之天产之物有豚然未有刀匕也故捭之尊未能凿木也故污尊饮未知用爵也故抔饮皆始诸饮食之事孔氏曰礼以饮食为本中古质略虽有火化未有釜甑以水洮释黍米捭析豚肉加于烧石之上而熟之若如也言非但可以事生如此亦可以致其恭敬于鬼神郑氏曰言其物虽质畧有齐敬之心则可以荐羞于鬼神鬼神飨徳不飨味也释米捭肉加于烧石之上而食之今北狄犹然污尊凿地为尊也抔饮手掬之也蒉读为凷凷堛也谓搏土为桴也土鼓筑土为鼓也山隂陆氏曰蒉桴以蒉盛块而为桴焉庐陵胡氏曰蒉草也以草为桴郑以蒉为凷非也若去声误不应明堂位又误土鼓广雅文云筑土为鼓盖筑地以当鼓节籥章注以瓦为匡不必筑土也抔若张释之云一抔土长乐陈氏曰食之礼始于燔黍捭豚饮之礼始于污尊抔饮蒉桴而土鼔其乐之始与明堂位曰土鼓蒉桴苇籥伊耆氏之乐也澄曰此以上所言虽有中古时事然犹简质不可从也下文乃言中古以后可从之礼】
　　及其死也升屋而号告曰臯某复然后饭腥而苴孰故天望而地藏也体魄则降知气在上故死者北首生者南乡皆从其初【号平声臯音羔饭扶晚切苴子余切知音智首手又切乡许亮切郑氏曰升屋而号招之于天也北首隂也南向阳也孔氏曰臯引声之言某谓死者名令其反复魂魄不复然后浴尸而行含礼于含之时饭用生稻之米故云饭腥用上古未有火化之法也苴孰者欲葬设遣奠包裹孰肉以遣送尸法中古火化之利也天望谓望天招魂地蔵谓葬以藏尸所以地藏由体魄则降故也所以天望由知气在上故也延平周氏曰自蒉桴土鼔而上后世有备于此者故不从其初自升屋而号而下后世无过于此者故皆从其初澄曰及其谓及至中古以后之时也死也升屋而号告谓行复礼既号而又告也臯者号之声某复者告之辞也体魄谓形体精魄降谓降下在地知气谓神识魂气在上谓升上在天其号其告望而求诸天之阳明者盖为知气之在上而然此时犹以生道处之冀其知气来复而可以生也始则饭腥终则苴孰蔵而归诸地之隂幽者盖为体魄之降而然此时始以死道处之俾其体魄得所而安于死也故死者北首生者南乡二句结上文也从其初初指及其以下所言之礼谓今日死之首隂生之回阳皆是从中古以后之求生于阳归死于隂者也自夫礼之初至此第五节之一】
　　昔者先王未有宫室冬则居营窟夏则居橧巢未有火化食草木之实鸟兽之肉饮其血茹其毛未有麻丝衣其羽皮【窟苦忽切橧音曽茹音汝衣于既切】
　　【郑氏曰此皆上古之时寒则累土暑则聚薪柴居其上未有火化食腥也孔氏曰营窟者地髙则穴于地地下则营累其土而为窟橧巢者橧聚其薪以为巢虽食鸟兽之肉不能饱则茹食其毛汉苏武以雪杂羊毛食之是其类也澄曰营窟土处以避寒也橧巢木处以避暑也饥则食鸟兽之肉寒则取鸟之羽兽之皮以衣而蔽其体也此以上所言皆是上古时事为大朴陋不可从也下文乃言上古以后可从之礼】
　　后圣有作然后修火之利范金合土以为台榭宫室牖户以炮以燔以亨以炙以为醴酪治其麻丝以为布帛以养生送死以事鬼神上帝皆从其朔【合如字又音閤炮薄交切燔音烦亨普伻切炙之石切醴音礼酪音洛】
　　【郑氏曰作起也修火之利孰冶万物范金谓铸作器用合土谓瓦瓴甓及甒大炮谓裹烧之燔谓加于火上烹谓煑之镬炙谓贯之火上醴酪谓烝酿之也酪酢酨孔氏曰燧人出火但用之简小更修使益多范金谓为形范以铸金器合土谓和合其土烧作器物长乐陈氏曰范金合土固不止于为宫室之具而为宫室则必在于范金合土之后以其斤斧瓦甓之所当先也方氏曰非无火也特未能修之以利人耳范即荀况所谓形范之范范金而铸之合土而陶之而器用出焉则以为台榭宫室牖户也夫居宫室以代巢窟为醴酪之类以代血毛治麻为布治丝为帛以代羽皮是道也不特可以养生于其始又可以送死于其终不特可以养生送死于其明又可以事鬼神上帝于其幽神则百神上帝则天也澄曰修火之利一句总下三事范金合土为宫室一也炮燔亨炙为醴酪二也治麻治丝为布帛三也皆须火之利以养生送死以事鬼神上帝二句结上文也从其朔朔指后圣以下所言之礼谓今日人之始终祭之小大皆是从上古以后之所居所食所服者也朔亦初也初犹日至为一岁之始谓生阳死隂一事之始也朔犹月朔为毎月之始谓宫居火食衣帛衣布三事之始也自昔者先王至此第五节之二】
　　故酒在室醴醆在户粢醍在堂澄酒在下陈其牺牲备其鼎爼列其琴瑟管磬钟鼔修其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜【醆夕限切粢才细切醍音体嘏古雅切祜音户】
　　【郑氏曰粢读为齐声之误也周礼五齐一曰泛齐二曰醴齐三曰盎齐四曰醍齐五曰沈齐字虽异醆与盎澄与沈盖同物也奠之不同处重古略近也祝祝为主人飨神之辞也嘏祝为尸致福于主人之辞也祜福也孔氏曰一祭之中凡有两节上节是荐上古中古下节是荐今世之食此总论今世祭祀馔具因于古昔所供之物并酒所陈之处酒水也色黒谓之大古无酒此水当酒所用以今虽有五齐三酒贵重古物故陈设室内而近北醴谓醴齐醆谓盎齐以其后世所为贱之陈列虽在室内稍南近户也皇氏云醴在尸内醆在户外其泛齐当在酒南醴齐北熊崔并云此据禘祭用四齐不用泛齐也粢醍卑故又南近户而在堂澄谓沈齐酒谓三酒事酒昔酒清酒又卑故在堂下陈其牺牲者谓将祭之夕省牲之时及祭日之旦迎牲而入丽于碑按特牲礼陈鼎于门外北面兽在鼎南东首牲在兽西南上北首其天子诸侯夕省牲之时亦陈于庙门外横行西上备其鼎爼者以牲主于镬镬在庙门之外鼎随镬设各陈于镬西取牲体以实其鼎举鼎而入设于阼阶下南北陈之爼设于鼎西以次载于爼也按少牢陈鼎于庙门外东方北面北上又鼎入陈于东方当序西面北上爼皆设于鼎西是也列其琴瑟者琴瑟在堂而登歌书云搏拊琴瑟以咏是也管磬钟鼔堂下之乐书云下管鼗鼔笙镛以间是也其歌钟歌磬亦在堂下上神在上精魂之神即先祖也指其精气谓之上神指其亡亲谓之先祖皇氏等云上神天神也祭统曰君在庙门外则疑于君入庙门则全于臣是以正君臣也又云尸南面父北面而事之是以笃父子也又云昭与昭齿穆与穆齿特牲云主人洗爵献长兄弟众兄弟是以穆兄弟也又云尸饮五君洗玉爵献卿尸饮七以瑶爵献大夫是以齐上下也礼器云君在阼夫人在房及特牲夫妇交相致爵是夫妇有所也言行上事得所则承受天之祜福也方氏曰以室对户室者户之内戸者室之外也以堂对下则堂者阶之上阶者堂之下也澄曰此盖言祭之初事也君臣父子皆指尸与君言兄弟同姓之臣上下异姓之臣夫妇君与夫人也祭之初各有其礼各有其事各有其位故云正笃睦齐有所也第五节之三】
　　作其祝号酒以祭荐其血毛腥其爼孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫【祝之六切殽音肴越音活幂莫歴切衣去声醆阻限切郑氏曰此谓荐上古中古之食也周礼祝号有六号者所以尊神显物也腥其爼谓豚解而腥之及血毛皆所以法于太古也孰其殽谓体解而烂之此以下皆所法于中古也越席翦蒲席也幂覆尊也澣帛练染以为祭服嘉乐也莫虚无也孔氏曰酒以祭者谓朝践之时设此酒于五齐之上以致祭鬼神所以重古荐其血毛者亦朝践时延尸在堂祝以血毛告于室也腥其爼者亦谓朝践时既杀牲以爼盛肉进于尸前也按士防礼小敛之奠载牲体两髀两肩两胉并脊凡七体也士虞礼主人不视豚解注云豚解解前后胫脊胁而已是豚解七体也按特牲少牢以荐孰为始之时皆体解无豚解以无朝践荐腥故也其天子诸侯既有朝践荐腥故知腥其爼为豚解孰其殽谓体解而烂之体解则特牲少牢所升于爼以进神者是也按特牲九体肩一臂二臑三肫四胳五正脊六横脊七长脊八短胁九少牢则十一体加以脡脊代胁为十一体也是分豚为体解此孰其殽谓体解讫以汤烂之不全孰次于腥而荐之堂疏布谓麤布醴醆以献者朝践之时用醴馈食之时用醆燔炙谓燔肉炙肝按特牲礼主人献尸賔长以肝从主妇献尸兄弟以燔从此则君荐之用炙夫人荐用燔是也诗楚茨云或燔或炙第一君献第二夫人献第三君献第四夫人献是君与夫人交错而献也设此在上祭礼所以嘉善死者魂魄而神来歆飨是生者合于虚无寂寞也澄曰此盖言祭之中事也第五节之四】
　　然后退而合亨体其犬豕牛羊实其簠簋笾豆铏羮祝以孝告嘏以慈告是谓大祥此礼之大成也【铏音刑郑氏曰此谓荐今世之食也体其犬豕牛羊谓分别骨之贵贱以为众爼也祝以孝告嘏以慈告各首其义也祥善也今世之食于人道为善也孔氏曰然后退而合烹者前明荐爓既未孰今至馈食乃退取乡爓肉更合亨之令孰拟更荐尸又尸爼唯载右体其余不载者乃左体等亦于镬中亨煮之故云合亨亨之既孰乃体别骨之贵贱以为众爼供尸及待賔客兄弟等知非尸前正爼者以此所陈多是祭末之事故为祭末飨燕之众爼也实其簠簋笾豆铏羹者此举事尸之时所供设也若笾豆亦兼据賔客及兄弟等澄曰此盖言祭之末事也成犹言全备也自初中至末祭礼大备故云大成第五节之五】
　　祝嘏莫敢易其常古是谓大假
　　【方氏曰祝则君假之以告神者也嘏则尸假之以告人者也祝嘏辞说古有常训不可易焉故莫敢易澄曰大谓尊大之假谓君与尸所假以告神告人之辞尊大其辞而不敢辄有改易也故曰大假或曰假与嘏字通用大假者大其嘏辞也嘏尊祝卑以尊统卑故但言假此第五节之六】
　　祝嘏辞说藏于宗祝巫史非礼也是谓幽国
　　【孔氏曰祝嘏辞说当依古法乃弃去不用蔵于宗祝巫史之家更易古礼自为辞说非礼也郑氏曰藏于宗祝巫史言君不知有也幽闇也国闇者君与大夫俱不明也澄曰此第五节之七】
　　醆斝及尸君非礼也是谓僭君【斝古雅切】
　　【孔氏曰醆是夏爵斝是殷爵延平周氏曰及尸君者君以献尸而尸以酢君也郑氏曰醆斝先王之爵也唯鲁与王者之后得用其余诸侯用时王之器而已僭君僭礼之君也澄曰此第五节之八】
　　冕弁兵革藏于私家非礼也是谓胁君
　　【孔氏曰冕是衮冕弁是皮弁大夫以下称家私蔵公物见此君被臣之刼胁也郑氏曰冕弁君之尊服兵革君之武卫及军器胁君谓刧胁之君也蒋氏曰紧缨小物君子惜之今也冕弁蔵于私家弓矢鈇钺诸侯犹俟命于天子今也兵革蔵于私家所以窃攘僭逼之事莫之御与澄曰此弟五节之九】
