<!-- { "loadSidebar": true } -->
　　○吊丧弗能赙不问其所费问疾弗能遗不问其所欲见人弗能馆不问其所舎赐人者不曰来取与人者不问其所欲【赙音附遗云贵切舎去声】
　　【临川王氏曰不问其所费所欲所舎辞口惠而实不至也不曰来取不问其所欲为人养庶也郑氏曰见人见行人也馆舎也与人不问其所欲已物或时非其所欲将不与也吕氏曰赐人者使之来取人之所难取也与人者问其所欲人之所难言也赐之而难取问之而难言非所以惠人之道也】
　　右记交游之礼凡五节
　　博闻强识而让敦善行而不怠谓之君子【识如字又音志行下孟切郑氏曰敦厚也陈氏曰博闻强识知之也知常患于不逊笃善行行之也行常患于怠知矣而能逊行矣而不怠然后谓之君子葢闻识自外入善行由中出自外入者易实故处之以虚由中出者易倦故济之以勤】
　　○若夫坐如尸立如齐礼从宜使从俗【夫音扶齐侧皆切使色吏切郑氏曰如尸视貌正如齐磬且聼也齐谓祭祀时孔氏曰尸居神位坐必矜庄人虽不为尸所在坐必当如尸之坐凡祭之前有齐于适寑中坐而无立今云立者谓祭之日立于神前特非祭前齐戒之齐人之倚立多慢不恭故倚立之时虽不祭祀必须磬折屈身如祭时之齐也澄曰齐谓祭者齐敬之容葢祭之日为尸者有坐而无立故坐以尸为法主祭者有立而无坐故立以祭者之齐为法坐如尸立如齐六字大戴记曾子事父母篇之辞曰孝子唯巧变故父母安之若夫坐如尸立如齐弗讯不言言必齐色此成人之善者未得为人子之道也记礼者取此六字而误畱上文若夫二字坐如尸立如齐敬以持已也礼从宜使从俗义以制事也吕氏曰若夫发语端礼者敬而已矣敬者礼之常也礼时为大时者礼之变也如尸如齐尽其敬也从宜从俗适其时也礼常尽变则礼逹之天下而无穷礼有不可行者必变而从宜如老者不以筋力为礼贫者不以货财为礼之类使于他邦必从其俗故有入境而问禁入国而问俗之礼】
　　○毋侧听毋噭应毋滛视毋怠荒游毋倨立毋跛坐毋箕寝毋伏敛髪毋髢冠毋免劳毋袒暑毋褰裳【噭古吊切倨音据跛彼义切又波我切髢徒细切免如字袒徒旱切】
　　【郑氏曰侧听耳属于垣嫌探人之私也噭呼号之声也滛视睇眄也怠荒放散身体也跛偏任也伏覆也髢髲也毋垂余发如髲也免去也褰祛也孔氏曰凡人宜正立不得倾欹侧听人之语噭谓声响髙急如叫之号呼应答宜徐徐而和不得髙急也滛谓流移目当直瞻视不得流动邪眄也怠荒谓身体放纵不自拘敛也游行倨慢身当恭谨不得倨慢也跛谓挈举一足一足踏地立宜双足并立不得偏也箕谓舒展两足状如箕舌也寝卧也卧或侧或仰而不覆也古人重髪以纚韬之不使垂如髲也免脱也冠常着在首不可脱也袒露也虽有疲劳之事厌患其衣而不得袒露身体暑虽炎热而不得褰袪取凉也游氏曰人之所患在乎徇其意之所安人之所安其病有五曰倾邪曰轾易曰放纵曰倨慢曰惰偷侧听滛视倾邪者也噭应敛髪而髲轻易者也游而倨坐而箕寝而伏此放纵倨慢者也怠荒立而跛冠而免劳而袒暑而褰裳惰偷者也五者礼之所禁也夫礼者内以正人之心而外以正其游行视聼坐立卧起衣冠之际此所以止邪于未形也陈氏曰古之养老则袒而割牲祭祀则袒而迎牲丧礼以袒踊为孝丧服以袒免为制士虞则钩袒取黍稷大射则袒决遂执弓然则袒岂先王之所不为无故而袒则非礼也】
　　○登城不指城上不呼【呼火故切】
　　【郑氏曰不指不呼为惑人方氏曰不指为其惑人之见也不呼为其惑人之闻也言城者士民之所防而闻见者众也戴氏曰居十手所指十目所视之地而指画疾呼其不惊人而惑众者几希论语曰车中不疾言不亲指在车上犹不可况于登城乎】
　　将适舎求毋固将上堂声必
　　【黄氏曰凡求物于主人毋固毋必随其有无郑氏曰适舎谓行而就人馆固犹常也求主人物不可以旧常或时乏无声必警内也澄曰暮而求舎馆一宿而已随所在而安不敢必求适意之所也上堂而先其声使人知所回避也】
　　户外有二屦言闻则入言不闻则不入将入户视必下入户奉扄视瞻毋回户开亦开户阖亦阖有后入者阖而勿遂【屦纪具切闻音问又如字奉上声扄古萤切阖胡臈切】
　　【郑氏曰言闻则入视必下不于掩人之私也奉扄敬也开亦开阖亦阖不以后来变先勿遂示不拒人孔氏曰户外有二屦谓室有两人若一人无非法之私事则外人可入若有二屦是有二人或请问宻事若内人语闻于户外则非私事外人乃可入也虽闻言而入亦不得举目而视恐覩人之私也故视必下扄所以关鼎关戸之木与关鼎相似亦得称扄儿常奉扄之时必两手向心而奉之今入户虽不奉扄木以其手对户若奉扄然言恭敬也初入时视必下而竞不得廻转广有瞻视也旣入尸若户本开则今入者不须阖若户本阖则今入者不须开已先入后犹有应入者虽已应阖户徐徐欲作阖势以待后入不得阖以拒后入】
　　毋践屦毋踖席抠衣趋隅必慎唯诺【踖在亦切抠苦矦切趋七俱切唯云癸切诺弩各切】
　　【郑氏曰趋隅升席必由下也慎唯诺者不先举见问乃应孔氏曰践蹋也旣并脱屦户外其人或多若后进者不得蹋先入者屦踖犹躐也席旣地铺当有上下将就坐当从下而升以就已位若发初从上为踖席抠提也衣裳也趋犹向也隅犹角也旣不踖席当两手提裳之前徐徐向席之下角从下而升已位也唯诺应对也坐定又慎于应对】
　　○帷薄之外不趋堂上不趋执玉不趋堂上接武堂下布武室中不翔并坐不横肱授立不跪授坐不立【薄平博切肱古横切】
　　【郑氏曰帷薄之外不见尊者行自由不为容也行而张足曰趋堂上不趋为其廹也堂下则趋执玉不趋志重玉也武迹也迹相接谓毎移足半蹑之中人之迹尺二寸布武谓毎移足各自成迹不相蹑行而张拱曰翔室中不翔亦为其迫也横肱为害傍人不跪不立为烦尊者俛仰受之孔氏曰帷幔也薄帘也张足疾趋而行敬也贵贱各有臣吏故其敬处亦有逺近礼天子外屏诸矦内屏卿大夫以帘士以帷臣来朝君至屏而加肃屏外不趋也帷薄外不趋谓大夫士外不趋内趋为敬也堂上迫狭故亦不疾趋下阶则趋故论语云没阶趋执玉须慎疾趋则或蹉跌失玉故不论堂之上下皆不疾趋也堂上不疾趋故迹相接毎进六寸也吕氏曰凡见尊者以疾行为敬然有不必趋者帷薄之外非尊者所见可以纾其敬也有不可趋者堂上地廹不足以容歩执玉之重或虞其失坠也陈氏曰文者上之道武者下之道故足在体下曰武绥在冠下亦曰武执玉不趋不敢趋也室中不翔不可翔也方氏曰趋足容也翔手容也堂上不趋则未必不翔室中不翔则不趋可知授立不跪为烦尊者之俯也授坐不立为烦尊者之仰也】
　　○离坐离立毋徃参焉离立者不出中间
　　【郑氏曰为干人私也离两也孔氏曰见彼二人并坐或并立恐宻有所论已不得徃参预二人并立当已行路则辟之不得輙当其中间出也方氏曰两相丽之谓离三相成之谓参彼坐立者两人而我一人徃焉则成三矣】
　　○有忧者侧席而坐有丧者专席而坐
　　【郑氏日侧犹特也忧不在接人不布他面席专犹单也专席降居处也孔氏曰忧谓亲有疾吉时贵贱有重席之礼若父毋始丧寝苫无席卒哭后乃有芐翦不纳自齐衰以下始丧而有席并不重也王氏曰侧席与仪礼所谓侧杀侧受醴之侧同专席与郊特牲所谓专席而酢之专同吕氏曰侧席坐不安也专席不与人共坐也】
　　○居丧不言乐祭祀不言凶公庭不言妇女
　　【郑氏曰非其时也吕氏曰古者吉凶之事不相干哀乐之情不可以贰丧凶事也不言乐祭吉事也不言凶如临丧不笑临乐不叹之比肃敬者公庭之事燕防者私庭之事也妇人私防之事不可以言于公庭马氏曰斩衰之丧唯而不对齐衰之丧对而不言大功之丧言而不及议小功之丧议而不及乐又况大于此而可言乐乎古者易服而葬周官蜡氏凡大祭祀禁凶服祭义郊之祭丧者不敢哭以为交于神明者不可以凶也又况祭祀可言凶乎男外女内内言不出外言不入欲无相渎而已又况公庭可言妇女乎居丧不言乐后世犹有如卫孙文子者公庭不言妇女后世犹有如陈灵公者】
　　○齐者不乐不吊【齐侧皆切乐音洛】
　　【郑氏曰为哀乐则失正散其思也吕氏曰齐者专致其精明之德恍惚以与神明交者也乐则散哀则动皆有害于齐也故不乐不吊全其所以齐之志也方氏曰致齐将以致祭也故不以哀乐贰其心】
　　○邻有丧舂不相里有殡不巷歌【舂书容切相息亮切殡必刃切郑氏曰助哀也相送杵声方氏曰五家为隣五邻为里邻近而里逺邻寡而里众近而寡者其情昵逺而众者其情踈故哀不能无轻重浅深之别焉除丧而后祥故未祥之前通谓之有丧啓殡而后葬故未葬之前通谓之有殡于邻言有丧舂不相则有殡可知于里言有殡不巷歌则有丧必然矣舂犹不相则不巷歌可知不巷歌则容或相舂矣】
　　适墓不歌哭日不歌望柩不歌入临不翔临丧不笑执绋不笑临乐不叹当食不叹【柩音旧临如字或去声绋音弗】
　　【郑氏曰适墓非乐所哭日哀未忘望柩入临哀伤之无容乐临丧宜有哀色绋引车索食或以乐非叹所孔氏曰哭日谓吊人日哭歌不可共日吊之朝亦得歌乐但吊以还哭后乃不歌也不翔谓入临人之丧不得趋翔为容不翔则不歌不歌则犹翔也吉食奏乐既乐故不宜叹若助丧事而食使充饥不令废事亦不宜叹叹则不饱也】
　　适墓不登垄送丧不由径送葬不辟涂潦助葬必执绋揖人必违其位【垄力勇切辟音避】
　　【郑氏曰墓茔域垄冢也不登垄者为其不敬不由径不辟涂潦者所哀在此助葬必执绋者葬丧之大事揖人必违其位者礼以变为敬孔氏曰助葬非为客是助事尔故宜执绋位谓已之位也于位而见人则当离已位而向彼遥揖燕礼君降阶尔卿大夫尔谓揖而移近之虽君臣皆须违位而揖也】
　　临丧则必有哀色介胄则有不可犯之色故君子戒愼不失色于人
　　【郑氏曰貌与事宜相配色厉内荏貌恭心很非情者也介甲也孔氏曰若身被甲首冠冑则使形势髙岸有不可于犯之色以称其服也君子接人并使心色如一不得色违于心故云不失色于人】
　　○介者不拜爲其拜而蓌拜【为云伪切蓌子卧切】
　　【陈氏曰介者所以服人拜者所以服于人服人者无所服于人故不拜兵法曰军容不入国国容不入军军容入国则民德废国容入军则民德弱兵车不式危事不齿介者不拜不以国入军也鄢陵之战郤至不拜楚使崤之役蹇叔之子不拜其父细栁之营周亚父不拜其君可谓知此矣朱子曰蓌犹言有所枝柱不利屈伸也郑氏曰蓌则失容节蓌犹诈也孔氏曰蓌挫也戎容曁曁者甲而屈拜则挫损其戎威之容也一云诈言着铠而拜威仪不足虗作矫蓌是诈也】
　　○贫者不以货财爲礼老者不以筋力爲礼
　　【郑氏曰礼许俭不非无也年五十始杖八十拜君命一坐再至陈氏曰礼非货财不足以为文非筋力不足以为仪贫者不足于货财老者不足于筋力于其所不足而责之以为礼则不恕矣吕氏曰君子之于礼不责人之所不能备不责人之所不能行】
　　○礼不下庶人刑不上大夫【上时掌切下不上同】
