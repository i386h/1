<!-- { "loadSidebar": true } -->
　　【郑氏曰苽雕胡也稌稻也脯谓析干牛羊肉也凡羹齐宜五味之和未屑之糁蓼则不矣凡濡谓烹之汁和也苦苦荼也以包豚杀其气卵读为鲲鲲鱼子或作腵修捶脯施姜桂也蚳蚍蜉子也肤切肉也肤或为胖卵盐大盐也自蜗醢至此二十六物似皆人君燕所食其馔则乱方氏曰蜗蜗牛也其殻呙而首有角其肉可为醢故周官鼈人共之以授醢人也脯羹谓干三牲之肉以为羹和糁不蓼谓旣和之以糁则不加蓼也蓼味辛或用或否以其性味各有所宜也濡豚曲礼所谓濡肉葢和之以湆者临酱谓和濡鸡之类以醢酱也孔氏曰以蜗为醢以苽米为饭以雉为羮三者味相宜以麦为饭析脯为羮又以鸡为羮三者亦味相宜细折稻米为饭以犬兔为羮此三者亦味相宜也此羹以五味调和米屑为糁不须加蓼濡谓烹煑以其汁调和濡豚包苦谓包裹豚肉以苦菜濡鸡醢酱谓加之以醢酱濡鱼卵酱谓烹其鱼以鱼子为酱濡鼈醢酱谓烹鼈加醢酱四者皆破开其腹实蓼于腹中又更缝而合之腶修谓腶脯也言食腶脯之时以蚳醢配之脯羮即上析脯为羮以兎醢配之麋肤谓麋肉外肤以鱼醢配之麋腥腥谓生肉食麋生肉之时还以麋醢配之此云麋腥上麋肤谓熟也桃诸梅诸谓桃菹梅菹即今藏桃藏梅也欲藏之时必先稍干之故周礼谓之干防食桃诸梅诸之时以卵盐和之大盐形如鸟卵故云卵盐也按周礼诸矦相食皆鼎簋十有二其正馔与此不同其食臣下则公食大夫礼与此又异故疑是人君燕食也此陈庶羞不依牲之大小先后次第澄曰苽食麦食折稌食之物凡三雉羮脯羮鸡羹犬羮兎羮羮之物凡五脯羮再出濡豚濡鸡濡鱼濡鼈濡之物凡四蜗醢蚔醢兎醢鱼醢醢之物凡四醢酱卵酱芥酱酱之物凡三醢酱三出腶修麋脯鱼脍麋腥桃诸梅诸卵盐七物各一共为二十六物蜗醢一苽食二雉羮三麦食四脯羮五鸡羮六折稌七犬羮八兎羹九濡豚十濡鸡十一醢酱十二濡鱼十三卵盐十四濡鼈十五腶修十六蚳醢十七兎醢十八麋肤十九鱼醢二十鱼脍二十一芥酱二十二麋腥二十三桃诸二十四梅诸二十五卵盐二十六皇氏以濡鸡濡鼈之下醢酱濡鱼之下卵酱皆和调之属为它物设之故不数而麋腥之下醢酱则分醢与酱为二物今按醯酱释醢以为酱即肉酱也与卵酱芥酱为类谓二物者非】
　　○牛脩鹿脯田豕脯麋脯麕脯麋鹿田豕麕皆有轩雉兔皆有芼爵鷃蜩范芝栭蔆椇枣栗榛柹桃李梅杏柤棃姜桂【麕九伦切轩音宪芼毛去声蜩音条范音犯栭音而蔆音陵椇音矩榛音臻柹音俟柤侧加切】
　　【郑氏曰脯皆析干其肉也轩读为宪宪谓藿叶切也芼谓菜酿也轩或为胖蜩蝉也范蜂也蔆芰也椇枳椇也柤棃之不臧者自牛脩至此三十一物皆人君燕食所加庶羞也周礼天子羞用百有二十品记者不能次録孔氏曰麋鹿田豕麕非但为脯又可腥食腥食之时皆以藿叶起之而不细切故云皆有轩不言牛者牛唯可细切为脍不宜大切为轩雉羮兔羮皆有芼菜以和之芝栭者庾蔚云无华叶而生曰芝栭卢氏云芝木芝也王肃云无华而实者名栭皆芝属则芝栭是一物春夏生于木可用为菹其有白者不堪食贺氏云芝木椹栭软枣以芝栭为二物牛脩一鹿脯二田豕脯三麋脯四麕脯五麋轩六鹿轩七田豕轩八麕轩九雉芼十兔芼十一爵十二鷃十三蜩十四范十五芝栭十六蔆十七椇十八枣十九栗二十榛二十一柹二十二瓜二十三桃二十四李二十五梅二十六杏二十七柤二十八棃二十九姜三十桂三十一大夫燕食有脍无脯故知此人君燕食也按周礼笾人醢人正羞唯有枣栗榛桃无以外杂物故知所加庶羞也天子庶羞多不惟三十一物作记之人不能依次条録天子之事但録诸矦燕食三十一物而已亦不能依次也澄按贺氏以芝栭为二物者是所记葢三十二物也牛脩至范十五物走飞之味芝至栗十五物草木之味其末姜桂二物则调和者也】
　　○大夫燕食有脍无脯有脯无脍士不贰羮胾庶人耆老不徒食
　　【郑氏曰尊卑差也孔氏曰此接上文人君燕食因明大夫士庶人燕食不同按郑志云脯非食殽此燕得食脯者谓食不专用脯以为食殽若有余馔兼之则得有脯士不贰羮胾者谓士燕食也若朝夕常食则下云羮食自诸矦以下至于庶人无等方氏曰燕食谓燕飨之食然与膳夫所言者异彼特谓燕居之食尔脍脯羞也故不得兼大夫如此则士可知羮胾者食之配士虽降于大夫然阙一不可特不贰之而已士如此则大夫贰之可知黄氏曰脍脯是食之珍而位至大夫燕居常食不得兼之羮胾为食之本而士之燕居常食亦不得兼之降及庶人唯耆老乃不徒食徒者空也谓七十者无故可食肉矣故云庶人无故不食珍珍者在庶人为肉也傥庶人无故可食珍则有位者岂称肉食哉澄按孔防方氏以燕食为燕飨之食黄氏以为燕居之食疑黄说为是】
　　○羮食自诸矦以下至于庶人无等【食音嗣】
　　【郑氏曰羮食食之主也庶羞亦异尔孔氏曰凡人所食助以杂物醯酱羮饭为主故无等差按公食大夫礼下大夫十六豆上大夫二十豆周礼掌客云上公食四十矦伯食三十二子男食二十四食谓庶羞美可食者此庶羞异也方氏曰食为主羮为配人所日用者也唯称有无随其所宜不制丰杀而预为之等虽然此特自诸矦以下而已若夫四海之奉一人之尊又安得无等乎所以言诸矦以下也】
　　大夫无秩膳大夫七十而有阁天子之阁左逹五右逹五公矦伯于房中五大夫于阁三士于坫一【坫丁念切郑氏曰秩常也大夫五十始命未甚老也七十有阁有秩膳也阁以板为之庋食物也逹夹室大夫言于阁与天子同处天子二五倍诸矦也五者三牲之肉及鱼腊也孔氏曰宫室之制中央为正室正室左右为房房外有序序外有夹室天子尊庖厨逺故左夹室五阁右夹室五阁诸矦卑庖厨稍近故降于天子唯在一房之中而五阁也天子腊用六牲今云五阁是不一牲为一阁鱼腊是常食之物故知三牲及鱼腊也大夫旣卑无嫌故亦于夹室而阁三三者豕鱼腊也士卑不得作阁但于室中为土坫庋食也陆氏曰大夫言于阁三则蒙上房中可知澄曰士言于坫一疑亦在房中或北堂之角也】
　　○淳熬煎醢加于陆稻上沃之以膏曰淳熬【淳之纯切下同熬五高切】
　　【郑氏曰淳沃也熬亦煎也沃煎成之孔氏曰陆稻谓以陆地之稻米熟之为饭煎醢使熬加于饭上恐其味薄更沃之以膏使味相湛渍】
　　○淳毋煎醢加于黍食上沃之以膏曰淳毋【毋音模食音嗣郑氏曰毋读曰模模象也作此以象淳熬孔氏曰毋足禁辞非膳羞之体故读为模言法象淳熬而为之但用黍为异尔食饭也谓以黍米为饭黍皆在陆无在水之嫌故不言陆陆氏曰几食黍稷为正稻粱为加稻而煎醢加焉沃之以膏犹可黍也如此甚矣】
　　○炮取豚若将刲之刳之实枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之钜镬汤以小鼎芗脯于其中使其汤毋灭鼎三日三夜毋絶火而后调之以醯醢【炮歩交切将子郎切刲古圭切刳口孤切编必悬切萑音完苴子余切谨音斤又如字干音干擘必麦切去起吕切皽章善切糔息酒切溲所九切付音赋】
　　【郑氏曰炮者以涂烧之也将当为牂牂牡羊也刲刳博异语也谨当为墐声之误也墐涂涂有穰草也皽谓皮肉之上魄莫也糔溲亦博异语也糔读为滫瀡之滫同芗脯谓煑豚若羊于小鼎中使之香美也谓之脯者旣去皽则解析其肉使薄如为脯然唯豚全尔豚羊入鼎三日乃纳醯醢可食也孔氏曰萑乱草也苴裹也编连乱草以裹匝豚牂裹之旣毕涂之以穣草相和之涂擘之谓擘去干涂也手旣擘泥不净其肉又热故濯手摩之去其皽莫为稻粉糔溲之为酏以付全豚之外煎之于膏若羊则解析肉以粥和之灭没也小鼎盛膏煎熬豚牂膏必没此豚牂也大镬盛汤以小鼎之香脯实于大镬汤中镬中之汤无得没此小鼎若汤没鼎恐汤入鼎中令食壊也三日三夜毋絶火欲令用大微热势不絶也】
　　○捣珍取牛羊麋鹿麕之肉必脄毎物与牛若一捶反侧之去其饵孰出之去其皽柔其肉【捣覩老切脄音毎捶主蘂切郑氏曰脄脊侧肉也捶捣之也饵筋腱也柔之为汁和也汁和亦醯醢与孔氏曰去其皽皽为皮莫去其饵饵为筋腱腱即筋之类】
　　○渍取牛肉必新杀者薄切之必絶其理湛诸美酒期朝而食之以醢若醯醷【湛字潜切又直荫将鸩切期音朞】
　　【方氏曰渍若濡肉之类醷即前所言饮之醷郑氏曰湛亦渍也陆氏曰期朝犹言期年期月期年谓周一年期月谓周一月期朝谓周一朝】
　　○爲熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之【洒所买切盐音艳又如字濡音儒干音干】
　　【郑氏曰熬于火上似今之火脯欲濡欲干人自由也孔氏曰释以水润释而煎之以醢也】
　　○肝膋取狗肝一幪之以其膋濡炙之举燋其膋不蓼【膋连条切幪音蒙燋与焦同】
　　【郑氏曰膋肠间脂举或为巨此周礼八珍也孔氏曰第一淳熬第二淳毋第三第四炮豚炮牂第五捣珍第六渍第七熬其八肝膋也】
　　○糁取牛羊豕之肉三如一小切之与稻米稻米二肉一合以爲饵煎之
　　【郑氏曰此周礼糁食也孔氏曰三如一谓牛羊豕之肉等分如一稻米二肉一谓二分稻米一分肉也】
　　○取稻米举糔溲之小切狼臅膏以与稻米爲酏【臅音独酏之然切】
　　【郑氏曰此周礼酏食也酏当从餰狼臅膏臆中膏也以煎稻米则似今膏矣孔氏曰酏是粥非膏煎稲米故改酏从餰汉时膏以膏煎稻米举时事以说之】
　　○肉腥细者爲脍大者爲轩或曰麋鹿鱼爲菹麕爲辟鸡野豕爲轩兔爲宛脾切葱若薤实诸醯以柔之【轩音宪辟必并切】
　　【郑氏曰爲脍为轩言细切大切异名也脍者必先轩之所谓聂而切之此轩辟鸡宛脾皆菹类也酿菜而柔之以醯杀腥肉及其气菹轩聂而不切辟鸡宛脾聂而切之轩或为胖宛或作郁孔氏曰凡大切若全物为菹细切为齑其牲体大者菹之其牲体小者齑之麋鹿鱼爲菹及野豕爲轩是菹也麕为辟鸡兎为宛脾是齑也少仪曰麋鹿爲菹野豕爲轩皆防而不切麕为辟鸡兎为宛脾皆防而切之是菹大而齑小也少仪不云鱼此云鱼记者异闻也此鱼与麋鹿相对是鱼之大者故以为菹辟鸡宛脾及轩之名其义未闻切葱若薤实诸醯以柔之亦与少仪文同或用葱或用薤故云切葱若薤肉与葱薤置诸醋中故云实诸醯物置醯中悉皆濡孰故云柔之】
　　○脍春用葱秋用芥豚春用韭秋用蓼脂用葱膏用薤三牲用藙和用醯兽用梅鹑羮鸡羮鴽酿之蓼鲂鱮烝雏烧雉芗无蓼【藙鱼气切和胡卧切鴽音如鲂音房鱮音叙】
