<!-- { "loadSidebar": true } -->
　　【郑氏曰秦以建亥之月为嵗首于是嵗终使诸侯及乡遂之官受此法焉合诸侯制者定其国家宫室车旂衣服礼仪也诸侯言合制百县言受朔日互文也贡赋谓所入天子凡周之法以正月和之正嵗而县于象魏孔氏曰秦十月为嵗首此月嵗之终故合此诸侯之法制又命百县为来嵗受朔日之政令并授诸侯所税于民轻重之法贡职之数诸侯谓畿外国百县谓乡遂郑注互文者言诸侯亦受朔日百县亦合制也税于民者是积贮本国贡赋之数者是输纳天子言与者兼事之辞其定税轻重入贡多小皆以去京逺近之差土地所宜之物为节度无有所私者言既给郊庙重事其百县等物无得有所偏私不如法制也陆氏曰诸侯外也百县内也外言合内言制方氏曰合言自内以合外合而同之也制言自上以制下制而裁之也诸侯有君道为内外之辨而已故曰合百县全乎臣乃有上下之别焉故曰制然通而言之则一也必合制其事者为待来嵗受朔日之政令也于此言之者据建亥之正也轻重之法诸侯所取乎下者也贡职之数诸侯所共乎上者也所贡之物各有职故谓之贡职法所以定数数所以成法上言法下言数互相备也以逺近土地所宜为度者或以逺近所宜之事为度或以土地所宜之物为度也若周官男服贡噐物卫服贡财物之类而王氏谓以详责近以略责逺者葢逺近所宜也以给郊庙之事无有所私者言以事神非以私于己也澄曰合诸侯是一句制百县是一句旧注以合诸侯制为句者非】
　　○是月也天子乃教于田猎以习五戎
　　【郑氏曰教于田猎因田猎之礼教民以战法也五戎谓五兵弓矢殳矛戈防也孔氏曰按周礼司兵掌五兵注云戈殳防酋矛夷矛又云歩卒之五兵无夷矛而有弓矢此据歩卒五兵弓矢一也殳长丈二尺二也矛长二丈三也戈长六尺四寸四也防长一丈六尺五也陈氏曰有车之五兵有歩之五兵然夷矛虽不施于歩而弓矢未尝不设于车故兵车射人处左则车上固有弓矢矣方氏曰教于田猎继言以习五戎与车攻言因田猎而选车徒同意田猎所以得利军旅所以效死人之所欲莫甚于利所恶莫甚于死以所恶寓所欲而习焉亦先王之深意也】
　　班马政命仆及七驺咸驾载旌旐授车以级整设于屏外司徒搢扑北面誓之【扑普卜切】
　　【郑氏曰马政谓齐其色度其力使同乗也校人职曰凡军事物马而颁之仆戎仆及御夫也七驺谓趣马主为诸官驾说者也既驾之又为之载旌旗司马职曰仲秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟是也级等次也整正列也设陈也屏所田之地门外之蔽也司徒搢扑誓众以军法也孔氏曰班马政者谓班布乗马之政令既班马政乃命戎仆御夫及七驺等皆以马驾车又载旌旗既毕授此七戎之车以其尊卑等级正其行列设于军门屏之外东西厢以为行陈于是司徒在两行之间北面誓之也亡驺者天子马有六种种别有驺则六驺也又有总主之人并六驺为七载旌旐者按周礼司常云日月为常交龙为旂通帛为旜杂帛为物熊虎焉旗鸟隼为旟蛇为旐全羽为旞析羽为旌及国之大阅赞司马班旗物王建大常诸侯建旂孤卿建旜大夫士建物师都建旗州里建旟县鄙建旐遒车载旞斿车载旌此仲冬大阅所建旌旗郑所引司马职是仲秋治兵实出军之事司徒地官掌邦教故司徒职云施十二教八曰以誓教恤则民不怠司徒主誓今田猎出车亦于所猎之地而搢扑北面誓之马氏曰仲夏之班马政则其政以飬为主季秋之班马政则其政以御为主故命仆及七驺咸驾为天子御者仆也为诸侯羣臣御者七驺也载旌旐则司马之九旗以帛为之者始于大常而终于旐以羽为之者始于旞而终于旌故言旌旐则它可知矣方氏曰旌旐所以为表识然周官司常赞司马颁旗物自王建大常而下其数有九此止言二物者举其略尔戎事以革车为正倅车为副田事以木车为正佐车为副莫不各有等故授之以级也整设盖指车马之蜀掌次言师田则张幕有幕次故亦有屏整设于屏外则王虽在野亦有内外之辨也扑谓夏楚司马教官而用此者以其方教于田猎故也书言扑作教刑是矣搢谓搢之于带设扑而搢之以示有事于教无事于刑也誓则欲其不犯命焉必北面则以田主杀隂事故也】
　　天子乃厉饰执弓挟矢以猎命主祠祭禽于四方【郑氏曰厉饰谓戎服尚威武也命主祠以所获禽祀四方之神司马职曰罗弊致禽以祀祊孔氏曰厉饰谓严厉容饰戎服韦弁服也以秋冬之田故韦弁服若春夏则冠弁服主祠典祭祀者禽者兽之通名猎竟命主祠祭禽】
　　○是月也草木黄落乃伐薪为炭
　　【郑氏曰伐木必因杀气方氏曰黄者土之色百彚皆生于土而反于土将反于土故黄黄故落落则反于土矣伐薪为炭以御冬寒也】
　　蛰虫咸俯在内皆墐其戸乃趣狱刑毋留有罪收禄秩之不当供养之不宜者【墐其靳切趣音促当去声供飬并去声】
　　【郑氏曰墐谓涂闭之辟杀气杀气已至有罪者即决之禄秩之不当思所増加也供飬之不宜欲所贪耆熊蹯之属非常食天气杀而万物咸藏可以去之也孔氏曰俯垂头也前月但藏而坏户至此月既寒故垂头向下以随阳气阳气稍沉在下也又涂其户穴以辟地上隂杀之气春夏阳气寛施许人主从时虽彼人不应得禄而王恩私与之亦所权许今秋隂气急敛禁罚必当是春夏所权置者今悉収停之也供飬不宜谓非常之膳不可得者也方氏曰趣与趣民収敛之趣同义仲秋命有司申严百刑而已至此又趣狱刑无留有罪焉则以奉天威之方至于是亟决之也禄秩者禄之秩序也収禄秩之不当所以慎于飬人収供飬之不宜所以节于奉已凡此以顺収敛之道也陆氏曰収禄秩之不当供飬之不宜刑官之事也罢官之无事去噐之无用事官之事也】
　　○是月也天子乃以犬尝稻先荐寝庙
　　【郑氏曰稻始孰也】
　　○季秋行夏令则其国大水冬藏殃败民多嚏行冬令则国多盗贼边竟不寜土地分裂行春令则暖风来至民气觧惰师兴不居【音求嚏丁计切觧古买切】
　　【郑氏曰其国大水未之气乘之也六月宿直东井气多暑雨国多盗贼邉竟不寜土地分裂丑之气乘之也极隂为外边竟之象大寒之时地隆坼也暖风来至民气觧惰辰之气乘之也巽为风辰宿直角角主兵不居象风行不休止也孔氏曰其国大水天灾冬藏殃败地灾民多嚏人灾也国多盗贼邉竟不寜人灾土地分裂地灾也暖风来至天灾民气觧惰师兴不居人灾也方氏曰水潦盛昌在于季夏故行夏令则其国大水大水故冬藏殃败金数穷而气窒则为气行逆而发于声则为嚏皆肺疾也肺属金而金主水反为水所胜故民受是疾焉盗贼皆至隂之类也国多盗贼故邉竟不宁土地分裂则为严凝之气所坼故也巽为风而春之气暖故行春令则暖风来至气暖则觧暖寒则缩栗以暖风来至故民气觧惰师兴不居则以少阳作之而动故也】
　　右记季秋凡十节
　　孟冬之月
　　【此谓立冬后三十日也唐月令曰立冬之日水始冰后五日地始冻后五日野鸡入大水为蜃小雪之日虹蔵不见后五日天气上腾地气下降后五日闭塞而成冬】
　　日在尾昬危中旦七星中
　　【郑氏曰日月会于析木之津而斗建亥之辰也孔氏曰三统歴十月节日在尾十度昬危十四度中去日八十九度旦翼初度中十月中日在箕七度昬室十度中去日八十六度旦轸五度中元嘉歴十月节日在心二度昬危一度中旦张八度中十月日在尾十二度昬危十三度中旦翼八度中唐月令曰十月之节日在房昬虚中晓张中斗建亥位之初十月中气日在尾昬危中晓翼中斗建亥位之中】
　　其日壬癸
　　【壬癸者水干也立冬以后七十二日水王用事故其日属壬癸】
　　其帝颛顼其神
　　【郑氏曰此黒精之君水官之臣自古以来着徳立功者也颛顼髙阳氏防少皥氏之子曰脩曰熈为水官】
　　其虫介
　　【北方斗牛女虚危室壁七宿有蛇之象介虫也故凡动物之有介者属水】
　　其音羽
　　【郑氏曰三分商去一以生羽羽数四十八属水者以为最清物之象也冬气和则羽声调】
　　律中应钟
　　【郑氏曰应钟者姑洗之所生三分去一律长四寸二十七分寸之二十孟冬气至则应钟之律应】
　　其数六
　　【郑氏曰水生数一成数六但言六者亦举其成数】
　　其味咸其臭朽
　　【郑氏曰水之臭味也气若有若无为朽】
　　其祀行祭先肾
　　【郑氏曰冬隂盛寒于水祀之于行从辟除之类也行在庙门外之西为軷壤厚二寸广五尺轮四尺祀行之礼北面设主于軷上乃制肾及脾为俎奠于主南又设盛于俎东祭内肾一脾再其它皆如祀门之礼孔氏曰坛东西为广南北为轮广五尺轮四尺常祀行神之坛则然若于国外祖道軷祭其坛随路所向而为广轮尺数同也礼毕乘车轹而遂行唯车之一轮轹尔所以然者两轮相去八尺今軷唯广五尺故知不两轮俱轹主须南向故人北面设之其主盖以菩刍栢为神主也】
　　○水始冰地始冻雉入大水为蜃虹藏不见
　　【郑氏曰皆记时候也大水淮也大蛤曰蜃方氏曰冰即水也水以阳释冰以隂凝冻盖地气闭而阳不能熈也孟冬者重隂之始也故水始冰地始冻马氏曰雉火属也蜃水属也阳不胜隂而并与迁焉故化虹以隂干阳故见至是阳升隂降而勿通故藏】
　　○天子居堂左个乗路驾鐡骊载旂衣黒衣服玉食黍与彘其器闳以奄【骊力知切】
　　【郑氏曰堂左个北堂西偏也铁骊色如铁黍秀舒散属火寒时食之亦以安性也彘水畜也器闳而奄象物闭藏也】
　　○是月也以立冬先立冬三日大史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡【先去声郑氏曰迎冬者祭黒帝于北郊之兆也死事谓以国事死者若公叔禺人顔涿聚者也孤寡其妻子也有以惠赐之大功加赏孔氏曰不言诸侯亦如夏其文也还还于郊反反于朝也臣有为国事死者北郊还因杀气之盛而赏其家后也恤谓以财禄供给之公叔禺人死事见左传哀公十一年顔涿聚死事见哀二十三年及二十七年】
　　○是月也命大史衅防占兆审卦吉凶【防初格切】
　　【孔氏曰衅谓杀牲以血涂衅其及防郑氏曰防蓍也周礼人上春衅谓建寅之月也秦以其嵗首使大史衅防与周异矣方氏曰物有衅则祅作以血厌其变焉盖除衅之谓也除衅谓之衅犹治汚谓之汚治乱谓之乱也以卜而有兆防以筮而有卦兆有象故言占卦有数故言审占兆审卦则吉凶可得而知矣衅之将以占审焉必于嵗首者将以知一嵗之吉凶也大史日官也故以防之事命之澄曰兆谓所坼之兆也卦谓筮所得之卦也既命大史衅其防则以卜之以防筮之而观卜之所遇为何兆筮之所值为何卦于是推占其兆测审其卦而定其吉凶何如也】
　　是察阿党则罪无有掩蔽
　　【郑氏曰阿党谓治狱吏以私恩曲挠相为也孔氏曰是察者谓当是正审察狱吏阿党之事则在下犯罪之人狱吏不能掩蔽故云无有掩蔽马氏曰曲承曰阿私附曰党掩者自上掩之蔽者自旁蔽之夫官府之罪所以罔常获者阿党掩蔽之也吾于物辨之时而是察焉则苟罪也孰不发露者乎】
　　○是月也天子始裘
