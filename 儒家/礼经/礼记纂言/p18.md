<!-- { "loadSidebar": true } -->
　　【郑氏曰适之也怡恱也苛疥也抑按搔摩也先后之随时便也槃承盥水者巾以帨手温借也承尊者必和顔色酏粥也芼菜也蕡熬枲实荁堇类也冬用堇夏用荁榆白曰枌免新生者薧干也秦人溲曰滫齐人滑曰瀡必尝之而后退者敬也孔氏曰借所以承借于物言子事父母当和柔顔色承借父母若藻借承玉然酏是薄粥饘为厚者芼羮用菜杂肉为羮也三牲皆有芼牛藿羊苦豕薇也蕡枲实也枣栗饴宻以和饮食用堇用荁枌榆及新生干薧相和滫防之令柔滑凝者为脂释者为膏沃之使香美此等緫谓调和饮食也刘氏曰及所下气怡声恐惊其寐也问衣燠寒其冷暖失节也疾痛苛痒省其体气弗宁也抑谓按摩之搔谓抓挠之皆所以抚恤衰病而一出于敬不敢以为仪也父母出入则或先或后敬扶持之相其所宜也助其力也又从而问其所欲食者则敬顺其心以进之和柔其色以温之庶其亲喜而不之厌也方氏曰所即寝室自菽以下其性其味各不同故唯父母舅姑之所欲而进之也于尊者唯所欲者以血气旣衰养之不可不顺也于孺子亦唯所欲者以血气末充养之亦不可不顺也葢养老慈幼之道自下气怡声而下养志也自饘酏酒醴而下养口体也澄曰疾痛苛痒谓疾而有痛处苛而有痒处痛则抑之痒则搔之】
　　○男女未冠笄者鸡初鸣咸盥漱栉縰拂髦緫角衿缨皆佩容臭昧爽而朝问何食饮矣若已食则退若未食则佐长者视具【冠去声朝音潮】
　　【郑氏曰緫角収发结之容臭香物也以缨佩之为迫尊者给小使也昧爽而朝后成人也具馔也孔氏曰臭谓芬芳庾氏曰臭物可以脩饰形容故谓之容臭以缨佩之者谓缨上着香物朱子曰注言佩容臭为迫尊者葢为恐身有秽气触尊者故佩香物也】
　　○凡内外鸡初鸣咸盥漱衣服敛枕簟洒埽室堂及庭布席各从其事【敛上声箪徒防切洒所买切又所卖切埽素报切】
　　【孔氏曰此緫论子妇之外卑贱之人及仆等郑氏曰敛枕簟者不欲人见已防者簟席之亲身也方氏曰敛收而藏之也必敛枕簟以昼夜异用故也洒埽室堂及庭自内及外也各从其事若女服事于内男服事于外之类】
　　○孺子蚤寝晏起唯所欲食无时【蚤音早】
　　【郑氏曰孺子小子也又后未成人者方氏曰早寝则未与乎日入之夕晏起则未与乎昧爽之朝唯所欲食无时则以弱而未胜其制节养之不可以不备也】
　　○由命士以上父子皆异宫昧爽而朝慈以防甘日出而退各从其事日入而夕慈以防甘
　　【孔氏曰此论命士以上事亲异于命士以下之礼程子曰为命士以上愈贵则愈严故父子异宫郑氏曰异宫崇敬也慈爱敬进之日出乃从事食禄不荒农也刘氏曰命士以上有禄矣故父子皆异宫焉昧爽而朝者以其忧国而不专于养也乃后羣子而朝夫孝爱其亲者弗崇虚敬也必有防美甘滑之养以伸其慈爱之诚焉故曰慈以防甘也日出而退各从其事者夙兴以事其亲辨色以趋于职日入以夕其亲遂视晚养焉不有防甘以逹其慈则曷异于无禄也】
　　○父母舅姑将坐奉席请何乡将衽长者奉席请何趾少者执牀与坐御者举几敛席与簟县衾箧枕敛簟而襡之【乡去声衽而审切长知两切少诗照切县音箧口协切襡音独】
　　【孔氏曰早且亲起侍御之人奉举其几以进尊者使凭之敛此所卧在下之席与上衬身之簟又县其所卧之衾以箧贮所卧之枕簟旣亲身恐其秽污故以襡韬藏之席则否郑氏曰将衽谓更卧处襡韬也须卧乃敷之刘氏曰坐卧所以安老而席为之主长者奉席而前请欲何乡请欲何趾羣子妇不敢专必让于长者御者举几敛席簟衾枕谓贱者尸之不必子妇也】
　　○父母舅姑之衣衾簟席枕几不传杖屦只敬之勿敢近敦牟巵匜非馂莫敢用与恒食饮非馂莫之敢饮食【敦音对牟木矦切巵音支馂音俊】
　　【郑氏曰传移也牟读曰堥巵匜酒浆器敦牟黍稷器馂乃用之恒常也旦夕之常食馂乃食之孔氏曰衣衾簟席枕几侍御之人停贮常处子妇不得輙传移向它处杖屦是尊者服御之重弥须只敬之勿敢偪近敦杯孟也堥土釡也以木为器象土釡之形巵酒器匜盛水浆此父毋舅姑所用之物子妇不得輙用与及也接上敦牟之文非但不敢用及所恒饮食之馔非因馂时莫敢饮食也】
　　○父母在朝夕恒食子妇佐馂旣食恒馂父没母存冢子御食羣子妇佐馂如初防甘柔滑孺子馂
　　【郑氏曰子妇佐馂妇皆与夫馂也旣食恒馂毎食馂而尽之末有原也御食侍食也谓长子侍母食也侍食者不馂其妇犹皆馂也孔氏曰子妇者长子及长子之妇佐馂者食必须尽以父母食不能尽故子妇佐助馂食之使尽勿使有余而再设也羣子妇谓家子之弟及众弟妇也如初者如上父母在子妇佐馂之礼无父故冢子侍母而食冢妇旣不得侍食犹皆馂也陆氏曰羣子妇佐馂不言冢妇冢妇不预也葢舅没则姑老冢妇代政矣方氏曰防甘柔滑老幼之所宜食故父母食之孺子馂之】
　　○在父母舅姑之所有命之应唯敬对进退周旋慎齐升降出入揖游不敢哕噫嚏咳欠伸跛倚睇视不敢唾洟寒不敢袭痒不敢搔不有敬事不敢袒裼不渉不撅防衣衾不见里父母唾洟不见冠带垢和灰请漱衣裳垢和灰请澣衣裳绽裂纫箴请补缀五日则燂汤请浴三日具沐其间面垢燂潘请靧足垢燂汤请洗少事长贱事贵共帅时【应去声唯云癸切齐侧皆切哕于月切噫于界切嚏音帝咳苦爱切欠邱敛切跛彼义切睇大计切唾土卧切洟吐细切今音夷袒音但裼思歴切撅居卫切亵音屑见贤遍切漱素矦切澣户管切绽直限切纫女陈切缀贞劣贞卫二切燂详防切潘芳燔切靧音悔】
　　【郑氏曰愼齐齐庄也睇倾视也袭谓重衣不有敬事不敢袒裼父党无容撅揭衣也亵衣衾不见里为其可秽父母唾洟不见輙刷去之也和渍也手曰漱足曰澣绽犹解也潘米澜也共犹皆也帅循也时是也礼皆如此也澄曰有命之谓或呼之或问之也呼之则应其应也唯而不敢诺问之则对其对也敬而不敢慢唯在应下者因应而唯也敬在对上者未对已敬也或进而趋尊者之前或退而去尊者之侧进退之间其周廻而旋转容貌皆谨慎而不肆齐一而不二于堂或升阶或降阶于室或出户或入户举手为容曰揖举足行歩曰游当此六者之时皆不敢有下文哕噫等类不恭之事中虚气逆而微有声曰哕中实气满而大有声曰噫肺受邪而鼻有声曰嚏肺受病而防有声曰咳虽寒不敢于亲之前而加衣虽痒不敢于亲之前而爬体方氏曰唾口津也洟鼻液也哕噫嚏咳则声为不恭欠伸跛倚睇视则貌为不恭唾洟则声貌俱为不恭故毎不敢为也寒不敢袭痒不敢搔不敢适已之便也子之于亲衣之然燠则问之体之苛痒则搔之而已则虽寒不敢袭虽痒不敢搔父母之唾洟则不见而已则不敢唾洟其爱亲敬亲也至矣朱子曰尊长之前有敬事方敢袒裼敬事如习射之类射而袒裼乃为敬非有敬事而以劳倦袒裼则是不敬唯渉水而后撅若不渉而撅则为不敬如云劳毋袒着毋褰裳若非敬事虽劳亦不敢袒若非渉水虽盛暑亦不敢褰裳也孔氏曰冠带尊以手漱之用力浅也衣裳卑以足澣之用力深也此据士故冠带得漱晏子是大夫故讥其澣衣濯冠也此漱澣对文为例尔散则通也曲礼云诸母不漱裳是裳亦漱也诗周南笺云澣谓濯之尔是澣亦不用足也】
　　○子妇孝者敬者父母舅姑之命勿逆勿怠若饮食之虽不耆必尝而待加之衣服虽不欲必服而待加之事人代之已虽不欲姑与之而姑使之而后复之【饮于鸩切食音嗣耆市志切】
　　【方氏曰惟孝故能于命勿逆惟敬故能于命勿怠勿逆则顺受也勿怠则勤行也必尝而待必服而待姑与之姑使之而后复之则顺受勤行可知辅氏曰父母舅姑之命或有未便而不能委曲将顺之而遂逆之而遂怠焉是未能尽爱敬之道也必如后所言然后可应氏曰父母舅姑之命或未合乎理惟当顺而不逆或不堪其劳惟当勉而勿怠味偶不而必尝衣偶不称而必服徐而待之则亲知其果非所安而不可强也加已之事而又代之以人已其可吝而不付亦姑与而姑使之待夫人之果不克胜而后复之亦不敢辞其难也孔氏曰尊者以饮食与己巳虽不爱必且尝之待尊者后命令已去之而后去之尊者加已衣服已虽不欲必且服之待后命而藏去之尊者加已以事业事业欲成尊者又使人代已事旣向成不欲它人代己妨己之业而且与代己者事且使代己者为之待代己者休解而后复本业于己身也】
　　○子妇有勤劳之事虽甚爱之姑纵之而宁数休之【数音朔】
　　【孔氏曰此尊者待卑者之礼子妇有辛苦勤劳之事父母舅姑虽素来甚爱此勤劳之子妇且缓纵之宁可数数休息此所爱子妇不可移此勤劳于它不爱之子妇也方氏曰彼共为子妇之职吾不可以爱故夺之也辅氏曰子曰爱之能勿劳乎勤劳之事若遽止之是姑息之爱也】
　　子妇未孝未敬勿庸疾怨姑教之若不可教而后怒之不可怒子放妇出而不表礼焉
　　【郑氏曰庸用也怒谴责也表犹明也犹为之隠不明其犯礼之过也孔氏曰不可怒谓虽责怒之而不从命者子被放逐妇被出弃犹不显言其过也方氏曰疾怨则伤恩吕氏祖谦曰明言其恶而放出之之谓表父母爱子之心舅姑待妇之礼虽彼有过犹欲遮防故放出而不明言其所以过】
　　○父母有过下气怡色柔声以谏谏若不入起敬起孝说则复谏不说与其得罪于乡党州闾宁孰谏父母怒不说而挞之流血不敢疾怨起敬起孝【说音恱复扶又切郑氏曰子事父母有隠无犯起犹更也子从父之令不可谓孝二十五家为闾四闾为族五族为党五党为州五州为乡挞击也孔氏曰谏而使父母不恱其罪轻畏惧不谏使父母得罪于乡党州闾其罪重二者之间宁用孰谏谓纯熟殷勤而谏若物之成熟然吕氏祖谦曰下气怡色柔声此六字非特事父母当然凡处已待人能体此六字则见孔子郷党气象起敬起孝葢我孝敬之心无间断随遏随起故虽父母不从吾谏至于怒至于挞之流血亦起敬起孝常自若马氏曰孔子曰事父母几谏见志不从又敬不违劳而不怨父母有过下气怡声以谏所谓防谏也谏若不入起敬起孝所谓见志不从又敬不违也不敢疾怨所谓劳而不怨也澄曰此一节有四小节谓父母有过则当下其气怡其色柔其声以谏欲其婉顺不迫以冀父母之恱而从已此第一节如此以谏而父母不从则又益加孝敬以感动之俟其恱而再谏此第二节上言恱则再谏若其不恱则将不谏乎葢不可也与其不谏而使父母得罪于乡党州闾之人宁熟谏而使已取怒于父母也复谏者再谏也熟谏者至三至四而犹未己如火之熟物必期变化生物之坚硬者至于软脆也此第三节若父母怒己之言其心不恱而施棰挞于己虽甚而至于流血亦不敢有疾怨于父母惟当益加孝敬以感动之而图熟谏也此第四节】
　　○父母有婢子若庶子庶孙甚爱之虽父母没没身敬之不衰
　　【郑氏曰婢子所通贱人之子方氏曰婢子婢之子与曲礼自称曰婢子异澄曰婢子又贱于庶子者庶子谓父妾之子庶孙谓父妾子之子也孔氏曰婢子庶子庶孙父母所爱己亦爱之应氏曰父母所钟爱非特加爱而又加敬也】
　　○子有二妾父母爱一人焉子爱一人焉由衣服饮食由执事毋敢视父母所爱虽父母没不衰
