<!-- { "loadSidebar": true } -->
　　晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可久也时亦不可失也孺子其图之以告舅犯舅犯曰孺子其辞焉丧人无寳仁亲以为寳父死之谓何又因以为利而天下其孰能説之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有它志以辱君义稽颡而不拜哭而起起而不私子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则远利也【重平声丧亦丧人身丧并去声説音曰与音预夫音扶逺云绢切】
　　【郑氏曰献公杀其世子申生重耳辟难出奔是时在翟就吊之于斯言在丧代之际丧谓亡失位劝其反国意欲纳之孺穉也舅犯重耳之舅狐偃字子犯又因以为利谓欲反国求为后是利父死它志谓利心子显使者公子絷也显当作韅孔氏曰重耳受吊礼毕使者方致穆公之命故言且曰言非特吊兼有余事穆公之命言寡人闻前古以来失亡其国及得其国恒在此丧祸交代之时此际是得国失国之机求之则得不求则失虽吾子俨然在丧服忧戚之中然身丧在外亦不可久得国之时亦不可失欲使重耳从其言而图反国故云孺子其图之舅犯言父死之凶祸是谓何事岂得又因此以为己利欲求反国重耳用舅犯之言出而对客言君惠吊亡臣重耳是叙其吊意也言身丧父死不得在国与于哭泣之哀以为君之忧谢其欲纳己之意也乃言父死是谓何事岂敢悲哀之外别有它志以辱君之义乎义谓劝反国义者宜也以反国为宜故云义穆公劝重耳反国重耳为后则当拜今不受其劝故不拜所以稽颡者自为父丧哀号也凡丧礼先稽颡而后拜乃成今直稽颡而不拜故云不成拜也闻父死观其反国之言哀恸而起故云爱父也既哭而起不私与使者言是无心反国故云远利也按国语絷吊公子夷吾于梁如吊重耳之命夷吾见使者再拜稽首起而不哭退而私于公子絷云云穆公之美重耳皆为形夷吾而言澄曰晋献公之子见于春秋经传者五人太子申生其次重耳其次夷吾献公嬖骊姬生奚齐其娣生卓欲立奚齐故杀申生而逐重耳夷吾献公卒奚齐立申生之傅里克杀之卓立又弑之时晋国无君里克使人召重耳于狄舅犯令重耳辞之吕甥亦使人召夷吾于梁冀芮令夷吾诺之吕甥乃请君于秦于是穆公遣公子絷使狄吊重耳又使梁吊夷吾俱劝其反国重耳竟从舅犯之谋而辞夷吾则私于使者许赂秦而求入穆公遂纳夷吾立为惠公立十五年卒穆公乃纳重耳立为文公此时晋国有欲立重耳者有欲立夷吾者其党各分重耳若入应须杀夷吾利父之死又杀弟以争而得国事悖名恶故舅犯令重耳辞穆公之命又其时齐桓犹在纵反国不过君晋比至十五年之后则夷吾自死晋国不治人人思得重耳为君又其时齐桓已卒宋襄图覇不成楚人冯陵中夏有可以覇之机故重耳一归国之后即能继齐而覇诸侯不但君一国而已覇者必假仁义舅犯言丧亡之人它无可以得人之贵重唯能爱亲而为孝子则人贵重之仁亲谓爱亲也寳谓人所贵重也若幸父之死而利己之为君是不孝也天下其谁喜之説谓喜也此皆覇者之假仁而舅犯教重耳行之故子显归秦复命而穆公叹重耳之仁称其爱父称其远利是其假仁足以得穆公之贵重矣此其所以终能成覇欤其功皆舅犯之谋也】
　　○石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆衞人以龟为有知也【骀大来切适音的】
　　【郑氏曰骀仲衞大夫石碏之族六人莫适立故卜为后者沐浴佩玉则兆言齐洁则得吉兆也石祁子不沐浴佩玉心正且知礼也孔氏曰沐浴佩玉则得吉兆其掌卜之人谓之也居亲之丧必衰绖憔悴安有沐浴佩玉者乎言不可长乐陈氏曰五人者有意于得而不兆祁子无意于得而兆葢溺利忘礼者人谋所不与而鬼谋之所违也专礼不谋利者人谋所与而鬼谋之所从也方氏曰曲礼云居丧之礼头有创则沐身有疡则浴非有创疡固不可以沐浴矣玉藻云凡带必有佩玉唯丧否非去丧固不可以佩玉矣执亲之丧而沐浴佩玉是忘孝忘礼也唯石祁子不为之龟之独兆于祁子为有知也】
　　○孟献子之丧司徒旅归四布夫子曰可也
　　【郑氏曰献子鲁大夫仲孙蔑旅下士也司徒使下士归四方之赙布时人皆贪夫子善其亷孔氏曰四方赙泉布本助丧用今既有余故归还之黄氏谓献子有余布归之于君君令国之司徒归于四方熊氏则以司徒为献子家臣左传叔孙氏之司马鬷戾是家臣亦有司徒司马也澄曰侯国三卿鲁之季孙上卿司徒也其下二大夫一如王朝之小宰一如王朝之小司徒叔孙亚卿司马也其下一大夫如王朝之小司马左传所谓叔孙氏之司马鬷戾是也仲孙下卿司空也其下二大夫一如王朝之小司寇一如王朝之小司空夫子仕鲁为司空司寇即仲孙氏之司空司寇也家臣之贱应无称司徒司马者熊氏説非皇氏谓归之君而君使司徒归之者亦非但如郑注是矣按周官诸大夫之丧宰夫使其旅帅有司而治之宰夫者冢宰之下大夫也季孙鲁国上卿实兼冢宰之职司徒乃季孙氏之下大夫故其旅得为孟献子之家治丧也山隂陆氏曰言可而已则非夫子所善马氏曰司徒旅归四布葢以为愈夫家于丧者可也以为善于礼则末矣长乐陈氏曰知死者赠知生者赙赠赙之余不可利于己亦不可归于人利于己则啓天下家丧之心归于人则絶天下恤丧之礼与其利于己宁归于人与其归于人宁班诸兄弟之贫者孟献子之丧司徒旅归四布孔子可之以其贤乎利于己者而已不若班诸贫者为尽善】
　　子柳之母死子硕请具子柳曰何以哉子硕曰请粥
　　庶弟之母子柳曰如之何其粥人之母以葬其母也不可既子硕欲以赙布之余具祭器子柳曰不可吾闻之也君子不家于丧请班诸兄弟之贫者【粥音育】
　　【郑氏曰子柳鲁叔仲皮之子子硕兄也具丧之器用何以哉言无其财粥庶弟之母粥谓嫁之也妾贱取之曰买子柳不可忠恕也赙布古者以钱为泉布所以通布货财君子不家于丧恶因死者以为利也班诸贫者以分死者所矜也禄多则与邻里乡党方氏曰不家于丧耻因丧之利而起家也】
　　右记防不圗利之事凡四节
　　子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣
　　【此言孝子慎终之礼三日而殡三月而葬据士礼言附于身谓衣衾之属各纳棺中以殡者附于棺谓器具之属合纳圹中以葬者诚谓心实惬满信谓物实周致之犹至也有悔谓有遗憾也言办殡葬之物于三日三月之内须实是惬满实是周致母至它日悔其有不惬满不周致者也葢既殡既葬则虽欲増加换易而不可得矣所以当慎也郑氏曰三日三月言日月欲尽心修备也孔氏曰棺中物少三日之期量度棺外物多三月之賖思忖见宜慎也】
　　丧三年以为极亡则弗之忘矣故君子有终身之忧而无一朝之患故忌日不乐【极字句絶乐音洛】
　　【此言孝子追逺之情极谓至极之期限制止此也亡犹无也谓亲死已久而无形声影响之存者也忧亦哀也稍轻于哀患祸也谓陨灭其身之祸忌日亲之死日不乐有哀心也父母之恩至隆也然丧之当有限制故不过三年而止丧之限制止于三年亲身虽已不存而孝子思亲之情则无时而忘之故有终身之忧忧虽终身不解然不可时时毁戚而致有一旦殒灭其身之祸故所谓终身之忧者唯每歳于亲之死日则哀慕如初死之时余日则以礼节情而不常哀也方氏曰死者之形虽已亡而生者之心未尝忘之孔氏曰亲丧已经三年而孝子有终身之痛曽不暂忘于心也虽终身念亲而不得有一朝灭性之患故唯忌日不乐恐其常毁也】
　　○后木曰丧吾闻诸县子曰夫丧不可不深长思也买棺外内易我死则亦然【县音夫音扶易以豉切】
　　【郑氏曰后木鲁孝公子惠伯巩之后孔氏曰按世本孝公生惠伯革其后为厚氏厚此云后革郑云巩其字异尔后木闻居丧之礼于县子云孝子居丧不可不深长思虑故买棺之时当外内斲削令精好后木既述县子之言以语其子又云在后我身若死亦当如是此孝子所为之事非父母豫所嘱托记讥后木也澄曰深长思犹言为久远计谓不可苟切忽略也易如易其田畴之易治也治即斲削方氏曰附于身附于棺者必诚必信勿之有悔所以不可不深长思也买棺外内易亦其一事尔】
　　○子游问丧具夫子曰称家之有亡子游曰有无恶乎齐夫子曰有毋过礼苟亡矣敛手足形还葬县棺而封人岂有非之者哉【称尺证切恶音乌齐才细切亡与无同敛去声还音旋县音封音窆郑氏曰恶乎齐问丰省之比也形体也还之言便也已敛即葬不待三月县棺不设碑繂不备礼也封当为窆窆下棺也人岂有非之不责人所不能也孔氏曰称犹随也言各随其家计丰薄有无也有富家也设若家富礼有限节不得过礼亡贫家也家既无财但衣衾敛手足形体不令露见而已敛竟便葬不须停殡待月数贵者用碑繂下棺贫而即葬者但手县棺而下之同于庶人也方氏曰齐言其多少之齐也澄曰齐犹齐和药物之齐谓品量其或多或少各不同也有者毋得过礼亡者还葬县窆此所以齐其有无也】
　　○子路曰伤哉贫也生无以为养死无以为礼也孔子曰啜菽饮水尽其欢斯之为孝敛手足形还葬而无椁称其财斯之谓礼【养羊尚切】
　　【孔氏曰以菽为粥啜之饮以水而已更无余物使亲尽其欢乐此之谓孝但以衣棺敛其手足形体速葬而无椁称其家所有之财以送终此之谓礼澄曰菽者诸种大小豆之总名豆有实在荚中者黄豆黒豆之类是也亦有实在角中者赤豆菉豆之类是也孔疏谓以豆为粥非也澄尝食于北方至贫者之家不惟无饭亦无粥但以豆煮汤每人所食约豆一掌所掬杂以米一二十粒煮汤一盂搅起啜之而以疗饥始悟古之所谓啜菽者葢如此无蔬菜可羹但煮熟白水饮之故啜菽饮水为至贫者之家然能使亲之心志常极尽其欢乐而无忧愁故亦可谓之孝敛无多衣仅可掩其形体使不露见葬不俟日期又无外椁然非家有其财而固为是俭也随其家财仅能若此而已故亦可谓之礼】
　　○子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也
　　【郑氏曰丧主哀祭主敬孔氏曰丧礼有余谓明器衣裳之属多也祭礼有余谓俎豆牲牢之属多也澄曰哀敬言其心礼之本也礼言其物礼之文也礼有本有文本固为重然谓之与其谓之不若此矫世救弊之辞尔葢本与文两相称者为尽善也】
　　○曽子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起【跂丘豉切】
