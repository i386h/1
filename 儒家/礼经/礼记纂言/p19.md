<!-- { "loadSidebar": true } -->
　　【郑氏曰由自也方氏曰执事所执之事有难易劳逸澄曰谓已所爱之妾其为衣服饮食必降于父母所爱者若所执之事则己所爱妾任其难且劳皆不敢比视父母所爱而与之同也妾虽是己妾然为父母所爱之人则毎事必加隆于己之所爱者顺父母之心故也虽父母旣没亦如父母之存辅氏曰吾亲有存没吾心无迁移不以亲之存没二其心也】
　　○子甚宜其妻父母不恱出子不宜其妻父母曰是善事我子行夫妇之礼焉没身不衰
　　【郑氏曰宜犹善也孔氏曰宜其妻谓相善而宠爱出谓出去按大戴礼妇有七出不顺父母去不宜其妻谓不相善而防薄应氏曰妻虽吾所甚宜不敢以父母不恱而留虽吾所不宜苟父母以为善事我则子行夫妇之礼终身不敢替也】
　　○父母虽没将爲善思贻父母令名必果将爲不善思贻父母羞辱必不果
　　【郑氏曰贻遗也果决也方氏曰将者始之萌果者终之成澄曰孝子将有所为以能有所思故于其善者知其遗父母之令名则必果决为之于其不善者知其遗父母之羞辱则必不果决为之而止也】
　　○子妇无私货无私畜无私器不敢私假不敢私与【畜许六切】
　　【郑氏曰家事统于尊也澄曰子谓为人子者妇谓子之妻也货谓所储资财之物畜谓所养畜牲之物器谓饮食等所用之物假谓以物借人与谓以物遗人也】
　　妇或赐之饮食衣服布帛佩帨茝兰则受而献诸舅姑舅姑受之则喜如新受赐【茝昌改切】
　　【郑氏曰或谓私亲兄弟澄曰佩谓杂佩帨谓帨巾茝一作芷即香白芷也兰似泽兰二物皆香草干燥则囊而佩之于身取其芳馨也新犹初也言为人妇者或有私亲兄弟赐之饮食赐之衣服赐之布帛赐之佩帨赐之茝兰则皆受之旣受之后持以献于家之尊者若尊者肯受己所献则其喜一如自己初受他人所赐之时】
　　若反赐之则辞不得命如更受赐藏以待乏
　　【反犹回还也辞谓不敢受也不得命谓不得舅姑见许之命更犹再也待乏待舅姑之乏也此承上文言献诸舅姑舅姑不受而以此物回还赐其妇则妇必辞于舅姑而不敢受舅姑若不许其辞则妇受之如再受人赐葢旣以献诸舅姑舅姑虽不受而此物即是舅姑之物矣不敢视为己物也故其受所回还之物有如再受舅姑之赐虽己受之然惟饮食之物不可留若其余可留之物亦不敢私用藏之以待舅姑乏而欲有所用之时则将此物与舅姑用之也】
　　妇若有私亲兄弟将与之则必复请其故赐而后与之【复扶又切】
　　【请谓请于舅姑故赐谓舅姑旧所回赐之物承上文谓妇若将以舅姑所回赐之物与其私亲兄弟其物虽是己所自藏然亦不敢视同己物故必复请于舅姑舅姑旣许然后与之也】
　　○凡妇不命适私室不敢退
　　【郑氏曰妇侍舅姑者也方氏曰私室妇室也其视舅姑之室若公所】
　　妇将有事大小必请于舅姑
　　【郑氏曰不敢专行】
　　舅没则姑老
　　【郑氏曰传家事于长妇澄曰老与孟子尧老而舜摄左传吾将老马桓公立乃老之老同谓谢事也】
　　冢妇所祭祀賔客毎事必请于姑
　　【辅氏曰妇传家事矣祭祀賔客礼之大者亦必请于姑然后行事郑氏曰妇虽受传犹不敢专行也】
　　介妇请于冢妇
　　【郑氏曰介妇众妇请于冢妇以其代姑之事】
　　舅姑使冢妇毋怠不友无礼于介妇舅姑若使介妇毋敢敌耦于冢妇不敢竝行不敢竝命不敢竝坐【不友朱子读友为敢今如字】
　　【郑氏曰毋怠谓虽有勤劳不敢懈倦善兄弟曰友娣姒犹兄弟也不敢并者下冢妇也命谓使令澄曰谓冢妇所使令之人介妇不敢使令之也方氏曰两相抗为敌两相合为耦言使之劳逸不敢与冢妇均也不敢并行并坐亦无敢敌耦之事朱子曰不友无礼于介妇此句未详或疑友当为敢项氏曰当连上文读之言舅姑若任使冢妇冢妇毋得以尊自怠而凌辱众妇令其代己也不友谓烦虐之无礼谓麾叱之怠也不友也无礼也三者皆以毋字统之舅姑若使介妇亦不得恃舅姑之命而傲冢妇故毋敢敌耦不敢竝行竝命竝坐也两使字皆主使令言之】
　　○适子庶子只事宗子宗妇【适丁歴切】
　　【郑氏曰祗敬也宗大宗孔氏曰适子谓父及祖之适子是小宗也庶子谓适子之弟宗子谓大宗子宗妇谓大宗子之妇言小宗及庶子等敬事大宗子及宗妇也】
　　虽贵富不敢以贵富入宗子之家虽众车徒舎于外以寡约入
　　【方氏曰不敢以支临宗也澄曰虽众车徒以下释上文不敢以贵富入宗子家之事】
　　子弟犹归器衣服裘衾车马则必献其上而后敢服用其次也若非所献则不敢以入于宗子之门
　　【孔氏曰犹若也归谓归遗也子弟若有功徳被尊上归遗衣服裘衾车马则必献其善者于宗子郑氏曰非所献谓非宗子之爵所当服也】
　　若富则具二牲献其贤者于宗子
　　【郑氏曰贤犹善也孔氏曰具二牲其善者献宗子使祭之不善者私用自祭也】
　　夫妇皆齐而宗敬焉终事而后敢私祭【齐侧皆切】
　　【宗敬谓宗之而敬事之也孔氏曰大宗子将祭之时小宗夫妇皆齐戒以助祭于大宗而加敬大宗终竟祭事而后敢私祭祖祢此文虽主事大宗子其大宗之外事小宗者亦然方氏曰宗之亲为正统已之亲为旁出正统之祭公义也旁出之祭私恩也终宗子之事而后敢私祭不以旁出先正统不以私恩胜公义也】
　　不敢以贵富加于父兄宗族
　　【郑氏曰加犹髙也辅氏曰上文言不以贵富入宗子家此又言不专为宗子于父兄宗族皆不可澄曰父谓诸父兄谓诸兄宗谓同为大宗所统者族谓九族五服之内方氏曰加与献子加于人一等之加同葢彼贱而我贵彼贫而我富我以贵富服御入其门是以贵富而加贱贫也】
　　右记父子之礼凡二十节
　　礼始于谨夫妇爲宫室辨外内男子居外女子居内深宫固门阍寺守之男不入女不出【阍音昏】
　　【郑氏曰阍掌守中门之禁寺掌内人之禁令也方氏曰礼始于谨夫妇易基乾坤诗首关雎皆始于谨夫妇之意也谨夫妇故为宫室辨外内以防之男君外女居内隂阳之分也刘氏曰宫不深则内外之声可通门不固则出入之禁可逾阍寺守之不嫌于处内也故男非其时不入女非其礼不出所以为天下之内则也】
　　内言不出外言不入
　　【方氏曰此与曲礼所言同刘氏曰内言不出恶交于外也外言不入恶交于内也】
　　男子入内不啸不指夜行以烛无烛则止女子出门必拥蔽其面夜行以烛无烛则止【啸音叱或如字】
　　【郑氏曰啸读为叱叱嫌有隠使也拥犹障也孔氏曰叱叱人指指物若常事以言语处分是显使人也如有奸私恐人知闻不以言语但讽叱而已是隠使也刘氏曰礼当入内啸则渉乎邪指则渉乎觇有烛则行夜有不得已也无烛则止行则渉于不明也方氏曰拥蔽其面恶外有所防也辅氏曰无烛则止自防者至矣】
　　男不言内女不言外非祭非丧不相授器其相授则女授以篚其无篚则皆坐奠之而后取之【篚非鬼切】
　　【言犹云讲议也男主外事故不讲议在内之事女主内事故不讲议在外之事郑氏曰不言内不言外谓事业之次序祭严丧据授器不嫌也奠停地也孔氏曰祭严敬之处丧促遽之所于此时不嫌男女有滛邪之意故得相授器也】
　　外内不共井不共湢浴不通寝席不通乞假男女不通衣裳男女不同椸枷【湢彼力切椸以支切枷音嫁】
　　【郑氏曰湢浴室也刘氏曰不共井嫌同汲也不共湢浴嫌相亵也不通寝席嫌相亲也不通乞假嫌徃来也不通衣裳恶淆杂也方氏曰言外内男女在其中矣而于衣裳特言男女者男女之衣裳异制尤不可通也澄曰衣裳是切身之物尤不可通虽衣裳所施所加之物亦不可同故又曰不同椸枷谨男女之别可谓至矣椸枷以木为之如笱簴悬衣于其上尔雅曰竿谓之椸广雅曰枷杙也枷即下文所谓楎】
　　不敢县于夫之楎椸不敢藏于夫之箧笥不敢共湢浴【县音楎音辉笥息事切】
　　【郑氏曰楎杙也孔氏曰植曰楎横曰椸椸以竿为之澄曰上文言外内不共湢浴男女不同椸枷此言非特外内男女为然虽夫妇得相亲者亦然不但不共楎椸亦不共箧笥夫妇且如此则非夫妇者其明微厚别又当何如】
　　夫不在敛枕箧簟席襡器而藏之少事长贱事贵咸如之
　　【郑氏曰不敢亵也陆氏曰枕有箧簟席有襡皆器而藏之不言枕言枕箧不言簟席言簟席襡嫌渎也即父母舅姑不嫌辅氏曰器而藏之谓藏之于器藏于器畏渎之甚也少事长贱事贵虽曰皆如之然有异焉记者之辞不谨也按篇首子妇之礼可知】
　　○夫妇之礼唯及七十同藏无间【间去声】
　　【郑氏曰衰老无嫌及犹至也澄曰上文言不敢藏于夫之箧笥葢谓年未七十者刘氏曰夫妇虽未七十同藏未有可嫌者圣人制礼以为天下之内则夫妇必如此者以为男女内外之礼敬则为先焉夫妇身先于上而男女力行于下以无嫌正有嫌也用有情之难行正人情之易制也】
　　故妾虽老年未满五十必与五日之御【与音预】
　　【郑氏曰五十始衰不能孕也妾闭房不复出御御谓侍夜劝息也五日一御诸矦制也诸矦取九女侄娣两两而御则三日也次两媵则四日也次夫人专夜则五日也天子十五日乃一御孔氏曰此经据妾言之然则妻虽五十以上犹得御也天子御法女御八十一人当九夕世妇二十七人当三夕九嫔九人当一夕三夫人当一夕后当一夕十五日徧】
　　将御者齐漱澣愼衣服栉縰笄緫角拂髦衿缨綦屦【齐侧皆切】
　　【郑氏曰将御者其徃如朝也角衍字拂髦或为缪髦陆氏曰角非衍字緫角拂髦女未笄之饰今服以御言若未足以当君子也故邦君之妻自称曰小童方氏曰将御者必齐漱澣者所以致洁敬也辅氏曰齐漱以至綦屦慎衣服必以礼敬之至也不敢以美丽求宠岂有争妬之心哉】
　　妻不在妾御莫敢当夕
　　【郑氏曰辟女君之御日孔氏曰谓卿大夫以下大夫一妾二妾则三日御徧士一妻一妾则二日御徧妾常辟女君之御日非但不敢当女君之御日纵令自当君之御日犹不敢当夕而徃故诗云肃肃宵征夙夜在公注云妾御于君不当夕是也方氏曰所以辟上僣之嫌也】
　　虽婢妾衣服饮食必后长者
　　【郑氏曰人贵贱不可以无礼方氏曰葢不以贱废尊卑上下之道也】
　　○妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门子生男子设弧于门左女子设帨于门右三日始负子男射女否【见贤遍切姆茂母二音郑氏曰侧室谓夹之室次燕寝也作有感动也齐则不入侧室若始时使人问也弧者示有事于武帨事人之佩中表男女也负之谓抱之而使乡前也孔氏曰此明大夫以下生子之法及月辰谓生月之辰初朔之日也正寝之室在前燕寝在后侧室又次燕寝在燕寝之旁故谓之侧室生子不于夫正室及妻之燕寝必于侧室者以正寝燕寝尊故也辅氏曰夫使人日再问之者爱而不失于狎敬而不失于防妻不敢见虽病不敢忘礼使姆衣服而对虽遽不敢失礼夫之于妻其恩至矣齐则不以恩掩义三日负子男射女否教已行矣】
