<!-- { "loadSidebar": true } -->
　　【郑氏曰言天之施化収杀地之载生万物此非有所私也无非教者皆人君所当奉行以为政教清明在躬气志如神谓圣人也耆欲将至谓其王天下之期将至也神有以开之必先为之生贤知之辅佐若天将降时雨山川为之先出云矣吕氏曰此衍神气风霆四字盖天有四时运行于上地载神气动作于下春夏秋冬风雨霜露所以释天有四时也风霆流形庻物露生所以释地载神气也春秋执生杀之机冬夏极隂阳之用风雨霜露施于庻物者皆可取法无非教也风之动荡霆之震耀流形于下化育庻物使皆呈露发生者亦可取法无非教也然风霆犹风雨皆神气也降于天载于地以成化育者也独于地言之则以流形而可见也清而明者天之徳也以天徳在躬故气志如神孟子曰中天下而立定四海之民君子乐之所谓者欲将至有开于兴王必先以生贤有开于兴王譬犹天降时雨也必先以生贤譬犹山川出云也张氏曰耆欲犹言福泽也雨之将作山川须出云盖一气耳澄曰教谓天地之政令圣人之清明与天地同徳故其如神也亦如天地之政令及将兴王则天地必先为之朕兆盖天地圣人合一无二故其交相感应如此】
　　其在诗曰嵩髙维岳峻极于天惟岳降神生甫及申惟申及甫维周之翰四国于蕃四方于宣此文武之徳也【郑氏曰峻髙大也翰干也言周道将兴五岳为之生贤辅佐仲山甫及申伯为周之干臣天下之蕃卫宣徳于四方以成其王功此宣王诗也文武之徳如此而诗无以言之取类以明义也魏氏曰孔子闲居之篇不知孰为之而其言天地之神为风雨霜露为风霆流形凡示人于覆载间者无非至教此义之至精者也继之曰清明在躬气志如神又举诗以明之曰惟岳降神生甫及申终之曰此文武之徳也盖自天地山川之神气钟而为人是心清明与宇宙之流行发见者实同一原又推本而取之有如甫申之生乃繇十世而上文武二王积徳所感呜呼人之此心与天地山川相为流通固也而人物之生又系乎时数清明之感山川英灵之防祖宗徳泽之积是岂数数然哉真有以关盛衰之运当消长之数矣澄曰周初人才众多此文武将兴之祥借申甫以喻周初所生之贤魏氏谓甫申之生由文武二王积徳所感此以辞害意者非引诗假借之意然其言精深故兼取之】
　　三代之王也必先其令闻【闻音问】
　　【郑氏曰令善也言以明徳善闻天乃命之王也】
　　诗云明明天子令闻不已三代之徳也弛其文徳协此四国大王之徳也【大音泰】
　　【郑氏曰不已不倦止也弛施也恊和也大王文王之祖周道将兴始有令闻吕氏曰奉三无私以劳天下而得贤佐则必有令闻矣先以令闻慰服人心然后可以兴王业故三代之王必皆先之也江汉之诗曰明明天子令闻不已矢其文徳洽此四国以矢为弛以洽为协声之误也此亦宣王之诗而谓明明天子令闻不已为三代之徳矢其文徳洽此四国为大王之徳皆取类言之也此篇始论为民父母之道终论参于天地之徳致五至行三无者为民父母之道也奉三无私以劳天下者参于天地之徳也然王者必得贤佐有令闻然后可以施为故以崧髙江汉之诗申言之陆氏曰帝命不违至于汤齐正汤之诗也故曰是汤之徳也崧髙惟岳峻极于天非文武之诗也故曰此文武之徳也矢其文徳洽此四国非大王之诗也然大王于此犹有未优故曰太王之徳也三代之徳仿此盖言三代则非止禹汤文武澄曰文徳浃洽于四国亦是令闻大王之迁岐也邠人曰仁人也不可失也从之者如归市其令闻之孚于人者如此】
　　子夏蹶然而起负墙而立曰弟子敢不承乎【蹶居卫切郑氏曰承奉承不失坠也起负墙者所问竟辟后来者】
　　右记问答及礼之辞

　　礼记纂言卷三十
　　钦定四库全书
　　礼记纂言卷三十一　　　　元　吴澄　撰坊记
　　【此篇所记每章皆取以礼坊民之义故曰坊记】
　　子言之君子之道辟则坊与坊民之所不足者也大为之坊民犹逾之故君子礼以坊徳刑以坊滛命以坊欲【辟音譬旧读为邪僻之僻与音余】
　　【张子曰君子之道辟则坊与辟读如譬喻之譬下云礼刑命即君子之道也徳逸徳也孔氏曰君子坊民之过譬如坊之碍水坊民之所不足释立坊之义也礼以坊民徳之失制刑以坊民之滛邪法令以坊民之贪欲郑氏曰大为之坊民犹逾之言严其禁尚不能止况不禁乎命谓教令】
　　○子云小人贫斯约富斯骄约斯盗骄斯乱礼者因人之情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡【慊口簟切】
　　【郑氏曰约犹穷也此节文者谓农有田里之差士有爵命之级也慊恨不满之貌也孔氏曰圣人之制为富贵贫贱之法制富者居室丈尺俎豆衣服之事各有法度不至骄也为贫者制农田百亩桑麻自赡比闾相赒不令至于约也贵谓卿士之属制其禄秩随功爵而施则贵臣无慊恨君禄爵之薄也益渐也亡无也为乱之道渐无也不云贱从可知也】
　　○子云贫而好乐富而好礼众而以宁者天下其几矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者【好古报切下同乐音洛乗绳证切】
　　【郑氏曰大族众家恒多为乱天下其几矣言如此者寡也宁安也民之贪乱宁为荼毒言民之贪为乱者安其荼毒之行髙一丈长三丈为雉百雉为长三百丈方五百歩此谓大都三国之一方氏曰制国不过千乗即孔子所谓千乗之国是也千乗之国即百里之国也井田之法方里为井井十为乗百里之国适千乗也都城不过百雉即左氏所谓都城过百雉国之害也都盖公卿王子弟所食之采地雉则五堵也百雉则其城五百堵矣家富不过百乗即孟子所谓百乗之赋也千乗百乗皆以所出之赋言之也乗以车之多少言雉以城之广狭言或言其多少或言其广狭互相备也于国言制于家言富皆谓制其富也亦互相备所坊之事不止于民每以民为言者盖民以不足于坊之之道故坊之设也以民为主若夫君子能以礼自坊则无俟乎人为之坊矣】
　　○子云夫礼者所以章疑别微以为民坊者也故贵贱有等衣服有别朝廷有位则民有所让【夫音扶别彼列切下同朝音潮下同】
　　【孔氏曰疑谓是非不决微谓幽隠不着方氏曰贵贱有上下之等衣服有隆杀之别朝廷有尊卑之位有等有别有位则各安其分而不争矣叶氏曰章疑异于决疑疑者似同而异章言显也决言其成也别微异于明微微者似有而无别言其有辨也明言其既着也以其显疑故贵贱有等以其别微故衣服有别贵贱以爵列也爵以诏徳观其贵贱则知徳之厚薄也衣服以功赐也服以显庸观其衣服则知其功之有大小也至于朝廷有位则爵命衣服所自居也民之视其位则知其定分而行逊避矣】
　　○子云天无二日土无二王家无二主尊无二上示民有君臣之别也春秋不称楚越之王丧礼君不称天大夫不称君恐民之惑也诗云相彼盍旦尚犹患之【相息亮切盍音渇】
　　【郑氏曰楚越之君僣号称王不称其丧谓不书也春秋传曰吴楚之君不书辟其僣号也臣者天君称天子为天王称诸侯不言天公辟王也大夫有臣者称之曰主不言君辟诸侯也此言皆为使民疑惑不知孰者尊也盍旦夜鸣求旦之鸟也求不可得也人犹恶其欲反昼夜而乱晦明况于臣之僣君求不可得之类乱上下惑众也孔氏曰曷旦欲反夜而为旦犹臣之奢僣欲反下而为上也此逸诗方氏曰盍旦即月令所谓鹖旦盍何不也何不旦是求旦而已故名之以此】
　　○子云君不与同姓同车与异姓同车不同服示民不嫌也以此坊民民犹得同姓以弑其君
　　【郑氏曰同姓者谓先王先公子孙有继及之道者也其非此则无嫌也仆右恒朝服君则各以时事唯在军同服尔】
　　○子云君子辞贵不辞贱辞富不辞贫则乱益亡故君子与其使食浮于人也宁使人浮于食
　　【郑氏曰乱益亡亡无也食谓禄也在上曰浮禄胜已则近贪已胜禄则近亷方氏曰贱不贪贵贫不慕富则无争夺之祸矣故乱益亡夫权舆之无余不害为贤者伐檀之素餐君子所不为故君子与其使食浮于人也宁使人浮于食此亦辞富贵之道也浮与行浮于名之浮同】
　　○子云觞酒豆肉让而受恶民犹犯齿袵席之上让而坐下民犹犯贵朝廷之位让而就贱民犹犯君诗云民之无良相怨一方受爵不让至于已斯亡
　　【郑氏曰犯犹僣也齿年也礼六十以上笾豆有加贵秩异者良善也言无善之人善遥相怨贪爵禄好得无让以至亡已孔氏曰相怨一方共相怨恨各在一方不相徃来方氏曰礼以卧者为袵坐者为席合言之一也】
　　○子云君子贵人而贱己先人而后已则民作让故称人之君曰君自称其君曰寡君
　　【郑氏曰寡君犹言少徳之君言之谦方氏曰贵人而贱己则不骄先人而后已则不争故民作让】
　　○子云利禄先死者而后生者则民不偝先亡者而后存者则民可以托诗云先君之思以畜寡人以此坊民民犹偝死而号无告【偝音背下同畜许六切号户羔切】
　　【孔氏曰死之与生并合俱得先与死者而后生者则民皆不偝于死者亡谓身为国事亡在外先与在外亡者而后与国内存者则民皆仁厚可以大事相付托也方氏曰死谓为国家死其事者亡谓为国家亡而在外者利禄之所施不必及其身也録其人之功以及其亲族而已若周官以其养死政之老与其孤礼言去国三世爵禄有列于朝之类皆是也以死者君之心犹所不忘则民勤于孝思矣故曰民不偝以亡者君之心犹所不絶则民勉于忠义矣故曰民可以托号无告者呼而无所告诉也】
　　○子云有国家者贵人而贱禄则民兴让尚技而贱车则民兴艺故君子约言小人先言【技其绮切】
　　【郑氏曰言人君贵尚贤者能者而不吝于班禄赐车服则让道兴贤者能者人所服也技犹艺也君子约言小人先言言人尚徳不尚言也约与先互言耳君子约则小人多矣小人先则君子后矣澄曰让谓贤者之徳艺谓能者之技方氏曰贵人而贱禄尚技而贱车皆谓任贤使能锡与之而无所吝也人谓贤者技谓能者也言禄则爵可知言车则马可知上之所化如此不徒事乎空言而已故继之以君子约言小人先言】
　　○子云上酌民言则下天上施上不酌民言则犯也下不天上施则乱也故君子信让以涖百姓则民之报礼重诗云先民有言询于刍荛【施始防切涖音利荛如遥切】
　　【郑氏曰酌犹取也取众民之言以为政教则得民心得民心则恩泽所加民爱之如天矣言其尊也涖临也报礼重者犹言能死其难先民谓上古之君也询谋也刍荛下民之事也言古之人君将有政教必谋之于庻民乃施之孔氏曰上不取民言违戾于下则民人怨怒以犯于上也下不天上施言下不仰君如天敬上之恩泽则祸乱之事起也引诗证上酌民言之事】
　　○子云善则称人过则称己则民不争善则称人过则称己则怨益亡诗云尔卜尔筮履无咎言
　　【言在上者善称人过称己则民化之亦以善譲人而不与人争也又且人不怨己也引诗防章证人不怨己之意】
　　○子云善则称人过则称己则民让善诗云考卜惟王度是镐京惟龟正之武王成之【度徒洛切】
　　【让善与上章不争同孔氏曰归美他人诗无其证故引此归美于君以证之】
