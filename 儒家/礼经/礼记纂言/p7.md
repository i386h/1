<!-- { "loadSidebar": true } -->
　　【郑氏曰天子旣不敢言年又不敢斥至尊所能国君以下皆言其能则长幼可知谒请也谓能摈賛出入以事请告也礼四十强而仕五十命为大夫孔氏曰此谓幼小新立之王或有逺方异域人来不知王年大小问朝廷之臣答之必有法至尊体贵臣下不可轻言其年及形长短与材技所堪云闻之谦不敢言见也云服衣若干尺谓或五尺或六尺随长短言之幼则衣短长则衣长问者闻之则知王之长幼也古者谓数为若干若如也干求也言事不定常如此求之国君幼小新立他人问其臣国保宗庙社稷故以所保荅之人君长则能主国十五以上为长十四以下为幼大夫士子卑长幼当以二十为限也天子诸矦继世其年不定故问其年大夫五十乃爵士四十始仕其年既定故不问大夫士之年而问其子问大夫士之子谓他国人问于大夫之臣问于士之属吏也士贱无臣但以子自典告也少仪问士之子长幼长曰能耕幼曰能负薪未能负薪谓士禄薄子以农事为业与此不同者葢士有有田无田之异此言有田者故云典谒庶人谓府史之属庶人年无长幼亦问其子者顺上大夫士而言之吕氏曰若干者数未定之辞古有是语如数射筭曰若干纯之类其义未闻宗庙社稷言祭祀军旅之政有可未可则长幼可知也少仪问国君之子长则曰能从社稷之事幼则曰能御未能御此章以能御未能御为大夫之子长幼葢射御之事无贵贱之异也少仪问大夫之子长则曰能从乐人之事幼则曰能正于乐人未能正于乐人此章言御不言乐者乐御射舞皆在所学少仪以国君之子言御故于大夫之子言乐文互见也士有子弟则士之子将命典谒其职也方氏曰干犹数也数其多少故曰干方约其数故曰若宗庙社稷葢事神之事典主请谒葢事人之事负薪则力役之事陈氏曰社稷之事徳也御才也典谒事也负薪力也上下之别也】
　　○问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对【数色主切下数畜并同车数如字畜许又切】
　　【孔氏曰问者亦他国人问其臣也不问天子者率土之物莫非王有天下共见故不须问也诸矦止一国故致问求知其君封内土地所出也富者非问多金帛问所最优饶者对者数土地广狭又以山泽所出鱼盐蜃蛤金银锡石之属随有而对晋文公谓楚成王曰羽毛齿革君地生焉是也宰邑宰有宰明有采地食力谓食民下赋税之力也四命大夫得自造祭器衣服故云不假若三命以下有田者造而不备则假借也士有地不多亦无邑宰上士三命得赐车马副车随命中士乗栈车无副车畜谓鸡豚之属始养曰畜将用之曰牲闾师云凡庶民不畜者祭无牲不耕者祭无盛不树者无椁不蚕者不帛不绩者不衰故以畜数对应氏曰国君受封于上有常土制赋于下有常奉不必言也维山泽所产无常其寳藏兴废原乎天其封殖浚导资乎人故数其所出以对旣见其寳藏不穷且示其不求多于常赋之外也大夫有家臣受采地曰有宰则见其不亲猥务曰食力则见其不争民利祭器衣服不假则见其不侈于奉已而厚于奉先也士以车数见其命赐之厚庶人数畜见其畜牧之勤陆氏曰山泽之所出所以释上数地以对也先儒谓数地广狭又以山泽所出而对非是吕氏曰庶人受田皆百畆贫富均矣惟畜养之多寡则繋人之勤惰鸡豚狗彘之畜以供老者之食此庶人之富也】
　　○国君春田不围泽大夫不掩羣士不取麛卵【麛音迷卵力管切】
　　【孔氏曰春时万物产孕不多伤杀故不合围夏亦当然羣谓禽兽共聚也羣聚则多不可掩取之麛是鹿子凡兽子亦得通称卵鸟卵也春方乳长故不得取也马氏曰王制曰天子不合围诸矦不掩羣与此不同何也葢诸矦在国则南面以全君道而与天子同来朝则北面以存臣道而与天子异天子不合围诸矦不掩羣诸矦防王田猎之礼也国君不合围大夫不掩羣诸矦在国田猎之礼也】
　　○歳凶年谷不登君膳不祭肺马不食谷驰道不除祭祀不县大夫不食粱士饮酒不乐【县平声下同乐如字】
　　【郑氏曰登成也皆自贬损忧民也礼食杀牲则祭先有虞氏以首夏后氏以心殷人以肝周人以肺不祭肺则不杀也除治也不治道为妨民取食也县乐器钟磬之属也粱嘉食也不乐去琴瑟孔氏曰歳凶者水旱灾害年谷不登者年终谷稼不成也年丰则马食谷驰道如今御路也是君驰走车马之处不除谓不治草莱乐有县钟县磬凶年虽祭而不作乐也自贬损故先言膳后言祭大夫食黍稷以粱为嘉故凶年则去之士平常饮酒奏乐凶年犹许饮酒但不奏乐也君膳不祭肺以下及士饮酒不乐各举一邉而言其实互相通但君尊故举大者言大夫士卑直举小者言尔】
　　○君无故玉不去身大夫无故不彻县士无故不彻琴瑟【彻直列切】
　　【郑氏曰故谓灾患丧病孔氏曰此明无灾者也玉谓佩也君子于玉比德故恒佩玉明身恒有德也彻亦去也士以上皆有玉佩君无故不去玉则下通于士士不去琴瑟亦上通于君大夫言县士言琴瑟亦互言尔命士则特县不彻琴瑟是不命之士尔】
　　右记君臣之礼凡二十七节




　　礼记纂言卷一上
<经部,礼类,礼记之属,礼记纂言>
　　钦定四库全书
　　礼记纂言卷一中　　　　　元　吴澄　撰曲礼
　　男女不杂坐不同椸枷不同巾栉不亲授外言不入于梱内言不出于梱女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食【椸羊支切枷与架同梱苦本切】
　　【郑氏曰皆为重别防滛乱不杂坐谓男子在堂女子在房也椸可以架衣者外言内言男女之职也不出入者不以相问也梱门限也女子许嫁繋缨有从人之端也大故宫中有灾变若疾病乃后入也女子有宫者亦谓由命士以上也女子十年而不出嫁及成人可以出矣犹不与男子共席而坐亦逺别也孔氏曰不亲授者男女有物不亲授也内则云其相授则以篚无篚则皆坐奠之而后取之外言内言谓男职在官政女职在织絍各有限域不得滥预女子妇人通称也妇人质弱不敢自固必有繋属故恒系缨缨有二时一是少时常佩香缨内则云男女未冠笄紟缨是也二是许嫁时系缨昬礼主人入亲说妇缨郑注妇人十五许嫁笄而礼之因着缨是也葢以五采为之其制未闻又内则曰妇事舅姑紟缨以此而言知有二缨也大故谓丧病之属女子已许嫁则有宫门列为成人惟有丧病等乃可入其门女子子谓己之女凡男子女子皆是父所生之子男则单称子女则于子之上加女子二字以别于男子故云女子子也兄弟弗与同席而坐者虽已嫁及成人犹宜别席不云侄及父惟云兄弟者侄父尊卑礼殊不嫌也弗与同器而食者熊氏以为不许传同器未嫁亦然澄曰巾谓手之巾栉谓理髪之栉姑姊妹女子子此谓一家之内有父之姊妹有己之姊妹有子之姊妹若已嫁而反者其兄弟皆不与同席同器也】
　　○男女非有行媒不相知名非受币不交不亲
　　【郑氏曰见媒徃来传昬姻之言乃相知姓名有礼乃相纒固孔氏曰昬礼有六礼二曰问名先须媒氏行传昬姻之意后乃知名币谓聘之纁束帛先须礼币然后可交亲也澄曰昬礼先有行言之媒女家许乃纳采谓男家纳礼听女家采择采择而可乃问女名将以女之名归而卜其吉与否自此男家旣知女名女家亦知男名矣故曰相知名卜而吉乃报女家曰纳吉纳吉后纳徴有币而女家受之自此乃请期亲迎而成昬也交谓交接亲谓亲近也】
　　故日月以告君齐戒以告鬼神爲酒食以召乡党僚友以厚其别也【齐侧皆切别彼列切】
　　【郑氏曰周礼凡取判妻入子者媒氏书之以告君昬礼凡受女之礼皆于庙为神席以告鬼神召鄊党僚友防賔客也厚重慎也孔氏曰男女须辨故妇来则书取妇之年月日以告国君齐戒谓嫁女之家受六礼并在庙布席告先祖也明女是先祖之遗体不可专輙许人戴氏曰上以告之人君幽以告诸鬼神明以质诸鄊党亲戚上下幽明咸与闻之礼莫重于有别知之者众则其别厚矣】
　　○取妻不取同姓故买妾不知其姓则卜之【取音娶郑氏曰妾贱或时非媵取之于贱者世无本繋孔氏曰熊氏云既不知其姓但卜吉则取之】
　　○贺取妻者曰某子使某闻子有客使某羞
　　【此言为彼取妻而致餽遗其辞命如此也某子之某致餽者之氏也使某之某为使者之名也闻子之子指取妻之人而言也郑氏曰为不在賔客之中使人徃者羞进也言进于客其礼葢壶酒束脩若犬孔氏曰亲朋友有昬已有事碍不得自徃而遣人徃昬礼不贺此云贺者闻彼昬而送筐篚将表厚意身实不在为贺故云贺而其辞则不称贺曰使者辞也某子贺者名言彼使我来也闻子呼取妻者为子也某是使者名不贺故但云闻子有客使某将此酒食与子进于客也吕氏曰贺者以物遗人而有所庆也昬礼着代以为先祖后人子之所不得已故不用乐不贺也虽曰不贺然为酒食以召鄊党僚友则问遗不可废故其辞舎日昬礼而谓之有客则所以羞者佐其共具之费以待鄊党僚友而已非贺也世之不知礼者以其问遗犹以庆贺名之故作记者因俗之名称贺也陈氏曰贺其有客非贺昬也】
　　○嫂叔不通问诸母不漱裳【漱悉矦切】
　　【方氏曰通问若问安问疾之类葢生不相通问死不相为服皆所以推而逺之坊记言妇人疾问之不问其疾则男女非不通问也特不施于嫂叔郑氏曰通问谓相称谢也诸母庶母也漱澣也庶母贱可使漱衣不可使漱裳裳贱尊之者亦所以逺别孔氏曰诸母谓父之诸妾有子者】
　　○寡妇之子非有见焉弗与爲友【见贤遍切】
　　【郑氏曰避嫌也有见谓有竒才卓然众人所知孔氏曰寡妇无夫若其子凡庸与其来徃则于寡妇有嫌也】
　　○男女异长男子二十冠而字父前子名君前臣名女子许嫁笄而字【长知两切冠去声】
　　【郑氏曰男女各自为伯季也冠是成人矣敬其名父前君前对至尊无小大皆相名女子以许嫁为成人】
　　○名子者不以国不以日月不以隐疾不以山川【郑氏曰此在常语之中为后难讳也春秋传曰名终将讳之隐疾衣中之疾也谓若黑臀黑肱疾在外者虽不得言犹可指擿此则无时可辟孔氏曰不以国者不以本国为名它国即得为名卫侯晋晋矦周是也不以日月不以甲乙丙丁为名殷家以为名者殷质不讳故也鲁僖公名申蔡庄公名甲午者周末乱世不能如礼不以隐疾者不以体上幽隐之疾为名不以山川者鲁献公名具武公名敖范献子聘鲁问具敖之山鲁人以鄊名对献子云何不云具敖乎对曰先君献武之所讳也此皆不能如礼者也】
　　右记男女之礼凡八节
　　人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期頥【冠去声艾五葢切耆渠夷切耄忙报切期旧如字今从朱子音朞】
