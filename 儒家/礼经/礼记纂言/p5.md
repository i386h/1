<!-- { "loadSidebar": true } -->
　　【郑氏曰闑门橛阈门限也孔氏曰门以向堂为正右在东也主人位在门东客位在门西大夫士是臣臣皆统于君不敢自由故出入君门恒从闑东马氏曰由闑右不敢为賔也陈氏曰自外以向内则以入为左右而右常在东自内以向外则以出为左右而右常在西门以向内为常由闑右则由闑东也賔客公事自闑西私事自闑东盖公事则以公礼入私事则以臣礼入大夫士出入君门由闑右无时而不纯臣也】
　　○赐果于君前其有核者懐其核【核户革切】
　　【郑氏曰木实曰果懐核嫌弃尊者物也吕氏曰果核当弃重君赐故懐之而不弃】
　　御食于君君赐余器之溉者不写其余皆写【溉古爱切郑氏曰劝侑曰御溉谓陶梓之器不溉谓萑竹之器写者传己器中乃食之重污辱君之器也孔氏曰君食竟以食残余赐御者如陶是瓦甒之属梓是杯杅之属并可涤洁不畏污则不须倒写仍于器中食之食讫则涤以还君若其余织萑苇织竹为筐筥等不可溉涤不倒写之则浸污其器是壊尊者物也】
　　○君命召虽贱人大夫士必自御之【御音讶今读如字】
　　【方氏曰自御谓之仆张子曰御谓御车奉君命而召虽所召者贱使者当亲御之郑氏曰御当为讶君虽使贱人来召己必自出迎之尊君命也澄按张子说与旧注不同今兼存之】
　　○大夫私行出疆必请反必有献士私行出疆必请反必告君劳之则拜问其行拜而后对【劳郎到切】
　　【郑氏曰私行谓以已事也士言告者不必有献也告反而已问行谓道中无恙及所经过孔氏曰疆界也大夫无外交而有私行出界或是新来大夫姻娅犹在本国故有私行徃来大夫有德必能招人饷遗故还必有献士私行必请出与大夫同也士徳劣故反不必有献与大夫异也必告反使君知其还君劳之则拜大夫士通谓行还而君若慰劳已之劳苦则已拜之君若问其道中无恙及游渉所至则又拜拜竟而起对先拜后答急谢见问之恩也】
　　○士有献于国君他日君问之曰安取彼再拜稽首而后对
　　【孔氏曰他日谓别日非献物之日安取彼谓何处取彼物士有物奉贡于君别日君问士云何处得前所献之物不即问而待他日者士有贡献当日自致于外而不敢见恐君答己拜故别日乃见君君得问之也士闻君问故先拜稽首然后起对得物所由陈氏曰尊者之赐卑者不敢问问则失于不恭卑者之献尊者不可不问不问则恐其取之不义古之献于君也大夫使宰士亲皆再拜稽首送之所谓亲者非亲进之亲致于将命者而已】
　　○君使士射不能则辞以疾言曰某有负薪之忧【郑氏曰射者所以观徳惟有疾可以辞也使士射谓备耦也孔氏曰射法毎两人相对以决胜负名之曰耦贵贱必对故卿与卿耦大夫与大夫耦或竒余不足则使士备耦按大射君与賔耦卿大夫自相耦又有士御于大夫又司射誓耦卑者与尊者为耦不异矦是言士得备预为耦故此有使士射之礼也某有负薪之忧此称疾之辞也某士名也负担也薪樵也大樵曰薪澄曰负薪之忧谓病而不能负薪谦辞也吕氏曰男子生桑弧矢以射天地四方射者男子之事也不能射则几于非男子故耻之士虽不能射可以疾辞不可以不能辞也范氏成大曰射一艺而文武之道备焉内志欲正外体欲直容止欲比于礼节度欲比于乐有揖逊之仪有反求诸己之道葢立武之外又足以制心检形防非僻而蹈中正古人进徳脩业凡可以自助者皆习焉射葢其一也是以人人能之而不能者以为耻君使之射而未习焉则不敢以不能对而以疾辞真不能而不敢以不能对则当时之士皆习于射可知古人于日用之常有可以闲邪存诚者无所不用其至佩玉也琴瑟也射也无故玉不去身无故不彻琴瑟射不能则辞以疾后世以弧矢为武夫之事琴瑟为乐工之职若佩玉则仅存于祭服不得已而时用之尔】
　　○四郊多垒此卿大夫之辱也地广大荒而不治此亦士之辱也
　　【郑氏曰垒军壁也辱其谋国不能安也荒秽也辱其亲民不能安也孔氏曰四郊者王城四面皆有郊近郊五十里逺郊百里诸侯亦各有四面之郊里数随地广狭卿大夫尊髙任当军帅若寇戎充斥数战郊坰四郊多军垒为卿大夫之耻辱地采地也士邑宰也士职卑位下为民宰邑劝课耕稼若民散流离土地广大而荒废不治亦为士之耻辱澄曰按聘礼注谓天子逺郊百里差之则上公五十里侯伯四十里子男十里近郊各半之葢四隣数侵故筑垒于四郊屯军以备寇戎老子云天下无道戎马生于郊或谓郊者两国之境相交处也地葢诸臣采地外有余地者为公邑天子使大夫治之士谓其下之亲民者诸侯之都邑战国时亦有灵丘平陆之大夫若大夫之采地则春秋之费宰郈宰之类皆士也】
　　○国君死社稷大夫死众士死制
　　【郑氏曰国君死其所受于天子春秋传曰国灭君死之大夫死其所受于君众谓君师制谓君教令所使为之孔氏曰国君体国国以社稷为主若有寇难则以死衞之不可去也大夫职主领众将军若有寇难当保国必率众御之以死为度士虽不得率师若君命使之则唯致死】
　　○国君去其国止之曰奈何去社稷也大夫曰奈何去宗庙也士曰奈何去坟墓也
　　【止犹畱也郑氏曰柰何去社稷宗庙坟墓皆臣民慇懃之言吕氏曰臣民各止其君使勿去厚之至也以社稷宗庙坟墓为言者皆指其所本也先王建国为置社稷使其君守之为土地人民之主大夫之有宗庙士之保其丘墓义亦犹是大夫士有以道去其君者诸侯有国受之天子有死而无去也此去者不安其国致位而去苟社稷无陨先君有后是亦有可去之义礼所以有寓公也】
　　○大夫士去国祭器不逾竟大夫寓祭器于大夫士寓祭器于士【竞与境同下同】
　　【郑氏曰祭器用君禄所作取以出竟恐辱亲也寓寄也与得用者言寄觊已后还孔氏曰此明人臣三谏不从去国之礼逾越也旣放出祭器不得自随物不被用则生虫蠧旣不将去故寄于同僚令彼得用不使毁败冀还复用大夫士义皆然也方氏曰祭器不逾竟者不敢以君禄所造之器而用之于他人之国也大夫士寓祭器者不欲使之为无用之器故各寄于得用之家也】
　　○大夫士去国逾竟为坛位乡国而哭素衣素裳素冠彻縁鞮屦素簚乗髦马不蚤鬋不祭食不说人以无罪妇人不当御三月而复服【坛音善乡许亮切縁恱绢切鞮都兮切簚莫歴切髦音毛蚤音爪鬋子浅切说音恱又如字复音服】
　　【郑氏曰言以丧礼自处也臣无君犹无天也坛位除地为位也彻犹去也鞮屦无絇之屝也簚覆笭也髦马不鬄落也蚤读为爪鬋鬓也不自说于人以无罪嫌恶其君也御接见也三月一时天气变可以遂去也孔氏曰大夫士三谏不从出在竟上大夫则待放三年听于君命若予环则还予玦则去若士则不待放临去皆行此礼也去父母之邦有桑梓之恋故为坛位乡国而哭衣裳冠皆素为凶饰也素服里有中衣吉时用采縁凶丧故彻縁而纯素屦以絇为饰凶故无絇素簚白狗皮为车覆兰也吉则鬋鬄马毛为饰凶则不鬋而乗之蚤治手足爪也鬋鬄治须发也吉则治鬋食则祭先防凶故不也善则称君过则称己今虽放逐犹不得向人说无罪也吉时妇人以次侍御今丧礼自贬故不也自贬三月然后事事反还如吉礼而遂去也三月为一时天气一变则人情亦宜易也临川王氏曰孔氏云大夫三年待放竟上士不待放恐无此礼孔子屡仕屡去岂常行待放之礼乎或者古之大夫有得罪被放于竟上三年而后听其去者乎故季孙请囚于费以待察春秋有放大夫之文葢縁此礼也又三谏不从则去亦不可必以为常要之三谏不从而不能去则苟禄者也故孔子去国乃未甞一諌也且待放得环则还是以待放要君尔三諌不从以为不合则可以去虽有庶几其君或改之心如孟子三宿然后出昼可也何至三年方氏曰复服者复其常服之事也以上诸事皆非常服之事故于此言复焉游氏曰古之以凶礼自处者三而丧事不与焉凶灾以丧礼处之战胜以丧礼处之去国以丧礼处之重天灾也重用兵也重去本也弃其君弃其位弃其宗庙弃其父母之邦此去国之可悲也非特己以丧礼自处人亦以丧礼吊之】
　　○君子行礼不求变俗祭祀之礼居丧之服哭泣之位皆如其国之故
　　【郑氏曰求犹务也谓去先祖之国居他国不务变其故俗重本也孔氏曰俗者本国礼法所行虽居他国如宋之臣入于齐鲁齐鲁之臣入于宋各宜行故国礼法不务变之从新也祭礼丧服哭位悉不改革行之如本国仪举三条余冠昬之属可知也吕氏曰子路去鲁顔渊曰去国则哭于墓而后行古之君子重去父母之国如此则其去也岂得已哉乐乐其所自生礼不忘其本父母之国夫岂不懐舎故从新有所不忍此行礼所以不求变俗也俗者吾父母之国俗也虽去而之他国至于祭祀之礼居丧之服哭泣之位皆如其旧】
　　去国三世爵禄有列于朝出入有诏于国谨脩其法而审行之【朝音潮】
　　【郑氏曰三世自祖至孙逾久可以防故俗而犹不变爵禄有列于朝谓君不絶其祖祀若臧纥奔邾立臧为矣诏告也谓与卿大夫吉凶徃来相赴告也其法谓其先祖之制度吕氏曰谨脩审行而不轻改者不忍忘吾父母之国澄曰爵禄有列于朝谓已虽去国而君为别立一人承其宗祀犹为卿大夫也出入有诏于国谓已虽去国然旧国之卿大夫家有吉凶事则有使者出而告己已有吉凶则亦遣使入而告彼也】
　　去国三世爵禄无列于朝出入无诏于国若兄弟宗族犹存则反告于宗后唯兴之日从新国之法
　　【兄弟宗族犹存者谓虽犹有兄弟宗族在旧国然不为卿大夫而无爵禄矣旧国之卿大夫亦与此不相赴告吉凶矣故已有吉凶但遣使徃旧国私告于其无爵禄之宗子也葢爵禄无列则旧国之君其恩已絶矣出入无诏则旧国之卿大夫其恩已絶矣旧国君臣虽皆与己无恩而吾一己兄弟宗族之恩则不可絶也故有吉凶犹当反告宗后者兄弟宗族之统也告于宗后则兄弟宗族徧知之矣孔氏曰兄弟宗族谓本国之亲宗后大宗之后也出己三世虽本国无列无诏然有兄弟宗族在己有吉凶犹当告于宗嫡不忘本故也其都无亲在则不复来徃此是无列无诏而反告宗后今得仕新国者虽有宗族相告己仕新国而本国无列无诏故所行礼俗悉改从新也推此而言若本国犹有列有诏虽仕新国犹行故俗若无列无诏而不仕新国亦不得从新国之法郑氏曰若兄弟宗族犹存谓无列无诏者反告亦谓吉凶也兴谓起为卿大夫】
　　○大夫士见于国君君若劳之则还辟再拜稽首君若迎拜则还辟不敢答拜【见贤遍切下并同相见如字还音旋辟婢亦切】
