<!-- { "loadSidebar": true } -->
　　夏后氏之龙簨虡殷之崇牙周之璧翣【簨音笋虡其矩切翣所甲切孔氏曰此明鲁有三代乐县之饰笋饰以鳞此并云虡者葢夏时簨与虡皆饰以鳞至周乃别故云龙簨虡殷则于簨之上刻画木为崇牙之形以挂钟磬也翣扇也言周画缯为扇戴小璧于扇之上郑氏曰簨虡所以县钟磬也横曰簨饰之以鳞属植曰虡饰之以羸属羽属簨以大板为之谓之业殷又于龙上刻画之为崇牙以挂县纮也周又画缯为翣戴以璧垂五采羽于其下树于簨之角上饰弥多也周颂曰设业设虡崇牙树羽方氏曰其崇如牙夏后氏有簨虡而未有崇牙商有崇牙而未有璧翣至周然后三者兼备焉此皆渐致其文也】
　　有虞氏之两敦夏后氏之四琏殷之六瑚周之八簋【敦音对又音堆琏力展切瑚音胡】
　　【郑氏曰皆黍稷器制之异同未闻方氏曰曰敦曰琏曰瑚曰簋所命之名不同或雨或四或六或八则渐增其数也陆氏曰两敦黍稷四琏黍稷稻粱六瑚黍稷稻粱麦苽八簋黍稷稻粱白黍黄粱稰穛澄按簋是盛黍稷之器其盛稻粱名簠】
　　俎有虞氏以梡夏后氏以嶡殷以椇周以房俎【椇俱甫切郑氏曰梡断木为四足而已嶡之言蹷也谓中足为横距之象椇之言枳椇也谓曲挠之也房谓足下跗也上下两间有似于堂房孔氏曰梡有四足虞氏未有余饰嶡足间有横周谓此俎之横者为距椇枳之树其枝多曲挠殷俎似之周俎头各有两足足下各别为跗足间横者似堂之壁横下二跗似堂之东西头各有房方氏曰梡者断木为足无余饰也嶡者于足间加横木焉植为立横为嶡也椇者旣有横木又为曲挠之形陈氏曰殷之横距与夏同而曲其足与三代异周之下跗与三代异而直其足与虞夏同诗言大房言房烝此房俎也少牢礼言俎距此横距也其高下脩广无文旧图谓髙二尺四寸广尺四寸不可考】
　　夏后氏以楬豆殷玉豆周献豆【楬苦瞎切献素何切又如字】
　　【郑氏曰楬无异物之饰献防刻之孔氏曰献音娑娑是希防之义方氏曰楬豆未有它饰以木爲柄若蜡氏之楬而已玉豆则于楬之上又饰之以玉也献若周官所谓再献之献再献对朝践言之则朝践爲初献矣醢人所谓朝践之豆者初献也所谓馈食之豆者再献也此言献豆则主祭祀之豆尔以祭祀之豆爲防刻则燕飨之豆不防刻矣司尊彞所谓献尊义亦类此皆渐増其饰也陈氏曰楬者木之属也以木爲之则无饰楬以言其制玉以言其饰牺以言其用】
　　有虞氏服韨夏后氏山殷火周龙章【韨音弗】
　　【郑氏曰韨冕服之韠也舜始作之以尊祭服禹汤至周增以画文后王弥饰也天子备焉诸侯火而下卿大夫山士韎韦而已孔氏曰此论鲁有四代韨制虞氏直以韦爲韨未有异饰夏后氏画之以山殷増以火周人加龙以爲文章士韎韐无饰推此卽尊者饰多此有四等天子至士亦四等故知卿大夫加山诸侯加火天子加龙方氏曰有山有火而又加之以龙则其文成矣于周特言章焉章者文之成也】
　　有虞氏祭首夏后氏祭心殷祭肝周祭肺
　　【陈氏曰祭以右手凡祭必于脯醢之豆间祭之尚肺周礼而已若有虞氏则祭首夏后氏则祭心殷则祭肝以时异则礼异也周之尚肺特宗庙宾客饮食之间而已若五祀则户先脾中霤先心门先肝以事异则礼异也特牲馈食先祭肺后祭肝祝亦祭肺后祭肝则祭肺非不祭肝也以肺爲主尔由是推之夏殷非不祭肺以心与肝爲主而已方氏曰有虞氏祭首尚用气也气有隂阳之异以阳爲主尔首者气之阳也至于三代则各祭其所胜夏尚黒胜赤故祭心心于色爲赤也殷尚白胜青故祭肝肝于色爲青也周尚赤胜白故祭肺肺于色爲白也】
　　夏后氏尚明水殷尚醴周尚酒
　　【郑氏曰此皆其时之用非尚也孔氏曰夏后氏尚质故用水殷人稍文故用醴周人转文故用酒按仪礼设尊上酒是周尚明水也礼运云澄酒在下则周不尚酒言尚非也方氏曰明水者阴鉴取于月得之于天者也醴则渐致其味成之以人者也然仅足以爲礼而已酒则味成而可荐焉厚之至也】
　　有虞氏官五十夏后氏官百殷二百周三百
　　【郑氏曰周之六卿其属各六十则周三百六十官也此云三百者记时冬官亡昬义曰天子立六官三公九卿二十七大夫八十一元士凡百二十葢谓夏时也以夏周推前后之差有虞氏官宜六十夏后氏宜百二十殷宜二百四十不得如此记孔氏曰此明鲁兼有四代之官鲁是诸侯按大宰职诸侯唯有三卿五大夫故公羊传司徒司空之下各有二小卿司马之下一小卿是三卿五大夫今鲁虽被褒崇何得备四代之官与三百六十职葢成王褒崇于鲁使鲁杂存四代官职名号非谓鲁尽备其数也记者盛美于鲁因举四代之官本数言之方氏曰周官三百六十此止言三百亦以其大数而已先儒遂以冬官之亡爲言岂其然乎辅氏曰鲁百里之国决不能尽备四代之官此皆夸辞也以此例上所言可知也陆氏曰车旂言四代马言三代尊言四代其爵其彞其勺言三代簋俎言四代豆言三代祭言四代其牲其酒言三代韨言四代学言四代官言四代重者举四亦言之法若乐言伊耆氏之土鼔女娲之笙簧与四代之乐矣其鼔其簨虡举三代可也】
　　有虞氏之绥夏后氏之绸练殷之崇牙周之璧翣【绥音緌绸土刀切】
　　【郑氏曰绥亦旌旗之緌夏绸其杠以练爲之旒殷又刻缯爲崇牙以饰其侧亦饰弥多也此旌旗及翣皆丧葬之饰周礼大丧葬巾车执葢从车持旌御仆持翣旌从遣车翣夹柩路左右前后天子八翣皆戴璧垂羽诸侯六翣皆戴圭大夫四翣士二翣皆戴緌孔氏曰此明鲁有四代丧葬旌旗之饰夏旣绸杠以练又以练爲旒殷刻缯爲崇牙之形以饰旌旗之侧周尚文更取它物饰之不用牙也周以物爲翣翣上戴璧陈之以鄣柩车前文崇牙璧翣是饰簨虡此是丧葬之饰方氏曰公西赤志孔子之丧曰饰棺墙置翣设披周也设崇殷也绸练设旐夏也正谓是矣陈氏曰丧礼旌旗之饰亦有崇牙棺墙之饰亦有璧翣与簨虡同者爲欲使勿之有恶尔】
　　凡四代之服器官鲁兼用之是故鲁王礼也天下传之久矣君臣未尝相弑也礼乐刑法政俗未尝相变也天下以爲有道之国是故天下资礼乐焉
　　【孔氏曰记者旣陈四代服器官于前此结之于后美大鲁国伊耆氏之乐女娲之笙簧非唯四代据其多者言之尔亦有但举三代者然四代服器鲁家每物之中得用之不谓事事尽用也作记时是周末唯鲁独存周礼故以爲有道之国左传云诸侯宋鲁于是观礼是天下资礼乐也郑氏曰王礼天子之礼也传传世也资取也此葢盛周公之德尔春秋时鲁三君弑又士之有诔由庄公始妇人髽而吊始于狐骀云君臣未尝相弑政俗未尝相变亦近诬矣王氏曰周公有人臣所不能爲之功德而报之以人臣所不得用之礼乐程子曰周公之功固大矣皆臣子之分所当爲鲁安得独用天子礼乐哉澄按周末无识之儒不知鲁用天子礼乐之爲非方且极推其盛以爲夸以其意在于夸也故其言多有非实者而石林叶氏又欲爲之掩护以爲成王伯禽无失礼作明堂位者无失辞其误亦甚矣】
　　右记鲁用天子礼乐

　　礼记纂言卷九
<经部,礼类,礼记之属,礼记纂言>
　　钦定四库全书
　　礼记纂言卷十　　　　　　元　吴澄　撰丧大记
　　【郑氏曰防大记者记人君以下始死小敛大敛殡葬之事方氏曰防无非大事也然礼有大小此篇所记以大者为主故名防大记澄曰此篇是毎章各记一事之大节非是逐句补记行事之小节故云大记】
　　疾病外内皆埽君大夫彻县士去琴瑟寝东首于北牖下废牀彻亵衣加新衣体一人男女改服属纩以俟絶气男子不死于妇人之手妇人不死于男子之手【埽悉报切县音去起吕切首手又切亵息列切属音烛纩音旷】
　　【郑氏曰疾困曰病外内皆埽爲宾客将来问病也彻县去琴瑟声音动人病者欲静也凡乐器天子宫县诸侯轩县大夫判县士特县去琴瑟者不命之士寝东首于北牖下谓君来视之时也牖下或爲墉下废牀废去也人始生在地去牀庶其生气反彻亵衣则所加者新朝服矣互言之也加朝服者明其终于正也体一人体手足也四人持之爲其不能自屈伸也男女改服爲宾客将来问病亦朝服也庶人深衣纩新绵易动摇置口鼻之上以爲候男子不死于妇人之手妇人不死于男子之手君子重终爲其相亵应氏曰扫庭及堂正家之常道于此又皆埽者肃外内以谨变致洁敬以谨终也乐琴瑟自其疾卽不作则声音固已久闭于耳矣彻而去之亦不欲接于目也李氏曰东首所以归魂于阳北牖下所以反魄于阴使之各归其真宅方氏曰北牖与郊特牲北墉同欲君南面而视之故也孔氏曰此篇所记皆据诸侯以下君谓诸侯东首东方生长向生气也养疾者齐至病困改服易羔裘冠服朝服也马氏曰君子于其生也欲内外之有别于其死也欲始终之不亵则男女之分明夫妇之化兴昔者曽子寝疾病乐正子春坐于牀下曽元曽申坐于足童子隅坐而执烛论语亦云召门弟子曰啓予足啓予手则曽子之死唯弟子与子侍侧而已】
　　君夫人卒于路寝大夫世妇卒于适寝内子未命则死于下室迁尸于寝士之妻皆死于寝【适当历切】
　　【郑氏曰死者必当正寝君谓之路寝大夫谓之适寝士或谓之适室寝室通尔变命妇言世妇者明尊卑同也世妇以君下寝之上爲适寝内子卿之妻也下室其燕处也孔氏曰诸侯有三寝一正者曰路寝二曰小寝夫人亦有三寝一正二小适寝犹今听事处其制异诸侯大夫与妻皆死于适寝世妇是诸侯之次妇大夫妻曰命妇而云世妇命妇尊与世妇敌故互言命妇死于正寝则世妇死女君次寝之上也卿之妻未爲夫人所命则死在下室至小敛后迁尸还正寝也士之妻各死正室夫妻皆然故云皆也士丧礼云死于适室此云卒于适寝是寝室通也澄曰此记止是记君大夫士与其正妻死处不及其次妻世妇谓大夫之正妻非言诸侯次妇以其名称与诸侯次妇同故注防因而言其死处也天子适后之次称夫人故诸侯以天子之次妇爲适妻之称诸侯适夫人之次称世妇故大夫以诸侯之次妇爲适妻之称递降一等也内子即大夫之正妻未受夫人所命则未可称世妇故但称内子内子葢已命未命之通称世妇亦内子也】
　　○复有林麓则虞人设阶无林麓则狄人设阶
　　【郑氏曰复招魂复魄也阶所乗以升屋者虞人主林麓之官也狄人乐吏之贱者阶梯也簨虡之类孔氏曰死者封内若有林麓则虞人设阶梯而升屋官职卑小不合有林麓故狄人设簨虡之类爲阶梯也方氏曰设阶必以虞人者以阶之材必取诸林麓而虞人则掌林麓之官也无林麓则无虞人故以乐吏之贱者代之】
　　小臣复复者朝服君以卷夫人以屈狄大夫以赪世妇以襢衣士以爵弁士妻以税衣皆升自东荣中屋履危北面三号卷衣投于前司服受之降自西北荣【卷与衮同屈音阙赪勑贞切防知彦切税它乱切号户髙切卷几勉切】
