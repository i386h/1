<!-- { "loadSidebar": true } -->
　　【郑氏曰隆犹盛也极穷也清庙谓作乐歌清庙也朱练朱练则声浊越瑟底孔也防之使声迟也倡发歌句也三叹三人从叹之耳大飨祫祭先王以腥鱼为俎实不臑孰之大羹肉湆不调以盐菜遗犹余也孔氏曰乐之隆盛在移风易俗非崇钟鼓之音祭在于孝敬非致美味清庙之瑟谓歌清庙之诗所弹之瑟也不练则体劲而声清练则孰而声浊瑟两头有孔防通之使相连孔小则声急孔大则声迟声既浊瑟音又迟是其质素壹倡之时但有三人赞叹之言叹者少也虽然有遗余之音以其贵在于徳人念之不忘也此覆上非极音也酒在五齐之上俎有三牲而兼载腥鱼谓荐血腥之时至荐孰之时皆亨之而孰鱼则始末不亨故云俎腥鱼并肉湆皆质素之食而大飨设之虽然有遗余之味人爱之不忘也此覆上非致味也刘氏曰此言贵本而忘末遗者忘也弃也清庙之瑟美其徳而忘其音意不主于音也大飨之礼美其敬而忘其味意不主于味也朱子曰一唱三叹一人唱而三人和也辅氏曰有遗音言弗尽其音有遗味言弗尽其味也】
　　是故先王之制礼乐也非以极口腹耳目之欲也将以教民平好恶而反人道之正也【好呼报切恶乌路切下同】
　　【孔氏曰酒腥鱼大羮是非极口腹也朱防越是非极耳目也教民均平好恶好者行之恶者避之反归人道之正也】
　　人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣
　　【朱子曰人受天地之中以生其未感也纯粹至善万理具焉所谓性也然人心不能无感于物感于物而动则性之欲者出焉而善恶于是乎分矣性之欲所谓情也物至而知知之者心之感也好之恶之者情也形焉者其动也所以好恶而有自然之节者性也情之好恶本有自然之节唯其不自觉知无所涵养而大本不立是以天则不明于内外物又从而诱之此所以流滥放逸而不自知也苟能于此觉其所以然者而反躬以求之则其流庻乎其可制也不能如是而唯情是徇则人欲炽盛天理灭息此正天理人欲之机间不容息处唯反躬自克念念不忘则天理益明存养自固而外诱不能夺矣广汉张氏曰性之欲也言亦性所有也而其要系乎心君宰与不宰耳心宰则情得其正率乎性之常而不可以欲言心不宰则情流而陷溺其性专为人欲矣心不宰而情徇于物故贵于反躬焉平日致知力行无非反躬之功也】
　　夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也【夫音夫悖布内切泆音逸强其两切胁许劫切知音智】
　　【朱子曰物之诱人固无穷然亦是自家好恶无节所以被物诱去若自有主宰如何被诱夫好恶之节天之所以与我也而至于无节宰制万物人之所以为贵也而反化于物焉天理唯恐其存之有未至也而反灭之人欲唯恐其制之不力也而反穷之则人所以为人者至是尽矣然天理秉彛终非可殄灭者虽化物穷欲至于此极苟能反躬以求则天理之本然者物未尝灭也但染习已深难觉而易昧难反而易流非厉知耻之勇而致百倍之功则不足以复其初耳长乐陈氏曰天理灭则良心亡安得无悖逆诈伪生于其心乎人欲穷则美行防安得无滛泆作乱发于其事乎夫然后弱者无所恃而为强者所胁寡者无所附而为众者所暴愚者无所施而为知者所诈怯者无所立而为勇者所苦疾病不养而其政散老幼孤独不得其所而其民流不能平好恶不能反人道之正之患也】
　　是故先王之制礼乐人为之节衰麻哭泣所以节丧纪也钟鼓干戚所以和安乐也昏姻冠笄所以别男女也射乡食飨所以正交接也【衰七雷切乐音洛冠古乱切笄音鸡别彼列切食音嗣孔氏曰人为犹为人也言制礼乐为人作法节也方氏曰人为之节者因人而制为之节也因人之有防纪也故制为衰麻哭泣以节之因人之有安乐也故制为钟鼓干戚以和之以至昏姻之于男女射乡食飨之于交接亦若是而已且制礼所以为之节也乐则所以为和也总曰为之节者盖乐虽和而不流是乃所以为之节也以至别男女正交接亦无非节而已延平黄氏曰先王为人化物然后制礼乐朱子曰人为之节言人人皆为之节也】
　　礼节民心乐和民声政以行之刑以防之礼乐刑政四逹而不悖则王道备矣
　　【孔氏曰政谓用禁令以行礼乐也不行礼乐则以刑罚防正之四事通逹而不悖逆则王道具备矣金华邵氏曰越礼弃乐者则有政焉以使之必行有刑焉以防其或违】
　　右乐本第一
　　夫民有血气心知之性而无哀乐喜怒之常应感起物而动然后心术形焉【知音智】
　　【郑氏曰术所由也形犹见也孔氏曰言人有血气而有心知其性虽一所感不常物来感己心遂应之而念虑兴动也以其感物而动故心所由之道路形见也应氏曰喜怒哀乐未发谓之中发而中节谓之和道心也有血气心知之性而无哀乐喜怒之常人心也】
　　是故志微噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅亷直劲正庄诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民滛乱【噍子遥切杀色界切思息吏切啴昌善切易以豉切贲扶粉切肉而救切好呼报切辟匹亦切涤大厯切】
　　【郑氏曰志微意细也吴公子札听郑风而曰其细已甚简节少易也奋末动使四肢也贲读为愤愤怒气充实也春秋传曰血气狡愤肉肥也狄涤徃来疾貌也滥僣差也此皆民心无常之效也孔氏曰人君志意微细乐声噍蹙杀小民感之则悲思忧愁也啴寛也谐和也慢流也繁多也康乐也君徳啴和防易乐音多文采而节奏简略民所以安乐也君粗防威厉武猛发起奋动手足乐声广大愤气充满民感之则性气刚毅肉言人肉多而体肥谓厚重者也君寛裕厚重乐音顺序而和谐动作民应之而慈爱也君志流移不静违僻不正放邪散乱乐之曲折音声疾速如此则民感之滛乱也此六事皆据君徳及乐音其意已尽者则一句四字难尽者则两句八字啴谐繁易繁文简节之类也或六字亷直劲正庄诚是也长乐陈氏曰忧思哀心所感也康乐乐心所感也刚毅怒心所感也肃敬敬心所感也慈爱爱心所感也滛乱喜心所感也其音作而民思忧亡国之音也其音作而民康乐治世之音也其音作而民滛乱乱世之音也治世之音居乱亡之中者以谓世治而不知戒不亡则乱矣此记乐者之微意也夫肉倍好者璧也好倍肉者瑗也肉好加一旋而不可穷者环也肉好之音岂其音旋而不可穷耶乐音谓之狄犹夷狄谓之狄以有禽兽之道也顺成之音则其音顺而治狄成之音则其音逆而乱方氏曰慢易者非傲慢之慢特言其过尔繁文简节者文虽繁而节则简也且厉则蹈厉之厉猛则所守不中正起则作之而不已末与风滛末疾之末同奋末则手舞足蹈之谓也肉好犹璧之有肉好然盖璧外谓之肉实而无隙内谓之好则虚而已谓其音实而有所养虚而得所好也狄成言强而成涤滥言涤荡而泛滥也山隂陆氏曰言志微以着啴谐慢易粗厉猛起亷直劲正寛裕肉好流辟邪散皆志也辅氏曰慢犹缓也对忽之言易谓和易也平易也繁文所以极其盛简易所以着其诚肉好犹俗言美满也】
　　是故先王本之情性稽之度数制之礼义合生气之和道五常之行使之阳而不散隂而不宻刚气不怒柔气不慑四畅交于中而发作于外皆安其位而不相夺也【行下孟切慑之渉切】
　　【郑氏曰生气隂阳气也五常五行也宻之言闭也慑犹恐惧也孔氏曰上既明乐之感人此明先王节人情性阳主发动失在流散教之使感阳气者不散隂主幽静失在闭塞教之使感隂气者不塞刚不至暴怒柔不至恐惧隂阳刚柔四者通畅于身而发见动作于外各得其所是安其位也不相侵犯是不相侵夺也五常之行若木性仁金性义火性礼水性知土性信也马氏曰乐出于人心故本之情性其文则见于形名度数之间故稽之度数然而制之不可以不合其宜故制之以礼义】
　　然后立之学等广其节奏省其文采以绳徳厚律大小之称比终始之序以象事行使亲踈贵贱长幼男女之理皆形见于乐故曰乐观其深矣【省西领切称去声比毗志切见音现郑氏曰等差也各用其才之差学之广谓増习之省犹审也文采谓节奏合也绳犹度也小大谓髙声正声之类也终始谓始于宫终于羽以象事行宫为君商为臣是也皆形见于乐谓同听之莫不和敬莫不和顺莫不和亲孔氏曰先王欲稽之度数制之礼义非教不可故立之学等文采谓乐之宫商相应若五采成文也先王制乐以化民由乐声调和故亲防之礼见于乐以乐声有清浊髙下故贵贱长幼见于乐以乐声有隂阳律吕故男女之理见于乐也长乐陈氏曰节奏文采均声之饰始博而终约始博之节奏不可不以广终约之文采不可以不省以绳徳厚则能使人复性之静而不逐物之动又何穷人欲灭天理之有律述此者也比辅此者也乐之体固有小大用固有终始述以小大之称则大小相成而无轻重之不等辅以终始之序则终始相生而无先后之不伦以此象乎事行则事容有小大终始矣绳徳厚以为性象事行以为行则越之声音形之动静一逺一近而亲防之理存焉一上一下而贵贱之理存焉一先一后而长幼之理存焉一内一外而男女之理存焉能使是理莫不形见于乐岂不原于律小大之称此终始之序耶山隂陆氏曰乐观其深矣若季札观乐是也辅氏曰观乎乐则发人者深矣沈氏曰深言其妙而难知观若大观在上之观】
　　○土敝则草木不长水烦则鱼鼈不大气衰则生物不遂世乱则礼慝而乐滛【慝土徳切】
　　【郑氏曰遂犹成也慝秽也孔氏曰敝谓劳敝烦谓烦扰隂阳之气衰乱故生物不得遂成慝恶也滛过也世道衰乱上下无序故礼慝男女无节故乐滛以上三事皆喻礼慝乐滛也马氏曰土敝也水烦也气衰也所以喻世乱也草木不长鱼鼈不大生物不遂所以喻礼慝乐滛也】
　　是故其声哀而不庄乐而不安慢易以犯节流湎以忘本广则容奸狭则思欲感条畅之气而灭和平之徳是以君子贱之也【易以防切湎绵鲜切】
　　【郑氏曰广谓声缓狭谓声急感动也动人条畅之善气使失其所孔氏曰朋滛于家是慢易以犯礼节滛酗肆虐是流湎以忘根本广谓节奏防缓多有奸滛之声狭谓音促则感人思其情欲条逹也畅舒也贱谓弃而不用也山隂陆氏曰广失之无法狭失之不通感动之微也诗云无感我帨兮或言感或言灭相备也方氏曰哀而不庄故慢易以犯节乐而不安故流湎以忘本慢则无所敬易则无所戒故犯节流则不知止湎则有所溺故忘本广固足以有容所容者奸声感人则逆气应之矣狭固足以有思所思者乐得其欲则以欲忘道矣平则条而有理和则畅而能通长乐陈氏曰感动条畅之顺气而殄灭和平之至徳其何以动四气之和奋至徳之光乎是以君子贱之也澄曰哀则不谑狎宜庄也而乃不庄乐则不危险宜安也而乃不安不庄故至于慢易不安故至于流湎】
　　右乐言第二今本第五郑目録第四史记第六
　　凡奸声感人而逆气应之逆气成象而滛乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也【和胡卧切分去声】
