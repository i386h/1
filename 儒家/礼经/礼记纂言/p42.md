<!-- { "loadSidebar": true } -->
　　【郑氏曰日月防于鹑尾而斗建申之辰也孔氏曰三统歴七月节日在张十八度昬斗四度中去日一百一十四度旦毕八度中七月中日在翼十五度昬斗十六度中去日一百一十一度旦井初度中元嘉歴七月节日在张五度昬箕二度中旦胃二度中七月中日在翼十度昬斗三度中旦七度中唐月令曰七月之节日在张昬尾中晓娄中斗建申位之初七月中气日在张昬箕中晓中斗建申位之中】
　　其日庚辛
　　【庚辛者金干也立秋以后七十二日金王用事故其日属庚辛】
　　其帝少皥其神蓐收【少诗召切蓐音辱】
　　【郑氏曰此白精之君金官之臣自古以来着徳立功者也少皥金天氏蓐収少皥氏之子曰该为金官】
　　其虫毛
　　【西方奎娄胃毕觜参七宿有虎之象故凡动物之有毛者属金】
　　其音商
　　【郑氏曰三分征益一以生商商数七十二属金者以其浊次宫臣之象也秋气和则商声调】
　　律中夷则
　　【郑氏曰夷则者大吕之所生也三分去一律长五寸七百二十九分寸之四百五十一孟秋气至则夷则之律应】
　　其数九
　　【郑氏曰金生数四成数九但言九者亦举其成数】
　　其味辛其臭腥
　　【郑氏曰金之臭味也】
　　其祀门祭先肝
　　【郑氏曰秋隂气出祀之于门外隂也祭先肝者秋为隂中于藏直肝祀门之礼北面设主于门左枢乃制肝及肺心为俎奠于主南又设盛于俎东其它皆如祭灶之礼】
　　○凉风至白露降寒蝉鸣鹰乃祭鸟用始行戮
　　【陆氏曰西风谓之凉风犹东风谓之温风温凉言其气方氏曰凉未至于寒也特为寒之微而已春露则生秋露则杀白为金之正故也马氏曰凉风至则天地之仁气散矣白露降则隂乗阳而其候交矣寒蝉鸣则物之生于暑者其声变矣鹰乃祭鸟用始行戮则时主杀而物之司杀者应是而动也鹰至不仁也犹祭然后食】
　　○天子居总章左个乘戎路驾白骆载白旂衣白衣服白玊食麻与犬其器亷以深【骆音洛】
　　【郑氏曰緫章左个大寝西堂南隅戎路兵车也制如周革路而饰之以白白马黒鬛曰骆麻实有文理属金犬金畜也噐亷以深象金伤害物入蔵】
　　○是月也以立秋先立秋三日大史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝【先悉荐切帅所类切】
　　【郑氏曰谒告也迎秋者祭白帝于西郊之兆也军帅诸将也武人谓环人之属有勇力者】
　　天子乃命将帅选士厉兵简练桀俊专任有功以征不义诘诛暴慢以明好恶顺彼逺方【诘去吉切好恶并去声】
　　【方氏曰才足以将物而胜之谓之将知足以帅人而先之谓之帅士言其人兵言其噐选士则人无不能于事厉兵则噐无不利于用桀俊简之则无所不择练之则无所不孰既选厉简练之矣苟非已试之效则胜负犹未可知故所任必在乎有功之人也任有功矣苟置疑贰于其间则知者必不尽其谋能者必不竭其力故任之欲其専也凡此欲以征不义也无以覆下之谓防不能敬上之谓慢诘以问其罪诛以戮其人所诘诛者防慢则好恶公而明矣故曰以明好恶好恶得其明则合天下之所愿而无逆矣故曰顺彼逺方郑氏曰征之言正也诘谓穷治之问其罪也】
　　○是月也命有司脩法制缮囹圄具桎梏禁止奸慎罪邪务搏执命理瞻伤察创视折审断决狱讼必端平戮有罪严断刑天地始肃不可以赢【创初良切断丁乱切】
　　【方氏曰脩则治其坏缮则善其事具则完其器法制古之所有也故曰脩囹圄禁人之地于此有事焉故曰缮桎梏禁人之噐也故曰具奸存乎心故止之邪见乎行故罪之搏所以戮之执所以拘之于仲春则省囹圄去桎梏于孟秋则缮囹圄具桎梏先王奉时之道可见矣前言命有司后言命理者以脩法制非理之所専故也先王之用刑也既务搏执矣又命瞻伤察创视折焉其心仁矣端言无偏颇之异平言无轻重之差审断决故狱讼必端平也有罪然后戮则不及于无辜断刑严则莫敢轻犯秋者隂之始冬者隂之终故于孟秋言天地始肃阳道常饶饶则有余而赢隂道常乏乏则不足而缩人君实辅相天地故曰不可以赢郑氏曰顺秋气政尚严也理治狱官也有虞氏曰士戛曰大理周曰大司宼创之浅者曰伤端犹正也肃严急之言也赢犹觧也陆氏曰蔡邕云皮曰伤肉曰创骨曰折骨肉皆絶曰断伤瞻之而已创然后察也折视之而已断然后审也澄曰奸未发露而藏于内者止之止之而曰禁则非慢令也邪已发露而显于外者罪之罪之而曰慎则非滥刑也陆氏以视折审断为句优于旧注断即王制所谓断者也伤之甚者为创察则加详于瞻折之甚者为断审则加详于视命有司至务搏执顺天之义也命理至端平爱人之仁也又緫结之曰戮有罪严断刑盖虽命有司以搏执然所戮者有罪之人未尝及无辜也则义之中有仁焉虽命理官以端平然苟或当刑断之必严未尝敢失出也则仁之中有义焉大槩此时所尚以顺天之义为主特以爱人之仁行乎其间尔所以然者天地之气始严急故顺天者亦当严急而不可以寛缓也赢有寛缓之意】
　　○是月也农乃登谷天子尝新先荐寝庙
　　【郑氏曰黍稷之属于是始孰方氏曰糓谓稷也以稷孰于此故农乃登焉然孟夏之麦仲夏之黍仲秋之麻季秋之稻皆糓也正以糓言稷者以其为五糓之长也稼稷之官谓之后稷土谷之神谓之社稷者以是孔氏曰按仲秋云以犬尝麻今不云牲者记文略也】
　　命百官始收敛完隄防谨壅塞以备水潦脩宫室坏墙垣补城郭【壅于勇切坏歩回切】
　　【郑氏曰顺秋气収敛物也八月宿直毕毕好雨完隄防谨壅塞以傋八月也脩宫室坏墙垣补城郭象秋収敛物当藏也方氏曰秋主収敛人之奉天则有収敛之事聚土而壅之之谓壅升土而壅之之谓塞凡此所以备水潦也胡氏曰坏土块蛰虫坏户亦谓以土増益其穴澄谓隄防有阙壊处则完之其无隄防而当水之来路者或坏髙其低处则曰壅或填实其虚处则曰塞皆所以遏水之来也谨谓常用心察视豫为戒备也人之居内有宫室外有墙垣又外有城郭为人之障蔽皆当脩之坏之补之谓或整治其旧増益其新象天地之闭塞也】
　　○是月也毋以封诸侯立大官毋以割地行大使出大币【使去声】
　　【郑民曰古者于尝出田邑此其月也而禁封诸侯割地失其义孔氏曰郑唯云不封诸侯及割地失其义则毋立大官毋行大使毋出大币为得礼以其収敛之月故也方氏曰割地谓益以地使者使于四方故言行币以藏于府库为入反以予人故言出凡此皆非収敛之事故言毋以止之其曰大官大使大币则小者容或可矣】
　　○孟秋行冬令则隂气大胜介虫败谷戎兵乃来行春令则其国乃旱阳气复还五谷无实行夏令则国多火灾寒热不节民多疟疾【复扶又切】
　　【郑氏曰隂气大胜亥之气乘之也介虫败谷介甲也甲虫属冬败谷者稻蟹之属戎兵乃来营室之气为害也十月宿直营室主武士其国乃旱寅之气乘之也云雨以风除也阳气复还五谷无实能生而不能成也国多火灾已之气乘之也疟疾寒热所为也孔氏曰隂气大盛天灾介虫败谷蟹食稻也地灾戎兵乃来人灾也其国乃旱阳气复还天灾五谷无实地灾也国多火灾寒热不节天灾民多疟疾人灾也方氏曰方一隂之时而行重隂之令故隂气大胜戎兵乃来亦以隂大胜主杀也方隂中之时而行阳中之令则阳亢矣故旱也自夏徂秋则阳往而隂来以其旱故阳气复还也万物敷华于阳而成实于隂以阳气复还故五谷无实也火王于南方故行夏令则国多火灾火之气为热水之气为寒而此井寒热不节者盖热极生寒隂阳之理然也民多疟疾则以感寒热之气而被疟也】
　　右记孟秋凡八节
　　仲秋之月
　　【此谓白露后三十日也唐月令曰白露之日鸿鴈来后五日鸟归后五日羣鸟飬羞秋分之日雷乃収声后五日蛰虫坏户后五日水始涸】
　　日在角昬牵牛中旦觜觿中【觜子斯切觿户圭切】
　　【郑氏曰日月防于夀星而斗建酉之辰也孔氏曰三统歴八月节日在轸十二度昬斗二十六度中去日一百六度旦井二度中八月中日在角十度昬女三度中去日一百二度旦井二十一度中元嘉歴八月节日在翼十七度昬斗十四度中旦毕十六度中八月中日在轸十五度昬斗二十四度中旦井九度中唐月令曰八月之节日在翼昬南斗中晓毕中斗建酉位之初入月中气日在轸昬南斗中晓东井中斗建酉位之中】
　　其日庚辛其帝少皡其神蓐收其虫毛其音商律中南吕其数九其味辛其臭腥其祀门祭先肝
　　【郑氏曰南吕者大簇之所生三分圭一律长五寸三分寸之一仲秋气至则南吕之律应】
　　盲风至鸿鴈来鸟归羣鸟养羞【盲忙庚切】
　　【郑氏曰皆记时候也盲风疾风也鸟燕也归谓去蛰也凡鸟随隂阳者不以中国为居羞谓所食也夏小正曰九月丹鸟羞白鸟説曰丹鸟丹良也白鸟蚊蚋也其谓之鸟者重其飬者也有翼为鸟飬也者不尽食也二者文异羣鸟丹良未闻孰是孔氏曰按大戴礼八月丹鸟羞白鸟今郑云九月所见本异也丹鸟以白鸟为珍羞重其所养之物不尽食之虽虫而谓鸟也方氏曰盲者闭暗之称当建酉阖戸之月故其风谓之盲风又谓之阊阖以此鸟归者至以阳中故归以隂中也羞谓所美之食养之所以备冬藏也项氏曰羣鸟至秋与百谷俱成人始取之以为飬羞如雉鷃鹑鸠鴈鹜今人皆至秋食之周礼司裘仲秋行羽物以赐羣臣于古有证矣此皆天候不言人事则孟秋农乃登谷亦以人事为一候也鹰祭鸟于孟秋之第四候则人羞之于仲秋之第三候不亦可乎澄按羣鸟飬羞义疑方説近是盖飬羞犹诗言蓄租飬谓不食而储蓄之也羣鸟于此月豫盖其所美之食以待冬寒无可取食之时而食之也】
　　○天子居緫章大庙乗戎路驾白骆载白旂衣白衣服白玊食麻与犬其器亷以深
　　【郑氏曰緫章大庙西堂大室也】
　　○是月也养衰老授几杖行糜粥饮食【糜忙皮切】
　　【郑氏曰助老气也行犹赐也张子曰老人气衰津液少不能干食故糜粥为飬老之具方氏曰行徧行之也几杖之礼重非庶人之老可预故唯于糜粥言行焉几杖以飬其体糜粥以飬其气】
　　乃命司服具饬衣裳文绣有恒制有小大度有长短衣服有量必循其故冠带有常【量音亮】
　　【郑氏曰司服具饬衣裳谓祭服也文谓畵也祭服之制画夜而绣裳衣服有量谓朝燕及它服凡此为寒益至也诗云七月流火九月授衣于是作之可也冠帯因制衣服而作之孔氏曰具备也饬正也文绣有恒恒则故也及朝宴等之衣服亦皆有量必因循故法不得更改别造它服谓战伐田猎等之服澄曰文绣有恒谓衣之绘六章裳之绣六章有定法也制有小大谓横而裁之之广狭也如衣用几幅袂用几幅裳用几幅之类度有长短谓从而度之之长短也如衣二尺二寸带下尺裳及踝无被土之类量即是广狭之制长短之度也但祭服既言制度矣故此变言量循其故即若祭服之有恒但祭服有文绣此无文绣尔冠带不随人身而有大小长短之异故不言制度量而但言有常者其法亦必有恒循其故而不可改变也】
　　乃命有司申严百刑斩杀必当毋或枉桡枉桡不当反受其殃【当去声桡女教切又上声】
