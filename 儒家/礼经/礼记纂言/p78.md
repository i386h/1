<!-- { "loadSidebar": true } -->
　　【郑氏曰大夫附于士不敢以已尊自殊于其祖也士不附于大夫自卑别于尊者也大夫之昆弟谓爲士者也从其昭穆中一以上祖又祖而已附者祔于先死者孔氏曰祖爲士孙爲大夫若死可以附祭于祖之爲士者先祖爲大夫孙爲士而死不可附祭于大夫唯得附于大夫之兄弟爲士者祖无昆弟爲士则从其昭穆附于高祖爲士者高祖爲大夫则附于高祖昆弟爲士者若孙死之后应合附于王父王父见在无可附亦如是附于高祖也郑恐大夫之昆弟俱作大夫士亦得附之故云谓爲士者中一以上谓自祖以上间一世各当昭穆而祖附之若不得附祖则间去曾祖一世附于高祖若高祖无可附则附高祖之祖是祖又祖也】
　　妇附于其夫之所附之妃无妃则亦从其昭穆之妃妾附于妾祖姑无妾祖姑则亦从昭穆之妾
　　【郑氏曰夫所附之妃于妇则祖姑孔氏曰妇之所附义与夫同孙妇附祖姑无妃谓无祖姑亦间一以上祔于高祖之妃无则祔于高祖之祖妃若其祖有昆弟之妃班爵同者亦附之应氏曰重昬姻之正耦故妇与妾之祔各以其类无之则越次而间升】
　　公子附于公子
　　【郑氏曰不敢戚君孔氏曰公子之祖爲君公子不敢祔之祔于祖之兄弟爲公子者】
　　○君薨大子号称子待犹君也
　　【郑氏曰谓未逾年也虽称子与诸侯朝防如君矣鲁僖公九年葵邱之会宋襄公称子而与诸侯序孔氏曰大子君存称世子今君旣薨故称子与诸侯并列其待之礼犹如正君若逾年则称君也】
　　○大夫次于公馆以终丧士练而归士次于公馆【郑氏曰公馆公宫之舎也练而归之士谓邑宰也练而犹处公馆朝廷之士也唯大夫三年无归孔氏曰大夫恩深禄重故爲君丧居庐终丧乃还家邑宰之士恩轻又爲君治邑久不归卽废职故至小祥反其所治邑朝廷之士虽轻而无邑事故亦留次公馆三年也】
　　大夫居庐士居垩室
　　【郑氏曰谓未练时也士居垩室亦谓邑宰朝廷之士居庐孔氏曰大夫位尊恩重故居庐士位卑恩轻故居垩室士若非邑宰当与大夫同居庐】
　　○卿大夫疾君问之无筭士壹问之君于卿大夫比葬不食肉比卒哭不举乐爲士比殡不举乐【比必利切】
　　【孔氏曰按丧大记君于大夫疾三问之此无筭谓师保恩旧之亲或三问谓君自行无筭谓遣使也】
　　右记葬后终丧以前之事凡二十节
　　曾申问于曾子曰哭父母有常声乎曰中路婴儿失其母焉何常声之有
　　【郑氏曰婴犹鹥弥也言其若小儿亡母啼号安得常声乎所谓哭不偯庐陵胡氏曰孔子不取弁人孺子泣而此取婴儿哭者此泛问哭故举重谓始死时也彼在袭敛当哭踊有节故异】
　　○孔子曰少连大连善居丧三日不怠三月不解期悲哀三年忧东夷之子也【少去声解佳买切】
　　【郑氏曰言其生于夷狄而知礼也怠惰也解倦也孔氏曰三日不怠谓亲之初丧三日内水浆不入口之属三月不解者未葬前朝夕奠及哀至则哭之属期悲哀谓练以来常悲哀朝夕哭之属三年忧者以服未除憔悴忧戚马氏曰中国者礼义之所在而蛮夷者不可以礼义责也然而少连大连之善居丧虽曾闵之至孝亦不过如是孔子称之曰东夷之子非特美其能行礼又美其能变俗也论语谓桺下惠少连降志辱身言中伦行中虑少连之行可与柳下爲徒则岂特如孟献之加于人一等而已哉】
　　○子贡问丧子曰敬爲上哀次之瘠爲下顔色称其情戚容称其服请问兄弟之丧子曰兄弟之丧则存乎书策矣【称尺证切】
　　【郑氏曰问丧问居父母之丧也丧尚哀言敬爲上者疾时尚不能敬也容威仪也孝经曰容止可观兄弟之丧存乎书策言疏者如礼行之未有加也齐斩之丧哀容之体经不能载孔氏曰言疏者礼文具载故云存乎书策齐斩之丧谓父母丧也父母至亲哀容体状经不能载顔色称其情当须毁瘠也戚容称其服当须憔悴也张子曰持丧敬则必哀哀则必瘠恣适非所以居丧稍不敬则哀忘之矣或谓三年致哀于君子所养得无损乎是君子之所养也居丧以敬爲上敬则一于礼也方氏曰敬足以尽礼故爲上哀足以尽情故次之瘠足以尽容故爲下顔色在乎面目而面目者情之所见也故顔色称其情戚容兼乎四体而四体者服之所被也故戚容称其服顔色称其情者以外称内也戚容称其服者以本称末也情有悲哀降杀之别服有齐斩轻重之殊外不称内之隆杀则爲僞本不称末之轻重则爲野矣山阴陆氏曰凡居亲之丧哀戚常浮于敬故哭泣之哀顔色之戚有图不能画书不能载者矣故孔子言之如此兄弟之丧存乎书策若亲之丧求情于言意之表可也】
　　○妻视叔父母姑姊妹视兄弟长中下殇视成人【长之两切郑氏曰视犹比也所比者哀容居处也孔氏曰明服虽有异其哀戚轻重各视所正之亲妻居庐而杖抑之视叔父母姑姊妹出适服轻进之视兄弟长中下殇服轻上从本亲视其成人也方氏曰言轻重虽稍异而哀戚略同也】
　　○视君之母与妻比之兄弟发诸顔色者亦不饮食也【孔氏曰视比也谓君之母与君之妻轻重之宜比于己之兄弟若酒食不发见于顔色者则得饮食之郑氏曰发于顔色谓醲美酒食使人醉饱方氏曰服君之母妻比己之兄弟则服君之服比己之亲可知】
　　○县子曰三年之丧如斩期之丧如剡【剡以渐切】
　　【郑氏曰如斩如剡言痛之恻怛有浅深也】
　　○三年之丧言而不语对而不问庐垩室之中不与人坐焉在垩室之中非时见乎母也不入门疏衰皆居垩室不庐庐严者也【见贤遍切】
　　【郑氏曰言言已事也爲人说爲语在垩室之中以时事见乎母乃入门则居庐时不入门也庐哀敬之处非有其实则不居孔氏曰大夫士言而后事行故得言己事不得爲人语说也对而不问谓有问者得对而不得自问于人此谓与有服之亲若与宾客疏逺者言则间传云斩衰唯而不对齐衰对而不言是也丧大记云练居垩室不与人居居卽坐也方氏曰言畧而语详对应而问倡言而不语对而不问以居忧有所不暇故也庐垩室之中不与人坐亦忧之所独也在垩室非时见乎母不入门则在庐之中非时亦有所不见也间传曰齐衰之丧居垩室齐衰卽此所谓疏衰也以庐爲严故父母之丧乃居之所谓严者以居丧之重人不可犯也】
　　○凡丧小功以上非虞附练祥无沐浴
　　【郑氏曰言不有饰事则不沐浴孔氏曰自小功以上恩重哀深自宜去饰沐浴是自饰非此数条祭事则不自饰也言小功以上则至斩同练祥不主大功小功也若三年之丧则士虞礼云沐浴不栉郑注云期以下栉可也又士虞礼云明日以其班祔沐浴栉注云弥自饰大夫以上亦然方氏曰有祭则不可以不齐戒齐戒则不可以不沐浴】
　　○孔子曰身有疡则浴首有创则沐病则饮酒食肉毁瘠爲病君子弗爲也毁而死君子谓之无子【疡音羊创七羊切郑氏曰毁而死是不重亲澄曰有创疡须洗涤而不沐浴有疾病须滋养而不酒食毁过而瘠爲病皆能伤生夫哀者本是爱亲毁而伤生则是不爱身也身者亲之遗体不爱身卽是不爱亲也故君子弗爲况毁瘠爲病不憔伤其生或致殒其生夫人之所贵乎有子者正欲其终父母之丧也毁而死则父母之有子者无子矣无子则无人终父母之丧可谓孝乎】
　　○丧食虽恶必充饥饥而废事非礼也饱而忘哀亦非礼也视不明听不聪行不正不知哀君子病之故有疾饮酒食肉五十不致毁六十不毁七十饮酒食肉皆爲疑死【爲云僞切】
　　【方氏曰礼所以执中饥而废事饱而忘哀皆非中道故皆爲非礼然送死所以当大事则饥而废事尤非礼矣君子病之以其不足以当大事也郑氏曰病犹忧也疑犹恐也】
　　功衰食菜果饮水浆无盐酪不能食食盐酪可也【酪音洛食食下音嗣】
　　【郑氏曰功衰齐斩之末也酪酢胾山阴陆氏曰齐斩之末者齐衰旣葬斩衰旣练之后方氏曰食菜果饮水浆皆圣人之中制故天下无难能之病焉吕氏曰功衰亦卒哭之受服间传父母之丧旣虞卒哭疏食水饮不食菜果其饮不加盐酪不能食食盐酪可也者如丧大记不能食粥羹之以菜可也葢人所不能亦不可勉也】
　　○有服人召之食不徃大功以下旣葬适人人食之其党也食之非其党弗食也【食之音嗣其党也食之弗食并如字】
　　【郑氏曰徃而见食则可食也爲食而徃则不可党犹亲也非亲而食则是食于人无数也孔氏曰亲族不多食则其食有限若非类而辄食则无复限数必忘哀也方氏曰其党则食之非其党则弗食所以爲之节】
　　○丧者不遗人人遗之虽酒肉受也从父昆弟以下旣卒哭遗人可也【爲云僞切下同】
　　【郑氏曰言齐斩之丧重志不在施惠于人方氏曰心有所乐然后以物遗又丧以哀爲主故不遗人人遗之虽酒肉受者却之爲不恭故也】
　　○三年之丧如或遗之酒肉则受之必三辞主人衰绖而受之如君命则不敢辞受而荐之
　　【孔氏曰三年之丧受酒肉虽受之犹不得食也尊者食之乃得食肉犹不得饮酒郑氏曰受酒肉必衰绖正服明不茍于滋味受而荐之于庙贵君之礼】
　　○非爲人丧问与赐与三年之丧以其丧拜非三年之丧以吉拜【爲云僞切】
　　【郑氏曰言非爲人丧而问之与而赐之与此上灭脱未闻其首云何问遗也久无事曰问稽颡而后拜曰丧拜拜而后稽颡曰吉拜谓受问受赐者也孔氏曰平敌曰问卑下则赐与语助也岂非爲人有丧而问遗之与而赐与之与方氏曰丧拜吉拜皆爲拜赐与问也】
　　○疏衰之丧旣葬人请见之则见不请见人小功请见人可也大功不以执挚唯父母之丧不辟涕泣而见人【辟音避】
　　【郑氏曰言重丧不行求见人尔人来求见己亦可以见之矣不辟涕泣言至哀无饰也孔氏曰小功轻可请见于人大功不可也文承疏衰旣葬之下则此小功亦谓旣葬也凡言见人谓与人寻常相见不论执挚之事不辟涕泣岂谓执挚见人乎方氏曰人请见之则见不请见人者以人请见在彼请见人在此故也执挚则请见人之礼也】
　　○三年之丧祥而从政期之丧卒哭而从政九月之丧旣葬而从政小功缌之丧旣殡而从政
　　【郑氏曰以王制言之此谓庶人也从政从爲政者教令谓给繇役孔氏曰王制云父母之丧三年不从政齐衰大功三月不从政与此不同者此庶人依士礼卒哭与旣葬同三月故王制省文总云三月也若大夫士三年之丧期不从政是正礼也卒哭金革之事无辟是权礼也】
　　○三年之丧虽功衰不吊自诸侯达诸士如有服而将徃哭之则服其服而徃
　　【郑氏曰功衰旣练之服也诸侯服新死者之服而徃哭谓所不臣也孔氏曰三年之丧小祥后衰与大功同故曰功衰衰虽外轻而痛犹内重故不得吊人也自诸侯达诸士谓贵贱同也功衰虽不吊人如有服谓自有五服之亲丧则徃哭之将徃哭则不着己功衰而依彼亲之节以服之申于骨肉之情故也然诸侯絶期不应有诸亲始死服今云服而徃当是敌体及所不臣者谓始封君不臣诸父昆弟也】
　　期之丧十一月而练十三月而祥十五月而禫练则吊【郑氏曰谓父在爲母功衰可以吊人者以父在故轻于出也然则凡齐衰十一月皆可以出矣孔氏曰大祥始除衰杖而练得吊人者以父在而得出则其余丧虽无父亦得出也母丧至练旣可诸父灼然故云皆可以出】
