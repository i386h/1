<!-- { "loadSidebar": true } -->
　　【郑氏曰谦未敢称一人孔氏曰天子在丧未逾年称名称子逾年之后三年之内称予小子三年除丧然后称王也逾年称王者据臣子称也成王在殡子剑称予一人者以麻冕黼裳即位受顾命从吉故暂称一人也澄曰春秋景王崩悼王未逾年入于王城不称天王而称王猛所谓生名之也死不称天王崩而称王子猛卒所谓死亦名之也】
　　○天子建天官先六大曰大宰大宗大史大祝大士大卜典司六典天子之五官曰司徒司马司空司士司寇典司五众天子之六府曰司土司木司水司草司器司货典司六职天子之六工曰土工金工石土木工兽工草工典制六材
　　【郑氏曰此葢殷时制也周则大宰为天官大宗曰宗伯宗伯为春官大史以下属焉大士以神仕者众谓羣臣也五官于周则司士属司马大宰司徒宗伯司马司寇司空为六官六府主藏六物之税者周则皆属司徒六工于周皆属司空土工陶旊也金工筑冶鳬栗段桃也石工玉人磬人也木工轮舆弓庐匠车梓也兽工函鲍韗韦裘也惟草工职亡葢谓作萑苇之器孔氏曰殷家六卿大宰司徒司马司空司士司寇是也大宰一卿法天时司徒以下五卿法地事但大宰旣尊故先列之并显大宗以下所属之官大宰旣法于天故同受大名云六大也典司六典者上典是守典之典下典是典法之典立此六官以守主六事之法又置五官以象地之五行不云建从天官也又天官尊阳故一官以摄众地官卑隂故五卿俱陈也不云地者与前互也典司五众者言用此五官使各守其所掌之羣众也此五官各有所领羣众如大宰颔大宗以下而不条出其人者略也天言六典地言五众互言也殷旣法天地立官又为万物立府司土于周为土均掌均平地税之政令司木于周为山虞主虞度山之大小所生之物司水于周为川衡掌廵行川泽平其禁令如衡司草于周为稻人掌稼种下地及除草莱司器于周为角人掌以时征齿角于山泽之农供为器用司货于周为卝人掌金玊锡石之地为之守禁以时取之以供器物金玉曰货故称司货六职者使六府各主其所掌职也旣有六府之物宜有六工以作为器物工能也言能作器物者也考工记陶人为甗旊人为簋即土工也筑氏掌为削削谓书刀冶氏掌为戈防冶谓煎金锡鳬氏世能为钟以供乐器防氏世能为量器谓豆区鬴钟之属段氏主作钱镈田器桃氏为刃刀劔之属此即金工也玉人作圭璧磬人作磬玉与磬皆出于石此即石工也轮谓车轮舆谓车牀车难不能一人独成各有所善故轮舆不同弓能作弓庐能作戈防秘匠能作宫室之属车能作大车及羊车梓为杯勺为笋簴之属此七物并用木皆木工也函能作甲铠鲍谓能治皮供作甲韗人为臯陶皷木谓能以皮冒皷韦熟皮为衣及韎韐裘谓皮带毛为狐裘之属此诸物并用兽皮即兽工也草工则以萑苇作盛食器及苇席之属陆氏曰按考工记土工塼埴之工也金工攻金之工也石工刮摩之工也木工攻木之工也兽工攻皮之工也草工葢设色之工以蓝为青以防为紫以旧为红以菉为黄之类是也草读如字今读作皁非正也五官一司徒次司马次司空次司士次司寇以司士代宗伯者司士所掌与礼相通也吕氏曰殷人尊神先鬼大宗以下皆事鬼神奉天时之官故緫谓之天官大宰者佐王代天工以治大宗掌事鬼神大史掌正歳年及颁朔大祝所以接神士即周司巫所以降神大卜主问所以求神六者皆天事也周官司士则夏官之属此别出者司士掌羣臣之版及卿大夫庶子之数则所统者众与司马司徒司空司寇略等所以并为五官也司徒之众则六乡六遂是也司马之众六军是也司空之众百工是也司寇之众士师司之属是也故曰典司五众六府者主藏之官敛藏六者之入以待国用者也农以耕事贡九谷则司土受之山虞以山事贡木材则司木受之泽虞以泽事贡水物则司水受之圃以树事贡薪刍防财则司草受之工以饬材事贡器物则司器受之商以市事贡货财则司货受之周官司土则廪人仓人之职司木则山虞林衡之职司水则泽虞川衡之职司草则委人之职司器司货则玉府内府之职所入者乃农圃虞衡工商之民所贡故曰典司六职六工者饬材为器以待国用所治之材各不同故曰典制六材吴氏华曰郯子所言少昊氏之官名曰祝鸠氏司徒也雎鸠氏司马也鸤鸠氏司空也爽鸠氏司事也鹘鸠氏司寇也五鸠鸠民者也五鸠与曲礼五官同】
　　○五官致贡曰享
　　【陈氏曰王制公矦伯子男凡五等卿大夫上中下士凡五等曲礼六大以下皆谓之五官然五官致贡与五官之长所谓五官者诸矦而已葢以其有所候则曰矦以其有所主则曰官以物供上曰贡以仪致贡曰享周礼凡官府所供谓之献邦国所供谓之贡则致贡曰享为诸矦之事明矣澄曰注防诸家因上六大五官之文故释此五官二字致误唯陈氏之说得之葢五官犹五矦也公矦伯子男五等之矦朝觐天子以贡其土物皆先执圭以朝乃以玉帛将其所贡之物谓之享】
　　○五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸矦曰天子之老于外曰公于其国曰君【长知两切摈必刄切】
　　【此言五官之长谓天下五等诸矦之长也伯者方伯也分天下为二方设二伯以各长其方之诸矦也皆王之三公为之如周公召公毕公者三公八命加一命则为九命之伯也郑氏曰五官之长谓三公九命作伯职主也二伯分主东西春秋传曰自陜以东周公主之自陜以西召公主之曰天子之吏摈者辞也春秋传曰王命委之三吏谓三公也孔氏曰畿外之大莫大于二伯三公加一命出为分陜二伯是也伯长也是职方者言二伯于是职主当方之事也摈谓天子接賔之人若摈者传辞于天子则称此二伯为天子之吏亦当言名记者略之摈呼在朝三公为天子之吏然玉藻伯曰天子之力臣者谓介传命称天子力臣摈者受辞传于天子则曰天子之吏郑引春秋三吏证呼三公为吏也三公与王同姓者王呼为伯父伯者长大之名父乃同姓重亲之称也伯舅异族重亲之名也异族无父称故呼为伯舅按晋文公为矦伯左传僖二十八年王曰叔父不称伯者以州牧之礼命之也昭九年云伯父惠公父曰我在伯父犹衣服之有冠冕一时尊晋之辞也周公为二伯诗称王曰叔父成王以本亲命之也二伯若与九州及四夷之诸矦言则自谓天子之老繋于天子威逺也国外者其私土采地之外也而犹在王畿之内如周公食邑于周向国外之人其称曰公也其国采地内也若采地内臣民则称曰君旣主分陜又在王朝嫌不正为采地君故明之也】
　　九州之长入天子之国曰牧天子同姓谓之叔父异姓谓之叔舅于外曰矦于其国曰君
　　【九州之长谓各州诸矦之长也牧者州牧也葢五等诸矦王者之后称公者不为牧唯矦爵在伯子男三爵之上故毎州命一矦爵者为牧以长其境内诸矦也矦七命加一命则为八命之牧州牧一云矦伯谓于一州之诸矦为长故亦可称曰伯非方伯之伯也郑氏曰每一州之中天子选诸矦之贤者以为之牧也周礼乃施典于邦国而建其牧尊于大国之君而谓之叔父辟二伯也二王之后不为牧孔氏曰毎州之中选贤矦一人加一命使主一州为牧若入天子之国则自称曰牧牧养也言其养一州之人也伯不言入天子之国者伯不出故不言入尔此不云摈于天子者记者略之也牧劣于二伯故天子谓之叔叔小也若呼为伯则乱于二伯外谓其所封外九州内也称曰矦矦是本爵若国内臣民言称为君也】
　　其在东夷北狄西戎南蛮虽大曰子于内自称曰不谷于外自称曰王老
　　【郑氏曰谓九州之外长也天子亦选其诸矦之贤者以为之子子犹牧也入天子之国曰子天子亦谓之子虽有矦伯之地本爵亦无过子是以同名曰子不谷谦称谷善也王老威逺国也外亦其夷狄之中孔氏曰此不知几国立一人卑不得名为牧又不得谓为父舅其本爵不过子男若本爵是男亦谓为子举其髙者言之也或有多功益土虽加矦伯之地而爵不得进终守子男以卑逺故也吕氏曰九州之外即四夷也选诸矦而统之如九牧之比谓之子所以别于中国也不谷犹言不肖不称寡人辟中国诸矦也于外者非其国而在所统四夷之中王老犹言天子之老也嫌其逺于王化故以王明之叶氏曰能自飬其类曰子刘氏曰楚子吴子皆天子命之为蛮夷众国之牧者】
　　庶方小矦入天子之国曰某人于外曰子自称曰孤【郑氏曰谓戎狄子男君也男者于外亦曰男举尊言之孔氏曰庻众也小矦谓四夷之君非爲牧者也以其贱故曰众方也若入王国自称曰某人若牟人介人也六服之内但举伯牧不显其余诸矦九州之外旣举大国之子又举其余小国者以六服诸矦下文别更具显故于此略之外曰子者此君在其本国外四夷之中自称依其本爵或子或男今言子是举其尊称若男亦称男也自言曰孤孤者特立无徳能也方氏曰庶方小矦亦九州之外也以其非长故曰庻方以其非大故曰小矦虽大不过子而小乃谓之矦者葢五等之爵通谓之诸矦入天子之国曰某人则不以其爵称贱而略之也于外曰子则称之以爵矣入内则屈出外则伸也小矦亦有男特举子以该之尔于外曰子而不言自称则人称之也自称曰孤而不曰内外则通内外也吕氏曰自称曰孤又下于不谷也春秋楚子称不谷从其称也齐桓公对楚屈完称不谷以自卑之辞答楚也鲁吊宋灾宋闵公称孤列国有凶称孤自贬之称也】
　　○诸矦见天子曰臣某矦某其与民言自称曰寡人其在凶服曰适子孤临祭祀内事曰孝子某矦某外事曰曽孙某矦某【见贤遍切适音的】
　　【郑氏曰臣某矦某啬夫承命告天子辞也其为州牧则曰天子之老臣某矦某自称曰寡人谦也于臣亦然凶服亦谓未除丧祭祀称国者逺辟天子孔氏曰谓五等诸矦见天子而摈者将命之辞某矦者若言齐矦下某是名若伯子男则云曹伯许男某也觐礼啬夫为末摈承命于矦氏下介传而上上摈以告于天子也若为州牧摈者加天子之老四字寡人言寡徳之人适子孤摈者告賔之辞杂记云相者告曰孤某须矣彼不云适子此不云名皆文不具也称孤称名皆谓父死未葬之前外事谓社稷山川在封内者天子外事言嗣王某谓能继天德而立也诸矦不得称嗣矦但称曽孙谓是父祖重孙尔】
　　死曰薨复曰某甫复矣
　　【郑氏曰薨亦史书防辞某甫举字孔氏曰国史防辞谓薨异国史书之则但云卒也若告于诸矦则辞当谦曰寡君不禄方氏曰诸矦曰某甫复字之也常人曰臯某复名之也吕氏曰君天下以下言天子之异称也此以上言诸矦之异称也】
　　旣葬见天子曰类见言諡曰类
