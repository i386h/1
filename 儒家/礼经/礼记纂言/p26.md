<!-- { "loadSidebar": true } -->
　　【孔氏曰品味殽馔也亟数也若欲问彼人已尝食某殽馔与否者则不可斥问甞食否但当问其数食某食乎如言彼已尝经数食也问道艺则曰子习于某道乎子善于某艺乎道难故称习艺易故称善疑而称乎谦退之辞方氏曰人之情品味有偏嗜道艺有异尚问品味不可斥之以好恶而昭其癖问道艺不可斥之以能否而防其短】
　　○士依于德游于艺工依于法游于说【说如字】
　　【郑氏曰徳三徳至德敏徳孝德也艺六艺礼乐射御书数也法谓规矩尺寸之数说谓鸿杀之意所宜也孔氏曰依依附游敖游方氏曰依则无日不然游则有时而已徳本也故言依艺末也故言游法者常法规矩凖绳也故依之而不可违说则有变通存焉若器或利于古而害于今则有说故游之而不泥】
　　○问卜筮曰义与志与义则可问志则否不贰问【与音余郑氏曰义正事也志私意也义与志与太卜问来卜筮者也不贰问谓当正已之心以问吉凶于蓍孔氏曰公义则可为筮若所问是私意则不为之卜筮刘氏曰凡问卜筮之道先正其心决定所事之去就则从此而违彼无疑贰之心矣然后问于筮考诸卜吾所就而从者吉乎凶乎是之谓不贰问也辅氏曰问卜当诚壹惟诚然后此问彼应】
　　○执玉执防不趋堂上不趋城上不趋
　　【郑氏曰歩张足曰趋于重器于近尊于迫狭无容也辅氏曰趋所以为容也执重器则加谨近尊者则加恭于迫狭及临危则自敛故皆不趋非此时则行不可无容也】
　　○执虚如执盈入虚如有人
　　【郑氏曰重慎辅氏曰敬慎有常心勿以在外者变也谢氏曰或问敬慎同异曰执虚如执盈入虚如有人慎之至也敬则慎在其中矣敬则外物不能易甚物事换得方氏曰执虚犹如执盈况于有物之器而敢忽乎入虚犹如有人况于有人之室而敢怠乎故孔子执圭如不胜出门如见大賔者此也】
　　○凡祭于室中堂上无跣燕则有之【跣悉典切】
　　【郑氏曰祭不跣者主敬也燕则有跣爲欢也天子诸矦祭有坐尸于堂之礼祭所尊在室燕所尊在堂将燕降说屦乃升堂孔氏曰凡祭谓天子至士悉然跣说屦也下大夫及士隂阳二厌乃燕尸皆于室中上大夫隂厌及祭在室若傧尸则于堂正祭馈食卿大夫士并在室中此则贵贱通天子诸矦则有室有堂朝事延尸于户外是坐尸于堂然非礼之盛节初入室灌及馈孰之时事神大礼故注云祭所尊在室祭礼主敬故凡祭在室中者非惟室中不说屦堂上亦不敢说屦燕则有之者谓堂上有跣也凡燕坐必说屦屦贱不在堂也初时在堂行礼立而致敬故曰所尊在堂】
　　○泛埽曰埽埽席前曰拚拚席不以鬛执箕膺擖【泛芳劔切埽悉报切拚音粪鬛力涉切擖音叶】
　　【孔氏曰泛广也大賔来外内俱埽谓之埽小賔来则止埽席前名曰拚也拚是除秽埽是涤荡若拚席上不得用埽地帚也膺人之胷前擖箕之舌也持箕舌自向胷前不得向尊者郑氏曰鬛谓帚也帚恒埽地不洁清也持箕将去粪者以舌自向】
　　○衣服在躬而不知其名爲罔
　　【陆氏曰衣服在躬上至冠冕下及裳履皆兼之郑氏曰罔犹罔罔无知貌孔氏曰衣服文章所以表人之徳亦劝人之慕徳若着之而不识知其名义者则是罔罔无知之人也李氏曰冠圆冠者知天时履方履者知地形佩玦者事至而能断先王之制衣服岂徒然乎夫衣服者未尝去者也身者至近者也以未尝去之衣服被乎至近之身而有所未知故曰罔罔者神不明也】
　　○不疑在躬不度民械不愿于大家不訾重器【度大洛切訾子斯切】
　　【应氏曰在躬之疑若衣服而不知其名亦其一也郑氏曰不服行所不知使身疑也械兵器也不计度民家之器物使已亦有大谓富之广也訾思也重犹寳也孔氏曰当习学明了不得使疑事在其躬也大家谓大夫之家富贵广大士徃见彼富大不可愿效之非分而愿必有乱心也客思玩主人珍物重器则憎疾已贫贱生滛乱滥恶也方氏曰重器谓九鼎之属訾与国语訾相之訾同朱子曰訾犹计度也下毋訾衣服成器字义同此国语云訾相其质汉书云爲无訾者又云不訾之身皆此义此言不訾重器者谓不欲量物之贵贱亦避不审也或曰君子处富贵之中而人不疑其贪者视之如无也见富贵财利则有欲之之色安能使人不疑其贪乎在吾身有可疑者莫甚于此故此先言不疑在躬而下继以民械重器大家三者】
　　不窥宻不旁狎不道旧故不戏色
　　【郑氏曰宻隐曲处不窥宻嫌伺人之私也道旧故言知识之过失也孔氏曰人当正视不得窥觇隐宻之处旁犹妄也妄与人狎习或致忿争因狎而致讼也不戏色当尊其瞻视防慢则失敬也陆氏曰不旁狎虽在侧不狎也朱子曰旁泛及也泛与人狎习不恭敬也不道旧故旧事旣非今日所急且或扬人宿过以取憎恶如陈胜賔客言胜故情爲胜所杀之类是也戏色谓嘻笑侮慢之容】
　　毋拔来毋报徃毋渎神毋循枉毋测未至毋訾衣服成器毋身质言语【拔蒲末切报音赴】
　　【郑氏曰报读爲赴疾之赴拔赴皆疾也人来徃所之当有宿渐不可卒也渎谓数而不敬毋循枉谓前日之不正不可复遵行之测意度也成犹善也思衣服成器则疾贫也质成也闻疑则传疑若成之或有所误孔氏曰神明正直敬而逺之不可渎慢循犹追述也枉邪曲也未至之事圣人难之凡人固不可预欲测量之也朱子曰抜来赴徃抜是急走倒从这边来赴是又急再还倒向那边去来徃只是向背之意此二句文势犹云其就义若热则其去义若渇言人有个好事火急欢喜去做这様人不耐乆少间心懒意阑则速去之矣所谓其进锐者其退速也或曰毋抜来者事来则应毋报徃者事徃则已未来则拔而致之旣徃则追而报之此世所谓生事也胡氏曰拔犹拒也报犹追也测未至谓幸中如子贡身已也有疑毋断以己意】
　　○言语之美穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍【美音仪齐如字皇旧音徃旺或云如字匪读如騑】
　　【郑氏曰匪读如四牡騑騑齐齐皇皇读如归徃之徃美皆当爲仪字之误也周礼教国子六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容孔氏曰穆穆皇皇皆美大之状济济翔翔厚重寛舒之貌孝子祭祀威仪严正心有所继属故齐齐皇皇诗小雅云四牡騑騑四牡翼翼皆是马之行容肃肃敬貌雍雍和貌鸾和声之形状方氏曰穆穆者敬以和皇皇者正而美济济者出入之齐翔翔者翕张之美齐齐言致齐而能定皇皇言有求而不得匪匪言行而有文翼翼言载而有辅肃肃言倡者之整雍雍言应者之和胡氏曰郑读匪匪爲騑今从之余不劳改读辅氏曰美如字自通】
　　○賔客主恭祭祀主敬丧事主哀防同主诩军旅思险隐情以虞【诩况矩切】
　　【郑氏曰恭在貌敬在心诩谓敏而有勇若齐国佐也险险阻出竒覆谖之处也隐意也思也虞度也当思念已情之所能以度彼之将然否也孔氏曰左传成二年齐晋战于鞍齐国佐陈辞以拒晋师是敏而有勇险是地形险阻谖诈也地形旣险得出竒谋覆诈也隐情谓以意思念彼情豫测度前敌知其所欲爲事刘氏曰恭敬哀诩同出一心也用之以应物各有所宜焉诩煦也德扬诩万物人君法天地治会同以建极而生成万物之德在焉辅氏曰交际以礼相示故以容貌之恭爲主祭祀以诚感格故以内心之敬爲主内外无二致恭敬无二理行军之道以临事而惧好谋而成爲上思险谓临事而惧虑败不虑胜也隐情以虞谓好谋而成且兵事露则不神也】
　　○军尚左卒尚右乗兵车出先刃入后刃
　　【郑氏曰左阳也阳主生将军有庙胜之防左将军爲上贵不败绩右隂也隂主杀卒之行伍以右爲上示有死志入后刅不以刄向国也方氏曰军以谋爲主而好生卒以战为事而敢死】
　　○武车不式介者不拜
　　【陆氏曰前曰兵车不式兵车革路也此曰武车不式武车木路也方氏曰武车以言其道戎车以言其事兵车以言其器革车以言其饰郑氏曰兵车不以容礼下人也军中之拜肃拜】
　　○妇人吉事虽有君赐肃拜爲尸坐则不手拜肃拜爲丧主则不手拜
　　【郑氏曰肃拜拜低头也手拜手至地也妇人以肃拜爲正凶事乃手拜尔爲尸爲祖姑之尸也士虞礼曰男男尸女女尸爲丧主不手拜者爲夫与长子当稽颡也其余亦手拜而已或曰丧爲主则不手拜肃拜也孔氏曰妇人但肃拜吉事及君赐悉然手拜则周礼空首也肃拜者妇人之常而昏礼妇拜扱地以其新来爲妇尽礼于舅姑也左传穆嬴顿首于宣子之门者有求于宣子非礼之正也爲丧主则不手拜明不爲丧主其余轻丧则手拜也周礼坐尸嫌妇人或异故记者明之尸坐谓虞祭若平常吉祭共以男子一人爲尸祭统云设同几是也妇人爲尸或答拜时但肃拜而不手拜也】
　　葛绖而麻带
　　【孔氏曰此谓妇人旣虞卒哭其绖以葛易麻故云葛绖妇人尚质所贵在要带有除无变终始是麻故云麻带郑氏曰带所以自结束也妇人质少变于丧之带有除而无变澄曰绖谓首绖带谓要绖也】
　　右记通用之礼凡十五节
　　爲人臣下者有谏而无讪有亾而无疾颂而无讇谏而无骄怠则张而相之废则埽而更之谓之社稷之役【讇勑检切相息亮切更音庚】
　　【郑氏曰亾去也疾恶也颂谓将顺其美也骄谓言行谋从恃知而慢也怠惰也相助也废政教坏乱无可因也孔氏曰君若有恶臣当谏之讪谓道说君之过恶及谤毁也三諌不从乃出境而去不得彊畱而憎恶君也颂美盛德之形容讇谓以恶爲美横求见容君政怠惰臣当爲张起而助成之君政废坏无可复张助者则当扫荡而更立新政也方氏曰役者以其有劳于社稷也澄曰社稷之役犹言社稷之臣役谓仆役左传云于先大夫无能爲役不曰臣而曰役谦辞也】
　　○事君者量而后入不入而后量凡乞假于人爲人从事者亦然然故上无怨而下逺罪也【量音亮乞入声爲云僞切逺去声郑氏曰量量其事意合成否孔氏曰臣之事君欲请爲其事义必先商量事意可合以否然后入而请之不先入请然后始商量成否乞假于人谓就人乞贷假借爲人从事谓求请事人亦须先商量事意成否故云亦然然故然犹如此也事君若能如此则下不忤上故上无怨上不责下故下逺罪】
　　○执君之乗车则坐仆者右带劔负良绥申之面拖诸幦以散绥升执辔然后歩【乗绳证切下七乗五乗三乗乗马同拖徒可切幦音觅散上声】
