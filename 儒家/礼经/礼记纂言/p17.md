<!-- { "loadSidebar": true } -->
　　【郑氏曰天子之言出诸矦之生名皆有大恶君子所逺出名以絶之春秋书天王出居于郑衞矦朔入于卫是也失地灭同姓名亦絶之孔氏曰天子以天下为家不得言出诸矦南面之尊不可称名君子谓防书君子若孔子书经见天子大恶书出以絶之诸矦大恶书名以絶之君子不亲此恶人故书以罪之也失地名若春秋庄十年荆败蔡师于莘以蔡矦献舞归是也灭同姓名若僖二十五年卫矦燬灭邢是也澄曰此一节葢前儒说春秋之辞而记礼者録之然春秋书天王居凡三居于皇居于狄泉不书出者未离天子之国也居于郑书出者已去天子之国矣谓天子不言出非也诸矦失地皆当名虽去国而未失其国则不名也亦有小国之君其名无可考而不名者卫矦燬灭邢葢因下文有衞矦燬卒而传冩者误衍一燬字非以其灭同姓而特名之谓诸矦灭同姓名非也君子不亲恶一句若依注防说福迫刻薄有害于教吕氏谓君子之人不亲为恶凡天子书出诸矦生而书名者皆亲为恶之人不可以为君子欲救注防之失而亦牵强不安】
　　○天子死曰崩诸矦曰薨大夫曰卒士曰不禄庶人曰死在床曰尸在棺曰柩【柩音旧】
　　【郑氏曰自上倾坏曰崩薨倾坏之声卒终也不禄不终其禄死之言澌也精神澌尽也尸陈也柩之言究也孔氏曰生时尊卑着见可识死防为野土嫌若可轻亵故为制尊卑之名明其犹有贵贱之异也崩者譬若天形坠压四海必覩王者登假率土咸知也薨者崩之余声声逺劣于形压诸侯之死知者亦狭也卒毕竟也大夫是有德之位仕能至此亦是了毕平生也士禄以代耕而今遂死是不终其禄也澌是消尽无余之目庶人生无令誉死絶余芳精气一去身名俱尽也人初生在地病困气未絶之时下置于地冀脱死重生气絶之后更还床上旣未殡敛陈列在床故曰尸白虎通云失气亡神形体独陈也三日不生敛之在棺死事竟毕于此故曰柩】
　　寿考曰卒短折曰不禄死寇曰兵羽鸟曰降四足曰渍【折市设切降户江切又音绛渍疾赐切】
　　【方氏曰夀言数之延考言徳之成蚤死谓之短中絶谓之折吕氏曰大夫曰卒士曰不禄论其爵也寿考曰卒短折曰不禄论其德也兵者死于寇难之称有兵死而可褒者如童汪踦能执干戈以卫社稷孔子欲勿殇勇于死难者也有兵死而可贬者如冢人凡死于兵者不入兆域战阵无勇者也郑氏曰降落也渍谓相瀐污而死异于人也孔氏曰羽鸟飞翔之物降落是死也四足牛马之属一死则余者更相染渍而死也】
　　○祭王父曰皇祖考王母曰皇祖妣父曰皇考母曰皇妣夫曰皇辟【辟音璧】
　　【孔氏曰王父祖父也王母祖母也郑氏曰皇君也考成也言其徳行之成也妣之言嫓嫓于考也辟法也妻所取法也更设称号尊神异于人也】
　　生曰父曰母曰妻死曰考曰妣曰嫔
　　【孔氏曰父母妻生死所称不言祖及夫者以生号无别称也考妣嫔谓非祭时所称前是宗庙之祭加其尊称故父母并曰皇也此生死异称出尔雅然通而言之尚书云大伤厥考心又曰聦听祖考之彛训诗大明云曰嫔于京周礼九嫔并非生死异称矣郑氏曰嫔妇人有法度者之称张子曰嫔是妇人之美称夫死曰辟于古不见有此称】
　　○凡祭宗庙之礼牛曰一元大武羊曰柔毛豕曰刚鬛豚曰腯肥犬曰羮献鸡曰翰音雉曰防趾兎曰明视槀鱼曰商祭鲜鱼曰脡祭脯曰尹祭水曰清涤酒曰清酌稷曰明粢黍曰芗合粱曰芗萁稻曰嘉韭曰丰本盐曰咸鹾玉曰嘉玉币曰量币【鬛力輙切腯徒忽切色鱼切槀苦老切鲜音仙脡它项切芗音香萁音一音期鹾才何切量音亮】
　　【郑氏曰号牲物者异于人用也元头也武迹也腯亦肥也商犹量也脡直也尹正也嘉善也稻菰之属也丰茂也大咸曰鹾币帛也孔氏曰凡祭谓贵贱悉然牛肥则脚迹痕大羊肥则毛细而柔弱豕肥则毛鬛刚大犬肥可献祭鬼神也鸡肥则其鸣声长雉肥则两足开张趾相去防也兎肥则目开而视明也自牛至兎八物唯牛云一头以下不云数者皆从其所用而言也槀干也商祭者祭用干鱼量度燥湿得中而用之脡祭者鲜鱼煮熟则脡直若馁则败碎不直也尹祭者裁截方正而用之清涤者古祭用水谓之酒言其甚清皎洁也清酌者酌斟酌也此酒甚清可斟酌也芗合者谷秫者曰黍秫旣软而相合气息又香也粱谓白粱黄粱陆氏曰首孰非元牛曰一元迹孰非武牛曰大武鸡鸣振羽是谓翰音兎视月而生曰明视粢言实合言气萁言干言苗项氏曰牛羊豕豚鸡雉兎皆以其形声之美者为号独犬曰羮献者其形声不足言羮之而献其味尔槀鱼曰商祭槀者不尽佳必择而用之也鲜鱼曰脡祭濡鱼进尾右鳍左腴直陈之也脯曰尹祭左朐右末横陈之也明粢以其饭之盛于器者言芗合以其实之升于量者言芗萁以其秆之登于塲者言嘉以其苗之植于地者言吕氏曰禽兽之献以肥腯为美鱼腊鲜槀以得宜为美水与酒以洁清为美黍稷稻粱以馨香明洁为美韭以苗之盛为美盐以味之厚为美玉以不瑕为美币以可制为美察羊与豕视其毛与鬛豚未成豕难察其鬛故直谓之腯肥犬下牲也可以为羮而献则犬之肥也凡煑肉谓之羮入者皆以肥腯为美也鱼腊脯脩虽微而必祭庶羞虽美而不祭故槀鱼鲜鱼与脯三者皆谓之祭举其盛也脯谓之尹亦谓之脩脩有所正也酒醴皆有清有醩醩未泲者也旣泲为清酒之精者也黍稷食之正也稻粱虽美加食而已稷五谷之长也祭祀之饭谓之粢盛明者精凿之称也故曰明粢黍可以为酒孰之则粘聚而不散可抟而食之故曰芗合地美则本丰本丰则萌必盛故韭曰丰本刘氏曰羮献者犬膊则湆膏可充铏以为献芗萁者白梁黄粱非独米之香烈可荐神至于其梗亦有芳芗也嘉者畦畛而种待水以生者皆曰而稻唯其善也量币者制量币帛以将其诚也澄曰稷黍粱稻皆可为粢而稷独专明粢之号者以其为五谷之长也】
　　右记称谓之礼凡十七节













　　礼记纂言卷一下
<经部,礼类,礼记之属,礼记纂言>
　　钦定四库全书
　　礼记纂言卷二　　　　　　元　吴澄　撰内则第二
　　【郑氏曰内则记男女居室事父母舅姑之法孔氏曰以闺门之内轨仪可则故曰内则】
　　后王命冢宰降徳于众兆民
　　【王氏曰后王谓天子也朱子曰注防言诸矦司徒兼冢宰是也但此言后王之命则实天子之冢宰尔葢太宰掌建邦之六典二曰教典则教民虽司徒之分职而冢宰无所不统故以其重者言之郑氏曰徳犹教也万亿曰兆天子曰兆民澄曰天子为天下民之君师治而教之而冢宰六卿之长佐天子者也降下也徳得也谓以人所同得于天之理立为教法命冢宰降下其德教于众兆民俾效而法之也所谓徳教如下文所载是也】
　　○子事父母鸡初鸣咸盥漱栉縰笄緫拂髦冠緌缨端韠绅搢笏左右佩用左佩纷帨刀砺小觿金燧右佩玦捍管遰大觿木燧偪屦着綦【盥音管漱所冓切栉侧瑟切縰所买切笄古兮切緫子孔切髦音毛緌耳隹切韠音必榗音晋又音荐笏音忽纷芳文切帨始锐切觿许规切燧音遂玦音决遰时世切偪彼力切着陟略切綦其记切】
　　【郑氏曰咸皆也縰韬发者也緫束髪也垂后为饰拂髦振去尘着之髦用发为之象幼时鬌其制未闻緌缨之饰也端端士服也庶人深衣绅大带所以自绅约也搢犹扱也扱笏于绅笏所以记事也左右佩用事佩也必佩者备尊者使令也纷帨者拭物之巾也今齐人有言纷者刀砺小刀及砺砻小觿解小结也觿貌如锥以象骨为之金燧可取火于日捍谓拾也言可以捍也管笔彄也遰刀韠也木燧鑚火也偪行縢綦屦繋也孔氏曰盥谓洗手漱谓漱口此据年稍长者若孺子则晏起不能鸡初鸣郑云纚一幅长六尺足以韬髪而结之卢云褁髻承冠以全幅叠而用之笄谓安髻之笄以縰韬髪作髻旣讫横施此笄于髻中以固髻緫者裂练缯为之束发之本垂余于髻后緌谓结缨颔下以固冠结之余者散而下垂谓之緌也绅笏之制备于玉藻此记所陈皆依事先后栉讫加縰縰讫加笄笄讫加緫然后加髦着冠冠毕然后服端着韠又加大带也皇氏曰左旁用力不便故佩小物右厢用力为便故佩大物晴则金燧取火于日隂则以木燧鑚火屦繋谓屦头施繋以为行戒刘氏曰栉理其发縰以韬之笄贯其紒緫以束之拂其髦以加于冠谓子生三月则翦其胎发为鬌男左女右迨其笄冠也则防饰之加于冠谓之髦者不忘父母生育之恩父母丧则彻之玦者防巨指以开也捍者着左臂以遂矢也陈氏曰捍臂韝也以韦为之谓之拾亦谓之遂一物而三名陆氏曰佩玉徳佩也佩用事佩也佩德佩无事佩佩事佩无徳佩】
　　妇事舅姑如事父母鸡初鸣咸盥漱栉縰笄緫衣绅左佩纷帨刀砺小觿金燧右佩箴管线纩施縏袠大觿木燧衿缨綦屦【纩音旷縏歩干切袠陈乙切衿其鸩切】
　　【郑氏曰笄簪也衣绅衣而着绅縏小囊也縏袠言施明为箴管线纩有之衿犹结也妇人有缨示繋属也孔氏曰女子吉笄尺二寸袠刺也以针刺袠而为縏囊故云縏袠余物皆不言施独于箴管线纩之下而言施縏袠明为四物而施矣妇人十五许嫁笄而礼之因着缨明有繋也葢以五采为之其制未闻下男女未冠笄亦云衿缨者彼未冠笄之缨用之以佩容臭容臭香物以缨佩之与此妇人旣笄之缨别也朱子曰妇人不冠则所谓吉笄即为固髻之用亦名为簮而非如二弁之簮矣陈氏曰男女事父母妇事舅姑皆有缨以佩容臭则与女子许嫁之缨不同许嫁已缨将嫁无所复施旣嫁夫说之矣无所复用则事舅姑之衿缨非许嫁之缨也】
　　以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之饘酏酒醴芼羮菽麦蕡稻黍粱秫唯所欲枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退【燠于六切苛音何痒以想切搔素刀切少去声奉芳勇切长知两切温音愠饘之然切酏羊支切蕡扶云切秫音述饴羊支切堇音谨荁音完枌扶文切榆音逾免音问薧苦老切滫思酒切瀡音髓膏之古报切】
