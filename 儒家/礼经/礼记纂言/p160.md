<!-- { "loadSidebar": true } -->
　　【郑氏曰交爵谓相献酢阳侯缪侯同姓也以贪夫人之色至杀君而立其国未闻大飨飨诸侯来朝者夫人之礼使人摄孔氏曰男女非因祭祀不得相聚防也特牲馈食礼云主妇献尸尸酢主妇是非祭不交爵也阳侯缪侯是两君之諡未闻何国大飨之时夫人与君同飨于賔缪侯及夫人共出飨賔阳侯是缪侯同姓之国见缪侯夫人之美乃杀缪侯而取其夫人又簒其国而自立故大飨不使夫人预其礼也以此言之则阳侯以前大飨夫人出飨邻国之君得有男女交爵也此云非祭不交爵者盖王飨诸侯及诸侯自相飨同姓则后夫人亲献异姓则使人摄献故内宰职云凡賔客之祼献瑶爵皆赞注云谓王同姓及二王之后来朝觐王以鬰鬯礼之后以瑶爵亚献也自阳侯杀缪侯其后夫人献礼遂废并使人摄也】
　　○子云寡妇之子不有见焉则弗友也君子以辟逺也故朋友之交主人不在不有大故则不入其门以此坊民民犹以色厚于徳【见贤遍切辟音避逺去声下逺色同】
　　【郑氏曰有见谓睹其才艺同志为友大故防病也】
　　○子云好徳如好色诸侯不下渔色故君子逺色以为民纪故男女授受不亲御妇人则进左手姑姊妹女子子已嫁而反男子不与同席而坐寡妇不夜哭妇人疾问之不问其疾以此坊民民犹有滛泆而乱于族【好呼报切泆音逸】
　　【郑氏曰好徳如好色此句似不足论语曰未见好徳如好色疾时人厚于色之甚而薄于徳也不下渔色不内取于国中也内取国中为下渔色昏礼始纳采谓采择其可者也国君而内取象捕鱼然中网取之是无所择也男女授受不亲不以手相与也内则曰非祭非防不相授器其相授则女授以篚其无篚则皆坐奠之而后取之御妇人则进左手者御者在右前左手则身微背之也女子十年不出嫁及成人可以出矣犹不与男子共席而坐逺别也寡妇不夜哭嫌思人道妇人不问其疾嫌媚畧之也问増损而已乱于族犯非妃匹也】
　　○子云昏礼婿亲迎见于舅姑舅姑承子以授婿恐事之违也以此坊民妇犹有不至者【迎鱼敬切】
　　【郑氏曰舅姑妻之父母也妻之父为外舅妻之母为外姑父戒女曰夙夜无违命母戒女曰毋违宫事不至不亲夫以孝舅姑孔氏曰婿亲迎之时见妇之父母妇之父母承奉女子以付授于婿而戒之恐此女子于昏事乖违也方氏曰昏礼父母戒女毋违命毋违宫事故曰恐事之违也不至谓违妇事而有所不至也】
　　右记泛论之辞凡三十九节

　　礼记纂言卷三十一
　　钦定四库全书
　　礼记纂言卷三十二　　　　元　吴澄　撰表记
　　【篇内第十章言仁者天下之表故以表名篇】
　　子言之归乎君子隠而显不矜而庄不厉而威不言而信
　　【皇氏曰此篇发端起义事之头首记者详之故称子言之于下更广开其事或曲説其理则直称子曰吕氏曰自此至渎则不告大指言敬而已归乎者孔子歴聘诸侯而莫能用知道之不行将归老于鲁之言如在陈则曰归与归与者也澄曰隠而显闇然而日章是也容貌不须矜持而自庄敬顔色不须严厉而自有威仪可畏也不待发为言语而人自信之信在言前故也】
　　○子曰君子不失足于人不失色于人不失口于人是故君子貌足畏也色足惮也言足信也甫刑曰敬忌而罔有择言在躬
　　【郑氏曰失谓失其容止之节也忌之言戒也吕氏曰脩身之要有三貌也色也言也曽子告孟敬子君子所贵乎道者三容貌辞气顔色而已冠仪曰礼义之始在于正容体齐顔色顺辞令若巧言令色足恭反是者也所谓足者举动是也举动即貌也主于足故言足也色者顔色见于靣目者也口者言辞是也脩此三者敬而已矣不敬则失之故貌敬则足畏也色敬则足惮也言敬则足信也】
　　○子曰裼袭之不相因也欲民之毋相渎也【裼思歴切郑氏曰不相因者以其或以裼为敬或以袭为敬礼盛者袭执玉之属是也礼不盛者裼受享是也孔氏曰裼露见裼衣袭重袭上服案聘礼賔初行聘时賔袭执圭至聘讫受享时賔裼奉束帛加璧案行享执璧亦是玉于时裼衣者比聘时执玉为轻故也介礼轻裼而执圭以授賔賔礼重则袭而后受圭是賔介亦裼袭不相因】
　　○子曰祭极敬不继之以乐朝极辨不继之以倦【乐音洛朝音潮】
　　【郑氏曰极犹尽也辨分别政事也吕氏曰极敬者诚意至也极辨者节文明也竭吾诚意以求神苟至于乐则敬弛朝廷之礼别嫌明微正名分辨贵贱之等叙羣吏之治苟至于倦则入于苟简应氏曰极者竭尽而无余之辞继者前竭而后承之谓祭一毫不敬则旷而不接其可以乐而散其志乎朝一事不辨则紊而不治其可以倦而懈于事乎不继之者竭力以毕事而不敢以此终也】
　　○子曰君子慎以辟祸笃以不揜恭以逺耻【辟音避逺去声吕氏曰慎笃恭三者皆行之敬也慎其行则寡过况于祸乎暴虎冯河死而不悔者不慎而取祸者也笃其行则诚着何事于揜乎闲居为不善无所不至及见君子则揜不善而着其善不笃而好揜者也恭其行则人敬何事于耻乎侮人者人亦悔之不恭而近耻者也】
　　○子曰君子庄敬日彊安肆日偷君子不以一日使其躬儳焉如不终日【儳在鉴切】
　　【应氏曰収敛则精神内固操存则血气不浮故日进于彊宴安则物欲肆行纵肆则肤体懈弛故日趋于偷儳参差不齐之貌心无所检束而纷离散乱遂至儳焉错出外既散乱而不整内亦拘廹故如不终日也君子主一以直内而斯须无不庄不敬之态则心广体胖泰然自适何至于如不终日乎】
　　○子曰齐戒以事鬼神择日月以见君恐民之不敬也【齐侧皆切见贤遍切】
　　【郑氏曰择日月以见君谓臣在邑竟者孔氏曰朝廷之臣每日朝君何云择日月或出使在外或食邑别都见君须择日月也方氏曰玉藻言将适公所宿齐戒则见君者非不齐戒周官言祭祀前期十日帅执事而卜日遂戒则事鬼神者非不择日月而此于鬼神言齐戒于君言日月者盖齐戒在人日月在天神道至幽故主言在人者以明之君道至明故主言在天者以神之亦各有所当也且神道至幽人之于神不可渎也必有事焉然后齐戒故鬼神必言事而不可以言见君道至明臣之于君无适而非事也必欲见之乃择日月故君止言见而不必言事】
　　○子曰狎侮死焉而不畏也
　　【孔氏曰君子恒行恭敬小人递相轻狎侮慢相侵虽有死焉祸害而不知畏惧也】
　　○子曰无辞不相接也无礼不相见也欲民之毋相防也易曰初筮告再三渎渎则不告【防息列切告音梏】
　　【郑氏曰辞所以通情也礼谓贽也渎之言防也孔氏曰前明小人狎侮至于死亡此明君子无相防渎言朝聘防聚必有言辞以通情意贽币之礼以示己情引易蒙卦辞证无相防渎之义吕氏曰辞者相接之言礼者相见之贽必以辞必以礼者交际不可苟也苟则防防则不敬此交所以易防也】
　　○子言之仁者天下之表也义者天下之制也报者天下之利也
　　【郑氏曰报谓礼也礼尚徃来方氏曰仁足以长人故曰天下之表义足以方外故曰天下之制表犹君子表微之表制犹圣人制行之制仁义之表制而继之以报之利则报者礼也曲礼曰大上贵徳其次务施报又曰礼尚徃来则报之为礼固明不曰礼而曰报者以礼不止于报故也】
　　○子曰以徳报徳则民有所劝以怨报怨则民有所惩诗曰无言不雠无徳不报大甲曰民非后无能胥以宁后非民无以辟四方【辟音璧】
　　【郑氏曰惩谓创艾雠犹答也大甲汤孙也书以名篇胥相也马氏曰徳必报之以徳然后民知有所劝怨必报之以怨然后民知有所惩言有得失则必雠徳有吉防则必报民非后无能胥以宁是民有徳于后而必报之后非民无以辟四方则是后有徳于民而必报之此上下之报也君之于民时使薄敛此上有以报于下民之于君也出死断亡而不偷此下有以报于上也】
　　○子曰以徳报怨则寛身之仁也以怨报徳则刑戮之民也
　　【方氏曰以徳报怨则忘人之怨虽不足以有惩而众将徳之而有裕矣故曰寛身之仁也以怨报徳则忘人之徳既不足以有所劝而众且怨之而不容矣故曰刑戮之民也马氏曰以徳报徳礼也以徳报怨非礼也虽其非礼而能以寛自居故谓之寛身之仁也澄曰或谓仁当作人】
　　○子曰无欲而好仁者无畏而恶不仁者天下一人而已矣是故君子议道自已而置法以民【好恶并去声】
　　【郑氏曰一人而已喻少也孔氏曰凡人好仁皆有所欲今无所欲而好仁凡人恶不仁皆有所畏今无所畏而恶不仁如此者少也君子讲道先自已而始已所能行乃施于人故云置法以民吕氏曰无欲而好仁无畏而恶不仁所谓性之者也安仁者也天下一人而已夫子自道也与下所谓中心安仁者天下一人而已其义同也澄曰言好仁恶不仁皆非有所为而为之者也】
　　○子曰仁有三与仁同功而异情与仁同功其仁未可知也与仁同过然后其仁可知也仁者安仁知者利仁畏罪者彊仁【彊其两切】
　　【郑氏曰仁有三谓安仁利仁彊仁也利仁彊仁功虽与安仁者同本情则异功者人所贪也过者人所辟也在过之中非其本情者或有悔者焉吕氏曰仁者安仁无欲而好仁无畏而恶不仁者也知者利仁有欲而好仁者也畏罪者彊仁有畏而恶不仁者也三者之功同归于仁而其情则异功者齐桓公九合诸侯一匡天下汤武之举不过乎是而其情则不同故其仁未可知也过者有不幸而致焉周公使管叔监殷管叔以殷畔过于爱兄而已孔子对陈司败问昭公知礼过于讳君而已皆出乎情而无伪故其仁可知】
　　仁者右也道者左也仁者人也道者义也厚于仁者薄于义亲而不尊厚于义者薄于仁尊而不亲道有至有义有考至道以王义道以霸考道以为无失
　　【又承上文而申其意人身脉候之位右上而左微下日用动作之便右优而左稍劣仁右义左犹言礼先乐后志至气次云尔盖仁者中心所具之徳体也道者事物所由之路用也体先用后体至用次故借右左二字以喻其有分非谓一尊一卑相去悬絶也仁之为体以此心之在人者言故曰人也道之为用以事物之义理而言故曰义也人之气禀得生物之气多者仁厚而义薄得収物之气多者义厚而仁薄仁者温然之慈惠故人亲爱之义者截然之裁制故人尊敬之道者左也道者义也此二道字专指义而言至道义道考道三道字兼仁义而言五常之总名也至道谓道之极至而蔑加者即安仁之圣也义道谓道之以义而入门者即利仁之贤也考道谓道之以稽考寻究而后得者即彊仁之人希贤者也全德纯备不学而能仁体混成而包并乎义是为安仁者之至道随事详察笃行乃能一以贯之义理精熟而造诣乎仁是为利仁者之义道勇敢锐进悉心竭力十倍百倍其功以徙义求仁而后可与利仁者一是为彊仁者之考道三者之徳有异因其徳差其位则至道之圣人可以君天下而为王义道之贤人可以长诸侯而为霸考道之亚于贤虽未可为诸侯之长亦可保其诸侯之国而不失或下而为卿大夫士能保其家能保其身俱可谓之无失者郑氏云有至下脱一有字今从之应氏曰至道即仁也至道浑而无迹故得其浑全精粹以为王义道严而有方故得其裁割断制以为霸尽稽考之道而事不轻举焉亦可以无失矣】
