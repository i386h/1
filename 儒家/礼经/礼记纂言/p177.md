<!-- { "loadSidebar": true } -->
　　【郑氏曰俯犹曲也言不齐一也滥窃也溺而不止声滛乱无以治之獶狝猴也言舞音知狝猴戏也乱男女之尊卑獶或为优孔氏曰俯谓俯偻曲折行伍杂乱奸邪之声滥窃不正人所贪溺不可禁止作乐之时及有俳优侏儒短小之人舞戏如狝猴间杂男女不复知有父子君臣之礼既与古乐乖违乐虽终不可语道于古也】
　　今君之所问者乐也所好者音也夫乐者与音相近而不同
　　【郑氏曰言文侯好音而不知乐也铿锵之类皆为音应律乃为乐孔氏曰古乐有音声律吕今乐亦有音声律吕是乐与音相近也乐则徳正心和乃为乐音则心邪声乱不得为乐是不同也陈氏曰古以徳音谓之乐今以溺音为之则非乐也滛滥之音而已是乐与音固相近而不同也文侯所问在乐所好在音是知音而不知乐直众庻之见尔方氏曰有音而后有乐则乐与音相近而所以为乐者不止于音故曰近而不同马氏曰文侯所问虽先王之雅乐而其意之所存者郑卫之滛声也此子夏所以言郑卫之滛声不足以为乐而可以谓之音而已】
　　文侯曰敢问何如子夏对曰夫古者天地顺而四时当民有徳而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓徳音徳音之谓乐诗云莫其徳音其徳克明克明克类克长克君王此大邦克顺克俾俾于文王其徳靡悔既受帝祉施于孙子此之谓也【当丁浪切疢敕觐切莫茫伯切长知两切王此于况切施于以防切】
　　【长乐陈氏曰当四时不忒各当其分也大当三才之理无适不当也澄曰子夏之意盖谓乐本于徳圣人一心之和合天地而天地顺一身之和合天地而四时当一心之和溥万物而民有徳一身之和溥万物而五谷昌万物皆育特言五谷昌者以切于民食者言也人之徳皆和而无乖戾之徴则疾疢不作物之气皆和而无乖戾之象则无妖祥天地万物同然一和故曰大当徳既充盛然后制礼礼不止一事而父子君臣之伦为大如丝之有纪网之有纲故曰以为纪纲纪纲先正则众绪咸理万目悉张而天下大定礼既秩序然后作乐则其乐皆由有徳而发为声音故曰德音六律五声歌诗颂言乐之事引诗大雅皇矣篇借义证徳音二字言王季有莫然清浄之徳而发为莫然清静之音所谓徳者克明克类克长克君与夫克顺克俾是也王季之徳如此此及至于文王则其徳生知安行而靡有悔靡悔者浑然天成无少乖戾也有徳者之发为乐音亦犹是春秋左氏传曰徳正应和曰莫照临四方曰明勤施无私曰类数诲不倦曰长庆赏刑威曰君慈和徧服曰顺择善从之曰比郑氏曰俾当为比施延也文王之徳如此故受天福延于后世辅氏曰天下定而后作乐正六律可以和五声和五声可以歌诗颂诗今之风雅颂今之三颂也引诗言徳音而不言乐乐之功亦可致此此子夏可语诗之一端】
　　今君之所好者其溺音乎
　　【溺音谓溺人之音闻其音能败壊人如水之能溺人也言君之所好乃溺音之音而非徳音之音也】
　　文侯曰敢问溺音何从出也子夏对曰郑音好滥滛志宋音燕女溺志卫音趋数烦志齐音敖辟乔志此四者皆滛于色而害于徳是以祭祀弗用也【趋音促数音速敖五报切辟匹亦切乔音骄】
　　【郑氏曰文侯问溺音何从出玩习之乆不知所由出也郑宋齐卫四国皆出此溺音滥滥窃奸声也燕安也趋数读为促速烦劳也祭祀者不用滛乐孔氏曰滥窃谓男女相偷窃郑国音乐如此是滛邪之志也溺没也宋音所好唯女子所以使人志没溺也郑音好滥宋音燕女其事一而为别音者滥窃非已俦匹别相滛窃燕女谓己之妻妾燕安而已所以别于好滥也四者皆滛于色是卫与齐皆滛声也而唯云卫音趋数烦志齐音敖辟乔志不云女色者案卫诗有桑中淇上是滛佚可知则滛佚之外更有促速烦志齐诗有哀公荒滛怠慢襄公滛于妹亦女色之外加以敖辟乔志故摠谓之溺音也周氏曰徳音则能善其志而溺音则能乱其志也】
　　诗云肃雍和鸣先祖是听夫肃肃敬也雍雍和也夫敬以和何事不行
　　【郑氏曰言古乐敬且和故无事而不用溺音无所施澄曰承上文祭祀弗用溺音之意而引诗言必有肃雍之徳发为和鸣之乐音则先祖听之而祭祀可用不特可用以祭祀而皆可行之于诸事也】
　　为人君者谨其所好恶而已矣君好之则臣为之上行之则民从之诗云诱民孔易此之谓也【易以防切】
　　【庐陵胡氏曰好恶谓好古乐恶新乐也诱谓导之马氏曰夫郑卫之音其效至于如彼而和与敬其效至于如此则为人君者其好恶不可不慎也君者臣之倡上者下之仪臣则听君而和下则视仪而动郑氏曰诱进也孔甚也言民从君所好恶进之于善无难孔氏曰谨行古乐以化民无不从也】
　　然后圣人作为鞉鼓椌楬壎篪此六者徳音之音也然后钟磬竽瑟以和之干戚旄狄以舞之此所以祭先王之庙所以献酬酳酢也所以官序贵贱各得其宜也所以示后世有尊卑长幼之序也【鞉音桃椌苦江切楬苦瞎切壎许袁切篪直支切竽音于和如字】
　　【方氏曰鞉鼔革音椌楬木音壎土音箎竹音钟金音磬石音竽匏音瑟丝音干戚皆武舞旄狄皆文舞八音备而又干戚旄狄以舞之于是乐成焉故足以祭先王之庙如下所言诸事也尊卑以上下言长幼以先后言礼乐之际贵者在上贱者在下贵者常先贱者常后故官序贵贱各得其宜足以示后世尊卑长防之序也官序即次序也以其所主治故曰官郑氏曰六者为本以其声质也椌楬谓柷敔也官序贵贱谓尊卑乐器列数有差次孔氏曰周语云革木一声无宫商清浊也既用质素为本然后用华美之音以賛和之使文质相杂声既文质备矣又用舞以动之则可以用于宗庙之中若乐九变而鬼神格也又用于庙中以接纳賔客賔入奏肆夏及卒爵而乐阕是也又用乐别贵贱于朝廷使各得其宜天子八佾诸侯六佾是也若闻乐知徳施于子孙是示后世使听之莫不和顺莫不和亲是有尊卑长幼之序也】
　　钟声铿铿以立号号以立横横以立武君子听钟声则思武臣石声磬磬以立辨辨以致死君子听磬声则思死封疆之臣丝声哀哀以立亷亷以立志君子听琴瑟之声则思志义之臣竹声滥滥以立防防以聚众君子听竽笙箫管之声则思畜聚之臣鼔鼙之声讙讙以立动动以进众君子听鼔鼙之声则思将帅之臣君子之听音非听其铿锵而已也彼亦有所合之也【铿苦耕切号胡到切横苦旷切磬口挺口定二切滥力敢切】
　　【长乐陈氏曰君子听乐声而思人之才则有所合而无所戾盖钟声为兊石声为干丝声为离竹声为震鼔鼙为坎钟磬鼔鼙隂也隂以严厉坚劲为事故钟象武臣石象死封疆之臣鼔鼙象将帅之臣丝竹阳也阳以纯洁滋养为事故丝象志义之臣竹象畜聚之臣郑氏曰号令所以警众也横充也谓气作充满也石声磬磬当为整辨谓分明于节义亷亷隅也滥之意犹擥聚也防犹聚也讙以立动闻讙嚣则人意动作合谓以声合成己之志孔氏曰钟之声铿铿然坚刚故可以兴立号令号令威严则军士壮气充满而武事可立也石声轻清故磬磬然能分明辨别既能明别节义则不爱死也哀谓哀怨丝声婉妙故哀怨以哀故能立亷隅不越其分以自立其志也竹声既擥聚故能立防以聚众笙以匏为之而在竹声之中者但笙以匏为体揷竹于匏匏竹兼有故笙文在竹也鼔鼙之声使人意动作故能进发于其众五者声各不同立事有异事随声起是声能立事也君子闻声逹事非徒听其音声铿锵而已彼谓乐声亦有以合成己之志意】
　　右魏文侯第十今本第八目録第十一史记第九
　　子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉夫歌者直已而陈徳也动已而天地应焉四时和焉星辰理焉万物育焉
　　【郑氏曰子贡孔子弟子师乐官也乙名声歌各有宜气顺性也贱工乐人称工执犹处也直已而陈徳各因其徳歌所宜孔氏曰歌者当直己身而陈论其徳已有此徳则宜此歌也歌者运动己徳而天地应四时和星辰理万物育和谓隂阳和理谓不悖逆育谓羣生得所】
　　故寛而静柔而正者宜歌颂广大而静防逹而信者宜歌大雅恭俭而好礼者宜歌小雅正直而静亷而谦者宜歌风肆直而慈爱者宜歌商温良而能断者宜歌齐商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此【断丁乱切】
　　【孔氏曰师乙不敢定所宜故请诵所闻之诗颂其成功徳泽厚故徳量寛大安静和柔正直者宜歌之大雅者歌其大正故志意大而安静防朗通逹而诚信者宜歌之小雅者小正也故以礼自持以约自处动不越法者宜歌之正直而静退亷约而谦恭者宜歌诸侯之风商者五帝之遗声五帝道大故肆直慈爱者宜歌之齐三代之遗声三代干戚所起断是非故温良能断者宜歌之以其肆直慈爱故临危疑之事数能断割是勇也以其温良能断故见利不私于己是有义也有勇有义之人非歌声辨之谁能知哉方氏曰明者不为物蔽之谓肆直而不蔽于慈爱是明乎商之音者也故临事而屡断以慈爱之蔽在于无断故也温良而不蔽于能断是明乎齐之音者也故见利而让以能断之蔽在于无让故也有勇乃能断事有义乃能让利盖勇义人之所有非明乎歌之音不足以保全之故也】
　　故歌者上如抗下如队曲如折止如槀木倨中矩句中钩累累乎端如贯珠【队直媿切折之设切槀苦老切倨音据中之仲切句纪具切钩古侯切累力追切】
　　【方氏曰抗言声之发队言声之重浊曲言其回转而齐也止言其阕后而定也倨则不动不动者方之体故中矩言其声之常如此句则不直不直者曲之体故中钩言其声之变如此累累乎言其声相系属端如贯珠言其终始两端相贯而各有成也】
　　故歌之为言也长言之也説之故言之言之不足故长言之长言之不足故嗟叹之嗟叹之不足故不知手之舞之足之蹈之也
　　【郑氏曰长言之引其声也嗟叹和续之也不知手之舞之足之蹈之欢之至也】
　　○子贡问乐
　　【方氏曰终言子贡问乐盖题上事也与文王世子言周公践祚同义】
　　右师乙第十一目録第十

　　礼记纂言卷三十六
　　礼记纂言后序
