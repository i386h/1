<!-- { "loadSidebar": true } -->
　　○子曰事君逺而谏则讇也近而不谏则尸利也【讇与谄同孔氏曰与君防逺彊欲谏争是谄人望欲自逹祭祀之尸无言辞而受享祭近臣不谏如尸之受利也吕氏曰非其职而谏以求自逹故曰讇有言责而不谏则旷官懐禄固宠主于为利故曰尸利方氏曰逺而谏似忠而非忠祗以为谄耳近而不谏似慎而非慎祗以为利耳】
　　○子曰迩臣守和宰正百官大臣虑四方
　　【郑氏曰迩近也和谓调和君事宰冢宰也主治百官孔氏曰迩臣亲近之臣献可替否毗賛于君以调和其事大臣谓二伯州牧亦兼冢宰但冢宰居中故言正百官耳叶氏曰迩臣三公四辅也有所可有所否故守和冢宰天官也羣吏废置所自出故正百官大臣牧伯也诸侯藩卫所自出故虑四方应氏曰其序先君徳而后朝廷先朝廷而后天下也】
　　○子曰事君欲谏不欲陈诗云心乎爱矣瑕不谓矣中心藏之何日忘之
　　【郑氏曰陈谓言其过于外瑕之言胡也谓犹告也孔氏曰瑕不谓矣言何不以事告陈于君也方氏曰陈善闭邪谓之敬故谏不欲陈陈之则是暴君之过矣然有犯无隠则陈之矣盖谏之不从不得已而后陈焉然则陈者非所欲也故以不欲言之澄曰引诗中心藏之明不欲陈其过于外之意】
　　○子曰事君难进而易退则位有序易进而难退则乱也故君子三揖而进一辞而退以逺乱也【易以防切逺去声郑氏曰乱谓贤否不别三揖而进一辞而退进难者谓主人之择已也退速者谓君子之倦也吕氏曰所谓位有序小徳役大徳小贤役大贤也所谓乱贤不肖倒置也】
　　○子曰事君三违而不出竟则利禄也人虽曰不要吾弗信也【竟音境要于遥切】
　　【郑氏曰违犹去也利禄言为贪禄留也臣以道去君至于三而不遂去是贪禄必以其彊与君要也】
　　○子曰事君慎始而敬终
　　【郑氏曰轻交易絶君子所耻延平周氏曰进以礼所以慎始退以义所以敬终方氏曰慎始翔而后集敬终不为苟去】
　　○子曰事君可贵可贱可富可贫可生可杀而不可使为乱
　　【郑氏曰乱谓违废事君之礼吕氏曰贵贱贫富杀生君所操以御臣之具也乱者违乎礼义也理义人心所同然君君臣臣父父子子所以保天下国家也臣之事君唯命之从及违于礼义则臣得以争于君匹夫不可夺其志君以我为贤则可处之以富贵以我为不肖则可处之以贫贱以我为无罪则可生以我为有罪则可杀六者惟君所命其不可夺者吾之义理而已】
　　○子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯髙尚其事【辟音避难乃旦切朝音潮】
　　【郑氏曰履犹行也君使其臣谓使之聘问师役之属也慎虑而从之者此己志也欲其必有成也否谓非己志也孰虑而从之又计于己利害也终事而退非己志者事成则去也不事王侯言臣致仕而去不复事君也孔氏曰在军旅之中不辟危亡之难在朝廷之中不辟卑贱之所得志谓君使当己之才也终事谓事毕也既本非己才事竟即辞而退也得志及不得志并从而无违是臣行之笃厚也引易蛊卦上九爻辞以证终事而退石林叶氏曰位军旅则以勇故不辟难位朝廷则以仁故不辞贱处其位而辟难辞贱则事不治而乱吕氏曰此篇言乱者有三易进而难退则乱乱于贤不肖者也不可使为乱乱于理义者也处其位而不履其事则乱乱于名实者也得志者合所使之臣素志也否者不合其素志也臣受君命虽有所合不敢以得志而自满故慎虑而从之临事而惧好谋而成者也有所不合又非所宜辞亦不敢怨于不得志而不事事故孰虑而从之不辱君命尽其义而无悔仕而不事事则不恭不得志而不去则懐懐与不恭皆君子所不由故不得志者虽孰虑以从事卒事则致为臣而去所以自免而不累乎上故曰臣之厚也马氏曰贵与生者人所欲也君使其臣于所欲之地则必慎虑以从之贱与死者人所恶也君使其臣于不欲之地亦必孰虑以从之】
　　○子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君【鹑士伦切贲音奔】
　　【郑氏曰唯当为虽言皆有所受不敢专也臣受顺则行顺受逆则行逆如其所受于君则为君不易矣姜姜贲贲争鬭恶貌良善也孔氏曰此明臣事君不敢专辄君之出命不可不慎吕氏曰君之命出乎礼义则为顺为臣者将不令而行君之命不出于礼义则为逆为臣者虽令不从矣此逆命顺命之异诗刺卫君无徳国人耻以为君盖言君逆天命则臣子亦逆君之命方氏曰由士以上皆受命于君止以士言者盖降于士则有府史胥徒之属皆其官长所自辟除其卑不能上逹故不得受命于君也刘氏曰注曰唯当作虽非也言天子之命在天士之命在君非天命不为天子非君命不为士也皆有制之己陆氏曰唯读如字天子受命于天犹士受命于君所谓士死制是也胡氏曰顺命言逊于汝志也逆命言逆于汝志也先儒谓逆命为行逆非也】
　　○子曰君子不以辞尽人故天下有道则行有枝叶天下无道则辞有枝叶是故君子于有防者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以壊小雅曰盗言孔甘乱是用餤【行去声赙音附餤音谈】
　　【郑氏曰不问其所费以下皆辟有言而无其实水相得合而已酒醴相得则败淡无酸酢少味也接或为交盗贼也孔甚也餤进也孔氏曰君子之行不可虗用其辞不以辞尽人言不得以言辞之善谓行亦尽善也有道之世则所行美好似树榦之外更有枝叶无道之世人不诚实但言辞虗美引诗证小人甘以壊张子曰尽极也取也有道是有实也有实则行有文章也无实则言有文章也行有文章则莫非实事也言尚浮华则唯虗辞相誉而已无其实也故君子问寒则衣之称美则爵之今言无有实其求益与夫相亲相依之言皆相奉而已吕氏曰枝叶者榦之文也天下者道则人致文于行礼仪三百威仪三千乃行之文也故曰行有枝叶天下无道则人致文于辞诗曰巧言如簧顔之厚矣乃辞之文也辞有枝叶则有言而无实问所费于防者而不能赙问所欲于病者而不能馈问所舍于客而不能馆则其言也不出于诚心君子耻之故与其不能惠而问之不如不问之愈也君子之接人也以信而不以苟悦人故如水淡而可乆于此三者不能惠则不问此交之所以全而无后怨故曰淡以成小人之接人也苟悦而不以信故如醴之甘而不可乆于斯三者能问而不能惠取悦于顷刻而不顾其后此交之所以难保故曰甘以壊故凡言之甘而不出乎诚心者必将有以盗诸人传曰币重而言甘诱我也甘言入则受其盗故言盗言孔甘乱是用餤】
　　○子曰君子不以口誉人则民作忠故君子问人之寒则衣之问人之饥则食之称人之美则爵之国风曰心之忧矣于我归説【誉音余衣之于既切食之音嗣説音悦又始鋭切】
　　【郑氏曰誉绳也问人之寒以下皆为有言不可以无实于我归説欲归其所説忠信之人也孔氏曰绳以度量于物凡口誉于人亦须量之于心故以誉为绳此引诗断章证疾虗言义不与诗相当也】
　　○子曰口惠而实不至怨菑及其身是故君子与其有诺责也宁有已怨国风曰言笑晏晏信誓旦旦不思其反反是不思亦己焉哉【菑音灾己怨音以晏于谏切】
　　【郑氏曰己谓不许也言诺而不与其怨大于不许孔氏曰诺谓许人物责谓许而不与被责也引诗氓之篇证许而不与被人所怨也】
　　○子曰君子不以色亲人情防而貌亲在小人则穿窬之盗也与【窬羊朱切与音余】
　　【孔氏曰色亲人谓以虗伪善色诈亲于人也情防貌亲内外乖异心不慤实怕畏于人如细人奸盗也方氏曰貌虽亲而情实防恐人之见其情也又何异穿窬之盗】
　　○子曰情欲信辞欲巧
　　【郑氏曰巧谓顺而悦也孔氏曰欲和顺美巧不违于理与巧言令色者异也应氏曰情之所蕴必尽诚辞之所必中节周氏曰于内则情欲信于外则辞欲巧君子之道也苟止于辞巧君子乎】
　　○子言之昔三代明王皆事天地之神明无非卜筮之用不敢以其私防事上帝是故不犯日月不违卜筮【郑氏曰神明谓羣神也无非卜筮之用言动任卜筮也日月谓冬夏至正月及四时也所不违者日与牲尸也吕氏曰郊所以事上帝卜日而用之不敢必其期也卜牲而养之不敢必期物也是乃不敢以私防事之也日月者如冬日至圜丘以祀天神夏日至方泽以祀地祗四时迎气用四立此皆素有定日不用卜至于它祭祀之当卜日者不可犯此素定之日也它祭祀之卜日既不犯此素定之日然所卜之日既卜之吉则不可违故曰不犯日月不违卜筮违之犯之皆不敬也记曰大飨不问卜此谓日月之素定者如冬夏之日至之它则皆卜如启蛰而郊郊用辛之】
　　○卜筮不相袭也大事有时日小事无时日有筮外事用刚日内事用柔日不违筮子曰牲牷礼乐齐盛是以无害乎神无怨乎百姓【牷音全齐音粢盛音成】
　　【郑氏曰袭因也大事有时日有事于大神有常时常日有事于小神无常时常日临有事筮之刚日柔日顺隂阳也阳为外隂为内事之外内别乎四郊牷犹纯也方氏曰牲牷天产粢盛地产礼者威仪乐者节奏于物则有天产地产于事则有威仪节奏事物虽尽苟或有违于筮焉又乌能幽无神之害明无百姓之怨乎故先王之于祭事不特卜日而又卜尸不特卜尸而又卜牲也违筮而百姓怨者则以神依人而行故也神有害则百姓有怨可知神有祸福故曰害百姓有休戚故曰怨石林叶氏曰无害于神祭则受福无怨乎百姓得其驩心故先神而后百姓者亦以祭祀为主】
　　○子曰后稷之祀易富也其辞恭其欲俭其禄及子孙诗曰后稷兆祀庻无罪悔以迄于今【易以防切迄许汲切】
　　【郑氏曰富之言备也以传世之禄共俭者之祭易备也吕氏曰后稷之祀竭力以供粢盛无非诚信故易备也其祀也永无罪悔以其辞恭其欲俭也以迄于今至于周推后稷以配天一用后稷之法故其禄及子孙方氏曰其辞恭则物虽薄而诚足以飨神其欲俭则物虽少而用足以行礼此祀之所以易富也盛徳必百世祀故其禄及子孙】
　　○子曰大人之器威敬天子无筮诸侯有守筮天子道以筮诸侯非其国不以筮卜宅寝室天子不卜处大庙【郑氏曰威敬言其用之尊严天子无筮谓征伐出师若廵守也天子至尊大事皆用卜春秋传曰先王卜征五年岁袭其祥守筮守国之筮国有事则用之道以筮者始将出卜之道有小事则用筮诸侯入它国则不筮不敢问吉防于人之国也诸侯受封于天子因国而国唯宫室欲改易者得卜之耳天子不卜处大庙不可建国之处吉则宫庙吉可知孔氏曰大人谓天子所主之器当威严敬重不可私袭于小事杂用也飨时则用燕则不用也天子大事不徒用筮而已兼用卜也故簭人云国之大事先簭而后卜此云无筮无徒筮耳不谓全无筮也吕氏曰天子无筮敬则用祭器则与祭器皆大人之器张子曰诸侯适它国唯卜寝宅而已不卜处大庙舍诸侯祖庙为常故不卜】
