<!-- { "loadSidebar": true } -->
　　【郑氏曰建国封诸侯也置都立邑为卿大夫之采地及赐士有功者之地庙之言貌也宗庙者先祖之尊貌也封土曰坛除地曰墠书曰三坛同墠王皇皆君也显明也祖始也名先人以君明始者所以尊本之意也天子迁庙之主以昭穆合蔵于二祧之中诸侯无祧蔵于祖考之庙中聘礼曰不腆先君之祧是谓始祖庙也享尝谓四时之祭天子诸侯为坛墠所祷为后迁在祧者也既事则反其主于祧鬼亦在祧顾逺之于无事祫乃祭之尔春秋文二年秋大事于大庙传曰毁庙之主陈于大祖未毁庙之主皆升合食于大祖是也鲁炀公者伯禽之子也至昭公定公久已为鬼而季氏祷之而立其宫则鬼之主在祧明矣唯天子诸侯有主禘祫大夫有祖考者亦鬼其百世不禘祫无主尔其无祖考者庶士以下鬼其考王考官师鬼其皇考大夫适士鬼其显考而已大夫祖考谓别子也凡鬼者荐而不祭王制曰大夫士有田则祭无田则荐适士上士也官师中士下士庶士府史之属此适士云显考无庙非也当为皇考字之误孔氏曰此明天子以下尊卑既异上祭祖庙多少不同之事既王天下分九州之地建立诸侯之国王畿之内及诸侯国中置此公卿之都立大夫士之邑设庙祧坛墠为亲疏多少之数则下所云是也王立七庙者亲庙四始祖一文武不迁合为七也七庙之外又立坛墠各一近者封土逺者除地示将去然也父庙曰考考成也谓父有成徳之美也王考庙者祖庙也王君也祖尊于父故加君名也皇考曽祖也皇大也曽祖转尊又加大称显考髙祖也居四庙最上故以髙目之祖考庙者始祖也五庙皆月月祭之逺庙谓文武庙也文武庙在应迁之列故云逺庙特为功德而留故谓为祧文武二庙不迁故云有二祧享尝四时祭祀文武特留故不月祭但四时祭而已去祧为坛谓髙祖之父也若是昭行寄蔵武王祧若是穆行寄蔵文王祧去坛为墠者谓髙祖之祖也髙祖之父初寄在祧不得于祧中受祭故曰去祧有祈祷则出就坛受祭也髙祖之祖往在坛而今不得祭故云去坛有祈祷则就墠受祭坛墠有祷焉祭之者在坛墠者不得享尝有祈祷乃祭之无祈祷则不得祭也去墠曰鬼者若又有从坛迁来墠者则此前在墠者迁入石函为鬼虽有祈祷亦不得及唯祫乃出也诸侯立五庙坛墠与天子同无功徳之祖为二祧也月祭三庙显考祖考止预四时皆降天子也去祖为坛去祖谓去大祖也即髙祖之父诸侯无功徳二祧若髙祖之父亦迁即寄大祖而不得于大祖庙受时祭唯有祈祷则去大祖而往坛受祭也大夫立三庙二坛者异于君故立二坛而不墠也显考祖考无庙卑也大夫无主故无所寄蔵而髙大二祖又无庙若有祈祷则为坛祭之墠轻于坛今二坛无墠为重大祖故也去坛为鬼者谓髙祖若迁去于坛则为鬼不复得祭但荐之于大祖坛而已若大夫有大祖之庙者义具王制疏适士谓天子三等诸侯上士悉二庙一坛也皇考无庙曽祖也既无庙有祈祷则为坛祭之曽祖若迁去于坛则为鬼不复祭也官师谓诸侯中士下士为一官之长一庙为父立之也王考虽无庙在考庙而祭也去王考为鬼谓曾祖则不得祭又无坛有祈祷则荐于庙也庶士府史之属庶人平民也贱故无庙死则曰鬼亦得荐之于寝王制云庶人祭于寝是也荐轻于祭鬼疏于庙鬼荐而不祭也方氏曰王立七庙所谓三昭三穆与大祖之庙而七也王考至祖考皆有父道故通谓之考特异号而已父独亲而近故直以考名王以业言大父之父也其生谓之大父故以大言皇者王之所自出曽祖则祖之所自出故曰皇考凡物髙则显故髙祖曰显考祖考大祖也以其为宗庙之始故曰祖考二祧葢显考之父祖也享尝者四时之祭享以春言尝以秋言鲁语言尝禘烝享释者谓春祭曰享诸侯立五庙所谓二昭二穆与大祖之庙而五月祭者三葢视天子之亲庙享尝者二葢视天子之二祧庙大夫立三庙所谓一昭一穆与大祖之庙而三马氏曰说者谓七庙之中祧庙二为文武之庙非也逺庙为祧而二祧之庙享尝而已苟文武之庙而祭止享尝非先王尊祖宗之意也祧有去之意亲尽而服穷祧所以去之以有可毁之理而毁之不可以无其渐故去祧为坛去坛为墠二祧庙享尝乃止则有常礼也至于坛墠无祷乃止则无常礼也去墠为鬼则与庶人同凡此者皆先王亲亲之杀也天子之庙其常数七而具功徳之大则数有加焉诸侯止五庙而已虽有功徳而数不増虽无功徳而数不减王制所谓大祖则无可毁之理此天子诸侯大夫之庙曰去祖为坛则祖可毁何也葢祭法为无功徳者言王制为有功徳者言所以不同陈氏曰祭法言天子至士立庙之制多与礼异其言坛墠等威之辨理或有之坛墠之设为其无庙祷祈则出其主于坛墠而祭之既事则复其主于庙而蔵之唯祫与载之出疆然后在祭告之列其他不预也父昭子穆而有常数者礼也祖功宗徳而无定法者义也故周于三昭三穆之外而有文武之庙春秋传称防王致文武胙于齐侯史记称显王致文武胙于秦孝公方是时文武固已逺矣防王显王犹且祀之则其庙不毁可知王舜中刘歆王肃韩退之之徒皆谓天子祖功宗徳之庙不在七世之列特郑康成以周礼守祧有八人小记王者立四庙则谓周制七庙文武为二祧亲庙四而已是不知周公制礼之时文武尚为近庙其所以宗之之礼起于后代也果所以宗之者在七庙内使继世祖先间有丰功盛徳不下文武复在可宗之列则亲庙又益杀乎理必不然祭法曰逺庙为祧则天子以五世六世之祖为祧所谓有二祧是也诸侯以始祖为祧所谓先君之祧是也月祭者荐新之祭也月令献羔开氷荐鲔羞含桃与夫尝麦尝谷尝麻尝鱼皆先荐寝庙是也周官仆掌五寝之扫除粪洒之事所谓五寝者自考庙以至祖考庙之寝也王七庙而其寝乃五者为其祧将毁先除其寝所以见孝子孝孙之心不欲遽毁故去有渐也荐新止于寝庙则月祭不及二祧而及祖庙明矣享尝者四时之祭春祠夏礿秋尝冬烝是也有祷焉者求福之祭非常祭也亦犹四时之间祀虽毁庙之主皆合食焉则祷之时庙之初毁者亦为坛墠而祭之小宗伯掌辨庙祧之昭穆守祧掌守先王先公之庙祧其庙则有司除之其祧则守祧黝垩之辨其昭则一祧二庙是谓三昭辨其穆则一祧二庙是谓三穆庙则修除贵其寝之常新祧则黝垩示其去之有渐则所谓逺庙者非不毁之庙也夫先王之立庙祧称情而为之尔故其庙之数亦视服之轻重传曰四世而缌服之穷也五世袒免杀同姓也六世亲属竭矣诸侯之徳薄于天子故其立庙至于服穷而止天子之徳厚于诸侯故其立庙至于亲属之竭而止王肃谓二祧一为髙祖之父则五世矣一为髙祖之祖则六世矣澄曰亲庙四祧庙二共为三昭三穆并大祖凡七庙有功徳可宗者别立庙百世不毁与大祖同宗或多或少或有或无故不预七庙之数秦溪杨氏曰按祭法与王制不同王制天子七庙三昭三穆与大祖之庙而七祭法则序四亲庙二祧大祖以辨昭穆王制诸侯五庙二昭二穆与大祖之庙而五祭法则三亲庙月祭髙大二庙享尝以见隆杀王制大夫三庙一昭一穆与大祖之庙而三祭法但有三亲庙而髙大无庙有二坛为请祷之祭而已王制士一庙祭法分适士二庙官师一庙又祭法有考王考皇考显考祖考之称王制无之祭法有坛有墠或二坛无墠或一坛无墠王制无之大抵王制畧而祭法详又按三坛同墠之説出于金縢乃因有所祷而为之非宗庙之外预为坛墠以待他日有祷也孝经为之宗庙以鬼享之非去墠为鬼也晋张融谓祭法去祧为坛去坛为墠去墠为鬼皆衰世之法则所言难以尽信】
　　○王下祭殇五适子适孙适曽孙适孙适来孙诸侯下祭三大夫下祭二适士及庶人祭子而止【殇音伤适丁歴切郑氏曰祭适殇者重适也祭适殇于庙之奥谓之隂厌王子公子祭其适殇于其党之庙大夫以下庶子祭其适殇于宗子之家皆当室之白谓之阳厌凡庶殇不祭孔氏曰王子谓王之庶子公子谓诸侯庶子不得为先王先公立庙无处可祭适殇故祭于其党之庙谓王子公子为卿大夫得自立庙与王子公子同者就其庙而祭之方氏曰孙之子为来孙曰来者言其世数虽逺方来而未已也庶殇不祭重本故也以尊祭卑故曰下祭王而下每杀于庙数之二曽子问所谓隂厌阳厌者是也】
　　右记人鬼之祭凡三节
　　燔柴于泰坛祭天也瘗埋于泰折祭地也用骍犊埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见怪物皆曰神有天下者祭百神诸侯在其地则祭之亡其地则不祭【燔音烦瘗于滞切泰折之设逝制二切骍息营切相近音禳祈宗音禜见贤遍切亡音无】
　　【郑氏曰坛折封土为祭处也坛之言坦也坦明貌也折炤晢也必为炤明之名尊神也地隂祀用黝牲与天俱用犊连言尔昭明也亦谓坛也时四时也亦谓隂阳之神也埋之者隂阳出入于地中也凡此以下皆祭用少牢相近当为禳祈声之误也禳犹郤也祈求也寒暑不时或禳之或祈之寒于坎暑于坛王宫日坛王君也日称君宫坛营域也夜明月坛也宗皆当为禜字之误也幽禜星坛星以昏始见禜之言营也雩禜水旱坛也雩之言吁嗟也春秋传曰日月星辰之神则雪霜风雨之不时于是乎禜之山川之神则水旱疠疫之不时于是乎禜之四方即谓山林川谷丘陵之神也祭山林丘陵于坛川谷于坎每方各为坎为坛怪物云气非常见者也有天下谓天子也百者假成数也孔氏曰春夏为阳秋冬为隂若祈隂则埋牲祈阳则不应埋总云埋者以隂阳之气俱出入地中而生万物故并埋之先儒并云不荐孰杀牲埋之用少牢降于天地也四时以下及日月至山林并少牢也寒暑之气应退而不退则禳却之应至而不至则祈求之日神尊故其坛曰君宫月明于夜故其坛曰夜明也幽暗也星夜出水旱为人所吁嗟曰幽禜雩禜皆为域而祭之也四坎坛四方各为一坎一坛山林川谷丘陵能出云为风雨见怪物此四坎坛所祭之神也怪物庆云之属风雨云露并益于人坛以祭山林丘陵坎以祭川谷泉泽也天子祭天地四方言百神举其全数诸侯不得祭天地若山林川泽在其封内而益民者则得祭之如鲁之泰山晋之河楚之江汉是也亡无也封内无此山川则不得祭按周礼大宗伯备列诸祀而不见祭四时寒暑水旱者宗伯所记谓嵗时常祀此经所载谓四时乖序寒暑僣运水旱失时祈祷之礼然按庄二十五年左传云凡天灾有币无牲此祷祈得用少牢者彼天灾谓日月食示戒惧人君先须修徳不当用牲若水旱歴时祷而不止则当用牲故诗云汉云靡爱斯牲张子曰日月星辰风雨寒暑无特祭皆从祀于郊所谓日于坛月于坎日于东月于西皆不出祀之兆言王宫夜明幽禜之类皆指其祭位尔寒暑无定位暑近日坛寒近月坎而已故曰相近于坎坛注谓相近为禳祈者非大雩龙见而雩当以孟夏为百谷祈甘雨也有水旱则别有雩祭社五祀百神者以百神之功报天之徳尔故以天事鬼神事之至也理之尽也方氏曰雩主祭旱兼祭水而主旱言之者雨以时至亦无水患也幽雩皆谓之宗宗尊也诗曰靡神不宗祭祀无所不用其尊也泰坛泰折不谓之宗者天地之大不嫌于不尊也四方者四方万物之神也陆氏曰孔丛子相近作祖迎澄曰孔丛子偏书最后出不足为据】
　　○王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社【为云伪切下并同】
