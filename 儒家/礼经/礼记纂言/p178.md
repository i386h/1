<!-- { "loadSidebar": true } -->
　　六经圣人亲所删定秦人燔之礼乐二籍俄空焉世惟周官仪礼廑存而学官罕所传习汉儒所补戴记列于五经纯驳斑如也注疏又颇传以纬学经世之谊郁而未彰今所宗者陈氏集説而已耳朱子尝修正三礼未就惟吴氏纂言伦类明整稽合诸儒异同厥功博哉而世尠有传者岂天未兴斯文与曷絶之易而续之孔艰也虽然后有作者稽古立制兴世太平兹书虽非尽出孔氏固周官仪礼之翼也文献斯存殆将繇是乎攷灋千古之缺典可举而行也君子之于礼盖没身焉学者弗及见古全书幸而此编尚在庶有格言讵可蹔而舍诸如用于世且将执此以徃矧亡者礼之数也其不亾者存经礼三百曲礼三千根心所发也蔽以一言曰毋不敬兹书开卷全经之体要具焉其可忽诸宁国守胡君东皋爰刻是书嘉与四方士共之属校题诸简末先王之典坠地也久矣庸讵知天之不欲兴斯文也而以是为之兆与君守郡适倥偬多故时廼能崇尚经术其为政知所先务哉正徳庚辰阳月甲午后学昆山魏校谨识

