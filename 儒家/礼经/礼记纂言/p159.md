<!-- { "loadSidebar": true } -->
　　○子云善则称君过则称己则民作忠君陈曰尔有嘉谋嘉猷入告尔君于内女乃顺之于外曰此谋此猷惟我君之徳于乎是惟良显哉【女音汝于音乌乎火吴切】
　　【言人臣善称君过称己则民化之皆兴起而尽忠于君引书君陈证归美于君之事于乎叹辞是谓如此也言臣能如此则是良臣而君之名亦显也】
　　○子云善则称亲过则称己则民作孝大誓曰予克纣非予武惟朕文考无罪纣克予非朕文考有罪惟予小子无良【大音泰】
　　【言人子善称亲过称己则民化之皆兴起而孝于亲引书泰誓证归美于亲之事】
　　○子云君子弛其亲之过而敬其美论语曰三年无改于父之道可谓孝矣髙宗云三年其惟不言言乃讙【弛式氏切讙注音欢】
　　【郑氏曰弛犹弃忘也孝子不藏识父母之过不以己善駮亲之过也髙宗殷王武丁也名篇在尚书三年不言有父小乙丧之时也讙当为欢其既言天下皆欢喜乐其政教也方氏曰子为父隠所谓弛其过也善则称亲所谓敬其美也】
　　○子云从命不忿微谏不倦劳而不怨可谓孝矣诗云孝子不匮【匮其愧切】
　　【郑氏曰微谏不倦者子于父母尚和顺不用谔谔论语曰事父母几谏见志不从又敬不违内则曰父母有过下气怡色柔声以谏谏若不入起敬起孝悦则复谏此所谓不倦匮乏也孝子无乏止之时马氏曰从命不忿爱也微谏不倦敬也】
　　○子云睦于父母之党可谓孝矣故君子因睦以合族诗云此令兄弟绰绰有裕不令兄弟交相为瘉【瘉羊主切郑氏曰睦厚也党犹亲也合族谓与族人燕与族人食令善也绰绰寛裕貌也交犹更也瘉病也方氏曰于父母之党犹且睦之况父母乎故曰可谓孝矣】
　　○子云于父之执可以乗其车不可以衣其衣君子以广孝也【以衣于既切】
　　【郑氏曰父之执与父执志同者也可以乗其车车于身差逺也方氏曰衣于身最宻前言君与异姓同车不同服亦以是夫孝所以事父也于父之执犹且如此则孝之所及广矣故曰君子以广孝也】
　　○子云小人皆能养其亲君子不敬何以辨【养羊尚切郑氏曰辨别也方氏曰论语曰今之孝者是谓能养至于犬马皆能有养不敬何以别乎】
　　○子云父子不同位以厚敬也书云厥辟不辟忝厥祖【辟并必亦切】
　　【郑氏曰同位尊卑等为其相亵厥其也辟君也忝辱也为君不君与臣子相防则辱先祖矣君父之道宜尊严孔氏曰言为人父不自尊严而与卑下相凟亦累其先祖因君见父也方氏曰此言父子不同位曲礼言父子不同席席言所坐之席位言所立之位坐立虽不同其所以辨尊卑之位则一也】
　　○子云父母在不称老言孝不言慈闺门之内戏而不叹君子以此坊民民犹有薄于孝而厚于慈
　　【方氏曰父母在不称老与曲礼恒言不称老同义孝所以爱亲慈所以爱子言孝不言慈者虑其厚于子而薄于亲故也悦乐之者戏也感伤之者叹也闺门之内欲其和而已故戏而不叹郑氏曰孝上施言慈则嫌下流也戏谓孺子言者也孟子曰舜年五十而不失其孺子之心叹谓有忧戚之声也】
　　○子云长民者朝廷敬老则民作孝【长知两切】
　　【郑氏曰长民谓天子诸侯也方氏曰敬老为其近于亲而孝所以事亲也故敬老则民作孝】
　　○子云祭祀之有尸也宗庙之有主也示民有事也脩宗庙敬祀事教民追孝也以此坊民民犹忘其亲【郑氏曰有事有所事也方氏曰尸用于祭祀之时主藏于宗庙之内故于祭祀言有尸宗庙言有主也为尸以象其生为主以寓其存经曰事死如事生事亡知事存此所以言示民有事也追孝与祭统言追养继孝同义程子曰祭非主则无依非尸则无享】
　　○子云敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭实受其福诗云既醉以酒既饱以徳以此示民民犹争利而忘义【菲芳鬼切食礼音嗣馈其位切禴音药寔与实同】
　　【郑氏曰祭器笾豆簋铏之属也有敬事于賔客则用之谓飨食也盘盂之属谓燕器礼主敬废灭之是不敬也既济离下坎上离为牛坎为豕西邻禴祭则用豕喻奢而慢不若俭而敬也引诗者言君子飨燕非専为酒肴亦以观威仪讲徳美也孔氏曰菲薄也没过也君子不以贫寠菲薄废礼不行不可以财物丰多华美没过于礼方氏曰此篇所记坊者十六而于此独曰示民】
　　○子云七日戒三日齐承一人焉以为尸过之者趋走以教敬也醴酒在室醍酒在堂澄酒在下示民不滛也尸饮三众賔饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获【齐侧皆切醍音体卒度如字】
　　【郑氏曰戒谓散齐也承犹事也澄酒清酒也三酒尚质不尚味滛犹贪也上下犹尊卑也主人主妇上賔献尸乃后主人降洗爵献賔也因其酒肉聚其宗族言祭有酒肉羣昭羣穆皆至而献酬之咸有荐俎也堂上观乎室堂下观乎上谓祭时肃敬之威仪也卒尽也获得也言在庙中者不失其礼仪皆欢喜得其节也孔氏曰澄酒谓澄齐也以其清于醴齐醍齐故云清酒也以此三齐皆云酒故知澄酒为澄齐也礼运云酒在室醴酒在户粢醍在堂澄酒在下彼陈酒事故郑分释澄为沈齐酒为三酒以此云示民不滛故知非三酒以三酒味厚美故也味薄者在上味厚者在下贵薄贱厚示民不贪滛于味也堂上者观望在室之人以取法堂下者观望堂上之人以为则言上下内外更相效法方氏曰质在上文在下示民以此岂有况湎之祸哉故曰示民不滛也尸饮三众賔饮一谓祭祀献酬之时也尊者饮多而卑者饮少故曰示民有上下也】
　　○子云賔礼每进以让丧礼每加以逺浴于中霤饭于牖下小敛于户内大敛于阼殡于客位祖于庭葬于墓所以示逺也【霤力救切饭扶晩切牖音酉】
　　【孔氏曰案乡饮酒礼主人迎賔至门三辞至阶三让皆主人先入先登是毎进以让也郑氏曰每加以逺逺之所以崇敬也阼或为堂方氏曰自浴于中霤而下皆防礼示逺之事】
　　○殷人吊于圹周人吊于家示民不偝也子云死民之卒事也吾从周以此坊民诸侯犹有薨而不者【圹古见切孔氏曰殷人即圹上而吊于送死太简周人孝子反哭至家始吊于送死殷勤是情理备具郑氏曰周于送死尤备】
　　○子云升自客阶受吊于賔位教民追孝也未没丧不称君示民不争也故鲁春秋记晋丧曰杀其君之子奚齐及其君卓以此坊民子犹有弑其父者
　　【方氏曰既曰客阶又曰賔位互言之也郑氏曰升自客阶受吊賔位谓反哭时也既矣犹不由阼阶不忍即父位也未没丧没终也春秋传曰诸侯于其封内三年称子至其臣子逾年则谓之君矣奚齐与卓子皆献公之子也献公卒其言奚齐杀明年而卓子弑孔氏曰卓子逾年弑而经书弑其君是逾年称君】
　　○子云孝以事君弟以事长示民不贰也故君子有君不谋仕唯卜之日称二君丧父三年防君三年示民不疑也父母在不敢有其身不敢私其财示民有上下也故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢専也以此坊民民犹忘其亲而贰其君【防父防君并平声】
　　【郑氏曰示民不贰不自贰于尊者也君子有君谓君之子父在者也不谋仕嫌速为政也卜之日谓君有故而为之卜也二当为贰唯卜之时辞得曰君之贰某尔示民不疑不疑于君之尊也君无骨肉之亲不重其服至尊不明也不敢有其身有犹専也父母在身及财皆当统于父母也不敢有其室臣亦统于君也车马害物之重者孔氏曰君子谓国君之子君在若谋仕宦似欲速为仕也陆氏曰卜之日卜仕之日也卜仕之日君臣未定故称二君以卜若云秦可晋可也辅氏曰有君则不谋仕无君则三月可吊也示民不贰则忠孝无贰心示民不疑则君亲无异事子不敢有其身臣不敢有其室一心也贰其君谓不以事亲者事其君也】
　　○子云礼之先币帛也欲民之先事而后禄也先财而后礼则民利无辞而行情则民争故君子于有馈者弗能见则不视其馈易曰不耕获不菑畬凶以此坊民民犹贵禄而贱行【贱行下孟切】
　　【郑氏曰礼谓所执之贽以见者也既相见乃奉币帛以脩好也或云礼之先辞而后币帛也先财而后礼则民利财币帛也利犹贪也无辞而行情辞辞让也情主私欲也于有馈者弗能见则不视其馈馈遗也不能见谓有疾也不视犹不内也不耕获不菑畬凶言必先种之乃得获若先菑乃得畬也安有无事而取利者乎贱行行犹事也言务得其禄不务其事孔氏曰先相见是先事后币帛是后禄也先用财而后行礼民则化之贪于财与人相见无辞让之礼直行已情则有利欲故民争也君子于有馈者不能见其所馈之人则不纳其所馈之物】
　　○子云君子不尽利以遗民诗云彼有遗秉此有不敛穧伊寡妇之利故君子仕则不稼田则不渔食时不力珍大夫不坐羊士不坐犬诗云采葑采菲无以下体徳音莫违及尔同死以此坊民民犹忘义而争利以亡其身【遗民去声遗秉平声敛上声穧子赐切葑芳容切】
　　【郑氏曰不尽利以遗民不与民争利也遗秉不敛穧言获者之遗余捃拾所以为利食时谓食四时之膳力犹务也天子诸侯有秩膳古者杀牲食其肉坐其皮不坐犬羊是无故不杀之葑蔓菁也陈宋之间谓之葑菲防类也下体谓其根也采葑菲之菜者采其叶而可食无以其根美则并取之苦则弃之并取之是尽利也孔氏曰言君子不尽竭其利当以遗利遗与民也田稼既多获刈促遽彼处有遗秉把此处有不敛之穧束与寡妇捃拾以为利证以利遗民也不力珍不用力务求珍羞谷风记者引诗断章取义凡二意一则据其根善无得并取其根无尽利也一则据其根恶无得并弃其叶不求备也方氏曰祭飨则皮毛并用岂可坐之坐之则是无故而杀之也坐若左氏所谓食其肉寝其皮是矣不言豕则以有刚鬛不宜坐故也】
　　○子云夫礼坊民所滛章民之别使民无嫌以为民纪者也故男女无媒不交无币不相见恐男女之无别也以此坊民民犹有自献其身诗云伐柯如之何匪斧不克取妻如之何匪媒不得蓺麻如之何横从其亩取妻如之何必告父母【取七树切后同从子容切】
　　【郑氏曰滛犹贪也章明也嫌嫌疑也无媒不交无币不相见重男女之防所以逺别之于禽兽也有币者必有媒有媒者不必有币仲春之月防男女之时不必待币也自献其身献犹进也方氏曰恐民之或滛故礼坊之使有限恐民之无别故礼章之使自明若是则天下之情无可嫌者足以为之纪矣媒所以通相交之情币所以将相见之礼自献其身则无俟乎媒币矣辅氏曰不曰纲而曰纪纪之事众也】
　　○子云取妻不取同姓以厚别也故买妾不知其姓则卜之以此坊民鲁春秋犹去夫人之姓曰吴其死曰孟子卒【去起吕切】
　　【郑氏曰妾言买者以其贱同之于众物也士庻之妾恒多凡庸有不知其姓者吴泰伯之后鲁同姓也昭公娶焉去姫曰吴而已至其死亦畧云孟子卒不书夫人某氏薨孟子盖其字孔氏曰妾不知姓但避其防害唯卜其姓吉乃取之依春秋例当云夫人姫氏薨以讳取同姓故止云孟子卒也】
　　○子云礼非祭男女不交爵以此坊民阳侯犹杀缪侯而窃其夫人故大飨废夫人之礼【杀音弑一如字缪音穆】
