<!-- { "loadSidebar": true } -->
　　○子曰君子敬则用祭器是以不废日月不违筮以敬事其君长是以上不渎于民下不防于上【长知两切郑氏曰敬则用祭器谓朝聘待賔客崇敬不敢用燕器也上不渎于民下不防于上上之于下以直则下应之以正不防慢也孔氏曰冠昏亦不用燕器左传鲁襄公冠季武子曰君冠必以祼飨之礼行之是也吕氏曰君子之事天地神与事其君长其敬一也故敬则用祭器以事神之敬敬之敬之至也敬则用祭器则私防之用皆以燕器如敦牟巵匜之属是也不废日月者事其君长各有日月如岁之有朝觐宗遇一日之有朝夕不敢废也不违筮者欲见其君长及其所贡献皆卜筮而后进也事天地神明言不犯日月者以其有素定之日而犯者它祀之卜日不可犯也此云不废日月亦有素定之日当行之而不可废也如此则上之待下下之事上莫非敬也故上不渎于民下不防于上也】
　　右记泛论之辞凡五十三节

　　礼记纂言卷三十二
<经部,礼类,礼记之属,礼记纂言>
　　钦定四库全书
　　礼记纂言卷三十三　　　　元　呉澄　撰缁衣
　　【陆氏曰刘献云公孙尼子所作吕氏曰篇中有好贤如缁衣之言故以是名篇】
　　子言之曰为上易事也为下易知也则刑不烦矣【易以防切郑氏曰言君不苛虐臣无奸心则刑可以措孔氏曰居上以正理御物则臣事之易臣下无奸诈则君知其情易也吕氏曰上好信则民莫敢不用情易事者好信故也易知者莫敢不用情故也上以机心待民则民亦以机心报上上下之交机心相胜奸生诈起犯者莫之胜禁欲刑之不烦不可得矣】
　　○子曰好贤如缁衣恶恶如巷伯则爵不渎而民作愿刑不试而民咸服大雅曰仪刑文王万作孚【好呼报切恶恶上乌路切下如字】
　　【郑氏曰缁衣巷伯皆诗篇名缁衣好贤之甚巷伯恶恶之甚爵不渎者不轻爵人试用也咸皆也刑法也孚信也仪法文王之德而行之则天下无不为信也孔氏曰渎滥也愿慤也吕氏曰虽好善而无诚好之心则虽赏不劝虽恶恶而无诚恶之心则虽刑不惧好贤必如缁衣之笃则人知上之诚好贤不必爵命之劝而民起愿恶恶必如巷伯之深则人知上之诚恶恶不必刑罚之施用而民畏服】
　　○子曰夫民教之以德齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苗民匪用命制以刑惟作五虐之刑曰法是以民有恶徳而遂絶其世也【夫音扶孙音逊】
　　【郑氏曰格来也遯逃也涖临也孙顺也甫刑尚书名匪非也命谓政令也高辛氏之末诸侯有三苗者作乱其治民不用政令专制御以严刑乃作五虐蚩尤之刑以是为法于是民皆为恶起倍畔也三苗由此见灭无后世叶氏曰德礼者化民之本也使其自服故有格心格言其至也刑政者治民之末也彊其必从故有遯心遯言其藏也心藏于内而外服之迫之以刑政之严而已仁以爱之信以结之所谓教之以德也恭以涖之所谓齐之以礼也德不止于一故有仁有信礼则恭而已矣】
　　○子曰下之事上也不从其所令从其所行上好是物下必有甚焉者故上之所好恶不可不慎也是民之表也【好去声下同恶去声】
　　【郑氏曰不从其令言民化行不拘于言甚者甚于君也民之从君如景逐表陈氏曰言之化人也浅故不从其所令行之感人也深故从其所行故好恶出于正则彼皆从而正好恶出于非则彼皆从而非犹表端而景端表枉而景枉也故谓民之表】
　　○子曰禹立三年百姓以仁遂焉岂必尽仁诗云赫赫师尹民具尔瞻甫刑云一人有庆兆民赖之大雅曰成王之孚下土之式
　　【郑氏曰遂犹达也言百姓效禹为仁非本性能仁也孚信也式法也皆言化君也】
　　○子曰上好仁则下之为仁争先人故长民者章志贞教尊仁以子爱百姓民致行己以说其上矣诗云有梏徳行四国顺之【长知两切后同说音悦梏音角】
　　【郑氏曰章明也贞正也民致行己者民之行皆尽己心梏大也直也孔氏曰上好仁则下皆为仁争欲先他人为君者当章明己志为贞正之教尊敬仁道以子爱百姓则民致尽行仁之意以悦乐其上矣吕氏曰章志者明吾好恶以示之贞教者立不可易之道以教之所示所教尊仁而已好仁恶不仁所以示之也明人伦于上教之使顺不使之不顺所以教之也所谓民致行己以悦其上如子从父母之命尽心力以奉之不忍违也】
　　○子曰王言如丝其出如纶王言如纶其出如綍故大人不倡防言可言也不可行君子弗言也可行也不可言君子弗行也则民言不危行而行不危言矣诗云淑愼尔止不諐于仪【綍音弗倡昌尚切行而行不皆下孟切后同諐音愆】
　　【郑氏曰纶今有秩啬夫所佩也綍引棺索也游犹浮也不可用之言也危犹高也言不高于行行不高于言言行相应也淑善也諐过也言善慎汝之容止不可过于礼之威仪也孔氏曰王者出言下所效之其事渐大不可不慎纶麤于丝綍麤于纶按汉百官表乡有秩啬夫掌狱讼张华云纶如宛转绳尊大之人不可倡道此浮防虚漫之言恐人依象之澄曰纶以丝合为小防可用以钓吕氏曰如丝如纶如綍言其端甚防其末甚大也纶绶也大于丝矣綍大索也大于纶矣大人者王公也游言者无根不定之言也为人上者倡之以诚慤笃实之言天下犹有奸欺以罔上者苟以无根不实之言倡之则天下荡然虚浮之风作矣可不愼乎言不高于行言之必可行也行不高于言必为可继之道也诗言善慎其容止不过于先王曲礼之仪引以证言行之不可过也】
　　○子曰君子道人以言而禁人以行故言必虑其所终而行必稽其所敝则民谨于言而慎于行诗云慎尔出话敬尔威仪大雅曰穆穆文王于缉熈敬止【话胡快切于音乌郑氏曰禁犹谨也稽犹攷也议也话善言也缉熈皆明也澄曰道人谓吾所言者始得言之也禁人谓吾所不行者不得行之也言以道人故不敢轻言而必虑其所终行以禁人故不敢轻行而必稽其所敝不轻言以道之则民谨于言矣不轻行以禁之则民慎于行矣出话言也威仪行也敬止言文王于言于行无一不敬也】
　　○子曰长民者衣服不贰从容有常以齐其民则民德壹诗曰彼都人士狐裘黄黄其容不改出言有章行归于周万民所望【从七凶切望平声】
　　【郑氏曰贰不壹也章文章也孔氏曰从容有常谓举动有常度壹谓齐一不参差马氏曰处人之上其衣服容貌亦不可以无常然后民望其容貌而其德归于一】
　　○子曰为上可望而知也为下可述而志也则君不疑于其臣而臣不惑于其君矣尹曰惟尹躬及汤咸有壹德诗云淑人君子其仪不忒【吉音告】
　　【郑氏曰志犹知也吉当为告咸皆也君臣皆有壹德不贰则无疑惑也孔氏曰可望而知谓貌不藏情望见其貌则知其情可述而志谓臣下率诚奉上其行可述叙而知吕氏曰可望而知可述而志皆谓德归于一无二三也可望而知者不言而谕也可述而志者可称述而志之于书也若上有深阻难测之意则虽言而未谕下有隐匿不忠之情则虽言不可信况于志乎】
　　○子曰有国者章善恶以示民厚则民情不贰诗云靖共尔位好是正直【丁但切后同共音恭好去声下同】
　　【郑氏曰章明也病也孔氏曰有善以赏章明之有恶以刑病之吕氏曰善居其厚恶居其薄所以示民厚也好善恶恶则民壹归于理义民情所以不贰也居位者惟正直是好则民德壹】
　　○子曰上人疑则百姓惑下难知则君长劳故君民者章好以示民俗慎恶以御民之则民不惑矣臣仪行不重辞不援其所不及不烦其所不知则君不劳矣诗云上帝板板下民卒小雅曰匪其止共惟王之卭【好恶并如字又去声仪注读为义行如字援音袁卭其恭切】
　　【孔氏曰君上多疑贰则百姓疑惑下怀欺诈则在上治之劳苦也不重辞不尚虚辞也不援引其君行所不能及之事不烦乱君所不知之事则君不劳苦郑氏曰仪当为义言臣义事则行也上帝喻君也板板辟也卒尽也病也此君使民惑之诗匪非也卭劳也言臣不止于恭敬其职唯使王之劳此臣使君劳之诗也胡氏曰上懐疑则民惑于好恶下不易知则君劳于听察故君当明好恶以示民臣不可彊君以所难知难行之事叶氏曰上以诚示人则百姓虽贱可以无惑下以奸防上则君长虽尊亦必至于劳示之以好恶而使知禁则民无惑矣以行为法而不重辞则君不劳矣】
　　○子曰政之不行也教之不成也爵禄不足劝也刑罚不足耻也故上不可以防刑而轻爵康诰曰敬明乃罚甫刑曰播刑之不廸【防息列切】
　　【皇氏曰言在上政令所以不行教化所以不成者秪由君上爵禄加于小人不足劝人为善刑罚加于无罪之人不足耻其为恶赏罚失所故政不行教不成也孔氏曰赏罚不可轻防康诰云刑罚必敬而明之甫刑戒羣臣言所监者皆是伯夷布刑之道引之证重刑之义郑氏曰播犹施也不衍字迪道也马氏曰政教者爵禄刑罚之本爵禄刑罚者政教之一端政已行教已成天下暁然知善恶之所在故加之爵禄暁然知善之可勉加之刑罚暁然知恶之可耻世衰道防政教不立虽加以爵赏而不足劝加以刑罚而不足耻葢不知善恶之所在故也当此之时为上者不可以防刑而轻爵当以政教先之也赏罚者古人有之而非所先也陈氏曰政不行教不成失其本而区区于爵禄刑罚之末则不足以劝其为善轻爵以予人犹无益也不足以耻其为恶防刑以加物犹不足禁也敬明乃罚者敬以致其谨明以致其察不可防刑之意也政不行教不成而防刑则所谓播刑之不迪】
