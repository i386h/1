<!-- { "loadSidebar": true } -->
　　凡敛者袒迁尸者袭
　　【郑氏曰袒者于事便也孔氏曰凡敛谓执大小敛事事多故袒爲便迁尸谓大敛于地乃迁尸入棺事少故袭】
　　右记小敛大敛凡三节
　　小敛主人卽位于户内主妇东面乃敛卒敛主人冯之踊主妇亦如之主人袒说髦括发以麻妇人髽带麻于房中【冯音凭袒音但说它活切髦音毛髽侧切】
　　【孔氏曰此明人君大夫士小敛之节初时尸在牖下主人在尸东今小敛当户内故主人在户内稍东西面敛讫主人冯尸而踊主妇冯尸竟亦踊向小敛主人不袒今方有事故袒衣也髦者幼时剪发爲之至年长则垂着两邉明人子事亲恒有孺子之义若父死说左髦母死说右髦二亲并死则并说之小敛竟丧事已成故说髦括发以麻以用也人君小敛说髦竟括发用麻士旣小敛亦括发但未说髦尔妇人髽亦用麻带麻麻带也谓妇人要绖男子说髦括发在东房妇人髽带麻于西房与男子异处郑氏曰士旣殡说髦此云小敛葢诸侯礼也士之旣殡诸侯之小敛于死者俱三日妇人之髽带麻于房中则西房也天子诸侯有左右房吕氏曰妇人不俟男子袭绖先带麻者以其无绞带布带且质略少变故因髽而袭绖也长乐黄氏曰士丧礼小敛冯尸主人括发袒众主人免于房妇人髽于室士丧礼记曰旣冯尸主人绞带众主人布带则小敛冯尸之后括发免髽之时主人已绞带众主人已布带妇人已带麻特主人未袭绖尔又丧服斩衰章防云妇人亦有绞带布带以备丧礼吕氏云无绞带布带当考】
　　彻帷男女奉尸夷于堂降拜【奉芳勇切】
　　【孔氏曰此明士之丧小敛讫彻帷夷尸之节初死恐人恶之故有帷小敛衣尸毕有饰故除帷也诸侯及大夫宾出乃彻帷见下文夷陈也小敛竟相者举尸将出户陈于堂孝子男女亲属扶捧之至堂也降下也适子下堂拜宾也郑氏曰夷之言尸也于迁尸主人主妇以下从而奉之孝敬之心也方氏曰夷之爲言移也亦以伤爲戒周官凌人大丧共夷盘冰所以寒其尸使勿伤曰夷牀曰夷衾皆以是山阴陆氏曰体魄降矣而谓之夷婉辞也若知气有升无夷也】
　　君拜寄公国宾大夫士拜卿大夫于位于士旁三拜夫人亦拜寄公夫人于堂上大夫内子士妻特拜命妇泛拜众宾于堂上【泛芳剑切】
　　【郑氏曰众宾谓士妻也尊者皆特拜拜士与其妻皆旅之孔氏曰此明小敛讫拜宾也君谓嗣君小敛毕尸出堂嗣君下堂拜寄公国宾并就其位乡而拜之也大夫士是先君之臣同服斩衰小敛讫出庭列位故嗣君出拜之卿大夫则就其位乡而拜之士贱不人人拜之每一面三拜士有三等故也旁犹面也夫人拜于堂上妇人无下堂也大夫内子士妻夫人亦拜之卿妻曰内子大夫妻曰命妇不云命妇者见卿妻与命妇同也特拜命妇特犹独也谓人人拜之尊故也拜内子亦然众宾士妻贱故泛拜之亦旁三拜也此记唯举君丧拜宾不云大夫士者文不具也大夫士之丧拜宾亦然故士丧礼谓主人拜宾大夫特拜士旅之是也以上皆皇氏说熊氏云大夫士拜卿大夫士者是卿大夫士家自遭丧小敛后拜卿大夫于位士旁三拜大夫内子士妻亦谓大夫士妻家自遭丧小敛后拜命妇及拜士妻之礼大夫士各自遭丧幷言之者以大夫士家小敛后拜宾同故也此君大夫士之丧小敛后拜宾与上文未小敛时文类其义愈于皇氏】
　　主人卽位袭带绖踊母之丧卽位而免乃奠吊者袭裘加武带绖与主人拾踊【免音问拾其刼切】
　　【郑氏曰卽位阼阶下之位也有袭绖乃踊尊卑相变也母之丧卽位而免记异者礼斩衰括发齐衰免以至成服而冠爲母重初亦括发旣小敛则免乃奠小敛奠也始死吊者朝服裼裘如吉时小敛则改袭而加武与带绖矣武吉冠之卷也加武者明不改冠亦不免也檀弓曰主人旣小敛子游趋而出袭裘带绖而入孔氏曰主人拜宾时袒今拜毕袭衣加要带首绖于序东复位乃踊也士丧礼先踊乃袭绖此先袭绖乃踊士爲卑此据诸侯爲尊故注云尊卑相变爲父丧拜宾竟而卽阼阶下位又序东带绖犹括发若爲母丧至拜宾竟卽位时不复括发以免代之免以袭绖至大敛乃成服所以异于父也拜宾袭绖踊竟后始设小敛之奠吊者袭裘加武者未小敛之前吊者裘上有裼衣上有朝服开朝服露裼衣今小敛之后吊者以上朝服揜袭裘上裼衣也加武者主人旣素冠素弁吊者故加素弁于武也带绖者带谓要带绖谓首绖以朋友之恩故加带绖若无朋友之恩则无带唯绖而已拾踊拾更也主人先踊妇人踊吊者踊三者三是与主人更踊也凶冠武与冠连不别有武免亦无武今云加武明不改作凶冠亦不作免也山阴陆氏曰郑氏谓有袭绖乃踊尊卑相变然则袒括发括发袒亦相变加武者不以居冠吊居冠属武】
　　君丧虞人出木角狄人出壶雍人出鼎司马县之乃官代哭大夫官代哭不县壶士代哭不以官君堂上二烛下二烛大夫堂上一烛下二烛士堂上一烛下一烛【郑氏曰代更也未殡哭不絶声爲其罢倦旣小敛可爲漏刻分时而更哭也木给爨灶角以爲防水斗壶漏水之器也冬漏以火爨鼎沸而后沃之此挈壶氏所掌也属司马司马涖县其器大夫不县壶下君也士代哭不以官自以亲防哭也烛所以照馔也灭燎而设烛孔氏曰此论君及大夫士小敛后代哭之异虞人主山泽之官故出木与角狄人乐吏主挈壶漏水之器故出壶雍人主亨饪故出鼎冬月水冻则漏迟无准故取鼎暖水用虞人木爨煑之也司马夏官卿也其属有挈壶氏故司马自临视县漏器挈壶氏云凡丧县壶以代哭者县漏分时使均其官属更次相代而哭也有丧则于中庭终夜设燎至晓灭燎而日光未明故须烛以照祭馔也】
　　宾出彻帷哭尸于堂上主人在东方由外来者在西方诸妇南乡
　　【郑氏曰宾出彻帷君与大夫之礼士卒敛卽彻帷由外来谓奔丧者也无奔丧者妇人犹东面孔氏曰宾出后乃除帷人君及大夫礼舒也哭尸以下通明小敛后尸出在堂时法哭尸于堂主人位在尸东妇人位在尸西如室中若于时有新奔丧从外来者则居尸西方欲异于在家也奔丧未小敛而至则在东方与在家同也诸妇南鄕谓主妇以下在家者妇人位本在西方东鄕今旣有外新奔者故移避之而近北乡南也】
　　妇人迎客送客不下堂下堂不哭男子出寝门见人不哭其无女主则男主拜女宾于寝门内其无男主则女主拜男宾于阼阶下子幼则以衰抱之人爲之拜爲后者不在则有爵者辞无爵者人爲之拜在竟内则俟之在竟外则殡葬可也丧有无后无无主【人爲云僞切下同竟与境同郑氏曰妇人所有事自堂及房男子所有事自堂及门非其事处而哭犹野哭也出门见人谓迎宾也拜者皆拜宾于位也爲后者有爵摄主爲之辞于宾尔不敢当尊者礼也孔氏曰此明小敛之后男主女主迎送吊宾及拜宾之位又广明丧主不在之义妇人质故送迎敌者不下堂有君夫人吊则主妇下堂至庭稽颡而不哭也男子遭丧敌者来吊不出门若有君命则出门亦不哭也故士丧礼君使人吊彻帷主人迎于寝门外见宾不哭是也其无女主以下明丧无主使人摄者礼若有主则男主拜男宾女主拜女宾无女主则男主拜女宾于寝门内少逺阶下而犹不出门也无男主则使女主拜男宾于阼阶下位乡云女有下堂谓此也子虽幼小则以衰抱之爲主而代之拜宾也爲后者不在则有爵者辞谓主有官爵出行不在而家有丧其摄主无官爵则辞谢于宾云已无爵不敢拜宾也无爵者人爲之拜谓不在之主无官爵其摄主之人爲主拜宾也若主行近在竟内则俟其还乃殡葬若主在国外不可待则殡又不可待则葬可也丧有无后无无主释所以使人摄及以衰抱幼之义无主则对宾有阙故四邻里尹主之无得无主也应氏曰有爵者来吊则辞谢不敢见重爵命也无爵者代之拜此有爵无爵葢系于吊者而注以系于爲后不在之人理有不通人之于丧也惟其情之厚者则吊之初不视其爵之有无而爲摄主者亦通大夫士而言也大夫或吊于士士或吊于大夫其徃来初无常而受吊者不拘爲后者之贵贱但吊者之至则随其人而应之有所辞所拜之不同且摄主所以领宾而欲吊者之不虚辱尔若如注说则爲后不在必身无爵者于凡有客始一例接之苟有爵则一例辞之是无事乎接宾也又何以摄主爲在礼士不主大夫之丧士不摄大夫则有爵之丧必有爵者而后主之矣为主者有爵则受有爵之吊乃为相称又何辞焉】
　　右记小敛凡一节
　　君将大敛子弁绖即位于序端卿大夫即位于堂亷楹西北面东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之【铺普吴切又音敷】
　　【郑氏曰子弁绖者未成服弁如爵弁而素大夫之丧子亦弁绖孔氏曰此明君大敛之节成服则着丧冠弁绖是未成服君大夫士皆然此虽谓大敛其小敛亦同也序谓东序端谓序之南头卿大夫谓羣臣也堂亷谓堂基南畔亷棱之上楹谓南近堂亷者子位旣在东序端故羣臣列于基上东楹之西也父兄诸父诸兄不仕者以其贱故在堂下乡北以东爲上也若士亦在堂下外宗君之姑姊妹之女及姨舅之女也轻故在房中而乡南铺席谓下莞上簟敷于阼阶上供大敛也商祝铺绞紟衾衣等致于小臣所铺席上以待尸也士亦丧祝之属周礼丧祝上士二人中士四人下士八人将举尸故先盥手于盘上也敛上卽敛处宰告者敛毕大宰告孝子也孝子得告冯尸而起踊夫人亦冯尸而踊冯竟乃敛于棺】
　　大夫之丧将大敛旣铺绞紟衾衣君至主人迎先入门右巫止于门外君释菜祝先入升堂君卽位于序端卿大夫卽位于堂亷楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之
　　【郑氏曰先入右者入门而右也巫止者君行必与巫巫辟凶邪也释菜礼门神也必礼门神者君非问疾吊丧不入诸臣之家也主人房外南面大夫之子尊得升视敛也孔氏曰此明大夫敛节主人适子也出门迎君望见马首不哭不拜先还入门右北面以待君至巫止门外者君临臣丧巫祝桃茢至门恐主人恶之且礼敬主人故不将巫入对尸柩巫止而祝代入故先君而入门升自阼阶也君随祝后而升堂卽位于东序之端阼阶上之东是适子临敛处也主人房外南面者鄕者在门右君升则主人亦升立君之北东房之外面向南俱欲视敛也迁尸者鄕铺绞紟衾衣而君至今列位毕故举尸于铺衣上也主人得告敛毕降西阶堂下鄕北立待君也君臣情重方爲分异故敛竟君以手抚按尸与之别主人见君抚尸故在堂下拜稽颡以礼君之恩君降者抚尸毕而下堂也升主人者君命升之也主人升自西阶由足西面冯尸不当君所君又命主妇冯之士丧礼子不得升大夫之子尊得升视敛也】
　　士之丧将大敛君不在其余礼犹大夫也
　　【郑氏曰其余谓卿大夫及主妇之位孔氏曰此明士敛之节士卑君不视敛故君不在其余铺衣列位男女之仪悉如大夫也】
　　铺绞紟踊铺衾踊铺衣踊迁尸踊敛衣踊敛衾踊敛绞紟踊
　　【孔氏曰此明孝子贵贱踊节澄曰贵贱谓君大夫士之礼皆同大敛当此之节则孝子必踊也】
