<!-- { "loadSidebar": true } -->
　　【郑氏曰食必服朝服所以敬飬身也三俎豕鱼腊祭牢肉异于始杀也天子言日中诸矦言夕天子言馂诸矦言祭牢肉互相挟也五俎加羊与其肠胃也朔月四簋则日食稻粱各一簋而已夫人与君同庖不特杀也孔氏曰天子遂以食者亦退于小寝释服至食时又皮弁互相明也周人重肺早起初杀之时将食先祭肺至夕将食之时切牢肉为小段而祭之异于始杀故不祭肺也天子言日中诸侯亦当有日中诸矦言夕则天子亦当有夕天子言馂则诸侯亦馂诸矦言祭牢肉则天子亦祭牢肉也四簋黍稷稻粱也诸矦夫人与君同庖则后亦与王同庖可知】
　　子卯稷食菜羮至于八月不雨君不举年不顺成君衣布搢本关梁不租山泽列而不赋土功不兴大夫不得造车马【食音嗣衣于既切】
　　【郑氏曰稷食菜羮忌日贬也君不举为旱变也此谓建子之月不雨尽建未月也衣布以下皆为凶年变也君衣布若衞文公大布之衣大帛之冠也搢本去珽荼佩士笏也士以竹为笏饰本以象关梁不租此周礼也殷则关恒讥而不征列遮列也虽不赋犹为之禁不得非时取也造谓作新也孔氏曰君遭凶年搢揷士笏关谓关门梁谓津梁租谓课税以其凶年故不课税山泽但遮列人不得非时而入恐损伤于物不赋敛也方氏曰周官均人凶礼则无力政所谓土功不兴也辅氏曰土功谓筑城垒浚河隍大夫不造车马则君不得为宫室可知马氏曰大夫不得造车而继之以马者造车而马从之也王制言关市讥而不征泽梁无禁则非特凶年然也盖异代之礼周氏曰春秋书正月不雨至于秋七月者三盖周正建子之月至于建午之月不雨不为灾也此言至于八月者以正岁言之自建寅之月至建酉之月不雨则为灾矣故君不举若夫年不顺成则不特不举而已】
　　○君无故不杀牛大夫无故不杀羊士无故不杀犬豕君子逺庖厨凡有血气之类弗身践也【逺去声践郑读为翦又如字郑氏曰故谓祭祀之属践当为翦翦犹杀也孔氏曰有故得杀祭祀之属待賔客飨食亦在其中弗身翦谓常时也若祭祀则楚语云禘郊之事天子自射其牲又刲羊击豕皆身自为之也方氏曰庖盖宰杀之所厨盖烹饪之所逺庖厨弗身翦是乃仁术也应氏曰无故不杀仁也君大夫士必有辨礼也有故而杀礼也逺之而弗身翦仁也君子逺庖厨盖古有是语孟子亦引之辅氏曰可以杀牲犹无故而不杀逺庖厨不得已也于得己焉虽蚍蜉之微弗身践也陆氏曰践读如字凡有血气之类盖若蝼蚁吾能弗践而已不能禁人使勿践故曰弗身践也】
　　○卜人定龟史定墨君定体
　　【郑氏曰定谓灵射之类所当用者定墨视兆坼也定体视兆所得也周公曰体王其无害孔氏曰人云天曰灵属地曰绎属东曰果属西曰靁属南曰猎属北曰若属各以其方之色与其体辨之色者天地黄东青西白南赤北黒也体则俯者灵仰者绎前弇果后弇猎左倪靁右倪若定者定其所当用谓卜祭天用灵祭地用射春用果秋用靁之属射即绎也占人云君占体大夫占色士占墨卜人占坼体兆象也色兆气也墨兆广也坼兆舋也大坼称为兆广小坼称为兆舋君定体者谓五行之兆象既得兆体君定其体之吉凶尊者视大卑者视小也方氏曰周官占体占色占墨占坼其序与此不同者彼以尊卑之序言此以先后之序言也朱子曰占土兆大横木兆直金兆从右邪上火兆从左邪上水兆曲或曰火兆直木兆从左邪上以大小长短明暗为吉凶或占凶事人以短小为吉澄曰墨谓既坼之后以墨涂之坼大者食墨粲然可见坼微者墨不能入故但占其坼而已】
　　○君羔幦虎犆大夫齐车鹿幦豹犆朝车士齐车鹿幦豹犆【幦音覔犆音直齐侧皆切】
　　【郑氏曰幦覆苓也犆读如直道而行之直谓縁也羔幦虎犆此君齐车之饰臣之朝车与齐车同饰孔氏曰苓即式也车式以苓为之有竖者有横者幦以覆苓诗大雅鞹鞃浅幭毛传云幭覆式幭即幦也周礼巾车作防幦幭三字同臣之朝车与齐车同饰则君之朝车与齐车异饰也皇氏云君谓天子诸侯诗云浅幭以虎皮为幭彼据诸侯与衮赤舄连文则亦齐车之饰此用羔幦者当是异代礼马氏曰周礼以金路祭祀会同賔客谓之齐车而其幦无所经见荀子曰丝末弥龙所以飬威此天子之幦也羔幦虎犆殆诸侯之礼欤陈氏曰车之轼乗者所凭以为敬轼之制有横有直幦若席然施诸轼上其礼有等其用有辨故诸矦觐王虎浅幦齐则羔幦虎饰而已大夫齐车朝车皆虎幦豹饰者屈于君也士云齐车鹿幦豹饰则朝车之幦与饰不以鹿豹矣澄曰朝车者大夫之朝车也蒙上文大夫字谓大夫之齐车用鹿皮为幦豹皮为饰而其朝车及士之齐车亦皆鹿幦豹犆也言朝车者恐人疑其朝车之与齐车异饰也言士齐车者恐人疑士之齐车与大夫异饰也故重出鹿幦豹犆四字而不杀其文云】
　　右记天子以下服食节适之礼凡五节
　　始冠缁布冠自诸矦下逹冠而敝之可也冠朱组缨天子之冠也缁布冠缋緌诸矦之冠也【始冠去声冠而同缋戸内切緌耳追切】
　　【郑氏曰缁布冠本太古尔非时王之法服也冠朱组缨缁布冠缋緌皆始冠之冠也冠委貌也诸矦缁布冠有緌尊者饰也上云缁布冠自诸矦下逹则诸矦缁布冠可知更云缁布冠缋緌诸矦之冠者为緌起文也诸矦唯缋緌为异其頍项青组缨等皆与士同孔氏曰冠大夫士皆三加诸矦则四加其初加者是缁布冠始冠暂冠之耳不复恒着澄曰始冠谓初加也缁布冠大古时冠敝之谓弃之而不复用冠或三加或四加而自诸矦下逹于大夫士初加之冠皆用缁布冠此冠非今时所用特尊尚大古故以此为初加之冠然初加之时一着之而已一着之后不复用旋即弃去凡物敝则弃去此冠虽未敝然一用旋弃如已敝然故曰敝之自诸矦下逹天子则否天子初加用冠而以朱组为缨则异乎诸矦以下常着之冠也诸矦初加虽与大夫士同用缁布冠然以绘画为緌则亦异乎大夫士所用之缁布冠也】
　　冠丹组缨诸侯之齐冠也冠綦组缨士之齐冠也【齐则皆切綦音其又其记切】
　　【郑氏曰丹组缨綦组缨言齐时所服也四命以上齐祭异冠孔氏曰诸矦冕祭冠齐孤则爵弁祭亦冠齐是齐祭异冠也其三命以下大夫则朝服以祭士则端以祭皆冠也冠綦组缨为士之齐冠是齐祭同冠也】
　　缟冠武子姓之冠也缟冠素纰既祥之冠也垂緌五寸惰游之士也冠缟武不齿之服也【纰婢支切】
　　【郑氏曰缟冠武谓父有防服子为之不纯吉也武冠卷也古者冠卷殊纰读如埤益之埤纰縁邉也既祥之冠已祥祭而服之也间传曰大祥素缟麻衣惰防罢民也亦缟冠素纰凶服之象也垂长緌明非既祥也不齿之服所放不帅敎者孔氏曰姓生也系是子之所生故云姓武用是吉冠用缟缟是凶吉而杂凶卷冠缟冠卷异色纰谓縁冠两邉及卷之下畔冠与卷身皆用缟但以素縁尔缟是生绢而近吉祥祭之时身着朝服首着缟冠以其渐吉故也若既祥之后微申孝子哀情故加以素纰故云既祥之冠皇氏以为缟重素轻不知何据惰防是周礼坐嘉石之罢民亦缟冠素纰但加垂緌五寸为异陆氏曰缟冠武孙为祖既祥之冠缟冠素纰子为父既祥之冠上言子姓下言既祥相备也缟冠武在上父亲而先祖也期而小祥孙为祖服除矣而父之服未除不敢纯吉以有承重之端焉方氏曰既祥之冠不以布而以缟者吉事之先见也纰不以采而以素者有禫余哀故也子姓之冠用缟以示凶为祖之亡也武用以示吉为父之存也冠在上武在下冠为外武为内为祖而缟尊尊于上也为父而亲亲于下也为祖而凶制义于外也为父而吉本仁于内也澄曰子姓子孙也对有服之父而言则曰子对所为服之祖而言则曰孙故兼言子姓惰防言惰其业而为防民也冠缟武与子姓之缟冠武相反冠同于众人特缟其武以示辱非有丧而特缟其冠之武言不齿之于人类也陈氏曰周官司宼野刑上功纠力缟冠素纰垂緌五寸盖野刑之类也惰游之责轻于不齿缟冠素纰垂緌五寸重于冠缟武惰防之辱则重而不齿之辱则轻何也盖惰防者一时之过不齿之辱不特一时而已苟变惰防以趋职事则缟冠垂緌弃之可也若夫冠缟武或服之终身或服之三年先王岂忍重其辱于悠乆哉然则以重驭暂义也以轻驭乆仁也义故民畏其威仁故民懐其徳夫如是孰不励业而迁善乎子姓之缟冠武则凶其上不齿之冠缟武则凶其下凶其上以父之有服故也凶其下以下之自贬故也】
　　居冠属武自天子下达有事然后緌大帛不緌冠紫緌自鲁桓公始也【属章欲切】
　　【郑氏曰居冠谓燕居冠也着冠于武少威仪也有事然后緌燕无事者去饰也帛当为白大白白布冠也不緌凶服去饰也緌当用缋孔氏曰杂记云大白冠缁布冠皆不緌此大白谓白布冠衞文公大帛之冠白缯冠也与此异上文云缁布冠缋緌诸矦之冠故知緌当用缋马氏曰青赤黄白黒五方正色也緑红碧紫间色也紫尤君子所恶鲁桓公以为冠緌岂礼也哉澄曰论语云红紫不以为防服又曰恶紫之乱朱紫间色非正色故君子不用】
　　○朝端夕深衣【朝音潮】
　　【郑氏曰谓大夫士也孔氏曰大夫士早朝服端在私朝夕服深衣在私朝及家也以视私朝故服端若朝君则朝服也朝服其衣与端无异但其裳以素尔大夫莫夕盖亦朝服士则用端其私朝及在家皆深衣也】
　　深衣三袪缝齐倍要衽当旁袂可以囬肘【袪起鱼切缝音逢齐音咨郑氏曰三袪谓要中之数也袪尺二寸围之为二尺四寸三之七尺二寸也缝紩也紩下齐倍要中齐丈四尺四寸缝或为逢或为丰祍谓裳幅所交裂也袂可以回肘二尺二寸之节也孔氏曰袪谓袂末言深衣之广三倍袂末布幅广二尺二寸一幅破为二交觧之四邉各去一寸余有一尺八寸毎幅交觧之阔头广尺二寸狭头广六寸阔头向下狭头向上要中十二幅广各六寸故为七尺二寸此为裳之上畔下齐十二幅各广尺二寸故为一丈四尺四寸此为裳之下畔缝齐倍要者缝下畔之广倍于要中之广也袂上下广二尺二寸肘长尺二寸故可以回肘也】
　　长中继揜尺
　　【郑氏曰其为长衣中衣则继袂揜一尺若今褎矣深衣则縁而已方氏曰长中与深衣大同小异继揜尺者继袂而覆揜一尺以此异于深衣也孔氏曰长衣中衣制同里中着之曰中衣若露着之曰长衣幅广二尺二寸长衣中衣以半幅继续袂口故揜余一尺也长衣揜必用素中衣揜或布或素随其衣而然陆氏曰长衣练冠长衣是也中衣绣黼丹朱中衣是也继接袖也澄曰深衣之衣用布二幅袂用布四幅布幅广二尺二寸凡缝合处毎幅削其两邉各一寸毎幅止留二尺衣袂之左右各布三幅自背缝至袂口广六尺长衣中衣之袂口覆揜一尺重缝之则比深衣减其一尺自背至袂口左右各广五尺而已】
　　袷二寸袪尺二寸縁广寸半【袷音刼縁尹绢切广去声】
　　【郑氏曰袷曲领也袪袂口也縁饰邉也澄曰此谓深衣也】
　　○衣正色裳闲色【闲去声】
