<!-- { "loadSidebar": true } -->
　　○国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子【接音捷又如字下同射天地食亦切食子音嗣】
　　【王氏曰接以大牢谓接待夫人以大牢今按春秋传桓公六年子同生接以大牢杜注谓以礼接夫人而孔防乃云王肃杜预竝以为接待夫人郑以妇人初产三日内未能以礼相接故读为捷今谓君以大牢食之是即接待岂必夫人以礼相接哉郑氏曰接读为捷捷胜也谓食其母使补虚强气也诗之言承也桑弧蓬矢本大古也天地四方男子所有事也保保母保受乃负之代士也醴当为礼声之误也礼以一献之礼赐之束帛酬之以币也士妻大夫之妾时自有子故使食子不使君妾适妾有敌义不相防以劳辱事也孔氏曰此论国君世子生之法妇人初产必困病虚羸故接以大牢诗者持也以手承下而维持抱负之男子上事天下事地旁御四方之难士昏礼礼賔酬币以束帛此士负子故还用士礼方氏曰卜士使负子旣得吉卜然后宿齐朝服负之敬也射人代射天地四方射者男子之所当为子方生使人代射示其有志然桑非弓干之上者蓬非矢材之劲者以见虽有其志未备其事成人有渐也保则受其子于士乃负之葢士之负子特斯须而已宰以醴礼其负子之士仍赐束帛以酬之陆氏曰诗负之犹特牲受嘏辞曰诗懐之也婴儿多类乳母则婴儿以乳转者有矣食母岂可不择哉辅氏曰诸母则择之乳母则卜之岂非情性之发尚犹可见而血气之相宜有不可知者邪皇氏曰士之妻大夫之妾随课用一人桓六年左传云卜士负之士妻食之不云有大夫妾文略也】
　　○凡接子择日冢子则大牢庶人特豚士特豕大夫少牢国君世子大牢其非冢子则皆降一等【大音泰少去声郑氏曰凡接子择日虽三日之内尊卑必皆选其吉焉冢子天子世子也冢大也冢子犹言长子通于下也庶人特豚士特豕大夫少牢国君大牢皆谓长子非冢子谓冢子之弟及众妾之子生也皆降一等谓天子诸矦少牢大夫特豕士特豚庶人犹特豚也孔氏曰以冢子庶人特豚士特豕庶子旣降一等士特豚则庶人全应无牲礼穷故与士同用特豚也澄曰庶人长子止用特豚礼穷于此无复可降故庶子亦用特豚不嫌与长子同也】
　　○异爲孺子室于宫中择于诸母与可者必求其寛裕慈惠温良恭敬愼而寡言者使爲子师其次爲慈母其次爲保母皆居子室它人无事不徃
　　【郑氏曰异为孺子室者特埽一处以处之诸母众妾也可者傅御之属也子师教示以善道者慈母知其嗜欲者保母安其居处者士妻食乳之而已此人君养于之礼也它人无事不徃爲儿精气微弱将惊动也孔氏曰此谓三日负子之后三月名子之前诸矦养子之法其三月之后亦当然也此文虽据诸矦其实亦兼大夫士但士不具三母尔大夫以上则具三母故丧服小功章君子爲庶母慈已者郑注谓独言慈母举中以见上下是大夫有三母也刘氏曰寛则容德固多裕则临事不挠慈则仁性丰盈惠则恩意浃洽温则言动粹和良则心意纯熟恭则容止必恭敬则诚明弗散具此八善而加之以畏慎将之以寡言妇人之全德也然后可以为子之师焉若夫爱子以徳时其志意体其寒温察其好恶相其寝兴顺其长育者慈母之职也保防其身卫养其气时其衣服节其饮食侍其寝寐防其疾苦而专诗负之者保母之职也弗正厥始弗淑其习乌能正厥性俾近于圣贤先王制礼及是知所务矣所以世有贤君继继承承者岂无所自哉澄曰子师子之师也慈母则子之傅保母则子之保子方生而三母已具师傅保之职矣及其长则有少师少传少保之官焉方氏曰诸母与曲礼不漱裳之诸母同择于诸母将使之为子师也虽非诸母而其德如下所言可以为人师者亦择之故曰与可者】
　　○三月之末择日翦发爲鬌男角女羁否则男左女右是日也妻以子见于父贵人则爲衣服由命士以下皆漱澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面【鬌丁果大果二切见贤遍切下竝同乡去声楣音眉】
　　【郑氏曰鬌所遗发也夹囟曰角午逹曰羁贵人大夫以上也由自也朔食天子大牢诸矦少牢大夫特豕士特豚也夫入门者入侧室之门也大夫以下见子就侧室见妾子于内寝辟人君也孔氏曰剪发所畱不翦者谓之鬌夹囟两旁当角处畱发不翦曰角翦发畱其顶上一纵一横相交通逹不如两角相对但纵横各一在顶上曰羁羁者只也妻将生子居侧室夫入门即入侧室之门侧室在燕寝之旁亦南向故有阼阶西阶但卿大夫之室唯有东房妻抱子出东房当楣东面立与夫相对也方氏曰角则相对以其偶也羁则相午以其竒也或男耦女竒取隂阳相须也或男左女右取隂阳相类也】
　　姆先相曰母某敢用时日祗见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝【咳音孩还音旋辩音徧】
　　【郑氏曰某妻姓若言姜氏也祗敬也或作振钦亦敬也帅循也钦有帅教之敬使有循也执右手明将授之事也记犹识也记有成识夫之言使有成也师子师也适寝复夫之燕寝孔氏曰妻旣抱子当楣东面而立傅姆在母之前而相佐其辞孺稚也谓恭敬奉见稚子夫对妻言当教之令其恭敬使循善道对讫以一手执子右手以一手承子之咳而名之妻对夫言当记识夫言教之使有成就对讫遂左向回还转身西南以子授子师也诸妇同族卑者之妻诸母同族尊者之妻后告诸母欲名成于尊也陆氏曰咳始见之时也咳而名之待之若有识焉夫对曰敬当有以帅之妻对曰记当有以成之帅之者父道也成之者母道也妻言遂适寝妾言遂入御妻言夫入食如养礼妾言礼之如始入室妻之辞庄妾之辞渎言之法也】
　　夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一藏诸州史州史献诸州伯州伯命藏诸州府夫入食如养礼【养羊尚切郑氏曰宰谓属吏也四闾为族族百家也闾胥中士一人五党为州州三千五百家也州长中大夫一人皆有属吏献犹言也夫入已见子入室也其与妻食如妇始馈舅姑之礼孔氏曰此谓卿大夫以下故以名徧告同宗诸男也若诸矦旣絶宗则不告诸男是卑者尚告则告诸父可知书名而藏之谓以简防书子名而藏之家之书府见子旣毕夫从侧室而入正室养礼谓妇始入室养舅姑之礼按士昏礼妇盥馈舅姑特豚合升侧载右胖载之舅俎左胖载之姑俎大夫以上无文】
　　○世子生则君沐浴朝服夫人亦如之皆立于阼阶西乡世妇抱子升自西阶君名之乃降
　　【郑氏曰子升自西阶则人君见世子于路寝也见妾子就侧室凡子生皆就侧室孔氏曰上文言卿大夫妻见适子之时旣有父执右手咳而名之及戒告之辞故此于世子之礼略而不言其实亦执世子右手咳而名之及戒告也】
　　○适子庶子见于外寝抚其首咳而名之礼帅初无辞【郑氏曰适子谓世子弟也庶子妾子也外寝君燕寝也无辞辞谓钦有帅记有成也孔氏曰适子见于外寝庶子则见于侧室但抚首咳名无辞之事同故连文云见于外寝其实庶子见于侧室也初谓前文世子生见于路寝君夫人皆西乡言见适子庶子威仪依循初世子之法但无敕戒之辞然夫人所生之子容可如世子见礼若妾之见子则不得与夫人同当与卿大夫之妻见适子同但不亲抱子尔方氏曰适子庶子止见于外寝则世子见于路寝可知】
　　○凡名子不以日月不以国不以隐疾
　　【郑氏曰不以日月不以国终使易讳不以隐疾讳衣中之疾难为医也陆氏曰又致曲则不以山川又加详则不以官不以畜牲不以器币故春秋传曰以官则废职以山川则废主以畜牲则废祀以器币则废礼晋以僖矦废司徒宋以武公废司空先君献武废二山】
　　大夫士之子不敢与世子同名
　　【郑氏曰尊世子也其先世子生亦勿为改孔氏曰按春秋卫襄公名恶其大夫有齐恶齐恶先卫矦生故知先生者不改也马氏曰谷梁传乡有卫齐恶今曰卫侯恶何为君臣同名君子不夺人名不夺人亲之所名重其所从来也臣而与君同名则特称字而已】
　　○妾将生子及月辰夫使人日一问之子生三月之末漱澣夙齐见于内寝礼之如始入室君已食彻焉使之特馂遂入御
　　【郑氏曰内寝适妻寝也礼谓己见子夫食而使独馂也如始入室始来嫁时妾馂夫妇之余亦如之旣见子可以御此谓大夫士之妾也凡妾称夫曰君孔氏曰妾贱故谓夫为君常食众妾共馂今以其生子故使特馂也宫室之制前有路寝次有君燕寝次夫人正寝卿大夫以下前有适室次有燕寝次有适妻之寝此称内寝适妻寝也按昏礼夫妇同牢之后媵馂夫余御馂妇余彼谓正妻若妾初嫁始来夫妇共食初来之妾特馂其余今妾见子之后夫妇共食令生子之妾特馂其余亦如始来时故云亦如之前文大夫之妻见子之后遂适夫寝夫即进御后夫入食如养礼是夫始入与妻食乃进御此云见子遂入御言其异正妻也陆氏曰此言漱澣夙齐下言沐浴朝服相备也夙齐言昔朝服言今】
　　○公庶子生就侧室三月之末其母沐浴朝服见于君摈者以其子见君所有赐君名之众子则使有司名之【郑氏曰摈者傅姆之属也人君尊虽妾不抱子有司臣有事者也孔氏曰前文已云适子庶子见于外寝异于世子今更重出者以前文庶子与适子连文恐事事皆同适子故此特见庶子之法按子生皆就侧室今特云庶子就侧室者举庶子则世子可知也摈者以其子见是摈者抱子也其母朝服见君故不自抱子君所有赐谓生子之妾君所特有恩赐偏所爱幸则君自名其子众子谓众妾之子不特宠御则使有司名其子也陆氏曰庶子言就侧室则世子不就侧室其母沐浴朝服则君不沐浴朝服据世子生则君沐浴朝服夫人亦如之有世子有适子有庶子有众子适子世子之母弟也众子庶子之弟】
　　○庶人无侧室者及月辰夫出居羣室其问之也与子见父之礼无以异也
　　【郑氏曰夫虽辟之至问妻及见子礼同也庶人或无妾孔氏曰无侧室故夫出辟之若有侧室则妻在侧室夫自居正寝不须出居羣室也其问之与卿大夫士同方氏曰庶人或无妾故有无侧室者羣室则固无定所矣】
