<!-- { "loadSidebar": true } -->
　　○侍坐于君子君子欠伸撰杖屦视日蚤莫侍坐者请出矣【欠丘敛切撰仕转切蚤音早莫与暮同】
　　【郑氏曰以君子有倦意也撰犹持也孔氏曰志疲则欠体疲则仲君子执杖在坐脱屦在侧倦则自撰持之或瞻其庭影望日早晚礼卑者贱者请进不请退退由尊者今见尊者为上诸事皆是欲起之渐故侍坐者得请出】
　　○侍坐于长者屦不上于堂解屦不敢当阶就屦跪而举之屏于侧乡长者而屦跪而迁屦俯而纳屦【上时掌切乡去声】
　　【郑氏曰屦贱空则不陈于尊者之侧不敢当阶为防后升者就屦谓独退也就犹着也屏亦不当阶乡长者而屦谓长者送之也不得屏迁之而已俯俛也迁或爲还孔氏曰长者在堂故屦脱于阶下若长者在室则得着屦上堂不得入室解脱也解屦綦也初升时解屦置阶侧若独暂退则先徃阶侧跪举取之屏退也屏退于侧不当阶也迁徙也若为长者所送则就阶侧跪取屦稍移近前既取因俯身向长者而纳足着之不跪者跪则足向后不便故俯也虽不并跪亦坐左纳右坐右纳左尔朱子曰长者送之恐非是但谓虽降阶出户犹向长者不敢背尔】
　　○侍坐于所尊敬毋余席
　　【孔氏曰先生坐一席已坐一席必坐于近尊者之端勿得更有空余之席所以然者欲得亲近先生备拟先生顾问不可逺也吕氏曰所尊敬谓天下逹尊有爵有德有齿者也无余席欲近尊者以听教也澄曰侍坐于所尊之人唯敬之故近之而无余席也若有余席非敬也吕氏以所尊敬三字相属不若从旧所尊句断爲是】
　　见同等不起上客起食至起烛至起烛不见跋【见贤遍切跋骈末切】
　　【郑氏曰同等不起不为私敬上客起敬尊者食至起为馔变烛至起异昼夜跋本也烛尽则去之嫌若烬多有厌倦孔氏曰见己之同等后来不为之起任其坐在下空处所以然者尊敬先生不敢曲为私敬也上客谓尊者之上客尊者见之则起侍者宜从之而起食与烛至起则尊者不起古者未有蜡烛惟呼火炬为烛跋本谓把处火炬尽则藏所残本】
　　○尊客之前不叱狗让食不唾【唾汤卧切】
　　【郑氏曰主人于尊客之前不敢倦叱狗嫌若讽去之唾嫌有秽恶】
　　○侍食于长者主人亲馈则拜而食主人不亲馈则不拜而食【馈羣愧切】
　　【孔氏曰此侍从尊长为客礼也馈谓进馔也已虽侍尊长而主人若自亲馈于己己则拜谢之而后食也张子曰从长者而就人食若主人亲馈及已则拜而食若不亲馈则礼非为我不拜而食不敢当其礼也与虽贰不辞同义】
　　○御同于长者虽贰不辞偶坐不辞
　　【郑氏曰御同谓侍食于长者馔具与之同也贰谓重殽膳也辞之为长者嫌偶坐盛馔不为己孔氏曰御谓侍也侍者虽获殽膳重而已不须辞其多也所以然者此馔本为长者设若辞之则嫌当长者偶嫓也或彼为客设馔而召已徃嫓偶于客共食此馔本不为已设故不辞之一云偶二也若惟独有已主人设馔已当辞谢若与他人俱坐则已不假辞以主人意不必在已也黄氏曰主人有尊客召已嫓偶虽有盛馔己不敢辞惧妨尊客待尊者辞之可也】
　　○侍饮于长者酒进则起拜受于尊所长者辞少者反席而饮长者举未釂少者不敢饮【少诗照切釂子妙切】
　　【郑氏曰降席拜受敬也燕饮之礼向尊少者不敢先长者饮尽爵曰釂燕礼曰公卒爵而后饮也孔氏曰尊所谓陈尊之处贵贱不同诸矦燕礼设尊在东楹之西尊面有鼻向君若乡饮酒及乡大夫燕则设尊陈于房户之间使賔主得夹尊近尊向长者故徃于尊所向长者而拜长者辞止少者之起故少者复反还其席而饮赐也举犹饮也须待长者尽爵后少者乃得饮也临川王氏曰拜受于尊所此是初进酒时一拜受尔不然则已烦矣】
　　○长者赐少者贱者不敢辞
　　【郑氏曰不敢亢礼也孔氏曰少谓防稚贱谓童仆之属敌者亢而有辞少者贱者则不敢被尊长之赐宜即受也澄曰章内或称先生或称长者或称君子又称所尊天下有逹尊三爵齿德是也先生葢兼齿德君子葢兼爵德长者言其齿而己所尊义同先生但先生则谓教学之师所尊则泛言齿德之人然皆互言尔非有优劣轻重也方氏曰先生以教称之也所尊以道称之也君子以德称之也长者以年称之也】
　　右记长防之礼凡二十四节
　　凡与客入者每门让于客客至于寝门则主人请入爲席然后出迎客客固辞主人肃客而入主人入门而右客入门而左
　　【郑氏曰毎门让下賔也敌者迎于大门外聘礼云君迎賔于大门内为席为犹敷也虽君亦然固辞又让先入肃进也进客谓道之右就其右左就其左孔氏曰言凡者通贵贱也毎门者天子五门诸矦三门大夫二门客敌者主人出门外迎客主人逊不先入自谦下敬于賔也此云凡与客入谓燕也故下文云至寝门谓燕在寝也若相朝飨食皆在庙寝门最内门也主人向已应正席今客至内门方请先入敷席者一则自谦示不敢逆设席以捃贤二则重谨更宜视之礼有三辞初曰礼辞再曰固辞三曰终辞客已再辞故主人进道客公食大夫礼公揖入賔从是也方氏曰请起事也于主人之将有为则曰请辞止事也于客之不敢当则曰辞陈氏曰主人于賔迎之无不拜毎门毎曲无不揖此言迎而不言拜则拜可知言毎门让而不言毎曲揖则揖可知】
　　主人就东阶客就西阶客若降等则就主人之阶主人固辞然后客复就西阶【复音服】
　　【郑氏曰降下也谓大夫于君士于大夫也不敢輙由其阶卑统于尊不敢自专也复就西阶复其正也孔氏曰降等卑下之客者不敢亢礼故就主人阶继属于主人聘礼公迎賔賔不就主人阶公食大夫礼公迎賔賔入门左此皆是降等不就主人阶者奉己君之命不可苟下主人故从客礼也方氏曰与主共阶则以卑从尊而于礼为杀与主异阶则以此敌彼而于礼为亢客降等则杀故就主人之阶】
　　主人与客让登主人先登客从之拾级聚足连歩以上上于东阶则先右足上于西阶则先左足【拾音渉上时掌切下同郑氏曰拾当作渉声之误也级等也渉等聚足谓前足蹑一等后足从之并连歩谓足相随不相过重蹉跌也先右先左近于相乡敬孔氏曰客主至其阶又各让不先升也让必以三三竞而客不从故主人先登亦肃客之义主人前升至第二级客乃升中较一级故云从之拾级聚足者上阶法也连歩以上者上上堂也在级未在堂后足不相过故云连歩渉而升堂故云以上吕氏曰拾更也射者拾发投壶者拾投哭踊者拾踊皆更为之也拾级者左右足更上也澄按吕氏读拾为其劫反】
　　○若非饮食之客则布席席间函丈主人跪正席客跪抚席而辞客彻重席主人固辞客践席乃坐主人不问客不先举【函胡南切重直龙切】
　　【郑氏曰非饮食谓讲问之客也函犹容也讲问宜相对容丈足以指画也虽来讲问主人跪正席犹以客礼待之异于弟子客跪抚席者答主人之亲正彻去也去重席谦也再辞曰固客践席乃坐客安主人乃敢安也讲问宜坐客不先举者客自外来宜问其安否无恙及所为来故孔氏曰布席谓舒之令相对若饮食燕飨则賔位在室外牖前列筵南乡布席不须相对讲说之席不在牖前或在于室所布两席中间相去使容一丈之地文王世子云侍坐于大司成逺近间三席席之制三尺三寸三分寸之一三席是一丈也抚谓以手按止之按止于席而辞不聼主人之正席也主人为客设多重席客谦而目彻主人固辞者固辞止客之彻也尊卑有数而客必彻之者旣来讲说本以德义相接不以尊卑为用故虽尊犹自彻也践犹履也主人止客彻席故客还履席将坐主人待客坐乃坐也丈或为杖王肃以为古人讲说用杖指画故使容杖也】
　　右记賔主之礼凡二节
　　凡进食之礼左殽右胾食居人之左羮居人之右脍炙处外醯酱处内葱防处末酒浆处右以脯脩置者左朐右末【殽户交切胾侧吏切食音嗣脍古外切炙张夜切醯呼奚切防以至切浆子羊切脯音甫朐其居切郑氏曰皆便食也殽骨体也胾切肉也殽在爼胾在豆食饭属也居人左右明其近也外内殽胾之外内也脍炙皆在豆近醯酱者食之主防蒸葱也处醯酱之左言末者殊加也防在豆酒浆处羮之右言若酒若浆尔两有之则左酒右浆此大夫士与賔客燕食之礼其礼食则宜放公食大夫礼云左朐右末亦便食也屈中曰朐孔氏曰孰肉带骨而脔曰殽纯肉切之曰胾骨是阳故在左肉是隂故在右饭燥为阳故左羹湿是隂故右此馔之设羮食最近人羹食之外乃有殽胾故脍炙醯酱知在殽胾之外内也醯字徐作醢则醢之与酱两物各别依昬礼及公食大夫礼酱在右醢在左此醢酱处内亦当酱右醢左也按公食礼宰夫自东房授醯酱公设之郑注云以醯和酱又周礼醯人共齐菹醯物则醯酱共为一物也今此记文若作醯字则是一物醢之与醯其义皆通未知孰是但郑注葱防云处醯酱之左则醯酱一物为胜地道尊右则末在左葱防文继醯酱之下故知在醯酱之左仪礼正馔惟有菹醢无葱防故郑以葱防为殊加也卑客则或酒或浆若尊客则有酒有浆以脯脩置者设食竟所须也脯训始始作即成脩训治脩治之乃成郑注腊人云薄析曰脯捶而施姜桂曰腵脩左朐以中屈处置左也右末以末边际置右也右手取末际擘食之便脯脩处酒左】
　　客若降等执食兴辞主人兴辞于客然后客坐主人延客祭祭食祭所先进殽之序徧祭之三饭主人延客食胾然后辩殽主人未辩客不虚口【饭扶晚切辩音徧下同】
　　【郑氏曰辞者辞主人之临已食若欲食于堂下然延道也祭祭先也君子有事不忘本也客不降等则先祭主人所先进先祭之所后进后祭之如其次也殽之序徧祭谓胾炙脍也以其本出于牲体也公食大夫礼鱼腊湆酱不祭也延客先食胾后食殽殽尊也凡食殽辩于肩食肩则饱也客不虚口俟主人也虚口谓酳也客自敌以上其酳不待主人饱主人不先饱也孔氏曰降下等也谓大夫为卿之客其品等卑下也执捉也兴起也客既卑故未食先执饭起以辞谢主人饭为食主故特执之客旣兴辞故主人亦起辞止之则客从辞而止乃复坐食也延客祭者君子得食则种种出少许置在豆间之地以报先代造食之人敌客则得自祭不须主人之延道也凡祭食之法随主人所设前后次第而祭序次序也次序徧匝祭之也三饭谓三食也礼食三飱而告饱须劝乃更食三饭竟主人乃道客食胾也按公食大夫礼三飱竟不云延客食胾与此异食胾竟后乃始辩殽辩匝也主人道客令食至饱故食殽得匝也特牲少牢云初食殽次食脊次食骼后食肩辩于肩则饱也虗口谓食竟饮酒荡口使清洁及安食也用浆曰漱以口洁清为义用酒曰酳酳训演言食毕以酒演养其气客虽食殽已匝不得輙酳葢主人常让客不自先饱故客待主人辩乃酳此谓卑客敌以上其酳不待按公食礼虽设酒优賔不得用酳但以浆漱口此是私客故用酒以酳也】
　　卒食客自前跪彻饭齐以授相者主人兴辞于客然后客坐【卒子恤切齐将兮切】
　　【郑氏曰谦也自从也齐酱属也相者主人賛馔者公食大夫礼賔卒食北面取与酱以降也兴辞不听亲彻孔氏曰卒食食已也食坐南乡候客食竟起从坐前北面当已坐而跪自彻已所食饭与齐以授相者饭齐食主故也答主人初所亲馈也齐酱菹通名尔此为是卑者侍食之礼敌者则否】
