<!-- { "loadSidebar": true } -->
　　○廏焚孔子拜乡人爲火来者拜之士壹大夫再亦相吊之道也【爲云僞切】
　　【郑氏曰拜之者谓其来吊已宗伯职曰以吊礼哀祸灾孔氏曰廏焚孔子马廏爲火焚孔子拜乡人来慰问者虽非大祸灾亦是相哀吊之道也山阴陆氏曰爲爲火来者拜録之以着圣人言动之间无所不爲法澄曰士一大夫再言士来者一拜以谢之大夫来者再拜以谢之也】
　　○哀公问子羔曰子之食奚当对曰文公之下执事也【当如字】
　　【郑氏曰问其先人始仕食禄以何君时方氏曰文公之下执事也此下宜更有辞简脱尔】
　　○过而举君之讳则起与君之讳同则称字
　　【孔氏曰过谓过误也郑氏曰举犹言也起立者失言而变自新称字谓诸臣之名也】
　　○内乱不与焉外患不辟也【与音预辟音避】
　　【郑氏曰谓卿大夫也同僚将爲乱己力不能讨不与而已至于邻国爲寇则当死之也孔氏曰力不能讨谓不与国政若与国政力能讨而不讨则责之方氏曰门内之治恩揜义内乱不与者重恩也门外之治义断恩外患不辟者重义也澄曰内乱不与焉谓乱之轻小者尔爲乱者于己有兄弟之亲则诛之逐之有当国政者在已以亲亲之恩不与闻其事可也若乱之重且大者管叔啓武庚而叛周则周公以弟诛其兄石厚辅州吁而弑君则石蜡以父杀其子岂得不与乎】
　　○君子有三患未之闻患弗得闻也旣闻之患弗得学也旣学之患弗能行也君子有五耻居其位无其言君子耻之有其言无其行君子耻之旣得之而又失之君子耻之地有余而民不足君子耻之众寡均而倍焉君子耻之【其行去声】
　　【方氏曰弗闻则无由知弗学则无由能弗行则无由至道始于闻而知中于学而能卒于行而至君子居其位将以行道道非言无自而行居其位而无其言是备位尔言之爲易行之爲难有其言而无其行是空言尔君子进以礼位固不可以茍得退以义则又不可以茍失旣得之而又失之则非义而退矣地广大荒而不治士之辱也政不足以聚人则民不繁民不繁则有旷土故地有余而民不足术不足以使人则事不逮事不逮则有废功故众寡均而倍焉谓彼力均于此而我功少于彼也三患之所言者道五耻之所言者事澄曰得学得行犹幼而学之之学壮而欲行之之行行谓见用于时得行其学也非行而至之行旣得之而又失之按论语言虽得之必失之此以学言也又言旣得之患失之此以位言也大学言得众得国失众失国孟子言得其民得其心失其民失其心此以土地人民言也此下言地有余而民不足众寡均而倍焉则此句亦是以土地人民言孟子所谓广土众民君子欲之是也三患之君子兼该无位有位之人五耻之君子兼该北面之臣南面之君孔氏曰人须多识若未闻知患不得闻不抚养其民使民逃散役民众寡彼已均等它人功绩倍多于己由不能劝课督率故皆耻之郑氏曰耻民不足者古者量地以制邑度地以居民地邑民居必参相得也众寡均谓俱有役事人数等也倍焉彼功倍于己也】
　　右附记杂事杂辞凡二十节

　　礼记纂言卷十一
<经部,礼类,礼记之属,礼记纂言>
　　钦定四库全书
　　礼记纂言卷十二　　　　　元　吴澄　撰丧服小记
　　【丧服者仪礼正经之篇名正经之后有记葢以补经文之所不备此篇内所记丧服一章又以补丧服经后记之所未备者也其事琐碎故名小记以别于经后之记记丧服一章外又广记丧礼杂事亦皆琐碎比前篇防大记之所记则为小也小记亦犹杂记小记所记之事小杂记所记之事杂丧大记之所记视二篇则为大也但杂记中记丧服者鲜故承丧大记之后止称杂记此篇记丧服者详故以丧服二字冠小记之上而名篇】
　　复与书铭自天子达于士其辞一也男子称名妇人书姓与伯仲如不知姓则书氏
　　【方氏曰复谓招魂也铭即铭旌也伯仲则长幼之第也郑氏曰此谓殷礼也殷质不重名复则臣得名君周之礼天子崩复曰臯天子复诸侯梦复曰臯某甫复其余及书铭则同孔氏曰殷质故男子复及铭皆名周尚文臣不名君也书铭谓书亡人名字天子书于大常诸侯以下书于旌旗士与天子同也妇人复则称字此云书姓及伯仲是书铭也姓谓如鲁姬齐姜伯仲随其次也此亦殷礼周之文未必有伯仲当云夫人也氏如孟孙三家之属郑注其余及书铭则同谓周卿大夫以下书铭与殷同也】
　　○男子冠而妇人笄男子免而妇人髽其义爲男子则免爲妇人则髽【冠戈乱切免音问髽侧巴切】
　　【郑氏曰别男女也孔氏曰吉时男子首有吉冠女首有吉笄若亲始死则男去冠女去笄若成服爲父则男六升布爲冠女箭篠爲笄爲母则男七升布爲冠女榛木爲笄若遭齐衰之丧首饰亦别当袭敛之节男子着免女子着髽免者以布广一寸自项中而前交于頟上却绕紒如着惨头矣髽有二种一是斩衰麻髽二是齐衰布髽皆露紒丧服徃徃寄异以明义或疑免髽亦有旨故解之以其义言于男子则免妇人则髽男去冠犹妇人去笄无复别义也方氏曰男子所以冒首者谓之冠妇人所以贯发者谓之笄此言其吉及凶而变焉则男子去冠而免妇人去笄而髽也去冠以布绕之谓之免去笄以麻绕之谓之髽若男子成服则亦有冠所谓厌冠也妇人成服则亦有笄所谓恶笄也丧之或免或髽者岂有它哉特以辨男女之义而已长乐黄氏曰襄公四年臧纥救鄫侵邾败于狐骀国人逆丧者皆髽注髽麻发合结也遭丧者多故不能备防服髽而已疏曰髽之形制礼无明文先儒各以意说郑众以爲枲麻与发相半结之马融以爲屈布爲之高四寸着于颡上郑以爲去纚而紒按檀弓记孔子诲兄女髽曰尔毋从从尔尔毋扈扈尔从从谓大高扈扈谓大广若布高四寸则有定制何当虑其从从扈扈而诲之哉如云去纚而空露其紒则发上本无服矣丧服女子在室爲父髽衰三年空露紒发安得与衰共文而谓之髽衰也鲁人逆丧皆髽岂直露紒迎丧哉凶服以麻表髽是发之服也杜以郑众爲长故用其说言麻发合结亦当麻发半也澄按露紒者谓吉时以纚韬发而作紒丧则不以纚韬是爲露紒虽无纚韬发而有麻绳绕紒则未尝不以麻表发也非是空露其紒而发上无服也黄氏主杜预从郑众之说窃恐未然】
　　○斩衰括发以麻爲母括发以麻免而以布【爲云僞切后以意求之并同】
　　【孔氏曰斩衰者主人爲父之服也括发者爲父未成服之前所服也礼亲始死子布深衣去冠而有笄縰徒跣扱上衽至将小敛去笄縰着素冠视敛讫投冠而括发括发者以麻自项以前交于颈上却绕紒如着惨头焉爲母初丧至小敛后括发与父礼同故亦括发以麻也免而以布此谓爲母与父异者小敛后至尸出堂子拜宾时犹与爲父不异至拜宾后子徃卽堂下之位踊袭绖于序东复位此时则异也郑注又哭是此时也若爲父此时犹括发而踊袭绖带以至大敛而成服若母丧于此时则不复括发乃着布免踊而袭绖带以至成服也郑氏曰母服轻至免可以布代麻也爲母又哭而免朱子曰括发是束发爲髻仪礼注疏以男子括发与免及妇人髽皆云如着防头然所谓防头卽如今之掠头编子自项而前交于頟上卽绕髻也吕氏曰免以布爲卷帻以约四垂短发而露其髻于冠礼谓之阙项冠者必先着此阙项而后加冠故古者有罪免冠而阙项存因谓之免音免以其与冕弁之冕其音相乱故改音问长乐黄氏曰括发免髽乃小敛至大敛未成服之制又有变礼括发免髽者奔丧是也有啓殡见棺柩变同小敛之时者旣夕礼大夫髽散带垂是也大要不出此三节而免之用爲尤广葢丧礼未成服以前莫重于袒括发免之礼则稍杀于括发也故小敛爲父括发而至于成服爲母则卽位之后不括发而爲免小敛有括发有免及啓殡则虽斩衰亦免而无括发以至卒哭不唯此也自斩至缌皆有免五世无服者亦袒免童子当室免朋友在它邦亦袒免君吊虽不当免时必免是免之用爲尤广也崔氏曰凡亲始死将三年者皆去冠笄纚如故十五升白布深衣扱上衽徒跣交手而哭妇人则去纚衣与男子同不徒跣不扱衽着白布深衣齐衰以下男子着素冠妇人骨笄而纚皆吉屦无絇其服皆白布深衣士则死日袭明日小敛若大夫死之明日袭而括发大夫与士括发于死者俱二日始死以后小敛之前皆加素冠于笄纚之上始死哀甚未暇分别尊卑故大夫与士其冠同也至小敛投冠括发之后大夫加素弁士加素委貌皆加环绖凡括发之后至大敛成服以来括发不改但诸侯小敛士旣殡于死者皆三日说髦同也齐衰以下男子于主人括发之时则着免其妇人将斩衰者于男子括发之时则以麻爲髽齐衰者于男子免时则以布爲髽也大功以下无髽其服敛毕至成服白布深衣不改士死后二日袭带绖大夫以上成服与士不同其袭带绖之属或同或异无文以言之天子七日成服诸侯五日成服大夫士三日成服其葬之时大夫及士男子散带妇人髽与未成服时同其服则如丧服若天子诸侯则首服素弁以葛爲环绖大夫则素弁加环绖士则素委貌加环绖旣虞卒哭乃服变服男子以葛易首绖要带齐斩之妇人则易首绖不易要带大功小功妇人则要带易葛虽受变麻爲葛卒哭时亦未说麻至祔乃说麻服葛斩衰至十三月练而除首绖练冠素缨中衣黄里縓爲领袖縁布带绳屦无絇若母三年者小祥亦然斩衰二十五月大祥朝服缟冠旣祥乃服十五升布深衣领縁皆以布缟冠素纰二十七月乃禫服冠衣黄裳而祭祭毕服朝服以黑经白纬爲冠所谓纎冠而练缨吉屦逾月服吉父没爲母与父同父在爲母十一月而练十三月而大祥十五月而禫其服变除与父没爲母同不杖齐衰及大功以下服毕皆初服朝服素冠逾月服吉也】
　　○逺葬者比反哭者皆冠及郊而后免反哭【比必利切郑氏曰逺葬墓在四郊之外孔氏曰葬在逺处郊野之外不可无饰故葬讫欲反哭之时皆着冠至郊而后去冠着免反哭于庙】
　　○旣葬而不报虞则虽主人皆冠及虞则皆免【报音赴孔氏曰赴葬者赴虞旣葬而不报虞谓依时而葬不依时而虞也郑氏曰不报虞谓有故不得疾虞虽主人皆冠不可久无饰也皆免自主人至缌麻也山阴陆氏曰旣葬而不报虞此言过期而葬也葢葬日虞如期而葬则如期虞也不及时而葬渴葬也过时而葬慢葬也故礼使后其虞以责子道先王之所以必其时也】
　　○爲兄弟旣除丧已及其葬也反服其服报虞卒哭则免如不报虞则除之
　　【郑氏曰谓小功以下】
　　○缌小功虞卒哭则免
　　【郑氏曰棺柩已藏嫌恩轻可以不免也言则免者则旣殡先啓之间虽有事不免孔氏曰缌小功之丧棺柩在时则当着免今至虞卒哭之时棺柩虽藏已久亦着免也嫌虞与卒哭棺柩旣掩不复着免故特明之】
　　○君吊虽不当免时也主人必免不散麻虽异国之君免也亲者皆免
　　【郑氏曰不散麻者自若绞垂爲人君变贬于大敛之前旣啓之后也亲者大功以上也异国之君免或爲吊孔氏曰凡大敛之前着免大功以上散麻大敛以后着冠不散麻纠其垂也至将葬啓殡之后已葬之前亦免大功以上亦散麻若君吊虽不当免时必爲之着免不散麻带贬于大敛之前及旣啓之后也若它国君来与己国君同主人爲之着免大功以上亲者皆从主人之免敬异国君也已君来吊亲者亦免可知】
　　○诸侯吊必皮弁锡衰所吊虽已葬主人必免主人未丧服则君亦不锡衰
