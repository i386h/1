<!-- { "loadSidebar": true } -->
　　武王帅而行之不敢有加焉文王有疾武王不说冠带而养文王一饭亦一饭文王再饭亦再饭【说他活切饭抉晚切下皆同】
　　【郑氏曰帅循也庶几程式之不说冠带而养言常在侧也一饭再饭欲知气力箴药所胜长乐刘氏曰文王减膳武王亦减膳文王加饭武王亦加饭以己程其亲之食力也方氏曰武王之事文王尽循文王之所以事王季者而行之子之于亲日三朝之外冠带有时而说今爲亲疾跬步不离不敢说冠带人之饮食或防或数时其饥饱今以亲疾志不在于饮食一饭再饭帷亲之视不敢如平时私适其欲】
　　旬有二日乃间文王谓武王曰女何梦矣武王对曰梦帝与我九龄文王曰女以爲何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终【女音汝后同】
　　【方氏曰旬有二日记其寝疾之日郑氏曰间犹瘳也问何梦间后容卧也帝天也抚犹有也年天气也齿人夀之数也九龄九十年之祥也孔氏曰文王继王季爲西伯是殷之诸侯不合称王庐陵胡氏曰武王意以龄爲善故当抚有九国按文王三分天下有其二而云九国未賔诗书云王者皆追称尔而此称君王皆不足信人之考折天定其数而吾与尔三是不知命非文王之言也书云文王受命惟中身厥享国五十年中身谓五十也中身以后享国五十年则百矣云九十七非也澄曰此葢周末之时有一等杂书之言以爲武王尝侍文王之疾至旬有二日乃瘳而文王因问武王有何梦也其説皆谬妄不足深辩作记者又不能精择而以附缀文武爲世子之事】
　　○文王之爲世子也
　　【郑氏曰题上事也澄曰按古书之体多如此皆撮其事之纲以题于所纪事之后此句旧本误在下章成王有过则挞伯禽之下今移寘此章末】
　　右记文武为世子之礼凡二节
　　成王幼不能涖阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也【涖音吏相去声长知两切后皆同方氏曰涖阼临朝也阼者主人所有事之阶故适子冠于阼以着代继体之君临朝行事谓之涖阼涖言临之践言履之成王主也故曰涖周公相之故曰践此轻重之别也郑氏曰成王幼不能视阼阶行人君之事周公代履阼阶摄治天下抗犹举也谓举以世子之法使与成王居而学之以成王之过击伯禽则足以感喻焉孔氏曰周公举世子之法于作禽伯禽行世子之法以示成王欲令成王观而法之若成王不能法效则笞伯禽责其不能以世子之礼敎成王也】
　　仲尼曰昔者周公摄政践阼而治抗世子法于伯禽所以善成王也闻之曰爲人臣者杀其身有益于君则爲之况于其身以善其君乎周公优爲之【于郑读爲迂或如字此引夫子之言以证上文所记之事郑氏曰闻之者闻之于古也于读爲迂迂犹广也大也孔氏曰仲足闻古之言爲人臣者有益于君而处危亡纵或杀身犹尚爲之况周公善其君而居尊显乃广大其身乎是于身优饶也长乐陈氏曰迂身以善其君者易杀身以有益于君者难爲人臣者于其难者犹尚爲之况其易者乎此周公所以优爲之也方氏曰优言爲之有余也于与于则于同庐陵胡氏曰汉书匈奴传云子者广大之貌澄按如方胡说则于读如字】
　　是故知爲人子然后可以爲人父知爲人臣然后可以爲人君知事人然后能使人成王幼不能涖阼以爲世子则无爲也是故抗世子法于伯禽使之与成王居欲令成王之知父子君臣长幼之义也
　　【此言爲世子之时当教之以爲人子爲人臣爲人幼之义葢知爲人子之义然后它日可以爲人之父知爲人臣之义然后它日可以爲人之君知爲人幼而事人之义然后它日可以爲人之长而能使人也成王年幼不能涖阼阶以行天子之事必须教之以爲世子之法然欲以成王爲世子而教之则今既不爲世子而爲天子矣无爲犹言不爲也是故举世子所当学之法加之于伯禽之身使之与成王同居处成王每日亲见伯禽所学爲世子之法则自能知父子君臣长幼之义也父子君臣长幼之义即所谓世子法也上文言道此文言义道谓所由之路义谓所宜之理其实一也今按此篇所记周公之教成王可谓曲尽但稽之事实武王崩成王幼管蔡流言殷人谋叛其时周公即出居东而平殷乱伯禽亦出就封而征徐戎其后周公三年而归则相成王东伐安得有伯禽同居学世子法之事或疑武王在时周公使伯禽与成王共学令观伯禽所学而效之而记者误传以爲武王崩后之事也】
　　○周公践阼
　　【郑氏曰亦题上事澄曰旧本错简在下文世子之谓也下】
　　右记成王学世子之礼凡二节
　　凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文
　　【郑氏曰中心中也怿说怿孔氏曰乐以和谐性情礼以敬正容体乐虽由中从中而见外礼虽在外从外而入中交间错杂于中宣发形见于外内外有乐心悦貌和故怿内外有礼貌恭心敬温润文章故恭敬而温文马氏曰乐修外礼修内教之始也此礼乐之分也礼交错于中则不止于修外乐发形于外则不止于修内此礼乐之合也方氏曰两相合谓之交两相杂谓之错温则不防文则不野怿言乐之成如此恭敬而温文言礼之成如此】
　　立大傅少傅以养之欲其知父子君臣之道也大傅审父子君臣之道以示之少傅奉世子以观大傅之德行而审喻之大傅在前少傅在后入则有保出则有师是以教喻而德成也师也者教之以事而谕诸德者也保也者愼其身以辅翼之而归诸道者也【大音泰少去声行下孟切眞氏曰前言礼乐者教世子之具此言师傅者教世子之人养者从容啓迪其本然之善使之自然开悟也然其道无它不过君臣父子之大伦而已大傅以审示言谓修于身以示之也少傅以审喻言谓开説其义以晓之也大傅以身教少傅以言教二者互相发也师也者教世子以事而喻诸德谓教之以事亲之事则知孝之德教之以事长之事则知弟之德天下无事外之德也保则安护世子之身辅之翼之使归诸道耳目口体不以欲而动即所谓道天下无身外之道也朱子曰养谓涵育薰陶俟其自化也郑氏曰养犹教也言养者积浸成长之大傅示之爲行其礼少傅审喻之爲说其义在前在后谓在学时出入谓燕居出入时慎其身者谨安护之孔氏曰外有傅相内有师保是以世子于师教晓喻其德业成就师教世子以所行之事使世子晓喻于德义保则护慎世子之身辅相翼助使世子归于道诸于也方氏曰礼乐者教之之道也有教之之道苟非教之之人则道不虚行故立大傅少傅以养之养之将以成其材也内则父子外则君臣人之大伦也教养之道欲其知此而已保则亲也故入则有保师则正也故出则有师分而言之固如此合而言之则左右前后出入起居师也傅也保也未尝不在焉】
　　记曰虞夏商周有师保有疑丞设四辅及三公不必备唯其人语使能也
　　【孔氏曰记者古有此记记曰至唯其人皆古记之语语使能一句是作记者觧之也澄曰周之时大师大傅大保曰三公虞之时前疑后丞左辅右弼曰四辅周之师即虞之疑周之保即虞之丞周之傅即虞之辅弼夏商或与虞同或与周同不可考记者緫虞夏商周言之故曰设四辅及三公言虞之设四辅及周之设三公皆不必备其官及者非谓既设四辅又设三公也师保之间不言傅疑丞之间不言辅弼者从省以便文也郑氏曰记所云谓天子也语言也得能则用之无则已不必备其官也小人处其位不如且阙长乐陈氏曰有圣人之能有贤者之能所谓使能者兼圣贤而言山阴陆氏曰官不必备言难其人也】
　　君子曰德德成而教尊教尊而官正官正而国治君之谓也
　　【君子有德之称上旣引古记之言此又引有德者之言以足前义二德字其一衍谓师傅保得人则所教之人其德完成受教者之德成则教者爲有功而教者之道尊隆教者之道尊则所教之人能求贤审官而百官无不正百官无不正则君明臣良政事修举而其国无不治如此则可以爲人君矣故曰君之谓也】
　　○君之于世子也亲则父也尊则君也有父之亲有君之尊然后兼天下而有之是故养世子不可不愼也【凡天下之爲人父者于其子虽有父之亲而无君之尊也凡天下之爲人君者于其臣虽有君之尊而无父之亲也唯君之于世子其亲则父其尊则君旣爲之父又爲之君然后能兼天下尊亲二者而有之有之谓有父之亲有君之尊也彼但有父之亲而无君之尊者犹不可不知教其子况兼亲尊二者而有之者其于教世子而可以不愼乎愼谓尽其心尽其道而不敢忽慢简略也郑氏曰处君父之位而不能教其子则其余不足观矣】
　　行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯爲子君在斯谓之臣居子与臣之节所以尊君亲亲也故学之爲父子焉学之爲君臣焉学之爲长幼焉父子君臣长幼之道得而国治【学之音效】
　　【孔氏曰物犹事也一事谓与国人齿让三善谓众知父子知君臣知长幼也世子唯在学时与国人齿若朝防饮食则否国人谓不知礼者疑而发问也有父在则礼然者是知醴之人答之也父在则常须谦退不敢居人之前故云父在则礼当如此父子天性自然故云道君臣以义合故云义长幼有等级上下故云节不言兄在则礼然而云长长者以世子无兄故也国人闻世子居臣子之礼于是各知尊其君父世子所以父在爲子礼君在爲臣礼也斯语辞也谓之臣者世子于君虽曰君臣异于义合也郑氏曰学教也长乐陈氏曰知爲父子则孝知爲君臣则忠知爲长幼则顺孝弟忠顺立而国治矣方氏曰齿让者序齿而相让也父在斯爲子以其天合故直言爲君在斯谓之臣以其人合故止言谓之也内则父子外则君臣长幼则内外之所兼有也内外治则国其有不治者乎澄曰得者谓于父子君臣长幼之道无所失也】
　　语曰乐正司业父师司成一有元良万国以贞世子之谓也
　　【新安王氏曰乐正司案下文所谓大乐正授数是也父师司成所谓太傅少傅有保有师以成世子之德者也而郑氏以爲司徒之属师氏误矣郑氏曰司主也一一人也元大也良善也贞正也孔氏曰乐正主大子诗书之业父师成就其德行一人谓世子一人有大善则万国以正也】
　　○教世子
　　【郑氏曰亦题上事澄曰旧本错简在一献无介语可也下】
　　右记三王教世子之礼凡三节
　　凡学世子及学士必时【学世子学士并音效下并同】
　　【前章言教世子之法备矣此章兼言教士故于章首发凡幷言二事郑氏曰学士谓司徒论俊选所升于学者四时各有宜孔氏曰时谓四时即下春夏干戈春诵夏之类是也】
　　春夏学干戈秋冬学羽籥皆于东序小乐正学干大胥赞之籥师学戈籥师丞赞之胥鼓南春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠【大胥如字大师音泰大乐正同】
