<!-- { "loadSidebar": true } -->
　　【孔氏曰奸声感于人而逆气来应二者相合而成象滛乐遂兴纣作靡靡之声是也正声感动于人而顺气来应二者相合而成象则和乐兴若周室太平颂声作也声感人倡也气应之和也善倡则善和恶倡则恶和是倡和有应也回谓乖违邪谓邪僻言乖违邪僻曲之与直各归其善恶之分限善归善分恶归恶分也善恶各归其分是万物之情理各以类自相感动也方氏曰声之感人自外而入气之应声由中而出气之作也不可得而见及其成也乃形见于乐由其所感者异故其所应者亦异所应者异故所兴者亦异此君子慎其所以感之者单出为声比音而乐之然后为乐声感于上而乐应于下回则有庄邪则有正又或曲或直焉此言其声之别】
　　是故君子反情以和其志比类以成其行奸声乱色不留聪明滛乐慝礼不接心术惰慢邪辟之气不设于身体使耳目鼻口心知百体皆由顺正以行其义
　　【方氏曰情者性之欲反情所以复其性类者人之善比类所以资诸人反情于内故足以和其志比类于外故足以成其行李氏曰反情以和其志以内修内者也比类以成其行以外治外者也奸声乱色不留聪明滛乐慝礼不接心术以外治内者也惰慢邪辟之气不设于身体以内治外者也夫如是则耳之綦声目之綦色鼻之綦臭心知百体之綦快莫不顺而无逆正而无邪矣故曰耳目鼻口皆由顺正】
　　然后发以声音而文以琴瑟动以干戚饰以羽毛从以箫管奋至徳之光动四气之和以着万物之理
　　【郑氏曰奋犹动也着犹成也孔氏曰谓动发心志以声音文饰声音以琴瑟振动形体以干戚装饰乐具以羽旄随从者乐以箫管用以奋动天地至徳之光则神明来降感动四时气序之和谓风雨顺寒暑时以着万物之理万物得其所也长乐陈氏曰声音为徳音之音琴瑟为徳音之器干戚为武徳之容也羽旄为文徳之容也从以箫管而为备成之乐则性术之变尽矣方氏曰如上所言然后可以作乐故此极言作乐之事声音者心所生故言发琴瑟者乐之器故言文干戚所以为武故言动羽旄所以为文故言饰箫管作于堂下故言从至徳者天地隂阳之徳也由乐之徳辉有以奋之故其光不灭四时先后以相济由乐之徳音有以动之故其和不乖马氏曰在己则奋至徳之光在天则动四气之和在地则着万物之理山隂陆氏曰奋犹发也若大章所以发尧徳之光大韶所以发舜徳之光】
　　是故清明象天广大象地终始象四时周旋象风雨五色成文而不乱八风从律而不奸百度得数而有常小大相成终始相生倡和清浊迭相为经【还音旋】
　　【郑氏曰清明谓人声也广大谓钟鼔也周旋象风雨谓五者五色五行也八风从律应节至也百度百刻也言日月昼夜不失正也清谓蕤賔至应钟浊谓黄钟至中吕方氏曰清明者乐之声故象天广大者乐之体故象地终始者乐之序故象四时周旋者乐之节故象风雨合之以柷乐之始也止之以敔乐之终也既备乃奏乐之固也以反为文乐之还也】
　　故乐行而伦清耳目聪明血气和平移风易俗天下皆宁
　　【郑氏曰言乐用则正人理和隂阳也伦谓人道也孔氏曰乐行而伦类清美矣人听之则耳目聪明血气和平变移敝恶之风改革昏乱之俗而天下皆安矣张子曰正乐既行故人伦之道清不视听奸乱故视听聪明口鼻心知百体皆由顺正故血气和平风移俗革移是移徙之名易是改易之称易前之恶俗从今之善俗上行谓之风下习谓之俗】
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐
　　【郑氏曰道谓仁义欲谓滛邪也孔氏曰以道制欲则意得欢乐而不有昏乱以欲忘道则志虑迷惑而不得欢乐也】
　　是故君子反情以和其志广乐以成其教乐行而民乡方可以观徳矣【乡许亮切】
　　【黄氏曰反情以和其志则以道制欲广乐以成其教则以道制人之欲】
　　○徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐气从之
　　【郑氏曰三者本志也声也容也然无此本于内则不能为乐也孔氏曰徳在于内乐所以发其徳故乐为徳之光华也非器无以成乐故金石丝竹为乐之器也诗谓言辞説其志歌谓音曲以歌咏其言辞之声哀乐在内必形于外故以舞振动其容乐之体有此三者辅氏曰端犹孟子所谓四端也华即下文所谓英华也徳出于性故徳者性之端乐以章徳故乐者徳之华也乐之气谓和气也乐曰阳来岂无气乎】
　　是故情深而文明气盛而化神和顺积中而英华发外唯乐不可以为伪
　　【孔氏曰情深为思虑深逺文明谓情由言显志意蕴积在中故气盛内志既盛则外感动于物故变化神通也气盛谓手舞足蹈是也化神谓动天地感鬼神也和顺积于心中言辞声音发见是英华发外也此据正乐若善事积于中则善声见于外恶事积于中则恶声见于外若心恶而望声之善不可得也故云唯乐不可以为伪方氏曰情深气盛则乐之和顺积于中文明化神则乐之英华发于外】
　　○乐者心之动也声者乐之象也文采节奏声之饰也君子动其本乐其象然后治其饰
　　【郑氏曰文采乐之威仪也孔氏曰自此至反始也广明舞之义理与声音相应心动而有声声成而为乐是乐由心动而成也乐本无体由象而见是声为乐之形象声无曲折则大质素故以文采节奏而饰之动其本则心之动也乐其象则亦乐之象也治其饰则亦声之饰也】
　　是故先鼔以警戒三歩以见方再始以着徃复乱以饰归奋疾而不防极幽而不隠独乐其志不厌其道备举其道不私其欲是故情见而义立乐终而徳尊君子以好善小人以听过故曰生民之道乐为大焉【见贤遍切郑氏曰先鼔将奏乐先击鼔以警戒众也三歩谓将舞必先三举足以见其舞之渐也再始以着性武王除丧至盟津之上纣未可伐还归二年乃遂伐之武舞再更始以明伐时再徃也复乱以饰归谓鸣铙而退明以整归也奋疾谓舞者也极幽谓歌者也孔氏曰方谓方将欲舞积渐之意也乱治也复谓舞曲终舞者复其行位而整治也象武王伐纣既毕整饰师旅而还归也防疾也谓舞者奋迅疾速而不至大疾歌者坐歌不动是极幽静而声发起是不隠也世多违背道理武王独能乐其志意不违厌其仁义之道谓恒以道自将也既不违厌道理又能备举而行之以利天下不私自恣己之情欲也情见谓武王伐纣之情见于乐也义立谓武王伐纣之义兴立也观其乐终则知武王道徳尊盛也君子谓在位者小人谓士庻之等君子观武王之乐徳类如此则好行善道小人观武王之乐则亦听伏己之愆过也生养人民之道乐最为大特举武王之乐者以其利益最深余乐莫及故也长乐刘氏曰大武之作先进三歩以见其慎伐之方也终而又始所以法天之行徃无不利也复其位以自治所以警饬其民归其有极也武王伐纣徳有极于幽微而舞亦象之不隠蔽也独乐其志所以嗣文王而行尧舜之道也天下之民擕老挈幼以归之不厌其道之谓也而皆象之以舞焉备举二帝三王之道脩而兼用之求以尽斯民之性也不私武王之所欲也方氏曰方者舞之位舞有四表皆自南北出故言方作始之未始舞始而北出再始则周而复始故也始为徃终为复始至于再则徃之义着矣治乱之谓乱舞乱皆坐复乱则还而治乱故也徃为出复为归乱至于复则归之事饬矣故言饬庐陵胡氏曰再始谓毎曲一终更发始为之凡再更发始也长乐陈氏曰独乐其志不厌其道志以道宁也备举其道不私其私以道制欲也】
　　○乐也者施也礼也者报也乐乐其所生而礼反其所自始乐章徳礼报情反始也【施始豉切】
　　【郑氏曰施言乐出而不反礼有徃来也自由也孔氏曰礼乐之别报施不同作乐使众庻皆听之无反报之意但有恩施而已徃而不来非礼也故礼者言报也若武王民乐其由武功而生王业即以武名乐以受施处立名也若祭后稷报其王业之由是礼有报也章徳报情又覆説报施之意言乐施而不报是章明其徳也礼有恩则报以人意言之谓之报情以父子祖孙言之谓之反始其实一也】
　　所谓大辂者天子之车也龙旂九旒天子之旌也青黑縁者天子之寳也从之以牛羊之羣则所以赠诸侯也【縁恱绢切】
　　【郑氏曰赠诸侯谓来朝将去送之以礼孔氏曰此明礼报之事诸侯守土来朝天子天子以此等物报之不明乐施者其事易知故畧之大辂金辂也据上公及同姓诸侯若异姓则象辂四卫则革辂蕃国则木辂而受于天子搃谓之大辂也龙旂九旒据上公言之侯伯则七旒子男则五旒寳之中并以青黑为縁天子既与之大辂龙旂及寳占兆又从以牛羊非一故称羣方氏曰辂即路也此言大辂即金辂以其赠诸侯者无大于此也玉辂则以祀而不以封焉牛羊者燕飨之所用则用之末非所先焉故曰从之】右乐象第三今録第六目録第八史记第七
　　昔者舜作五之琴以歌南风夔始制乐以赏诸侯故天子之为乐也以赏诸侯之有徳者也徳盛而教尊五谷时孰然后赏之以乐故其治民劳者其舞行缀逺其治民逸者其行缀短故观其舞知其徳闻其諡知其行也【行户刚切缀知劣切】
　　【郑氏曰夔欲舜与天下之君共此乐也南风长养之风也民劳则徳薄酂相去逺舞人少也民逸则徳盛酂相去近舞人多也諡者行之迹也孔氏曰五谓无文武二唯宫商等五也案世本神农作琴今云舜作者特用琴歌南风始自舜或五始舜也舞处之缀一但人多则去之近人少则去之逺观其舞之逺近则知其徳之薄厚由舞以表徳也又以諡比舞闻諡之善则知其行之好恶也长乐陈氏曰赏诸侯以乐前此无有也此则因夔故以始制言之方氏曰乐所以象徳诸侯有养民之徳者则赏之故夔始制乐以赏诸侯之有徳也惟徳盛人所从者众则其教尊而人事脩人事脩则天时应故继之以五谷时孰徳盛教尊则养其心者至矣五谷时孰则养其形者至矣诸侯之养民如此天子赏之以乐也不亦宜乎辅氏曰南风长养万物犹人君长养万民舜为天子而歌此为乐则诸侯之君民者亦当法舜之徳体南风之意以长养其民故夔因其歌而写之于金石丝竹当时诸侯之有养民之徳者则以乐赏之也】
　　○大章章之也咸池备矣韶继也夏大也殷周之乐尽矣
　　【郑氏曰大章尧乐名也咸池黄帝乐名也尧増脩而用之韶舜乐名夏禹乐名殷周之乐尽矣言尽人事也石林叶氏曰备者徳之全也尽者声之极也澄按此指是言尧舜禹汤武五代之乐郑氏以咸池为黄帝乐名非也考周官大司乐黄帝乐名大卷又名云门则此所谓大章所谓咸池皆尧乐名也故周官名尧乐为大咸若使咸池果为黄帝之乐则岂可次于大章尧乐之后哉】
