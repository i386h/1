<!-- { "loadSidebar": true } -->
　　○大学始教皮弁祭菜示敬道也宵雅肄三官其始也入学鼔箧孙其业也夏楚二物収其威也未卜禘不视学游其志也时观而弗语存其心也幼者听而勿问学不躐等也此七者教之大伦也记曰凡学官先事士先志其此之谓乎【宵音消肄以二切孙去声下同夏古雅切观去声语去声学不躐等音效郑氏曰皮弁天子之朝朝服也祭菜礼先圣先师菜谓芹藻之属宵雅宵之言小也肄习也习小雅之三谓鹿鸣四牡皇皇者华也此皆君臣宴乐相劳和之诗为始学者习之所以劝之以官且取上下相和厚也鼔箧击鼔警众乃发箧出所治经业也孙犹恭顺也夏楚夏榎也楚荆也二者所以扑挞犯礼者谓収敛整齐之威威仪也时观而弗语使之愤悱然后啓发也学不躐等学教也教之长稺伦理也自大学始教至此其义七也官居官者也士学士也澄曰古者始入学必释菜于先圣先师故大学始初之教有司先服皮弁服行释菜礼盖示学者以敬先圣先师之道也常服冠今加服皮弁芹藻之菜简质而洁皆示敬也学者将以居官任事也诵诗者必欲其逹于政而能专对小雅三诗皆言为君使之事使之肄习盖教以官事于其始也入学必先击鼔而后发箧者欲逊譲其志而不忽遽也朴作教刑所以収整其威仪也禘者时祭之名非五年大禘之禘盖周之春祭名祠周之前春祭名禘见王制郊特牲或云禘即祠字之误视学谓考试学者经业或君亲徃或有司为之非天子大视学之礼也待时祭后乃视学不欲急廹使学者得以优游其志而学也观示也语告也时复有以示之而弗与之语使之存其心以致思也幼者但听长者讲説不得辄问盖教之之法不可逾越等级也官谓己仕者士谓未仕者己仕者先教之以居官之事未仕者先教之以为士之志】
　　○大学之教也时教必有正业退息必有居学
　　【时教谓春夏秋冬四时之教业谓所学之事正业谓春学乐夏学诗秋学礼冬读书各当其时正所当学之事也退谓进受正业既毕而退也息谓燕闲之时居学谓私居所学之事也非正受业于学官者如下文操缦博依之类是也】
　　不学操缦不能安不学博依不能安诗不学杂服不能安礼不兴其艺不能乐学【操七刀切缦末旦切依旧读上声今读如字兴去声或平声乐学五孝切】
　　【缦亦丝乐之属盖燕乐也周官钟师磬师皆掌缦乐郑氏以操缦为杂弄安者便习而无所勉强也琴瑟之属春时学乐八音皆学者举八音之一而言博广也依谓歌者必依五声之清浊而髙下其音节所谓声依永也诗乐歌之辞夏时所学也杂者诸多不一之名服如服劳之服杂服谓在身所行非一端如曲礼三千之威仪皆是礼者经礼三百之节文秋时所学也兴如诗六义之兴引导于前而兴起之也艺犹技也即操缦博依杂服等艺以退息之居学而言也乐谓心好之而耽玩不厌学即春所学之夏所学之诗秋所学之礼也此谓既受正业而退息之时又有居学之事学操缦则习于调学博依则孰于声歌学杂服则孰于威仪而于于诗于礼自然便习而不待勉强矣盖不兴起于居学之艺则生踈澁滞不能耽好正业之学也】
　　故君子之于学也藏焉脩焉息焉游焉夫然故安其学而亲其师乐其友而信其道是以虽离师辅而不反也兊命曰敬孙务时敏厥脩乃来其此之谓乎【乐其友音洛离去声藏谓入学受业时藏其身于所学之官若东序若瞽宗若上庠等处也脩谓治其正业息谓退息私居时游者玩物适情之谓学操缦等艺是也安其学即上文安安诗安礼之安于藏之时脩其业于息之时游其学则己之独学独得者便习无强而安又且益亲其所从之师人之同学同得者欢欣交畅而乐又且益信其所闻之道安其学于亲其师之先信其道于乐其友之后则虽已离去师友而所守坚固不复变移也敬逊谓宅心惟一序以进而不伤于廹急务时敏谓専力不二勤勉以求而不失于怠缓如此则其所脩日有新益方来而未已也】
　　○今之教者呻其占毕多其讯言及于数进而不顾其安使人不由其诚教人不尽其材其施之也悖其求之也佛夫然故隠其学而疾其师苦其难而不知其益也虽终其业其去之必速教之不刑其此之由乎【呻音申占尺占切讯音信数音朔佛扶弗切去如字】
　　【呻吟也占视也简谓之毕讯告也及于犹曰至于也数进谓数数进之诚实也才谓所能施施教也求犹责也隠谓暗而不明也悖逆皆谓反逆而不顺言今之师诵其所视之简多其所告之辞学者未可以进而又进之不顾其所学已安与否也实知此一理而后使之别穷一理是谓由其诚能行此一事而后教之别为一事是谓尽其材否则是使之不由其实教之不尽其能也不观其己知己能而进之以未知未能是其施教于人者先后失宜故曰悖不俟其自知自能而强之以必知必能是其求责于人者浅深莫辨故曰佛如是则莫能明其所受于师之学不愿亲其师而反疾其师矣已知己行者未能安则苦其难进之以其所未可虽欲益之而彼不能知其益也纵使强益俾终受其业然所知非乆必又昏忘所行非乆必又遗失故曰其去之必速郑氏曰刑犹成也谓教人不成者由此辅氏曰刑犹仪刑之刑其教不足为人之仪刑也】
　　○大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也【郑氏曰未发情欲未生孔氏曰逆防于未发之前故云豫时可受教故云时朱子曰禁于未发谓预为之防当其可谓适当其可告之时长乐陈氏曰豫救失于未然之前时长善于可教之际澄曰陵犹越也节如竹之节俟其能此事然后又教一事则为顺叙而不丛并相观谓甲观乙乙观甲此有未善观彼所善而效之则此亦善矣摩如两石相摩互相资借程子曰朋友讲习莫如相观而善之益多澄谓此四者三属于师一属于友】
　　然后禁则扞格而不胜时过然后学则勤苦而难成杂施而不孙则壊乱而不脩独学而无友则孤陋而寡闻燕朋逆其师燕辟废其学此六者教之所由废也【扞胡半切格黠客切胜音升壊如字旧音怪辟音譬】
　　【扞格谓抵拒胜犹堪也燕犹防也辟犹语也不禁之于未发待其已发然后禁之则受教者抵拒而不堪其禁制教之必当其可以受教之时至于其时已过则其聪明知虑己不及昔学之虽勤苦而难得完成也学者须是已能一事然后再学一事若无节次杂然施之而不顺序则所学多端必皆隳毁棼乱而不脩治也学者虽是羣居共学相观而善互有所益若独自为学则孤单僻陋而所闻者寡师帅以正者也若身亲防慢之朋则染习不正必至于违逆其师学者于无益之言勿听若耳闻防慢之语则无益有损必至于荒废其学朱子曰燕朋谓私防之朋损者三友之类大戴记保篇作左右之习反其师燕辟谓私防之谈无益于学而反有所害也澄谓前四者教所由兴在师者三在学者一后六者教之所由废在师者三在学者三方氏曰教之兴止于四废至于六者以见所由兴者常少所由废者常多也】
　　君子既知教之所由兴又知教之所由废然后可以为人师也故君子之教喻也道而弗牵强而弗抑开而弗逹道而弗牵则和强而弗抑则易开而弗逹则思和易以思可谓善喻矣【强上声易以防切下同】
　　【喻以言晓之也道谓引导其前牵犹拽也强谓激勉之抑犹偪也开谓发其端倪逹谓通透至于底里言知前四者为教之所由以兴又知前六者为教之所由以废则可以为师而教人矣故其教而晓喻之也但引导其前使之自进而不以力拽之以速其进则受教者不至于乖戾激勉其志使之自能而不以力偪之以速其能则受教者不至于艰难但开发其端倪而不尽言以直透于底里则受教者必须致思而自得之于学者之情不乖而和不难而易俾思而后得如此则可谓善于教而喻人者矣】
　　学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也【长知两切延平周氏曰失则多者知之所以过失则寡者愚之所以不及失则易者贤之所以过失则止者不肖之所以不及东莱吕氏曰多才有余者寡才不足者易俊快者止钝迟者四者心之莫同病各自别知其心然后能救其失譬如医者要识他病处方始随证用药若不识学者之病去它病上加添无縁得成就长乐陈氏曰多者约之以礼寡者博之以文易者抑之以自反止者勉之以自强此救其失也澄曰学者有所善则教之者使之増益加进以长其善学者有所失则教者使之减省除去以救其失此一节皆言学者之失所当捄者】
　　善歌者使人继其声善教者使人继其志其言也约而逹微而臧罕譬而喻可谓继志矣
　　【朱子曰继声继志者皆谓微发其端而不究其説使人有所玩索而自得之也约而逹微而臧罕譬而喻三者皆不务多言而使人自得之意澄曰善于歌者倡起其声而不终曲使人和而叹之以继续其声然后歌者之声终善于教者开示其志而不尽言使人思而绎之以继续其志然后教者之志尽故教者之言虽至约不繁而能使人通之虽至防不显而能使人善之虽少所取譬而能使人晓之逹之为通如樊迟未逹之逹臧之为善如王曰善哉言乎之善喻之为晓如夷子怃然曰命之矣是也三者皆不尽言而使学者自思绎而得之者约微罕喻教者之不尽言也逹臧喻学者之能自得也如此可谓能使人继其志者矣】
　　君子知至学之难易而知其美恶然后能博喻能博喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代唯其师此之谓乎
　　【张子曰知学者至于学之难易及知其资质之美恶故能教人长乐陈氏曰学有精粗故其至有难易质有美恶则其喻有浅深知美而喻之则有以长人之善知恶而喻之则有以救人之失澄曰知其难易美恶故能随其髙下浅深而喻之各有攸当不局于一途所谓博喻也教人能各得其宜则治人亦能各得其宜故能为教人之师者小而一官之长大而一国之君皆能为之也朱子曰能为师以教人则能为君以治人择师不可以不慎言能为君者其人难得故不可不择也孔氏曰师有君徳弟子就师学为君之徳故宜慎择其师三王谓夏殷周四代则加虞虽皆圣人无不择师为慎故云唯其师引旧记结此择师之重也】
　　○凡学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也
　　【郑氏曰严尊敬也武王践祚问黄帝颛顼之道存乎师尚父曰在丹书王斋三日端冕师尚父亦端冕奉书而入负屏而立王下堂南面师尚父曰先王之道不北面王行西折而南东面师尚父西面道书之言孔氏曰虽天子必尊师并言尸者欲见尊师与尸同也诏诰也天子虽至尊当告诏之时不使师北面永嘉戴氏曰此为人君尊师言以人君而尊师若此学者可知矣古人行礼有教化存焉严师所以尊道尊道则民知敬学帅天下之人而皆知敬学天下岂不大治故先王养老尊贤之义非特为其人也所以令众庻见也庆源辅氏曰凡学之道则非独君也严师为难盖言尽严师之道为难尔能尽严师之道则师始严师所以传道师严则道自尊道未尝不尊因其尊而尊之则系乎人之严师也】
　　善学者师逸而功倍又从而庸之不善学者师劳而功半又从而怨之
