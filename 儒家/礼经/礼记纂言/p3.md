<!-- { "loadSidebar": true } -->
　　【郑氏曰告面同尔反言面者从外来宜知亲之顔色安否有常有业縁亲之意欲知之不称老广敬方氏曰出必告者欲亲知其所徃之方也反必面者欲亲知其所至之时也有常者游必有方虑贻亲之忧也所习必有业者虑违亲之志也孔氏曰老是尊称称老是已自尊大非孝子卑退之情吕氏曰亲虽老而不失乎孺子慕者爱亲之至也五十而慕于大舜见之故髧彼两髦为孺子之饰亲没然后束之苟恒言而称老则忘亲而非慕也黄氏曰父母之年不可不知一则以喜一则以惧惧者惧父母之年衰暮非久也旣惧其老忍称之哉此乃教人子对父母常言须避讳老字一则伤父母之心一则孝子不忍斥言非谓人子自身称老也】
　　○爲人子者居不主奥坐不中席行不中道立不中门食飨不爲槩祭祀不爲尸【奥乌报切食音似飨香两切槩古爱切】
　　【郑氏曰谓与父同宫者奥谓室中西南隅道有左右中门谓枨闑中央槩量也不制待賔客馔具之所有尸尊者之处为其失子道然则尸卜筮无父者孔氏曰不言凡者或异居则礼不然主犹坐也室户近东南角西南隅隐奥故名为奥尊者居必主奥人子不冝处之一席四人则席端为上独坐则席中为尊尊者冝独不与人共则坐居席中卑者不得坐也男女各路路各有中尊者常行正路卑者不得行也门中央有闑两旁有枨枨闑之中尊者所立故人子不当之而立也四事与父异宫者不禁由命士以上父子皆异宫命士旣尊各有臣仆子孙应敬已故也大夫士或相徃来制设食飨馔具由尊者所裁人子不得辄豫限量多少尸代尊者人子不为也邵氏曰主奥中席皆尊者所居中道中门皆尊者所由为槩为尸皆尊者之事人子皆不敢当应氏曰父子异宫固各有西南隅之奥然亲在而自主之亦有不安焉非特以同宫而避之也若同宫则父自主之矣且道路之间岂父之所统哉而行不敢中者盖无徃而不寓其敬亲之意也熊氏曰食飨不为槩为传家事任子孙若不传家事则子孙无待宾之事胡氏曰食飨不为概此未传家事者游氏曰假如士庶人朋友相徃来苟欲为之设礼为人子者必白父母而设礼之量当听于父母也若已传家则正欲省事而方且为子孙裁食飨之量是烦尊者也熊氏说未安】
　　听于无声视于无形不登髙不临深不苟訾不苟笑【訾音紫】
　　【郑氏曰视听恒若亲之将有教使然登髙临深苟訾苟笑为近危辱也孔氏曰苟且也相毁曰訾不乐而笑为苟笑澄曰孝子在亲之侧常谨察亲之言动而常聼视于未言未动之先亲之口未言则无声可闻也而子之耳审听常若亲之有所谕敎惟恐其言而不及闻也亲之体未动则无形可见也而子之目谛视常若亲之有所指使惟恐其动而不及见也登髙临深恐致陨坠而有死伤没溺之患君子称人善不言人过在彼之事本无所预而轻率有毁訾之言闻者将以为谤之也在我之情非有所乐而轻率有哂笑之貌见者将以为侮之也皆能召怨召祸故孝子不爲】
　　○孝子不服闇不登危惧辱亲也【闇鸟绀切】
　　【郑氏曰服事也闇防也不于闇防之中从事为卒有非常且嫌失礼也男女夜行以烛】
　　○父母存不许友以死不有私财
　　【郑氏曰死为报仇雠孔氏曰家事统于尊财开尊者故无私财吕氏曰许者受其托先儒谓许报仇虽父母没亦不可患难相死兄弟之道也朋友以义相成患难之事无相及战国游侠以气相许结私交报仇怨君子谓之不义也戴氏曰髪肤以上皆亲之体岂敢许友以死粒粟缕丝以上皆亲之物岂敢私有其财髙者轻死者重财皆非孝也】
　　○父子不同席
　　【郑氏曰异尊卑也澄曰古者一席坐四人言父子偶共一处而坐虽止一人必各坐一席盖以父昭子穆父穆子昭尊不同故也若兄弟之齿虽有长防而尊卑之分则同故可同一席而坐】
　　○夫爲人子者三赐不及车马【夫音扶】
　　【郑氏曰三赐三命也凡仕者一命而受爵再命而受衣服三命而受车马车马而身所以尊者备矣卿大夫士之子不受不敢以成尊比逾于父天子诸侯之子不受自卑逺于君孔氏曰周礼大宗伯三命受位受位即受车马人子受三命之尊谦卑不敢受车马不云不受而云不及者受是已到之日人子非惟外迹不受心亦不及于此赐也吕氏曰三赐有车马君之所以宠臣三赐不及车马子之所以敬亲受位则有车马之赐矣受位而不受车马者位在朝廷而车马入于私门也坊记云父母存馈献不及车马葢车马家之重器也亲之所有子不敢以予人奉亲而不敢专也亲之所无子不敢以受于人辟亲而不敢加也叶氏曰郑氏以不及为不受若然居大夫之位而不受车马则徒行乎若曰不受君赐而已自为之是已为则可君赐之则不可理无是也以吾观之此葢谓父之未为大夫者不受车马则不敢受大夫之位也胡氏曰君子辞位不辞禄车马赐由君命安可辞哉赐与也三赐货财衣服车马也澄曰胡氏说葢谓人之所以与人者有三轻则货财重则衣服最重则车马为人子者已仕有禄而欲以物与人其轻者如货财衣服犹可白之父而称尊者之命以与之然所与之物仅可至衣服而止就三者之中不及于车马葢车马重物有父在则人子不敢以之与人也三赐不及车马与坊记馈献不及车马同意】
　　故州闾乡党称其孝也兄弟亲戚称其慈也僚友称其弟也执友称其仁也交游称其信也
　　【郑氏曰二十五家为闾四闾为族五族为党五党为州五州为乡僚友官同者执友志同者澄曰此言人子之孝其行实充积于中故其声名形着于外不但一家之人以为孝而二十五家之闾五百家之党二千五百家之州一万二千五百家之乡无一人不称其孝如闵子骞之孝人不闲于其父母昆弟之言是也年长于己为兄年少于己为弟内外通称亲谓族内戚谓族外慈笃爱也孝者之待兄弟亲戚必有恩故称其慈僚友谓仕而与同僚之官为友也弟谓能顺事官长孝者之待同官必有礼故称其弟执友谓学而与执志之同者为友也仁谓能全其心徳友者友其德相辅为仁惟孝者能不失其仁故称其仁交游谓平日泛交同游之人信谓以实相与交游在于信惟孝者能不失其信故称其信称其孝也緫言逺近之人称孝子之能孝于其父母也以下四者之称则以孝子所接待之人而言盖惟孝于父母者能慈能弟能仁能信故四等之人各因其孝子之所施所接于己者而称之也】
　　见父之执不谓之进不敢进不谓之退不敢退不问不敢对此孝子之行也
　　【孔氏曰父之执谓与父同志者或徃见或路中相见也吕氏曰见父之执友进退答问不敢专敬之至也】
　　○爲人臣之礼不显諌三諌而不听则逃之子之事亲也三谏而不听则号泣而随之【号呼刀切】
　　【郑氏曰显明也谓明言其恶逃去也君臣有义则合无义则离子于亲无去志在感动之孔氏曰何休云谏有五一曰讽諌二曰顺諌三曰直諌四曰争諌五曰戆諌凡谏讽諌为上戆諌为下事君虽主諌争亦当依微纳进善言尔不得显然言君恶听犹从也三諌不从则待放而去父子天性理不可逃虽不从当号泣而随之冀有悟而改然檀弓云事若有犯此论其微论语云事父母几諌檀弓言事亲无犯此论其犯亦互言尔】
　　○君有疾饮药臣先尝之亲有疾饮药子先尝之医不三世不服其药
　　【郑氏曰尝度其所堪不三世不服其药谨物齐也孔氏曰父子相承至三世则能谨物调齐矣吕氏曰医至三世治人多矣用物熟矣功已试而无疑然后服之亦谨疾之道也方氏曰医之术非父祖子孙传业则术无自而精其可服其桑乎然所言亦道其常而已若非传业而或自得于心未及三世固在所取或传之非其人虽三世亦所不取也】
　　○父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故【栉侧瑟切惰徒禾切又徒卧切矧失忍切詈黎志切】
　　【郑氏曰不栉不翔忧不为容也不惰忧不在私好也不御忧不在乐也不变味变貌忧不在味也不矧不詈忧在心难变也齿本曰矧大笑则见复故自若常也孔氏曰惰者言语戱剧文辞华饰犹许食肉但不许多尔少食则味不变多食则口味变也吕氏曰孝子之事亲病则致其忧忧在心故言动不得如故冠者不栉不服礼也矧见齿也詈恶声也笑怒之变至此亦忘亲也方氏曰言冠者别于童子冠者有时而不栉可也童子无冠不栉则不可所以止言冠者不栉忧亲之疾忘身之饰也言不惰以忧勤而不敢惰也琴瑟不御不以所乐忘所忧也士无故不去琴瑟葢常御之乐御犹御马之御诗云琴瑟在御物有常味食肉多品则为变味人有常貌饮酒过量则至变貌陈氏曰仪礼疾者齐养者皆齐自行不翔至怒不至詈皆齐之事也然此亦中人之制文王行不能正履不特不翔而已色忧不特言不惰笑不至矧而已一饭亦一饭再饭亦再饭不特食肉饮酒不变味变貌也】
　　○居丧之礼毁瘠不形视听不衰升降不由阼阶出入不当门隧居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝五十不致毁六十不毁七十唯衰麻在身饮酒食肉处于内【瘠秦昔切衰所追切阼昨误切隧音遂创初荘切疡音羊胜平声衰仓回切处上声】
　　【郑氏曰形谓骨见皆为其废丧事升降出入常若亲存隧道也胜任也不致毁以下皆所以养衰老人五十始衰也孔氏曰毁瘠羸瘦也许羸瘦不许骨露见也阼阶主人之阶也孝子在丧思慕不忍从父阼阶上下也若祔祭则同于吉得升阼阶也不胜丧谓疾不食酒肉创疡不沐浴毁而灭性不留身继世违亲生时之意是不慈不孝然本心实非不慈孝故言比也致极也五十居丧许有毁而不得极羸瘦六十衰甚都不许毁也陆氏佃曰五十不致毁四十虽不能毁犹当勉也吕氏曰记曰毁不危身为无后也君子执亲之丧其哀慕之至如不欲生所以致毁者仅至于不死而已然先王制礼教民无以死伤生毁瘠形视听衰几于灭性矣送死之大事且将废而莫之行则罪莫大焉方氏曰毁瘠不形虑或至于灭性也居防之礼虽哭泣无时然不可以过哀而防其明虽闻乐不乐然不可以过哀而聩其聦视听衰则不足以当大事也杂记言视不明听不聦君子病之者以此前言为人子者居不主奥行不中道及其居丧则升降不由阼阶出入不当门隧者事死如事生也七十则自衰麻之外与平居无以异饮酒食肉则不必有疾处于内则不必居门外之倚庐也澄曰不胜丧谓哀过不能堪将至于废事甚则至于灭性也此本是慈孝其亲而然然毁而不能存其父母所生之身虽曰慈孝而与不慈不孝者一也葢居丧固当致其哀然毁瘠不可形见于外视听不可衰损于前平时不沐浴不酒肉若有创有疡有疾则亦许其沐浴与酒肉俟疾旣止乃复其旧然此皆年五十以下彊壮者所行若五十气血渐衰则虽无疾与疮疡其哀毁视彊壮亦当减杀故曰不致毁六十愈衰则不特减杀而已故曰不毁七十大衰则惟有衰麻之服在身不去其余皆如无丧之人不禁酒肉又不居丧次而得处于内也】
　　生与来日死与徃日【与旧如字或云当音预】
