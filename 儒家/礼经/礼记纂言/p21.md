<!-- { "loadSidebar": true } -->
　　○由命士以上及大夫之子旬而见冢子未食而见必执其右手适子庶子已食而见必循其首【旬音均一如字郑氏曰旬当为均声之误也有时适妾同时生子子均而见者以生先后见之旣见乃食亦辟人君也冢子未食而见适子庶子已食而见急正缓庶之义此谓天子诸矦尊别世子虽同母礼则异矣孔氏曰大夫命士适妾生子皆以未食之前均齐见先生者先见后生者后见虽见有先后同是未食之前冢子以下是天子诸矦上文命士及大夫之子适庶均见此则有食前食后见之不同未食谓未与后夫人礼食而先见冢子是急于正也先与后夫人礼食之后然后见适子庶子是缓于庶也方氏曰生子必有食礼大夫士之子则旬而见天子诸矦之子则有未食已食之别者详于贵畧于贱也陆氏曰言子旣见之后凡旬一见冢子则未食而见适子庶子则已食而见急正缓庶之义也朱子曰疑郑说失之旬如字谓十日也别记异闻或不待三月也承记大夫礼而又别其冢嫡庶子之异同冢子之礼仍与前同唯适子庶子为异尔澄按此一节郑孔方同一义陆一义朱一义三说不同俱未通畅姑阙之】
　　○凡父在孙见于祖祖亦名之礼如子见无辞
　　【郑氏曰见子于祖家统于尊也父在则无辞有适子者无适孙与见庶子同也父卒而有适孙则有辞与见冢子同父虽卒而庶孙犹无辞也孔氏曰此卿大夫以下孙见祖之礼父之于子有传重之事故有告戒之辞今孙见于祖适子旣在其孙犹为庶孙与见庶子同无所传重所以无辞若其父旣卒则适孙与长子相似当有辞也若庶孙非适孙父虽卒见祖亦无辞】
　　○食子者三年而出见于公宫则劬大夫之子有食母士之妻自食其子【食子食母并音嗣】
　　【郑氏曰士妻大夫之妾食国君之子三年出归其家君有以劳赐之劬劳也大夫之子食母选于傅御之中丧服所谓乳母也士之妻贱不敢使人】
　　○子能食食教以右手能言男唯女俞男鞶革女鞶丝【食食上如字下音嗣唯于癸切俞以朱切】
　　【方氏口教以右手取其强而已男女所同也陈氏曰革带大带皆谓之鞶内则所谓男鞶革带也春秋传所谓鞶厉大带也易言鞶带扬子言鞶帨以至许慎服防杜预之徒皆以鞶为带特郑氏以男鞶革为盛帨之囊郑氏曰俞然也鞶小囊盛涗巾者男用韦女用缯】
　　六年教之数与方名七年男女不同席不共食八年出入门戸及即席饮食必后长者始教之让九年教之数日【数日所主切】
　　【数一二三四五六七八九十也方名东西南北也郑氏曰不同席共食蚤其别也教之让示以廉耻也数日朔望与六甲也方氏曰出入门户欲其行之让即席欲其坐之让饮食则欲其食之让也】
　　十年出就外傅居宿于外学书计衣不帛襦袴礼帅初朝夕学幼仪请肄简谅【襦音儒袴苦故切肄以二切】
　　【郑氏曰外傅教学之师也不用帛为襦袴为大温伤隂气也礼帅初遵习先日所为也肄习谅信也请习简谓所书篇数也请习信谓应对之言也孔氏曰帅循也行礼动作皆帅循初日所为学幼仪者从朝至夕学幼少奉事长者之仪方氏曰书六书也计九数也数必计其多少故又谓之计自学书计而下皆就外傅所学之事也马氏曰书文字也以其竒耦刚柔杂比以相成故曰文以其始于一二而生之至无穷故曰字以其可以记事故曰书文言其形字言其法书言其用书为六艺之一而以之教小学者葢学之所始也辅氏曰计者数之緫也六年教数一至十也十年学计百千万亿也居宿于外居日事也与燕居闲居同襦袴下服不用帛然则上衣犹用帛也陆氏曰十年以后有学无教】
　　十有三年学乐诵诗舞勺成童舞象学射御二十而冠始学礼可以衣裘帛舞大夏惇行孝弟博学不教内而不出【衣于旣切】
　　【郑氏曰成童十五以上先学勺后学象文武之次也大夏乐之文武备者孔氏曰勺文舞象武舞以年防习文武之小舞也二十成人血气强盛无虑伤损故可以衣裘帛大夏是禹乐禅代之后在干戈之前文武俱备博学不教谓广博学问不可为师教人内而不出蕴畜其徳在内而不得出言为人谋虑张子曰古者教童子先以舞欲柔其体也心下则气和气和则体柔教胄子必以乐欲其体和也学者志则欲立体则欲和博学不教内而不出不敢遽为成人之事也陆氏曰始学礼言自今始尔其余不言始有前此者矣八年始教之让三十始理男事四十始仕方氏曰舞勺则有文而无武舞象则有武而无文二十成人然后舞备文武教让于八年学防仪于十年则孝弟之道固已知之及成人然后惇而行之以期于孰焉】
　　三十而有室始理男事博学无方孙友视志四十始仕方物出谋发虑道合则服从不可则去五十命爲大夫服官政七十致事【孙音逊】
　　【郑氏曰室犹妻也男事受田给政役也孙顺也顺于友视其所志也物犹事也服官政统一官之政也致事致其事于君而告老张子曰博学无方犹知类通逹朱子曰方物方犹比也陆氏曰方物出谋则谋不过物方物发虑则虑不过物孔氏曰四十壮而仕出其谋计发其思虑以为国也方氏曰事人之道有合则有否故有从必有去合否在彼也有命存焉从去在我也有义存焉故道合则服从不可则去服谓服其事从谓从君也】
　　女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠【婉于阮切娩音晚枲思里切纴女金切组音祖紃音廵共音恭菹子余切醢音海相息亮切男子未十年亦居于内十年则出就外傅而居宿于外女子虽十年以上亦止居于内而不出也姆女师也郑氏曰不出恒居内也婉谓言语娩之言媚也谓容貌辅氏曰婉有委曲之意娩有迟缓之意听从所谓以顺为正也妇人之容徳莫此为盛执与孔子执御之执同治有愼意安于执麻枲而愼于治丝茧教也始于容德中于女工之事终于祭祀之事妇人之事尽是矣孔氏曰按九嫔注妇徳贞顺妇言辞令妇容婉娩妇功丝枲则婉娩合为妇容郑以婉为妇言娩为妇容听从为妇顺执麻枲以下为妇功以此备其四德纴谓缯帛组紃皆为绦或云组是綅也阔薄为组似绳者为紃方氏曰不出谓常居闺阁之内也听则有所受从则无所违皆女德也执麻枲绩事也治丝茧蚕事也织以机纴以针组綅属几此皆学女事以共衣服之用也观于祭祀则欲其习熟是事非特观之而已又且纳酒浆笾豆菹醢等物以致其礼相助长者而奠之于神焉朱子曰纳谓奉而入之澄曰笾豆菹醢者笾豆其菹醢谓以菹醢实于笾豆也然菹醢实于豆者尔实于笾者有脯修等物不言者文从省也纳其酒浆笾豆其菹醢各有司之者使女子观之至行礼之时则相长者而助其奠于神位之前也】
　　十有五年而笄二十而嫁有故二十三年而嫁聘则爲妻奔则爲妾
　　【郑氏曰十五而笄谓应年许嫁者女子许嫁笄而字之其未许嫁二十则笄有故谓父母之丧聘问也妻之言齐也以礼见问则得与夫敌体妾之言接也闻彼有礼走而徃焉以得接见于君子方氏曰聘言由彼而问此奔言自此而趋彼】
　　○凡男拜尚左手凡女拜尚右手
　　【郑氏曰左阳右隂也孔氏曰汉时行之也】
　　○道路男子由右女子由左
　　【郑氏曰地道尊右】
　　右记男女之礼凡十九节
　　饭
　　【郑氏曰目诸饭也】
　　黍稷稻粱白黍黄粱稰穛【稰思吕切穛侧角切】
　　【孔氏曰此饭凡六种下云白黍则上黍是黄黍也下言黄粱则上粱是白粱也按玉藻诸矦朔食四簋黍稷稻粱天子乃加以麦苽为六郑氏曰熟获曰稰生获曰穛陆氏曰稰熟获若今晚稻穛生获若今早稻晚稻耐収早稻食之而已故说文云稰粮也穛早熟谷也澄曰此葢据诸矦礼黍稷稻粱四饭而言而下文又言黍粱别有白黄二色稷稻各有稰穛二种也】
　　○饮
　　【郑氏曰目诸饮也】
　　重醴稻醴清糟黍醴清糟粱醴清糟或以酏爲醴黍酏浆水醷滥【重直龙切酏羊支切醷于纪于力二切滥力暂切】
　　【郑氏曰重陪也清泲也糟醇也致饮有泲者有醇者陪设之也以酏为醴酿粥为醴也黍酏酏粥也浆酢酨也水者清新也醷梅浆滥以诸和水也以周礼六饮校之则滥凉也纪莒之间名诸为滥孔氏曰稻黍粱三醴各有清糟以清糟相配重设故云重醴按周礼浆人六饮一水二浆三醴四凉五医六酏此别有醷郑司农之意醷与医一物凉今寒粥若糗饭杂水也凉与滥一物谓以诸杂糗饭和水也澄曰重醴至以酏为醴十九字六饮之一周官三醴是也黍酏六饮之二周官六酏是也浆六饮之三周官二浆是也水六饮之四周官一水是也醷六饮之五醷即医周官五医是也滥六饮之六滥即凉周官四凉是也陆氏曰有清有醴诸矦之礼天子用清大夫以下用糟】
　　○酒
　　【郑氏曰目诸酒也】
　　清白
　　【孔氏曰清谓清酒白谓事酒昔酒二酒俱白故以一白标之配清酒则为三酒此无五齐者五齐是祭祀献神所饮非人所常用故也】
　　○羞
　　【郑氏曰目诸羞也】
　　糗饵粉酏【糗起九切】
　　【先郑氏曰糗熬大豆与米也粉豆屑也郑氏曰周礼羞笾之实糗饵粉餈羞豆之实酏食糁食酏当为□以稻米与狼臅膏为□是也孔氏曰粉稻米黍米合蒸曰饵饼之曰餈为饵餈之粘着故以糗粉抟之周礼粉下有餈今无更以酏益之酏者周礼酏食共糁食文连则酏是糁之类陆氏曰糗饵笾人所谓糗饵言糗饵则餈可知粉酏醢人所谓酏食言粉酏则糁可知】
　　○膳
　　【郑氏曰目诸膳也】
　　膷臐膮醢牛炙醢牛胾醢牛脍羊炙羊胾临豕炙醢豕胾芥酱鱼脍雉兔鹑鷃【膷音香臐许云切膮许尧切炙章夜切胾侧吏切脍古外切鹑顺伦切鷃音晏】
　　【郑氏曰此上大夫之礼庶羞二十豆也以公食大夫礼馔校之则膮牛炙问不得有醢醢衍字也又以鷃为鴽孔氏曰膳豆上所盛美膳谓羮与胾醢之属按公食大夫礼二十豆膷一谓牛臛也臐二谓羊臛也膮三谓豕臛也牛炙四炙牛肉也此四物共为一行最在于北从西为始醢五谓肉酱也牛胾六谓切牛肉醢七牛脍八此四物为第二行陈之从东为始羊炙九羊胾十醢十一豕炙十二此四物为第三行陈之从西为始醢十三豕胾十四芥酱十五鱼脍十六此四物为第四行陈之从东为始以上十六豆下大夫礼也雉十七兔十八鹑十九鷃二十此四物为第五行陈之从西为始此是上大夫所加二十豆熊氏云醢文承牛羊之下则是牛肉羊肉之醢以其庶羞故得用三牲为醢若其正羞则不得用三牲故醢人职无三牲之醢也】
　　○食
　　【郑氏曰目人君燕食所用也】
　　蜗醢而苽食雉羮麦食脯羮鸡羮折稌大羮兔羮和糁不蓼濡豚包苦实蓼濡鸡醢酱实蓼濡鱼卵酱实蓼濡鼈醢酱实蓼腶修蚳醢脯羮兔醢麋肤鱼醢鱼脍芥酱麋腥醢酱桃诸梅诸卵盐【食音嗣蜗力戈切苽音孤折之列切稌音杜和胡卧切糁三敢切濡音而或如字卵音昆腵丁乱切蚳直其切卵盐力管切】
