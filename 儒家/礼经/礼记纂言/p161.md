<!-- { "loadSidebar": true } -->
　　○子言之仁有数义有长短小大中心怛爱人之仁也率法而彊之资仁者也诗云丰水有芑武王岂不仕贻厥孙谋以燕翼子武王烝哉数世之仁也国风曰我今不阅皇恤我后终身之仁也【阅音悦】
　　【郑氏曰资取也数与长短小大互言之耳性仁义者其数长大取仁义者其数短小芑枸檵也仕之言事也诒遗也燕安也烝君也言武王岂不念天下之事乎明丰水之有芑矣乃遗其后世之子孙以善谋以安翼其子也君哉武王美之也阅犹容也皇暇也恤忧也言我今尚恐不能自容何暇忧我后之人乎孔氏曰中心怛天性自仁者也率法而彊之取仁而行者也以大雅文王有声美武王之诗以证性仁者其数长武王行仁遗及子孙故曰数世之仁又引邶国风谷风之篇证取仁而行唯在一身何暇忧及后世是终身之仁也吕氏曰以其诚心爱人故曰爱人之仁以其有取于外故曰资仁此所发浅深之数也数世之仁终自之仁此所施逺近之数也故曰仁有数义有长短小大者义无定体惟其所宜而已宜长则长宜短则短宜大则大宜小则小如孔子可以仕则仕可以止则止可以乆则乆可以速则速礼有以髙为贵者以下为贵者有以大为贵者以小为贵者之类是也故曰义有长短小大此章论仁而及义者盖仁之数是亦义也沈氏曰仁所以有等级着为义有长短小大也礼运曰义者艺之分仁之节也不可分仁义説】
　　○子曰仁之为器重其为道逺举者莫能胜也行者莫能致也取数多者仁也夫勉于仁者不亦难乎是故君子以义度人则难为人以人望人则贤者可知已矣【胜音升数色住切夫音扶度待洛切】
　　【方氏曰论语曰士不可以不毅任重而道逺仁以为己任不亦重乎死而后已不亦逺乎其言正与此合郑氏曰取数多者言计天下之道仁居其多以义度人言以先王成法儗度人则难中也当以时人相比方耳张子曰仁道至大不可尽但取分数多者为仁如九徳徳多者为贤吕氏曰举莫能胜行莫能致勉之者之为难也以义度人者尽义以度人者也以人望人者举今之人相望也尽义以求人非圣人不足以当之故难为人举今之人相望则大贤愈于小贤小贤愈于不贤故贤着可知已矣】
　　○子曰中心安仁者天下一人而已矣大雅曰徳輶如毛民鲜克举之我仪圗之维仲山甫举之爱莫助之【輶音由鲜息浅切】
　　【吕氏曰君子之自待必全尽而后己中心安仁者天下一人而已圣人之仁也虽未至焉不敢不勉郑氏曰輶轻也鲜罕也仪匹也圗谋也爱犹惜也言徳之轻如毛耳人皆以为重罕能举行之者作此诗者周宣王之大臣也言我之匹谋之仲山甫则能举行之美之也惜乎时人无能助之者言贤者少】
　　○小雅曰髙山仰止景行行止子曰诗之好仁如此乡道而行中道而废忘身之老也不知年数之不足也俛焉日有孳孳毙而后已【景行如字好乡并去声俛音勉孳音兹毙音弊】
　　【朱子曰仰瞻望也景行大道也言髙山则可仰大道则可行澄谓引诗断章盖借仰髙山以兴行大道也乡此大道而行之行至中半力不能进而后止若犹能进则不止也好仁之甚故力行不辍如此郑氏曰中道而废废喻力极罢顿不能复行则止也俛焉勤劳之貌毙仆也孔氏曰古昔圣贤好爱仁徳如此之甚乡仁道而行力罢极而始休废于中道忘己身之衰老不觉知年数之不足犹行仁不止俛俛焉勤劳毎日孳孳唯力之毙仆而后己也吕氏曰不以髙矣美矣为不可跂及而不勉所以不知年数之不足俛焉日孳孳毙而后己乡道而行中道而废谓力不足者非不为也张子曰不知年数之不足是夭夀不贰也】
　　○子曰仁之难成乆矣人人失其所好故仁者之过易辞也【易以防切】
　　【孔氏曰仁道难成非始今日其来乆矣人人谓天下众人由仁道不成无所依恃民人由此不得其志意之所好若仁道成人皆得所愿也郑氏曰辞犹觧説也仁者虽有过不为甚矣惟圣人无过方氏曰自人言之则好莫如仁人能好仁则得其所好矣以其反此而失其所好此仁所以难成欤苟仁矣虽有过易辞也况无过乎以仁者之过过于厚故也若周公使管叔监殷孔子谓昭公知礼非无过也然周公之过过于爱亲孔子之过过于爱君为君亲而有过此其所为易辞也】
　　○子曰恭近礼俭近仁信近情敬让以行此虽有过其不甚矣夫恭寡过情可信俭易容也以此失之者不亦鲜乎诗云温温恭人惟徳之基
　　【孔氏曰礼主于敬故恭近礼俭不曹用无害于物故近仁言语信实故近情俭易容者俭则寡求故易容也所引诗大雅抑之篇结上文恭近礼也郑氏曰不亦鲜乎言罕以此失之马氏曰恭则不侮人礼也而未尽礼之道故近礼俭则不夺人仁也而未尽仁之道故近仁信则不欺于物情也而未尽情之道故近情情犹言实也中以恭俭信为守而行之以敬让故虽有过其不甚矣恭而不与相竞故寡过物之所以不可信以其虚也有其实则可信俭则寡于欲而易以处故易容方氏曰得则为当失则为过过之不甚犹其失之鲜故始言过终又言失吕氏曰温温恭人虽未成徳斯徳之基矣】
　　○子曰仁之难成乆矣唯君子能之是故君子不以其所能者病人不以人之所不能者愧人是故圣人之制行也不制以己使民有所劝勉愧耻以行其言礼以节之信以结之容貌以文之衣服以移之朋友以极之欲民之有壹也小雅曰不愧于人不畏于天【制行下孟切移昌氏切郑氏曰唯君子能之言能成人道者少也病人愧人谓罪咎之圣人之制行以中人为制则贤者劝勉不及者愧耻其言乃行也移犹广大也极致也壹谓专心于善吕氏曰君子固贤于众人矣君子之所能众人必有不能者矣使众人效己之所能则病矣使众人自彰其不能则愧矣故圣人制行以立教必与天下共之以天下之所能行者为之法所以为逹道也张子曰制行以己非以用乎人孔氏曰朋友以极之谓相勉励以极致于道也自礼以节之以下所以欲民之专心壹意于善道也澄曰上言愧人我愧之也下言愧耻彼自愧也】
　　是故君子服其服则文以君子之容有其容则文以君子之辞遂其辞则实以君子之徳是故君子耻服其服而无其容耻有其容而无其辞耻有其辞而无其徳耻有其徳而无其行是故君子衰绖则有哀色端冕则有敬色甲胄则有不可辱之色诗云惟鹈在梁不濡其翼彼记之子不称其服【衰七雷切鹈音啼称绳证切】
　　【郑氏曰遂犹成也无其行谓不行其徳孔氏曰实犹充也澄曰此言服必有其容容必有其辞辞必有其徳以三是故发语端第二是故又添行字谓必行之于外而后徳可见也是故至引诗但言服必有容一事彼二事亦犹是也】
　　○子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子【粢音咨盛音成秬音巨鬯勅亮切】
　　【吕氏曰所谓义者不可以不事事也虽天子必有事焉况于诸侯乎应氏曰天子竭力致敬以尊乎上帝则诸侯亦服勤以辅事乎天子孔氏曰天子事上帝诸侯事天子是贵贱皆有事于天下案小宰注云天地大神至尊不祼此祭上帝有巨鬯者凡鬯有二若和之以鬰谓之鬰鬯鬰人所掌是也祭宗庙则用以灌也若不和鬰谓之秬鬯鬯人所掌是也谓五齐之酒以秬黍为之以芬芳调畅故言秬鬯得以事上帝某氏讲义曰贵贱皆有事于天下乃君子之所谓义也天子亲耕借田为粢盛以充簠簋为秬鬯以实尊彛天子之所以自致者如此为诸侯者所以竭勤劳骏奔走以辅事天子也天子所以事上帝即诸侯所以事天子其义一也】
　　○子曰下之事上也虽有庇民之大徳不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑已而尊人小心而畏义求以事君得之自是不得自是以听天命诗云莫莫葛藟施于条枚凯弟君子求福不囘其舜禹文王周公之谓与有君民之大徳有事君之小心诗云惟此文王小心翼翼昭事上帝聿懐多福厥徳不回以受方国【庇必利切藟音诔施以防切与音余】
　　【郑氏曰庇覆也无君民之心是思不出其位役之言为也得之自是不得自是言不易道徼禄利也乐易之君子其求福脩徳以俟之不为回邪之行以要之方四方也受四方之国谓王天下孔氏曰恭敬节俭以求为仁信实退让以求为礼不问利禄得之与失恒行其是不苟易其道也莫莫葛藟此旱麓之诗又引大明之诗以证上求福不囘也某氏曰恭则不侮俭则不夺可以求从事于仁信则不疑让则不争可以求从事于礼方氏曰恭俭可为仁之用信让可为礼之用故以役言求役者求仁礼之役也事虽为人所尚己未尝自尚之也身虽为人所尊己未尝自尊之也俭于位非贪位也寡于欲非慕禄也让于贤非争名也卑已故能尊人小心故能畏义君子之为此者岂它求哉求以事君而已以是事君而得君者义也以是事君而不得君者则有命存焉庇民者止足以覆物君民者又足以命物若舜禹之受禅文王之受命周公之摄政皆君民之事也虽然岂尝有是心哉石林叶氏曰恭俭求役仁故不自尚其事俭于位寡于欲皆役仁之事也信让求役礼故不自尊其身让于贤卑已以尊人皆役礼之事也小心而畏义求以事君所以知人得之不得自是以听天命所以知天独言舜禹文王周公者盖为臣有事君之小心而天子又荐之于天唯舜禹为有命为臣而有君民之大徳天子不荐之于天唯文王周公为有义凯弟君子民之父母求福不囘义也厥徳不囘以受方国命也若汤武则反其常分亦义之变所以不及言也】
　　○子曰先王諡以尊名节以壹惠耻名之浮于行也是故君子不自大其事不自尚其功以求处情过行弗率以求处厚彰人之善而美人之功以求下贤是故君子虽自卑而民敬尊之【諡音示】
　　【郑氏曰諡者行之迹也名者谓声誉也言先王论行以为諡以尊名者使声誉可得而尊言也壹读为一惠犹善也言声誉虽有众多者即以其行一大善为諡耳在上曰浮君子勤行成功声誉逾行是所耻也率循也过行不复循行犹不贰过也自卑而民敬尊之言谦者所以成行之徳也孔氏曰列生时之行迹作諡以尊敬生前之声名于后世也大谓夸大既不欲行过于名故不自夸大其所为之事不自加尚其所为之功所以求处情实不欲虗为矫饰也张子曰节以壹惠惠字必是古徳字方氏曰生有名死有諡有諡则讳其名矣故曰諡以尊名公叔文子之子请諡而曰请所以易其名是矣諡以诔行而为之然行不一也有不胜言以所隆者之一端而为之节故曰节以壹惠若文王之为文武王之为武壹惠之道也行虽多而节之则名不浮于行矣声闻过情君子耻之自大自尚者迹于为故不自大其事不自尚其功以求处情人之过也多过于薄况过而不改乎故过行弗率以求处厚蔽人之善害人之功是妬贤而已故彰人之善美人之功以求下贤凡此皆自卑之道也子曰自下者人髙之易曰卑而不可逾故曰君子虽自卑而民敬尊之】
　　○子曰后稷天下之为烈也岂一手一足哉唯欲行之浮于名也故自谓便人
　　【吕氏曰后稷之教民稼穑无此疆尔界天下之利万世之功也其为烈也非一手一足之所能及也然犹不自以为功自谓便习是事之人而已郑氏曰烈业也言后稷造稼穑天下世以为业岂一手一足喻用之者多无数也孔氏曰上言君耻名浮于行故以后稷证之自谓便于稼穑之人故实行过于虗名也】
