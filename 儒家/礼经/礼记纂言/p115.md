<!-- { "loadSidebar": true } -->
　　【郑氏曰不息烛亲骨肉也不举乐重世变也庙见谓舅姑没者祭于祢以妇有共养之礼犹舅姑存时盥馈特豚于室方氏曰不息烛不寝也不举乐不乐也夜而不寝则相离之思无时而懈日而不乐则嗣亲之思无时而散妇人谓嫁曰归故于庙见称来妇澄曰以上四章皆曽子问昬礼遭丧之事因附记孔子所言昬礼之义于其后不息烛谓坐以达旦诗云女子有行逺父母兄弟女子自初生与父母兄弟同处今将归于夫家永与其父母兄弟相离故三夜不睡达旦以为骨月同处止于此时而已故悲伤也妇以共养舅姑为义生旣不获共养故必庙见以祭如生之盥馈然然后为妇共养之义完备而无亏欠也故曰成孔氏曰不举乐者思己之取妻嗣续其亲是亲之代谢感世之改变也舅姑存者于当夕同牢之后明日妇执枣栗腶修见于舅姑见讫舅姑醴妇醴妇讫妇以特豚盥馈舅姑盥馈讫舅姑飨妇更无三月庙见之事若舅姑旣没昬夕同牢礼毕明日无见舅姑盥馈之礼至三月之后于庙中以礼见于舅姑其祝辞告神称来妇选择吉日妇亲自执馔以祭于祢庙以成盥馈之义昬礼云妇入三月乃奠菜是也庙见奠菜祭祢同是一事若舅姑偏有没者厥明妇盥馈于其存者三月庙见于其亡者庙见必待三月一时天气改变乃可以事神也盥馈庙见皆谓适妇其庶妇则不馈共养统于适也以此言之庶妇不庙见昬礼唯云不馈不云不见则舅姑存者庶妇亦以枣栗暇修见也】
　　○曽子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而埽即位而哭如冠者未至则废【冠去声馔锄恋切】
　　【郑氏曰冠者谓賔及赞者内丧同门也不醴不醴子也其废者丧成服因丧而冠孔氏曰曽子问将欲冠子宾及赞者至门与主人揖让而入主人忽闻齐衰大功之丧孔子答云若是大门内之丧以加冠在庙庙在大门之内吉凶不可同处故废大门外之丧则丧在他处犹可以加冠也但平常吉时三加之后设醴以礼冠者之身今旣有丧直三加而已不醴之初欲迎宾之时未知有丧醴及馔具旣已陈设今忽闻丧故彻去醴与馔具又埽除冠之旧位使清洁更新乃即位而哭如宾及賛者未至则废而不冠也】
　　如将冠子而未及期日而有齐衰大功小功之丧则因丧服而冠
　　【郑氏曰及至也废吉礼而因丧冠俱成人之服孔氏曰未有期日而有丧冠日尚逺不可以吉加冠故废其吉礼因丧之成服而加丧冠也吉冠是吉时成人之服丧冠是丧时成人之服】
　　除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴【醮子妙切】
　　【郑氏曰酒为醮冠礼醴重而醮轻此服赐服酌用酒尊赐也不醴明不为改冠改冠当醴之孔氏曰曽子问此人因丧服而冠除丧之后不更改易行吉冠之礼乎孔子引类以答谓诸侯幼弱未冠总角从事至当冠之年因朝天子而天子赐诸侯大夫或弁或冕之服于天子大庙之中荣君之赐归设奠祭于己宗庙身服所赐之服更不改冠也斯此也于此之时唯有冠之醮法谓行醮以相燕饮无有冠之醴法谓不用醴以礼受服者之身所以然者凡改冠则当用醴今旣受服于天子不可归还更改为初冠礼法然则旣因丧而冠不可除丧更改为吉冠也按士冠礼云若不醴则醮用酒醴是古之酒为重酒是后代之法为轻酌而无酬酢曰醮诸侯大夫旣受赐服而归祭告之后使人酌酒以饮己荣上之赐不酬酢也若其改而更冠应必酌醴以醴之今旣受赐服而来不改冠故不醴也】
　　父没而冠则已冠埽地而祭于祢已祭而见伯父叔父而后飨冠者
　　【孔氏曰孔子旣答曽子之问又释父没加冠之礼父没而冠者加冠之后埽地而祭于祢庙已祭而见伯父叔父见伯父叔父之后乃飨冠者郑氏曰飨谓礼之】
　　○曽子问曰卿大夫将为尸于公受宿矣而有齐衰内丧则如之何孔子曰出舎于公馆以待事礼也
　　【郑氏曰出舎于公馆吉凶不可以同处也孔氏曰受宿受宿斋戒也祭是吉丧是凶不可同处所以出舎公馆待祭事毕然后归哭也】
　　○孔子曰尸弁冕而出卿大夫士皆下之尸必式必有前驱
　　【此承上章孔子答曽子为尸遭丧之问因附记孔子所言事尸之法自此章至篇终皆因类附记也凡为君尸者服其君之上服上公之君其尸首服九旒之冕矦伯之君其尸首服七旒之冕子男之君其尸首服五旒之冕若君之先祖不为君而为大夫士则尸各服其生时助祭于君之服大夫助祭于君者首服冕士助祭于君者首服爵弁故此记云尸弁冕而出而郑注谓君先祖或为大夫士也郑氏曰为君尸或弁者先祖或有为大夫士者卿大夫士见而下车尸小俛礼之前驱为辟道孔氏曰士虞礼云尸服卒者之上服君之先祖为士者当着爵弁以助居祭故子孙祭之尸服爵弁大夫助君祭着冕按仪礼特牲士礼尸服端少牢大夫礼尸服朝服皆在家自祭之服不服爵弁及冕葢大夫士卑屈于人君故尸服父祖自祭之上服人君礼伸故尸服助祭之上服也尸或出于道路卿大夫乘车见尸则下尸当冯式小俛以敬之尸出行必有前驱辟道之人也】
　　○曽子问曰祭必有尸乎若厌祭亦可乎孔子曰祭成丧者必有尸尸必以孙孙幼则使人抱之无孙则取于同姓可也祭殇必厌葢弗成也祭成丧而无尸是殇之也
　　【郑氏曰祭必有尸乎言无益无用为厌时无尸祭成丧者必有尸人以有子孙为成人子不殇父义由此也祭殇厌饫而已不成其为人也成丧无尸是与不成人同也孔氏曰曽子以神本无形象何须以生人众之祭是祭神不祭生人今祭生人无益死者无用此尸为祭初尸未入之前直设馔食以厌饫鬼神如此无尸亦应可孔子以成人有为人父之道威仪具备必须有尸以象神之威仪若年幼在殇人道未备威仪简畧不足象以不成人故不立尸也祭成人但厌饫而已是将成人与殇同也山隂陆氏曰厌犹礼之有饫也朝献犹礼之有飨也馈献犹礼之有食也燕私犹礼之有燕也朝事象朝时事亲所进馈食象食时所进然则飨朝食也燕夕事故诗飨言朝而燕同姓成于夜燕私也饫亦私也其异者饫立燕坐饫以显物燕以合好而已故祭饫私在亲燕私在诸父兄弟】
　　○孔子曰有隂厌有阳厌
　　【隂者室之西南隅谓之奥正当牖下不受牖明屋之隠奥处也以其幽闇故曰隂阳者室之西北隅谓之屋漏正与牖对受牖之明屋之漏光处也又为室之白白光明也以其光明故曰阳厌者但使鬼神食之厌饫而已无尸以食其祭物也郑氏曰言祭殇之礼有于隂厌之者有于阳厌之者孔氏曰孔子答问已了更起别端辨祭殇之礼其处有异隂厌者适殇也阳厌者庶殇也】
　　曽子问曰殇不祔祭何谓隂厌阳厌
　　【郑氏曰祔当为备言殇乃不成人祭之不备礼而云隂厌阳厌乎此失孔子防也祭成人始设奠于奥迎尸之前谓之隂厌尸谡之后改馔于西北隅谓之阳厌殇则不备孔氏曰曽子不解孔子之旨将谓祭殇始末一祭之中有此两厌故问云祭成人之时有此二厌祭殇简畧不备何谓备有隂厌阳厌也山隂陆氏曰据此成人之祭无隂厌阳厌郑氏谓迎尸之前祝酌奠奠之且飨是隂厌也尸谡之后彻荐爼敦设西北隅是阳厌也非是按少牢祝酌奠下云用荐歳事所以告之尔非隂厌也彻爼设敦几筵纳一尊阖牖户所以依神周官所谓蔵其隋者此与非阳厌也庶殇从祖祔食乃有隂厌阳厌即特祭不厌祭】
　　孔子曰宗子为殇而死庶子弗为后也其吉祭特牲祭殇不举无肵爼无酒不告利成是谓隂厌【肵音其郑氏曰族人以其伦代之不序昭穆立之庙其祭之就其祖而已代之者主其礼自卒哭成事之后为吉祭吉祭用特牲者尊宗子从成人也凡殇则特豚举肺脊肵爼利成礼之施于尸者不举无肵俎不告利成无酒其无尸及所降也其他如成人此是宗子而殇祭之于奥之礼小宗为殇其祭礼亦如之孔氏曰孔子更为辨云宗子为殇而死以其未成人庶子不得代为之后庶子旣不为后宗子不可阙族人以其伦辈与宗子昭穆同者代之是大宗族人但是宗子兄弟行无限亲疏皆得代之宗子存时族人凡殇死者宗子主其祭祀今宗子殇死代为宗子者主其礼也殇死无为人父之道故不序昭穆不得与代之者为父也士祭成人特牲今宗子祭亦特牲尊之从成人之礼也凡殇降于宗子之殇故用特豚熊氏云殇与无后者唯祔与除服二祭则止此言吉祭祔与除服也吉祭特牲则丧祭之时以其未成人降用特豚祭此殇时以无尸故不举肺脊肵是尸所食归余之爼以无尸故无肵爼利犹养也告共养之礼成祭毕无所可告故不告此三事本主于尸今以无尸故不为故注云此其无尸也祭成人有酒重古之义本不为尸设今祭殇礼畧无酒是降故注云及所降也此祭于庙奥隂闇之处是谓隂厌云宗子为殇而死不显大小故小宗为殇祭礼亦如之知此是指大宗者小宗无子则絶大宗无子则不絶重适之本也此云为殇而死不得为后若非殇死则得为后故知是大宗也宗子成人而死得立子孙为后若立兄弟为后则不可山隂陆氏曰此答曾子殇不祔祭葢如此吉祭是正言吉祭嫌吉时祭从祖祔食也虽曰从祔祔食其异者不举无肵俎无酒不告利成尔礼不备下成人也言若此殇然后有隂厌阳厌也然则隂厌犹正祭也阳厌其犹绎与澄按陆氏与注疏异未见其说之果是也姑存之俟识者考焉】
　　凡殇与无后者祭于宗子之家当室之白尊于东房是谓阳厌
　　【郑氏曰凡殇谓庶子之适或昆弟之子或从父昆弟也无后者如昆弟及诸父也此死者皆宗子大功内之亲共祖祢言祭于宗子之家为有异居者无庙者为墠祭之亲者共其牲物宗子皆主其礼当室之白尊于东房异于宗子之殇也室之白谓西北隅得户明者也明者曰阳凡庙在小宗之家小宗祭之亦然宗子之适亦为凡殇过此以往则不祭也孔氏曰凡殇谓非宗子之殇无后者谓庶子之身无子孙为后二者皆祭于宗子家庙之内不敢在成人之处故当室之白按特牲礼尊于户东宗子之殇祭于室奥其尊亦设于室户东今祭凡殇乃尊于东房皆异于宗子之殇也凡殇有二一是昆弟之子祭之当于宗子父庙二是从父昆弟祭之当于宗子祖庙其无后者亦有二一是昆弟无后祭之当于宗子祖庙二是诸父无后祭之当于宗子曽祖庙从父昆弟是宗子大功亲昆弟之子昆弟诸父是宗子期亲诸父及从兄弟共祖者昆弟及昆弟之子共祢者据士礼适士二庙有祢有祖无曽祖庙若祭诸父当曽祖庙者为墠祭之推此而言大夫三庙无大祖者其祭诸父得于曽祖庙也立大祖庙者曽祖无庙其祭诸父亦为墠祭之也澄曰室内四隅奥为极尊之处故常祭皆于奥室之西壁以南为上奥尊而屋漏卑凡殇及无后者礼杀故不敢在尊处由奥而北当屋漏卑处也此是辨尊卑隆杀之礼非有取于阳明隂闇之义也凡殇有二其父虽是庶其身乃是适当为小宗子者故得祭无后有二其身虽是庶其父乃是适而为宗子者故亦得祭】
　　○曽子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事【为云伪切】
