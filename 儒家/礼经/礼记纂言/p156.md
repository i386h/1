<!-- { "loadSidebar": true } -->
　　【孔氏曰哀公问毕有谦退之辞谓寡人既闻子之言勤力而行但己之才弱无柰后日有罪失何孔子答以君惧后罪是臣之福郑氏曰善哀公及此言也】
　　右记问答及福之辞










　　礼记纂言卷二十八
　　钦定四库全书
　　礼记纂言巻二十九　　　　元　吴澄　撰仲尼燕居
　　【取篇首四字为名山隂陆氏曰退朝曰燕退燕曰闲言礼燕居之事也言诗闲居之事也燕居称仲尼闲居称孔子以此】
　　仲尼燕居子张子贡言游侍纵言至于礼子曰居女三人者吾语女礼使女以礼周流无不徧也【女音汝语去声郑氏曰言游言偃子游也纵言泛説事居女三人者女三人且坐也凡与尊者言更端则起澄曰居坐也侍谓侍坐三人侍夫子坐夫子泛言及礼三人者起立夫子使之载坐而语之以礼也孔氏曰周流谓周旋流转无不徧于天下也方氏曰周言其不亏流言其不滞周流则其用无所不徧】
　　子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆【中贞仲切】
　　【方氏曰三人侍坐之序子张为首子贡为次言游为末子张未对而子贡对焉所以为越席敬言其心恭言其貌心敬而不中礼则文辞寡故谓之野貎恭而不中礼则文辞多故谓之给给论语所谓口给也澄曰中心虽敬而不中礼节则行或朴野而近固外貌虽恭而不中礼节则言或捷给而近佞彊勇鋭进而不中礼节则陵躐杂施而不顺序故谓之逆给者指子贡之失也辅氏曰越席而对己违于礼矣故以敬防勇不中礼挠之敬恭勇皆徳也然不中礼则皆陷于恶则人固不可不以礼周旋也】
　　子曰给夺慈仁
　　【上既言野给逆三失矣此又特言给之一失者为子贡言也仁者内心慈爱重厚寡言取给于口者失其本心葢木讷近仁巧言鲜仁也辅氏曰徇外者忘内故复以给夺慈仁教之郑氏曰子贡辨近于给夺犹乱也】
　　子曰师尔过而商也不及子产犹众人之母也能食之不能教也【食音嗣后同】
　　【既特言子贡之失此又特言子张之失卜商虽不在坐并言之者以其不及与子张之过相反也子产母道有余父道不足有余者为过不足者为不及师商二人而一过一不及子产一人而有过亦有不及故因言师商之过不及而并言之朱子曰子张才髙意广而好为苟难故常过子夏笃信谨守而规模狭隘故常不及】
　　子贡越席而对曰敢问将何以为此中者也子曰礼乎礼夫礼所以制中也【夫音扶】
　　【中者无过不及之谓制者裁也子贡见夫子言师商之过不及遂问夫子何以得为无过无不及之中而夫子答以礼也葢礼有节以礼裁制之使中其节则无过亦无不及矣先云礼乎者设为问辞后云礼者设为答辞也】
　　子贡退言游进曰敢问礼也者领恶而全好者与子曰然然则何如子曰郊社之义所以仁鬼神也尝禘之礼所以仁昭穆也馈奠之礼所以仁死防也射乡之礼所以仁乡党也食飨之礼所以仁賔客也【与音余丧去声】
　　【郑氏曰领犹治也好善也应氏曰领谓揔揽收拾之也恶者收敛而无余则好者浑全而无亏矣澄曰上言以礼制中损其过益其不及葢因其气质之偏而除治之所谓领恶也下言仁鬼神至仁賔客葢因其徳性之善而充周之所谓全好也礼有吉凶军賔嘉五礼其经葢有三百此扵吉礼止言郊社尝禘凶礼止言馈奠嘉礼止言射乡食飨賔军二礼则言不及之葢举其要以该其余也郊社之尊敬报本尝禘之孝爱追养馈奠之情文致哀射乡之仪节闲习食飨之恩意隆厚皆温然慈良之心所发见故谓之仁能此五者则其余诸礼皆可能也五礼先吉礼故以吉凶嘉为序仪礼篇次则先轻后重若依仪礼之次则此五者之目食一飨二乡三射四馈奠五尝六禘七社八郊九也孔氏曰仁谓仁恩相存念也馈奠谓人之初死设此馈食之奠射谓乡射乡谓乡饮酒方氏曰先郊社后尝禘尊亲之序也先尝禘后馈奠吉凶之序也先馈奠后射乡重轻之序也先射乡后食飨众寡之序也义者礼之所尊故特扵郊社言义而自尝禘以下皆言礼也】
　　子曰明乎郊社之义尝禘之礼治国其如指诸掌而已乎是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也是故宫室得其度量鼎得其象味得其时乐得其节车得其式鬼神得其飨丧纪得其哀辨説得其党官得其体政事得其施加于身而错于前凡众之动得其宜【长知两切朝音潮量音谅错七故切】
　　【夫子既以五者之礼答子防之问矣而又更端自言以尽其意上所言之礼有五此但言郊社尝禘而不复言馈奠射乡食飨者葢举其二则三者在其中明此五者之礼义则治国之事易易尔遂推其功效如下所云居处谓羣居聚处在宗戚朋友乡党之间皆是闺门之内谓一家之中三族谓父子兄弟官爵序谓贵贱有等田猎以讲武教战戎事闲习其效也军旅以全师克敌武功成完其效也犹恐五者所该未尽则又析言居室用噐食味耳所听之乐身所乗之车皆合礼制祭祀而鬼神来飨居丧而哀中其节教学辨说之所言从其事类官属之所职皆称政事之所施皆当亦是得礼之效犹恐十者所该未尽则又揔言一切加被于吾身错置于吾前者凡众事之举动无一不得其宜亦皆得礼之效也五者之所以仁止言吉凶嘉三礼而此推言礼之效则曰田猎军旅见其足以兼军礼也郊社尝禘所以仁天地人之鬼神而此又言鬼神得其飨言明彼郊社尝禘推而用之于羣小祀则鬼神皆飨也馈奠所以仁其已死丧之亲而此又言防纪得其哀馈奠止是防礼中之一事防纪则溥言初防以至终丧一一合礼制也前言朝廷有礼谓君相主治朝廷用人各当才徳故贵贱有序后言官得其体谓官属分任一职如人身之一体者也上一条答子游以五仁者本也此一条推言五有十一得者效也郑氏曰治国指诸掌言易知也郊社尝禘尊卑之事有治国之象焉辨别也凡言得者得法于礼也量豆区斗斛也味酸苦之属也四时有所多及献所宜也辨礼之説谓礼乐之官教学者党类也体尊卑异而合同孔氏曰度谓髙下大小得礼之度数象谓斛斗之量三牲之鼎各得其礼之法象按春秋左氏昭三年传云齐旧四量四升为豆各自其四以登于釡注云四豆为区四区为釜又律厯志十升为斗十斗为斛味得其时周礼食医春多酸夏多苦秋多辛冬多醎又兽人春献狼夏献糜是也乐得其节谓乐曲之节防纪谓五服亲疏各得其哀情也辨说谓分辨论说诗书礼乐之等各得其党类不乖事之义理官得其体谓设官分职各得其尊卑之体犹若长官与属官亦尊卑异而共掌一事政事言布政治事各得所施之处错置也众谓万事也以礼加身而错之于前万事动用皆得其所宜也方氏曰车得其式者作之乗之皆得其式也有六等之数此作车之得其式也辨五路之用此乗车之得其式也式者用节之谓也加于身以礼加于身也错于前以礼错于前也无所不用礼故动皆得其宜也所谓凡众者众则不一凡则揔而一之之词也】
　　子曰礼者何也即事之治也君子有其事必有其治治国而无礼譬犹瞽之无相与伥伥乎其何之譬如终夜有求扵幽室之中非烛何见若无礼则手足无所错耳目无所加进退揖让无所制是故以之居处则长幼失其别闺门三族失其和朝廷官爵失其序田猎戎事失其防军旅武功失其制宫室失其度量鼎失其象味失其时乐失其节车失其式鬼神失其飨防纪失其哀辨说失其党官失其体政事失其施加扵身而错于前凡众之动失其宜如此则无以祖洽扵众也【相息亮切伥勑良切此又覆说上一条之言治者使之不乱也即事之治即其事而治之以礼也有其事必有其治之之礼治国而无礼则其事必乱而不能治如无目之人无相者前导旁扶则不能有所往如黑暗之时在黑暗之地无烛以照则不能有所见无礼则手足皆妄动故曰无所错耳目皆妄聼妄视故曰无所加进退揖让无以裁制而使之中节别即辨也防谓讲武教战之谋防制谓全师克敌之法制孔氏曰前明诸事得礼则有功此明诸事失礼则有害每事失礼则无以为众人倡始而使和合也郑氏曰祖始也洽合也】
　　子曰慎听之女三人者吾语女礼犹有九焉大飨有四焉苟知此矣虽在畎畆之中事之圣人已两君相见揖让而入门入门而县兴揖让而升堂升堂而乐阕升歌清庙下管象武夏籥序兴陈其荐爼序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示徳也下而管象示事也是故古之君子不必亲相与言也以礼乐相示而已【女音汝畎古犬切县音阕古穴切籥音药中贞仲切还音旋齐在私切】
　　【此以上夫子为子游言五者之礼之功效至此则揔命三人使同慎聼谓吾语汝以礼曰仁鬼神曰仁昭穆曰仁死防曰仁乡党曰仁賔客其礼有五然不止有此五者犹有九焉九者大飨有四并前之五共为九也仁鬼神以下之五是就诸礼之中緫其凡而言大飨之四是就一礼之中分其目而言苟能知此九者则虽穷而在下处畎亩之中无圣人之位而其所知之礼固皆圣人之事已大飨者诸侯相朝既朝而飨之之礼也礼有飨有食有燕飨礼重于食燕诸侯飨诸侯视诸侯飨大夫之礼为大故曰大飨大飨之礼大节有四初迎賔一也次献賔二也次乐賔三也终送賔四也揖让入门而县兴此迎賔时也揖让升堂而乐阕此献賔时也献毕工入堂上瑟而歌清庙歌毕堂下吹管而迭兴象舞夏籥之二舞此乐賔时也礼毕而賔出则以雍彻之诗振羽之诗歌而送之此大飨之四礼也荐爼谓献賔之时所陈礼乐谓自初及终所行之礼节所奏之乐章先后皆有序也百官谓执礼服役之职备具而无缺也于斯时也见莫蔼然亲厚相爱之心故曰知仁焉中规矩采齐泛言迎送行礼之时歩行车行俱有仪则也雍者周颂篇名祭毕则歌此诗以彻噐因名其诗为雍彻振羽者周颂振鹭之诗迎賔献賔乐賔之时既以有礼而知其仁及至送賔之时礼已毕矣而其仁如初无少减杀于其送賔之有礼见君子无一事不在扵礼言其心存于礼无时不然也示情示徳示事覆解上文行礼之意示事谓示以武文迭用之事孔疏谓下管象武之上少升歌清庙一句因下文覆解而知其说之然客出句絶以雍彻以振羽各以三字为句旧读雍字句絶又读彻以振羽为句者非郑氏曰大飨谓飨诸侯来朝者也县兴金作也下谓堂下也象武武舞也夏籥文舞也序更也堂下吹管舞文武之乐更起也采齐雍振羽皆乐章也振羽振鹭也金作示情也賔主人各以情相示也示徳相示以徳也清庙颂文王之徳示事相示以事也武象武王之大事也】
　　子曰礼也者理也乐也者节也君子无理不动无节不作不能诗于礼缪不能乐于礼素薄于徳于礼虚【礼也者循理之序也乐也者中节之和也郑氏曰缪误也素犹质也歌诗所以通礼意也作乐所以同成礼文也崇徳所以实礼行也孔氏曰诗能通达情意不能习诗则扵礼错缪乐有音声缀兆文饰扵礼不能习乐则于礼朴素内心厚扵徳则外充实若内徳浅薄则外礼空虚陈氏曰兴扵诗者未有不及于礼不能诗则于礼必失之无序能无缪乎知乐者未有不几于礼不能乐则于礼必失之无文能无素乎人而薄于徳则于礼必失之无实能无虚乎】
　　子曰制度在礼文为在礼行之其在人乎
