<!-- { "loadSidebar": true } -->
　　笏度二尺有六寸其中博三寸其杀六分而去一【杀色介切去上声】
　　【郑氏曰杀犹杼也天子杼上终葵首诸矦不终葵首大夫士又杼其下首广二寸半孔氏曰天子诸矦上首广二寸半其天子椎头不杀也大夫士下首又广二寸半唯笏之中央同博三寸云其中博三寸明上下二首不博三寸也天子诸矦从中以上稍稍渐杀至上首六分三寸而去其一分余有二寸半在大夫士又从中以下渐渐杀至下首亦六分而去一诸矦既南面之君同杀其上大夫士北面之臣故又杼其下也按玉人云天子杼上此云杀杀犹杼也玉人云天子终葵首则诸矦不终葵首可知陈氏曰天子之笏长三尺以六寸为椎首而计之则于二尺六寸为有余去椎首而计之则于二尺六寸为不足盖玉藻所言非天子之笏陆氏曰笏度二尺六寸此言诸矦之笏降杀以两则大夫二尺四寸士二尺二寸欤新安王氏曰大圭其长三尺此言笏其度二尺有六寸则不得为大圭况大圭天子服之非臣下所得用笏则自天子诸矦至大夫士皆有之其非大圭明矣郑乃以考工记大圭之制为笏且记但言其杀六分去一又安知天子诸矦杀其上首而大夫士杀其下首乎且笏之度二尺有六寸而其中博三寸不杀则是上下皆杀也其杀六分去一则上下皆二寸有半也其下六分去一则便于搢揷其上六分去一则便于操执而搢之也何谓天子杼上终葵首诸矦不终葵首大夫士杼其下首乎】
　　天子搢珽方正于天下也诸矦荼前诎后直譲于天子也大夫前诎后诎无所不让也【珽它顶切荼音舒诎邱勿切】
　　【郑氏曰珽亦笏也谓之珽言珽然无所屈也或谓之大圭长三尺杼上终葵首终葵首者于杼上又广其首方如椎头是谓无屈后则恒直相玉书曰珽玉六寸明自炤诸矦谓笏为荼荼读为舒迟之舒舒懦者所畏在前也诎谓圜杀其首不为椎头诸侯唯天子诎焉大夫奉君命出入者也上有天子下有己君又杀其下而圜孔氏曰方正于天下示已之端平正直布于天下也荼前诎谓圜杀其首后直下角正方降譲于天子故前诎也陈氏曰天子之于天下体无所屈故珽必方正诸矦谨度以臣天子制节以君臣民故荼必前诎后直大夫于其君则为臣于天子则为陪臣故笏必前屈后屈士笏之制无所经见观其饰之以象疑亦前屈后直欤天子之笏曰珽诸侯曰荼大夫以下曰笏者尊者文其名卑者命其实故车天子诸侯曰路大夫以下曰车寝天子诸矦曰宫大夫以下曰寝陆氏曰珽非大圭大圭长三尺此长六寸大圭杼上终葵首譲于天子让于先王也珽珽而已无所屈焉盖王执镇圭搢大圭以祀天以朝日以飨先王执冒搢珽以朝羣臣以见诸矦诸矦称荼荼缓也言诎于天子而已大夫无所不让是以不得谓笏为荼故曰天子御珽诸矦御荼大夫服笏马氏曰先儒合珽大圭为一盖惑于搢大圭搢珽之文】
　　○天子素带朱里终辟诸矦素带终辟大夫素带辟垂士练带率下辟居士锦带弟子缟带并纽约用组三寸长齐于带绅长制士三尺有司二尺有五寸子游曰参分带下绅居二焉绅韠结三齐大夫大带四寸杂带君朱緑大夫华士缁辟三寸再缭四寸凡带有率无箴功肆束及带勤者有事则收之走则拥之【辟婢支切率音律并必正切缭音了肆音异】
　　【旧本素带终辟上有而字无诸矦字方氏曰而衍文诸矦字脱也郑氏曰天子素带谓大带也而素带终辟谓诸矦也诸矦不朱里合素为之如今衣带为之下天子也大夫亦如之率繂也士以下皆襌不合而繂积如今作幧头为之也辟读如裨冕之禆禆谓以缯米饰其侧人君充之大夫禆其纽及末士禆其末而已居士道艺处士也三寸谓约带纽组之广也长齐于带与绅齐也绅带之垂者有司府史之属也三分带下而三尺则带髙于中也结约余也杂犹饰也即上之禆也君裨带上以朱下以緑终之大夫裨垂外以内以华华黄色也士禆垂之下外内皆以缁是谓缁带大夫以上以素皆广四寸士以练广二寸再缭之凡带有司之带也亦繂之如士带矣无箴功则不裨之士虽繂带裨亦用箴功凡带不裨下士也肆读为肄肄余也余束约组之余组也勤谓执劳辱之事也孔氏曰天子以素为带用朱为里终竟带身在要及垂皆裨故曰终辟诸矦唯不以朱为里亦用朱緑终裨大夫不终裨但以华禆其身之两旁及屈垂者士用孰帛练为带用单帛两邉繂而已繂谓缏缉也带垂者必反屈向上又垂而下大夫则緫皆裨之士则唯用缁裨向下垂者居士用锦为带尚文也弟子用生缟为带尚质也并并也纽谓带之交结处以属其纽约者谓以物穿纽约结其带天子以下其所纽约之物并用组为之纽约之组阔三寸也约纽组余长三尺与带垂者齐带之垂者谓绅绅重也重屈而舒申也其制士长三尺有司长二尺五寸引子游之言以证绅之长短人长八尺大带之下四尺五寸分为三分绅居二分长三尺也绅韠结三齐者绅谓绅带韠谓蔽膝结谓约纽余组三者俱长三尺故云三齐也大夫大带四寸谓合素为之广四寸杂带饰带也君用朱緑大夫用华士用缁也士缁辟二寸再缭四寸谓用单练广二寸缭绕也再度绕要亦四寸有司之带既禅亦以箴缏缉其侧但繂襵之而已无别裨饰之箴功肆束及带者谓约束带之余组及带之垂者若身充勤劳之事当有事之时则収敛之为其事之切廹身须趋走则拥抱之收谓敛之在手拥谓抱之于懐也】
　　○韠君朱大夫素士爵韦圜杀直天子直诸矦前后方大夫前方后挫角士前后正【杀色戒切挫坐卧切】
　　【郑氏曰韠之言蔽也凡韠以韦为之必象裳色此端服之韠也天子诸侯端朱裳大夫素裳唯士裳黄裳杂裳也皮弁服皆素韠圜杀直目韠制也天子四角直无圜杀公矦杀四角使之方变于天子也所杀者去上下各五寸大夫圜其上角变于君也韠以下为前以上为后士贱与君同不嫌也正直方之间语也天子之士则直诸矦之士则方孔氏曰圜则前方后挫角谓挫上角使圜不令方也杀则前后方谓杀四角上下各去五寸所去之处以物补饰之使方也直则天子直是也杂记云防去上五寸纰以爵韦六寸不至下五寸纯以素紃以五采防谓上领缝也领之所用盖与纰同韠防即上去五寸处以爵韦为领其防之下两邉皆纰以爵韦表里各三寸下所去五寸纰所不至者纯以素也韠制大略如此正谓不衺也直而不衺谓之正方而不衺亦谓之正故云直方之间澄曰韠之制长三尺上广一尺下广二尺天子自上之左右角广一尺处斜裁至下之左右角广二尺处尽其所裁一直而无所屈故曰直诸矦自上之左右角正裁而下至五寸止止处亦广一尺自下之左右角正裁而上至五寸止止处亦广二尺又就上五寸之下广一尺防斜裁至下五寸之上广二尺处止上下各有五寸皆不斜裁故方大夫自下之左右角正裁而上至五寸止止处广二尺就此广处左右皆斜裁之至上左右角广一尺处尽其上端之左右及左右之两邉各剡一寸去其两角其下端裁方与诸矦同上端不裁方但剡其两角而已故圜士之下端左右角亦裁方上至五寸而止止处广二寸亦就止处斜裁至上端广一尺处尽如大夫但不剡圜二角盖后直而前方故曰前后正上端用爵韦横纰表里各五寸中间长二尺亦用爵韦纰其左右二邉表里各广三寸其下端用生帛横縁表里各五寸其四角领纰邉纰下縁相接处用五采之紃斜衬其两縁之交防处】
　　韠下广二尺上广一尺长三尺其颈五寸肩革带博二寸
　　【郑氏曰颈五寸亦谓广也颈中央肩两角皆上接革带以系之肩与革带广同凡佩繋于革带方氏曰颈中央也以上下皆大而中特小如人之颈也肩两角也以在两旁如人之肩也以系于革带故并言革带之博焉澄曰中颈广五寸左右肩各广二寸颈至左右肩中间相去各五分合为一尺与韠之上端同广】
　　一命緼韨幽衡再命赤韨幽衡三命赤韨葱衡【緼音温韨音弗幽音有】
　　【郑氏曰此冕爵弁服之韠韨之言亦蔽也尊祭服异其名尔緼赤黄之间色所谓韎也衡佩玊之衡也幽读为黝黒谓之黝青谓之葱周礼公矦伯之卿三命其大夫再命其士一命子男之卿再命其大夫一命其士不命孔氏曰上是端服之韠此韠异于上此据有孤之国卿大夫虽三命再命皆着冕若无孤之国则三命再命之卿大夫皆絺冕不唯冕也爵弁则士所服他服称韠祭服称韨异其名也】
　　○古之君子必佩玊右徴角左宫羽趋以采齐行以肆夏周还中规折还中矩进则揖之退则之然后玊锵鸣也故君子在车则闻鸾和之声行则鸣佩玊是以非辟之心无自入也【徴张里切齐疾私切还音旋中真仲切辟匹亦切】
　　【郑氏曰君子士以上也玉比徳焉徴角宫羽谓玉声所中也门外谓之趋齐当为楚茨之茨采齐路门外之乐节肆夏登堂之乐节周还反行也宜圜折还曲行也宜方揖之谓小俛见于前也扬之谓小仰见于后也锵声貌鸾在衡和在式自由也澄曰徴谓声中林钟律角则中姑洗也宫谓声中黄钟律羽则中南吕也林钟为徴隂声之首故居右徴三变生角角间二律与徴近故以徴配角黄钟为宫阳声之始故居左宫三变生羽羽二律与宫近故以羽配宫无商声者周乐不用商调也孔氏曰路寝门外至应门谓之趋于趋之时以采齐之乐为节路寝门内至堂谓之行于行之时以肆夏之乐为节尔雅释宫云室中谓之时堂上谓之行堂下谓之歩门外谓之趋中庭谓之走大路谓之奔此对文尔緫而言之门内谓之行门外谓之趋反行谓倒行假令从北向南折而东向西向也揖俯也行前进则身小俯仰也郤退迁行则身微仰也进俯则佩向前垂而见之退仰则佩向后垂而见之然后佩离身行摇动而佩自击所以玉声得锵锵而鸣也恒闻鸾和佩玉之正声是以非类邪僻之心无由入于身也鸾在衡和在式此平常所乗之车若田猎之车则鸾在马镳异于乗车方氏曰古之君子以见佩之设其来尚矣右佩隂也而声中徴角左佩阳也而声中宫羽先右后左者体以右为尊也五声之中独无商者与周官之言乐无商义同盖佩之象徳也而基徳者必以温乐之享神也而懐神者必以柔商于四时为秋秋之气肃非温也于五行为金金之性刚非柔也孔子云君子之音温柔居中以养生育之气是矣唯射乐偃旌于商者以习武故尚义也周旋则其步缓而曲曲则圜前故中规折还则其步疾而直直则方后故中矩在车闻鸾和行则鸣佩玊经觧所谓行步则有环佩之声升车则有鸾和之音也夫环佩以玊为之则阳精之所生鸾和以金为之则隂精之所成阳主仁环佩入而在内之节也隂主义鸾和出而在外之节也内存心以仁外制事以义所习者是所从者正是以非辟之心无自入也曰鸾见和之为和曰和见鸾之为唱鸾以体言和以用言也】
　　君在不佩玊左结佩右设佩居则设佩朝则结佩齐则綪结佩而爵韠【齐侧皆切綪侧耕切】
