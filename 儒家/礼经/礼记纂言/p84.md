<!-- { "loadSidebar": true } -->
　　【郑氏曰言爲后者据承之也殇无爲人父之道以本亲之服服之冠笄言成人也妇人许嫁而笄未许嫁与丈夫同孔氏曰爲殇后者谓大宗子在殇中而死宗不可絶族人爲后大宗而不得后此殇者爲子也以其父无殇义故也旣不与殇爲子则不应云爲后今言爲后据已承其处爲言不以父服服殇爲彼殇服依其班秩如本列也爲人后者若子于无后之宗旣爲殇者父作子则应服以兄弟之服而云以本亲之服服者在未后之前不复追服故推此时本亲兄弟亡在未后之前者终其本服之日月唯爲后及所后如有母亡而犹在三年之内则宜接其余服不可以吉居防若出三年则不追服矣澄曰爲殇后言承此殇而后大宗也以其服服之谓爲后者本当以父服服所后之人而殇不可以爲父故以殇者之父爲父而此殇止在兄弟之列但以本亲兄弟之服服之也此殇或是大功兄弟或是小功兄弟或是缌麻兄弟自其初亡之日爲始而终此九月五月三月之日数殇服本有降今此爲后者则不降而服其本服也若在五服外则无服之族人当爲大宗服齐衰三月此殇是大宗之子虽不服以齐衰亦当推缌麻三月服例而终其日数也或此殇有母丧未满则今爲后者当服之如母自今爲后之日接其余服以终齐衰三年之月日若已祥后则不追服也此记爲爲殇后者服而言故明其格例言丈夫已冠则不爲殇明此殇年虽十九以下若其已冠则爲成人有爲人父之道此爲后者当服之如父而不可以本亲兄弟之服服之矣又言妇人笄而不爲殇者因上一句相对立文尔非有所明也郑注云未许嫁与丈夫同者谓妇人旣笄虽未许嫁亦与丈夫之旣冠者同皆谓之成人而不爲殇也】
　　○继父不同居也者必尝同居皆无主后同财而祭其祖祢爲同居有主后者爲异居【爲同爲异如字】
　　【孔氏曰此解丧服经中继父同居异居之礼继父谓母后嫁之夫也若母嫁子不随则此子与母继夫固路人无继父之名自无服也今此谓夫死妻稺子幼无大功之亲随母适后夫后夫亦无大功之亲以其货财爲此子筑宫庙四时使之祭祀同其财计如此则是继父同居故爲服期若异居其别有三一者昔同今异二者今虽共居其财计各别三者继父更有子便爲异居则服齐衰三月而已今言有主后爲异居谓继父更有子也举此一条余亦可知然旣云皆无主后爲同居有主后者爲异居则此子有子亦爲异居也山阴陆氏曰言皆无主后则子亦是也然则继父同居葢亦爲之娶妇矣娶妇而有子亦异居焉郑氏曰録恩服浅深也见同财则期同居异财故同居今异居及继父有子亦爲异居则三月未尝同居则不服】
　　○妇当丧而出则除之爲父母丧未练而出则三年旣练而出则已未练而反则期旣练而反则遂之
　　【郑氏曰当丧当舅姑之丧也出除丧絶族也孔氏曰当丧而出者谓正当舅姑之服时被夫遣出也恩情旣絶故出卽除服也爲父母丧未练而出者谓妻自有父母丧时也女出嫁爲父母期若父母丧未小祥被夫遣归值兄弟之小祥则随兄弟丧三年之受已絶夫族则其情更隆于父母故云则三年也旣练而出则已者已止也若父母丧已小祥而女被遣其期服已除今归虽在三年内则止不更反服也所以然者若反本服须随兄弟之节兄弟小祥之后无复变节于女遂止也未练而反则期者谓先有父母丧而爲夫所出今丧犹未小祥而夫命已反则还夫家至小祥而除是依期服也旣练而反则遂之者若被遣之还家已随兄弟小祥服三年之受而夫命之反则犹遂三年乃除随兄弟故也方氏曰女出嫁则恩隆于夫家被出则恩复隆于父母得反则恩复隆于夫家旣练反则服不可中道而除故遂其三年凡此所谓以仁起礼也】
　　○爲父母妻长子禫
　　【郑氏曰目所爲禫者也孔氏曰妻爲夫亦禫但记文不具】
　　○宗子母在爲妻禫
　　【郑氏曰宗子之妻尊也孔氏曰宗子爲百世不迁之宗也贺氏云父在适子爲妻不杖不杖则不禫若父没母存则爲妻得杖又得禫凡适子皆然嫌畏宗子尊厌其妻故特云宗子母在爲妻禫宗子尚然则其余适子母在爲妻禫可知】
　　○庶子在父之室则爲其母不禫
　　【郑氏曰妾子父在厌也孔氏曰此谓不命之士父子同宫者也若异宫则禫之山阴陆氏曰禫服之细也虽夺之可在父之室谓未娶者也卽已娶虽同宫犹禫】
　　○生不及祖父母诸父昆弟而父税丧己则否【税徒外切郑氏曰谓子生于外者也父以它故居异邦而生己己不及此亲存时归见之今其死于丧服年月已过乃闻之父爲之服己则否者不贵非时之恩于人所不能也当其时则服税读如无礼则税之税税丧者丧与服不相当之言方氏曰日月已过乃闻丧而服曰税孔氏曰父先本国有此祖父以下诸亲后或随宦出游居于它国更取而生此子此子不与诸亲相识故云不及谓不及归见也若此诸亲死道路旣逺丧年限己竟而始闻父则税之谓追服也此子则否已在它国后生得本国有弟者假令父后又适它国更取所生之子则爲己弟故有弟也王氏云计已之生不及此亲之存则不税若此亲未亡之前而已生则税之也昆弟谓诸父之昆弟晋淳于纂曰据降而缌小功者税之葢正亲而重骨肉也】
　　○降而在缌小功者则税之
　　【郑氏曰谓正亲在齐衰大功者正亲缌小功不税矣孔氏曰此广释檀弓中曾子所说也曾子所云小功不税是正小功尔若本大功以上降而在缌小功者则爲税之本亲重故也今父在则祖周父亡则三年此非重欤若但以不见则割其至亲之本爱而忍恻怛之痛使与诸父母昆弟同制此其可乎尊祖之义于是疏矣又礼爲慈母之父母无服亦云恩不能及恩不及者慈母之父母则可也今以它故生不见祖而以爲非时之恩意实不厌】
　　○爲君之父母妻长子君已除丧而后闻丧则不税【郑氏曰臣之恩轻也谓卿大夫出聘问以它故久留孔氏曰臣出聘不在而君诸亲丧臣后方闻之若君未除则从爲服之若君已除则臣不税之也】
　　○近臣君服斯服矣其余从而服不从而税
　　【郑氏曰谓君出朝觐不时反而不知丧者近臣阍寺之属也其余羣介行人宰史也孔氏曰向明臣独行不税此明贱臣从君出朝觐在外或遇险阻不时反国比反而君诸亲丧君自税之臣之卑近者则从君服之非税义也其余爲臣之贵者羣介行人宰史之属若君亲服限未除君旣服之则臣下亦从而服之若限已竟而君税之此臣不从君而税也】
　　○君虽未知丧臣服已
　　【郑氏曰从服者所从虽在外自若服也孔氏曰君出而臣不随君君之亲于本国内丧君虽未知在国之臣卽服之自如寻常依限着服也凡从服者悉然】
　　右记防服凡四十节
　　父母之丧偕先葬者不虞祔待后事其葬服斩衰【郑氏曰偕俱也谓同月若同日死也先葬者母也曾子问曰葬先轻而后重又曰反葬奠而后辞于殡遂修葬事其虞也先重而后轻待后事谓如此也其葬服斩衰者丧之隆哀宜从重假令父死在前月而同月葬犹服斩衰不葬不变服也言其葬服斩衰则虞祔各以其服矣及练祥皆然卒事反服重孔氏曰此论并遭父母丧之制父母虽有同月日死而不得同月葬先葬母也先轻后重葬母竟不卽虞祔更修葬父之礼以虞祔稍饰父丧在殡未忍爲也后事谓葬父也待葬父竟先虞父乃虞母祭先重而后轻也郑注父死在前月谓母死前之月或一月或二月或三月但未葬之前皆是前月也虽葬母亦服斩衰葬之以父未葬不得变服也若爲母虞祔练祥皆齐衰也卒事之日反服父服故郑云卒事反服重】
　　○报葬者报虞三月而后卒哭
　　【郑氏曰报读爲赴疾之赴谓不及期而葬也旣葬卽虞虞安神也卒哭之祭待哀杀也孔氏曰赴犹急疾也贫者或因事故死而卽葬不待三月葬竟而急设虞安神宜急也卒哭犹待三月者夺于哀痛不忍急也】
　　○久而不葬者唯主丧者不除其余以麻终月数者除丧则已
　　【郑氏曰其余谓旁亲也以麻终月数不葬者丧不变也孔氏曰久而不葬谓有事碍则三年服皆不得祥除今云唯主丧者广说子爲父妻爲夫臣爲君孙为祖得爲丧主悉不除也其余谓期以下至缌也主人旣未葬诸亲不得变葛仍犹服麻各至服限竟而除不待主人葬除也然则皆藏之虽缌亦藏至葬则反服其服也卢氏云其下子孙皆不除也以主丧爲正尔余亲者以麻各终其月数除矣庾氏云按服问曰君所主夫人妻太子适妇此以尊主卑无縁以卑之未葬而使尊者长服衰绖也是知主丧不除者唯于承重之身孙爲祖子爲父臣爲君妻爲夫也晋刘氏世明曰注谓旁观不指言众子当除也众子爲庶子父得卑其庶子而降之庶子不得降其父也子之于亲体同服等非旁观之谓众子及女虽不承适犹非旁亲也然则未葬而除自谓旁亲得以麻终者尔山阴陆氏曰言以麻终月数则期不在此列据爲兄弟旣除丧已及其葬也反服其服兄弟期也反服其服卽非不除亦非除丧则已除丧则已于葬不反服也】
　　○三年而后葬者必再祭其祭之间不同时而除丧【郑氏曰再祭练祥也间不同时者当异月也旣祔明月练而祭又明月祥而祭必异月者以葬与练祥本异岁宜异时也而除丧已祥则除不禫孔氏曰此谓身有事故不得及时而葬故三年后始葬再祭谓练祥祭也旣三年未葬尸柩尚存虽当练祥之月不可除亲服故三年葬后必爲此练祥不可同一时而祭当前月练后月祥故云不同时于练祥之时而除丧谓练时男子除首绖妇人除要带祥时除丧杖也郑注已祥则除不禫者以记直云必再祭故知不禫禫者本爲思念情深不忍顿除故有禫也今旣三年始葬哀情已极故不禫也方氏曰未葬则虽期未可练再期未可祥必待葬毕而爲之故曰再祭必有渐焉故不可同时也马氏曰祭不爲除丧而除丧者必因祭焉以祭爲吉而除丧者所以从吉也夫练祥之时旣已过矣而犹爲之再祭以存亲之礼不可废也其祭之间不同时者以其存亲之节不可忘也祭不同乎时而除丧者亦不同乎时则除丧必从祭也可知矣】
　　○再期之丧三年也期之丧二年也九月七月之丧三时也五月之丧二时也三月之丧一时也故期而祭礼也期而除丧道也祭不爲除丧也【爲除云僞切】
　　【郑氏曰三年至一时言丧之节应岁时之气也期而祭谓练祭也礼正月存亲亲亡至今而期期则宜祭期天道一变哀恻之情益衰衰则宜除不相爲也孔氏曰期而祭者孝子丧亲岁序改易随时凄感故一期而爲练祭是孝子存亲之心于礼当然故云礼也期而除丧者亲终一期而除说其丧天道当然故云道也祭爲存亲除丧爲天道之变两事虽同一时不相爲故云祭不爲除丧方氏曰期而祭谓练期而除丧谓男子除首绖妇人除要带也礼言縁人情道言因天时人情天时各有谓焉故曰祭不爲除丧马氏曰祭谓之礼除丧谓之道礼存乎人道存乎天澄曰再期一期九月七月五月三月者丧节之隆杀也三年二年三时二时一时者气运之久近也隆杀在人者也久近在天者也故祭以存亲者亦以尽乎人之礼除丧以顺变者亦以从乎天之道人礼之当尽者可有穷已天道之当从者不得不然也】
　　○除殇之丧者其祭也必
