<!-- { "loadSidebar": true } -->
　　○韠长三尺下广二尺上广一尺防去上五寸纰以爵韦六寸不至下五寸纯以素紃以五采【长广并去声纯音凖紃音驯郑氏曰防谓领上缝也领之所用葢与纰同在旁曰纰在下曰纯素生帛也纰六寸者中执之表里各三寸也纯纰所不至者五寸与防去上同紃施诸缝中若今时绦也孔氏曰韠韨也长三尺与绅齐也下广上狭象天地数旁縁谓之纰上縁谓之防以其在总防之处故谓之防韠之领缝也此缝去韠上畔广五寸谓防上下广五寸纰谓防缝之下韠之两邉纰以爵韦阔六寸倒摄之两厢各三寸也不至下五寸者谓纰韠之两邉不至韠之下畔阔五寸纯以素者谓纰所不至之处横纯之以生帛此帛上下各阔五寸也紃绦也五采之绦施之于缝之中防之所用无文纯纰旣用爵韦故郑知与纰同也纯之上畔去韠下畔五寸防之下畔去韠之上畔五寸以其俱五寸故郑云与防去上同也】
　　○大白冠缁布之冠皆不蕤委武缟而后蕤
　　【郑氏曰不蕤质无饰也大白冠太古之布冠也委武冠卷也秦人曰委齐人曰武冠也缟缟冠也孔氏曰大白冠白布冠也缁布冠黑布冠也二冠无饰故皆不蕤此缁布冠谓大夫士之冠其诸侯则缁布冠缋緌缟二冠旣先有别卷后乃可蕤故云而后蕤也大祥缟冠亦有防前云练冠亦条属右缝则知缟不条属旣别安卷灼然有蕤也卫文公大白冠自贬损也马氏曰冠以庄其首蕤以致其饰冠不蕤者上古质也冠以蕤者后代文也文公以亡国爲丧服故以大白始冠欲其重始而取上世之冠故以缁布此皆不蕤者也冠或以朱组缨或以丹组缨缟冠或以武或以素纰此皆蕤者也山阴陆氏曰委委貌也所谓缟冠武缟所谓冠缟武如是而后緌先儒谓冠委貌也然则缟冠素委貌欤素委貌葢素端之冠】
　　○大夫冕而祭于公弁而祭于己士弁而祭于公冠而祭于己士弁而亲迎然则士弁而祭于己可也【迎去声郑氏曰弁爵弁也冠冠也祭于公助君祭也大夫爵弁而祭于己唯孤尔然则士弁而祭于己縁类欲许之也亲迎虽亦己之事摄盛服尔非常也孔氏曰冕絺冕也祭于己自祭庙也助祭爲尊故服絺冕自祭爲卑故服爵弁士以爵弁爲上故用助祭冠爲卑故用自祭不敢同助君之服也作记之人以士爵弁亲迎亲迎轻于祭尚用爵弁则士爵弁自祭己庙于礼可用然亲迎配偶一时之极故许其摄盛服尔祭祀须依班序许其着弁其理不可仪礼少牢上大夫自祭用冠此云弁而祭于己与少牢异故郑云唯孤尔知非卿者以少牢礼有卿宾尸下大夫不宾尸明卿亦冠不爵弁也崔氏云孤不悉絺冕若王者之后及鲁之孤则助祭用絺若方伯之孤助祭则冕以其君冕自祭不可逾之也马氏曰祭之至重者助于公祭之有常者祭于己卿大夫之服自冕而下士之服自爵弁而下则大夫以冕爲极而士以爵弁爲极也非祭于公安敢用哉然士弁而亲迎昬可用弁则祭于己亦可用弁此记礼者之所疑也葢昬者合二姓之好爲万世之始以其至大之礼行于一时之间可以摄盛服而用弁焉士之弁而亲迎犹孔子谓哀公冕而亲迎者也诸侯以祭服而亲迎则士以助祭服而亲迎义之当然至若祭于己则岁时所用于家爲常茍不与祭于公者有辨安在其爲礼哉茍弁而祭于己非特嫌其同于公而又着其轻于昬矣故士之弁而祭于公者正也弁而亲迎者权也弁而祭于己则不可士可弁而祭于己则大夫亦可冕而祭于己矣】
　　○女虽未许嫁年二十而笄礼之妇人执其礼燕则鬈首【鬈音权】
　　【郑氏曰虽未许嫁年二十亦爲成人矣礼之酌以成之言妇人执其礼明非许嫁之笄旣笄之后去之鬈首犹若女有鬌紒也孔氏曰女子十五许嫁而笄则主妇及女宾爲笄礼主妇爲之着笄女宾以醴礼之若未许嫁至二十而笄则妇人礼之无主妇女宾不备仪也旣笄后寻常燕居则去其笄而鬈首谓分发爲鬌紒也旣未许嫁虽已笄犹爲少者处之】
　　○纳币一束束五两两五寻
　　【郑氏曰纳币谓昬礼纳徴也十个爲束贵成数两两者合其卷是谓五两八尺曰寻五两五寻则每卷二丈也合之则四十尺今谓之匹犹匹偶之云与孔氏曰一束十个也两个合爲一卷一两有四千尺五寻也】
　　○妇见舅姑兄弟姑姊妹皆立于堂下西面北上是见己见诸父各就其寝【见贤遍切】
　　【郑氏曰妇来爲供养也其见主于尊者兄弟以下在位是爲己见不复特见也诸父旁尊各就其寝亦爲见时不来也孔氏曰妇来明日而见舅姑之时兄弟姑姊妹皆立于舅姑之堂下东邉西乡以北爲上近堂爲尊也妇自南门而入入则从于夫之兄弟姑姊妹前度以因是卽爲已相见不复更别诣其室见之诸父谓夫之伯叔妇于明日各徃其寝见之不与舅姑同日也】
　　○诸侯出夫人夫人比至于其国以夫人之礼行至以夫人入使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命有司官陈器皿主人有司亦官受之【比必利切使者使臣并色事切】
　　【郑氏曰行道以夫人之礼者弃妻致命其家乃义絶不用此爲始也前辞不教谓纳采时此辞宾在门外摈者传焉宾入致命如初主人卒辞曰敢不听命器皿其本所赍物也律弃妻畀所赍孔氏曰夫人有罪诸侯出之令归本国礼尚谦退不指斥夫人之罪故使者将命云寡君才知不敏不能随从夫人共事社稷宗庙使使臣某告在下之执事须待也俟亦待也敬须待君命也使人得主人答命使从已来有司之官陈夫人嫁时所赍器皿之属以还主国主国亦使有司领受之并云官者明付受悉如法也】
　　妻出夫使人致之曰某不敏不能从而共粢盛使某也敢告于侍者主人对曰某之子不肖不敢辟诛敢不敬须以俟命使者退主人拜送之如舅在则称舅舅没则称兄无兄则称夫主人之辞曰某之子不肖如姑姊妹亦皆称之【共音供盛音成辟音避】
　　【郑氏曰肖似也不似言不如人诛犹罚也称舅称兄言弃妻者父兄在则称之命当由尊者出也唯国君不称兄姑姊妹见弃亦曰某之姑某之姊若妹不肖孔氏曰称舅谓妻被出夫之父在则称父名使使来告也称兄谓夫兄之名不云舅没则称母者妇人之名不合外接于人也夫身无兄则称夫名夫之父兄遣人致命之辞未闻方氏曰夫妇之道合则纳之以礼不合则出之以义人伦之际有所不免也故先王亦存其辞焉】
　　○夫人之不命于天子自鲁昭公始也
　　【郑氏曰周之制同姓百世昬姻不通吴大伯之后鲁同姓昭公取于吴谓之吴孟子不告于天子自此后取者遂不告于天子天子亦不命之孔氏曰王后无畿外之事故天子命畿外诸侯夫人若畿内诸侯及卿大夫之妻则天子诸侯命其臣后夫人命其妻也】
　　○凡妇人从其夫之爵位
　　【郑氏曰妇人无专制生礼死事以夫爲尊卑】
　　○孟献子曰正月日至可以有事于上帝七月日至可以有事于祖七月而禘献子爲之也
　　【郑氏曰孟献子鲁大夫仲孙蔑也鲁以周公之故得以正月日至之后郊天亦以始祖后稷配之献子欲尊其祖以郊天之月对月禘之非也鲁之宗庙犹以夏时之孟月明堂位日季夏六月以禘礼祀周公于大庙孔氏曰正月周正月建子之月也日至冬至日也有事谓南郊祭帝七月周七月建午之月也日至夏至日也有事谓禘祭于祖庙鲁禘于孟月于夏是四月于周爲六月献子以二至相当以天对祖乖失礼意献子爲之记其失所由也澄曰鲁之郊上帝亦但得郊于建寅之月禘则用建巳之月献子二言皆非鲁之郊禘本非礼献子欲移其祭月则失礼逾甚矣山阴陆氏曰僖公葢尝用七月禘于大庙也】
　　○子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗能也弛而不张文武弗爲也一张一弛文武之道也【蜡锄驾切乐音洛】
　　【郑氏曰蜡索也岁十二月合聚万物而索飨之祭也国索鬼神而祭祀则党正以礼属民而饮酒于序以正齿位于是时民无不醉者如狂矣曰未知其乐怪之也蜡之祭主先啬大饮烝劳农以休息之言民皆勤稼穑有百日之劳喻久也今一日使之饮酒燕乐是君之恩泽非女所知言其义大也张弛以弓喻人也弓弩久张之则絶其力久弛之则失其体孔氏曰蜡谓王者于亥月报万物休老息农又各燕防饮酒于党学中故子贡徃观之民勤稼穑其实一年而云百日举其成数以喻久也张谓张弛谓落张而不弛则絶其弓力喻民久劳亦损民力弛而不张则失弓徃来之体喻民久休息则志骄逸若调之以道化之以理张弛以时劳逸以意则文武得其中道也吕氏曰自秋成至于十二月有百日在百日中索是鬼神以修蜡礼故曰百日之蜡至十二月乃祭祭而遂息田夫故曰一日之泽方氏曰劳之犹弓之张息之犹弓之弛张之以武所以始弛之以文所以终百日之蜡始于春一日之泽终于冬也马氏曰王者奉天牧民春夏使之耕作欲其富也能勿劳乎秋冬使之收成致其劳也能勿息乎不久张以着其仁不久弛以着其义澄曰使民常劳则民将不堪上之人不能强民之从也故曰文武弗能使民久逸则民将废业上之人不爲此以纵民之情也故曰文武弗爲】
　　○孔子曰凶年则乗驽马祀以下牲
　　【郑氏曰自贬损亦取易供也驽马六种最下者下牲少牢若特豕特豚也孔氏曰校人马有六种种马戎马齐马道马田马此五路所乗驽马负重载逺所乗凶年人君自贬乗驽马也天子诸侯常祭大牢凶荒则用少牢诸侯之卿大夫常祭用少牢降用特豕士常祭用特豕降用特豚如此之属皆爲下牲方氏曰马不良谓之驽牲非纯全谓之下山阴陆氏曰下牲葢犹用其本牲之下者也故祭凶年不俭】
　　○孔子曰管仲镂簋而朱纮旅树而反坫山节而藻棁贤大夫也而难爲上也晏平仲祀其先人豚肩不揜豆贤大夫也而难爲下也君子上不僭上下不偪下【纮音宏棁章悦切】
　　【郑氏曰难爲上言其僭天子诸侯也镂簋刻爲虫兽也冠有笄者爲纮纮则在缨处两端上属下不结旅树门屏也反坫反爵之坫也山节薄栌刻之爲山棁侏儒柱画之爲藻文难爲下言其偪士庶人也豚俎实豆径尺言并豚两肩不能覆豆喻小也孔氏曰天子冕而朱纮山节藻棁天子之庙饰邦君树塞门邦君爲两君之好有反坫此天子诸侯之制而管仲爲之当时谓管仲贤大夫尚爲此僭上是在管仲之上者皆被僭也故难可爲上豚在于俎豆形旣小尚不揜豆明豚小之甚不谓豚在豆也平仲贤大夫犹尚偪下是在平仲之下者恒被偪也故难可爲下】
　　○孔子曰吾食于少施氏而饱少施氏食我以礼吾祭作而辞曰疏食不足祭也吾飧作而辞曰疏食也不敢以伤吾子【食音嗣并同】
　　【郑氏曰少施氏鲁惠公子施父之后贵其以礼待己而爲之饱也时人倨慢若季氏则不以礼矣孔氏曰吾祭谓孔子祭也作起也飧强饭以答主人之意方氏曰宾祭与飧主人皆作而辞有礼也飧者食后更飧伤谓伤亷张子曰后世唯务简便至如宾主相与爲礼安然不动复何相勤相敬之意但以酒食相与醉饱而已古人必自进豆几席酌酒而拜所以致其敬也末世虽宗庙之飨父母之养礼意犹有所阙孔子食于少施氏而饱少施氏有礼也食于季氏孔子虽欲行礼季氏必是不知故不辞不食肉而飧凡礼必施之于知礼者若爲不知礼亦难行】
