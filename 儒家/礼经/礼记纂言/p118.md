<!-- { "loadSidebar": true } -->
　　【此章推广人道别男女服术曰名曰出入之义同姓从宗合族属为后章长幼之服起文异姓主名治际防则为此章名服起文也下一节论昬姻包出入服之意郑氏曰合合之宗子之家序昭穆也异姓谓来嫁者主名主于妇与母之名尔际防昬礼交接之防也着明也母妇之名不明则人伦乱母焉则尊之妇焉则卑之尊之卑之明非己伦以厚别也昆弟之妻夫之昆弟不相为服不成其亲也谓之妇与嫂者以其在己之列以名逺之孔氏曰同姓父族也从宗谓从大小宗也合聚族人亲踈使昭为一行穆为一行同时而食故曰合族属异姓之女来为己姓之妻唯系夫尊卑而定母妇之名道犹行列也若其夫属于己之父行者其妻皆已之母行也其夫属于己之子行者其妻皆己之妇行也故嫁己伯叔之列即谓为母嫁己子行即谓为妇也凡子行之妻则谓之妇兄弟同伦嫌于防渎弟虽非子行谓其妻为妇同子行者卑逺之也弟妻旣得为妇号记者恐兄妻亦得为母号故云嫂亦可谓之母乎乎以疑之言其不可也弟妻可借妇名兄妻不可借母名故借嫂老之名为号尊严之也母妇之名得则昭穆明失则上下乱是人治之大须愼之也方氏曰谓弟之妻为妇者葢推而逺之别嫌尔弟之妻谓之妇而从卑则可兄之妻谓之母而从尊则不可是嫂虽少当敬忌如嫂乃所以别嫌人道之治而不乱者以是不曰治人而曰人治葢非其所以治人而人所以治故也】
　　四世而缌服之穷也五世袒免杀同姓也六世亲属竭矣其庶姓别于上而戚单于下昬姻可以通乎系之以姓而弗别缀之以食而弗殊虽百世而昬姻不通者周道然也【免音问杀色界切别彼列切弗别亦同皇读如字缀贞衞切】
　　【郑氏曰四世共髙祖五世髙祖昆弟六世以外亲尽无属名孙之子五世而无服姓正姓也始祖为正姓髙祖为庶姓系之弗别谓若今宗室属籍也周礼小史掌定系世辨昭穆孔氏曰四世谓上至髙祖下至己兄弟同承髙祖为族兄弟相报缌麻服穷于此亲兄弟服朞一从兄弟服大功再从兄弟服小功三从足弟服缌麻故四世而缌则服穷尽也五世谓共承髙祖之父者袒免而无正服减杀同姓也六世谓共承髙祖之祖者不服袒免同姓而已故云亲属竭矣庶众也髙祖以外分姓众多故曰庶姓五世以后各为氏族不共髙祖是庶姓别异于上也戚亲也单尽也谓四从兄弟各自为宗恩亲尽于下也问者见姓别亲尽昬姻应可以通问其可通与否答言庶姓虽别于上而有世系连系之以本姓而不分别若姬氏妻氏大宗百世不改连缀族人以饮食之礼而不殊异虽相去百世昬姻不得通周道然也者谓周道如此也方氏曰姓为正姓氏为庶姓正姓始祖也庶姓髙祖也五世则氏别于上而亲尽于下矣周官言定世系所谓系之以姓也以饮食之礼亲宗族所谓缀之以食也澄曰上古洪荒民生蚩蚩同乎禽兽其后圣人出而为之君师人类始渐与禽兽异然其礼犹质而简故有其初同出一原其末相去渐逺则不辨其姓而或通昬姻者焉驯至唐虞夏商有司徒之官教以人伦使之男女有别则与古初不同矣然亦未若周礼之文而详也髙祖以下有小宗各分庶姓以辨其支派之异髙祖以上有大宗同一正姓以防其本原之同记所言四世服穷五世杀同姓六世亲属竭者辨其异也所言百世昬姻不通者防其同也于是从宗合族属而亲踈有等主名治际防而男女有别周之道所以为经制大备也与】
　　右记人道之男女有别按丧服大功九月章夫之祖父母世父母叔父母传有其夫属乎父道者妻皆母道也其夫属乎子道者妻皆妇道也谓妻之弟妇者是嫂亦可谓之母乎名者人治之大者也可无慎乎五十字与此章之文同
　　君有合族之道族人不得以其戚戚君位也庶子不祭明其宗也庶子不得爲长子三年不继祖也别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也【为云伪切下为其同长知两切别彼列切旧本宗其继别子之所自出者今从朱子删去之所自出】
　　【此章推广人道治昆弟服术曰长幼之义君恩虽下亲其族人而族人以臣礼不敢上视君为亲故不敢宗君而各宗其昆弟之嫡长为宗子以相统属也庶子非宗子则不得主祭又不得为长子三年者所以明宗子之重也重其宗者逺其君而不敢戚故也下乃言大宗小宗之异而緫以尊祖结之葢人臣之家所以立宗者始自不敢戚君而终于尊祖也大宗虽服外而齐衰三月之服小宗则各以本亲之服服之四宗所统之诸昆弟亦名以其本服相为服此服术之所谓长幼也郑氏曰位谓齿列也君恩可以下施而族人皆臣也不得以父兄子弟之亲自戚于君尊君别嫌也族人上不戚君下又辟宗乃能相序别子谓公子若始来在此国者后世为祖也继别别子之世嫡也族人宗之谓之大宗继祢者父之嫡也兄弟宗之谓之小宗迁犹变易也继髙祖者亦小宗也先言继祢者据别子子弟之子也以髙祖与祢皆有继则曽祖与祖亦有也小宗四与大宗凡五孔氏曰君絶宗合食者设族食燕饮有合会族人之道管领族人而族人不敢计已亲戚与君齿列也兄弟亲属多有簒代之嫌故逺自卑退也以下厯陈五宗义诸矦嫡子继世为君第二子以下悉不得祢先君故云别子或是异姓始来在此国者以其别于在本国不来者故亦云别子也并为其后世始祖故云爲祖也别子之嫡子世继别子为大宗父之嫡子上继于祢者谓之小宗大宗是逺祖之正体小宗是髙祖之正体尊崇其祖故敬宗子所以敬宗子者尊崇先祖之义也朱子曰庶子不祭谓非大宗则不得祭别子之爲祖者非小宗则各不得祭其四小宗所主之祖祢也小记云庶子不祭祢明其宗也庶子不祭祖明其宗也文意重复不如大传语虽简而事反该悉也宗其继别子下之所自出四字疑衍注中亦无其文作防时方误尔东莱吕氏曰别子爲祖如鲁桓公生四子庄公旣立为君则庆父叔牙季友爲别子继别为宗如公孙敖继庆父是为大宗继祢者为小宗如季武子立悼子悼子之兄公弥悼子旣为大宗则继公弥者为小宗所以谓之继祢者葢自继其父不继祖故也长乐陈氏曰诸矦之支子为卿大夫者谓之别子有自他国而来于此者亦谓之别子有起自民庶而致位卿大夫者亦从别子之义此三者各立宗而为大宗所谓继别者也若鲁仲孙叔孙季孙之类嫡子弟之长子则为小宗所谓继祢者也大宗则一百世不迁小宗有四有继祢而兄弟宗之有继祖而同堂宗之有继曽祖而再从宗之有继髙祖而三从宗之至于四从亲属絶五世则迁矣凡此皆卿大夫之制公子则具下文】
　　有小宗而无大宗者有大宗而无小宗者有无宗亦莫之宗者公子是也公子有宗道公子之公爲其士大夫之庶者宗其士大夫之适者公子之宗道也【爲云伪切适音的郑氏曰公子谓先君之子今君昆弟公子不得宗君君命嫡昆弟为之宗使之宗之是公子之宗道也所宗者嫡则如大宗死为之齐衰九月其母则小君也为其妻齐衰三月无嫡而宗庶则如小宗死为之大功九月其母妻无服公子唯己而已则无所宗亦莫之宗公子有此三事也孔氏曰以前皆卿大夫士有大宗有小宗相继属此明诸矦之子身是公子上不得宗君下未为后世之宗不可无人主领君无嫡昆弟遣庶兄弟一人为宗礼如小宗是有小宗而无大宗也君有嫡昆弟使之为宗更不得立庶昆弟为宗是有大宗而无小宗也公子唯一无他公子为宗是无宗也亦无他公子来宗于己是亦莫之宗也言此三事他人无唯公子有故云公子是也又覆说公子之宗道以公子有宗道一句起文公子之公君也公子之君是嫡昆弟为君者士大夫之庶者则君之庶兄弟为士大夫者所谓公子也君为此公子士大夫庶者立公子士大夫嫡者之身与庶公子为宗此嫡者即君之同母弟嫡夫人所生之子也公子有大宗小宗嫡者如大宗庶者如小宗大宗之正本是别子之嫡今公子爲大宗谓礼如之非正大宗也死为齐衰九月者以君在厌降兄弟降一等故九月以其为大宗故齐衰其母则小君与君同母也爲其妻齐衰三月者同丧服宗子之妻也若无嫡子可立但立庶子为宗礼如小宗与常时兄弟相爲同君在厌降故大功九月母则庶母妻则兄弟之妻故无服也方氏曰士大夫即公子也以先君之子故曰公子以其为士大夫故曰士大夫爲犹使之也使其庶公子宗其嫡公子上言有大宗而无小宗是也至于有小宗而无大宗有无宗而莫之宗此不释之者举大以该之也东莱吕氏曰假如国君有兄弟四人三庶而一嫡嫡者君之同母弟公子旣不敢宗君则君命同母弟为之宗使庶兄弟宗焉若皆庶而无嫡则须令庶长权摄宗事传至子则自为宗矣蓝田吕氏曰国君之嫡长为世子继先君之正统自母弟而下皆不得宗嗣君又不可无所统属故次嫡为别子别子为先君一族大宗之祖每一君有一大宗其生也嫡庶兄弟皆宗之其死也子孙世世继之凡先君所出之子孙皆宗之虽百世不迁无后则族人以支子继之羣公子虽宗别子而自为五世小宗之祖死则其子其孙爲继祢继祖之小宗至五世以上则上迁其祖下易其宗无子孙则絶若君无次嫡子立为别子止有庶公子数人则不可以无宗以统当立庶长一人为小宗使诸弟皆宗之澄曰章者言君有合族之道章末言公子有宗道二道字意同犹云礼也君与族人尊卑殊絶是君本不应有合族之礼虽不应有而时有之者族食燕享以时敦其亲睦之恩于族人是君亦有合族之礼也故云君有合族之道公子虽多并是国君之别子兄弟不自相宗逮其继别子之嫡长始谓之宗子其公子本身但各爲大宗之祖而已是公子不应有自爲宗之礼也虽不应有而或有之者君命嫡公子爲宗使庶公子宗之是公子本身亦有爲宗之礼也故云公子有宗道至其子则此公子之身爲大宗之祖而其嫡子与继别之爲大宗者同矣若无嫡公子而但立庶长公子爲宗以统诸弟至其身后则其嫡长但得爲继祢之小宗不得爲继别之大宗又一世则爲继祢之小宗又一世则爲继曽祖之小宗又一世则爲继高祖之小宗至第六世则不复相宗而又各爲一族之高祖其再世三世四世五世又爲继祢继祖继曽继高之四小宗至十一世则又各爲一族之高祖如前但此公子本身之爲宗者一君但有一大宗非若其他别子之爲祖而不爲宗者每一公子爲一大宗与此数公子共一大宗者不同也注疏及诸家之说皆然则此章第一节是言卿大夫士继别子之宗第二节乃是特言公子本身自爲宗之宗二义各异若蓝田吕氏之说则后一节与前一节其义不殊一君但有一公子谓之别子君之子虽多止有一人爲大宗以下皆不得谓之别子彼鲁三桓之爲三大宗郑七穆之爲七大宗者盖非正礼然二说未详孰是姑两存之】
　　右记人道之长幼按丧服斩衰章父爲长子传有庶子不得爲长子三年不继祖也十三字又齐衰三月章丈夫妇人爲宗子传有尊祖故敬宗敬宗尊祖之道也十二字与此章之文同
　　绝族无移服亲者属也自仁率亲等而上之至于祖自义率祖顺而下之至于祢是故人道亲亲也【移以豉切仪礼丧服作施字音同】
