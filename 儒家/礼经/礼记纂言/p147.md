<!-- { "loadSidebar": true } -->
　　【上文言礼而曰其居人也曰义故此承上而以礼义并言人之百行皆徳性之端形见于外者而礼义乃四端中之二比百行为大故曰大端肌肤之防筋骸之束言人之形体防合也肤最在外肌次之筋又次之骸最在内以肌合肤以筋束骸四者之聚为身有礼义则凡所讲谈皆信实之言几所修为皆睦婣之行形体庄重皆能坚耐彊立而不怠惰放肆也其于大伦则生事死葬孝敬追慕亦惟此礼义为大头绪也人性之动有爱喜乐欲恶怒哀惧之情以礼义治之则发皆中节为无所乖戾之和所谓顺也情极其顺则不违逆天所与我之性而上逹于天道矣言逹天道在顺人情之上者以大小为序不以先后为序也窦谓水穴沟口上受泉源下注川流者也三所以字始言敬身中言明伦终言尽性至命三者皆礼义之功故唯有圣人能知此礼之不可不为而不已于为也下愚不肖之人所以壊其国丧其家亡其身者葢不知此礼之不可去而去之故也壊国谓壊乱之国丧家谓丧败之家亡人谓亡身之人以礼治人譬如以糵酿酒均之为用糵之酒也厚用糵则其酒醇薄用糵则其酒醨均之为用礼之人也厚于礼则为君子薄于礼则为小人君子者贤人也虽未能如圣人之知礼然比之小人则为厚矣小人者鄙夫虽未至如壊国丧家亡人之去礼然比之君子则为薄矣其品有四不已于礼者圣人也厚于礼者君子也薄于礼者小人也去其礼者壊其国丧其家亡其身之下愚不肖也首句言礼义下文但言礼者省文有礼则自有义也顺人情三字为此条之体要自此至篇终皆演此顺字之意】
　　故圣王修义之柄礼之序以治人情故人情者圣王之田也修礼以耕之陈义以种之讲学以耨之本仁以聚之播乐以安之【耨奴豆切】
　　【方氏曰义者所操有宜而不可失故言柄礼者所行有节而不可乱故言序礼义虽本于人心然有无礼无义者心动而情乱之也故圣王修其柄与其序还以治人之情前言礼者君之大柄而此以义为柄礼者义之质则义之柄亦礼而已孔氏曰柄谓执持而用者土地是农夫之田人情是圣王之田农夫用耒耜耕田圣人以礼耕人情农耕既毕以美善种子而种之圣人以礼正情既毕又须理义以教之农夫种苗勤力耘耨去草养苗则苗善矣圣王以义教民又须讲学以存是去非则善也郑氏曰治者去瑕秽养菁华也修礼以耕和其刚柔也陈义以种树以善道也讲学以耨去非类也本仁以聚合其所盛也应氏曰学探千古羣经之奥而思索问辨以求其正犹耨之去草而耘治益精也仁总百行万善之全而滋养培植以丰其成犹获之揫敛而收取无遗也乐具五音六律之节而动荡发越以宣其和犹既获之余安坐以食而熙熙自如也播者散布发越之谓澄曰凡日用常行教以礼之仪文如曲礼内则少仪所记者使之习行持守防检其情则情不荡炽犹以耒耜耕垦其田则田不荒芜也礼者所当然之事义者所以然之理虽习行其事又必敷陈其义使明于所当然者之所以然则通晓理趣而善端滋长犹耕垦之后种以嘉谷则渐渐发生萌芽也虽已通晓其义又必博考前言徃行审问慎思分辨是非不惑于非义之义则能去其不善而存其善犹苗生之后耨去其草而独存其苗也礼之耕义之种学之耨事非一端各就其枝条而别白之也理虽有万本在一心及其久也理之万殊总聚于一而心德浑全矣是之谓仁然有彊仁者有利仁者未遽至于安之也欲造安仁之域非用力所可到惟当涵养以俟其自至乐者养人性情而变化气质其功最大播歌舞渐染薰陶则久而自化不自知其至于安也学者格物致知之智义以学而后其义精仁以乐而后其仁孰始乎礼终乎乐此圣王执师道以教天下之民其次第如此也】
　　故礼也者义之实也协诸义而协则礼虽先王未之有可以义起也义者艺之分仁之节也协于艺讲于仁得之者彊仁者义之本也顺之体也得之者尊
　　【承上文而释礼义仁三字礼者其事义者其理事对理言则事实理虚故曰礼者义之实起作也合之于义而合则虽昔所未有之礼可就此义而作此礼葢虽未有其礼而义固在礼之先矣及已有其礼则义各在礼之内也礼之与义二而一也艺谓所能之事礼是也故礼为六艺之一礼之分别所冝者为义故曰义者艺之分仁者全体节犹竹之节裁制各有限则者为义故曰仁之节以其为艺之分故义能合于艺讲犹明也以其为仁之节故义能明于仁发彊刚毅足以有执故得义者彊譬之木然各有枝节者为义共一根本者为仁故曰仁者义之本顺者行事顺乎天理略无违逆中庸所谓发而皆中节之和也由全体之中发为大用之和全体之中仁也大用之和顺也故仁为顺之体天爵之尊众善之长故得仁者尊以礼与义对则礼者义之实也义者艺之分也以义与仁对则义者仁之节也仁者义之本也以仁与顺对则仁者顺之体也顺其仁之用与下文至篇终极言顺之效葢仁之用塞乎两间者也】
　　故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也安之以乐而不逹于顺犹食而弗肥也【耜音似】
　　【此覆解上文五者而以顺为极也治国谓治一国之人情礼之所尊尊其义也礼粗义精精者粗之大故为礼必本于义也合之以仁谓合聚众理于一心耕种耨者非一处获则合聚而积于一处我稼既同是也仁而未能安是与仁为二也仁未为我之所有犹所获虽已积聚然未得炊米作饭而食之也成于乐而安于仁则与仁为一矣犹炊饭食之而充其腹矣仁者体之全于内顺者用之逹于外仁之体虽全而顺之用未逹犹既食之后内腹虽充而外体弗肥也仁之功用弥满于两间而无不顺则犹食之滋液周浃于一身而体皆肥也故必逹于顺而后为礼义治人情之极功焉】
　　四体既正肤革充盈人之肥也父子笃兄弟睦夫妇和家之肥也大臣法小臣廉官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺
　　【四体四肢也既正谓皆肥而无偏瘠之处孔疏以肤为革外之薄皮革为肤内之厚皮总言一身也气血盛肌肉丰而充满盈溢见于肤革人谓人之一身上文以一身之肥譬两间之顺故先言此以足上文取譬之说然后广言家国天下之顺以实所譬也然不曰家之顺国之顺天下之顺而曰家之肥国之肥天下之肥者因上文以肥譬顺而言也父慈子孝而其情厚兄友弟恭而其情亲夫义妇听而其情不暌乖此一家之顺大臣有持循小臣有分辨设官以治职分识以居官不相紊乱君以礼使臣臣以忠事君非相为赐此一国之顺天子有德以安民之居如车之承载有乐以和民之心如御之调适诸侯邦交互相施报大夫言行俱有律度庶士忠顺各无欺伪百姓出入相友守望相助疾病相扶持此天下之顺家国天下一一皆顺故曰大顺】
　　大顺者所以养生送死事鬼神之常也故事大积焉而不苑并行而不缪细行而不失深而通茂而有间连而不相及也动而不相害也此顺之至也【苑于粉切缪音谬养生送死事鬼神人道之始终备矣生而养之死而葬之亡而祭之各以其礼不悖于道是之谓常常则顺反常则非顺故大顺者人道之常也孔氏曰前虽明家国天下之顺而局于条目顺理广被无所不在此更总说其事一切生死鬼神无不用顺为常孔子答无违之问云生事死葬及祭之皆以礼是也郑氏曰言人皆明于礼无有蓄乱滞合者各得其分理顺其职也熊氏曰此普据天下万事有大有细有深有茂有连有动人皆明理顺各得分理所以大小浅深并合其宜是顺之至极也蒋氏曰治至于大顺此圣人御世之极功而以为养生送死之常事不过即常事以言顺事莫不有积也积而至于滞则苑所从生事莫不有并也并而不能齐则谬所从起事莫不有细也细而不能曲中于理则琐碎之失所由萌至于深逺而不通于情茂盛而无以为别连则有相及之迹动则有相害之形天地万物亦安能各安其位而不相夺圣人制天下事物之宜使之相聚而有以相使相因而有以相成相羣而有以相养相杂而有以相别岂容有一事不中节一物不安分者此大顺之功用注推圣人之功以为人明于礼无有蓄乱滞合各得其分顺其职言极有理澄曰郑注蓄乱滞合葢谓蔵蓄逆乱之不顺而涩滞其协合之顺也王氏曰此极言大顺之理庶事大积者以顺处之各有其序可以无苑结矣迭施并行者以顺施之各得其冝可以无错谬矣其细行者以顺为之可以无过失矣幽逺谓之深其势易隔惟顺则其情必通众多谓之茂其势易杂惟顺则其分有间连则易以相干惟顺则同而异不相及也动则易以相违惟顺则异而同不相害也天下之大顺至此极矣山隂陆氏曰凡积善苑并行善缪细行善失深宜不通茂宜无间连喜相及动喜相害唯顺之至然后异此】
　　故明于顺然后能守危也故礼之不同也不丰也不杀也所以持情而合危也【杀所戒切】
　　【危者顺之反不顺则违逆违逆者危道也举世之人皆明于顺则上下分定事物各当可以保守而不至于危凡名位不同礼亦异数卑贱者不可加丰尊贵者不可减杀各安其素所以维持人情不使过度而可以和协其危也合谓和协和协者顺危者不顺也】
　　故圣王所以顺山者不使居川不使渚者居中原而弗敝也用水火金木饮食必时合男女颁爵位必当年德用民必顺故无水旱昆虫之灾民无凶饥妖孽之疾故天不爱其道地不爱其寳人不爱其情故天降膏露地出醴泉山出器车河出马图凤凰麒麟皆在郊棷龙在宫沼其余鸟兽之卵胎皆可俯而闚也则是无故先王能修礼以逹义体信以逹顺故此顺之实也【当丁浪切孽鱼列切棷音薮闚缺规切则是无故体信以逹顺故二句并故字句絶】
