<!-- { "loadSidebar": true } -->
　　钦定四库全书　　　　经部四
　　礼记纂言　　　　　　礼类三【礼记之属】
　　提要
　　【臣】等谨案礼记纂言三十六卷元吴澄撰澄有易纂言已着録案危素作澄年谱载至顺三年澄年八十四留抚州郡学礼记纂言成而虞集行状则称成于至顺四年即澄卒之歳其言颇不相合然要为澄晚年手定之本也其书毎一卷为一篇大防以戴记经文厐杂疑多错简故每一篇中其文皆以类相从俾上下意义聨属贯通而识其章句于左其三十六篇次第亦悉以类相从凡通礼九篇丧礼十一篇祭礼四篇通论十一篇各为标目如通礼首曲礼则以少仪玉藻等篇附之皆非小戴之旧他如大学中庸依程朱别为一书投壶奔丧归于仪礼冠仪等六篇别辑为仪礼传亦并与古不同虞集称其始终先后最为精宻先王之遗制圣贤之格言其仅存可考者既表而存之各有所附而其纠纷固泥于専门名家之手者一旦各有条理无复余蕴其推重甚至考汉书艺文志礼记本一百三十一篇戴徳删为八十五戴圣删为四十九与易书诗春秋经圣人手定者固殊然旧唐书元行冲传载行冲上类礼义疏张説驳奏曰今之礼记歴代传习着为经教不可刋削魏孙炎始改旧本先儒所非竟不行用贞观中魏征因孙炎所修更加整比兼为之注其书竟亦不行今行冲等改徴所注勒成一家然与先儒第乖章句隔絶若欲行用窃恐未可云云则古人屡经修缉迄不能变汉儒旧本唐以前儒风淳实不摇惑于新説此亦一征澄复改并旧文俨然删述恐亦不免僭圣之讥以其排比贯串颇有伦次所解亦时有明较诸王栢删诗尚为有间故録存之而附论其失如右乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　礼记纂言原序
　　小戴记三十六篇澄所序次汉兴得先儒所记礼书二百余篇大戴氏删合为八十五小戴氏又损益为四十三曲礼檀弓杂记分上下马氏增以月令明堂位乐记郑氏从而为之注緫四十九篇精粗杂记靡所不有秦火之余区区掇拾所存什一于千百虽不能以皆醇然先王之遗制圣贤之格言往往赖之而存第其诸篇出于先儒著作之全书者无几多是记者旁搜博采勦取残篇断简防稡成书无复铨次读者每病其杂乱而无章唐魏郑公为是作类礼二十篇不知其书果何如也而不可得见朱子尝与东莱先生吕氏商订三礼篇次欲取戴记中有关于仪礼者附之经其不系于仪礼者仍别为记吕氏既不及答而朱子亦不及为幸其大纲存于文集犹可攷也晚年编校仪礼经传则其条例与前所商订又不同矣其间所附戴记数篇或削本篇之文而补以他篇之文今则不敢故止就其本篇之中科分栉剔以类相从俾其上下章文义聨属章之大防标识于左庶读者开卷了然若其篇第则大学中庸程子朱子既表章之论语孟子并而为四书固不容复厠之礼篇而投壶奔丧实为礼之正经亦不可以杂之于记其冠义昏义乡饮酒义射义燕聘义六篇正释仪礼别辑为传以附经后矣此外犹三十六篇曰通礼九曲礼内则少仪玉藻通记小大仪文而深衣附焉月令王制専记国家制度而文王世子明堂位附焉曰丧礼者十有一丧大记杂记丧服小记服问檀弓曾子问六篇既丧而大传闲传问丧三年问丧服四制五篇则丧之义也曰祭礼者四祭法一篇既祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居孔子闲居一类坊记表记缁衣一类儒行自为一类学记乐记其文雅驯非诸篇比则以为是书之终呜呼由汉以来此书千有余歳矣而其颠倒纠纷至朱子欲为之是正而未及竟岂无所望于后之人与用敢窃取其意修而成之篇章文句秩然有伦先后始终颇为精审将来学礼之君子于此考信或者其有取乎非但戴氏之忠臣而已也













　　礼记纂言原序
　　礼者理也理也者性也性也者命也维天之命于穆不已而其在于人也谓之性其粲然而条理也谓之礼其纯然而粹善也谓之仁其截然而裁制也谓之义其昭然而明觉也谓之知其浑然于其性也则理一而已矣故仁也者礼之体也义也者礼之宜也知也者礼之通也经礼三百曲礼三千无一而非仁也无一而非性也天叙天秩圣人何心焉盖无一而非命也故克己复礼则谓之仁穷理则尽性以至于命尽性则动容周还中礼矣后之言礼者吾惑焉纷纭器数之争而牵制形名之末穷年矻矻弊精于祝史之糟粕而忘其所谓经纶天下之大经立天下之大本者礼云礼云玉帛云乎而人之不仁也其如礼何哉故老庄之徒外礼以言性而谓礼为道徳之衰仁义之失旣已堕于空虚漭荡而世儒之説复外性以求礼遂谓礼止于器制度数之间而议拟仿像于影响形迹以为天下之礼尽在是矣故凡先王之礼烟蒙灰散而卒以煨烬于天下要亦未可专委罪于秦火者僭不自度尝欲取礼记之所载揭其大经大本而疏附其条理节目庶防器道本末之一致又惧徳之弗任而时亦有所未及也间尝为之说曰礼之于节文也犹规矩之于方圎也非方圎无以见规矩之用非节文则亦无从而睹所谓礼矣然方圎者规矩之所出而不可遂以方圎为规矩故执规矩以为方圎则方圎不可胜用舍规矩以为方圎而遂以方圎为之规矩则规矩之用息矣故规矩者无一定之方圎而方圎者有一定之规矩此学礼之要盛徳者之所以动容周还而中也宋儒朱仲晦氏慨礼说之芜乱尝欲考次而删正之以仪礼为之经礼记为之传而其志竟亦弗就其后吴幼清氏因而为之纂言亦不数数于朱説而于先后重轻之间固已多所发明二子之见其规条指画则旣出于汉儒矣其所谓观其会通以行其典礼之原则尚恨吾生之晚而未及与闻之也虽然后圣而有作也则无所容言矣后圣而未有作也则如纂言者固学礼者之箕裘筌蹄也而可以少之乎姻友胡汝登忠信而好礼其为宁国也将以是而施之刻纂言以敷其说而属序于予予将进汝登之道而推之于其本也故为序之若此云正徳庚辰冬至后学余姚王守仁序











　　钦定四库全书
　　礼记纂言卷一上　　　　　元　呉澄　撰曲礼
　　【吕氏大临曰曲礼礼之细也礼云经礼三百曲礼三千中庸云礼仪三百威仪三千曲礼者威仪之谓经礼葢若祭祀朝聘飨燕冠昬防纪之礼今仪礼是也曲礼葢以小大尊卑亲疎长幼并行兼举今礼记是也所载孔子门人传授杂收于遗编断简者朱子曰经礼今之仪礼其存者十七篇而其逸者犹有投壶奔丧迁庙衅庙中霤等篇其不可篇者又有古经增多三十九篇而明堂隂阳王史氏记数十篇及河间献王所缉礼乐古事多至五百余篇傥或犹有逸在其间者且以春官所领五礼之目约之则其初固当有三百余篇矣曲礼则皆礼之微文小节如今曲礼少仪内则玉藻弟子职篇所记事亲事长起居饮食容貌辞气之法制器备物宗庙宫室衣冠车旗之等所以行乎经礼之中者其篇之全数虽不可知然条而析之亦应不下三千有余矣或者专以经礼为常礼曲礼为变礼则如冠礼之不醴而醮用酒杀牲而有折俎若孤子冠母不在之类皆礼之变而未尝不在经礼篇中坐如尸立如齐母放饭毋流歠之类虽在曲礼之中而不得谓之变礼其说误也澄曰曲者一偏一曲之谓中庸言致曲易大传言曲成曲而中老子言曲则全庄子言一偏一曲不该不编王通氏言曲而当又如地名之曰韦曲杜曲皆同义曲礼者葢谓礼之小节杂事而非大体全文故曰曲先儒以为委曲曲折非也】
　　曲礼曰毋不敬俨若思安定辞安民哉【毋音无俨鱼捡切陆氏德明曰毋字从女内有一画禁止意古人云毋犹今人言莫也程子曰主一之谓敬无适之谓一郑氏曰礼主于敬俨矜庄貌人之坐思貌必俨然安定辞审言语也朱子曰毋不敬统言主宰处俨若思敬者之貌也安定辞敬者之言也安民哉敬者之效也眞氏德秀曰毋不敬兼动静言俨若思专以静言静之时何思何虑而曰若思犹镜之明虽未照物能照之理无时不存正襟肃容俨焉弗动而神明昭彻若有思然孔氏曰若如也思计虑也夫人计虑状必端慤矜庄之貌如人之思也澄曰安静重之意定谓不匆遽错乱洪范所谓言曰从是也寂而静之时俨然若有思静而涵动也感而动之时安然定其辞动而主静也此四句葢古曲礼正经之言汉时犹可考者故特引之以冠篇首其下则杂取他书所记足成之】
　　敖不可长欲不可从志不可满乐不可极【敖五到切长知两切从足用切乐音洛】
　　【孔氏曰敖者矜慢之名心所贪爱为欲饮食男女是也在心未见为志不得自满六韬云器满则倾志满则覆乐者人情所不能已当自抑止不可极为乐记云乐盈而反以反为文马氏曰不可长者当消而絶之不可从者当克而止之不可满者当损而益之不可极者当约之归于礼应氏镛曰矜以凌物为敖而其病根则生乎志满逐物快已曰欲而其条畅则于乐极四者蠧心之蟊贼溺身之酖毒学者所宜深戒】
　　贤者狎而敬之畏而爱之爱而知其恶憎而知其善积而能散安安而能迁【狎扆甲切】
　　【郑氏曰狎习也近也谓附而近之习其所行也心服曰畏凡与人交不可以已心之爱憎诬人之善恶积谓已有蓄积见贫穷者则当能散以赒救之安安谓己今安此之安图后有害则当能迁朱子曰人之常情与人亲狎则敬弛有所畏敬则爱衰唯贤者乃能狎而敬之是以虽亵而不慢畏而爱之是以貌恭而情亲也己之爱憎或出私心而人之善恶自有公论唯贤者存心中正乃能不以此而废彼也六句皆防贤者二字爲文言众人所不能唯贤者乃能之尔】
　　临财毋苟得临难毋苟免很毋求胜分毋求多疑事毋质直而勿有【难乃旦切很胡垦切分去声】
　　【郑氏曰毋苟得爲伤亷也毋苟免爲伤义也很防也谓争讼也求多爲伤平也质成也彼已俱疑而已成言之终不然则伤知直正也已若不疑则当称师友而正之谦也孔氏曰临财苟得入已则伤亷隅难谓有寇雠谋害君父爲人臣子当致身授命以救之很谓小小防很当引过归已不可求胜所分之物人皆贪欲望多入已故戒求多人多专固未知而为已知故彼已俱疑无得成言之也勿有勿谓已有此义也吕氏曰趋利避害人之情也君子特主于义而不苟义可得则受义不可得则不受义可免则免义不可免则不免得不得免不免惟义而已何利害之择哉很者与人争犯而不校故不求胜分者与人共劳佚忧乐方与人共而独求多焉是自私也信以传信疑以传疑疑而质之自欺也可疑而不疑则道不信可直而不直则道不见我且直之直者直吾道而已吾何与乎故不身有也李氏格非曰见得思义见危授命故临财而不訾临难而不避不忮故毋求胜不求故毋求多不忮近仁不求近义戴氏溪曰积而能散临财毋苟得分毋求多皆爲财利言也此人所甚病者故三言之】
