<!-- { "loadSidebar": true } -->
　　【郑氏曰已上亲父下亲子三也以父亲祖以子亲孙五也以祖亲髙祖以孙亲孙九也杀谓亲盆疏者服之则轻孔氏曰三者上父下子并已爲三也五者己之父上加祖子下加孙则三爲五也九者又上加曾高二祖下加曾二孙则五爲九也上杀者据己上服父祖而减杀服父三年服祖减杀至期以次减之应曾祖大功高祖小功而俱齐衰三月者父祖于已是同体之亲故依次减杀曾高其恩已疏故一等从齐衰三月也丧服注云重其衰麻尊尊也减其日月恩杀也不可以大功小功旁亲之服加至尊故皆服齐衰也下杀者谓下于子孙而减杀子服父三年父亦宜报而父子首足不无等衰故父服子期也若正适传重便得遂情父服子期孙卑理不得祖报故九月若传重者亦服期也爲孙旣大功则曾孙宜五月但曾孙服曾祖止三月故曾祖报亦一时也曾祖是正尊自加齐衰服曾孙卑故正服缌麻曾孙旣缌麻三月孙理不容异故服同三月旁杀者世叔之属是也父是至尊故三年若据祖期断则世叔宜九月而世叔是父一体故加至期也从世叔旣疏加所不及据期而杀是以五月族世叔又疏一等故宜缌麻此外无服也此是发父而旁渐至轻也又祖是父一体故加至期而祖之兄弟非己一体故加亦不及据于期之继杀便止五月族祖又疏一等故宜缌麻此外无服是发祖而旁渐杀也又曾祖据期本应五月曾祖之兄弟爲族曾祖旣疏一等故三月也自此以外及高祖之兄弟悉无服矣又至亲期断兄弟至亲一体相爲而期同堂兄弟疏一等故九月从祖兄弟又疏一等故小功族之昆弟又杀一等故宜三月此外无服是发兄弟而旁杀也又父爲子期兄弟之子但宜九月而今亦期者父于子本应报以三年特爲首足故降至期兄弟之子爲世叔本应九月言世叔与尊者一体而加至期世叔旁尊不得自比彼父祖之重无义相降故报兄弟子期且己与兄弟一体兄弟之子不宜隔异与己子等所以至期又同堂兄弟之子服从伯叔无加则从伯叔之子亦正报五月也族兄弟之子又疏故宜缌尔此发子而旁杀也又孙服祖期祖尊故爲孙大功兄弟之孙服从祖五月故从祖报之小功也同堂兄弟之孙旣疏爲之缌麻其外无服矣曾祖爲曾孙三月爲兄弟曾孙以无尊降之故亦三月始自父母终于族人故云亲毕矣且五属之亲若同父则期同祖则大功同曾祖则小功同高祖则缌麻高祖外无服亦是毕也】
　　亲亲尊尊长长男女之有别人道之大者也【长之两切别彼列切郑氏曰言服之所以隆杀澄曰此一条旧本与上杀下杀旁杀而亲毕之文不相属其实当相属故郑注以爲言服之隆杀葢以结上亲亲三五九之意也亲亲之三五九以一家所亲之亲合爲一而言也此条之亲亲在尊尊长长男女有别之先以一家所亲之亲分爲四而言也亲亲谓亲而非尊非长者大传谓之下治子孙此章所谓下孙之亲正子孙之服与从族旁亲之子孙也尊尊谓亲而又尊者大传谓之上治祖祢此章所谓上杀之亲正父祖与从族旁尊之父祖也长长谓亲而又长者言长则兼幼矣大传谓之旁治昆弟此章所谓旁杀之亲正昆弟与从族旁长旁幼之昆弟也男女之有别谓它姓之女来爲本姓妇本姓之女徃爲它姓妇者是爲内治夫妇之亲大传之服术所谓名服出入服也独皇氏不取郑注谓此是记者言别事不论服之隆杀澄初亦颇然其说而以此爲泛论亲亲者父子之伦尊尊者君臣之伦长长者兄弟之伦男女有别者夫妇之伦该五伦之四故曰人道之大其后细味上下文意又观大传与此章文意大同小异乃知已说爲非而郑注爲审但孔疏所释亲亲尊尊之服未当尔故特据大传上治下治旁治之说以定尊亲长之服焉】
　　右记祔及吉祭凡十一节
　　礼记纂言卷十二
　　钦定四库全书
　　礼记纂言卷十三　　　　　元　吴澄　撰服问
　　【此篇所记与丧服小记篇内丧服一章相类无问辞而名曰服问者盖是有人问防服而知礼者援据礼经传记逐节答之如此记者但记其所答之辞为一篇而不复记其所问之因也】
　　君爲天子三年夫人如外宗之爲君也【爲云僞切后并同郑氏曰诸侯爲天子服斩夫人亦从服期外宗君外亲之妇也其夫与诸侯爲兄弟服斩妻从服期孔氏曰熊氏云外宗有二卿大夫之妻一也君之姑姊妹之女舅之女从母之女二也此外宗是诸侯外亲之妇若姑之子妇从母之子妇其夫是君外姓之亲在于它国当尊诸侯不继本服之亲也故诸侯死来爲之服斩其妇亦名外宗从服期也】
　　世子不爲天子服
　　【郑氏曰逺嫌也不服与畿外之民同也孔氏曰诸侯世子有继世之道所以逺嫌不爲天子服也】
　　君所主夫人妻大子适妇【适东歴切下同】
　　【郑氏曰言妻见大夫以下亦爲此三人爲丧主也孔氏曰夫人大子适妇此三人旣正虽国君之尊犹主其丧非此则不主也大夫以下亦爲妻及适子适妇爲主也山阴陆氏曰言妻非见大夫以下大夫以下爲此三人爲丧主不必见也曲礼曰公侯有夫人有世妇有妻有妾】
　　○大夫之适子爲君夫人大子如士服【大音泰】
　　【郑氏曰大夫不世子不嫌也士爲国君斩小君期大子君服斩臣从服期孔氏曰大夫无继世之道其子无嫌爲君与夫人及君之大子得如士服也】
　　○君之母非夫人则羣臣无服唯近臣及仆骖乗从服唯君所服服也【乗去声】
　　【郑氏曰妾先君所不服也礼庶子爲后爲其母缌言唯君所服伸君也春秋有以小君服之者若小君在则益不可孔氏曰君母是适夫人则羣臣服期非夫人则君服缌羣臣无服近臣谓阍寺之属仆御车者骖车右也贵臣不服贱者随君服缌丧服记云公子爲其母练冠麻衣縓縁今以爲君得缌服者仲君之尊也此礼之正法也春秋文公四年僖公之母成风昭公十一年昭公之母齐归皆妾母尊爲夫人非正礼也礼无二适女君卒继摄其事不得复立爲夫人】
　　○公爲卿大夫锡衰以居出亦如之当事则弁绖大夫相爲亦然爲其妻徃则服之出则否
　　【郑氏曰弁绖如爵弁而素加绖也不当事则皮弁出谓以它事不至丧所孔氏曰公爲卿大夫丧成服后着锡衰以居以它事出亦服锡衰首则皮弁若君徃吊卿大夫当大敛及殡及将葬啓殡之事则首弁绖于士虽当事首皮弁大夫相爲亦如君于卿大夫不当事则皮弁当事则弁绖大夫于士当事亦皮弁公于卿大夫之妻及卿大夫相爲其妻徃临其丧则锡衰不恒着以居若他事出亦不服其当殡敛亦弁绖也山阴陆氏曰当事则弁绖者据此王爲三公六卿锡衰大夫士疑衰其首服葢当事而后弁绖也大夫相爲亦然者杂记曰大夫哭大夫弁绖与殡亦弁绖爲其妻徃则吊也吊而服之吊而出则除之丧服传曰大夫吊于命妇锡衰命妇吊于大夫亦锡衰】
　　○传曰有从轻而重公子之妻爲其皇姑
　　【郑氏曰皇君也诸侯妾子之妻爲其君姑齐衰与爲小君同舅不厌妇也孔氏曰传曰者旧有成传引之公子谓诸侯妾子皇姑卽公子之母也诸侯在尊厌妾子使爲母练冠诸侯没得爲母大功而妾子妻不辨诸侯存没爲夫之母期夫练冠是轻妻爲期是重故云从轻而重妾非女君而此妇所尊与女君同故云君姑】
　　有从重而轻爲妻之父母
　　【郑氏曰妻齐衰而夫从缌麻不降一等言非服差】
　　有从无服而有服公子之妻爲公子之外兄弟
　　【郑氏曰谓爲公子之外祖父母从母缌麻孔氏曰公子之外兄弟谓公子之外祖父母也公子被厌不服已母之外家妻犹服公子外祖父母从母缌麻是从无服而有服也公子外兄弟知非公子姑之子者以丧服小记云夫之所爲兄弟服妻皆降一等大爲姑之子缌麻则妻无服外祖父母从母皆小功之服凡小功者谓爲兄弟若同宗则直称兄弟以外族故称外兄弟也澄按礼家虽有凡小功以下爲兄弟之文然称外祖父母从母爲外兄弟终是未详其义葢谓外家之亲而服小功兄弟之服者以外祖父母及从母皆是小功服故以兄弟称也】
　　有从有服而无服公子爲其妻之父母
　　【郑氏曰凡公子厌于君降其私亲女君之子不降也孔氏曰虽爲公子之妻犹爲父母期公子被厌不从妻服父母是从有服而无服也】
　　○传曰母出则爲继母之党服母死则爲其母之党服爲其母之党服则不爲继母之党服
　　【郑氏曰虽外亲亦无二澄曰母出谓己母被出而父再娶己母义絶子虽不絶母服而母党之恩则絶矣故加服继母之党与己母之党同也母死谓己母死而父再娶己母祔庙是父之初配虽有继母而子仍服死母之党其服继母之身虽同己母而继母之党则不同于己母之党故不服也】
　　○传曰罪多而刑五丧多而服五上祔下祔列也【列音例郑氏曰列等比也孔氏曰言罪之与丧其数虽多其限同五其等列相似也故云列也澄曰罪多而墨辟千劓辟千剕辟五百宫辟三百大辟二百之类丧多如仪礼丧服篇斩衰章爲某人等齐衰章爲某人等之类言罪虽多而皆不出乎墨劓剕宫大辟五者之刑丧虽多而皆不出乎斩衰齐衰大功小功缌麻五者之服其或刑书礼书所载不尽者以例通之由轻而加重则附于在上之例由重而减轻则附于在下之例通此二例则虽至多之罪至多之丧而刑书中之五刑礼书中之五服足以该之而无不尽者矣】
　　右记防服轻重凡七节
　　三年之丧旣练矣有期之丧旣葬矣则带其故葛带绖期之绖服其功衰【期音基下同】
　　【郑氏曰带其故葛带者三年旣练期及葬差相似也绖期之葛绖三年旣练首绖除矣爲父旣练衰七升母旣葬衰八升凡齐衰旣葬衰或八升或九升服其功衰服麤衰孔氏曰三年之丧练祭后葛带期丧旣葬男子应着葛带与三年之葛带麤细正同以父葛爲重故带其故葛带练后男子首绖除矣其首空故绖期之葛绖若妇人练后麻带旣除则首绖练之故葛绖要带期之麻带也功衰谓服父练之功衰也】
　　有大功之丧亦如之
　　【郑氏曰大功之麻变三年之练葛期旣葬之葛带小于练之葛带又当有绖亦反服其故葛带绖期之绖此虽变麻服葛大小同尔亦服其功衰凡三年之丧旣练始遭齐衰大功之丧绖带皆麻孔氏曰三年之丧练后有大功之丧以大功初死之麻变三年练后之葛首要皆麻谓之重麻大功旣葬葛带三寸有余三年练之葛带则四寸有余故大功旣葬反服练之故葛带大功初丧首麻若要服练之葛带首服大功旣葬之葛绖则不爲五分去一故首绖进与期之旣葬同五寸有余大功初丧首麻绖五寸余要麻带四寸余旣葬首葛绖应四寸余要葛绖应三寸余此虽变麻服葛与大功初死之麻绖大小同也】
　　小功无变也
　　【郑氏曰无所变于大功齐斩之服不用轻累重也孔氏曰言先有大功以上丧服今遭小功之丧无变于前服不以轻服减累于重也】
　　○麻之有本者变三年之葛
　　【郑氏曰有本谓大功以上也小功以下澡麻断本孔氏曰大功以上并留麻之根本合纠爲带如此者得变三年之练葛若小功以下其绖澡麻断本是麻之无本者不得变三年之葛也言变三年葛举其重者期之葛亦得变之】
　　○旣练遇麻断本者于免绖之旣免去绖每可以绖必绖旣绖则去之【断东管切免音问下并同去起吕切下同】
