<!-- { "loadSidebar": true } -->
　　【郑氏曰殇无变文不缛冠端黄裳而祭不朝服未纯吉也于成人爲释禫之服孔氏曰除殇之丧谓除长殇中殇下殇之丧其除丧祭服必冠端黄裳异于成人之丧也若成人丧服初除着朝服禫祭始从端今除殇之丧卽从禫服是文不繁缛也殇无虞卒哭及练之变服本服旣重意在于质不在文之繁缛山阴陆氏曰言必则裳亦可知郑谓黄裳葢非是澄按郑据礼陆师心】
　　除成丧者其祭也朝服缟冠
　　【郑氏曰成成人也缟冠未纯吉祭服也旣祥祭乃素缟麻衣孔氏曰大夫朝服而祭朝服者冠缁衣素裳是纯吉之祭服也今除成丧用缟冠是未纯吉之祭服】
　　○除丧者先重者易服者易轻者
　　【郑氏曰除丧谓练男子除乎首妇人除乎带易服谓大丧旣虞卒哭而遭小丧也其易丧服男子易乎带妇人易乎首孔氏曰此论服之轻重相易及除脱之义男重首绖女重要绖凡所重者有除无变所以卒哭不受以轻服至小祥各除其重也易谓先遭重丧后遭轻丧变先者轻则谓男子要妇人首也先遭斩服虞卒哭已变葛绖大小如齐衰之麻若又遭齐衰之丧齐衰要首皆牡麻牡麻则重于葛服宜从重而男不变首女不易要以其所重故也但以麻易男要女首是轻故也若未虞卒哭则后丧不能变】
　　○练筮日筮尸视濯皆要绖杖绳屦有司告具而后去杖筮日筮尸有司告事毕而后杖拜送宾【要一滛切去起吕切郑氏曰濯谓溉祭器也临事去杖敬也孔氏曰练爲小祥筮日谓筮小祥之日筮尸亦筮小祥之尸视濯谓视洗濯小祥之祭器丧至小祥男子除首绖唯有要绖病尚深故犹有杖屦是末服变爲绳麻将欲小祥豫着小祥之服临此筮日筮尸视濯三事此三事悉是爲祭祭欲吉故豫服也不言衰与冠者亦同小祥矣有司谓执事者向者变服犹杖今有司旣告三事办具将欲临事故孝子去杖敬宾故也有司告事毕而后杖拜送宾者筮日与尸二事皆有宾来向当临事时去杖今筮占事毕则孝子更执杖以送宾视濯轻而无宾故不言也】
　　○大祥吉服而筮尸
　　【郑氏曰凡变除者必服其吉服以卽祭事不以防临吉也间传曰大祥素缟麻衣孔氏曰吉服朝服也大祥之日缟冠朝服亦豫服以临筮尸不言日及濯从小祥可知大祥则去绖杖屦故不云杖绖屦郑引间传者以大祥之后着素缟麻衣此云吉服则非祥后之服是朝服也故引以证之】
　　○祔葬者不筮宅
　　【郑氏曰宅葬地祔葬不筮前人葬旣筮之也】
　　○陈器之道多陈之而省纳之可也省陈之而尽纳之可也【省所冷切】
　　【郑氏曰多陈之谓宾客之就器也以多爲荣省陈之谓主人之明器也以节爲礼孔氏曰就器者宾客遗死者之器就犹善也以其可用故谓之就唯玩好所有无常摠而言之亦曰明器多陈列之以爲荣省少纳之有常数故也若主人所作明器依礼有限故省陈之而尽纳于圹方氏曰就器亦明器也以宾客就丧家陈之因谓之就器山阴陆氏曰陈器之道如其陈之数而纳之正也卽虽多陈之少纳之省陈之尽纳之礼亦不禁是之谓可澄曰祔葬陈器两节皆葬前事今附章末无先后之次】
　　右记防至除防凡十一节
　　诸侯不得祔于天子天子诸侯大夫可以祔于士【孔氏曰祔谓祔祭礼孙死祔祖诸侯不得祔于天子者卑孙不可祔于尊祖也天子诸侯大夫可以袝于士者祖贱孙贵祔之不嫌也若不祔之则是自尊而卑其祖也郑氏曰人莫敢卑其祖】
　　○士大夫不得祔于诸侯祔于诸祖父之爲士大夫者其妻祔于诸祖姑妾祔于妾祖姑亡则中一以上而祔祔必以其昭穆
　　【郑氏曰士大夫谓公子公孙爲士大夫者不得祔于诸侯卑别也旣卒哭各就其先君爲祖者兄弟之庙而祔之中犹间也孔氏曰祖爲诸侯孙爲士大夫而死则不得祔祖谓祖贵宜自卑逺也诸祖祖兄弟也旣不祔祖当祔祖之兄弟爲大夫士者夫旣不得祔祖妻亦不得祔于祖姑而可祔于诸祖姑也诸祖姑是夫之诸祖父兄弟爲士大夫者之妻也若祖无兄弟亦祔疏族不爲诸侯者妾死亦祔夫祖之妾亡无也夫祖无妾则又间曾祖而祔高祖之妾也祔必昭穆同曾祖非夫同列故祔高祖也妾无庙爲坛祔之尔】
　　○妇祔于祖姑祖姑有三人则祔于亲者
　　【郑氏曰祖姑三人谓舅之母死而又有继母二人也亲者谓舅所生孔氏曰妇祔祖姑则祔于舅之所生者也张子曰祔葬祔祭只合祔一人夫妇之道当其初昬未尝约再配是夫只合一娶妇只合一嫁今妇人夫死不可再嫁如天地之大义夫岂得而再娶然以重者计之养亲承家祭祀继续不可无也故有再娶之理然其葬其祔虽爲同穴同筵几然譬之人情一室中岂容二妻以义断之须祔以首娶再娶别爲一所可也朱子曰程氏祭仪谓凡配止用正妻一人或奉祀之人是再娶所生卽以所生配谓凡配止用正妻一人是也若再娶者无子或祔祭别位亦可也若奉祀者是再娶之子乃许用所生配而正妻无子遂不得配祭可乎程先生此说恐误唐防要中有论凡是适母无先后皆当并祔合祭与古者诸侯之礼不同夫妇之义如干大坤至自有差等故方其生存夫得有妻有妾而妻之所天不容有二况于死而配祔又非生存之比横渠之说似亦推之有太过也只合从唐人所议爲允况又有前妻无子后妻有子之碍其势将有所杌陧而不安者唯葬则今人夫妇未必皆合葬再娶别营兆域宜亦可矣长乐黄氏曰按记云祖姑有三人则再娶之妻皆得祔于庙程子张子特考之不详尔朱先生所辨正与礼所记合】
　　○妾无妾祖姑者易牲而祔于女君可也
　　【郑氏曰女君适祖姑也易牲而祔则凡妾下女君一等孔氏曰妾当祔于妾祖姑若无妾祖姑当祔于高祖姑今又无高祖妾祖姑则当易妾之牲用女君之牲祔于女君可也方氏曰妾祔嫌于隆故易牲而祭以示其杀焉】
　　○其妻爲大夫而卒而后其夫不爲大夫而祔于其妻则不易牲妻卒而后夫爲大夫而祔于其妻则以大夫牲
　　【郑氏曰不易牲以士牲也此谓始来仕无庙者无庙者不祔宗子去国乃以庙从孔氏曰其妻爲大夫而卒者谓夫爲大夫时而妻死者也而后其夫不爲大夫者谓妻死后夫或黜退不复爲大夫而死也夫旣不爲大夫死若祔祭此妻但依夫今所得用之牲不得易用昔大夫时牲也妻死后夫乃得爲大夫今旣祔祭其妻则得用大夫牲妻从夫之礼故也死当祔于祖今夫死祔于其妻故郑知是无庙者宗子以庙从则祔于祖矣方氏曰妇人以从人爲事故贵贱从夫而不在己也山阴陆氏曰祔于其妻卽是袝于其祖葢妻未有不祔于祖姑者也郑氏谓始来仕无庙者误矣应氏曰此据妻之生死同夫荣辱而立文注以袝于其妻则爲始仕而未有庙亦未必然正使新徙它国而爲大夫亦必有庙旣不立祖庙岂敢爲妻立庙乎】
　　○士祔于大夫则易牲
　　【郑氏曰不敢以卑牲祭尊也大夫少牢孔氏曰谓祖爲大夫孙爲士孙死袝祖则用大夫牲不敢用士牲祭于尊者之前也贱不祔贵而此云士祔大夫者谓无士可祔也犹妾无妾祖姑易牲而祔于女君若先祖兄弟有爲上者当祔于士不得祔于大夫也】
　　○父爲士子爲天子诸侯则祭以天子诸侯其尸服以士服
　　【郑氏曰祭以天子诸侯养以子道也尸服士服父本无爵子不敢以己爵加之嫌于卑之也孔氏曰尸服士服谓端若君之先祖爲士大夫则服助祭之服曾子问曰尸弁冕而出是爲君尸有着弁者有着冕者若爲先君士尸则着爵弁若爲先君大夫尸则着冕若大夫士之尸则服家祭之服端是也澄曰舜自征庸之后当以帝朝公卿大夫之礼祭瞽瞍而瞽瞍庶人也其尸服只当以士服但旣摄尧位岁时摄尧祭天地社稷山川宗庙国之公祭毕而后行家之私祭及旣受尧之天下嗣帝位则心虽孝慕不得不以义断恩视尧犹父也专奉尧之宗庙不敢复祭己私亲故封象爲有庳之君俾象以诸侯之礼祭瞽瞍而尸服仍用士服或谓神不歆非类民不祀非族舜与尧不同系不当奉尧宗庙噫此拘儒曲士泥常守故之论无广大之心不知通变之礼者也夫舜摄位之初受终于文祖每廵狩而归必假于艺祖且四时皆摄尧祭其宗庙舜之与尧其分虽曰君臣其情实同父子岂有一旦嗣位之后遽然舎置尧之宗庙使它人主其祭而乃自立己之宗庙若后世革命者之爲乎故舜旣嗣位月正元日假于文祖卽尧之亲庙也虽封丹朱爲诸侯其国得立尧庙以爲始祖岁时祀尧以天子之礼然其庙犹汉郡国之原庙如镐京旣有文王武王庙而周公又立文武二庙于洛邑也喾受天下于颛顼故祢颛顼尧受天下于喾故祢喾祖颛顼舜之时尧庙新祔而尧之祖祢庙不改故有虞氏以颛顼爲太祖而郊喾宗尧祭颛顼喾尧三庙也舜之祭尧爲承正统之祭丹朱之祭尧则如支子有事而爲坛以祭其祢之礼也其后禹嗣舜位其礼一如之颛顼与喾尧祖祢也而禹亦出自颛顼又非舜以别系来继者之比舜旣祔庙尧以上并如舜之时禹所祭颛顼喾尧舜四庙别封商均爲诸侯得立舜庙于其国而岁时祭礼皆与尧之子祭尧者不异及至禹崩啓嗣其礼始变凡帝朝尧舜二庙之中有当迁者并迁于朱均国内之庙自此以后朱均之国子子孙孙得专祭尧舜而舜庙祔禹尧庙祔鲧喾以上则如故也禹未嗣位之前祭鲧自若旣嗣位之后则以啓嗣崇伯而主鲧之祭啓旣爲天子然后其礼如上所云自古有天下者必传之子纵非其子亦是同系惟尧之传舜舜之传禹则非其本系此旷古非常之事其传位也旣非常礼则其承祭也亦岂可以常礼论哉噫此未易与拘儒曲士言也或曰子谓舜与尧不同系亦有考乎曰尧使四岳侧陋而后众口举舜其辞曰在下而舜自少耕稼陶渔则是贱在民伍而非前代帝王子孙明矣今大戴礼帝系篇推舜以上曰瞽瞍曰蟜牛曰句望曰敬康曰穷蝉而以穷蝉爲颛顼之子葢不足信若果然则舜乃尧之孙行舜所娶尧女乃曾祖姑行尧命契教民以人伦曰男女有别岂其一家之内而无别乃近于禽兽乎以此知舜之爲侧微而非前代帝王之后也】
　　父爲天子诸侯子爲士祭以士其尸服以士服
