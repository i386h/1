<!-- { "loadSidebar": true } -->
　　【郑氏曰哜啐皆尝也哜至齿啐入口孔氏曰此明丧祭饮酒之仪正祭之后主人献宾长宾长酢主人主人受酢则哜之众宾及兄弟祭末受献之时啐之差轻故也大祥主人受宾酢啐之众宾兄弟受献皆饮之可也知此主人之酢非受尸酢者以士虞礼主人主妇献尸受酢之时皆卒爵虞祭比小祥爲重尚卒爵小祥祭主人受尸酢何得唯哜之而已神惠爲重受尸酢虽在丧亦卒爵宾礼爲轻受宾酢但哜之皇氏云主人之酢谓受尸酢与士虞礼违非也】
　　○凡侍祭丧者告宾祭荐而不食
　　【郑氏曰荐脯醢也吉祭告宾祭荐宾旣祭而食之丧祭宾不食孔氏曰侍谓相于丧祭礼者丧礼不主饮食故相者告宾但祭其荐不食之也此谓练祥祭虞祔不献宾也方氏曰祭之而不食者哀而不忍故也】
　　○祥主人之除也于夕爲期朝服祥因其故服
　　【郑氏曰爲期爲祭期也至明日而祥祭亦朝服始卽吉正祭服也丧服下记曰除成丧者其祭也朝服缟冠是也祭犹缟冠未纯吉也旣祭乃服大祥素缟麻衣释禫之礼云衣黄裳则是禫祭冠矣黄裳者未大吉也旣祭乃服禫服朝服綅冠逾月吉祭乃冠朝服旣祭端而居复平常也孔氏曰祥谓祥祭主人除服之节于祥祭前夕预告明日祥祭之期此时主人着朝服谓缁衣素裳其冠则缟冠也明旦祥之时主人因着其前夕故朝服也于练祭不着祭服于此祥时正着祭服故注云正祭服纯吉朝服冠今缟冠故云未纯吉祥祭虽讫哀情未忘加着缟冠素纰麻衣郑引间传大祥素缟麻衣是也禫礼衣黄裳冠大吉当衣素裳今用黄裳故云未大吉也禫祭后着朝服綅冠逾月吉祭乃冠朝服则天子诸侯以下各依本官吉祭之服也从祥至吉服有六祥祭朝服缟冠一也祥讫素缟麻衣二也禫祭冠黄裳三也禫讫朝服綅冠四也逾月吉祭冠朝服五也旣祭端而居六也山阴陆氏曰嫌于夕爲期尝朝服矣诘朝不复反丧服故云尔然则祥之日犹服练服及祭易之所谓除成丧者其祭也朝服缟冠是也祭已又易之所谓大祥素缟麻衣是也】
　　○子游曰旣祥虽不当缟者必缟然后反服
　　【郑氏曰谓有以丧事赠赗来者虽不及时犹变服服祥祭之服以受之重其礼也其于此时始吊者则卫将军文子之爲之是矣反服反素缟麻衣也孔氏曰旣祥谓大祥后吊者来晚不正当祥祭缟冠之时主人必须反着此祥祭缟冠受来吊者之礼然后反服大祥素缟麻衣之服山阴陆氏曰此言亲丧虽旣祥犹有它丧未除今以祥故无所不用缟缟旣祥之服也然后反服反它丧之服】
　　○凡丧服未毕有吊者则爲位而哭拜踊
　　【郑氏曰客始来主人不可以杀礼待之孔氏曰未毕谓丧服将终犹有余日未满有人始来吊当爲位哭踊不以杀礼待新吊之宾也言凡者五服悉然】
　　○有父之丧如未没丧而母死其除父之丧也服其除服卒事反丧服
　　【郑氏曰没犹竟也除服谓祥祭之服也卒事旣祭反丧服服后死者之服孔氏曰此明先有父丧而后遭母死爲父变除之节未没丧者谓父丧小祥后大祥前未竟之时于时又遭母丧母旣葬后値父大祥除服以行祥事祥竟更还服母服也若母未葬而値父二祥则不得服其祥服二祥之祭爲吉未葬爲凶故未忍凶时行吉礼张子曰如有服则服其服虽缌小功之服亦服新而脱旧以徃时暂故也反则如常方氏曰服除服而后反丧服示前丧有终也】
　　虽诸父昆弟之丧如当父母之丧其除诸父昆弟之丧也皆服其除丧之服卒事反丧服
　　【郑氏曰虽有亲之大丧犹爲轻服者除骨肉之恩也唯君之丧不除私服言当者期大功之丧或终始皆在三年之中小功缌麻则不除殇长中乃除孔氏曰此明诸父兄弟之丧当父母服内变除之节父母服内其诸亲除丧亦爲服除服除竟反先服此亦谓重丧葬后之时也曾子问曰大夫士有私丧可以除之矣而有君服焉其除之也如之何孔子曰有君丧服于身不服私服又何除焉是有君服不得除己私服其私谓父母已下及诸父昆弟皆不得除也服问云缌之麻不变小功之葛小功之麻不变大功之葛据此言之是寻常小功缌麻不得易大功以上之服故知有大功以上之服不得爲小功缌麻除服也又服问云殇长中变三年之葛旣变三年之葛明在大功服中爲殇长中着服而又爲之除也】
　　如三年之丧则旣顈其练祥皆行【顈苦迥切】
　　【郑氏曰言今之丧旣服顈乃爲前三年者变除而练祥祭也此谓先有父母之服今又丧长子者其先有长子之服今又丧父母其礼亦然然则言未没丧者已练祥矣顈草名无葛之鄕去麻则用顈孔氏曰此明后丧旣受葛之后得爲前丧练祥旣顈者谓后丧旣虞卒哭合变麻爲葛顈也后丧旣顈之后其前丧须练祭祥祭皆举行之云旣顈不云未没丧则知旣顈与未没丧者别旣顈是旣虞受服之时未没丧是旣练之后也庾氏云郑注先有长子之服今又丧父母当云又丧母不得并称父依礼父在不得爲长子三年也后丧旣顈前丧练祥皆行若后丧旣殡得爲前丧虞祔山阴陆氏曰凡丧服皆麻练而葛葢禫而后顈顈吉服也知然者以彼顈黼衣锦尚防知之也三年重服故虽当旣顈其练祥犹行郑氏谓未没丧者已练祥矣鄕当父母之丧未练祥也然则旣顈在禫之后明矣澄按古字声同者多借用故檾麻之檾与单縠之褧并通作顈郑氏以顈爲代葛之檾是矣陆氏以此爲单縠之褧而谓顈乃禫后之吉服且引诗衣锦尚褧仪礼被顈黼爲证诗之褧衣礼之顈黼皆妇人之服加于正服之上以御道路之尘者至夫家则脱去岂可指爲男子常服之吉服哉若欲言禫后吉服何不言冠而乃言顈乎陆农师于礼注正救甚多但时或好新尚奇以破郑说而不自知其失当也】
　　有三年之练冠则以大功之麻易之唯杖屦不易【郑氏曰谓旣练而遭大功之丧者也练除首绖要绖葛又不如大功之麻重也言练冠易麻互言之也唯杖屦不易言其余皆易也屦不易者练与大功俱用绳尔孔氏曰此谓遭三年之丧至练时首绖已除故特云冠若初死者是降服大功则以此大功之麻易三年之练也此特据降服大功其余七升八升九升之大功则不得易三年之练也大功无杖无可改易斩衰旣练要绖与大功初死要绖麤细同斩衰是葛大功是麻故郑云不如大功之麻重也云练冠易麻互言之者麻谓绖带大功言绖带明三年练亦有绖带三年练云冠明大功亦有冠是大功冠与绖带易三年冠及绖带故云互言之】
　　○父母之丧将祭而昆弟死旣殡而祭如同宫则虽臣妾葬而后祭祭主人之升降散等执事者亦散等虽虞附亦然
　　【郑氏曰将祭谓练祥也言若同宫则是昆弟异宫也古者昆弟异居同财有东宫有西宫有南宫有北宫有父母之丧当在殡宫而在异宫者疾病或归者主人适子散等栗阶爲新丧略威仪孔氏曰将祭谓将大小祥祭而有足弟死则殡后乃祭兄弟轻故殡后便可行吉事此谓异宫者耳若同宫虽臣妾之轻卑死犹待葬后乃行父母祭也丧服传曰有死于宫中则爲之三月不举祭祥祭已涉于吉尸柩至凶故不可以相干虞祔则得爲之若丧柩卽去者则亦祭不待三月也吉祭则涉级聚足丧祭则栗阶此二祥祭宜涉级爲有兄弟丧少威仪故散等也散栗也等阶也助执祭者亦栗阶主人至昆弟虞附而行父母二祥祭执事者亦栗阶栗阶谓升一等而后升不连步也故燕醴记云栗阶不过二等注云其始升犹聚足连歩越二等左右足各一发而升堂】
　　○有父母之丧尚功衰而附兄弟之殇则练冠附于殇称阳童某甫不名神也
　　【郑氏曰此兄弟之殇谓大功亲以下之殇也斩衰齐衰之丧练皆受以大功之衰此谓之功衰以是时而祔大功亲以下之殇轻不易服冠而兄爲殇谓同年者也兄十九而死已明年因丧而冠阳童谓庶殇也宗子则曰阴童童未成人之称也某甫且字也尊神不名爲之造字孔氏曰此明已有父母之丧练后得祔兄弟小功之殇也已有父母丧犹尚身着功衰今兄弟有殇在小功者当须祔祭则不改练时之服身着练冠祔祭于殇也大功正服则变三年之练故郑知此是大功以下之殇言以下兼小功也已是祖之适孙若祔大功兄弟长殇得在祖庙若祔小功兄弟长殇则是祖之兄弟之后所以得祔者已是曾祖之适其小功兄弟同曾祖今小功兄弟当祔于从祖之庙其小功兄弟身及父是庶人不合立祖庙则曾祖适孙爲之立坛祔小功兄弟之长殇于从祖立神而祭也当祔祭此殇之时其祝辞称此殇曰阳童又称此殇曰某甫所以不呼其名者尊神之也故爲之造字称曰某甫曾子问庶子之殇祭于室白故曰阳童宗子殇死祭于室奥则曰阴童檀弓云五十以伯仲是正字二十之时曰某甫是且字言且爲之立字也郑云冠而兄爲殇谓同年者此郑自难云弟冠而兄得爲殇谓弟与兄同年十九也云兄十九而死已明年因丧而冠者此新死之兄旣是小功之服不合变三年之练而得有因丧冠者谓已明年之初用父母丧之练节而加冠以后始祔兄弟也云爲之造字者以冠始有字此兄去年已死未得有字祔时爲之造字也张子曰有父母之丧尚功衰谓未祥犹衣所练之功衰未衣麻衣也吕氏曰上言有三年之练冠则以大功之麻易之唯杖屦不易此谓三年旣练遭大功之丧当易练冠练衣而服大功之衰又加首绖以麻易葛带所不易者杖屦而已然此三年者綂言父母君长子及爲人后及适孙爲祖之类若父母之丧旣练而祔兄弟之殇则杖屦与练冠俱不易此一节于三年练冠中特爲父母立例葢大功之衰有重于三年之练冠故所不易者唯有杖屦兄弟之殇虽亦大功然旣殇且祔宜轻于父母之练故比之三年所不易者又有练冠也功衰者卒哭所受六升之服也旣练则以功衰之布练而爲衣故犹曰功衰此不曰练而曰功衰者爲下练冠立文也言尚者明受功衰之日已逺故知爲练服也若哭兄弟之殇则必易练冠葢殇之丧虽无卒哭之税至于祔宜有杀矣】
　　○王父死未练祥而孙又死犹是附于王父也
　　【郑氏曰未练祥嫌未祫祭序于昭穆尔王父旣祔则孙可祔焉犹当爲由由用也孔氏曰礼孙死祔祖若祖丧虽未二祥而孙死则孙亦得用是祔礼祔于祖也按谷梁传云于练焉坏庙易檐可也改涂可也此言练时坏祖与高祖之庙改涂易檐示有坏意以其先祖入于大祖之庙其祖傅入高祖庙其新死者入祖庙是练时迁庙也三年丧毕祫于大祖庙是祥后祫也云未练祥兼言祥者恐未祫故也但祖祔祭之后卽得祔新死之孙然王父虽祔未练无庙孙得祔于祖其孙就王父所祔祖庙之中而祔祭王父焉山阴陆氏曰犹之言嫌不祔也未练祥嫌未卒哭据周卒哭而祔嫌未卒哭曰未练足矣今曰未祥亦嫌未祥可以祔也】
　　○男子附于王父则配女子附于王母则不配
　　【郑氏曰配谓幷祭王母不配则不祭王父也有事于尊者可以及卑有事于卑者不敢援尊配与不配祭馔如一祝辞异不言以某妃配某氏尔女子谓未嫁者也嫁未三月而死犹归葬于女氏之党孔氏曰男子祔于王父并祭所配王母在室之女及已嫁未三月而死祔祭于王母则不祭所配之王父按大夫少牢礼祝辞云以某妃配某氏士特牲礼祝辞云用荐岁事于皇祖某子是不言配特牲虽是常祭容是禫月吉祭故不言配】
　　○大夫附于士士不附于大夫附于大夫之昆弟无昆弟则从其昭穆虽王父母在亦然
