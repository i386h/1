<!-- { "loadSidebar": true } -->
　　○共食不饱共饭不泽手毋抟饭毋放饭毋流歠毋咤食毋齧骨毋反鱼肉毋投与狗骨毋固获毋饭饭黍毋以箸毋嚃羮毋絮羮毋刺齿毋歠醢客絮羮主人辞不能亨客歠醢主人辞以窭濡肉齿决干肉不齿决毋嘬炙【饭扶晚切下抟饭放饭饭饭黍并同抟徒端切歠川曰切咤陟嫁切齧五结切箸直虑切嚃它答切絮敕虑切刺七亦切醢音海亨普彭切窭其雨切濡仁朱切干音干嘬初怪切】
　　【郑氏曰不饱谦也谓共羹饭之大器也泽谓挼莎不泽手为污手不洁也礼饭以手抟饭谓欲致饱不谦放饭去手余饭于器中人所秽也流歠大歠嫌欲疾也咤嫌薄之齧谓有声响不敬反鱼肉为已歴口投骨为其贱饮食之物固获为其不亷也欲专之曰固争取曰获嚃不嚼菜絮犹调也为详于味刺齿弄口也口容止歠醢为其淡故亦嫌详于味决犹断也嘬谓一举尽脔为其贪食甚也孔氏曰共食宜谦不輙厌饫为饱也与人共食手宜洁清不得临时挼莎手乃食恐为人所秽也取饭作抟则易得多是欲争饱非谦也手就器中取饭若粘着手不得拂放本器中当弃于篚无篚弃于防防谓簋盖也流歠谓开口大歠汁入口如水流则欲多而速是伤亷也咤谓舌口中作声齧骨一则有声二则嫌主人食不足以骨致饱鱼肉与人同器若已齧残不得反还器中少牢礼尸所食之余肉皆别置于肵爼投致也为客之礼毋得食主肉后弃其骨与犬固获谓与人共食不可专固独得及争取也饭热当待冷若去热气则为贪快伤廉饭黍当用匕故少牢廪人溉匕注云匕所以匕黍稷也羹有菜当梜嚼若含而歠吞之是欲速而多又有声不敬也絮谓就食器中调足盐梅是嫌主人食味恶也口容欲静止不得刺弄之为不敬醢肉酱也酱宜咸客失礼而絮羮则主人谢之云家不能亨煑味不调适也客失礼而歠醢则主人亦谢之云作醢淡而无盐故可歠也濡湿也湿软不可用手擘故用齿断干肉脯属坚靱不可齿断故须用手擘火灼曰炙若食炙肉先当以齿哜而反置俎上嘬者不细齧一举而并食之也朱子曰放饭大饭也流歠长歠也澄曰此一节五饭字皆当作上声读饭谓食之也共饭犹云共食抟饭谓以手抟敛而食之放饭当如朱子说谓大口而食之放肆无节也与流歠为类流歠谓长吸而歠之如水之流也饭谓去热气而急欲食之咤食谓口内作声而食之固获二字一意谓固必而取得之也抟饭放饭流歠咤食固获饭六句一类二字皆虚齧骨嚃羹絮羹歠醢嘬炙五句一类二字上虚下实下一字指所食之物而言】
　　○羮之有菜者用梜其无菜者不用梜【梜古协切】
　　【郑氏曰梜犹箸也孔氏曰有菜铏羮是也以其有菜交横非梜不可无菜者谓大羮湆也直歠之而已其有肉调者犬羮兎羮之属或当用匕也】
　　○馂余不祭父不祭子夫不祭妻【馂子闰切】
　　【郑氏曰食人之余曰馂馂而不祭唯此类也食尊者之余则祭盛之孔氏曰祭谓祭先也凡食人之余及日晚食朝馔之余皆云馂凡食余悉祭惟父得子余夫得妻余则不祭言其卑故也非此二条悉祭父得有子余者谓年老致仕传家事于子孙子孙有賔客之事故父得馂其余夫馂其妻余者谓宗妇与族人妇燕饮有余夫得食之】
　　右记饮食之礼凡五节
　　凡以弓劔苞苴箪笥问人者操以受命如使之容【苴子余切箪音丹笥思嗣切操仓刀切使色吏切】
　　【郑氏曰问犹遗也苞苴裹鱼肉或以苇或以茅箪笥盛饭食者圜曰箪方曰笥如使之容谓使者孔氏曰凡谓几此数事皆同苞者以草包裹诗云白茅包之旣夕礼云苇苞长三尺是也苴者以草借器而贮物箪圜笥方俱是竹器亦以苇为之问人者谓因问有物遗之也或自有事问人或闻彼有事而问之悉有物以表其意使者操持此上之物以进受尊者之命如臣为君聘使受君命先习其威仪进退令如其至所使之国之时之仪容故云如使之容也】
　　○水潦降不献鱼鼈【潦音老】
　　【郑氏曰不饶多也孔氏曰天降水潦鱼鼈难得卢植庾蔚等并以为然或云水潦降下鱼鼈丰足不饶益其多】
　　献鸟者佛其首畜鸟者则弗佛也【佛扶弗切畜许六切】
　　【郑氏曰佛戾也盖为小竹笼以冒之为其喙害人也畜养也畜则驯】
　　献车马者执策绥献甲者执胄献杖者执末献民虏者操右袂献粟者执右契献米者操量鼓献孰食者操酱齐献田宅者操书致【绥音虽胄直又切袂弥弊切契苦计切量音亮齐子兮切郑氏曰凡操执者谓手所举以告者也设其大者举其小者便也甲铠也胄兜鍪也民虏军所获也操其右袂制之契券要也右为尊孔氏曰策是马杖绥是上车之绳车马不上于堂呈防绥则知有车马也谓铠为甲者言如鼈之有甲铠大兜鍪小小者易举献杖执末者末谓拄地头也不浄不可向人故执以自向右袂右边袖也以左手操其右袂用右手以防其异心执操互言尔粟稻粱之属契谓两书一札同而别之米六米之等量是知斗斛之数鼔是量器名也隐义云东海乐浪人呼容十二斛者为鼔以量米故云量鼔献米者执契以呈之米云量则粟亦量粟云契则米亦书米可即食为急故献者执量粟可久储为缓故献者执契契比量为缓也孰食葱防之属酱齐为食之主执主来则食可知若见芥酱必知献鱼脍之属也书致谓圗于版书而致之于尊者也以上诸物可动故不云致而田宅着土版图书画以致之故言书又言致也然古者田宅悉为官所赋本不属民今得此田宅献者是或有重勲为君王所赐可为己有故得有献吕氏曰献车马献甲献粟献米献食献田宅此六者不可手执则执一物以表其献古者以契为信居者执左契出者执右契左契者无所事以待有所事老氏所谓圣人执左契是也予人粟者执左契以待之取人粟者执右契以合之此献粟者所以执右契以表之也酱齐者主人亲设客亲彻食之主也孰食之于酱齐各有所宜所谓不得其酱不食杖与民虏二者可执而献之故不以物表之也】
　　○凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜主人自受由客之左接下承弣乡与客并然后受【遗云贵切筋音斤弛式防切箫音宵弣音抚帨始锐切还音旋辟辟上蒲亦切下音避乡音向】
　　【郑氏曰弓有徃来体皆欲令其下曲隤然顺也遗人无时已定体则张之未定体则弛之箫弭头也弣把中帨佩中也磬折则佩垂授受之仪尊卑一若主人拜拜受也辟拜谦不敢当由从也从客之左右客尊之接下接客手下也承弣却手则执箫覆手与乡与客并谓于堂上则俱南面礼敌者并授孔氏曰此敌体故称遗弓之为体以木为身以角为面筋在外面张之时曲来向内故遗人时使筋在上弓身曲向其下其弛之时反张向外筋在曲内角在曲外今遗人时角向其上弓形亦曲向下箫又谓为弰地道贵右故推客居右客覆右手执弓下头又郤下左手以承弓把以授主人主人在左弓下头拄地不浄故自执之以上头授人示敬也尊卑谓賔俱是大夫则为尊俱是士则为卑若主人拜受所遗客辟主人之拜不答拜者执弓不得拜也主人旣敌故自受拜客旣竟从客左而受之主人旣还在客左与客并郤左手接客左手之下而承弣又覆右手捉弓下头必知客主俱郤左手承弣右手执箫者葢主人用右手承弣则是倒执弓也乡与客并明旣拜客竟还前立处与客俱南面而立乃受弓也】
　　○进劔者左首进戈者前其鐏后其刃进矛防者前其镦【鐏在团切又作管切镦徒对切】
　　【郑氏曰左首尊也后刃敬也三兵鐏镦虽在下犹为首锐底曰鐏平底曰镦孔氏曰进谓授与人时也首劔拊环也客在右主人在左劔以首为尊以尊处与人也戈钩孑防也如防而横安刄但头不向上为钩也直刄长八寸横刄长六寸刄下接柄处长四寸并广二寸用以钩害人也刄当头而利故不持向人鐏在尾而钝向人为敬矛如鋋而三廉也防两边皆安横刄长六寸中刄长七寸半横刄下接柄处又长四寸半并广寸半镦矛防柄尾也以平底向人敬也亦应并授不云左右而云前后者互文也若相对则前后也若并授则左右也】
　　进几杖者拂之效马效羊者右牵之效犬者左牵之【郑氏曰几杖尊者所凭依拂去尘敬也效犹呈见用右手便大齛齧人右手当禁备之孔氏曰前云献杖执末此云拂之亦互文也几虽无首末亦拂之或云进几者以弯外授人亦顺也马羊多力右手亦有力故用右手牵掣之少仪云献犬则右牵之彼是田犬畜犬不齧人此是充食之大左牵之而右手防御也】
　　执禽者左首饰羔鴈者以缋受珠玉者以掬受弓劔者以袂【缋胡对切掬九六切】
　　【郑氏曰左首尊缋画也诸侯大夫以布天子大夫以画受珠玉以掬慎也掬手中受弓劔以袂敬也孔氏曰执禽左首谓横捧之并授则主人在左以鸟首授之饰覆画布为云气以覆羔鴈为饰以相见也士相见礼云饰之以布不言缋彼是诸矦之卿大夫卑但用布此天子之卿大夫尊故画之也受珠玉置在手中不用袂承之恐坠落也受弓劔用衣袂承接不露手取之敬也吕氏曰禽谓挚也若卿羔大夫鴈士雉庶人鹜工商鸡是也士相见礼云挚冬用雉夏用腒左头奉之弓劔借之以袂文也弓劔比于珠玉不虑其失坠故得尽其文】
　　饮玉爵者弗挥
　　【孔氏曰玉爵玉杯也何氏曰振去余酒曰挥郑氏曰为其宝而脆吕氏曰玉器宜谨故弗挥澄曰此因上文受珠玉以掬而并记之也】
　　右记献遗之礼凡四节
　　君子不尽人之欢不竭人之忠以全交也
　　【郑氏曰欢谓饮食忠谓衣服之物澄曰饮食之礼所以致其欢乐馈遗之礼所以致其忠诚受其半而辞其半使彼致欢致忠于我之意常有余而不竭尽不至于使人厌倦而难继故曰全交谓全其交接之道使可常也孔氏曰与人交者不宜事事悉受使彼罄尽则交道乃全也游氏曰不尽人之欢若陈敬仲之乐饮而不继以烛是矣不竭人之忠若孔子出行不假雨具于子夏君子之与人交所以贵辞让贵有节皆不尽欢不竭忠之意也记曰不大望于民传曰舜不穷其民言其望于民者可小而不可大可使有余而不可使至于穷古人之道大槩如此不独于礼为然也】
　　○在丑夷不争
　　【郑氏曰丑众也夷犹侪也孔氏曰贵贱相临则有畏惮朋友等軰喜争胜负故戒之以不争】
　　○儗人必于其伦【儗与拟同】
　　【郑氏曰儗犹比也伦犹类也比大夫当于大夫比士当于士不以其类则有所防吕氏曰儗人者必以其德相似也不相似则非伦矣孟子称禹稷顔子易地则皆然曾子子思易地则皆然儗之得其伦也澄曰或问曾西吾子与管仲孰贤曾西艴然不恱曰尔何曾比予于管仲是儗之不以其伦者也】
　　○知生者吊知死者伤知生而不知死吊而不伤知死而不知生伤而不吊
　　【知谓识其人也郑氏曰人恩各施于所知也吊伤皆谓致命辞也杂记曰诸矦使人吊辞曰寡君闻君之丧寡君使某如何不淑此施于生者伤辞未闻也说者有吊辞云皇天降灾子遭罹之如何不淑此施于死者葢本伤辞辞毕退皆哭孔氏曰此皆不自徃而遣使致已之命若存之与亡并识则遣设吊辞伤辞兼行若但识生而不识亡则惟设吊辞而无伤辞若但识亡唯施伤辞而无吊辞也然吊辞乃使口致命若伤辞当书之于版使者读之而奠致殡前也方氏曰不知死而伤之则其伤也近伪不知生而吊之则其吊也近谄】
