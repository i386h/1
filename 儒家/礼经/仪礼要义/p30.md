<!-- { "loadSidebar": true } -->
　　乃陈币　释曰有司入于主国庙门外者案下文行聘时币在主国庙门外知在此也知有幕者以言陈币如展币明亦布幕陈币也云圭璋贾人执椟而俟者案下文云贾人东面坐启椟取圭郑注贾人乡入陈币东面俟
　　此经摈者之数郑以意解之
　　卿为至请事注摈谓至无摈　释曰此摈陈在主国大门外主君之摈与賔之介东西相对南北陈之云其位相承继而出也者从门向南陈为继而出云主君公也则摈者五人侯伯也则摈者四人子男也则摈者三人者案周礼大行人天子待诸侯云上公之礼摈者五人侯伯之礼摈者四人子男则摈者三人今以诸侯待聘賔用天子待己之摈数者以诸侯自相待无文郑以意解之但天子尊得分辨诸侯尊卑以行之诸侯卑降天子不敢分辨前人故据己国大小而为摈数且春秋又有大国朝焉小国聘焉又有卿出并聘之事则小国有朝大国法无大国下朝小国之礼若相聘问大小皆得若然待其臣据此文与待君等天子待诸侯之臣亦宜与君同也又案周礼大宗伯为上摈小行人为承摈觐礼啬夫为末摈若待子男三人足矣若侯伯少一人待上公少二人一人二人皆以士充数
　　于所尊不敢质故设傧介通情
　　引聘义者案彼郑注质谓正自相当故设摈介通情乃相见是敬之至引之者证须摈介之意也云既知其所为来之事者在道已遣士请事大夫问行郊劳致馆之等是足知来事矣云复请之者賔来当与主君为礼为其谦不敢斥尊者启发以进之者亦解所以立摈介通情及进相见之义也云于是时賔出次直闑西北面者案玉藻云君入门介拂闑大夫中枨与闑之间士介拂枨此谓朝君又云賔入不中门此谓聘賔云不中门则此闑西北面者若然聘賔入门还依作介入时同亦拂闑也云上摈在闑东阈外西面者主位在东故宾在闑西上摈在闑东以摈位并门东西面故上摈亦西面向君
　　诸侯之卿其礼各下其君二等
　　云其相去也公之使者七十歩侯伯之使者五十步子男之使者三十步者此依大行人云诸侯之卿其礼各下其君二等郑注云所下者介与賔主之间是以步数与介数亦降二等
　　天子诸侯交摈在大门外未迎宾时
　　注天子诸侯朝觐乃命介绍命耳其仪各乡本受命云云　自此以下论天子诸侯交摈法云绍者亦谓使介相绍继以命命即摈介相传宾主之命也此交摈谓在大门外初未迎宾时案曲礼注春夏受挚于朝受享于庙秋冬一受之于庙觐礼天子不下堂而见诸侯则秋冬受贽受享皆无迎法无迎法则无此交摈之义若春夏受贽于朝无迎法受享于庙则迎之故大行人云庙中将币三享郑注朝先享不言朝者朝正礼不嫌有等也是正朝无迎法若然觐礼无迎法此云朝觐彼言觐者觐虽无迎法飨食则有迎法故齐仆云朝觐宗遇飨食皆乗金路其法仪各以其等为车送逆之节故连觐也
　　门容二辙参个谓五门各容二丈四
　　云门容二辙参个者冬官匠人云天子五门匠人直计应门直举应门则臯库雉亦同云二辙参个者辙广八尺参个三八二十四门容二丈四云傍加各一步也者此无正文但人之进退周旋不过再举足一步故门傍各空一步丈二添二丈四尺为三丈六尺注此朝去三丈六尺者旁加各一步也云云
　　公迎賔不出大门降其君一等
　　公皮弁迎宾于大门内大夫纳宾　释曰云公不出大门降于待其君也者案司仪诸公相为賔公皮弁交摈车迎拜辱出大门此于门内是降于待其君也云从大夫总无所别也者春秋之义卿称大夫王制云上大夫卿是总无别也云于是賔主人皆禓者案玉藻云不文饰也不禓又云执龟玉袭下文行聘时执玉賔主人皆袭此时未执玉正是文饰之时明宾主人皆禓也
　　庙皆别门有南北隔墙故每门有曲
　　公揖入每门每曲揖　释曰诸侯三门臯应路则应门为中门左宗庙右社稷入大门东行即至庙门其间得有每门者诸侯有五庙大祖之庙居中二昭居东二穆居西庙皆别门门外两边皆有南北隔墙隔墙中夹通门若然祖庙已西隔墙有三则閤门亦有三东行经三门乃至大祖庙门中则相逼入门则相逺是以每门皆有曲有曲即相揖故每曲揖也是以司仪亦云每门止一相亦据閤门而言
　　凡入庙寝门賔必后君
　　云凡君与宾入门宾必后君者以宾主不敌是以玉藻云于异国之君称外臣某故知聘賔后于主国君也言凡者非直聘享向祖庙若飨食向祢庙燕礼向路寝皆当后于主君故言凡以广之
　　賔入拂闑不中门賔之介主之摈鴈行
　　玉藻曰君入门介拂闑大夫中枨与闑之间士介拂枨郑注云此谓两君相见也君入必中门上介夹闑大夫介士介鴈行于后示不相防也君若迎聘客摈者亦然又云賔入不中门不履阈郑注云辟尊者所从也此经谓聘客郑君并引朝君欲见卿大夫聘来还与从君为介时入门同故并引之也云君入门介拂闑又云门中门之正又云卑不逾尊者之迹若然聊为一闑言之君最近闑亦拂之而过上介则随君而行拂闑而过所以与君同行者臣自为一列主君既出迎賔主君与賔并入主君于东闑之内賔于西闑之内并行而入上介于西闑之外上摈于东闑之外皆拂闑次介次摈皆大夫中枨与闑之间末介末摈皆士各自拂枨如是得君入中门之正上摈上介俱得拂闑又得不逾尊者之迹矣又云宾入不中门者此谓聘宾大聘大夫故郑卿大夫并言入门之时还依与君为介来入相似宾入还拂闑故上注宾自闑西拟入时拂闑西故也云门中门之正也者谓两闑之间云卑不逾尊者之迹者士以大夫为尊大夫以上介为尊上介以君为尊也云賔之介犹主人之摈者欲见摈介鴈行不别也
　　及庙门公揖先入省内事
　　及庙门公揖入立于中庭　释曰自此尽公禓降立论行聘之事云公揖先入省内事也者曲礼云请入为席彼卿大夫士礼是以郑注云虽君亦然省内事即请入为席之类也云如此得君行一臣行二于礼可矣者言得君行一臣行二者案下文三揖言之初揖注云将曲揖谓在内霤之间在主君先立无过近于内霤间若然去门既近去阶又逺也以此不得君行一臣行二下文受玉于东楹之间彼得为君行一臣行二矣
　　不见大夫士入庙君未入时已在位俟
　　云公迎宾于大门内卿大夫以下入庙门即位而俟之者上初命拜迎宾于馆之时卿大夫士固在朝矣及宾来大门外陈介之时主君之摈亦在大门外之位君在大门内时其卿大夫不以无事乱有事当于庙中在位矣必知义然当见行事之时公授宰玉又云士受皮又云宰夫授公几皆是于外无事在庙始有事更不见此官等命入庙之文明君未入庙时此官已在位而俟公食大夫以其官各具馔物皆有事不预入庙故公迎宾入后乃见卿大夫以下之位与此异也
　　宾已与主君交礼立近塾以俟命
　　宾立接西塾　释曰云门侧之堂谓之塾者尔雅释宫文云立近塾者已与主君交礼将有出命俟之于此者对在大门外时未与主君交礼直使摈传命故去门七十步五十步三十步此将与君交礼故近门也云于此介在币南北面西上者以上文入竟展币时布幕宾西面介北面东上统于宾今此陈币宾在门西北面明介北面西上统于宾也云上摈随公入门东东上少进于士者案下几筵既设摈者出请命更不见上摈别入之文明随公入可知也知门东有士者案公食云士立于门东北面西上郑云统于门者非其正位也故知此亦然以摈者是卿又相君故知进于士在士前也
　　大聘觐礼有几筵以庙受依神
　　几筵既设摈者出请命　释曰云有几筵者以其庙受宜依神也者此对不在庙受不几筵故下云聘遭丧入竟则遂也不郊劳不几筵注云致命不于庙就尸柩于殡宫又不神之下小聘不几筵注云记贬于聘是以记云唯大聘有几筵觐礼不云几筵文不具也又案曲礼注春夏受摰于朝受享于庙秋冬一受之于庙诸侯无此法四时皆在于庙亦无四时朝觐之别名同皆曰朝
　　宾至庙门设筵几与公食先设后迎
　　云宾至庙门司宫乃于依前设之神尊不豫事也者此对公食宰夫设筵加席几而后迎宾彼食礼与此异
　　天子诸侯设几筵皆在依前
　　知在扆前者案司几筵云大朝觐大飨射王位依前南乡设筵几觐礼亦云依前诸侯亦然尔雅释宫云牖户之间谓之扆但天子以屏风设于扆诸侯无屏风为异席亦不同
　　此常祭祀之席与周礼诸侯祀席异
　　云周礼诸侯祭祀席蒲筵续纯右雕几者周礼司几筵文彼诸侯祭祀席三重上更有加莞筵纷纯不引之者文略可知引之者证此所设者设常祭祀之席也
　　宾袭执圭以盛礼不尽饰以蔽敬
　　宾袭执圭　释曰云执圭盛礼者玉藻云执玉袭注重寳瑞也若然云盛礼者以其圭瑞以行礼故为盛礼也云又尽饰为其相蔽敬也者玉藻又云君在则禓尽饰也注云臣于君所今聘宾于主君亦是臣于君所合禓以尽饰今既执圭以瑞为敬若又尽饰而禓则掩蔽玉之敬故不得禓也云服之袭也充美也者彼注云充犹覆也是故尸袭者为尸尊故去饰也不裼云执玉龟袭也者彼注云重寳瑞也以龟玉为寳瑞若禓则尽饰为蔽敬故引之证不裼也
　　上摈出辞玉以圭贽之重者
　　摈者入告出辞玉　释曰知摈是上摈者案上相礼者皆上摈故知此亦据上摈云圭贽之重者大宗伯云以玉作六瑞君之所执又云以禽作六贽臣之所执总而言之皆是贽故左氏传云男贽不过玉帛禽鸟但君之所执为贽之重者也文公十二年左氏传云秦伯使西乞术来聘襄仲辞玉宾对曰不腆敝器不足辞也彼主人无三辞者文不具亦当三辞也
　　公先揖入此宾独入而云三揖
　　三揖　释曰前云公揖入立于中庭三分庭一在南宾后独入得云入门将曲揖者谓公先在庭南面宾既入门至碑曲揖宾既曲北面宾又揖主君揖主君二者皆向宾揖之再揖讫亦主君东面向堂涂北行当碑乃得宾主相向而揖是以得君行一臣行二
　　不必尽如晏子君行一臣行二之言
　　公升二等　释曰诸侯阶有七等公升二等在上仍有五等而得云君行一臣行二者但君行少臣行多大判而言非谓即君行一臣行二此文出齐语晏子辞
　　凡公拜宾辟此不言辟将进授圭
　　摈者进公当楣再拜注拜贶也賔三退负序　释曰案上文宾入门公再拜宾辟不答拜又下文云宾讶受几于筵前公一拜送宾以几辟皆言辟此不言辟故决之也案司仪云诸公之臣相为国客及将币客登拜客三辟授币注云客三辟三退负序也者彼诸公之臣相聘之礼与侯伯之卿聘于邻国之礼少异故也
　　公侧袭受玉言独为之见尊宾
　　公侧袭受玉于中堂与东楹之间注侧犹独也言侧见其尊宾　释曰凡袭于隐者案士丧礼小敛主人袒于户内袭于序东丧礼遽于事尚袭于序东况吉事乎明知袭于隐者也云公序坫之间可也者士丧袭于序东谓于堂东地上此则公在堂上堂东南角为坫郑以意斟酌隐处无过于序东坫北可也无正文故云可也云中堂南北之中也入堂深尊宾事也者凡庙之室堂皆五架栋南北皆有两架栋北一架下有壁开户栋南一架谓之楣则楣北有二架楣南有一架今于当楣北面拜讫乃更前北侵半架于南北之中乃受玉故云南北之中乃入堂深尊宾事故也云东楹之间亦以君行一臣行二者两楹之间为宾主处中今乃于东楹之间更侵东半间故云君行一臣行二也
　　袒而有衣曰裼谓袒衿前上服见裼衣
