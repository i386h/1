<!-- { "loadSidebar": true } -->
　　乏参侯道云云注容谓之之　释曰乏参侯道者谓三分侯道云居侯党之一者党旁也谓在侯西北邪向之故以旁言之其居旁之一者谓侯道内三分之居一分之地十丈也云西五步者据侯之正北落西有五步即三丈也云容谓之乏者案周礼射人职云王以六耦射三侯三获三容五正彼据王三侯有三容容者以革为之可以容身故云容也云乏者谓矢于此匮乏不去故云乏也云获者御矢也者谓唱获者恐矢至身故云获者御矢也
　　乡饮戒速賔皆朝服此习礼故戒以端
　　主人朝服乃速賔賔朝服出迎再拜　释曰自此至当楣北面答再拜论主召賔从己之事此主人与賔俱朝服案乡饮酒賔主俱不言服者以彼賔礼重故戒与速賔俱朝服故不言此习礼轻是故戒时端召时乃朝服故须言之也必以此戒时端者见公食大夫云賔朝服即位于大门外如聘注云于是朝服则初时端宜与彼同皆是戒时不言服后速时朝服故知此亦戒时端矣且乡饮酒戒速俱不言服知皆朝服者下记云乡朝服而谋賔介是也
　　主人以賔非以吴子之以犹与也
　　主人以賔揖先入云云主人以賔三揖云云　释曰云以犹与者案左氏传云蔡人以吴子与楚人战于栢举彼以者能东西之曰以以谓驱使前人之称此言嫌有驱使之称故以为与谓主人与賔是以为平敌之义故须训之云先入入门右西者此注亦与乡饮酒同以其賔入东面故西面待之
　　先升一等主人常礼燕礼君升二等
　　主人以賔三揖皆行及阶三让主人升一等賔升　释曰知主人先让于賔者以其主人之法先升导賔賔后升进宜难礼之常法故知主人先让賔也此先升一等礼之常燕礼君升二等者尊君故也
　　主人拜賔至賔主拜皆北面
　　主人阼阶上当楣北面再拜賔西阶上当楣北面答再拜　释曰知拜是拜至者乡饮酒义云拜至拜洗公食亦云当楣北向再拜故知拜是拜至
　　賔是乡民而言献与玉府注异
　　主人坐取爵于上篚以降注将献賔也献賔注云云释曰云凡进物曰献者欲见此賔乃是乡民而已无尊卑上下犹言献者此献直是进物而言献进之也案周礼玉府注云古者致物于人尊之则曰献彼据尊敬前人虽卑亦曰献若齐侯献防于鲁之类义与此别也
　　礼例众賔答大夫人一拜答士再拜
　　主人西南面三拜众賔众賔皆答一拜　释曰云三拜示徧也者众賔无问多少止为三拜而已是示徧也云一拜不备礼也者众賔人皆一拜是拜不备礼此亦答大夫拜法以其此礼中含乡大夫法若答士拜则亦无再拜见于特牲也云献賔毕乃与众賔拜者自尔来唯与賔拜未与众賔拜今始拜之故云敬不能并有司彻答一拜
　　乡射虽非賔贤众賔数与乡饮同
　　实爵西阶上献众宾众賔之长云云释曰众賔之长升拜受者三人此虽非賔贤能其众亦三人在堂上与乡饮酒数同其堂上众賔无定数故郑云言三人则众賔多矣云国以多德行道艺为荣者案周礼大司徒以乡三物教万民一曰六德二曰六行三曰六艺此既乡人则德行亦据六德六行道艺则六艺也此并与乡饮酒賔介与众賔之类并来与在射中是以孔子射于矍相之圃观者如堵墙彼亦据孔子为乡大夫习人以礼乐之射至于誓之于后仅有存焉亦无常数之事也
　　三賔礼畧众賔弥畧
　　众賔皆不拜受爵坐祭立饮　释曰此谓堂下众賔无数者故郑云自第四以下云又不拜受爵礼弥畧者三賔虽坐祭立饮不拜既爵仍拜受此众賔非直坐祭立饮不拜既爵又不拜受爵
　　堂上三賔有席堂下众賔无
　　每一人荐则荐诸其席众賔辩有脯醢　释曰此还据堂上三人有席者故云荐诸其席谓席前也还据堂下无席者故郑云荐于其位
　　一人谓主人之吏故奠觯
　　一人洗举觯于賔坐奠觯于荐西注一人主人之吏释曰主人之吏亦谓府史以下非属官也以其是主人之吏既贱故不敢亲授奠之也
　　乡大夫士非乡人而礼同
　　大夫若有遵者则入门左注谓此乡之人为大夫者也释曰云大夫若有遵者言若者或无不定故云若也
　　郑知是当乡大夫者以其乡射既与人行射礼而言大夫者当乡大夫可知云其士也于旅乃入者下记云士既旅不入明未旅间皆得入是以未旅而射其士皆在也知乡大夫士非乡人礼亦然者以其同是乡大夫士礼无异故也但异乡不助主人乐賔为别也
　　大夫辞加席不以己尊加于賔
　　大夫辞加席主人对不去加席　释曰上云尊于賔席之东则在尊西今大夫言席于尊东明为賔夹尊可知云升不拜洗若以大夫尊故不拜洗也云反位者大夫反西阶上位云主人大夫之右拜送者谓在大夫之东拜送爵也云辞之者谦不敢以己尊加贤者乡射之礼乡人为賔下记云若大夫与则以公士为賔亦选贤者为之故辞加席又不以己尊加贤者也云不去者大夫再重席正也者乡饮酒云公三重大夫再重故知大夫再重席礼之正也云賔一重席者乡人故一重纵公士为賔亦一重也
　　据一大夫献已即酢众则徧献长乃酢
　　大夫降洗注将酢主人也大夫若众则辩献长乃酢释曰知大夫若众则辩献长乃酢者此经据一大夫而言故献大夫即酢案有司彻主人洗爵献长賔于西阶上然后众賔长升拜受爵宰夫賛主人酌若是以辩乃升长賔主人酌酢于长賔西阶上北面賔在左注主人酌自酢序賔意賔卑不敢酢
　　大夫虽尊不夺賔主正礼
　　大夫降立于賔南注虽尊不夺人之正礼　释曰大夫尊在堂则席之于尊东特尊之今降而在賔下者欲使賔主相对行礼若在北北则妨賔主揖让之正礼故云不夺人之正礼
　　席工不正东辟射位瑟有面鼓有后首
　　席工于西阶上少东云云工四人二瑟瑟先相者皆左何瑟云云　释曰云席工者谓为工设席下文乃升席也云言少东者明乐正西侧阶者既言席工于西阶上少东则在西阶东矣复云乐正立于其西则近席西其言从近故知乐正侧近西阶东则不欲大东辟射位大射亦同此注燕礼注亦然者燕亦容有射法乡饮酒工位与此同云工四人二瑟则是二人歌可知云瑟先贱者先就事也者案大射大师少师歌众工瑟是知瑟者贱也凡工者皆先瑟后歌是贱者先即事故序亦在乐有四节今不歌不笙不间唯有合乐故云志在射畧于乐也云合乐者周南召南之风乡乐也者上注已云颂及大雅天子乐小雅诸侯乐此二南乡大夫乐但乡饮酒乡射是大夫士为主人故大夫士乐为乡乐者也云不可畧其正也者二南是大夫士之乡乐己之正乐乡射与乡饮酒同是大夫士礼乡大夫士行射礼先行乡饮酒礼乡饮酒与乡射自为首尾故乡饮酒注具于此畧言燕礼是诸侯礼天子诸侯射先行燕礼则燕礼与大射自为首尾是以燕礼歌笙间合郑亦具注之大射又畧言之也
　　注云堂上正乐毕与堂下驺虞及无算乐
　　乐正告于賔乃降　释曰言告于賔者作乐主为乐賔今歌备故告賔言歌备也言乐正降者堂上正乐毕也者以其乡饮酒燕礼但升歌笙间合乐皆是正歌今畧去升歌笙间三者唯有合乐于堂上故云堂上正乐毕也云正乐者对后无筭乐非正乐也下射虽歌驺虞亦是堂下非堂上故以堂上决之
　　大夫士不合有大师君有赐乐法
　　主人取爵于上篚献工大师则为之洗　释曰自此至反升席论主人献工笙之事但天子诸侯官备有太师少师瞽人作乐之长大夫士官不备不合有大师君有赐大夫士乐器之法故春秋左氏云晋侯歌钟二肆取半以赐魏绛于是乎始有金石之乐礼也时以乐人赐之故郑云君赐大夫乐又从之以其人谓之大师也
　　主人降席自南礼杀由便
　　主人降席自南方　释曰自此尽未旅论立司正之事也云礼杀由便者对上文主人受酢爵时礼盛故主人降席自北方啐酒于席末亦然今此立司正礼杀故降席自南方
　　爵备乐毕留賔司马仍为司正监察之
　　作相为司正云云礼辞许诺云云　释曰云爵备者谓賔及众賔与尊者并工笙并得献是爵备也云乐毕者合乐讫是乐毕以无升笙与间故不言乐成而云毕而已也云将留賔以事者下有射事射讫行旅无筭之事故须立司正以监之但中间为射系变司正为司马射讫反为司正以监察仪法也引诗者证监与正为一物皆察仪法也
　　此大夫士礼于未旅而射与燕礼大射异
　　未旅注旅序也未以次序相酬以将射也旅则礼终释曰旅众也而言序者谓众以次序相酬必于未旅而射者旅则醉礼终恐不得射故于未旅而射也此大夫士礼将射先行乡饮酒后行旅酬而已故射前未旅而射后乃始行旅酬燕礼大射国君礼故先行燕礼虽行一献以其辨尊卑故行四举旅大射主为射故再拜讫即射燕礼主为燕故三举旅乃射彼皆与此不同也
　　司正退立司射选三耦司马请射
　　三耦俟于堂西云云司射适堂西云云注司射选弟子云云为三耦　释曰云司射取弓于阶西兼挟乗矢者以其司射之弓矢豫陈于西阶故司射于堂西袒决遂讫即取弓矢于阶西是以下记云司射之弓矢与扑倚于西阶之西是也云有司请射者此有司谓司马故大射云司射自阼阶前曰为政请射注为政谓司马司马政官主射礼诸侯之州长无司马官直言有司请射以此司马也云司射主人之吏也者大射诸侯礼有大射正为长射人次之司射又次之小射正次之皆是士为之则此大夫士礼不得用士故知是主人之吏为之可知云于堂西袒决遂者主人无次隠蔽而已者此对大射人君礼有次在东方不须适堂西也
　　吉凶皆袒左惟受刑袒右
　　司射适堂西袒决遂取弓于阶西兼挟乗矢云云　释曰云袒左免衣也知袒左者凡事无问吉凶皆袒左是以士丧主人左袒此及大射亦皆袒左不以吉凶相反唯有受刑袒右故觐礼云乃右肉袒于庙门之东注云右肉袒者刑宜施于右是也云决犹闿也以象骨为之者大射注亦然案缮人云掌王之用弓弩矢箙矰弋决拾郑注云士丧礼决用正王棘若檡棘则天子用象骨与无正文故引士丧礼又言与以疑之若然诸侯及大夫生用象死用棘天子无问死生皆用象者葢取其滑也云着右大擘指以钩闿体也知者以右巨指钩故知著于右大擘指也以右擘着极是以大射云朱极三注云以朱韦为之三者食指将指无名指是也云遂射韝也以韦为之以遂者也者大射注亦云遂射韝也以朱韦为之着左臂所以遂也云其非射时则谓之拾拾敛也所以蔽肤敛衣也者此篇及大射将射云袒决遂射讫则云説决拾于公虽射亦谓之拾故大射云公就物小射正奉决拾以笥大射正执弓皆以从于物彼亦临时而云拾以公射袒朱言拾以见敛衣故变文以见义也云所以蔽肤敛衣也者言蔽肤据士敛衣据大夫已上是以下记大夫与士射袒薫襦燕礼记云君射袒朱襦若对君大夫亦与士同亦蔽肤也云方持矢曰挟知者下记云凡挟矢于二指之间横之是言其方可知引大射挟乗矢于弓外见镞于弣是其方也若侧持弓矢则名执故下文云司射犹袒决遂左执弓右执一个兼诸面镞注云侧持弓矢曰执面犹尚也并矢于尚其镞是也云乗矢四矢也者下云司射晋三挟一个又诗云四矢反兮
　　经与注以酢为醋唯此
　　主人阼阶上答拜賔以虚爵降注将洗以醋主人賔升实爵主人之席前东南面醋主人注醋报

　　仪礼要义卷十一
<经部,礼类,仪礼之属,仪礼要义>
　　钦定四库全书
