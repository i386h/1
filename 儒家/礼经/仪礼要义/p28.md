<!-- { "loadSidebar": true } -->
　　释币制纁束奠于几下出　云凡物十曰束者案昬礼纁束则每卷二丈自余行礼云束者每卷一丈八尺为制币帛锦十卷者皆名束至于脯十脡亦曰束故云凡物十曰束也云纁之率居三纁居二者言率皆如是也三纁二者象天三覆地二也云朝贡礼云纯四只制丈八尺者纯谓幅之广狭制谓舒之长短周礼赵商问只长八寸四八三十二幅广三尺二寸大广非其度郑答云古积画误为四当为三三咫则二尺四寸矣杂记云纳币一束束五两两五寻然则每卷二丈若作制币者每卷丈八尺为制合卷为匹也
　　释币于行行神在庙门西
　　又释币于行　释曰云行者之先其古人之名未闻者此谓平治道路之神云古人名未闻者谓古人教人行道路者其人名字未闻云天子诸侯有常祀在冬者月令祀行是也言此者欲见大夫虽三祀有行无常祀因行使始出有告礼而已至于出城又有軷祭祭山川之神喻无险难也大夫三祀曰门曰行曰厉者祭法文云丧礼有毁宗躐行出于大门者檀弓文案彼云掘中霤而浴毁灶以缀足及葬毁宗躐行出于大门殷道也下文周柩入毁宗虽不云躐行亦有行可知所毁者毁庙门西而云躐行明行神在庙门西矣不云埋币可知者承上宗庙埋之此亦埋可知云今时民春秋祭祀有行神古之遗礼乎者郑以行神无正文虽约檀弓犹引汉法为况乎者犹疑之矣若然城外祭山川之神有軷壤是月令冬祭行注云行在庙门外之西为軷坛厚二寸广五尺轮四尺是也
　　賔释币讫不复入介待賔大门外
　　上介及众介俟于使者之门外　自此尽敛为使者与介向君朝受命即行之事知待于门外东面北上者上云賔释币讫不复入明介待賔于大门外賔出则向君也言东面北上者依賔客门外之位
　　使介受命于朝谓皋门外非路门外常朝位
　　使者载帅以受命于朝　云至于朝门者凡诸侯三门臯应路路门外有常朝位下文君臣皆朝列位乃使卿进使者乃入至朝即此朝门者臯门外矣知北面东上者还依展币之位也
　　贾人取圭垂缫授宰缫有二种
　　贾人西面坐啓椟取圭垂缫不起而授宰　云其或拜则奠于其上者故觐礼记云奠圭于缫上是也但缫有二种一者以木为中干以韦衣之天子五采公侯伯三采子男二采采为再行下记及典瑞皆有其文此为缫也下记云绚组尺及曲礼下文执玉其有借者则裼郑亦谓之缫若韦版为之者奠玉于上此则无垂缫屈缫之事若绚组为之者所以系玉于韦版使不失坠此乃有屈垂之法则此经所云者是也案向来所注皆以韦版缫籍解之者郑意以承玉及系玉二者所据虽异所用相将又同名为缫是以和合解之故以韦版为之者以解绚组之缫也
　　使者受聘君圭享君璧聘夫人璋享琮
　　受享束帛加璧受夫人之聘璋享纁束帛加琮皆如初　此经中三事上经已受聘君圭此经受享君束帛加璧又受聘夫人璋又受享夫人琮案上文夕币时云官陈币皮北首西上加其奉于左皮上郑注云奉所奉以致命谓束帛及纁也则知所陈直陈束帛及纁不陈璧琮是以此经受璧而连言束帛纁者以其享时束帛加璧于其上纁加琮于其上以相配之物故兼言束帛纁若然璧琮右受者以其璧琮与圭璋同类尊之故也云帛今之璧色缯者周礼大宗伯云孤执皮帛郑注亦然又案宗伯云以苍璧礼天下云牲币各放其器之色币即币帛礼天之璧用苍色则币帛之色亦苍色是璧色缯于汉时云璧色缯者亦因周法则此束帛亦与璧色同以其相配但未知正用何色耳云聘用璋取其半圭知半曰璋者案周礼典瑞云四圭有邸以祀天两圭有邸以祀地圭璧以祀日月璋邸射以祀山川以上向下差之以两圭半四圭圭璧半两圭璋邸射又半圭璧是半圭曰璋也云圭璋特达瑞也者聘义云圭璋特逹徳也郑云特逹谓以朝聘也言瑞者大宗伯云以玉作六瑞公执桓圭以下皆是瑞故尚书云班瑞于羣后言特达者不加束帛也
　　舍于郊谓脱舍朝服服深衣而行
　　遂行舍于郊　释曰受命则行故云遂行言于此脱舍衣服乃即道者上文云賔朝服告祢及遂朝君受命至此衣服未改郑注云吉时道路深衣则此脱舍朝服服深衣而行引曲礼者见受君命及君言言别有告请之事遂行舍于郊则彼云不宿于家也
　　诸侯相聘有假道周衰天子亦假道
　　若过邦至于竟使次介假道束帛将命于朝曰请帅奠币【注帅犹道也】　释曰自此尽执防于其后论过他国竟假道之事云诸侯以国为家不敢直径者案左氏僖三十三年秦师袭郑不假道于晋为晋所败是其不假道直径过天子之师行过无假道以其天子以天下为家所在如主人故也天子微弱则有之是以周语定王使单襄公聘于宋遂假道于陈以聘楚服氏注云是时天子微弱故与诸侯相聘问
　　主国致饩诸经释饩郑望文为义
　　饩之以其礼上賔大牢积唯刍禾介皆有饩　释曰此谓主国所致礼云凡赐人以牲生曰饩者言凡者总解诸文案此下经云主国使卿归饔饩五牢云饪一牢腥二牢饩二牢陈于门西郑注云饩生也牛羊右牵之豕东之是牲生曰饩上介及士亦皆牲生为饩论语云告朔之饩羊郑注亦云牲生曰饩春秋云饩臧石牛服氏亦云牲生是凡牲生曰饩春秋僖三十三年郑皇武子云饩牵竭矣服氏以为腥曰饩以其对牵故以饩为腥诗序云虽有牲牢饔饩郑云腥曰饩以其对生是活故以饩为腥又不为牲生者郑望文为义故注不同也饩犹禀也给也者于賔为禀禀受也于主人为给给賔客也云以其礼者尊卑有常差常差者上賔上介牲用大牢经不言上介知与賔同大牢者若上介与羣介同当为介皆少牢是以下文大夫饩賔云上賔上介皆大牢米八筐众介皆少牢米六筐是上介与賔同之义也云米皆百筥以下尽二十车皆约下文君使卿致饔饩礼
　　未至主国习入庙聘享之礼
　　未入竟一肄　释曰自此尽私事论虽未至主国预习聘享威仪之事此与下文为目所习之礼事在下云谓于所聘之国者郑解未入境案觐礼与司仪同为坛三成宫方三百歩此则无外宫其坛壝土为之无城又无尺数象之而已云帷其北宜有所向依者虽不立主人賔介习礼宜有所向故帷其北也云无宫不壝土画外垣也者不壝土为宫是画外垣垣墙壝土为外墙土今则不画宫也此所习之礼不习大门外内及庙门内之礼者以其于外威仪少而易行故略之但习入庙聘享揖让升降布币授玉之礼是以直云北面西上之位也注云入门左之位者案下文云賔入门左介皆入门右
　　习聘享皆公事致命者不习私事
　　习享士执庭实注士士至之节　释曰享时庭实旅百献国所有非止于皮知所执是皮者以其金龟竹箭之等皆列之于地不执之所执者唯有皮云习夫人之聘享亦如之者以其行聘君讫则行聘夫人行享君讫即行享夫人还君受之一如受君礼故云亦如之也云习公事者谓君聘享夫人聘享及问大夫皆致君命故郑云公事致命者是以下文行君聘享及夫人聘享讫摈出请賔告事毕郑注云公事毕又问卿时云卿大夫升堂北面听命賔东面致命郑注云致其君之命皆公事致命者也私事者谓私觌于君私面于卿大夫故下文賔觌入门右注云私事自闑右为若降等然是也若然大夫之币不在朝付之至郊乃付之避君礼不谓非公事
　　及竟张明事在此国
　　及竟张誓　释曰自此尽入境敛论賔至主国之境谒关人见威仪之事云张明事在此国者以其行道敛及境张明所聘之事有此国故张以表其事也是以郑云明事在此国也云张使人维之者案节服氏掌祭祀朝觐六人维王之大常诸侯则四人但大常十二旒人有六则一人维持二旒郑云维之以缕用线维之大夫无文诸侯四人不依命数大夫或一人或二人维持之
　　使谒关人关告司关关告
　　乃谒关人　释曰古者境上为关者王城十二门则亦通十二辰辰有一门一关诸侯未知几关鲁废六关半天子则余诸侯亦或然也云关讥异言案王制云关几而不征注亦云几几异服异言二注皆无正文案周礼司门云几出入不物者注云不物衣服视占不与众同郑以出入不物几之则不物中含有此异服异言云衣服视占不与众同则是异也但周礼司关上士二人中士四人又云每关下士二人但司关为都总主十二关居在国都每关下士二人者各主一关今所谓关人者谓告每关关人来告司关司关为之告王故司关职云凡四方之賔客叩关则为之告
　　关人问从者几人即知大聘小聘
　　关人问从者几人　释曰不问使人而问从者关人卑者不敢轻问尊者故问从者云欲知聘问者问得从者即知使者是大聘亦知使者是小聘知者以君行师从一州之民卿行旅从一党之人若大夫小聘当一族之人百人也且谓有司当共委积之具者賔客入竟当于庐宿市设少曰委多曰积问从者几人当为卿行旅从对今不云而以介与受命者对是谦也聘礼上公之使七介至三介皆礼记聘义文
　　入竟又敛乃展币者
　　入竟敛乃展　释曰自此尽贾人之馆论三度展币之事云重其事者亦恐有脱漏失错故云重其事不可轻也敛变于始入者上及竟张注云事在此国也此则入竟后乃敛敛之者谓若初出至郊敛郑云行道耳未有事也此亦及竟示有事于此国张之始入张之去国逺更是行道未有事故郑云变于始入
　　羣币谓聘享讫以己物私觌私面
　　有司展羣币以告　释曰云羣币私觌及大夫者上展君及夫人币讫此言有司展羣币故知是私觌及大夫者私觌者行君夫人聘享讫賔以私礼己物见主君云大夫者亦谓賔以己物面主国之卿必知私觌之币是賔介自将己物者以经记上下唯有君及夫人聘享及问大夫聘之币付使者之文不见有付賔介私觌之币又案下文賔将还云遂行舍于郊公使卿赠如觌币使下大夫赠上介亦如之使士赠众介如其觌币还至本国陈币于朝云上賔之公币私币皆陈上介公币陈他介皆否注云此币使者及介所得于彼国君卿大夫之赠赐也其礼于君者不陈公币君之赐也私币卿大夫之币也至于賔反命讫君使宰赐使者及介币以此言之彼国所报私觌之币还与賔介明知私觌是賔介私赍行可知也夏官校人云凡国之使者皆供其币马郑注使者所用私觌若然彼使者谓天子使卿大夫存頫省问诸侯之事使者得之行私觌私觌之马校人共之与诸侯礼异也
　　王畿千里逺郊百近郊半之
　　及郊又展如初　释曰云周制天子畿内千里者周礼大司徒云制其畿方千里据周礼而言其自殷已上亦畿方千里商颂云邦畿千里唯民所止夏亦千里王制云天子县内方千里郑据夏时禹贡方千里曰甸服据唐虞畿内是也云逺郊百里者司马法文畿方千里王城面五百里以百里为逺郊若公五百里中置国城面二百五十里故逺郊五十里自此已下至子男差之可知云近郊各半之者亦约周天子逺郊百里近郊五十里亦无正文尚书君陈序云命君陈分正东郊成周郑注周之近郊五十里今河南洛阳相去则然郑以目验知之若然天子近郊半逺郊则诸侯近郊各半逺郊可知也
　　畿内道路皆有侯馆逺郊或亦有劳
