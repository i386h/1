<!-- { "loadSidebar": true } -->
　　燕礼一
　　郑注燕有二疏推广有四
　　燕礼第六　案上下经注燕有四等目録云诸侯无事而燕一也卿大夫有王事之劳二也卿大夫又有聘而来还与之燕三也四方聘客与之燕四也若然目録云卿大夫有勤劳之功聘使之劳兼王事之劳二者也知臣子覜聘还与之燕者四牡劳使臣是也知有王事之劳燕者下记云若以乐纳宾则宾及庭奏肆夏郑注云卿大夫有王事之劳则奏此乐焉是也知君臣无事有燕者案鲁颂云夙夜在公在公明明振振鹭鹭于下鼓咽咽醉言舞于胥乐兮郑笺云君臣无事则相与明义明徳而已洁白之士羣集于君之朝君以礼乐与之饮酒燕乐以尽其欢是其无事而燕也又知賔及庭奏肆夏是己之臣子有王事之劳者案郊特牲云賔入大门而奏肆夏郑注云宾朝聘者是异国聘宾入大门奏肆夏故知记云宾及庭奏肆夏者是己之臣子也又知异国宾有燕者聘礼所云燕与时赐者是也
　　燕主聘者兼乐羣臣故使小臣戒
　　燕礼小臣戒与者　释曰自此已下尽射人告具论告戒羣臣及陈馔之事必使小臣戒与者以其燕为聘使者为主兼与旧在者欢乐之故今戒可与之人使依期而至云小臣相君燕饮之法者案周礼大仆职云王燕饮则相其法又案小臣职云凡大事佐大仆则王燕饮大仆相小臣佐之此诸侯礼降于天子故宜使小臣相是以下云小臣师一人在东堂下注云师长也小臣之长一人犹天子大仆正君之服位者也是诸侯小臣当大仆之事云与者谓留羣臣也者谓羣臣留在国不行者也案大射云君有命戒射者以其大射辨尊卑故云君有命明政教由尊者出燕礼主欢心不辨尊卑故不言君有命
　　膳宰具官馔于路寝东拟燕设
　　膳宰具官馔于寝东　释曰以其燕在寝故膳宰具官馔于寝东拟燕时设之云膳宰天子曰膳夫掌君饮食膳羞者也者以其天子有宰夫兼有膳夫掌君饮食诸侯亦有宰夫复有膳宰云具官馔具官之所馔者云谓酒也牲也脯醢也知者案下所设亦有此三者牲即其牲狗也云寝路寝者以其飨在庙服朝服下记云燕朝服于寝正处在路寝不在燕寝可知故云路寝也案公食大夫云凡宰夫之具馔于东房不使膳宰者彼食异国之大夫敬之故使宰夫具馔此燕已臣子故使膳宰卑者具馔必知膳宰卑于宰夫者案天子宰夫下大夫膳夫上士天子膳夫卑于宰夫则知诸侯膳宰亦卑于宰夫者也
　　大射宿县以学宫不常县此燕不宿县在路寝
　　乐人县　释曰案大射乐人宿县在射前一日又具辨乐县之位者以其大射在学宫学宫不常县乐射乃设之故射前一日县之又辨乐县之位此燕在路寝有常县之乐今言乐人县者为燕新之而已故不在燕前一日又不辨乐县之处又直云乐人未知乐人竟是何官案周礼春官大司乐云凡乐事宿县又案乐师云凡乐成则告备是天子有大司乐并有乐师之官案序官乐师下大夫四人上士八人下士十有六人以此知天子有大司乐乐师诸侯无大司乐直有大乐正小乐正以其诸侯兼官此二者皆当天子乐师大夫及士则诸侯乐师不用大夫大乐正当上士小乐正当下士为之故郑下注云乐正于天子乐师也大射注亦云小乐正于天子乐师若然县乐之法案周礼了职云掌太师之县郑注云大师当县则为之案下仆人相大师则诸侯无了则使仆人县乐太师以声展之乐师又监之云县钟磬也者案小胥天子宫县诸侯轩县面背钟磬鏄各一虡大夫判县士特县不得有镈故云钟磬案下唯有磬而无钟而云钟磬者郑泛解乐县法故兼言钟其实诸侯之士特县磬而已
　　为卿大夫士设方尊公尊
　　司宫尊于东楹之西两方壶云云公尊瓦大两有丰云云云尊方壶为卿大夫士也者以其燕緫有卿大夫士又别有公尊瓦大两故知方尊为此人也云于东楹之西予君专此酒也者此决郷饮酒郷射皆于房户之间賔主共之此于东楹之西向君设之人君尊专大惠
　　士旅食谓未得正禄庶人在官者
　　尊士旅食于门西注士众食云云所谓庶人在官者释云士众食谓未得正禄者以其士大夫已上得正禄王制云下士九人禄中士倍下士上士倍中士下大夫倍上士卿四大夫禄皆正禄此则未得正禄云所谓庶人在官者也者所谓王制文故王制云庶人在官者其禄以是为差谓府史胥徒谓府八人禄史七人禄胥六人徒五人皆非正禄
　　射人主此礼以燕或有射
　　射人告具　释曰云射人主此礼以其或射也者案公食大夫礼賛者负东房告具以其无射故使賛者此乃射人告具与大射同案下文若射则不献庶子言若者或射或不故此郑注云以其或射言或以亦是不定之义案大射告具之上有羮定此不言羮定者文不具也
　　先筵賔后设公席凡礼卑者先即事
　　小臣设公席于阼阶上西郷设加席　释曰自此下尽诸公卿者论君臣位次及命羞者之事注引周礼者司几筵之文也彼诸侯祭祀神席及受酢之席此乃燕饮之席引之者欲见燕饮与受酢席同若飨诸侯来朝则郊特牲云大飨君三重席而酢焉是也燕他国之臣即郊特牲云三献之介君专席而酢焉此降尊以就卑也故君单席受酢也云后席公席者凡礼卑者先即事尊者后也者此燕私礼故贱者先即事大射辨尊卑故先设公席后设賔席也
　　小臣纳卿大夫就门东揖位士以下从径即庭位
　　小臣纳卿大夫云云士祝史小臣师士旅食者云云云纳者以公命引而入也者虽无正文进止由君故知以公命者也云自士以下从而入即位耳者对大夫以上小臣引之就门东揖位未就庭位自士已下不须引从大夫而入径即庭位云师长也小臣之长一人犹天子大仆正君之服位者也者案夏官太仆职云掌正王之服位出入王之大命彼下文有小臣之官上士四人其职云掌王之小命诏相王之小法仪诸侯兼官无大仆唯有小臣出入君之教命正君之服位
　　揖人必违其位故公揖卿大夫降阼立
　　公降立于阼阶之东南南郷尔卿卿西面北上尔大夫大夫皆少进　释曰曲礼云揖人必违其位是以公将揖卿大夫降立阼阶之东南南面揖之变揖言尔者尔训近也移也卿大夫得揖移近中庭也是以郑云揖而移之近之也云大夫由北面少前者三卿五大夫初入门右同北面三卿得揖东相西面五大夫得揖中庭少进北面不改
　　宰夫为主人是大夫賔亦是大夫
　　射人请賔注命当由君出也　释曰案大射云大射正摈摈者请賔此直云射人请賔不云为摈者但射人有大小大者为大射正其次为射正又其次为司正悉监射事见于大射礼大辨尊卑故云大射正为摈此燕礼或因燕而射以其礼轻或大射正为摈或小射正为摈此二者皆是射人故直云射人请賔不定尊卑也公曰命某为賔注某大夫也知大夫非卿者以其賔主相对宰夫为主人是大夫明賔亦是大夫燕义云不以公卿为賔而以大夫为賔为疑也
　　公揖臣乃升就席郑云人之也
　　公揖卿大夫乃升就席注揖之人之也　释曰言人之者公将及升堂故以人意相存偶是以揖之乃升
　　射人请賔小臣执幂膳宰羞弥略
　　膳宰请羞于诸公卿者　释曰言弥畧者上请賔使射人请执幂使小臣已是其略今羞诸公卿乃使膳宰膳宰卑于小臣故云弥略也知膳宰卑于士者周礼膳夫是上士此诸侯膳宰明非上士且礼之大例荐羞者尊于设俎者公士为荐羞膳宰设俎故知膳宰卑也
　　此射人纳賔是小射正与大射异
　　射人纳賔　释曰自此至賔以虚爵降论賔升堂主人献賔之事案大射大射正摈此云射人为摈与上射人请賔义同还是小射正也
　　賔入门出堂涂北面公降揖
　　賔入及庭公降一等揖之　释曰郑知至庭谓既入而左北面时者以其云賔入及庭賔入谓入门时及庭谓宾入门而出堂涂北面是其当公降揖之节
　　公升就席以宰夫为献主不参之
　　公升就席　释曰郑知将与主人为礼不参之者下经云賔升主人亦升是其賔与主人为礼不得相参之知主人是宰夫者案礼记燕义云使宰夫为献主是也云宰夫太宰之属者案天官云太宰卿一人小宰中大夫二人宰夫下大夫四人宰夫属太宰故云太宰之属云掌宾客之献饮食也者案宰夫职云凡朝觐会同賔客掌其牢礼委积膳献饮食引之者证宰夫为主人云天子膳夫为献主者案膳夫职云王燕饮酒则为献主是也案燕义注云天子使膳宰为主人则是膳宰膳夫一人也上文注云膳宰天子曰膳夫者欲见天子诸侯之臣名异其实同也代君为献主升降不由阼阶与賔同由西阶
　　賔将酢主人以虚爵降爵即觚
　　賔以虚爵降　释曰自此已下尽序内东面论賔酢主人之事上既言爵矣复言觚者嫌易之也者上文主人洗觚献賔云賔以虚爵降此经又云坐奠觚中间言爵者欲见对文一升曰爵一升曰觚散文即通觚亦称爵以此言之此觚即前爵
　　主人不啐酒辟正主
　　主人坐祭不啐酒　释曰案郷饮酒郷射皆是正主经直云祭如賔礼亦不见有啐酒之事未知正主有啐不此云不啐辟正主者案文可知以燕礼大射啐酒告防并不为者经云不啐酒不告防并言不郷饮酒郷射直云不告防不言不啐酒明主人啐矣有司彻傧尸之礼尸酢主人云席末坐啐酒是其虽不告防唯有啐酒之事
　　篇内公应先拜者皆后惟献礼重先拜
　　主人盥洗象觚升賔之东北面献于公自此下尽奠于膳篚论主人献公之事凡此篇内公应先拜者皆后拜之尊公故也是以下举旅行酬皆受酬者先拜公乃答拜此公先拜受爵者受献礼重故也是以下云主人受公酬得酌膳燕主欢故也大射主人受公酢者辨尊卑故也云士荐脯醢膳宰设折俎者案前献賔荐脯醢及设折俎皆使膳宰者賔卑故也今于公士荐脯醢膳宰折俎异人以其士尊于膳宰君尊故使士荐必知士尊于膳宰者以其诸侯膳宰当天子膳夫上士二人诸侯降等膳宰则卑故下记云羞膳者与执幂者皆士也郑注云尊君也膳宰卑于士者是其士尊也大射主于射略于饮酒故公及賔同使宰胥荐脯醢庶子设折爼此燕礼燕私主于羞故賔之荐俎庶羞同使膳宰君之脯醢庶羞同使士尊官为之大射必使庶子设折俎者案周礼庶子下大夫大射序尊卑变于燕礼故尊官为之引大射礼者证此经脯醢从左房而来天子诸侯有左右房故得言左房大夫士无右房故言东房而已
　　受公酢而自酌不敢烦公更爵不袭尊
　　更爵洗升酌膳酒云云注更爵者不敢袭至尊也　释曰自比以下尽主人奠爵于篚论主人受公酢之事主人受公酢而自酌者不敢烦公尊君之义献君自酢同用觚必更之者袭因也不敢因君之爵
　　主人酬賔皆西阶上未升筵此降筵误
　　主人盥洗升媵觚于賔酌散西阶上坐奠爵拜賔賔降筵北面答拜　释曰自此尽东南面立论主人酬賔之事案前受献讫立于序内以来未有升筵之事案郷饮酒大射酬时皆主人西阶上坐奠爵拜賔西阶上北面答拜酬前賔皆无逆在席者又以下文賔奠于荐东賔降筵西东南面立以此约之则此无升进之事或言降筵者葢误
　　媵觚训送今文作腾郑读或为
　　云媵送也读或为举也者案礼记檀弓下杜蒉洗而觯注云举爵于君也礼作媵举也媵送也近得之若然此注今文媵作腾腾与媵皆是送义读从檀弓杜蒉觯之训为举义胜于媵送
　　主人代君行酒不立饮賔辞
