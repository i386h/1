<!-- { "loadSidebar": true } -->
　　云缌者十五升抽其半者以八十缕为升十五升千二百缕抽其半六百缕缕麤细如朝服数则半之可谓缌而防服最轻故也云有事其缕无事其布曰缌者案下记云大夫吊于命妇锡衰传曰锡者十五升抽其半无事其缕有事其布曰锡郑注云谓之锡者治其布使之滑易也不锡者不治其缕哀在内也缌者不治其布哀在外若然则二衰皆同升数但锡衰重故治布不治缕哀在内故也此缌麻衰治缕不治布哀在外故也云谓之缌者治其缕细如丝也者以其麤细与朝服十五升同故细如丝也云或曰有丝者有人解有用丝为之故云缌又曰朝服用布何衰用丝乎者此郑以义破或解朝服谓诸侯朝服缁布衣及天子朝服皮弁服白布衣皆用布至于防衰何得反丝乎故不可也引杂记缌冠缲缨者以其斩衰缨缨重于冠齐衰已下缨缨与冠等上传曰齐衰大功冠其受也缌麻小功冠其衰也则此云缌冠者冠与衰同用缌布但缲缨者以灰缲治布为缨与冠别以其冠与衰皆不治布缨则缲治以其轻故特异于上也族曾祖父母祖父母父昆弟凡四缌麻
　　礼记大传云四世而缌服之穷也名为四缌麻者也经云族曾祖父母者已之曾祖亲兄弟也云族祖父母者已之祖父从父昆弟也云族父母者已之父从祖昆弟也云族昆弟者已之三从兄弟皆名为族族属也骨肉相连属以其亲尽恐相防故以族言之耳云祖父之从父昆弟之亲者欲推出髙祖有服之意也以已之祖父与族祖父相与为从昆弟族祖父与已之祖俱是髙祖之孙此四缌麻又与己同出髙祖已上至髙祖为四世旁亦四世旁四世既有服于髙祖有服明矣郑言此者旧有人解见齐衰三月章直见曾祖父母不言髙祖以为无服故郑从下乡上推之髙祖有服可知上章不言者郑彼注髙祖曽祖皆有小功之差服同故举一以见二也然则又云族祖父者郑意以族祖父者上连祖父之从父昆弟为义句也故下亦髙祖之孙也明已之祖父即髙祖之正孙族祖父髙祖之旁孙也
　　中殇从下经无单言中殇此误
　　庶孙之妇缌者以其适子之妇大功庶子之妇小功适孙之妇小功庶孙之妇缌是其差也云庶孙之中殇注云庶孙者成人大功其殇中从上者则长中殇皆入小功章中故云此当为下殇言中殇者字之误尔又诸言中者皆连上下也者谓大功之殇中从上小功缌麻之殇中从下谓中殇之内无单言殇者此经单言中殇故知误宜为下也
　　此本服小功或出适或长殇降缌
　　从祖姑姊妹适人者报从祖父从祖昆弟之长殇　释曰此一经皆本服小功是以此经或出适或长殇降一等皆缌麻云不见中殇者中从下者以其小功之殇中从下故也其云从祖父长殇谓叔父者也
　　女外适所生曰外
　　云外孙者以女出外适而生故云外孙
　　大功之下殇皆降缌
　　从父昆弟成人大功长中殇在小功故下殇在此章也侄者为姑之出降大功长中殇小功故下殇在此也夫之叔父成人大功长殇在小功故中下殇在此以下传言之妇人为夫之族类大功之殇中从下
　　从母与姊妹子两相为服故云报
　　从母之长殇报　释曰从母者母之姊妹成人小功故长殇在此中下之殇则无服故不言云报者以其防亦两相为服也案小功章己见从母报服此殇又云报者以前章见两俱成人以小功相报此章见从母与姊妹子亦俱在殇死相为报服故二章并言报
　　庶子为父后为其母缌不敢服私亲
　　庶子为父后者为其母　释曰此为无冡适唯有妾子父死庶子承后为其母缌也传发问者怪其亲重而服轻故问引旧传者子夏见有成文引以为证云与尊者为一体者父子一体如有首足者也云不敢服其私亲也者妾母不得体君不得为正亲故言私亲也云然则何以服缌也又发此问者前答既云不敢服其私亲即应全不服而又服缌何也答曰有死于宫中者则为之三月不举祭因是以服缌也者云有死宫中者纵是臣仆死于宫中亦三月不举祭故此庶子因是为母服缌有死即废祭者不欲闻凶人故也
　　君卒庶子为母大功大夫庶子三年士无厌
　　注君卒至众人释曰云君卒庶子为母大功者大功章云公之庶昆弟为其母是也以其先君在公子为母在五服外记所云是也先君卒则是今君庶昆弟为其母大功先君余尊之所厌不得过大功今庶子承重故缌云大夫卒庶子为母三年也者以其父在大功父卒无余尊所厌故伸三年士虽在庶子为母皆如众人者士卑无厌故也郑并言大夫士之庶子者欲见不承后者如此服若承后则皆缌故并言之也向来经传所云言据大夫士之庶子承后法若天子诸侯庶子承后为其母所服云何案曾子问云古者天子练冠以燕居郑云谓庶子王为其母无服案服问云君之母非夫人则羣臣无服唯近臣及仆骖乗从服唯君所服服也注云妾先君所不服也礼庶子为后为其母缌言唯君所服伸君也春秋之义有以小君服之者时若小君在则益不可据彼二文而言曾子问所云据小君在则练冠五服外服问所云据小君没后其庶子为得伸故郑云伸君是以引春秋之义母以子贵若然则天子诸侯礼同与大夫士礼有异也
　　士为庶母缌大夫以上无服
　　士为庶母　释曰上下体例平文皆士若非士则显其名位传云大夫已上为庶母无服则为庶母是士可知而经云士者当云大夫已上不服庶母庶人又无庶母为庶母服者唯士而已故诡例言士也独士有服故发问答云以名服也以有母名故有服云大夫以上为庶母无服者以其降故无服
　　贵臣贵妾谓公士大夫之家相侄娣
　　贵臣贵妾　释曰此贵臣贵妾谓公士大夫为之服缌发问者以臣妾言不应服故发问之也答云以其贵也以非南靣故简贵者服之也注云此谓公士大夫之君也者若士则无臣又不得简妾贵贱天子诸侯又以此二者无服则知为此服者是公大夫之君得殊其臣妾贵贱而为之服也云贵臣室老士也者上斩章郑已注云室老家相也士邑宰也云贵妾侄娣也者案曲礼云大夫不名家相长妾士昬礼云虽无娣媵先是士侄娣不具大夫有侄娣为长妾可知故以贵妾侄娣也云天子诸侯降其臣妾无服者以其絶期以下故也云士卑无臣者孝经以诸侯天子大夫皆云争臣士有争友是士无臣也云妾又贱不足殊也云有子则为之缌无子则已者防服小记文
　　乳母即食母有母名故服缌
　　乳母　释曰案内则云大夫之子有食母彼注亦引此云防服所谓乳母以天子诸侯其子有三母具皆不为之服士又自养其子若然自外皆无此法唯有大夫之子有此食母为乳母独大夫之子有之故发问也答以名服有母名即为之服缌也
　　族父母为从祖昆弟缌
　　从祖昆弟之子注族父母为之服　释曰云从祖昆弟之子者据已于彼为再从兄弟之子云族父母为之服者据彼来呼已为族父母为之服缌也
　　经唯言曾祖孙不言髙祖孙
　　曾孙注孙之子　释曰据彼曾祖为之缌不言孙者此亦如齐衰三月章直见曾祖不言髙祖以其曾为曾髙同曾髙亦为曾孙孙同故二章皆略不言髙祖孙也
　　女谓昆弟子为侄侄之子曰归孙
　　父之姑注归孙为祖父之姊妹　释曰案尔雅云女子谓晜弟之子为侄谓侄之子为归孙
　　服从母昆弟缌亦以名服
　　从母昆弟传曰以名服也　释曰传问者怪外亲轻而有服者答云以名服者因从母有母名而服其子故云以名服也必知不因兄弟名以其昆弟非尊亲之号是以上小功章云为从母小功云以名加也为外祖父母以尊加也
　　因舅有甥之称相为服缌
　　甥注姊妹之子　释曰发问者五服未有此名故问之答云谓吾舅者吾谓之甥以其父之昆弟有世叔之名母之昆弟不可复谓之世叔故名为舅舅既得别名故谓姊妹之子为甥亦为别称报之者甥既服舅以缌舅亦为甥以缌
　　壻从妻而服妻之父母故报以缌
　　壻注女子子之夫也传曰何以缌报之也　释曰发问之者怪女之父母为外亲女夫服答云报之者壻既从妻而服妻之父母妻之父母遂报之服前疑侄及甥之名而发问此不疑壻而发问者侄甥本亲而疑异称故发问而壻本是防人宜有异称
　　壻与妻父母连文明从服
　　妻之父母传曰从服也注从于妻而服之　释曰传曰发问者亦怪外亲而有服答云从服故有此服若然上言甥不次言舅此言壻次即言妻之父母者舅甥本亲不相报故在后别言舅此壻本疏恐不是从服故即言妻之父母也
　　姑子为外兄弟与内兄弟相为服
　　姑之子注外兄弟也　释曰姑是内人以出外而生故曰外兄弟传发问者亦疑外亲而服之故问也答云报之者姑之子既为舅之子服舅之子复为姑之子两相为服
　　舅虽从服以母之亲不得言报
　　舅注母之兄弟传曰从服也注从于母而服之　释曰传发问者亦疑于外亲而有服答从服者从于母而服之不言报者既是母之懐抱之亲不得言报
　　舅子为内兄弟从母而服
　　舅之子注内兄弟也传曰从服也　释曰云内兄弟者对姑之子云舅之子本在内不出故得内名也传发问者亦以外亲服之故问也答云从服者亦是从于母而服之不言报者为舅既言从服其子相于亦不得言报也
　　夫小功者妻缌麻凡言报两相服
　　夫之姑姊妹之长殇夫之诸祖父母报注诸祖父者夫之所为小功从祖祖父母外祖父母或曰曾祖父母曾祖于曾孙之妇无服而云报乎曾祖父母正服小功妻从服缌　释曰夫之姑姊妹成人妇为之小功长殇降一等故缌麻也云诸祖父者夫之所为小功者妻降一等故缌麻者以其本防两相为服则生报名云从祖祖父母外祖父母者此依小功章夫为之小功者也云或曰曾祖父母者或人解诸祖之中兼有夫之曾祖父母凡言报者两相为服曾祖为曾孙之妇无降服何得云报乎郑破或解也云曾祖父母正服小功妻从服缌者此郑既破或解更为或人而言若今本不为曽祖齐衰三月而依差降服小功其妻降一等得有缌服今既齐衰三月明曰为曾孙妻无服
　　君母之姊妹兄弟或云从母或不云舅
　　君母之昆弟　释曰前章不云君母姊妹而云从母者以其上连君之父母故也此昆弟单出不得直云舅故云君母之昆弟也君母故从于君母服缌也云君母在则不敢不从服君母卒则不服也君母昆弟从服与君母之父母故亦同取上传解之也皆徒从故所从亡则已
　　夫不服而妻服以同室生缌之亲
　　从父昆弟之子之长殇昆弟之孙之长殇为夫之从父昆弟之妻传曰何以缌也以为相与同室则生缌之亲焉长殇中殇降一等下殇降二等齐衰之殇中从上大功之殇中从下注同室者不如居室之亲也齐衰大功皆服其成人也大功之殇中从下则小功之殇亦中从下也此主谓妻为夫之亲服也凡不见者以此求之释曰从父昆弟之子之长殇昆弟之孙之长殇此二人本皆小功故长殇在缌麻中殇从下殇无服夫之从父昆弟之妻同堂娣姒降于亲娣姒故缌也传曰何以缌发问者以本路人夫又不服之今相为服故问之答云以为相与同室则生缌之亲焉者以大功有同室同财之义故云相与同室则生缌之亲焉云同室者不如居室之亲也者言同室者直是舍同未必安坐言居者非直舎同又是安坐以上小功章亲娣姒妇发传而云相与居室此从父昆弟之妻相为即云相与同室是亲防相并同室不如居室中故轻重不等
　　无殇在齐衰齐衰之殇亦中从上
