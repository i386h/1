<!-- { "loadSidebar": true } -->
　　厥明夕陈鼎于门外北面北上有鼏注厥其也云云释曰自此尽主人拜送论祭前一日之夕视濯与视牲之事云门外北面当门也者以其经直云门外不言门之东西故知当门下篇少牢陈鼎在门东此当门者士卑避大夫故也
　　此言实兽少牢五鼎不言兽略小
　　棜在其南南顺实兽于其上东首注顺犹从也　释曰下篇云少牢牲北首东上司马刲羊司士击豕宗人告备乃退不言兽少牢五鼎明有兽可知不言之者已有二牲略其小者故不言之也案士虞记陈牲于庙门外北首西上郑注云言牲腊在其中西上变吉此亦其西北首东足与彼文同彼云变吉者彼牲云北首西上明腊亦北首可知此实兽于上东首不与牲相统故云变吉
　　小物全干曰腊鱼腊亦云兽
　　云兽腊也者特牲鼎有豕鱼腊案周礼腊人郑注云小物全干为腊故知豕云牲鱼水物云兽是腊可知大夫士直有东房西堂西夹之前近南即西相
　　豆笾铏在东房南上几席两敦在西堂　释曰大夫士直有东房西室若言房则东房矣故士冠礼陈服于房中西牖下东领北上不言东又昏礼侧尊甒醴于房中亦不言东如此之类皆不言东以其直有一房不嫌非东房故不言东今此经特言东房明房内近东邉故云东房也夹室半以南为之以壁外相望则当夹北也又与少牢笾豆所陈相反少牢近于西方此经则房中之东也言当夹北者以其夹室在房近南东故云房中之东当夹北也云西堂西夹之前近南耳者案尔雅注夹室前堂谓之厢此在西堂在西厢
　　有司彻众賔答一拜此士贱众賔答再拜
　　主人再拜賔答再拜三拜众賔众賔答再拜释曰云旅之得备礼者谓众賔无问多少总三拜之旅众也众賔共得三拜故云旅之也众賔再拜者士贱众賔得备礼案有司彻主人降南面拜众賔于门东三拜众賔门东北面皆答一拜注云言三拜者众賔贱旅之也众賔一拜贱也卿大夫尊賔贱纯臣也经云皆答一拜明人人从上至下皆一　一独答拜以其纯臣故也所以不再拜者避国公故也此士賔莫问多少皆得一时再拜以其士贱众賔得备礼故也
　　少牢告旦明行事此重劳賔告羮饪
　　请期曰羮饪　释曰案少牢云宗人曰旦明行事此不云旦明行事而云羮饪者彼大夫尊有君道可以豫劳賔故云时节此士卑无君道故不云旦明而云羮饪是以郑云重豫劳賔羮饪乃来也云宗人既得期西北面告賔有司者此案少牢云主人门东南面宗人朝服北面曰请祭期主人曰比于子宗人曰旦明行事
　　祭者朝服縁孝子欲得嘉賔事祢祖
　　夙兴主人服如初立于门外东方南面视侧杀　释曰自此尽于中庭论祭日夙兴主人主妇陈设及行位之事云主人服如初则其余有不端者案下记云特牲馈食其服皆朝服冠缁带缁韠注云于祭服此也皆者谓賔及兄弟筮日筮尸视濯亦端至祭而朝服朝服者诸侯之臣与其君日视朝之服大夫以祭今賔兄弟縁孝子欲得嘉賔尊客以事其祖祢故服之缁韠者下大夫之臣夙兴主人服如初则固端是也郑云其余有不端者明亦有着端者是以下记人辨之云唯尸祝佐食端裳黄裳杂裳可也皆爵韠郑注云与主人同服是有同服者有着朝服者故郑云其余有不端者
　　天子诸侯有射牲大夫士不亲杀
　　案少牢主人即位于庙门之外司马刲羊司士击豕皆主人不视杀案楚语云诸侯宗庙之事必自射其牲刲羊击豕又司弓矢云凡祭祀共射牲之弓矢注云射牲示亲杀也杀牲非尊者所亲唯射为可又国语云禘郊之事天子必自射其牲玉藻云凡有血气之类君子弗身践也者据凡常非祭祀天子尊于郊射牲诸侯降天子故宗庙亦亲杀大夫士不敢与君同故视之而不亲杀之侧杀杀一牲者案冠礼云侧尊一甒体在服北郑注云侧犹特也无偶曰侧以其无酒是以少牢云司马刲羊司士击豕以其二牲不云侧也
　　主妇视饎爨于西堂下明自为之
　　主妇视饎爨于西堂下　释曰知宗妇为之者以经言主妇视饎爨明主妇自为也是以下记云宗妇賛荐者执以坐于户外授主妇尸卒食而祭饎爨郑以祭饎爨用黍而已是宗妇为之可知也云爨灶也者周公制礼之时谓之爨至孔子时谓之灶故论语王孙贾云与其媚于奥寜媚于灶是孔子时为灶也云西堂下者堂之西下也者以其为爨不可正在堂下当逼西壁为之故云堂之西下近西壁也又知南齐于坫者案既夕记云设棜于东堂下南顺齐于坫明在东西堂下皆齐于坫可知又郑下注引旧说云南北直屋梠稷在南是也案少牢云雍人摡鼎匕爼于雍爨雍爨在门东南北上廪人摡甒甗匕与敦于廪爨廪爨在雍爨之北廪爨既在门外不见主妇有视文主妇未知视之以否主妇视饎爨犹主人视杀牲故易归妹上六云女承筐无实士刲羊无血郑注宗庙之礼主妇奉筐米如饎之时兼视之可知
　　亨豕鱼腊以镬各一爨
　　亨煮也煮豕鱼腊以镬各一爨　释曰知用镬者下少牢云羮定雍人陈鼎五三鼎在羊镬之西二鼎在豕镬之西
　　吉祭有致爵故主人主妇执事有爼
　　执事之爼陈于阶间二列北上注执事至于神释曰郑知经执事之爼祝主人主妇亦存焉者见士虞记祝爼陈于阶间敦东彼虞不致爵故见主人主妇爼明此吉祭有致爵主人主妇陈于阶间可知以主妇亦是执事之人也若然少牢主人主妇无爼者以三献礼成别为傧尸正祭无致爵故主人主妇无爼傧尸行三献致爵乃有爼下大夫不傧尸者亦于三献尸爵止行致爵乃有爼也云不升鼎者异于神者前爼升鼎而入设于阶前此鼎在门外不入而言陈于阶间二列故知不升鼎
　　尸盥匜不就洗不挥
　　尸盥匜水实于槃中注尸尊不就洗又不挥释曰云不挥者挥振去水使手干今有巾故不挥也是以僖二十三年左氏传云公子重耳在秦秦伯纳女五人懐嬴与焉奉匜沃盥既而挥之懐嬴怒是也
　　姑未老自为主妇老则子妻为主妇
　　主妇纚笄宵衣立于房中南面注主人之妻云云　释曰云虽姑存犹使之主祭祀者谓姑老不堪祭祀故姑存犹使之主祭祀也云纚者谓若士冠礼广终幅长六尺笄安髪之笄非冠冕之笄云宵绮属也此衣染之以黒其缯本名曰宵者谓此宵衣是绫绮之属郑注内司服云男子之禒衣黒则是亦黒也以其士防礼有禒衣与士冠端为一端黒是男子禒衣亦黒则此妇人宵衣亦黒可知其则黒之类也故郑引玉藻君子狐青裘宵衣以禓之证妇人宵衣亦黒也云其缯本名宵者此字据形声为绡从省声但诗及礼记仪礼皆作宵字云凡妇人助祭者同服也者经及记不见主妇及宗妇异服之文故知同服对男子助祭祝佐食等与主人服异也少牢云主妇賛者一人亦髪鬄衣侈与主妇同其余虽不侈同亦宵衣可知依内司服天子诸侯王后以下助祭皆不同者人君尊卑差等大夫士卑服穷则同也引内则者彼舅没时年七十已上姑虽存年六十已上而当传之家事故子之妻代姑祭虽代姑毎事必请于姑引之者证经主妇而含姑未老自为主妇姑老则子妻为主妇也
　　特牲吉礼主人行事由阼阶佐食佐尸食
　　佐食北面立于中庭注佐食賔佐尸食者云云案下记云佐食当事则户外南面无事则中庭北面据此而言则此经谓无事时也云立于宗人之西者案士虞礼云主人及兄弟賔即位于西方如反哭位注引既夕礼云反哭入门升自西阶东面经又云宗人西阶前北面注云当诏主人此特牲吉礼主人行事由阼阶宗人亦在阼阶南摈主人佐食北面于中庭明在宗人之西可知

　　仪礼要义卷四十四
　　钦定四库全书
　　仪礼要义卷四十五
　　宋　魏了翁　撰
　　特牲馈食礼二
　　自此主人主妇及祝佐食陈隂厌
　　主人及祝升祝先入主人从西面于户内
　　释曰自此尽稽首论主人主妇及祝与佐食陈设隂厌之事云主人从西面于户内注引少牢者证主人户内西面其时祝北墉下南面之事以其未有祝行事之法直监纳祭而已下文乃云祝在左为孝子释辞乃有事也
　　主人亲举宗人执毕临匕载傋失脱
　　毕状如义盖为似毕星取名
　　宗人执毕先入当阼阶南面　释曰云毕状如义者下引旧説有他神物恶桑义之言故以义而言云盖为其似毕星取名焉者案诗云有捄天毕载施之行无正文故云葢以疑之也云主人亲举宗人则执毕导之既错义以毕临匕载备失脱也知义然者以经云当阼阶南面明乡主人执毕临匕备失脱可知也
　　丧祭匕毕用桑吉祭用心
　　杂记匕毕同用桑据丧祭今吉祭匕用心则毕亦棘心也云旧説云毕以御他神物神物恶桑义旧説如此又引少牢士虞已下破旧説之意也云此无义者乃主人不亲举耳者揔觧士虞少牢二礼云少牢大夫祭不亲举者大夫尊主人不亲举云虞防祭也主人未执事者对吉祭主人执事有毕彼无也云祔练祥执事用桑义者以其虞时主人不执事则祔已执事执事用桑义则杂记所云是也云自此纯吉用棘心义者除祥后则禫月及吉祭用棘心也案易震卦彖辞云震来虩虩笑言哑哑震惊百里不防匕鬯郑注云雷发声于百里古者诸侯象诸侯出教令能警戒国内则守其宗庙社稷为之祭主不亡其匕鬯人君于祭匕牲体荐鬯而已其余不亲为也若然诸侯亲匕牲体大夫不亲者辟人君士卑不嫌得与人君同亲匕也
　　俎设鼎西西肆匕加于鼎东枋
　　賛者错俎加匕　释曰云其错俎东缩加匕东柄者少牢云俎皆设于鼎西西肆又云匕皆加于鼎东枋则此加匕于鼎东柄可知
　　肵俎谓午割心舌于尸前肵之为言敬
　　佐食升肵俎鼏之设于阼阶西知昕谓心舌者下记云肵俎心舌皆去本末午割之实于牲鼎载心立舌缩俎是也引郊特牲者见敬有肵俎送于尸前郊特牲曰肵之为言敬也言敬尸之俎
　　凡馔必方明食味人之性所以正
　　主人升入复位俎入设于豆东鱼次腊特于俎北入设俎载者腊特馔要方也凡馔必方者明食味人之性所以正云腊特馔要方也者案经豆在神坐之前豕俎入设于豆东鱼俎又次其东若腊俎复在东则馔不得方故腊俎特于俎北取其方
　　士祭少于少牢主妇亲之宗妇不賛
　　主妇设两敦黍稷于俎南西上及两铏芼设于豆南南陈　释曰案少牢主妇设金敦宗妇賛三敦以其多故使宗妇賛此士祭祀二敦少故不使宗妇賛主妇可亲之也若然案少牢佐食賛铏宗妇不賛铏此不以佐食决之而并云宗妇者此决有司彻故有司彻云主妇洗于房中出实爵尊南西面拜献尸尸拜于筵上受主妇西面于主人之席北拜送爵入于房取一羊铏坐奠于韭菹西主妇賛者执豕铏以从主妇不兴受设于羊铏之西又下至主妇致爵于主人主妇设二铏与糗脩如尸礼皆是也
　　佐食啓防乃奠奠乃啓防大夫士异
　　祝洗酌奠奠于铏南遂命佐食啓防佐食啓防郤于敦南出立于西南面酌奠奠其爵觯也少牢馈食礼啓防乃奠之　释曰引少牢者案少牢祝酌奠遂命佐食佐食啓防乃奠者彼大夫礼与此士礼相变是以与此奠乃啓防异也
　　祝代主人迎尸于门外主人不迎成尸尊
