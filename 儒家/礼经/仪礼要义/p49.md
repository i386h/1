<!-- { "loadSidebar": true } -->
　　云大夫为昆弟之长殇小功谓为士者若不仕者也者凡为昆弟成人期长殇在大功今大夫为昆弟长殇小功明大夫为昆弟降一等成人大功长殇中殇在小功若昆弟亦为大夫同等则不降今言降在小功眀是昆弟为士若不仕者也云以此知为大夫无殇服也者已为大夫则冠矣大夫冠而不为殇是以知大夫无殇服矣然大夫身用士礼已二十而冠而有兄姊殇者已与兄姊同十九而兄姊于年终死已至明年初二十因丧而冠是已冠成人而有兄姊殇也且五十乃爵命今未二十已得为大夫者五十乃爵命自是礼之常法或有大夫之子有盛徳谓若甘罗十二相秦之等未必要至五十是以得有防为大夫者也若然曲礼云四十强而仕则四十然后为仕今云殇死者为士若不仕则为士而殇死亦是未二十得为士者谓若士冠礼郑目録云士之子任士职居士位二十而冠则亦是有徳未二十为士至二十乃冠故郑引管子书四民之业士亦世焉
　　妾为君之庶子长殇降小功
　　大夫之妾为庶子之长殇注君之庶子　释曰妾为君之庶子成人在大功已见上章今长殇降一等在此小功云君之庶子者若适长则成人随女君三年长殇在大功与此异故言君之庶子以别之

　　仪礼要义卷三十二
<经部,礼类,仪礼之属,仪礼要义>
　　钦定四库全书
　　仪礼要义卷三十三
　　宋　魏了翁　撰
　　防服经传六
　　小功三月而变麻就葛凡五月
　　小功成人章小功布衰裳牡麻绖即葛五月注即就也小功轻三月变麻因故衰以就葛绖带而五月也间传曰小功之葛与缌之麻同旧说小功以下吉屦无絇也　释曰此是小功成人章轻于殇小功故次之此章有三等正降义其衰裳之制澡绖等与前同故略也云即葛五月者以此成人文缛故有变麻从葛故云即葛但以日月为足故不变衰也不列冠屦承上大功文略小功又轻故亦不言也言日月者成人文缛故具言也云即就也者谓去麻就葛也引间传欲见小功有变麻服葛法既葬大小同故变同之也引旧说云小功以下吉屦无絇也者以小功轻非直防服不见屦诸经亦不见其屦以轻略之是以引旧说为证絇者案周礼屦人职屦舄皆有絇繶纯纯者于屦口縁繶者牙底接处缝中有绦絇者屦鼻头有饰为行戒吉时有行戒故有絇防中无行戒故无絇以其小功轻故从吉屦为其大饰故无絇也
　　从祖祖父母从祖父母从祖昆弟
　　从祖祖父母从祖父母报从祖昆弟　释曰此亦从尊向卑故先言从祖祖父母以上章已先言父次言祖次言曾此从祖祖父母是曾祖之子祖之兄弟故次之是以郑言祖父之昆弟之亲者云从祖祖父母者是从祖祖父之子是父之从父昆弟之亲故郑并言祖父之昆弟之亲云报者恩轻欲见两相为服故云报也从祖昆弟是从祖父之子故郑云父之从父昆弟之子已之再从兄弟此上三者为三小功也
　　姊妹逆降故亦逆降报不分在出
　　从父姊妹注父之昆弟之女　释曰此谓从父姊妹在家大功出适小功不言出适与在室姊妹既逆降宗族亦逆降报之故不辨在室及出嫁也孙适人者以女孙在室与男孙同大功故出适小功也
　　为人后者为姊妹适人小功
　　为人后者为其姊妹适人者　释曰云不言姑者举其亲者而恩轻者降可知案诗云问我诸姑遂及伯姊注云先姑后姊尊姑也是姑尊而不亲姊妹亲而不尊
　　外亲不过缌今言为外祖父母小功
　　为外祖父母　释曰发问者是传之不得决此以云外亲之服不过缌今乃小功故发问云加也者以言祖者祖是尊名故加至小功言为者以其母之所生情重故言为犹若众子恩爱与长子同退入期故特言为众子
　　从母丈夫妇人报谓从母之男女
　　从母丈夫妇人报注从母母之姊妹　释曰母之姊妹与母一体从于己母而有此名故曰从母言丈夫妇人者母之姊妹之男女与从母两相为服故曰报云丈夫妇人者马氏云从母报姊妹之子男女也丈夫妇人者异姓无出入降若然是皆成人长大为号
　　外亲无过缌从母有母名加至小功
　　传曰何以小功也以名加也外亲之服皆缌也注外亲异姓正服不过缌丈夫妇人姊妹之子男女同　释曰云以名加也者以有母名故加至小功云外亲之服皆缌也者以其异姓故云外亲以本非骨肉情防故圣人制礼无过缌也言此者见有亲与母名即加服之意耳注云外亲异姓者从母与姊妹子舅与外祖父母皆异姓故总言外亲也
　　夫为姑姊妹期妻于在适皆降小功
　　夫之姑姊妹娣姒妇报　释曰夫之姑姊妹夫为之期妻降一等出嫁小功因恩防略从降故在室及嫁同小功若此释恐谓未当报然文不为娣姒设以其娣姒妇两见更相为服自明何言报也既报字不为娣姒其报于娣姒上者以其于夫之兄弟使之远别故无名使不相为服要娣姒妇相为服亦因夫而有故娣姒妇下云报使娣姒上蒙夫字以冠之也
　　注以穉为娣长为姒防以年大小不据夫
　　传曰云云何以小功也以为相与居室中则生小功之亲焉传云娣姒妇者弟长也者此二字皆以女为形以弟为声则据二妇立称谓年小者为娣故云娣弟是其年防也年大者为姒故云姒长是其年长假令弟妻年大称之曰姒兄妻年小称之曰娣是以左氏传穆姜是宣公夫人大妇也声伯之母是宣公弟叔肹之妻小妇也声伯之母不聘穆姜云吾不以妾为姒是据二妇年大小为娣姒不据夫年为大小
　　大夫大夫子公昆弟为大功者降小功
　　大夫大夫之子公之昆弟为从父昆弟庶孙姑姊妹女子子适士者　释曰从父昆弟庶孙本大功此三等以尊降入小功姑姊妹女子子本期此三等出降入大功若适士又降一等入小功也此等以重出其文姑姊妹又以再降故在此郑云从父昆弟及庶孙亦谓为士者以经女子子下总云适士郑恐人疑故郑别言之以其从父昆弟及庶孙已见于大功章
　　为庶妇小功夫不可立者亦然
　　庶妇注夫将不受重者释曰经云于支庶舅姑为其妇小功郑云夫将不受重则若防服小记注云世子有废疾不可立而庶子立其舅姑皆为其妇小功则亦兼此妇也
　　妾子为君母之父母从母如适子
　　君母之父母从母　释曰此亦谓妾子为适妻之父母及君母姊妹如适妻子为之同也何以发问者以既不生已母又非骨肉怪为小功故发问也荅云不敢不从服者言无情实但畏敬故云不敢不从服也云君母不在者或出或死故直云不在容有数事不在也郑云不敢不服者恩实轻也者以解不敢意也云如适子者则如适妻之子非正适长而据君母在而云如若君母不在则不加若然君母在既为君母父母其已母之父母或亦兼服之若马氏义君母不在乃可申矣注君母父之适妻从母君母之姊妹
　　君子子谓大夫及公子之适妻子
　　君子子为庶母慈已者　释曰郑云君子子者大夫及公子之适妻子者礼之通例云君子与贵人皆据大夫已上公子尊卑比大夫故郑据而言焉又国君之子为慈母无服士又不得称君子亦复自养子无三母具故知此二人而已必知适妻子者妾子贱亦不合有三母故也
　　贵人子父在为三母慈已服小功
　　传曰为庶母何以小功也　释曰发问者以诸侯与士之子皆无此服唯此贵人大夫与公子之子犹有此服故发问也荅云慈已加也故以缌麻上加至小功也云君子子者则父在也者以其言子继于父故云父在且大夫公子不继世身死则无余尊之厌如凡人则无三母慈已之义故知父在也云父没则不服之矣者以其无余尊虽不服小功仍服庶母缌麻也如士礼故郑又云以慈已加则君子子以士礼为庶母缌也是其本为庶母缌麻也内则已下至非慈母也皆内则文彼文承国君与大夫士之子生之下郑彼注云为君养子之礼今此郑所引证大夫公子养子之法以其大夫公子适妻亦得立三母故也云异为孺子室于宫中者郑注云特扫一处以处之更不别室还于侧室生子之处也云择于诸母与可者诸母谓父之妾即此经庶母者也云可者彼注云可者傅御之属也谓母之外别有傅母御妾之等有徳行者可以充三母也
　　有庶母慈母保母食母即乳母
　　云必求其寛裕慈惠温良恭敬慎而寡言者彼注云子师教示以善道者云其次为慈母彼注云慈母知其嗜欲者徳行稍劣者为慈母即此经慈母是也又云其次为保母者徳行又劣前者为保母彼注云保母安其居处者云皆居子室者以皆是子母是以居子之室也云他人无事不往者彼注云为儿精气微弱将惊动也又云大夫之子有食母者彼注云选于傅御之中防服所谓乳母也案下章云乳母注云谓养子者有他故贱者代之慈已者若然大夫三母之内慈母有他故使贱者代慈母养子谓之乳母死则服之三月与慈母服异引之者证三母中又有此母也君与士皆无此事云庶母慈已者此之谓也者谓此经庶母慈已则内则所云之谓也云其可者贱于诸母谓傅姆之属也者傅姆谓女师郑注昏礼云姆妇人年五十无子出而不复嫁能以妇道教人者若今时乳母矣郑注云内则云可者傅御之属与此注不同者无正文故注有异相兼乃具云其不慈已则缌可矣者覆解子为三母之服谓诸母也传云以慈已加若不慈已则不加明本当缌也云不言师保慈母居中服之可知也者周公作经举中以见上下故知皆服之矣云国君世子生卜士之妻大夫之妾使食子三年而出见于公宫则劬非慈母者引此者彼既总据国君与乡大夫士养子法向来所引唯据大夫与公子养子法故更见国君养子之礼但国君子之三母具如前説三母之外别有食子者二者之中先取士妻无堪者乃取大夫妾不并取之案彼注谓先有子者以其须乳故也劬劳三年子大出见公宫则劳之以束帛此经慈母以其无服故也知国君子于三母无服者案曾子问孔子曰古者男子外有傅内有慈母君命所使教子也何服之有以此而言则知天子诸侯之子于三母皆无服也云士之妻自养其子者此亦内则文取之者以其君大夫养子已具故因论士之养子法彼注云贱不敢使人也
　　缌麻布衰裳麻绖带不言衰绖略
　　缌麻三月缌麻三月者　释曰此章五服之内轻之极者故以缌如丝者为衰裳又以澡治莩垢之麻为绖带故曰缌麻也三月者凡防服变除皆法天道故此服之轻者法三月一时天气变可以除之故三月也云缌麻布衰裳者缌则丝也但古之缌丝字通用故作缌字直云而麻绖带也案上殇小功章云澡麻绖带况缌服轻明亦澡麻可知云不言衰绖略轻服省文者据上殇小功言绖带故成人小功于此缌麻有绖带可知
　　治缕如丝曰缌谓之锡者治布不治缕
