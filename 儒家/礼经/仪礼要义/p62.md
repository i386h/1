<!-- { "loadSidebar": true } -->
　　鼎入　释曰以其彻者既祖当设葬奠故五鼎皆入陈也云陈之也葢于重东北西面北上如初者以其上篇小敛奠举鼎入阼阶前西面错大敛奠云举鼎入西面北上又朔月奠云鼎入皆如初其迁祖奠云陈鼎皆如殡则皆在阼阶下西面北上今此但云鼎入不言如初无正文故云葢以疑之既疑而知在东北西面北上者以其奠祭在室掌设者皆陈鼎于阼阶下西面如大小敛故知也
　　重倚于门东北壁既虞埋倚处
　　甸人抗重出自道道左倚之释曰自此尽彻者出踊如初论将葬重及车马之等以次出之事云道左倚之者当倚于门东北壁云还重不言甸人者上云二人还重不言甸人至此乃言甸人也云重既虞将埋之者杂记文彼注云就所倚处埋之但天子九虞诸侯七虞大夫五虞士三虞未虞以前以重主其神虞所以安神虽未作主初虞其神即安于寝不假重为神主又士大夫无木主明亦初虞即埋之也云不由闑东西者重不反变于恒出入者恒出入则闑东闑西也云道左主人位者檀弓云重主道注云始死未作主以重主其神也则重主死者故于主人之位埋之也郑云今时有死者凿木置食其中树于道侧由此者引汉法证重倚道左之事
　　人臣赐车马乃有遣车个谓包遣奠
　　彻者入踊如初彻巾苞牲取下体案檀弓云国君七个遣车七乗大夫五个遣车五乗注云人臣赐车马者乃得有遣车遣车之差大夫五诸侯七则天子九诸侯不以命数防数略也个谓所包遣奠牲体之数也杂记曰遣车视牢具彼注云言车多少各如所包遣奠牲体之数也然则遣车载所包遣奠而藏之者与遣奠天子大牢包九个诸侯亦大牢包七个大夫亦大牢包五个士少牢包三个大夫以上乃有遣车以此而言士无遣车则所包者不载于车直持之而已士有一包而云包三个郑又云个谓所包遣奠则士一包之中有三个牲体故云前胫折取臂臑后胫折取骼
　　苞者象归賔俎盛葬奠与少牢同
　　云苞者象既飨而归賔俎者也案杂记文而言云取下体者胫骨象行者以父母将行乡圹故取前胫后胫下体行者以送之故云象行也云又俎实之终始也者此盛葬奠用少牢其载牲体亦当与少牢同案少牢载俎云肩臂臑膊骼在两端又云肩在上以此言之则肩臂臑在俎上端为俎实之始膊骼在俎下端为俎实之终
　　行器茵包以下从柩车在庙后出
　　行器　案包牲讫明器当行乡圹故云行器茵包器序从注如其陈之先后车从此直云序从者序从即上文器西南上茵包已下是也次列车以从明器彻者出踊如初彻者谓包牲讫当彻去所释者出庙门分祷五祀者彻者出时主人踊云于是庙中当行者唯柩车者以其上文明器及车马乡圹者皆出唯有柩车在庙
　　史读赗读遣必释筭荣其多
　　主人之史请读赗执筭从柩车当前束西面云云案自此尽灭烛论读赗读遣之事经直云史请读赗郑知史北面请者以其主人于车东请讫乃西面请时及入时书在前筭在后则史西面之时筭在史南西面今烛在史北近史炤书为便若在左则隔筭不便也读书释筭则坐云必释筭者荣其多
　　以公史读书成其得礼之正以终
　　公史自西方东面命母哭主人主妇皆不哭云云郑知公史是君之典礼书者以其言公史故知君史案周礼大史小史皆掌礼则诸侯史亦掌典礼可知云成其得礼之正以终者以其死葬之以礼是死者得礼之终事故以君史读而成之
　　葬时乗车故以功布御柩披
　　商祝执功布以御柩执披释曰自此尽杖乃行论柩车在道发行之事云执功布者谓执大功之布麤者也云以御柩执披者葬时乗车故有柩车前引柩者及在旁执披者皆御治之
　　从柩者丈夫右妇人左男賔前女賔后
　　凡从柩者先后左右如迁于祖之序者上迁于祖时注云主人从者丈夫由右妇人由左以服之亲疏为先后各从其昭穆男賔在前女賔在后云出宫踊袭以出宫有此踊袭以出宫有此踊者止为出宫大门外有賔客次舍之处父母生时接賔之所故主人至此感而哀此次是以有踊踊讫即袭袭讫而行也故檀弓云哀次亦如之注云次他日賔客所受大门外舍也孝子至此而哀
　　柩至邦门谓国之北唯君命止柩余否
　　至于邦门公使宰夫赠纁束释曰云邦门者案檀弓云葬于北方北首三代之达礼也此邦门者国城北门也赠用纁束帛者即是至圹窆讫主人赠死者宰夫将致命主人乃去杖不哭由柩车前辂之左右柩车在庙门时賔在柩车右主人在柩车左故知此亦当前辂左右也云当时止柩车者下记云唯君命止柩于堩其余则否注云不敢留神明此宰夫致命时柩车止也
　　在庙赠币奠左服此道赠奠棺葢中
　　主人哭拜稽颡賔升实弊于葢降主人拜送复位杖乃行释曰賔既致公赠命讫主人乃哭拜稽颡賔乃升车实币于棺之葢中载以之圹上文在庙所赠之币皆奠于左服此实于葢中者彼赠币生死两施故奠左服此赠専为死者故实于葢中若亲投之然云复位反柩车后者上在庙位在柩车东此行道故在柩车后也

　　仪礼要义卷三十九
　　钦定四库全书
　　仪礼要义卷四十
　　宋　魏了翁　撰
　　既夕礼三
　　陈器庙中南上圹前东面北上
　　至于圹陈器于道东面北上　释曰自此尽拜送论至圹陈器及下棺讫送賔之事云统于圹者对庙中南上此则北上
　　元士葬用輁轴设拨以引輴即绋
　　天子诸侯用輴大夫朝庙亦得用
　　茵先入以其茵入乃后属引下棺于其上以须借柩故茵先入云元士则葬用輁轴加茵焉者元士谓天子之士葬时先以輁轴由羡道入乃加茵于其上乃下棺于中知元士葬用輁轴者檀弓云孺子防之丧哀公欲设拨注云拨可拨引輴车所谓绋问于有若有若曰其可也君之三臣犹设之顔桞曰天子龙輴而□帱诸侯輴而设帱为榆沈故设拨三臣者废輴而设拨窃礼之不中者也以此言之天子诸侯殡葬皆用輴朝庙用輴可知大夫虽殡葬不用輴朝庙亦用輴以其士殡葬不用輁轴朝庙得用之明大夫朝庙得用輴故上注云大夫诸侯以上有四周谓之輴以其大夫诸侯以上有四周谓之輴以其大夫朝庙得用輴故言之也诸侯之大夫有三命再命一命殡葬不得用輴天子之元士亦三命再命一命葬得用輁轴者春秋之义王人虽防犹在诸侯之上明天子之士尊谓之为元元者善之长
　　柩至圹说载除饰属引于缄耳
　　属引云于是说载者谓柩车至圹觧说去载与披及引之等除饰者觧去帷荒池纽之等然后下棺云更属引于缄耳者案丧大记云君窆以衡大夫士以缄郑注云衡平也人君之丧又以木横贯缄耳居旁持而平之今齐人谓棺束为缄以此而言则棺束君三祍三束大夫士二祍二束束有前后于束末皆为缄耳以绋贯结之而下棺人君又于横木之上以属绋也
　　主人侠羡道为位不哭以下棺宜静
　　主人袒众主人西面北上妇人东面皆不哭　释曰主人者为下棺变妇人不言北上亦如男子北上可知不哭者为下棺宜静云侠羡道为位者羡道谓入圹道上无负土为羡道天子曰隧涂上有负土为隧僖二十五年晋文公请隧弗许是也乃窆云窆下棺者春秋谓之塴
　　凡礼币皆用制五匹合为十制
　　袭赠用制币纁束云云　释曰云丈八尺曰制者朝贡礼及廵狩礼皆有此文以丈八尺名为制昏礼币用二丈取成数凡礼币皆用制者取以俭为节聘礼云释币制纁束注云凡物十曰束纁之率居三纁居二此注云二制合之束十制五合者则每一端丈八尺二端为一匹五匹合为十制也
　　吊賔有趋揖问见友五者之等
　　卒袒拜賔主妇亦拜賔即位拾踊三袭释曰卒谓赠卒更袒拜賔云反位者各反羡道东西位其男賔在众主人之南女賔在众妇之南郑知賔是相问之賔也凡吊賔有五此举中者案杂记云相趋也出宫而退相揖也哀次而退相问也既封而退相见也反哭而退朋友虞祔而退注云此吊者恩薄厚去迟速之节也相趋谓相闻姓名来防防事也相揖尝防于他也相问尝相惠遗也相见尝执挚相见也以此而言此经既葬而退是相见问遗之賔举中以见上下
　　藏用器等于棺旁加见见谓棺饰
　　藏器于旁加见　释曰云器用器役器也者用器即上弓矢耒耜之等役器即上甲胄干笮之属此器中亦有乐器不言者省文知有用器役器者以下别云包筲之等则所藏者是此器也云见棺饰也者饰则帷荒以其与棺为饰是以防大记云饰棺君龙帷黼荒大夫画帷画荒士布帷布荒注云饰棺者以华道路及圹中不欲众恶其亲也此柩入圹还以帷荒加于柩故郑注云及圹中也云更谓之见者如此则棺柩不复见矣以其唯见此惟荒故名帷荒为见是棺柩不复见也云先言藏器乃云加见者器在见内也内之者明君子之于事终不自逸也者以用器役器近身陈之帷荒在柩外周人名为墙若墙屋然其外又置翣为饰
　　包筲藏于见外椁内棺外得容物
　　藏包筲于旁云于旁者在见外也者以其加见乃云藏包筲故知见外也云不言罋甒馔相次可知者以其陈器之法后陈者先用先用罋甒后用包筲包筲藏明罋甒先藏可知棺椁之间君容柷大夫容壶士容甒引防大记者欲见椁内棺外所容寛狭得容器物之意也郷人助执绋及下棺实土故主人拜之
　　实土三主人拜郷人注谢其勤劳　释曰案杂记云郷人五十者从反哭四十者待盈坎注云非郷人则少长皆反以此而言于时主人未反哭郷人并在故今至实土三徧主人拜谢之谢其勤劳勤劳者谓在道助执绋在圹助下棺及实土也即位踊袭如初注哀亲之在斯谓既拜郷人乃于羡道东即位踊无算如初
　　反哭者于祖庙谓下士祖祢共庙者
　　乃反哭入升自西阶东面云云　释曰自此尽门外拜稽颡论主人反哭賔吊之事案檀弓云反哭升堂反诸其所作也注云亲所行礼之处是也云反哭者于其祖庙者谓下士祖祢共庙故下经賔出主人送于门外遂适于殡宫适士二庙者自殡宫先朝祢后朝祖今反哭则先于祖后于祢遂适殡宫也案春秋僖八年经书用致夫人左氏云凡夫人不殡于庙者春秋之世多行殷法不与礼合也云不于阼阶西面西方神位者以特牲少牢主人行事升降皆由阼阶今不于阼阶故决之以西方神位知者特牲少牢皆布席于奥殡又在西阶反哭之礼主人男子等先入主妇妇人等后入故妇人入丈夫在位者皆踊妇人不升西阶者由主人在西阶故郑云辟主人
　　主妇反哭于室妇无外事反所飬
　　小敛后主妇等位在阼阶上西面
　　案檀弓云主妇入于室反诸其所飬也郑注云亲所馈食之处但主人既在西阶亲所行礼之处以妇人无外事故于馈食之处哭也云出即位堂上西面也者自小敛奉尸侇于堂已后主妇等位皆在阼阶上西面
　　吊賔皆堂下北面賔长升堂释词
