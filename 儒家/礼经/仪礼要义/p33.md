<!-- { "loadSidebar": true } -->
　　明日宾拜于朝拜饔与饩皆再拜稽首　释曰知拜谢在大门外者以其直言宾拜于朝无入门之文故知在大门外若然诸侯外朝在大门外明矣引周礼者秋官掌讶职云宾客至于国宾入馆次于舍门外待事于客及将币为前驱至于朝诏其位凡宾客之治令掌讶聴之引之者欲见宾客发馆至朝来往皆掌讶前驱为之导知此拜亦皮弁者以受时皮弁故知此拜亦皮弁也故公食大夫云若不亲食使大夫各以其爵朝服以侑币致之宾朝服以受明日宾朝服以拜赐于庙彼朝服受还朝服拜则知此皮弁受亦皮弁拜可知
　　下大夫归饔饩于上介宾介异馆
　　上介饔饩三牢云云　释曰自此论主君使下大夫归饔饩上介云宾介皆异馆者案下记云卿馆于大夫大夫馆于士士馆于工商彼云卿即此宾一也彼云大夫即此上介也彼云士即此众介也故知宾介各异馆必异馆者所陈饔饩后无所容故也
　　宰夫归饩众介牢米不入门略之
　　士介四人皆饩大牢米百筥设于门外　释曰自此至无傧论使宰夫归饩于众介之事上文宾与上介米陈碑南饩陈门内此不入门陈于门外者郑云略之也云米设当门亦十为列北上彼亦当门此直云设于门外不云东西明当门北上与宾同云牢在其南西上者以此饩本设于庭在门内由士介贱不得入门且宾与上介门东有米三十车薪六十车门西禾三十车刍六十车皆统门为上此饩本非门外东西之物制不在门外东西宜当门陈之云牢在其南西上知如此设之者以其宾上介饩在米南门西东上明知此牢亦在米南而西上为异耳
　　宰夫致牛朝服无束帛略士介
　　宰夫朝服牵牛以致之　释曰案下记云士馆于工商则此致者在工商之馆宰夫从外来即为宾客宜在门西东面此就大牢之中取以致饩云朝服无束帛亦略之者决上宾与上介皮弁有束帛
　　宾赍聘君之币问主国卿
　　朝服问卿　释曰自此尽无傧论宾赍聘君之币问主国卿之事云不皮弁别于主君者对上文行聘享私觌皆皮弁此朝服降一等故郑注云别于主君云卿每国三卿是其常郑言此者欲见三卿皆以币问之其主国下大夫曾使向己国者乃得币问之与卿异
　　大夫三庙有别子者立大祖庙
　　卿受于祖庙　释曰卿受邻国君所问之礼不辞让大夫三庙有别子者立大祖庙非别子者并立曾祖庙王父即祖庙也今不受于大祖庙及曾祖庙而受于祖庙者以其天子受于文王庙诸侯受于祖庙大夫下君故受于王父庙
　　大夫二门庙在入门东有每门每曲
　　摈者出请事大夫朝服迎于外门外再拜宾不答拜揖大夫先入每门每曲揖及庙门大夫揖入注入者省内事也既而俟于宁也　释曰大夫二门入大门东行即至庙门未及庙门而有每门者大夫三庙每庙两旁皆南北竖墙墙皆阁门假令王父庙在东则有每门每曲之事云入者省内事也者曲礼云请入为席是也云既而俟于宁者宁门屋宁也知俟于宁者下云宾入三揖皆行郑注云皆犹并也宾与卿并行以卿俟于宁故得并行与卿三揖不俟于庭者下君也案曲礼云客至于寝门则主人请入为席然后出迎客主人肃客而入此卿既入不重出迎客
　　賔行私面于卿散文面亦为觌
　　摈者出请事宾面如觌币　释曰自此至授老币论宾行私面于卿之事宾私面于卿其币多少与私觌于君同故云如觌币宾私觌之时用束锦乘马则此私面于卿亦用束锦乘马可知也云面亦见也其谓之面威仪质也者觌面并文其面为质若散文面亦为觌故郑司仪注云私面私觌也又左云楚公子弃疾以乗马八匹私面郑伯是也
　　凡受币楹间者礼敌南面并授
　　宾称面大夫对北面当楣再拜受币于楹间云云释曰知宾北面授者以云大夫南面退西面立言退明宾不得南面又见下文宾当楣再拜明北面授因拜可知云受币楹间敌也者凡授受之义在于两楹之间者皆是体敌故昏礼云授于楹间南面注云授于楹间明为合好其节同也南面并授也谓宾主俱至楹间南面并而授是以曲礼云卿与客并然后受注云于堂上则俱南面礼敌者并受此是敌者之常礼也虽是敌者于两楹之间或有讶受者皆是相尊敬之法则此云大夫南面宾北面授虽是敌礼是尊大夫故讶受又前致饔饩傧使者于楹间宾北面授币郑云宾北面授尊君之使自余不在楹间别相尊敬是以前云公受玉于中堂与东楹之间郑注云东楹之间亦以君行一臣行二又云公礼宾宾受币当东楹北面注云亦讶受又宾觌公云振币进授当东楹北面如此之类不在两楹之间者皆非敌法就文解之
　　介觌主君同众介入今于卿特面
　　摈者出请事上介特面币如觌介云云　释曰自此尽再拜送币论上介私面于邻国卿之事云特面者异于主君者介初觌主君之时不敢自尊别与众介同执币而入今私面于邻国卿不与众介同而特行礼焉
　　大夫辞众介币宾为众介辞
　　摈者出请众介面如觌币云云大夫辞云云礼请受宾辞　释曰自此至拜辱论士介私面于邻国卿之事云宾亦为士介辞者亦者亦士介私觌于主国君时
　　主国大夫尝使至者以币问之
　　下大夫尝使至者币及之　释曰自此尽于卿之礼论主国大夫尝使至已国者聘君使上介以币问之事诸侯之国皆有三卿五大夫其三卿不问至已国不至已国皆以币及之上已论讫其五大夫者或作介或特行至彼国者乃以币及之略于三卿故也言君子不忘旧者此大夫尝与彼国君相接即是故旧也今以币及之
　　大夫有故不得受聘币君使人代受
　　大夫若不见注有故也　释曰自此尽不拜论主国卿大夫有故不得亲受聘君之币之事言有故者或有病疾或有哀惨不得受其问礼云各以其爵主人卿也则使卿大夫也则使大夫者若然经云君使大夫大夫中有卿大夫总名也云各以其爵亦是易以相尊敬故也云不拜代受之耳不当主人礼也者案周礼宗伯云大宾客则摄而载祼郑注云宗伯代王为祼拜送则王亦此类拜是致敬之事不可代人之拜故直授之而已
　　夫人使大夫归礼宾介其实君使之
　　夕夫人使下大夫韦弁归礼　释曰自此尽宾拜礼于朝论主君夫人归礼于宾与上介之事云夕问卿之夕也者案下记云聘曰致饔明日问大夫夕夫人归礼是其问卿之夕也云使下大夫下君也者归饔饩使卿此夫人使下大夫故云下君也云君使之云夫人者以致辞当称寡小君者案隐二年九月纪裂繻来逆女何休注云礼妇人无外事明知此使下大夫归礼者君使之可知而称夫人使者以其致辞于宾客时当称寡小君故称夫人使下大夫其实君使之也
　　醙黍清皆两壶其实稻黍三酒各二
　　壶设于东序北上二以并南陈醙黍清皆两壶　释曰其设壶于东序自北向南而陈稻黍粱皆二壶并之而陈也故言醙黍清皆两壶也云以黍间清白者互相备者醙白也上言白明黍粱皆有白下言清明稻黍亦有清故也于清白中言黍明醙即是稻清即是粱也故言互相备也三酒既有清白二色故言六壶必先言醙者以白酒尊重故先设之也
　　主国大夫饩宾介设于门外
　　大夫饩宾大牢米八筐　释曰自此至牵羊以致之论主国大夫饩宾及上介之事云陈于门外知者经无牢米入门之文故明是门外可知云牲陈于后东上者此与君饩士介略同饩士介时不言门东西郑注云当门则知此门外亦当门云不馔于堂庭辟君也者案上君致饔饩笾豆在堂牲牢米等在庭此在门外
　　诸侯之臣牢礼同无问大国次国
　　公于宾壹食再飨　释曰此篇虽据侯伯之卿聘使五等诸侯其臣聘使牢礼皆同无大国次国之别是以掌客五等诸侯相朝其下皆云羣介行人宰史皆有飱饔饩以其爵等为之牢礼之数陈又云凡诸侯之卿大夫士为国客则如其介之礼以待之郑注云尊其君以及其臣也以其爵等为之牢礼之数陈爵卿也则飱二牢饔饩五牢大夫也则飱大牢饔饩二牢士也则飱少牢饔饩大牢也此降小礼豊大礼也以命数则参差难等略于臣爵而已以此言之公侯伯子男大聘使卿主君一食再飨小聘使大夫则主君一食一飨若然案掌客子男一食一飨子男之卿再飨多于君者以其君臣各自相望不得以君决臣
　　此经食在飨前公食飨在食前
　　云飨谓亨大牢以饮賔也者以其飨礼与食礼同食礼既亨大牢明飨礼亨大牢可知但以食礼无酒飨礼有酒故以饮宾言之引公食飨与食互相先后者此经先言食后言飨则食在享前公食言设洗如飨礼则飨在食前飨先后出于主君之意故先后不定也
　　燕与羞俶献无常数
　　燕与羞俶献无常数　释曰案周礼掌客上公三燕侯伯再燕子男一燕皆有常数此臣无常数者亦是君臣各为一不得相决知羞谓禽羞鴈鹜之属者案下记云禽羞俶献故知是禽知成熟煎和者以其言羞鼎臐之类故知成熟煎和者也知禽是鴈鹜之属者案下记云宰夫归乗禽日如饔饩之数郑注乗禽乗行之禽也亦云鴈鹜之属俶始也始献四时新物聘义所谓时赐无常数由恩意也
　　介既从宾飨献复特享之客之也
　　上介壹食壹飨注飨食宾介为介从飨献矣复特享之客之也介虽从入不从食宾食毕介逆出是不得从食矣知从飨者下记云大夫来使无罪飨之过则饩之其介为介注云飨宾有介者宾尊行敌礼也故知介从飨案襄二十七年宋公兼享晋楚之大夫赵孟为客子木与之言弗能对使叔向侍言焉子木亦不能对也叔向赵孟介而得从飨是其义也云复特飨之即此经是也
　　君有故不亲食使卿生致牢礼有币
　　若不亲食使大夫各以其爵朝服致之以侑币如致饔无傧案上文云君使卿归饔饩于宾馆宾傧之今君有故不亲食使卿生致其牢礼亦于宾馆但无傧为异云谓有疾及他故也者他故之中兼及有哀惨云无傧以己本宜往者饔饩之等不宜召宾故君使人致礼宾则傧使者此飨食之礼主君无故合速宾之来就主君入庙宾无傧礼今主君有故生致于宾亦无傧
　　酬币谓飨礼酬宾劝酒之币所用未闻
　　致飨以酬币亦如之　释曰云礼币束帛乘马亦不是过也者郑以飨之酬币无文故约上主君礼宾之时用束帛乗马礼器云有以少为贵者圭璋特琥璜爵郑注云圭璋特朝聘以为瑞无币帛也琥璜爵者天子酬诸侯诸侯相酬以此玉将币也彼经不云天子诸侯相酬之币故此注云葢言酬诸侯者公侯伯用琥于子男用璜引之者证与此酬飨大夫不同
　　主国卿大夫飨食聘宾上介
　　大夫于宾壹飨壹食上介若食若飨若不亲飨则公作大夫致之以酬币致食以侑币注作使也大夫有故君必使其同爵者为之致之列国之宾来荣辱之事君臣同之　释曰此一经论主国卿大夫飨食聘宾及上介之事此直言享食不言燕亦有燕是以郑诗羔裘云知子之来之杂佩以赠之郑注云与异国宾客燕时虽无此物犹言之以致其厚意其若有之固将行之士大夫以君命出使主君之臣必以燕礼乐之助君之欢是也又昭二年左传云韩宣子来聘宴于季氏无讥文明邻国大夫有相燕之法又此大夫相礼飨食有常数虽有燕之亦无酬币矣












　　仪礼要义卷二十二
<经部,礼类,仪礼之属,仪礼要义>
　　钦定四库全书
　　仪礼要义卷二十三
　　宋　魏了翁　撰
　　聘礼五
　　君使卿皮弁诣馆还王相厉之义
