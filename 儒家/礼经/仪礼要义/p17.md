<!-- { "loadSidebar": true } -->
　　仪礼要义卷十二
　　宋　魏了翁　撰
　　乡射二
　　前有司注为司马此有司为弟子纳器者
　　三耦皆袒决遂有司左执弣右执而授弓　释曰前有司请射与大射为政请射同故解为司马此经以纳射器使弟子不见出文则弟子执射器入者即使守之以授用者故知有司还是弟子是以郑云凡纳射器者皆执以俟事
　　搢三而挟一即诗左旋右抽
　　三耦皆执弓搢三而挟一个注搢插也云云　释曰云搢揷也揷于带右者以其左手执弓右手抽矢而射故知插于带右故诗云左旋右抽
　　耦各对揖当左物
　　揖进当阶北面揖云云豫则钩楹内云云北面揖注钩楹云云　释曰凡行射礼耦耦各相对揖故司射诱射东面位揖进当西阶北面揖及阶揖升堂揖讫东行向两楹间物须过西楹是以豫则钩楹内北过以记云序则物当栋物近北故过由楹北也堂则由楹外过而东行以记云堂则物当楣物近南故过由楹南也云当左物者以南面为正东为左物北面又揖也云钩楹绕楹而东也者北而东也云序无室可以深也者据州立序而言
　　郑以豫为榭以乡庠有堂室州榭无室
　　豫则钩楹内注云云豫谓州学也读如宣榭之榭周礼作序　释曰云周立四代之学于国者案王制云有虞氏上庠下庠夏后氏东序西序殷人左学右学周人东胶虞庠周立四代者通已为四代但质家贵右故虞殷大学在西郊小学在国中文家贵左故夏周大学在国中王宫之东小学在西郊周所立前代学者立虞夏殷三代大学若然则虞氏上庠则周之小学为有虞氏之庠制在西郊也立殷之右学则瞽宗周立之亦西郊立夏后氏之东序则周之东胶立在王宫之东以其改东序为东胶东胶二代名故云周立四代学文王世子亦论四代学中学乐之事云而又以有虞氏之庠为乡学者与周立虞庠同制故引乡饮酒义为证乡立庠之义也云庠之制有堂有室也者则此篇云堂则由楹外又记云堂则物当楣是也论语云由也升堂矣未入于室室堂相将有室必有堂言此者见庠则室堂俱有对榭则有堂无室也云今言豫者谓州学也者周礼地官州长职云春秋以礼防民而射于序是也云读如成周宣榭灾之榭者案宣公十六年经书成周宣榭火彼虽不据学以其无室与尔雅无室曰榭同故引以为证也云周礼作序者据州长职文云凡屋无室曰榭宜从榭者郑广解榭名尔雅云阇谓之台有木者谓之榭及成周宣榭及此州立榭皆是无室故云凡以该之不得从豫及序故云宜从榭也云州立榭者下乡也者以其乡之庠有室有堂州榭则有堂无室故云下乡也云今文豫为序序乃夏后氏之学亦非也不从今文者以其虞庠夏序皆是有室州之序则无室故云非言亦者古文为豫已非今文作夏后氏之序亦非若然礼记学记及州长职并下记皆作序郑不破之者以乡立虞庠依虞有室州立夏序去室犹取序名是以郑注州长云序州党之学也故不破之也
　　不去旌以不唱获乗矢象有事四方
　　不去旌注以其不获将乗矢注行四矢象有事云云释曰以其旌拟唱获今以三耦诱射不唱获故不去旌也云象有事于四方者诗云四矢反兮以御乱兮是四矢有事于四方
　　获者执旌负侯欲射者豫见
　　司马命获者执旌以负侯注欲令云云　释曰自此尽搢扑论三耦为第一畨射法云欲令射者见侯与旌深有志于中者凡射主欲中侯使获者举旌唱获以是豫使见之望深有志于中
　　司射钩楹立物间扬弓命去侯
　　司马出于司射之南云云右执箫南扬弓命去侯　释曰钩楹者于西楹西而北东行过由上射之后乃西南面立于物间者欲取南扬弓向侯便故也右执箫者不可一手扬弓故引大射曰左手执弣左当却手则右执箫者右当覆手也
　　大射负侯唱诺为宫商乡射仪省
　　获者执旌许诺声不絶以至于乏坐东面偃旌兴而俟云乡射威仪省者决大射云负侯皆许诺以宫趋直西及乏南又诺以商至乏声止是其唱诺为宫商是其威仪多此不者威仪省
　　古文而后作后非当从后
　　上射既挟弓矢而后下射射注古文后作后非　释曰孝经云然后能保其社稷之等皆作后后者后也故不从古文后是以云当从后
　　射者中则获者大言获
　　获者坐而获举旌以宫偃旌以商注射中则大言获释曰此未释算故下经云获而未释获郑云但大言获未释其筭是也云获得也射讲武田之类是以中为获也者诗云舍拔则获谓射着禽兽为获获则得也战伐得囚俘亦曰获射着正鹄亦曰获但举旌以宫大言获也偃旌以商小言获也
　　举旌以宫偃旌以商
　　注宫为君商为臣声和律吕相生　释曰宫为君商为臣礼记乐记文宫数八十一数最浊故为君配中央土商数七十二次君故为臣配西方金云声和律吕相生者以其以黄钟之初九下生林钟之初六林钟又上生太蔟之九二初九与九二虽非以次相生太蔟亦由黄钟所生故云声和由律吕相生故举旌以宫偃旌以商不取其余律吕也
　　司射升堂故去朴大射则堂下亦去朴
　　司射去朴倚于西阶之西升堂面告于賔曰三耦卒射司射将升堂即賔前故去朴于阶西乃升是不敢佩刑器即于尊者之侧也大射司射去朴倚于阶西适阼阶下北面告于公曰三耦卒射不升堂亦去朴者国君尊虽堂下亦去朴也
　　楅以承笴梱以齐矢毕以教设楅
　　司马命弟子设楅乃设楅于中庭南当洗东肆　释曰云楅犹幅也训楅为幅者义取若布帛有边幅整齐之意故云所以承笴齐矢即下云委于楅北括又大射云既拾取矢梱之注云梱齐等之是其承笴也此弟子设楅之时司马教之故大射云小臣师设楅司马正东面以弓为毕郑注云毕所以教助执事者明此亦然云东肆綂于賔者然则幅有首尾故下记云幅长如笴博三寸厚寸有半龙首郑注云两端为龙首若然则有首无尾而言西上者应有刻饰记之为首尾也
　　凡事升堂乃袒堂下虽有事亦不袒
　　司马由司射之南退释弓云云司马袭进云云　云上既言袭矣复言之者嫌有事即袒也者案上文命弟子设楅退时已袭今复言袭进者嫌有事则袒故重言之也云凡事升堂乃袒者堂下虽有事亦不袒若司射不问堂上堂下有事即袒司马与司射递行事恐同故明之也
　　大夫与士为耦士与众賔齿堂下者
　　大夫虽众皆与士为耦云云　云士谓众賔之在下者言众賔则与賔俱来者也下记云大夫与则公士为賔郑注云公士在官之士则众賔之内亦有士矣与賔俱至则得主人之所命者也其将射而至者非主人之所命直来观礼者也但是一命已下莫问先后而至皆齿于堂下故郑总云士谓众賔之在下者及羣士来观礼者也
　　郑谓乡饮篇无齿位礼而饮射二篇末引齿位
　　注大夫皆与士为耦谦也云云　云礼一命以下齿于乡里者周礼党正礼十月行正齿位之礼云一命齿于乡里再命齿于父族三命不齿乡饮酒注云此篇无正齿位之礼则乡射先行乡饮酒之礼亦无正齿位之法而云一命以下齿于乡里者乡饮酒乡射虽无正齿位之礼士立于下是以一命者在下与乡里齿是其常法诸侯之士无再命以上若为公卿大夫自在尊东为遵也言士谓众賔之在下者则堂上三賔不与大夫为耦矣亦皆射故下文云众賔与射者皆降是也
　　此第二畨射众已知礼犹挟矢教之
　　司射作射如初　释曰自此尽共而俟论第二畨射之事案大射第二畨射司马命去侯云如初此司马命去侯不言如初者此臣礼威仪省司马初命去侯时获者许诺声不絶以至于乏再畨三命去侯获者直许诺无不絶声故不言如初大射君礼威仪多故第二畨与前同获者以宫商趋之故言如初于第三畨礼杀复不以宫商直许诺又不得言如初云今三耦卒射众足以知之矣犹挟矢者君子不必也者三耦教射者三耦卒射众足知射礼犹挟矢教之
　　释获者执鹿中知是士射于榭
　　释获者执鹿中一人执筭以从之　释曰以州长是士射于榭乡大夫是大夫为之射于庠下记云士则鹿中大夫兕中故云鹿中谓射于榭也于庠当兕中也
　　此经有堂有序互见乡大夫州长
　　主人堂东賔堂西云云賔序西主人序东云云　释曰上云榭则钩楹内谓射于榭者也堂则由楹外谓射于庠者也此当有乡大夫射于庠亦有州长射于序故互见其义互言者今袒决遂则言堂东西见在庠在榭亦然释弓説决拾则言序东序西序则榭也在庠亦然故言互言之周公省文欲两见之也云大夫止于堂西者上賔主人大夫俱降无堂西之文下云大夫袒决遂就其耦故知此时止于堂西故下记大夫降立于堂西以俟射也
　　司射所作唯上耦不作賔主
　　众賔继射释获皆如初司射所作唯上耦　释曰云于是言唯上耦者嫌賔主人射亦作之郑言此者若二耦射下即言所作唯上耦则賔主人射作之未可知故于众賔射讫乃言此明賔主射不作可知故于此乃言所作唯上耦明除賔主矣
　　释获者告某贤于某若干纯若干竒
　　司射复位释获者遂进取贤获执以升云云　释曰云齐之而取其余者解经取贤获以筭为获以其唱获则释筭故名筭为获左右数齐有余则贤获故以告也若干者数不定之辞凡数法一二已上得称若干竒则一也一外无若干郑亦言若干者因纯有若干竒亦言若干竒言若干者衍字
　　设丰将以承罚爵君尊亦有丰
　　司射适堂西命弟子设丰注将饮不胜者云云　释曰自此尽彻丰与觯罚爵之事云设丰所以承其爵也者案燕礼君尊有丰此云承爵丰则两用之燕礼注丰形似豆卑而大此不言大彼以承尊
　　賛者酌酒丰上于上耦既饮又升酌
　　有执爵者注主人使賛者代弟子酌也云云执爵者坐取觯实之反奠于丰上升饮者如初　释曰以初使胜党弟子酌酒于丰上以首故使弟子今云有执爵者明主人使賛者代弟子酌于丰上以次至终也賛者谓主人之贱不射者此则乡饮酒云主人之賛者之类也云于既升饮而升自西阶立于序端者谓于上耦既饮讫賛者乃升自西阶酌讫奠于丰上如下文賛者即立于序端
　　既享侯之余迁设荐俎就乏
　　获者南面坐左执爵云云获者执其荐云云辟设于乏南　释曰此正祭侯故获者南面乡侯祭故郑云为侯祭也云不就乏者明其享侯之余也者若就乏则已所当得今不就乏近侯者明享侯之余云迁设荐俎就乏明已所得礼也者前设近侯见享侯之余此近乏者已所有事之处云凡他荐爼皆当其位前明唯此与大射荐俎辟设
　　司射献释获者不当其位辟
　　司射释弓矢去朴説决拾袭云云献释获者于其位少南云云　释曰自此尽反位论司射献释获之事此荐脯醢及折俎有肺祭一与献获者同但彼三祭此一祭为异也一祭者亦荐有祭肺俎有祭肺以为将食而祭故言有祭也云不当其位辟中者以释获者位在中西故献之于其位少南
　　凡射各有三位但君臣异故事异
