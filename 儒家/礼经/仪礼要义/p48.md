<!-- { "loadSidebar": true } -->
　　世叔母为女服而言夫之昆弟妇人子
　　为夫之昆弟之妇人子适人者注妇人子女子子也释曰此亦重出故次从父昆弟下此谓世叔母为之服在家期出嫁大功云不言女子子者因出见恩疏者女在家室之名是亲也妇者事人之称是见疏也今不言女与母而言夫之昆弟与妇人子者是因出见恩疏故也
　　大夫妾为君之长子三年庶子大功已子期
　　大夫之妾为君之庶子　释曰妾为君之庶子轻于为夫之昆弟之女故次之引下传曰何以大功也妾为君之党服得与女君同指谓此也者彼传为此经而作故云指谓此在下者郑彼云文烂在下尔故也云妾为君之长子亦三年者妾从女君服得与女君同故亦同女君三年又云自为其子期异于女君也者以其女君从夫降其庶子大功夫不厌妾故自服其子期是异于女君也云士之妾为君之众子亦期谓亦得与女君期者亦是与已子同故也
　　女成人未嫁亦降旁亲故期
　　女子子嫁者未嫁者传曰嫁者其嫁于大夫者也未嫁者成人而未嫁者也云云注成人者云云及将出者明当及时也云女子子成人者有出道降旁亲者此郑依经正解之以其嫁者降旁亲是其常而云未嫁者成人未嫁亦降旁亲者谓女子子十五已后许嫁笄为成人有出嫁之道是以虽未出即逆降世父已下旁亲也云及将出者明当及时也者谓女子子年十九后年二月冠子娶妻之月其女当嫁今年遭此世父已下之丧若依本服期者过后二月不得及时逆降在大功大功之末可以嫁子则于二月得及时而嫁是以云明当及时也
　　大夫大夫妻子等为女之尊同者不降
　　大夫大夫之妻大夫之子公之昆弟为姑姊妹女子子嫁于大夫者君为姑姊妹女子子嫁于国君者传曰何以大功也尊同也尊同则得服其亲服诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也注不得祢不得祖者不得立其庙而祭之也卿大夫以下祭其祖祢则世世祖是人不复祖公子者后世为君者祖此受封之君不复祀别子也公子若在髙祖以下则如其亲服后世迁之乃毁其庙尔因国君以尊降其亲故终説此义云
　　女尊同唯有出降若卑又降在缌麻
　　此等姑姊已下应降而不降又兼重出其文故次在此也此大夫大夫妻大夫之子公之昆弟四等人尊卑同皆降旁亲姑姊已下一等大功又以出降当小功但嫁于大夫尊同无尊降直有出降故皆大功也但大夫妻为命妇若夫之姑姊妹在室及嫁皆小功若不为大夫妻又降在缌麻假令彼姑姊妹亦为命妇唯小功耳今得在大夫科中者此谓命妇为本亲姑姊妹已之女子子因大夫大夫之子为姑姊妹女子子寄文于夫与子姑姊妹之中不烦别见也云君为姑姊妹女子子嫁于国君者国君絶期已下今为尊同故亦不降依嫁服大功
　　公子不祢先君公孙不祖诸侯
　　诸侯之子称公子已下因尊同遂广説尊不同之义也但诸侯之子适适相承象贤而旁支庶已下并为诸侯所絶不得称诸侯子变名公子案檀弓注云庶子言公卑逺之是以子与孙皆言公见疏逺之义故也云此自卑别于尊者也谓适既立庙支庶子孙不立庙
　　公子之子孙有封君则世祖之不祀别子
　　云若公子之子孙有封为国君者谓若周礼典命云公八命卿六命大夫四命其出封皆加一等是公之子孙或为天子臣出封为五等诸侯是公子有封为国君之事云则世世祖是人也不祖公子此自尊别于卑者也谓后世将此始封之君世世祖是人也不祖公子谓不复祀别子
　　始封君与子孙于诸父昆弟有臣不臣
　　云是故始封之君不臣诸父昆弟者以其初升为君诸父是祖之一体又是父之一体其昆弟既是父之一体又是已之一体故不臣此二者仍为之着服也云封君之子不臣诸父而臣昆弟者以其诸父尊故未得臣仍为之服昆弟卑故臣之不为之服亦既不臣当服本服期其不臣者为君所服当服斩以其与诸侯为兄弟者虽在外国犹为君斩不敢以轻服服至尊明诸父昆弟虽不臣亦不得以轻服服君为之斩衰可知云封君之孙尽臣诸父昆弟者继世至孙渐为贵重故尽臣之不言不降而言不臣君是絶宗之人亲疏皆有臣道故虽未臣子孙终是为臣故以臣言之云故君之所为服子亦不敢不服也者此欲释臣与不臣之子与君同
　　不祖祢先君谓支庶避适无庙
　　郑恐人以传云不得祢不得祖令卑别之不得将为祢祖故云不得者不得立其庙而祭之名为不得也以其庙已在适子为君者立之旁支庶不得并立庙故云不得也云卿大夫以下祭其祖祢郑言此者欲见公子公孙若立为卿大夫得立三庙若作上士得立二庙若作中士得立一庙并得祭其祖祢既不祖祢先君当立别子已下以其公子公孙并是别子若鲁桓公生世子名同者后为君庆父叔牙季友等谓之公子公子并为别子不得祢先君桓公之庙庆父等虽为卿大夫未有庙至子孙已后乃得立别子为大祖不毁庙已下二庙祖祢之外次第则迁之也故云卿大夫已下祭其祖祢也虽得祭祖祢但不得祢祖先君也云则世世祖是人不得祖公子者此谓郑叠传文也云后世为君者祖此受封之君不得祀别子也者此郑解义语以其后世为君祖此受封君解世世祖是人不得祀别子解不祖公子者也以其别子卑始封君尊是为自尊别于卑
　　始封君未有太祖庙唯四亲庙
　　云公子若在髙祖以下则如其亲服者此解始封君得立五庙五庙者大祖与髙祖已下四庙今始封君后世乃不毁其庙为大祖于此始封君未有大祖庙唯有髙祖以下四庙则公子为别子者得入四庙之限故云公子若在髙祖以下则如其亲如其亲谓自祢已上至髙祖以次立四庙云后世迁之乃毁其庙尔者谓始封君死其子立即以父为祢庙前髙祖者为髙祖之父当迁之又至四世之后始封君为髙祖父当迁之时转为大祖通四庙为五庙定制也故云后世迁之乃毁其庙也云因国君以尊降其亲故终説此义云者自诸臣之子已下既非经语而传泛説降与公子之义
　　诸侯臣为天子繐衰七月葬除之
　　繐衰裳牡麻绖既除之者　释曰此繐衰是诸侯之臣为天子在大功下小功上者以其天子七月葬既葬除故在大功九月下小功五月上又缕虽如小功升数又少故在小功上也此不言带屦者以其传云小功之缕也则带屦亦同小功可知
　　布细而疏曰繐汉时有邓繐
　　云凡布细而疏者谓之繐者此丧服谓之繐由繐而疏若非丧服细而疏亦谓之繐故云凡以总之云今南阳有邓繐者谓汉时南阳郡邓氏造布有名繐
　　诸侯之大夫兼有孤卿
　　诸侯之大夫为天子　释曰此经直云大夫则大夫中有孤卿以其小聘使下大夫大聘或使孤或使卿也故大行人云诸侯之孤以皮帛继子男故知大夫中兼孤卿
　　陪臣受天子恩故服介与畿外民否
　　传问者恠其重此既陪臣何意服四升半布七月乃除荅云以时接见乎天子者为有恩故服之大宗伯云时聘曰问殷覜曰视郑注云时聘者亦无常期天子有事乃聘之焉竟外之臣既非朝岁不敢渎为小礼是天子有事乃遣大夫来聘彼又注云殷覜谓一服朝之岁以朝者少诸侯乃使卿以大礼众聘焉一服朝在元年七年十二年此时唯有侯服一服朝故余五服并使卿来见天子此并是以时防见天子天子待之以礼皆有委积飱饔飨食燕与时赐加恩既深故诸侯大夫报而服之也云则其士庶民不服可知者上文云庶人为国君注云天子畿内之民服天子亦如之即知畿外之民不服可知其有士与卿大夫聘时作介者虽亦得礼介本副使不得天子接见亦不服可知
　　殇小功由齐衰降故在成人小功上
　　殇小功章小功布衰裳澡麻带绖五月者　释曰此殇小功章在此者本齐衰大功之亲为殇降在小功故在成人小功之上也但言小功者对大功是用功粗大则小功是用功细小精宻者也自上以来皆带在绖下今此带在绖上者以大功已上绖带有本小功以下断本此殇小功中有下殇小功带不絶本与大功同故进带于绖上倒文以见重故与常例不同也且上文多直见一绖苞二此别言带者亦欲见带不絶本与绖不同故两见之也又殇大功直言无受不言月数此直言月不言无受者圣人作经欲互见为义大功言无受此亦无受此言五月彼则九月七月可知又且下章言即葛此章不言即葛亦是兼见无受之义也又不言布带与冠文略也不言屦者当与下章同吉屦无絇也
　　澡麻去莩垢不絶本为下殇小功带
　　云澡者治去莩垢者谓以枲麻又治去莩垢使之滑净以其入轻竟故也引小记者欲见下殇小功中有本是齐衰之丧故特言下殇若大功下殇则入缌麻是以特据下殇云屈而仄以报之者谓先以一股麻不絶本者为一条展之为绳报合也以一头屈而反乡上合之乃绞垂必屈而仄以合者见其重故也引之者证此带亦不絶本屈而仄以报之也
　　为人后者昆弟本大功今殇降小功
　　为人后者为其昆弟之长殇从父昆弟之长殇此二者以本服大功今长殇中殇小功故在此章从父昆弟情本轻故在出降昆弟后也
　　大功之殇中从上小功之殇中从下
　　传曰问者曰中殇何以不见也大功之殇中从上小功殇中从下　释曰郑云问者据从父昆弟之下殇在缌麻也者以其缌麻章见从父昆弟之下殇此章见从父昆弟之长殇唯中殇不见故致问是以据从父昆弟也云大功小功皆谓服其成人也者以其缌麻章传云齐衰之殇中从上大功之殇中从下据此二传言之礼无殇在齐衰则下齐衰之殇与大功之殇据成人明此大功与小功之殇据服其成人可知也若然此经大功之殇唯有为人后者为昆弟及从父昆弟二者长殇中殇在此小功其成人小功之殇中从下自缌麻于此言之者欲使小功与大功相对故兼言之
　　中殇从上下有二文郑谓丈夫妇人异
　　云此主谓丈夫之为殇者服也者郑以此云大功之殇中从上小功之殇中从下缌麻章云齐衰之殇中从上大功中从下两文相反故郑以彼谓妇人为夫之族类此谓丈夫为殇者服也郑必知义然者以其此传发在从父昆弟丈夫下下文发传在妇人为夫之亲下
　　成人期者长中殇大功小殇小功
　　昆弟之子女子子夫之昆弟之子女子子之下殇者此皆成人为之齐衰期长中殇在大功故下殇在此小功也云为侄庶孙丈夫妇人之长殇者谓姑为侄成人大功长殇在此小功不言中殇中从上不言男子女子而言丈夫妇人亦是见恩疏之义庶孙者祖为之大功长殇中殇亦在此小功言丈夫妇人亦是见恩疏也
　　郑谓为大夫无殇为大夫则已冠
