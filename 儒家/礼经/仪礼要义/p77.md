<!-- { "loadSidebar": true } -->
　　侑俎羊左肩左肫云云注云云侑贱　侑俎用左体者案少牢载尸俎皆右体脊胁皆二骨举肺一切肺三尸主人主妇尽用肠三胃三尸正俎用一湆俎用一唯有一在此是以自侑已下及主人主妇皆用左体脊脇若然燅尸俎时左体亦同升于鼎上不云者文不具
　　傧尸有侑犹正祭有祝尊之故加体
　　云其羊俎过三体有肫尊之加也者鼎俎数竒今体数四故云加若礼纬云礼六十已上笾豆有加是以少牢祝羊豕体各三又下文主人羊肉湆俎体亦三今傧尸之有侑犹正祭之有祝侑四体必知以肫为加者侑尸俎无肫主人羊肉湆俎亦无肫故知有肫为加以立侑以辅尸尊之故以肫为加体
　　阼俎用左下尸正俎无体逺下尸
　　阼俎羊肺一祭肺一云云　释曰无体逺下尸者尸用右体主人用左体是其相下之义今主人正俎全无牲体故云逺下尸也云以肺代之肺尊也者尸侑一肺今主人一俎有两肺故知以肺代体肺者气之主食所先祭尊于肠胃
　　降于侑羊体一而増豕肤三所谓顺而摭
　　云降于侑羊体一而増豕肤三有所屈有所申亦所谓顺而摭也者案礼器注云谓若君沐粱大夫沐稷士沐粱大夫不沐粱屈于君士则申与君同是亦屈申之义
　　主人主妇俎不敢备逺下尸
　　主妇俎羊左臑脊云云　云无豕体而有肤以主人无羊体不敢备也者以主人俎无羊体故主妇俎亦无豕体以主人逺下尸主妇亦逺下尸也
　　不陈鱼俎于豕俎下别于正牲
　　司士朼鱼亦司士载尸俎五鱼横载之侑主人皆一云云案上歴説十一俎尸侑主人之下皆次言豕俎鱼俎亦是歴説十一俎独不陈鱼俎于豕俎之下而并陈于此者欲见鱼水物别于正牲又欲见鱼独副宾长献三故并于此序之
　　牲体进腠变于神鱼载横是弥变
　　云横载之者异于牲体弥变于神者以其牲体皆横载于俎于人为缩鬼进下生人进腠上篇少牢正祭升体时云下利升豕其载如羊无肠胃体其载于俎皆进下郑注进下变于食生也所以交于神明不敢以食道敬之至也引乡饮酒礼进腠羊次其体豕言进下互相见明正祭之时牲体皆横载进下可知至此傧尸事神礼简傧尸礼隆以尸为宾客故从生人礼牲体皆进腠横载于俎异于载鱼于正祭之时缩载故少牢云司士升鱼十有五而俎缩载右首进腴于俎为缩于尸为横首向右腹腴向尸郑注云右首进腴亦变于食生也若生人则亦缩载于人为横首亦向右进鳍脊向人腹腴向外今傧尸之礼载鱼宜亦同生人缩载进鳍今横载于人为缩不与正祭同又与生人异欲见傧尸之礼异于正祭又不得全与生人同郑云弥变于神者牲体既进腠是已变于神至于鱼载又横于俎是弥变于神
　　自献尸至卒爵凡五节
　　卒升　释曰自此尽立于筵末论荐献于尸之事云卒升者案上有主人酌献尸主妇荐笾豆又升羊俎进于尸前因歴説十一俎之事今言卒升还计上升羊俎故云卒是以郑亦云已载尸羊俎而言之此事从上文献尸下尽乃卒爵有五节五节者从主人献酒于尸并主妇设笾豆是其一也宾长设俎二也次宾羞羊匕湆三也司马羞肉湆四也次宾羞羊燔尸乃卒爵五也
　　桃匕防匕皆有浅升状如饭橾
　　司马在羊鼎之东二手执挑匕枋以挹湆注于防匕云云云读如或舂或扰之扰者读从诗或舂或揄彼注揄抒臼也云此二匕者皆有浅升状如饭槮此以汉法况之言浅升对寻常勺升深此浅耳
　　献侑降尸二等
　　释曰自此尽主人答拜论主人献侑并荐俎从献之事也此节内从献有三事主人献时主妇荐笾豆一也司马羞羊俎二也次宾羞羊燔三也侑降于尸二等无羊匕湆又无肉湆云不洗者俱献间无事也者此则以其献尸讫即献侑中间无别酢酬之事故不洗凡爵行爵从尊者来向卑者俱献间无事则不洗爵从卑者来向尊虽献间无事亦洗是以此文献尸讫俱献侑不洗是爵从尊者来故特牲宾致爵于主人洗爵者郑云洗乃致爵为异事新之以其承佐食贱
　　主人受尸酢有五节行事
　　尸受侑爵降洗云云　释曰自此尽就筵论主人受尸酢并荐笾豆及俎之事就此事中亦有五节行事尊主人故与尸同者尸酢主人时主人亦设笾豆一也宾长设羊俎二次宾羞羊匕湆三司马羞肉湆四也次宾羞羊燔主人乃卒爵五也但特牲少牢主人献尸尸即酢主人主人乃献祝及佐食此尸待主人献侑乃酢主人不同者此尸卑逹主人之意欲得先进酒于侑乃自饮彼尸尊不逹主人欲自逹己意故先酢主人乃使主人献祝与佐食故不同是以下文宾长献尸致爵主人尸乃酢之遂宾意亦此类也
　　主人东北面拜受爵尸西北面答拜
　　司宫设席于东序西面主人东楹东北面拜受爵尸西楹西北面答拜　释曰此乃陈主人受酢设席之位案特牲为士案少牢下大夫皆致爵乃设席此傧尸受酢即设席者以其傧尸尸益卑主人益尊故明一等受酢即设席
　　凡执笾豆皆双执
　　凡执笾豆之法皆两双执之此侑与主人皆二笾故主妇与妇賛者各执其二于事便
　　主妇亚献尸四节从厌五节
　　司宫取爵于篚以授妇賛者于房东以授主妇　释曰自此尽主妇答拜论主妇亚献尸并见从献之事上文主人献节凡有三爵有主人献尸献侑并受酢此主妇献内凡有四爵即分为四节解之四者主妇献尸一也献侑二也致爵于主人三也受尸酢四也下文宾长为三献爵止故与主妇亚献同此主妇亚献尸一节之内从献有五五者主妇亚献主妇设两铏一也主妇又设糗与脩二也次宾羞豕匕湆三也司士羞豕脀四也次宾羞豕燔尸乃卒爵五也
　　献酢无筵上受法尸不敢与妇人宾主
　　主妇洗爵于房中出实爵尊南西面拜献尸尸拜于筵上受　释曰宾主献酢无在筵上受法今尸于筵上受者以妇人所献故尸不与行宾主之礼故不得各就其阶若然少牢主人祝拜于席上坐受者注云室内迫狭故拜筵上与此礼异
　　正俎皆横执横设益送之俎皆缩
　　诸文横缩执俎者皆此类
　　主妇羞糗脩坐奠糗云云乃缩执豕脀以降侑兴案上下文尸与侑及主人主妇但是正俎皆横执俎以升又横设于席前若益送之俎皆缩执之又缩于席前今司士所羞豕脀是益送之俎缩执是其常而言缩执者以其文承上主人献侑时无羊肉湆故主妇献侑司士羞豕脀不得相如是以经特着缩执俎见异于正俎诸文特云横执缩执者皆此类
　　主妇致爵于主人拜阼辟并敬尸侑
　　主妇受爵酌以致于主人主人筵上拜受爵主妇北面于阼阶上答拜　释曰自此尽答拜受爵论主妇致爵于主人之事此科亦有五节行事主妇致爵于主人时主妇设二铏一也又设糗脩二也豕匕湆三也豕脀四也豕燔主人卒爵五也云主妇易位拜于阼阶上辟并敬者前主妇献尸侑拜送于主人北今致爵于主人拜于阼阶上者辟并敬主人与尸侑故易位也若然案特牲三献爵止乃致爵此未三献已致爵者以上篇已有献于尸故此不待三献又见傧尸礼杀故早致
　　尸受爵降将酢主妇
　　尸降筵受主妇爵以降　释曰自此尽皆就筵论尸酢主妇之事此科内从酢有三三者主妇受酢之时妇賛者设豆笾一也司马设羊俎二也次宾羞羊燔主妇卒爵三也以其主妇受从与侑同三主人受从与尸同五尊卑差也
　　宾长以下虽献无席唯主人主妇设席
　　司宫设席于房中南面主妇立于席西　释曰以宾长以下皆无设席之文唯主妇与主人同设席故云主妇尊特牲及下大夫主妇设席亦是主妇尊
　　主人坐卒爵奠爵乃拜主妇执爵拜立卒爵
　　主妇执爵以出于房西面于主人席北立卒爵拜云云释曰云不坐者变于主人也者上主人受酢坐卒爵
　　故云变于主人也执爵拜变于男子者上下经凡男子拜卒爵皆奠爵乃拜故云变于男子也
　　宾献尸尸奠爵未举以待神恵均
　　上宾洗爵以升酌献尸尸拜受爵至奠爵于荐左　释曰此一经论宾长备三献献尸其尸奠于荐左未举之事尸不举者以三献讫正礼终欲使神恵均于庭徧得献乃举之故下文主人献及众宾以下讫乃作止爵若然特牲及下大夫尸在室内始行三献未行致爵尸奠爵欲得神恵均于室此傧尸之礼室内已行三献至此傧尸夫妇又已行致爵讫傧尸又在堂故爵止者欲得神恵均于庭与正祭者异
　　宾长称上宾少牢尸有父尊称长宾
　　云上宾宾长者上文云宾长设羊俎是此与上文长宾互见为一人云谓之上宾以将献异之者言长宾宾中长尊称轻若言上宾宾中上尊称重故以将献变言上宾云或谓之长宾者或少牢文案彼云长宾洗爵献于尸此异之称上賔者少牢尸有父尊屈之故但云长宾耳
　　至此尸升侑不升尸礼杀
　　主人降洗爵尸侑降主人云云辞云云尸升侑不升释曰自此尽皆左之论主人酬尸设羞之事云侑不升尸礼益杀者傧尸之礼杀于初今侑不升又杀
　　内羞谷物隂在右庶羞牲物阳在左
　　宰夫羞房中之羞于尸侑主人主妇皆右之司士羞庶羞云云　释曰以二羞是内羞房中之羞以傧尸用之故云尽欢心云房中之羞其笾则周礼笾人职云羞笾之实云其豆则酏食糁食者周礼醢人职羞豆之实案王制云庶羞不逾牲注云祭以羊则不以牛肉为羞依内则羞用三牲者据得用大牢者若大夫已下不用大牢者则无牛矣而引之者举其成文以晓人耳云庶羞羊臐豕膮皆有胾知者案公食大夫牲皆臛及炙胾今此郑直云臐胾不言炙者此傧尸饮酒之礼故主人献尸皆羊燔从当主妇献皆豕燔从公食大夫是食礼故庶羞并陈此饮酒之礼故先以燔从酬宾之后乃言司士羞庶羞则知止有羊臐豕膮羊胾豕胾以其燔炙前已从献讫故知止有臐胾而已云房中之羞内羞也者案下大夫不傧尸云乃羞宰夫羞房中之羞司士羞庶羞于尸祝主人主妇内羞在右庶羞在左是也云内羞在右隂也者以其是谷物故云隂也云庶羞在左阳也者以其是牲物故云阳大宗伯亦云天产作隂徳地产作阳徳郑亦云天产六牲之属地产九谷之属是其谷物隂牲物阳者也














　　仪礼要义卷四十九
　　钦定四库全书
　　仪礼要义卷五十
　　宋　魏了翁　撰
　　有司彻二
　　主人旅众宾三拜众宾皆答一拜
　　释曰自此尽宾降论主人献长宾已下并主人受酢之事云拜于门东明少南就之也者以其继门言之明少南就之云言三拜者众宾贱旅之也者案周礼司士职孤卿特揖大夫以其等旅揖注云特揖一一揖之旅众也大夫爵同者众揖之此云旅之者旅众也众人共得一拜云众宾一拜贱也者以贱不得备礼故云贱也云纯臣也位在门东者此对特牲记云公有司门西北面东上献次众宾私臣门东北面西上献次兄弟此宾皆在门东故云纯臣者指北面时也得献讫在西阶下亦不纯臣故下经云献私人于阼阶上注云私人家臣已所自谒云献私人于阼阶上注云私人家臣已所自谒除也大夫言私人明不纯臣也若然大夫云私人见不纯臣士言私臣不言人者大夫尊近君若言私臣则臣与君不异故名私人士卑无辟君臣之名不嫌故名私臣
　　礼得献即荐今徧献乃荐畧之
　　辩受爵其荐脯醢与脀设于其位　释曰即荐谓若燕礼三卿已上得献即荐大夫徧献乃荐亦其类云亦宰夫荐司士脀者此约上宾
　　士献长宾即酢此辩献乃酢
