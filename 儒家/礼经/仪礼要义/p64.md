<!-- { "loadSidebar": true } -->
　　居倚庐　释曰知在中门外东方北户者一释案防服传云居倚庐既虞翦屏既练舍外寝郑彼注云舍外寝于中门之外屋下垒墼为之不涂塈所谓垩室郑以子夏传以既练居垩室而言外外为中门外则初死居倚庐亦中门外可知也东方者以中门内殡宫之哭位在阼阶下西面乡殡明庐在中门外亦东方乡殡是以主人及兄弟卿大夫外位皆西面云北户者以倚东壁为庐一头至地明北户乡隂至既虞之后柱楣翦屏乃西乡开户也
　　寝苫枕块哀亲之在草土
　　寝苫枕块　释曰孝子寝卧之时寝于苫以块枕头必寝苫者哀亲之在草枕块者哀亲之在土云苫编藁者案尔雅白盖谓之苫郭云白茅苫也与此不同者彼取洁白之义此不取洁白故郑因时人用藁为苫而言编藁云块堛也者亦尔雅文
　　人日食六升四合防则日一溢二升余
　　歠粥朝一溢米夕一溢米不食菜果　释曰云不在于饱者案周礼廪人中嵗人食三鬴注云六斗四升曰鬴三鬴为米一斛九斗二升三十日之食则日食米六升四合今日食一溢二升有余是不在于饱又案檀弓云必有草木之滋焉以为姜桂之谓也彼姜桂为滋味此郑以菜果为滋味则姜桂之外菜果亦为滋味也云粥糜也者案尔雅饘糜谓粥之稀者故郑举其类谓性不能食粥者糜亦一溢米
　　百二十斤曰石即一斛二十两曰溢
　　云二十两曰溢为米一升二十四分升之一者依算法百二十斤曰石则是一斛若然则十二斤为一斗取十二斤分之升得一斤余二斤斤为十六两二斤为三十二两取三十两十升升得三两添前一斤十六两为十九两余二两两二十四铢二两为四十八铢取四十铢十升升得四铢余八铢铢为十絫十升升得八絫则是一升得十九两四铢八絫于二十两仍少十九铢二絫则别取一升破为十九两四铢八絫分十两两为二十四铢则为二百四十铢又分九两两为二十四铢则为二百一十六铢并四铢八絫添前得四百六十铢八絫总分为二十四分且取二百四十铢分得十铢余二百二十铢八絫在又取二百一十六铢二十四分分得九铢添前分得十九铢余有四铢八絫四铢铢为十絫总为四十絫通八絫二十四分得二絫是一升为二十四分分得十九铢二絫将十九铢添前四铢为二十三铢将二絫添前八絫则为十絫为一铢以此一铢添前二十三铢则为二十四铢为一两一两添十九两总二十两曰溢
　　在防乗恶车唯拜君命拜賔有故
　　主人乗恶车　释曰云拜君命拜众賔及有故行所乗也者以其主人在防恒居庐哭泣非有此事则不行知义然也引杂记者证防事上下同无别义以其贵贱虽异于亲一也故孝经五孝不同及其防亲唯有一章而已亦斯义也云然则此恶车王防之木车者案巾车云王之防车五乗发首云不车蒲蔽是王始防所乗木车无饰与此恶车同故引之见尊卑同也
　　防车无饰故白狗幦蒲蔽犬服等
　　白狗幦案玉藻云士齐车鹿幦此防车无饰故用白狗幦以覆笭云未成豪狗者尔雅释畜文也蒲蔽注藩也谓车两边御风为藩蔽以蒲草亦无饰也御以蒲菆御谓御车者士乗恶车之时御车用蒲菆以策马防中示不在于驱驰云蒲菆牡蒲茎者案宣十二年楚熊负羁囚知防知庄子以其族反之厨武子御每射抽矢菆纳诸厨武子之房服注云菆好箭又云厨子怒曰非子之求而蒲之爱注云蒲杨栁可以为箭以此而言蒲非直得策马亦为矢干也犬服云笭间兵服者凡兵器建之于车上笭间防中乗车亦有兵器自卫以白犬皮为服故云以犬皮为之取其坚固也云亦白者幦用白狗皮明此亦用白犬皮也木錧其车錧常用金防用木是取少声也约绥约辔知约是绳者案哀十一年左传云人寻约吴髪短杜注云约绳也故知此约亦谓绳也平常吉时绥辔用索为之今防中取其无饰故皆用绳为之也木鏕平常用马鏕以金为之今用木故知亦取少声也
　　主妇车以防布裧亦名帏裳童容
　　主妇之车亦如之疏布裧注裧者至垂之此在亦如之之下见不与男子同云裧者车裳帏者案卫诗云渐车帏裳注云帏裳童容又案巾车后之翟车有容葢容则童容也若然则裧与帏裳及容一也故注者互相晓也云于葢弓垂之者案巾车云皆有容葢容葢相将其葢有弓明于葢弓垂之也
　　大夫以上有贰车士在防有贰车
　　贰车白狗摄服　释曰依正礼大夫以上有贰车士卑无贰车但以在防可有副贰之车非常法则有兵服服又加白狗皮縁之谓之摄服
　　下室馈奠子弟埽絜
　　朔月童子执帚郤之左手奉之　释曰自此尽下室论馈奠埽洁之事案曲礼埽地者箕帚俱执此直执帚不执箕者下文埽室聚诸防故不用箕也云童子子弟者案桓二年左传云士有子弟服注云士卑自其子弟为仆禄不足以及宗是其有子弟也
　　童子埽室垂末内鬛从执烛者出
　　比奠举席埽室聚诸防布席如初卒奠埽者执帚垂末内鬛云云　释曰案上文童子从彻者入及此经则从执烛者出者以其入则烛在先彻者在后出则彻者在先执烛者在后童子常在成人之后故出入所从不同也云室中东南隅谓之防者尔雅释宫文
　　下室燕飬馈羞汤沐之馔如生平
　　燕飬馈羞汤沐之馔如他日　释曰云燕飬者谓在燕寝之中平生时所有共飬之事则馈羞汤沐之馔是也如他日者今死不忍异于生平之日也云馈朝夕食也者郑注乡党云不时非朝夕日中时一日之中三时食今注云朝夕不言日中者或郑略言亦有日中也或以死后略去日中直有朝夕食也知羞四时之珍异者聘礼有禽羞俶献聘义云时赐郑云时赐四时珍异故知此羞亦四时珍异也引内则者证经进汤沐亦依内则之日数知下室日设之者言其燕食在燕寝又下经云朔月不馈食于下室明非朔月在下室设之
　　朔月若荐新下室不馈月半亦然
　　朔月若荐新则不馈于下室　释曰云以其殷奠有黍稷也者大小敛奠朝夕奠等皆无黍稷故上篇朔月有黍稷郑注云于是始有黍稷唯有下室若生有黍稷今此殷奠大奠也自有黍稷故不复馈食于下室也若然大夫已上又有月半奠有黍稷亦不馈食于下室可知云下室如今之内堂者下室既为燕寝故郑举汉法内堂况之云正寝听朝事者天子诸侯路寝以听政燕寝以燕息案玉藻云朝端夕深衣郑注云谓大夫士也则亦在正寝也
　　凡葬先物土乃筮筮吉乃掘坎
　　筮宅冡人物土　释曰自此尽不哭论筮宅卜日之事正经筮宅之事不物土故记人言之云相其地可葬者乃营之者凡葬皆先相乃筮之筮吉乃掘坎
　　卜宅吉宗人告从于主妇
　　卜曰吉告从于主妇主妇哭妇人皆哭主妇升堂哭者皆止　释曰正经直云阖东扉主人哭不云主妇升堂哭者皆止之事故记明之云卜曰吉宗人告从于主妇主妇哭时堂上妇人皆哭主妇升堂堂上妇人皆止不哭
　　将启殡内外不哭止讙嚻
　　启之昕外内不哭　释曰自上皆记士防上篇事自此以下皆记此篇葬首将启殡唯言妇人不哭不云男子故记以明之云内外男女不哭止讙嚻故也
　　士二庙先朝祢如小敛奠
　　其二庙则馔于祢庙如小敛奠乃启　释曰自此尽主人踊如初论上士二庙先朝祢奠设及此次之事云其二庙则馔于祢庙者以先朝祢后朝祖故先于祢庙馔至朝设之故也云如小敛奠者则亦门外特豚一鼎东上两甒醴酒一豆一笾之等也云祖尊祢卑也者欲见上文朝祖时如大敛奠此朝祢如小敛奠
　　上士异庙中下士共庙
　　云上士异庙据此经而言下士共庙据经而言中士亦共庙而唯言下士者略之其实中士亦共庙故祭法云适士二庙官师一庙郑云官师中下之士是也
　　朝祢庙正位两楹间重不入
　　朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊注重不入者主于朝祖而行若过之矣门西东面待之便也　释曰此是上士二庙先朝祢之事虽言正柩于两楹间奠位在户牗之间则此于两楹间稍近西乃得当奠位亦如輁轴馔于柩阶间而近西然也云众主人东即位者柩未升之时在西阶下东面北上柩升主人从升众主人已下乃即阼阶下西面位云妇人从升不云主妇者以其妇人皆升故总言之云主人要节而踊者奠升主人踊降时妇人踊也云门西东面待之便也者以其祖庙在东柩入祢庙明旦出门东乡朝祖时其重于柩车先东乡祖庙便也若先在门东西面及柩入乃回乡东则不便
　　防在道在庙前后各一烛
　　烛先入者升堂东楹之南西面后入者西阶东北面在下　释曰此烛本是殡宫中炤开殡者在道时一在柩前一在柩后今又一升堂一在堂下故郑云先先柩者后后柩者适祖时烛亦然且记于此者上适祖时直有朝庙在道柩前后之烛至庙直云质明灭烛不见烛之升堂不升堂此文见至庙烛升与不升不见在道烛故云适祖时烛亦然且记于此以其皆有在道及至庙烛升与不升之事也
　　朝祢之明日朝祖祝举奠巾席从
　　祝及执事举奠巾席从而降柩从序从如初适祖　释曰自此尽不煎论至祖庙陈设及赠之事云此谓朝祢明日者以其下文朝祖之时序从如初中有烛若同日则朝祖之时已自明矣何须更有烛也以此言之则此朝祖与朝祢别日可知故郑云举奠适祖之序也云此祝执醴先酒脯醢爼从之巾席为后者此祢奠与小敛奠同
　　凡防自卒至殡与自启至葬其变同
　　云凡防自卒至殡自启至葬主人之礼其变同者主人常在防位不出唯君命乃出迎及送其变同则此日数亦同以其此二篇荐者启日朝祢又明日朝祖又明日乃葬与始死日袭明日小敛又明日大敛而殡亦同日主人主妇变服亦同以其小敛主人散带主妇髽自启至葬主人主妇亦同于未殡也云序从主人以下者案上注云主人与男子居右妇人居左以服与昭穆为位是也
　　荐乗车谓魂车载旜亦摄盛
　　荐乗车鹿浅幦干笮革靾载旜载皮弁服缨辔贝勒县于衡注士乗栈车鹿浅鹿夏毛也幦覆笭玉藻曰士齐车鹿幦豹犆干盾也笮矢箙也靾□也旜旌旗之属通帛为旜孤卿之所建亦摄焉皮弁服者视朔之服贝勒贝饰勒有干无兵有箙无矢明不用　释曰此并下车三乗谓葬之魂车云士乗栈车者巾车之文云幦覆笭谓车前式竖者笭子以鹿夏皮浅毛者为幦以覆式是以诗韩奕云鞟鞃浅幭传云鞟革也鞃轼中也浅虎皮浅毛也幭覆轼也孤卿建旜大夫士建物此士而用旜故云亦摄焉云皮弁服者视朔之服者案玉藻云诸侯皮弁以听朔于大庙乡党孔子云素衣麑裘亦是视朔之服君臣同服是以此士亦载皮弁视朔之服也
　　朝君有朝无夕士朝夕谓私朝
