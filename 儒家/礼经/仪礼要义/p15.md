<!-- { "loadSidebar": true } -->
　　席于賔东公三重大夫再重　云席此二者于賔东者賔在户牖之间酒尊又在户东席此二者又在酒尊之东但继賔而言耳云尊之不与乡人齿也者乡人谓众賔之席在賔西故云不与乡人齿案上注云此篇无正齿位之事今此言齿者彼云无正齿位者对党正饮酒乡人五十已上九十已下有齿法乡饮酒贡士以德为次故云无正齿位之礼此言齿者谓士已上来观礼乃有齿法云天子之国三命者不齿者案周礼党正职云国索鬼神而祭祀则以礼属民而饮酒于序以正齿位一命齿于乡里再命齿于父族三命不齿彼是天子党正饮酒法故知天子之国三命不齿此是天子贡人乡饮酒法郑引之为证者欲见天子乡饮酒三命不齿同也云于诸侯之国爵为大夫则不齿矣者以此篇及乡射皆云若有大夫不辨命数故知爵为大夫即不齿也皆谓乡射乡饮酒之礼若党正饮酒则与此异案文王世子云其朝于公内朝则东面北上臣有贵者以齿下文云庶子治之虽有三命不逾父兄郑注云治之治公族之礼也唯于内朝则然其余防聚之事则与庶姓同又引党正饮酒云一命齿于乡里再命齿于父族三命不齿不齿者特为位不在父兄行列中但文王世子是诸侯之法即诸侯党正饮酒还与天子同但诸侯之国一命已上至三命大夫士具有言一命齿于乡里者公侯伯之士一命与堂下乡人齿以其士立堂下故也子男之士不命与一命之士同齿于阶下子男之大夫一命坐于上与六十已上齿于堂再命齿于父族者谓子男之卿与公侯伯之大夫以父族为賔则与之齿异姓为賔则不与之齿席于尊东三命不齿者谓公侯伯之卿虽父族为賔亦不与之齿席于尊东也云不言遵者遵者亦卿大夫者案上文賔若有遵者与诸公大夫虽文异诸公大夫则遵也故郑云遵者诸公大夫也
　　大夫如介礼有诸公则辞加席
　　大夫则如介礼有诸公则辞加席委于席端主人不彻释曰云加席上席也者以其再重三重席皆一种故
　　云上席也记云蒲筵缁布纯明无异也以其乡大夫贤者公与大夫来观礼而已故俱加重数更无异席也公食大夫礼异国之客有别席是以公食大夫云宰夫设筵加席几又记云司宫具几与蒲筵常缁布纯加萑席寻又上注云谓三命大夫也孤为賔则莞筵纷纯加藻席画纯是与当国之大夫异也燕礼云司宫筵賔于户西东上无加席也者以其燕私故也大射云司宫设賔席于户西南面有加席与公侯同者以其大射辨尊卑故也
　　賔服乡服即朝服拜赐拜辱皆造门外
　　明日賔服乡服以拜赐　释曰此賔是乡人子弟未仕虽着朝服仍以乡服言之故郑云不言朝服未服以朝也主人如賔服以拜辱引乡射者于此文不具故引以为证明彼此賔主皆不相见造门外拜谢而已
　　息司正之日主人释朝服服端
　　主人释服　言释朝服更服端也者以其昨日正行賔举饮酒之礼相尊敬故朝服此乃燕私轻故端
　　无介不杀羞唯所有徴唯所欲
　　乃息司正无介不杀荐脯醢羞唯所有徴唯所欲以告于先生君子可也賔介不与乡乐唯欲　释曰昨日正行饮酒不得唤亲友故今礼食之余别召知友故言徴唯所欲也此先生老人教学者故云先生不以筋力为礼于是可以来也云君子国中有盛德者此君子则曲礼博闻强识敦善行而不怠谓之君子也又玉藻云居士锦带郑云居士道艺处士亦一也賔介昨日正行礼今又召之则是数数则渎渎则不敬故云礼渎则防是以不与
　　奠觯不饮者奠于左举觯者奠于右
　　凡奠者于左注不饮者不欲其妨将举于右注便也释曰奠于左者谓主人酬賔之觯主人奠于荐右客不尽主人之欢奠之于左是不欲其妨后奠爵也将举于右谓若上文一人举觯为旅酬使二人举觯为无算爵始皆奠于右是其将举者于右以右手举之便也众賔堂下立者不洗賔多即门西北面立
　　众賔之长一人辞洗如賔礼立者东面北上若有北面者则东上此记上主人献众賔时主人揖升坐取爵于西楹下降洗爵众賔长一人降亦进东向辞洗如賔礼是于三人之中复差尊者得辞洗余二人虽为之洗不敢辞也云其下不洗者谓其堂下立者不为之洗献之而已堂下立者乡人贤者或多或少若少则东面北上綂于堂也若多东面立不尽即门西北面东上綂于门也
　　上篚三爵献賔介众賔一工笙一大夫一
　　献工与笙取爵于上篚　郑知上篚三爵者以上经初主人献賔时云取爵于篚降洗献賔受酢主人奠爵于序端酬賔讫又取爵于东序端以献介受酢讫奠爵于西楹南降三拜众賔讫犹升取爵于西楹下献堂上堂下众賔讫主人以爵降奠于篚是其上篚一爵也此记又云献工与笙取爵于上篚既献奠于下篚是上篚二爵也又乡射礼献大夫云主人揖让以大夫升拜至大夫答拜主人以爵降洗献大夫此篇亦有大夫故知上篚有三爵也
　　郑既云大夫而用特县以賔贤从士礼
　　磬阶间缩霤北面鼓之　言大夫而特县者案周礼小胥半为堵全为肆郑注云钟磬者缩县之二八十六枚而在一虡谓之堵钟一堵磬一堵谓之肆半之者谓诸侯之卿大夫士也诸侯之卿大夫西县钟东县磬今诸侯卿大夫合钟磬俱有今直云磬是以郑云大夫而特县方賔乡人之贤者从士礼也
　　此以后旅酬皆不洗敬礼杀
　　凡旅不洗注敬礼杀也　释曰案上二人举觯皆为旅始不可不自絜故洗自此以后旅酬皆不洗故云凡旅不洗也
　　既旅后无算爵行士不入
　　既旅士不入注后正礼也既旅则将燕矣　释曰旅谓旅酬所酬献皆拜受故云正礼既旅之后无算爵行燕饮之法非正礼故士不入后正礼故也
　　主人之属綂于堂无算爵乃得酒
　　若有诸公则大夫于主人之北西面主人之赞者西面北上不与若无诸公则大夫南面西上綂于遵也云西面北上綂于堂也者以其主人之属故也主人之属非主人所敬故无算爵乃得酒也
　　乡朝服而谋賔介汉时冠服异【系补】
　　记乡朝服而谋賔介皆使能不宿戒注乡乡人谓乡大夫也朝服冠端缁带素韠白屦今郡国行乡饮酒礼冠而皮弁服与礼异再戒为宿戒

　　仪礼要义卷十
　　钦定四库全书
　　仪礼要义卷十一
　　宋　魏了翁　撰
　　乡射一
　　郑以乡射为州长防民射于州序
　　乡射礼第五　郑目録州长至嘉礼　释曰郑云州长春秋以礼防人而射于州序者周礼地官州长职文也郑引之者证此郷射是州长射法云谓之乡者欲见州长射得名乡射之意云州乡之属者周礼大司徒职云五州为乡是州属乡故云州乡之属云乡大夫或在焉者一乡管五州乡大夫或宅居一州之内则郑注礼记云或则乡之所居州党而乡大夫来临此射礼是为乡大夫在焉则名乡射又乡大夫三年大比兴贤者能者讫而以乡射之礼五物询众庶亦行此州长射礼以询之亦是乡大夫在焉故名为乡射云不改其礼者虽乡大夫在其礼仍依州长射礼故云不改其礼案经乡大夫射于庠云堂则由楹外又云堂则物当楣又云大夫用兕中其礼与士射于序别而云不改者大判乡大夫士射先行乡饮酒礼及未旅而射为不改其实亦有少异也郑云射礼于五礼属嘉礼者案周礼大宗伯云以嘉礼亲万民下有以賔射之礼亲故旧朋友故知属嘉礼也
　　射礼戒賔与射同日犹乡饮戒与饮同日
　　乡射之礼主人戒賔云云乃请賔礼辞许云云无介释曰自此至无介论州长将射先戒賔之事案大射
　　前三日宰夫戒宰及司马又射前一日乐人宿县此不言日数则戒賔与射同日矣礼同乡饮酒也以其乡射先行乡饮酒乡饮酒戒賔与饮酒同日
　　郑既以乡饮为诸侯之大夫此亦诸侯州长
　　注主人州长也卿大夫若在焉则称乡大夫也云云释曰案乡大夫是诸侯乡大夫则此州长亦诸侯之州长以士为之是以经云释获者执鹿中记云士鹿中是皆为此州长射而言是诸侯州长可知若天子州长中大夫为之若然记云大夫兕中者为乡大夫询众庶而言也云乡大夫若在焉则称乡大夫也者谓大夫来临礼之时州长戒賔不自称称乡大夫以戒賔也云出迎出门也者谓出序之学门亦如乡饮酒出庠门皆有一门入门即至堂耳云不言拜辱者此为习民以礼乐不主为賔已也者对乡饮酒主人戒賔賔拜辱者彼为賔也非为习民以礼乐故也云不谋賔者时不献贤能事轻也者还决乡饮酒献贤能故须就先生而谋賔介礼重对此不献贤能为轻故不谋賔也
　　汉时郡国以季春行乡射
　　云今郡国行此礼以季春者汉时虽无侯国而置郡为守其王之子弟犹名国引之者证时节与周异
　　此篇有射于堂及兕中兼有大夫行礼
　　云周礼至众庶皆周礼乡大夫职文引之者证此乡射中兼有乡大夫行射礼故有射于堂及兕中之事云五物者案彼云一曰和二曰容三曰主皮四曰和容五曰兴舞郑注云和载六德容包六行也庶民无射礼因田猎分禽则有主皮主皮者张皮射之无侯也主皮和容兴舞则六艺之射兴礼乐与当射之时民必观焉因询之也是也
　　主人还射宫即乡庠州序
　　主人戒賔云云主人賔送再拜注还射宫省录射事　释曰射宫者乡庠州序是也知省录射事者即下文云乃张侯之等是也下言饮酒之事知不为饮酒事者以饮酒者止为射事故以射为主也
　　无介以辅賔者主于射饮礼畧
　　无介注虽先饮酒云云　释曰郑云虽先饮酒者自此已下先言饮酒献后乃射以是礼记射义云古者诸侯之射也必先行燕礼卿大夫士之射也必先行乡饮酒之礼是也但乡饮酒之礼有介一人以辅賔此无介者主于射序賔之礼畧故无介以辅賔也
　　设席不言于戸牖间州序无室
　　乃席賔南面东上　云不言于戸牖之间者此射于序者决乡饮酒在庠以其序无室庠有室此据州长射于序以其无室无戸牖设席亦当户牖之处耳言东上亦主人在东故席端在东不得以曲礼席南向北向西方为上因隂阳解之也
　　众賔之席继賔甫习众庶与賔贤异
　　众賔之席继而西注甫欲习众庶未有所殊别　释曰甫始也言始欲习众庶未有所殊别此决乡饮酒三賔之席不属殊别彼有德之人故各自特不继有所殊别
　　侯用布上广下狭象人纲象足
　　乃张侯下纲不及地武　郑知侯用布案下记云兽侯大夫士皆言布侯则余賔射大射其侯皆用布此乡射采侯二正亦用布可知云纲持舌绳也者周礼梓人云上纲与下纲出舌寻绢寸焉注云纲所以系侯于植者也故云纲持舌绳也云武迹也中人之迹尺二寸者无正文葢目验当时而言似云中人定扼围九寸也汉礼云五武成步步六尺或据此而言也云侯象人者案郑注梓人云上下皆出舌寻者亦人张手之节也以其张侯之法下两舌半上舌两头纲皆出一寻即是上广下狭象人张足六尺张臂八尺故云象人也云纲即其足也者谓经下纲象足云是以取数焉者以下纲象足张之六尺是取数于武也
　　侯以向堂为面则东为右西为左
　　不系左下纲中掩束之注事未至也　释曰案下记云东方谓之右个注云侯以向堂为面也则此左下纲以西畔而言云中掩束之者案记云乡侯一丈倍中以为躬躬二丈倍躬以为左右舌舌四丈两舌各出一丈又云下舌半上舌则左右各出五尺今将此五尺与下纲不系者中掩左厢向东待将射乃解之故云事未至也
　　乏参侯道居侯党之一亦名容
