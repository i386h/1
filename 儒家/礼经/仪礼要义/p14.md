<!-- { "loadSidebar": true } -->
　　众工则不拜受爵祭饮辩有脯醢不祭　释曰云献酒重无不祭也其正酬亦祭至于旅酬以下则不祭而已故下记云凡旅不洗不洗者不祭郑注云敬礼杀也不甚洁也此众工亦不洗而祭是以云献酒重无不祭也献法先瑟后歌随太师所在以次献之
　　太师则为之洗注大夫若君赐之乐谓之大师云云释曰云其献之瑟则先歌则后者以其序入及升堂皆瑟先歌后其献法皆先瑟后歌是以知献之瑟先歌后随大师所在以次献之也燕礼云卒歌主人洗升献工工不兴左瑟一人拜受爵注云左瑟便其右一人工之长者也燕礼诸侯礼有常官不言大师以燕礼主为臣子故工四人从大夫制其大师入工不别言之也大射云主人洗升实爵献工工不兴左瑟注云大师无瑟于是言左瑟者节也若大师在歌亦先得献与燕异也
　　笙诗三篇亡郑注礼与注诗异
　　笙入堂下磬南北面立乐南陔白华华黍　释曰案南陔注云孔子论诗雅颂各得其所时俱在耳篇第当在于此时遭战国及秦之世而亡之其义则与众篇之义合编故存至毛公为诂训传乃分众篇之义各置于其篇端彼诗郑注又与此不同者郑君注礼之时未见毛传以为此篇孔子前亡注诗之时既见毛传以为孔子后失必知战国及秦之世者以子夏作序具序三篇之义明其诗见在毛公之时亡其辞
　　三笙一和今笙长一人堂下拜受爵
　　主人献之于西阶上一人拜尽阶不升堂受爵云云释曰云一人拜者谓在地拜乃尽阶不升堂受爵也云一人笙之长者也者笙者四人今言一人受爵明据为首长者而言也云笙三人和一人凡四人者案乡射记云三笙一和而成声注三人吹笙一人吹和凡四人尔雅曰笙小者谓之和是也云乡射礼曰笙一人拜于下者即此一人拜者亦在堂下可知但献工之时拜送在西阶东以工在阶东故也此主人拜送笙之时在西阶上以其笙在阶下故不同也
　　堂上歌诗皆存堂下笙诗并亡
　　乃间歌鱼丽笙由庚歌南有嘉鱼笙崇丘歌南山有台笙由仪　释曰此一经堂下吹笙堂上升歌间代而作故谓之乃间也云谓一歌则一吹者谓堂上歌鱼丽终堂下笙中吹由庚续之以下皆然此鱼丽南有嘉鱼南山有台其诗见在云六者皆小雅篇也者见编在小雅之内故知之见在者郑君亦先引其序后引其诗堂上歌者不亡堂下笙者即亡盖当时方以类聚笙歌之诗各自一处故存者并存亡者并亡也
　　合乐谓堂上下众声俱作
　　乃合乐周南闗雎葛覃卷耳召南鹊巢采蘩采苹　释曰此一经论堂上堂下众声俱合之事也云合乐谓歌乐众声俱作者谓堂上有歌瑟堂下有笙磬合奏此诗故云众声俱作云周南召南国风篇也者案论语注国风之首篇谓十五国风之篇首义可知也云王后国君夫人房中之乐歌也者案燕礼记云有房中之乐注云歌周南召南之诗而不用钟磬之节谓之房中者后夫人之所讽诵以事其君子是也既名房中之乐用钟鼓奏之者诸侯卿大夫燕飨亦得用之故用钟鼓妇人用之乃不用钟鼓则谓之房中之乐也
　　飨礼可进取燕礼可逮下其实飨燕同乐
　　注乡乐者风也小雅为诸侯之乐大雅颂为天子之乐释曰据此乡饮酒为飨礼升歌鹿鸣进取诸侯之乐
　　飨礼盛可以进取也云燕合乡乐轻者可以逮下也郑君据仪礼上下而言其实飨燕同乐知者穆叔如晋晋侯飨之歌鹿鸣之三是与燕礼同乐也若然小雅云飨或进取燕可以逮下者飨亦逮下也云春秋传曰者襄公四年左氏传文彼云穆叔如晋晋侯享之金奏肆夏之三不拜工歌文王之三又不拜歌鹿鸣之三三拜升歌合乐各有差肆夏同笙间有未闻
　　注诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间云云　释曰案诗谱云天子诸侯燕羣臣及聘问之賔皆歌鹿鸣合乡乐郑云诸侯相燕天子与国君燕与大国之君燕国语及襄公四年公言飨见之者亦欲飨同也向来所言皆据升歌合乐有此尊卑之差若纳賔之乐天子与五等诸侯同用肆夏是以燕礼纳賔用肆夏礼记郊特牲云大夫之奏肆夏由赵文子始也是大夫不得用之其诸侯以上同用之也云其笙间之篇未闻者案乡饮酒礼笙间之乐前与升歌同在小雅则知元侯及国君相飨燕笙间亦同升歌矣而云未闻者谓如由庚由仪之等篇名未闻
　　主人侧降谓賔介不从
　　主人降席自南方侧降注賔介不从　释曰侧者特也賔介不从故言侧上文主人降宾介皆从降此独不从者以其方燕礼杀故也
　　将留宾燕作相为司正以监惰者
　　作相为司正司正礼辞许诺主人拜司正答拜　释曰上经云一相迎于门外今将燕使为司正监察宾主之事故使相为司正也此司正升西阶适阼阶上案乡射云司正升自西阶由楹内适阼阶上北面彼此同此不言由楹内者省文也






　　仪礼要义卷九
<经部,礼类,仪礼之属,仪礼要义>
　　钦定四库全书
　　仪礼要义卷十
　　宋　魏了翁　撰
　　乡饮酒三
　　旅酬所以酬正献主人之属不与
　　賔北面坐取俎西之觯阼阶上北面酬主人主人降席立于賔东　释曰自此至司正降复位论堂上堂下徧行旅酬之事云取俎西之觯者谓前一人举觯奠于荐右今为旅酬而举之前主人酬賔奠于荐东者不举故言俎西以别之云凡旅酬者少长以齿以下并是乡饮酒义文是以彼云賔酬主人主人酬介介酬众賔少长以齿终于沃洗者焉知其能弟长而无遗矣案下记云主人之赞者西面北上不与注云赞佐也谓主人之属佐助主人礼事彻鼐沃盥设荐俎者与及也不及谓不及献酒言不及献酒则旅酬亦不与旅酬所以酬正献也又云无算爵然后与若然此旅酬得终于沃洗者郑解酬之大法欲见堂上賔主人之党无不与故郑君连引无算爵旅酬而言终沃洗也其实此时未及沃洗也
　　主人西南面授介以旅酬皆西阶上
　　主人西阶上酬介介降席自南方立于主人之西云云释曰知西南面授介者案賔酬主人时于阼阶上东
　　南面向之则知此主人酬介于西阶上西南面可知云自此已下旅酬酌者亦如之者谓亦如主人酬介其酬酌介賔觯西南面授之以其旅酬皆西阶上故也
　　司正不监主賔介监众賔
　　司正升相旅曰某子受酬受酬者降席　释曰上文作相为司正注云将留賔为有懈惰立司正以监之今以賔主及介旅酬不监之至众賔乃监者以其主人与賔介习礼已久又各一位不嫌失礼至于众賔既不久习礼又同在一位恐其失礼故须监之
　　受酬者介右众賔左受
　　受酬者由介右注由介东也云云　释曰北面以东为右故郑云由介东也云尊介使不失故位者凡授受之法者授由其右受由其左即下文众受酬者是也众受酬者谓上众賔之内为首者一人自介右受之自第二以下并堂下众賔皆自左受之言变于介者即是授受之常法也
　　主人使吏二人举觯賔介答拜异面
　　使二人举觯于賔介云云賔介席末答拜　释曰自此至无算乐论賔主燕坐爵乐无数之事云賔介席末答拜者賔于席西南面答拜介于席南东面答云二人亦主人之吏者亦上一人举觯是主人之吏以其主人使之
　　旅酬以前立行礼至是司正请坐
　　司正升自西阶受命于主人主人曰请坐于賔　释曰云司正升自西阶受命于主人此不言阼阶上受案乡射司正升自西阶阼阶上受命于主人适西阶上北面请坐于賔则此亦同自此以上皆立行礼人皆劳倦故请坐于賔也云酒清肴干者案聘义云酒清人渴而不敢饮也肉干人饥而不敢食也彼上云聘射之礼至大礼也则是聘射皆有饮酒礼故此乡饮酒引之云賔主百拜者乐记文彼是饮酒礼与此同故引而相证但此乡饮酒之礼虽无百拜举全数而言也云强有力者亦聘义文言此者欲见自此以前未得安坐饮酒也云张而不弛弛而不张非文武之道者此杂记文畧而言之此以弓弩喻行礼之法张而不弛以喻旅酬已前立行礼弛而不张喻无算爵以后坐食
　　賔辞俎不敢以杀礼当贵肴
　　賔辞以俎主人请彻俎賔许　云俎者肴之贵者谓骨体贵而肉贱故云肴之贵者云辞之者不敢以礼杀当贵者自旅以前立行礼是盛自此后无算爵坐以礼谓之杀故今将坐辞以俎不敢以礼杀当贵者案燕礼司正奠觯于中庭请彻俎而坐此礼司正监旅讫二人举觯后将行无算爵始请坐于賔不同者燕礼司正之前云二人致爵三举旅得爵多故司正奠时坐燕此礼由来未行旅酬故使二人举觯彻俎后乃坐
　　取俎者降自西阶与燕礼阼阶异
　　賔取爼还授司正司正以降賔从之主人取俎云云释曰主人取俎还授弟子弟子以降自西阶案燕礼膳宰彻公俎降自阼阶与此不同者彼公不降故宰夫降阼阶此主人降自阼阶故弟子降自西阶也云取俎者皆乡其席者以其俎在席前乡席取俎还转授之故经皆言还授
　　坐则降説屦主先左賔先右
　　説屦揖让如初升坐注今文説为税云説屦者为安燕当坐也者凡堂上行礼之法立行礼不説屦坐则説屦屦空则不宜陈于侧故降説屦然后升坐也云説屦主人先左賔先右者案曲礼云上于东阶则先右足上于西阶则先左足郑注云近于相乡敬也案玉藻着屦之法坐左纳右坐右纳左今説之亦北面乡阶主人先坐左賔先坐右亦取近于相乡敬之义也
　　羞狗胾醢所以尽爱
　　乃羞注羞进也云云　释曰知所进者狗胾醢者案下记云其牲狗礼记又云荐羞不逾牲则所羞者狗胾也但醢是旧作之物诸经又不见以狗作醢则胾必狗也醢则当兼有余牲也云乡设骨体所以致敬也今进羞所以尽爱也者骨体贵人不食故云致敬胾醢贱人所食故云尽爱也
　　歌笙间合皆三终此燕乐无数
　　无算爵无算乐　释曰云燕乐亦无数者亦上无算爵也案上升歌笙间合乐皆三终言有数此即无也云或间或合尽欢而止也者以其不言风雅故知或间如上间歌用小雅也或合用二南也言或间或合者于后科用其一但不并用也引春秋者彼是国君礼此是大夫礼见其异也但无算之乐还依尊卑用之案春秋为季札所歌大雅与颂者但季札请观周乐鲁为之尽陈又鲁周公之后歌乐得与元侯同故无算之乐雅颂并作也
　　天子诸侯以钟鼓奏陔夏九夏亦有等
　　賔出奏陔　释曰云陔陔夏也者周礼钟师有陔夏故云陔夏也云周礼钟师以钟鼓奏九夏者案钟师云凡乐事以钟鼓奏九夏王夏肆夏昭夏纳夏章夏齐夏族夏裓夏鷔夏杜子春云以钟鼓者庭中先击钟却击鼓而奏此九夏故云是奏陔夏则有钟鼓矣云钟鼓者天子诸侯备用之者钟师天子礼有钟鼓大射诸侯礼亦具有钟鼓故云天子诸侯备用之云大夫士鼓而已者案乡射云不鼓不释明无钟可知此且论鼓若用九夏则尊卑不同天子则九夏俱作诸侯则不用王夏得奏其肆夏以下大夫以下据此文用陔夏其余无文
　　旅酬后乡内诸公大夫观礼者乃入
　　賔若有遵者诸公大夫则既一人举觯乃入　释曰自此已下至不加席论乡内有诸公大夫来观礼主人迎之与行礼事也言不干主人正礼者正礼谓賔主献酢是也是以一人举觯为旅酬始乃入若然即是作乐前入而于此篇末乃言之者以其无常或来或不来
　　遵席于賔东尊之不与乡人齿
