<!-- { "loadSidebar": true } -->
　　摈者出请宾告事毕　释曰自此尽不顾论事毕送宾之事云众介逆道宾而出也者介为首宾为尾谓进道也必知有逆出者上文聘讫云宾降介逆出又聘夫人私觌亦介逆出诸聘礼之等皆逆出
　　公拜客趋辟上摈送宾反告
　　及大门内公问君云云宾出公再拜送宾不顾云宾不顾据上摈送宾复廻谓君云宾不顾矣故引孔子事为证若然此送宾是上摈则卿为上摈孔子为下大夫得为上摈者以孔子有德君命使摄上摈若定十年夹谷之会令孔子为相同也
　　宾请问大夫讫即馆卿大夫劳宾介
　　宾请有事于大夫宾即馆卿大夫劳宾宾不见　释曰自此尽亦如之论宾请问大夫讫即馆卿大夫劳宾介之事云不言问聘聘亦问也嫌近君也者对文大聘曰聘小聘曰问总而言之问聘一也不得云问卿若言问近君矣故云有事于大夫也郑云摈者反命因告之者但从朝以来行聘享行礼宾之事事已烦矣今日即请未可即行故云反命因告之告之使知而已是以宾至馆行劳宾介及受饔饩终日有事明日乃行问卿之礼
　　主国卿见朝君执羔见聘客用鴈
　　大夫奠鴈再拜上介受云周礼者案周礼秋官掌客云凡诸侯之礼上公五积卿皆见以羔侯伯四积卿皆见以羔是主国之卿见朝君皆执羔引之证主国卿见聘客不得执羔与大夫同用鴈不见朝君故也
　　行聘享皆皮弁归饔饩韦弁
　　君使卿韦弁归饔饩五牢　释曰自此尽无傧论主君使卿归饔饩于宾介之事云变皮弁服韦弁敬也者案周礼春官司服王之吉服有九祭服之下先云兵事韦弁服后云视朝皮弁服则韦弁尊于皮弁今行聘享之事等皆皮弁至归饔饩则韦弁故云敬也案司服注郑引春秋传曰晋郤至衣韎韦之跗注又云今时五伯缇衣古兵服之遗色故知用韎韦也韎即赤色以赤韦为弁也有毛则曰皮去毛熟治则曰韦本是一物有毛无毛为异故云取相近耳云其服盖韎布以为衣而素裳者此无正文但正服则郑注司服云韦弁以韎韦为弁又以为衣裳又晋郤至衣韎韦之跗注郑志解此跗注以跗为幅以注为属谓制韦如布帛之幅而连属为衣及裳今此郑云以韎布为衣而素裳全与兵服异者郑以意量之此为宾馆于大夫士之庙既为入庙之服不可纯如兵服故为韎布为衣而素裳郑志兵服以其与皮弁同白舄故以素裳解之此言素裳又与郑志同若然唯变其衣耳以无正文故云盖以疑之
　　朝聘使有正客馆有馆于大夫士庙
　　有司入陈　释曰案上文直云致馆及即馆不辨庙与正客馆之名案下记云卿馆于大夫大夫馆于士皆是大夫士之庙下文云揖入及庙郑据此言明陈之于庙也曾子问孔子云自卿大夫士之家曰私馆即卿大夫士之庙一也孔子又云公馆与公所为曰公馆郑注云公馆若今县官宫也彼是正客馆彼此两言之者若朝聘使少则皆于正客馆若使多则有在大夫庙多少不定两言之案大行人及掌客积与饔饩各别此注以饔饩为陈其积者对文饔饩与积别散文总是委积
　　陪鼎当内亷辟堂涂以非正馔
　　饪一牢鼎九设于西阶前陪鼎当内亷云云　释曰案公食大夫庶羞也以非正馔故在正鼎后而言加也云当内亷辟堂涂也者正鼎九虽大判继阶而言其云于阶前则阶东稍逺故陪鼎犹当内亷也而辟堂涂堂涂之内也云肠胃次腊以其出牛羊也郑言此者以其肤是豕肉肠胃是腹内之物而在肉前者以其肠胃出于牛羊故在肤前列之也云肤豕肉也唯燖者有肤者君子不食圂腴大豕曰圂若然牛羊有肠胃而无肤豕则有肤而无肠胃也且豕则有肤豚则无肤故士丧礼豚皆无肤以其皮薄故也纵豕以四解亦无肤故既夕大遣奠少牢无肤以其豚解故也云此馔先陈其位后言其次重大礼详其事也者先陈其位者南陈已上是也后言其次者牛羊豕已下是也案设飱时直云饪一牢在西鼎九羞鼎三腥一牢在东鼎七直言西九东七不言次陈位飱是小礼轻之
　　宫必有碑所以识日景引阴阳
　　鼎九至陪鼎当内亷东面北上上当碑南陈　释曰言宫必有碑者案诸经云三揖者郑注皆云入门将曲揖既北面揖当碑揖若然士昏及此聘礼是大夫士庙内皆有碑矣乡饮酒乡射言三揖则庠序之内亦有碑矣祭义云君牵牲丽于碑则诸侯庙内有碑明矣天子庙及庠序有碑可知但生人寝内不见有碑虽无文两君相朝燕在寝岂不三揖乎明亦当有碑矣言所以识日景者周礼匠人云为规识日出之景与日入之景者自是正东西南北此识日景唯可观碑景邪正以知日之早晚也又引阴阳者又观碑景南北长短十一月日南至景南北最长阴盛也五月日北至景南北最短阳盛也二至之间景之盈缩阴阳进退可知
　　凡碑引物庙以丽牲庙以石窆用木
　　云凡碑引物者宗庙则丽牲焉以取毛血者云凡碑引物则识日景引阴阳皆是引物则宗庙之中是引物但庙碑又有丽牲丽系也案祭义云君牵牲丽于碑以其鸾刀以取血毛毛以告纯血以告杀兼为此事也云其材宫庙以石窆用木者此虽无正文以义言之葬碑取县防繂暂时之间往来运载当用木而已其宫庙之碑取其妙好又须久长用石为之理胜于木故云宫庙以石窆用木也是以檀弓云公室视豊碑三家视桓楹时鲁与大夫皆僭言视桓楹桓楹宫庙两楹之柱是葬用木之验也
　　陈豆簋陈衣皆有防屈错
　　堂上八豆云云其南醓醢屈八簋继之黍其南稷错八豆言屈八簋言错者以八豆之实各别直次第屈陈之则得相变故云屈也八簋唯有黍稷二种虽屈陈之则间杂错陈之使当行黍稷间错不得并陈设亦相变故郑下注凡馔屈错要相变是也六铏至羊豕不言防屈错者防文自具故不言之也案此文上下防屈错似各别郑此屈犹错士丧礼陈衣于房中南领西上防注云防犹屈又似不别者云防屈二者下手陈之少异屈者句而屈陈之防者直屈陈之不为句陈讫则相似故注士丧礼云防犹屈言错者间杂而陈之与防屈同或句屈陈而错此文是也或防陈如错公食大夫是也故公食大夫云宰夫设黍稷六簋于俎西二以并东北上黍当牛俎其西稷错以终南陈是其直防错之也















　　仪礼要义卷二十一
　　钦定四库全书
　　仪礼要义卷二十二
　　宋　魏了翁　撰
　　聘礼四
　　醯醢夹碑在鼎中央醯东顺阳
　　释曰案既夕礼云罋三醯醢屑郑注云罋瓦器其容亦盖一觳旊人云簋实一觳又云豆实三而成觳四升曰豆则罋与簋同受斗二升也礼噐云五献之尊门外缶门内壶君尊瓦甒注云壶大一石瓦甒五斗即此壶大一石也云夹碑在鼎之中央也者上陈鼎云西阶前陪鼎当内亷东面北上上当碑南陈下腥鼎亦如之此言夹碑自然在鼎之中央可知云醯在东醯糓阳也醢内阴也者醯是酿糓为之酒之类在人消散故云阳醢是酿肉为之在人沈重故云阴也大宗伯云天产作阴徳地产作阳徳注云天产六牲之属地产九糓之属以六牲为阳九糓为阴与此醯是谷物为阳违者物各有所对六牲动物行虫也故九谷为阴郊特牲云鼎俎竒而笾豆偶阴阳之义也又以笾豆醯醢等为阴鼎俎肉物总为阳者亦各有所对以鼎俎之实以骨为主故为阳笾豆谷物故为阴也有司彻注又以庶羞为阳内羞为阴者亦羞中自相对内羞虽有糁食是肉物其中有糗饵粉餈食物故为阴庶羞肉物故为阳也
　　先饔次豆次饩次刍禾等以熟为主
　　饩二牢陈于门西北面东上牛以西羊豕豕西牛羊豕释曰先言饔后言饩者陈者先以熟为主是以先陈饔
　　饔下即陈熟物继之故六豆以下相次此饩是生物其下次陈刍薪米禾之等相继也云牛羊右手牵之者曲礼云效马效羊者右牵之以不噬齧人用右手便也言右手牵之则人居其左也云豕束之寝右亦居其左者豕束缚其足亦北首寝卧其右亦人居其左案特牲云牲在其西北首东足郑注云东足者尚右也与此不同者彼祭礼法用右胖故寝左上右士虞记云陈牲于庙门外北首西上寝右郑注寝右者当升左胖也变吉故与此生人同
　　稻粱加黍稷正故黍上端稷下端
　　米百筥筥半斛设于中庭十以为列北上云云　释曰上享时直言庭实入设不言中庭则在东西之中其南北三分庭一在南此更言中庭欲明南北之中也上文公立于中庭宰受币于中庭皆南北之中也知此上东西为行者以经云北上黍粱稻皆两行稷四行若南北纵陈止得言东西不得言北上何者以黍稷稻及稷当行皆一种无上下故也明横陈可知黍两行在北次粱两行次稻两行次南稷四行所以不用稻为上者稻粱是加黍稷是正故黍为上端稷为下端以见上下而稻粱居其间亦相变者亦上防屈错之义
　　大夫之礼米禾皆视死牢
　　门外米三十车车秉有五防设于门东为三列东陈云大夫之礼米禾皆视死牢者上文饪一牢腥二牢是二牢死故米三十车并下禾三十车亦是视死牢也云秉防数名也秉有五防二十四斛也者下记云十斗曰斛十六斗曰防十防曰秉若然一秉十六斛又有五防为八斛总二十四斛也云防读若不数之数者郑君时以防为数字仍竹下为之得为十六斗为防故下记注云今江淮之间量名有为防者
　　薪从米刍从禾四者车皆陈北辀
　　薪刍倍禾　释曰云薪从米刍从禾者以其薪可以炊防故从米陈之刍可以食马故从禾陈之郑言此者以经云倍禾恐并从禾陈之故也云四者之车皆陈北辀者以其向内为正故也引聘义者欲见主君享礼聘宾外内皆善故引为证也
　　凡馆不于敌者之庙皆下一等
　　揖入及庙门賔揖入　释曰云使者止执币者下经始云大夫奉束帛入明此宾揖入时使者止执币可知云宾俟之于门内谦也门内即宁下故下宾问卿云及庙门大夫揖入郑注入者省内事也既而俟于宁下是也云古者天子适诸侯必舍于大祖庙者案礼运云天子适诸侯必舍其祖庙下记云卿馆于大夫大夫馆于士士馆于工商郑注云不馆于敌者之庙为大尊也以此差之诸侯无正文郑注舍于诸公庙者诸公大国之孤云大夫行舍于大夫庙者谓卿舍于大夫
　　让不言三者不成三
　　至于阶让大夫先升一等　释曰云让不言三不成三也凡升者主之让于客三敌者则客三辞主人乃许升者是三让三辞成也今宾三让大夫即升无三辞案周礼司仪云诸公之臣相为国客大夫郊劳三让登听命又云致饔饩如劳之礼即得行三让之礼此中古文云三让与彼合郑不从者周礼则统举其大率而云三让此仪礼据屈曲行事观此经直云让大夫先升是主人或三让大夫无三让故不从古文也
　　大夫归饔饩先升今私傧无君命故后
　　宾升一等大夫从升堂　释曰前大夫奉君命归饔饩故先升一等今宾私傧使者无君命体敌故宾先升在馆如主人之仪故也知皆北面者以其体敌又下始云宾奉币西面大夫东面明此北面可知
　　大夫稽首于宾尊君客
　　大夫对北面当楣再拜稽首　释曰宾主既行敌体之礼当行顿首今大夫稽首于宾为拜君之拜尊君客故也
　　凡敌体者授由其左
　　受币于楹间南面退东面俟　释曰此宾傧使者是体敌之义经云受币于楹间南面知宾不南面并授而云宾北面授者几敌体授之义授由其左今尊君之使是以大夫南面宾北面故知宾北面授币
　　宾拜于朝知诸侯外朝在大门外
