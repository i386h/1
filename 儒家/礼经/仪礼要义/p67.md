<!-- { "loadSidebar": true } -->
　　陈牲于庙门外北首西上寝右　释曰知腊在牲中者士虞唯有一豕而云西上明知兼兎腊得云西上也云西上变吉者案少牢二牲东上是吉祭东上今此西上是变吉也云寝右者当升左胖也者若然特牲腊在东置于棜东首牲在西尚右今虞礼反吉故寝右升左胖知腊用棜者案特牲陈鼎于门外北面北上棜在南南顺实兽于其上东首是也引檀弓者证虞时有牲之事
　　日中而行事谓辰正再虞三虞质明
　　日中而行事　释曰云辰正者谓朝夕日中也以朝有葬事故至日中而行虞事也云再虞三虞皆质明者以朝无葬事
　　吉祭主人视牲又视杀虞不视杀
　　杀于庙门西主人不视豚解　释曰云主人视牲不视杀凡为防事略也者案特牲馈食礼宗人告濯具賔出主人出皆复外位郑云为视牲也又曰告事毕賔出主人拜送夙兴主人服如初立于门外东方南面视侧杀然则特牲吉祭故主人视牲又视杀今虞为防事故主人视牲不视杀
　　士正祭九体防祭略升七体
　　羮饪升左肩臂臑肫骼脊胁离肺肤祭三云云肺祭一云云　释曰肉谓之羮尔雅释器文饪孰释言文云脊胁正脊正胁也者案特牲注云不贬正脊不夺正也然则此为防祭体数虽略亦不夺正故知脊胁正脊正胁也云防祭略七体耳者案特牲尸爼右肩臂臑肫胳正脊二骨横脊长胁二骨短胁注云士之正祭礼九体贬于大夫有并骨二亦得十一之名合少牢之体数此所谓放而不致者然则此所升唯七体故云防祭略
　　升腊亦七体牲之类
　　云腊亦七体牲之类者牲上文升左肩臂臑肫胳脊胁是牲之七体今升腊左胖亦然特牲记云腊如牲骨
　　载犹进柢鱼进鬐未异于生
　　载犹进柢鱼进鬐注云犹犹士防既夕言未可以吉也者云与吉反则明与生人同士防礼小敛云皆覆进柢注云柢本也进本者未异于生也至大敛载鱼左首进鬐腊进柢郑注云亦未异于生也又葬奠云如初皆未异于生故记人以犹之是以乡饮酒乡射记皆云右体进腠
　　上隂厌时祝从主人今接神在主人前
　　尸入祝从尸　释曰上经隂厌时主人先祝入户至此迎尸祝在主人前先后有异故记人明之是以郑云祝在主人前也嫌如初时主人倚杖入祝从之也云今既接神祝当诏侑尸也者尸神象是以云既接神祝当诏侑尸即上祝命佐食尔敦举黍稷及祝酌授尸及祝出告利成祝入尸谡之等
　　凡礼坐皆说屦尸坐不说
　　尸坐不说屦　释曰案乡饮酒燕礼之等凡坐降说屦乃升坐今尸虽坐不说屦者为侍神不敢燕墯
　　肤祭肺祭之别
　　肤祭尸未入前所祭肺祭尸所祭【上文注】

　　仪礼要义卷四十二
　　钦定四库全书
　　仪礼要义卷四十三
　　宋　魏了翁　撰
　　士虞礼二
　　士正祭服端尸服此上服
　　尸服卒者之上服　释曰上经直见主人服不见尸服故记人明之云上服对深衣在下端者案特牲经筮日云主人冠端至祭日夙兴主人服如初是士之正祭服端即是卒者生时所着之祭服故尸还服之云不以爵弁服为上者祭于君之服非所以自配鬼神者案曽子问孔子曰尸弁冕而出卿大夫士皆下之注云为君尸或弁者先祖或有为大夫士者彼君之先祖为士尸服爵弁不服端者子孙为诸侯先祖尸在中故先祖为士者尸还服助祭于君之服也云士之妻则宵衣耳者以其经直云尸不辨男女士虞既男女别尸明经云尸可以兼男女故郑并云士之妻也案特牲正祭主妇着纚笄宵衣明女尸亦宵衣
　　男尸以孙女尸必异姓不使贱者
　　男男尸女女尸必使异姓不使贱者　释曰虞卒哭之祭男女别尸故男女别言之也云异姓妇也者以男无异姓之礼故也知经云必使异姓者据与妇为尸者也不使同姓与妇为尸者尸须得孙列者孙与祖为尸孙妇还与夫之祖姑为尸故不得使同姓女为尸也云贱者为庶孙之妾也尸配尊者必使适也者男女先使适孙无适孙乃使庶孙女尸先使适孙妻无适孙妻使适孙妾又无妾乃使庶孙妻即不得使庶孙妾以庶孙之妾是贱之极者若然庶孙妻亦容用之而郑云必使适也者据经不使贱有适孙妻则先用适而言其实容用庶孙妻法也必知无容用庶孙者以曽子问孔子曰祭成防者必有尸尸必以孙孙防使人抱之无孙则取于同姓可也彼不言适是容无适而用庶
　　防祭男女别尸吉则同几共尸
　　此经男女别尸据祭虞而言至卒哭已后自禫已前防中之祭皆男女别尸知者案司几筵云每敦一几郑注云虽合葬及同时在殡皆异几体实不同祭于庙同几精气合少牢吉祭云某妃配是男女共尸篇未云是月也吉祭又未配注云是月是禫月也当四时之祭犹未以某妃配某氏哀未忘也则引少牢吉祭妃配之事为证明禫月不当四时祭月则不云某妃配配则共尸可知
　　无孙列可使则无尸殇死无尸
　　无尸则礼及荐馔皆如初　释曰自此尽诏降如初论防祭无尸之事云无尸谓无孙列可使者知谓无孙列者礼记云无孙则取同姓之适则大夫士祭先取孙无孙取同姓之适是有孙列可使复无同姓之适是无孙列可使者也云殇亦是也者礼记曽子问云祭成防者必有尸明殇死无尸可知曽子问又云宗子直有隂厌庶殇直有阳厌是无尸也云礼谓衣服即位升降者虽无尸主人亦如葬所服即位于西序及升降与有尸相似
　　无尸则既飨祭于苴阙迎尸后事
　　既飨祭于苴祝祝卒云既飨者正谓祝释飨神辞告之使令祔之安之释飨讫佐食取黍稷祭于苴祝祝卒注记异者之节记异者谓记无尸者异于有尸何者有尸祝释孝子辞释辞讫为祝祝卒别有迎尸已后之事今无尸者祝祝卒飨神讫无迎尸已后之事故下文云不绥祭之无泰羮湆胾从献此四事皆为尸是以上文有尸者云迎尸而入祝命佐食绥祭又泰羮湆自门入设于铏南胾四豆设于左又尸食之后主人献之后賔长以肝从主妇亚献賔长以燔从賔长献后亦如之无尸阙此四事自羮已下三事皆无字解之也云不绥言献记终始也者以见经无尸具陈四事凡祭礼以献为终举终以见始故郑即云事尸之礼始于绥祭终于从献者故具言之云绥当为墯者周礼守祧职云既祭藏其堕字为正取减为义主人哭出复位谓祝祝卒无尸可迎既无上四事主人遂即哭出复户外东面位也
　　牖先阖后启扇在内也牖即乡
　　祝从启牖乡　释曰云牖先阖后启扇在内也者见上文阖牖户阖时牖先言此经上云主人入祝从乃言启牖是户先开乃启牖故须解之扇在内也云乡牖一名也者案诗云塞乡墐户注云乡北出牖也与此注不同者语异义同北牖名乡亦是牖
　　有尸者有隂厌阳厌无尸者隂厌时阖牖户
　　卒彻祝佐食降复位不复设西北隅者重闭牖户防也者上经有尸者有隂厌有阳厌无阖牖户之事今无尸者隂厌时阖牖户今更设馔于西北隅复更阖牖户为防渎故不为也
　　三虞卒哭飨辞用日不同
　　始虞用柔日　释曰自此下尽哀荐成事论初虞二三虞卒哭明三者之祭飨神辞及用日不同之事云之日日中者上文云日中行事是也葬用丁亥是柔日葬始虞用日中故云始虞用柔日也
　　黍稷合言普淖今曰香合误
　　香合　释曰案下曲礼云黍曰香合梁曰香萁稷曰明粢是也云大夫士于黍稷之号合言普淖而已此言香合盖记者误耳者曲礼所云黍稷别号者是人君法特牲少牢黍稷合言普淖此别号黍为香合下特号稷为普淖故知记误也云辞次黍又不得在荐上者依设荐法先设菹醢次设爼后设黍稷今黍在嘉荐之上此亦记者之误故郑非之也若然爼在后今絜牲在黍上者祭以牲为主故先言非设时在前也
　　嘉荐菹醢普淖黍稷
　　嘉荐普淖注嘉荐菹醢也普淖黍稷也普大也淖和也徳能大和乃有黍稷故以为号云　释曰言故以为号云者郑以意解之无正文故言云以疑之
　　明齐贵新溲酿此酒
　　明齐溲酒　释曰云言以新水溲酿此酒也者郑以溲水边为之与缩字义异谓以新水渍麴乃溲酿此酒又引郊特牲明水涗齐贵新也者彼注云涗犹清也五齐浊泲之使清谓之涗齐及取明水皆贵新也据彼注明水则周礼司烜氏所取月中之水与此明齐新水别郑引之者彼此虽异引之直取新义是同
　　始虞已言祫事主欲祫先祖
　　哀荐祫事　释曰始虞谓之祫事者主欲其祫先祖也者案公羊传文二年云大祫者何合祭也合先君之主于大庙故此郑亦以祫为合而言但三虞卒哭后乃有祔祭始合先祖始虞而已言祫者郑云以与先祖合为安故下文云适尔皇祖某甫是始虞预言祫之意也
　　三虞祝辞异者唯祫虞成一言
　　已日再虞者以其后虞用刚日初虞再虞皆用柔日始虞用丁日隔戊日故知再虞用已日云祝辞异者一言耳者一言或有一句为一言若论语云一言以蔽之曰思无邪是也今此一言则一字为一言谓数一虞云祫再虞云虞三虞云成是也
　　初再虞柔日后虞卒哭刚日
　　三虞卒哭他用刚日亦如初曰哀荐成事　释曰郑云当祔于祖庙为神安于此者即解初虞再虞称祫称虞之意今三虞改用刚日将祔于祖取其动义故也云士则庚日三虞壬日卒哭者以其已日为再虞后改用刚日故次取庚日为三虞也卒哭亦用刚日故庚后降辛日取壬日为卒哭云祝辞异者亦一言耳者改虞为成是一言也云他谓不及时而葬者谓有故及家贫不及三月因三日殡日即葬于国北引防服小记者彼郑注云报读为赴疾之赴谓不待三月因殡日虞所以安神以送形而往迎魂而反而须安之故疾虞三月而后卒哭者谓卒去无时之哭郑云卒哭待哀杀故至三月待寻常葬后乃为卒哭祭云然则虞卒哭之间有祭事者亦用刚日者以虞卒哭已是刚日他祭在后故亦用刚日也云其祭无名谓之他者谓虞卒哭祔祥皆有名此则无名故谓之他云文不在卒哭上者此他祭在卒哭上今退在卒哭下者以其非常又非祭
　　禫以前皆葬祭对奠则卒哭吉祭
　　卒哭为吉祭者防中自相对若据二十八月后吉祭而言禫祭已前总为防祭也若然此经云三虞与卒哭哀荐成事明文而郑注檀弓云卒哭而祭其辞葢曰哀荐成事言葢疑之者以郑君以前有人解云三虞与卒哭同为一事解之者郑故疑卒哭之辞而云葢也是以杂记云上大夫之虞也少牢卒哭成事祔皆大牢郑注云卒哭成事祔言皆则卒哭成事祔与虞异矣是防破前人三虞与卒哭同解者也
　　三虞无饯尸故郑据卒哭
　　献毕未彻乃饯　释曰自此尽不脱带论卒哭之祭未彻饯尸于寝门外之事郑云卒哭之祭者案上文直云献毕未彻乃饯不言卒哭郑知是卒哭之祭者以其三虞无饯尸之事明旦祔于祖入庙乃有饯尸之礼故郑据卒哭而言若然三虞不饯尸者以其三虞与卒哭同在寝祔则在庙以明旦当入庙以其易处乡尊所故特有饯送尸之礼也知旦将始祔于皇祖者下云明日以其班祔郑云卒哭之明日
　　饯尸有酒即吉尊在西不在东尚凶
　　尊两甒于庙门外之右少南水尊在酒西勺北枋　释曰云有酒即吉也者以其虞祭用醴酒无酒至卒哭云如初则与虞祭同今至饯尸用酒酒则寻常祭祀之酒非醴酒故云即吉也云此在西尚凶也者以其吉祭祭尊在房户之间至于虞祭尊在室是凶今卒哭饯尸尊在门西不在门东是尚凶故变于吉也
　　初虞素几苇席至卒哭不见更设
