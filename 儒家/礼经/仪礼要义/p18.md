<!-- { "loadSidebar": true } -->
　　司射先反位注言先三耦及众賔也云云此下有三耦及众賔故知先三耦及众賔也　云乡不言先三耦未有拾取矢位无所先者案前第二畨将射命三耦拾取矢司射反位不言先未有位无所先故决之第二畨无位者以司射之西南有三耦射位至再畨司射反于故位三耦将移于司马之西南拾取矢之位未徃之时未有故位三耦既无故位故司射不得言先故以此决之也凡射大射与乡射各有三位此乡射无次有堂西取弓矢袒决遂及比耦之位又有三耦射位在司射位西南又有拾取矢及再畨射位是三位大射有次次内有袒决遂取弓矢之位又有堂东次比耦之位又有射位并拾取矢之位是亦有三位但君臣礼异故位事不同也
　　袒尽敬先言主人袭脩容先言賔
　　賔堂西主人堂东皆释弓矢袭　释曰袒是尽敬之事袭是脩容之礼故上经将袒先言主人此经袭则先言賔是尊賔
　　自王至士乐节不同四节四拾则同
　　司射遂适阶间堂下北面命曰不鼓不释　释曰云乡射之鼓五节者以卿大夫士用五节是以射人云王以驺虞九节诸侯以貍首七节卿大夫以采苹五节士以采蘩五节是卿大夫士同五节云歌五终所以将八矢者下记云歌驺虞若采苹皆五终是也云一节之间当拾四节四拾其一节先以听也者尊卑乐节虽多少不同四节以尽乗矢则同其余外皆以听以知乐终始长短也王九节者五节先以听诸侯七节者三节先以听卿大夫士五节者一节先以听皆四节拾将乗矢但尊者先以听则多卑者先以听则少优至尊先知审故也此节亦取侯道之数故郑注射人云九节七节五节者奏乐以为射节之差言节者容侯道之数也
　　此经当乡大夫州长射节而用驺虞
　　上射揖司射退反位乐正东面命大师曰奏驺虞间若一注东面者进还乡大师也驺虞国风召南之诗篇也射义曰驺虞者乐官备也其诗有一五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他賔客乡大夫则歌采苹间若一者重节　释曰云其他賔客乡大夫则歌采苹者采苹是乡大夫乐节其他谓賔射与燕射若州长他賔客自奏采蘩若然此篇有乡大夫州长射法则同用驺虞以其同有乐贤之志也云间若一者重节者间若一谓五节之间长短希数皆如一则是重乐节也
　　三畨射毕不复射若射则旅后行燕射
　　司马命弟子説侯之左下纲而释之　释曰上初张侯时云乃张侯下纲不及地武不系左下纲中掩束之郑云事未至也又至将射时司马命张侯弟子説束遂系左下纲郑注云事至今言司马命弟子説侯之左下纲而释之直言説侯之左下纲而释之明未全去备复射故郑下注云诸所退皆俟于堂西备复射也故知此释之为三畨射毕不复射若有射则行燕射旅酬以后乃为之故于此时中掩左下纲如初张时也
　　前为将射迁工下今将旅酬迁升堂上
　　乐正命弟子賛工即位弟子相工如其降也升自西阶反坐　释曰前为将射迁工于东方西面乐正北面今将旅酬作乐故迁升于堂上也云降时如初入者以经直云如其降也降时威仪不见故取上文降时如初入初入则上工四人已下是也云乐正反自西阶东北面者上初升于西阶之东乐正立于其西合乐讫工告乐正曰正歌备乐正告于賔乃降立于西阶东北面又将射时乐正命弟子賛工迁乐于下弟子相工如初入降自西阶东北面近其事知不升者以正乐毕上无告请于賔之事宜与正歌备已后同也
　　主人酬大夫无大夫则酬三賔
　　賔揖就席主人云云若无大夫则长受酬亦如之　释曰云主人以觯适西阶上酬大夫者旅酬恒执此觯以相酬故言以云若无大夫者乡人为公卿大夫来观礼者为遵或有或无不定故云若有大夫先酬之无大夫则酬长以乡射无介直有三賔以长防之次受酬此言酬众賔则三賔也
　　言某酬某子字不若子尊受酬
　　乡饮言某子受酬以饮为主与射异
　　司正升自西阶相旅作受酬者曰某酬某子　释曰云旅酬下为上尊之也者以旅酬者少长以齿逮下之道前人虽卑其司正命之饮酒将之称谓尊于酬者故受酬者为某子酬他为某也云春秋传曰者案庄十年秋九月经书荆败蔡师于莘以蔡侯献舞归公羊传曰荆者何州名也州不若国国不若氏氏不若人人不若名名不若字字不若子何休云爵最尊也郑引之者证旅酬下为上之义酬者称字受酬者称子子是尊称云此言某酬某子者射礼畧于饮酒饮酒言某子受酬以饮酒为主者此乡射主于射畧于饮酒故称酬他者字又称受酬饮酒者为子是字不若子饮酒言某子受酬直以饮酒为主故也
　　主党不与酬无算爵然后与位在东
　　众受酬者拜兴饮云云遂酬在下者皆升受酬于西阶上　释曰引乡饮酒记者欲见賔党在西主党在东主党不与酬之义乡饮记曰主人之賛者西上北面不与无算爵然后与此异于賔

　　仪礼要义卷十二
　　钦定四库全书
　　仪礼要义卷十三
　　宋　魏了翁　撰
　　乡射三
　　旅酬讫司正降使二人为无算爵
　　司正降复位　释曰自此尽唯賔论举觯于賔与大夫为无算爵之事云司正降复位者司正当监旅酬讫故降使二人举觯于賔与大夫为无筭始也二人主人之賛者
　　二人举觯于賔与大夫坐奠不敢授
　　举觯者皆洗觯升实之西阶上北面皆坐奠觯拜执觯兴賔与大夫皆席末答拜云云皆进坐奠于荐右云皆进坐奠于荐右者以其将饮者于右故也云坐奠之不敢授者对献酬时亲授主人之賛者卑不敢亲授觯
　　賔与大夫奠爵不举盛礼已崇
　　举觯者退云云賔与大夫坐奠于其所兴若无大夫则唯賔　释曰乡二人举觯为賔与大夫今若无大夫当阙一人故云则唯賔也云长一人举觯如燕礼媵爵之为者燕礼初二大夫媵觯至旅酬复使二人君命长媵一爵于君与此同故云如燕礼之为彼旅酬此为无算爵不同但一人是同故引为证也
　　礼成强有力者犹倦故请坐
　　司正升请坐于賔注请坐欲与賔燕尽殷勤也　释曰自此尽少退北上论请坐彻俎之事云酒清肴干强有力者犹倦焉者此礼记聘义文案彼云故强有力者将以行礼也酒清人渴而不敢饮也肉干人饥而不敢食也日莫人倦齐庄正齐而不敢懈惰引之者证此賔须坐之义
　　命弟子俟彻俎以賔辞俎故使賔党
　　司正降自西阶阶前命弟子俟彻俎　释曰知弟子是賔党者以其司正降自西阶阶前命之明賔党弟子在西阶东面也必使賔党弟子者彻俎是賔请之故郑云俎者主人賛者设之今賔辞之使其党俟彻顺賔意也云上言请坐于賔此言主人曰互相备耳者凡辞皆司正请于主人主人有命司正乃传告賔今上文云司正请坐于賔直见司正传主人辞不见主人曰请坐于賔之辞此经直见主人曰请彻俎不见司正主人以告賔是互相备也
　　賔主人大夫各归俎降众賔无俎亦从降
　　賔取俎还授司正云云司正以俎出授从者主人取俎还授弟子云云大夫取俎云云　云古者与人饮食必归其盛者所以厚礼之者乡饮酒燕礼大射賔客皆有俎彻归客之左右俎是肴之贵是归其盛者公食大夫既食有司卷三牲之俎归于賔馆云以东授主人侍者弟子是賔党非主人之賛者故知彻主人俎还授主人侍者归入于内也賔主人大夫有俎从俎而降此三賔无俎亦从大夫而降亦知賔主人大夫将燕故同降同升也
　　説屦尊卑异乡行敌礼皆堂下
　　主人以賔揖让説屦乃升大夫及众賔皆説屦升坐释曰自此尽门外再拜论升坐行无算爵賔醉送之出事云説屦则抠衣为其被地者曲礼云抠衣趋隅彼谓升席时引之证説屦低身亦然若不抠衣恐衣被地履之但对文上曰衣下曰裳散文衣裳通此衣即裳也案少仪云排阖説屦于户内一人而已矣郑注云虽众敌犹有所尊也彼尊卑在室则尊者説屦在户内自余説屦于户外若尊卑在堂则亦尊者一人説屦在堂自余説屦于堂下是以燕礼大射臣皆説屦于阶下公不见説屦之文明公舄在堂以此乃乡饮酒臣礼賔主人行敌礼故皆説屦于堂下也
　　无算爵与正献酬异视正旅酬又杀
　　无算爵使二人举觯賔与大夫不兴取奠觯饮卒觯不拜云卒觯者固不拜矣着之者嫌坐卒爵者拜既爵者上正旅酬时賔酬主人賔不祭卒觯不拜不洗今此二人举觯礼弥杀故云卒觯者固不拜矣嫌坐卒爵者拜既爵以正献酬时皆坐卒爵拜既爵嫌此无筭爵饮卒觯亦有拜义故明之云坐于席礼既杀不复崇者此决正行献酬时在于阶下有拜既爵此説屦就席礼既杀不复崇重故无拜爵也
　　賔主人大夫賔长之觯交错相酬
　　执觯者受觯遂实之賔觯以之主人大夫之觯长受而错皆不拜释曰云其或多者迭饮于坐而已者众賔之长在賔西者
　　二人大夫则席于賔东若大夫亦三人则与众賔等得交错相酬言其或多者若有一大夫则众賔二人无所酬直二人迭饮而已若大夫四人已上多于三賔自三人之外亦无所酬则亦自相酬迭饮而已云皆不拜受礼杀也者上二人举觯于賔与大夫皆拜受及饮卒不拜是其杀今众賔与大夫不拜受觯故言礼又杀也
　　堂上賔坐饮辩即兴以旅堂下者
　　辩卒受者兴以旅在下者于西阶上云以其将旅酬不以己尊孤人也者其堂上皆坐行酒至此立阶上旅在下解经兴以旅在下者云其末若皆众賔则先酬主人之賛者谓大夫或少或无则众賔为末饮也云若皆大夫者谓大夫多众賔徧后二觯并酬大夫则大夫为末饮也云执觯者酌在上辩降复位者谓二人举觯酌堂上众賔已上辩其堂下自酌相旅二人无事故降复于东阶前西面北上位也
　　举觯者先己饮自以齿与旅饮
　　执觯者皆与旅注嫌己云云亦自以齿与于旅　释曰此即上文二人举觯者于西阶上已卒觯故郑云嫌己饮不复饮也
　　正歌有次第皆三终无筭乐异
　　无筭乐注合乡乐无次数　释曰知合乡乐二南者约上正歌时不畧其正己歌乡乐但上有次第先歌闗雎次歌葛覃卷耳次歌鹊巢采苹采蘩皆三终有次数今无次数在賔主所好也
　　息司正以下皆记礼之异
　　主人释服乃息司正无介　释曰云劳礼畧贬于饮酒也者谓贬于乡饮酒乡饮酒礼有介此上司正饮酒及此劳礼皆无介是贬于乡饮酒也云此以下皆记礼之异者谓息司正之礼与上饮酒礼异
　　羞唯所有乡乐唯欲
　　羞唯所有注用时见物　释曰谓昨日所有之余见物乡乐唯欲注不歌至所好　释曰此即与上无算乐同而云不歌雅颂者以其上饮酒主于射畧于乐不用小雅此非乡射而亦不歌雅颂者亦不可过于正饮酒礼故云周召之诗在所好也
　　射賔无爵命有大夫则易公士乡饮不易
　　记大夫与则公士为賔据此乡射使处士无爵命者为賔故有大夫来不以乡人加尊于大夫故易去之使公士为賔若然乡饮酒贡士法贤者为賔其次为介又其次为众賔有大夫来不易去之以其賔拟贡故也云乡賔主用处士即君子者也
　　用醴无幂尊厌卑无幂彻则不复用
