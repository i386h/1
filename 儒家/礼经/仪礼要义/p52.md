<!-- { "loadSidebar": true } -->
　　云庶子为后者为其外祖父母从母舅无服者以其与尊者为一体既不得服所出母是以母党皆不服之不言兄弟而显尊亲之名者雷氏云为父后者服其本族若言兄弟恐本族亦无服故泛着其尊亲之号以别于族人也
　　宗子谓继别为大宗有孤有不孤
　　宗子孤为殇大功衰小功衰皆三月亲则月算如邦人释宗子谓继别为大宗百世不迁收族者也云孤为
　　殇者谓无父未冠而死者也云大功衰小功衰者以其成人齐衰故长殇中殇皆在大功衰下殇在小功衰也云皆三月者以其衰虽降月本三月法一时不可更服故还依本三月也云亲则月算如邦人者上三月者是絶属者若在五属之内亲者月数当依本亲为限故云如邦人也注云言孤有不孤者郑以记文云孤明对不孤者故曲礼注云是谓宗子不孤彼不孤对此孤也云不孤则族人不为殇服服之也者以父在犹如周之道有适子无适孙以其父在为适子则不为适孙服同于庶孙明此本无服父在亦不为之服殇可知也
　　宗子不孤谓父废疾子代主宗事
　　云不孤谓父有废疾者案防服小记云适妇不为舅后者则姑为之小功注云谓夫有废疾他故若死而无子不受重者是子不孤谓父有废疾不立其子代父主宗事云若年七十而老子代主宗事者案曲礼云七十曰老而传注云传家事任子孙是谓宗子不孤
　　宗子絶属犹齐衰三月亲者可知
　　云与宗子有期之亲者成人服之齐衰期谓宗子亲昆弟及伯叔昆弟之子姑姊妹在室之等皆是也自大功亲已下尽小功亲已上成人月数虽依本皆服齐衰者以其絶属者犹齐衰三月明亲者无问大功小功缌麻皆齐衰者也既皆齐衰故三月既葬受服乃始以大功小功齐衰也至于小功亲已下殇与絶属者同者以其成人小功五月殇即入三月是以与絶属者同皆大功衰小功衰三月故与絶属者同也云有缌麻之亲者成人及殇皆与絶属者同者以其絶属者为宗子齐衰三月缌麻亲亦三月
　　墓崩改葬服缌者见柩不可无服
　　改缌注谓坟墓以他故崩壊将亡失尸柩也言改葬者明棺物毁败改设之如葬时也其奠如大敛从庿之庿从墓之墓礼宜同也服缌者臣为君也子为父也妻为夫也必服缌者亲见尸柩不可以无服缌三月而除之
　　童子当室缌女君有以尊降其兄弟
　　童子唯当室缌传曰不当室则无缌服也凡妾为私兄弟如邦人注童子未冠之称也当室者为父后承家事者为家主与族人为礼于有亲者虽恩不至不可以无服也嫌厌降之也私兄弟是其族亲也然则女君有以尊降其兄弟者谓士之女为大夫妻大夫之女为诸侯夫人诸侯之女为天王后父卒昆弟之为父后者宗子亦不敢降也
　　公为卿大夫居出皆锡衰
　　大夫吊于命妇锡衰命妇吊于大夫亦锡衰注吊于命妇妇死也吊于大夫大夫死也小记曰诸侯吊必皮弁锡衰服问曰公为卿大夫锡衰以居出亦如之当事则弁绖大夫相为亦然为其妻往则服之出则否
　　锡衰缕与缌同唯治布治缕异
　　传曰锡者何麻之有锡者也云云　释曰问者先问其名答云麻之有锡者也答以名锡之意但言以麻者以麻表布之缕也又云锡者十五升抽其半者以其缕之多少与缌同云无事其缕有事其布者事犹治也谓不治其缕治其布以哀在内故也缌则治缕不治布哀在外以其王为三公六卿重于畿外诸侯故也郑云谓之锡者治其布使之滑易以治解事以滑易解锡谓使锡锡然滑易也云君及卿大夫吊士虽当事皮弁锡衰而已者是士轻无服弁绖之礼有事无事皆皮弁焉而已见其不足之意也若然文王世子注诸侯为异姓之士疑衰同姓之士缌衰今言士与大夫又同锡衰者此言与士防礼注同亦是君于此公士有师友之恩者也云士之相吊则如朋友服矣者朋友麻是朋友服也上注士吊服用疑衰素裳腰首服麻吊亦朋友服也
　　妇人吊用锡衰首服无文注谓吉笄
　　上文命妇吊于大夫锡衰未解首服至此乃解之者妇人吊之首服无文故特传释锡衰后下近妇人吉笄无首布总乃解之必知用吉笄无首素总者下文女子子为父母卒哭折吉笄之首布总此吊服用吉笄无首素总又男子冠妇人笄相对妇人防服又笄总相将上注男子吊用素冠故知妇人吊亦吉笄无首素总也妇人居父母舅姑防恶笄有首子折首
　　女子子适人者为其父母妇为舅姑恶笄有首以髽卒哭子折笄首以笄布总　释曰此二者皆期服但妇人以饰事人是以虽居防内不可顿去修容故使恶笄而有首至卒哭女子子哀杀归于夫氏故折吉笄之首而着布总也案斩衰章吉笄尺二寸斩衰以箭笄长尺檀弓齐衰笄亦云尺则齐衰已下皆与斩同一尺不可更变故折吉笄首而已其总斩衰已六升长六寸郑注总六升象冠数则齐衰总亦象冠数正服齐衰冠八升则正齐衰总亦八升是以总长八寸笄总与斩衰长短为差但笄不可更变折其首总可更变宜从大功总十升之布总
　　髽有笄髽免自对文髽不对笄
　　言以髽者则髽有着笄明矣郑言此者旧有人解防服小记云男子免而妇人髽免时无笄则髽亦无笄矣但免髽自相对不得以妇人与男子有笄无笄相对故郑以经云恶笄有首以髽髽笄连言则髽有着笄明矣
　　栉笄象笄榛笄椫栉象栉之别
　　传曰笄有首者恶笄之有首也恶笄者栉笄也云云释曰案记自云恶笄之有首也即恶笄自有首明矣而传更云笄有首重言之者但恶者直木理麤恶非木之名若然斩衰笄用箭齐衰用栉俱是恶传恐名通于箭故重叠言之传以为初死恶笄有首至卒哭更着吉笄嫌其大饰乃折去首而着之也又云吉笄者象笄也者传明吉时之笄以象骨为之据大夫士而言案弁饰天子诸侯笄皆玉也郑云栉笄者以栉之木为笄者此栉亦非木名案玉藻云沐栉用椫栉髪晞用象栉郑云椫白理木为栉栉即梳也以白理木为梳栉也彼椫木与象栉相对此栉笄与象笄相对故郑云栉笄者以栉之木为笄云或曰榛笄者案檀弓为姑用榛木为笄此亦妇人为姑与彼同但此用椫木彼用栉木不同耳盖二木俱用故郑两存之也云笄有首者若今刻镂摘头矣郑时摘头之物刻镂为之此笄亦在头而去首为大饰明首亦刻镂之故举汉法况之
　　女子子既练而归卒哭而归二注异
　　云卒哭而防之大事毕女子子可以归于夫家者但以出适女子与在家妇俱着恶笄妇不言卒哭折吉笄首女子子即言折吉笄之首明女子子有所为故独折笄首耳所为者以女子外成防大记云女子子既练而归与此注违者彼小祥归是其正法此归者容有故许之
　　妾为女君得与女君同
　　妾为女君君之长子恶笄云云　释曰妾为女君之服得与女君同为长子亦三年但为情轻故与上文妇事舅姑齐衰同恶笄有首布总也
　　五服衰皆外削幅裳内削幅
　　凡衰外削幅裳内削幅幅三袧注削犹杀也大古冠布衣布先知为上外杀其幅以便体也后知为下内杀其幅稍有饰也后世圣人易之以此为防服袧者谓辟两侧空中央也祭服朝服辟积无数凡裳前三幅后四幅也　释曰自此已下尽袪尺二寸记人记衰裳之制用布多少尺寸之数也云凡者总五服而言故云凡以该之云衰外削幅者谓缝之邉幅向外裳内削幅者亦谓缝之邉幅向内云幅三袧者据裳而言为裳之法前三幅后四幅幅皆三辟摄之以其七幅布幅二尺二寸幅皆两畔各去一寸为削幅则二七十四尺若不辟积其腰中则束身不得就故须辟积其腰中也腰中广狭在人麤细故袧之辟摄亦不言寸数多少但幅别以三为限耳
　　古冠衣皆白布齐则缁尚幽闇
　　云大古冠布衣布者案礼记郊特牲云大古冠布齐则缁之郑注云唐虞以上曰大古也是大古冠布衣布也云先知为上外杀其幅以便体也后知为下内杀其幅稍有饰也者此亦唐虞已上黄帝已下故礼运云未有麻丝衣其羽皮谓黄帝已前下文云后圣有作治其丝麻以为布帛后圣谓黄帝是黄帝始有布帛是时先知为上后知为下便体者邉幅向外于体便有饰者邉幅向内覩之善也云后世圣人易之以此为防服者又案郊特牲云缁布冠冠而敝之可也注此重古而冠之耳三代改制齐冠不复用也以白布冠质以为防冠也以此言之唐虞已下冠衣皆白布吉凶同齐则缁之鬼神尚幽闇三代改制者更制母追章甫委貎为行道朝服之冠缁布冠三代将为始冠之冠白布冠质三代为防冠
　　祭服朝服辟积无数深衣实亦辟积
　　云祭服朝服辟积无数者朝服谓诸侯与其臣以冠服为朝服天子与其臣以皮弁服为朝服祭服者六冕与爵弁为祭服不云端亦是士家祭服中兼之凡服唯深衣长衣之等六幅破为十二幅狭头向上不须辟积其实腰间已外皆辟积无数似防冠三辟积吉冠辟积无数也然凡裳前三幅后四幅者前为阳后为隂故前三后四各象隂阳也唯深衣之等连衣裳十二幅以象十二月也
　　衰一斩三缉缉裳内展缉衰外展
　　若齐裳内衰外注齐缉也凡五服之衰一斩四缉缉裳者内展之缉衰者外展之　释曰据上齐斩五章有一斩四齐此据四齐而不言一斩者上文已论五服衰裳缝之外内斩衰裳亦在其中此据衰裳之下缉之用针功者斩衰不齐无针功故不言也言若者不定辞以其上有斩下不齐故云若也言裳内衰外者上言衰外削幅此齐还向外展之上言裳内削幅此齐还向内展之并顺上外内而缉之此先言裳者凡齐据下裳而缉之裳在下故先言裳顺上下也郑云齐缉也者据上传而言之也云凡五服之衰一斩四缉者谓齐衰至缌麻并齐齐既有针功缌之名则没去齐名亦齐可知也言展之者若今亦先展讫乃行针功者也
　　负广出于适寸谓负版出辟领外
　　释曰以一方布置于背上上畔缝着领下畔垂放之以在背上故得负名适辟领即下文适也出于辟领外旁一寸总尺八寸也负广出于适寸适博四寸出于衰云博广也者若言博博是寛狭之称上下两旁俱名为博若言广则唯据横阔而言今此适四寸据横故博为广见此义焉云辟领广四寸者据项之两相向外各广四寸云则与阔中八寸也者谓两身当缝中央总阔八寸一邉有四寸并辟领四寸为八寸云两之为尺六寸也者一相阔与辟领八寸故两之总一尺六寸云出于衰者旁出衰外者以两旁辟领向前望衰之外也云不着寸数者可知也者以衰广四寸辟领横广总尺六寸除中央四寸当衰衰外两旁各出衰六寸
　　前衰后负左右辟领哀戚无不在
　　衰长六寸博四寸　释曰袤长也据上下而言也缀于外衿之上故得广长当心云前有衰后有负板者谓负广出于适寸及衰长六寸博四寸云左右有辟领者谓左右各四寸云孝子哀戚无所不在者以衰之言摧孝子有哀摧之志负在背上者荷负其悲哀在背也云适者以哀戚之情指适縁于父母不兼念余事是其四处皆有悲痛
　　衣亦名衰帯谓帯衣之帯
　　衣帯下尺　释曰谓衣腰也云衣者即衰也但衰是当心广四寸者取其哀摧在于徧体故衣亦名为衰今此云据在上曰衣举其实称云帯者此谓帯衣之帯非大帯革帯者也云衣帯下尺者据上下阔一尺若横而言之不着尺寸者人有麤细取足为限也云足以掩裳上际也者若无腰则衣与裳之交际之间露见表文有腰则不露见故云掩裳上际也言上际者对两旁有袵掩旁两厢下际也
　　袵掩裳际长比有司绅妇服无袵
