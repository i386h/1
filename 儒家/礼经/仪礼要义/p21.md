<!-- { "loadSidebar": true } -->
　　主人坐祭遂饮賔辞卒爵拜賔答拜　释曰案郷饮酒郷射主人酬賔皆坐卒觯此主人酬賔亦坐饮賔辞之者上文献君君立卒爵此主人代君酬賔亦宜立饮今主人坐祭遂饮故郑云辞者辞其代君行酒不立饮云此降于正主酧也者正主谓郷射饮酒正主酬处
　　献时礼盛賔卑酬讫賔尊礼杀
　　主人降复位賔降筵西东南面立云賔不立于序内位弥尊也位弥尊者其礼弥卑者案上初賔得献降升之时序内立是不敢近賔席是礼尊而賔卑至此酬讫立于席西是賔位弥尊礼渐杀故云弥卑也云记所谓一张一弛者礼记杂记献时为盛是一张也酬时为杀是一弛也无正文故云是之类与
　　二大夫媵爵于公徃来以右为上
　　小臣作下大夫二人媵爵云云序进盥洗角觯云云交于楹北　释曰云楹北西楹之北也者二大夫盥手洗爵讫先者升西阶由西楹之北向东楹之西东面酌酒讫右还由西楹北向西阶上北面后者升西阶亦由西楹之北向东楹之西酌酒讫亦由西楹之北西阶上北面相待乃次第而降故云交而相待于西阶之上既酌右还而反徃来以右为上云以右为上者谓在洗南西面及阶上北面时先者在右地道尊右故也
　　二大夫奠觯荐南不敢必君举
　　若君命皆致则序进奠觯于篚云云坐奠于荐南云云云序进徃来由尊北交于东楹之北者前二人酌酒降自西阶故交于西楹之北此酌酒奠于君所故交于东楹之北交于东楹北者以其酒尊所陈在东楹之西西向而陈其尊有四并执幂者在南不得南头以之君所又唯君面尊尊东西面酌酒以背君故先酌者东面酌讫由尊北又楹北徃君所奠讫右还而反后酌者亦于尊北又于楹北与反者而交先者于南西过后者于北东行奠讫亦右还而反相随降自西阶云奠于荐南不敢必君举也者案乡射皆云奠者于左将举者于右是
　　臣虽賔皆拜堂下君辞则升成拜
　　公坐取大夫所媵觯兴以酬賔賔降西阶下再拜稽首公命小臣辞賔升成拜　释曰云升成拜复再拜稽首也先时君辞之于礼若未成然者凡臣于君虽为賔与君相酬受爵不敢拜于堂上皆拜于堂下若君辞之闻命即升若堂下拜讫君辞之即升堂复再拜稽首所以然者以堂下再拜而君辞之若未成然故复升堂再拜稽首以成之升则不云再拜稽首直云成拜以堂下既有再拜稽首则此文是也若堂下未拜之间闻命则升升乃再拜稽首则不得言升成拜以其堂下未拜即下经云小臣辞賔升再拜稽首郑注云不言成拜者为拜故下实未拜是也凡臣拜于君有三等初受献拜于堂下或亲辞或遣小臣辞成与不成如上説至于酬酒虽下堂拜未即拜待君辞即此下经云公坐奠觯答再拜执觯兴立卒觯宾下拜小臣辞宾升再拜稽首郑注云不言成拜者为拜故下实未拜也下不辄拜者礼杀也此篇末无筭爵受公赐爵者皆下席堂上拜稽首不堂下拜者礼末又轻于酬时
　　賔拜于君左经不言嫌敌偶于君
　　賔下拜小臣辞賔升再拜稽首云此賔拜于君之左不言之者不敢敌偶于君者上云公酬賔于西阶上则此賔升再拜者拜于君之左可知经不言拜于君之左者若言再拜于君之左则臣与君敌偶
　　君尊不酌臣凡爵不相袭
　　公坐奠觯答再拜执觯兴賔进受虚爵降奠于篚易觯洗云君尊不酌故也者以其君酬賔当亲酌以授賔今賔爵自酌者君尊不酌与臣故也云凡爵不相袭者也于尊者言更自敌以下言易者于尊者言更谓受尊者之爵及与尊者爵皆言更上文主人献公讫受爵以降奠于膳篚更爵洗酌膳以自酢是受尊者之爵言更也下文云賔酬卿若膳觯也则降更觯郑注云言更觯卿尊也是与尊者之爵言更云自敌以下言易者谓与卑者之爵及受卑者之爵皆云易此文公酬賔云宾进受虚爵降奠于篚易觯洗言易者賔尊以公举觯酬賔是与卑者故言易
　　受酢受于尊者言更爵受酬言易
　　主人受公酢賔受公酬二者之爵皆从尊者来所以受酢为受尊者之爵言更受酬为与卑者之爵言易者以其主人受酢由己献公公报己己所当得是以为尊者之爵言更也賔受公酬以公举媵觯就西阶上以酬宾特为賔举旅故以为尊者与卑者之爵言易案下士举旅公坐取賔所媵觯唯公所赐受者如初受酬之礼降更爵洗升酌膳彼亦是尊者与卑者之爵不言易而言更者旅酬下为上尊前人
　　案少牢更爵易爵似不别
　　又案少牢不傧尸主妇致爵于主人主妇更爵酬注云更犹易也若然更与易似不别者但更易不殊以尊卑不同设文有异
　　凡下未拜或礼杀或君亲辤
　　下拜小臣辤賔升再拜稽首　释曰云凡下未拜有二或礼杀或君亲辤云礼杀者谓若酬时不为拜实未拜辤之即升再拜稽首是也云或君亲辤者谓若公食大夫云公拜至賔降西阶东北面答拜公降一等辤賔升不拜直言阶上北面再拜稽首是阶下未拜不得言升成拜直言再拜稽首而已公答再拜注拜于阼阶上也
　　賔请旅侍臣必请者不专君惠
　　释曰云于是賔请旅侍臣者案下记云凡公所酬既拜请旅侍臣郑注云既拜谓自酌升拜时也摈者阼阶下告于公还西阶下告公许旅行也谓行酒于羣臣必请者不専君惠也大射于此时宾请旅于诸臣
　　賔以旅酬大夫言大夫则卿在其间
　　賔以旅酬于西阶上射人作大夫长升受旅注以次序劝　释曰此经论旅酬先尊后卑之法仍未行旅下经射人作大夫长乃始旅酬遣射人作大夫者燕或射故使之云言作大夫则卿存矣者以其卿称上大夫言大夫长故知卿亦存在作中矣云长者尊先而卑后者賔则旅三卿三卿徧次第至五大夫徧不及士
　　酢时礼盛坐卒爵拜既爵旅酬轻反之
　　賔坐祭立饮卒觯不拜　释曰此对酢之时坐卒爵拜既爵是礼盛也今旅酬立卒觯不拜既爵故云礼杀也
　　虽立为賔仍是大夫卑于卿
　　若膳觯也则降更觯洗升实散大夫拜受賔拜送案上文体例与卑者之爵称易与尊者之爵称更虽立为賔仍是大夫为之是賔卑于卿故言更觯者卿尊
　　君为賔举旅行酬君礼成乃献卿
　　主人洗升实散献卿于西阶上注酬而后献卿别尊卑释曰自此尽无加席论主人献孤卿之节此酬非谓
　　寻常献酬乃是君为賔举旅行酬以其主人献君君酢主人主人不敢酬君故使二大夫媵爵于公以当酬处所以覆献也但君恩既大为賔举旅饮酒之礼成于酬故酬辨乃献卿以君尊卿卑是以君礼成卿乃得献故云别尊卑也














　　仪礼要义卷十四
　　钦定四库全书
　　仪礼要义卷十五
　　宋　魏了翁　撰
　　燕礼二
　　三卿重席于賔东每卿异席
　　司宫兼卷重席设于賔左东上　释曰此经设三卿之席在于賔东言兼卷则每卿异席也者若三卿同席则直云卷重席不湏言兼今云兼卷则兼三卿重席皆卷之故知每卿皆异席也云重席重蒲筵者案公食大夫记云司宫具几与蒲筵常缁布纯加萑席防帛纯彼为异国之賔有蒲筵萑席两重席故称加上小臣设公席与公食大夫席及賔皆称加亦是两重席两重而称加此燕己臣子一种席重设之故不称加若然案郷饮酒云席于賔东公三重大夫再重公升如賔礼大夫则如介礼有诸公则辞加席乡射亦云大夫辞加席案彼二文虽称加上文云三重再重则无异席故彼记直云蒲筵彼云加者以上席加于下席故郑彼云加席上席也故此下注云重席虽非加犹为其重累去之是其一种席也
　　饮射公大夫之席统于遵此卿坐统于君
　　云卿坐东上统于君也者决乡饮酒郷射诸公大夫席于尊东西上彼遵尊于主人故郑注云统于尊故统于君而东上也云席自房来者案公食记云宰夫筵出自东房
　　卿重席非加犹辞之以辟君
　　卿升重席司宫彻之云重席虽非加犹为其重累去之辟君也者案郷射云大夫辞加席之等皆是异席而辞之此重席重蒲筵不合辞以君有加席两重故辞之以辟君
　　郑以诸公为大国之孤容牧有三监
　　卿皆升就席若有诸公则先卿献之如献卿之礼云诸公者谓大国之孤也知者周礼典命云公之孤四命侯伯已下不言孤故据大国而言云孤一人者郑司农注典命云上公得置孤卿一人后郑从之故此亦云孤一人与司农义同云言诸者容牧有三监者以其言诸非一人案王制云天子使其大夫为三监监于方伯之国国三人彼是殷法同之周制使伯佐牧不置监周公制礼因殷不改者若士冠醮用酒之类故郑云容言容有异代之法据周礼天子大夫四命与孤等故同称公
　　席孤北面无加席以近君屈之
　　席于阼阶西北面东上无加席　释曰案上文卿初设重席辞之乃彻此孤北面无加席者皆是为大尊屈之也云亦为阼阶西位近君君则屈亲宠苟敬私昵之坐者案下记云賔为苟敬席于阼阶之西以为敬此孤亦席于阼阶之西
　　小臣请二大夫媵爵如初
　　小臣又请媵爵者二大夫媵爵如初　释曰自此至送觯公答再拜论一人致爵于公之事云二大夫媵爵如初者亦上二人媵爵媵爵者阼阶下皆北面再拜稽首公答再拜媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南相似也故言二大夫媵爵如初也
　　为賔举旅又为卿举旅
　　公又行一爵若賔若长唯公所酬　释曰自此至奠于篚论为卿举旅之事知一爵是先媵者之下觯者以其前大夫二人媵爵皆奠于荐南以其上觯者以为賔举旅今又行一爵故知先媵者之下觯也其后媵一觯者留之后为大夫举旅也
　　大夫不酢主人又不拜既爵礼又杀于卿
　　主人洗升献大夫于西阶上云云立卒爵不拜既爵释曰自此尽皆升就席论献大夫之节云不拜之者礼又杀者前卿受献不酬酢辟君已是礼杀今大夫受献不但不酢主人又不拜既爵故云礼又杀
　　大夫献后乃席徧献乃荐降于卿
　　辨献大夫遂荐之继賔以西东上　释曰凡大夫升堂受献得献讫即降献徧不待大夫升遂荐于其位大夫始升故言遂也云徧献之乃荐略贱也者决上卿与賔得献即荐贵故也云亦献而后布席者亦上献卿之时司宫兼卷重席设于賔左此大夫不言设席明亦得献后即布席也若然案大射席小卿賔西东上注云席于賔西射礼辨贵贱也以此言之燕礼主欢不辨贵贱小卿与大卿皆在賔东故此賔西无小卿位
　　作乐有歌笙间合四节
　　席工于西阶上少东乐正先升北面立于其西　释曰自此至降复位论作乐之事此上下作乐之中有四节升歌一笙二间三合乐四
　　凡执技艺者称工此工瞽蒙讽诵诗者
