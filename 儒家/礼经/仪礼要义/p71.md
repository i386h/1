<!-- { "loadSidebar": true } -->
　　祝迎尸于门外　释曰自此尽反黍稷于其所论隂厌后迎尸于正祭之事云尸自外来代主人接之者下注云主人不迎尸成尸尊故也云就其次而请不拜不敢与尊者为礼者凡平賔客皆在门西主人出门左西面拜今此经直云迎尸于门外不言祝拜尸荅拜是祝出就次尸乃出次迎之而入门是不敢与尊者为礼引周礼者证门外张尸次之事
　　周礼掌次有张尸次谓更衣处
　　庙中则尸尊庙门外则君尊
　　云主人不迎尸成尸尊者案祭统云君迎牲而不迎尸别嫌也尸在庙门外则疑于臣在庙中则全于君君在庙门外疑于君入庙门则全于臣全于子郑云不迎尸者欲全其尊也尸神象也鬼神之尊在庙中人君之尊出庙门则伸此士礼虽无君道亦尊尸主人不迎迎之尊不成不迎之则成尸之道尊也云尸所祭者之孙也者礼记云孙为王父尸是也云祖之尸则主人乃宗子者以其祭祖兄弟来助祭故知宗子小宗大宗五宗皆然书传云宗子将有事族人皆入侍也云祢之尸则主人乃父道者礼记祭统云夫祭之道孙为王父尸所使为尸者于祭者子行也父北面而事之所以明子事父之道也此父子之伦也注云祭祖则用孙列皆取于同姓之适孙是其祢之尸则主人乃父道也云事神之礼庙中而已出迎则为厌出庙门主人有君厌臣之义故不迎也
　　主人拜妥尸尸荅拜祝飨称孝子
　　尸荅拜执奠祝飨主人拜如初飨劝彊之也其辞取于士虞记则宜云孝孙某圭为孝荐之飨旧説云明荐之释曰丧祭称哀吉祭称孝故士虞记卒哭飨尸辞曰
　　哀子某圭为哀荐之飨此既吉祭宜云孝孙某圭为孝荐之飨以其改哀云孝故曰宜云也引旧説者证圭为洁明之义也
　　设馔饮神为隂厌今尸挼祭食神余
　　祝命挼祭尸左执觯右取菹挼于醢祭于豆间　释曰云挼祭祭神食也者乡者设馔未迎尸隂厌厌饫神今尸来升席而挼祭祭讫当食神余引周礼而云堕与挼读同则二字通用云今文改挼皆为绥不从今文引古文者欲见挼下有祭无醢故垒之而不从也云挼醢者染于醢从经为正也
　　生人礼大羮湆在荐右神礼在左防用生礼
　　设大羮湆于醢北　释曰云醢北者为荐左案公食大夫昏礼大羮湆皆在荐右此在左者神礼变于生人士虞礼大夫羮湆设于铏南在右与生人同有不忍异于生故也云不和贵其质者案桓二年左氏传云大羮不和以盐菜是贵其质
　　大羮湆隂厌时未设为尸不为神
　　云不为神者隂厌时未设尸来始设为尸故士虞记云无尸则礼及荐馔皆如初不挼祭无大羮湆胾从献有尸即有大羮湆从献纵有亦不祭不哜是不为神为尸非盛者也引士虞礼曰大羮湆自门入者证迎尸后乃从献来也
　　肵俎主于尸主人亲羞尊賔以事先
　　主人羞肵俎于腊北　云肵爼主于尸者以其入后乃设之故知主于尸主人亲进者敬尸故也前神俎使载者设之者欲得尊賔客以事其先故也
　　主人洗角酳尸
　　主人洗角升酌酳尸　释曰自此尽入复位论主人献尸及祝佐食之事知是献尸者下有主妇洗爵献尸并賔长献尸故知此是主人酳尸也云不用爵者下大夫也者此决少牢云主人降洗爵酌酒乃酳尸用爵不用角也
　　祝爵授尸以醋主人尸尊不亲洗爵
　　祝酌授尸尸以醋主人注醋报也祝酌不洗云云　释曰云祝酌不洗者尸当酢主人宜亲洗爵酌酒不亲洗酌尸尊故也授代酌由祝代酌故不洗也
　　士尸亲嘏主人大夫尸尊不亲
　　佐食抟黍授祝祝授尸尸受以菹豆执以亲嘏主人释曰案少牢云祝与二佐食皆出盥于洗入二佐食各取黍于一敦上佐食兼受抟之以授尸尸执以命祝卒命祝祝受以东北面于户西以嘏于主人但少牢不亲嘏者大夫尸尊又大夫礼文此亲嘏者士尸卑礼质故也云其辞则少牢馈食礼有焉者案少牢云祝以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之是也
　　祭用黍者食之主上文尔黍不尔稷
　　云独用黍者食之主者案上文云尔黍于席上不云尔稷者以稷虽五谷之长不如黍之美故云食之主是以丧大记云君沐粱大夫沐稷士沐粱士丧礼士沐稻诸侯之士郑注云差率而上天子沐黍
　　主人受嘏诗懐之挂袪以季指
　　主人左执角再拜稽首受复位诗懐之实于左袂挂于季指卒角拜尸答拜诗犹承也谓奉纳之懐中季小也实于左袂挂祛以小指者便卒角也少牢馈食礼曰兴受黍坐振祭哜之古文挂作卦　释曰云挂袪以小指者便卒角也但右手执角左手挂袪以小指不于左手言便卒角者饮酒之时恐其遗落故挂以小指
　　佐食俎觳折至賔尸时无俎
　　祝左执角祭豆兴取肺坐祭哜之云云　云主人答拜受角酌献佐食者案上献祝有俎此献佐食不言俎者上经云云执事之俎陈于阶间二列北上郑注云执事谓有司以佐食亦在有司内者下记云佐食俎觳折脊胁也又下经賔长献节郑注云凡献佐食皆无从其荐俎献兄弟以齿设之若少牢献佐食俎即设于两阶之间西上大夫将賔尸故即设佐食俎至于賔尸时佐食无俎也
　　主妇酌亚献尸不夹拜
　　主妇洗爵于房酌亚献尸注亚次也次犹贰　释曰自此尽以爵入于房论主妇献尸祝及佐食之事云主妇贰献不夹拜者士妻仪简耳者此决少牢主妇亚献尸时夹拜此士妻下之
　　尸酢主妇如主人仪不易爵辟内子
　　尸酢如主人仪　释曰云尸酢主妇如主人仪者自祝献至尸拜送如酢主人也云不易爵辟内子者以经云酢如主人仪上尸酢主人时不易爵故此主妇受酢亦不易爵可知男女不相袭爵所以今袭爵者辟内子是以少牢云祝受尸爵尸荅拜易爵洗酌授尸主妇拜受爵尸荅拜是其易爵也
　　尸止爵以待神恵之均于室中
　　賔三献如初燔从如初爵止注初亚献也尸止爵云云释曰自此尽卒复位论賔长献尸及佐食并主人主
　　妇致爵之事此一科之内乃有十一爵賔献尸一也主妇致爵于主人二也主人酢主妇三也主人致爵于主妇四也主妇酢主人五也尸举奠爵酢賔长六也賔长献祝七也又献佐食八也賔又致爵于主人九也又致爵于主妇十也賔献主人酢十一也云初亚献也者知不初献者以主妇亚献承初献后賔长又承亚献后故知如亚献不得如初献也又面位及燔从皆如亚献也云三献礼成欲神惠之均于室中是以奠而待之者谓尸得三献而礼成言其实饮三爵祝与佐食亦得三献主人主妇各得一酢而已未得献是神惠未均奠而待之者待主人主妇致爵乃均也案下文众賔长为加爵如初爵止郑注云尸止爵者欲神惠之均于在庭止得一献亦言均则不以爵数为均直据得一献则为均也
　　主人更爵自酢男子不承妇人爵
　　主人降洗酌致爵于主妇云云主人更爵酌醋卒爵云云云主人更爵自酢男子不承妇人爵也者案上主妇献尸尸酢主妇不易爵郑注云辟内子致爵于主人则易爵也若然案下记设洗篚在洗西实二爵郑注云二爵者为賔献爵止主妇当致也此賔长所献爵尸奠之未举其篚唯有一爵得云易者上主妇亚献洗爵洗爵于房中则房中有爵又主妇献祝及佐食讫以爵入于房后主妇致爵于主人还是房内爵后主人致爵于主妇者是下篚之爵主妇饮讫实于房中之篚主人更取房内之爵以酌酢酢讫奠于下篚云主人更爵者谓酌酢爵与房内爵相更郑注下记云主妇当致者谓主人致爵于主妇则用下篚内爵也
　　洗爵以致于主人主妇以承贱者爵
　　尸卒爵酢酌献祝及佐食洗爵酌致于主人主妇云云释曰此决上文賔献尸献祝及佐食不洗今致于主
　　人洗故决之也案下篇不傧尸洗爵致于主人注云以承佐食贱新之此云为异事新之注不同者但为异事异事则是承贱承贱后则事异
　　饮射賔主献酢各专阶此賔轻不专
　　主人降阼阶西面拜賔如初洗　释曰自此论献賔及众賔云就賔拜者此礼不主于尊也者案乡饮酒乡射賔主献酢各于其阶至酬乃同阶此因祭如初賔非为尊之所尊者谓尸也又賔是士家有司卑不得专阶故就之使不得专阶也对乡饮酒乡射得专阶也云主人在右统于其位者以其賔得在西阶上北面以东为右主人位在阼阶故云统于其位郑言此者主人就西阶异于饮酒主人在右则与饮酒礼同以言主人常居右也
　　凡节解牲体皆曰折升俎名折俎
　　荐脯醢设折俎　释曰案下记云賔骼郑云骼左骼也賔俎全体尊賔也折骨而曰折俎明凡节解牲体皆曰折升于俎故名折俎与臑折同名其折义则异彼折骨云不言其体略云折俎非贵体也者案下记云賔骼骼是牲体此经云折俎者亦用骼非贵体
　　饮射賔亲酢此賔不敢敌主人主人自酢
　　賔卒爵拜主人荅拜受爵酌酢奠爵拜賔荅拜云賔不敢敌主人主人逹其意者以其宾是士之属有司之中以卑不敢与主人为敌酢之是以主人酌以自酢逹賔意故也若乡饮酒乡射賔皆亲酢主人以其賔尊行敌礼
　　献賔兄弟酌上尊旅酬礼防酒在下
　　尊两壶于阼阶东加勺南枋西方亦如之　释曰自此尽揖复位论堂下设尊酬賔之事云行神恵不酌上尊卑异之者决上文献賔及兄弟皆酌上尊者献是严正故得与神灵共尊至此旅酬礼亵故不敢酌上尊案司尊彛职四时之祭云皆有罍诸臣之所酢少牢上下大夫堂下皆无尊者士卑得与人君同大夫尊辟人君故也云两壶皆酒优之者设尊之法皆有酒今两壶皆酒无酒优之也案玉藻云唯飨野人皆酒郑云饮贱者不备礼与此注无酒为优之异者此士之祭礼欲得尊賔嘉客以事其先非贱者故以皆酒为优之彼飨野人野人是贱者故以不备礼解之也云先尊东方示惠由近者东方主人位西方賔位今先设东方乃设西方者见酒由主人来故云示惠由近为始也引礼运者彼注澄为沈齐酒是三酒酒所以饮诸臣证此壷尊亦饮在下者也案礼运澄酒在下
　　神惠右不举生人饮酒左不举
　　主人奠觯于荐北　释曰以其神惠右不举生人饮酒左不举今行神惠不可同于饮酒故奠于左与生人相变故有司彻云二人举觯酬尸侑侑奠觯于右郑注云奠于右者不举也神惠右不举变于饮酒是也此酬奠于荐左下文賔举为旅酬以其神惠故也言不可同饮酒者谓不可同于乡饮酒故乡饮酒记云将举者于右奠者于左其义与此别
　　酬賔乃献兄弟献之礼成于酬
　　主人洗爵献长兄弟于阼阶上如宾仪释曰自此尽如众賔仪论主人献长兄弟及众兄弟之事云酬賔乃献长兄弟者献之礼成于酬者以其献賔之礼以酬副之乃礼成故冠礼云乃礼賔以一献之礼郑注云献酢酬賔主人各两爵而礼成又乡饮酒献及酬賔讫乃献介又此文献賔即酬賔乃献兄弟故郑注献之礼成于酬也云亦有荐脀设于位者以经云献长兄弟于阼阶上如賔仪则长兄弟初受献于阼阶上时亦荐脯醢设折爼于阼阶上祭讫乃执以降设于下位皆当如賔仪
　　内兄弟姑姊妹及宗妇
