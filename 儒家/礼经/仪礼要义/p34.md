<!-- { "loadSidebar": true } -->
　　释曰自此尽宾送不拜论主君使卿诣馆还玉及报享之事云玉圭也者举聘君之圭云君子于玉比德焉以之聘重礼也并相切厉之义并聘义文案聘义云天子制诸侯比年小聘三年大聘相厉以礼又云已聘而还圭璋此轻财而重礼之义又云夫昔者君子比德于玉焉是其义也云还之者德不可取于人相切厉之义也者相切磋相磨厉以德而尊天子故用之也云皮弁者始以此服受之不敢不终也者始谓受聘享在庙时今还以皮弁还玉是终之也
　　大夫入宾不拜迎不纯为主
　　宾皮弁袭迎于外门外不拜帅大夫以入　释曰云帅大夫以入者大夫即卿卿亦大夫也云将去不纯为主也者客在馆如主人卿往如宾今不拜迎是不纯为主也决上君使卿归饔饩时宾拜迎是纯为主人
　　宾受礼归饩皆阶上听命唯此碑内
　　宾自碑内听命升自西阶自左南面受圭负右房而立云听命于下敬也者此决宾受礼时公用束帛宾西阶上听命归饔饩时宾阼阶上听命此特于下听命故云敬也云自左南面右大夫且并受也者以乡饮酒献酢之时授者在右受者在左故右大夫也且并受者欲取如向君前然也云退为大夫降逡遁者以大夫降为之逡遁而退因即负右房南面而立大夫士直有东房西室天子诸侯左右房今不在大夫庙于正客馆故有右房也
　　大夫贿宾用束纺即汉时素纱
　　宾禓迎大夫贿用束纺　释曰此则未知何用之财若是报享之物不应在礼玉之上今言此束纺者以其上圭璋是彼国之物下云礼玉束帛报聘君之享物彼君厚礼于此此亦当厚礼于彼故将加此束纺是以郑云相厚之至也云贿予人财之言也者案下记云贿在聘于贿又云无行则重贿反币郑注周礼云布帛曰贿郑注周礼内司服亦云素纱者今之白缚也则此束纺者素纱也故据汉法况之
　　主君以玉束帛乗皮报聘君之享
　　礼玉束帛乗皮　释曰云礼礼聘君也者此谓报享之物以其彼持享物来礼此主君此主君亦以物礼彼君故云礼礼聘君也云所以报享也者彼以物享此君此君亦以物享彼君上文聘宾行享之时束帛加璧束锦加琮今报享物亦有璧琮致之故云亦言玉璧可知此玉则琮也以其经言玉故以玉言之若然经言束帛兼有束锦矣案下记云贿在聘于贿又云无行则重贿反币则此礼也
　　宾将发主君就馆拜谢宾辟不受
　　公馆宾宾辟释曰自此尽宾退论明日宾将发主君就馆拜谢聘君使臣来礼己国之事云公朝服者以其行聘享在庙之时相尊敬重故着皮弁此拜谢之礼轻故知著朝服上文宾即馆卿大夫劳宾宾不见以其不见故遣上介听命故知此宾亦不见凡言辟者将见而不见则谓之辟此本不见而言辟者以其君在庙门外虽不见而言辟故郑云敬也云凡君有事于诸臣之家车造庙门乃下者以其卿馆于大夫之庙此馆则是诸臣之家案公食记云宾之乗车在大门外又曲礼云客车不入大门以此言之君车入大门矣大夫士有两门入门东行则是庙门矣既至庙门须与宾行礼故云造庙门乃下也
　　自聘享至送宾公皆载拜
　　聘享夫人之聘享问大夫送宾公皆再拜释曰云聘享者谓宾聘君以圭享君以璧夫人聘享者谓宾聘夫人以璋享夫人以琮问大夫者问三卿及尝聘彼国之下大夫送宾以登路云拜此四事者君礼一夫人礼二大夫礼三送宾礼四四事皆再拜云公东面者公如宾礼门西东面摈者向公向介故知北面为相而言也
　　宾请命于朝拜主君之馆已
　　公退賔从请命于朝注賔从者为拜主君之舘已也云云案司仪云君馆客客辟介受命遂送客从拜辱于朝此经不言拜辱而言请命凡言请者得不由君君听则拜此下经直云公辞宾退不见拜文是君不受其谢故云请命者以己不敢斥尊者之意故不言辱而言请
　　三拜乗禽明小者亦不敢忽
　　宾三拜乗禽于朝讶听之　释曰自此尽送至于竟论宾介发行主国赠送之事云明已受赐大小无不识者以其乗禽是礼之细小尚记识而拜之况饔饩食礼之大者
　　君已驾仆展軨卿大夫自展
　　遂行舎于郊　释曰曲礼云己驾仆展軨郑注云具视也彼是君车故使仆展之此卿大夫故郑云自展軨恐不得所故也
　　受赠如受劳皆在近郊
　　公使卿赠如觌币受于舎门外如受劳礼无傧注云不入无傧对归饔饩入设而有傧此则不入无傧明宾去礼冝有己云如受劳礼以赠劳同节者宾来劳之去有赠之皆在近郊礼又不别
　　君赠上介如宾赠众介如觌大夫赠如面币
　　使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟使者归及郊请反命注郊近郊也告郊人使请反命于君也必请之者以已久在外嫌有罪恶不可以入春秋时郑伯恶其大夫高克使之将兵遂而不纳此盖请而不得入　释曰自此尽拜其辱论使者反命之事知郊是近郊者以下文云朝服载郑云行时税舎于此郊今还至此正其故行服以俟君命敬也者初行云舎于郊敛旜今至此载旜而入故知近郊也云告郊人使请反命于君者以其使者至所聘之国谒关人明此至郊告郊人使请可知引春秋者案闵二年公羊传云
　　宾介所得公私币之数
　　乃入陈币于朝西上上宾之公币私币皆陈上介公币陈他介皆否云此币使者及介所得于彼国君卿大夫之赠赐也者于君所得为公币于卿大夫所得为私币宾之公币有八郊劳币一也礼宾币二也致饔饩三也夫人归礼币四也侑食币五也再飨币六也夕币七也赠贿币八也此八者皆主君礼赐使者皆用束锦故曰公币宾之私币略有十九主国三卿五大夫皆一食有侑币飨有酬币皆用束锦则是十六有三卿郊赠则十九也其上介公币则有五致饔饩一也夫人致礼币二也侑食币三也飨酬币四也郊赠币五也降于宾者以其上介无郊赠币又无礼宾币又阙一飨币故宾八上介五也上介私币有十一主国三卿五大夫或飨或食不备要有其一则其币八也又三卿皆有郊赠如其面币通前则十一也主国下大夫尝使己国者聘亦有币及之则亦有报币之事其数不定士介四人直有郊赠报私币主国卿大夫报士介私面士介私币数不甚明云礼于君者不陈者谓贿用束纺礼用束帛乗皮不陈之者以经云公币又云上介公币陈他介皆否若礼于君者一统于宾不得云介之币故知礼于君者不陈
　　礼于君者不陈礼于己者始陈
　　必礼于君不陈礼于己始陈者以其礼于君者是其正故不陈之礼于己者以其荣故陈之是以下注云不加于其皮上荣其多是其义也若然聘君以币问卿而其卿不见报聘君之币者以其尊卑不敌若报之嫌其敌体故也初夕币时束帛皆加于左皮上今不言加于皮上者若加于皮上相掩蔽故不加于皮上荣其多
　　反命谓某君受币于某宫谓太祖庙
　　反命曰以君命聘于某君某君受币于某宫云云释曰云君亦揖使者进之乃进反命也者亦谓亦受命于朝位立定时君揖使者乃进受命明反命亦然某君某国名者若云郑国君齐国君云某宫若言桓宫僖宫者左传有桓宫之楹宫是庙名其受聘享于庙故以宫言之但受聘享在大祖庙不在亲庙四而云桓宫僖宫者略举庙名而言
　　变反命言致命明妇人无外事
　　受上介璋致命亦如之　释曰云变反言致者若云非君命也者君与夫人聘于邻国君与夫人各有所当聘邻国君受命于君今使者还反命于君聘于邻国夫人当受命于夫人使者还反命于夫人但妇人无外事虽聘夫人亦君命之今使还反命不云反命于君变反言致命者若本非君命然故变反言致也若然妇人既无外事而承君命聘邻国夫人者以其夫妇一体共事社稷故下记云君以社稷故在寡小君拜是宾主相对之辞云不言受币于某宫可知略之者以其夫人受聘享皆因君聘享同时同宫
　　郊劳至赠贿凡八此执初以言
　　执礼币以尽言赐礼　释曰云礼币主国君初礼宾之币也者谓从郊劳己后至于赠贿八度礼宾皆有币是自郊劳为初也云以尽言赐礼谓自此至于赠者此则郊劳也
　　大夫私行出疆反有献公行献可知
　　若有献则曰某君之赐也　释曰此献物谓入宾者故下记云既觌宾若私献奉献将命注云时有珍异之物或宾奉之犹以君命致之则是宾亦言有私献于彼君则彼君亦有私献报宾则此献者也云大夫出反必献忠孝也案下曲礼云大夫私行出疆必请反必有献彼私行出疆反必有献此以公聘出疆反亦有献故云大夫出反必献此以入己之物献于君者忠孝也
　　大夫有献不拜为君之答己
　　君其以赐乎注云不拜者为君之答己也者士拜国君国君不拜士贱故也大夫拜国君国君即答拜大夫尊故也故云不拜者为君之答己拜若然自反命以来尽于赐礼之等或拜或不拜无答己之嫌独此不拜为君之答己者自此以前皆是彼国报君之物宾直告事而已君受之而无言故宾不拜君有言及己者乃拜之拜君言也此献是彼国君赐与己理须拜送是以玉藻云凡献于君大夫使宰士亲皆再拜稽首送之又郊特牲云大夫有献弗亲不面拜为君之答己亦此类故郑云献不拜者为君之答己若然玉藻不亲此亲者此因命故亲献也
　　旅答士介一拜即竒拜比上介又贱
　　上介徒以公赐告如上賔之礼云云君答拜劳士介亦如之郑知旅答士介共一拜者君劳上介上介再拜稽首君答拜不言再拜则君答上介一拜矣劳士亦如之不言皆则总答一拜矣劳宾君答再拜劳上介君答一拜对宾再拜己是贱矣今此士介四人共答一拜故云又贱也此一拜答臣下则周礼大祝辨九拜七曰竒拜是也是以彼注云一拜答臣下也案曲礼云君于士不答拜此君答拜士者以其新行反命君劳苦之故答拜异于常也
　　臣子得赐必献君父反之如更受赐
　　君使宰赐使者币使者再拜稽首云礼臣子人赐之而必献之君父不敢自私服也君父因以予之则拜受之如更受赐也者案内则云妇或赐之衣服则受而献诸舅姑舅姑受之则喜若反赐之则辞不得命如更受赐臣子于君父亦然
　　释币于门谓宾介还礼大门之神
　　释币于门释曰自此尽亦如之论宾上介使还礼门神及奠于祢之事知门是大门者以其从外来先至大门即礼门神故知门是大门也案特牲筮时云席于门中闑西阈外故知此亦席于闑西阈外知东面者神居东面为正故也云设洗于门外东方者以其在庙在学设洗皆云洗当东荣故在门外亦在东方也云其余如初于祢时者初出亦释币于行不如之者以其初出于庙礼文具设于行其文略故此云如祢时言如者谓释币于祝先入已下埋于西堦东是也
　　出告行入告门告所先见
　　云出于行入于门不两告告所先见也者出时自庙出先行即告行入时先见门故告门
　　一献当言奠今言陈以下有二献
　　乃至于祢筵几于室荐脯□觞酒陈席于阼云云云筵几于室者还以特牲少牢司宫设席于奥东面右几但无牲牢进脯醢而已以告祭非常故也觞酒陈主人一献当言奠今不言奠而言陈者以其下仍有室老及士献以备故言陈陈有次第之言以其三时次第皆列于坐者也云先荐后酌祭礼也者以其特牲少牢皆先荐馔乃后献奠于铏南此与彼同故云先荐后酌祭礼也云行释币反释奠略出谨入也者必略出谨入者出时以祷祈入时以祠报故不同也
　　郑谓告反主妇不与以室老士备献
