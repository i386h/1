<!-- { "loadSidebar": true } -->
　　及馆展币于贾人之馆如初　释曰案周礼遗人职云十里有庐三十里有宿五十里有市有候馆畿内道路皆有候馆郑云逺郊之内有候馆者据此候馆在逺郊之内指而言之不谓于此独有也以行道之间停息故云小休止沐浴又得展币也注云展币不于賔馆者为主国之人有劳问已者就焉便疾也者若并在賔馆则事烦不疾若展币于贾人之馆其賔馆受劳问是以就贾人之馆展币便疾也案大行人诸侯朝天子上公三劳侯伯再劳子男一劳孤不问一劳诸侯自相朝无过如朝天子遣臣相聘无过一劳此下文使卿近郊劳此乃逺郊之内得有此劳问己者谓同姓舅甥之国而加恩厚者别有逺郊之内问劳也
　　上介出门西面请事入门北面告賔
　　上介出请入告注出门西面请所以来事也入告者入北面告賔也　释曰此时賔当在賔馆阼阶西面故上介北面告賔也云每所及至皆有舍其有来者皆出请入告于此言之者賔弥尊事弥録者道皆有庐宿市候之舍前士请事大夫请行亦当出请入告于此始言之者先士次大夫后卿以是先卑后尊今复见此言故云賔弥尊事弥録也
　　凡为使不答拜不敢当其礼
　　劳者不答拜　释曰言凡者非直此卿为君劳賔不敢当其礼不答拜聘賔亦初入大门主君拜賔辟不答拜也如此之类皆然故云凡以该之至后傧劳者与之答拜为已故也
　　比侯伯之臣若公之臣则受劳于堂
　　賔揖先入受于舍门内　释曰知公之臣受劳于堂者案司仪云诸公之臣相为国客及大夫郊劳三辞拜辱三让登听命是公之臣受劳于堂
　　賔在馆如主人故劳者东面致命
　　劳者奉币入东面致命　释曰賔在馆如主人当入门西面故劳者东面向之也
　　大夫家臣称老
　　授老币　释曰大夫家臣称老若赵魏臧氏老之类也
　　傧劳者谓賔以来者为賔
　　賔用束锦傧劳者　释曰云言傧者賔在公馆如家之义亦以来者为賔者凡言傧者谓报于賔今以賔馆故賔若主人故云傧劳者即以劳者为賔故也
　　劳者稽首受傧賔亦稽首送币
　　劳者再拜稽首受　释曰周礼大祝辨九拜一曰稽首首至地臣拜君法二曰顿首头叩地平敌相拜法三曰空首首至手君答臣下拜法郊特牲云大夫之臣不稽首非尊家臣以辟君也今此劳者与賔同类不顿首而稽首故云尊国賔也下賔亦稽首送者以是为君使故亦稽首以报之也
　　賔之使者执皮劳者从人讶受
　　劳者揖皮出乃退賔送再拜　执皮者是賔之使者执皮者得揖从出劳者从人当讶受之是以公食大夫礼云賔三饭公侑食以束帛庭实设乗皮賔受币賔出揖庭实出郑云揖执皮者若亲受云上介受賔币从者讶受皮则此从者亦讶受可知也
　　主人与祝立少顷示有俟于神
　　主人立于户东祝立于牖西注少顷之间示有俟于神释曰案士虞礼无尸者出户而听若食间此无祭事故云有俟于神
　　取币降卷币实于笲埋于西阶东注埋币必盛以噐若藏之然

　　仪礼要义卷十九
　　钦定四库全书
　　仪礼要义卷二十
　　宋　魏了翁　撰
　　聘礼二
　　王后劳賔有玉案竹簠此夫人惟簠盛栗
　　夫人使下大夫劳以二竹簠方被纁里有盖　释曰自此尽以賔入论夫人劳賔之事夫人劳使下大夫者降于君故不使卿凡簋皆用木而圆受斗二升此则用竹而方故云如簋而方受斗二升则同如今寒具筥者寒具见笾人先郑云朝事谓清朝未食先进寒具口实之笾实以冬食故谓之寒具筥圆此方者方圆不同为异也案玉人云案十有二寸栗十有二列诸侯纯九大夫纯五夫人以劳诸侯彼有玉案者谓王后法有玉案并有竹簠以盛栗故彼引此为证此诸侯夫人劳卿大夫故无案直有竹簠以盛栗故下文云其实蒸栗择兼执之以进
　　賔至外朝主人拚祧以俟
　　至于朝主人曰不腆先君之祧既拚以俟矣　释曰自此尽俟间论賔初至主君请行聘礼賔又请俟间之事云至于朝者郑云賔至外门者外门即诸侯之外朝故下云以柩造朝亦谓大门外为外朝也云下大夫入告出释此辞者此下大夫即夫人劳賔导賔入者也云明至欲受之不敢稽賔案觐礼云侯氏遂从之天子赐舍郑云且使即安不即言欲受之者彼天子以诸侯为臣故使且安此邻国聘賔不臣人之臣故言不敢稽賔
　　受聘享于太祖祧飨食于祢燕于寝
　　云迁主所在曰祧者此总解天子诸侯称祧也云周礼天子七庙文武为祧者案周礼大宗伯序官守祧职云奄八人郑注云逺庙曰祧又守祧职云掌守先王先公之庙祧郑注云庙谓大祖之庙及三昭三穆迁主所藏曰祧先公之迁主藏于后稷之庙先王之迁主藏于文武之庙天子有二祧以藏迁主诸侯无二祧迁主藏于大祖庙故此名大祖庙为祧也云既拚者少仪云埽席前曰拚拚者埽除之名云诸侯五庙王制与祭法文云则祧始祖是亦庙也言祧者祧尊而庙亲待賔客者上尊者下文迎賔于大门揖入及庙门受賔聘享皆在庙此云先君之祧明下云庙是大祖庙可知是以于大祖庙受聘享尊之若飨食则于祢庙燕又在寝弥相亲也此郑义若孔君王肃则以髙祖之父及祖为二祧
　　凡称致馆者有币觐礼称赐舍无币
　　大夫帅至于馆卿致馆　释曰自此尽送再拜论主君遣卿致馆之事至此馆主人以上卿礼致之者案觐礼云侯氏遂从之天子赐舍辞曰赐伯父舍侯氏再拜稽首受傧之束帛乗马注云王使人以命致馆无礼犹傧之者尊王使也无礼谓无束帛此云以上卿礼明有束帛致亦可知若然有礼则称致觐礼不称致无礼故也案司仪云诸公相为賔主君郊劳云三辞拜受拜受谓拜受币又云致馆亦如之郑云使大夫授之君又以礼亲致焉亦是有币可知又云诸侯诸伯诸子诸男之相为賔也各以其礼相待也如诸公之仪是五等相待致馆同有币矣天子待诸侯无币则其臣来无币可知据此文侯伯之卿聘郊劳致馆有币则五等待臣皆同有币也司仪诸侯之臣相为国客亦皆有币与此同若诸侯遣大夫小聘曰问下云小聘曰问不享有献不及夫人不筵几不礼面不升不郊劳注云记贬于大聘所以为小也献私献也面犹觌也虽不言不致馆略之耳亦不致也又诸臣朝觐天子天子无礼以致犹傧尊王使又五等自相朝主国皆有礼皆有傧故司仪云賔继主君皆如主国之礼郑谓继主君者傧主君也傧之者主君郊劳致馆饔饩还圭赠郊送之时也此等皆主君亲致馆又云致馆亦如之亦如郊劳时亦有傧矣以此言诸臣致者皆有傧也若诸侯遣卿大夫聘王国有用币致馆无傧也故司仪云诸公之臣相为国客致馆如初之仪郑注云如郊劳也不傧耳
　　賔在馆如主人故迎卿先拜
　　賔迎再拜卿致命賔再拜稽首卿退賔送再拜云賔迎再拜者賔在馆如主人故先拜也卿不言答拜答拜可知但文略耳虽不言入言迎则入门可知言卿致命者亦东面致君命也云卿不俟设飱之毕以不用束帛致故也者下直云宰夫朝服设飱不言致则此卿致馆兼致飱矣致馆有束帛致飱空以辞致君命无束帛者案下记云飱不致郑注云不以束帛致命草次馔飱具轻若然卿以空拜致飱既即退不待宰夫设毕也以不用束帛致故也又案司仪云君亲致馆至于致飱如致积之礼郑注云俱使大夫礼同也以此言之致馆致飱似别人者但致积在道致飱在馆所致别人若致馆与致飱同时致馆者兼致飱无嫌也言俱使大夫者言积与飱同使大夫决君不亲之义何妨致馆与致飱一人也其臣致飱无币其五等诸侯致飱则有币案司仪诸侯相于致飱如致积致积有币知致飱亦有币也
　　食不备礼曰飱读如鱼飱素飱
　　宰夫朝服设飱　释曰云食不备礼曰飱者对饔饩也生与腥饪俱有余物又多此飱唯有腥饪而无生余物又少故云不备礼也引诗者案诗云彼君子兮不素飱兮毛云熟食曰飱郑云读如鱼飱之飱则诗飱与鱼飱同是直食鱼与饭为飱彼少牢小礼中不备此则两大牢大礼中不傋不傋是同故引证一边不傋其实礼有异也春秋曰方食鱼飱者案宣六年经书晋赵盾卫孙免侵陈公羊
　　中庭之馔孰西腥东象春秋
　　饪一牢在西鼎九羞鼎三腥一牢在东鼎七　释曰云中庭之馔也者对下文是堂上及门外之馔也云象春秋也者腥之言生象春物生饪熟也象秋物有成熟故云象春秋也云鼎西九东七者九谓正鼎九牛羊豕鱼腊肠胃肤鲜鱼鲜腊东七者腥鼎无鲜鱼鲜腊故七云凡其鼎实与其陈如陈饔饩者如其死牢故掌客云诸侯之礼饔饩九牢七牢五牢其死牢如飱之陈凡介行人皆有飱饔饩此则如介礼也是飱之死牢与饔饩死牢实与飱陈同亦于东阶西阶也云羞鼎则陪鼎也知是一物者此云羞鼎下饔饩言陪鼎故知一也陪鼎三则下云膷臐膮是也
　　堂夹所陈六八郑唯言豆凡馔以豆为本
　　堂上之馔八西夹六　释曰堂上与西夹所陈六八非一知六八是豆者凡设馔皆先设豆乃设余馔故郑云凡馔以豆为本无妨六八之内兼有余馔故郑言簋铏之等也凡郑所云皆约饔饩故云亦如饔馔也郑必约与陈饔饩同者以其陈鼎饔饩同知余亦同也注八六者豆数也堂上八豆八簋六铏两簠八壶云云
　　米视生牢禾视死牢牢皆十车
　　门外米禾皆三十车　释曰诸侯之礼车米视生牢禾视死牢牢皆十车者案掌客云上公之礼飱五牢饔饩九牢其死牢如飱之陈牵四牢车米视生牢牢十车车秉有五防车禾视死牢牢十车侯伯飱四牢饔饩七牢其死牢如飱之陈牵二牢皆米视生牢牢十车禾视死牢牢十车是其义也云大夫之礼皆视死牢而已虽有生牢不取数焉者知然者见下归饔饩五牢饔三牢饩二牢饔三牢死牢也门外米禾皆三十车与死三牢同不取饩二牢生之数知义然
　　约少牢此五鼎此不数肤与祭异
　　众介皆少牢　释曰知亦饪者依上介知然知鼎五者以賔九上介七众介当五降杀以两又约少牢五鼎此亦少牢故知亦五鼎也知鼎实有羊豕鱼腊与肠胃者以上介无鲜鱼鲜腊此又无牛故从羊豕以下数之得五案少牢有肤此无者生人食与祭异故玉藻朔月少牢五俎亦云羊豕鱼腊肠胃不数肤也
　　此大聘是卿使下大夫
　　厥明讶賔于馆　释曰自此尽每曲揖论将行聘礼主君迎賔向庙之事云此讶下大夫也者案周礼有掌讶中士八人为之此讶下大夫非彼掌讶也案下记云卿大夫讶大夫士讶士皆有讶又周礼掌讶云凡賔客诸侯有卿讶卿有大夫讶大夫有士讶士皆有讶此大聘是卿故使下大夫讶也天子诸侯虽有掌讶之官朝聘之賔不使掌讶为讶直以尊卑节级为讶故云此讶下大夫也言以君命迎者凡举事皆以承君命故知迎賔待君命也云亦皮弁者下文君及賔皮弁
　　朝聘主相尊敬故皮弁服
　　賔皮弁聘至于朝賔入于次　释曰云服皮弁者朝聘主相尊敬也者周礼大行人诸侯朝天子各服冕服庙中将币三享觐礼亦云侯氏禆冕在庙觐天子此诸侯待四方朝聘皆皮弁者入天子庙得申其上服入巳庙不可以冕服又不可服常朝之服故服天子之朝服诸侯以为视朔之服在庙待朝聘之賔是相尊敬故也知此皮弁是诸侯视朔服者以其玉藻云诸侯皮弁以听朔于大庙是也云次在大门外之西以帷为之者下记云宗人授次次以帷少退于君之次以賔位在西
　　陈币有幕在主国庙门外
