<!-- { "loadSidebar": true } -->
　　云楣谓之梁所谓梁闇者所谓书传文案丧服四制云髙宗谅闇三年郑注云谅古作梁楣谓之梁闇读如鹑防之防闇谓庐也庐有梁者所谓柱楣也云舍外寝于中门之外屋下垒墼为之不涂塈所谓垩室也者今至练后不居旧庐还于庐处为屋但天子五门诸侯三门得有中门大夫士唯有大门内门两门而已无中门而云中门外者案士丧礼及既夕外位唯在寝门外其东壁有庐垩室若然则以门为中门据内外皆有哭位其门在外内位中故为中门非谓在外门内门之中为中门也言屋下垒堑为之者东壁之所旧本无屋而云屋下为之者谓两下为屋谓之屋下对庐偏加东壁非两下谓之庐也云不涂塈者谓翦屏而已不泥涂塈饰也云所谓垩室者间传云父母之丧既虞翦屏期而小祥居垩室彼练后居垩室即此外寝
　　素食谓复平生时食读曰饲
　　云谓复平生时食也者此食为饲读之不得为食读之知者天子已下平常之食皆有牲牢鱼腊练后始食菜果未得食肉饮酒何得平常时食明专据米饭而言也以其初据一溢米而言既虞饭疏食食亦米饭也此既练后平生时食食亦据米饭而言以其古者名饭与食与公食大夫者同音
　　葬后有受服不受服而斩不书受月
　　云斩衰不书受月天子诸侯卿大夫士虞卒哭异数者服乃随哀以降杀故初服麤至葬后练后大祥后渐细加饰是以冠为受斩衰裳三升冠六升既葬后以其冠为受衰裳六升冠七升小祥又以其冠为受衰裳七升冠八升自余齐衰以下受服之时差降可知然葬后有受服有不受服案下齐衰三月章及殇大功章皆云无受正大功章即云三月受以小功衰即葛九月者今此斩衰章及齐衰章应言受月而不言故郑君特觧之案杂记云天子七月而葬九月而卒哭诸侯五月而葬七月而卒哭大夫三月而葬五月而卒哭士三月而葬是月而卒哭是天子已下虞卒哭异数尊卑皆葬讫反日中而虞天子九虞诸侯七虞大夫五虞虞讫即受服士三虞待卒哭乃受服必然者以其大夫已上卒哭在后月虞在前月日已多是以虞即受服不得至卒哭士葬月卒哭与虞同月故受服待卒哭后也

　　仪礼要义卷二十八
　　钦定四库全书
　　仪礼要义巻二十九
　　宋　魏了翁　撰
　　丧服经传二
　　父以斩母以齐家无二尊
　　父　释曰周公设经上陈其服下列其人即此文父已下是为其人服上之服者也先陈父者此章恩义并设传曰为父何以斩衰也父至尊也者言何以者问比例以父母恩爱等母则在齐衰父则入于斩比并不同故问何以斩不齐衰答云至尊者天无二日家无二尊父是一家之尊尊中至极故为之斩也
　　此文在父下君上者君则兼诸侯大夫
　　诸侯为天子　释曰此文在父下君上者以下文君中虽言天子兼有诸侯及大夫此天子不兼余君君中最尊上故特着文于上也
　　君尊与父同以义合故从义服
　　君　释曰臣为之服此君内兼有诸侯及大夫故文在天子下郑注曲礼云臣无君犹无天则君者臣之天故亦同之于父为至尊但义故还着义服也卿大夫承天子诸侯则天子诸侯之下卿大夫有地者皆曰君案周礼载师云家邑任稍地小都任县地大都任畺地是天子卿大夫有地者若鲁国季孙氏有费邑叔孙氏有郈邑孟孙氏有郕邑晋国三家亦皆有韩赵魏之邑是诸侯之卿大夫有地者皆曰君以其有地则有臣故也天子不言公与孤诸侯大国亦有孤郑不言者诗云三事大夫谓三公则大夫中含之也但士无臣虽有地不得君称故仆等为其吊服加麻不服斩也
　　子不言适大而言长通上下
　　父为长子　释曰君父尊外次长子之重故其文在此言长子通上下则适子之号唯据大夫士不通天子诸侯若言大子亦不通上下案服问云君所主夫人妻大子适妇郑注云言妻见大夫已下亦为此三人为丧主也则天子下及大夫之下不通士若言世子亦不通上下唯据天子诸侯之子是以郑云不言适子通上下非直长子得通上下冡子亦通上下故内则云冢子则大牢注云冡子犹言长子通于下也是冡子亦通上下也云亦言立适以长者欲见适妻所生皆名适子第一子死也则取适妻所生第二长者立之亦名长子若言适子唯据第一者若云长子通立适以长故也
　　为长子不问斩而问三年举轻明重
　　传曰何以三年也正体于上又乃将所传重也释以其俱是子不杖章父为众子期此章长子则为之三年故发何以之传也不问斩而问三年者斩重而三年轻长子非尊极故举轻以问之轻者尚问明重者可知故举轻以明重也云正体于上又乃将所传重也者此是答辞也以其父祖适适相承为上已又是适承之于后故云正体于上云又乃将所传重者为宗庙主是有此二事乃得三年云庶子不得为长子三年不继祖也者此明适适相承故须继祖乃得为长子三年也
　　为父后者然后为长子三年
　　庶子不得为长子三年不继祖也　释曰云此言为父后者然后为长子三年者经云继祖即是为祖后乃得为长子三年郑云为父后者然后为长子三年不同者周之道有适子无适孙适孙犹同庶孙之例要适子死后乃立适孙乃得为长子三年是为父后者然后为长子三年也云重其当先祖之正体者觧经正体于上又云又以其将代己为宗庙主也者释经传重
　　为父后者之弟则庶子众子亦名庶
　　云庶子者为父后者之弟也者谓兄得为父后者是适子其弟则是庶子是为父后者之弟不得为长子三年此郑据初而言其实继父祖身三世长子四世乃得三年也云言庶者逺别之也者庶子妾子之号适妻所生第二者是众子今同名庶子逺别于长子故与妾子同号
　　言继祖不言祢容祖祢共庙
　　云小记曰不继祖与祢此但言祖不言祢容祖祢共庙者案祭法云适士二庙官师一庙郑注云官师中下之士祖祢共庙则此容祖祢共庙据官师而言若然小记所云祖祢并言者是适士二庙者也祖祢共庙不言祢直言祖举尊而言
　　长子斩不必五世郑微破先师説
　　郑注小记云言不继祖祢则长子不必五世者郑前有马融之等解为长子五世郑以义推之已身继祖与祢通己三世即得为长子斩长子唯四世不待五世也此微破师马融之义也以融是先师故不正言而云不必而己也若然虽承重不得三年有四种一则正体不得传重谓适子有废疾不堪主宗庙也二则传重非正体庶孙为后是也三则体而不正立庶子为后是也四则正而不体立适孙为后是也案丧服小记云适妇不为舅后者则姑为之小功郑注云谓夫有废疾他故若死而无子不受重者妇既小功不大功则夫死亦不三年期可知也
　　不言所后之父或后祖父以上不定
　　为人后者　释曰此出后大宗其情本疏故设文次在长子之下也案丧服小记云继别为大宗继祢为小宗大宗即下文为宗子齐衰三月彼云后大宗者则此所后亦后大宗者也云何以三年者以生己父母三年彼不生己亦为之三年故发问比例之传也云受重者必以尊服服之者答辞也雷氏云此文当云为人后者为所后之父阙此五字者以其所后之父或早卒今所后其人不定或后祖父或后曽髙祖故阙之见所后不定故也云何如而可为之后问辞同宗则可为之后答辞大宗子当収聚旅人非同宗则不可谓同承别子之后一宗之内若别宗同姓亦不可以其収族故也又云何如而可以为人后问辞云支子可也答辞以其他家适子当家自为小宗小宗当収敛五服之内亦不可阙则适子不得后他故取支子支子则第二已下庶子也不言庶子云支子者不限妾子而已若然适子不得后人无后亦当有立后之义也云为所后者之祖父母已下之亲至若子谓如死者之亲子则死者祖父母则当已曽祖父母齐衰三月也妻谓死者之妻即后人之母也妻之父母昆弟昆弟之子并据死者妻之父母妻之昆弟妻之昆弟之子于后人为外祖父母及舅与内兄弟皆如亲子为之着服也若然不言为父此经直言为所后者之祖父母及妻及死者外亲之等不言死者缌麻小功大功及期之骨肉亲者子夏作传举疏以见亲言外以包内骨肉亲者如亲子可知
　　妻为夫斩以在家天父出则天夫
　　妻为夫传曰夫至尊也　释曰自此已下论妇人服也妇人卑于男子故次之案曲礼云天子曰后诸侯曰夫人大夫曰孺人士曰妇人庶人曰妻后以下皆以义称士庶人得其总名妻齐也妻为夫者上从天子下至庶人皆同为夫斩衰也传言夫至尊者虽是体敌齐等夫者犹是妻之尊敬以其在家天父出则天夫又妇人有三从
　　妾为君服斩君至尊
　　妾为君传曰君至尊也　释曰妾贱于妻故次妻后案内则云聘则为妻奔则为妾既名为妾故不得名壻为夫故加其尊名名之为君也亦得接于夫又有尊事之称故亦服斩衰也
　　女子子别于男子在室关许嫁者
　　女子子在室为父　释曰自此尽为父三年论女子子为父出及在室之事制服又与男子不同云女子子者子女也别有男子也者男子女子各单称子是对父母生称今于女子别加一字故双言二子以别于男一子者云言在室者闗已许嫁者内则女子十年不出又云十有五年而笄女子子十五许嫁而笄谓女子子年十五笄四徳已备许嫁与人即加笄与丈夫二十而冠同死而不殇则同成人矣身既成人亦得为父服斩也
　　媍人服于女子子下言布言三年
　　布总箭笄髽衰三年　释曰上文不言布不言三年至此言之上以哀极故没其布名与年月至此须言之故也以其笄既用箭则总不可不言用布又上文绖至练有除者此经三年既与男子有殊并终三年乃始除之矣案丧服小记云妇人带恶笄以终丧彼谓妇人期服者带与笄终丧此斩衰带亦练而除笄亦终三年矣故以三年言之云此妻妾女子子丧服之异子者郑据经上下妇人服斩者而言若然周公作经越妻妾而在女子子之下言之者雷氏云服者本为至情故在女子之下云谓之总者既束其本又总其末者郑解此经云布总者只为出紒后垂为饰者而言以其布总六升与男子冠六升相对故知据出见者而言是以郑云谓之总者既束其本又总其末也云箭笄篠竹也者案尚书禹贡云篠荡既敷孔云篠竹箭是箭篠为一也又云髽露紒也犹男子之括髪者髽有二种案士丧礼曰妇人髽于室注云姑死妇人将斩衰者去笄而纚将齐衰者骨笄而纚今言髽者亦去笄纚而紒也云斩衰括髪以麻则髽亦用麻者案丧服小记云斩衰括髪以麻免而以布男子髻髪与免用布有文妇人髽用麻布无文郑以男子髻髪妇人髽同在小敛之节明用物与制度亦应不殊但男子阳以外物为名名为括髪妇人隂以内物为称称为髽为异耳郑引汉法防头况者古之括髪其髽之状亦如此故郑注士丧礼云其用麻布亦如着防头也引丧服小记者彼男子冠妇人笄相对云男子免而妇人髽者亦小记之文此免既齐衰以下用布而免则髽是齐衰以下亦同用布为髽相对而言也但男子阳多变斩衰名括髪齐衰以下名免耳妇人隂少变故齐斩妇人同名髽
　　齐衰将以免代冠免制未闻
　　士丧礼郑注云众主人免者齐衰将以免代冠免之制未闻旧説以为如冠状广一寸亦引小记括髪及汉防头为説则括髪及免与髽三者虽用麻布不同皆如着防头不别若然成服以后斩衰至缌麻皆冠如着防头妇人皆露紒而髽
　　男子衰裳并见女子直名衰
