<!-- { "loadSidebar": true } -->
　　襚者以褶则必有裳执衣如初彻衣者亦如之　释曰案丧大记云小敛君大夫复衣复衾大敛君褶衣衾大夫士犹小敛也若然则士小敛大敛皆同用复而襚者用褶者褶者所以襚主人未必用之襚耳云帛为褶无絮虽复与襌同有裳乃成称不用表也者此决杂记云子羔之袭也茧衣裳与税衣乃为一称以其絮防故须表此虽有表里为褶衣裳别作裳又无絮非防故有裳乃成称不须表也言虽复与襌同者案丧大记君大夫士褶衣与复衣相对有着为复无着为褶散文褶亦为复也案丧大记有衣必有裳乃成称防襌衣祭服之等而言此褶虽复与襌同亦得裳乃成称也云不用表也者见异于袍茧也云藏以待事也者以待大敛事而陈之也古文褶为袭
　　古者荆燋为烛或云以蜡灌大烛爲庭燎
　　宵为燎于中庭注宵夜也燎火燋　释曰案少仪云主人执烛抱燋注云未爇曰燋古者以荆燋为烛故云燎火燋也或解庭燎与手执为烛别故郊特牲云庭燎之百由齐桓公始也注云僭天子也庭燎之差公盖五十侯伯子男皆三十大夫士无文大烛或云以布纒苇以蜡灌之谓之庭燎则此云庭燎亦如之云大者对手执者为大也

　　仪礼要义卷三十六
　　钦定四库全书
　　仪礼要义卷三十七
　　宋　魏了翁　撰
　　士丧礼三
　　君襚庶襚不必尽用即守祧遗衣服
　　厥明灭燎陈衣于房南领西上綪绞紟衾二君襚祭服散衣庶襚凡三十称紟不在筭不必尽用　释曰云君襚祭服散衣者士祭服有助祭爵弁服自家祭端服散衣非祭服朝服之等云庶襚者谓朋友兄弟之等来襚者也云紟不在筭者案丧大记紟五幅无紞郑云今之单被也以其不成称故不在数内云不必尽用者案周礼守祧职云其遗衣服藏焉郑云遗衣服大敛之余也即此不尽用者也云衾二者始死敛衾今又复制者此大敛之衾二始死幠用敛衾以小敛之衾当陈之故用大敛衾小敛已后用夷衾覆尸故知更制一衾乃得二也云小敛衣数自天子达者案丧大记君大夫小敛已下同云十九称则天子亦十九称注云十九称法天地之终数也云大敛则异矣者案此文士丧大敛三十称丧大记士三十称大夫五十称君百称不依命数是亦丧数略则上下之大夫及五等诸侯各同一节则天子宜百二十称此郑虽不言袭之衣数案杂记注云士袭三称大夫五称公九称诸侯七称天子十二称与以其无文推约为义故云与以疑之
　　大小敛之馔亦在东堂下笾豆皆巾
　　东方之馔云云奠席在馔北敛席在其东　此云馔但言东方则亦在东堂下也者案上小敛之馔云于东堂下此直言东方则亦东堂下郑云亦上小敛也云笾豆具而有巾盛之也者使小敛一豆一笾笾豆不具故无巾若然笾有巾豆无巾者以豆盛菹醢湿物不嫌无巾故不言其实有巾矣案此注引特牲记笾巾郑彼注云笾有巾者果实之物多皮核优尊者此言盛之不同引之者以其彼为尸尸食故云优尊者此为神云弥神之者以其小敛奠无巾大敛奠有巾已是神之今于大敛奠又有席
　　掘肂见衽肂谓埋棺之坎
　　掘肂见衽　释曰云肂埋棺之坎者肂训为陈谓陈尸于坎郑即以肂为埋棺之坎也知于西阶上者檀弓孔子云夏后氏殡于东阶殷人殡于两楹之间周人殡于西阶之上故知士亦殡于西阶之上此殡时虽不言南首南首可知郑注上文云如商祝之事位则尸南首以檀弓又云葬于北方北首三代之达礼也礼运云故死者北首生者南郷亦据葬后而言则未葬已前不忍异于生皆南首唯朝庙时北首故既夕云正柩于两楹间用夷牀注云是时柩北首必北首者朝事当不背父母以首郷之
　　大夫殡在西序四面及上涂之如屋
　　引丧大记者云毕涂屋者毕尽也四面及上尽涂之如屋然云大夫殡以帱攅置于西序者大夫不得如人君于西阶离序而四面攅之大夫但逼西序以木帱覆棺营攅置于西序云涂不暨于棺者彼注云攅中狭小裁取容棺暨及也但攅木不及棺而已也云士殡见衽涂上者即此经掘肂而见其小要于上涂之而已云帷之者鬼神尚幽闇君大夫士皆同
　　棺不钉盖用漆有衽有束
　　云又曰君盖用漆三衽三束者古者棺不钉彼郑注云用漆者涂合牝牡之中也衽小要也棺盖毎一缝为三道小要毎道为一条皮束之故云君盖用漆三衽三束大夫士降于君故二衽二束大夫有漆士无漆也引之者证经肂与衽之义也
　　輁轴异状輴与龙輴异制
　　云輁状如牀轴其轮者此注文略案既夕云迁于祖用轴注云轴輁轴也轴状如转辚刻两头为轵輁状如长牀穿程前后着金而关轴焉大夫诸侯以上有四周谓之輴天子画之以龙是也
　　小敛近戸得明此大敛于室之奥故有烛
　　烛俟于馔东　释曰堂虽明室犹闇者前小敛陈衣于房无烛者近戸得明故无烛此大敛于室之奥故有烛以待之云在地曰燎者谓若郊特牲云庭燎之百又诗云庭燎之光如此之类皆在地曰燎此云执之云烛及少仪云主人执烛抱燋此之类皆是人之手执烛也庭燎且燕礼亦谓之大烛也司烜氏亦谓之坟烛也
　　大小敛奠皆受巾于阼阶下而升
　　云授执巾者于尸东使先待于阼阶下者此巾前为小敛奠巾之今祝彻巾还为大敛奠巾之前小敛奠升自阼阶设于尸东祝受巾于阼阶下而升今大敛奠亦升自阼阶设于奥亦宜受巾于阼阶下而升
　　不忍使亲须臾无依故后奠继先奠
　　其余取先设者出于足降自西阶妇人踊设于序西南当西荣如设于堂注为求神于庭孝子不忍使其亲须臾无所冯依也堂谓尸东也　释曰云凡奠设于序西南者毕事而去之者言凡奠谓小敛奠大敛奠迁祖奠祖奠但将设后奠则彻先奠于西序南待后奠则去之故小敛奠设之于此不巾以不久设故也
　　自小敛后男髺女髽今袒为大敛变
　　妇人尸西东面主人及亲者升自西阶出于足西面袒知袒为大敛变者前将小敛袒今言袒下文即行大敛事故知为大敛变也云不言髽免髺髪小敛以来自若矣者决前小敛袒男有髺髪免妇人有髽今大敛袒不言者自小敛以来有此至成服乃改若如也自如常有故不言之也
　　主人先自尽至大敛乃用君襚
　　商祝布绞紟衾衣美者在外君襚不倒　释曰云至此乃用君襚主人先自尽者丧大记君无襚大夫士注云不陈不以敛彼无襚大夫士止谓不陈为小敛用之故云无襚大夫士以其上文士丧始死君使人襚何得云君全无襚大夫士也故以不陈不以敛解之至大敛乃用君襚于小敛所用主人先自尽也
　　士初丧为君命出小敛后为大夫出
　　有大夫则告　释曰案檀弓大夫吊当事而至则辞焉注云辞犹告也摈者以主人有事告也主人无事则为大夫出丧大记云士之丧于大夫不当敛则出注父母始死悲哀非所尊不出也上文则君命则出迎于门外是始死唯君命出若小敛后则为大夫出
　　从阼阶迁户郷西阶入棺棺在肂中
　　释曰士举迁尸谓从戸外夷牀上迁尸于敛上下云奉尸敛于棺谓从阼阶敛上迁尸乡西阶敛于棺中乃加盖于棺上也云棺在肂中敛尸焉者欲见先以棺入肂中乃奉尸入棺中云所谓殡也者即所引檀弓殡于客位者是也以尸入棺名敛亦名殡也
　　殡后拜客北面视肂谓西阶东
　　主人降拜大夫之后至者北面视肂注北面于西阶东释曰小敛后主人阼阶下今殡后拜大夫后至者殡
　　讫不忍即阼阶因拜大夫即于西阶东北面视肂而哭也
　　始死作铭置于重殡后置肂东
　　卒涂祝取铭置于肂注为铭设柎树之肂东释曰上文始死则作铭讫置于重今殡讫取置于肂上铭所以表柩故也云肂东者以不使当肂
　　袭奠小敛奠皆尸旁殡后奠在奥
　　乃奠烛升自阼阶祝执巾席从设于奥东面释曰执烛者先升当照室者以其设席于奥当先照之为明也云自是不复奠于尸者郑欲解自始死已来袭奠小敛奠皆在尸旁今大敛奠不在西阶上就柩所故于室内设之则自此已下朝夕奠朔月荐新奠皆不于尸所
　　载鱼左首据执者言之未异于生
　　鱼左首进鬐注古文首为手鬐为耆释曰云左首进鬐亦未异于生也者案公食右首进鬐此云左首则与生异而云亦未异于生者下文注载者统于执设者统于席彼公食言右首据席而言此左首据载者统于执若设于席前则亦右首也云不致死也者檀弓云之死而致死之不仁而不可为也今进鱼不异于生则亦是之死不致死之
　　鱼左首以执者言豆右菹据设言
　　云设豆右菹者凡设醢菹常在右今特言之者此从北乡南而陈嫌先设者在北故言右言右菹则醢自然在左是以郑云右菹菹在醴南也注云此左右异于鱼者载者统于执设者统于席者郑以上文鱼言左首据载者统于执故云左首及设则右首此言设豆右菹据设者统于席前若执来即左菹也
　　哭殡谓既涂兄弟防者可以归
　　賔出云云主人拜送于门外入及兄弟北面哭殡兄弟出云云云北面哭殡者案丧大记云大夫士哭殡则杖哭柩则辑杖注云哭殡谓既涂也哭柩谓唘后也此哭不言杖者文略也云小功以下至此可以归者案丧服记云小功以下为兄弟则此兄弟可以兼男女也云异门大功亦存焉者大功容有同门有同财故丧服以小功以下为兄弟但大功亦有不同门不同财之义以异门疏至此亦可以归故云亦存焉谓存在家之法也既殡虽归至朝夕朔奠之日近者亦入哭限也若至葬时皆就柩所故既夕反哭云兄弟出主人拜送云兄弟小功以下也异门大功亦可以归是也
　　凡言次庐垩室以下緫名賔客亦云次
　　众主人出门哭止皆西面于东方阖门主人揖就次释曰凡言次者庐垩室以下揔名是賔客所在亦名次也故引礼记间传为证案间传云父母之丧居倚庐寝苫枕凷不説绖带齐衰居垩室芐翦不纳大功寝有席小功缌麻牀可也齐衰既居垩室故大功已下有帷帐也
　　君于士视大敛皮弁服袭裘
　　君若有赐焉则视敛既布衣君至主人出迎云云　释曰案杂记云公视大敛公升商祝铺席乃敛注引丧大记曰大夫之丧将大敛既铺绞紟衾君至此君升乃铺席则君至为之改始新之此经上下不言改新者文不具也云敛大敛者案丧大记云君于士既殡而徃为之赐大敛焉此经云若有赐明君于士视大敛也云君视大敛皮弁服袭裘者案丧服小记云诸侯吊必皮弁锡衰言诸侯不言君者以其彼是吊异国之臣法案服问云公为卿大夫锡衰以居出亦如之当事则弁绖不见君吊士服案文王世子注君为同姓之士缌衰异姓之士疑衰并据成服后今大敛未成服縁吊异国之臣有服皮弁之法则君吊士未成服之前可服皮弁袭裘袭裘之文出檀弓子防吊小敛后袭裘带绖而入此小敛后亦宜然也云成服之后徃则锡衰者亦约服问君吊卿大夫之法若然文王世子注同姓之士缌衰异姓之士疑衰不同者彼谓凡平之士此士于君有师友之恩特赐与大夫同也
　　君吊主人出迎不哭厌于君
　　主人出迎于外门外见马首不哭还入门右北面及众主人袒注不哭厌于君不敢伸其私恩
　　巫掌招弥王吊则与祝前
