<!-- { "loadSidebar": true } -->
　　愚案春秋时祭则书有事如有事于太庙有事于武宫之类是也祫祭则书大事如此书大事于太庙是也盖时祭之祫则祝迎四庙之主合食于太祖之庙而毁庙之主不与及三年大祫则毁庙之主亦与焉谷梁以大事为祫尝左氏外传又以为祫烝苟以大事为时祫则大祫属之有事可乎书法曰有曰大其别时祫大祫之义明矣
　　祫烝礼
　　王制天子祫烝诸侯烝祫
　　愚案烝众也以冬月时物毕成荐脩丰备故曰烝祫合也天子于此时升羣庙之主合食于大祖之庙故曰祫烝谓时祫也诸侯降于天子止于秋冬成物之时得合祭焉不得如天子之时祫故曰烝祫皆变文以明礼制之辨也
　　天子大禘礼
　　大宗伯以肆献祼飨先王玉人之事祼圭尺有二寸有瓒以祀庙大宗伯享大鬼帅执事而卜日宿眎涤濯涖玉鬯省牲镬奉玉齍诏大号大司徒祀五帝奉牛牲羞其肆飨先王亦如之充人掌系祭祀之牲牷祀五帝则系于牢刍之三月享先王亦如之内饔凡宗庙之祭祀掌割烹之事鼔人以路鼔鼔鬼享大司乐乃奏无射歌夹钟舞大武以飨先祖大传礼不王不禘王者禘其祖之所自出以其祖配之仪礼丧服传诸侯及其太祖天子及其祖之所自出祭法有虞氏禘黄帝而郊喾祖颛顼而宗尧夏后氏禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王
　　愚案有虞氏禘黄帝而郊喾夏后氏禘黄帝而郊鲧其祀同乎曰鲧与喾不同也曷为不同曰鲧夏后氏之父也夏后氏之天下受于舜非受于鲧也鲧治水九载绩用弗成舜殛之羽山非舜殛之也明天刑以讨之天下之至公也鲧服舜刑则为天下之罪人矣禹既受舜禅而升罪人以配天其可以天下私其父而同喾之祀哉夫大事于太庙跻僖公春秋尚讥其逆祀则禹之私其父而逆于舜且不逆于天乎天其弗享夏后氏之郊矣曰然则禹之于鲧也如之何曰庙以祭之礼也何必郊虽然禹圣人也而岂为是哉祭法之言盖以厯序数圣人郊禘之礼遂例及焉不足信也读者察焉
　　明堂位季夏六月以禘礼祀周公于太庙牲用白牡尊用牺象山罍郁尊用黄目灌用玉瓒大圭荐用玉豆雕篹【损管反】爵用玉琖仍雕加以璧散璧角俎用梡嶡【欹】升歌清庙下而管象朱干玉戚冕而舞大武皮弁素积裼而舞大夏孟献子曰七月日至可以有事于祖七月之禘献子为之也玉藻大享其王事与【平声】三牲鱼腊四海九州之羙味也笾豆之荐四时之和气也内金示和也束帛加璧尊德也龟为前列先知也金次之见情也丹漆丝纩竹箭与众共财也其余无常货各以国之所有则致逺物也其出也肆夏而送之盖重礼也礼运礼行于祖庙而孝慈服焉诗颂长发大禘而歌王桓拨相土烈烈上帝是祗帝命式于九围
　　大祫礼
　　大宗伯以肆献祼飨先王曾子问祫祭于祖则祝迎四庙之主春秋文公十一年公羊传祫祭毁庙之主陈于太祖未毁庙之主皆升合食于大祖五年而再殷祭礼器大飨腥三献爓【濳】一献孰
　　诸侯大祫礼
　　大礼诸侯大事及其大祖大夫士有大事省于其君干祫及其髙祖【案大祖受命君也大事冦戎之事也省善也善于其君谓免于大难也干犹空也空祫谓无庙祫祭之于坛墠】春秋文二年八月丁卯大事于大庙跻僖公【谷梁传祫祭者毁庙之主陈于大祖未毁庙之主皆升合祭于大祖范氏注祫祭者皆合祭诸庙已毁未毁者之主于大祖庙中以昭穆为次序父为昭子为穆太祖东向昭南向穆北向孙从王父坐也祭毕则复还其庙何氏注昭取其向明穆取其北面尚敬】
　　飨先妣礼
　　大司乐乃奏夷则歌小吕舞大以享先妣
　　愚案后世帝王其始祖之配自配飨于始祖则无此庙立庙自后稷为始祖姜嫄无所始是以特立庙而祭之先妣姜嫄也姜嫄履大人迹而生后稷是周之先母也
　　绎礼
　　礼器曰为祊乎外郊特牲曰绎之于库门内书髙宗肜日
　　愚案肜祭明日又祭之名也殷曰肜周曰绎名不同而复祭之礼同也
　　诗凫鹥篇凫鹥在泾公尸来燕来宁【朱子祭之明日绎而賔尸之乐】假乐篇之纲之纪燕及朋友【朱子公尸所以答凫鹥】春秋宣公八年壬午犹绎万入去籥
　　荐寝庙礼
　　月令仲春天子乃鲜羔开氷先荐寝庙季春荐鲔于寝庙孟夏以彘尝麦先荐寝庙孟秋尝新先荐寝庙仲秋以犬尝麻先荐寝庙季秋以犬尝稻先荐寝庙季冬尝鱼先荐寝庙诗濳之篇有鳣有鲔鲦鲿鰋鲤以享以祀以介景福
　　天子迁庙礼
　　春秋文公二年谷梁传作主壊庙有时日于练焉坏庙坏庙之道易檐可也改涂可也礼以次行迁庙事毕请就燕君出庙门卿大夫有司执事者皆出庙门告事毕乃曰择日而祭焉
　　愚案檀弓殷旣练而祔周卒哭而祔孔子善殷左氏谓君薨卒哭而祔祔而作主谷梁谓吉主于祔练于练焉坏庙则待练而始祔二氏之説于殷周之制各有合然礼既葬作主于墓而反虞孝子皇皇不忍一日忘其亲也苟卒哭而易主迁庙遽用吉祭孝子岂忍急于鬼其亲乎胡氏取谷梁祔练之説盖以其合殷而孔子善之为得礼之本也
　　诸侯迁庙礼
　　大戴礼成庙将迁之新庙君前徙三日齐祝宗人及从者皆齐徙之日君服从者皆服从至于庙羣臣如朝礼位君入立于阼阶下西向有司如朝位宗人摈举手曰有司其请升君升祝奉币从在左北面再拜兴祝声三曰孝嗣侯某敢以嘉币告于皇考某侯成庙将徙敢告君及祝再拜兴祝曰请导君降立于阶下奉衣服者皆奉以从祝奉衣服者降堂君及在位者皆辟也奉衣服者至碑君从有司皆以次从出庙门奉衣服者升车乃歩君升车从者皆就车也凡出入门及大沟渠祝下摈至于新庙筵于户牖间尊于四序下脯醢陈于房中设洗当东荣南北以堂深有司皆先入如朝位祝导奉衣服者乃入君从奉衣服者入门左在位者皆避也奉衣服者升堂皆反位君从升奠衣服于席上祝奠币于几东君北向祝在左赞者盥升适房荐脯醢君盥酌奠于荐西反位君及祀再拜兴祝声三曰孝嗣侯某敢用嘉币告于皇考某侯今月吉日可以徙于新庙敢告再拜君就东箱西面祝从西箱东面在位者皆反走辟如食间祝请反位君反位祝从在左卿大夫及众有司诸在位者皆反位再拜毕事
　　愚案诸侯庙制二昭二穆与大祖而为伍也本诸祭法曰考庙曰王考庙曰皇考庙则皆月祭之曰显考庙曰祖考庙则不得月祭唯四时祭之而已若高祖之父其庙旣毁藏主于祖考之庙中若有祈祷则出受坛祭而不得四时之祭矣至髙祖之祖其主亦藏祖考庙中若有祈祷则出受墠祭而又不得在坛之祭矣迨夫去墠而为鬼者虽有祈祷而祭亦不及焉盖以亲过髙祖则毁庙而迭迁之礼也是故武宫之立春秋讥之则凡亲尽不毁者皆无合于先王祭法之正也
　　衅庙礼
　　杂记成庙则衅之鸡人凡祭祀面禳衅共其鸡牲祝宗人宰夫饔人皆爵弁纯衣饔人拭羊宗人祝之宰夫北面于碑南东上饔人举羊升屋自中中屋南面刲羊血流于前乃降门夹室皆用鸡先门而后夹室其衈皆于屋下割鸡门南门夹室中室有司皆向室而立门则有司当门北面旣事宗人告事毕乃皆退反命于君曰衅某庙事毕反命于寝君南向于门内朝服既反命乃退凡宗庙之器其名者成则衅之以豭豚
　　宗庙礼
　　玉藻宗庙之祭仁之至也曽子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配布奠于賔賔奠而不举不归肉其辞于賔曰宗兄宗弟宗子在他国使某辞曾子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告于墓而后祭于家宗子死称名不言孝孝经为之宗庙以鬼享之大司乐乃分乐而序之凡乐黄钟为宫大吕为角大蔟为徴应钟为羽路鼓路鼗隂竹之管龙门之琴瑟九德之歌九防之舞于宗庙之中奏之若乐九变则人鬼可得而礼矣周易萃王假有庙用大牲吉祭统夫祭也者必夫妇亲之
　　愚案宗庙之祭君牵牲夫人荐盎君割牲夫人荐酒此皆夫妇亲之之礼也所以然者夫妇足以尽隂阳之义而一气感通之诚无间于显微则爱敬之心亦与之无间于存殁故僾然见乎其位肃然闻乎其容声此鬼神之常理也不可度思矧可射思夫安得不敬乎此又交神明奉祭祀之本也
　　齐礼
　　祭统致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者膳夫王齐日三举玉府王齐则共玉食鬯人凡王之齐事共其秬鬯礼器鲁人将有事于上帝必先有事于頖宫晋人将有事于河必先有事于恶【呼】池【徒河反】齐人将有事于泰山必先有事于配林七日戒三日宿慎之至也祭统及时将祭君子乃齐散齐七日致齐三日是故君子非有大事也非有恭敬也则不齐
　　愚案虞书之称尧曰钦明又曰允恭大雅之述文王曰于缉熈敬止又曰不显亦临无射亦保孔子之语仲弓曰出门如见大賔使民如承大祭是则君子之所以为德者恭敬而已矣恭敬也者不可湏防离也可离不足以语君子也祭统曰君子非有大事也非有恭敬也则不齐何也盖君子之存乎恭敬固不待于齐也齐则所以笃其恭敬而致其诚也谓之非有大故则不齐犹可也谓之非有恭敬则不齐其说之陷而不可举也甚矣信斯言也是则恭敬仅存于齐之时不齐之时则不恭敬矣果可以语君子之道乎大抵汉儒记礼之言徃徃骋于文而昧于理其言之类此者不絶于编也在学者考而择焉斯得矣
　　礼尸礼
　　礼器周坐尸诏侑武【无】方夏立尸而卒祭殷坐尸周旅酬六尸郊特牲举斚角诏妥尸古者尸无事则立有事而后坐也尸神象也守祧掌其遗衣服若将祭祀则各以其服授尸
　　旅酬礼
　　曾子问曰祭如之何则不行旅酬之事矣孔子曰闻之小祥者主人练祭而不旅奠酬于宾宾弗举礼也昔者鲁昭公练而举酬行旅非礼也孝公大祥奠酬弗举亦非礼也
　　案朱子谓旅众也酬导饮也旅酬之礼宾弟子兄弟之子各举觯于其长而众相酬盖宗庙之中以有事为荣故逮及贱者使亦得以伸其敬也

　　经礼补逸卷二
　　钦定四库全书
　　经礼补逸卷三　　　　　元　汪克寛　撰吉礼
　　祭先帝礼
　　祭法夫圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之帝喾能序星辰以着众尧能赏均刑法以义终舜勤众事而野死鲧障洪水而殛死禹能修鲧之功黄帝正名百物以明民共财颛顼能修之契为司徒而民成冥勤其官而水死汤以寛治民而除其虐文王以文治武王以武功去民之灾此皆有功烈于民者也非此族也不在祀典【案着众谓使民兴事知休作之期也赏善谓禅舜封禹稷等也能刑谓去四凶义终谓既禅二十八载乃死也野死谓征有苗死于苍梧也殛死谓不能成其功也明民谓使之衣服有章也民成谓知五教之礼也冥契六世孙也虐灾谓桀纣烈业也族犹类也】
　　释奠礼
