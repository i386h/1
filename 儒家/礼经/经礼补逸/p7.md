<!-- { "loadSidebar": true } -->
　　职丧掌诸侯之丧及卿大夫士凡有爵者之丧以国之丧礼涖其禁令序其事凡其丧祭诏其号治其礼外饔凡小丧纪陈其鼎俎而实之幕人三公及卿大夫之丧共其帟乡士三公若有邦事则为之前驱而辟其丧亦如之遂士六卿若有邦事则为之前驱而辟其丧亦如之杂记复诸侯以襃衣冕服爵弁服诸侯行而死于馆则其服如于其国如于道则升其乘车之左毂以其绥复诸侯饭七贝公七踊公袭卷衣一端一朝服一素积一纁裳一爵弁二冕一襃衣一朱緑带申加大带于上诸侯五月而葬七月而卒哭升正柩诸侯执绋五百人四綍皆衔枚司马执铎左八人右八人匠人执羽葆御柩檀弓哭泣之哀齐斩之情饘粥之食自天子达
　　夫人丧礼
　　杂记复夫人税【彖】衣揄【摇】狄狄税素沙下大夫以礼衣【下大夫谓下大夫之妻也】丧大记士妻以税衣
　　大夫丧礼
　　职丧掌卿大夫士凡有爵者之丧以国之丧礼涖其禁令序其事凡其丧祭诏其号治其礼杂记复下大夫以防衣其余如士大夫士死于道则升其乗车之左毂以其绥复如于馆死则其复如于家为君使而死公馆复私馆不复大夫饭五贝大夫五踊丧大记大夫之丧三日之朝既殡主人主妇室老皆杖杂记大夫之丧大宗人相小宗人命卜人作大夫之丧其升正柩也执引者三百人执铎者左右各四人御柩以茅大夫三月而葬五月而卒哭卿大夫之疾君问之无算君于卿大夫比葬不食肉比卒哭不举乐檀弓公叔文子卒其子戌请諡于君檀弓齐庄公袭莒于夺【兊】梁死焉其妻迎其柩于路而哭之哀庄公使人吊之春秋左传襄公十七年齐晏桓子卒晏婴麤缞斩苴绖带杖菅屦食鬻居倚庐寝苫枕草其老曰非大夫之礼也曰唯卿为大夫
　　内子丧礼
　　杂记复内子以鞠衣襃衣素纱
　　复礼
　　曲礼复曰天子复矣檀弓君复于小寝大寝小祖大祖库门四郊礼运及其死也升屋而号告曰臯某复然后饭腥而苴孰檀弓复尽爱之道也有祷祠之心焉望反诸幽求诸鬼神之道也北面求诸幽之义也丧大记凡复男子称名妇人称字复声必三者礼成于三也【唯哭先复复而后行死事】
　　承衾哭尸礼
　　丧大记大夫之丧主人坐于东方主妇坐于西方其有命夫命妇则坐无则皆立士之丧主人父兄子姓皆坐于东方主妇姑姊妹子姓皆坐于西方凡哭尸于室者主人二手承衾而哭
　　主丧礼
　　丧大记有无后无无主杂记姑姊妹其夫死而夫党无兄弟使夫之族人主丧妻之党虽亲勿主夫若无族则前后家东西家无有则里尹主之凡主兄弟之丧虽疎亦虞之
　　沐浴尸礼
　　大祝大丧始崩以肆鬯渳尸小祝赞渳丧大记始死迁尸于牀幠用敛衾去死衣小臣楔齿用角柶缀足用燕几管人汲不说繘屈之尽阶不升堂授御者御者入浴小臣四人抗衾御者二人浴浴水用盆沃水用枓浴用絺巾挋用浴衣如他日小臣爪足浴余水弃于坎其母之丧则内御者抗衾而浴管人汲授御者御者差沐于堂上君沐大夫沐稷士沐甸人为垼于西墙下陶人出重鬲管人受沐乃煮之甸人取所彻庙之西北厞薪用爨之管人授御者沐乃沐沐用瓦盘挋用巾如他日小臣爪手翦须濡濯弃于坎
　　奠尸礼
　　司服大丧共其奠衣服士丧礼复者降楔齿缀即奠脯醢与酒于尸东
　　愚案檀弓小敛之奠子游曰于东方曽子曰于西方敛斯席矣记礼者正之曰小敛之奠在西方鲁礼之末失也又案仪礼小敛奠无席大敛则有奠席在馔北据此则小敛亦并无席矣然小敛之奠设于东方者盖以万物生于东而死于北孝子即此设奠依神为未忍死其亲之意也
　　袭敛礼
　　司服大丧共其敛衣服皆掌其陈序杂记子羔之袭也茧衣裳与税衣纁袡为一素端一皮弁一爵弁一冕一公袭卷衣一端一朝服一素积一纁裳一爵弁二冕一襃衣一朱緑带申加大带于上君锦冒黼杀缀旁七大夫冒黼杀缀旁五士缁冒赪杀缀旁三丧大记小敛君锦衾大夫缟衾士缁衾皆一衾十有九称大敛君陈衣百称大夫五十称士三十称檀弓子思曰凡附于身者必诚必信勿之有悔焉耳矣
　　愚案古之葬者厚衣之以薪葬之中野后世圣人易之以棺椁盖取诸大过然圣人制为典礼岂直棺椁过于厚哉则凡含禭赗赙之礼衣衾绞紟之具亦必厚称其制也故古者士袭衣三称大夫五称诸侯七称公九称小敛尊卑通用十九称大敛君百称大夫五十称士三十称若孔子之丧公西赤掌殡葬焉袭衣十一称朝服一虽其袭数不同而所以欲厚庇之者非徒设饰也盖以死者辟人之恶而凡保附其体者大抵不容疎畧也降及后世仅有袭衣而大小敛之礼不行故禭礼亦从而废彼薄视其亲如司马温公之议者岂少哉君子有不忍言也然则孝子之心如之何曰称其有无之实尽其孝敬之诚斯可矣
　　小敛礼
　　大祝大丧赞敛丧祝凡卿大夫之丧掌事而敛丧大记小敛主人即位于户内君以簟席大夫以蒲席士以苇席小敛布绞缩者一横者三君锦衾大夫缟衾士缁衾皆一衾十有九称君陈衣于东序大夫士陈衣于房中皆西领北上绞紟不在列主人即位于户内主妇东面乃敛卒敛主人冯之踊主妇亦如之主人袒脱髦括髪以麻妇人髽带麻于房中彻帏男女奉尸夷于堂降拜檀弓主人既小敛袒括髪曾子曰尸未设饰故帷小敛而彻帷杂记小敛大敛啓皆辩【徧】拜小敛环绖公大夫士一也
　　大敛礼
　　司服大丧共其敛衣服皆掌其陈序大祝赞敛丧祝凡卿大夫之丧掌事而敛檀弓大敛于阼丧大记大敛布绞缩者三横者五布紟二衾君大夫士一也君陈衣于庭百称北领西上大夫陈衣于东序五十称西领南上士陈衣于序东三十称西领南上绞紟如朝服绞一幅为三不辟紟五幅无紞君大夫士祭服无算君褶衣褶衾大夫士犹小敛也君将大敛子弁绖即位于序端卿大夫即位于堂亷楹西北面东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之杂记公视大敛公升商祝铺席乃敛大敛皆辩拜
　　殡礼
　　王制天子七日而殡诸侯五日而殡大夫士庶人三日而殡檀弓天子之殡也菆涂龙楯【春】以椁加斧于椁上毕涂屋丧大记君殡用輴欑至于上毕涂屋大夫殡以帱欑至于西序涂不暨于棺士殡见衽涂上帷之檀弓殡于客位既殡旬而布材与明器杂记朝夕哭不帷
　　讣礼
　　杂记凡讣于其君曰君之臣某死父母妻长子曰君之臣某之某死君讣于他国之君曰寡君不禄敢告于执事夫人曰寡小君不禄太子之丧曰寡君之适子某死大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死
　　吊礼
　　鬯人凡王吊临共介鬯大仆掌三公孤卿之吊劳内宗凡卿大夫之丧掌其吊临小臣掌士大夫之吊劳御仆掌庶民之吊劳司巫王吊则与祝前丧祝王吊则与巫前寺人凡内人吊临于外则帅而徃立于其前而诏相之宰夫凡邦之吊事掌其戒令与其币器财用凡所共者司服凡吊事弁绖服王制诸侯吊于异国之臣则其君为主檀弓君于大夫将葬吊于宫檀弓君遇柩于路必使人吊之檀弓丧公吊之必有拜者虽朋友州里舎人可也杂记吊者即位于门西东面其介在其东南北面西上西于门主孤西面相者受命曰孤某使某请事客曰寡君使某如何不淑相者入告出曰孤某湏矣吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位春秋左传襄公二十三年齐侯袭莒莒子伐之获梁齐侯归遇梁之妻于郊使人吊之辞曰殖之有罪何辱命焉若免于罪则犹有先人之敝庐在下妾不得与郊吊齐侯吊诸其室昭公七年卫襄公卒王使成简公如卫吊九年王有姻丧晋使赵成如周吊
　　临礼
　　鬯人凡王吊临共介鬯大宗伯朝觐防同则为上相王哭诸侯亦如之内宗凡卿大夫之丧掌其吊临寺人凡内人吊临于外则帅而徃立于其前而诏相之杂记上客临曰寡君有宗庙之事不得承事使一介老某相执綍相者反命曰孤湏矣临者入门右介者皆从之立于其左东上宗人纳宾升受命于君降曰孤敢辞吾子之辱请吾子之复位客对曰寡君命某毋敢视宾客敢辞宗人反命曰孤敢固辞吾子之辱请吾子之复位客对曰寡君命某毋敢视宾客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视宾客是以敢固辞固辞不获命敢不敬从客立于门西介立于其左东上孤降自阼阶拜之升哭与客拾踊三客出送于门外拜稽颡曲礼入临不翔檀弓天子之哭诸侯也爵弁绖防衣陈庄子死赴于鲁鲁人欲勿哭缪公召县子而问焉县子曰古之大夫束脩之问不出竟虽欲哭之安得而哭之今之大夫交政于中国虽欲勿哭焉得而勿哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏妻之昆弟为父后者死哭之适室父在哭于妻之室非为父后者哭诸异室有殡闻逺兄弟之丧哭于侧室无侧室哭于门内之右同国则徃哭之春秋左传襄公十二年吴子夀梦卒临于周庙礼也凡诸侯之丧异姓临于外同姓于宗庙同宗于祖庙同族于祢庙是故鲁为诸姫临于周庙为邢凡蒋茅胙祭临于周公之庙盟于臯鼬郑子大叔未至而卒赵简子为之临甚哀
　　含礼
　　职丧凡国有司以王命有事焉则诏赞主人【有事谓含禭赠赗之属】小宰丧荒受其含禭币玉之事杂记含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既葬蒲席降出反位宰夫朝服即丧屦升自西阶西面坐取璧降自西阶以东檀弓邾娄考公之丧徐君使容居来含谷梁贝玉曰含左传文公五年王使荣叔来含且赗檀弓饭用米贝弗忍虚也不以食道用羙焉耳
　　愚案含者何口实也实者何实以玉食之羙也玉食者何天子饭以玉诸侯以珠大夫以碧士以贝庶人以钱是也然则何以实之孝子事死如生不忍虚其亲口之意也他日涂车刍灵之制亦犹是不忍之心也夫安得不敬乎攷之杂记天子饭九贝诸侯七大夫五士三周礼天子饭含用玉此盖异代之制不同如此本注谓饭含也是即以饭为含矣参之礼运曰饭腥谷梁氏谓贝玉曰含则二者虽皆为口实而用则不同谓之饭含则可谓之饭含也则不可学者察焉
　　赙赗礼
