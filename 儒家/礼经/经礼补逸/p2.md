<!-- { "loadSidebar": true } -->
　　书召诰越翼日戊午社于新邑礼器郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也郊之用辛也周之始郊日以至曲礼天子祭天地嵗徧【疏曰地神有二嵗有二祭夏至之日祭昆仑之神于方泽一也夏正之月祭神州地只于北郊二也或云建申之月祭之与郊天相对其配地之神孝经纬既云后稷为天地之主则后稷配天南郊又配地北郊则周人以喾配圜丘亦当配方泽也】王制祭天地之牛角茧栗丧三年不祭唯祭天地商书昭告于上天后土周书告于皇天后土月令季秋上丁命乐正入学习吹【为将享祭也春秋重舞秋冬重吹】是月也大飨帝【此大享与帝连文故曰祭天】诗思文后稷克配彼天周颂我将我享维羊维牛维天其右之既右享之我其夙夜畏天之威于时保之愚案韩子谓郊焉而天神格庙焉而人鬼享我将之诗于天言庶其降鉴于文王则直曰旣右享之盖上帝之尊冀其来降有不敢必文王之亲则必其来享也尊尊亲亲之道非周公其孰能知乎
　　乐记祀乎明堂而民知孝孝经昔者周公郊祀后稷以配天宗祀文王于明堂以配上帝是以四海之内各以其职来祭【诸侯脩其职来助祭】
　　程子曰万物本乎天人本乎祖故冬至祭天而以祖配之以冬至气之始也万物成形于帝而人成形于父故季秋享帝而以父配之以季秋成物之时也陈氏曰天即帝也郊而曰天所以尊之也故以后稷配焉后稷逺矣配稷于郊亦以尊稷也明堂而曰帝所以亲之也以文王配焉文王祖也配文王于明堂所以亲文王也尊尊而亲亲周道备矣然则郊者古礼而明堂周制也　杨氏曰郊祀配天明堂配上帝天与上帝一也祀上帝如郊祀然月令有大享之文我将之诗有维羊维牛之语则明堂之礼为尤备致堂胡氏曰明堂杂见于孝经孟子诗与礼记其制之详不可得而闻矣后世纷纷之论以理考之先王举事动可为宪必不如后世之妄作耳王者向眀而治古之堂今之殿也孝经以为宗祀之所孟子以为王政之堂然则是人君之路寝犹后世大朝防之正衙也王者朝羣臣觐诸侯颁朔布政皆于是焉故曰欲行王政则勿毁也则何以于此宗祀文王已有庙矣以季秋享帝而奉文王配焉不可于七庙中独举大礼于一庙故迎主致之明堂以配帝也祭帝必于眀堂者帝出震而宰万物犹向明而治天下也
　　春秋传【宣公三年公羊传】养牲养二卜帝牲不吉则扳稷牲而卜之帝牲在于涤三月于稷者唯具是视【案涤宫名养帝牲三牢之处也谓之涤者取其荡涤洁清也三牢者各主一月取三月一时足以充其天牲】又曰郊则曷为必祭稷王者必以其祖配王者则曷为必以其祖配自内出者无匹不行自外至者无主不止大戴礼公冠篇祝辞皇皇上天照临下土集地之灵降甘风雨庶物资生各得其所靡今靡古维予一人某敬拜皇天之佑　古祝辞则云祀王某或一人某王者亲告之辞也愚案郊祀天地之礼后世有分祭合祭之异论者纷如参之舜典类于上帝类本非常祀也舜以受终而祭告于天其礼依郊祀为之故曰类盖类帝之中并及天地故下文止以六宗山川羣神言而不及地矣又若嵗四方廵守柴望秩于山川盖亦燔柴祀天之中并及于地故下文直以山川言而不及地矣使类柴之外皆不及地而遽望于山川举小遗大可乎武成柴望大告武成周颂廵守告祭柴望其礼皆然故望者郊之微也不郊犹望春秋讥之大抵祭各从其所主主尊则可以统卑主卑则不可以屈尊如祀五帝于四郊则各从其方之帝为主而不及昊天矣礼地亦然是知祭天必及地者尊可以统卑也初无所谓合祭礼地不及天者卑不可以屈尊也初无所谓分祭曰合曰别则由新莽一时之异议其流至于汉五畤之弊甚非古制而无合于圣人制礼之本惜哉
　　郊祀禖礼
　　月令仲春之月以太牢祀于髙禖天子亲徃后妃帅九嫔御乃礼天子所御带以弓襡授以弓矢于髙禖之前姜嫄从帝而祀于郊禖简狄从帝而祈于郊禖【朱子曰古者立郊禖盖祭天于郊而以先禖配也变媒言禖者神之也】
　　愚案郊髙禖之髙谓尊之之称郊禖之郊谓古有媒氏袚除之祠位在南郊祀上帝则亦配祭之故又谓之郊禖
　　大雅生民诗克禋克祀以弗无子【朱子曰精意以享谓之禋祀郊禖也弗之言袚也袚无子求有子也姜嫄出祀郊禖见大人迹而履其拇遂歆歆然如有人道之感于是有娠而生后稷】
　　祈谷礼
　　月令孟春之月天子乃以元日祈谷于上帝【案元日上辛郊祭天而配以后稷为祈谷也】春秋左氏传凡祀啓蛰而郊【案啓蛰夏正建寅之月夏小正曰正月啓蛰谓始发蛰也故汉氏之始以启蛰为正月中雨水为二月节及太和以后更改气名以雨水为正月中惊蛰为二月节】孟献子曰郊祀后稷以祈农事也是故啓蛰而郊郊而耕【案祀天南郊郊而后耕是祈谷之后躬耕帝籍】月令仲夏命乐师修鼗【逃】鞞【骈迷反】鼓均琴瑟管箫执干戚戈羽调竽笙竾【池】簧饬钟磬柷敔【音语为将大雩帝习乐也修均执调饬者治其器习其事之言案鼗鼗鼓持其柄摇之两耳自击鞞雷鼔之属小鼔在大鼓傍鼗导也所以导乐作鞞禆也禆助乐节琴五瑟二十七管长尺围寸并两而吹之箫编二十二管长尺四寸干盾也戚斧也戈钩矛防羽鸟羽竽三十六簧笙十三簧竾长尺四寸围三寸】命有司为民祈祀山川百源大雩帝用盛乐乃命百县雩祀百辟卿士有益于民者以祈谷实【阳气盛而常旱山川百源能兴云雨者也众水始所出为百源必先祭其本乃雩雩吁嗟求两之祭也雩帝谓为坛南郊之傍雩五精之帝配以先帝也自鼗鞞至柷敔皆作曰盛乐凡他雩用歌舞而已百辟卿士古者上公若勾龙后稷之类也春秋传龙见而雩雩当以四月凡周之秋三月之中而旱亦修雩礼以求雨因着正雩此月失之矣天子雩上帝诸侯以下雩上公故虽旱礼有祷无雩】春秋左氏传龙见而雩【案龙见建已之月苍龙宿之体昬见东方乃物始盛待雨而大故祭天遂为百谷祈膏雨】
　　愚案冬至之郊为大报天正月之郊専为祈谷二郊不同皆配以后稷此先王所以定天位职百神之大典也若成王赐鲁重祭虽赐受皆非今考春秋宣成定哀之改卜牛皆在春正月僖之卜在四月则是止于祈谷之郊而非大报之礼亦明矣
　　诗噫嘻噫嘻成王旣昭假尔率时农夫播厥百谷骏发尔私终三十里亦服尔耕十千维耦
　　愚案是诗小序谓春夏祈谷于上帝葢成王初置农官而戒之以督耕之事也
　　旅帝礼
　　大宗伯国有大故则旅上帝掌次王大旅上帝则张氊案设皇邸典瑞四圭有邸以祀天旅上帝职金旅于上帝则共其金版
　　祀五帝礼
　　小宗伯兆五帝于四郊【兆为坛之营域案封人云社稷之壝谓壝土为之即此坛之营域一也不言坛者举外营域有坛可知】
　　大司寇禋祀五帝则戒之日涖誓百官戒于百族及纳亨前王祭之日亦如之奉其明水火小司寇禋祀五帝实镬水纳亨亦如之士师祀五帝则沃尸及王盥洎镬水大司徒祀五帝奉牛牲羞其肆充人掌系祭祀之牲牷祀五帝则系于牢刍之三月掌次祀五帝则张大次小次设重帟重案司服祀昊天上帝则服大裘而冕祀五帝亦如之大宗伯以玉作六器以礼天地四方以苍璧礼天以璜琮礼地以青圭礼东方以赤璋礼南方以白琥礼西方以璜礼北方皆有牲币各放其器之色祭法埋少牢于泰昭祭时也家语五帝德篇季康子问于孔子曰旧闻五帝之名而不知其实请问何谓五帝孔子曰昔丘也闻诸老曰天有五行水火木金土分时化育以成万物其神谓之五帝古之王者易代而改号取法五行五行更王终始相生亦象其义故其为明王者而取配五行是以太皥配木炎帝配火黄帝配土少皥配金颛顼配水
　　四类礼
　　小宗伯兆五帝于四郊四类四望亦如之【案四类兆日于东郊兆月与风师于西郊兆司中司命于南郊兆雨师于北郊】
　　四望礼六
　　小宗伯兆五帝于四郊四望亦如之大宗伯国有大故则旅上帝及四望大司马中秋教治兵遂以狝田罗弊致禽以祀祊大宗伯以疈辜祭四方鬯人掌共秬鬯而饰之凡四方用蜃凡疈事用散牧人望祀各以其方之色牲毛之司服王祀四望则毳冕大宗伯以青圭礼东方以赤璋礼南方以白琥礼西方以璜礼北方皆有牲币各放其器之色玉人之事两圭五寸有邸以旅四望典瑞两圭有邸以旅四望大司乐乃奏姑洗歌南吕舞大防以祀四望舞师教羽舞帅而舞四方之祭祀男巫掌望祀望衍授号旁招以茅月令季秋天子乃厉饰执弓挟矢以猎命主祠祭禽于四方曲礼天子祭四方嵗徧祭法四坎坛祭四方也诗以社以方春秋传天子有方望之事无所不通也【公羊】
　　迎气礼
　　月令孟春之月先立春三日大史谒之天子曰某日立春盛德在木天子乃齐立春之日天子亲帅三公九卿诸侯大夫以迎春于东郊孟夏之月先立夏三日太史谒之天子曰某日立夏盛德在火天子乃齐立夏之日天子亲帅三公九卿大夫以迎夏于南郊孟秋之月先立秋三日大史谒之天子曰某日立秋盛德在金天子乃齐立秋之日天子亲帅三公九卿诸侯大夫以迎秋于西郊孟冬之月先立冬三日太史谒之天子曰某日立冬盛德在水天子乃齐立冬之日天子亲帅三公九卿大夫以迎冬于北郊
　　祭寒暑礼
　　祭法相逆于坎坛祭寒暑也月令仲春天子乃鲜羔开氷籥章掌土鼓豳籥中春昼击土鼓龡豳诗以逆暑中秋夜逆寒亦如之春秋传黒牡秬黍以飨司寒祭寒而藏之
　　愚案籥章中春逆暑中秋逆寒与月令季春出火季秋纳火仲春帅内外命妇始蚕此皆与今四时合及考大司马正月之吉始和布政于邦国州长正月之吉属民读法正嵗则读教法如初是则正月正嵗不同一时明矣郑注谓正月周之正月正嵗夏之正月遂使后人益信周之改月岂知正月之吉始和乃今正月天气下降地气上腾天地和同草木萌动是谓始和之月也若指此为子月则隂气旣盛阳气尚微觱发栗烈于此方殷果何取其始和乎要之正月本今正月正嵗乃所谓周以子为嵗首者也夫自正月读法至子月复读故曰如初若以正嵗为夏之正月则如初又何所指乎郑注徒见木铎徇令一节与夏书孟春合遂指正嵗为夏正曽不思夏以寅月为嵗首则以寅月徇木铎周以子月为嵗首则以子月徇木铎安可例以周之徇铎在寅月而谓寅月为正嵗乎借曰徇铎之时政可改而始和之天气不可改也因并论之
　　朝日礼
