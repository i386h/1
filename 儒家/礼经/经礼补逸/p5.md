<!-- { "loadSidebar": true } -->
　　文王世子凡学春官释奠于其先师秋冬亦如之凡始立学者必释奠于先圣先师及行事必以币凡释奠者必有合也有国故则否凡大合乐必遂养老天子视学大昕鼓徴所以警众也众至然后天子至乃命有司行事兴秩节祭先师先圣焉有司事卒反命始之养也适东序释奠于先老王制曰出征执有罪反释奠于学
　　释菜奠
　　大胥春入学舎菜合舞秋颁学合声月令仲春上丁命乐正习舞释菜天子乃帅三公九卿诸侯大夫亲徃视之乐记大学始教皮弁祭菜
　　愚案礼有释奠释菜孔頴达正义辨之详矣周礼春官大胥职云舎菜文王世子云释奠及行事必以币是则舎菜以苹藻释奠以牲币岂礼有轻重乎古者士见于君以雉为挚见于师以菜为挚故释菜用于大学始教之时用于入学习舞之际用于立学兴器之后皆専为先圣先师之祭此其仅见于学宫政所以师事之也至若古之释奠施于学者虽曰始立学者以之出征师还以之四时诗书礼乐之官皆以之然或施之社庙施之祖祢大祝甸祝皆得而用不专于先圣先师而止此其杂见于羣祀乃所以神事之也是则释奠礼同而释菜礼寔専焉苟徒举释奠而废释菜是使尊礼先圣先师之祀特与羣祀等耳爱礼者可无辨哉
　　祭乐祖礼
　　大司乐凡有道者有德者使教焉死则以为乐祖祭于瞽宗祭义祀先贤于西学
　　祭先农礼
　　诗甫田琴瑟击鼓以御田祖以祈甘雨以介我稷黍【田祖先啬也】丰年多黍多稌【止】降福孔皆【谓秋冬报也】大田田畯至喜来方禋祀以其骍黒与其黍稷以享以祀以介景福
　　祭爟礼
　　司爟掌行火之政令凡祭祀则祭爟
　　愚案祭爟礼如祭爨谓祭祀先出火之人以报其为明之功也然则有功于民者观于此族必举则先王制礼委曲详备者益可见矣
　　礼器孔子曰臧文仲安知礼燔柴于奥【奥当为爨字之误】夫奥者老妇之祭也盛于盆尊于瓶
　　祭先卜礼
　　龟人上春衅祭祀先卜
　　祭司民司禄礼
　　司民及三年大比以万民之数诏司冦司冦及孟冬祀司民之日献其数于王王拜受之登于天府小司冦孟冬祀司民献民数于王王拜受之登中于天府若祭天之司民司禄而献民数谷数则受而藏之
　　大蜡礼
　　玉藻大蜡天子之祭也籥章国祭蜡则龡豳颂击土鼓以息老物党正国索鬼神而祭祀则以礼属民而饮酒于序以正齿位郊特牲天子大蜡八主先啬而祭司啬祭百种以报啬飨农及邮表畷禽兽迎猫迎虎祭坊与水庸嵗十二月合聚万物而索享之也祝辞曰土反其宅水归其壑昆虫无作草木归其宅皮弁素服葛带榛杖黄衣黄冠而祭大罗氏天子之掌鸟兽者也诸侯贡属焉草笠而至罗氏致鹿与女而诏客告也以戒诸侯曰好田好女者亡其国天子树瓜华不敛藏之种也八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功礼运昔者仲尼与于蜡宾事毕出游于观之上喟然而叹仲尼之叹盖叹鲁也言偃在侧曰君子何叹孔子曰大道之行也与三代之英丘未之逮也而有志焉
　　类礼
　　大祝掌六祈以同鬼神一曰类诅祝掌类造之祝号小宗伯类社稷宗庙则为位男巫授号旁招以茅王制类乎上帝诗桓讲武类祃也桓桓武王保有厥士【止】于昭于天皇以闲之
　　造礼
　　大祝二曰造大防同造于庙诅祝掌类造之祝号男巫授号旁招以茅【祖祝所授类造攻说禬禜之神号男巫为之招】王制天子将出造乎祢诸侯将出造乎祢
　　禬礼
　　大祝三曰禬诅祝掌禬禜之祝号男巫授号旁招以茅女祝掌以时招梗禬禳之事以除疾殃凡以神仕者以冬日至致天神人鬼夏日至致地物鬽以禬国之凶荒民之札丧
　　禜礼
　　大祝四曰禜诅祝掌禬禜之祝号男巫授号旁招以茅肆师若国有大故则令国人祭翦氏掌除蠧物以攻禜攻之党正四时之孟月吉日则属民而读邦法以纠戒之春秋祭禜亦如之春秋传昭公元年郑子产曰山川之神则水旱疠疫之灾于是乎禜之日月星辰之神则霜雪风雨之不时于是乎禜之哀公六年有云如众赤鸟夹日而飞楚子使问诸周太史周太史曰其当王身乎若禜之可移于令尹司马王曰除腹心之疾而寘诸股肱何益遂弗禜
　　愚案大祝六祈之中四曰禜此禜之有定名也鬯人秬鬯之共而曰禜门此禜之有定所也参之春秋传曰山川之神则水旱疠疫之灾于是乎禜之日月星辰之神则霜雪风雨之不时于是乎禜之即此又见禜之无定时也至若春秋僖公二十五年秋大水鼔用牲于门三未始明以禜释之及郑氏释周礼乃援是为证安知春秋本文果为禜祭否乎盖禜之为言营也初无祠宇坛壝特为□蕝营域而祭之耳然此所谓门不过祭于国门之外耳非若祭法所谓祭国门与于七祝之一者也学者察焉
　　攻礼
　　大祝五曰攻诅祝掌攻说之祝号男巫授号旁招以茅
　　说礼
　　大祝六曰说诅祝掌攻说之祝号男巫授号旁招以茅庶氏掌除毒蛊以攻说禬之
　　祷祠礼
　　小祝掌祷祠之祝号以祈福祥顺丰年逆时雨宁风旱弥灾兵逺罪疾女祝掌凡内祷祠之事小宗伯大灾及执事祷祠于上下神军旅甸役之祷祠肄仪为位都宗人国有大故则令祷祠既祭反命于国曲礼曰祷祠祭祀供给鬼神非礼不诚不庄
　　祭脯礼
　　族师月吉则属民而读邦法春秋祭脯亦如之
　　愚案大司徒以乡三物教万民一曰六德二曰六行三曰六艺乡大夫正月之吉受教法于司徒退而颁之于其乡吏使各以教其所治族师则各掌其戒令政事而于斯读法之时则察其六行书其孝弟睦婣有学者嵗终则防成以待大比是于学者日用饮食之闲旣无事而非学羣居游息之地亦无学而非事至于教养成就德艺交修是皆学术之有统道化之有归也其所以致人才众多风俗羙盛得无由哉
　　五祀礼
　　大宗伯以血祭祭五祀司服祭五祀则希冕小子掌祈于五祀【案祈谓或为刉用毛牲曰刉刉者衅礼之事也刉五祀谓始成其宫兆时也】司门凡嵗时之门受其余曲礼天子祭五祀士丧礼疾病行祷五祀则五祀者自天子至于士皆得祭之祭法王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶
　　郑康成谓天子诸侯大夫祭五祀户灶门行中霤盖夏殷时制也祭法七祀至一祀谓周制也愚案仪法制度贵得兼贱贱不得兼贵而诸侯大夫适士祀门行不得祀户灶庶士庶人乃祀户灶何耶况曽子问篇记天子崩未殡五祀之祭不行既殡而祭则知五祀贵贱通得祭之无疑矣郑氏凡不可通者皆以为殷周异制似臆度之辞耳且七祀三祀二祀一祀皆不见于仪礼周官今姑缺之又案血祭盖以隂祀自血起贵气臭也五祀五色之帝于王者宫中曰五祀郑谓此五祀者五官之神在四郊四时迎五行之气于四郊而祭五德之帝亦食此神焉少昊之子曰重为句芒食于木该为蓐收食于金修及熈为防食于水颛顼氏之子曰黎为祝融后土食于火土考之春秋昭公二十九年左传蔡墨曰五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐收水正曰冥土正曰后土献子曰社稷五祀谁氏之五官也对曰少皥氏有四叔曰重曰该曰修曰熈实能金木及水使重为句芒该为蓐收修及熈为防世不失职遂济穷桑此其三祀也颛顼氏有子曰黎为祝融共工氏有子曰勾龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之
　　月令春祀户祭先脾夏祀灶祭先肺中央祀中霤祭先心秋祀门祭先肝冬祀行祭先肾孟冬腊五祀白虎通祭五祀天子诸侯以牛卿大夫以羊一说户以羊灶以雉中霤以豚门以犬井以豕或曰中霤用牛余不得用豚井以鱼礼运礼行于五祀而正法则焉曾子问天子崩未殡五祀之祭不行旣殡而祭其祭也尸入三饭不侑酳不酢而已矣自啓至于反哭五祀之祭不行已葬而祭祀毕献而已
　　案特牲馈食礼祝延尸于奥迎尸而入即延坐三饭告饱祝侑尸尸又饭至于九饭毕郑注士九饭大夫十一饭案此则诸侯十三饭天子十五饭又案特牲礼尸九饭毕主人酌酒侑尸尸饮卒爵酢主人主人受酢饮毕酌献祝祝饮毕主人又酌献佐食天子崩未殡五祀之礼不行者以初崩哀慼未遑祭祀虽当五祀祭时不得行旣殡而祭者五祀外神不可以己私丧久废其祭故既殡哀情稍杀而后祭也其祭也尸入三饭不侑酳不酢而已矣者今丧既殡不得纯如吉礼理湏宜降杀侑劝也故迎尸入奥之后尸三饭告饱则止祝更不劝侑其食使消常数也自啓至于反哭五祀之祭不行者谓欲葬之时从啓殡之后葬毕反哭以前灵柩旣见哀摧更甚故五祀之祭不行已葬而祭者谓已葬反哭殡宫毕而行其祭但旣葬弥吉尸入三饭之后祝乃侑尸尸食十五故摄主酳尸尸饮卒爵而酢摄主摄主饮毕酌而献祝祝受饮毕则止无献佐食以下之事郊社亦然王制云天地社稷为越绋而行事是与五祀同也郊社有常自啓至反哭当辟此郊社之日郊社尊故辟其日不使相妨五祀既卑若与啓反哭日相值则五祀辟其日也天地社稷去殡处逺祭时违越此绋而徃赴之故去殡近暂徃则还故不为越绋也唯尝禘宗庙俟吉故王制云丧三年不祭是也
　　祭疠礼
　　祭法泰厉公厉族厉春秋左传昭公七年鬼有所归乃不为厉
　　傩礼
　　月令季春命国难九门磔攘以毕春气季冬命有司大难旁磔出土牛以送寒气方相氏帅百而时难以索室敺疫郊特牲乡人禓孔子朝服立于阼存室神也






　　经礼补逸卷三
<经部,礼类,仪礼之属,经礼补逸>
　　钦定四库全书
　　经礼补逸卷四　　　　　元　汪克寛　撰吉礼
　　天子躬耕礼
　　月令仲春天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推祭义天子为籍千畆冕而朱纮躬秉耒祭法天子亲耕于南郊以共齐盛甸师掌帅其属而耕耨王籍以时入之以共齐盛舎人以嵗时县穜稑之种以共王后之春献种内宰上春诏王后帅六宫之人而生穜稑之种而献之于王乐记耕籍然后诸侯知所以敬周语古者大史顺时覛土阳瘅愤盈土气震发农祥晨正日月底于天庙土乃脉发先时九日大史告稷曰自今至于初吉阳气俱烝土膏其动弗震弗渝脉其满谷乃不植稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庶民司空除坛于籍命农大夫咸戒农用先时五日瞽告有协风至王即齐宫百官御事各即其齐三日王乃淳濯飨醴及期郁人荐鬯牺人荐醴王祼鬯飨醴乃行百吏庶民毕从及籍后稷监之膳夫农正陈籍礼大史赞王王敬从之王耕一墢班三之庶人终于千畆其后稷省功大史监之司徒省民大师监之
　　愚案易系曰包牺氏没神农氏作斵木为耜揉木为耒耒耨之利以教天下盖取诸益益卦之象震动于内巽顺于外圣人象其物宜立成器以为天下利维其动而顺所以有益于民生也后世圣人亲载耒耜举躬耕之礼盖得于教耕利益不忘本始之意也
　　诸侯躬耕礼
