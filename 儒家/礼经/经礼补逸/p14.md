<!-- { "loadSidebar": true } -->
　　大宗伯以燕飨之礼亲四方之賔客笾人賔客之事共其荐脩之笾实醢人賔客之礼共醢五十瓮醯人賔客之礼共醯五十瓮外府凡賔客共其财用之币赍大司徒大賔客令野脩道委积封人凡賔客则饰其牛牲牛人凡賔客之事共其牢礼积膳之牛司门凡四方之賔客造焉则以告委人賔客共其刍薪泽虞凡賔客共泽物囿人凡賔客共其生兽死兽之物场人凡賔客共其蓏郁人掌賔客之祼事和郁鬯以实彞而陈之司服凡賔客共其衣服而奉之典瑞凡賔客之事共其玉器而奉之钟师凡飨食奏燕乐旄人凡賔客舞燕乐镈师凡祭祀鼓其金奏之乐飨食亦如之籥师祭祀则鼔羽籥之舞宾客飨食则亦如之司干祭祀舞者既陈则授舞器賔飨亦如之鞮鞻氏祭祀则龡而舞之燕亦如之典庸器祭祀帅其属而设笋簴陈庸器飨食亦如之司常掌九旗之物名各有属凡祭祀各建其旗賔客亦如之大司马飨食羞牲鱼授其祭小司马飨射掌其事如大司马之法量人凡飨賔制其从献脯燔之数量羊人凡賔客共其法羊射鸟氏掌祭祀以弓矢欧乌鸢凡賔客亦如之服不氏賔客之事则抗皮射人賔客则作卿大夫从司士凡賔客作士从诸子凡賔客作羣子从旅贲氏掌执戈盾凡賔客则服而趋大仆王燕饮则相其法正眡燕朝则正位掌摈相王不眡朝则辞于三公及孤卿小臣正王之燕服位王之燕出入则前驱士师王燕出入则前驱而辟掌客掌四方賔客之牢礼饮食之等数凡诸侯之礼上公五积皆眡飱牵三问皆脩飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十瓮车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乗禽日九十双殷膳大牢以及归三飨三食三燕若弗酌则以币致之侯伯四积皆眡飱牵再问皆脩飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百瓮皆陈米三十车禾四十车刍薪倍禾皆陈乗禽日七十双殷膳大牢三飨再食再燕子男三积皆眡飱牵一问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十瓮皆陈米二十车禾三十车刍薪倍禾皆陈乗禽日五十双一飨一食一燕凡诸侯之卿大夫士为国客则如其介之礼以待之诗湛露厌厌夜饮在宗载考彤弓钟鼓既设一朝飨之鹿鸣我有防酒以燕乐嘉賔之心春秋庄公四年夫人飨齐侯于祝丘
　　愚案春秋传晋侯飨齐侯宋公飨晋侯楚子飨公小邾子郯子来朝公与之燕公飨宰周公范宣子飨晋六卿于蒲圃俞华耦来公与之燕至郑伯飨王王飨晋侯经皆不书而书夫人飨齐侯则以其非礼也
　　饩献礼
　　掌客掌四方賔客之饩献饮食之等数上公之礼羣介行人宰史皆有牢及归凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男凡介行人牢史皆有飱饔饩以其爵等为之礼唯上介有禽献夫人致礼六壶六豆六笾膳视致飨亲见卿皆膳特牛
　　摈相礼
　　司仪掌九仪之賔客摈相之礼以诏仪容辞令揖譲之节凡诸公相为賔主国五积三问皆三辞拜受皆旅摈主君郊劳交摈三辞及将币交摈三辞车逆拜辱賔车进荅拜三揖三譲毎门止一相及庙唯上相入賔三揖三譲登再拜授币及出车送三请三进再拜賔三还三辞告辟诸公之臣相为国客则三积皆三辞拜受及大夫郊劳旅摈三辞拜辱三譲登听命下拜登受賔使者如初之仪及将币旅摈三辞拜逆客辟三揖每门止一相及庙唯君相入三譲客登拜客三辟授币下出大仆王燕饮则相其法王眡燕朝则正位掌摈相玉藻小国之君曰孤摈者亦曰孤上大夫曰下臣摈者曰寡君之老下大夫自名摈者曰寡大夫公士摈则曰寡大夫寡君之老大夫有所徃必与公士为摈也聘义卿为上摈大夫为承摈士为绍摈三譲而后传命三譲而后入庙门三揖而后至阶三譲而后升所以致尊譲也礼器礼有摈诏乐有相步温之至也
　　送逆礼
　　讶士邦有賔客则与行人送逆之司仪王燕凡诸侯相为国主賔主君郊劳交摈三辞车逆拜辱三揖三辞拜受车送三还再拜及将币车逆拜辱再拜授币賔拜送币及出车送诸公之臣相为国客及大夫郊劳旅摈三辞拜辱及退拜送及将币拜逆客辟授币下出君馆客客辟介受命遂送凡四方之賔客礼仪辞命饩牢赐献以二等从其爵而上下之凡賔客送逆同礼齐仆掌飨食皆乗金路其法仪各以其等为车送逆之节环人掌送逆邦国之通賔客以路节达诸四方聘义君使士迎于境大夫郊劳君亲拜逆于大门之内而庙受北面拜贶拜君命之辱所以致敬也敬譲也者君子之所以相接也
　　劳礼
　　小行人凡诸侯入王则逆劳于畿及郊劳眡馆司仪凡诸公相为賔主国五积三问再劳三辞三揖登拜受拜送郊劳三辞诸公之臣相为国客则三积郊劳三辞及礼私面私献君劳客客再拜稽首君答拜致饔饩如劳之礼曲礼大夫士见于国君君若劳之则还辟再拜稽首
　　致赠礼
　　司仪致饔饩还圭飨食致赠及礼私面私献皆再拜稽首君答拜聘义君亲礼賔賔私面私觌致饔饩还圭璋贿赠飨食燕所以明宾客君臣之义也
　　愚案古者天子诸侯皆有朝聘之礼如大行人歳徧存三歳徧覜五歳徧省此天子所以抚诸侯之礼也春朝而图天下之事时聘以结诸侯之好此诸侯所以事天子之礼也至于歳相问殷相聘世相朝此诸侯邦交之礼也礼若国君亲徃则大夫从王燕凡诸公相为賔主国其摈相礼仪饩牢赐献各以其爵之等相待也聘事既毕主国君亲执醴以礼賔而遂有私面私献之礼賔皆再拜稽首所以正交接之义也致饔饩还圭璋贿赠飨食燕者宾介就馆主君使卿致馈于宾而还以执来之圭加于贿赠之礼也然则大夫从君聘而以己之私物觌见主国之君面见主国之卿大夫可乎夫执圭所以申信也将币所以致敬也私以庭实充于诸侯之庭则不敬也不敬是无王矣夫既从君聘礼无外交也外交是二君矣此皆非礼也注者谓若大夫执其君之命圭而专使则当行私觌之礼以申己之信其说悖矣夫从君而来与受命而聘一也一乃专二乃辟也考之太宰以八柄诏王驭羣臣曰禄以驭其富予以驭其幸若相觌以货是人臣以利交也人臣以利交则二者胥失矣二者苟失其不致于无礼夺乱者未之有也
　　贺庆礼
　　大宗伯以贺庆之礼亲异姓之国大行人贺庆以賛诸侯之喜小行人若国有福事则令庆贺之玉藻有庆非君赐不贺士于大夫不承贺下大夫于上大夫承贺
　　胀膰礼
　　大宗伯以胀膰之礼亲兄弟之国小宗伯飨食授祭大司马飨食羞牲鱼授其祭祭仆凡祭祀致福者展而受之大行人归胀以交诸侯之福春秋昭公十四年天王使石尚来归胀公羊传胀者何爼实也腥曰胀熟曰膰愚案受胀于社是诸侯助祭而授爼实也非助祭则不授也如防王使宰孔赐齐侯胙是齐桓有奬王之功而加以殊礼也今天王使石尚赐宜社之肉于鲁非縁助祭于京师曽是以为礼乎是故受赈礼也归胀非礼也
　　经礼附说
　　周礼一书果为周公所作乎汉武尝谓周礼为渎乱不验之书何休又云六国隂谋之书欧文忠公谓周礼可疑者二苏頴濵谓周礼不可信者三是皆论以为非周公之遗制也然则周礼果非周公所作乎朱子盖尝以周家法度广大精宻言之尝以周公建太平之基本称之又尝以周公从广大心中流出称之张横渠谓周公治周莫详于周礼贾公彦序周礼废兴又谓郑徧覧羣经知周礼者乃周公致太平之迹是则又明为周公所作也考之西汉志于周礼未之见东汉儒林传乃谓周官经六篇本孔安国所献隋经籍志乃云汉时有李氏得周官上于河间献王独缺冬官一篇献王购以千金不得遂以考工记补成六篇奏之孝武时盖有其书特未与五经例置博士耳至西汉刘歆始置博士遂盛行于世后世因有周礼作于刘歆之说是则周礼作于周公而非他人之制明矣然冬官何为而缺也经罹秦焰散帙之余与汉儒编録附丽之误而始谓之缺也何以知其然愚因考补散逸得之夫五官所掌曰治曰敎曰礼曰政曰刑而冬官则掌邦士或坐而论道谓之王公或作而行之谓之士大夫或审曲面势以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功此冬官之大较也见考工记所载者其属二十有九皆工之事而士与商农之职俱缺焉考之春官之中如世妇内宗外宗皆宫中之职本属天官而乃入之春官夏官之中如司士诸子皆掌士之职本属冬官而乃入之夏官地官之中如司市质人防人贾师司虣司稽胥肆长泉府此皆主于商土均草人稲人场人司稼等职此皆主于农皆本属冬官因其职与大司徒掌土地人民者相类乃以入之地官若是者谓非编録附丽之误不可也况小宰记六官六属各六十考之天官自太宰以下六十二地官大司徒以下七十九春官大宗伯以下七十一夏官大司马以下六十九秋官大司冦以下六十五何则冬官独缺而为数不及五官皆盈而余数过之理无是也他如仪礼有啬夫之官国语有司商之官皆不载诸周礼此亦冬官之脱简也要之见载于考工记者固为冬官之属然司空掌邦土居四民时地利职不止此当自大司空小司空而下摭夏官之中掌士者地官之中掌商农者与夫啬夫司商之数并今考工记所载之工总属冬官则不惟合于周官司空之所职与小宰六官六属之目而且周公制作之盛粲然溢着于编使人得以观其防通而为太平典礼之全书也克寛因并録卷末以俟博古君子正焉

　　经礼补逸卷九
　　钦定四库全书
　　经礼补逸
　　附録
　　修史还乡闗
　　宁国府准太平府闗该承准应天府牒文承奉尚书礼部符文钦奉圣防置局编修元史己行纂成洪武二年八月十一日左丞相宣国公上表进呈御覧过钦奉圣防编史儒士一十六名各与两表里银三十二两除存留外老病的送还乡里钦此钦遵外数内儒士汪克寛等六名元系徽州绍兴等府请到儒士拟合钦依送还乡里为此省部除将各人元闗号色缴回兵部外仰钦依圣防事意即便应付船只逓送还乡仍行移前路官司一体应付遇陆路应付脚力接送无得失误迟滞奉此当府除己应付外牒可依上应付顺便船只逓送还乡仍行移前路官司一体应付如遇陆路一体应付按送施行毋得违误防此当府除己应付外闗请依上应付施行准此当府除己应付外合行移闗请照騐烦为依上应付顺便船只接送施行如遇陆路应付脚力接送请勿迟滞须至闗者右闗徽州府
　　环谷汪先生行状
