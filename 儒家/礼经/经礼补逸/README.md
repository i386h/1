<!-- { "loadSidebar": true } -->
　　钦定四库全书　　　　　经部四
　　经礼补逸　　　　　　　礼类二【仪礼之属】提要
　　【臣】等谨案经礼补逸九卷元汪克寛撰克寛字徳辅祁门人泰定丙寅举于乡元亡不仕明初征修元史以老疾辞归洪武五年卒于家事迹具明史儒林是书取仪礼周官大小戴记春秋三以及诸经之文有涉于礼者以吉凶军宾嘉五礼统之吉礼之目六十有八凶礼之目五十有七军礼之目二十有五宾礼之目十有三嘉礼之目二十有一而以礼经附说终焉克寛究心道学于礼家度数非所深求于著书体例亦不甚讲如每条必标出典是矣乃一类之中条条连缀书之合为一篇文相属而语不属遂参差无绪又此书实考典文非考故事乃多载春秋失礼之事杂列古制之中如祠礼之昭公十五年有事于武宫尝礼之桓公十四年壬申御廪灾己亥尝烝礼之桓公八年正月五月再烝大阅礼之桓公六年秋八月大阅朝礼春秋之书朝三十六遇礼隐公四年公及宋公遇于清会礼之春秋书会九十五锡命礼之庄公三年王使荣叔锡桓公命燕飨礼之庄公四年夫人飨齐侯于祝邱尚畧系以论说纠正其谬至于祫尝礼之文公二年跻僖公又诸侯大祫礼亦引此条赙赗礼之隐公元年宰咺归恵公仲子之赗三年武氏子来求赙禭礼之襄公二十八年楚人使公亲禭会葬礼之襄公二年诸姜宗妇来送葬皆失礼之尤乃胪列其文不置一语不几使读者谓古礼当如是乎至于祭寒暑礼下诋郑康成徒见木铎徇令一节与夏书孟春合遂指正月为夏正似未见隋书经籍志载康成注书祗有二十九篇王居明堂礼谓月令为汉儒所作指为吕不韦作者不知何据似未见吕氏春秋有十二月纪亦殊疏漏程敏政篁墩集有书是书后曰环谷汪先生著书凡十余种先生既没悉被一人窃去攘为已书经礼补逸一编尤为精确乃百计购得之其原本虽被改窜然有附丽而无刓补真赝之迹皦然甚明先生元孙文彚等力图刋布因为手校且摹先生之像于编首别为附録一巻云云此本有附録闗文行状之类而无其像亦无敏政此防或后人别得改窜之本刻之欤以其元人旧帙议论尚不失醇正姑存以备一家焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　经礼补逸原序
　　六籍之阙也久矣而礼为甚汉兴区区掇拾于秦火之余而淹中古经旋复散失所存者十有七篇而已周官虽后出而司空之篇竟莫得补二戴所又徃徃杂以秦汉之纪然则学者之欲覩夫成周三千三百之目之全固亦难矣冝乎其学之寥寥而莫讲也虽以韩子之贤尚苦难读而谓于今诚无所用矧他人哉至宋庆厯元祐诸儒先后慨然有志于复古及朱子乃始断然谓周礼为礼之纲仪礼其本经而礼记其义疏于是创为条目科分胪列出入经补其遗阙以为王朝邦国家乡学礼而丧祭二礼则以属门人黄氏其有功于学者甚大然其书浩博穷乡晚进有未易以遽究者祁门汪先生德辅父间尝因其成法别为义例以吉凶军宾嘉五礼之目防稡成书名曰经礼补逸辞约而事备读者便焉学礼之士诚能因汪氏之所缉以达于朱子之书则三千三百之目虽不可复覩其全然郁郁乎文之盛岂不若身履而目击之矣乎昔者窃闻之礼乐之在天下有君无臣则不能以眀制作之本臣能而君不之好则议论无益于当时必有大有为之君而复有善制作之臣因治定功成之余以明中和之化而后礼乐之兴可必然则此其时也惜乎先生老且病矣明良在上宁不有徴于斯文矣乎先生生朱子之乡尝防畨昜吴公可翁之门笃志古学老而弥厉著书满家真古所谓乡先生者也间出是书以相视且谓先人与吴公为同志友故俾序焉鲁于先生无能为役然承命不敢辞也洪武二年嵗在己酉秋八月下澣临江曾鲁序
　　自乐亡而经行于世惟五易诗书春秋虽中不无残阙而未若礼经甚焉然三百三千不葢十之八九矣朱子尝考定四经谓三礼体大未易绪正晚年惓惓是书未就而没遂为万世缺典克寛伏读而加惋惜焉世之三礼所曰周礼曰仪礼曰礼记其实礼记乃仪礼之仪礼乃周礼之节文而三礼之要则在乎吉凶军賔嘉五礼之别也何则吉礼之别十有二以禋祀祀昊天上帝以实柴祀日月星辰以槱燎祀司中司命飌师雨师以血祭祭社稷五祀五岳以貍沈祭山林川泽以疈辜祭四方百物以肆献祼享先王以馈食飨先王以祠春飨先王以禴夏飨先王以尝秋飨先王以烝冬飨先王凶礼之别有五以丧礼哀死亡以荒礼哀凶札以吊礼哀祸烖以禬礼哀围败以恤礼哀冦乱賔礼之别有八春见曰朝夏见曰宗秋见曰觐冬见曰遇时见曰防殷见曰同时聘曰问殷頫曰视军礼之别有五以大师之礼用众以大均之礼恤众以大田之礼简众以大役之礼任众以大封之礼合众嘉礼之别有六以饮食之礼亲宗族兄弟以昏冠之礼亲成男女以宾射之礼亲故旧朋友以飨燕之礼亲四方之宾客以胀膰之礼亲兄弟之国以贺庆之礼亲异姓之国此其大较也然仪礼十有七篇吉礼之存惟特牲馈食篇乃诸侯国之士祭祖庙之礼少牢馈食及有司彻篇乃诸侯卿大夫祭祖祢庙之礼凶礼之存唯丧服篇乃制尊卑亲疎冠绖衣服之礼士丧礼篇乃士丧其亲自始死至既殡之礼士虞礼篇乃士既葬其亲迎精而反日中而祭于殡宫之礼宾礼之存唯士相见礼篇乃士以职位相亲始承贽相见之礼聘礼篇乃诸侯相交久无事使相问之礼觐礼篇乃诸侯秋朝天子之礼嘉礼之存唯冠礼篇乃士之子始加冠之礼士昏礼篇乃士娶妻之礼乡饮酒礼乃乡大夫賔兴贤能饮酒之礼乡射礼篇乃士为州长防民射于州序之礼燕礼篇乃诸侯燕飨其臣之礼大射仪篇乃诸侯将有祭祀之事与羣臣燕饮之礼公食大夫礼篇乃诸侯以礼食隣国小聘大夫之礼自此之外如朝觐防同郊祀大飨帝大丧之礼盖皆亡逸况军礼无存非关细故此岂散佚已在于夫子正礼之前哉是以当时吉礼之失如鲁君之郊天子之礼孟献子之禘七月而为之夏父弗綦跻僖公而逆祀三桓大夫立公庙于私家管仲镂簋朱纮晏平仲豚肩不掩豆至于太庙说笏与燔柴于奥诸侯宫县而祭以白牡之类是也凶礼之失如伯鱼丧出母期而犹哭子路姊丧过而弗除子上之母死而不丧成人兄死不为衰有为慈母练冠为妾齐衰者有居丧沐浴佩玉与浴于爨室者有朝祥暮歌与既祥而丝屦组缨者以至小敛而奠于西方既祖而反柩受吊有以大夫而遣车一乘有葬其夫人而醯醢百瓮之类是也宾礼之失如天子下堂而见诸侯诸侯朝觐而私觌主国王臣以私好而朝诸侯者有焉诸侯以强大而盟天子之三公者有焉庭燎之百侯国用之绣黼丹朱中衣大夫用之者又有焉嘉礼之失如鲁昭公娶于吴则不告天子鲁哀公为重肆夏以飨宾天子以丧宾燕者有之夫人出境而飨诸侯者有之大夫反坫与不识殽烝者又有之军礼之失如齐桓公亟举兵作伪主以行鲁庄公及宋战以失御而败战而复矢始于升陉败而髽吊始于台鲐以至搜田不时丘甲始作之类可考也又况出师专征习视故常争地黩武嵗无虚日使礼经旧典具存于当时则五礼之失岂至如是之甚哉由是知周之叔世礼典已多散逸葢不特火于秦而亡于汉也今考于仪礼周官大小戴记易诗书春秋传孝经家语及汉儒纪録凡有合于礼者各着其目列为五礼之篇名曰经礼补逸是编也于周公经世之典虽未能极意象之微然五礼之大体盖略包举无遗庶防学者于此俾由得失以观其防通而天之所秩与造化之运不容息者卒归于性命之正则三代可复也明时制作之盛或有择焉亦区区爱礼之一得云新安汪克寛序






　　钦定四库全书
　　经礼补逸卷一　　　　　元　汪克寛　撰吉礼
　　郊祀
　　礼器因天事天祀帝于郊敬之至也　周礼大祝辨六号一曰神号凡大禋祀则执明水火而号祝隋衅逆牲逆尸令钟鼓右亦如之来瞽令臯舞相尸礼既祭令彻太宰祀五帝则掌百官之誓戒与其具修前期十日帅执事而卜日遂戒及执事眡涤濯及纳亨赞王牲事及祀之日赞玉币爵之事祀大神亦如之大宗伯凡祀大神祭大帅执事而卜日宿眡涤濯涖玉鬯省牲镬奉玉齍诏大号治其大礼诏相王之大礼若王不与祭祀则摄位小宗伯凡祀大神祭祀省牲眡涤濯祭之日逆齍省镬祭法祭天燔柴于泰坛用骍犊祭统及时将祭君子乃齐散齐七日致齐三日司服掌王之吉服王祀昊天上帝则服大裘而冕司裘掌为大裘以供王祀天之服大宗伯以玉作六器以礼天地四方以苍璧礼天牲币放其器之色典瑞掌玉瑞玉器之藏四圭有邸以祀天玉人之事天子圭中必四圭尺有二寸以祀天鼓人以雷鼓鼓神祀大司乐以六律六同五声八音六舞大合乐以致鬼神乃分乐以序之以享以祀乃奏黄钟歌大吕舞云门以祀天神凡乐六变而致象物及天神圜钟为宫黄钟为角大蔟为徴姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣礼运故礼行于郊而百神受职焉礼器因地事地凡以神仕者掌三辰之法以犹鬼神之居辨其名物以冬日至致天神人鬼大祝辨六号三曰号凡祭则执明水火而号祝隋衅逆牲逆尸令钟鼔右亦如之来瞽令臯舞相尸礼既祭令彻大宰祀大则掌百官之誓戒与其具脩前期十日帅执事而卜日遂戒及执事眡涤濯及纳亨赞王牲事及祀之日赞玉币爵之事大宗伯祭大帅执事而卜日宿眡涤濯涖玉鬯省牲镬奉玉齍诏大号治其大礼诏相王之大礼若王不与祭祀则摄位祭法祭地埋于泰折用骍犊大宗伯以黄琮礼地牲币放其器之色典瑞两圭有邸以祀地玉人之事两圭五寸有邸以祀地大司乐以六律六同五声八音六舞大合乐以致鬼神乃分乐而序之以享以祀乃奏大蔟歌应钟舞咸池以祭地一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及土凡乐函钟为宫大蔟为角姑洗为徴南吕为羽灵鼓灵鼗丝竹之管空桑之琴瑟咸池之舞夏日至于泽中之方丘奏之若乐八变则地皆出可得而礼矣
　　愚案大司乐六奏六歌之说奏以阳声歌以隂声声之隂阳各有合则得其和矣如祀天圜丘以圜钟为宫圜钟即夹钟也夹钟主房星昴位为天帝明堂故为天之宫祭地方丘以函钟为宫函钟即林钟也林钟主井鬼未坤之位而天社在井鬼之外天社地神也故为地之宫他如宗庙之中以黄钟为宫黄钟主虚危子位为宗庙故为人之宫此三宫取义明矣然而夹钟为宫者黄钟为角太蔟为徴姑洗为羽林钟为宫者太蔟为角姑洗为徴南吕为羽黄钟为宫者大吕为角太蔟为徴应钟为羽究其所以取角徴羽者与黄钟正宫夹钟林钟旋宫之法皆不相应郑注仍从隔八相生之序求之不合则有辟之不用之説竟未明切盖夹钟而下以黄钟大蔟姑洗为用者取阳律之相次也天尚道故取其次之自然也林钟而下以大蔟姑洗南吕为用者取律吕之相生也地尚功故取其功之所生也黄钟而下以大吕大蔟应钟为用者取律吕之相合也人尚情故取诸相合情之所感也大抵五声初无定用不过从其律之长短以分声之清浊而后协其序耳其于五声独不言商者何商属金有刚坚杀伐之声祭尚柔乐尚和故不用耳
