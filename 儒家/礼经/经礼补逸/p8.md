<!-- { "loadSidebar": true } -->
　　职丧掌诸侯之丧凡国有司以王命有事焉则诏赞主人【有事谓赠赗之事】杂记上介赗执珪将命曰寡君使某赗相者入吿反命曰孤某须矣陈乘黄大路于中庭北辀执珪将命客使自下由路西子拜稽颡坐委于殡东南隅宰举以东凡将命乡殡将命子拜稽颡西面而坐委之宰举璧与珪宰夫举禭升自西阶西面坐取之降自西阶赗者出反位于门外少仪臣为君丧纳货贝于君则曰纳甸于有司赗不入庙门赙马与其币不入庙门赙者既致命坐委之摈者举之主人无亲受也杂记鲁人之赠也三三纁广尺长终幅春秋隠公元年天王使宰咺来归惠公仲子之赗三年武氏子来求赙文公五年王使荣叔归含且赗公羊传车马曰赗货财曰赙
　　襚礼
　　小宰丧荒受其含禭币玉之事杂记诸侯相襚以后路与冕服禭者曰寡君使某禭相者入告出曰孤某湏矣禭者执冕服左执领右执要入升堂致命曰寡君使某禭子拜稽颡委衣于殡东禭者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初禭者降出反位宰夫五人举以东降自西阶其举亦西面少仪臣致禭于君则曰致废衣于贾人春秋左传襄公二十八年公如楚楚康王卒二十九年春王正月公在楚楚人使公亲禭文公九年秦人来归僖公成风之禭定公九年齐侯伐晋夷仪敝无存死于霤下得其尸公三禭之公羊传衣被曰禭
　　闻丧礼
　　曾子问诸候祭社稷俎豆既成闻天子崩后之丧君薨夫人之丧如之何孔子曰废春秋昭公十五年公羊传公有事于庙闻大夫之丧去乐卒事大夫闻君之丧摄主以往大夫闻大夫之丧尸事毕而往杂记闻兄弟之丧大功以上见丧之乡而哭
　　奔丧礼
　　礼奔父母之丧见星而行见星而舎过国至竟哭尽哀而止哭辟市朝望其国竟哭至于家入门左升自西阶殡东西面坐哭尽哀括髪袒降堂东即位西乡哭成踊袭绖于序东绞带反位奔母之丧西面哭尽哀括髪袒降堂东即位西乡哭成踊袭免绖于序东不及殡先之墓北面坐哭尽哀成踊尽哀括发东即主人位绖绞带哭成踊相者告事毕遂冠归入门左北面哭尽哀括发袒成踊于又哭括发成踊于三哭犹括发成踊三日成服于五哭相者告事毕小记奔父之丧括髪于堂上袒降踊袭绖于东方奔母之丧不括发袒于堂上降踊袭免于东方绖即位成踊出门哭止三日而五哭三袒奔兄弟之丧先之墓而后之家为位而哭所知之丧则哭于宫而后之墓齐衰望乡而哭大功望门而哭小功至门而哭缌麻即位而哭通防诸侯为天王服斩衰崩则奔丧杂记未服麻而奔丧及主人之未成绖也疏者与主人皆成之亲者终其麻带绖之日数春秋定公十五年邾子来奔丧【春秋奔丧于是始】
　　朝夕奠礼
　　檀弓朝奠日出夕奠逮日
　　祖祭礼
　　丧祝及祖饰棺乃载遂御檀弓曰祖于庭
　　丧朝礼
　　丧祝及朝御柩乃奠檀弓丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬
　　遣行礼
　　大史遣之日读诔巾车大丧饰遣车大司马丧祭奉诏马牲【王丧以马祭者盖遣奠也】校人大丧饰遣车之马及葬埋之檀弓国君七介遣车七乘大夫五介遣车五乘仪礼商祝拂匶用功布幠用仪衾檀弓将行遣而行之
　　道赍礼
　　小祝及葬设道赍之奠分祷五祀
　　葬礼
　　丧祝大丧及葬御柩出宫乃代乡师大丧及葬执纛以与匠师御匶而治役冢人先王之葬居中以昭穆为左右凡诸侯居左右以前卿大夫士居后各以其族凡有功者居前以爵等为丘封之度与其树数及窆执斧以涖遂入藏凶器方相氏及墓入圹以戈击四隅欧方良鬯人及葬共其祼器遂貍之校人大丧饰遣车之马及葬埋之大司乐大丧涖廞乐器及葬藏乐器亦如之司干大丧廞舞器及葬奉而藏之丧大记君葬用楯四綍二碑御棺用羽葆大夫葬用輴二綍二碑御棺用茅土葬用国车二綍无碑比出宫御棺用功布曲礼送葬不辟涂潦春秋左隠公元年天子七月而葬同轨毕至诸侯五月同盟至大夫三月同位至士逾月外姻至檀弓子思曰三月而葬凡附于棺者必诚必信勿之有悔焉耳矣
　　墓祭礼
　　小宗伯成葬而祭墓人凡祭墓为尸
　　愚案古者自天子诸侯以及大夫士莫不有庙有庙必有主故既葬也则作主而奉主以归于庙嵗时祀之惟庶人无庙则祭之于寝礼无所谓墓祭也后世大夫士家致重墓祭曾不以先王无制而废之者盖以墓也者先人体魄之所藏也魂气必来依焉于是展省而祭之以致其孝之诚敬亦不为非礼也论者且惑于墓祭为尸之文盖是祭也以初葬日既封为亲托体于此以冢人为尸别令有司舎奠以礼地神主人先反而视牲日中而虞自是以吉祭易丧祭明日祔而作主特祀于庙而非常祭于墓之有尸也明矣读者察焉
　　防葬礼
　　春秋左隠公元年天子七月而葬同轨毕至【言同轨以别四夷之国】诸侯五月同盟至【同在方岳之盟】大夫三月同位至【古者行役不逾时】士逾月外姻至【逾月度月也姻犹亲也此言赴吊各以逺近为差因为葬节】隠公元年改葬惠公卫侯来防葬文公元年葬僖公王使内史叔服来防葬文公五年葬我小君成风王使召伯来防葬襄公二年齐姜薨齐侯使诸姜宗妇来送葬昭公十五年王穆后崩十二月晋荀跞如周葬穆后定公十五年葬定公滕子来防葬哀公二十三年宋景曹卒季康子使冉有吊且送葬曰敝邑有社稷之事使肥与有职竞焉是以不得助执绋使求从舆人
　　天子虞礼
　　檀弓既封主人赠而祝宿虞尸既反哭主人与有司视虞牲有司以几筵舎奠于墓左反日中而虞葬日虞不忍一日离也公羊文公二年作主
　　诸侯虞礼
　　杂记诸侯七虞檀弓虞而立尸有几筵
　　大夫虞礼
　　杂记曰大夫五虞又曰上大夫之虞也少牢下大夫之虞也犆牲
　　士虞礼
　　杂记士三虞仪礼始虞用柔日曰哀子某哀显相夙兴夜处不宁
　　卒哭礼
　　檀弓既卒哭宰夫执木铎以命于宫曰舎故而讳新自寝门至于库门曲礼卒哭乃讳丧服小记报【赴】葬者报虞三月而后卒哭杂记士三月卒哭大夫五月而卒哭诸侯七月而卒哭上大夫卒哭大牢下大夫卒哭少牢檀弓是日也以虞易奠卒哭曰成事左传僖公三十三年凡君薨卒哭而祔
　　祔礼
　　檀弓葬日虞是日也以吉祭易丧祭明日祔于祖父殷练而祔周卒哭而祔丧服小记士祔于大夫则易牲士大夫不得祔于诸侯祔于诸侯父之为士大夫者其妻祔于诸祖姑妾祔于妾祖姑亡则中一以上而祔祔必以其昭穆诸侯不得祔于天子天子诸侯大夫可以祔于士杂记大夫祔于士士不祔于大夫祔于大夫之昆弟无昆弟则从其昭穆虽王父母在亦然妇祔于其夫之所祔之妃无妃则亦从其昭穆之妃妾祔于妾祖姑无妾祖姑则亦从其昭穆之妾男子祔于王父则配女子祔于王母则不配公子祔于公子春秋左传僖公三十三年凡君薨卒哭而祔祔而作主
　　作主礼
　　春秋左传僖公三十三年凡君薨卒哭而祔祔而作主特祀于主烝尝禘于庙公羊虞主用桑练主用栗【何氏注状正方穿中央逆四方天子长尺二寸诸侯长一尺用桑者取其名所以副孝子之心栗犹战栗谨敬貌】士虞礼曰桑主不文吉主皆刻而諡之盖为禘祫禘时别昭穆也
　　小祥礼
　　士虞礼期而小祥檀弓曰练练衣黄里縓縁葛要绖绳屦无絇角瑱鹿裘衡长袪袪裼之可也杂记自诸侯达诸士小祥之祭主人之酢也哜之众宾兄弟则皆啐之
　　大祥礼
　　士虞礼又期而大祥檀弓祥而缟杂记祥主人之除也于夕为期朝服祥因其故服自诸侯达诸士小祥之祭主人之酢也哜之众宾兄弟则皆啐之大祥主人啐之众宾兄弟皆饮之可也王制三年之丧自天子达
　　禫祭礼
　　士虞礼中月而禫丧大记禫而从御吉祭而复寝间中月而禫禫而纎无所不佩檀弓是月禫徙月乐孔子既祥五日弹琴而不成声孟献子禫县而不乐比御而不入夫子曰献子加于人一等矣
　　愚案禫而不御郑注谓御妇人杜预谓从政而御职事集説取杜説近是则非也古者父母之丧居倚庐不涂寝苫枕由既葬柱楣涂庐既练垩室既祥黝垩皆不御内及禫而内无哭者乐作矣始御内复寝参之孟献子比御而不入则御为妇人之当御而非御职事明矣然则孟献子禫县而不乐比御而不入夫子曰献子加于人一等矣夫加于人一等是礼过于人矣礼过于人非先王之中制也陈注谓夫子羙之恐未必然他日伯鱼于出母之丧期而犹哭子路有姊之丧弗除夫子皆抑其过则过于人一等可正矣
　　并有丧礼
　　曽子问并有丧何先何后孔子曰葬先轻而后重其奠也先重而后轻自啓及葬不奠行葬不哀次反葬奠而后辞于殡【賔】遂修葬事其虞也先重而后轻
　　道遇丧礼
　　檀弓君遇柩于路必使人吊之
　　諡礼
　　大祝大丧帅瞽而廞作匶諡大史小丧赐諡小史掌卿大夫之丧赐諡职丧凡其丧祭诏其号治其礼【号谓諡号】檀弓死諡周道也曲礼己孤暴贵不为父作諡檀弓公叔文子卒其子戌请諡于君曰日月有时将葬矣请所以易其名者君曰昔者卫国凶饥夫子为粥与国之饿者是不亦惠乎昔者卫国有难夫子以其死卫寡人不亦贞乎夫子听卫国之政修其班制以与四隣交卫国之社稷不辱不亦文乎故谓夫子贞惠文子【表记曰先王諡以尊名节以壹惠耻名之浮于行也】
　　诔礼
　　大祝作六辞六曰诔大史遣之日读诔凡丧事考焉小史卿大夫之丧读诔曽子问贱不诔贵防不诔长礼也唯天子称天以诔之诸侯相诔非礼也檀弓鲁庄公及宋人战于乘丘县贲父御卜国为右马惊败绩遂死之圉人浴马有流矢在白肉公曰非其罪也遂诔之士之有诔自此始也春秋左传哀公十六年孔丘卒公诔之曰昊天不吊不憗遗一老俾屏予一人以在位防茕予在疚呜呼哀哉尼父无自律
　　顾命礼
