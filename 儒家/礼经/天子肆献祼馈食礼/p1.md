<!-- { "loadSidebar": true } -->
　　钦定四库全书　　　　经部四
　　肆献祼馈食礼　　　　礼类二【仪礼之属】
　　提要
　　【臣】等谨按肆献祼馈食礼三卷
　　国朝任启运撰是编以仪礼特牲少牢馈食礼皆士礼因据三礼及他传记之有关于王礼者推之不得于经或求诸注疏以补之凡五篇一曰祭统二曰吉蠲三曰朝践四曰正祭五曰绎祭其名则取周礼以肆献祼享先生以馈食享先生之文毎篇之内又各为节次每节先撮已説而自注其説之所出其后并附载经传较之黄干所续祭礼更为精密其中如吉蠲篇省视视濯节曰饔人溉鼎廪人溉甑甗司空溉豆笾及勺爵今考周礼天官世妇掌祭祀之事帅女宫而濯溉为齐盛贾疏谓少牢濯溉以雍人廪人司官者彼大夫家无妇官故并使男子官此天子礼有妇官与彼异启运此书既推天子之礼而仍据少牢之文则世妇帅女官濯溉之文遂无归宿又列位节启运谓同姓皆在阼阶自北而南以序昭穆爵位则于一世中自西而东以尊卑为序葢世异则子不可先父世同则弟不妨先兄观中庸于燕毛言序齿则昭穆不序齿可知案同姓之位旧説多岐文王世子公族在宗庙之中如外朝之位宗人授事以爵以官中庸宗庙之礼所以序昭穆也孔疏谓同姓无爵者从昭穆有爵者则以官与公侯列西阶孔意葢欲中庸与文王世子二义并归一义其説尚为意测祭统田凡赐爵昭为一穆为一昭与穆齿穆与穆齿羣有司皆以齿此之谓长幼之序注曰昭穆犹特牲少牢馈食礼之众兄弟则兄弟赐爵以齿其位亦以齿确有明文启运不用孔义又不用郑义别创昭穆不序齿之説与经义殊为不合又正祭篇有荐币节自注云据薛氏礼图郑氏孔氏皆未及引大宰小宰文及大戴礼诸侯迁庙礼为据今考大宰曰及祀之日賛玉币爵之事上承祀五帝之文不与宗庙相渉小宰曰凡祭祀賛玉币爵之事祼将之事贾疏云賛玉币爵据祭天而下云祼将是据祭宗庙则賛币非祭宗庙明矣大宗伯以玉作六器其币各以其方之色亦是据祀五帝言惟诸侯迁庙礼有云祝声三曰孝嗣侯某敢以嘉币告于皇考今考宗庙之礼惟告奠有币而祭无币故曽子问曰凡吿用牲币注曰牲当为制字之误也制币一丈八尺又大祝注云告用牲币诸侯迁庙礼明云成庙将徙敢吿又云吿事毕乃曰择日为祭焉则告
　　礼而非祭礼明甚而启运以之证宗庙正祭亦为牵附又正祭篇曰后又羞笾二糗饵粉餈羞豆二酏食糁食内饔賛荐自注云孔疏但云内饔荐兹据薛氏礼圗今考内饔职曰凡宗庙之祭祀掌割亨之事无荐内羞明文孔疏亦无所出又春官内宗曰掌宗庙之祭祀荐加豆笾夫加豆笾隆于内羞王后已不亲荐况内羞乎启运沿薛图之误亦为失考然大致综覈诸家首尾融贯极有伦要如后荐朝事豆笾啓运列在纳牲之前薛圗列在三献之后今考内宰疏曰王出迎特时祝延尸于戸外之西南面后荐八豆笾王牵牲入则启运之説确有所本又考明堂位君肉迎牲于门夫人荐豆笾其下云君亲牵牲大夫賛币而从据此则朝事荐豆笾贾疏列在纳牲之前甚确薛图舛谬亦复显然又后荐馈食之豆笾启运列在五献之前薛图列在五献之后今考郑司奠彛注曰馈献荐孰时后于是荐馈食之豆笾云荐孰时则其时初荐孰而未及五献甚明故少牢礼主妇荐韮菹醓醢葵菹蠃醢尚在尸未入以前即知后于馈食荐豆笾必不在五献以下凡此之类启运考正薛圗之误俱精核分明存而録之与续仪礼通解亦可以详畧互考焉乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　原序
　　礼莫重于祭仪礼之特牲少牢有司彻士大夫礼也而天子诸侯阙焉黄勉斋续通解宗庙礼在祭礼之第九混天子诸侯言之其节目则自庙制至告朔凡二十章大都割取三礼及他经传文而全载注疏于其中未免伤于烦杂重复究于仪节之次第迄未之详未可推而行之也夫勉斋续丧祭二门视朱子家乡学邦国王朝礼其巻帙且多三之一惟博收而不加翦截聨络故为书既繁仅同抄撮或谓其意盖主于尊经不欲改窜以就我驰驱然窃疑割裂诸经分类綦缉以自成一家言毅然为其大者矣而犹复沿本经章句之旧不复轻逾短垣当不至是盖此书犹为朱子未定之书非勉斋第欲其止于是也钓台先生深于礼为天子肆献祼馈食礼纂三卷凡五篇其大意仿朱子勉斋之所编次而其取诸翦截聨络节目次第较然分明博而不芜约而不略是固能成朱子勉斋未成之志者矣盖天子祭礼散见于六官者为多先生鳞次栉比壹其统类使读是书者如见成周庙祭之盛至今可行其文则荟萃古人丝牵鱼贯尔雅深厚如出周公之所语孔门七十子之徒之所纪开卷散帙不复知为三代以下之书至其间经无其文而意以义起者即取特牲少牢之本经而防以为凖举类见义确不可易始信汉儒推士礼而致于天子之说未为无稽乃知先生之学渊深达不拘于一隅其根柢纯粹必本于考亭而其著述质有其文似乎转有前人所未及者昔朱子甚善勉斋所立丧祭二礼规模因属他日宜悉用此更定其所自着礼而勉斋用力于三礼自嘉定乙卯迄庚辰凡二十六年而书始成犹于祭礼遗藁有未及订定之遗恨深望后之君子能继其志呜呼贤人君子讲明正学继往开来切切期以论著公之天下后世迄今六百年先生果起而成之然则儒者心心相印苟以斯文为己任必不使先贤遗恨不伸于来兹岂非吾学之幸哉先生着礼记章句十卷编次前后各从其类其分章画节多本朱子綦仪礼义例因所纂集者不出乎戴记故题曰礼记类纂此书本仿仪礼而第曰天子肆献祼馈食礼纂者盖亦有微意存焉夫既取古人诸书裁制襞绩以从吾之所说是即为自著书而犹冠以古经之名则于实已不称萃尝谓经传通解此朱子之书而非周公之书然则先生此书不称仪礼傥在斯乎先生讲学最尊朱子朱子拳拳于三礼辅以勉斋迄未称成书若使先生得尽将其所纂集家乡学邦国王朝及丧祭二礼悉如此书例成一家言其文可诵即可推而行之而以仪礼十七篇仍还之髙堂生之旧益大成朱子之志惜乎所传者仅此也后贤有志其推先生此书之例而克成之当亦先生所望也夫乾隆癸巳桂月髙平后学檀萃谨序

　　钦定四库全书
　　天子肆献祼馈食礼卷上
　　宗人府丞任启运撰
　　仪礼特牲馈食礼诸侯之士之祭礼也少牢馈食礼诸侯之士之祭礼也【特牲豕也少牢羊也天子之大夫得用太牢曲礼云大夫以索牛是也其礼与诸侯之大夫有同有异畧见诗楚茨篇荐血腥为朝事荐熟为馈食诸侯之大夫士有馈熟无朝事故皆以馈食名篇】天子诸侯之祭礼亡矣今姑取其散见经传者纂而辑之曰肆献祼馈食礼纂使论礼者有考焉【周礼以肆献祼享先王以馈食享先王郑氏曰肆献祼祫也馈食禘也王氏肃曰宗庙既祼而献而肆肆谓荐血腥也既肆乃馈熟愚按孔子言禘自既灌而往何以禘言馈食郑说非也礼先祼后肆而先言肆者以血腥与荐熟对言之明非臣所有也或曰肆旅也及羣庙故旅献祼】
　　祭统第一
　　天子宗庙之祭春曰礿夏曰禘秋曰尝冬曰烝【据王制皇甫氐侃曰礿薄也春物未成祭品鲜薄禘第也次第举之秋谷新熟可尝故曰尝孙氏炎曰冬物皆成可进者众故曰烝愚按诗言禴祀烝尝盖礿即禴禘即祀古夏祭原以禘名后以禘为大祭故变文以别之以其祭于已月故谓之祀晋人曰寡君来禘祀犹兼言之而其文又通为祠也】
　　右时祭四　周礼以祠春享先王以禴夏享先王以尝秋享先王以烝冬享先王【春官　按祠即禘祀之祀此春夏文倒耳】记天子犆礿祫禘祫尝祫烝【犆特也止用特牛若诸侯并不用牛故曰东邻杀牛不如西邻之禴祭其物薄其礼简各于其庙祭之每日一庙即于其日賔尸祫合也合于太庙祭之春物未成未可以祫至夏秋冬乃祫也】　传曰祭不欲数数则烦烦则不敬祭不欲疏疏则怠怠则忘故君子合诸天道春禘秋尝【以禘属春误同周礼】霜露既降君子履之必有凄怆之心春雨露既濡君子履之必有怵惕之心如将见之【祭义】礿禘阳义也尝烝隂义也禘者阳之盛也尝者隂之盛也故曰莫重于禘尝【祭统　翔曰阳进而赢故禘为阳盛隂退而缩故尝为隂盛】子曰尝禘之礼所以仁昭穆也明乎尝禘之礼治国其如示诸掌而已乎【仲尼燕居】
　　三年大事于太庙五年而再殷祭【据公羊传　大事杜预以为大禘何休以为大祫即大烝也上祫烝止及七庙此大祫则兼毁庙并及功臣上祫禘亦止及七庙此大禘则追所自出与毁庙故特言大以别之殷盛也中也】
