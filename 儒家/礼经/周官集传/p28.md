<!-- { "loadSidebar": true } -->
　　林氏曰辐外入乎牙内入乎毂以正直为体故为直指　郑锷曰周圜毂辐者谓之牙牙轮輮也【林氏曰輮木为牙】夫唯利故能转惟直故能指惟固故能抱
　　轮敝三材不失职谓之完
　　谓之职者毂辐牙各有职任利转者毂之任直指者辐之任固抱者牙之任三者各当其任至于轮乆而敝自相支持虽尽不动是不失职也
　　望而眡其轮欲其幎尔而下迆也进而眡之欲其防至也无所取之取诸圜也
　　顔氏曰望而眡之者逺而眡之也　林氏曰幎如巾之幂物谓其牙足以包辐毂而均致也下迆谓轮势下亲于上而无所碍也　顔氏曰进而眡之近而眂之也　林氏曰进而眡谓车行而眡之　郑锷曰当其车之止时逺而眡其轮欲其幎尔均致而傍倚当其车之行时近而眡其轮欲其致地者防盖轮已圜故能运转而不滞也　林氏曰凡此皆谓器之已成而视其所作之善否然则所谓取者取其器之善非主方外之时而为言也
　　望其辐欲其揱尔而纎也进而眡之欲其肉称也无所取之取诸易直也望其毂欲其眼也进而眡之欲其帱之亷也无所取之取诸急也
　　林氏曰辐之肉不可失之大亦不可失之小其肉与毂牙相称者也　欧阳氏曰肉称陆氏曰无音肉当作柔又反按尔雅云肉倍好谓之璧好倍肉谓之瑗肉好若一谓之环肉实处也好空处也辅氏曰肉好犹俗言美满也
　　眡其绠欲其蚤之正也察其菑蚤不齵则轮虽敝不匡郑司农曰绠谓轮箄【必计反】也【愚曰箄甑蔽也所以蔽甑底】郑锷曰六尺有六寸之轮绠三分寸之二谓之轮之固盖凡造轮皆向外箄向外箄则车不掉　欧阳氏曰轮之入牙者稍出向外邉三分寸之二也轮虽其形如箄然爪之入牙者其凿孔必正直而不随之以邪曲也
　　凡斩毂之道必矩其隂阳阳也者稹理而坚隂也者疏理而柔是故以火养其隂而齐诸其阳则毂虽敝不藃毂小而长则柞大而短则挚
　　郑锷曰木向阳则受至阳之气其文必稹密而其材必坚盖阳气之所聚也木向隂则受至隂之气其文必踈濶而其材必柔葢隂气之所聚也【林氏曰夫阳为实故其木之理所以稹隂为虚故其木之理所以疏阳为刚故其木之体所以坚隂为柔故其木之体所以柔】夫惟木之刚柔如是其异欲其皆刚岂无法哉是故刻识其隂之方炙之以火养之使坚俾其坚也与阳木俱等以之为毂则无刚柔不齐之处毂虽至于敝矣亦不藃暴而起也凡物暴起谓之藃毂必鞔之以革革欲着木欲坚者柔木而以革鞔之乆而木瘦减革不着木必暴起矣
　　是故六分其轮崇以其一为之牙围参分其牙围而漆其二椁其漆内而中诎之以为之毂长
　　郑锷曰兵车乗车之轮皆崇六尺有六寸用其崇之尺寸而六分之取其一分以为牙之围则牙围一尺一寸矣欧阳氏曰牙围一尺一寸其形盖不规圜也其制若椭然郑氏以为厚一寸三分寸之二可见一尺一寸除一寸三分寸之二余九寸三分寸之一内外面各得四寸六分有竒除践地者厚一寸三分寸之二不漆外内面不漆者犹各一寸通计三寸三分寸之二内外面各有漆者犹各得三寸三分寸之二矣
　　以其长为之围以其围之阞捎其薮五分其毂之长去一以为贤去三以为轵
　　郑氏图曰毂之材中以虚受轵故大穿为贤小穿为轵　欧阳氏曰毂长三尺二寸取其长而五分之每分则六寸四分依郑注云去二以为贤则得尺九寸二分围三径一贤径六寸四分去三以为轵得尺二寸八分径四寸二分四厘毂之中贤为大加以金厚一寸两畔计二寸由径四寸五分之二薮次之径三寸九分寸之五轵为小加以金厚一寸两畔计二寸由径二寸二分四厘制毂之法大穿向内小穿向外
　　容毂必直陈篆必正施胶必厚施筋必数帱必负干既摩革色青白谓之毂之善
　　郑氏曰容者治毂为之形容也郑锷曰毂以运轮不直则轮不可行故治毂而为之形容必欲其直篆毂约也以革约毂诗约軧错衡孔氏疏约谓以皮纒束之郑锷曰毂必有约不篆则约无饰也故陈之以篆然篆不正则车无辨故饰五采为篆以饰其约必欲其正巾车言服车五等而曰卿乗夏篆则篆以为辨可知矣　顔氏曰施胶所以为附丽之故也故欲其厚施筋以为纒束之故也故欲其数胶厚则不离筋厚则不敝欧阳氏曰所谓篆窃意即陈之于帱也
　　参分其毂长二在外一在内以置其辐
　　郑锷曰辐之广三寸半毂长三尺二寸令辐居三寸半其余有一尺八寸半然其置之地不可不审是故又以其余二尺八寸半而三分之辐之外二分则一尺九寸辐之内一分则九寸半于其中而置辐焉郑氏图曰毂外以寔受辐故二分在外一分在内
　　凡辐量其凿深以为辐广
　　陈氏曰量毂之凿入以为辐广则深广均矣
　　辐广而凿浅则是以大扤虽有良工莫之能固凿深而辐小则是固有余而强不足也
　　林氏曰辐广而凿浅其菑不深是以易揺扤而不固郑锷曰凿以容辐辐之广必欲与凿深相称使无有余不足则善是故凿孔深三寸半则辐广亦欲三寸半两者相当即无危挚　顔氏曰凿虽不可浅亦不可深也辐虽不可广亦不可小也凿深则固有余而辐小则强不足林氏曰凿深而辐小则其干弱是以其菑虽固而不强也
　　故竑其辐广以为之弱则虽有重任毂不折
　　郑锷曰竑度其辐之广以为之弱短长小大力足相称则以是而载夫至重之物物虽至多任虽至重毂亦不折焉以其无有余不足故也
　　参分其辐之长而杀其一则虽有深泥亦弗之溓也参分其股围去一以爲骹围
　　郑锷曰参分其辐之长而杀其一者除其入毂之处取其余之长者三分之削小其一分以向牙也惟向牙之处削而小则以之行涂泥中弗能附着之也何则向涂处小则其势下也故虽泥深亦弗之溓也
　　揉辐必齐平沈必均直以指牙牙得则无而固不得则有必足见也
　　林氏曰直以指牙则无曲故凿内相应　欧阳氏曰若今匠人用木渐尔
　　六尺有六寸之轮绠参分寸之二谓之轮之固
　　郑锷曰六尺有六寸之轮谓兵车乗车也
　　凡为轮行泽者欲杼行山者欲侔杼以行泽则是刀以割涂也是故涂不附侔以行山则是抟以行石也是故轮虽敝不甐于凿凡揉牙外不亷而内不挫旁不肿谓之用火之善
　　郑氏曰杼谓削薄其践地者也侔上下等林氏曰轮有山行泽行之异当顺其所宜行泽则其地湿故薄其践地而杼之行山则其地刚而多石故等其上下而侔之
　　是故规之以眂其圜也萭之以眡其匡也
　　欧阳氏曰匡似聱陧不平正之意前一面察其菑蚤不齵则轮虽敝不匡之意可见
　　县之以眡其辐之直也水之以眡其平沈之均也量其薮以黍以眂其同也权之以眡其轻重之侔也
　　郑锷曰绳所以见其辐之直矣未知其厚薄之等否也又浮之水上以观之苟两轮入水平沈皆均则知斵材等矣上云平沈必均盖言揉辐时试之于水欲其均也此则轮已成又置之于水亦欲其平沈之均欧阳氏曰车毂之空中向内为大穿当受轴处为薮向外为小穿今言量其薮以黍统言一毂空中容受之实也容受之多少同则壶中之大小同矣
　　故可规可萭可水可县可量可权也谓之国工
　　欧阳氏曰言规之以至权之而无不合也盖有自然中于律度之意矣工之制器若是不谓之国工何哉
　　轮人为盖达常围三寸桯围倍之六寸信其桯围以为部广部广六寸部长二尺桯长倍之四尺者二
　　郑锷曰盖斗四面凿孔以纳盖弓最处盖之上者也名之曰部言其穹窿而髙处乎上部以縂众弓如部伍然也伸六寸之桯围以为此部之广桯围六寸则部之径亦六寸取其在下之围以为在上之径故以伸言之
　　十分寸之一谓之枚部尊一枚弓凿广四枚凿上二枚凿下四枚
　　郑锷曰此欲言盖之分寸故先言枚以起数也
　　凿深二寸有半下直二枚凿端一枚
　　郑锷曰弓之内端削之使狭绳广一分也　郑氏图曰自部外以观弓凿之广故凿广四枚凿上二枚凿下四枚自部内以观弓凿之深故凿深二寸有半下直二枚凿端一枚
　　弓长六尺谓之庇轵五尺谓之庇轮四尺谓之庇轸参分弓长而揉其一参分其股围去一以为蚤围参分弓长以其一为之尊上欲尊而宇欲卑上尊而宇卑则吐水疾而霤逺葢已崇则难为门也葢已卑是蔽目也是故盖崇十尺良盖弗冒弗纮殷畆而驰不队谓之国工郑锷曰揉与揉牙辐之揉同揉而曲之谓之揉辐之近毂者谓之股弓之近部者亦谓之股以其大也与辐之牙者谓之蚤弓之宇曲者亦谓之蚤以其小也于寸六分之数而去其一分以为蚤围则弓之蚤围一寸十五分寸之一又曰前云部尊一枚言部之髙尔若夫弓之入部三分其长以其一分为髙　欧阳氏曰上云参分弓长而揉其一则弓长六尺所揉者近部二尺也不揉者下宇曲四尺也自宇曲之蚤曲折而计之则近部之处其髙于宇曲之蚤二尺固有余矣
　　舆人为车轮崇车广衡长参如一谓之参称
　　舆居中以载者也诗诂曰辀轴以上加板以载物谓之舆轮处下以运者也汉舆服志曰上古圣人观转始为轮轮行可载因物生智后为之舆衡在前以扼马者也韵释文章扼曰衡轮之崇车之广衡之长皆六尺有六寸故曰参如一谓之参称　郑锷曰此殆指兵车乗车而言也轮则计其崇舆则讣其广衡则计其长各因其所主言之也参者要如一乃谓之称车广即谓舆之广也
　　参分车广去一以为隧参分其隧一在前二在后以揉其式
　　朱氏曰式车前横木有所敬则俯而凭之　郑锷曰式必曲为之所谓揉其式也
　　以其广之半为之式崇以其隧之半为之较崇
　　郑锷曰二木相附上出于式　应龙曰輢按説文车旁也钱氏曰髙出于舆之两旁曰輢郑氏前注谓殳戈防矛皆挿车輢贾氏以为斜置于輢之上下欧阳氏又谓輢之为制恐有四柱上有横木其下又有木纵横贯之以为车栏也　吕和叔曰古者车箱长四尺四寸三分寸前一后二横一未下去车床三尺三寸谓之式上二尺二寸横一木谓之较去车床五尺五寸古人立乗平常则凭较若应为敬则落手凭式而头得俯
　　六分其广以一为之轸围参分轸围去一以为式围参分式围去一以为较围参分较围去一以为轵围郑锷曰轸围一尺一寸三分而去其一以为式围则式围七寸三分寸之一也以式围七寸三分寸之一而三分之取二以为较围则四寸九分之八也轵有二毂末谓之轵轮人所谓去二以为贤去三以为轵是也车较之下其植之直者与植之横者纵横相贯亦谓之轵即此所谓轵也　欧阳氏曰窃意此木与较相附其制与较同皆四寸九分之八也岂较在前輢在侧二木之名可以相通其实所谓轵必在两旁輢木之下纵横相贯若今鬲眼然欤
　　参分轵围去一以为轛围
　　郑锷曰轵围三寸二十七分寸之七参分而取其二以为轛围则轛围二寸八十一分寸之十四
　　圜者中规方者中矩立者中县衡者中水直者如生焉继者如附焉
　　郑锷曰规矩方圆之至也舆人治木有当圜者有当方者圜者必欲其中规方者必欲其中矩则为方圜之极矣夫木之立者无以知其直之果否惟县绳以騐之则知其直木之衡者无以知其横之果否惟置水以騐之则知其横立者必欲其中县衡者必欲其中水则直与横审矣
　　凡居材大与小无并大倚小则摧引之则絶栈车欲弇饰车欲侈
