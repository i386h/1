<!-- { "loadSidebar": true } -->
　　注曰式灋作酒之灋式作酒既有米麴之数又有功活之巧月令曰乃命大酋秫稻必齐麴糵必时湛饎必洁水泉必香陶器必良火齐必得郑司农云授酒人以其材
　　○凡为公酒者亦如之
　　注曰谓乡射饮酒以公事作酒者亦以式灋及酒材授之使自酿之　酋将由反齐才细反湛接防反饎昌志反酿女亮反
　　辨五齐之名一曰泛齐二曰醴齐三曰盎齐四曰缇齐五曰沈齐
　　注曰泛者成而滓浮泛泛然醴犹体也成而滓汁相将盎犹翁也成而翁翁然葱白色缇者成而红赤沈者成而滓沈自醴以上尤浊缩酌者盎以下差清其象类则然古之式灋未可尽闻杜子春读齐皆为粢谓齐者毎有祭祀以度量节作之　疏曰辨五齐之名者酒正不自造酒使酒人为之酒正辨其名知其清浊而已　齐才细反下同缇音体翁鸣动反
　　辨三酒之物一曰事酒二曰昔酒三曰清酒
　　注曰郑司农云事酒有事而饮也昔酒无事而饮也清酒祭祀之酒谓事酒酌有事者之酒其酒则今之醳酒也昔酒今之酋久白酒所谓旧醳者也清酒今中山冬酿接夏而成　疏曰事酒谓于祭末卑贱执事之人竝得饮之昔酒亦祭末羣臣陪位不得行事竝得饮之清酒祭祀时宾献尸尸酢宾不敢与王之神共尊同酌齐故酌清以自酢此三酒皆盛于罍尊在堂下　醳音亦
　　辨四饮之物一曰清二曰医三曰浆四曰酏
　　注曰清谓醴之泲者医内则所谓或以酏为醴凡醴浊酿酏为之则少清矣医之字从殹从酉省也浆今之酨浆也酏今之粥内则有黍酏酏饮粥稀者之清也　疏曰浆亦是酒类酨之言载米汁相载也　医于己反下同酏以支反下同泲子礼反下同殹乌兮反酨胙再反
　　掌其厚薄之齐以共王之四饮三酒之及后世子之饮与其酒
　　掌其厚薄之齐者从五齐以下皆酒人浆人作之酒正不自造直辨其厚薄之齐而已谓陈具设之也后世子不言其馈食不必具设之五齐止用醴为饮者取醴恬与酒味异也其余四齐味皆似酒
　　凡祭祀以灋共五齐三酒以实八尊大祭三贰中祭再贰小祭壹贰皆有酌数唯齐酒不贰皆有器量
　　注曰酌器所用注尊中者数量之多少未闻郑司农云三贰三益副之也杜子春云齐酒不贰谓五齐以祭不益也其三酒人所饮者益也弟子职曰周旋而贰惟嗛之视谓大祭者王服大裘衮冕所祭也中祭者王服鷩冕毳冕所祭也小祭者王服希冕冕所祭也三贰再贰一贰者谓就三酒之尊而益之以饮诸臣若今常满尊也祭祀必用五齐者至敬不尚味而贵多品　疏曰凡祭祀者兼天地及宗庙之等也以灋共五齐三酒者祭有大小齐有多少各有常灋也八尊者五齐五尊三酒三尊此除明水酒若五齐加明水三酒加酒此八尊为十六尊不言之者举其正尊而言也　嗛苦簟反鷩必列反毳充芮反
　　共宾客之礼酒共后之致饮于宾客之礼医酏糟皆使其士奉之
　　礼酒谓王有故不亲飨燕人致酒于客馆也王致酒后致饮夫妇之义糟医酏不泲者泲曰清不泲曰糟后致饮无醴医酏不清者与王同体屈也亦因以少为贵士谓酒人浆人奄人
　　凡王之燕饮酒共其计酒正奉之
　　注曰共其计者献酬多少度当足也故书酒正无酒字郑司农云正奉之酒正奉之也　郑刚中曰不参计于礼饮而奉于燕饮使王知其过多则自为之戒度徒洛反
　　凡飨士庶子飨耆老孤子皆共其酒无酌数
　　注曰要以醉为度
　　掌酒之赐颁皆有灋以行之
　　注曰灋尊卑之差　疏曰行之者谓依灋给之
　　凡有秩酒者以书契授之
　　注曰郑司农云秩常也谓所秩者谓老臣王制曰九十日有秩　王介甫曰授以书者使知其所得之数授以契者使执之以取酒也
　　酒正之出日入其成月入其要小宰聴之
　　注曰出谓授酒材及用酒之多少也受用酒者日言其计于酒正酒正月尽言于小宰　王介甫曰特谨其出异于其余物毖酒之意也
　　○岁终则会唯王及后之饮酒不防以酒式诛赏注曰诛赏作酒之善恶者　毖必履反
　　○酒人掌为五齐三酒祭祀则共奉之以役世妇注曰世妇谓宫卿之官掌女宫之宿戒及祭祀比其具酒人共酒因留与其奚为世妇役亦官聨　齐才细反比扶利反
　　共宾客之礼酒饮酒而奉之
　　注曰酒正使之也礼酒飨燕之酒饮酒食之酒此谓给宾客之稍王不亲飨燕不亲食而使人各以其爵以酬币侑币致之则从而以酒往　亲食之食音嗣
　　凡事共酒而入于酒府
　　凡事谓王之三酒之及燕饮之酒也共而入于酒正之府者酒正当奉之
　　凡祭祀共酒以往
　　注曰不言奉小祭祀　王介甫曰自有奉之者往待其令而已
　　○宾客之陈酒亦如之
　　陈酒谓饔饩之酒使卿以韦弁归之亦自有奉之者以酒从往　杂记曰武王酒诰以祭祀为説其説为人子者当孝养父母而不敢饮为人臣者当惟王正事而不敢饮其里居者则以助成王徳显不惟不敢亦不暇其叙所闻则以在昔商先哲王迪畏天显小民不敢自逸是则君民臣子皆不当饮惟祭祀宾客方用之立灋之严正与酒正酒人相表里
　　○浆人掌共王之六饮水浆醴凉医酏入于酒府注曰王之六饮亦酒正当奉之醴醴清也凉今寒粥若糗饭杂水也酒正不辨水凉者无厚薄之齐　糗丘酉反
　　共宾客之稍礼
　　注曰稍礼非飱饔之礼留间王稍所给宾客者浆人所给亦六饮而已
　　○共夫人致饮于宾客之礼清醴医酏糟而奉之注曰亦酒正使之三物有清有糟夫人不体王得备之礼饮醴用柶者糟也不用柶者清也　间如字徐音涧柶音四
　　凡饮共之
　　注曰谓非食时
　　○凌人掌冰正岁十有二月令斩冰三其凌
　　注曰正岁季冬火星中大寒冰方盛之时春秋传曰火星中而寒暑退凌冰室也三之者为消释度也故书正为政郑司农云掌冰政主藏冰之政也杜子春读掌冰为主冰也政当为正正谓夏正三其凌三倍其冰　疏曰周虽以建子为正行事皆用夏之正岁若据殷周则十二月冰未坚若据夏之十二月冰则坚厚故正岁据夏也
　　春始治鉴
　　注曰鉴如甀大口以盛冰置食物于中以御温气春而始治之为二月将献羔而啓冰
　　○凡外内饔之膳羞鉴焉凡酒浆之酒醴亦如之注曰酒醴见温气亦失味酒浆酒人浆人也　甀直伪反
　　祭祀共冰鉴宾客共冰
　　注曰宾客不以鉴往嫌使停膳羞
　　大丧共夷槃冰
　　注曰夷之言尸也实冰于夷槃中置之尸之下所以寒尸汉礼器制度大槃广八尺长丈二尺深三尺漆赤中　疏曰亦谓三月以后遭大丧则共之举王丧共后世子及三夫人以下小丧亦共之但王及后有夷槃自外当与诸侯已下同大槃等其世妇已上有冰则与大夫同女御与士同无冰见赐乃有也
　　夏颁冰掌事
　　注曰暑气盛王以冰颁赐则主为之
　　秋刷
　　注曰刷清也郑司农云刷除冰室当更内新冰谓秋凉冰不用可以清除其室　刷所劣反
　　笾人掌四笾之实
　　注曰笾竹器如豆者其容实皆四升
　　朝事之笾其实麷蕡白黑形盐膴鲍鱼鱐
　　注曰蕡枲实也郑司农云熬麦曰麷麻曰蕡稻曰白黍曰黑筑盐以为虎形谓之形盐故春秋传曰盐虎形谓朝事谓祭宗庙荐血腥之事膴防生鱼为大脔鲍者于楅室中糗干之鱐者析干之王者备物近者腥之逺者干之因其宜也　麷芳弓反蕡符文反鱐所求反楅皮逼反干音干
　　馈食之笾其实枣防桃干防榛实
　　注曰馈食荐孰也今言礼存者特牲少牢诸侯之大夫士祭礼也不祼不荐血腥而自荐孰始是以皆云馈食之礼干防干梅也有桃诸梅诸是其干者榛似栗而小　防古栗字干音干防力到反
　　加笾之实蓤芡防脯蓤芡防脯
　　注曰加笾谓尸既食后亚献尸所加之笾重言之者以四物为八笾蓤芰也芡鸡头也栗与馈食同郑司农云蓤芡脯脩　蓤音陵芡音俭重直用反芰其寄反
　　羞笾之实糗饵粉餈
　　疏曰羞笾谓若少牢宾长致爵受酢宰夫羞房中之羞于尸祝主人主妇之右天子之礼宾长受酢后亦当设此内羞于尸祝及王与后也糗熬大豆与米也粉豆屑也　坡谓饵粉饼也説文云饵屑米为粉然后水调之餈稻饼也谓炊米烂而之粉餈以豆为粉糁餈上也餈之言滋也饵之言坚洁若玉珥也饵而志反餈昨资反炊音吹糁素感反后同珥音二
　　凡祭祀共其笾荐羞之实
　　疏曰祭祀言凡谓四时禘祫等荐者先荐后献祭祀也据朝践馈献时未献前所荐之笾豆是也羞者谓尸食后酳尸讫所进羞即加笾之实是也　酳音孕
　　丧事及宾客之事共其荐笾羞笾
　　注曰丧事之笾谓殷奠时　疏曰殷奠朔月月半荐新祖奠遣奠之类也
　　为王及后世子共其内羞
　　注曰于其饮食以共房中之羞
　　○凡笾事掌之
