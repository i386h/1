<!-- { "loadSidebar": true } -->
　　礼运孔疏曰祭日之旦王服衮冕而入尸亦衮冕祝在后侑之王不出迎尸故祭綂云君不迎尸以别嫌也尸入室乃作乐降神故大司乐云凡乐圜钟为宫九变而致人鬼是也乃灌故书云王入大室祼当灌之时众尸皆同在大庙中依次而灌所灌郁鬯小宰注云尸祭之啐之奠之是为一献也王乃出迎牲后从灌二献也迎牲而入至于庭故礼器云纳牲诏于庭王亲执鸾刀啓其毛而祝以血毛告于室故礼器云血毛诏于室凡牲则庙各别牢故公羊传云周公白牡鲁公骍犅案逸礼云毁庙之主昭共一牢穆共一牢于是行朝践之事尸出于室大祖之尸坐于户西南面其主在右昭在东穆在西相对坐主各在其右故郑注祭綂云天子诸侯之祭朝事延尸于户外是以有北面事尸之礼祝乃取牲膟膋燎于炉炭入以诏神于室又出以堕于主前郊特牲云诏祝于室坐尸于堂是也王乃洗肝于郁鬯而燔之以制于主前所谓制祭次乃升牲首于室中置于北牖下后荐朝事之豆笾乃荐腥于尸主之前谓之朝践即此礼运荐其血毛腥其俎是也其体解以汤爓之不全熟次于腥而荐之堂竝当朝践之节王乃以玉爵酌着尊泛齐以献尸三献也后又以玉爵酌着尊醴齐以亚献四献也乃退而合烹至荐熟之时陈于堂故礼器云设于堂乃后延主入室太祖东面昭在南面穆在北面徙堂上之于室内坐前祝以斚爵酌奠于南故郊特牲注云天子奠斚诸侯奠角即此之谓也既奠之后又取肠间脂焫萧合馨芗郊特牲注云奠谓荐熟时当此大合乐也自此以前谓之接祭乃迎尸入室举此奠斚主人拜以安尸故郊特牲云举斚角拜妥尸是也后荐馈献之豆笾王乃以玉爵酌壶尊盎齐以献尸为五献也后又以玉爵酌壶尊醍齐以献尸是六献也于是尸食十五饭讫王以玉爵因朝践之尊泛齐以酳尸为七献也故郑云变朝践云朝献尊相因也朝献谓此王酳尸因朝践之尊也后乃荐加豆笾尸酌酢主人主人受嘏王所以献诸侯于是后以瑶爵因酌馈食壶尊醍齐以酳尸为八献也郑注司尊彝云变再献为馈献者亦尊相因也再献后酳尸献谓馈食时后之献也于时王可以瑶爵献卿也诸侯为宾者以瑶爵酌壶尊醍齐以献尸为九献九献之后谓之加爵案特牲有三加则天子以下加爵之数依尊卑不秪三加也故特牲三加爵别有嗣子举奠文王世子诸侯谓之上嗣举奠亦当然其鲁及王者之后皆九献其行之灋与天子同侯伯七献朝践及馈献时君皆不献于九献之中减二故为七献也礼器云君亲制祭夫人荐盎君亲割牲夫人荐酒是也子男五献者亦以荐腥馈熟二君皆不献酳尸之时君但一献而已九献之中去其四故为五献皆崔氏之説今案特牲少牢尸食之后主人主妇及宾备行三献主妇因献而得受酢今子男尸食之后但得一献夫人不得受酢不如卿大夫理亦不通盖子男馈熟以前君与夫人竝无献也食后行三献通二灌为五也礼器所云据侯伯七献之制也　犅音刚膟音律膋力雕反燎音聊燔音烦爓音潜着直畧反斚音稼焫如悦反芗音香醍音醴秪祗同
　　○醢人掌四豆之实朝事之豆其实韭菹醓醢昌本麋臡菁菹鹿臡茆菹麇臡
　　注曰醓肉汁也昌本昌蒲根切之四寸为菹三臡亦醢也作醢及臡者必先膊干其肉乃后莝之杂以麴及盐渍以美酒涂置瓶中百日则成矣有骨为臡无骨为醢菁蔓菁也茆鳬葵即荇菜也凡菹醢皆以气味相成其状未闻　疏曰豆木器豆与笾竝设节数与四笾同时皆后设之　韭音久醓吐感反臡乃兮反茆音卯麇京伦反膊普博反莝仓卧反
　　馈食之豆其实葵菹蠃醢脾析蠯醢蜃蚳醢防拍鱼醢葵菜名味甘滑蠃螔蝓脾析牛百叶也蠯蛤也蜃大蛤蚳蚁子拍为膊豚拍豚脇也　拍音博
　　加豆之实芹菹兔醢深蒲醓醢箈菹鴈醢笋菹鱼醢注曰芹楚葵也郑司农云深蒲蒲蒻入水深故曰深蒲醓醢肉醤也箈水中鱼衣谓深蒲蒲始生水中子箈箭萌笋竹萌　箈音迨笋息尹反蒻音弱
　　羞豆之实酏食糁食
　　注曰酏也内则曰取稻米举糔溲之小切狼臅膏以与稻米为又曰糁取牛羊豕之肉三如一小切之与稻米稻米二肉一合以为饵煎之　食音嗣之然反糔思柳反溲所柳反臅昌蜀反
　　凡祭祀共荐羞之豆实宾客丧纪亦如之
　　为王及后世子共其内羞王举则共醢六十罋以五齐七醢七菹三臡实之
　　注曰齐当为齑五齑昌本脾析蜃豚拍深蒲也七醢醓蠃蠯蚳鱼兔鴈醢七菹韭菁茆葵芹箈笋菹三臡麋鹿麇臡也凡醯酱所和细切为齑全物若防为菹少仪曰麋鹿为菹野豖为轩皆防而不切麇为辟鸡为宛脾皆防而切之切葱若薤实之醯以柔之由此言之则齑菹之称菜肉通　疏曰此以下与笾人异以其王举不共笾实唯有豆实　齐子西反轩音献辟必亦反薤音械
　　宾客之礼共醢五十罋
　　注曰致饔饩时　疏曰案秋官掌客上公之礼醯醢百有二十罋侯伯百罋子男八十罋此共醢五十罋并醯人所共醯五十罋共为百罋惟据侯伯饔饩之礼举中言之明兼有上公与子男掌客上公已下乃诸侯相待礼天子待诸侯亦与之同又案聘礼待聘臣亦云醯醢百罋得与诸侯同者彼别为臣礼礼有损之而益故子男之卿百罋其数多于君
　　凡事共醢
　　醯人掌共五齐七菹凡醯物以共祭祀之齐菹凡醯
　　酱之物宾客亦如之
　　齐菹酱三者皆须醯成味故与醢人共掌之酱即醢臡也宾客亦如之者下云宾客之礼据饔饩此云宾客据飨食致之　齐子兮反下同
　　王举则共齐菹醯物六十罋共后及世子之酱齐菹宾客之礼共醯五十罋凡事共醯
　　盐人掌盐之政令以共百事之盐
　　注曰政令谓受入教所处置求者所当得
　　祭祀共其苦盐散盐
　　疏曰杜子春读苦为盬盬谓出于盐池今之颗盐是也散盐煮水为之出于东海
　　宾客共其形盐散盐王之膳羞共饴盐后及世子亦如之
　　注曰饴盐盐之恬者今戎盐有焉　疏曰即石盐也
　　凡齐事防盬以待戒令
　　注曰齐事和五味之事防盬湅治之　郑刚中曰先王于盐只以为祭祀宾客膳羞之用初不以为富国之资故周礼一书理财居半盐独无赋自管仲以后寖以为富国之资遂至官与民争利岂先王之意哉齐才细反防音煮湅音练
　　幂人掌共巾幂
　　注曰共巾可以覆物幂莫厯反
　　祭祀以疏布巾幂八尊
　　注曰以疏布者天地之神尚质　疏曰举天地则四望山川社稷林泽皆用疏布皆是尚质之义也　坡谓尊之名六而曰八尊者案春官司尊彝春祠夏禴献象皆两之则四尊也皆有罍则四罍尊也与上四尊共八尊献象四尊以盛泛醴盎醍四齐在堂上即礼运所云醴醆在户粢醍在堂是也四罍尊一罍以盛沈齐三罍以盛三酒俱在堂下礼运云澄酒在下郑注云澄是沈齐酒是三酒是也烝尝间祀亦然
　　以画布巾幂六彝
　　注曰宗庙可以文画者画其云气与　疏曰此举六彝对上经八尊无郁鬯以言宗庙有郁鬯其实天地亦有秬鬯之彝用疏布宗庙亦有八尊亦用画布互举以明义也　献音莎秬音矩
　　凡王巾皆黼
　　言凡非一四饮三酒笾豆俎簋之属巾皆用黼黼者绘以斧形近刃白近銎黑周尚武其用文徳则黻可黼音甫銎曲恭反




　　周礼述注卷三
　　钦定四库全书
　　周礼述注卷四
　　安溪李光坡撰
　　○宫人掌王之六寝之脩
　　注曰六寝者路寝一小寝五路寝以治事小寝以时燕息焉　疏曰诸侯则三寝路寝一燕寝一侧室一脩扫除也
　　○为其井匽除其不蠲去其恶臭
　　井漏井所以受秽今之渗坑匽猪今之阴沟説文匽匿也蠲犹洁也　匽于建反蠲古反渗所防反猪音诸
　　共王之沐浴凡寝中之事埽除执烛共炉炭凡劳事注曰劳事劳亵之事　埽扫本字
　　四方之舍事亦如之
　　注曰从王适四方及会同所舍　易氏曰夙兴夜寐洒扫庭内卫武以为荒耽之警子有庭内弗洒弗扫晋昭以不能修正国之道朝廷内外之肃正君臣上下儆戒之机岂细故哉
　　○掌舍掌王之会同之舍设梐枑再重
　　梐枑谓行马设三木中聨之交互树之以为遮栏行马再重者以周卫有内外别　疏曰此梐枑所施唯据下文车宫壝宫止宿而言其帷宫无宫暂止之间未必有此梐枑也
　　○设车宫辕门
　　注曰谓王行止宿险阻之处备非常次车以为藩则仰车以其辕表门
　　○为坛壝宫门
　　谓王行止宿平地筑坛坛边低垣围绕者曰壝棘门以防为门
　　○为帷宫设旌门
　　注曰谓王行昼止有所展肆若食息张帷为宫则树旌以表门
　　○无宫则共人门
　　注曰谓王行有所逢遇若住游观陈列周卫则立长大之人以表门
　　○凡舍事则掌之
　　注曰王行所舍止　梐步礼反枑戸故反重直龙反壝唯季反
　　○幕人掌帷幕幄帟绶之事
　　王出宫则有是事帷在旁施之像土壁也幕则帷上张之像舍屋也帷幕皆以布为之四合像宫室曰幄王所居之帐也帷幕之内设之帟主在幕若幄中坐上承尘幄帟皆以缯为之绶绦也凡四物者以绶连系焉　幄乌学反帟音亦绦音叨
　　凡朝觐会同军旅田役祭祀共其帷幕幄帟绶
　　注曰共之者掌次当以张
　　大丧共帷幕帟绶
　　注曰为宾客饰也帷以帷堂或与幕张之于庭帟在柩上
　　三公及卿大夫之丧共其帟
　　注曰唯士无帟王有恵则赐之檀弓曰君于士有赐帟　疏曰此云三公不云诸侯与孤下掌次云诸侯与孤不云三公者三公即是诸侯再重此不云孤孤与卿大夫同不重幕人不张故畧不言
　　○掌次掌王次之灋以待张事
　　注曰灋大小丈尺　疏曰待张事者王出则幕人以帷与幕等送至停所掌次张之
　　王大旅上帝则张氊案设皇邸
　　注曰大旅上帝祭天于圜丘国有故而祭亦曰旅此以旅见祀也张氊案以氊为牀于幄中郑司农云皇羽覆上邸后版也谓后版屏风与染羽象凤皇羽色以为之　疏曰案谓牀也牀上着氊即谓之氊案郑云于幄中则知不徒设氊案皇邸而已明知并有大次小次之幄与下祀五帝互见之也
　　○朝日祀五帝则张大次小次设重帟重案合诸侯亦如之
　　注曰朝日春分拜日于东门之外祀五帝于四郊次谓幄也大幄初往所止居也小幄谓接祭退俟之处祭义曰周人祭日以朝及闇虽有强力孰能支之是以退俟与诸臣代有事焉合诸侯于坛王亦以时休息重帟复帟重案牀重席也郑司农云五帝五色之帝　疏曰大幄小幄幄在幕中既有幄明有帷幕可知云重案不言氊及皇邸亦有可知上氊案不言重席亦有重席可知互见为义　邸当礼反朝直遥反注同着直畧反
　　师田则张幕设重帟重案
　　注曰不张幄者于是临誓众王或回顾瞻察
　　诸侯朝觐会同则张大次小次
　　注曰大次亦初往所止居小次即宫待事之处　疏曰此谓与诸侯张之四时常朝在国内今言朝觐防同为会同而来故在国外与大宰大朝觐防同一也王于合诸侯如祭祀则诸侯从王祭祀亦与防同同
　　○师田则张幕设案
　　疏曰承上诸侯谓诸侯从王而师田者则掌次为张之案不言重则无重席亦应有单席也
　　孤卿有邦事则张幕设案
　　注曰有邦事谓以事从王若以王命出也孤王之孤三人副三公论道者不言公公如诸侯礼从王祭祀合诸侯张大次小次师田亦张幕设案
