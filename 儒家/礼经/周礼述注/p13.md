<!-- { "loadSidebar": true } -->
　　问授注以当作受如何曰注以嫔妇为国中嫔妇似与上文抵牾又以国中嫔妇所作成即送之不须献功时更于上下文理疑不相蒙且上未尝言授国中嫔妇以女功安得突然受其功乎故坡谓凡授嫔妇功此句盖重上文之意以起下文及秋献功耳曰苦良司农后郑异説子兼之何也曰丝曰良枲曰苦司农为是然以此官不藏布帛而使典丝主良典枲主苦则于下文颁内府以共王后者解将不行后郑之意则于下文得矣然以此官主良则经明兼苦良至改典丝之良为苦又恐牵合实多坡谓礼言躬桑诗言刈葛宫中所成自有此苦良二事至典丝之良典枲之苦又自以贡入之物为之各不相涉也宫中所成藏内府以共王后贡入所成藏二官以待政令云　抵音底牾音吾重直龙反刈音艺
　　○典丝掌丝入而辨其物以其贾楬之
　　注曰丝入谓九职之嫔妇所贡丝　疏曰后宫所蚕之丝自后宫用之以为祭服不入典丝其岁之常贡之丝若禹贡兖州贡漆丝之等攷余官更无丝入之文亦当入此典丝也物谓丝有善恶麤细不同　贾音嫁
　　掌其藏与其出以待兴功之时
　　注曰丝之贡少藏之出之可同官也时者若温暖宜缣帛清凉宜文绣
　　颁丝于外内工皆以物授之
　　注曰外工外嫔妇也内工女御　疏曰以物授之者若缣帛则授以素丝文绣则授以防丝
　　凡上之赐予亦如之
　　注曰王以丝物赐人
　　及献功则受良功而藏之辨其物而书其数以待有司之政令上之赐予
　　政令谓礼物之币帛及司服弁师灋物所宜用皆是也郑司农云良功丝功缣帛
　　凡祭祀共黼画组就之物
　　黼画衣服及依巾幂也组就以组为就冕旈也白与黑谓之黼采色一成曰就
　　丧纪共其丝纩组文之物
　　丝以给线缕纩以充衣缛组者士丧礼曰握手纁里着组系内则曰屦着綦綦屦系是用组之事也青与赤谓之文　着直畧反
　　凡饰邦器者受文织丝组焉
　　注曰谓茵席屏风之属
　　○岁终则各以其物防之
　　注曰种别为计郑司农云各以其所饰之物计会傅着之　织音志茵音因会古外反
　　○典枲掌布缌缕纻之麻草之物以待时颁功而授赍缌十五升布抽其半者白而细疏曰纻缕线也麻枲苴也草葛防之属授赍谓授给麻草使为布缌缕纻线先见反防音萌
　　及献功受苦功以其贾楬而藏之以待时颁
　　注曰郑司农云苦功谓麻功布纻　疏曰以待时颁者即下文颁衣服及赐予是也
　　○颁衣服授之赐予亦如之
　　注曰授之授受颁者帛言待有司之政令布言颁衣服互文　苦音古
　　岁终则各以其物防之
　　○内司服掌王后之六服袆衣揄狄阙狄鞠衣展衣缘衣素沙
　　注曰郑司农云袆衣画衣也祭綂曰夫人副袆揄狄阙狄画羽饰展衣白衣也丧大记曰复夫人以屈狄世妇以襢衣屈音与阙相似襢与展相似鞠衣黄衣也谓狄当为翟翟雉名伊雒而南素质五色皆备成章曰翚江淮而南青质五色皆备成章曰摇王后之服刻缯为之形而采画之缀于衣以为文章袆衣画翚者揄翟画摇者阙翟刻而不画此三者皆祭服从王祭先王则服袆衣祭先公则服揄翟祭羣小祀则服阙翟今世有圭衣者盖三翟之遗俗鞠衣黄桑服也色如鞠尘象桑叶始生月令三月荐鞠衣于先帝告桑事展衣以礼见王及宾客之服字当为襢襢之言亶亶诚也诗国风曰玼兮玼兮其之翟也下云胡然而天也胡然而帝也言其徳当神明又曰瑳兮瑳兮其之展也下云展如之人兮邦之媛也言其行配君子二者之义与礼合矣杂记曰夫人服税衣揄狄又丧大记曰士妻以褖衣言褖者甚众字或作税此缘衣者实作褖衣也褖衣御于王之服亦以燕居男子之褖衣黑则是亦黑也六服备于此矣袆揄狄展声相近缘字之误也以下推次其色则阙狄赤揄狄青袆衣妇人尚専一徳无所兼连衣裳不异其色素沙者今之白也六服皆袍制以白为里使之张显今世有沙縠者名出于此　疏曰王之吉服有九韦弁以下常服有三与后鞠衣以下三服同但王之祭服有六后祭服唯三翟者天地山川社稷之等后夫人不与故三服而已　袆音晖揄音遥展同襢俱张彦反缘同褖俱吐乱反翚音晖见王之见贤遍反亶丹但反玼音此瑳仓我反行下孟反税吐乱反音绢縠音斛与音预
　　辨外内命妇之服鞠衣展衣缘衣素沙
　　注曰内命妇之服鞠衣九嫔也展衣世妇也缘衣女御也外命妇者其夫孤也则服鞠衣其夫卿大夫也则服展衣其夫士也则服缘衣三夫人及公之妻其阙狄以下乎侯伯之夫人摇狄子男之夫人亦阙狄唯二王后袆衣
　　凡祭祀宾客共后之衣服及九嫔世妇凡命妇共其衣服共丧衰亦如之
　　注曰凡者凡女御与外命妇也言及言凡殊贵贱也春秋之义王人虽微者犹序乎诸侯之上所以尊尊也臣之命者再命以上受服则下士之妻不共也外命妇唯王祭祀宾客以礼佐后得服此上服自于其家则降焉　疏曰丧衰亦如之者外命妇丧衰为王服齐衰于后无服若九嫔以下及女御于王服斩衰于后服齐衰也
　　后之丧共其衣服凡内具之物
　　注曰内具纷帨线纩鞶袠之属　疏曰后丧所共衣服者谓袭时十二称小敛十九称大敛百二十称帨如鋭反鞶音盘袠陈乙反称去声
　　○缝人掌王宫之缝线之事以役女御以缝王及后之衣服
　　注曰女御裁缝王及后之衣服则为役助之宫中余裁缝事则専为之郑司农云线缕也
　　丧缝棺饰焉
　　注曰孝子既啓见棺犹见亲之身既载饰而以行遂以葬若存时居于帷幕而加文绣丧大记曰饰棺君龙帷三池振容黼荒火三列黻三列素锦褚加帷荒纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六此诸侯礼也礼器曰天子八翣诸侯六翣大夫四翣汉礼器制度饰棺天子龙火黼黻皆五列又有龙翣二其戴皆加璧
　　○衣翣柳之材
　　注曰必先纒衣其材乃以张饰也柳之言聚诸饰之所聚　疏曰郑丧大记注引汉礼翣方扇以木为匡广二尺两角髙二尺四寸柄长五尺以布覆之柳即帷荒是也　衣于既反注同
　　掌凡内之缝事
　　○染人掌染丝帛凡染春防练夏纁秋染夏冬献功注曰防练练其素而防之郑司农云纁谓绛也谓纁者谓始可以染此色者纁者天地之色以为祭服石染当及盛夏热润始湛研之三月而后可用考工记钟氏则染纁术也染则史传阙矣染夏者染五色谓之夏者其色以夏狄为饰禹贡曰羽夏狄是其总名其类有六曰翚曰摇曰曰甾曰希曰蹲其毛羽五色皆备成章染者拟以为深浅之度是以放而取名焉
　　掌凡染事
　　史直翁曰天下之染必因草木土石而成先王取其色以配四时之宜以定上下之分皆所以为礼然先王取色以为礼后世因色以起妄故曰五色令人目盲使知所谓色者出于草木土石不足为吾损益则目不盲而视天下之色姑以为礼设耳　防步卜反畎同音俦放方往反
　　○追师掌王后之首服为副编次追衡筓为九嫔及外内命妇之首服以待祭祀宾客
　　注曰郑司农云副者妇人之首服衡维持冠者谓副之言覆所以覆首为之饰其遗象若今步繇矣服之以从王祭祀编编列髪为之其遗象若今假紒矣服之以桑也次次第髪长短为之所谓髲髢服之以见王王后之燕居亦纚筓总而已追犹治也诗云追琢其璋王后之衡筓皆以玉为之唯祭服有衡垂于副之两旁当耳其下以紞县瑱笄卷髪者外内命妇衣鞠衣展衣者服编衣缘衣者服次外内命妇非王祭祀宾客佐后之礼自于其家则亦降焉少牢馈食礼曰主妇髲鬄衣移袂特牲馈食礼曰主妇纚筓宵衣是也昏礼女次纯衣摄盛服耳主人爵弁以迎移袂缘衣之袂凡诸侯夫人于其国衣服与王后同追丁回反下同繇音遥紒音计髲皮寄反髢大计反纚所绮反县音悬瑱他见反卷眷免反鬄大计反纯侧其反
　　丧纪共筓绖亦如之
　　○屦人掌王及后之服屦为赤舄黑舄赤繶黄繶青句素屦葛屦
　　注曰屦自明矣必连言服者着服各有屦也复下曰舄襌下曰屦舄屦有絇有繶有纯者饰也凡屦舄各象其裳之色士冠礼曰端黒屦青絇繶纯素积白屦缁絇繶纯爵弁纁屦黑絇繶纯是也王吉服有九舄有三等赤舄为上冕服之舄诗云王锡韩侯衮赤舄则诸侯与王同下有白舄黑舄王后吉服六唯祭服有舄舄为上袆衣之舄也下有青舄赤舄鞠衣以下皆屦耳句当为絇声之误也絇繶纯者同色今云赤繶黄繶青絇杂互言之明舃屦众多反覆以见之凡舄之饰如缋之次赤繶者王黑舄之饰黄繶者王后舄之饰青絇者王白舄之饰言繶必有絇纯言絇亦有繶纯三者相将王及后之赤舄皆黑饰后之青舄白饰凡屦之饰如绣次也黄屦白饰白屦黑饰黑屦青饰絇谓之拘着舄屦之头以为行戒繶缝中紃纯缘也天子诸侯吉事皆舄其余唯服冕衣翟着舄耳士爵弁纁屦黑絇繶纯尊祭服之屦饰从缋也素屦者非纯吉有凶去饰者言屦明有用皮时　疏曰素屦者大祥时所服去饰也屦自赤舄以下夏则用为之若冬则用皮为在素屦下者欲见素屦亦用与皮也　繶于力反句音劬着服之着丁庶反絇音劬纯章允反下同縁悦面反着舄之着知畧反
　　辨外内命夫命妇之命屦功屦散屦
　　注曰命天之命屦纁屦命妇之命屦黄屦以下功屦次命屦于孤卿大夫则白屦黑屦九嫔内子亦然世妇命妇以黑屦为功屦女御士妻命屦而已士及士妻谓再命受服者散屦亦谓去饰郑志赵商问司服王后六服之制目不解请图之答曰大裘衮衣鷩衣毳衣絺衣衣此六服皆纁裳赤舄韦弁衣以韎皮弁衣以布此二弁皆素裳白舄冠弁服黑衣裳而黑舄冠弁端袆衣舄首服副从王见先王揄翟青舄首服副从王见先公阙翟赤舄首服副从王见羣小祀鞠衣黄屦首服编以告桑之服襢衣白屦首服编以礼见王之服縁衣黑屦首服次以御于王之服后服六翟三等三舄青赤鞠衣以下三屦黄白黒妇人质不殊裳屦舄皆同裳色也　韎音妺
　　凡四时之祭祀以宜服之
　　注曰祭祀而有素屦散屦者惟大祥时　王光逺曰夏冬皮此随时之宜吉祭用赤舄命屦之等丧祭有素屦散屦此随事之宜
　　○夏采掌大丧以冕服复于大祖以乘车建绥复于四郊
　　注曰求之王平生常所有事之处乘车玉路于太庙以冕服不出宫也四郊以绥出国门此行道也郑司农云复谓始死招魂复魄大祖始祖庙也故书绥为杜子春云当为绥非是也谓明堂位曰凡四代之服器鲁兼用之有虞氏之旂夏后氏之绥则旌旂有是绥者当作緌字之误也緌以旄牛尾为之缀于橦上所谓注旄于干首者王祀四郊乘玉路建大常今以之复去其旒异之于生亦因先王有徒緌者士冠礼及玉藻冠緌之字故书亦多作绥者今礼家定作防　疏曰复者各依命数天子则十二人各服朝服　黄文叔曰夏采掌复无他事也特建一官者生事尽而死事始也曾子曰而今而后吾知免夫宋穆公曰防保首领以没于地人主能保其身至此而冢宰之责尽矣　复扶又反音维橦直江反朝直遥反防得同
