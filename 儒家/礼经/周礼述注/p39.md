<!-- { "loadSidebar": true } -->
　　大飨亦如之
　　坡伯兄曰按下旄人舞夷乐又有鞮鞻氏掌四夷之乐与其声歌此乃特别东夷者或其乐为优与不可考矣
　　○旄人掌教舞散乐舞夷乐
　　注曰散乐野人为乐之善者若今黄门倡矣自有舞夷乐四夷之乐亦皆有声歌及舞　疏曰旄人教乐而不掌鞮鞻氏掌乐而不教互相统耳
　　○凡四方之以舞仕者属焉
　　疏曰四方之舞仕即野人能舞者属旄人选武人当于中取之
　　凡祭祀宾客舞其燕乐
　　疏曰飨燕作燕乐时使四方舞士舞之以夷乐
　　○籥师掌敎国子舞羽龡籥
　　注曰文舞有持羽吹籥者所谓籥舞也文王世子曰秋冬学羽籥诗云左手执籥右手秉翟
　　祭祀则鼓羽籥之舞
　　注曰鼓之者恒为之节　疏曰祭祀先作乐下神及合乐之时则使国子舞鼓动以羽籥之舞与乐节相应使不相夺伦
　　宾客飨食则亦如之
　　大丧廞其乐器奉而藏之
　　注曰此所廞者惟羽籥而已
　　○籥章掌土鼓豳籥
　　注曰杜子春云土鼓以瓦为匡以革为两面可击也谓豳籥豳人吹籥之声章眀堂位曰土鼓蒯桴苇籥伊耆氏之乐　蒯苦对反
　　中春昼击土鼓龡豳诗以逆暑
　　注曰豳诗豳风七月也吹之者以籥为之声七月言寒暑之事迎气歌其类也此风也而言诗诗总名也迎暑以昼求诸阳
　　○中秋夜迎寒亦如之
　　注曰迎寒以夜求诸隂　中音仲
　　凡国祈年于田祖龡豳雅击土鼓以乐田畯
　　注曰祈年祈丰年也田祖始耕田者谓神农也豳雅亦七月也七月又有于耜举趾馌彼南亩之事是亦歌其类谓之雅者以其言男女之正郑司农云田畯古之先教田者尔雅田畯农夫也　疏曰此祈年于田祖并上迎暑迎寒并不言有祀事既告神当有祀事可知但以告祭弗常故不言之耳若有礼物不过如祭灋埋少牢之类耳此田祖与田畯所祈当同日但位别礼殊乐则同故连言之也
　　○国祭蜡则龡豳颂击土鼓以息老物
　　注曰故书蜡为蚕杜子春云蚕当为蜡郊特牲曰天子大蜡八伊耆氏始为蜡歳十二月而合聚万物而索飨之也蜡之祭也主先啬而祭司啬也黄衣黄冠而祭息田夫也既蜡而收民息己谓十二月建亥之月也求万物而祭之者万物助天成歳事至此为其老而劳乃祀而老息之于是国亦养老焉月令孟冬劳农以休息之是也豳颂亦七月也七月又有获稻作酒跻彼公堂称彼兕觥万寿无疆之事是亦歌其类也谓之颂者以其言岁终人功之成　王光远曰逆暑迎寒召其气之和声和则气和故先言击土鼓以声为主祈则以言通其意蜡则美其成功故先言雅颂以词为主　坡伯兄曰豳诗豳风之七月也豳雅豳颂者先儒析七月之篇以为风雅颂皆备焉朱子谓雅之甫田大田颂之载芟良耜或其类也然不可考矣又曰豳诸侯之国以其为受命之基故不可夷于列国之乐而特以籥章氏掌之其用之必于田事者后稷以来世勤稼穑实王业所以兆用之嵗事不忘本矣然宗庙之中列国四夷之乐莫不陈而观焉所以一风俗示无外豳诗王者之本独不陈之何欤曰王者功成而作乐豳非王者之乐也故不可与韶夏武比然又不可与燕乐缦乐夷乐混而陈之非所以尊祖宗之徳推受命之符于是用之不亦宜乎　以乐音洛馌于辄反
　　○鞮鞻氏掌四夷之乐与其声歌
　　注曰四夷之乐东方曰韎南方曰任西方曰侏离北方曰禁诗云以雅以南是也王者必作四夷之乐一天下也言与其声歌则云乐者主于舞
　　祭祀则龡而歌之燕亦如之
　　注曰吹之以管籥为之声
　　○典庸器掌藏乐器庸器
　　注曰庸器伐国所之器若崇鼎贯鼎及以其兵物所铸铭也
　　及祭祀帅其属而设笋簴陈庸器
　　注曰设笋簴眂了当以县乐器焉陈功器以华国也杜子春云笋读为博选之选横者为笋从者为鐻
　　飨食宾射亦如之
　　选胥衮反从子容反鐻音距
　　大丧廞笋簴
　　疏曰案檀弓有钟磬而无笋簴郑注云不县之彼见此文有笋簴明有而不县以丧事畧故也
　　○司干掌舞器
　　注曰舞器羽籥之属　坡伯兄曰舞器者羽籥干戚之类独名司干者周以武功兴大武之乐朱干玉戚以舞故举干名也
　　祭祀舞者既陈则授舞器既舞则受之
　　注曰既已也受取藏之
　　宾飨亦如之
　　大丧廞舞器及奉而藏之
　　疏曰此官云干盾及羽籥及其所廞廞干盾而已其羽籥则籥师廞之






　　周礼述注卷十四
<经部,礼类,周礼之属,周礼述注>
　　钦定四库全书
　　周礼述注卷十五
　　安溪李光坡撰
　　○大卜掌三兆之灋一曰玉兆二曰瓦兆三曰原兆注曰兆者灼于火其形可占者其象似玉瓦原之璺鏬是用名之焉上古以来作其灋可用者有三
　　原原田也杜子舂云玉兆帝颛顼之兆瓦兆帝尧之兆原兆有周之兆　疏曰大卜所掌先三兆后三易次三梦者筮短长梦以叶卜筮故以先后为次赵商问杜子春所云并下子春云连山宓戏归蔵黄帝敢问子春何由知之郑答云此数者非无眀文改之无据故着子春説而已近师皆以为夏殷周
　　○其经兆之体皆百有二十其颂皆千有二百
　　注曰颂谓繇也三灋体繇之数同其名占异耳百二十毎体十繇体有五色又重之以墨坼也五色者洪范所谓曰雨曰济曰圛曰蟊曰尅　坡谓疏云兆有五而为百二十者则兆别分为二十四分此言是也盖以木火土金水与春夏秋冬相乘一嵗有二十四气五行运于其间各有生死以此视其衰死王相以决吉凶也　璺音问鏬火嫁反宓戏读伏羲坼白反圛音亦蟊音蒙
　　掌三易之灋一曰连山二曰归藏三曰周易
　　注曰易者揲蓍变易之数可占者也名曰连山以山出内气也归藏者万物莫不归而藏于其中杜子春云连山宓戏归藏黄帝
　　○其经卦皆八其别皆六十有四
　　注曰三易卦别之数亦同其名占异也毎卦八别者重之数　坡伯兄曰象也筮数也求象于兆求数于变其灋不同体有百二卦有六十其道亦异盖卜书之亡久矣学者因莫之见遂曰卜筮皆出于易而援易系卜筮蓍之言以证之考之春秋内外先秦古书所举卜筮之繇其系于筮者皆今周易文也卜繇别为言语絶无只句与易相似者岂可溷乎愚则以为卜书五行也筮书隂阳也洪范曰卜五占用二此卜筮之大要也春秋传晋卜救郑遇水适火而史赵辈皆举五行尅胜之义占之卜之畧例于此可见　溷音混
　　掌三梦之灋一曰致梦二曰觭梦三曰咸陟
　　注曰梦者人精神所寤可占者　郑刚中曰有心而梦出于有所因故曰致觭从角从竒盖角出竒异所谓怪异之梦无心感物谓之咸升而有至者谓之陟咸陟言无心所感精神升降有所致而得梦也
　　○其经运十其别九十
　　注曰运或为緷当为煇是眂祲所掌十煇也王者于天日也夜有梦则昼视日旁之气以占其吉凶凡所占者十煇每煇九变此术今亡　坡伯兄曰三梦旧注亦分三代其说无据且直云其经运十其别九十异于前文则知三梦一灋致梦者有以致之如昼所思为夜则成梦是致梦也觭杜读为竒竒梦亦思为所致而诡异不测卫玠谓梦有想有因致梦觭梦之谓也咸感也陟升也精神感而上通与鬼神合其吉凶以其无心焉故谓之咸也此三者足以尽梦之变矣　觭居绮反緷煇同音运
　　以邦事作之八命一曰征二曰象三曰与四曰谋五曰果六曰至七曰雨八曰瘳
　　注曰国之大事待蓍而决者有八定作其辞于将卜以命也郑司农云征谓征伐人也象谓灾变云物如众赤乌之属有所象似易曰天垂象见吉凶春秋传曰天事恒象皆是也与谓予人物也谋谓谋议也果谓事成与不也至谓至不也雨谓雨不也瘳谓疾瘳不也谓征亦云行廵守也与谓所与共事也果谓以勇决为之　坡谓八命之序征者存亡所系象者休咎所关国之大故也次以曰与曰谋事之从内出而未决者也曰果曰至事之从外来而未决者也次以曰雨曰瘳则一时一身事耳盖以大小内外为序也
　　○以八命者赞三兆三易三梦之占以观国家之吉凶以诏救政
　　疏曰以上文八事命之辞赞佐也佐明三兆三易三梦之占辞将此辞演出其意以观国家之吉凶诏告也凶则告凶救其政使王改过自新
　　凡国大贞卜立君卜大封则眡髙作
　　注曰卜立君君无冢适卜可立者卜大封谓竟界侵削卜以兵征之若鲁昭元年秋叔弓帅师疆郓田是也眡高以骨高者可灼处示宗伯也大事宗伯涖卜卜因之腹骨骨近足者其部高贞问也问于正者必先正之乃从问焉作谓以火灼之以作其兆也春灼后左夏灼前左秋灼前右冬灼后右士丧礼曰宗人受卜人示高涖卜受视反之又曰卜人坐作　疏曰贞正也凡国家有大事正问于之事有二则卜立君卜大封是也云则眡髙作者凡卜灋在襧庙庙门阈外闑西南北面有席先陈于庙门外之西塾上又有贞谓正于阈外席上又有涖卜命眡髙作六节尊者宜逸卑者宜劳从下向上差之作眂髙二者劳事以大贞事大故大卜身为劳事则大宗伯临卜其余陈贞皆小宗伯为之也适丁歴反竟音境郓音运
　　大祭祀则眂髙命
　　注曰命告以所卜之事不亲作者大祭祀轻于大贞也士丧礼曰宗人即席西面坐命
　　凡小事涖卜
　　注曰代宗伯　疏曰小事既大卜涖卜则陈贞命眂髙皆卜师为之其作则卜人也
　　国大迁大师则贞
　　注曰正于卜位也士丧礼曰卜人抱燋先奠西面是也又不亲命亦大迁大师轻于大祭祀也疏曰贞上有涖卜亦大宗伯为之陈亦宜小
　　宗伯也其眡髙命卜师作卜人　燋哉约反
　　凡旅陈
　　注曰陈于馔处也士丧礼曰卜人先奠于西塾上南首是也不亲贞亦以卜旅祭非常轻于大迁大师也　疏曰涖卜仍是大宗伯贞命眂髙皆卜师亦卜人作
　　凡丧事命
　　注曰重丧礼次大祭祀也士丧礼则筮宅卜曰天子卜葬兆凡大事大卜陈贞命眂髙其他以差降焉　疏曰命之上有陈贞亦小宗伯涖卜还是大宗伯眂髙作卜师也
　　○卜师掌开之四兆一曰方兆二曰功兆三曰义兆四曰弓兆
　　注曰方功义弓之名未闻　黄文叔曰卜师火作开之四兆正谓作其兆有四方功义弓璺坼之象防首足俯仰开跲盖其余灋　坡伯兄曰旧注开出其占书而以占者下占人之事也卜师所掌在于作而不在于占所谓开者盖若凿之义云耳四兆者凿之四方上篇郑氏云春灼后左夏灼前左秋灼前右冬灼后右以正此四兆者为得其实　防策同
　　凡卜事眂髙
　　疏曰凡卜眂髙者谓大卜不眂髙者皆卜师眂髙以髙处示涖卜也
　　○火以作致其墨
　　注曰犹炽也致其墨者爇灼之明其兆　坡伯兄曰墨者墨其将灼之处而灼之以致其兆也书曰惟洛食盖食墨之谓愚谓卜盖有焦者有不食墨者皆不待兆成而知其凶也夫墨水也燋契火也火过而阳则焦矣火过而隂则不食矣
