<!-- { "loadSidebar": true } -->
　　注曰乡士八人言各者四人而分主三乡　黄文叔曰纠戒之恐其昏迷抵误而陷于灋也
　　听其狱讼察其辞辨其狱讼异其死刑之罪而要之旬而职听于朝
　　注曰辨异谓殊其文书也要之为其罪灋之要辞如今劾矣十日乃以职事治之于外朝容其自反覆疏曰劾实也正谓弃虚从实收取要辞为定容其自反覆恐囚虚承其罪十日不翻即是其实然后向外朝对众更询乃与之罪　坡谓职多也庄子曰万物职职职听言诸狱官众听之也
　　○司寇听之断其狱弊其讼于朝羣士司刑皆在各丽其灋以议狱讼
　　注曰丽附也各附致其灋以成议也　疏曰吕刑之书听五辞是也恐专有滥故众狱官共听之各丽其灋者罪状不同附灋有异当如其罪状各依其罪不得滥出滥入
　　○狱讼成士师受中协日刑杀肆之三日
　　注曰受中谓受狱讼之成也郑司农云士师受中若今二千石受其狱也中者刑罚之中也故论语曰刑罚不中则民无所措手足协日刑杀协合也和也和合支干善日若今时望后利日也肆之三日故春秋传曰三日弃疾请尸论语曰肆诸市朝谓士师既受狱讼之成乡士则择可刑杀之日至其时而往涖之尸之三日乃反也　疏曰肆之三日据死者而言其四刑之类刑讫即放不须肆之
　　○若欲免之则王防其期
　　注曰免犹赦也期谓乡士职听于朝司寇听之日王欲赦之则用此时亲往议之　坡谓所欲免者亲故之等在于八议也　不中丁仲反
　　大祭祀大丧纪大军旅大宾客则各掌其乡之禁令帅其属夹道而跸
　　注曰属中士以下　疏曰大祭祀若祭天四时迎气即于四郊大丧纪当葬所经道大军旅王出行所经过大宾客四方诸侯来朝各由方而入并过六乡路以是故各掌其乡之禁令
　　三公若有邦事则为之前驱而辟其丧亦如之
　　注曰郑司农云乡士为三公道也若今时三公出城郡督邮道也
　　凡国有大事则戮其犯命者
　　疏曰大事言戮犯命者止谓征伐田猎之大事故有戮犯命之事也
　　○遂士掌四郊
　　注曰郑司农云谓百里外至三百里也谓其地则距王城百里以外至二百里言掌四郊者此主四郊狱也六遂之狱在四郊
　　各掌其遂之民数而纠其戒令
　　注曰遂士十二人言各者二人而分主一遂
　　听其狱讼察其辞辨其狱讼异其死刑之罪而要之二旬而职听于朝
　　疏曰去王城渐逺恐多枉滥故至二旬容其反覆也
　　○司寇听之断其狱弊其讼于朝羣士司刑皆在各丽其灋以议狱讼狱讼成士师受中协日就郊而刑杀各于其遂肆之三日
　　注曰就郊而刑杀者遂士也遂士择刑杀日至其时往涖之如乡士为之矣言各于其遂者四郊六遂遂处不同　疏曰乡士狱在国中不须言就此去郊差逺故云就郊也六乡之狱并在国中不得言各六遂之狱分在四郊之上故须言各也
　　○若欲免之则王令三公防其期
　　注曰令犹命也王欲赦之则用遂士职听之时命三公往议之
　　若邦有大事聚众庶则各掌其遂之禁令帅其属而跸黄文叔曰大事即大祭祀大丧纪大军旅大宾客也乡举其目遂举其凡不必言王所亲也邦之大事遂未必尽与政令及之则聚其众庶遂士掌其禁令
　　六乡若有邦事则为之前驱而辟其丧亦如之
　　疏曰六乡近则使三公六遂差逺使六乡
　　凡郊有大事则戮其犯命者
　　黄文叔曰其事在郊有犯命者遂士专戮之遂狱在郊也
　　○县士掌野
　　注曰郑司农云掌三百里至四百里大夫所食晋韩须为公族大夫食县谓地距王城二百里以外至三百里曰野三百里以外至四百里曰县四百里以外至五百里曰都都县野之地其邑非王子弟公卿大夫之采地则皆公邑也谓之县县士掌其狱焉言掌野者郊外曰野大总言之也狱居近野之县狱在二百里上县之县狱在三百里上都之县狱在四百里上
　　各掌其县之民数
　　疏曰序官县士三十二人县狱既有三处盖三百里地狭人少当十人四百里五百里地广民多当各十一人故云各掌
　　纠其戒令而聴其狱讼察其辞辨其狱讼异其死刑之罪而要之三旬而职聴于朝司冦聴之断其狱弊其讼于朝羣士司刑皆在各丽其灋以议狱讼狱讼成士师受中协日刑杀各就其县肆之三日
　　注曰刑杀各就其县者亦谓县士也
　　若欲免之则王命六乡会其期
　　若邦有大役聚众庶则各掌其县之禁令
　　疏曰直言大役不言大事又不言率其属而跸者则非王行征伐之事谓起人役役使民众故直各掌其县之禁令而已
　　若大夫有邦事则为之前驱而辟其丧亦如之凡野有大事则戮其犯命者
　　注曰野距王城二百里以外及县都
　　○方士掌都家
　　注曰郑司农云掌四百里至五百里公所食鲁季氏食于都谓都王子弟及公卿之采地家大夫之采地大都在畺地小都在县地家邑在稍地不言掌其民数民不纯属王　疏曰上县士掌三等公邑之狱此方士掌三等采地之狱县士所掌是亲自掌之若方士乃遥掌之盖采地自有都家之士掌狱有事则上于方士　畺居良反
　　听其狱讼之辞辨其死刑之罪而要之三月而上狱讼于国
　　注曰三月乃上要者又变朝言国以其自有君异之
　　○司寇听其成于朝羣士司刑皆在各丽其灋以议狱讼
　　注曰成平也郑司农说以春秋曰晋邢侯与雍子争鄐田久而无成　疏曰上三处直言司寇听之此独云听其成者成谓采地之士所平断文书亦异于上也
　　○狱讼成士师受中书其刑杀之成与其听狱讼者注曰都家之吏自协日刑杀但书其成与治狱之吏姓名备反覆有失实者　疏曰书之者亦是自有君异于乡士之等　鄐许六反
　　凡都家之大事聚众庶则各掌其方之禁令
　　注曰方士十六人言各掌其方者四人而主一方也其方以王之事动众则为班禁令焉
　　以时脩其县灋若歳终则省之而诛赏焉
　　注曰县灋县师之职也其职掌邦国都鄙稍甸郊野之地域而辨其夫家人民田莱之数及其六畜车辇之稽方士以四时脩此灋歳终又省之则与掌民数亦相近
　　凡都家之士所上治则主之
　　注曰都家之士都士家士也主之告于司寇听平之黄文叔曰所上治者罪与灋疑而谳者也　谳鱼
　　竭反
　　○讶士掌四方之狱讼
　　注曰郑司农云四方诸侯之狱讼
　　○谕罪刑于邦国
　　注曰告晓以丽罪及制刑之本意
　　○凡四方之有治于士者造焉
　　注曰谓谳疑辨事先来诣乃通之于士也士主谓士士师也如今郡国亦时遣主者吏诣廷尉议者
　　○四方有乱狱则往而成之
　　注曰乱狱谓若君臣宣淫上下相虐者也往而成之犹吕步舒使治淮南狱　造七报反
　　邦有宾客则与行人送逆之入于国则为之前驱而辟野亦如之居馆则帅其属而为之跸诛戮暴客者客出入则道之有治则赞之
　　注曰送逆谓始来及去也出入谓朝觐于王时也春秋曰晋侯受防以出出入三觐入国入野自以时事　道音导
　　凡邦之大事聚众庶则读其誓禁
　　疏曰大事者自是在国征伐之等聚众庶非诸侯之事也
　　○朝士掌建邦外朝之灋左九孤卿大夫位焉羣士在其后右九公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉
　　注曰树以为位者取其赤心而外刺象以赤心三刺也槐之言怀也怀来人于此欲与之谋羣吏谓府史也州长乡遂之官郑司农云王有五门外曰臯门二曰雉门三曰库门四曰应门五曰路门路门一曰毕门外朝在路门外内朝在路门内左九右九故易曰系用徽纆寘于丛谓明堂位说鲁公宫曰库门天子臯门雉门天子应门言鲁用天子之礼所名曰库门者如天子臯门所名曰雉门者如天子应门此名制二兼四则鲁无臯门应门矣檀弓曰鲁庄公之丧既葬而绖不入库门言其除丧而反由外来是库门在雉门外必矣如是王五门雉门为中门雉门外设两观与今之宫门同阍人几出入者穷民盖不得入也郊特牲绎之于库门内言逺当于庙门庙在库门之内见于此矣小宗伯职曰建国之神位右社稷左宗庙然则外朝在库门之外臯门之内与今司徒府有天子以下大防殿亦古之外朝哉周天子诸侯皆有三朝外朝一内朝二内朝之在路门内者或谓之燕朝
　　帅其属而以鞭呼趋且辟
　　注曰趋朝辟行人执鞭以威之
　　○禁慢朝错立族谈者
　　注曰慢朝谓临朝不肃敬也错立族谈违其位僔语也　易彦祥曰王朝有三皆所以听政此言外朝之政特详于治朝燕朝盖不特诸侯羣臣之咸在虽州长众庶与夫穷民罢民之类皆得羣至于左右前后之列其可忽乎朝士以鞭呼趋则呼朝者之趋于位也且为之辟则使人避焉而止其位也位定然后为之禁其慢朝者错立者族谈者尊君故也　长丁丈反罢音皮辟音辟纆亡北反僔子损反
　　凡得获货贿人民六畜者委于朝告于士旬而举之大者公之小者庶民私之
　　注曰俘而取之曰获委于朝十日待来识之者人民谓刑人奴逃亡者司职曰帅其民而搏盗贼郑司农云若今时得遗物及放失六畜持诣乡亭县庭大者公之大物没入公家也小者私之小物自畀也谓人民之小者未龀七歳以下　疏曰告于士者得物之人告朝士　俘音孚搏音博龀音衬畀必二反
　　凡士之治有期日国中一旬郊二旬野三旬都三月邦国朞期内之治听期外不听
　　注曰郑司农云谓在期内者听期外者不听若今时徒论决满三月不得乞鞫　疏曰凡士之治有期日者即上文乡士遂士之等狱讼成来于外朝职听逺近节之皆有一旬二旬期日期内听期外不听者所以省烦息讼也
　　凡有责者有判书以治则听
　　注曰判半分而合者郑司农云谓若今时辞讼有劵书者为治之　郑刚中曰责如今之理欠
　　○凡民同货财者令以国灋行之犯令者刑罚之注曰郑司农云同货财者谓合钱共贾者也以国灋行之司市为节以遣之　坡谓国灋如度量淳制及伪饰之禁也犯令者刑罚之如二人同财一人犯令则惟刑罚其犯令不相及也然言同货财则自贾者亦在其中
　　○凡属责者以其地傅而听其辞
　　注曰属责转责使人归之而本主死亡归受之数相抵冒者也以其地之人相比近能为证者来乃受其辞为治之
　　○凡盗贼军乡邑及家人杀之无罪
　　注曰郑司农云谓盗贼羣辈若军共攻盗乡邑及家人者杀之无罪若今时无故入人室宅庐舍上人车船牵引人欲犯灋者其时格杀之无罪　郑刚中曰军乡邑及家人者屯于乡邑奸犯及家人也
　　○凡报仇雠者书于士杀之无罪
　　疏曰士即朝士也　坡谓此谓或孤稚羸弱长成而将复仇者或仇人始逃而今乃归者或始无如之何而今乃可复者皆是也注疏意以杀人者防赦不死乃不辟于逺方犹与所杀之亲同国将报之先书于士妄意唐虞只眚灾肆赦而此经列有三宥三赦古所谓赦者如是而已岂有当诛而能防赦乎肆大眚始见于春秋汉唐方有大赦未可以为断也　责侧卖反又如字贾音古比毗志反辟音避
　　若邦凶荒札丧寇戎之故则令邦国都家县鄙虑刑贬注曰虑谋也贬犹减也谓当图谋缓刑且减国用为民困也所贬视时为多少之灋　疏曰县鄙谓六遂不言六乡者举遂则乡在其中
