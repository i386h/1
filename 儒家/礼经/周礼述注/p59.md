<!-- { "loadSidebar": true } -->
　　○司民掌登万民之数自生齿以上皆书于版辨其国中与其都鄙及其郊野异其男女歳登下其死生注曰登上也男八月女七月而生齿版今户籍也下犹去也每歳更着生去死　疏曰国中据六乡在城中者都鄙据三等采地及其郊野者郊谓六乡之民在四郊者野谓六遂及四等公邑是徧畿内矣　着丁略反
　　及三年大比以万民之数诏司寇司寇及孟冬祀司民之日献其数于王王拜受之登于天府内史司防宰贰之以赞王治
　　注曰司民轩辕角也天府主祖庙之藏者赞佐也三官以贰佐王治者当以民多少黜陟主民之吏　疏曰轩辕十七星如龙形有两角角有大民小民　郑刚中曰内史司防宰贰之以见民非特王之事而为大臣者不可不任其责小司寇贰之以制国用此言贰之以赞王治者司寇刑官也民至于犯刑以其贫穷而抵冒尔故言制国用意欲使三官知为民富之术不至使之犯刑也司民掌民数之官耳民之贫而犯刑非已所得而知也以为民者王所当治民有登耗则为公卿大臣者当据是数佐王以治之使之繁庶而已故曰以赞王治
　　○司刑掌五刑之灋以丽万民之罪墨罪五百劓罪五百宫罪五百刖罪五百杀罪五百
　　注曰墨黥也先刻其面以墨窒之劓截其鼻也今东西夷或以墨劓为俗古刑人亡逃者之世类与宫者丈夫则割其势女子闭于宫中若今宦男女也刖断足也周改膑作刖杀死刑也书曰决闗梁逾城郭而畧盗者其刑膑男女不以义交者其刑宫触易君命革舆服制度奸宄盗攘伤人者其刑劓非事而事之出入不以道义而诵不祥之辞者其刑墨降畔寇贼刼畧夺攘挢防者其刑死此二千五百罪之目畧也其刑书则亡夏刑大辟二百膑辟三百宫辟五百劓墨各千周则变焉所谓刑罚世轻世重者也郑司农云汉孝文帝十三年除肉刑　疏曰文帝所赦肉刑惟墨劓与刖三者其宫刑至隋乃赦　劓鱼器反刖音月黥其京反膑频忍反降户江反挢居兆反
　　若司寇断狱弊讼则以五刑之灋诏刑罚而以辨罪之轻重
　　注曰诏刑罚者处其所应不如今律家所署灋矣
　　○司刺掌三刺三宥三赦之灋以赞司寇听狱讼注曰刺杀也讯而有罪则杀之宥寛也赦舍也　疏曰刑有五一者是杀余皆讯之独言杀者立官名刺据重而言故也
　　○壹刺曰讯羣臣再刺曰讯羣吏三刺曰讯万民疏曰此三刺之事所施谓断狱弊讼之时
　　○壹宥曰不识再宥曰过失三宥曰遗忘
　　注曰郑司农云不识谓愚民无所识则宥之过失若今律过失杀人不坐死谓识审也不审若今仇雠当报甲见乙诚以为甲而杀之者过失若举刃欲砍伐而轶中人者遗忘若间帷薄忘有在焉而以兵矢投射之　坡谓不识者僻陋之人未识国灋非下文生而蠢愚者比过失无心也遗忘者疎狂之夫健忘者也
　　○壹赦曰幼弱再赦曰老旄三赦曰憃愚
　　注曰憃愚生而痴騃童昏者郑司农云幼弱老旄若今时律令年未满八歳八十以上非手杀人他皆不坐　王介甫曰幼而不弱老而不耄愚而非蠢则不在所赦　坡谓上三宥如今律所谓减等此三赦则全放之
　　○以此三灋者求民情断民中而施上服下服之罪然后刑杀
　　王光逺曰以此三灋者求民情断民中则情尽于内而辞孚于外矣情重者上服情轻者下服或刑或杀各得其罪而无疑也　刺七赐反旄耄同憃丑江反轶待结反轶中丁仲反间读如间厠之间射食亦反痴丑之反騃五骇反
　　○司约掌邦国及万民之约剂治神之约为上治民之约次之治地之约次之治功之约次之治器之约次之治挚之约次之
　　注曰此六约者诸侯以下至于民皆有焉剂谓劵书也治者理其相抵冒上下之差也　坡谓六约既兼邦国万民则治神之约以邦国言之天子郊诸侯社庙制自诸侯至士各有差至于非其当祀而命之亦为之约若鲁禘郊之类也以民言之所谓庶士庶民祭于寝也治民之约以邦国言之分乡以寓军制邑以授农各容其民不得为逋逃主也至于非所当有而授之若分晋以九宗之类者亦为之约以民言之本注谓征税迁移仇雠既和是也治地之约以邦国言之五等封土各有定制不得相侵凌至若鲁朝宿之许郑祭泰山之祊者亦为之约以民言之则闾里版图田首界比是也治功之约以邦国言之司勲六功是也以民言之司寇上功纠力是也治器之约以邦国言之典命所列国家宫室等之节至若非所用而颁之若鲁得用四代之服器者亦为之约以民言之如庶人役车端衰丧车无等之类也治挚之约宗伯之六瑞六挚详矣郑刚中曰六者或为上或为次以事之大小轻重为序也　剂子随反祊音崩
　　凡大约剂书于宗彞小约剂书于丹图
　　注曰大约剂邦国约也书于宗庙之六彝欲神监焉小约剂万民约也丹图未闻或有雕器簠簋之属有图象者与春秋曰斐豹也着于丹书今俗语有铁劵丹书岂此旧典之遗言
　　○若有讼者则珥而辟藏其不信者服墨刑
　　注曰讼讼约若宋仲几嶭宰者也辟藏开府视约书不信不如约也珥读为衈谓杀鸡取血衅其户
　　○若大乱则六官辟藏其不信者杀
　　注曰大乱谓僭约若吴楚之君晋文公请隧以葬者六官辟藏明罪大也六官初受盟约之贰　珥音二注衈同辟音辟隧音遂
　　○司盟掌盟载之灋
　　注曰载盟辞也盟者书其辞于防杀牲取血坎其牲加书于上而埋之谓之载书春秋曰宋寺人惠墙伊戾坎用牲加书为世子痤与楚客盟　痤才戈反
　　凡邦国有疑防同则掌其盟约之载及其礼仪北面诏明神既盟则贰之
　　注曰有疑不协也明神神之明察者谓日月山川也觐礼加方明于坛上所以依之也诏之者读其载书以告之也贰之者写副当以授六官
　　盟万民之犯命者诅其不信者亦如之
　　注曰盟诅者欲相与共恶之也犯命犯君教令也不信违约者也春秋曰臧纥犯门斩闗以出乃盟臧氏又曰郑伯使卒出豭行出犬鸡以诅射颍考叔者疏曰凡言盟者盟将来诅者诅往过
　　○凡民之有约剂者其贰在司盟
　　注曰贰之者检其自相违约　疏曰此谓司约副写一通来入司盟检后相违约勘之
　　○有狱讼者则使之盟诅
　　注曰不信则不敢听此盟诅所以省狱讼　坡谓此承上文约剂而言　恶乌路反纥恨发反豭音加
　　凡盟诅各以其地域之众庶共其牲而致焉既盟则为司盟共祈酒脯
　　注曰使其邑闾出牲而来盟已又使出酒脯司盟为之祈明神使不信者必凶　坡谓此一官见圣人防民之周夫邦国兆民情伪之出盖千态万貎矣邦国之间或有谗人交搆其间小将相恶大将相暴欲以王灋正之则彼此各有其是难为轻重欲和之则终怀猜忌使诏于明神虽有大疑两亦释然矣若夫万民之狱讼或有情事暧昧无佐证可成其罪欲赦之则受害者不肯甘心欲罚之则无恶者不服其罪计惟有盟诅使神人交疾之耳盖圣人有以见夫逆于伦而感于气者必召殃祸使之有所不敢又有以见夫天理民彝不容冺灭无情者必负羞而畏神使之有所不忍实善于佐灋之穷者也况所对者日月山川之神岂为妖妄乎而或谓先王之世令行禁止安有诲以不经之事此似是而非可言不可行之论也呜呼誓诰不及五帝盟诅不及三王盖言其盛时耳圣人之灋岂独纪一时之宜哉宁使世治民淳灋设而不用不可使世衰民伪值其事而无灋以处之也
　　○职金掌凡金玉锡石丹青之戒令
　　注曰青空青也　疏曰此数种同出于山地官廿人已主职金又主之者彼官主其取此官主其藏故二官共主之也
　　○受其入征者辨其物之媺恶与其数量楬而玺之入其金锡于为兵器之府入其玉石丹青于守藏之府注曰为兵器者攻金之工六也守藏者玉府内府也郑司农云受其入征者谓主受采金玉锡石丹青者之租税也楬而玺之者楬书其数量以着其物也玺者印也既楬书揃其数量又以印封之今时之书有所表识谓之楬橥
　　○入其要
　　注曰要凡数也入之于大府　媺美同楬音竭守音狩卝音矿揃音牋识音志橥音猪
　　掌受士之金罚货罚入于司兵
　　注曰给治兵及工直也货泉贝也罚罚赎也书曰金作赎刑　疏曰古者出金赎罪皆据铜为金士之金罚者谓断狱讼者有疑即使出赎既言金罚又曰货罚者出罚之家时或无金即出货以当金直故两言之
　　旅于上帝则共其金版飨诸侯亦如之
　　注曰鉼金谓之版此版所施未闻　鉼必领反
　　凡国有大故而用金石则掌其令
　　注曰主其取之令也用金石者作枪雷椎梈之属疏曰大故寇戎也　枪七羊反雷郎对反椎直追反梈音烹
　　○司厉掌盗贼之任器货贿辨其物皆有数量贾而楬之入于司兵
　　注曰郑司农云任器货贿谓盗贼所用伤人兵器及所盗财物也入于司兵若今时伤杀人所用兵器盗贼赃加责没入县官　疏曰任器多是金刃所盗财货虽非金刃以其贼物亦入司兵给治兵刃之用故并入司兵也　贾音嫁
　　其奴男子入于罪女子入于舂稾
　　注曰郑司农云谓坐为盗贼而为奴者输于罪舂人稾人之官也由是观之今之为奴婢古之罪人也故书曰予则奴戮女论语曰箕子为之奴罪之奴也故春秋曰斐豹也着于丹书请焚丹书我杀督戎耻为奴欲焚其籍也谓奴从坐而没入县官者男女同名
　　凡有爵者与七十者与未龀者皆不为奴
　　注曰有爵谓命士以上也龀毁齿也男八歳女七歳而毁齿　郑刚中曰盗贼之罪宜加以无余刑故凡亲戚皆从其家有爵者有老幼者特免为奴而已易彦祥曰先王之于天下固有杀未足以惩恶亦有不刑可以劝善者此之谓夫　龀音衬
　　○犬人掌犬牲凡祭祀共犬牲用牷物伏瘗亦如之注曰郑司农云牷纯也物色也伏谓伏犬以王车轹之瘗谓埋祭也尔雅曰祭地曰瘗埋
　　○凡几珥沈辜用駹可也
　　注曰郑司农云几读为庪尔雅曰祭山曰庪县祭川曰浮沈大宗伯职曰以埋沈祭山林川泽以疈辜祭四方百物駹谓不纯色也谓几读为刉珥当为衈刉衈者衅礼之事　瘗于例反轹音歴駹亡江反庪音诡县音悬
　　凡相犬牵犬者属焉掌其政治
　　注曰相谓视择知其善恶　疏曰犬有三种一田犬二吠犬三食犬若田犬吠犬观其善恶若食犬观其肥瘠故皆相之牵犬者谓呈见之故少仪云犬则执绁是也　绁音嶭
　　○司圜掌收教罢民
　　郑刚中曰拘之圜土而役之所以收之也劳之苦之使其善心自生所以教之也
　　○凡害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出圜土者杀虽出三年不齿
　　注曰弗使冠饰者着墨幪若古之象刑与舍释之也郑司农云罢民谓恶人不从化为百姓所患苦而未入五刑者也故曰凡害人者不使冠饰任之以事若今时罚作矣　罢蒲宜反
　　凡圜土之刑人也不亏体其罚人也不亏财
　　注曰言其刑人但加以明刑罚人但任之以事耳圜土所收教者过失害人已丽于灋者
　　○掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待弊罪
