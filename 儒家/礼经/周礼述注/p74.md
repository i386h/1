<!-- { "loadSidebar": true } -->
　　王宫门阿之制五雉宫隅之制七雉城隅之制九雉注曰阿栋也宫隅城隅谓角浮思也雉长三丈髙一丈度髙以髙度广以广　疏曰阿者谓门之屋两下为之其脊髙五丈隅者浮思则小楼也明堂位云疏屛注亦云今浮思也刻之为云气虫兽如今阙上为之矣则门屏有屋覆之与城隅及阙皆有浮思刻画为云气并虫兽者也
　　○经涂九轨环涂七轨野涂五轨
　　注曰广狭之差也杜子春云环涂谓环城之道　疏曰野涂国外谓之野不言纬者以与经同也
　　○门阿之制以为都城之制
　　注曰都四百里外距五百里王子弟所封其城隅髙五丈宫隅门阿皆三丈
　　○宫隅之制以为诸侯之城制
　　注曰诸侯畿以外也其城隅制髙七尺宫隅门阿皆五丈礼器曰天子诸侯台门　疏曰案异义古周礼説云天子城髙七雉隅髙九雉公之城髙五雉隅髙七雉侯伯之城髙三雉隅髙五雉都城之髙皆如子男之城高其天子及公城与此匠人同其侯伯已下与此匠人説异者此匠人云门阿之制以为都城之制髙五雉亦谓城隅也其城髙三雉与侯伯等如是子男岂不如都乎明子男城亦与伯等是以周礼説不云子男及都城之髙直云都城之髙皆如子男之城髙有此匠人相参明子男之城不止高一丈隅二丈而已如是则此经惟谓上公之城制
　　○环涂以为诸侯经涂野涂以为都经涂
　　注曰经亦谓城中道诸侯环涂五轨其野涂及都环涂野涂皆三轨
　　○匠人为沟洫
　　注曰主通利田间之水道
　　○耜广五寸二耜为耦一耦之伐广尺深尺谓之田首倍之广二尺深二尺谓之遂
　　注曰古者耜一金两人并之其垄中曰上曰伐伐之言也畎也今之耜岐头两金象古之耦也田一夫之所佃百亩方百步地遂者夫间小沟遂上亦有径　郑刚中曰古者耕种在上而水流乎中一耦之所者其土广深各一尺名之曰则为田间流水之道矣又于田首倍其数名之曰遂遂之为言水之所道达也此言一夫所受之田如是也　疏曰案遂人注云以南亩图之遂纵沟横洫纵浍横九浍而川周其外以彼遂在夫间故以南亩遂则纵矣此井田云田首倍之为遂以南亩图之遂则横矣　畎同佃音电
　　九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍
　　注曰此畿内采地之制九夫为井井者方一里九夫所治之田也采地制井田异于乡遂及公邑三夫为屋屋具也一井之中三屋九夫三三相具以出赋税其治沟也方十里为成成中容一甸甸方八里出田税缘边一里治洫方百里为同同中容四都六十四成方八十里出田税缘边十里治浍采地者在三百里四百里五百里之中载师职曰园廛二十而一近郊十一逺郊二十而三甸稍县都皆无过十二谓田税也皆就夫税之轻近重逺耳滕文公问为国于孟子孟子曰夏后氏五十而贡殷人七十而莇周人百亩而彻其实皆什一也彻者彻也莇者借也龙子曰治地莫善于莇莫不善于贡贡者校数嵗之中以为常文公又问井田孟子曰请野九一而莇国中什一使自赋卿以下必有圭田圭田五十亩余夫二十五亩死徙无出乡乡田同井出入相友守望相助疾病相扶持则百姓亲睦方里而井井九百亩其中为公田八家皆私百亩同养公田公事毕然后治私事所以别野人也又曰诗云雨我公田遂及我私惟莇为有公田由此观之虽周亦莇也鲁哀公问于有若曰年饥用不足如之何有若对曰盍彻乎曰二吾犹不足如之何其彻也春秋宣十五年秋初税亩曰非礼也谷出不过借以丰财也此数者世人谓之错而疑焉以载师职及司马灋论之周制畿内用夏之贡灋税夫无公田以诗春秋论语孟子论之周制邦国用殷之莇灋制公田不税夫贡者自治其所受田贡其税谷莇者借民之力以治公田又使收敛焉畿内用贡灋者乡遂及公邑之吏旦夕从民事为其促之以公使不得恤其私邦国用莇灋者诸侯専一国之政为其贪暴税民无艺周之畿内税有轻重诸侯谓之彻者通其率以什一为正孟子云野九夫而税一国中什一是邦国亦异外内之灋耳圭之言珪絜也周谓之士田郑司农説以春秋曰有田一成又曰列国一同
　　○専达于川各载其名
　　注曰达犹至也谓浍直至于川复无所注入载其名者识水所从出　莇音助雨于付反率音律识音志
　　凡天下之地埶两山之间必有川焉大川之上必有涂焉
　　注曰通其壅塞　疏曰此言同间有浍浍水入川其川是自然而有又非平地而出必因山间有之又大川不可輙越遂川必当有涂地势然也　易彦祥曰此言同间有浍之水入川川在两山之间与遂人万夫之川其説大异盖遂人夫间有遂其地百亩十夫则其首为横沟方一里十沟则东畔为南北之洫方三里有竒十洫则于南畔为横浍九浍则于四畔为川是万夫之川故其为川方三十三里少半里又九之而后方一同以南亩图之九浍而川周其外又从而九之则一同之间方八十一浍何其浍洫之稠多也此遂人之制至匠人则百里一同始有一浍达于两山之川而已
　　凡沟逆地阞谓之不行水属不理孙谓之不行
　　注曰沟谓造沟阞谓脉理属读为注孙顺也不行谓决溢也禹凿龙门播九河为此逆阞与不理孙也坡谓上文有遂沟洫浍五者此举中而言则凡遂洫沟皆不可逆阞与不理孙耳自是以下凡言沟者皆举一例余也
　　○梢沟三十里而广倍
　　注曰谓不垦地之沟也郑司农云梢读为桑螵蛸之蛸梢谓水潄齧之沟故三十里而广倍　坡谓郭明龙云梢沟句当有误字妄意三十里之三乃至字磨灭之余也盖遂横沟纵沟行一里受九遂之水行十里受九十遂之水水势愈大则潄齧必力故至十里为之洫广八尺深八尺使倍于沟以受其水而杀其势也　阞音勒属之树反孙音逊梢音箫潄音瘦齧音臬俱下同杀色界反
　　凡行奠水磬折以参伍
　　注曰坎为弓轮水行欲纡曲也郑司农云奠读为停谓行停水沟形当如磬直行三折行五以引水者疾焉
　　○欲为渊则句于矩
　　注曰大曲则流转流转则其下成渊　疏曰凡川沟欲得使教渊之深当句曲于矩使水势到向上句曲尺则为回涹自然深为渊騐今皆然也　奠音停句音钩回音溃涹于伪反
　　凡沟必因水埶防必因地埶善沟者水潄之善防者水淫之
　　注曰潄犹齧也郑司农云淫读为廞谓水淤泥土留着助之为厚谓淫读为淫液之淫
　　凡为防广与崇方其閷参分去一
　　注曰崇高也方犹等也閷者薄其上
　　○大防外閷
　　注曰又薄其上厚其下　疏曰外閷三分去一之外更去也　閷色界反
　　凡沟防必一日先深之以为式
　　注曰程人功也　疏曰将欲造沟防先以人数一日之中所作尺数后则以此功程赋其丈尺步数言深者谓深浅尺数里为式然后可以众力
　　注曰里读为己声之误也
　　凡任索约大汲其版谓之无任
　　注曰约缩也汲引也筑防若墙者以绳缩其版大引之言版桡也版桡筑之则鼓土不坚矣诗云其绳则直缩版以载又曰约之格格椓之橐橐　里音以音附格音各椓丁角反
　　葺屋参分瓦屋四分
　　葺屋草屋也三分屋之南北深以其一为屋脊髙四分亦然　郑刚中曰草之去水为迟瓦之去水甚疾故其峻之势宜有差也　陈用之曰自此至堂涂十有二分皆随其宜而閷之之势主以去水而已
　　囷窌仓城逆墙六分
　　注曰逆犹郤也筑此四者六分其髙郤一分以为閷囷圜仓穿地曰窌　疏曰郤墙六分者六分其髙去一以为杀假令髙丈二尺下厚四尺则于上去二尺为杀上惟二尺其囷仓城地上为之须为此杀其窌入地亦为此杀者虽入地口宜寛则牢固也
　　堂涂十有二分
　　注曰谓阶前若今令甓祴也分其督旁之脩以一分为峻也尔雅曰堂涂谓之陈
　　窦其崇三尺
　　注曰宫中水道
　　墙厚三尺崇三之
　　注曰髙厚以是为率足以相胜　葺七入反囷贫反窌古孝反窦音豆閷音杀色界反令音零甓薄厯反裓音阶胜音升
　　○车人之事半矩谓之宣
　　注曰矩灋也所灋者人也人长八尺而大节三头也腹也胫也以三通率之则矩二尺六寸三分寸之二头髪皓落曰宣半矩尺三寸三分寸之一人头之长也柯欘之木头取名焉易巽为宣髪
　　○一宣有半谓之欘
　　注曰欘斲斤柄长二尺尔雅曰句欘谓之定
　　○一欘有半谓之柯
　　注曰伐木之柯柄长三尺诗云伐柯伐柯其则不逺郑司农云苍颉篇有柯欘
　　○一柯有半谓之磬折
　　注曰人带以下四尺五寸磬折立则上俛玉藻曰三分带下绅居二焉绅长三尺　欘张玉反句音劬俛音免
　　○车人为耒庛长尺有一寸中直者三尺有三寸上句者二尺有二寸
　　注曰郑司农云耒读为耕耒庛读为其颡有疵之疵谓耒下岐谓庛读为棘刺之刺刺耒下前曲接耜疏曰中直者谓手执处为句故谓庛上句下为中
　　直句者谓人手执之处
　　○自其庛缘其外以至于首以其内六尺有六寸与步相中也
　　注曰缘外六尺有六寸内六尺应一步之尺数耕者以田器为度宜耜异材不在数中　疏曰其内者据庛面至句下望直量之内谓上下两曲之内中应也　庛音刺句音钩下同缘悦战反中丁丈反疵似斯反
　　坚地欲直庛柔地欲句庛直庛则利推句庛则利倨句磬折谓之中地
　　注曰中地之耒其庛与直者如磬折则调矣调则六尺　郑刚中曰推者推而前也者举而起也推汤雷反
　　○车人为车柯长三尺博三寸厚一寸有半五分其长以其一为之首
　　注曰首六寸谓若金刚闗头斧柯其柄也郑司农云柯长三尺谓斧柯因以为度　疏曰此车人谓造车之事凡造作皆用斧因以量物故先论斧柄长短及刃之大小也
　　毂长半柯其围一柯有半
　　注曰大车毂径尺五寸
　　辐长一柯有半其博三寸厚三之一
　　注曰辐厚一寸也
　　渠三柯者三
　　注曰渠二丈七寸谓罔也其径九尺郑司农云渠谓车輮所谓牙　疏曰渠二丈七尺者案上辐长一柯有半两两相对则九尺尚有毂空壶中于二丈七尺不合者云辐长一柯有半两相九尺者通计毂而言其实辐无一柯有半也　注故书博为抟杜子春云当为博牙五稼反
　　行泽者欲短毂行山者欲长毂短毂则利长毂则安注曰泽泥若其大安山险苦其大动　疏曰此总言大车柏车所利之事以大车在平地并行泽柏车山行各有所宜也
　　○行泽者反輮行山者仄輮反輮则易仄輮则完注曰郑司农云反輮谓轮輮反其木里需者在外泽地多泥柔也山地刚多沙石谓反輮为泥之黏欲得心在外滑仄輮谓沙石破碎之欲得表里相依坚刃
　　○六分其轮崇以其一为之牙围
　　注曰轮髙轮径也牙围尺五寸　毛氏曰此大车之轮宜在渠三柯者三之下故知其简脱也　輮人九反仄音侧易以豉反大音泰需人兖反
　　柏车毂长一柯其围二柯其辐一柯其渠二柯者三五分其轮崇以其一为之牙围
　　注曰柏车山车轮髙六尺牙围尺二寸　疏曰其辐一柯其渠二柯者三两辐相对六尺渠围丈八尺亦谓通毂空壶中并数而言也
　　大车崇三柯绠寸牝服二柯有参分柯之二
