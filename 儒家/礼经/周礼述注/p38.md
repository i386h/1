<!-- { "loadSidebar": true } -->
　　教教瞽蒙也出音曰鼓鼗如鼔而小持其柄摇之旁耳还自击柷如漆筩方二尺四寸深一尺八寸中有椎乐始作撞其底及左右击以起乐敔如伏虎背有二十七刻别有木长尺栎之以止乐埙烧土为之大如鴈卵锐上平底有六孔以声箫编以竹长尺四寸颂箫尺二寸象鸟翼有吹处大者二十四管小者十六管管如篴而小六孔并两而吹之谓琴瑟也歌依咏诗也　坡伯兄曰此八者其序盖自下而及上自觕以及精小师皆敎之而匏与金石不在焉盖磬师钟师笙师镈师掌之矣钟镈笙磬其类不一器也故各有専之者　筩音动篴音狄
　　大祭祀登歌撃拊
　　注曰亦自有拊击之佐大师令奏郑司农云拊者击石
　　○下管击应鼓
　　注曰应鼙也应与朄及朔皆小鼔也其所用别未闻彻歌
　　注曰于有司彻而歌雍
　　大飨亦如之
　　疏曰其大飨飨诸侯之来朝者彻器亦歌雍若诸侯自相飨彻器即歌振鹭故仲尼燕居云大飨有四焉云彻以振羽振羽当为振鹭是其事也
　　大丧与廞
　　注曰从大师　与音预
　　凡小祭祀小乐事鼓朄
　　注曰如大师郑司农云朄小鼓名
　　掌六乐声音之节与其和
　　徐氏曰以六代之乐而文之以五声播之以八音五声若大不逾宫细不过羽之类八音若升歌在上匏竹在下之类是之谓节然上下大小欲其周旋而相应故曰和
　　○瞽蒙掌播鼗柷敔埙箫管歌
　　注曰播谓其音
　　讽诵诗世奠系鼓琴瑟
　　注曰讽诵诗谓闇读之不依咏也郑司农云讽诵诗主诵诗以刺君过故国语曰瞍赋蒙诵谓诗也杜子春云世奠系谓帝系诸侯卿大夫世本之属是也小史主次序先王之世昭穆之系述其徳行瞽蒙主诵诗并诵世系以戒劝人君也故国语曰敎之世为之昭眀徳而废幽昏焉以怵惧其动　坡伯兄曰此谓人君燕居之时瞽蒙主诵诗并诵世系以戒劝之鼓琴瑟以安乐之也　奠音定
　　掌九徳六诗之歌以役大师
　　注曰役为之使
　　○眂了掌凡乐事播鼗击颂磬笙磬
　　注曰眂了播鼗又击磬磬在东方曰笙笙生也在西方曰颂颂或作庸庸功也大射礼曰乐人宿县于阼阶东笙磬西面其南笙钟其南镈皆南陈又曰西阶之西颂磬东南其南钟其南镈皆南陈　县音悬下同
　　掌大师之县
　　注曰大师当县则为之　坡伯兄曰凡县者钟磬之属非瞽蒙所职故眂了掌之必言大师之县谓大师当命奏者也
　　凡药事相瞽
　　注曰相谓扶工
　　大丧廞乐器大旅亦如之
　　注曰旅非常祭于时乃兴造其乐器　坡伯兄曰凡瞽蒙所掌者皆眂了代廞之然眂了之职既云击颂磬笙磬又云掌大师之县则钟磬之属亦必眂了廞之也故下磬师钟师独无廞器之文则知其职具是矣其余则笙师所廞者竽笙以下镈师所廞晋鼔籥师羽籥司干干盾典庸器笋簴各以其所掌者廞之也大旅亦如之然惟于眂了笙师言之者见例而已自是以下可以义推
　　宾射皆奏其钟鼓
　　注曰击朄以奏之其登歌大师自奏之　疏曰大师职云下管令奏鼓朄钟鼓与管俱在下管既击朄令奏则钟鼓亦击朄奏之可知
　　○鼜恺献亦如之
　　注曰恺献献功恺乐也杜子春云读鼜为忧戚之戚谓戒守鼓也击鼓声疾数故曰戚　鼜音戚
　　○典同掌六律六同之和以辨天地四方隂阳之声以为乐器
　　注曰阳声属天隂声属地天地之声布于四方为作也律述气者也同助阳宣气与之同皆以铜为之坡伯兄曰六律为阳六同为隂布十有二辰以从八风故能知律同之和者则能辨天地四方隂阳之声矣乐器金石之类也造八音之器必本于律也
　　凡声髙声防正声缓下声肆陂声散险声敛达声赢微声韽回声衍侈声筰弇声郁薄声甄厚声石
　　注曰郑大夫读防为衮冕之衮谓髙钟形大上上大也髙则声上藏衮然旋如里正谓上下直正则声缓无所动下谓钟形大下下大也下则声出去放肆陂读为险陂之陂陂谓偏侈陂则声离散也险谓偏弇也险则声敛不越也达谓其形微大也达则声有余若大放也微谓其形微小也韽读为飞鉆湼韽之韽韽声小不成也回谓其形微圜也回则其声淫衍无鸿杀也侈谓中央约也侈则声廹筰出去疾也弇谓中央寛也弇则声郁勃不出也甄读为甄燿之甄甄犹掉也钟微薄则声掉钟大厚则如石叩之无声坡伯兄曰此声之病也八音之声皆然　防古本
　　反陂彼义反韽音庵筰音谪弇音掩甄音震鉆其防反杀色界反
　　凡为乐器以十有二律为之数度以十有二声为之齐量
　　注曰数度广长也齐量侈弇之所容　疏曰数度者律厯志云古之神瞽度律均钟以律计倍半如黄钟九寸倍之为尺八寸半之得四寸半总二尺二寸半为钟口径及上下之数自外十二辰头皆然　坡谓齐均也量度也吹十二律之声均度所造器使之相应二者皆以防其防缓等之失
　　○凡和乐亦如之
　　注曰和谓调其故器也
　　坡伯兄曰或问六律五声八音别其名合其用者安在曰乐之有五声也谓夫歌之调之别有此五者而非仅髙下之谓也是故志有喜乐哀怒诗有雅颂国风于是而歌声之部分焉含宏广大者谓之宫激奋厉者谓之商流动和畅者谓之角敏速疾防者谓之征嘈杂琐细者谓之羽含宏广大者君之道也激奋厉者臣之操也流动和畅者民之理也敏速疾防者事之宜也嘈杂琐细者物之象也此五声之分乐之全也今之为五声者不然曰五声者以清浊髙下为别而已于是有一章一句而五声并用夫一章一句五声之用无不在焉然非其本也清庙之篇则宫音之奏也无衣之什则商声之讴也是之谓五声若夫清浊髙下则六律之用也五声之纪也宫商角征羽各有清浊髙下焉十二管以律之是之谓六律律既成矣而非吹律以作乐之谓也古者制律备而铸钟铸钟者象律之声也戞击其钟以为八音之纲纪故国语曰金石以动之丝竹以行之诗以道之歌以咏之匏以宣之瓦以赞之革木以节之又曰律所以立均出度也古之神瞽考中声而量之以制度律均钟百官轨仪是故钟灋律磬灋钟编钟编磬皆十六为一堵灋律之十二及四清声也故兼总条贯金声而玉振之则六律备五声应八音齐圣人比徳焉然则八音者六律五声备焉国语谓乐器重者从细轻者从大何谓也曰六律五声八音者经也轻重钜细必于和者权也唯人声则中和之始是故清浊高下有所裁制其次笙管亦以人气吹之近人声者也若金石之类其物性既异则洪纎之响率有所偏是故髙者抑之下者之细者昭其大也大者鸣其细也大昭小鸣和之道也故其言琴瑟尚宫钟尚羽石尚角匏竹利制重者谓钟也尚羽所以从细也轻者谓琴瑟也尚宫所以从大也石音在轻重之间故尚角角在清浊之间也匏则笙也竹则管也尚制者笙管近人声有所裁制也
　　○磬师掌教击磬击编钟
　　注曰教教眂了也磬亦编于钟言之者钟有不编不编者钟师击之杜子春读编为编书之编　刘原父曰宫县有特磬十二镈钟十二皆依辰次陈之以应其方之律编磬编钟各十有六共为一簴而磬师之职掌教眂了击特磬与编磬而又教之击编钟也
　　教缦乐燕乐之钟磬
　　注曰缦谓杂声之和乐者也学记曰不学操缦不能安燕乐房中之乐所谓隂声也二乐皆敎其钟磬疏曰学记郑注云操缦杂弄即今之调辞曲
　　○及祭祀奏缦乐
　　易彦祥曰祭祀奏缦乐亦取其和而已
　　○钟师掌金奏
　　注曰金奏击金以为奏乐之节金谓钟及鏄　疏曰此钟师自击不编之钟凡作乐先击钟故云金奏
　　凡乐事以钟鼓奏九夏王夏肆夏昭夏纳夏章夏齐夏族夏祴夏骜夏
　　注曰以钟鼓者先击钟次击鼓以奏九夏夏大也乐之大歌有九杜子春云祴读为陔鼓之陔王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏肆夏诗也春秋传曰穆叔如晋晋侯享之金奏肆夏三不拜工歌文王之三又不拜歌鹿鸣之三三拜曰三夏天子所以享元侯也使臣不敢与闻肆夏与文王鹿鸣俱称三谓其三章也以此知肆夏诗也国语曰金奏肆夏繁遏渠天子所以享元侯肆夏繁遏渠所谓三夏矣吕叔玉云肆夏繁遏渠皆周颂也肆夏时迈也繁遏执竞也渠思文也肆遂也夏大也言遂于大位谓王位也故时迈曰肆于时夏允王保之繁多也遏止也言福禄止于周之多也故执竞曰降福穰穰降福简简福禄来反渠大也言以后稷配天王道之大也故思文曰思文后稷克配彼天故国语谓之曰皆昭令徳以合好也谓以文王鹿鸣言之则九夏皆诗篇名颂之族类也此歌之大者载在乐章乐崩亦从而亡是以颂不能具　疏曰钟师击钟而兼鼓者凡作乐先击钟次击鼓见先后次第故兼言之钟中得奏九夏者谓堂上歌之堂下以钟鼓应之故左氏传云晋侯歌钟二肆　齐音斋祴音陔骜五羔反
　　凡祭祀飨食奏燕乐
　　注曰以钟鼓奏之
　　凡射王奏驺虞诸侯奏貍首卿大夫奏采苹士奏采蘩注曰郑司农云驺虞圣兽　疏曰言凡射则大射宾射等同用此为射节　坡伯兄曰大师帅瞽而歌射节其钟鼓之事则钟师奏之故曰奏凡九夏四节之奏大司乐所令者盖钟师焉
　　掌鼙鼓缦乐
　　注曰鼓读如庄王鼓之鼓谓作缦乐击鼙以和之疏曰此官主击鼙于磬师作缦乐则击鼙以和之
　　○笙师掌教龡竽笙埙籥箫箎篴管舂牍应雅以教祴乐
　　教教了也竽三十六簧宫管在中长四尺二寸笙长四尺十三簧宫管在左籥如三孔其中则中声其上下二孔则声之清浊所由生也箎长尺四寸围三寸七孔一孔上出径三分凡八孔横吹之篴长三尺四寸六孔舂牍以竹大五六寸长七尺短者一二尺其端有两空髤画以两手筑地应亦以竹长六尺五寸其中有椎雅状如筒而弇口大二围长五尺六寸以羊韦鞔之有两纽疏画祴乐祴夏之乐牍应雅教其舂者谓以筑地笙师敎之则三器在庭可知矣宾醉而出奏祴夏以此三器筑地为之行节明不失礼　坡伯兄曰竽笙以下八者皆笙之属故笙师敎之埙箫管盖与小师杂教瞽蒙其余或教眂了也龡音吹髤香牛反鞔莫官反
　　凡祭祀飨射共其钟笙之乐
　　注曰钟笙与钟声相应之笙
　　燕乐亦如之
　　大丧廞其乐器及奉而藏之大旅则陈之
　　注曰陈于馔处而已不涖其县　疏曰其涖县者大司乐　坡伯兄曰眂了言兴乐器不言陈与蔵者省文也故曰大旅亦如之如其兴器而已笙师言与又言藏旅则不藏也故曰大旅则陈之
　　○镈师掌金奏之鼓
　　郑刚中曰镈师掌镈而一职皆言鼓岂为镈师又击鼓乎观鼓人言以晋鼓鼓金奏则此所谓鼓者攷击以作之之义也当金奏之时鼓人以鼓作之镈师则以镈作之故皆以鼓言三鼜皆鼓之是镈师皆击镈而鼓之也镈师固宜掌镈今畧无击镈之文皆言击鼓则鼓为鼓作之意明矣先儒之説似非镈师本意
　　凡祭祀鼓其金奏之乐飨食宾射亦如之
　　王次防曰金钟也鼓者所以击其钟也
　　军大献则鼓其恺乐凡军之夜三鼜皆鼓之守鼜亦如之
　　注曰守鼜备守鼓也杜子春云一夜三击备守鼜也春秋传所谓宾将趋者音声相似　趋左传作棷庄九反
　　大丧廞其乐器奉而藏之
　　○韎师掌敎韎乐祭祀则帅其属而舞之
　　注曰舞之以东夷之舞　疏曰凡舞夷乐皆门外为之
