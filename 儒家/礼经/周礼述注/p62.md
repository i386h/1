<!-- { "loadSidebar": true } -->
　　郑刚中曰诸侯之事天子则有时聘殷頫之文大宗伯所谓时聘曰问殷頫曰视是也天子之于诸侯亦有以报其礼故此行时聘殷頫之礼以答之但天子遣行人以徃则曰结好除慝此所以不同也诸侯比年小聘三年大聘矣王又以时遣人聘之春秋书天王使凡伯来聘是也聘则有财以为礼所以结好于诸侯頫省视也王者省视其所为虑其有相恶之慝慝者怨恶之匿乎心也积怨不除至于相吞灭者有之为之讲解使销除焉
　　○闲问以谕诸侯之志归脤以交诸侯之福贺庆以赞诸侯之喜致禬以补诸侯之烖
　　注曰此四者王使臣于诸侯之礼也闲问者闲嵗一问诸侯谓存省之属谕诸侯之志者谕言语谕书名其类也交或往或来者也赞助也致禬凶礼之吊礼禬礼也补诸侯烖者若春秋澶渊之防谋归宋财朝音潮比毗志反頫通笑反闲记苋反脤上忍反禬音防澶市然反
　　以九仪辨诸侯之命等诸臣之爵以同邦国之礼而待其宾客
　　注曰九仪谓命者五公侯伯子男也爵者四孤卿大夫士也　易彦祥曰爵命不同如此而曰同者命同于上公皆以九为节命同于侯伯皆以七为节命同于子男皆以五为节以至爵同于孤则皆以四为节爵同于卿大夫而有大国次国小国之异命则亦各眂其命之数而为节以此待宾客则大行人之所掌有定籍而其爵命之上下隆杀各当于礼而举不敢逾其分其为同也至矣
　　上公之礼执桓圭九寸缫借九寸冕服九章建常九斿樊缨九就贰车九乘介九人礼九牢其朝位宾主之间九十步立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乘介七人礼七牢朝位宾主之间七十步立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位宾主之闲五十步立当车衡摈者三人庙中将币三享王礼壹祼不酢飨礼五献食礼五举出入三积壹问壹劳诸男执蒲璧其他皆如诸子之礼
　　注曰缫借以五采韦衣板若奠玉则以借之冕服着冕所服之衣也九章者自山龙以下七章者自华虫以下五章者自宗彝以下也常旌斿也斿其属防垂者也樊缨马饰也以罽饰之每一处五采备为一就就成也贰副也介辅已行礼者也礼大礼饔饩也三牲备为一牢朝位谓大门外宾下车及王车出迎所立处也王始立大门内交摈三辞乃乘车而迎之齐仆为之节上公立当轵侯伯立当疾子男立当衡王立当轸与庙受命祖之庙也飨设盛礼以饮宾也问问不恙也劳谓苦倦之也皆有礼以币致之郑司农云车轵轵也祼读为灌再灌再饮公也而酢报饮王也出入五积谓馈之刍米也前疾谓驷马车辕前胡下垂柱地者谓三享皆束帛加璧庭实惟国所有朝士仪曰奉国地所出重物而献之明臣职也朝先享不言朝者朝正礼不嫌有等也王礼王以郁鬯礼宾也郁人职曰凡祭祀宾客之祼事和郁鬯以实彝而陈之礼者使宗伯摄酌圭瓒而祼王既拜送爵又摄酌璋瓒而祼后又拜送爵是谓再祼再祼宾乃酢王也礼侯伯一祼而酢者祼宾宾酢王而已后不祼也礼子男一祼不酢者祼宾而已不酢主也不酢之礼聘礼礼宾是与九举举牲体九饭也出入谓从来讫去也每积有牢礼米禾刍薪凡数不同者皆降杀疏曰此一经总列五等诸侯来朝天子天子以礼
　　迎待之灋上公执桓圭九寸缫借九寸此主行朝礼于朝所执其服则皮弁若行三享则执璧瑞自冕服九章已下至将币三享见行三享已前之事自王礼已下至三劳见王礼诸公之礼樊马腹帯缨马鞅贰车九乗者按觐礼记云偏驾不入王门郑云左傍与已同曰偏同姓金路异姓象路四卫革路蕃国木路此等不入王门舎于馆乗墨车龙旂以朝彼据觐礼觐礼天子不下堂而见诸侯故诸侯不得申偏驾今此春夏受贽在朝无迎灋亦应偏驾不来今行朝后行三享在庙天子亲迎并申上车明乗金路之等若不申上车何得有樊缨九就之等以此知皆乗所得之车也但贰车所饰无文未知诸侯贰车得与上车同否立当车轵者轵谓毂末车辕北向在西边亦去大门九十步公于车东东西相望当毂末摈者五人者大宗伯为上摈小行人为承摈啬夫为末摈其余二人是士九献者王酌献宾宾酢主人主人酬宾酬后更八献是为九献出入五积者谓在路供宾来去皆五积三问者使卿大夫问之有礼以致之所行三处亦当与三劳同处也三劳者案小行人逆劳于畿案觐礼云至于郊王使人皮弁用璧劳注云郊谓近郊其逺郊劳无文但近郊与畿大小行人劳则远郊劳亦使大行人也前疾谓若辀人辀深四尺七寸轼前曲中是也　缫音藻借在夜反斿音留樊步干反乗绳证反轵之氏反祼古乱反食音嗣积子赐反劳老报反信音申衣板之衣于既反着丁略反防音衫罽居例反齐侧皆反蕃音藩毂音谷辀音舟轼音式
　　凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆视小国之君
　　注曰此以君命来聘者也孤尊既聘享更自以其贽见执束帛而已豹皮表之为饰继小国之君言次之也朝聘之礼每一国毕乃前不交摈者不使介传辞交于王之摈亲自对摈者也庙中无相介皆入门西上而立不前相礼者聘之介是与以酒礼之酒谓齐酒也和之不用郁鬯耳其他谓贰车及介牢礼宾主之间摈者将币祼酢飨食之数　疏曰若行正聘则执瑑圭璋八寸以行聘不得执皮帛也但侯伯以下臣无此更见灋惟大国孤尊故天子别见之案赵商问孤执皮帛所尊众多下云其他眂小国之君以五为节今此亦五下云诸侯之卿各下其君二等以下注云公使卿亦七侯伯亦五子男三不审大国孤五而卿七何答曰卿奉君命七介孤尊更自特见故五介此有聘礼可参之未之思耶又问孤出入三积此即与小国同何须特云三积答曰三积者卿亦然非独孤也故不在视小国之中然则一劳者亦是卿亦然故须见之牢礼卿亦五视小国君其余则异案聘礼及掌客可见然则孤聘天子既以聘使受礼又自得礼如是孤灋再重受礼矣也　相息亮反齐才计反
　　凡诸侯之卿其礼各下其君二等以下及其大夫士皆如之
　　注曰此亦以君命来聘者也所下其君者介与朝位宾主之间也其余则自以其爵聘义曰上公七介侯伯五介子男三介是谓使卿之聘之数也朝位则上公七十步侯伯五十步子男三十步与　疏曰及其大夫士皆如之者大夫又各自下卿二等也士无聘之介数而言如之者士虽无介与步数至于牢礼之等又降杀大夫聘义惟见卿各下其君二等仍不见大夫下卿二等案聘礼云小聘使大夫其礼如为介三介彼侯伯之大夫三介则亦三十步若上公大夫五介五十步子男大夫一介一十步可知注不言者举卿则大夫见矣
　　邦畿方千里其外方五百里谓之侯服岁壹见其贡祀物又其外方五百里谓之甸服二嵗壹见其贡嫔物又其外方五百里谓之男服三嵗壹见其贡器物又其外方五百里谓之采服四嵗壹见其贡服物又其外方五百里谓之卫服五嵗壹见其贡材物又其外方五百里谓之要服六嵗壹见其贡货物
　　注曰要服蛮服也此六服去王城三千五百里相距方七千里公侯伯子男封焉其朝贡之岁四方各四分趋四时而来或朝春或宗夏或觐秋或遇冬祀贡者牺牲之属故书嫔作频郑司农云嫔物妇人所为物也尔雅曰嫔妇也谓嫔物丝枲也器物尊彝之属服物纁絺纩也材物八材也货物贝也　疏曰此因朝而贡与大宰九贡及下小行人春入贡者别彼二者是嵗之常贡也
　　○九州之外谓之蕃国世壹见各以其所贵寳为挚注曰九州之外夷服镇服蕃服也曲礼曰其在东夷北狄西戎南蛮虽大曰子春秋传曰杞伯也以夷礼故曰子然则九州之外其君皆子男也无朝贡之岁父死子立及嗣王即位乃一来耳各以其所贵寳为挚则蕃国之君无执玉瑞者是以谓其君为小宾臣为小客所贵寳见传者若犬戎献白狼白鹿是也其余则周书王防备焉　絺勅之反纩音旷
　　王之所以抚邦国诸侯者岁徧存三嵗徧頫五嵗徧省七岁属象胥谕言语协辞命九岁属瞽史谕书名听声音十有一岁达瑞节同度量成牢礼同数器脩灋则十有二岁王巡守殷国
　　注曰抚犹安也存頫省者王使臣于诸侯之礼所谓间问也岁者巡守之明岁以为始也属犹聚也自五岁之后遂闲岁徧省也七岁省而召其象胥九岁省而召其瞽史皆聚于天子之宫教习之也胥读为谞王制曰五方之民言语不通嗜欲不同达其志通其欲东方曰寄南方曰象西方曰狄鞮北方曰译此官正为象者周始有越裳重译而来献是因通言语之官为象胥云谞谓象之有才知者也辞命六辞之命也瞽乐师也史大史小史也书名书之字也古曰名聘礼曰百名以上至十一嵗又徧省焉度丈尺也量豆区釜也数器铨衡也灋八灋也则八则也达同成脩皆谓赍其灋式行至则齐等之也成平也平其僭逾者也王巡守诸侯防者各以其时之方书曰遂觐东后是也其殷国则四方四时分来如平时　疏曰如平时者谓分四方各遂春夏秋冬如平时若六服尽来即与四时别也　王光逺曰存者问而存之也頫者问而视之也省者巡而察之也頫则详于存省则详于頫　徐氏曰十一岁而达同成脩之者为巡守攷制度张本也　吕伯恭曰巡守之礼此乃维持政治摄提人心大扺人心久则易防政治乆则必有缺一次巡守又提摄整顿一次此所以新新不已之意　属章束反译音亦谞思叙反鞮丁兮反赍子兮反
　　凡诸侯之王事辨其位正其等协其礼宾而见之注曰王事以王之事来也诗云莫敢不来王孟子曰诸侯有王　疏曰位谓九十七十五十步之位等谓尊卑之等冕服旌旗贰车之类也礼谓牢礼飨燕积膳之礼
　　若有大丧则诏相诸侯之礼
　　注曰诏相左右教告之也　疏曰诸侯为天子斩其哭位周旋擗踊进退皆有礼灋　相息亮反
　　若有四方之大事则受其币听其辞
　　注曰四方之大事谓国有兵宼诸侯来告急者礼动不虚皆有贽币以崇敬也受之以其事入告王也聘礼曰若有言则以束帛如享礼
　　凡诸侯之邦交岁相问也殷相聘也世相朝也
　　注曰小聘曰问殷中也久无事又于殷朝者及而相聘也父死子立曰世凡君即位大国朝焉小国聘焉此皆所以习礼攷义正刑一徳以尊天子也必择有道之国而就脩之郑司农説殷聘以春秋传曰孟僖子如齐殷聘是也　疏曰言诸侯邦交谓同方岳者
　　○小行人掌邦国宾客之礼籍以待四方之使者注曰礼籍名位尊卑之书使者诸侯之臣使来者也疏曰大行人待诸侯身小行人待诸侯之使者其
　　邦之礼籍则诸侯及臣皆在焉
　　令诸侯春入贡秋献功王亲受之各以其国之籍礼之注曰贡六服所贡也功考绩之功也秋献之若今计文书断于九月其旧灋　疏曰此云贡即大宰九贡
　　凡诸侯入王则逆劳于畿
　　注曰郑司农云入王朝于王也故春秋传曰宋公不王又曰诸侯有王王有巡守
　　○及郊劳眂馆将币为承而摈
　　注曰眂馆致馆也承犹丞也王使劳宾于郊致馆于宾至将币使宗伯为上摈皆为之丞而摈之　疏曰此经三事皆为丞而摈之眂者使卿大夫往眂观其可否郊劳王使大行人劳于郊也惟将币时大宗伯为上摈
