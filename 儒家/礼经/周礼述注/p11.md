<!-- { "loadSidebar": true } -->
　　以周知入出百物以叙其财受其币使入于职币叙犹比次也受谓受录其余币而为之簿书使之入于职币也夫九职九正百物之入也知其入以叙其财者职内事也九事百物之出也知其出以叙其财者职岁事也受其余币而藏之者职币事也司书为三官书记之长故周知之受之
　　○凡上之用财用必攷于司会
　　注曰上谓王与冢宰王虽不会亦当知多少而阙之司会以九式均节邦之财用　坡谓以周知至此即司会所掌官府之百物财用也　长音掌
　　三岁则大计羣吏之治以知民之财器械之数以知田野夫家六畜之数以知山林川泽之数以逆羣吏之徴令
　　注曰械犹兵也逆受而钩攷之山林川泽童枯则不税　疏曰三年一闰天道小成攷校羣吏须有黜陟知民之财器已下川泽已上恐其羣吏滥徴敛万民故知此本数乃钩攷其徴令也　坡谓此一经即司会所掌郊野县都之百物财用也以知民财巳下以书契版图知之也　李景齐曰豳风陈王业孟子论王道可见古人皆以民事为先吾观冢宰三岁大计意其必功过之大者至司书之职而后知其所计者但如此耳先王之致意于民事何如也后世课羣吏者责办赋税与夫簿书狱讼之末民生之厚与否田野之辟与否不恤也安识成周计吏之本意
　　凡税敛掌事者受灋焉及事成则入要贰焉
　　注曰灋犹数也应当税者之数成犹毕也　疏曰凡税敛者谓若地官闾师旅师徴敛之官必来受灋又入要贰者以司书知财器已下之数拟后钩攷之也
　　凡邦治攷焉
　　以其自六典至版图无不掌其书故皆此乎攷也
　　○职内掌邦之赋入辨其财用之物而执其总以贰官府都鄙之财入之数以逆邦国之赋用
　　掌赋入者谓九职九贡九赋之税入皆掌之赋乃总名下言赋者皆此类也辨财用之物处之使种类相从总谓簿书之种别与大凡官府财入谓内府外府之属凡入货贿者皆是都鄙财入盖县都财赋留其处以待用而其副皆在职内赋用用赋也
　　凡受财者受其贰令而书之
　　受财受于大府也贰令者大府一令与其人为信至某府受财一为副令下职内登书以备钩攷若今时之有存案
　　及会以逆职岁与官府财用之出
　　疏曰职岁主出职内主入以已入财之数钩攷职岁出财之数与职岁出财与官府所用之数竝钩攷之也　防古外反
　　而叙其财以待邦之移用
　　注曰亦钩攷今藏中余见为之簿移用谓转运给他坡谓详此官竝非职藏之府夫内府掌贡赋外府
　　掌邦布财之良不良皆举之矣安得更有不良者藏自职内乎且内府外府掌其入亦掌其出则未知职岁之所出又果何财也然则职内职岁二官与司会司书为类明是掌文书以钩攷出内之会计竝无府义也郑子以为府者盖因职币振敛余财以例此二官故以为府耳然而可疑矣　藏才浪反藏自之藏读本字内音纳
　　○职岁掌邦之赋出以贰官府都鄙之财出赐之数以待会计而攷之
　　注曰以贰者亦如职内书其贰令而编存之出出以给用也赐用以赐予也
　　凡官府都鄙羣吏之出财用受式灋于职岁
　　注曰百官之公用式灋多少职岁掌出之旧用事存焉　坡谓以出数之贰在此也
　　凡上之赐予以叙与职币授之
　　注曰叙受赐者之尊卑　坡谓以赐数之贰在此也
　　及会以式灋赞逆会
　　疏曰司会逆羣吏之治而聴其会计此官主式灋出财用故以此助之
　　○职币掌式灋以敛官府都鄙与凡用邦财者之币注曰币谓给公用之余凡用邦财者谓军旅
　　○振掌事者之余财
　　振收也掌事谓以王命有所作为上敛币者日用经费之余也此振财者有兴作之事而余也言敛言振变易句名
　　○皆辨其物而奠其录以书楬之以诏上之小用赐予注曰奠定也定其录籍郑司农云楬之若今时为书以着其币　楬其列反着张恕反
　　岁终则会其出凡邦之会事以式灋赞○
　　○司裘掌为大裘以共王祀天之服
　　注曰郑司农云犬裘黑羔裘服以祀天示质　疏曰祭服皆上纁下明此裘亦羔之黑者大裘之上又有衣与裘同色　坡谓直言祀天不及于地经既无文注亦不言惟疏云昆仑神州亦用大裘程子曰元祐时议北郊只为五月间天子不可服大裘皆以为难行案宗伯司服云祀昊天上帝则服大裘而冕祀五帝亦如之若以五月祀地大裘难服则四月赤帝六月黄帝服之其可乎盖祀地之时其冕如大裘之冕其服如大裘上之衣衣之内不复有大裘也赤帝黄帝疑亦当尔故杨氏曰苍璧黄琮以象天地之性者不容不异冕服王之所服以事天地不容不同但夏至不用大裘耳屦人之屦犹辨四时之宜则冕服可知矣斯言是也又闻之兄云社者祭地司服云祭社稷以希冕则希冕祭地昭然矣若以父天母地冕服不宜下于四望山川则诸侯相待子男醯醢八十罋至待聘卿子男之卿亦百罋臣乃多君何与礼有损之而益王者尊天亲地未可以是泥也存此二説以俟正焉　纁音熏
　　中秋献良裘王乃行羽物
　　注曰良善也中秋鸟兽防毨因其良时而用之郑司农云良裘王所服也谓良裘玉藻所谓黼裘与羽物小鸟鹑雀之属鹰所击者中秋鸠化为鹰中春鹰化为鸠顺其始杀与其将止而大班羽物　疏曰为八月誓狝田所用故献之
　　○季秋献功裘以待颁赐
　　注曰功裘人功微觕谓狐青麛裘之属郑司农云功裘卿大夫所服　中音仲注同防音毛毨先典反鹑音淳狝息浅反觕麤同音粗麛音迷
　　王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄
　　注曰大射者为祭祀射王将有郊庙之事以射择诸侯及羣臣与邦国所贡之士可以与祭者射者可以观徳行其容体比于礼其节比于乐而中多者得与于祭诸侯谓三公及王子弟封于畿内者卿大夫亦皆有采地焉其将祀其先祖亦与羣臣射以择之凡大射各于其射宫侯者其所射也以虎熊豹麋之皮饰其侧又方制之以为准谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十糁七十豻五十逺尊得伸可同耳所射正谓之侯者天子中之则能服诸侯诸侯以下中之则得为诸侯侯中之大小取数于侯道乡射记曰弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈考工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较者直也射所以直巳志用虎熊豹麋之皮示服猛讨迷惑者射者大礼故取义众也士不大射士无臣祭无所择　疏曰此经不云孤孤六命亦与卿同　与音预下得与同行下孟反比毗志反下同中丁仲反下天子中之以下中之而难中以中皆同所射之射食亦反下自射所射共射皆同正音征下同豻音鴈鳱音鴈
　　大丧廞裘饰皮车
　　注曰皮车遣车之革路廞兴也若诗之兴谓象似而作之凡为神之偶衣物必沽而小耳　疏曰裘谓明器中之裘即上良裘功裘等饰皮车者亦谓明器之车以皮饰之　廞音歆兴去声
　　凡邦之皮事掌之岁终则会唯王之裘与其皮事不会○掌皮掌秋敛皮冬敛革春献之
　　注曰皮革逾岁干久乃可用献之献其良者于王以入司裘给王用　疏曰兽皮治去其毛曰革秋敛皮者鸟兽毛毨之时其皮善故秋敛之革须治用功深故冬敛之
　　遂以式灋颁皮革于百工
　　疏曰良者入司裘其余入百工因上事故云遂也式灋作物所用多少故事百工者冬官裘氏韦氏函人之类用皮者也
　　共其毳毛为毡以待邦事
　　毳毛毛细缛者共与冬官使作毡与掌次也邦事祭祀合诸侯之事
　　岁终则会其财赍
　　注曰财敛财本数及余见者赍所给予人以物曰赍今时诏书或曰赍计吏　疏曰财与赍二者竝据皮革而言　见贤遍反予音与
　　○内宰掌书版图之灋以治王内之政令均其稍食分其人民以居之
　　注曰版谓宫中阍寺之属及其子弟录籍也图王及后世子之宫中吏官府之形象也政令谓施阍寺者稍食吏禄廪也人民吏子弟分之使众者就寡均宿卫　疏曰书书之于版也内宰所均稍食谓阍寺及子弟宿卫后宫者宫正所均谓宿卫王宫者　易彦祥曰秋官掌戮云宫者使守内盖王内之职惟内小臣奄四人为上士其余皆非命士则皆人民也
　　以阴礼敎六宫
　　注曰郑司农云阴礼妇人之礼谓六宫谓后也妇人称寝曰宫宫蔽之言后象王立六宫而居之亦正寝一燕寝五敎者不敢斥言之谓之六宫若今称皇后为中宫矣昏礼母戒女曰夙夜毋违宫事
　　○以阴礼敎九嫔
　　注曰敎以妇人之礼不言敎夫人世妇者举中省文
　　○以妇职之灋敎九御使各有属以作二事正其服禁其竒衺展其功绪
　　注曰妇职谓织纴组紃缝线之事九御女御也九九而御于王因以号焉使之九九为属同时御又同事也正其服止逾侈竒衺若今媚道展犹录也绪业也二事谓丝枲之事　疏曰上文世妇以上皆直言阴礼不言职此言职者以其世妇已上贵无丝枲等职业之灋故也案诗注云王后织紞公侯夫人纮綖卿之内子大带大夫命妇成祭服士妻朝服庶人已下各衣其夫贵贱皆有职者彼示虽贵无得游手率先之意非如此丝枲二事责其功绪也　毋违之毋音无纴女金反组音祖紃似伦反紞都感反纮音横綖音延
　　大祭祀后祼献则赞瑶爵亦如之
　　注曰谓祭宗庙王既祼后乃从后祼也祭綂曰君执圭瓒祼尸大宗执璋瓒亚祼谓夫人不与而摄耳献谓王荐腥荐熟后亦从后献也瑶爵谓尸卒食王既酳尸后亚献之其爵以瑶为饰
　　○正后之服位而诏其礼乐之仪
　　注曰荐彻之礼当与乐相应位谓房中戸内及阼所立处　疏曰服谓袆衣已下六服正之使服当其用
　　○赞九嫔之礼事
　　注曰助九嫔赞后之事九嫔者赞后荐玉齍荐彻豆笾　不与之与音预袆音挥
　　凡宾客之祼献瑶爵皆赞
　　注曰谓王同姓及二王之后来朝觐为宾客者祼之礼亚王而礼宾献谓王飨燕亚王献宾也瑶爵所以亚王酬宾也坊记曰阳侯杀缪侯而窃其夫人故大飨废夫人之礼
　　○致后之宾客之礼
　　宾客谓诸侯来朝觐及畿内同姓诸侯之夫人会见王后皆是也礼谓牢礼致礼者使下大夫此内宰下大夫也　缪音穆
　　凡丧事佐后使治外内命妇正其服位
　　注曰使使其属之上士内命妇谓九嫔世妇女御郑司农云外命妇卿大夫之妻王命其夫后命其妇谓士妻亦为命妇　疏曰丧言凡则王及后世子以下皆是服位者服之精觕位之先后
　　凡建国佐后立市设其次置其叙正其肆陈其货贿出其度量淳制祭之以阴礼
