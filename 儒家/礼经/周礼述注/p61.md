<!-- { "loadSidebar": true } -->
　　注曰屋读如其形剭之剭剭诛谓所杀不于市而以适甸师氏者也明竁若今楬头明书其罪灋也司烜掌明竁则罪人夜葬与　坡谓屋诛为明竁者盖凡杀人皆肆之三日明暴其罪今杀于甸师者因不肆诸市圹埋之楬其罪于竁上　中音仲竁昌鋭反剭音握
　　○条狼氏掌执鞭以趋辟王出入则八人夹道公则六人侯伯则四人子男则二人
　　注曰趋辟趋而辟行人若今卒辟车之为也孔子曰富而可求虽执鞭之士吾亦为之言士之贱也　疏曰案序官条狼氏下士六人今云天子八人少二人矣盖取胥徒中兼充也　条音涤辟音辟
　　凡誓执鞭以趋于前且命之誓仆右曰杀誓驭曰车轘誓大夫曰敢不闗鞭五百誓师曰三百誓邦之大史曰杀誓小史曰墨
　　注曰前谓所誓众之行前也有司读誓辞则大言其刑以警所誓也誓者谓出军及将祭祀时也出军之誓誓左右及驭则书之甘誓备矣郊特牲说祭祀之誓曰卜之日王立于泽亲听誓命受教谏之义也车轘谓车裂也师乐师也大史小史主礼事者郑司农云誓大夫曰敢不闗谓不闗于君也谓大夫自受命以出则其余事莫不复请　疏曰誓自有大官若月令田猎司徒北面誓之誓时此条狼氏为之大言使众闻知故云且命之　轘户串反一音环大音泰
　　○脩闾氏掌比国中宿互者与其国粥而比其追胥者而赏罚之
　　注曰国中城中也粥养也国所游养谓羡卒也追逐寇也胥读为偦郑司农云宿谓宿衞也互谓行马所以障互禁止人也谓行夜击　粥音育偦音胥
　　禁径逾者与以兵革趋行者与驰骋于国中者
　　注曰皆为其惑众　徐氏曰且疑其奸非也
　　邦有故则令守其闾互惟执节者不几
　　注曰令者令其闾内之闾胥里宰之属　疏曰有故谓大丧寇戎等恐有奸非则命各守闾闾巷门　坡谓互亦如梐枑之枑

　　周礼述注卷二十一
　　钦定四库全书
　　周礼述注卷二十二
　　安溪李光坡撰
　　○冥氏掌设弧张
　　注曰弧张罿罦之属所以扃绢禽兽
　　○为阱擭以攻猛兽以灵鼓敺之
　　注曰灵鼓六面鼓敺之使惊趋阱擭
　　○若得其兽则献其皮革齿须备
　　注曰郑司农云须直谓頣下须备谓搔也　冥音觅敺丘于反后同罿昌容反罦音浮扃古荥反绢音犬搔音爪
　　○庶氏掌除毒蛊以攻説禬之嘉草攻之
　　注曰毒蛊虫物而病害人者贼律曰敢蛊人及教令者弃市攻説祈名祈其神求去之也嘉草药物其状未闻攻之谓熏之郑司农云禬除也谓此禬读如溃痈之溃　疏曰攻説禬之据去其神也嘉草攻之据去其身也　字彚曰栁子厚种白蘘荷诗云庶氏有嘉草攻禬事久冺是嘉草即蘘荷也蘘荷春初生叶似丼蕉根似姜芽而肥性好隂
　　○凡敺蛊则令之比之
　　注曰使为之又校次之　庶注作煮一音章预反禬音溃説如字熏许云反蘘汝阳反
　　○穴氏掌攻蛰兽各以其物火之
　　注曰蛰兽熊罴之属冬藏者也将攻之必先烧其所食之物于穴外以诱出之乃可得之　郑刚中曰鱼龙有渊鸟兽有山林窟穴是其所藏之地先王恶其逼人驱而逺之可也乃特设一官攻而取之毋乃乎盖除害者不待其害己及人然后除也恶其为一旦之害必先索而除之可也熊罴之属不可使之藏于窟穴以俟人之隙则设穴氏以攻未为过矣
　　○以时献其珍异皮革
　　郑刚中曰若其兽之身可以备珍异之羞如熊掌之类则必献以为膳羞其皮与革可以为器用之须则亦献之以为国家之用然献必以时则不常攻之矣
　　○翨氏掌攻猛鸟各以其物为媒而掎之
　　注曰猛鸟鹰隼之属置其所食之物于绢中鸟下来则掎其脚
　　○以时献其羽翮
　　翨音炽掎居绮反
　　○柞氏掌攻草木及林麓
　　注曰林人所养者山足曰麓　疏曰此柞氏与薙氏治地皆拟后年乃种田
　　○夏日至令刋阳木而火之冬日至令剥隂木而水之注曰刋剥互言耳皆谓斫去次地之皮生山南为阳木生山北为隂木火之水之则使其肄不生　疏曰必以夏刋阳木冬剥隂木者夏至隂生冬至阳生阳木得隂而鼓隂木得阳而发故须其时而刋剥之也山虞取其坚韧冬斩阳夏斩隂此欲死之故夏阳冬隂
　　○若欲其化也则春秋变其水火
　　注曰化犹生也谓时以种谷也变其水火者乃所火则水之所水则火之则其土和美
　　○凡攻木者掌其政令
　　注曰除木有时　王氏曰先王之于林麓欲其材为用则设官为厉禁以养蕃之欲其地宅民稼穑则刋剥而化之帝省其山松栢斯兑柞棫斯拔则虞衡之官脩焉作之屏之其菑其翳脩之平之其灌其栵则柞氏之职用焉　柞侧百反薙他计反后同斫音灼刋苦干反肄羊至反韧音刃翳于计反灌音贯栵音例
　　○薙氏掌杀草春始生而萌之夏日至而夷之秋绳而芟之冬日至而耜之
　　注曰萌之者以兹基斫其生者夷之以钩镰迫地芟之也若今取茭矣含实曰绳芟其绳则实不成孰耜之以耜侧冻土刬之　疏曰此所掌除地从春至冬亦一年之事后年乃可种也
　　○若欲其化也则以水火变之
　　注曰谓以火烧其所芟萌之草已而水之则其土亦和羙矣月令季夏烧薙行水利以杀草如以热汤是其一时着之
　　○掌凡杀草之政令
　　郑刚中曰江南主患阁前草生徐锴令以桂屑布砖缝中宿草尽死则杀之之灋不必一年矣　绳音孕芟所衔反防音亷茭音交刬初产反
　　○硩蔟氏掌覆夭鸟之巢
　　注曰覆犹毁也夭鸟恶鸣之鸟若鸮鵩　郑刚中曰唐子西云吾少时读硩蔟氏庭氏以为不急之务后读圣恵方言有鸟夜飞谓之无辜小儿衣服遭之辄成疾因以无辜名之状如五疳是以知夭鸟之害有如此者驱而逺之周公之所建置不可谓不切于事
　　○以方书十日之号十有二辰之号十有二月之号十有二岁之号二十有八星之号县其巢上则去之注曰方版也日谓从甲至癸辰谓从子至亥月谓从陬至荼嵗谓从摄提格至赤奋若星谓从角至轸夭鸟见此五者而去其详未闻　王介甫曰日辰月岁星之神凡有气形者制焉故书其号焉可以胜夭郑刚中曰鹊忌庚燕避戊巳防逢申日则过街鹊作巢则避太岁狐潜上伏不越度阡陌虎豹知冲破然则鸟避此五者制伏之理或尔但非明哲有所不知硩音摘蔟苍独反县音悬覆芳复反鵩音伏陬子
　　侯反荼音徒防草夜反
　　○翦氏掌除蠹物以攻禜攻之以莽草熏之
　　注曰蠹物穿食人器物者蠹鱼亦是也攻禜祈名莽草药物杀虫者以熏之则死
　　○凡庶蛊之事
　　注曰庶除毒蛊者蛊蠹之类或熏以莽草则去注曰除蛊自是庶氏今此云凡庶蛊者同类相兼左右而掌之　郑刚中曰日南蛮方以五月五日聚百种虫大者至蛇小者至虱合置皿缶中饿使相啗其独存者为蛊以其矢因食入人腹人辄死　禜音咏虱音瑟啗徒滥反
　　○赤犮氏掌除墙屋以蜃炭攻之以灰洒毒之
　　注曰洒洒也除墙屋者除虫豸藏逃其中者捣其炭坋之则走淳之以洒之则死
　　凡隙屋除其貍虫
　　注曰貍虫防肌蛷之属　犮音跋貍莫皆反豸直氏反坋蒲闷反肌居其反蛷音求
　　○蝈氏掌去鼃黾焚牡蘜以灰洒之则死
　　注曰牡蘜蘜不华者齐鲁之间谓鼃为蝈黾耿黾也蝈与耿黾尤怒鸣为聒人耳去之
　　○以其烟被之则凡水虫无声
　　注曰杜子春云假令风从东方来则于水东面为烟令烟西行被之水上　蝈古获反鼃乌瓜反黾米引反蘜弓六反
　　○壶氏掌除水虫以炮土之鼓敺之以焚石投之注曰水虫狐蜮之属炮土之鼓瓦鼓也焚石投之使惊去
　　○若欲杀其神则以牡橭午贯象齿而沈之则其神死渊为陵
　　注曰神谓水神龙罔象故书橭为梓午为五杜子春云梓当为橭橭读为枯枯榆木名书或为樗又云五贯当为午贯　疏曰午贯者十字为之以橭为干穿孔以象牙从橭贯之为十字　涿知角反炮步交反橭音沽
　　○庭氏掌射国中之夭鸟若不见其鸟兽则以救日之弓与救月之矢夜射之
　　注曰不见鸟兽谓夜来鸣呼为怪者兽狐狼之属郑司农云救日之弓救月之矢谓日月食所作弓矢谓日月之食隂阳相胜之变也于日食则射大隂月食则射大阳与　疏曰城郭之所人聚之处不宜有夭鸟故去之
　　○若神也则以大隂之弓与枉矢射之
　　注曰神谓非鸟兽之声若或呌于宋大庙譆譆出出者大隂之弓救月之弓枉矢救日之矢与不言救月之弓与救日之矢者互言之救日用枉矢则救月以恒矢可知也　射食亦反下同譆许其反出郑引作诎刘音出本亦作出
　　○衔枚氏掌司嚣
　　注曰察嚻讙者为其聒乱在朝者之言语　嚣五羔反讙呼丸反
　　国之大祭祀令禁无嚣
　　注曰令令祭祀者　疏曰令主祭祀之官使禁止无得讙嚣讙嚣则不敬鬼神故也
　　军旅田役令衔枚
　　注曰为其言语以相误
　　禁嘂呼叹呜于国中者行歌哭于国中之道者
　　注曰为其惑众相感动也呜吟也　郑刚中曰亦禁其为妖异之声以惑众耳　音呌
　　○伊耆氏掌国之大祭祀共其杖咸
　　注曰咸读为函老臣虽杖于朝事鬼神尚敬去之有司以此函藏之既事乃授之　耆巨之反
　　军旅授有爵者杖
　　注曰别吏卒且以扶尊者将军杖钺　黄文叔曰有爵者皆有统率在军见王见帅宜当执杖今三衙兵官常朝亦执杖也
　　共王之齿杖
　　注曰王之所以赐老者之杖郑司农云谓年七十当以王命受杖者今时亦命之为王杖谓王制曰五十杖于家六十杖于乡七十杖于国八十杖于朝王氏曰秋物成而养老故列职于此
　　○大行人掌大宾之礼及大客之仪以亲诸侯
　　注曰大宾要服以内诸侯大客谓其孤卿　郑刚中曰语其体则曰礼见于揖逊周旋则曰仪行礼未尝不见于威仪威仪未尝不见于礼其所以异言者别尊卑耳　要于遥反下文同
　　春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政
　　注曰此六事者以王见诸侯为文图比陈协皆考绩之言王者春见诸侯则图其事之可否秋见诸侯则比其功之髙下夏见诸侯则陈其谋之是非冬见诸侯则合其虑之异同六服以其朝岁四时分来更迭如此而徧时防即时见也无常期诸侯有不顺服者王将有征讨之事则既朝王命为坛于国外合诸侯而发禁命事焉禁谓九伐之灋殷同即殷见也王十二岁一巡狩若不巡狩则殷同殷同者六服尽朝既朝王亦命为坛于国外合诸侯而命其政政谓邦国之九灋殷同四方四时分来岁终则徧矣九伐九灋皆在司马职司马灋曰春以礼朝诸侯图同事夏以礼宗诸侯陈同谋秋以礼觐诸侯比同功冬以礼遇诸侯图同虑时以礼防诸侯施同政殷以礼宗诸侯发同禁　陈及之曰诸侯以春来则曰朝以夏来则曰宗以秋来则曰觐以冬来则曰遇耳犹汉律春曰朝秋曰请吴王濞春不朝使人为秋请是也　坡谓春朝而图事者盖当春朝之时则有图事之礼来朝者与之面图不朝者亦当有奏白也若谓朝而图之则非其朝岁之侯遂不与图乎夏秋冬仿此
　　时聘以结诸侯之好殷覜以除邦国之慝
