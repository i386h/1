<!-- { "loadSidebar": true } -->
　　注曰此所以劝民者也使之者皆谓立其长而敎令使之保犹任也救救凶灾也宾宾客其贤者故书受为授杜子春云当为受谓受者宅舍有故相寄托也赒者谓礼物不备相给足也闾二十五家族百家党五百家州二千五百家乡万二千五百家　疏曰此经説大司徒设比闾至于州乡等第家数各立其官长敎劝于民　坡谓此乃布敎于六乡之长使敎其所治民而经文兼详六乡之制者盖上体国经野正言封国立家之事无文可间此因施敎乃本其始终言之与冢宰之施典于邦国方及建其牧立其监云云同一意也文承邦国后者邦国亦有乡也尝谓自职首至此陈保民之政凡三土宜之灋则用天因地以左右民也荒政保息本俗则制畿封国之后而为固本寜邦之计以君养民也此节所言施亲睦之敎使民相养也三者相须王道始备　县音悬比毗志反赒音周
　　颁职事十有二于邦国都鄙使以登万民一曰稼穑二曰树蓺三曰作材四曰阜蕃五曰饬材六曰通财七曰化材八曰敛材九曰生材十曰学艺十有一曰世事十有二曰服事
　　注曰郑司农云稼穑谓三农生九谷也树蓺谓园圃毓草木作材谓虞衡作山泽之材阜蕃谓薮牧养蕃鸟兽饬材谓百工饬化八材通财谓商贾阜通货贿化材谓嫔妇化治丝枲敛材谓臣妾聚敛疏材生材谓闲民无常职转移执事学艺谓学道艺世事谓以世事敎能则民不失职服事谓公家服事者　疏曰大司徒主天下人民之数故颁下民之职事十有二条于天下邦国及畿内都鄙使以登成万民此经不言乡遂及公邑者举外以包内司徒亲主乡遂公邑颁之可知自一至九即大宰九职大宰既掌之此又重掌者以大宰尊官总知其事此司徒是主民之官亲自颁行义各有异也　坡谓此綂乡遂邦国都鄙而尽其敎灋之详也自一至九农工商贾之职十则士之职十有一则四民各世其职总言之也十有二则四民之外复有一职别言之也此经言民职者亦三曰以作民职曰乃分地职皆承土田之事而及则専指九职之民此言颁职事则凡万民之有职者皆悉数之义各异也　贾音古闲音闲别彼列反
　　以乡三物敎万民而宾兴之
　　注曰物犹事也兴犹举也民三事敎成乡大夫举其贤者能者以饮酒之礼宾客之既则献其书于王矣
　　一曰六徳知仁圣义忠和
　　明而不惑曰知公而无私曰仁无所不通曰圣裁制得宜曰义诚实曰忠而中节曰和六者皆成徳之事然以其序而言则先明于心然后能力行故知先而仁后圣者知极其精也义者仁之制也忠则四徳之在内者皆实而无伪和则四徳之外见者时出而不乖此大学之极功知之尽行之至而表里无间民之最上者也
　　二曰六行孝友睦婣任恤
　　注曰善于父母为孝善于兄弟为友睦亲于九族婣亲于外亲任信于友道恤振忧贫者　坡谓此本立而学或未至者故为其次
　　三曰六艺礼乐射御书数
　　注曰礼五礼之义乐六乐之歌舞射五射之灋御五御之节书六书之品数九数之计　坡谓此其徳行或有所未纯然才足以备任使而应务不穷者故又次之此经陈敎民之道凡二十有二敎则列礼乐刑政之详使贤愚贵贱皆范其中而不敢荡佚所以一道徳同风俗也此乃列设科取人之目専为学士而言盖以三物敎敎成而宾之或以徳进或以行举或以艺扬三代乡举之灋皆然也上文推养民也巳详故此下遂言敎事
　　○以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑
　　注曰纠犹割察也不弟不敬师长造言讹言惑众乱民乱名改作执左道以乱政也　疏曰此不弟即上六行友是也上言友専施于兄弟此变言弟兼施于师长故退在睦婣之下　呉氏曰造言乱民害吾六行之敎者以二者之刑而列于八刑之后则六行之敎修矣　郑刚中曰敎民三物纠民则止于六行者盖人之性有厚薄昏明之异则徳不可以皆同人之材有能有不能之别则艺不可以皆能夫六行者日可见之行人人所当勉者也苟不修其行则害于其身祸于其家乱人伦而伤圣治是之谓戮民也加之以刑不亦宜乎　知音智行下孟反弟音悌振音拯
　　以五礼防万民之伪而敎之中
　　注曰礼所以节止民之侈伪使其行得中郑司农云五礼谓吉凶宾军嘉
　　以六乐防万民之情而敎之和
　　注曰乐所以荡正民之情思使其心应和也郑司农云六乐谓云门咸池大韶大夏大大武　郑刚中曰惟五礼由中而制所以着诚而去伪故可以防其伪惟六乐由和而作所以涤邪心而全正性故可以防其情情伪已去则反其自然之中和何难之有
　　○凡万民之不服敎而有狱讼者与有地治者聴而断之其附于刑者归于士
　　服敎服礼乐之敎也争罪曰狱争财曰讼有地治者谓乡州及治都鄙者也附丽也士司寇士师之属上以礼乐化民民不服敎而有狱讼者将断之时恐其不审故与其地部界所属吏共聴断之若有小罪则司徒决之其附于五刑则归于士　坡谓自以五礼至此推本礼乐以为立敎之要也盖民之资禀不齐其处巳为人者不能皆实而无伪故以五礼防之而敎之中焉其感物而动者不能节情而不乖故以六乐防之而敎之和焉礼乐之敎既修少而习之以为艺则气质可化习而察之于行则有序而和久而熟之于徳则强立而和顺此三代明王化民成俗所以莫善莫急于此也是故敎以型之刑以防之则人之于徳行道艺其成材也不亦易乎　思悉吏反诏上朝反音防
　　祀五帝奉牛牲羞其肆
　　注曰牛能任载地类也奉犹进也郑司农云羞进也谓进所肆解骨体士丧礼曰肆解去蹄
　　○享先王亦如之
　　疏曰享先王者谓四时并祫禘也亦如之者亦如祀五帝但禘郊之事先全烝后豚解奉牛牲谓全烝献腥也羞其肆谓体解而进之若宗庙四时之事则无全烝先豚解次体解奉其腥献者豚解也羞其肆者熟献也　坡谓冢宰文祀五帝之后有祀大神乃及享先王今阙神者案宗伯礼天地及五帝牲从玉色此既言奉五帝牛牲而不及天地灼然阙文肆音剔注同音祗
　　大宾客令野修道委积
　　注曰令令遗人使为之也少曰委多曰积皆所以给宾客　疏曰大宾客者谓诸侯来朝
　　大丧帅六乡之众庶属其六引而治其政令
　　注曰众庶所致役也郑司农云六引谓引丧车索也六乡主六引六遂主六绋　疏曰在棺曰绋见绳体行道曰引见用力　绋音弗
　　大军旅大田役以旗致万民而治其徒庶之政令注曰旗画熊虎者也徴众刻日树旗期于其下　疏曰凡军旅田猎所用民徒先起六乡之众
　　若国有大故则致万民于王门令无节者不行于天下注曰大故谓王崩及寇兵也节六节有节乃得行防奸私
　　○大荒大札则令邦国移民通财舍禁弛力薄征缓刑大札大疫病也移民辟灾就贱其有守不可移者则贱处通谷米与之上文荒政乃自行于国中此言大荒大札则令天下邦国相通也　辟音避
　　岁终则令敎官正治而致事
　　注曰岁终自周季冬也敎官其属六十正治明处其文书致事上其计簿
　　正岁令于敎官曰各共尔职修乃事以聴王命其有不正则国有常刑
　　注曰正岁夏正月朔日
　　○小司徒之职掌建邦之敎灋以稽国中及四郊都鄙之夫家九比之数以辨其贵贱老幼废疾凡征役之施舍与其祭祀饮食丧纪之禁令
　　国中四郊皆六乡之民所居并言都鄙者兼主采地也夫家犹言男女也九比者邦中也四郊也甸也稍也县也都也闗市也山也泽也九比之数者九处校比人民之数也贵谓卿大夫贱谓服公事者事人则贱也废疾谓癃病也征役力役之征也施当为弛祭祀者谓乡中州祭社党祭禜族祭酺饮食者谓若乡饮酒及族食丧纪者谓若四闾为族使之相葬之等禁令者祭祀已下皆有禁令不使失礼法　比毗志反禜音咏酺音步
　　乃颁比灋于六乡之大夫使各登其乡之众寡六畜车辇辨其物以岁时入其数以施政敎行徴令
　　登成也成犹定也众寡民之多少车谓革车及大车辇人挽行物家中之财施政敎者祭祀三者是也行徴令者征役与其施舍是也　黄文叔曰政敎必观其丰约而为之隆杀徴令必稽其有无而为之寛急故入其数而后施行之　坡谓颁六乡则六遂至邦国皆颁之矣故下惟言受邦国比要皆互文见义
　　○及三年则大比大比则受邦国之比要
　　注曰大比谓使天下更简阅民数及其财物也受邦国之比要则亦受乡遂矣郑司农云五家为比故以比为名今时八月案比是也要谓其簿　坡谓上文言小司徒掌稽其数此二节详其所以得数而稽之之要是也　杀音晒
　　乃会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋
　　注曰用谓使民事之伍两卒旅师军皆众之名两二十五人卒百人旅五百人师二千五百人军万二千五百人此皆先王所因农事而定军令者也欲其恩足相恤义足相救服容相别音声相识作为也役功力之事追逐寇也胥伺捕盗贼也乡之田制与遂同疏曰小司徒佐大司徒以掌六乡六军之事出自
　　六乡故预配卒伍也而用之者即军旅田役是也坡谓赋载师任地之赋也贡闾师任民之贡也后言贡赋者仿此　朱子曰比闾族党州乡与邻里酂鄙县遂制田里之法也伍两卒旅师军此乡遂出兵之法也都鄙之法则一甸出长毂一乘甲士三人步卒七十二人此二法所以不同而贡助之法亦异大率乡遂以十为数是长连排去井田以九为数是一个方底物事自是不同而永嘉必欲合之如何合得又曰六军只是六乡之众六遂不与六遂亦有军但不可见其数侯国三军亦只是三郊之众三遂不与大国三郊次国二郊小国一郊蔡季通説车一乘不止甲士三人步卒七十二人此是轻车用马驰者更有二十五人将重车在后用牛载糗粮戈甲衣装见七书如鲁颂公徒三万亦具其説矣　李景齐曰司马法曰兵车一乘甲士三人步卒七十二人是则一乘者七十五人也约而言之兵车一乘则三两之数四乘则三卒之数百乘则三师之所合五百乘则三军之所合积而至于千乘则六军聚焉是则六军之数适足以容千乘乃天子宿卫之兵其余六遂都鄙之兵悉天子之畿内则为万乘矣诸侯大国则有千乘而三乡三军则仅止于五百乘尔
　　○乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人
　　注曰均平也周犹徧也一家男女七人以上则授之以上地所养者众也男女五人以下则授之以下地所养者寡也正以七人六人五人为率者有夫有妇然后为家自二人以至于十为九等七六五者为其中可任谓丁强任力役之事者出老者一人其余男女强弱相半其大数　疏曰均上地下地等使得均平故曰均土地既给土地则据土地计考其人民可任不可任之事而周徧知其大数　坡谓此总计户口乃明伍两卒旅师军之所由出也
　　○凡起徒役毋过家一人以其余为羡唯田与追胥竭作
