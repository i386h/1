<!-- { "loadSidebar": true } -->
　　○凡四方之使者大客则摈小客则受其币而听其辞注曰摈者摈而见之王使得亲言也受其币者受之以入告其所为来之事　疏曰此时聘殷頫之时要服以内之使臣则摈而见之王蕃国之使臣是夷人不能行礼故直听其辞而已　劳力报反
　　使适四方协九仪宾客之礼朝觐宗遇防同君之礼也存頫省聘问臣之礼也
　　注曰适之也协合也　黄文叔曰朝觐宗遇防同诸侯所以尊天子也而通乎两君之相朝是则皆君礼也存頫省天子所以抚诸侯也聘问邦交嵗相问殷相聘也是则皆臣礼也
　　达天下之六节山国用虎节土国用人节泽国用龙节皆以金为之道路用旌节门闗用符节都鄙用管节皆以竹为之
　　注曰此谓邦国之节也达之者使之四方亦皆赍灋式以齐等之也诸侯使臣行頫聘则以金节授之以为行道之信也虎人龙者自其国象也道路谓乡遂大夫也都鄙者公之子弟及卿大夫之采地之吏也凡邦国之民远出至他邦他邦之民若来入由国门者门人为之节由闗者闗人为之节其以征令及家徙乡遂大夫及采地吏为之节皆使人执节将之以达之亦有期以反节管节如今之竹使符也其有商者通之以符节如门闗门闗者与市聨事节可同也亦所以异于畿内也凡节有天子之灋式存于国疏曰此经亦是适四方之事言达天下之六节者据侯国而言案掌节云守邦国者用玉节此不言达玉节者文畧亦达可知又掌节货贿玺节门闗符节各别此中无货贿文明有商同用符节可知
　　成六瑞王用瑱圭公用桓圭侯用信圭伯用躬圭子用谷璧男用蒲璧
　　注曰成平也瑞信也皆朝见所执以为信　疏曰此亦适四方　瑱吐电反宜作镇信音申
　　合六币圭以马璋以皮璧以帛琮以锦琥以绣璜以黼此六物者以和诸侯之好故
　　注曰合同也六币所以享也五等诸侯享天子用璧享后用琮其太各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋特义亦通于此其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等及使卿大夫頫聘亦如之　疏曰此亦小行人至诸侯之国也六者之中马皮二者本非币云六币者二者虽非币帛以用之当币处故总号为币也　王光逺曰以其通情而来则谓之好以其因事而来则为之故　刘原父曰九仪既正乃达六节以为行道之符乃成六瑞以为朝见之信乃合六币以致用享之诚　琮才宗反琥音虎璜音黄
　　若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸灾则令哀吊之凡此五物者治其事故
　　注曰郑司农云赙补之谓赙丧家补助其不足也若今时一室二尸则官与之棺也槁谓犒师也谓师役者国有兵宼以匮病者也使邻国合防财货以与之春秋定五年夏归粟于蔡是也宗伯职曰以禬礼哀围败祸烖水火　疏曰凶礼有五唯不见恤礼以义差之当于师役中兼之　李子华曰凡此五物者大宗伯虽已具是灋小行人则令行是灋诸侯不得自相往来小行人所以令之　坡谓治其事故者如札丧则令赙补凶荒则令赒委之类不得有失且使悉有实惠不如澶渊无归宋财皆治也事故事之旧式也　赙故书作傅槁作犒可奥反禬音防
　　及其万民之利害为一书其礼俗政事教治刑禁之逆顺为一书其悖逆乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故
　　注曰慝恶也犹图也　郑刚中曰康乐谓民之乐和亲谓邻国之交欢安平谓其国之寜静　疏曰此总陈小行人使适四方所采风俗善恶之事各各条録别为一书以报上也　徐氏曰録其利害则兴除之宜在是録其逆顺则庆让之道在是録其悖逆等则征诛之举在是録其札丧与其康乐等则休戚共之矣凡此五物每国辨异之以为使归之献则王必有以处此矣　乐音洛
　　○司仪掌九仪之宾客摈相之礼以诏仪容辞令揖让之节
　　注曰出接宾曰摈入赞礼曰相以诏者以礼告王李子华曰仪者礼文也此仪既设人情委曲行乎揖逊仪容之节自然有士君子之行司仪之职特司之而已　相悉亮反
　　将合诸侯则令为坛三成宫旁一门
　　注曰合诸侯谓有事而防也为坛于国外以命事宫谓壝土以为墙处所谓为坛壝宫天子春帅诸侯拜日于东郊则为坛于国东夏礼日于南郊则为坛于国南秋礼山川邱陵于西郊则为坛于国西冬礼月四渎于北郊则为坛于国北既拜礼而还加方明于坛上而祀焉所以教尊尊也觐礼曰诸侯觐于天子为宫方三百步四门坛十有二寻深四尺是也王巡守殷国而同则其为宫亦如此与郑司农云三成三重也尔雅曰邱一成为敦邱再成为陶邱三成为昆仑邱谓三重　疏曰令令封人
　　○诏王仪南乡见诸侯土揖庶姓时揖异姓天揖同姓注曰谓王既祀方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上王揖之者定其位也庶姓无亲者也土揖推手小下之也异姓昏姻也时揖平推手也卫将军文子曰独居思仁公言言义其闻诗也一日三复白圭之玷是南宫縚之行也夫子信其仁以为异姓谓妻之也天揖推手小举之　疏曰谓诸侯各就位立王在坛亦立司仪乃告王升坛南向见诸侯乃揖之土揖庶姓已下先疎后亲为次
　　○及其摈之各以其礼公于上等侯伯于中等子男于下等
　　注曰谓执玉而前见于王也摈之各以其礼者谓摈公者五人侯伯四人子男三人也上等中等下等者谓所奠玉处也坛三成深四尺则一等一尺也坛十有二寻方九十六尺则堂上二丈四尺每等丈二尺与诸侯各于其等奠玉降拜升成拜明臣礼也既乃升堂授王玉　疏曰下云将币据三享故知此文摈之据执玉见王也
　　○其将币亦如之其礼亦如之
　　注曰将币享也礼谓以郁鬯祼之也皆于其等之上
　　○王燕则诸侯毛
　　注曰谓以须发坐也朝事尊尊上爵燕则亲亲上齿郑司农云谓老者在上也老者二毛故曰毛　疏曰此乃不问爵之尊卑取以年齿为先后也　壝惟癸反乡许亮反重直龙反下三重重耳同
　　凡诸公相为宾
　　注曰谓相朝也
　　○主国五积三问皆三辞拜受皆旅摈再劳三辞三揖登拜受拜送
　　注曰宾所停止则积间濶则问行道则劳其礼皆使卿大夫致之从来至去数如此也三辞辞其以礼来于外也积问不言登受之于庭也旅读为鸿胪之胪胪陈之也宾之介九人使者七人皆陈摈位不传辞也宾之上介出请使者则前对位皆当其末摈焉三揖谓庭中时也拜送送使者　疏曰再劳一劳在境一劳在远郊皆使卿其近郊劳当主君亲为之也其积问当使大夫故下句云致飱如致积之礼聘礼宰夫朝服设飱宰夫即大夫问亦小礼明亦使大夫也
　　○主君郊劳交摈三辞车逆拜辱三揖三辞拜受车送三还再拜
　　注曰主君交劳备三劳而亲之也交摈者各陈九介使传辞也车迎拜辱者宾以主君亲来乗车出舍门而迎之若欲逺就之然见之则下拜迎谢其自屈辱来也至去又出车若欲远送然主君三还辞之乃再拜送之也车送迎之节各以其等则诸公九十步立当车轵也三辞重者先辞辞其以礼来于外后辞辞升堂　疏曰三揖者入门及当曲当碑为三揖拜受宾再拜乃受币主君亦当拜送不言省文也郑谓各陈九介者以其在道俱不为主故无五摈之事故各陈九介云立当车轵者宾主俱立当轵
　　致馆亦如之
　　注曰馆舍也使大夫授之君又以礼亲致焉　疏曰凡云致者皆有币以致之
　　○致飱如致积之礼
　　注曰俱使大夫礼同也飱食也小礼曰飱大礼曰饔饩
　　○及将币交摈三辞车逆拜辱宾车进答拜三揖三让每门止一相及庙惟上相入宾三揖三让登再拜授币宾拜送币每事如初宾亦如之及出车送三请三进再拜宾三还三辞告辟
　　注曰郑司农云交摈摈者交也宾三还三辞告辟宾三还辞谢言已辟去也谓既三辞主君则乗车出大门而迎宾见之而下拜其辱宾车乃前下答拜也三揖者相去九十步揖之使前也至而三让让入门也相谓主君摈者及宾之介也谓之相者于外传辞耳入门当以礼诏侑也介绍而传命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此为介鴈行相随也止之者絶行在后耳宾三揖三让让升也登再拜授币授当为受主人拜至且受玉也每事如初谓享及有言也宾当为傧谓以郁鬯礼宾也上于下曰礼敌者曰傧礼器曰诸侯相朝灌用郁鬯无笾豆之荐谓此朝礼毕傧宾也三请三进请宾就车也主君每一请车一进欲逺送之也三还三辞主君一请者宾亦一还一辞　疏曰至将币谓宾初至馆后日行朝礼之时币即圭璋也交摈三辞者宾去门九十步而陈九介主君在大门外之东陈五摈上摈入受命出请事传辞与承摈承摈传与末摈末摈传与末介末介传与承介承介传与上介上介传与宾宾又传与上介自下逆上传至上摈上摈入告君如是者三谓之交摈三辞凡交摈者例皆如此也
　　致饔饩还圭飨食致赠郊送皆如将币之仪
　　注曰此六礼者惟飨食速宾耳其余主君亲往亲往者宾为主人主人为宾君如有故不亲飨食则使大夫以酬币侑币致之郑司农云还圭归其玉也故公子重耳受飱反璧谓聘以圭璋礼也享以璧琮财也已聘而还圭璋轻财而重礼赠送以财既赠又送至于郊
　　○宾之拜礼拜饔饩拜飨食
　　注曰郑司农云宾之拜礼者因言宾所当拜者之礼也所当拜者拜饔饩拜飨食谓宾将去就朝拜谢此三礼三礼礼之重者也宾既拜主君乃至馆赠之去又送之于郊　疏曰案聘礼饔饩燕羞俶献之明日宾皆拜于朝将去又三拜乗禽于朝彼臣故尽拜谢君畧小惠将去惟拜其大礼也
　　○宾继主君皆如主国之礼
　　注曰郑司农云宾继主君复主人之礼费也故曰皆如主国之礼谓继主君者傧主君也傧之者主君郊劳致馆饔饩还圭赠郊送之时也如其礼者谓玉帛皮马也有馔陈之积者不如也若飨食主君及燕亦速焉　积子赐反旅如字又音胪飱素尊反授币音受宾亦如之依注作摈辟音避食音嗣凡飨食皆同侑音又闑鱼列反枨直庚反行戸刚反
　　诸侯诸伯诸子诸男之相为宾也各以其礼相待也如诸公之仪
　　注曰宾主相待之仪与诸公同也饔饩飨食之礼则有降杀　疏曰五等诸侯以命数分为三等其圭璋饔饩飱积步数摈介皆降杀其进退揖让之仪则一与公同　杀色界反下同
　　诸公之臣相为国客
　　注曰谓相聘也
　　○则三积皆三辞拜受
　　注曰受者受之于庭也侯伯之臣不致积　疏曰案聘礼是侯伯之卿使者经不云积明不致积可知但不以束帛行礼致之岂于道全无积乎明有也
　　○及大夫郊劳旅摈三辞拜辱三让登听命下拜登受宾使者如初之仪及退拜送
　　注曰登听命宾登堂也宾当为傧劳用束帛傧用束锦侯伯之臣受劳于庭　疏曰案仪礼此亦近郊劳也宾使者如初之仪者谓使传命讫礼毕出门宾以束锦傧使者如初行劳时之仪
　　○致馆如初之仪
