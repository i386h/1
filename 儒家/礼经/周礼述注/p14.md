<!-- { "loadSidebar": true } -->
　　朱子曰冢宰一官兼领王之膳服嫔御此最是设官之深意葢天下之事无重于此又曰冢宰一篇周公辅道成王垂灋后世用意最深切处欲知三代人主正心诚意之学于此可见其实　坡谓自冢宰至此六十三职或掌其要焉或専而司焉或聨而治焉则分职之事也夫冢宰贰王经理天下而诸官所掌不越于居处服御财赋丝麻之事呜呼此圣人之议道自已者也夫饮食男女人之大欲存焉然等而下之至于庶人推而进之至于公卿或有所制故不敢纵或有所求而未必逞若王者尊为天子富有四海何求而不应哉何惮而不为哉以是大欲而势足以恢其邪心无制节谨度于以治天下国家焉吾不知其可也周公立冢宰以綂百官以均四海而知百官之得其綂四海之得其均其要在王身而不外也先以宫室安其身焉次以饮食理其体焉继以赋式节其用焉终以内宫佐其徳焉析其事则至纎至悉若无闗于政治之要合其大则本末兼修内外交饬其至醇至备者乎一之以大宰之权分之以小宰内宰之任一起居一饮食一货用一择采进御多寡丰约用舍去取大臣皆得与闻之而天子不得以自私女子小人不得以窃惑而又司是官者或以徳进或以艺无邪辟以荡王心无壬人以道其恶则上知之君就焉而益正中材之主守焉而寡过盖正心诚意之极功而天下之治本于此人主所宜深思而躬行哉辟芳益反上知之知音智
　　坡又谓有文字来首部为易而上经始于饮食下经始于男女皆根本于天地而推其极于世变故礼运究论天道人情得失死生要归于饮食男女内则言后王降徳兆民亦委折陈此二事之数皆与冢宰之职不少异焉然则自羲皇以迄三古坟典微言圣圣相授所以议道自已锡福于民舍是无大者矣深察乎此斯为格致深体乎此斯为诚正藏恕而行斯为齐治均平君人修之则建极有柄持为臣知之则致主有本末儒者辨此则讲学有实义故齐宣病好货好色不能至王孟子教以好与民同于王何有古者人上之所以自审圣贤之所以格非不能外此而他有所指也程朱太极西铭之理尊大学为入徳之门不过欲天子至于庶人明于天性知其不容已与不可易而安处善乐循理耳朱子曰所以为敎皆本于人君躬行心得之余不待求之民生日用彝伦之之外不既明且至乎后儒诋冢宰辅王当啓以穷理正心此经所职皆非其要似矣然坡攷数百年中学者恃理横竖鲜有要领徒以搜章劀句为格致目端坐为诚正彼又未必能然即或能之亦何所至所以达而进説适以激人主之厌怒隐而授经适以误后生若存若亡而无精明的亲切至到之效噫口必骂汉儒岂知所执又出其下之下乎　至王于王俱去声诋音邸

　　周礼述注卷五
　　钦定四库全书
　　周礼述注卷六
　　安溪李光坡撰
　　地官司徒第二
　　坡闻之兄曰地者民也司徒所司者民之事故曰地官徒众也即民也司徒掌乂民之食扰民之性所谓尽制度品节之详极裁成辅相之道也
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国注曰敎所以亲百姓训五品有虞氏五而周十有二焉扰亦安也言饶衍之
　　敎官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人注曰师长也司徒掌六乡乡师分而治之二人者共三乡之事相左右也
　　乡老二乡则公一人乡大夫每乡卿一人州长毎州中大夫一人党正每党下大夫一人族师每族上士一人闾胥每闾中士一人比长五家下士一人
　　注曰老尊称也王置六乡则公有三人也三公者内与王论道中参六官之事外与六乡之敎其要为民是以属之乡焉州党族闾比乡之属别正师胥皆长也正之言政也师之言帅也胥有才知之称载师职曰以官田牛田赏田牧田任逺郊之地司勲职曰掌六乡之赏地六乡地在逺郊之内则居四同郑司农云百里内为六乡外为六遂　何氏曰乡遂虽有官而非在职之选也何以明之一乡不过万二千五百家比长以下士为之一乡则二千五百下士矣闾胥以中士为之一乡则五百中士矣族师以上士为之一乡则一百二十五上士矣党正以下大夫一乡则有二十五下大夫也州长中大夫一乡又有五中大夫也而乡大夫则卿之秩也合一乡之官巳有三千一百五十五人矣六乡不过七万五千家而官则有一万八千余也又以禄言之下士视上农禄食九人是五家则官赋一上家之食也中士倍下士禄食十八人是二十五家而复赋七上家之食也上士倍中士禄食三十六人是百家复赋其三十二上家之食也推此言之积而至于一乡又积而至于畿内又以共朝廷之百需又以共王之九赋是在官之禄反倍于在民之耕则服南亩者其家皆不衣不食悉以共上犹为不足矣盖攷司徒之职设官府以治乡遂者惟乡师遂师以治六乡六遂载师闾师则居乡遂之中县师则居于都鄙而専治焉故乡遂之中惟此四官各有府史胥徒为操刑政之权以治民事之正官自乡大夫至比长自遂大夫至邻长无官府之设无府史胥徒之役皆乡遂之民使为保伍使相敎治异其爵秩别其贵贱谓之教官谓之乡吏不操刑政之权者也然则其禄何如比长虽綂五家即上农也闾胥受二家之田也为二十五家之长族师虽綂百家亦受四家之田又有士田以益之也此皆农人之中徳行才能足兼五人二十五人百人之上者为其田以处之为其秩以等之所谓下士即上农中士倍之上士又倍者亦合其子弟授之士田令其自耕以共一家之衣食耳固不如在职之上中下士食民赋税以为治也党正州长乡大夫则已尝为大夫者其家既受田矣别有宅田士田以赋其禄或又有赏田以益之乎贤者以次而升不贤者以次而降升者加其爵秩益其田禄降者下之减之此小司徒所以攷属官之治而诛赏乡师攷六乡之治以诏废置以诏诛赏是也　比毗志反与音预
　　封人中士四人下士八人府二人史四人胥六人徒六十人
　　注曰聚土曰封谓壝堳埒及小封疆也　疏曰封人与大司徒设社稷之壝相左右故在地官为职首胥徒多者以畿封事广故也
　　○鼓人中士六人府二人史二人徒二十人
　　○舞师下士二人胥四人舞徒四十人
　　注曰舞徒给繇役能舞者以为之　坡谓鼓人舞师二职在此无属当在春官鏄师之下韎师之上
　　○牧人下士六人府一人史二人徒六十人
　　注曰牧人养牲于田野者
　　○牛人中士二人下士四人府二人史四人胥二十人徒二百人
　　注曰主牧公家之牛者诗云谁谓尔无牛九十其犉犉者九十其余多矣
　　○充人下士二人史二人胥四人徒四十人
　　注曰充犹肥也养系牲而肥之　堳音眉埒音劣繇音遥鏄音博犉而纯反音眴
　　或问移鼓人舞师二官何也曰太师所掌之乐钟磬笙镈莫不有师若鼓者五声不得不和安无専职今以次之镈师职下则金奏鼔鼜之掌适与相类而且其官皆中士也韎乐散乐夷乐犹设韎师旄人以敎岂山川等祀之舞舞之正者而独缺此今以首之韎师职上则敎舞之掌适与相类而且其官皆下士也况乎上封人之职有掌祭祀诸礼牛牲与牧人牛人充人诸官为类间此二职实为错综举而归之各得其从庶或可欤　鼜音戚
　　载师上士二人中士四人府二人史四人胥六人徒六十人
　　注曰载之言事也事民而税之载师者闾师县师遗人均人官之长
　　○闾师中士二人史二人徒二十人
　　注曰乡官有州党族闾比正言闾者徴民之税宜督其亲民者凡其赋贡入大府谷入仓人
　　○县师上士二人中士四人府二人史四人胥八人徒八十人
　　注曰主天下土地人民已下之数徴野赋贡也名曰县师者自六乡以至邦国县居中焉郑司农云四百里曰县　坡谓载师徴九赋者闾师徴九贡者县师徴野之赋所以左右载师也徴野之贡者闾师惟掌乡贡故县师职野焉
　　○遗人中士二人下士四人府二人史四人胥四人徒四十人
　　注曰遗谓以物有所馈遗
　　○均人中士二人下士四人府二人史四人胥四人徒四十人
　　注曰均犹平也主平土地之力政者　薛平仲曰取之于民而不知所以予之则施报之义乖予之于民而不知所以均之则公平之义泯遗人在此者所以示施报之义均人继之者所以示公平之义
　　师氏中大夫一人上士二人府二人史二人胥十有二人徒百有二十人
　　注曰师敎人以道者之称也保氏司谏司救官之长陈及之曰徒百二十人者盖居虎门之左司王朝
　　帅四夷之隶守王门其徒不得不多也　程子曰古者自天子达于庶人必须师氏以成其徳业故舜禹文武之圣亦皆有所从学后世师傅之职不修友臣之义未着所以尊徳乐道之风未成于天下
　　○保氏下大夫一人中士二人府二人史二人胥六人徒六十人
　　注曰保安也以道安人者也
　　○司谏中士二人史二人徒二十人
　　注曰谏犹正也以道正人行　邱氏曰司谏即今之提学官将以扶植正学而维持公论者也
　　○司救中士二人史二人徒二十人
　　注曰救犹禁也以礼防禁人之过者也　郑刚中曰王者处心自一身而达天下巳之徳己成而无过亦欲天下之民有徳行而无过恶为民设司谏犹已有诏媺之师为民设司救犹已有谏恶之保
　　○调人下士二人史二人徒十人
　　注曰调犹和合也
　　○媒氏下士二人史二人徒十人
　　注曰媒之言谋也谋合异类使和成者今齐人名麴曰媒　王氏曰调人和难敎睦媒氏阴礼敎亲故属师保氏　朝直遥反媺音美后同麴起六反鱼列反难去声
　　司市下大夫二人上士四人中士八人下士十有六人府四人史八人胥十有二人徒百有二十人
　　注曰司市市官之长　薛平仲曰男女人之大欲存焉其次则财利之所交先王既为之设媒氏以遂人之大欲矣而就利之心容可不致其规画哉故次以司市等官
　　○质人中士二人下士四人府二人史四人胥二人徒二十人
　　注曰质平也主平定物价者
　　○廛人中士二人下士四人府二人史四人胥二人徒二十人
　　注曰廛民居区域之称
　　○胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长毎肆则一人
　　注曰自胥师以及司稽皆司市所自辟除也胥及肆长市中给繇役者胥师领羣胥贾师定物价司虣禁防乱司稽察留连不时去者
　　○泉府上士四人中士八人下士十有六人府四人史八人贾八人徒八十人
　　注曰郑司农云故书泉或作钱　贾音古虣音防辟必亦反
　　司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人
　　注曰司门若今城门校尉主王城十二门　疏曰以其掌货贿与司市相连故在此
　　○司闗上士二人中士四人府二人史四人胥八人徒八十人毎闗下士二人府一人史二人徒四人
　　注曰闗界上之门　疏曰王畿千里王城在中面有五百里界首面置三闗则亦十二闗其职掌国货之节以聨门市故在此
　　○掌节上士二人中士四人府二人史四人胥二人徒二十人
　　注曰节犹信也行者所执之信　疏曰节连于门市故亦连类在此
