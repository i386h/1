<!-- { "loadSidebar": true } -->
　　坡谓冢宰总百官以治举其要耳其僚属庶尹皆经理王宫之政至于明遂生复性以宠绥斯民者未遑也故设司徒之职焉是职也任大而责重举天王作君作师之事而致之于民乃顺承天万物资生故曰地官也凡此七十八官之序或先或后各有攸理大司徒长官不待言矣敎始于郊里故自小司徒至比长八职専主六乡而牧田牛田在乡中者故封人牧人牛人人四职次之亦以牲者祭事之重也乡之政有二曰征役施舍曰徳行道艺载师至均人五职详征役施舍之事也师氏至媒氏六职详徳行道艺之教也然则教养之道备矣施之天下何以加兹故曰观于乡而知王道也王国面朝后市王门十二在六乡之内十二闗门则临畿上今次于乡之下遂之上者市虽在国容五百里疆界中凡五十里之市皆在焉门闗则连于市以达货贿者闗市有讥用节为多故司市至掌节十三职相为一类以次于此遂人至里宰専及田野之制稼穑之绪与六乡互见为义旅师如乡之闾师也稍人如乡之县师也委人土均如乡之遗人均人也此乡遂之制岂惟乡遂与乡之封人载师县师遂之稍人土均通公邑都鄙邦国之政皆举之矣草人稻人教民以耕与諌救调媒诸官道民以善类也土训之诏地图诵训之道方志与师保之诏媺恶亦类也若夫山林川泽赋贡之末者而其财用国家于是有取资焉故自山虞至场人十有五职又次之冢宰所列九赋九贡之目尽于此矣宾祭之所取军旅丧纪之所共膳羞禄廪凡为九式用财者将于是乎在故廪人至稾人八职终焉斯其先后本末或以内外或以羣分单举以见义互文以相足错其一则非伦类分之为二者未审其条贯之同归也或曰司徒敷教也而敎职惟乡官师保等十数人耳其间所措理者养民之事居多焉先儒疑为司空之错简将无信然否也是不然夫先王之世辨物居方秀者为士而朴者为农下及工商各有常居皆有守灋使之父以此敎其子兄以此敎其弟习其耳目而定其心思闲其道艺而世其家业无非神道设敎之深意岂必东胶西序始名敎哉抑又闻之孟子曰无恒产而有恒心者惟士为能若民则无恒产因无恒心苟无恒心放僻邪侈无不为巳故制民之产然后驱而之善此所谓物畜然后有礼不养则不可动者也天下不由养而能敎者希矣力能为长厚之行而民者防也左右曲成君相不先则士农工商生者不得其情死者不尽其常相与矍矍然丧其降衷秉之心其钝顽无耻者固已率而归于乖戾悖逆不可复制即常性未移者亦頽堕委靡消沮而不复振呜呼道之不行从可知矣司徒一篇教养相侔盖圣人酌乎天理人情之安措之天下既竝举而相成著之为经亦贯通而匪二是是乃尽伦尽制之道也何疑其错简哉然则司空所司之职者何与窃疑周礼为书委曲周详无不备者独至坛兆庙社之灋井田长广之方附庸间田所余之多寡山林川泽城郭宫室涂巷三分之乘除天时有生耕获何以无失其序地理有宜髙下何以无拂其性山川沮泽民居有度焉兴事任力逺近有量焉宫室之制器皿之宜舟车之用凡数事者虽略见于诸官未详其规度意司空之职必如前所云者而春秋战国之世强凌弱下替上开阡陌尽地力相兼以力相侈以僭司空一篇必最其所深病而急欲去其籍者也其失盖已久矣若夫窜缀纷纭离散全经区区之心则病其援周公以从已也
　　周礼述注卷十
　　钦定四库全书
　　周礼述注卷十一
　　安溪李光坡撰
　　春官宗伯第三
　　坡闻之兄曰春者其气则天地温厚之气其时则阴阳适均之时中和之极也宗伯掌礼以敎民中掌乐以敎民和故曰春官宗伯者郑目録云宗尊也伯长也不言司者典礼以事神为上神人之所尊不敢主之故也　长丁丈反
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国注曰礼谓曲礼五吉凶宾军嘉其别三十有六郑司农云宗伯主礼之官故书尧典曰帝曰咨四岳有能典朕三礼佥曰伯夷帝曰俞咨伯汝作秩宗宗官又主神故国语曰使名姓之后能知四时之生牺牲之物玉帛之类采服之宜彝器之量次主之度屏摄之位坛之所上下之神祗氏姓之所出而率旧典者为之宗春秋禘于太庙跻僖公而曰夏父弗忌为宗人又曰使宗人衅夏献其礼礼特牲曰宗人升自西阶视壶濯及豆笾然则唐虞歴三代以宗官典国之礼与其祭祀汉之大常是也　徐氏曰乐主和同礼主简别曰和者礼之用和为贵也一失其礼则渎神悖人上下皆失其分安得而和成周合礼乐于一官和盖礼乐于其间矣
　　礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人注曰肆犹陈也肆师佐宗伯陈列祭祀之位及牲器粢盛
　　郁人下士二人府二人史一人徒八人
　　注曰郁郁金香草宜以和鬯　疏曰郁人为首者祭祀宗庙先灌灌用郁　王龄曰有秬鬯有郁鬯郁鬯用之于宗庙秬鬯用之于天地社稷等祀表记曰亲耕粢盛秬鬯以事上帝是祭天不用祼然亦用秬鬯鬯人社祭等事亦用秬鬯但郁鬯求诸阴用之于宗庙
　　○鬯人下士二人府一人史一人徒八人
　　注曰鬯酿秬为酒芬香条畅于上下也秬如黒黍一稃二米　稃音孚
　　鸡人下士一人史一人徒四人
　　司尊彝下士二人府四人史二人胥二人徒二十人注曰彝亦尊也郁鬯曰彝彝灋也言为尊之灋也
　　司几筵下士二人府二人史一人徒八人
　　注曰筵亦席也铺陈曰筵借之曰席然其言之筵席通矣　疏曰在此者凡祭祀先设席
　　天府上士一人中士二人府四人史二人胥二人徒二十人
　　注曰府物所藏言天者尊此所藏若天物然　王龄曰天府所藏国之宝器也然岂止于玉哉官府乡州都鄙之治中民数谷数贤能之书皆国之宝是知先王以政事为宝以人民为宝以民食为宝以贤能为宝非特宝珠玉而已
　　○典瑞中士二人府二人史二人胥一人徒十人注曰瑞节信也典瑞若今符玺郎　疏曰在此者玉瑞祭时所执玉器所以礼神虽有余事以事神为主在此宜也
　　典命中士二人府二人史二人胥一人徒十人
　　注曰命谓王迁秩羣臣之书　疏曰凡官之所属义有多种以宗伯主礼及祭祀之事故凡是祭祀及礼事皆属焉此典命迁秩羣臣亦是礼事又爵命属阳故礼记云古者于禘也爵赐服赏以春夏不于夏官者贵始故于春见之在此
　　○司服中士二人府二人史一人胥一人徒十人疏曰公羊传云命者何加我服也再命巳上得命即得服故司服列职于典命之下也
　　典祀中士二人下士四人府二人史二人胥四人徒四十人
　　○守祧奄八人女祧每庙二人奚四人
　　注曰逺庙曰祧周为文王武王庙迁主藏焉奄如今之宦者女祧女奴有才知者天子七庙三昭三穆奚女奴也　疏曰奄八人者以其与女祧及奚妇人同处故须奄人通姜嫄为八庙庙一人故八人也　坡谓庙祧之辨郑氏王氏各师其说详在礼记王制天子七庙孔疏下今不具列也　祧他尧反知音智
　　世妇每宫卿二人下大夫四人中士八人女府二人女史二人奚十有六人
　　注曰世妇后宫官也王后六宫汉始大长秋詹事中少府大仆亦用士八人女府女史女奴有才智者坡谓妇者妇人之称非所以名男子之官又如小宰内宰虽掌宫政皆无女府女史之等则是官非丈夫也攷之于经与女子共事者惟奄耳是以贾马皆云奄卿然天官内小臣上士是奄为之者则曰奄上士卿大夫重官也必不使奄设或用之更宜着奄名此决非奄也或以女人为之则天官女祝女史皆着女名何此不言乎且女子而与男官同卿大夫之号尤非所宜则非女士也似当阙疑
　　○内宗凡内女之有爵者
　　注曰内女王同姓之女谓之内宗有爵其嫁于大夫及士者凡无常数之言
　　○外宗凡外女之有爵者
　　注曰外女王诸姑姊妹之女谓之外宗
　　冢人下大夫二人中士四人府二人史四人胥十有二人徒百有二十人
　　注曰冢封土为邱垅象冢而为之
　　○墓大夫下大夫二人中士八人府二人史四人胥二十人徒二百人
　　注曰墓冢茔之地孝子所思慕之处
　　职丧上士二人中士四人下士八人府二人史四人胥四人徒四十人
　　注曰职主也
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　注曰大司乐乐官之长　疏曰在此者宗伯主礼礼乐相将是故列职于此
　　○大胥中士四人小胥下士八人府二人史四人徒四十人
　　注曰胥有才知之称礼记文王世子曰小乐正学干大胥佐之
　　○大师下大夫二人小师上士四人瞽蒙上瞽四十人中瞽百人下瞽百有六十人眂了三百人府四人史八人胥十有二人徒百有二十人
　　注曰凡乐之歌必使瞽蒙为焉命其贤知者以为大师小师晋杜蒯云旷也大师也眂读为虎眂之眂了目明者郑司农云无目眹谓之瞽有目眹而无见谓之蒙有目无眸子谓之瞍
　　○典同中士二人府一人史一人胥二人徒二十人注曰同阴律也不以阳律名官者因其先言耳大师职曰执同律以听军声　薛平仲曰自太师至眂了既以掌奏歌之节则夫因其声之所合达其声之所寓度数齐量要必有托而可考此典同已下之官所以继此也
　　○磬师中士四人下士八人府四人史二人胥四人徒四十人
　　○钟师中士四人下士八人府二人史二人胥六人徒六十人
　　○笙师中士二人下士四人府二人史二人胥一人徒十人
　　○鏄师中士二人下士四人府二人史二人胥二人徒二十人
　　注曰鏄如钟而大　坡谓此下脱司徒鼓人舞师二职
　　○韎师下士二人府一人史一人舞者十有六人徒四十人
　　注曰郑司农说以明堂位曰韎东夷之乐谓读如韎韐之韎　薛平仲曰自司乐之掌乐事大师之敎乐事典同之为乐器雅乐备矣纳蛮夷之乐于祭祀燕享之用岂非悦逺人之极功乎　郑刚中曰作四夷之乐当从其国不变其俗故韎师所服者赤韦示不变其所服旄人所执者牛尾示不变其所执也鞮鞻氏所履者革屦示不变其所履
　　○旄人下士四人舞者众寡无数府二人史二人胥二人徒二十人
　　注曰旄旄牛尾舞者所持以指麾
　　籥师中士四人府二人史二人胥二人徒二十人注曰籥舞者所吹春秋宣八年壬午犹绎万入去籥曰去其有声者废其无声者诗云左手执籥右手秉翟
　　○籥章中士二人下士四人府一人史一人胥二人徒二十人
　　注曰籥章吹籥以为诗章
　　○鞮鞻氏下士四人府一人史一人胥二人徒二十人注曰鞻读如屦也鞮屦四夷舞者所屝也今时倡蹋鼓沓行者自有屝
　　○典庸器下士四人府四人史二人胥八人徒八十人注曰庸功也郑司农云庸器有功者铸器铭其功春秋传曰以所得于齐之兵作林钟而铭鲁功焉
　　○司干下士二人府二人史二人徒二十人
　　注曰干舞者所持谓楯也春秋传曰万者何干舞也坡伯兄曰右自大司乐以下为官二十自大司乐
