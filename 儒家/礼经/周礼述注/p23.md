<!-- { "loadSidebar": true } -->
　　两下相杀曰杀义宜也此乃为宼攘诱臣妾之小人身其害而杀之者为得其宜虽所杀者人之父兄不得雠也使之不同国而已如今时王灋杀奸盗于室中律置不问其此类与
　　凡有鬬怒者成之不可成者则书之先动者诛之注曰鬬怒辨讼者也不可成不可平也书之记其姓名辨本也郑司农云成之谓和之也和之犹今二千石以令解仇怨后复相报移徙之此其类也
　　○媒氏掌万民之判
　　注曰判半也得耦为合主合其半成夫妇也丧服曰夫妻判合郑司农云主万民之判合
　　○凡男女自成名以上皆书年月日名焉
　　注曰郑司农云成名谓子生三月父名之
　　○令男三十而娶女二十而嫁
　　注曰二三者天地相承覆之数也易曰参天两地而竒数焉　疏曰王肃曰家语哀公问于孔子男子十六精通女子十四而化是则可以生民矣闻礼男三十而有室女二十而有夫岂不晚哉孔子曰夫礼言其极亦不是过男子二十而冠有为人父之端女子十五许嫁有适人之道于此以往则自婚矣然则三十之男二十之女中春之月者所谓言其极灋耳竒音倚中音仲
　　凡娶判妻入子者皆书之
　　郑刚中曰判之为言谓夫妻反目分别而去也入子者已无嗣子或入同宗之子以为嗣如今世之立嗣坡谓娶判妻书之防奸私也入子书之恐收养异
　　姓则他日之婚姻无别也
　　中春之月令防男女
　　注曰中春隂阳交以成昏礼顺天时也
　　○于是时也奔者不禁
　　坡谓六礼备为渐易曰渐女归吉是也六礼不备为奔奔者迅疾之意不以渐也古者夫妇有别而后父子有亲一礼不备不可以行今之奔者不禁何容有三十之男二十之女可以判合而未合者虽不备礼犹许之非慕説相奔就之説也
　　○若无故而不用令者罚之
　　故谓凶荒札丧也令以时以礼之令也有丧荒者娶不备礼不用中春大司徒荒政十曰多昏杂记曰已虽小功既卒哭可以冠子娶妻　中音仲慕説之説音悦
　　司男女之无夫家者而防之
　　坡谓司犹察也无夫家谓未有夫家也男无家者或单或贫而不能娶女无夫者或屈于孤贱过期而不行且时有天患民病男女仳离如此之类皆司而防之也若夫鳏寡圣人亦各从其志耳岂有抑其贞操强使判合乎呜呼饿死事极小失节事极大曽谓周公而不见此与　防古外反仳普弭反强上声
　　凡嫁子娶妻入币纯帛无过五两
　　注曰纯实缁字也古缁以才为声纳币用缁妇人隂也凡于娶礼必用其类五两十端也必言两者欲得其配合之名十者用五行十日相成也士大夫乃以纁束帛天子加以谷圭诸侯加以大璋杂记曰纳币一束束五两两五寻然则每端二丈　疏曰凡嫁子娶妻含尊卑但曰缁帛文主庶人耳若余行礼则用制币丈八尺取俭易共此昏礼取诚实之义故以二丈整数为之也　纯音缁
　　禁迁葬者与嫁殇者
　　注曰迁葬谓生时非夫妇死既葬迁之使相从也殇十九以下未嫁而死者生不以礼相接死而合之是亦乱人伦者也
　　凡男女之隂讼听之于胜国之社其附于刑者归之于士
　　注曰隂讼争中冓之事以触灋者胜国亡国也亡国之社奄其上而栈其下使无所通就之以听隂讼之情明不当宣露其辠不在赦宥者直归士而刑之不复以听士司宼之属诗云墙有茨不可扫也中冓之言不可道也所可道也言之丑也　冓古候反栈才产反
　　司市掌市之治教政刑量度禁令
　　注曰量豆区斗斛之属度丈尺也　刘原父曰治谓正万民交易之法教谓使三市信义不欺政谓平百物轻重之价刑谓制盗贼奸伪之民量平谷米度定布帛禁谓壊法乱俗之物不儥于市令谓宣教立政之事必宪于民　儥音育后同宪音悬
　　以次叙分地而经市
　　注曰次谓吏所治舍思次介次也若今市亭然叙肆行列也经界也
　　○以陈肆辨物而平市
　　陈犹次也辨物物异肆也美恶不混其价自显而平即天官内宰所云正其肆陈其货贿之事也
　　○以政令禁物靡而均市
　　注曰物靡者易售而无用禁之则市均郑司农云靡谓侈靡也　疏曰物靡买之者多贵而无用令使用物买之者少而贱则市贾不均故禁之
　　○以商贾阜货而行布
　　注曰通物曰商居卖物曰贾阜犹盛也郑司农云布谓泉也　王光逺曰布者所以权百物而通之货苟不阜则布无所通故必以商贾阜货而行之
　　○以量度成贾而徴儥
　　注曰徴召也儥买也物有定价则买者来也
　　○以质剂结信而止讼
　　注曰质剂谓两书一札而别之也若今下手书言保物要还矣
　　○以贾民禁伪而除诈
　　注曰贾民胥师贾师之属必以贾民为之者知物之情伪与实诈　疏曰伪据物而言诈据人而説也
　　○以刑罚禁虣而去盗
　　注曰刑罚宪徇扑
　　○以泉府同货而敛賖
　　注曰同共也同者谓民货不售则为敛而买之民无货则賖贳而予之　坡谓次叙陈肆先定其规画也而后兴利故政令商贾次之利聚而后卖者买者资焉故次之以量度质剂则市事尽矣贾民刑罚去市之害泉府通市之穷故又次于后　商贾贾民注曰贾贾师同音古成贾注市贾同音嫁行户刚反下同贳音世
　　大市日昃而市百族为主朝市朝时而市商贾为主夕市夕时而市贩夫贩妇为主
　　注曰日昃昳中也市杂聚之处言主者谓其多者也百族必容来去商贾家于市城贩夫贩妇朝资夕卖因其便而分为三时之市所以了物极众郑司农云百族百姓也　疏曰案匠人市朝一夫各方百步就百步而分为三时之市恐不可若然则一夫者据市亭置次司市及贾师胥师听事之处取其列行肆之处则居地多矣此三市皆于一院内为之大市于中朝市于东偏夕市于西偏郊特牲所云是也
　　○凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼
　　凡市入谓三时之市市者入也胥守门也察诈伪也必执鞭度以威正人众也系鞘于上则为鞭因刻丈尺则为度羣吏胥师以下也平肆平卖物之行列使之正也展整也成平也所以成平市物者卽今之牙侩也奠读为定整勅防者使定物贾防诳豫也上旌者以为众望也见旌则知当市也思次若今市亭也市师司市也介次市亭之属别小者也涖视也思当为司字声之误也
　　○凡万民之期于市者辟布者量度者刑戮者各于其地之叙
　　期谓欲买卖期决于市也辟灋也灋布者铸泉之处也量度者成贾之处也刑戮者决辠之处也各赴于其叙则事虽繁而人不杂矣
　　○凡得货贿六畜者亦如之三日而举之
　　注曰得遗物者亦使置其地货于货之肆马于马之肆则主求之易也三日而无识认者举之没入官坡谓自大市至此唯次叙分地而经市乃可如此昃昃同奠音定奠贾之贾音嫁辟音璧昳音绖鞘所交反侩古外反易以豉反
　　凡治市之货贿六畜珍异亡者使有利者使阜害者使亡靡者使微
　　注曰利利于民谓物实厚者害害于民谓物行苦者使有使阜起其贾以徴之也使亡使微抑其贾以郤之也侈靡细好使富民好奢微之而已郑司农云亡者使有亡此物则开利其道使之有　坡谓此一节乃以政令禁物靡而均市也　亡音无下同贾音嫁好奢之好呼报反
　　凡通货贿以玺节出入之
　　注曰玺节印章如今斗检封矣使人执之以通商以出货贿者王之司市也以内货贿者邦国之司市也
　　○国凶荒札丧则市无征而作布
　　注曰有灾害物贵市不税为民乏困也金铜无凶年因物贵大铸泉以饶民　陈及之曰市既无征则物聚多物多则钱重钱重则物反轻非所以便商旅也作布则物虽多而钱不重商贾其利则来者多矣坡谓自凡通货贿至此乃以商贾阜货而行布也内音纳
　　凡市伪饰之禁在民者十有二在商者十有二在贾者十有二在工者十有二
　　注曰郑司农云所以俱十有二者工不得作贾不得粥商不得资民不得畜谓王制曰用器不中度不粥于市兵车不中度不粥于市布帛精觕不中数幅广狭不中量不粥于市奸色乱正色不粥于市五谷不时果实未熟不粥于市木不中伐不粥于市禽兽鱼鼈不中杀不粥于市亦其类也于四十八则未闻数十二焉　坡谓此一节乃禁伪而除诈也　贾音古粥音鬻下同中丁仲反
　　市刑小刑宪罚中刑徇罚大刑扑罚其附于刑者归于士
　　注曰徇举以示其地之众也扑挞也郑司农云宪罚播其肆也　疏曰徇既将身以示之则宪是以文书表示于肆
　　○国君过市则刑人赦夫人过市罚一幕世子过市罚一帟命夫过市罚一盖命妇过市罚一帷
　　注曰谓诸侯及夫人世子过其国之市大夫内子过其都之市也市者人之所交利而行刑之处君子无故不游观焉若游观则施惠以为説也国君则赦其刑人夫人世子命夫命妇则使之出罚异尊卑也所罚谓宪徇扑也必罚幕帟葢帷市者众也此四物者在众之用也此王国之市而説国君以下适市者诸侯之于其国与王同以其足以互明之　疏曰宪徇刑之轻者而赦之使出帷幕难备之物者出物虽重而无耻宪徇虽轻而有愧故以出物为轻也　王介甫曰市人犯刑以利而已国君近利则市人何诛焉故赦之罚之　坡谓自市刑至此乃以刑罚禁虣而去盗也至量度质剂司在质人陈肆辨物职之肆长同货敛賖专自泉府各于当官详之　帟音绎説如字解説也
　　凡防同师役市师帅贾师而从治其市政掌其卖儥之事
　　注曰市司司市也儥买也会同师役必有市者大众所在来物以备之
　　○质人掌成市之货贿人民牛马兵器珍异
　　注曰成平也防者平物价而来主成其平也人民奴婢也珍异四时食物
　　凡卖儥者质剂焉大市以质小市以剂掌稽市之书契注曰质剂者为之劵蔵之也大市人民牛马之属用长劵小市兵器珍异之物用短劵稽犹考也治也书契取予市物之劵也其劵之象书两札刻其侧　坡谓此节所谓以质剂结信而止讼也质剂与书契有别质剂者民既贸易各有执信若今之买牛契之类也书契者取予之劵若今之借字限字也书契或有虚名诡书或取者有契而不还其贷或予者已収责而靳其契亦皆不信而可致讼者故又掌稽之　予音与
　　同其度量壹其淳制巡而攷之犯禁者举而罚之注曰杜子春云淳当为纯纯谓幅广制谓匹长也皆当中度量谓淳读如淳尸盥之淳　坡谓此节所谓以量度成贾而徴儥也同之壹之则无长短多少之差而贾自定矣　中丁仲反贾音嫁
　　凡治质剂者国中一旬郊二旬野三旬都三月邦国朞期内听期外不听
　　注曰谓赍劵契者来讼也以期内来则治之后期则不治所以絶民之好讼且息文书也郊逺郊也野甸稍也都大都小都　疏曰此经总上质剂与书契来诉者　赍音赍
　　○廛人掌敛布絘布总布质布罚布廛布而入于泉府注曰布泉也郑司农云絘布列肆之税布杜子春云总当为儳谓无肆立持者之税也质布者质人之所罚犯质剂者之泉也罚布者犯市令者之泉也廛布者货贿诸物邸舍之税　絘音次总读儳音才
　　凡屠者敛其皮角筋骨入于玉府
　　注曰以当税给作器物也　疏曰屠者其人亦有地税因其屠即取皮角筋骨堪饰器物者使入玉府以当邦赋
　　凡珍异之有滞者敛而入于膳府
