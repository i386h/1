<!-- { "loadSidebar": true } -->
　　注曰而读为若声之误也若用之谓恤民之囏阨委积于野如遗人于乡里也以质剂致民案入税者名防而贷之兴积所兴之积谓三者之粟也平颁之不得偏颇有多少县官征聚物曰兴今云军兴是也是粟县师徴之旅师敛之而用之以赒衣食曰恵以作事业曰利　坡谓簿书若市劵有长短故云质剂也均其政令者视囏阨之甚否均施散之厚薄也
　　○凡用粟春颁而秋敛之
　　注曰困时施之饶时收之　坡谓上节言施恵散利此则言其敛之时也　积子赐反
　　凡新甿之治皆听之使无征役以地之媺恶为之等注曰新甿新徙来者也治谓有所求乞也使无征役复之也王制曰自诸侯来徙家期不从政　坡谓征役力役之征也以地媺恶为之等者坡从子伦云无征役暂耳以地之媺恶为之等不易之地一年后征役之一易者二年再易者三年
　　或问徴敛赋贡条目之详曰司徒载师徴畿内之九赋闾师徴六乡之九功县师所徴野赋贰载师也其徴野贡以闾师不掌及也外此有遂师聚别功赋货贿中玉府用者委人敛甸稍刍薪徴税之官尽于是矣其敛之也赋功之物谷入于仓人金玉玩好凡民货贿入于玉府货贿入于内府邦布入于外府畜兽入于牧人牛人丝枲入于典丝典枲是敛之也若乃遗人之委积旅师之赋粟则注所云廪人仓人计九谷之数足国用以其余共之所谓余灋用也遗人注王氏所论防同军旅委积一节最为得之可以类推其余
　　○稍人掌令丘乘之政令
　　注曰邱乘四邱为甸甸读与维禹敶之之敶同其训曰乘由是改云是掌令都鄙脩治井邑邱甸县都之沟涂云邱甸者举中言之沟涂之人名井别邑异则民之家数存焉　敶音阵
　　若有防同师田行役之事则以县师之灋作其同徒輂辇帅而以至治其政令以听于司马
　　注曰有军旅防同田役之戒县师受灋于司马邦国都鄙稍甸郊里唯司马所调以其灋作其众庶及马牛车辇防其车人之卒伍使皆备旗鼓兵器以帅而至是以书令之耳其所调若在家邑小都大都则稍人用县师所受司马之灋作之帅之以致于司马也同徒司马所调之同凡用役者不必一时皆徧以人数调之使劳逸递焉　輂居录反递徒礼反
　　大丧帅蜃车与其役以至掌其政令以听于司徒注曰蜃车及役遂人共之稍人者野监是以帅而致之既夕礼曰既正柩宾出遂匠纳车于阶间则天子以至于士柩路皆从遂来
　　○委人掌敛野之赋敛薪刍凡疏材木材凡畜聚之物注曰野谓逺郊以外也所敛野之赋谓野之园圃山泽之赋也凡疎材草木有实者也凡畜聚之物瓜瓠葵芋御冬之具也野之农赋旅师敛之工商嫔妇遂师以入玉府其牧则遂师又以共野牲　芋于附反
　　以稍聚待宾客以甸聚待羇旅
　　注曰聚凡畜聚之物也
　　○凡其余聚以待颁赐
　　注曰余当为余声之误也余谓县都畜聚之物　疏曰上已云稍甸此言余聚是县都中畜聚之物
　　以式灋共祭祀之薪蒸木材宾客共其刍薪丧纪共其薪蒸木材军旅共其委积薪刍凡疏材共野委兵器与其野囿财用
　　注曰式灋故事之多少也薪蒸给炊及燎麤者曰薪细者曰蒸木材给张事委积薪刍者委积之薪刍也军旅又有疏材以助禾粟野委谓庐宿止之薪刍也其兵器谓守卫陈兵之器也野囿之财用者苑囿藩萝之材
　　○凡军旅之宾客馆焉
　　注曰馆舍也必舎此者就牛马之用　疏曰言军旅賔客者谓诸侯以军旅助王征讨者故谓之军旅之宾客也
　　○土均掌平土地之政以均地守以均地事以均地贡注曰政读为征所平之税邦国都鄙也地守虞衡之属地事农圃之职地贡诸侯之九贡　疏曰案下文云以和邦国都鄙故知此平者亦据邦国都鄙若六乡六遂及公邑征税自均人平之　政音征
　　以和邦国都鄙之政令刑禁与其施舍礼俗丧纪祭祀皆以地媺恶为轻重之灋而行之掌其禁令
　　注曰施读亦为弛也礼俗邦国都鄙民之所行先王旧礼也君子行礼不求变俗随其土地厚薄为之制丰省之节耳礼器曰礼也者合于天时设于地财顺于鬼神合于人心理于万物　项平甫曰和之如何以地媺恶为轻重之灋而行之政令之缓急刑禁之寛猛施舍之宜否礼俗之沿革丧纪祭祀之丰约宜者令之不宜者禁之使适于和而已
　　○草人掌土化之灋以物地相其宜而为之种
　　注曰土化之灋化之使美若汜胜之术也以物地占其形色为之种黄白宜以种禾之属　疏曰土化之灋者即下经粪种是也　相息亮反汜音凡
　　凡粪种骍刚用牛赤缇用羊坟壤用麋渇泽用鹿咸泻用貆勃壤用狐埴垆用豕疆防用蕡轻爂用犬
　　粪种者烧兽骨为灰以渍其种而植之今南方田皆然骍刚谓地色赤而土刚强也赤缇縓色也坟壤润解者渇泽故水处也泻卤也貆貉类似貍鋭头尖鼻勃壤粉解者埴垆黏疏者疆防疆坚者蕡麻也轻爂轻脆者　缇音抵渇其列反泻音昔貆音丸埴音实垆音卢疆强上声防音防爂音票縓七绢反黏音粘脆音毳
　　○稻人掌稼下地
　　注曰以水泽之地种谷也谓之稼者有似嫁女相生
　　○以潴畜水以防止水以沟荡水以遂均水以列舍水以浍冩水以涉扬其芟作田
　　注曰郑司农説潴防以春秋传曰町原防规偃潴杜子春读荡为和荡谓以沟行水也谓偃潴者畜流水之陂也防潴旁隄也遂田首受水小沟也列田之畦防也浍田尾去水大沟作犹治也开遂舍水于列中因涉之扬去前年所芟之草而治田种稲　潴音诸列禄计反町徒顶反陂音披畦音奚防音劣
　　凡稼泽夏以水殄草而芟夷之
　　注曰殄病也絶也郑司农説芟夷以春秋传曰芟夷蕴崇之今时谓禾下麦为荑下麦言芟刈其禾于下种麦也谓将以泽地为稼者必于夏六月之时大雨时行以水病絶草之后生者至秋水涸芟之明年乃稼
　　○泽草所生种之芒种
　　注曰郑司农云泽草之所生其地可种芒种　疏曰水钟曰泽有水及咸卤皆不生草即不得芒种故云草所生　易彦祥曰芒种稻之有芒者　芒种之种章勇反
　　旱暵共其雩敛
　　注曰稻人共雩敛稻急水者也郑司农云雩事所敛　疏曰此旱雩据夏五月已后修雩者暵者旱之热气若四月龙见而雩未必旱暵也然二种雩皆共雩敛也
　　○丧纪共其苇事
　　注曰苇以闉圹御湿之物　暵音汉闉音因
　　○土训掌道地图以诏地事
　　注曰道説也説地图九州形势山川所宜告王以施其事也若云荆扬地宜稻幽并地宜麻　疏曰其九州地图乃是诸国所献以入职方今土训乃于职方取九州地图依而説向王使依而责其贡献之物
　　○道地慝以辨地物而原其生以诏地求
　　注曰地慝若瘴蛊然也辨其物者别其所有所无原其生生有时也以此二者告王之求也地所无及物未生则不求也郑司农云地慝地所生恶物害人者若虺蝮之属　虺虚鬼反蝮孚目反
　　王巡守则夹王车
　　注曰巡守行视所守也天子以四海为守　疏曰夹王车者亦在国掌道地图以下之事
　　○诵训掌道方志以诏观事
　　注曰说四方所识久逺之事以告王观博古所识若鲁有大庭之库殽之二陵
　　○掌道方慝以诏辟忌以知地俗
　　注曰方慝四方言语所恶也不辟其忌则其方以为苟于言语也知地俗博事也郑司农云以诏辟忌不违其俗也　疏曰诵训掌道方慝以诏王辟忌所以然者使王博知地俗言语之事也　辟音避识音志
　　王巡守则夹王车
　　注曰此亦与土训同各以所掌以告王也　魏氏曰古左图右书土训图学诵训书学
　　○山虞掌山林之政令物为之厉而为之守禁
　　注曰物为之厉每物有藩界也为之守禁为守者设禁令也守者谓其地之民占伐林木者也郑司农云厉遮列守之　疏曰下文林自有衡官掌之今山虞兼云林者彼林是竹木生平地者林衡掌之此山林并云者自是山内之林即山虞兼掌之山内林木金玉锡石禽兽所有不同每物各有藩界设禁亦不同
　　仲冬斩阳木仲夏斩阴木
　　注曰阳木生山南者阴木生山北者冬斩阳夏斩阴坚濡调
　　○凡服耜斩季材以时入之
　　服谓牝服即车箱皆有凿孔以軨子贯之故谓之牝服季犹穉也服与耜宜用穉材尚柔忍也时入者以其须坚故须依仲冬仲夏之时也　軨音陵
　　令万民时斩材有期日
　　注曰时斩材斩材之时也有期日入出有日数为久尽物　疏曰案王制云草木零落然后入山林彼据万民伐木之时谓十月之中此云万民时斩材亦谓十月时
　　○凡邦工入山林而抡材不禁
　　注曰抡犹择也不禁者山林国之有不拘日也
　　○春秋之斩木不入禁
　　注曰非冬夏之时不得入所禁之中斩木也斩四野之木可　疏曰上文据国家使工取择木故非冬夏亦得入山林此据万民取木故十月入山春秋之斩木不入禁
　　凡窃木者有刑罚
　　若祭山林则为主而脩除且跸
　　为主主供时用相礼仪也脩除治道路场坛　疏曰此山林在畿内王国四方各依四时而祭　相息亮反
　　若大田猎则莱山田之野及田植虞旗于中致禽而珥焉
　　注曰莱除其草莱也田田者止也植犹树也田止树旗令者皆致其禽而校其耳以知数也山虞有旗以其主山得画熊虎其仞数则短也郑司农云珥者取禽左耳以效功也大司马职曰者取左耳疏曰大田猎者谓王亲行　珥音二
　　○林衡掌巡林麓之禁令而平其守
　　注曰平其守者平其地之民守林麓之部分　疏曰此林衡兼麓者以尔雅山足曰麓虽连于山山虞不掌以麓上有林故属林衡也
　　○以时计林麓而赏罚之
　　注曰计林麓者计其守之功也林麓蕃茂民不窃盗则有赏否则罚之
　　若斩木材则受灋于山虞而掌其政令
　　注曰灋万民入出时日之期
　　○川衡掌巡川泽之禁令而平其守以时舍其守犯禁者执而诛罚之
　　注曰舍其守者时案视守者于其舍申戒之　疏曰川注渎者皆是也水钟曰泽泽与川不同官今川衡兼云泽者泽与川连者则川衡兼掌之谓若济水溢为荥泽荥泽则与济连则管济川者兼荥泽掌之如此之类皆是　荥音荣
　　祭祀宾客共川奠
　　注曰川奠笾豆之实鱼鱐蜃蛤之属　鱐所留反
　　○泽虞掌国泽之政令为之厉禁使其地之人守其财物以时入之于玉府颁其余于万民
　　注曰其地之人占取泽物者因以部分使守之以时入之于玉府谓皮角珠贝也入之以当邦赋然后得取其余以自为也入出亦有时日之期　疏曰以时入之于玉府颁其余于万民亦据中所出入玉府者多故特言之无妨山虞川衡之等亦入玉府互见其义也万民入泽虽无正文案王制祭鱼然后虞人入泽梁草木零落然后入山林则万民入泽可同时
　　凡祭祀宾客共泽物之奠
　　注曰泽物之奠亦笾豆之实芹茒菱芡之属
　　丧纪共其苇蒲之事
　　注曰苇以闉圹蒲以为席
　　若大田猎则莱泽野及田植虞旌以属禽
　　注曰泽虞有旌以其主泽泽鸟所集故得注析羽疏曰案山虞致禽之义谓输之于公当致之于虞旗之中而珥焉以効功此属禽者谓百姓致禽讫虞人属聚之别其等类每禽取三十焉致与属不同山虞泽虞文皆不足互见为义也
