<!-- { "loadSidebar": true } -->
　　注曰外祭谓表貉及王行所过山川用事者尨谓杂色不纯毁谓副辜候禳毁除殃咎之属　貉莫霸反副普逼反
　　凡祭祀共其牺牲以授充人系之
　　注曰牺牲毛羽完具也授充人者当殊养之　坡谓凡祭祀总上阳祀阴祀望祀时祀之等也
　　凡牲不系者共奉之
　　注曰谓非时而祭祀者　疏曰不系者谓若上文凡外祭毁事用尨可也是非时而祭祀者也
　　问阴祀注谓祭地北郊及社稷子不从何曰郑以方丘祭昆仑北郊祭神州社稷为地之次祀然昆仑神州不见经而社稷经中多有以当地言者坡于宗伯辨之详矣曰望祀注谓岳镇四渎不亦可乎曰岳渎各以其方之色牲不见于经而五方之帝牲如方色则宗伯载之安得弃经而任意曰子以四望为日月至雨师与地之四岳四渎胡不以解此望祀曰亦以经无因方用牲之文曰五帝何以言望祀曰或者方与望声相近而误读望祀乃方祀之误与然疑而未敢质矣　音祗
　　○牛人掌养国之公牛以待国之政令
　　注曰公犹官也
　　凡祭祀共其享牛求牛以授职人而刍之
　　注曰享献也献神之牛谓所以祭者也求终也终事之牛谓所以绎者也宗庙有绎者孝子求神非一处职读为樴樴谓之杙可以系牛樴人者谓牧人充人与刍牲之刍牛人择于公牛之中而以授养之　职之式反注樴同杙余式反
　　凡宾客之事共其牢礼积膳之牛
　　注曰牢礼飱饔也积所以给宾客之用若司仪职曰主国五积者也膳所以间礼宾客若掌客云殷膳大牢　积于赐反
　　飨食宾射共其膳羞之牛
　　注曰羞进也所进宾之膳燕礼小臣请执幕者与膳羞者至献宾而膳宰设折俎王之膳羞亦犹此　疏曰飨食有牛俎至于射礼天子诸侯皆先行燕礼其牲犹得有牛者但天子诸侯虽用燕礼直取一献之礼未旅而行射节其用牲则左传云公当飨虽然燕礼亦用牛与飨同若然云膳羞则庶羞也不言正爼之牛者据庶羞而言其实兼正爼矣　食音嗣
　　军事共其犒牛
　　注曰郑司农云犒师之牛
　　丧事共其奠牛
　　注曰谓殷奠遣奠也丧所荐馈曰奠　疏曰丧中自未葬以前无尸饮食直奠停置于神前故谓之为奠朝夕之奠无尊卑皆脯醢而已无牲体唯有小敛大敛朔月月半荐新祖奠及遣奠时有牲体遣奠非直牛亦有马牲
　　凡防同军旅行役共其兵车之牛与其牵徬以载公任器
　　注曰牵徬在辕外挽牛也人御之居其前曰牵居其旁曰徬任犹用也　疏曰会同军旅兼言行役谓王行巡守皆六军从也共其兵车之牛者但兵车驾四马之外别有两辕驾牛以载任器者亦谓之为兵车故云兵车之牛也　徬旁去声
　　凡祭祀共其牛牲之互与其盆簝以待事
　　注曰郑司农云互谓楅衡之属盆簝皆器名盆所以盛血簝受肉笼也谓互若今屠家县肉格　史直翁曰观周官牛人所共非祭祀则宾客燕享军旅初非为食用礼曰天子无故不杀牛所谓故其祭祀之时与　簝音尞盛音成县音悬
　　○充人掌系祭祀之牷牲祀五帝则系于牢刍之三月注曰牢闲也必有闲者防禽兽触齧养牛羊曰刍三月一时节气成　疏曰上云掌系祭祀之牲牷则总养天地宗庙之牲下别言祀五帝则畧举五帝而已其实昊天及地祗与四望社稷之等外神皆系之也
　　○享先王亦如之凡散祭祀之牲系于国门使养之注曰散祭祀谓司中司命山川之属国门谓城门司门之官郑司农云使养之使守门者养之　疏曰散祭之牲直言系于国门使养之不言三月则或一旬之内而已不必三月也案楚昭王问于观射父曰刍豢几何对曰逺不过三月近不过浃日注曰逺牛豕羊近犬鸡之属则诸侯祭祀养牲亦得三月及旬则天子亦有浃日之义若然此散祭祀亦可浃日而已
　　展牲则告牷
　　王光逺曰肆师言祭祀展牺牲则展牲者肆师也充人告牷而已　坡谓展牲亦兼祭义所云朔月月半君巡牲是也谷梁子郊牛日展觓角而知伤可见矣告牷告以完具无伤也
　　○硕牲则赞
　　王光逺曰硕大也所以告其体之充若左传奉牲以告曰博硕肥腯是已盖君牵牲宗人告硕而充人则赞之馈食之礼宗人视牲告充则硕牲为赞宗人眀矣　觓音虬














　　周礼述注卷八
　　钦定四库全书
　　周礼述注卷九
　　安溪李光坡撰
　　○载师掌任土之灋以物地事授地职而待其政令注曰任土者任其力势所能生育且以制贡赋也物物色之以知其所宜之事而授农牧虞衡使职之疏曰待其政令者谓因其职事使其赋贡即下经园廛二十而一以下是
　　以廛里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地
　　注曰郑司农云民宅曰宅宅田者以备益多也士田者士大夫之子得而耕之田也赏田者赏赐之田司马灋曰王国百里为郊二百里为州三百里为野四百里为县五百里为都杜子春云五十里为近郊百里为逺郊谓廛里者若今云邑里居矣廛民居之区域也里居也圃树果蓏之属季秋于中为场樊圃谓之园宅田致仕者之家所受田也士相见礼曰宅者在邦则曰市井之臣在野则曰草茅之臣士读为仕仕者亦受田所谓圭田也孟子曰自卿以下必有圭田圭田五十亩贾田在市贾人其家所受田也官田庶人在官者其家所受田也牛田牧田畜牧者之家所受田也公邑谓六遂余地夫子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云遂人亦监焉家邑大夫之采地小都卿之采地大都公之采地王子弟所食邑也畺五百里王畿界也皆言任者地之形实不方平如图受田邑者逺近不得尽如制其所生育赋贡取正于是尔以廛里任国中而遂人职授民田夫一廛田百亩是廛里不谓民之邑居在都城者与凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地也三分去一其余二十四万夫六乡之民七万五千家通不易一易再易一家受二夫则十五万夫之地其余九万夫廛里也场圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也食货志云农民户一人已受田其家众男为余夫亦以口受田如此士工商家受田五口乃当农夫一人今余夫在遂地之中如此则士工商以事入在官而余夫以力出耕公邑甸稍县都合居九十六同八百六十四万夫之地城郭宫室差少涂巷又狭于三分所去六而存一焉以十八分之十三率之则其余六百二十四万夫之地通上中下六家而受十三夫定受田二百八十八万家也其在甸七万五千家为六遂余则公邑　贾音古畺疆本字监古衔反率音律
　　凡任地国宅无征园廛二十而一近郊十一逺郊二十而三甸稍县都皆无过十二唯其漆林之征二十而五注曰征税也言征者以共国政也郑司农云任地谓任土地以起赋税也谓国宅凡官所有宫室吏所治者也国税轻近而重逺近者多役也园廛亦轻之者廛无谷园少利也古之宅必树而畺场有　疏曰上经言任地所在此经言地税多少不同之事甸稍县都皆无过十二者但此四处出税不同据上文直言公邑任甸地则甸地之中兼有六遂矣其稍县都上文推言三等采地为井田助灋不见公邑则三者之中皆有公邑此云十二者余三等采地而言以其乡遂公邑皆为夏之贡灋故也漆林之税特重以其自然所生非人力所作故也
　　凡宅不毛者有里布凡田不耕者出屋粟凡民无职事者出夫家之征
　　注曰郑司农云宅不毛者谓不树桑麻也布泉也宅不毛者有里布民无职事者出夫家之征欲令宅树桑麻民就四业则无税赋以劝之也谓宅不毛者罚以一里二十五家之泉空田者罚以三家之税粟以共吉凶二服及丧器也民虽有闲无职事者犹出夫税家税也夫税者百亩之税家税者出士徒车辇给繇役　朱子曰宅不毛为其为亭台也田不耕为其为池沼也　闲音闲
　　以时徴其赋
　　坡谓赋田赋也大宰大府所谓九赋司防所谓以九赋之灋令田野之财用者也盖惟正之供也　防古外反
　　问里布既仍郑注则口泉之説是矣若以口泉为非则里布之注不仍矣曰朱子仍之坡何敢不仍或问里布朱子云亦不可考朱子莫考之坡何能有考而有以易之饶氏云家征是力役之征夫征是粟米之征里布是布缕之征是不以布为泉也不以为泉而以为布缕与不毛之罚似得其伦类然本经凡言布者指泉为多独于此为布缕饶氏之云亦未有他据也况一字而二三其解又解经之所深避乎仍而阙之不害为慎虽然三代远矣里布或别有所指为口泉决非也
　　○闾师掌国中及四郊之人民六畜之数以任其力以待其政令以时徴其赋
　　国中及四郊六乡之中自廛里至逺郊也掌六畜数者农事之本且祭祀养老之所必具车乘之所必役也政令赋役皆是也　坡谓此所徴赋乃万民之贡也大宰所谓九职大府所谓九功司防所谓以九功之灋令民职之财用者也亦称赋者疏云赋其总名是也
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物
　　注曰贡草木谓葵韮果蓏之属　疏曰大宰以九职任万民有职必有功有功即有贡故此论贡之灋也分山泽为二者以山泽出贡不同故分为二以充八通闲民为九耳贡其物者山泽出产多故不名一物
　　凡无职者出夫布
　　载师云任地则无职者惰农也有田不耕故罚重此云任民则无职者游手也勉以择业故罚轻夫布者以布代九谷与　吴幼清曰赋与贡异赋有常数贡无常数此任民以八贡则随其地产而贡之其无者不强
　　○凡庶民不畜者祭无牲不耕者祭无盛不树者无椁不蚕者不帛不绩者不衰
　　注曰掌罚其家事也盛黍稷也椁周棺也不帛不得衣帛也不衰丧不得衣衰也皆所以耻不勉　盛音成强上声
　　○县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以攷羣吏而以诏废置
　　注曰郊里郊所居也自邦国以及四郊之内是所主数周天下也莱休不耕者郊内谓之易郊外谓之莱善言近　吕伯恭曰先王自封建诸侯外有闲田散在诸侯之国或谓诸侯有罪则削其地以为闲田若有功则以闲田増封之天子平时各命王官以掌之县师掌邦国都鄙稍甸郊里之地域而兼天下之闲田以总其目此皆古人封建相维之意
　　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼓兵器以帅而至
　　注曰受灋于司马者知所当徴众寡　邱氏曰作起也起其众庶马牛车辇而后防其车人之卒伍人有人之卒伍车有车之卒伍　坡谓下稍人注云县师受于司马邦国都鄙稍甸郊里唯司马所调帅而至者帅而至司马也
　　凡造都邑量其地辨其物而制其域
　　疏曰都大都小都邑家邑也物谓地所有也若地无所有不可耕垦若山泽者不授之故王制云名山大泽不以封
　　以嵗时徴野之赋贡
