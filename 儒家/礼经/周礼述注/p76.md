<!-- { "loadSidebar": true } -->
　　注曰羽读为扈扈缓也接中动则缓缓箫应则角干将　赵氏曰此段先言峻柎畏敝至论病处止説柎一节全不及峻畏敝则所重在柎柎当弓之要正是制压一弓之接处最要强固柎坏则其余都坏所以特详言之　畏乌回反下及注同閷色界反羽音戸注扈同罢音皮需汝逺反撑丑庚反
　　弓有六材焉虽干强之张如流水
　　注曰无难易也　疏曰无难易则强弱得所也　赵氏曰此统论弓之成体
　　○维体防之引之中参
　　注曰体谓内之于檠中定其体防深浅所止谓体定张之居一尺引之又二尺　疏曰深浅所止者若王弧之弓往体寡来体多弛之乃有五寸张之一尺五寸夹庾之弓往体多来体寡弛之一尺五寸张之得五寸唐弓大弓往来体若一弛之一尺张之亦一尺是防之深浅所止居一尺引之又二尺者据唐大中者而言余四者弛之张之虽多少不同及其引之皆三尺以其矢长三尺须满故也
　　○维角防之欲宛而无负引之如环释之无失体如环
　　注曰负辟戾也负则不如环如环亦谓无难易郑司农云防读如牚距之牚车牚之牚　疏曰牚正也谓置角于隈屮而正也宛顺也　郑刚中曰无负言不与相反也非惟不与相反又且引之则如环环言其势之圆也非特引之势圆及其释而不引之时其体不失常如环然此皆角有以防之之力
　　○材美工巧为之时谓之参均角不胜干不胜筋谓之参均量其力有三均均者三谓之九和
　　注曰有三读为又参量其力又参均者谓若干胜一石加角而胜二石被筋而胜三石引之中三尺假令弓力胜三石引之中三尺弛其以绳援擐之毎加物一石则张一尺故书胜或作称郑司农云当言称谓之不参均谓不胜无负也
　　○九和之弓角与干权筋三侔胶三锊丝三邸漆三斞上工以有余下工以不足
　　注曰权平也侔犹等也角干既平筋三而又与角干等也锵锾也邸斞轻重未闻　郑刚中曰良工能调使多寡适平而拙工虽足用之物其用之无灋毎每见其不足也　防直庚反注牚同胜音升锊音劣邸丁礼反斞羊主反易以豉反内之音纳辟匹亦反擐戸串反锾音环
　　为天子之弓合九而成规为诸侯之弓合七而成规大夫之弓合五而成规士之弓合三而成规
　　注曰材良则句少也　疏曰此据角弓形不张而言句居侯反
　　弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之注曰人各以其形貌大小服此弓
　　凡为弓各因其君之躬志虑血气
　　注曰又随其人之情性　王光逺曰射之道其中在巧其至在力巧存乎志虑力出乎血气躬者血气志虑之所寓焉者也人之躬有长短志虑有缓急血气有强弱故为弓者必因之也且射者必内志正外体直然后持弓矢审固而可以观徳焉苟不因其志虑则志虑有不和于心内志其能正乎苟不因其血气则血气有不调于体外体其能直乎为弓者各因君之躬志虑血气者凡以此也丰肉而短骨直以立所谓弓有长短也寛缓以荼忿势以奔所谓志虑有缓急血气有强弱也
　　○丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢
　　注曰言损赢济不足危奔犹疾也骨直谓强毅荼古文舒假借字郑司农云荼读为舒　疏曰此以下説君之躬与志虑所宜危弓则夹庾弱者为言安弓谓王弧之类强者而言若然危矢据恒矢安矢据杀矢者也
　　○其人安其弓安其矢安则莫能以速中且不深注曰郑司农云速疾也三舒不能疾而中言矢行短也中又不能深
　　○其人危其弓危其矢危则莫能以愿中
　　注曰愿慤也三疾不能慤而中言矢行长也长谓过去　肉如字又而树反荼依注音舒埶同势中丁丈反愿音愿
　　往体多来体寡谓之夹臾之属利射侯与弋
　　注曰射逺者用埶夹臾之弓合五而成规侯非必逺顾埶弓者材必薄薄则弱弱则矢不深中侯不落大夫士射侯矢落不获弋缴射也
　　○往体寡来体多谓之王弓之属利射革与质
　　注曰射深者用直此又直焉于射坚宜也王弓合九而成规弧弓亦然革谓干盾质木椹天子射侯亦用此弓大射曰中离维纲扬触捆复君则释获其余则否
　　○往体来体若一谓之唐弓之属利射深
　　注曰射深用直唐弓合七而成规大弓亦然春秋曰盗窃宝玉大弓　夹古洽反臾音庾射食亦反除缴射大射如字余竝同缴诸若反椹张林反捆苦本反
　　大和无灂其次筋角皆有灂而深其次有灂而疏其次角无灂
　　注曰大和尤良者也深谓灂在中央两边无也角无灂谓隈里　疏曰其次有灂而疏者以上参之此谓两边亦有但疏之不皆有也其次角无灂谓隈里无灂箫头及背有之　郑刚中曰灂者漆之文理也大和之弓六材至善不见其文理其次于背上之筋隈中之角有之虽有而文理深不甚着也其次皆有文理但疏而逺又有次者于角不见文理他皆有也
　　○合灂若背手文
　　注曰弓表里灂合处若人合手背文相应郑司农云如人手背文理
　　角环灂牛筋蕡灂麋筋斥蠖灂
　　注曰蕡枲实也斥蠖屈虫也　疏曰此言弓表及弓里灂文也角环灂谓隈里灂文如环牛筋蕡灂者谓弓背用牛筋之漆如麻子文若用麋则如斥蠖　灂子肖反有灂而疏之上石经有角字背补内反蕡扶文反斥音尺蠖于郭反
　　和弓摩
　　注曰和犹调也拂也将用弓必先调之拂摩之大射礼曰小射正授弓大射正以袂顺左右隈上再下一
　　○覆之而角至谓之句弓
　　注曰句于三体材敝恶不用之弓也覆犹察也谓用射而察之至犹善也但角善则矢虽疾而不能逺疏曰此以下论弓六材角干筋用力多故特言之易彦祥曰弓以角干筋为主三者皆善则为弓之上二善为次一善者为下
　　○覆之而干至谓之侯弓
　　注曰射侯之弓也干又善则矢疾而逺
　　○覆之而筋至谓之深弓
　　注曰射深之弓也筋又善则矢既疾而逺又深　郑刚中曰不言王弧王弧则六材俱善故也　王光逺曰弓有六材独言角干筋者盖六材以角干筋为主而胶丝漆则为之辅而已古人所以冬折干春液角夏治筋至于合三材则一于秋者亦以此也　纪益反覆孚屋反句音钩大射小射用射如字余射俱食亦反善本或作譱同善

　　周礼述注卷二十四
