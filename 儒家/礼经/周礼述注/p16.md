<!-- { "loadSidebar": true } -->
　　注曰庸功也爵以显贤禄以赏功　坡谓此十二敎之序綂而言之则自一至四礼乐之事也自五至十政刑之事也析而分之则敬让礼也亲和乐也而以仪辨等以刑敎中以度敎节皆与敬让为类以俗敎安以誓敎恤以世事敎能皆与亲和为类然则礼以节之乐以和之政以行之刑以防之礼乐刑政四达不悖则爵禄所劝民皆兴起于善而无复气质不齐之可言矣　愉偷同
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事
　　注曰十二土分野十二邦上系十二次各有所宜也相占视也阜犹盛也蕃蕃息也育生也任谓就地所生因民所能　疏曰知其利害十二土之中利处居之害处逺之以阜以蕃以毓者皆由知利害使之然也
　　○辨十有二壤之物而知其种以敎稼穑树蓺
　　注曰壤亦土也变言耳以万物自生焉则言土土犹吐也以人所耕而树蓺焉则言壤壤和缓之貌诗云树之榛栗又曰我蓺黍稷蓺犹莳也　坡谓此二节承上文言动植之物因五地而有异生故以所宜辨别而区置之使动植咸若而民安物阜也　相息亮反种章勇反逺上声莳时至反
　　以土均之灋辨五物九等制天下之地征以作民职以令地贡以敛财赋以均齐天下之政
　　承上文言民安物息五谷其蓺可以定贡赋制国用矣均平也五物五地之物也九等骍刚赤缇之属征税也言天下之地征则并畿外邦国所税入天子皆在其中矣辨五物之所宜九等之肥硗乃可以制地征之高下也民职九职也地贡九贡也财谓泉谷赋谓九赋及军赋均齐天下之政者土均所云邦国都鄙之政令刑禁与其施舍礼俗丧纪祭祀皆以地之媺恶为轻重而均齐之也自篇首以天下土地之图至此皆辨方之事而凡制畿封国复性遂生施职制贡皆因土事连类言之　缇音低
　　以土圭之灋测土深正日景以求地中日南则景短多暑日北则景长多寒日东则景夕多风日西则景朝多阴
　　土圭所以致四时日月之景也土深者夏日入地中浅冬日入地中深春秋则适均以土圭之灋进退四时日景知其浅深也正日景者昼漏半而置土圭表阴阳审其南北也土圭之灋下可以测土深上可以正日景故用以求地中也余解见下文
　　○日至之景尺有五寸谓之地中天地之所合也四时之所交也风雨之所会也阴阳之所和也然则百物阜安乃建王国焉制其畿方千里而封树之
　　注曰树树木沟上所以表助阻固也郑司农云土圭之长尺有五寸以夏至之日立八尺之表其景适与土圭等谓之地中今颍川阳城地为然　坡闻之兄曰郑注恐理之不可通也夫夏至日道入赤道北二十四度北距嵩高弧背九度余夏至日道下直衡岳晷无景从嵩高至衡岳夏至日道圜天之弧背以弧矢术求得衡岳距地中径约九度余从阳城至衡岳地平鸟道相去约二千五百里夫止二千五百里而一则尺五寸一无景是百六十余里景已差一寸矣则郑注所云千里而差一寸恐未然也又郑注谓景短者中表之南千里景短一寸景长者中表之北千里景长一寸如此则日下无景当在极南万五千里之外而衡岳之逺阳城不能万五千里昭昭矣又言景夕者东表日昳中表景乃中景朝者西表日未中而中表景已中如此则极东之地日出方及三五寻丈日景已中极西之地日入未及三五寻丈日景方中若果地体方平四际弥天则信如所云矣不然如鸡子裹黄之喻地在天中不过成形之大耳弹丸浮寄四际距天至逺四际距天之逺若一也则去日安能有逺近之殊乎虽日之出也极东先见及其入也极西先昏然随其处各有晓午昏暮安知日东者不以吾为景朝乎日西者不以吾为景夕乎且此尺有五寸东西直此一带中日景皆如是也何以定其为东西之中乎吾谓日南则景短多暑谓从此中表而南之地则当景短之时盛暑不堪若今广州夏时炎赫倍于他州盖景短即夏至非短于尺有五寸之谓也日北则景长多寒者谓从此中表而北之地则当景长之时隆寒不堪若今塞外冬时凛栗亦倍盖景长即冬至非长于尺有五寸之谓也日东则景夕多风者谓从中表而东之地则景夕之时多风盖东地多水多水则多风若吾州午后即海风扬也风起于夕故以景夕言之日西则景朝多阴者谓从此中表而西之地则景朝之时多阴盖西地多山多山则云气盛若柳子厚所谓庸蜀之南恒雨少日是也阴霾于朝故以景朝言之如此则寒暑阴风偏而不和是未得其所求天地之所合者地中与天中气合也合则四时交而无多暑多寒之患合则风雨会而无多风合则阴阳和而无多阴何以定之以验寒暑阴风于五土而知惟此为不偏也然特就中国九州而奠其四方之中耳若论大地之中当在南戴赤道下之国则未知其何如也然则冲和所会无水旱昆虫之灾无凶饥妖孽之疾兆民之众含生之类莫不阜安是乃王者之都也日至之景尺有五寸谓之地中者非谓必日景尺有五寸乃为地中是言地中之处其景尺有五寸盖用以为标识也此二节皆正位之事　景音影昳音绖塞音赛霾音埋识音志
　　凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一
　　注曰土其地犹言度其地郑司农云土其地但为正四方耳谓其食者半参之一四之一者土均均邦国地贡轻重之等其率之也公之地以一易侯伯之地以再易子男之地以三易必足其国礼俗丧纪祭祀之用乃贡其余大国贡重正之也小国贡轻字之也凡诸侯为牧正帅长及有徳者乃有附庸为其有禄者当取焉公无附庸侯附庸九同伯附庸七同子附庸五同男附庸三同进则取焉退则归焉鲁于周灋不得有附庸故言锡之也地方七百里者包附庸以大言之也附庸二十四言得兼此四等矣　陈君举曰公贡重子男贡轻其见于大国若卫既取于有阎之土以供王职又取于相土之东都以会王之东搜小国若鄫则无赋于司马畧可见矣　朱子曰先儒言封建古者公侯百里伯七十里子男五十里至周公则斥大疆界始大封侯国公五百里侯四百里伯三百里子二百里男百里如此则是将那小底移动添封为大国岂有此理禹涂山之会执玉帛者万国后来到夏商衰时皆相吞并渐渐大了至周时只有千八百国便是万国吞并为千八百国可见其又大了周毕竟是因而封之岂有移去许多小国却封为大国然圣人立灋亦自有低昂不如此截然谓如封五百里这一段四面大山如大行却有六百里不成又挑出那百里外加封四百里这一段却有三百五十里不成又去别处讨一段五十里来添都不如此杀　坡谓此一节皆体国之事　度徒洛反相息亮反杀音晒
　　凡造都鄙制其地域而封沟之以其室数制之不易之地家百畮一易之地家二百畮再易之地家三百畮注曰都鄙王子弟公卿大夫采地其界曰都鄙所居也王制曰天子之县内方百里之国九七十里之国二十有一五十里之国六十有三此盖夏时采地之数周未闻矣春秋传曰迁郑焉而鄙留城郭之宅曰室诗云嗟我妇子曰为改岁入此室处以其室数制之谓制邱甸之属王制曰凡居民量地以制邑度地以居民地邑民居必参相得郑司农云不易之地岁种之地美故家百畮一易之地休一岁乃复种地薄故家二百畮再易之地休二岁乃复种故家三百畮疏曰以其室数制之者依其城内室数于四野之
　　中制地与之　谢氏曰邦国主分地故度地制域都鄙主治民故地域大小除山川邑居等虚数以居民实数计之又知受田之数知家室之数也
　　○乃分地职奠地守制地贡而颁职事焉以为地灋而待政令
　　注曰分地职分其九职所宜也定地守谓衡麓虞候之属制地贡谓九职所税也颁职事者分命使各为其所职之事　郑刚中曰地职巳分地守巳定地贡已制则其灋立矣乃颁职掌于都鄙之长使之循此以为灋以待王朝之政令　黄文叔曰政令凡师役防同宾客丧纪税敛皆是　坡谓此二节皆经野之事畮古亩字度徒洛反长丁丈反
　　以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰眚礼八曰杀哀九曰蕃乐十曰多昏十有一曰索神十有二曰除盗贼上文有任土敎稼分职则有年谷不登之时恐民离散故以救荒之政十有二品以聚之散利贷种食也薄征轻租税也弛力息繇役也舍禁舍山泽所遮禁者以与民同利去几谓闗市去税而几之眚礼杀吉礼也杀哀省凶礼也杜子春读蕃乐为藩乐谓闭藏乐器而不作多昏不备礼而昏娶者多也索鬼神求废祀而修之云汉之诗所谓靡神不举靡爱斯牲者也除盗贼急其刑以除之饥馑则盗贼多不可不除也　坡谓自一至六广上之恩以丰民食也自七至十权五礼之通以省民财也十有一十有二则理其幽治其明消厉气以致祥也　舍音舍杀音晒蕃方袁反繇音遥
　　以保息六养万民一曰慈幼二曰养老三曰振穷四曰恤贫五曰寛疾六曰安富
　　注曰保息谓安之使蕃息也慈幼谓爱幼少也产子三人与之母二人与之饩十四以下不从征养老七十养于乡五十异粻之属振穷抍救天民之穷者也穷者有四曰矜曰寡曰孤曰独恤贫贫无财业禀贷之寛疾若今癃不可事不算卒可事者半之也安富平其繇役不専取　振音拯抍同少诗照反粻音章矜古顽反癃音隆
　　以本俗六安万民一曰媺宫室二曰族坟墓三曰聨兄弟四曰联师儒五曰聨朋友六曰同衣服
　　本犹旧也媺善也谓椓约攻坚风雨攸除各有攸宇族犹类也同宗者生相近死相迫聨犹合也兄弟同姓之亲也师儒设为庠序使致仕之贤以道艺敎乡闾子弟者同师曰朋同志曰友同犹齐也民虽有富者衣服不得独异　坡谓自一至五则韩子所云安居而粒食亲亲而尊尊生者养而死者藏之道备矣同衣服者古者长民衣服不二以齐其民则民徳一盖贫富不相耀则民无忮心浮夸者不相慕説则民无侈志此又安之之要也故保息六者因其自有之分处以当然之理是政施仁之所必先也本俗六者疏云不依旧俗创立制度民心不安若依旧俗民心乃安此乃尽敎养品节之详而凡万民各得其所不惟老幼孤独有养而已夫先王之于民也值其变则荒政以救之处其常则保息本俗以安之真经久宜民之要道而周官精意之所存也　椓陟角反长丁丈反
　　正月之吉始和布敎于邦国都鄙
　　坡谓此节亦与下文为总目详见冢宰
　　○乃县敎象之灋于象魏使万民观敎象挟日而敛之坡谓此布敎于万民之事也
　　○乃施敎灋于邦国都鄙使之各以敎其所治民坡谓此布敎于邦国都鄙之事也
　　○令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾
