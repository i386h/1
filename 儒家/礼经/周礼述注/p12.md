<!-- { "loadSidebar": true } -->
　　市朝者君所以建国也建国者必面朝后市王立朝而后立市阴阳相承之义次谓吏所治舍司次介次也叙市行列也正其肆者物各异肆正之使不杂也陈犹处也谓有诸物皆陈列之度丈尺也量豆区之属淳谓幅广也制谓匹长淳制天子巡狩礼所云制币丈八尺纯四咫也阴礼妇人之祭礼一曰阴礼者市中之祍先后所立社也　王次防曰此特体地道以始立市耳既立则后何预其事　纯诸允反
　　中春诏后帅外内命妇始蚕于北郊以为祭服
　　注曰蚕于北郊妇人以纯阴为尊郊必有公桑蚕室焉　张敬夫曰尝攷周家立国自后稷以农为务厯世相其君子则重稼穑之事其室家则躬织纴之勤相与咨嗟叹息服习乎艰难咏歌乎劳苦此实王业之根本也故诵服之无斁之章则知周之所以兴诵休其蚕织之章则知周之所以衰以是意而攷后世治乱成败之原皆可得而见矣　中音仲斁音亦
　　岁终则防内人之稍食稽其功事
　　内人主谓九御功事丝枲之事既均其稍食岁终则会之既展其功绪岁终则稽之
　　○佐后而受献功者比其小大与其麤良而赏罚之注曰献功者九御之属典妇功曰及秋献功　王介甫曰小大比其制麤良比其功
　　○会内宫之财用
　　注曰计夫人已下所用财
　　正岁均其稍食施其事功宪禁令于王之北宫而纠其守
　　注曰均犹调度也施犹班也北宫后之六宫谓之北宫者系于王言之明用王之禁令令之守宿卫者宪音悬度待洛反或如字
　　上春诏王后帅六宫之人而生穜稑之种而献之于王注曰六宫之人夫人以下分居后之六宫者古者使后宫藏种以其有类蕃孶之祥必生而献之示能育之使不伤败且以佐王耕事共禘郊也郑司农云先种后熟谓之穜后种先熟谓之稑王当以耕种于借田谓诗云黍稷穜稑是也夫人以下分居后之六宫者每宫九嫔一人世妇三人女御九人其余九嫔三人世妇九人女御二十七人从后唯其所燕息焉从后者五日而沐浴其次又上十五日而徧云夫人如三公从容论妇礼　疏曰上春者亦谓正岁以其春事将兴故云上春也　穜直龙反稑音六种章勇反孳音兹
　　○内小臣掌王后之命正其服位
　　注曰命谓使令所为或言王后或言后通耳
　　○后出入则前驱
　　疏曰此小臣是奄人与后导道是其常也
　　若有祭祀宾客丧纪则摈诏后之礼事相九嫔之礼事正内人之礼事彻豆之俎
　　注曰摈为后辞有所求为诏相正者异尊卑也俎谓后受尸之爵饮于房中之俎　疏曰诏相正皆是上摈但据尊卑不同故以诏相别之　相息谅反注同
　　后有好事于四方则使往有好令于卿大夫则亦如之注曰后于其族亲所善者使往问遗之　邱氏曰好事以财问遗也好令以言问劳也　好呼报反下同遗唯季反劳去声
　　掌王之阴事阴令
　　注曰阴事羣妃御见之事若今掖庭令昼漏不尽八刻日录所记推当御见者阴令王所求为于北宫见贤遍反
　　○阍人掌守王宫之中门之禁
　　中门于外内为中雉门也王有五门外曰臯门二曰库门三曰雉门四曰应门五曰路门路门一曰毕门坡谓上序官言毎门此言中门者盖举中以例之
　　丧服凶器不入宫潜服贼器不入宫竒服怪民不入宫注曰丧服衰绖也凶器明器也潜服若衷甲者贼器盗贼之任器兵物皆有刻识竒服衣非常怪民狂易识式志反易以豉反
　　凡内人公器宾客无帅则几其出入以时啓闭
　　注曰三者之出入当须使者符节乃行郑司农云公器将持公家器出入者几谓无将帅引之者则苛其出入时漏尽　使色吏反将子匠反苛呼河反
　　凡外内命夫命妇出入则为之辟
　　注曰辟行人使无干也内命夫卿大夫士之在宫中者
　　掌埽门庭
　　注曰门庭门相当之地　疏曰阍人掌中门唯中门外之地谓之门庭也若余门庭则各有守门者埽之
　　大祭祀丧纪之事设门燎跸宫门庙门
　　注曰燎地烛也跸止行者庙在中门之外　疏曰丧纪朝庙及出葬之时燎天子百公五十侯伯子男皆三十所作之状盖百根苇皆以布纒之以蜜涂其上若今蜡烛矣
　　凡宾客亦如之
　　疏曰宾客在宫中庙中谓若享食在庙燕在寝
　　○寺人掌王之内人及女宫之戒令相道其出入之事而纠之
　　注曰内人女御也女宫刑女之在宫中者纠犹割察也　相息亮反下同道徒报反
　　若有丧纪宾客祭祀之事则帅女宫而致于有司注曰有司谓宫卿世妇
　　佐世妇治礼事
　　注曰世妇二十七世妇
　　掌内人之禁令
　　内小臣于祭祀三者正内人之礼事此则禁令之使之如小臣所正也
　　凡内人吊临于外则帅而往立于其前而诏相之注曰从世妇所吊或自哭其族亲立其前者贱也贱而必诏相之者出入于王宫不可以阙于礼
　　○内竖掌内外之通令凡小事
　　注曰内后六宫外卿大夫也使童竖通王内外之命给小事者以其无与为礼出入便疾内外以大事闻王则俟朝而自复　朝直遥反下同
　　若有祭祀宾客丧纪之事则为内人跸
　　注曰内人从世妇有事于庙者内竖为六宫跸者以其掌内小事　疏曰此竖于三事为内人跸者皆谓在庙时祭祀在庙谓禘祫四时之祭也宾客在庙谓享食时也丧纪在庙谓丧朝庙为祖奠遣奠时也
　　王后之丧迁于宫中则前跸及葬执亵器以从遣车注曰丧迁者将葬朝于庙亵器振饰颒沐之器　疏曰及葬执亵器以从遣车者谓朝七庙讫且将行在天祖庙中为大遣奠苞牲取下体天子九牢苞九个遣车九乘后亦同使人持之往如墓遣车载牲体神依之故使执亵器从之　颒呼内反
　　周礼述注卷四
<经部,礼类,周礼之属,周礼述注>
　　钦定四库全书
　　周礼述注卷五
　　安溪李光坡撰
　　○九嫔掌妇学之灋以敎九御妇徳妇言妇容妇功各帅其属而以时御叙于王所
　　注曰妇徳谓贞顺妇言谓辞令妇容谓婉娩妇功谓丝枲自九嫔以下九九而御于王所九嫔者既习于四事又备于从人之道是以敎女御也敎各帅其属者使亦九九相与从于王所息之燕寝御犹进也劝也进劝王息亦相次叙凡羣妃御见之灋月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧云自望后反之孔子云日者天之明月者地之理阴契制故月上属为天使妇从夫放月纪　娩音晚见贤遍反上时掌反放方往反
　　凡祭祀赞玉齍赞后荐彻豆笾
　　注曰玉齍玉敦受黍稷器后进之而不彻　疏曰助后荐玉齍也豆笾之荐与彻皆助后　敦音对
　　若有宾客则从后
　　注曰当赞后事　疏曰后之有事于宾客者唯诸侯来朝王亲飨燕之后当从王
　　大丧帅叙哭者亦如之
　　注曰亦从后帅犹道也后哭之众次叙者乃哭
　　○世妇掌祭祀宾客丧纪之事帅女宫而濯摡为齍盛注曰摡拭也为犹差择　疏曰案少牢饔人摡鼎俎廪人摡甑甗司宫摡豆笾彼以大夫家无妇官及无刑女故并使男子官此天子礼
　　○及祭之日涖陈女宫之具凡内羞之物
　　注曰涖者临也内羞谓房中之羞　疏曰案春官世妇宫卿云掌女宫之宿戒及祭祀比其具此官直临之而已　摡古爱反注同拭音式
　　掌吊临于卿大夫之丧
　　注曰王使往吊　疏曰案司服公卿大夫皆王亲吊之此文使世妇往吊者此盖使世妇致礼物但吊是大名虽致礼亦名为吊此所吊不言三公与孤者文不具也
　　○女御掌御叙于王之燕寝
　　注曰言掌御叙防上之専妬者于王之燕寝则王不就后宫息也
　　以岁时献功事
　　注曰丝枲成功之事
　　凡祭祀赞世妇
　　注曰助其帅涖女宫
　　大丧掌沐浴
　　注曰王及后之丧　疏曰王及后丧沐用潘浴用汤始死为之于南牖下但男子不死于妇人之手今王丧亦使女御浴者案士丧礼浴时男子抗衾则不使妇人今王丧沐或使妇人而浴未必妇人或亦供给汤物而已亦得谓之掌也　潘铺官切音拌
　　后之丧持翣
　　翣棺饰也汉礼翣方扇以木为匡广二尺两角高二尺四寸柄长五尺以布覆之天子八翣后同女御持而从柩车左右各四人　翣所甲反后同
　　从世妇而吊于卿大夫之丧
　　注曰从之数盖如使者之介云　疏曰王之妃妾夫人象公嫔象孤卿世妇象大夫女御象元士但介数依命数为差王之大夫四命世妇之从亦四人
　　○女祝掌王后之内祭祀凡内祷祠之事
　　注曰内祭祀六宫之中灶门戸祷疾病求瘳也祠报福　疏曰月令春祀戸夏祀灶秋祀门后祀之时亦当依此也妇人无外事无行与中霤之等
　　掌以时招梗禬禳之事以除疾殃
　　疏曰以时者谓随其事时不必要在四时也招谓招取善祥梗御捍恶之未至也除灾害曰禬禬犹刮也刮去见在之灾禳攘也推却见在之变异　陈君举曰胡五峯谓宫闱不当有此是盖未察先王之意古人通天人彻幽明动则有祭故食则祭先食桑则祭先蚕农则祭先啬与夫门行户灶表貉先牧马祖等类不一不唯不忘初之意盖神所在有之故所在祭之皆先王谨微之意所以自尽焉外朝有司巫男巫女巫内朝有女祝所掌者大氐类后世淫祀祈望非福然先王不以为不可必设官以掌之者交三才之道也若曰人事既尽此等事一切勿讲则非圣人之意　梗古猛反禬古外反禳如羊反貉与祃同音骂朝直遥反氐古抵字
　　○女史掌王后之礼职
　　王光逺曰王后之礼各有所职若祭祀则有荐彻宾礼则有献酬其职女史掌之
　　掌内治之贰以诏后治内政
　　注曰内治之灋本在内宰书而贰之
　　逆内宫
　　逆内宫者谓六宫所有功事及费用财物粟米皆钩攷之
　　书内令
　　内令后令也书而宣布于六宫
　　凡后之事以礼从
　　疏曰太史以书协礼事执书以诏王此女史亦执礼书以从后
　　○典妇功掌妇式之灋以授嫔妇及内人女功之事赍注曰妇式妇人事之模范嫔妇九嫔世妇事赍谓以女功之事来取丝枲郑司农云内人谓女御　坡谓内宰以作二事唯据女御不见九嫔世妇有丝枲之事此言嫔妇者盖王后所蚕北郊以为祭服故使嫔妇率先有事焉　赍音咨
　　凡授嫔妇功及秋献功辨其苦良比其小大而贾之物书而楬之
　　独举嫔妇不言内人省文也郑司农苦读为盬枲曰苦丝曰良而苦良之中人功又有良善觕盬皆当辨之也比方也小大长短广狭也贾估其直也楬解见职币上文既言授嫔妇以女功此承之言凡授功者至秋献功时则分别其缣帛布纻与其觕细皆比方其大小书其贾数而着其物也
　　以共王及后之用颁之于内府
　　贾音嫁楬其列反盬音古缣音兼
