<!-- { "loadSidebar": true } -->
　　郑目录云象冬所立官也是官名司空者冬闭藏万物天子立司空使掌邦事亦所以富立家使民无空者也司空之篇亡汉兴购求千金不得此前世识其事者记录以备大数古周礼六篇毕矣　疏曰郑义既然今案汉书艺文志云经礼三百威仪三千及周之衰诸侯将逾灋度恶其害己皆灭去其籍孔子时而多不具以此观之冬官一篇其亡已久有人尊集旧典录此三十工以为攷工记虽不知其人又不知作在何日要知在于秦前是以遭秦灭焚典籍韦氏裘氏等阙也　玻闻之兄曰尚书伯禹作司空而后契为司徒是唐虞之官也王制司空度地居民而后司徒脩礼明敎是夏殷之官也洪范四曰司空五曰司徒殷官又其著者帝王皆首司空而周公独后之何盖与易以艮成终成始义合也是故宰掌天司徒掌地兼总条贯是二官者包乎上下其外春夏秋冬各司一事宗伯以礼乐敎而实由司空之富邦国生万民而后敎化行则自冬而春贞下起元之义也礼以节之乐以和之政以行之刑以防之极其效不过欲老有所终幼有所长黎民不饥不寒矜寡孤独废疾者有养而已则春生夏长秋收以至冬藏之义也以此为终而实王道之始以此为始而要其成何以加兹深哉周公之意岂有异于尧舜禹汤之心乎　矜读鳏
　　国有六职百工与居一焉
　　注曰百工司空事官之属司空掌营城郭都邑立社稷宗庙造宫室车服器械监百工者唐虞已上曰共工　疏曰六职即下云或坐而论道至治丝麻以成之是也
　　○或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之
　　注曰言人徳能事业之不同者也论道谓谋虑治国之政令也作起也辨犹具也资取也操也郑司农云审曲面埶审察五材曲直方面形埶之宜以治之及隂阳之面背是也春秋曰天生五材民竝用之谓金木水火土也谓此五材金木皮玉土
　　○坐而论道谓之王公
　　注曰天子诸侯
　　作而行之谓之士大夫
　　注曰亲受其职居其官也
　　审曲面执以饬五材以辨民器谓之百工
　　注曰五材各有工言百众言之也
　　通四方之珍异以资之谓之商旅
　　注曰商旅贩卖之客也易曰至日商旅不行
　　饬力以长地财谓之农夫
　　注曰三农受夫田也　疏曰饬勤也地财谷物皆是
　　治丝麻以成之谓之妇功
　　注曰布帛妇官之事　郑敬仲曰记之所载自王公士大夫以至于农夫妇功皆有职于国者也而百工者事职之所主故列于事官而为之属也然上无道揆则下无灋守朝不信道则工不信度三公坐而论道则上有道揆而朝信道此道徳之所以明也士大夫作而行之则下有灋守而工信度此风俗之所以同也先王之时所以同风俗者尤谨于百工以其衣服器械之所由出也然则其可不属之以官乎　与音预长丁丈反埶音势监古衔反共音恭贩甫万反
　　粤无镈燕无函秦无庐胡无弓车
　　注曰此四国者不置是工也镈田器诗云偫乃钱镈又曰其镈斯防郑司农云函读如国君含垢之含函铠也庐读为纑谓矛防柄胡今匈奴
　　○粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也
　　注曰言其丈夫人人皆能作是器不须国工粤地涂泥多草薉而山出金锡铸冶之业田器尤多燕近强胡习作甲胄秦多细木善作矜柲匈奴无屋宅田猎畜牧逐水草而居皆知为弓车　粤越同镈音博燕音烟庐鲁吴反夫人注方无反沈音扶偫直里反钱子浅反防音赵铠音恺纑音卢薉音秽矜巨巾反柲音秘
　　知者创物
　　注曰谓始闿端造器物若世本作者是也
　　巧者述之守之世谓之工
　　注曰父子世以相敎　知音智闿音开
　　百工之事皆圣人之作也
　　注曰事无非圣人所为也
　　铄金以为刃凝土以为器作车以行陆作舟以行水此皆圣人之所作也
　　注曰凝坚也　坡谓此申知者创物事　铄始灼反
　　天有时地有气材有美工有巧合此四者然后可以为良
　　注曰时寒温也气刚柔也良善也
　　○材美工巧然而不良则不时不得地气也
　　注曰不时不得天时　刘执中曰不言不得天时地气而曰则不时不得地气者盖东西南北之异宜在地之气不均也而器迁乎其地而不能良者则于地之气有得有不得之辨若天时春夏秋冬之行孰有不同之方欤其失之者非时不然也人也
　　○橘逾淮而北为枳鸜鹆不逾济貉逾汶则死此地气然也
　　注曰鸜鹆鸟也春秋昭二十五年有鸜鹆来巢曰书所无也郑司农云不逾济无妨于中国有之貉或为猿谓善缘木之援也汶水在鲁北
　　○郑之刀宋之斤鲁之削吴粤之剑迁乎其地而弗能为良地气然也
　　注曰去此地而作之则不能使良也　疏曰若据经所言则郑之刀以此刀之铁移向宋而作斤宋之斤移向郑而作刀皆不得为良　郑刚中曰言橘貉鸜鹆赋性以生者犹非其地则不能生况刀斤削剑之器出于人为者乎引彼喻此以见地气之不可不顺也
　　○燕之角荆之干妢胡之笴吴粤之金锡此材之美者也
　　注曰荆荆州也干柘也可以为弓弩之干妢胡胡子之国在楚旁笴矢干也禹贡荆州贡櫄干栝栢及簵楛
　　○天有时以生有时以杀草木有时以生有时以死石有时以泐水有时以凝有时以泽此天时也
　　注曰言百工之事当审其时也郑司农云泐读如再扐而后挂之扐泐谓石解散也夏时盛暑大热则然坡谓此数节皆申巧者述之事审时得气抡材惟
　　巧者能之　枳诸氏反鸜其俱反鹆音欲济子礼反貉音涸汶音问削思约反又思诏反妢音焚笴干上声泐音勒泽音亦猿音袁柘音蔗櫄勅伦反其陨反簵音路楛音枯
　　凡攻木之工七攻金之工六攻皮之工五设色之工五刮摩之工五抟埴之工二
　　注曰攻犹治也抟之言拍也埴黏土也故书七为十刮作捖郑司农云十当为七捖摩之工谓玉工也捖读为刮其事亦是也　毛氏曰凡此诸工以职多者上寡者次之尤寡者为下
　　○攻木之工轮舆弓庐匠车梓攻金之工筑冶鳬防段桃攻皮之工函鲍韗韦裘设色之工画缋钟筐防刮摩之工玉楖雕矢磬抟埴之工陶旊
　　注曰事官之属六十此职其五材三十工畧记其事耳其曰某人者以其事名官也其曰某氏者官有世功若族有世业以氏名官者也庐矛防矜柲也国语曰侏儒扶庐梓榎属也郑司农云鲍读为鲍鱼之鲍书或为鞄苍颉篇有鞄韗读为歴运之运防读为芒芒禹迹之芒楖读如巾栉之栉旊读为甫始之甫谓旊读如放于此乎之放　疏曰某人者若匠人梓人韗人鲍人之类此等直指事上名官曰某氏者义有二一者官有世功以官为氏若韦氏裘氏冶氏之类二者族有世业以氏名官若鳬氏防氏之等坡谓此二节皆申守之世谓之工也　刮古八反抟音团埴时职反防音栗韗音运缋戸对反防莫黄反楖音即旊音纺拍普百反黏女亷反捖音刮侏音朱榎古马反鞄匹学反如兖反放甫罔反
　　有虞氏上陶夏后氏上匠殷人上梓周人上舆
　　注曰官各有所尊王者相变也舜至质贵陶器甒大瓦棺是也禹治洪水民降丘宅土卑宫室尽力乎沟洫而尊匠汤放桀疾礼乐之坏而尊梓武王诛纣疾上下失其服饰而尊舆
　　○故一器而工聚焉者车为多
　　注曰周所尚也　陈君举曰车制用在轮故察车自轮始轮之外輮为围围之中直指凑毂者为辐辐之所蓄而利转者谓之毂毂里之大穿谓之贤毂外之小穿谓之轵毂中空处谓之薮毂上横通通载者谓之轴轴末以防轮而固谓之牵轴上横伏而纳辀者谓之轐轐上所载三面材谓之任正任正之上谓之轸舆前掩軓版谓之阴舆深谓之队植于舆两傍谓之輢蔽风尘谓之茀横于两輢而为人所慿者谓之式中系骖马内辔处谓之輢式下之植从者谓之轛两輢之上出于式者谓之较较之下从者谓之轵以革鞔式以皮覆式谓之韈以簟衣式谓之车軓纳辔之环谓之韈着车之众环谓之指有曲轐而出从前稍曲而上谓之辀辀前持衡者谓之颈颈下衡者谓之冲冲下两马谓之服服外两马谓之骖两服之四辔两骖之四辔谓之八辔两骖之内辔系于式其在手者外辔与服马之四辔谓之六辔前系于衡后系于轸以防骖马之入者谓之胁驱骖马之系车四条谓之靷内两条纳于阴者谓之隂靷外系于轴者谓之外靷拘二靷以绊其背者谓之韅背为环以管外内辔谓之游环削革三就当胷谓之繁缨缕金以当卢谓之钖着铃于两镳谓之鸾置铃于式谓之和两骖内辔谓之勒车上之覆则有盖盖之斗谓之部盖上撩谓之弓盖之小柄谓之达常大扛长八尺谓之桯此车之通制也　甒音武輮人九反辐音福毂音谷轴音逐舝音辖辀音舟轐音濮軓同音犯輢音倚鞔莫官反轛音对较音觉韈音防靷羊晋反韅音显钖音阳撩音聊扛虎项反桯音汀
　　车有六等之数
　　注曰车有天地之象人在其中焉六等之数灋易之三材六画
　　○车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等注曰此所谓兵车也轸舆后横木崇高也八尺曰寻倍寻曰常殳长丈二戈殳防矛皆揷车骑郑司农云迆读为倚移从风之移谓着戈于车邪倚也酋声直谓矛　杨谨仲曰此以轸为舆后横木后注以轸为舆故学者惑焉轸正是舆之名盖四畔各以木加于舆上以闲其所载诗所谓俴收也其四方则象地故曰轸方象地惟四畔皆木也故论轸之高则以后横木为度六分其广以一为轸围车广六尺六寸则是舆后横木围一尺一寸径三寸三分寸之二轮六尺六寸故轵高三尺三寸并后轸与轐七寸其高四尺故指后横木为高之度轸之义不止后横木也
　　○车谓之六等之数
　　注曰申言数也　柲音秘迆以氏反殳音殊酋在由反着丁略反邪似嗟反俴在演反
　　凡察车之道必自载于地者始也是故察车自轮始注曰先视轮也自从也　坡谓凡车材皆载于轮上惟轮载于地
　　○凡察车之道欲其朴属而微至不朴属无以为完久也不防至无以为戚速也
　　注曰朴属犹附着坚固貌也齐人有名疾为戚者春秋曰盖以操之为已蹙矣速疾也防至谓轮至地者少言其圜甚着地者微耳着地者防则易转故不防至无以为戚速　郑刚中曰察车之道必观乎轮而观轮之灋又自有术
　　○轮已崇则人不能登也轮已庳则于马终古登阤也注曰已大也甚也崇高也齐人之言终古犹言常也阤阪也轮庳则难引　毛氏曰轮朴属而防至固尽善矣而高下又不可以无节
　　○故兵车之轮六尺有六寸田车之轮六尺有三寸乘车之轮六尺有六寸
　　注曰此以马大小为节也兵车革路也田车木路也乘车玉路金路象路也兵车乗车驾国马田车驾田马
　　○六尺有六寸之轮轵崇三尺有三寸也加轸与轐焉四尺也人长八尺登下以为节
