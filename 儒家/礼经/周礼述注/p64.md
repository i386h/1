<!-- { "loadSidebar": true } -->
　　注曰如郊劳也不摈耳侯伯之臣致馆于庭不言致飱者君于聘大夫不致飱也聘礼曰飱不致宾不拜
　　○及将币旅摈三辞拜逆客辟三揖每门止一相及庙唯君相入三让客登拜客三辟授币下出每事如初之仪
　　注曰客辟逡巡不答拜也唯君相入客臣也相不入矣拜主君拜客至也客三辟三退负序也每事享及有言　疏曰将币亦谓圭璋也旅摈三辞亦谓于主君大门外主君陈五摈客陈七介不传辞也三辞者辞主君以大客礼当已也拜逆者三辞讫主君遣上摈纳宾宾入大门主君在大门内南面拜宾
　　○及礼私面私献皆再拜稽首君答拜
　　注曰礼以醴礼客私面私觌也既觌则或有私献者郑司农云説私面以春秋传曰楚公子弃疾见郑伯以其乗马私面　疏曰此三者皆于聘之日行之故并言之
　　○出及中门之外问君客再拜对君拜客辟而对君问大夫客对君劳客客再拜稽首君答拜客趋辟
　　注曰中门之外即大门之内也问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳问君客再拜对曰为敬慎也　疏曰宾来主为以君命行聘享是以先行聘享讫乃始行私相慰问之事
　　○致饔饩如劳之礼飨食还圭如将币之仪
　　注曰飨食亦谓君不亲而使大夫以币致之　疏曰致饔饩如劳之礼者同使卿威仪进止皆如上郊劳之礼致飨及还玉宾主皆是大夫其将币主君与使臣行礼如将币者盖不尽如之所如者如旅摈主人皮弁宾皮弁袭将币同自余则别是以聘礼君使卿皮弁还玉于馆宾皮弁袭迎于外门外不拜帅大夫以入大夫升自西阶钩楹宾自碑内听命升自西阶自左南面受圭退负右房而立是与将币别之序也
　　○君馆客客辟介受命遂送客从拜辱于朝
　　注曰君馆客者客将去就省之尽殷勤也遂送君拜以送客
　　○明日客拜礼赐遂行如入之积
　　注曰礼赐谓乗禽君之加惠也如入之积则三积从来至去　积子赐反劳老报反辟音避从才用反甚劳如字
　　凡侯伯子男之臣以其国之爵相为客而相礼其仪亦如之
　　注曰爵卿也大夫也士也　疏曰诸侯之臣言爵相为客而相礼者不离三等卿大夫士盖以命数则参差难等畧于臣用爵而已以此三等相礼也其仪亦如之者亦以三等相差七十步七介五十步五介三十步三介小聘使大夫又降杀也　相礼息亮反
　　凡四方之宾客礼仪辞命饩牢赐献以二等从其爵而上下之
　　注曰上下犹丰杀也　疏曰二等即与大行人云诸侯之卿各下其君二等大夫士亦如之大夫下卿士下大夫降杀以两解之同也　坡谓上言公与公国君臣相宾客侯伯子男与侯伯子男君臣相宾客其爵等其礼同如上所言也此经则言一国待四方之礼
　　凡宾客送逆同礼
　　注曰谓郊劳郊送之属
　　○凡诸侯之交各称其邦而为之币以其币为之礼注曰币享币也于大国则丰于小国则杀主国礼之如其丰杀谓贿用束纺礼用玉帛乘皮及赠之属疏曰此一经论享币多少及主国报礼轻重之事称尺证反
　　凡行人之仪不朝不夕不正其主面亦不背客
　　注曰谓摈相传辞时也不正东乡不正西乡常视宾主之前郤得两乡之而已　乡许亮反
　　○行夫掌邦国传遽之小事媺恶而无礼者凡其使也必以旌节虽道有难而不时必达
　　注曰传遽若今时乘传骑驿而使者也媺福庆也恶丧荒也此事之小者无礼行夫主使之道有难谓遭疾病他故不以时至也必达王命不可废也其大者有礼大小行人使之有故则介传命不嫌不达　疏曰行夫者以身自行于外无摈介而单行谓之无礼也媺谓诸侯生男及嫁娶等恶谓民有死丧及年谷不熟若诸侯薨等大事即使卿大夫不使行夫也传张恋反注同使色吏反难乃旦反
　　居于其国则掌行人之劳辱事焉使则介之
　　注曰使谓大小行人也故书曰夷使郑司农云夷使使于四夷则行夫主为之介谓夷发声　焉刘音夷
　　○环人掌送逆邦国之通宾客以路节达诸四方注曰通宾客以常事往来者也路节旌节也四方圻上　疏曰邦国之宾客谓朝觐防同者也云四方圻上者至畿即入诸侯国诸侯国自有通之者也
　　○舎则授馆令聚有任器则令环之
　　注曰令令野庐氏也郑司农云四方人有任器者则环人主令殉环守之　疏曰任器谓宾客任用之器殉音循
　　凡门闗无防送逆及疆
　　疏曰环人送逆之则宾客出入不见几
　　○象胥掌蛮夷闽貉戎狄之国使掌传王之言而谕説焉以和亲之
　　注曰谓蕃国之臣来頫聘者　闽迷巾反使色吏反
　　若以时入宾则协其礼与其辞言传之
　　注曰以时入宾谓其君以世一见来朝为宾者
　　凡其出入送逆之礼节币帛辞令而宾相之
　　注曰自来至去皆为摈而相侑其礼仪　疏曰夷狄无玉帛来向中国而云币帛者谓王有赐与之礼也徐氏曰辞令天子诰谕之辞令也　宾相音摈相
　　息亮反下同
　　凡国之大丧诏相国客之礼仪而正其位凡军旅防同受国客币而宾礼之
　　郑刚中曰国客谓四夷遣其臣来也中国之客自有大小行人掌正其位　刘执中曰若其入宾而遇国之大丧则诏相其礼仪以正其位若遇军旅防同则受其币而宾礼之皆谓蕃国也
　　凡作事王之大事诸侯次事卿次事大夫次事上士下事庶子
　　注曰作使也郑司农云王之大事诸侯使诸侯执大事也次事卿使卿执其次事也次事使大夫次事使上士下事使庶子　王光逺曰凡作事谓作四夷之事王之大事谓有戎事于四夷也诸侯以敌王所忾为事故大事在诸侯次事则非戎事谓威让之令文诰之辞或施于四夷者则量其事之轻重或以卿大夫或以上士也若夫下事则事之尤小者故以庶子而已
　　○掌客掌四方宾客之牢礼饩献饮食之等数与其政治
　　注曰政治邦新杀礼之属
　　王合诸侯而飨礼则具十有二牢庶具百物备诸侯长十有再献
　　注曰飨诸侯而用王礼之数者以公侯伯子男尽在是兼飨之莫敌用也诸侯长九命作伯者也献公侯以下如其命数　疏曰合谓时防殷同　长知丈反敌丁厯反一作适音的
　　王巡守殷国则国君膳以牲犊令百官百牲皆具从者三公眂上公之礼卿眂侯伯之礼大夫眂子男之礼士眂诸侯之卿礼庶子壹眂其大夫之礼
　　注曰国君者王所过之国君也犊茧栗之犊也以膳天子贵诚也牲孕天子不食也祭帝不用也凡宾客则皆角尺令者掌客令主国也百牲皆具言无有不具备　疏曰王巡守则殷同殷同则殷国也王巡守至于四岳之下当方诸侯或所在经过或至方岳之下若殷国或在王城出畿外在诸侯之国所在之处皆设礼待王故巡守殷国并言也膳亦谓殷膳时也令百官百牲皆具者此文与下为目百官即三公以下是也　从才用反茧古典反
　　凡诸侯之礼上公五积皆眂飱牵三问皆脩羣介行人宰史皆有牢飱五牢食四十簠十豆四十铏四十有二壶四十簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眂生牢牢十车车秉有五防车禾眂死牢牢十车车三秅刍薪倍禾皆陈乘禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆眂飱牵再问皆脩飱四牢食三十有二簠八豆三十有二铏二十有八壶三十有二簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乘禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眂飱牵壹问以脩飱三牢食二十有四簠六豆二十有四铏十有八壶二十有四簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眂致飨亲见卿皆膳特牛
