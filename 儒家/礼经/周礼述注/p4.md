<!-- { "loadSidebar": true } -->
　　或问疏以经言邦国皆指诸侯子不从之何也曰举一例之如大宗伯以玉作六瑞以等邦国而曰王执镇圭则邦国不専为诸侯明矣曰官府万民尽邦国之有矣然则邦国将何指而经之安之之等者又岂有出于官府万民之外乎曰天子诸侯自君身以至百度所以受条受理使大纲小纪各得其分皆经邦国安邦国等事盖兼上下该事物而言也百官承流宣化之司也万民则専指仰徳之伦也理虽一贯言有専指岂可混乎曰经何以为理使画一也曰试观冢宰诸属自王身之食息起居以至财用出入宫府内外大小之事皆有制节谨度不敢佚纵非理使画一乎曰纪何以为详理不遗也曰八綂驭之九职任之九两系之其理之也可谓详且尽矣曰正何以为治朝位诏爵禄之等曰夏官射人司士之职可攷　或问赋贡注以赋为口泉贡为什一之税又于云上求于下为赋下纳于上为贡子皆不从何也曰攷本经明有赋贡二事注説得矣然口泉之灋三代则无之若于説合赋贡为一求之于经多所未合详见大府问目　或问注以生为养言贤臣之老者王有以养之子解异是何也曰此近解也今以春官内史八枋参之内史之文自三曰废以下皆以一善一恶相间而五曰杀继以六曰生以生次杀故知此解长矣且注所引成王封伯禽者乃爵禄之事非养也　或问三农后郑谓原隰平地子改从司农何也曰地官角人等职明着山泽之农且今山上有田则目验可知而地官稻人有稼泽之灋安得不以经为断乎曰闲民非载师所云无职事之民乎曰非也彼乃指惰游好闲者故罚以夫家之征此曰无常职则非无职也有夫有妇然后为家单贫之民未有室家未能受田孑然似闲耳所指异也　或问币帛之式注为赠劳宾客子解违焉曰赠劳币帛含在宾客式中矣且祭祀有礼神币帛丧荒有赒委币帛币帛所用非止赠劳也故云然曰给作币帛非工事之式乎曰司裘典妇功诸职自在天官　或问注以牧为州长长为诸侯不亦可乎曰诸侯亦有封域不徒以贵得民也孟子言诸侯为天下之人牧而此经下文都鄙云建其长故牧中疑兼诸侯而长为都鄙主也曰主为采邑宰何据曰司徒泉府云都鄙从其主注曰谓别治大夫故据彼以解此焉　问诹日何如曰出仪礼少牢文诹谋也如祭用丁则十日前谋此丁日而卜之吉则祭不吉则改卜后丁是也曰如此则郊亦卜日矣故下文云祀大神只亦如之曰郊特牲亦有卜郊之文然曲礼曰大享不问卜僖三十一年鲁卜郊左氏曰礼不卜常祀公羊亦曰卜郊非礼也则又似不卜日者又哀元年夏四月辛巳郊谷梁曰我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣则又似有卜日者要当以经为信未可杂以疑经也
　　○小宰之职掌建邦之宫刑以治王宫之政令凡宫之纠禁
　　宫刑在王宫中者之刑王宫路寝一小寝五凡宫兼后宫而言也既者纠举之未者禁止之　郑刚中曰欲治其国先齐其家人君虽正身以齐家苟不用刑以威之则或恃恩而无所畏然齐家用刑则伤恩故使大臣驭之以刑也灋在大臣恩在人主家其有不齐乎
　　掌邦之六典八灋八则之贰以逆邦国都鄙官府之治贰副也逆迎受勾攷之使知功过所在也
　　执邦之九贡九赋九式之贰以均财节邦用
　　均者量贡赋之入均之以应九式之用也节者非其式不之用则自节矣
　　以官府之六叙正羣吏
　　坡谓此即八灋之官常也叙秩次也谓先尊后卑也
　　一曰以叙正其位
　　正其位正其朝列上下之位也
　　二曰以叙进其治
　　进作之使前也进其治者尊卑各有分治以叙进之使尊者理大卑者共小也
　　三曰以叙作其事
　　作起也作其事者振起之使及时修举也　黄氏曰以叙进其治未尝不欲其治也又恶其陵节犯上出位邀功故以叙进之頽靡废旷不可以不戒也则又以叙作其事
　　四曰以叙制其食
　　注曰食禄之多少
　　五曰以叙受其会
　　疏曰岁终进会计文书受之亦先尊后卑也
　　六曰以叙听其情
　　注曰情争讼之辞　王介甫曰自防以上不得其情而至于讼讼则各以其叙聴之　坡谓自一至三施功之事也自四至六程绩之事也　防古外反注同共音恭
　　以官府之六属举邦治一曰天官其属六十掌邦治大事则从其长小事则専达
　　达决也　疏曰大事从其长者谓若膳夫食官之长则下庖人内外饔亨人有事皆来谘白膳夫小事则専达者谓若宫人掌舍无大事无长官可谘自専行事以下五官皆如此类也
　　二曰地官其属六十掌邦敎大事则从其长小事则専达三曰春官其属六十掌邦礼大事则从其长小事则専达四曰夏官其属六十掌邦政大事则从其长小事则専达五曰秋官其属六十掌邦刑大事则从其长小事则専达六曰冬官其属六十掌邦事大事则从其长小事则専达
　　上文言百官各有其治与事此经承之一以见官盛任使立长官必有属官佐之然后治可立事可修也一以见为治行事之体要使卑者不至以小谋败大作尊者无以藂脞堕庶务也故有天地春夏秋冬之属则位列矣有治敎礼政刑事之治则治具矣大事从长小事専达则事别矣正者正此者也进者进此者也作者作此者也　藂音丛
　　以官府之六职辨邦治
　　疏曰六官所职不同邦治得有分辨故云辨邦治也
　　一曰治职以平邦国以均万民以节财用
　　治典曰经曰纪此曰平曰均者执经而理之则平循纪而治之则均也节财用者刘原父曰邦国制度由天官以裁处故以节财用为职否则制度崇而力不能供矣
　　二曰敎职以安邦国以寜万民以懐宾客
　　注曰怀亦安也宾客来共其委积所以安之　疏曰敎典云扰万民此云寜扰为驯驯则寜义无异也
　　三曰礼职以和邦国以谐万民以事鬼神
　　王介甫曰邦国不和则无与事其先王万民不谐则无与致其禋祀故礼职以和邦国谐万民而后以事鬼神也
　　四曰政职以服邦国以正万民以聚百物
　　注曰聚百物者司马主九畿职方制其贡各以其所有　王介甫曰政典平邦国政官之属推而行之然后有以服邦国
　　五曰刑职以诘邦国以纠万民以除盗贼六曰事职以富邦国以养万民以生百物
　　坡谓六职无百官者使官治典则治之教之等事在中矣承上文立长帅属而使之各扬其职皆所以为邦国万民也　积子赐反
　　以官府之六聨合邦治一曰祭祀之聨事二曰宾客之聨事三曰丧荒之聨事四曰军旅之聨事五曰田役之聨事六曰敛弛之聨事凡小事皆有聨
　　叶氏曰大宰以官聨会官治举其要也小宰以六聨合邦治分其详也以祭祀言之宗伯而下鬰鬯尊彞典祀等职皆聨事也而太宰则赞玉币司徒奉牛司马奉鱼司寇奉犬此非他官之合聨乎以宾客言之行人而下司仪环人掌客等职皆聨事也而大宰则赞玉币宰夫掌牢礼司徒修委积封人饰牛牲此非他官之合聨乎大宰赞含乡师治役司徒荒政小行人令赒委此丧荒之聨事也司马治军司徒治民小宰掌具县师受灋此军旅之聨事也司马敎阵司徒致民乡师帅民徒司马与虑事此田役之聨事也大宰掌贡赋司徒制地贡司徒弛民力乡大夫舍贤能之类此敛弛之聨事也六官聨事不一而足以至小事莫不有聨典祀征役于司隶鼓人诏鼓于大仆掌戮致甸师之杀蛮隶执校人之役乡师攷辟于司空稍人聴政于司马有同寅协恭而非畔官离次有聨事合治而无分朋植党此官治之所以防而邦治之所以合也　坡谓上言六职此六者为事最大用人最多非一职之所能治故以六聨合之　防音弛
　　以官府之八成经邦治
　　疏曰官府中有此八事皆是旧灋成事品式依而行之以经纪邦国之政治　坡谓六聨行于朝家八成施于万民者其序如此
　　一曰听政役以比居
　　注曰政谓赋也凡其字或作政或作正或作征以多言之宜从征比居谓伍籍也比地为伍以伍籍者平而无遗脱也
　　二曰听师田以简稽
　　注曰简稽士卒兵器簿书简犹阅也稽犹计也合也合计其士之卒伍阅其兵器为之要簿也
　　三曰听闾里以版图
　　注曰郑司农曰版户籍图地图也听人讼地者以版图决之易彦祥曰欲校登其闾里人民之数则以版图聴之
　　四曰听称责以傅别
　　注曰称责谓举责生子傅傅着约束于文书别别为两两家各得一也
　　五曰听禄位以礼命
　　坡谓禄位谓庶人在官者受禄于官视百亩之分则禄有多少有府史胥徒之别则位有先后当亦有礼命以等之
　　六曰听取予以书契
　　坡谓取予者如司徒散利遗人施恵之等官予之民取之也书契谓出予受入之凡要酒正云凡有秩酒者以书契授之
　　七曰听卖买以质剂
　　注曰质剂谓两书一札同而别之长曰质短曰剂傅别质剂皆今之劵书也事异异其名耳
　　八曰听出入以要防
　　坡谓出入如泉府之赊者贷者出也受其输还入也旅师之春颁出也秋敛入也泉府曰岁终则防其出入是出入之要防也其上四者民治于官有公私之序焉其下四者官交于民有大小之序焉听待也或以此待其治或以此决其争皆听也　比毗志反予音与注同防古外反注同着直畧反
　　以听官府之六计弊羣吏之治一曰廉善二曰廉能三曰亷敬四曰廉正五曰廉灋六曰廉辨
　　听待也弊断也既断以六事又以亷为本　坡谓善者持身及物皆有善而无恶也能展拓有为也敬不解于位也正行无倾邪也灋守灋不失也辨辨不疑惑也六者因其学问材质之髙下各有次第今不尽释也　解音懈
　　以灋掌祭祀朝觐防同宾客之戒具军旅田役丧荒亦如之七事者令百官府共其财用治其施舍聴其治讼
　　此大宰八灋中所谓六曰官灋者也灋谓其礼灋也祭祀以下七者即上六聨然六聨不言朝觐防同者以彼宾客中可以兼之耳六聨言百官聨之此言少宰以灋掌而令之也戒具戒官有事者所当共施舍不给役者治讼王介甫曰理其事谓之治争其事谓之讼财用在于官府而施舍加于人民治讼则或以财用之不共或以施舍之不治故先言其财用次言治其施舍后言听其治讼　共音恭后同施读为弛舍音舍
　　凡祭祀赞玉币爵之事祼将之事
　　大宰职祀五帝赞玉币爵今又赞此三者是从大宰助王也将送也祼送送祼谓赞王酌郁鬯以献尸谓之祼祼之言灌也明不为饮主以祭祀唯人道宗庙有祼天地大神至尊不祼莫称焉凡郁鬯尸受祭之啐之奠之　祼古乱反注同啐寸对反
　　凡宾客赞祼凡受爵之事凡受币之事
　　注曰唯祼助宗伯其余皆助大宰王不酌宾客而有受酢　疏曰宾酢王爵大宰受于宾以授王王卒饮大宰受爵以授小宰受币之时王亲受以授大宰大宰以授小宰也
　　丧荒受其含襚币玉之事
　　上大宰不言则此乃小宰専受之丧谓王丧诸侯诸臣有致含襚币玉之礼口实曰含衣服曰襚凶荒有币玉者宾客所赒委之礼　襚音遂赒音周
　　月终则以官府之叙受羣吏之要
　　注曰主每月之小计　疏曰受之当先尊后卑故言叙
　　○赞冢宰受岁防岁终则令羣吏致事
　　注曰使赍岁尽文书来至若今上计　坡谓岁终八字当在赞冢宰之前
　　正岁帅治官之属而观治象之灋徇以木铎曰不用灋者国有常刑
