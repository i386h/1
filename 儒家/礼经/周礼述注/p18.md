<!-- { "loadSidebar": true } -->
　　注曰郑司农云羡饶也田谓猎也追追寇贼也竭作尽行　疏曰此谓六乡之内上剂致民一人为正卒其余皆为羡卒若六遂之内以下剂致民一人为正卒一人为羡卒其余皆为余夫饶逺故也　坡谓此总结上文两节言五家为比及有徒役则五人为伍以至五比为闾五伍为两之等家用一人不得过也而有三人五人二人之可任者除一人为正卒其余皆籍为羡以备大故焉自乃会万民之卒伍至此皆六乡之比法也夫小司徒欲稽其数必考于六乡六乡欲入其数必循乎比法然后六乡可登之以入于司徒司徒可稽之以施其敎法矣　别彼列反与音预
　　凡用众庶则掌其政敎与其戒禁聴其辞讼施其赏罚诛其犯命者
　　注曰命所以誓告之　疏曰言凡用众庶则上经所云是也　坡谓上文言会万民而用以军旅田役追胥之事是平日立法如此此言当用众庶之时小司徒则掌其政敎之等也
　　○凡国之大事致民大故致余子
　　注曰大事谓戎事也大故谓灾寇也郑司农云国有大事当徴召会聚百姓则小司徒召聚之余子谓羡也　坡谓上文言会民卒伍以备大事籍民羡卒以防大故亦平日立法此则当大事大故之时小司徒则召而致之也
　　乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事
　　注曰此谓造都鄙也采地制井田异于乡遂重立国小司徒为经之立其五沟五涂之界其制似井之字因取名　郑司农云井牧者春秋传所谓井衍沃牧隰臯者也谓隰臯之地九夫为牧二牧而当一井今造都鄙授民田有不易有一易有再易通率二而当一是之谓井牧昔夏少康在虞思有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之匠人为之沟洫相包乃成耳邑邱之属相连比以出田税沟洫为除水害四井为邑方二里四邑为邱方四里四邱为甸甸之言乘也读如衷甸之甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为同也积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王地事谓农牧衡虞也贡谓九谷山泽之材也赋谓出车徒给繇役也司马法曰六尺为步步百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乘士十人徒二十人十成为终终千井三千家革车十乘士百人徒二百人十终为同同方百里万井三万家革车百乘士千人徒二千人　坡谓赋盖兼田赋言之凡税敛者或亦有漆林及罚布之等此贡赋自入其长八则所云以驭其用也其法则小司徒令之　问司马法车乘士徒之数与周礼不同何朱子曰古制不明皆不可攷此只见于郑氏注七书中司马法又不是此林勲本政书错説以为文王治岐之政曰或以周礼乃常数司马乃调时数是否曰不通处如何硬要通不须思量枉费心力
　　乃分地域而辨其守施其职而平其政
　　注曰政税也政当作征　黄文叔曰域界也井邑邱甸县都各有界域　坡谓此専言造都鄙之事与大司徒之文相表里分地域即大司徒之制其地域而封沟之也辨其守施其职平其政即大司徒之分地职奠地守制地贡也大司徒以立家为义故先言制地而后及授田小司徒以比法为重故先言井牧田野而后及分地各有当也此与上文皆都鄙夫家之比法按是而稽之则征役与其施舍者可均而祭祀饮食丧纪之禁令可齐矣　政音征有当去声
　　凡小祭祀奉牛牲羞其肆
　　注曰小祭祀王冕所祭　疏曰小祭祀既用牛则王之祭祀无不用牛者　肆音剔
　　小宾客令野修道委积
　　注曰小宾客诸侯之使臣
　　大军旅帅其众庶
　　注曰帅帅而致于大司徒
　　○小军旅巡役治其政令
　　大军旅天子亲行小军旅谓使臣征伐役筑军垒修城堑之役宜有政令以齐一之小司徒则巡行而治之
　　大丧帅邦役治其政令
　　注曰丧役正棺引窆复土　疏曰邦役谓六乡众庶役使之事
　　凡建邦国立其社稷正其畿疆之封
　　疏曰建邦国者谓立畿外诸侯邦国社稷者诸侯亦有三社三稷国社侯社胜社皆有稷配之立其社稷谓以文书法度与之不可国国身往也正其畿疆者谓九畿畿上皆有疆界封树以为阻固也
　　凡民讼以地比正之
　　注曰郑司农云以田畔所与比正断其讼
　　地讼以图正之
　　注曰地讼争疆界者图谓邦国本图　疏曰凡量地以制邑初封之时即有地图在官府后有讼者则以本图正之
　　岁终则攷其属官之治成而诛赏
　　注曰治成治事之计
　　令羣吏正要会而致事
　　疏曰此亦是岁终之时正要会而致事者上经成据日小成之计此言要会谓是月计岁计总为簿书而致其事之功状以待攷也
　　○正岁则帅其属而观敎灋之象徇以木铎曰不用灋者国有常刑令羣吏宪禁令修灋纠职以待邦治注曰宪表县之
　　及大比六乡四郊之吏平敎治正政事攷夫屋及其众寡六畜兵器以待政令
　　四郊之吏谓比长闾胥以上布列在四郊主民事者夫屋即夫家也敎治政事夫屋之等各有成法以其三年大比行黜陟之礼而更平之正之攷之以待国家之政令所须则供之也上文大比者简阅民数也此大比者废置羣吏也更言攷夫屋之等亦犹冢宰司书三岁大计羣吏以知民财已下是也然大比六乡则稍甸县都邦国亦大比之矣
　　问九比解与注异曰司农以九比为九夫为井然国中四郊乃六乡之地六乡为沟洫法则十夫无九夫也后郑以九比为出九赋之人以为下文征之施舍张本得矣然口泉之法三代则无之故愚妄意但以九处之民为説分山泽而二之者本闾师文曰征役疏以征为税役为徭役子但以为力役之征何也曰以征为口泉之税则三代无是法以征为田税则田税无弛而不征之法夫粟米谓之征力役亦谓之征子不观遂人之文乎云以令贡赋以令师田以起政役赋贡之外别言政役彼注云政役出士徒役音释云政音征征役之説此解明矣　或问治洫治浍之説如何曰甸方八里县方十六里小都方三十二里大都方六十四里所有夫家是治田出税者注以甸旁各加一里为十里县旁各加二里为二十里小都旁各加四里为四十里大都旁各加八里为八十里凡所加一里二里四里八里之夫家皆治洫不出税者注又谓县加五里则二十五里为大夫采小都加十里则五十里为卿采大都加二十里则百里为公采而以此大都所加之二十里其夫家为治浍不出税坡谓以山川城郭三分乘除可见大凡如一县方二十里四百井而四甸仅方十六里二百五十六井者则山川城郭等除一百四十四井约近三分去一之法故一县只有四甸也县旁又加五里得井二百二十五者容地有一易再易以为消长度此为井也牧也推之卿采四十里一千六百井而四县方三十二里只一千竒二十四井者则山川城郭等除五百七十六井也旁加十里得井九百亦为井也牧也公采八十里六千四百井而四都方六十四里只四千竒九十六井者则山川城郭等除二千三百又四井也旁加二十里得三千六百井亦井牧法也妄意大凡多寡不能毕合故不敢附于注下　坡尝经河北及中州数日行皆平土无甚高下遇雨则四野沧溟禾稼皆淹车马失路泞蟠十日晴尚在水居渡黄河涉漳水又至塞外见桑干河其水浑赤河旁之地泥壅沙屯因仍汩没乃知郑子出税治洫之解真王道也邱甸县都缘边之民畀以百亩不税不役食其租竱力于沟洫长无他事之困彼出税者息然于耕凿无水旱崩袭之灾岂不两得其利乎然通率之治洫浍之夫多于出税此李悝商鞅之徒所以必欲尽之也岂知圣人寛然余裕多其功于除害释其气于阴阳岁岁有秋民足而君乐彼徒知富国而厉民尽利弃天地之性得不与善战连诸侯者同为罪乎且蓄泄无余所水旱伤之修其隄防补其困败揆之先王正大之道所得所亡亦无赢余也诸儒臆决为诋而横渠张子是之知道者所见自别朱子言其不见他据古书亡者多矣安得事求其据苟合先王廓然不尽之仁案之经久宜民之法则此即其据也王者有作出税之田少治洫浍之田多或者在所损益而此二法则不可易　泞音寜塞音赛汩音滑竱音转

　　周礼述注卷七
<经部,礼类,周礼之属,周礼述注>
　　钦定四库全书
　　周礼述注卷八
　　安溪李光坡撰
　　○乡师之职各掌其所治乡之教而听其治
　　疏曰聴其治者自乡大夫以下至伍长各自聴断其民今乡师又聴其治者恐乡官有滥失平察之
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁聴其狱讼
　　国比之灋即小司徒之九比也可任者即上地家三人之类施舍谓免役即上废疾老幼者是也凡所戒令纠禁者亦小司徒祭祀饮食丧纪之类也狱讼即小司徒祭祀饮食丧纪之类也狱讼即小司徒民讼地讼与
　　大役则帅民徒而至治其政令既役则受州里之役要以攷司空之辟以逆其役事
　　注曰而至至作部曲也既已也役要所遣民徒之数辟功作章程逆犹钩攷也郑司农云辟灋也　疏曰大役者谓筑作隄防城郭等役
　　凡邦事令作秩叙
　　邦事凡有营作征行之事皆是也秩常食也叙功次也凡功作之事其食之多少功之次叙皆令监督者计而作之则无冗食无相冒也　辟必益反
　　大祭祀羞其牲共茅蒩
　　注曰郑大夫读蒩为借谓祭前借也谓蒩士虞礼所谓刌茅长五寸束之者是也祝设于几东席上命佐食取黍稷祭于苴三取肤祭祭如初此所以承祭既祭盖束而去之守祧职云既祭藏其隋是与　疏曰案甸师共萧茅彼直共茅与此乡师乡师得茅束而切之长五寸立之祭前以借祭故云茅蒩也　蒩子余反刌音忖苴子都反祧他雕反隋相恚反与音余
　　大军旅防同正治其徒役与其輂辇戮其犯命者注曰輂驾马辇人挽行所以载任器也止以为蕃营司马灋曰夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二版二筑又曰夏后氏二十人而辇殷十八人而辇周十五人而辇　疏曰正治其徒役者六军之外别有民徒使役皆出于乡故乡师治之　輂音匊挽音晚梩里其反
　　大丧用役则帅其民而至遂治之
　　注曰治谓监督其事　疏曰大丧用役谓若丧时挽六引之等
　　○及葬执纛以与匠师御匶而治役
　　注曰匠师事官之属其于司空若乡师之于司徒也乡师主役匠师主众匠共主葬引杂记曰升正柩诸侯执綍五百人四綍皆衔枚司马执铎左八人右八人匠人执翿以御柩天子六引礼依此云郑司农云翿羽葆幢也尔雅曰纛翳也以指挥挽柩之役正其行列进退
　　○及窆执斧以涖匠师
