<!-- { "loadSidebar": true } -->
　　注曰声不舒
　　○长甬则震
　　注曰钟掉则声不正　疏曰典同云薄声甄甄犹掉也掉者据钟形薄此不据钟体据甬长县之不得所则钟掉故声不正也　坡谓此乃言其病也盖大钟宜厚小宜薄钟上宜狭下宜寛厚薄侈弇所不可无者但过则为病不言清浊者不外于此也　柞侧百反注咋同大音太下同大钟如字
　　是故大钟十分其鼓间以其一为之厚小钟十分其钲间以其一为之厚
　　注曰言若此则不石不播也鼓钲之间同方六而今宜异又十分之一犹大厚皆非也若言鼓外钲外则近之鼓外二钲外一　坡谓鼓与铣同间鼓间即铣间也铣间八钲间六则大小钟之厚薄异矣此言欲去其病当厚薄中灋也
　　钟大而短则其声疾而短闻
　　注曰浅则躁躁易竭也
　　○钟小而长则其声舒而逺闻
　　注曰深则安安难息　坡谓此言欲去其病当长短中度也不言其制者上文自铣至衡长短详矣故惟言不合者以为戒
　　为遂六分其厚以其一为之深而圜之
　　注曰厚钟厚深谓窐之也其窐圜
　　○防氏为量改煎金锡则不耗
　　注曰消湅之精不复减也防古文或作歴谓量当与钟鼎同齐工异者大器　郑刚中曰改煎者煎而又煎也
　　○不耗然后权之
　　注曰权谓称分之也虽异灋用金必齐　疏曰灋谓模
　　○权之然后准之
　　注曰准击平正之又当齐大小　郑刚中曰准是准其金锡六分金一分锡准其多少也准平也知其轻重又欲平其多寡
　　○准之然后量之
　　注曰铸之于灋中也量读如量人之量　疏曰此量谓既准讫量金汁以入模中铸作之时也　为量音亮注谓量同余量之及注量人等竝音良涷音练同齐才计反余如字
　　量之以为鬴深尺内方尺而圜其外其实一鬴
　　注曰以其容为之名也四升曰豆四豆曰区四区曰鬴鬴六斗四升也鬴十则钟方尺积千寸于今粟米灋少二升八十一分升之二十二其数必容鬴此言内方耳圜其外者谓之唇　蔡氏曰案周鬴容六斗四升实一千二百八十龠计一百三万六千八百分为一千三十六寸八分尝考汉斛容十斗实二千龠计一百六十二万分为一千六百二十寸盖方尺圜其外庣旁九五毫故羃百六十二寸深尺积一千六百二十寸今攷周家八寸十寸皆为尺范蜀公曰周鬴方尺者八寸之尺深尺者十寸之尺方八寸圆其外庣其旁则羃一百三寸六分八深十寸则积一千三十六寸八分与汉斛同灋无疑也郑氏云方尺积千寸又云圆其外者谓之唇二説皆非是方郑之世汉斛尚在岂偶不及见与抑郑氏以为周鬴之制异于汉斛与
　　○其臋一寸其实一豆
　　注曰臋谓覆之其底深一寸也
　　○其耳三寸其实一升
　　注曰耳在旁可举也
　　○重一钧
　　注曰重三十斤
　　○其声中黄钟之宫
　　注曰应律之首　疏曰不直言中黄钟之声而云之宫者子上有宫商角徴羽五声具今之所中者中其宫声不中商角之等故以宫言之也
　　○槩而不税
　　注曰郑司农云令百姓得以量而不租税　疏曰此官量镇在市司所以勘当诸廛之量器以取平非是寻常所用故不税　臋徒门反中丁丈反槩古爱反区乌侯反龠音药庣音祧羃莫狄反覆方服反
　　其铭曰时文思索允臻其极
　　注曰铭刻之也时是也允信也臻至也极中也言是文徳之君思求可以为民立灋者而作此量信至于道之中
　　嘉量既成以观四国
　　注曰以观示四方使仿象之
　　永啓厥后兹器维则
　　注曰永长也厥其也兹此也又长啓道其子孙使灋则此器长用之　索所白反观古玩反啓道音导
　　凡铸金之状
　　注曰杜子春云状谓铸金之形状
　　金与锡黒浊之气竭黄白次之黄白之气竭青白次之青白之气竭青气次之然后可铸也
　　注曰消涷金锡精麤之候　疏曰此铸冶所候烟气以知生熟之节
　　○段氏【阙】
　　○函人为甲犀甲七属兕甲六属合甲五属
　　注曰属读如灌注之注谓上旅下旅札续之数也革坚者札长郑司农云合甲削革里肉但取其表合以为甲　疏曰一叶为一札上旅之中续札七节六节五节下旅之中亦有此节
　　○犀甲寿百年兕甲寿二百年合甲寿三百年
　　注曰革坚者又支久　属音注
　　凡为甲必先为容
　　注曰服者之形容也郑司农云容谓象式　疏曰凡造衣甲须称形大小长短而为之
　　然后制革
　　注曰裁制札之广袤
　　权其上旅与其下旅而重若一
　　注曰郑司农云上旅谓要以上下旅谓要以下　疏曰谓札叶为旅者以札众多故言旅旅即众也
　　○以其长为之围
　　注曰围谓札要广厚　疏曰此据一札之上先量上下之长乃以长中央围之一帀如此则长短广狭相称也　要于遥反帀音浃
　　凡甲锻不摰则不坚已敝则桡
　　注曰郑司农云锻锻革也挚谓质也锻革大孰则革敝无强曲桡也谓挚之言致　疏曰挚谓孰之至极也锻丁乱反挚音至大音太
　　凡察革之道眂其钻空欲其惌也
　　注曰郑司农云惌小孔貌惌读为宛彼北林之宛
　　○眂其里欲其易也
　　郑刚中曰易者治之精而无败薉也与孟子百亩不易之易同
　　○眂其朕欲其直也
　　注曰郑司农云朕谓革制　坡谓线缝处曰朕
　　○櫜之欲其约也
　　注曰郑司农云谓卷置櫜中也春秋曰櫜甲而见子南　疏曰櫜甲衣　赵氏曰此是革锻至软熟故巻时甚少如此革宻致而能周革内更无少生硬之处故下文曰周也
　　○举而眂之欲其丰也
　　注曰丰大
　　○衣之欲其无齘也
　　注曰郑司农云齘谓如齿齘　疏曰人之齿齘前郤不齐札叶参差与之相似故以齘为喻
　　○眂其钻空而惌则革坚也眂其里而易则材更也眂其朕而直则制善也櫜之而约则周也举之而丰则明也衣之无齘则变也
　　注曰周宻致也明有光耀郑司农云更善也变随人身便利　郑刚中曰材不更则里不易里之易则知其材之累更锻治也又曰朕之直者必其裁制之尽善　钻作官反空音孔惌于阮反易以豉反朕直忍反櫜音羔衣于既反齘戸界反更音庚硬额去声
　　○鲍人之事
　　注曰鲍故书或作鞄郑司农云苍颉篇有鞄
　　○望而眂之欲其荼白也
　　注曰韦革逺眂之当如茅莠之色
　　○进而握之欲其柔而滑也
　　注曰谓亲手烦撋之
　　○卷而抟之欲其无迆也
　　注曰郑司农云卷读为可卷而懐之卷抟读为防一如瑱之防谓卷防韦革也迆读为既见而迆之之迆无迆谓革不□
　　○眂其着欲其浅也
　　注曰韦革调善者铺着之虽厚如薄然
　　○察其线欲其藏也
　　注曰线杜子春云谓缝革之缕　郑刚中曰革若坚缩则受缕也必没而不露其线若藏则革之坚缩可知　荼音徒抟直转反注防同着直略反鞄匹学反人兖反撋人专反瑱他见反□音奎线思贱反
　　革欲其荼白而疾澣之则坚
　　注曰郑司农云韦革不欲久居水中　赵氏曰此革既欲荼白又欲柔滑则知不为甲明矣又甲用生皮鲍人乃熟皮鲍人之革谅是为里毂矢箙韠舃之类要柔白皮方可用韦氏郤是工于穿防皮条为韦弁等物
　　○欲其柔滑而腛脂之则需
　　注曰故书需作郑司农云腛读如沾渥之渥读为柔需之需谓厚脂之韦革柔需
　　○引而信之欲其直也信之而直则取材正也信之而枉则是一方缓一方急也若苟一方缓一方急则及其用之也必自其急者先裂若苟自急者先裂则是以博为帴也
　　注曰郑司农云帴读为翦谓以广为狭也　郑刚中曰革体既博一方先裂不可弃也必裁去其裂者而用其不裂者则坏广为狭也故曰以博为帴　毛氏曰引而信之以下数句当在卷而抟之之下脱误在此
　　○卷而抟之而不迆则厚薄序也
　　注曰序舒也谓其革均也
　　○眂其着而浅则革信也
　　注曰信无缩缓
　　○察其线而藏则虽敝不甐
　　注曰郑司农云甐读为磨而不磷之磷谓韦革缝缕没藏于韦革中则虽敝缕不伤也　澣戸管反腛于角反注渥同需人兖反信音申帴音践韠音必舃音昔而髓反甐音吝
　　○韗人为臯陶
　　注曰郑司农云韗书或为臯陶鼓木也谓者以臯陶名官也则陶字从革
　　长六尺有六寸左右端广六寸中尺厚三寸
　　注曰版中广头狭为穹隆也郑司农云谓鼓木一判者其两端广六寸而其中央广尺也如此乃得有腹
　　○穹者三之一
　　注曰郑司农云穹读为志无空邪之空谓鼓木腹穹隆者居鼓三之一也谓穹读如穹苍之穹穹隆者居鼔面三分之一则其鼓四尺者版穹一尺三寸三分寸之一也倍之为二尺六寸三分寸之二加鼓四尺穹之径六尺六寸三分寸之二也此鼓合二十版
　　○上三正
　　注曰郑司农云谓两头一平中央一平也谓三读为参正直也参直者穹上一直两端又直各居二尺二寸不弧曲也此鼓两面以六鼔差之贾侍中云晋鼓大而短近晋鼓也以晋鼓鼓金奏　韗音运陶徒刀反穹区邕反上三之三七南反音陶
　　鼓长八尺鼓四尺中围加三之一谓之鼖鼓
　　注曰中围加三之一者加于面之围以三分之一也面四尺其围十二尺加以三分一四尺则中围十六尺径五尺三寸三分寸之一也今亦合二十版则版穹六寸三分寸之二耳大鼓谓之鼖以鼖鼓鼓军事郑司农云鼓四尺谓革所蒙者广四尺　疏曰中围加三之一与上穹三之一者异彼据一相之穹加面三之一故两相加二尺六寸三分寸二此则于面四尺总加三分之一则总一尺三寸三分寸一此穹隆少校晋鼓之半也版穹六寸三分寸二者亦据一相而言　鼖扶云反
　　为臯鼓长寻有四尺鼓四尺倨句磬折
　　注曰以臯鼓鼓役事磬折中曲之不参正也中围与鼖鼓同以磬折为异　疏曰磬折者麤处近上不得参正也　陈用之曰鼓之名多矣此所记者二而已盖此一篇或言其鼓之制或言其鼓木之制或举中围以见上下使后人可触类而长之然则雷鼓灵鼓之大鼙鼓鼗鼓之小皆可知矣
　　凡冒鼓必以啓蛰之日
　　注曰啓蛰孟春之中也蛰虫始闻雷声而动鼓所取象也冐蒙鼓以革
　　良鼓瑕如积环
　　郑刚中曰瑕者漆之文理也冒鼓之革苟调而急则漆之也其瑕如累积玉环然
　　鼓大而短则其声疾而短闻鼓小而长则其声舒而逺闻
　　○韦氏【阙】
　　赵氏説见鲍人
　　○裘氏【阙】
　　易彦祥曰裘氏篇亡亦不可攷然天官掌皮为大裘以至良裘功裘此经复有裘氏亦犹春官有典瑞此经复有玉人或者裘氏掌其制而掌皮言其用
　　○画缋之事杂五色
　　陈用之曰画为之画而已缋为之防五采焉　郑刚中曰色别有六独言五色者自其辨而言之则浅而黑深故六自其体而言之初不甚相逺也故特以杂五色言焉　画胡卦反缋胡对反
　　东方谓之青南方谓之赤西方谓之白北方谓之黑天谓之地谓之黄青与白相次也赤与黒相次也与黄相次也
　　注曰此言画缋六色所象及布采之次第缋以为衣疏曰青与白相次以下论缋于衣为对方之灋也易彦祥曰相次非次序之谓亦杂比以为设色之美而已
　　青与赤谓之文赤与白谓之章白与黑谓之黼黑与青谓之黻五采备谓之绣
