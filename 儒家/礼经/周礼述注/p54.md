<!-- { "loadSidebar": true } -->
　　○其山镇曰医无闾其泽薮曰貕养其川河泲其浸菑时其利鱼盐其民一男三女其畜宜四扰其谷宜三种注曰四扰马牛羊豕三种黍稷稻杜子春读貕为奚顾景范曰医无闾山在辽东广宁卫西五里貕养在山东登州府莱阳县在禹贡属青州菑水在济南府淄川县东南七十里时水在靑州府临淄县西二十五里　易彦祥曰经于兖州言其川河泲盖兖州北距河而南据泲禹贡言济河惟兖州则惟兖州之川宜也幽州逺在东北于河泲何与盖幽州虽跨有辽水为东北而实西南越海兼有青州之东北境所以琅琊郡之貕养泽泰山郡之淄水千乘郡之时水皆在幽州之域光武十三年以辽东属青州二十四年还属幽州是知幽州实可以有青州王璜张楫云九河防海中是九河未防之前凡登莱海岸及濵沧二州之东境皆在幽州之地与兖州东西分界故其川同于河泲　貕音兮菑禹贡作淄
　　河内曰冀州
　　易彦祥曰舜十有二州有幽有并有冀水土既平之后以冀为尧都省十有二州之幽并入焉以余州凖之则知禹贡冀州东西南之三面距河南而北境则越平常山今之燕云营平诸州皆其地也殷人复以冀州北境复舜之幽州而东西南皆禹迹之旧盖东河之西西河之东南河之北也故曰两河间周人又分冀而复舜之并州故曰河内而已
　　○其山镇曰霍山其泽薮曰杨纡其川漳其浸汾潞其利松柏其民五男三女其畜宜牛羊其谷宜黍稷顾景范曰霍山在今山西平阳府霍州东南三十里尔雅秦有杨纡未详漳水有二浊漳出山西潞安府长子县西鸠山清漳出太原府平定州乐平县西南少山至河南彰徳府临漳县西合焉其下流复分为二或从直隷河间府献县合滹沱河或从山东东昌府馆陶县合卫河汾水出太原府静乐县北管涔山至平阳府蒲州荣河县西入太河潞水阚骃曰即浊漳水也今潞安府城西南二十里浊漳经焉土人犹呼为潞水通典曰潞河在密云县即今顺天府境内之白河也　滹唤胡反沱唐何反涔锄林反
　　正北曰并州
　　易彦祥曰舜有并州禹贡以并入冀州殷因之周复分冀复舜并州以天下之势言之冀州在西河之东雍州在西河之西并州介乎雍冀之间故曰正北
　　○其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种
　　注曰五扰马牛羊犬豕五种黍稷菽麦稻也凡九州及山镇泽薮言曰者以其非一曰其大者耳此州界扬荆豫兖雍冀与禹贡畧同青州则徐州地也幽并则青冀之北也无徐梁　顾景范曰恒山在直真定府定州曲阳县西北百四十里昭余祁在太原府祈县东七里虖沱水出太原代州繁畤县东北秦戏山至直河间府静海县北小直沽入海呕夷水出山西大同府蔚州灵丘县西北高是山一名唐河至直保定府安州北合于易水涞水在保定府易州涞水县东北三十里亦名北易水易水在保定府安州城北亦名南易水　李氏曰禹贡无幽并职方无梁徐盖周合梁徐于雍靑分冀野为幽并攷工记言天下之大势两山之间必有川焉两川之间必有涂焉广谷大川风俗之所以分故推其高且大者先正之然后九州可别如大山定而山之西为兖大河定而河之南为豫此分画之要也　陈氏曰九州山川泽薮各在职方不属诸侯之版观诗不以圃田系郑春秋不以沙麓系晋畧可覩矣周季诸侯始擅不朌之利齐干山海而桃林之塞郇瑕之地晋实私之此诸侯所以僭侈王室所以衰微也　并卑盈反虖唤胡反池徒多反呕焉侯反朌颁同塞音赛
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五里曰藩服
　　注曰服事天子也诗云侯服于周
　　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下
　　注曰以此率徧知四海九州邦国多少之数也方千里者为方百里者百以方三百里之积以九约之得十一有竒云七伯者字之误也周九州之界方七千里七七四十九方千里者四十九其一为畿内余四十八八州各有方千里者六周公变殷汤之制虽小国地皆方百里是每事言则者设灋也设灋者以待有功而大其封一州之中以其千里封公则可四又以其千里封侯则可六又以其千里封伯则可十一又以其千里封子则可二十五又以其千里封男则可百公侯伯子男亦不是过也州二百一十国以男备其数焉其余以为附庸四海之封黜陟之功亦如之虽有大国爵称子而已郑司农云此制亦见大司徒职　坡谓此九灋所谓制畿封国以正邦国也有公侯伯子男之异爵则设仪辨位以等邦国亦在中焉
　　凡邦国小大相维
　　注曰大国比小国小国事大国各有属相维聫也疏曰王制云五国以为属属有长十国以为连连有帅三十国以为卒卒有正二百一十国以为州州有伯彼虽是殷制亦可证各有属相维聫之意
　　○王设其牧
　　注曰选诸侯之贤者为牧使牧理之　坡谓此与上节即九灋所谓建牧立监以维邦国也而比小事大以和邦国亦在其中焉　比毗志反
　　制其职各以其所能
　　注曰牧监参伍之属用能所任秩次　坡谓制其职各以所能则贤与功可得有为而所以作邦国在此矣
　　制其贡各以其所有
　　注曰国之地物所有　坡谓此一节即九灋所谓施贡分职以任邦国也
　　王将巡守则戒于四方曰各修平乃守攷乃职事无敢不敬戒国有大刑
　　注曰乃犹女也守谓国竟之内职事所当共具
　　○及王之所行先道帅其属而巡戒令
　　注曰先道先由王所从道君前行其前日所戒之令
　　○王殷国亦如之
　　注曰殷犹众也十二岁王若不巡守则六服尽朝谓之殷国其戒四方诸侯与巡守同　疏曰王殷国所在无常或在畿内国城外即为之或向畿外诸侯之国行之故有戒令之事　巡守音狩女音汝竟音境
　　○土方氏掌土圭之灋以致日景
　　注曰致日景者夏至景尺有五寸冬至景丈三尺其间则日有长短
　　以土地相宅而建邦国都鄙
　　注曰土地犹度地知东西南北之深而相其可居者宅居也　坡谓邦国都鄙兼王国侯邦畿内畿外皆在焉　相息亮反度待洛反深音谂
　　以辨土宜土化之灋而授任地者
　　注曰土宜谓九谷植穉所宜也土化地之轻重粪种所宜用也任地者载师之属　疏曰既为土方氏非直度地相宅亦当相地所宜故须辨之授谓以书作灋授之　黄文叔曰所谓景短多寒景长多暑景朝多阴景夕多风土宜土化由是而有其灋焉
　　王巡守则树王舍
　　注曰为之藩罗　疏曰谓若掌舍设梐枑之时则此官亦为王于外周帀树藩罗
　　○怀方氏掌来逺方之民致方贡致逺物而送逆之达之以节
　　注曰逺方之民四夷之民也谕徳延誉以来之逺物九州之外无贡灋而至者达民以旌节达贡物以玺节　坡谓逺方之民非直四夷也自他州而来者皆是逺物非直藩国之货也凡贸迁有无者皆是上土方既使其有奠居此官主绥懐之令相来往也
　　治其委积馆舍饮食
　　注曰续食其往来　疏曰案遗人云十里有庐庐有饮食三十里有宿宿有委五十里有市市有积
　　○合方氏掌达天下之道路
　　注曰津梁相凑不得防絶
　　通其财利
　　注曰茂迁其有无
　　同其数器
　　注曰权衡不得有轻重
　　壹其度量
　　注曰尺丈釜钟不得有大小
　　除其怨恶
　　注曰怨恶邦国相侵虐
　　同其好善
　　注曰所好所善谓风俗所高尚　坡谓冯弱犯寡则眚之司马之九伐也以俗敎安司徒之十二敎也妄意此官皆柔逺人之事抑文承通财利之后则除其怨恶者禁土著为孤客患同其好善者彼此地产交相好善则茂迁者利其息上懐方来逺方之民此官达其道路以济不通也怀方致逺物此官为之均平使乐来往也
　　○训方氏掌道四方之政事与其上下之志
　　注曰道犹言也为王説之四方诸侯也上下君臣也
　　诵四方之道
　　注曰道世世所説往古之事也为王诵之若今论圣徳尧舜之道矣　疏曰政事及上下之志知则向玊道未必诵之古昔之善道恒诵之在口王问则为王诵之
　　正嵗则布而训四方
　　注曰布告以敎天下使知世所善恶　坡谓四方政事与上下之志皆有善恶王既知之则布而训之使善者知勉恶者知改且以道训之使则古昔
　　而观新物
　　注曰四时于新物出则观之以知民志所好恶志淫行辟则当以政敎化正之　黄文叔曰布而训四方使述其旧美也观新物察风俗之变也
　　○形方氏掌制邦国之地域而正其封疆无有华离之地
　　注曰华读为哨之正之使不邪离絶　疏曰形方氏主知四方土地形势故使掌作邦国之地域大小形势又当正其封疆勿使相侵者两头寛中狭邪者一头寛一头狭
　　使小国事大国大国比小国
　　注曰比犹亲也　郑刚中曰其所以使地不华离者盖使小国近大国事之以自立大国近小国比之以自固然非形方氏制其地形使各相聫属虽欲使小大相事相比不相侵其疆埸亦不可得也　华音夸若哇反哨羊售反
　　○山师掌山林之名辨其物与其利害而颁之于邦国使致其珍异之物
　　注曰山林之名与物若岱畎丝枲峄阳孤桐矣利其中人用者害毒物及螫噬之虫兽　疏曰此山师及下川师原师等皆是遥掌畿外邦国之内山川原隰之等使出税珍异以供王家也　畎古犬反峄音亦螫音释
　　○川师掌川泽之名辨其物与其利害而颁之于邦国使致其珍异之物
　　注曰川泽之名与物若泗滨浮磬淮夷蠙珠暨鱼泽之萑蒲　萑音丸
　　○邍师掌四方之地名辨其丘陵坟衍邍隰之名注曰地名谓东原大陆之属
　　物之可以封邑者
　　注曰物之谓相其土地可以居民立邑　疏曰小司徒云四井为邑据田中千室之邑据城二者皆须物色其善恶然后封民　刘执中曰此谓五等封国之余地未有邑以管其民者不尔则诸侯吞之矣　可以賛司马正邦国之封疆　邍同原
　　○匡人掌达灋则匡邦国而观其慝使无敢反侧以听王命
　　注曰灋则八灋八则也邦国之官府都鄙亦用焉慝奸伪之恶也反侧犹背违灋度也书曰无反无侧王道正直
　　○撢人掌诵王志道国之政事以巡天下之邦国而语之
　　注曰道犹言也以王之志与政事谕説诸侯使不迷惑
　　使万民和説而正王面
　　注曰面犹乡也使民之心晓而正乡王　疏曰以上二事向诸侯説之使诸侯化民而万民正乡于王撢音探语鱼据反和説音悦乡音向
　　○都司马掌都之士庶子及其众庶车马兵甲之戒令注曰庶子卿大夫士之子车马兵甲备军卒疏曰士适子庶子其支庶若王家有军事徴兵于采地都鄙则都司马以书致于士庶子有此众庶车马兵甲之戒令士庶子受而行之
　　以国灋掌其政学
