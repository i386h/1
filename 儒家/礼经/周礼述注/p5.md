<!-- { "loadSidebar": true } -->
　　注曰正岁谓夏之正月得四时之正以出教令者审也古者将有新令必奋木铎以警众使明聴也铎皆以金为之以木为舌则曰木铎也文事奋木铎武事奋金铎　坡谓治象乃正月大宰所施于官府者至此小宰乃帅官属观之也正月施之者王家之典正岁观之者人功之始也
　　○乃退以宫刑宪禁于王宫令于百官府曰各修乃职攷乃灋待乃事以聴王命其有不共则国有大刑宪谓表县之上文専指治官之属此宫中之官府所该者众若师氏大仆之等凡在王宫者皆是也有职则有灋修之攷之以待其事之至而聴命于王也大刑者尊君之诚専故近君之灋严也此二节即八灋之官刑以纠邦治者也　宪读为悬县同
　　或问以六叙为官常何也曰大宰有官常而无六叙小宰之文官属七者具列独不着官常而别有六叙依类相当亦已明已且此经位以叙正之治以叙进之事以叙作之是使诸官各扬其常职之所当为谓之官常不亦近乎曰注以治为功状不从何也曰治为功状与受其防之防无别且正之作之制之受之聴之皆小宰也而独以进其治为下进于上文既不类况进其功状矣方曰作其事语亦非伦也曰进其治如子解与作其事何别曰以食官诸属譬之如膳夫掌王食之治其属庖人掌畜之治内饔掌内割亨之治外饔掌外割亨之治皆治也于一职之中如膳夫之授祭尝食彻胙俎为献主庖人之共王后世子共宾祭丧纪之类则治中之事也推此可见矣治其大纲也事其节目也　或问称责疏举泉府以为民贷于官何如曰此専指在民贷于民者不兼在官故司寇朝士职云凡有责者有判书以治则聴乃指万民言之是不当异也曰禄位如注言乃指侯伯卿士之等子何违焉曰如注言则为官府之治矣此八成乃待万民之治也忽而杂以此言不亦不伦乎且正其位制其食上文六叙已具之借谓争禄之多少位之先后亦当含在以叙聴其情之中不当在此也曰府史胥徒不命者也何以有礼命曰子男之士亦不命者何以在典命况诸官之下明云府史几人胥徒几人是皆着籍朝家者安得无礼命乎惜乎司禄既阙无从攷其由来然孟子之书犹可见其大槩也曰聴出入以要防疏谓官内自用物有人争此官物者以要防聴之如何曰无是事且官出之人有争可也官入之人何争乎
　　宰夫之职掌治朝之灋以正王及三公六卿大夫羣
　　吏之位掌其禁令
　　注曰治朝在路门之外其位司士掌焉宰夫察其不如仪　王龄曰羣吏则司士所列在路门之左右者　坡谓此以叙正其位之事也
　　叙羣吏之治以待宾客之令诸臣之复万民之逆羣吏有事于宾者宗伯行人等官有事于复逆者大仆小臣御仆之属宰夫恒次叙其职事三者之来则应使辨理之诸臣三公孤卿及诸侯也复之言报也反也反报于王谓于朝廷奏事万民羣吏庶民也自下而上曰逆逆谓上书
　　掌百官府之徴令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以赞治七曰胥掌官叙以治叙八曰徒掌官令以徴令
　　别异诸官之八职以备王之徴召正六卿为属之长者师六职中毎事之长官皆是为属所受教曰师司长官之属各司其职也旅众下士也官成谓当司之成式成事非待万民之八成也司亦曰掌官灋者正之官灋乃八灋治官之灋兼八灋言之也司之官灋乃官灋正邦之灋八灋中之一也治要者必持大灋大灋既得则师惟禀其成而已师有成灋则司循灋以治而已行灋有常则旅如常以共而已要事之要领也凡要中之凡事也目凡事中之节目也数目中之繁简也尊者兼之卑者専之尊者畧之卑者详之治藏藏文书及器物赞治若今起文书草也治叙官中须人役使则科次其徒也徴令趋走给召呼　藏才浪反注治藏同别彼列反
　　掌治灋以攷百官府羣都县鄙之治
　　治灋即六典八灋八则也羣都诸采邑也六遂五百家为鄙五鄙为县言县鄙而六乡州党亦存焉大宰出法以治之小宰守灋以逆之宰夫循灋以攷之
　　○乘其财用之出入凡失财用物辟名者以官刑诏冢宰而诛之其足用长财善物者赏之
　　乘犹计也财用之出九式也财用之入九功九赋也郑刚中曰人能于财利之际不萌贪欲之心者亷吏
　　也故攷吏治而以乘财用为急财泉谷也用货贿也物畜兽也辟名诈为书以空作见文书与实不相应也大宰出灋以制之小宰守法以均节之宰夫循灋以勾攷之　坡谓自叙羣吏之治至此皆以叙进其治之事也　辟普击反音僻见贤遍反
　　以式灋掌祭祀之戒具与其荐羞从大宰而眂涤濯注曰荐脯醢也羞庶羞内羞　疏曰祭祀大小皆有旧灋式依而戒敕使共具之
　　○凡礼事赞小宰比官府之具
　　注曰比校次之　疏曰上小宰于七事已言以灋掌戒具此宰夫赞小宰校次之使知善恶足否也　比音彼
　　凡朝觐防同宾客以牢礼之灋掌其牢礼委积膳献饮食宾赐之飱牵与其陈数
　　牢礼之灋者多少之差与其致之之时也三牲牛羊豕具为一牢掌其牢礼者下别言委积之等则此牢礼乃饔饩也委积谓牢米刍薪给宾客道用也委积在道所设饔在聘日而先言者以饔饩是礼之大且委积非直宾来共之宾去亦共之在下亦其宜膳掌客所云上公殷膳大牢之等也献掌客所云上公乘禽日九十双之等也饮行人所云上公飨礼九献之等也食行人所云上公食礼九举之等也宾赐者以宾之故而赐其羣下也飱客始至时所致礼牵牲牢可牵而行者飱牢皆杀而曰飱牵者以掌客云积眂飱牵据积而言之也宾赐之飱牵者宾之羣下往来皆有积及国亦有飱饔饩独言积之飱牵者举始终以包诸礼也此等之礼皆掌客所主宰夫虽非正职以其主陈当知其数故言之耳　委积之积子赐反此二字相连皆同食音嗣注同
　　凡邦之吊事掌其戒令与其币器财用凡所共者注曰吊事吊诸侯诸臣币所用也器所致明器也凡丧始死吊而含襚葬而赗赠其间加恩厚则有赙焉　疏曰谓王使人吊诸侯自吊诸臣须从王行者并有赠丧之具百官当共故宰夫总戒令之与币器财用凡所共者也
　　○大丧小丧掌小官之戒令帅执事而治之
　　注曰大丧王后世子也小丧夫人以下小官士也其大官则冢宰掌其戒令治谓共辨
　　○三公六卿之丧与职丧帅官有司而治之凡诸大夫之丧使其旅帅有司而治之
　　旅冢宰下士官有司者有事于丧家之官有司也坡谓自以式灋至此皆以叙作其事之事也　辨簿苋反
　　岁终则令羣吏正岁防月终则令正月要旬终则令正日成而以攷其治治不以时举者以告而诛之注曰岁终自周季冬正犹定也旬十日也治不时举者谓违时令失期防　王氏曰后世不知要防之灋故文书愈详而愈不可致诘具文而已　坡谓此以叙受其防之事也注云岁终自周季冬矣何也周之以十一月为正月凡见于经及诸儒之説万无可疑者独至以仲冬为首春建亥为季冬则论者纷然惟成十七年九月辛卯用郊谷梁曰夏之始可以承春以秋之末承春之始盖不可矣夫周九月夏七月也而以为秋末自可为改时据者即前大宰正月之吉下所引朱子之言犹未断周之果不以冬为春也故郑注之云私心窃是焉　又按豳风十月之后曰改岁则建子为正可知也十月获稻为此春酒此者非久之辞十月为此春酒拟后月用之也古者临事方作酒仪礼少牢先期旬有一日祭日得卜宰乃命为酒是也上十月曰为此春酒下十月曰朋酒跻堂则建子为春可知矣　防古外反注期防如字
　　正岁则以灋警戒羣吏令修宫中之职事
　　郑司农曰正岁之正月以灋戒勅羣吏
　　○书其能者与其良者而以告于上
　　注曰良犹善也上谓小宰大宰也　疏曰上云令修宫中之职事则此谓宫中吏也正岁则预选之拟至岁终当举之也
　　或问要凡目数可得辟乎曰辟于冢宰如治典是要也于治之中如小宰掌宫刑膳夫食饮之类是凡也于凡之中如宫正掌宫中官府宫伯掌士庻子庖人掌畜内饔掌内亨之类是凡之目也于目之中如宫正一职自有比官府辨内外之事是目之数也曰官成为八成不亦可乎曰师之所掌内而王身外而祭祀宾客诸大事非尽于八成而已也亦有説乎曰若必以为小宰八成则司冦士师亦有八成欲兼之乎否乎若必以官灋官成官常皆见于八灋不得有异辞则官契官书官叙官令岂尝见于八灋将何以解乎如此之类当在攷其意义之合泥则窒矣　辟音譬
　　○宫正掌王宫之戒令纠禁
　　戒其逸怠令其当为纠其过恶禁其未然
　　以时比宫中之官府次舎之众寡
　　注曰时四时比校次其人之在否官府之在宫中者若膳夫玉府内宰内史之属次诸吏直宿若今部署诸庐者舍其所居寺
　　为之版以待
　　注曰版其人之名籍待待戒令及比
　　夕击柝而比之
　　注曰夕莫也莫行夜以比直宿者为其有解惰离部署郑司农云柝戒守者所击也
　　○国有故则令宿其比亦如之
　　注曰郑司农云故谓祸灾令宿宿卫王宫谓故凡非常也文王世子曰公有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室此谓诸侯也王之庶子职掌国子之倅国有大事则帅国子而致于太子唯所用之者令宿之事盖亦存焉　坡谓自时比至此皆比官府之事　柝吐各反注同莫音暮行下孟反解佳卖反倅七内反
　　辨外内而时禁
　　外宫中卿大夫士也内奄寺之等禁其非时出入恐外内交通伺王动静以为非也
　　稽其功绪纠其徳行
　　稽犹攷也计也功吏职也绪其志业在身为徳施之为行
　　几其出入均其稍食
　　几其出入谓微察羣吏之出入也稍食禄廪
　　去其淫怠与其竒衺之民
　　注曰民宫中吏之家人也淫放滥也怠懈慢也奇衺谲觚非常
　　防其什伍而敎之道艺
　　疏曰宫正掌宫中吏亦兼掌其子弟防防合子弟也五人为伍二伍为什防之者使之宿卫时语言相体服容相识是其辈作也及其学问又相亲及切磋是其辈学也以相劝帅且寄宿卫之令焉道谓先王所以敎道民者艺谓礼乐射御书数　坡谓自辨外内至均其稍食所以使卿士大夫之身一归于正无迪上以非典也而又恐因隶僮子弟以夺其志行故去之防而敎之则官府之奉公守职益専一不纷且其子孙敎而成材则官之皆忠厚之意也
　　月终则防其稍食岁终则防其行事
　　行事吏职也自辨外内至此皆饬宫中吏治之事竒音羇衺似嗟反亦作邪后同则防古外反
　　凡邦之大事令于王宫之官府次舍无去守而聴政令大事解见冢宰使居其处待所为
　　春秋以木铎修火禁
　　大火以季春出以季秋入凡陶冶铸铜之火因天出火民则为之因天入火民则休之此修火禁者谓宫正于宫中特宜慎火故修之
　　凡邦之事跸宫中庙中则执烛
　　注曰事祭事也邦之祭社稷七祀于宫中祭先王先公于庙中隶仆掌跸行者宫正则执烛以为明春秋传曰有大事于大庙又曰有事于武宫　跸音毕
　　大丧则授庐舍辨其亲疏贵贱之居
　　庐倚庐也于路门之外东壁倚木为庐舍垩室也两下为之与庐异亲者贵者居倚庐疏者贱者居垩室自凡邦之大事至此皆随时以修宫中之政　垩乌各反
