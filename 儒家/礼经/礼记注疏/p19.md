<!-- { "loadSidebar": true } -->
　　进几杖者拂之注尊者所冯依拂去尘敬音义【拂如字冯皮氷反去起吕反】效马效羊者右牵之注用右手便效犹呈见音义【效胡教反下同便婢面反见贤遍反】效犬者左牵之注犬齛齧人右手当禁偹之音义【齛本亦作噬常世反】执禽者左首注左首尊饰羔鴈者以缋注缋画也诸侯大夫以布天子大夫以画音义【缋胡对反】受珠玉者以掬注愼也掬手中音义【掬九六反两手曰掬】受弓劒者以注敬也饮玉爵者弗挥注为其宝而脆音义【挥音辉何云振去余酒曰挥脆七嵗反】凡以弓劒苞苴箪笥问人者注问犹遗也苞苴裹鱼肉或以苇或以茅箪笥盛饭食者圜曰箪方曰笥音义【苞苴子余反苞裹也苴借也箪音单笥思嗣反字林先自反沈息里反箪笥竹器也裹音果苇韦鬼反盛音成圜音员】操以受命如使之容注谓使者音义【使色吏反注及下使者使也并同】疏【正义曰此一节皆谓相献遗及呈见之仪各依文解之进凡杖者拂之者谓拂去尘埃为当冯执故也前云献杖执末与此互文也此兼言几者几虽无首末亦拂之或云进几者以弯外授人亦得顺也效马效羊者右牵之者效呈见也此亦是遗人而言效亦互文也马羊多力人右手亦有力故用右手牵掣之也效犬者左牵之者犬好齛齧人故左牵之而右手防御也案少仪云献犬则右牵之者彼是田犬畜犬不齧人不须防今此是充食之犬故防御之也然通而言之狗犬通名若分而言之则大者为犬小者为狗故月令皆为犬而周礼有犬人职无狗人职也故尔雅云未成毫狗是也但燕礼亨狗或是小者或通语耳执禽者左首者禽鸟也左阳也首亦阳也左首谓横捧之也凡鸟皆然若并授则主人在左故客以鸟首授之也不牵故执之也饰羔鴈者以缋者饰覆也羔羊也缋画也画布为云气以覆羔鴈为饰以相见也士相见礼云下大夫以鴈上大夫以羔饰之以布并不言缋此言缋者郑云彼是诸侯之卿大夫卑但用布此天子之卿大夫尊故画之也受珠玉者以掬者掬谓手中也珠玉宝重宜愼若受之开匣而出置在手中不用承之恐坠落也受弓剑者以袂者不露手取之故用衣承接之以为敬也饮玉爵者弗挥者玉爵玉杯也挥振去余也春秋左氏传云奉匜沃盥既而挥之挥之是振去余也凡以弓劒苞苴箪笥问人者凡谓凡此数事皆同然苞者以草苞裹鱼肉之属也故尚书云厥苞橘柚是其类也苴者亦以草借器而贮物也箪圆笥方俱是竹器亦以苇为之问人者问谓因问有物遗之也问者或自有事问人或谓闻彼有事而问之问之悉有物表其意故自弓劒以下皆是也操以受命如使之容者言使者操持此上诸物以进受尊者之命如臣为君聘使受君命先习其威仪进退令如其至所使之国时之仪容故云如使之容也注正义曰苞裹鱼肉者诗云野有死麕白茅苞之内则云炮取豚编萑以苴之既夕礼云苇苞长三尺是其裹鱼内用茅用苇也】


　　礼记注疏卷二
　　礼记注疏卷二考证
　　将适舎求毋固注周礼土训辨地物原其生以诏地求【句】其类【句】○【臣召南】按周礼本文至地求絶句其类二字郑所増加以概其余也孔疏自明
　　凡与客入者毎门让于客疏其侯伯立当前疾胡下地○【臣召南】按大行人本文祗云立当前疾注云前疾谓驷马车辕前胡下垂拄地者则此文胡下地之上应有注字与下文同
　　则主人请入为席注疏及庙门公揖入于中庭是也○【臣召南】按聘礼本文云及庙门公揖入立于中庭此文误脱立字
　　姑姊妹女子子已嫁而反疏女子子者谓已嫁女子子是己之女○顾炎武曰女子子谓己所生之子也若兄弟之子言女子者别于男子也犹左氏言女公子又曰古人谓其女亦曰子诗曰齐侯之子论语曰以其子妻之是也此章言男女之别故加女子于子之上以明之下乃专言兄弟者兄弟至亲于姊妹犹勿与同器席况于姑乎况于女子子乎防服小记言女子子在室为父母杖然则女子子为己所生之子明矣胡氏谓重言子字衍文黄氏以为女子之子皆非也
　　酒浆处右注疏牛俎在西云云○【臣召南】按自此句以下皆孔氏以己意约公食大夫礼而为之次第者也
　　殽之序徧祭之注疏赞者辨取之一以授賔○按一当作壹
　　三饭主人延客食胾然后辨殽注疏案特牲少牢云云○【臣召南】按特牲馈食初举肺脊以授尸尸三饭吿饱注曰礼一成也佐食举干尸又三饭注曰礼再成也举骼尸又三饭注曰礼三成也举肩注曰不复饭者三三士之礼大成也举先正脊后肩自上而郤下防而前始终之次也此应云初食脊次食干次食骼后食肩
　　长者举未釂少者不敢饮注疏此据燕饮正礼故引燕礼以证之云云○【臣召南】按士相见贾疏曰曲礼云云是大燕饮礼故郑注引燕礼曰公执爵而后饮也
　　父不祭子夫不祭妻注馂而不祭唯此类也云云○顾炎武曰父于子夫于妻以尊临卑则死者之神亦必不安故其当祭则有代之者矣此别是一条説者乃防上馂余不祭之文而为之解非也又曰此谓平日四时之祭若在防则祥禫之祭未尝不行也【臣召南】按顾説是






　　礼记注疏卷二考证
　　钦定四库全书
　　礼记注疏卷三
　　汉郑氏注　唐陆德明音义　孔颖达疏
　　曲礼上
　　凡为君使者已受命君言不宿于家注急君使也言谓有故所问也聘礼曰君有言则以束帛如飨礼音义【为于伪反下注为哀乐为其废丧事并同】君言至则主人出拜君言之辱使者归则必拜送于门外注敬君命也此谓国君问事于其臣若使人于君所则必朝服而命之使者反则必下堂而受命注此臣有所告请于其君音义【朝直遥反】疏【正义曰此一节论相聘问及君臣使人相告之事今各依文解之受命谓受得君命为聘使也君言谓受君言宜急去不得停留宿于家也故聘礼既受命遂行舎于郊是也君言至则主人出拜君言之辱者此谓君使人问其臣臣对使礼也出出门也君使初至则主人出门拜迎君命也辱者言屈辱尊者之命来也使者归则必拜送于门外者君之使去而又出拜送门外也去既送出门则知初至迎亦出门也此谓国君问事于其臣也若臣遣人往君所及问他人则送迎亦然若使人于君所则必朝服而命之者此谓臣有故而遣使告君法也亦有物以将之敬君故朝服命使也然命使者言朝服则君言至亦朝服受之互言也使者反则必下堂而受命者谓己使者从君处反还至也去不下送反而下迎者尊君命也不出门者已使卑于君使也亦当拜之不言从上可知也注正义曰急君使也者觧君言也君之所言谓有事故所问也或问其臣或问他人郑注聘礼云有故谓灾患及时事相告也云聘礼曰若有言则以束帛如飨礼者又证有言必有物将之也此谓行飨礼毕而又有此言而又加束帛也郑注彼云有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田是其类也】
　　博闻强识而让敦善行而不怠谓之君子注敦厚音义【诚如字又式异反行下孟反皇如字怠音代】君子不尽人之欢不竭人之忠以全交也注欢谓饮食忠谓衣服之物疏【正义曰此明君子所行之事也郑云欢谓饮食忠谓衣服饮食是防乐之具承欢为易衣服比饮食为难必闗忠诚筹度故名忠各有所以也明与人交者不宜事事悉受若使彼罄尽则交结之道不全若不竭尽交乃全也】
　　礼曰君子抱孙不抱子此言孙可以爲王父尸子不可以爲父尸注以孙与祖昭穆同音义【昭时招反】爲君尸者大夫士见之则下之君知所以爲尸者则自下之注尊尸也下下车也国君或时幼少不能尽识羣臣有以告者乃下之音义【少式召反】尸必式注礼之乗必以几注尊者慎也音义【乗绳证反下注二处乘车同】齐者不乐不吊注爲哀乐则失正散其思也音义【齐侧皆反乐音洛下无容乐非乐所同思丝嗣反又如字】疏【正义曰此一节论立尸用人相尊敬之法各依文解之抱孙不抱子者此以明昭穆之例凡称礼曰者皆旧礼语也为下事难明故引旧礼为证案此篇之首作记之人引旧礼而言曲礼曰此直言礼曰不言曲者从畧可知也抱孙不抱子者谓祭祀之礼必须尸尸必以孙今子孙行并皆防弱则必抱孙为尸不得抱子为尸所以然者作记之人既引其礼又自解云此言孙可以为王父尸子不可以为父尸故也曾子问云祭成丧者必有尸尸必以孙孙幼则使人抱之无孙则取于同姓可也是有抱孙之法也言无孙取于同姓可者谓无服内之孙取服外同姓也天子至士皆有尸特牲是士礼少牢是大夫礼并皆有尸又祭统云君执圭瓒祼尸是诸侯有尸也又守祧职云若将祭祀则各以其服授尸是天子有尸也天子以下宗庙之祭皆用同姓之嫡故祭统云祭之道孙为王父尸所使为尸者于祭者为子行父北面而事之注云子行犹子列也祭祖则用孙列皆取于同姓之适孙也天子诸侯之祭朝事延尸于户外是以有北面事尸之礼也虽取孙列用卿大夫为之故既醉注云天子以卿郑笺云诸侯入为天子卿大夫故云公尸天子既然明诸侯亦尔故大夫士亦用同姓嫡者曾子问云无孙取于同姓可也又郑注特牲礼大夫士以孙之伦为尸是也言伦明非己孙皇偘用崔灵恩义以大夫用已孙为尸恐非也天子祭天地社稷山川四方百物及七祀之属皆有尸也故鳬鹥并云公尸推此而言诸侯祭社稷境内山川及大夫有采地祭五祀皆有尸也外神之属不问同姓异姓但卜吉则可为尸案曾子问祭成人必有尸则祭殇无尸若新丧虞祭之时男女各立尸故士虞礼云男男尸女女尸至祔祭之后止用男之一尸以其祔祭渐吉故也凡吉祭秖用一尸故祭统云设同几是也若祭胜国之社稷则士师为尸知者士师职文用士师者畧之故异义公羊説祭天无尸左氏説晋祀夏郊以董伯为尸虞夏传云舜入唐郊以丹朱为尸是祭天有尸也许慎引鲁郊祀曰祝延帝尸从左氏之説也为君尸者大夫士见之则下之者此臣为君作尸者已被卜吉君许用者也下谓下车也古者致齐各于其家散齐亦犹出在路及至祭日之旦俱来入庙故羣臣得于路见君之尸皆下车而敬之君知所以为尸者则自下之者此亦谓散齐之时君若在路见尸亦自下车敬之不直云君见尸而云君知者言知则初有不知不知谓君年或幼少不能并识羣臣故于路或不识而臣告君君乃知之所以下也所以知是散齐者君致齐不复出行若祭日君先入庙后乃尸至也尸必式者庙门之外尸尊未伸不敢亢礼不可下车故式为敬以答君也式谓俯下头也古者车箱长四尺四寸而三分前一后二横一木下去车牀三尺三寸谓之为式又于式上二尺二寸横一木谓之为较较去车牀凡五尺五寸于时立乘若平常则冯较故诗云倚重较兮是也又若应为敬则落手隠下式而头得俯俛故后云式视马尾是也郑注考工记云兵车之式髙三尺三寸较两輢上出式者也兵车自较而下凡五尺五寸然尸在庙中尊伸尚答主人之拜今在路其尊犹屈君下而已式者以其在路尊未伸故未敢亢礼至于庙中礼伸则亢故答之乘必以几者几案在式之上尊者有所敬事以手据之几上有幂君以羔皮以虎縁之也】
