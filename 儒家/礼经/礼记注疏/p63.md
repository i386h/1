<!-- { "loadSidebar": true } -->
　　战于郎注郎鲁近邑也哀十一年齐国书帅师伐我是也公叔禺人遇负杖入保者息注遇见也见走辟齐师将入保罢倦加其杖颈上两手掖之休息者保县邑小城禺人昭公之子春秋传曰公叔务人音义【禺音遇又音务辟音避罢音皮倦其卷反颈吉领反掖音亦】曰使之虽病也注谓时繇役音义【繇本亦作徭音遥】任之虽重也注谓时赋税君子不能为谋也士弗能死也不可注君子谓卿大夫也鲁政既恶复无谋臣士又不能死难禺人耻之音义【弗能弗亦作不为于伪反下注国为下为懿同复扶又反下复射谓不复同难乃旦反】我则既言矣注欲敌齐师践其言与其邻重汪踦往皆死焉注奔敌死齐冦邻邻里也重皆当为童童未冠者之称姓汪名踦邻或为谈春秋传曰童汪踦音义【重依注音童下同汪乌黄反踦鱼绮反冠古乱反】鲁人欲勿殇重汪踦注见其死君事有士行欲与成人之丧治之言鲁人者死君事国为敛葬音义【行下孟反】问于仲尼仲尼曰能执干戈以卫社稷虽欲勿殇也不亦可乎注善之疏【正义曰此一节论童子死难之事战于郎哀十一年齐伐鲁鲁与齐师战于郎郎者鲁之近邑也案哀十一年鲁人公叔禺人逢遇国人走辟齐师两手负杖于颈走入城保困而止息禺人见而言曰国以徭役使此人虽复病困国以赋税责任人民虽复烦重若上能竭心尽力忧恤在下则无以负愧今君子卿大夫不能为谋士又不能致死是自全其身不爱民庶于理不可既嫌他不死欲自为致死之事故云我则既言矣既已也云我则已言之矣乃践其言于是与隣之童子姓汪名踦往赴齐师而死焉依礼童子为殇鲁人见其死寇欲勿殇童汪踦意以为疑问于仲尼仲尼报之云汪踦能执干戈以卫社稷勿犹不也虽欲不以为殇不亦可乎言其可为不殇也注正义曰案桓十年齐侯卫侯郑伯来战于郎公羊传云郎者何吾近邑也哀十一年齐国书帅师伐我战于郊是郊头郎邑故知近也案春秋直云战于郊知与此战于郎为一事者以其俱有童汪踦之事故为一也禺人昭公之子者案哀十一年传云公叔务人僮汪踦死昭公传云昭公子公为逐季氏公曰务人为此祸务人即公为也故云昭公子此作禺人者禺务声相近声转字异也重皆当为童者此云重汪踦下云重汪踦以重字有二故云皆当为童以言鲁人欲勿殇故从春秋为童也案丧服小功章大夫为昆弟之长殇注云谓为士者若不仕者也以此言之虽见为士犹以殇服服之何以此云死君事有士行欲以成人之丧治之者丧服所论据寻常死者虽见为士犹以殇服服之汪踦能致死于敌故以成人之丧治之云国为敛葬者以其经称鲁人且指众辞汪踦非是家无亲属但国家哀其死难为敛葬之】
　　子路去鲁谓顔渊曰何以赠我注赠送曰吾闻之也去国则哭于墓而后行反其国不哭展墓而入注无君事主于孝哭哀去也展省视之谓子路曰何以处我注处犹安也子路曰吾闻之也过墓则式过祀则下注居者主于敬疏【正义曰此一节论礼敬祀墓之事各依文解之过墓则式过祀则下者墓谓他家坟垄祀谓神位有屋树者居无事主于恭敬故或式或下也他坟尚式则己先祖坟墓当下也注正义曰若有君事去国则不得哭墓故上曲礼云已受命君言不宿于家是不哭于墓】
　　工尹商阳与陈弃疾追吴师及之注工尹楚官名弃疾楚公子弃疾也以鲁昭八年帅师灭陈县之楚人善之因号焉至十二年楚子狩于州来使荡侯潘子司马督嚣尹午陵尹喜围徐以惧吴于时有吴师陈或作陵楚人声音义【马裻音笃本亦作督】陈弃疾谓工尹商阳曰王事也子手弓而可手弓子射诸注商阳仁不忍伤人以王事劝之音义【射食亦反下同】射之毙一人韔弓注不忍复射毙仆也韔韬也音义【毙本亦作弊婢世反下同韔勑亮反仆蒲北反又音赴韬吐刀反】又及谓之又毙二人每毙一人揜其目注揜其目不忍视之音义【又及本或作又及一人又一人后人妄加耳】止其御曰朝不坐燕不与杀三人亦足以反命矣注朝燕于寝大夫坐于上士立于下然则商阳与御者皆士也兵车参乗射者在左戈盾在右御在中央音义【朝直遥反与音预乗绳证反盾食允反又音允】孔子曰杀人之中又有礼焉注善之疏【正义曰此一节论杀人有礼之事各依文解之子手弓而可手弓者弃疾谓商阳射吴之奔者云子是手弓之人谓是能弓之手而可手弓者谓其堪可称此能弓之手谓宜须射也又家语云楚伐吴工尹商阳与弃疾追吴师及之弃疾曰王事也子手弓而可商阳手弓弃疾曰子射诸射之毙一人韔其弓则此分句为异解义亦别言手弓者令其彀弓而射之未知孰是故两存焉附之以广闻见也孔子曰杀人之中又有礼焉者言其既杀人之中又有礼则韔弓揜目等是也案左氏传戎昭果毅获则杀之商阳行仁而孔子善之传之所云人谓彼勍敌与我决战虽及胡耉获则杀之此谓吴师既走而后逐之故云又及一人则是不逐奔之义故以为有礼也注正义曰案春秋传楚皆以尹为官名也故知工尹楚官名也云弃疾楚公子弃疾也者左传文是楚共王之子后立为平王云楚人善之因号焉者案昭十三年左传晋叔向云弃疾君陈蔡苛慝不作盗贼伏隠弃疾故楚人善之因号为陈弃疾也云十二年楚子狩于州来者是昭十二年左传文楚子谓灵王名防弃疾之兄也使荡侯一潘子二司马督三嚣尹午四陵尹喜五也五大夫围徐以偪惧于吴也案左传直有围徐不见有呉师之事也又弃疾不与围徐郑必知有呉师及弃疾追之者以弃疾昭八年县陈十三年自立为王于此之间无与呉师相渉今弃疾追呉师复有围徐惧呉之事故郑引以明之云陈或作陵楚人声者谓陈弃疾余本有作陵弃疾者故云陈或作陵楚人呼陈及陵声相似故云楚人声朝燕于寝者朝之于燕皆在于寝若路门外正朝则大夫以下皆立若其燕朝在于路寝如孔子摄齐升堂又诗传云不脱屦升堂谓之饫明脱屦升堂则坐也是大夫坐于上燕亦在寝故燕礼云燕朝服于寝案燕礼献卿大夫及乐作之后西阶上献士士既得献者立于东阶下西面无升堂之文是士立于下云兵车参乗射者在左戈盾在右御在中央者谓兵车参乗之法其事如此若非兵车参乗则尊者在左故曲礼乗君之乗车不敢旷左郑注云君存恶空其位又月令载耒耜于御与车右之间君在左也知兵车参乗射者在左戈盾在右者案宣十二年左传云楚许伯御乐伯摄叔为右于时乐伯主射乐伯云左射以菆是射者在左摄叔云右入垒折馘执俘而还是戈盾勇力在右自然御者在中央此谓凡常战士也若是元帅则在中央鼓下御者在左戈盾亦在右故成二年鞌之战于时郤克为中军将时流血及屦未絶鼓音是将居鼓下也解张御郤克解张云矢贯余手及肘余折以御左轮朱殷是御者在左自然戈盾在右若天子诸侯亲为将亦居鼓下故戎右云赞王鼓成二年齐侯围龙齐侯亲鼓之是也若非元帅则皆在左御者在中故成二年韩厥自其车左居中代御而逐齐侯故杜预云兵车自非元帅御者皆在中故熊氏以为虽非元帅上军下军之将亦居鼔下故成十六年鄢陵之战子重将左而云子重鼓之也故为将皆在鼓下也以其亲鼓故以为鼓下案周礼诸侯执贲鼓军将执晋鼓师帅执提旅帅执鼙岂皆居鼓下也其义恐非也】
　　诸侯伐秦曹桓公卒于会注鲁成十三年曹伯庐卒于师是也庐諡宣言桓声之误也音义【桓依注音宣】诸侯请含注以朋友有相啖食之道音义【含胡闇反啖徒暂反食音嗣徐音自】使之袭注非也袭贱者之事襄公朝于荆康王卒注在鲁襄二十八年康王楚子昭也楚言荆者州言之荆人曰必请袭注欲使襄公衣之音义【衣于既反】鲁人曰非礼也荆人强之注欲尊康王音义【强其丈反下注同】巫先拂柩荆人悔之注巫祝桃茢君临臣丧之礼音义【拂芳勿反柩其久反茢音列】注【正义曰此一节论诸侯失礼之事注正义曰不言楚而言荆者楚属荆故荆言之也春秋庄十年荆败蔡师于莘公羊传曰荆者何州名也州不若国国不若氏氏不若人人不若名名不若字字不若子而左氏无此义荆盖楚之本号鲁庄之世告命皆称荆至僖元年始称楚故杜预云荆始改号曰楚其巫祝桃茢之事已具于上】滕成公之丧注鲁昭三年使子叔敬叔吊进书注子叔敬叔鲁宣公弟叔肸之曾孙叔弓也进书奉君吊书音义【肸许乙反】子服恵伯为介注恵伯庆父孙之子名椒介副也音义【介音界注同】及郊为懿伯之忌不入注郊滕之近郊也懿伯恵伯之叔父忌怨也敬叔有怨于懿伯难恵伯也春秋传曰敬叔不入音义【难乃旦反】惠伯曰政也不可以叔父之私不将公事注政君命所为敬叔于昭穆以懿伯为叔父音义【昭尚遥反】遂入注恵伯强之乃入疏【正义曰此一节论不可以私废公之事各依文解之敬叔为使恵伯为介至滕之近郊懿伯是恵伯叔父敬叔于先有怨于懿伯今至滕郊为有懿伯之怨故畏难恵伯不敢入恵伯知其难已遂开释之今既奉君命政令奉使滕国不可以叔父私怨遂欲报雠不行公事也注正义曰案世本叔肸生声伯婴齐齐生叔老老生叔弓是叔弓为叔肸曽孙也叔是其氏此记云子叔者子是男子通称故以子冠叔也案世本庆父生穆伯敖敖生文伯谷谷生献子蔑蔑为庆父曽孙恵伯是蔑之孙是庆父孙之子也案春秋传曰子服椒故知名椒也经直云郊知是滕之近郊者下云不入谓不入国城则郊与国城相近故知郊是近郊也知懿伯是恵伯叔父者以下文恵伯云不可以叔父之私故知懿伯是恵伯叔父也云敬叔有怨于懿伯难恵伯也者谓敬叔杀懿伯被懿伯家所怨恐恵伯杀已故难恵伯不敢入也然敬叔恵伯同在君朝又奉使滕国相随在路不相畏难入滕始难者虽有怨雠但为防备今入滕国是由主人其防备之事不复在已故难之引春秋传敬叔不入者昭三年左传文引之者以经直云不入恐是恵伯不入故引以明之政君命所为者案论语注君之教令为政臣之教令为事也故云其事也如有政云敬叔于昭穆以懿伯为叔父者此后人转冩郑注之误当云敬叔于昭穆以恵伯为叔父检勘世本敬叔是桓公七世孙恵伯是桓公六世孙则恵伯是敬叔之父六从兄弟则敬叔呼恵伯为叔父敬叔呼懿伯为五从祖此注乃云敬叔于昭穆以懿伯为叔父故知误也】
