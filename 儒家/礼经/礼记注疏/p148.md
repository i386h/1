<!-- { "loadSidebar": true } -->
　　大飨其王事与注盛其馔与贡谓祫祭先王音义【与音余】三牲鱼腊四海九州之美味也笾豆之荐四时之和气也注此馔诸侯所献音义【腊音昔】内金示和也注此所贡也内之庭实先设之金从革性和荆扬二州贡金三品音义【内音纳】束帛加璧尊德也注贡享所执致命者君子于玉比德焉龟为前列先知也注龟知事情者陈于庭在前荆州纳锡太龟金次之见情也注金炤物金有两义先入后设音义【见贤遍反下注世一见同炤音照本亦作照】丹漆丝纩竹箭与众共财也注万民皆有此物荆州贡丹兖州贡漆丝豫州贡纩扬州贡篠簜音义【纩音旷绵也刘昌宗古旷反簜大党反】其余无常货各以其国之所有则致逺物也注其余谓九州之外夷服镇服蕃服之国周礼九州之外谓之蕃国世一见各以其所贵寳为挚周穆王征犬戎得白狼白鹿近之音义【蕃本亦作藩方烦反下同近附近之近】其出也肆夏而送之盖重礼也注出谓诸侯之賔也礼毕而出作乐以节之肆夏当为陔夏音义【肆依注作陔古来反注又作祴音同】疏【正义曰此一节明天子大飨之事诸侯各贡其方物奉助祭之礼大飨其王事与者飨谓飨祭先王飨中之大谓祫也其王家之事与与是语辞也诸侯虽有祫祭不可致有九州之物唯王者乃然故云其王事与也三牲鱼腊四海九州之美味也者言此等是诸侯所贡故云九州之美味也笾豆之荐四时之和气也者此亦诸侯所贡实于笾豆是四时和气所生故云四时和气也内金示和也者谓诸侯所贡纳金以为庭实示其柔和也以金能从革故也束帛加璧尊徳也者谓朝而行享之时以束帛加璧于上尊崇其德也以君子之德与玉相似故尊之也龟为前列先知也者此谓布庭实之时龟在众物之前而为列先其有知也以龟有灵知故云先知也金次之见情也者陈列此金次在龟后所以次在龟后者以金能炤物露见其情丹漆丝纩竹箭与众共财也者龟金之后布陈丹之与漆也丝也纩也竹也箭也与天下众人共有此财也故诸侯之朝来而贡之陈列在下其余无常货各以其国之所有则致逺物也者知以上所陈谓九州之内诸侯此言其余者谓九州之外其于四海之国无常贡之货各以其国之当时所有而贡之则招致逺物也其出也肆夏而送之盖重礼也者肆夏当为陔夏其诸侯之宾礼毕而出去则奏陔夏之乐而送之盖贵重于礼虽礼毕而出犹陔切而戒之使不失礼注正义曰盛其馔者即三牲鱼腊笾豆是也贡者则内金示和龟为前列之属是也谓祫祭先王者以有三牲鱼腊则非祭天以内金布庭实又非飨宾飨宾时无此庭实故也知非朝而贡物谓之大飨者以朝而贡物不名大飨孝经云四海之内各以其职来助祭故知此大飨是祫祭也以飨中最大故称大飨知为庭实者左传云庭实旅百奉之以玉帛故知金为庭实今先设金者发首先云内金故知先设金云荆扬二州贡金三品者禹贡文郑注以为金银铜三品者三色也知束帛加璧行享之时所执致命者觐礼文也云君子于玉比德焉者谓诸侯执玉来贡欲自朂励以玉比德又示敬王以玉比王龟能豫知吉凶故云知事情云陈于庭在前者据与所陈众物最在前仍在马之后故觐礼匹马卓上九马随之郑注云初享以马若皮然后乃陈龟金竹箭之等是也金炤物者解经见情金有两义者一示和二是见情故云两义云先入后设者此经先云内金示和是先入陈在龟后是后设荆州贡丹兖州贡漆丝豫州贡纩扬州贡篠簜皆禹贡文也其余谓九州之外夷服镇服蕃服之国者案周礼大行人陈六服之贡乃云九州之外谓之蕃国各以其所贵寳为挚其六服之外于九州言之唯有夷镇蕃三服是九州之外也云周穆王征犬戎得白狼白鹿近之者案周语穆王征犬戎祭公谋父谏不从遂徃征之得四白狼四白鹿言近之者彼因征而得非因贡而来故云近之近者谓近其贡寳也肆夏当为陔夏者案大司乐云王出入奏王夏尸出奏肆夏牲出入奏昭夏大飨不入牲其他皆如祭祀今破为陔夏者以大司乐之文大飨诸侯则诸侯出入奏肆夏此经是助祭之后无筭爵礼毕客醉而出宜奏陔夏故燕礼大射宾出奏陔夏明不失礼也】
　　祀帝于郊敬之至也注言就而祭之不敢致也宗庙之祭仁之至也注仁恩也父子主恩也丧礼忠之至也注谓哭踊袒袭也音义【袒袭音但下音习】备服器仁之至也注谓小敛大敛之衣服葬之明器賔客之用币义之至也注谓来赙赗故君子欲观仁义之道礼其本也注言礼有节于内可以观也疏【正义曰此一节总明祭祀死葬宾客之等所以礼为备具人道之至也祀帝于郊敬之至也者天尊弥逺祭之宜极尽于敬故云敬之至也宗庙之祭仁之至也者宗庙主亲祭之必极尽于仁爱故云仁之至也丧礼忠之至也者亲戚之丧必尽忠追念故云忠之至也备服器仁之至也者此亦据丧礼备此小敛大敛之衣服及葬之明器亦是仁爱其亲故云仁之至也宾客之用币义之至也者此亦丧礼宾客用币帛以相赙赗于事合宜故云义之至也故君子欲观仁义之道礼其本也者言君子欲观其人行仁义之道必须用礼为其本若行合于礼则有仁义若不合于礼则无仁义故云礼其本也案前文有仁有义有敬有忠此不言敬与忠者举仁义则忠敬可知也】
　　君子曰甘受和白受采忠信之人可以学礼苟无忠信之人则礼不虚道是以得其人之为贵也注道犹由也从也音义【和戸卧反】疏【正义曰前文观仁义之道礼为其本此经明学礼之人唯须有忠信甘受和白受采者记者举此二物喻忠信之人可得学礼甘为众味之本不偏主一味故得受五味之和白是五色之本不偏主一色故得受五色之采以其质素故能包受众味及众采也忠信之人可以学礼者心致忠诚言又信实质素为本不有杂行故可以学礼也苟无忠信之人则礼不虚道者苟犹诚也道犹从也言人若诚无忠信为本则礼亦不虚空而从人也言虽学礼而不得也是以得其人之为贵也者其人即忠信之人也学礼得忠信之人则是礼道为贵也】
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝注诵诗三百喻习多言而不学礼也大旅祭五帝也飨帝祭天毋轻议礼注谓若诵诗者不可以强言礼音义【强其丈反】疏【正义曰此一节明礼之为贵贵于众事诵诗三百不足以一献者假令习诵此诗虽得三百篇之多若不学礼此诵诗之人不足堪为一献之祭言一献祭羣小祀不学礼则不能行也一献之礼不足以大飨者言虽习一献小祀其礼既小不堪足以行大飨之礼大飨谓祫祭宗庙也大飨之礼不足以大旅者大飨其礼虽繁仍是去人不逺其礼可知大旅是总祭五帝天与人道隔其礼转难故虽能行大飨之礼不堪足以行大旅事天大旅具矣不足以飨帝者大旅虽总祭五帝是有故而祭其礼简畧不如飨帝正祭之备故云大旅具矣不堪足以正飨天帝谓郊祭天也故典瑞云四圭有邸以祀天旅上帝是祀天重于旅帝又郊特牲云郊之祭大报天而主日是郊为祭天之重母轻议礼者若不学于礼无得轻脱论议于礼犹如诵诗三百篇不能行小祀礼也注正义曰知大旅祭五帝者案典瑞云两圭有邸以祀地旅四望与上四圭有邸以祀天旅上帝其文相对祀地云旅四望则知上云旅上帝是旅五帝也云飨帝祭天者经既云大旅又云飨帝是飨帝与大旅不同故知此飨帝是常祀祭天也郑直云祭天则感生之帝与圆丘俱包之也】
　　子路为季氏宰注宰治邑吏也季氏祭逮闇而祭日不足继之以烛注谓旧时也虽有强力之容肃敬之心皆倦怠矣注以其久也有司跛倚以临祭其为不敬大矣注偏任为跛依物为倚音义【跛彼义反注同倚于绮反注同】他日祭子路与室事交乎户堂事交乎阶质明而始行事晏朝而退注室事祭时堂事傧尸音义【与音豫朝直遥反又张遥反】孔子闻之曰谁谓由也而不知礼乎注多其知礼疏【正义曰前经既明礼为其重故记者引子路能行礼之事季氏祭逮闇而祭者逮及也言季氏祭于宗庙逮至日闇而行祭礼日不足继之以烛者谓祭祀未终日已昏没故云日不足祀事未毕故继日明而以烛也有司跛倚以临祭者以其事久有司倦怠故皆偏跛邪倚于物临于祭祀其为不敬甚大矣他日祭子路与者言徃旧以来所祭之时恒皆如此他日谓别日其后别日而祭子路与在行礼之中室事交乎戸者室事谓正祭之时事尸在室故云室事交乎戸外人将馔至戸内人于戸受馔设于尸前相交承接在于戸也堂事交乎阶者谓正祭之后傧尸之时事尸于堂故云堂事交乎阶谓堂下之人送馔至阶堂上之人在阶受取是交乎阶质明而始行事晏朝而退者质正也晏晚也谓正明之时而始行事朝正向晚礼毕而退言敬而能速也孔子闻之曰谁谓由也而不知礼乎者子路好勇时人多不尚其所为故孔子以此明之谁谓由也而不能知礼乎言其知礼也以其礼从宜宁可礼畧而敬不可礼烦而怠也】



　　礼记注疏卷二十四
　　礼记注疏卷二十四考证
　　周旅酬六尸疏余自文武二尸就亲庙尸凡六○【臣召南】按六尸之文可知天子七庙除后稷尸是六也周初制礼时文武犹在亲庙之末疏以文武二尸曲证康成五庙之说非也
　　必先有事于頖宫注告后稷也○【臣召南】按頖宫学也所祀者先圣先师周之礼乐兴自周公而鲁主周公之祀则先有事于頖宫者告周公也后稷之主如何得在頖宫鲁颂传笺并不言頖宫祀后稷且鲁人僭礼既为郊祭以稷配天鲁颂閟宫明言新庙奕奕笺谓姜嫄庙也姜嫄且有庙乃于后稷无庙其主必寄祀于頖宫乎葢鲁所以僭郊其名为周公也故郊虽以稷配而必先告先圣先师于頖宫是以閟宫之诗曰皇皇后帝皇祖后稷享以骍牺是享是宜降福既多周公皇祖亦其福女也周公之视后稷与恶池视河配林视泰山何以异哉注谓頖宫告后稷固遁辞也
　　注疏则天子鲁侯大学在公宫东也○【臣召南】按天子辟廱诸侯頖宫定制也鲁人事事僭天子惟学未僭辟廱故仍称頖宫耳泮宫即是鲁之大学疏非也
　　醴酒之用疏醴酒五齐第二酒也○【臣召南】按此但对明水而言则五齐三酒通名为醴酒犹诗言为酒为醴也疏太拘
　　观物弗之察矣疏言若欲外观察万物○万物上旧本衍先字今去
　　因吉土以飨帝于郊注吉土王者所卜而居之土也飨帝于郊以四时所兆祭于四郊者也○【臣召南】按注解吉土是也而解飨帝于郊则太拘匡衡言昔周文武郊于丰镐成王郊于洛邑天随王者所居而飨之即此经吉土之説飨帝即祀天也飨帝于郊即祀天圜丘也上句言名山升中王者廵狩之柴于方岳也此句言吉土飨帝王者平时之祀于南郊也何必为此纷纭之説乎
　　县鼓在西应鼓在东注疏县鼓大于应鼓○大旧本讹木今改正
　　为祊乎外注祊祭明日之绎祭也○【臣召南】按郊特牲疏曰凡祊有二种一是正祭之时既设祭于庙复求神于庙门之内二是明日绎祭之时设馔于庙门之西室礼器言为祊乎外以其称外故注云祊祭明日之绎祭但以经文推之此句亦似指本日求神于门内之祊葢以门内对庙中言则为外也下文言于彼乎于此乎正见祭时无所不求之意郑必以绎解祊拘矣
　　则致逺物也注周穆王征犬戎得白狼白鹿近之○【臣召南】按致逺物如肃慎氏贡砮矢及周书王防篇所列是也穆王事何足法哉此注又不如大行人注

　　礼记注疏卷二十四考证
