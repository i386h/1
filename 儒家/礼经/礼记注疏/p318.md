<!-- { "loadSidebar": true } -->

　　礼记注疏卷六十
　　礼记注疏卷六十考证
　　大学致知在格物注格来也物犹事也○【臣召南】按注以来训格于理难通司马光谓为扞格之格即扞御外物之意说经亦僻程子始以穷理解格物朱子从之
　　未之有也○【臣召南】按注疏于大学俱一片说不分经传亦不云有错简分经传订错简自程子始而朱子从之
　　此谓知本此谓知之至也○古本二句接未之有也之下程子以为衍文朱子曰此谓知本衍文此谓知之至也句上别有阙文此特其结语耳章句置此二句于聼讼章之后
　　所谓诚其意者【至】必诚其意○朱子定为传之六章释诚意
　　诗云瞻彼淇澳【至】没世不忘也○朱子移此二节于穆穆文王节后为传之三章释止至善
　　康诰曰克明徳【至】皆自明也○朱子定为传之首章释明明徳
　　汤之盘铭曰【至】用其极○朱子定为传之二章释新民诗云邦畿千里【至】止于信○朱子定为传之三章释止至善而移前文淇澳二节接止于信之下
　　疏此经大学之道云云○【臣召南】按刋本相承于画叚全不分明细玩孔疏则亦自有界限大学之道至则近道矣为一章章首也古之欲明明徳于天下者至此谓知之至也为二章言明明徳之理也所谓诚其意者至大畏民志此谓知本为三章广明诚意之事也各叚疏宜各附本章之下而刋本自大学之道至止于信连为一叚以三章之疏总附于下又截聼讼一节于后则全非孔疏之意也
　　聼讼吾犹人也【至】此谓知本○朱子定为传之四章释本末【臣召南】按董槐以知止而后有定二节合聼讼章为格物传谓格物致知传本不阙也叶梦鼎王柏皆以为然方孝孺曰朱子以聼讼章为释本末律以前后之例稍为不类今合知止以下至则近道矣以上四十二字于聼讼吾犹人之右为传第四章以释致知格物与尧舜之智不徧物之言正相发明且古人说经畧举大义而意趣自备非若后世说者之固也由国家而推之天下大学之所宜为则欲致知者舍聼讼而何以哉是语虽异于朱子而不乖乎道固朱子之所取也今录于此以备一说
　　所谓脩身在正其心者○【臣召南】按以下四章夲文自明即孔疏亦条理秩然但刋夲相承俱接连写则失孔疏之意耳
　　舅犯曰疏○此叚疏阙十处又不察于鸡豚疏阙十九处又注春秋传曰登戾之疏阙五处又注椘书椘昭王书疏阙二十五处又注其为诚然疏阙二字又注卿大夫以上疏阙五处各本并同今仍其旧【臣召南】按疏于椘书两引王孙圉及昭奚恤之事正以郑注谓椘书是椘昭王时书未尝指定是楚语也但疏引椘语仅列观射父则脱左史倚相一叚矣又引新序一叚司马子反讹作子发又理百姓实仓廪使民各得其所令尹子西在此五叚宜接即贤人也之下

　　礼记注疏卷六十考证
　　钦定四库全书
　　礼记注疏卷六十一
　　汉郑氏注　唐陆徳明音义　孔颖达疏
　　冠义
　　凡人之所以为人者礼义也礼义之始在于正容体齐颜色顺辞令注言人为礼以此三者为始容体正颜色齐辞令顺而后礼义备以正君臣亲父子和长幼注言三始既备乃可求以三行也音义【长丁丈反下同行下孟反】君臣正父子亲长幼和而后礼义立注立犹成也故冠而后服备服备而后容体正颜色齐辞令顺注言服未备者未可求以三始也童子之服采衣紒音义【冠古乱反除下文冠及注缁布冠冠以外并同紒音计】故曰冠者礼之始也是故古者圣王重冠古者冠礼筮日筮宾所以敬冠事敬冠事所以重礼重礼所以为国本也注国以礼为本音义【筮市至反蓍曰筮重直用反后同】故冠于阼以着代也醮于客位三加弥尊加有成也注阼谓主人之北也适子冠于阼若不醴则醮用酒于客位敬而成之也戸西为客位庶子冠于房戸外又因醮焉不代父也冠者初加缁布冠次加皮弁次加爵弁每加益尊所以益成也音义【阼才故反着张虑反醮子笑反弥音迷适音嫡醴音礼】已冠而字之成人之道也注字所以相尊也见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也注乡先生谓乡老而致仕者服冠端异于朝也音义【见贤徧反下皆同挚本又作贽同音至乡大夫乡先生并音香注同朝直遥反】成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重与注言责人以大礼者已接之不可以苟音义【少诗照反之行下孟反下同与音余】故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也注嘉事嘉礼也宗伯掌五礼有吉礼有凶礼有宾礼有军礼有嘉礼而冠属嘉礼周礼曰以昏冠之礼亲成男女也音义【弟音悌治直吏反擅市战反】疏【正义曰此一节明人之所以相叙加冠之事从始至终各随文解之凡人之所以为人者礼义也者言人之所以异于禽兽者以其行礼义也礼义之中终身行之礼义之始在于正容体齐颜色顺辞令者言欲一世行礼之始先须正容体齐颜色顺辞令为初也然后可以正君臣亲父子和长幼古者冠礼者此明将冠之时筮日筮宾重冠礼之事又明冠礼三加其冠以渐成人之礼故冠于阼以着代也者言适子必加冠于阼阼是主人接宾之处今适子冠于阼阶所以着明代父之义也醮于客位三加弥尊加有成也者若依周礼适子醴于客位今云醮者或因先代夏殷之礼醮之用酒于客位室戸外之西必在宾客位者尊以成人若宾客待之三加初加缁布冠次加皮弁冠三加爵弁冠弥渐而尊故云三加弥尊加有成也谓加益有成人之事矣已冠而字之者此明冠毕加字见母及兄弟及见君之节以其成人而见人也未冠之前以其名别之既冠之后又改以字且人二十有为父之道不可复言其名故冠而加字之成人之道也见于母母拜之故不拜也今唐礼母见子但起立不拜也案仪礼庙中冠子以酒脯奠庙讫子持所奠酒脯以见于母母拜其酒脯重从奠者处来故拜之非拜子也冠端奠挚于君者此冠端则异于朝服之衣但冠上士则裳中士则黄裳下士则杂裳以其初成人故着端异于朝服也若朝服则素裳奠挚奠之于君也遂以挚见于乡大夫乡先生者以挚谓以雉也故士相见礼冬用雉夏用腒见于乡大夫谓在朝之乡大夫也乡先生谓乡老而致仕也成人之者此明加冠成人之义必成人者将责成人礼焉冠责以成人之事若成人事立可以治人也是冠者为治之本故先王重之行之于庙士行之于祢庙故士冠礼注庙谓祢庙既在祢庙此云尊先祖者尊祢即尊先祖之义且下士祖祢共庙其诸侯则冠于太祖之庙故左传云先君之祧以处之聘礼不腆先君之祧郑注以为始祖之庙则天子当冠于始祖庙也服防注左传先君之祧处之以为曽祖庙者以左传鲁襄公冠于卫成公之庙卫成公则当今卫君献公曽祖服防望时解之故以祧为曽祖非郑义也注正义曰阼谓主人之北也者案士冠礼文也云若不醴则醮用酒者亦士冠礼文以周礼之法适子则以醴礼之庶子则以酒醮之若先代之礼虽适子皆以酒醮之其于周时或有旧俗行先代之礼虽适子亦用酒醮则因而行不必改也故郑注士冠礼云若不醴谓国有旧俗可行圣人用焉不改是也醮者醮尽之义故郑注士冠礼云酌而无酬酢曰醮是也云庶子冠于房户外又因醮焉者皆士冠礼文也但此记之作是记仪礼士冠礼之事士礼故三加也若大夫亦同士冠礼云无大夫冠礼古者五十而后爵何大夫冠礼之有是大夫虽冠用士礼若诸侯则有冠礼故左传云公冠用祼享之礼行之金石之乐节之其加则四加而有冕也故大戴礼公冠四加也诸侯尚四加则天子亦当五加衮冕也】
　　昏义
　　昏礼者将合二姓之好上以事宗庙而下以继后世也故君子重之是以昏礼纳采问名纳吉纳征请期皆主人筵几于庙而拜迎于门外入揖让而升听命于庙所以敬愼重正昏礼也注听命谓主人听使者所传壻家之命音义【昏者一本作昏礼者婚礼用昏故经典多止作昏字合如字徐音閤好呼报反采七在反采择也请期徐音情又如字筵音延使色吏反传直専反】疏【正义曰此一节总明昏礼之义而拜迎于门外揖让而升自从始至终也纳采者谓采择之礼故昏礼云下逹纳采用鴈也必用鴈者白虎通云鴈取其随时而南北不失节也又是随阳之鸟妻从夫之义也问名者问其女之所生母之姓名故昏礼云谓谁氏言女之母何姓氏也此二礼一使而兼行之纳吉者谓男家既卜得吉与女氏也纳徴者纳聘财也征成也先纳聘财而后昏成春秋则谓之纳币其庶人则缁帛五两卿大夫则纁三纁二加以俪皮及诸侯加以大璋天子加以谷圭皆具于周礼经注也请期者谓男家使人请女家以昏时之期由男家告于女家何必请者男家不敢自专执谦敬之辞故云请也女氏终听男家之命乃告之纳吉纳徴请期每一事则使者一人行惟纳征无鴈以有币故其余皆用鴈主人筵几于庙者谓行此等之礼主人谓女父母设筵几于祢庙此等皆据士昏礼而知之也听命于庙者谓女之父母听受壻之使者之命于庙堂之上两楹之间也】
