<!-- { "loadSidebar": true } -->
　　郊之用辛也周之始郊日以至注言日以周郊天之月而至阳气新用事顺之而用辛日此説非也郊天之月而日至鲁礼也三王之郊一用夏正鲁以无冬至祭天于圜丘之事是以建子之月郊天示先有事也用辛日者凡为人君当斋戒自新耳周衰礼废儒者见周礼尽在鲁因推鲁礼以言周事音义【圜本又作圆音员凡为如字或于为反非也】疏【正义曰王肃用董仲舒刘向之説以此为周郊上文云郊之祭迎长日之至谓周之郊祭于建子之月而迎此冬至长日之至也而用辛者以冬至阳气新用事故用辛也周之始郊日以至者对建寅之月又祈谷郊祭此言始者对建寅为始也郑康成则异于王肃上文云迎长日之至自据周郊此云郊之用辛据鲁礼也言郊用辛日者取斋戒自新周之始郊日以至者谓鲁之始郊日以冬至之月云始者对建寅之月天子郊祭鲁于冬至之月初始郊祭示先有事故云始也注正义曰日以周郊天之月而至者谓日体以周郊天建子之月而南至云阳气新用事顺之而用辛日者以冬至一阳生故云新用事而用辛日云此説非也者谓日以周礼郊天之月而日至阳气新用事此等之説非也谓董仲舒刘向而为此説所以非者案周礼冬至祭天圜丘不论郊也又此下云戴冕璪十有二旒周礼祀吴天上帝则大裘而冕是服不同周礼玉路以祀天此下云乗素车是车不同也祭法云燔柴于泰坛用骍犊周礼苍璧礼天牲从玉色是牲不同也尔雅曰非人为之丘泰坛则人功所作是圜丘与泰坛别也以是知郊与圜丘所祭非一故云此説非也云郊天之月而日至鲁礼也者言此经始郊日以至是鲁国之礼必知鲁礼者以明堂云鲁君孟春乗大路载弧韣旂十有二旒日月之章祀帝于郊又杂记云正月日至可以有事于上帝故知冬至郊天鲁礼也云三王之郊一用夏正者证明天子之郊必用夏正鲁既降下天子不敢郊天与周同月故用建子之月而郊天欲示在天子之先而有事也但鲁之郊祭师説不同崔氏皇氏用王肃之説以鲁冬至郊天至建寅之月又郊以祈谷故左传云启蛰而郊又云郊祀后稷以祈农事是二郊也若依郑康成之説则异于此也鲁唯一郊不与天子郊天同月转卜三正故谷梁传云鲁以十二月下辛卜正月上辛若不从则以正月下辛卜二月上辛若不从则以二月下辛卜三月上辛若不从则止故圣证论马昭引谷梁传以荅王肃之难是鲁一郊则止或用建子之月郊则此云日以至及宣三年正月郊牛之口伤是也或用建寅之月则春秋左传云郊祀后稷以祈农事是也但春秋鲁礼也无建丑之月耳若杜预不信礼记不取公羊谷梁鲁唯有建寅郊天及龙见而雩云周衰礼废儒者见周礼尽在鲁者欲见经文实是鲁郊而为周事故云因推鲁礼以言周事误作周也从上説郊是周礼自此以下是鲁礼为此周鲁杂乱也案圣证论王肃难郑云郊特牲曰郊之祭迎长日之至下云周之始郊日以至以为迎长日谓夏正也郊天日以至以为冬至之日迎其长日至于上而妄为之説又徙其始郊日以至于下非其义也又云周衰礼废儒者见周礼尽在鲁因推鲁礼以言周事若儒者愚人也则不能记斯礼也苟其不愚不得乱于周鲁也郑以祭法禘黄帝及喾为配圜丘之祀祭法説禘无圜丘之名周官圜丘不名为禘是禘非圜丘之祭也既以祭法禘喾为圜丘又大传王者禘其祖之所自出而又施之于郊祭后稷是乱礼之名实也案尔雅云禘大祭也绎又祭也皆祭宗庙之名则禘是五年大祭先祖非圜丘及郊也周立后稷庙而喾无庙故知周人尊喾不若后稷之庙重而説圜丘祭天礼大者仲尼当称昔者周公禘祀喾圜丘以配天今无此言知禘配圜丘非也又诗思文后稷配天之颂无帝喾配圜丘之文知郊则圜丘圜丘则郊所在言之则谓之郊所祭言之则谓之圜丘于郊筑泰坛象圜丘之形以丘言之本诸天地之性故祭法云燔柴于泰坛则圜丘也郊特牲云周之始郊日以至周礼云冬至祭天于圜丘知圜丘与郊是一也言始郊者冬至阳气初动天之始也对启蛰及将郊祀故言始孔子家语云定公问孔子郊祀之事孔子对之与此郊特牲文同皆以为天子郊祭之事如圣证论之言王肃所据经传分明郑必别为其説者案圣证论马昭申郑云易纬云三王之郊一用夏正则周天子不用日至郊也夏正月阳气始升日者阳气之主日长而阳气盛故祭其始升而迎其盛月令天子正月迎春是也若冬至祭天隂气始盛祭隂迎阳岂为理乎周礼云冬日至祭天于地上之圜丘不言郊则非祭郊也言凡地上之丘皆可祭焉无常处故不言郊周官之制祭天圜丘其礼王服大裘而冕乗玉路建大常明堂位云鲁君以孟春祀帝于郊服衮服乗素车龙旂衣服车旂皆自不同何得以诸侯之郊説天子圜丘言始郊者鲁以转卜三正以建子之月为始故称始也又礼记云鲁君臣未尝相弑礼俗未尝相变而弑三君季氏舞八佾旅于泰山妇人髽而相吊儒者此记岂非乱乎据此诸文故以郊丘为别冬至之郊特为鲁礼案圣证论王肃与马昭之徒或云祭天用冬至之日或云用冬至之月据周礼似用冬至之日据礼记郊日用辛则冬至不恒在辛似用冬至之月案张融谨案郊与圜丘是一又引韩诗説三王各正其言郊与王肃同又鲁以转卜三正王与郑同周礼圜丘服大裘此及家语服衮冕家语又云临燔柴脱衮冕着大裘象天临燔柴辍祭脱衮着大裘象天恭敬之义既自不同是张融以家语及此经郊祭并为鲁礼与郑同融又谓圜丘是祭皇天孟春祈谷于上帝及龙见而雩此五帝之等并是皇天之佐其实天也融又云祀天神率执事而卜日圜丘既卜日则不得正用冬至之日此是张融之説郑此注云以建子之月郊天用辛日者当斋戒自新如郑此言是亦不用冬至日也但郊丘大事王郑不同故略陈二家所据而言之也案圣证论凡异义皆同谷梁之义鲁转卜三正之内一郊则止而崔氏皇氏以为鲁冬至郊天夏正又郊凡二郊非郑义也】卜郊受命于祖庙作龟于祢宫尊祖亲考之义也注受命谓告之退而卜疏【正义曰郊事既尊不敢専辄故先告祖后乃卜亦如受命也故礼噐云鲁人将有事于上帝必先有事于頖宫是也作龟于祢宫者作灼也祢宫祢庙也先告祖受命又至祢庙卜之也尊祖亲考之义也者考亦祢也尊祖故受之命命宜由尊出也亲祢故作龟作龟是事事宜就亲近者也】卜之日王立于泽亲听誓命受敎谏之义也注泽泽宫也所以择贤之宫也既卜必到泽宫择可与祭祀者因誓勑之以礼也礼噐曰举贤而置之聚众而誓之是也音义【可与如字一音预】疏【正义曰泽泽宫也王在于泽宫中于其宫以射择士故因呼为泽宫也王卜已吉又至泽宫射以择贤者为助祭之人故云王立于泽也礼噐云举贤而置之是也然王者猎在囿而主皮射亦在泽故郑注乡射记引尚书传主皮射陈于泽然后卿大夫相与射也又云向之取也于囿中勇力之取也今之取也于泽宫揖让之取也泽习礼之处亲听誓命者因以泽宫中又使有司誓勑旧章斋戒之礼王又亲听受命之故礼噐云聚众而誓之是也受敎谏之义也者释前义也告祖作祢是受敎义也又立泽听誓是受谏义也】
　　献命库门之内戒百官也大庙之命戒百姓也注王自泽宫而还以誓命重相申勑也库门在雉门之外入库门则至庙门外矣大庙者祖庙也百官公卿以下也百姓王之亲也入庙戒亲亲也王自此还齐路寝之室库或为廏音义【还音旋下同重直用反廏九又反】祭之日王皮弁以听祭报示民严上也注报犹白也夙兴朝服以待白祭事者乃后服祭服而行事也周礼祭之日小宗伯逆粢省镬告时于王告备于王也音义【镬户郭反】疏【正义曰王自泽宫而还至欲致斋之时有司献王所以命百官之事王乃于库门之内戒百官大庙之内戒百姓百官疏故在公朝重戒之百姓王之亲属故在大庙而重戒之祭之日王皮弁以听祭报者报白也郊日之朝天子早起皮弁服以听之小宗伯告日时早晚及牲事之备具也未郊故未服大裘而冕当且服日视朝之服也示民严上也者结早朝着皮弁朝服以聼祭报之义示教人尊严其君上之义也注正义曰以上有百官之文故以百姓为王之亲也王亲谓之百姓也者皇氏云姓者生也并是王之先祖所生云王自此还斋路寝之室者卜法必在祭前十日祭义云散斋七日致斋三日又云七日戒三日斋郑既云王自此还斋路寝之室则此经戒百官百姓则祭前三日欲致斋之时以誓命重相申勑也周礼至王也者引之者证小宗伯既有告事王皮弁聼之是也】
　　丧者不哭不敢凶服汜埽反道乡为田烛注谓郊道之民为之也反道刬令新土在上也田烛田首为烛也音义【汜芳劔反本亦作泛埽素报反刬初产反徐又初展反令力呈反】弗命而民听上注化王严上疏【正义曰郊祭之旦人之丧者不哭又不敢凶服而出以千王之吉祭也汜埽反道者汜埽广埽也反道刬路之土反之令新土在上也郊道之民家家各当界广埽新道也乡为田烛者乡谓郊内六乡也六乡之民各于田首设烛照路恐王向郊之早弗命而民聼上者合结丧者不哭以下至此并非王命而民化王严上故也然周礼蜡氏云凡国之大祭祀令州里除不蠲禁刑者任人及凶服者以及野郊而此云不命者蜡氏所云有司常事至郊祭之时王不特命故云不命且作记之人盛美民之聼上之义未必实然也蜡氏云除不蠲及刑者任人等此不言者文不备也】
　　祭之日王被衮以象天注谓有日月星辰之章此鲁礼也周礼王祀昊天上帝则服大裘而冕祀五帝亦如之鲁侯之服自衮冕而下也音义【被皮义反卷本又作衮同古本反注卷冕同冕亡展反字林亡辨反】戴冕璪十有二旒则天数也注天之大数不过十二音义【载丁代反本亦作戴璪音早过古和反】乘素车贵其质也旂十有二旒龙章而设日月以象天也注设日月画于旂上素车殷路也鲁公之郊用殷礼也天垂象圣人则之郊所以明天道也注明谓则之以示人也注【正义曰当祭之日王被衮冕衮冕有日月星辰以象天也首戴衮冕其璪十二旒法则天数也乘素车者乘殷之朴素之车贵其象天之质也所建之旂十有二旒画龙为章而设日月以象天也者旂有十二旒象天数十二也龙为阳气变化日月以光照下皆是象天也圣人则之郊所以明天道也者总结上王被衮冕以下之事言天垂日月之象各有其数故圣人则之郊天象日月所以光明天之道以示于人故事事则之注正义曰此明被衮象天明堂位云日月之章故衮有日月星辰也与周不同故云此鲁礼也引周礼以下者证王礼与鲁礼不同云鲁侯之服自衮冕而下也者证鲁侯得着衮冕故经云衮也鲁公得称王者作记之人既以鲁礼而为周郊遂以鲁侯而称王也皇氏云鲁用王礼故称王或亦当然也天之大数不过十二者此哀七年左氏传文明堂位云大路殷路也乘路周路也又此上文云大路繁缨一就此云乘素车故知殷路也云鲁公之郊用殷礼也者公羊传云周公用白牡鲁公用骍犅周公既用殷之白牡故知用殷礼也】
