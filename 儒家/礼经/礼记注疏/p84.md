<!-- { "loadSidebar": true } -->
　　司空执度度地注司空冬官卿掌邦事者度丈尺也音义【度度上如字下大洛反量也】居民山川沮泽时四时注观寒暖燥湿沮谓莱沛音义【沮将虑反沮沮如也暖乃管反又况袁反下文同莱音来何云草所生曰莱庾云草也沛蒲具反何云水所生曰沛何休注公羊传云草棘曰沛】量地逺近注制邑井之处音义【处昌虑反】兴事任力注事谓筑邑庐宿市也音义【任而鸩反筑音竹】凡使民任老者之事食壮者之食注寛其力饶其食音义【食壮音嗣又如字下侧状反】疏【正义曰此一节论司空居民并任以事食之事言司空执度度地者谓司空执丈尺之度以量度于地居处于民观山川髙下之宜沮泽浸润之处又当以时侯此四时知其寒暖凡使民任老者之事食壮者之食者凡国家为役之法老少功程不同老则功少壮则功多今使民之时虽役壮者限以老者之功程故曰任老者之事凡廪饩牲体壮者食多老者食少虽老者给以壮者之料故食壮者之食壮者从老者之功故注云寛其力老给壮粮故云饶其食注正义曰言观寒暖觧四时燥湿觧山川沮泽燥谓山也湿谓川与沮泽谓莱沛者何云沮泽下湿地也草所生为莱水所生为沛言沮地是有水草之处也制邑井之处者案小司徒云九夫为井四井为邑为邑之处谓平原之地衍沃之所堪造邑井即左传所谓井衍沃也若山林薮泽则不堪邑井也事谓筑邑庐宿市也者上云用民之力惟三日而已故注云治宫室城郭道渠此言兴事言兴则用力难重故云事谓筑邑筑邑则筑城也又筑庐之与宿及市案遗人云凡国家之道十里有庐三十里有宿五十里有市是也】
　　凡居民材必因天地寒暖燥湿注使其材艺堪地气也音义【燥素老反】广谷大川异制注谓其形象民生其间者异俗注谓其所好恶音义【好恶上呼报反下乌路反】刚柔轻重迟速异齐注谓其性情缓急音义【齐才细反缓戸管反】五味异和注谓香臭与咸苦音义【和胡卧反下同臭尺救反】器械异制注谓作务之用音义【械戸戒反何休注公羊云攻守之器曰械郑注大传云礼乐之器及兵甲也郭璞三苍觧诂云械器之总名】衣服异宜注谓旃裘与絺绤音义【旃裘上之然反下音求絺初宜反绤去逆反】脩其敎不易其俗齐其政不易其宜注教谓礼义政谓形禁中国戎夷五方之民皆有性也不可推移注地气使之然东方曰夷被髪文身有不火食者矣南方曰蛮雕题交趾有不火食者矣注雕文谓刻其肌以丹青湼之交趾足相乡然浴则同川卧则僢不火食地气暖不为病音义【被皮义反下同雕夲又作雕同雕刻镂也题大兮反趾音止刻音克肌音饥湼乃结反相乡许亮反僢昌恋反】西方曰戎被发衣皮有不粒食者矣北方曰狄衣羽毛穴居有不粒食者矣注不粒食地气寒少五谷音义【衣于旣反下同粒音立】中国夷蛮戎狄皆有安居和味宜服利用备器注其事虽异各自足五方之民言语不通嗜欲不同达其志通其欲东方曰寄南方曰象西方曰狄鞮北方曰译注皆俗间之名依其事类耳鞮之言知也今冀部有言狄鞮者音义【嗜欲市志反寄京义反鞮子兮反译音亦间如字又间厕之间】疏【正义曰此一节论中国及四夷居处言语衣服饮食不同之事各随文觧之凡居民材必因天地寒暖燥湿者材谓气性材艺言五方之人其能各殊五者居处各须顺其性气材艺使堪其地气故卢植云能寒者使居寒能暑者使居暑即其义也不易其俗者俗谓民之风俗宜谓土地器物所宜教谓礼义教化政谓政令施为言修此教化之时当随其风俗故云不易其俗齐其政者谓齐其政令之事当逐物之所宜故云不易其宜教主教化故注云教谓礼义政主政令故注云政谓刑禁也自中国以下至北方曰译总论四夷中国之异中国戎夷五方之民者举戎夷则蛮狄可知五方之民者谓中国与四夷也文身者谓以丹青文餙其身有不火食者以其地气多暖虽不火食不为害也言有不火食者亦有火食者雕题交趾者雕谓刻也题谓额也谓以丹青雕刻其额非惟雕额亦文身也故仲雍居吴越左传云断髪文身趾足也言蛮卧时头向外而足在内而相交故云交趾不云被髪者髪断故也衣皮有不粒食者矣者以无丝麻惟食禽兽故衣皮地气寒少五谷故有不粒食者衣羽毛于穴居者东北方多鸟故衣羽正北多羊故衣毛凝寒至盛林木又少故穴居其有不粒食者与西戎同中国夷蛮戎狄皆有安居者言中国与四夷虽异各有所安之居和味宜服利用备器者言中国与四夷皆有所和之味所宜之服所利之用所备之器其事虽异各自充足五方之民言语不通嗜欲不同者以水土各异故言语不通好恶殊别故嗜欲不同逹其志通其欲者谓帝王立此传语之人晓逹五方之志通传五方之欲使相领觧其通传东方之语官谓之曰寄言传寄外内言语通传南方语官谓之曰象者言放象外内之言其通传西方语官谓之狄鞮者鞮知也谓通传夷狄之语与中国相知其通传北方语官谓之曰译者译陈也谓陈説外内之言东方谓之夷者风俗通云东方人好生万物觝触地而出夷者觝也其类有九依东夷传九种一曰莵二曰乐浪三曰髙骊四曰满饰五曰鳬臾六曰索家七曰东屠八曰倭人九曰天鄙南方曰蛮者风俗通云君臣同川而浴极为简慢蛮者慢也其类有八李巡注尔雅云一曰天竺二曰咳首三曰僬侥四曰跂踵五曰穿胷六曰儋耳七曰狗轵八曰旁春西方曰戎者风俗通云斩伐杀生不得其中戎者凶也其类有六李廵注尔雅云一曰侥夷二曰戎夷三曰老白四曰耆羌五曰鼻息六曰天刚北方曰狄者风俗通云父子嫂叔同穴无别狄者辟也其行邪辟其类有五李廵注尔雅云一曰月支二曰秽貊三曰匈奴四曰单于五曰白屋注正义曰性谓禀性自然故孝经说云性者生之质若木性则仁金性则义火性则礼水性则信土性则知中庸云天命之谓性是赋命自然情者旣有识知心有好恶当逐物而迁故有喜怒哀乐好恶此经云刚柔轻重迟速天生自然是性也而连言情者情是性之小别因性连言情者耳若指而言之则上文异俗是情也故注云谓其所好恶今经有刚柔轻重迟速六事而注惟云缓急者细别则有六大总惟二刚轻速总是急也柔重迟总是缓也此大略而言人性不同亦有柔而躁者刚而迟者故尚书云臯陶行有九徳是也谓作务之用者谓民之作务所用五方不同故考工记若粤之用鏄胡之用弓车故云器械异制器谓总用之器械谓兵器故公羊传何休云攻守之器曰械雕文者案汉书地理志文越俗断髪文身以辟蛟龙之害故刻其肌以丹青湟之以东方南方皆近于海故俱文身云浴则同川卧则僢者言首在外而足相乡内故典瑞注云僢而同邸正夲直云卧则僢无同字俗夲有同字误也皆俗间之名者言寄象狄鞮译皆是四夷与中国皆俗间之名也云依其事类耳者中国通传之人各依其当方事之比类而言説之即寄者寄付东方之言象者象似南方之言是依其事类者也云今冀部有言狄鞮者今日之言必有从于古欲证古有狄鞮之言鞮与知声相近故鞮为知也】
　　凡居民量地以制邑度地以居民地邑民居必参相得也注得犹足也音义【度大洛反参七南反】无旷土无游民食节事时民咸安其居乐事劝功尊君亲上然后兴学注立小学大学音义【咸行缄反乐音岳又音洛】疏【正义曰此一节论居民与地相得及食节事时劝功尊君立学之事食节谓食得其节事时谓事得其时乐事谓民乐悦事务劝功谓勉励立功尊君谓臣民尊君亲上谓在下亲爱长上民富而可教谓民事旣得如此然后可得兴学也】

　　礼记注疏卷十二
　　礼记注疏卷十二考证
　　天子将出类乎上帝注帝谓五德之帝○【臣召南】按上帝即天也郑以五德之帝解之又自生荆棘类乎上帝告天也宜乎社告地也造乎祢告宗庙也岂不简易明了乎
　　注疏郑注云祷祈礼防类者于其正礼而为之○小宗伯注类者依其正礼而为之依字讹于遂不可解
　　诸侯赐弓矢然后征疏晋文侯虽受弓矢不受鈇钺○【臣召南】按晋文侯当作晋文公下文引崔氏言不得専杀故执卫侯归之于京师文公事也
　　又疏鲁无弓矢之赐云云○【臣召南】按疏文甚迂鲁公初封即受大弓费誓谓为方伯矣
　　天子曰辟廱诸侯曰頖宫注疏按诗注曰王廱水之外圎如璧注又云頖之言半以南通水北无也○【臣召南】按郑此注与诗笺异鲁颂笺云辟廱者筑土雝水之外圎如璧四方来观者均也泮之言半也半水者盖东西门以南通水北无也天子诸侯宫异制因形然孔疏引笺稍加裁截文义未明
　　天子诸侯无事则嵗三田注三田者夏不田盖夏时也○【臣召南】按孔疏引郑释废疾云嵗三田谓以三事为田即一曰干豆之等此说甚确何以注戴记复据公羊家纬书之陋也孔疏言禹以仁让得天下又触其夏名故夏不田尤为穿凿无理若然则虞时不当设虞官矣
　　士庶人三日而殡注疏按膏肓休以为○【臣召南】按当作何休膏肓以为倒休字于膏肓下刋本转写之误也
　　又疏许慎谨案易下邳传其容说○当作下邳传其容易说
　　天子七庙注七者太祖及文王武王之祧与亲庙四云云○【臣召南】按郑解经最僻莫如七庙之説専据元成而尤足骇者谓殷人六庙夏五庙无太祖也虞夏固无可考若殷人七庙则尚书有明文而所谓三宗者与太祖并百世不祧不在七庙之数者也咸有一徳曰七世之庙可以观徳孔疏曰汉氏以来论七庙者多矣其文见于纪传者礼器家语荀卿书谷梁传皆曰天子立七庙以为常法不辨其庙之名王制云三昭三穆与太祖祭法云考王考皇考显考祖考庙皆月祭之逺庙为祧有二祧享尝乃止汉韦元成议周后稷始封文武受命而王三庙不毁与亲庙四而七郑元据此为説惟周有七庙二祧为文武王制注殷则六庙云云由不见古文故为此谬説商书己云七世之庙非独周人始有也刘歆马融王肃虽不见古文皆以七庙为天子常礼按书疏此叚甚精惜不移入此注下以正郑之失也
　　诸侯五庙注疏若有大功徳王特命立之则可若鲁有文王之庙云云○【臣召南】按鲁有文王之庙僭也立武公之庙以耦鲁公又后人之妄不得以为典常
　　大夫祭五祀注五祀谓司命也中霤也门也行也厉也云云○【臣召南】按周礼仪礼及礼记他书皆言五祀独祭法言七祀康成遂以七祀为周制五祀为商制实臆説也周礼所云岂商制乎又五祀所祀之神觧説不一左传国语以五行之官为説月令则以为门戸行灶中霤先郑觧周礼则以为五色之帝大约月令近是白虎通髙堂隆及刘昭之徒则去行而祀井亦微不同若康成此注则犹执祭法之七祀为加减也
　　天子诸侯祭因国之在其地而无主后者注○顾炎武曰有胜国有因国周礼媒氏凡男女之讼聴之于胜国之社士师若祭胜国之社稷则为之尸是也此言因国左传子产对叔向曰迁阏伯于商邱主辰商人是因迁实沈于大夏主参唐人是因齐晏子对景公曰昔爽鸠氏始居此地季萴因之蒲姑氏因之而后太公因之是也
　　天子犆礿祫禘祫尝祫烝注疏如郑此言则夏殷三时俱殷祭皇氏之説也○【臣召南】按文义当作皇氏之説非也刋夲相沿误脱非字
　　古者公田借而不税注疏又司马云井十为通○司马下脱法字

　　礼记注疏卷十二考证
　　钦定四库全书
　　礼记注疏卷十三
