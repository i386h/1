<!-- { "loadSidebar": true } -->
　　君于大夫世妇大敛焉为之赐则小敛焉注为之赐谓有恩惠也疏【正义曰此经以下至君退必奠明君于大夫及士并夫人于大夫士恩赐吊临主人迎送之节各随文解之此一经论君于大夫世妇之礼此世妇谓内命妇大敛为常为之防赐则小敛而往然则君于大夫大敛是常小敛是恩赐案隐元年公子益师卒公不与小敛故不书日者熊氏云彼谓卿也卿则小敛焉为之赐则未袭而往故昭十五年有事于武宫籥入叔弓卒去乐卒事公羊云君闻大夫之丧去乐卒事而往可也故郑云去乐卒事而往未袭也是卿未袭而往案柳庄非卿衞君即吊急吊贤也】于外命妇既加盖而君至注于臣之妻畧也疏【正义曰外命妇恩轻故既大敛入棺加盖之后而君至也则知大夫及世妇未加盖以前君至也】于士既殡而往为之赐大敛焉夫人于世妇大敛焉为之赐小敛焉于诸妻为之赐大敛焉于大夫外命妇既殡而往大夫士既殡而君往焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南靣君即位于阼小臣二人执戈立于前二人立于后注殷犹大也朝夕小奠至月朔则大奠君将来则具大奠之礼以待之荣君之来也祝负墉南靣直君北房户东也小臣执戈先后君君升而夹阶立大夫殡即成服成服则君亦成服锡衰而往吊之音义【直如字又音值当也先后悉见反下胡豆反一音并如字夹古洽反】摈者进注当赞主人也始立门东北靣主人拜稽颡君称言视祝而踊主人踊注称言举所以来之辞也视祝而踊祝相君之礼当节之也音义【相息亮反下相君并同】疏【正义曰此一经明君赐及夫人于大夫士及妻妾恩赐之差又明君吊士大夫之礼于诸妻为之赐大敛焉诸妻侄娣及同姓女也同士礼故为之赐之大敛焉若夫人侄娣尊同世妇当大敛焉为之赐小敛焉于大夫外命妇既殡而往者谓夫人于大夫及外命妇既殡而往但有一礼无恩赐差降之事大夫士既殡而君往焉者君于大夫虽视大敛或有既殡之后而始往与上同也使人戒之者谓君将往使人豫戒告主人使知之主人具殷奠之礼者殷大也主人得君之戒告先备具月朔大奠之礼重君之来故也俟于门外者君来之时主人待于门外见马首先入门右者谓见君马首先君而入门右谓门东北面祝先升自阼阶者君应升自阼阶故祝先道君升阼阶负墉南靣者墉壁也祝先升阼阶在君之北立于房户之东皆负壁而乡南也君即位于阼者主人不敢有其室故君位于阼而西乡也小臣二人执戈立于前二人立于后者前后小臣各二人执戈辟邪也君升而小臣夹阶北靣俟君也卢云上言即位于序端谓君临大夫将大敛时礼未成辟执事故即位于序端此是大夫士既殡而君往礼已成故即位于阼阶也摈者进摈谓赞于主人礼者摈者始在门东北靣今君既升阼则此摈者进于孝子前告孝子使行礼也然丧赞曰相而此云摈者以君之吊礼无嫌摈道之义故得以摈言之也主人拜稽颡者以君临视故主人于庭中北靣拜而稽颡君称言者称举也君举其所来之言谓吊辞也举言既毕当哭踊祝以相君祝先踊君乃视祝而踊君踊毕主人乃踊注正义曰直君北者直当也君既在阼阶祝立当君北在房户东而南乡也云小臣执戈先后君君升而夹阶立者顾命云夹阶上刄是夹阶立也云大夫殡即成服者大夫除死日三日殡与成服同日主人既成服故君锡衰而往吊】
　　大夫则奠可也士则出俟于门外命之反奠乃反奠卒奠主人先俟于门外君退主人送于门外拜稽颡注迎不拜拜送者拜迎则为君之答己君于大夫疾三问之在殡三往焉士疾壹问之在殡壹往焉注所以致殷勤也疏【正义曰此一节明君来吊士与大夫其礼不同大夫则奠可也者君既在阼主人在庭踊毕则释此殷奠于殡可也言对人君可为此奠士则出俟于门外者士卑不敢留君待奠故先出俟君于门外谓君将去也命之反奠乃反奠者君使人命反设奠士乃反入设奠也卒奠者设奠毕也主人先俟于门外者奠毕主人又先出门待君大夫士同然君退主人送于门外拜稽颡者出去也主人于门外送之而拜也注正义曰案曲礼凡非吊丧非见国君无不答拜然则丧法孝子拜賔无答拜之理今者君出孝子虽拜君无答理而云拜迎则为君之答己者以寻常礼敌孝子虽拜賔无答理今君来临臣臣既拜迎尊卑礼隔意恐君之答己故不敢拜迎案僖二十四年左传宋先代之后于周为客有丧拜焉者谓其余诸侯来吊国丧以其卑主不拜之若宋来吊王用敌礼拜谢之亦是主人拜賔之义也】
　　君吊则复殡服注复反也反其未殡未成服之服新君事也谓臣丧既殡后君乃始来吊也复或为服疏【正义曰谓臣丧大敛与殡之时君有故不得来至殡后主人已成服而君始来吊主人则复殡服者复反也殡服谓殡时未成服之服主人于时反服此服新君之事其服则苴绖免布深衣也不防带故小记云君吊虽不当免时也主人必免不防麻注云为人君变贬于大敛之前既啓之后也】
　　夫人吊于大夫士主人出迎于门外见马首先入门右夫人入升堂即位主妇降自西阶拜稽颡于下夫人视世子而踊奠如君至之礼夫人退主妇送于门内拜稽颡主人送于大门之外不拜注视世子而踊世子从夫人夫人以为节也世子之从夫人位如祝从君也疏【正义曰此一经明夫人吊臣礼先入门右者门亦大门也谓孝子迎君之妻礼亦如迎君礼也夫人入升堂即位者亦升阼阶西乡如君也主妇降自西阶拜稽颡于下者主妇臣妻也既夫人来吊故妇人为主人当夫人升堂即位时而主妇从西阶而下拜稽颡于堂下如男主也夫人视世子而踊者世子夫人之世子随夫人来也夫人来吊则世子在前道引其礼如祝道君也奠如君至之礼者亦先戒乃具殷奠夫人即位哭后主妇拜竟而设奠事如君吊礼者若士则亦主人先出而聼命反奠也夫人退主妇送于门内拜稽颡者门寝门也妇人迎送不出门故夫人去于路寝门内而拜送之而不拜迎而拜送之义与君同也主人送于大门之外不拜者亦如送君也而不拜者丧无二主主妇已拜故主人不拜】
　　大夫君不迎于门外入即位于堂下主人北靣众主人南面妇人即位于房中若有君命命夫命妇之命四隣賔客其君后主人而拜注入即位于下不升堂而立阼阶之下西靣下正君也众主人南靣于其北妇人即位于房中君虽不升堂犹辟之也后主人而拜者将拜賔使主人陪其后而君前拜不俱拜者主人无二也音义【下正户嫁反】疏【正义曰此一节明大夫君之礼不迎于门外者贬于正君谓大夫下臣称大夫为君故曰大夫君也入即位于堂下者阼阶下也大夫君入寝门不得升堂乃即阼阶下位而西乡也主人北靣者主人适子也其君既即阼阶下位故适子辟之位所以在君之南北靣也众主人南靣妇人即位于房中者妇人之位在堂其君既来故妇人并为位于东房中也然此言妇人即位房中非止大夫之君亦总正君来礼如此也又不言大夫之君妻来者当同夫人礼也又前君临大敛云主妇尸西不言辟者大敛哀深故不辟君今既殡后哀杀故辟也亦与前互也若有君命命夫命妇之命四隣宾客其君后主人而拜者若当此大夫君来吊时或有其本国之君命或有国中大夫命妇之命或有昔经使四邻之国卿大夫遣使来吊若或有此诸賔在庭则此大夫之君代主人拜命及拜诸賔也所以尔者丧用尊者拜賔故也君虽代为主拜賔而犹不敢同于国君专代为主故以主人陪置君之后也主人在君后而拜谓君先拜主人后拜也注正义曰妇人即位于房中者东房中云君虽不升堂犹辟之也者以妇人合在尸西东靣君来升堂妇人辟之在房中今大夫君来虽不升堂妇人犹辟之于房中也然案未大敛之前君虽来主妇犹在尸西其既殡已后君虽来不显妇人之位今此大夫君云妇人即位房中明正君既殡而来妇人亦即位房中也故云犹辟之云而君前拜不俱拜者主人无二也者以经云其君后主人而拜是君在前主人在后又君拜在前主人拜在后是主人立与拜皆在君后不与君同时拜君既为主当推君在前故云主人无二也】
　　君吊见尸柩而后踊注涂之后虽往不踊也踊或为哭或为浴疏【正义曰君吊臣唯见尸柩乃踊者若不见尸柩则不踊案前文既殡君往亲祝而踊殡后有踊者皇氏云虽殡未涂则得踊故郑此注云涂之后虽往不踊也是既殡未涂得有踊也】
　　大夫士若君不戒而往不具殷奠君退必奠注荣君之来疏【正义曰君不先戒故臣不得具殷奠君退必奠者君来不先戒当时虽不得殷奠而君去后必设奠告殡以荣君来故也】
　　君大棺八寸属六寸椑四寸上大夫大棺八寸属六寸下大夫大棺六寸属四寸士棺六寸注大棺棺之在表者也檀弓曰天子之棺四重木兕革棺被之其厚三寸杝棺一梓棺二四者皆周此以内説而出也然则大棺及属用梓椑用杝以是差之上公革棺不被三重也诸侯无革棺再重也大夫无椑一重也士无属不重也庶人之棺四寸上大夫谓列国之卿也赵简子云不设属椑时僭也音义【属音烛后皆同椑步歴反重直龙反下同兕词履反被音皮下同厚户豆反杝以支反差初佳反徐初宜反僭子念反】疏【正义曰此一节以下至篇未总论君大夫士等棺椁及饰棺之异并碑繂之殊各依文觧之此一经论君大夫士等棺椁厚薄之制礼天子之棺四重故檀弓云水兕革棺被之其厚三寸杝棺一注云所谓椑棺梓棺二注云所谓属与大棺然则天子四重之棺都合厚二尺四寸也若上公棺则去水皮所余三重合厚二尺一寸也若侯伯子男则又去兕皮但余三棺为二重合厚一尺八寸也若上大夫则又去椑所余属六寸及大棺八寸为一重合厚一尺四寸若下大夫亦有属四寸及大棺六寸但寸数减耳大棺六寸属四寸合厚一尺也若士则不重唯大棺六寸也君大棺八寸属六寸椑四寸者属六寸椑四寸二者合一尺就大棺八寸为一尺八寸上大夫大棺八寸属六寸去椑四寸所余二种合为一尺四寸下大夫大棺六寸属四寸者各减二寸合余一尺也士棺六寸者无属唯大棺六寸也注正义曰以名大棺故知在表云四者皆周者谓水兕革棺杝棺梓棺等皆周于尸惟椁不周此以内説而出也者谓檀弓此文从内而説以次出外而谓近尸有水革次外有兕革次外有椑次外有属次外有大棺云然则大棺及属用梓椑用杝者以檀弓云杝棺一梓棺二从内出外而言此先云大棺及属乃始云椑是从外乡内而説故知大棺及属当梓棺也椑当杝棺也云上公革棺不被三重也者以天子四上公三去其一重故知革棺不被但有兕也云诸侯无革棺再重也者以此经但云君大棺属椑不云革故知无革棺也此君谓侯伯子男也此经上下大夫但云大棺与属无杝椑是大夫无椑一重也经唯云士棺六寸是士无属不重也案檀弓孔子为中都宰制四寸之棺五寸之椁是庶人之棺四寸云赵简子云不设属椑时僭也者案哀公二年赵简子与郑师战于铁简子自誓云桐棺三寸不设属辟下卿之罚也案此大夫依礼无椑明简子所云罚始无椑故知当时大夫常礼用椑是时僭也】
