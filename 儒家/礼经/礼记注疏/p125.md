<!-- { "loadSidebar": true } -->
　　庶子之正于公族者教之以孝弟睦友子爱明父子之义长幼之序注正者政也庶子司马之属掌国子之倅为政于公族者音义【弟大计反倅音七对反副也】其朝于公内朝则东面北上臣有贵者以齿注内朝路寝庭音义【朝直遥反后不出者并同】其在外朝则以官司士为之注外朝路寝门之外庭司士亦司马之属也掌羣臣之班正朝仪之位也其在宗庙之中则如外朝之位宗人授事以爵以官注宗人掌礼及宗庙也以爵贵贱异位也以官官各有所事也若司徒奉牛司马奉羊司空奉豕疏【正义曰此一节是第四节中之上节也论庶子之官治理公族朝祭燕食吉凶刑罚之事各随文觧之其朝于公者此公族之等若朝于公之内朝内朝谓路寝庭朝也公族内朝则西方东面北上臣有贵者以齿者皆同姓之臣不得逾越父兄皆以昭穆长幼为齿谓父兄虽贱而在上子弟虽贵而处下外朝谓路寝门外之朝也若公族在于外朝与异姓同处位次之时则以官之上下不复以年齿也司士为之者谓司士之官主为朝位之次外朝位既司士主之则内朝庶子主之也上文内朝不云庶子为之者以文承庶子之下主之可知故不言也其在宗庙之中者此论同姓公族在宗庙之礼故云其在宗庙之中则如外朝之位也言立位所在如外朝之位也宗人授事以爵以官者宗人掌礼之官及宗庙授百官之事以爵者随爵之尊卑贵者在前贱者在后又以官之职掌各供其事注正义曰以经之正字乃是正定之正今案在下皆论公之接待族人及犯罪公之赦宥刑杀皆君之所为非庶子所正故知庶子唯主其政令而已故读为政也庶子司马之属掌国子之倅者案周礼诸子下大夫二人属夏官司马诸侯谓之庶子职掌与诸子同故周礼序官郑注云或曰庶子掌国子之倅者倅副也郑注诸子云国子是公卿大夫士之副贰也言副贰于父也知路寝庭者以下云其在外朝司士为之案周礼司士掌路寝门外之朝则知此内朝是路寝庭朝也司士亦司马之属也掌羣臣之班正朝仪之位也者案周礼司士掌正朝仪之位王族旅士虎士在路门之右南面大仆从者在路门之左南面是在路门外也故知此外朝路门外之朝也此对路寝庭朝为外朝若对库门外朝朝士所掌三槐九棘之朝则此路门外朝亦为内朝也故玉藻云朝于内朝朝辨色始入君日出而视之退适路寝是也其朝位天子之朝三公北面东上孤东面北上卿大夫西面北上其士门西东靣北上若诸侯之朝案大射卿西靣北上大夫北面东上士门西东面北上与天子不同周礼司士属司马故云亦司马之属掌羣臣之班正朝仪之位皆司士职文言宗人掌礼及宗庙者别言及宗庙则掌礼为宗庙之外诸礼皆掌也云若司徒奉牛司马奉羊司空奉豕者以经云以官谓祭祀之时官官各司其事更无正文故引司徒奉牛以下证之案周礼司徒奉牛牲司马奉羊牲其司空奉豕无文此云知奉豕者案周礼鸡人属宗伯羊人属司马故此云司马奉羊犬人属司寇案五行传云牛属土鸡属木羊属火犬属金豕属水司空冬官其位当水故郑注周礼司空奉豕与案五行传马属火而周礼司马羞马牲者以其主马故特使供之此注直云奉牛奉羊奉豕者据诸侯三卿以言之故不云鸡犬及马】
　　其登馂献受爵则以上嗣注上嗣君之适长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也音义【馂音俊适丁歴反盥音管】疏【正义曰此亦公族庙中之礼论贵适子之事案特牲礼尸食之后主人主妇賔长等献尸三献礼毕主人献賔及献众賔毕主人酬賔賔奠不举主人献长兄弟及献众兄弟内兄弟等讫长兄弟洗觚酌尸为加爵众賔长又为加爵毕嗣子乃举奠奠者初尸未入之前祝酌奠于铏南尸入祭奠不饮至此乃嗣子举之必嗣子举奠者郑注特牲云将传重累之者又云大夫之嗣子不举奠则此举奠者天子诸侯及士之子礼特牲云嗣举奠盥入北面再拜稽首尸执奠嗣子进受复位再拜稽首尸答拜嗣子卒觯拜尸尸答拜则此经所谓受爵也特牲又云嗣举奠洗酌入尸拜受嗣子答拜则此经所谓献也特牲又云无算爵之后礼毕尸谡而出宗人遣嗣子及长兄弟相对而馂所谓馂也以特牲言之则先受爵而后献献而后馂今此经先云馂者以馂为重举重者从后以向先逆言之故云其登馂献受爵也登谓登堂无事之时嗣子在堂下馂时登堂献时亦登堂受爵之时亦登堂此一登之文包此三事以经文连于上宗庙之中宗人授事以爵以官谓众官皆为其事其登馂献不用众官唯用上嗣故云则以上嗣案特牲馂时虽有长兄弟以上嗣为主注正义曰言适长子者是适子之中长也凡适皆可以嗣今云上嗣是嗣中最上云受爵谓上嗣举奠者以特牲无受爵之文唯有嗣子举尸之奠爵受而饮之故此经谓之受爵也云献为举奠洗爵酌入也者亦以特牲无嗣献之文故将此为献也举奠谓嗣子也名此嗣子为举奠嗣子既饮尸前爵毕乃更洗爵酌入以进尸此谓士礼若天子诸侯除此酌入之数外子孙别有献尸故郑注小雅云天子则有子孙献尸之礼云大夫之嗣无此礼辟君也者案少牢馈食无嗣子举奠大夫尊于士而不举奠故知辟正君也】庶子治之虽有三命不逾父兄注治之治公族之礼也唯于内朝则然其余防聚之事则与庶姓同一命齿于乡里再命齿于父族三命不齿不齿者特为位不在父兄行列中音义【行户刚反】其公大事则以其防服之精麤为序虽于公族之防亦如之以次主人注大事谓死防也其为君虽皆斩衰序之必以本亲也主人主防者次主人者主人恒在上主人虽有父兄犹不得下齿若公与族燕则异姓为賔注同宗无相賔客之道膳宰为主人注君尊不献酒公与父兄齿注亲亲也族食世降一等注亲者稠疏者希音义【稠直由反密也】疏【正义曰庶子治之谓治此公族朝于内朝之时也既不计官之大小故虽有三命之贵而列位不得逾越在无爵父兄之上也然此句应承第二条前臣有贵者以齿之下其外朝既云司士为之则内朝自然庶子治之也所以在此者当是简札遗脱故在此也郑不言者略耳其公大事者此谓君防而庶子官掌之事也大事谓君防其臣虽皆斩衰其庶子列次之时则以其本服之精麤为序哀麤者在前衰精者在后虽于公族之防亦如之者言非但公防如此虽于公族之内有死防之事相为亦如之为死者服麤者居前服精者居后故云亦如之以次主人者谓虽有庶长父兄尊于主人仍次于主人之下使主人在上居防主也若公与族燕者此明公与族人燕食之礼庶子掌之也则异姓为賔燕饮必须礼仪献酬交酢故宜立賔以行礼也但公欲与族人相亲若使族人为賔賔礼疏隔故用异姓为賔也膳宰为主人者既有其賔賔必对主人而君尊不宜敌賔故使供膳之宰以为主人对于賔使得抗礼酬酢也若与异姓燕饮则燕礼云宰夫为献主故注云君尊不献酒公与父兄齿者公既不为主族人又不为賔故列位在父兄之坐上与族人相齿见亲亲也族食世降一等者族食谓与族人燕食也族人既有亲疏燕食亦随世降杀也注正义曰治之治公族之礼也唯于内朝则然者郑恐外朝亦尔故云唯于内朝则然云其余防聚之事则与庶姓同者其余谓非内朝则皆并计官也云一命齿于乡里者引党正文觧三命不逾父兄之事也一命尚卑若与乡里长宿燕食则犹计年也云再命齿于父族者再命渐尊不复与乡里计年唯官髙在上但父族为重而犹与之计年为列也云三命不齿者三命大贵则不复与父族计年若应有燕防则别席独坐在賔之东也以经云则以其防服之精麤故知大事谓死防也云序之必以本亲也者案防服臣为君斩衰今言服之精麤为序故知必以本亲服之精麤谓衰服缕布精麤也皇氏云以为防服以麤为精故郑注杂记云臣为君三升半微细焉则属于麤是知斩为精齐为麤若如皇氏説缌麻小功为极麤斩衰为极精也书传何处谓斩衰为精乎但斩衰于麤之外别更称斩见其哀痛之甚故于斩衰而称麤也云微细焉则属于麤者谓得入齐衰之限不复称斩耳岂谓斩衰细乎皇氏之説非也云主人虽有父兄犹不得下齿者言主防之人当在于上以为防主虽族人父兄尊则主人犹不得在父兄之下而齿列焉亲者稠踈者希者假令本是齐衰一年四防食若大功则一年三防食小功则一年二防食缌麻则一年一防食是世降一等也】
　　其在军则守于公祢注谓从军者公祢行主也所以迁主言祢在外亲也公若有出疆之政注谓朝觐防同也音义【疆居良反】庶子以公族之无事者守于公宫正室守大庙注正室适子也大庙大祖之庙音义【守如字又手又反下同】诸父守贵宫贵室注谓守路寝音义【守贵室本或作守贵宫贵室】诸子诸孙守下宫下室注下宫亲庙也下室燕寝或言宫或言庙通异语疏【正义曰此一节明庶子从行在军及公行庶子留守之事则守于公祢者公祢谓迁主载在齐车随公行者也庶子官既从在军故守于公齐车之行主也行主是迁主而呼为祢者既在国外欲依亲亲之辞注正义曰上云在军谓庶子之官从公出行此云公若出疆庶子不从公行在国掌其留守对上在军故知此出疆是朝觐防同非出军也其庶子之官公有朝觐防同不从公行既掌留守公宫若征伐出军庶子不从公行亦是所掌留守之事经云庶子以公族之无事者守于公宫者与下文为总正室守大庙以下文各言其别无事谓不从行及无职事者正室适子也者谓公卿大夫之适子也案公羊传云周公称大庙周公是鲁之始祖故知其余诸侯大庙皆大祖之庙也谓守路寝者以下云下宫上云大庙此贵宫贵室既非大庙又非下宫下室唯当路寝也指其院宇谓之宫指其所居之处谓之室尔雅云宫谓之室室谓之宫此贵宫贵室总据路寝皇氏云或俗本无贵宫者定本有贵宫上云大庙此云下宫除大庙之外唯有亲庙髙祖以下故云下宫亲庙也上云贵室此又云下室故知燕寝也云或言宫则下宫也或言庙则大庙也故春秋云立武宫明堂位云武公之庙武世室也是通异语也此云诸父及诸子诸孙者未审为是君之诸父及诸子孙之行为当是见任卿大夫者之诸父子孙也然郑觧正室适子不云世子则卿大夫之适子则诸父子孙亦谓卿大夫之诸父子孙也不云诸兄诸弟者盖诸兄从诸父诸弟从子孙也】
