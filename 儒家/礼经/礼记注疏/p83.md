<!-- { "loadSidebar": true } -->
　　天子社稷皆大牢诸侯社稷皆少牢大夫士宗庙之祭有田则祭无田则荐注有田者旣祭又荐新祭以首时荐以仲月士荐牲用特豚大夫以上用羔所谓羔豚而祭百官皆足诗曰四之日其蚤献羔祭韭音义【大牢如字又音泰少诗照反日入一反】庶人春荐韭夏荐麦秋荐黍冬荐稻韭以卵麦以鱼黍以豚稻以鴈注庶人无常牲取与新物相宜而已音义【稻音盗卵力管反】祭天地之牛角茧栗宗庙之牛角握宾客之牛角尺注握谓长不出肤音义【茧字又作蠒公典反握厄角反长丁丈反肤方乎反】诸侯无故不杀牛大夫无故不杀羊士无故不杀犬豕庶人无故不食珍注故谓祭飨疏【正义曰此一节论天子诸侯祭用牲牢及庶人所荐之物各随文觧之注正义曰知有田旣祭又荐新者以月令天子祭庙又有荐新故月令四月以彘尝麦先荐寝庙又士丧礼有荐新如朔奠谓有地之士大敛小敛以特牲而云荐新故知旣祭又荐新也云祭以首时荐以仲月者晏子春秋云天子以下至士皆祭以首时故礼记明堂注云季夏六月以禘礼祀周公于太庙周六月是夏四月也又杂记云七月而禘献子为之也讥其用七月眀当用六月是也鲁以孟月为祭鲁王礼也则天子亦然大夫士无文从可知也其周礼四仲祭者因田猎而献禽非正祭也服虔注桓公五年传云鲁祭天以孟月祭宗庙以仲月非郑云也此荐以仲月谓大夫士也既以首时祭故荐用仲月若天子诸侯礼尊物熟则荐之不限孟仲季故月令孟夏荐麦孟秋荐黍季秋荐稻是也大夫旣荐以仲月而服虔注昭元年传祭人君用孟月人臣用仲月不同者非郑义也南师觧云祭以首时者谓大夫士也若得祭天者祭天以孟月祭宗庙以仲月其禘祭祫祭时祭亦用孟月其余诸侯不得祭天者大祭及时祭皆用孟月旣无明据未知孰是义得两通故并存焉案春秋桓八年正月己卯烝夏五月丁丑烝书者左氏见其渎桓十四年八月乙亥尝书以御廪灾左氏公羊以为不应尝僖八年七月禘郑以为公防王人于洮故归七月乃禘昭十五年二月禘于武宫者郑禘祫志以十一年齐归薨十五年丧终之禘不择月定公八年冬十月顺祀先公以阳虎作乱求福先公特为此祭故不用常月此等皆不用孟月者以春秋乱世不能如礼故参差不一难以礼论也云士荐牲用特豚者案仪礼特牲是有地之士用特牲今无地之士荐宜贬降不用成牲故用特豚云大夫以上用羔者以诸侯大夫有地祭者用少牢其无地荐者则用羔也言以上则包天子皆用羔也虽用羔天子诸侯亦用余牲不皆用羔故月令以彘尝麦以犬尝麻云所谓羔豚而祭百官皆足者所谓是礼器文士荐而云百官者举大夫以下而言士之属吏以众言之亦曰百官故任厥问云天官司裘注云士不大射士无臣祭无所择此云百官皆足则有臣矣汜閤答曰此上下兼説之耳士虽无臣犹有属官佐祭特牲馈食云公有司私臣皆殽脀百官皆足抑谓此也引诗曰者是豳风七月之篇也云四之日谓周之四月夏之二月其朔旦之时献羔祭用韭荐于庙引之者证荐用羔之义言相宜者谓四时之间有此牲谷两物俱有故云相宜非谓气味相宜其相宜者若牛宜稌羊宜黍之属是也握谓长不出肤者公羊传曰肤寸而合郑注投壶礼云四指曰扶扶则肤也故谓祭飨者案膳夫王日一举鼎十有二物谓大牢也是周公制礼天子日食大牢则诸侯日食少牢大夫日食特牲士日食特豚至后世衰乱玉藻云天子食日少牢朔月大牢诸侯食日特牲朔月少牢则知大夫食日特豚朔月特牲士日食无文朔月特豚故内则曰见子具视朔食注云天子大牢诸侯少牢大夫特豕士特豚是常食有限不得逾越故知谓祭也谓诸侯祭以大牢得杀牛诸侯之大夫祭以少牢得杀羊天子大夫祭亦得杀牛其诸侯及大夫飨食宾得用牛也故大行人掌客诸侯待宾皆用牛也公食大夫礼大夫食宾礼亦用牛也故云谓祭飨也】
　　庶羞不逾牲注祭以羊则不以牛肉为羞燕衣不逾祭服寝不逾庙音义【燕伊见反】疏【注正义曰案有司彻是少牢之祭云宰夫羞房中之羞注驰食糁食内则云糁取牛羊豕之肉得用牛者祭旣用少牢则糁亦不用牛肉以羊肉为羞】
　　古者公田借而不税注借之言借也借民力治公田美恶取于此不税民之所自治也孟子曰夏后氏五十而贡殷人七十而助周人百亩而彻则所云古者谓殷时音义【借在亦反税式鋭反借子亦反】市廛而不税注廛市物邸舍税其舍不税其物音义【廛直连反邸丁礼反】关讥而不征注讥讥异服识异言征亦税也周礼国凶札则无门关之征犹讥也音义【讥居宜反征夲又作正音同注下皆同札则八反又音截】林麓川泽以时入而不禁注麓山足也音义【麓音鹿】夫圭田无征注夫犹治也征税也孟子曰卿以下必有圭田治圭田者不税所以厚贤也此则周礼之士田以任近郊之地税什一音义【圭音珪】疏【正义曰此一节论古者公田不税及闗市圭田无征之事各随文觧之自古者以下至夫圭田无征若非周法故云古者其借而不税正谓殷时市廛而不税以下或兼虞夏殷以言之公田借而不税者谓民田之外别作公田一井之中凡有九夫中央一夫以为公田借之言借也惟借八家之力以治此公田羙恶取于此而不税民之私田市廛而不税者廛谓公家邸舍使商人停物于中直税其所舍之处价不税其在市所卖之物市内空地曰廛城内空地曰肆闗讥而不征者征税也闗境上门也讥谓呵察公家但呵察非违不税行人之物此夏殷法周则有闗门之征但不知税之轻重若凶年则无税也犹须讥禁禁谓防遏林麓川泽以时入而不禁者以时入者獭祭鱼然后虞人入泽梁谓民庶须有采取随时而入官不限禁之夫圭田无征者夫犹治也畿内无公田故有圭田卿大夫士皆以治此圭田公家不税其物故云无征必云圭者圭洁白也言卿大夫徳行洁白乃与之田此殷礼也殷政寛缓厚重贤人故不税之周则兼通士税之故注云周礼之士田以任近郊之地税什一注正义曰借之言借也者治公田美恶取于此不税民之所自治也者案宣十五年初税亩传云非礼谓税民所自治为非礼明依礼惟取公田之物故云美恶取于此引孟子者证三代税法不同案孟子滕文公问为国于孟子孟子对曰夏后氏五十而贡殷人七十而助周人百亩而彻其实皆什一刘氏及皇氏皆云夏时民多家得五十亩而贡五亩殷时民稍稀家得七十亩而助七亩周时其民至稀家得百亩而彻十亩故云其实皆什一而云夏时人众殷世人稀又十口之家虽得五十亩之地皆不近人情未知可否熊氏一説以为夏政寛简一夫之地惟税五十畆殷政稍急一夫之地税七十畆周政极烦一夫之地税皆通税所税之中皆十而税一故云其实皆什一此则井田虽不得什一理稍可通旣古意难知故彼此俱载又郑注匠人云贡者自治其所受田贡其税谷助者借民之力以治公田又使收敛焉夏则有贡无助殷则有助无贡郑注匠人又云以载师职及司马法论之周制畿内用夏之贡法税夫无公田以诗春秋论语孟子论之周制邦国用殷之助法惟公田不税夫此三代所以别也云古者谓殷时者以春秋宣十五年云谷出不过借借谓借民力也此经亦云借皆谓借民力也助官治田与殷七十而助相当故云古谓殷时郑知周之畿内用夏贡法者案载师云以廛里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地郑注云廛里邑里居矣廛民居之区域也宅田致仕者之家所受田也仕田自卿以下所受圭田也贾田在市贾人其家所受田也官田庶人在官者其家所受田也牛田牧田畜牧者之家所受田赏田者赏赐之田公邑谓六遂余地天子使大夫治之家邑大夫之采地小都卿之采地大都公之采地载师又云园廛二十而一近郊十一逺郊二十而三甸稍县都皆无过十二又司马云井十为通通为四马三十家士一人徒二人通十为成成百井三百家革车一乘士十人徒二十人计一成百井井有九家百井即九百家而云一成三百家者以此田上中下除宫室涂巷三分之一自余通率一家受二夫故一成为三百家是一井九家为定无公田也故郑云以载师职及司马法论之周制畿内用夏之贡法不税夫者谓乡遂及公邑若采地即为井田税夫与畿外同知畿外用助法者案诗小雅雨我公田遂及我私春秋宣十五年云初税亩传云谷出不过借论语云盍彻乎孟子云方里而井井九百亩其中为公田八家皆私百畆是皆论公田之事故郑云以诗春秋论语孟子论之周制邦国用殷之助法制公田不税夫然郊外诸侯虽立公田其实诸侯郊内亦用贡法故孟子云野九夫之田而税一即九一而助国中什一使自赋故郑云邦国亦异外内耳但郊内地少郊外地多从多言之故云畿外制公田不税夫也凡赋法无过十一故孟子云轻于十一大貉小貉重于十一大桀小桀十一而税尧舜之道但周之畿内有参差不同而言之皆十一若畿外先儒约孟子乐纬皆九夫为井八家共治公田八十畆已外二十畆以为八家井灶庐舍是百畆之外别助是十外税一郊外旣十外税一郊内亦十外税一假令治一夫之田得百一十硕粟而贡十硕是亦十外税一也刘氏以为匠人注引孟子野九夫而税一国中什一诸侯谓之彻者通其率以十一为正则谓野九夫之田而税一国中十一夫之田而税一是二十夫之田中而税二计地言之是十中税一若计夫实税犹十外税一与先儒同也但不知诸侯郊内十夫受十一夫之地若为周制耳或畿外地寛也一夫受百一十亩之地与畿内异也引周礼者证凶荒之时虽无征税犹须讥禁禁谓防遏为重其殷则虽无凶荒纵不赋税犹须讥禁与周凶荒时同则门闗有税但不知税之轻重麓山足也者案僖十四年沙鹿崩谷梁传云材属于山为鹿鹿山足也案郑注大司徒云竹木曰林注渎曰川水钟曰泽林麓山泽之异也征税也者载师云漆林之征二十而五又云凡任地国宅无征是正谓税也引孟子书者证卿以下有圭田谓之圭者圭洁也言徳行洁白也而与之田殷所不税者殷政寛厚重贤人周则税之故郑云此即周礼之士田以任近郊之地税什一者载师文也】
　　用民之力岁不过三日注治宫室城郭道渠疏【正义曰此一经前明以殷法此则兼通周礼三日谓使民治城郭道渠年嵗虽丰不得过三日自下皆然案周礼均人云丰年旬用三日中年旬用二日无年旬用一日年歳不同虽丰不得过三日】
　　田里不粥墓地不请注皆受于公民不得私也粥卖也请求也疏【正义曰田地里邑旣受之于公民不得粥卖冢墓之地公家所给族葬有常不得辄请求余处】
