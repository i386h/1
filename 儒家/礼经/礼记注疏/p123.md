<!-- { "loadSidebar": true } -->
　　凡祭与养老乞言合语之礼皆小学正诏之于东序注学以三者之威仪也养老乞言养老人之贤者因从乞善言可行者也合语谓乡射乡饮酒大射燕射之属也乡射记曰古者于旅也语音义【合如字徐音閤注同下大合乐放此】大乐正学舞干戚语説命乞言皆大学正授数注学以三者之义也戚斧也语説合语之説也数篇数音义【説如字徐始鋭反注语说同】大司成论说在东序注论説课其义之深浅才能优劣此云乐正司业父师司成即大司成司徒之属师氏也师氏掌以媺诏王教国子以三徳三行及国中失之事也音义【论力门反徐力顿反注同行下孟反下文徳行同】疏【正义曰此一节还是第二节中教世子及学士祭与养老合语之威仪又教世子等祭与养老合语之义理兼明所教之官及所教之处又明司成之官考课才艺深浅也凡祭与养老乞言合语之礼者此之一凡总包三事也一是祭二是养老乞言三是合语之礼皆小乐正诏之于东序谓祭与养老乞言及合语之礼皆小乐正之官诏告世子及学士于东序之中谓小乐正以此祭及养老合语三者之威仪以教世子及学士等小乐正既教三者之威仪大乐正又教三者之义理故大乐正学舞干戚干戚则前经祭祀也祭祀之时舞其干戚之乐不云祭祀而云舞干戚者容祭祀之外余干戚皆教之语説谓合语之説则前经合语也亦大乐正教以语説义理命乞言者大乐正命此世子及学士于老者而乞言则前经养老乞言但前经云祭故养老乞言与祭相连故尊之序在合语之上此经不云祭故略其养老在语説之下皆大乐正授数者谓干戚语説乞言三者皆大乐正之官授世子及学士等篇章之数为之讲説使知义理大司成论説在东序者小乐正既诏以三者威仪大乐正又教以三者义理于是大司成之官论量课説此世子学士等义理之深浅才能之优劣于东序之中注正义曰学以三者学教也教以三者威仪容貎言祭与养老乞言及合语行礼之时皆有容貎故小乐正教之云合语谓乡射乡饮酒大射燕射之属也者此经先云祭与养老乞言别云合语则合语非祭与养老也故知是乡射乡饮酒及大射燕射之等指仪礼成文而言之以其此等至旅酬之时皆合语也其实祭末及养老亦皆合语也故诗楚茨论祭祀之事云笑语卒获笺云古者于旅也语是祭有合语也养老既乞言自然合语也引乡射记者证旅酬之时得言説先王之法故云古者于旅也语言合语者谓合防义理而语説也学以三者之义者此经与前经重序其事文势相似前经小学正乃教威仪事浅故云诏之东序此大乐正所教义理既深故大学正授数知者文承东序之下大学正授数之时亦在东序郑以下文云乐正司业父师司成父师与乐正相连此大司成亦与大乐正相次故知司成则大司成也以其掌教故知是司徒之属以其父师司成又掌教国子故知当师氏也引师氏以媺诏王以下者皆师氏职文案书传大夫为父师周礼师氏中大夫云教国子以三徳三行三徳一曰至徳以为道夲二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长云及国中失之事者中谓中礼失谓失礼掌国家中礼失礼之事也】凡侍坐于大司成者逺近间三席可以问注间犹容也容三席则得指画相分别也席之制广三尺三寸三分则是所谓函丈也音义【坐才卧反又如字逺近间并如字间犹容也注同徐古辨反同画乎麦反别彼列反广古旷反又如字三寸一夲作广三尺三寸三分函胡南反】终则负墙注却就后席相辟音义【辟音避下辟君同】列事未尽不问注错尊者之语不敬也疏【正义曰此一节论国子侍坐于大司成之仪故云侍坐于大司成逺近间三席可以问者去大司成逺近中间可容三席之地席制广三尺三寸三分寸之一三席则函一丈可以指画而问也终则负墙者问终则起郤就后席负墙而坐辟后来问者列事未尽不问者其问事之时必待尊者言终如有不晓然后更问若尊者序列其事未得终画则不可错乱尊者之语而辄有咨问则为不敬也】凡学春官释奠于其先师秋冬亦如之注官谓礼乐诗书之官周礼曰凡有道者有徳者使教焉死则以为乐祖祭于瞽宗此之谓先师之类也若汉礼有髙堂生乐有制氏诗有毛公书有伏生亿可以为之也不言夏夏从春可知也释奠者设荐馔酌奠而已无迎尸以下之事音义【亿本又作噫音抑】疏【正义曰此论四时在学释奠之事凡学者谓礼乐诗书之学于春夏之时所教之官各释奠于其先师秋冬之时所教之官亦各释奠于其先师故云秋冬亦如之犹若教书之官春时于虞庠之中释奠于先代明书之师四时皆然教礼之官秋时于瞽宗之中释奠于其先代明礼之师如此之类是也注正义曰官谓礼乐诗书之官者谓所教之官也若春诵夏则太师释奠也教干戈则小乐正乐师等释奠也教礼者则执礼之官释奠也皇氏云其教虽各有时其释奠则四时各于其学备而行之引周礼曰凡有道者有徳者使教焉死则以为乐祖祭于瞽宗者此周礼大司乐文引之者证乐之先师也后世释奠祭之然则礼及诗书之官有道有徳者亦使教焉死则以为书礼之祖后世则亦各祭于其学也故云此之谓先师之类也以大司乐掌乐故特云乐祖其余不见者周礼文不具也云若汉礼有髙堂生乐有制氏诗有毛公书有伏生者皆汉书儒林传文案书传伏生济南人故为秦时博士孝文帝时以书教于齐鲁之间诗有毛公者毛公赵人治诗为河间献王博士髙堂生者鲁人汉兴为博士传礼十七篇艺文志汉兴制氏以雅乐声律世为乐官颇能记其铿锵鼓舞不能言其义是其事也其儒林传诗书及礼多矣而不言者以其非俊异也又有传易及春秋不引者以此经唯有诗书礼乐故不引易与春秋云亿可以为之也者亿是发语之声言此等之人后世亦可为先师也疑而不定故发声为亿以三时释奠独不言夏故言夏从春可知也以其释奠直奠置于物无食饮酬酢之事故云设荐馔酌奠而已无迎尸以下之事释奠所以无尸者以其主于行礼非报功也】
　　凡始立学者必释奠于先圣先师及行事必以币注谓天子命之教始立学官者也先圣周公若孔子疏【正义曰此明诸侯之国天子命之始立学者必释奠于先圣先师及行事之时必用币而行礼诸侯言始立学必释奠于先圣先师则天子始立学亦释奠于先圣先师也天子云四时释奠于先师不及于先圣者则诸侯四时释奠亦不及先圣也始立学云必用币则四时常奠不用币也皇氏云行事必用币谓礼乐器成及出军之事其告用币而已案衅器用币下别具其文此行事必用币系于释奠之下皇氏乃离文析句其义非也注正义曰此谓诸侯新建国天子命之始立学也故王制云天子命之教然后为学是也知非天子始立学者以此下文云有国故则否是广记诸侯之国故知此始立学者据诸侯也但天子立虞夏殷周四代之学若诸侯止立时王一代之学有大学小学耳其所习经业皆于时王学中其乡学为庠故乡饮酒义曰迎賔于庠门之外注云庠乡学也若州党与乡同处共在乡学故学记云党有庠是乡之所居党也州及遂以下皆谓之序故州长春秋射于序学记云术有序郑云术当为遂是州遂为序也云先圣周公若孔子者以周公孔子皆为先圣近周公处祭周公近孔子处祭孔子故云若若是不定之辞立学为重故及先圣常奠为轻故唯祭先师此经始立学故奠先圣先师】
　　凡释奠者必有合也注国无先圣先师则所释奠者当与邻国合也有国故则否注若唐虞有夔龙伯夷周有周公鲁有孔子则各自奠之不合也音义【夔求龟反】凡大合乐必遂养老注大合乐谓春入学舍菜合舞秋颁学合声于是时也天子则视学焉遂养老者谓用其明日也乡饮酒乡射之礼明日乃息司正徴唯所欲以告于先生君子可也是养老之象类疏【正义曰此谓诸侯之国释奠之时若己国无先圣先师则合祭邻国先圣先师谓彼此二国共祭此先圣先师故云合也非谓就他国而祭之当遥合祭耳若鲁有孔子顔回余国祭之不必于鲁若己国有先圣先师则不须与邻国合也当各自祭故云有国故则否若唐虞有夔龙伯夷周有周公鲁有孔子是国故有此人则不与邻国合祭也凡大合乐必遂养老者明合乐之时天子视学于其明日必遂养老注正义曰经云凡大合乐者凡者非一之辞郑以大合乐谓春入学释菜合舞秋颁学合声者其月令季春大合乐则亦在其中以季春大合乐其文自明故郑不引之耳云于是时也天子则视学焉者周礼大胥春合舞秋合声虽无天子视学之文又月令季春大合乐天子亲往则明春合舞秋合声之时天子亦亲视学也云遂养老者谓用其明日也者案乡饮酒乡射礼明日乃息司正云徴唯所欲以告于先生君子可也先生谓致仕者君子谓乡中有徳行者此皆老人也故云是养老之象类】
　　凡语于郊者注语谓论説于郊学必取贤敛才焉或以徳进或以事举或以言扬注大乐正论造士之秀者升诸司马曰进士谓此矣曲艺皆誓之注曲艺谓小技能也誓谨也皆使谨习其事音义【技其彼反】以待又语注又语为后复论説也音义【复扶又反】三而一有焉注三説之中有一善则取之以有曲艺不必尽善乃进其等注进于众学者以其序注又以其艺为次谓之郊人逺之注俟事官之缺者以代之远之者不曰俊选曰郊人贱技艺音义【逺于万反注同】于成均以及取爵于上尊也注董仲舒曰五帝名大学曰成均则虞庠近是也天子饮酒于虞庠则郊人亦得酌于上尊以相旅音义【近附近之近】疏【正义曰此以下明官爵于学士已成者必取贤敛才焉者谓在于西郊学之中论説取贤敛其才能者以爵之也或以徳进者谓人能不同各随才用也徳谓有道徳者进谓用爵之也徳最为上故进之宜先也或以事举者事次徳者虽无徳而觧世事或吏治之属亦举用之也或以言扬者次事也扬亦进举之类互言之虽无徳无事而能言语应对堪为使命亦举用之曲艺皆誓之者曲艺谓小小技术若医卜之属也誓谨也若学士中虽无前三事而有小小技术欲授试考课皆且却之令谨习以待又语者又语谓后复论説之日令待后时若春待秋时也三而一有焉者谓小技艺者所説三事之中而一事有善者乃进其等者等辈类也若説三事有一善者则进于大众辈中也以其序者序次也虽得进众而不得与众为一犹使于其辈中自为髙下之次序也谓之郊人者虽有次序而待职缺当拟补之若国子学士未官之前俱为俊选而以小才技艺者未官之前不得同为俊选但名曰郊人言其犹在郊学也逺之者所以谓为郊人者是踈逺之故也于成均以及取爵于上尊也者成均则虞庠也上尊堂上之酒尊天子于成均之内饮酒以恩泽被及于此郊人其郊人虽贱亦得取爵于堂上之尊以相旅也所以荣之注正义曰语谓论课学士才能也郊西郊也周以虞庠为小学在西郊今天子亲视学于其西郊考课论説于西郊之学以西方成就之地故也或徧在西郊董仲舒为春秋繁露云成均为五帝之学虞庠是舜学则成均五帝学也以无正文故云近是也言虞庠近是成均凡饮酒之礼尊者酌于堂上之尊卑者酌于堂下之尊故特牲礼主人献賔及献众賔及长兄弟等及次賔及次兄弟等皆酌于堂下之尊以相旅是也今郊人虽贱亦得酌于堂上尊故云取爵于上尊】
