<!-- { "loadSidebar": true } -->
　　是故君子大牢而祭谓之礼匹士大牢而祭谓之攘注君子谓大夫以上攘盗窃也音义【匹士本或作正士攘如羊反上时掌反】疏【正义曰此一节说礼即须称中则得礼僭则盗窃君子大牢而祭谓之礼者君子大夫以上大夫常祭少牢遣奠及卒哭祔用大牢故祭用大牢而谓之礼也匹士大牢而祭谓之攘者匹士士也攘盗也士常祭特豚遣奠卒哭袝加一等少牢若用大牢则是盗窃用君子之礼也然不直言士而言匹士者庾云士言其微贱不得特使为介乃行故谓之匹也白虎通云庶人称匹夫者匹偶也与其妻偶隂阳相成之义也故论语云匹夫匹妇检于礼本时有匹字作正字者有通者云天子大夫常祭亦大牢故此文云大夫大牢谓之礼正也若诸侯大夫自常祭少牢加一等乃大牢耳少牢馈食是诸侯大夫礼也崔氏所用此义然卢王礼本并作匹字矣今定本及诸本并作正字熊氏依此本而为正字恐误也】
　　管仲镂簋朱纮山节藻棁君子以为滥矣注滥亦盗窃也镂簋谓刻而饰之大夫刻为龟耳诸侯饰以象天子饰以玉朱纮天子冕之纮也诸侯青组纮大夫士当缁组纮纁边栭谓之节梁上楹谓之棁宫室之饰士首本大夫达棱诸侯斵而砻之天子加密石焉无画山藻之礼也音义【镂簋力豆反下音轨纮音宏藻棁章恱反依字当作棳梁上侏儒柱栭音而棱力登反斵陟角反砻力工反】疏【正义曰此一节明奢而失礼之事管仲镂簋朱纮者此是不称之人也管仲齐大夫也簋黍稷器也纮冕之饰用组为之以其组从下屈而上属之于两旁垂余为缨此镂簋朱纮是天子之饰而管仲僭滥为之也山节者山节谓刻柱头为斗栱形如山也藻棁者谓画梁上短柱为藻文也此是天子庙饰而管仲僭为之也郑注明堂云山节刻欂栌为山也藻棁画侏儒柱为藻文也君子以为滥矣者君子识礼者也谓管仲行此事是为僭滥也注正义曰镂簋谓刻而饰之镂谓刻镂故知刻而饰之云大夫刻为龟耳者案少牢敦皆南首郑注云敦有首者尊者器饰也饰器象龟周之礼饰器各以其类龟有上下甲也龟簋声相近故知刻为龟也云诸侯饰以象者案燕礼有象觚故知饰以象也云天子饰以玉者案周礼九嫔云赞玉齍玉府云共玉阙　　　朱纮天子冕之纮也诸侯青组纮皆祭义文也云大夫士当缁组纮纁边者案士冠礼缁组纮纁边是士也阙　　　用纯大夫当杂故宜与士同也云栭谓之节梁上楹谓之棁者释宫云其梁上楹谓之棁孙炎云梁上侏儒柱阙　　　谓之节李廵本节作楶谓欂栌一名节皆斗栱也熊氏云栭上着木须檼谓之欂栌即今之防木也以欂栌与栭异物其说非也云宫室之饰士首本大夫达棱诸侯斵而砻之天子加密石焉者此庄二十四年谷梁传文彼云大夫斵之士斵本与此异案礼纬含文嘉云大夫达棱谓斵为四棱以达两端士首本者士斵去木之首本令细与尾头相应晋语及含文嘉并谷梁传虽其文小异大意畧同也此管仲所僭皆天子之礼知者明堂位云山节藻棁天子之庙饰故也】
　　晏平仲祀其先人豚肩不揜豆澣衣濯冠以朝君子以为隘矣注隘犹狭陋也祀不以少牢与无田者同不盈礼也大夫士有田则祭无田则荐澣衣濯冠俭不务新音义【澣又作浣户管反濯直角反朝直遥反隘本又作阨于卖反】是故君子之行礼也不可不慎也众之纪也纪散而众乱注言二大夫皆非也纪丝缕之数有纪疏【正义曰此一节论俭而不中礼非称之事豚肩不揜豆者晏平仲齐大夫也大夫祭用少牢士用特豚而平仲今用豚豚又过小并豚两肩不揜豆也必言肩者周人贵肩也肩在爼今云豆喻其小假豆言之其实在爼不在豆也澣衣濯冠以朝者大夫须鲜华之美而晏氏澣衣濯冠以朝君是不华也君子以为隘矣者隘狭也识礼君子评其大倹褊狭注正义曰与无田者谓与无田之上同不关大夫也无田大夫犹用羔羊也】
　　孔子曰我战则克祭则受福盖得其道矣注我我知礼者也克胜也疏【正义曰此一节论孔子述知礼之人自称战克祭受福之事我战则克祭则受福者又引郊特牲语结称也我谓知礼者克胜也言知礼之人战必胜祭必受福盖得其道矣者解所以战胜而祭受福也战胜祭受福是所谓得道不多不少随而称当也只为二大夫之不称也然此无战事只应云祭受福而此连言战者彼为二句相连故合引之也且彼因祭之田猎而教战选兵祭有战事注正义曰知非孔子自我者君子务在谦光不应自言祭祀受福之事故知述知礼者而言我也】
　　君子曰祭祀不祈注祈求也祭祀不为求福也诗云自求多福福由已耳音义【为于伪反下为母为父母皆同】不麾蚤注麾之言快也祭有时不以先之为快也齐人所善曰麾音义【摩本又作麾毁皮反齐人谓快为麾蚤音早】不乐葆大注谓器币也葆之言褒也音义【葆音保又保毛反本又作保】不善嘉事注嘉事之祭致夫人是也礼宜告见于先祖耳不善之而祭牲不及肥大荐不美多品注以礼之义有以小少为贵也疏【正义曰此一节论祭祀之事依礼而行不乐华美祭祀不祈者祈求也凡祭祀之礼本为感践霜露思亲而宜设祭以存亲耳非谓就亲祈福报也不麾蚤者麾快也蚤谓先时也孝子感霜露应心而思亲思亲而宜祭不以霜露未至而先时早设为快也不乐葆大者葆者褒也褒崇髙之称也祭之器币大小长短自有常宜币通丈八尺豆盛四升不以贵者贪髙大为之也不善嘉事者嘉事冠昏也人年二十成人自宜冠三十嗣世自宜昏若无亲者昏三月祭以告庙冠毕扫地而祭祢并是有为而然非谓善之而设祭牲不及肥大者谓郊牛茧栗宗庙角握社稷尺各有所宜不必须并及肥大也荐不美多品者荐祭品味宜有其定不以多为美故郊特牲而社稷大牢是也注正义曰案郑志答赵商问祭祀不祈商案周礼设六祈之科祷禳而祭无不祈故敢问礼记者何义也郑答云祭祀常礼以序孝敬之心当专一其志而已祷祈有为言之主于求福岂礼之常也又郑发墨守云孝子祭祀惟致其诚信与其忠敬而已不求其为而祝尸嘏主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之若此祭祀内尽己心外亦有祈福之义也案桓三年齐侯使仲年来聘致夫人于时公取文姜三月庙见故仲年来致夫人于时无祭而云嘉事之祭者当致夫人之时必告庙也故曾子问卿大夫取妻三月有庙见之礼】
　　孔子曰臧文仲安知礼夏父弗綦逆祀而弗止也燔柴于奥注文仲鲁公子彄之曽孙臧孙辰也庄文之间为大夫于时为贤是以非之不正礼也文二年八月丁卯大事于大庙跻僖公始逆祀是夏父弗綦为宗伯之为也奥当为爨字之误也或作灶礼尸卒食而祭饎爨饔爨也时人以为祭火神乃燔柴音义【父音甫不綦音忌不亦作弗燔音烦又芳云反奥依注作爨七乱反下同彄苦侯反大庙音泰下注大平下文大庙并同跻子西反升也本又作隮饎爨昌志反下七乱反】夫奥者老妇之祭也盛于盆尊于瓶注老妇先炊者也盆瓶炊器也明此祭先炊非祭火神燔祭似失之音义【盛音成缾歩丁反】疏【正义曰此以下引仲尼证不得所宜之人也文仲鲁大夫也事庄闵僖文四君时人众尊为知礼故孔子证其不知礼之事以讥时人也夏父弗綦逆祀而弗止也者此非礼之一事也鲁闵公僖公俱是庄公之子闵适而少僖庶而大庄公死而立闵为君僖时为臣闵少而死后乃立僖为君僖死僖公子文公立文二年八月丁卯大事于大庙是时夏父弗綦为宗伯典礼佞文公云吾见新鬼大故鬼小使列昭穆以闵置僖下是臣在君上为逆乱昭穆时臧文仲为卿大夫见有此逆祀之事而不谏使止故云安知礼也燔柴于奥者此又非礼之事奥音爨爨以爨煑为义也礼祭至尸食竟而祭爨神言其有功于人人得饮食故祭报之而夏父弗綦为礼官谓爨神是火神而遂燔柴祭之此是失礼而文仲又不能谏止之又为不知礼也夫奥者老妇之祭也者既讥燔柴于爨又明祭爨不可以燔柴之义爨者是老妇之祭其祭卑唯盛食于盆盛酒于瓶卑贱若此何得燔柴祭之也注正义曰云文仲鲁公子彄之曽孙臧孙辰也者案世本孝公生僖伯彄彄生哀伯达达生伯氏瓶瓶生文仲辰是公子彄曽孙也云庄文之间为大夫者案庄二十八年臧孙辰告籴于齐文二年纵逆祀是庄文之间为大夫云于时为贤者襄二十四年左传云先大夫曰臧文仲既没其言立于后世死犹不朽是于时为贤也云文二年八月丁卯大事于大庙跻僖公始逆祀者案文二年公羊传云大事者何大祫也逆祀奈何先祢而后祖也何休云近取法春秋惠公与庄公当同南面西上隐桓与闵僖亦当同北面西上闵僖为兄弟以继代言之有父子君臣之道此恩义逆顺故云先祢后祖此公羊之义也案外传云跻僖公弗綦云明为昭其次为穆以此言之终文公至惠公七世惠公为昭隐公为穆桓公为昭庄公为穆闵公为昭僖公为穆今跻僖公为昭闵公为穆自此以下昭穆皆逆故定公八年顺祀先公服氏云自跻僖公以来昭穆皆逆是同国语之说与何休义异公羊董仲舒说跻僖公逆祀小恶也左氏说为大恶也许君谨案同左氏说郑駮之云兄弟无相后之道登僖公主于闵公主上不顺为小恶也如郑此意正以僖在闵上谓之为昭非昭穆也云奥当为爨字之误也者下文云老妇之祭盛于盆尊于瓶故知非奥也奥者夏祀灶神其礼尊以老妇配之耳故中霤礼祭灶先荐于奥有主有尸用特牲迎尸以下畧如祭宗庙之礼是其事大也爨者宗庙祭祀尸卒食之后特祭老妇盛于盆尊于瓶是其事小也云或作灶者诸礼记本有作灶字故云或也云礼尸卒食而祭饎爨饔爨也者特牲记注旧说云宗妇祭饎爨烹者祭饔爨用黍肉而已无笾豆爼云时人以为祭火神乃燔柴者依尸卒食而祭饎爨饔爨当时失礼又以此为祭火神遂乃燔柴故文云燔柴于奥明失礼也皇氏云弗綦既以逆祀为是又以燔柴祭爨为是云祭火神乃燔柴者熊氏云宗伯以实柴祀日月星辰有大火之次故祭火神乃燔柴案异义灶神今礼戴说引此燔柴盆瓶之事古周礼说颛顼氏有子曰黎为祝融祀以为灶神许君谨案同周礼郑駮之云祝融乃古火官之长犹后稷为尧司马其尊如是王者祭之但就灶陉一何陋也祝融乃是五祀之神祀于四郊而祭火神于灶陉于礼乖也如郑此言则祝融是五祀之神祀于郊奥者正是灶之神常祀在夏以老妇配之有俎及笾豆设于灶陉又延尸入奥爨者宗庙祭后直祭先炊老妇之神在于爨灶此祝融并奥及爨三者所以不同也】
