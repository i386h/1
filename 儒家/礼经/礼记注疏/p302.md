<!-- { "loadSidebar": true } -->
<经部,礼类,礼记之属,礼记注疏>
　　钦定四库全书
　　礼记注疏卷五十六
　　汉郑氏注　唐陆徳明音义　孔頴达疏
　　奔丧
　　奔丧之礼始闻亲丧以哭答使者尽哀问故又哭尽哀注亲父母也以哭答使者惊怛之哀无辞也问故问亲丧所由也虽非父母闻丧而哭其礼亦然也音义【奔丧此正字也説文云从哭亾亾亦声也哭空木反使色吏反注同怛都达反】疏【正义曰此一篇縂明奔五服之丧也从始闻至于丧所成服之节今各随文解之此一节论初闻之节五服皆然故郑注云虽非父母闻丧而哭其礼亦然郑必知五服皆然者以下文云日行百里不以夜行唯父母之丧见星而行别云唯父母则知以前兼五服也】遂行日行百里不以夜行注虽有哀戚犹辟害也昼夜之分别于昏明哭则遂行者不为位音义【辟音避分扶问反又方云反别彼列反】唯父母之丧见星而行见星而舍注侵晨冒昬弥益促也言唯着异也音义【冒亡北反又亡报反着张虑反】若未得行则成服而后行注谓以君命有爲者也成丧服得行则行音义【爲于僞反一音如字】过国至竟哭尽哀而止注感此念亲音义【竟音境下同】哭辟市朝注爲惊众也音义【辟音避朝直遥反爲于僞反】望其国竟哭注斩衰者也自是哭且遂行音义【衰七雷反后皆同】疏【正义曰此一节论奔丧在路至其国竟奔赴之节若未得行则成服而后行者此奉君命而使使事未了不可以己私丧废于公事故成服以俟君命则人代己也注正义曰郑云此者恐成服之后即便得行故明之云若成服已后得行则可行若未得行即不可行案聘礼云行至他国竟上而誓众使次介假道是国竟行礼之处去时亲在今返亲亡故哭尽哀戚感此念亲也凡闻丧若闻父母之丧其哭之不离闻丧之处不得爲位即奔之也若有君命未得奔丧者虽父母之丧既闻丧而哭又为位更哭也斩衰者也自是哭且遂行者以下云齐衰望乡而哭大功望门而哭则知斩衰望其国竟而哭且遂行虽云斩衰其实母之齐衰亦然也】至于家入门左升自西阶殡东西面坐哭尽哀括髪袒注括髪袒者去饰也未成服者素委貌深衣已成服者固自丧服矣音义【括古活反袒徒旱反去羗吕反】降堂东即位西乡哭成踊注已殡者位在下音义【乡许亮反下西乡同】袭绖于序东绞带反位拜賔成踊注袭服衣也不于又哭乃绖者发丧已逾日节于是可也其未小敛而至与在家同耳不散带者不见尸柩凡拜賔者就其位既拜反位哭踊音义【绞古卯反下同徐户交反成踊音勇散悉但反】送賔反位有賔后至者则拜之成踊送賔皆如初众主人兄弟皆出门出门哭止阖门相者告就次注次倚庐也音义【阖户腊反相息亮反下相者皆同倚于绮反】于又哭括髪袒成踊于三哭犹括髪袒成踊注又哭至明日朝也三哭又其明日朝也皆升堂括髪袒如始至必又哭三哭者象小敛大敛时杂记曰士三踊其夕哭从朝夕哭不括髪不袒不踊不以为数音义【不以数也色主反本亦作不以为数数色具反】三日成服拜賔送賔皆如初注三日三哭之明日也既哭成其服丧服杖于序东疏【正义曰此一节明父母之丧奔至于家哭及袒踊成服之节明父母之丧奔入中门之左也升自西阶者曲礼云为人子者升降不由阼阶今父母新死未忍异于生故不忍当阼阶也故升自西也括髪袒者丧已经日不笄纚故即括髪袒也若寻常在家亲始丧则笄纚至明日小敛毕乃括髪此所奔者谓主人也故下云奔丧者非主人则主人为之拜賔此既亲拜賔故知主人也此谓奔父之丧若母之丧又哭则免此下文云又哭括髪袒故知为父也此谓未成服也故下云三日成服袭绖于序东者谓在堂下当序墙之东非谓堂下之序东也送賔皆如初者谓前送賔毕而反位后送賔亦毕而反位故云皆如初也于又哭括髪袒成踊于三哭犹括髪袒成踊者括髪袒皆在堂上殡东西面成踊则在堂下之东西面位也三日成服拜賔送賔皆如初者谓于堂下之东拜賔成踊送賔反位故云皆如初也注正义曰知素委貌深衣者案曽子问篇云壻亲迎女在涂遭丧女改服布深衣缟总女人之缟总似男子之素冠故知布深衣素冠又小记云逺葬者比反哭者皆冠及郊而后免明知在路皆冠也此素委貌谓士庶人若大夫以上则素弁也案士丧礼小敛讫降自西阶即位故知殡毕位在下小敛之后未殡之前虽降在堂下仍更升堂至既殡之后则长在阼阶之下故云既殡位在下也云不于又哭乃绖者案士丧礼小敛讫奉尸侇于堂降成踊乃绖于序东在家小敛当奔之礼又哭既小敛着绖则合又哭乃绖故云不于又哭乃绖者发丧已逾日节于是可也云其未小敛而至与在家同耳者谓威仪节度与在家同其带绖等自用其奔丧日数也云不散带者不见尸柩者以士丧礼云既小敛带绖散麻三日乃绞垂今奔丧初至则绞带与在家异故云不散麻者不见尸柩也知此绞带非象革带之绞带而必以为绖之散垂而绞之者以杂记云亲者终其麻带绖之日数彼带绖谓绖之垂者是主人成绖之后明知此绞带亦谓绖之散垂而绞之故不以为象革带之绞带且要带为重象革带之绞带为轻此绞当举重者不应举轻之绞带故以为绞绖之垂者知又哭三哭皆升堂括髪袒者约士丧礼小敛大敛主人皆升堂故知此皆升堂也引杂记云士三踊其夕哭从朝夕哭不括髪不袒不踊者彼云三踊夕无踊唯称三踊此云三哭而不踊故知夕虽哭而不踊故数夕哭但云三哭不袒者以小记篇云三日五哭三袒既云三袒故知夕不袒也知在序东者约士丧礼文】
　　奔丧者非主人则主人爲之拜賔送賔奔丧者自齐衰以下入门左中庭北面哭尽哀免麻于序东即位袒与主人哭成踊注不升堂哭者非父母之丧统于主人也麻亦绖带也于此言麻者明所奔丧虽有轻者不至丧所无改服也凡袒者于位袭于序东袒袭不相因位此麻乃袒变于爲父母也音义【爲于僞反注变于爲父下注爲母皆同齐音咨下同免音问下及注皆同】于又哭三哭皆免袒有賔则主人拜賔送賔注又哭三哭亦入门左中庭北面如始至时也丈夫妇人之待之也皆如朝夕哭位无变也注待奔丧者无变嫌賔客之也于賔客以哀变爲敬此骨肉哀则自哀矣故于此乃言待之明奔丧者至三哭犹不以序入也疏【正义曰此一节明奔齐衰以下之丧注正义曰不升堂哭者非父母之丧统于主人者解前文奔丧升自西阶此云中庭北面故云不升堂哭者非父母之丧统属于主人以主人待奔之人但在东阶之下不升堂故奔丧者在中庭北面继统于主人也主人唯馈奠有事之时乃升堂若寻常无事恒在堂下也下文云奔母之丧则前经升自西阶者是奔父之丧此云奔母之丧者其实奔父母丧亦升自西阶故下经奔母之丧直云西面哭不云升从上文也云于此言麻者明所奔丧虽有轻者不至丧所无改服也者熊氏及沈氏以父母之丧来至丧所乃改服袭绖带若齐衰以下之丧亦至丧所乃免麻而改服也今此齐衰来至丧所若不称麻恐是轻丧在路之上已改服着麻故于此至家乃称麻欲明所奔之丧虽有轻丧不来至丧所无道路之上改服着麻故云明所奔丧虽有轻者不至丧所无改服也皇氏以为谓奔齐衰之丧不至丧所谓不升堂全不解注意其义非也此麻则带绖变文耳云凡袒者于位袭于序东袒袭不相因位者此奔齐衰之丧经云免麻于序东即位袒是袒在于位也免麻于序东麻即袭也序东在位北隠暎于序是袒袭不相因位也云此麻乃袒变于爲父母也者以此经先云免麻乃云即位袒案上文父母之丧先云括髪袒乃云袭绖于序东是与父母异也故云此麻乃袒变于为父母也郑知又哭三哭如始至时者以上奔父之丧又哭三哭皆括髪袒成踊如初至则知齐衰以下之丧又哭三哭皆如初至时待奔丧者无变嫌賔客之者释所云不变义也礼以变为敬若有客则拜賔与之成踊示敬賔故变也今此奔者是骨肉之恩哀则哀矣则不须为变明不如賔客也云于此乃言待之明奔丧者至三哭犹不以序入也者言主人男女待此奔者应就初哭成踊下而言之今方于三哭以后言之者若平常五属入哭则与主人为次重者前轻者后今奔丧者急哀但独入哭不俟主人为次序非唯初至如此至主人又哭三哭皆然故于三哭之下明其待之无变明悉如初至三哭犹不以常礼次序以入此谓男子奔丧故待之无变若妇人奔丧则待异于男子与賔客同故下文妇人奔丧东髽即位与主人拾踊注云拾更也主人与之更踊賔客之是待妇人为賔客礼以妇人外成适他族故也虽以賔客待之亦为异于賔客之礼故杂记云妇人奔丧入自闱门升自侧偕注入自闱门升自侧阶异于女賔若女宾则丧大记篇云寄公夫人入自大门今此入闱门是异于女賔以妇人虽是外成以本天属不得全同女賔故也】
　　奔母之丧西面哭尽哀括髪袒降堂东即位西乡哭成踊袭免绖于序东拜賔送賔皆如奔父之礼于又哭不括髪注爲母于又哭而免轻于父也其他则同音义【而免本或作而不免者非】疏【正义曰此一经论奔母之丧节也此谓适子故经云拜賔送賔皆如奔父之礼若庶子则亦主人爲之拜宾送賔注正义曰此文又哭不括髪与丧服小记篇云又哭而免其理虽同其日则异于丧服小记据在家小敛之后又哭之时不括髪而免也此则从外奔丧至内乃不括髪而免也】
　　妇人奔丧升自东阶殡东西面坐哭尽哀东髽即位与主人拾踊注妇人谓姑姊妹女子子也东阶东面阶也妇人入者由闱门东髽髽于东序不髽于房变于在室者也去纚大紒曰髽拾更也主人与之更踊賔客之音义【髽侧反拾其刼反注同闱音违旧音晖去起吕反纚色买所绮二反紒音计更音庚下同】疏【正义曰此妇人奔丧之礼也注正义曰妇人入者由闱门知入自闱门者杂记篇文以诸侯夫人奔丧入自闱门明卿大夫以下妇人皆从闱门入也闱门谓东邉之门云髽于东序者以男子之免在东序故知妇人亦髽于东序就掩映之处在堂上也男子则堂下也经云升自东阶者谓东面之阶故杂记云升自侧阶云不髽于房变于在室者熊氏云亦未殡之前妇人髽于室故士丧礼云妇人髽于室若既殡之后室中是神之所处妇人在堂当髽于东房今此妇人始来奔丧故髽于东序耳此文据天子诸侯之礼案大记云妇人髽带麻于房中注云天子诸侯之礼房中则西房也云去纚大紒曰髽者郑注士丧礼云髽之异于髻髪者既去纚而以髪爲大紒如今妇人露紒其象也】
