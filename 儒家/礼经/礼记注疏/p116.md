<!-- { "loadSidebar": true } -->
　　曾子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉注重喻轻也私丧家之丧也丧服四制曰门外之治义断恩音义【治直吏反断丁乱反】于是乎有过时而弗除也君之丧服除而后殷祭礼也注谓主人也支子则否音义【除如字徐直虑反】疏【正义曰此一节论臣有君亲之丧当隆于君之事各依文解之孔子曰有君丧服于身不敢私服又何除焉者答以重喻轻也门外之治义断恩若身有君服后遭亲丧则不敢爲亲制服也又何除焉者谓丧成服爲重始除服爲轻末在亲重始之日尚不获伸况轻末之时而可行乎故云又何除焉君之丧服除而后殷祭礼也者殷祭谓小大二祥祭也以其礼大故曰殷也言初乃爲身有君服不敢爲亲私除若君服除后乃可爲亲行私丧二祥之祭以伸孝心也故卢氏云殷祭盛也君服除乃行释私服之礼庾蔚云今月除君服明月可小祥又明月可大祥犹若久丧不葬者也若未有君服之前私服己小祥者除君服后但大祥而可己有君服之时已私服或未小祥是以总谓之殷祭而不得云再祭殷大也小大二祥变除之大祭故谓之殷祭也禘祫者祭之大故亦谓之殷祭但此论大夫士则不应有禘祫此殷是释除之祭也有殷事则之君所郑以爲朔月月半荐新之奠此又比朝夕爲大也各有所指不嫌殷名同也注正义曰主人谓适子仕官者适子主祭祀故二祥待除君服而后行也若支子仕官虽不得除私服而其家适子已行祥祭庶子于后无所复追祭故云否也】
　　曾子曰父母之丧弗除可乎注以其有终身之忧疏【正义曰曾子又疑云圣人制变更之期情礼之杀使送死有己复生有节是不许人子有不除之丧若适子除君服后乃有殷祭之事如丧久不葬者此则可解若庶子除君服后无复殷祭之事便是其爲父母之服一生不有除説之事此于礼许得可乎】孔子曰先王制礼过时弗举礼也非弗能勿除也患其过于制也故君子过时不祭礼也注言制礼以爲民中过其时则不成礼音义【中如字又竹仲反】疏【正义曰据制以答此所以不除意也孔子言先王制礼各有时节若过则不追举是礼之意也勿犹不也言今日不追除服者非是不能除改也爲此不除正是患其过于圣人之礼制也故又引君子过时不举之事以证之过时不祭谓春雨露既濡君子履之怵惕思亲思亲故设祭若春时或有事故不得行祭至夏乃行夏祭不复追补春祭是过时不祭以爲礼也若过时不除如适子仕者除君服后犹得行殷祭其四时之祭过时所以不追者假今春夏祭本爲感春夏而祭至秋非时故不追也且今年春夏虽过时至明年防应复有春夏故当时则祭过时不补前祭祥非爲感时正是孝子爲存亲存亲则前后无异故除君服己伸孝心也】
　　曾子问曰君薨既殡而臣有父母之丧则如之何孔子曰归居于家有殷事则之君所朝夕否注居家者因其哀后隆于父母殷事朔月月半荐新之奠也疏【正义曰殷大也孔子答云君殡既讫君所无事父母新丧故归于家以治父母之丧若君丧有朔月月半荐新大事则臣之适君所以哭君若凡常朝夕则不往哭君唯在家爲父母治丧故云朝夕否若臣有父母之丧既殡而后有君丧则归君所若父母之丧有殷事之时则来归家平常朝夕则不来恒在君处注正义曰君薨既殡是君丧在前殡后亲死是父母丧在后亲丧痛甚恒居于家是隆于父母也】曰君既啓而臣有父母之丧则如之何孔子曰归哭而反送君注言送君则既葬而归也归哭者服君服而归不敢私服也疏【正义曰曾子上问既殡今问既啓故云君既啓而臣有父母之丧则如之何孔子答曰归哭父母而反往送君既葬毕还来归家而治父母之丧以此言之父母之丧既啓而有君之丧则亦往哭于君所而反送父母父母葬毕而居君所注正义曰知既葬而归者以言送君则葬罢而归则不待君之虞祭也其君丧祔与卒哭未知臣往君所与否云归哭者服君服而归不敢私服也者谓归哭父母犹服君服不私服也知不私服者上文云有君丧服于身不敢私服故知不私服也】曰君未殡而臣有父母之丧则如之何孔子曰归殡反于君所有殷事则归朝夕否注其哀杂主于君大夫室老行事士则子孙行事注大夫士其在君所之时则摄其事大夫内子有殷事亦之君所朝夕否注谓夫之君既殡而有舅姑之丧者内子大夫妻也妻爲夫之君如妇爲舅姑服齐衰音义【适丁歴反】疏【正义曰前问君既殡及既啓而有父母之丧今问君未殡而臣有父母之丧如之何孔子答曰归殡父母讫反于君所以殡君恒在君所家有殷事之时则暂归于家若寻常朝夕则不得归也故云朝夕否卢氏云归殡反于君所者人君五日而殡故可以归殡父母而往殡君也若其临君之殡日卢云归哭父母而来殡君则殡君讫乃还殡父母也以此言之臣有父母之丧未殡而有君丧去君殡日虽逺祗得待殡君讫而还殡父母以共君尊故也大夫室老行事士则子孙行事者以大夫士有殷事在君所之时则在家之殷事之奠有阙若朝夕恒在君所之时则在家朝夕之奠亦阙奠不可废其大夫尊故遣室老摄行其事士卑则子孙摄行其事大夫内子有殷事亦之君所朝夕否者上文明大夫礼节此明妇人之进止君既殡而归有舅姑之丧大夫者卿之总号内子者卿之适妻以前问君薨既殡有父母之丧此明君既殡后而妇有舅姑之丧归居于家君有殷事之时亦之君所云亦者谓亦同其夫也非但夫往君所妻亦往君所也若寻常朝夕则不往君所举此一条妇同于夫则君既啓及君未殡而有舅姑之丧其礼悉同夫也注正义曰以君未殡则君哀重而父母又丧是亲哀亦重君与亲哀既半相杂君爲尊故主意于君故寻常恒在君所案僖二十四年左传云晋赵姬请以叔隗爲内子而已下之叔隗爲赵衰妻是大夫适妻也若对而言之则卿妻曰内子大夫妻曰命妇若散而言之则大夫是卿之总号其妻亦总名爲内子云妻爲夫之君如妇爲舅姑服齐衰者此丧服文也】
　　贱不诔贵防不诔长礼也注诔累也累列生时行迹诔之以作諡諡当由尊者成音义【诔力水反谓諡也行下孟反諡音示徐又以二反】唯天子称天以诔之注以其无尊焉春秋公羊说以爲读诔制諡于南郊若云受之于天然诸侯相诔非礼也注礼当言诔于天子也天子乃使大史赐之諡疏【正义曰此一节论諡由尊者出之事贱不诔贵诔累也谓贱不得累列贵者之行而爲諡防不得累列长者之行而作諡如此是其礼也所以然者凡諡表其实行当由尊者所爲若使防贱者爲之则名欲光扬在上之美有乖实事故不爲也唯天子称天以诔之者诸侯及大夫其上犹有尊者爲之作諡其天子则更无尊于天子者故唯爲天子作諡之时于南郊告天示若有天命然不敢自专也诸侯相诔非礼也者非但贱不诔贵平敌相诔亦爲不可故云诸侯相诔非礼也既贱不诔贵案襄十三年左传楚子囊爲共王作諡者春秋乱世不能如礼此不言君臣兄弟而言贵贱长防者广包余人非唯君臣兄弟而已注正义曰案郑之时説公羊者而爲此言故白虎通云天子崩大臣至于南郊称天以諡之者爲人臣子莫不欲褒大其君掩恶扬善故至南郊明不得欺天也案白虎通云君薨请諡世子赴告于天子天子唯遣大夫防葬而諡之又檀弓云公叔文子卒其子戍请諡于君曰日月有时将葬矣请所以易其名者大夫当请诔于君则诸侯理当请诔于天子云天子乃使大史赐之諡者案大史职云小丧赐諡郑云小丧卿大夫也卿大夫言赐之諡明诸侯之丧亦然】
