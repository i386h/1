<!-- { "loadSidebar": true } -->
　　礼记音义【此记二礼之遗阙故名礼记】疏【正义曰夫礼者经天地理人伦本其所起在天地未分之前故礼运云夫礼必本于太一是天地未分之前已有礼也礼者理也其用以治则与天地俱兴故昭二十六年左传称晏子云礼之可以为国也久矣与天地并但于时质略物生则自然而有尊卑若羊羔跪乳鸿鴈飞有行列岂由教之者哉是三才既判尊卑自然而有但天地初分之后即应有君臣治国但年代緜逺无文以言案易纬通卦騐云天皇之先与乾曜合元君有五期辅有三名注云天之用事五行王亦有五期辅有三名公卿大夫也又云遂皇始出握机矩注云遂皇谓遂人在伏牺前始王天下也矩法也言遂皇持斗机运转之法指天以施政教既云始王天下是尊卑之礼起于遂皇也持斗机以施政教者即礼纬斗威仪云宫主君商主臣角主父徴主子羽主夫少宫主妇少商主政是法北斗而为七政七政之立是礼迹所兴也郑康成六艺论云易者隂阳之象天地之所变化政教之所生自人皇初起人皇即遂皇也既政教所生初起于遂皇则七政是也六艺论又云遂皇之后歴六纪九十一代至伏牺始作十二言之教然则伏牺之时易道既彰则礼事弥着案谯周古史考云有圣人以火徳王造作鑚燧出火教民熟食人民大悦号曰遂人次有三姓乃至伏牺制嫁娶以俪皮为礼作琴瑟以为乐又帝王世纪云燧人氏没包牺氏代之以此言之则嫁娶嘉礼始于伏牺也但古史考遂皇至于伏牺唯经三姓六艺论云歴六纪九十一代其文不同未知孰是或于三姓而为九十一代也案广雅云一纪二十七万六千年方叔机注六艺论云六纪者九头纪五龙纪摄提纪合洛纪连通纪序命纪凡六纪也九十一代者九头一五龙五摄提七十二合洛三连通六序命四凡九十一代也但伏牺之前及伏牺之后年代参差所说不一纬纷纭各相乖背且复烦而无用今并略之唯据六艺论之文及帝王世纪以为説也案易系辞云包牺氏没神农氏作案帝王世纪云伏牺之后女娲氏亦风姓也女娲氏没次有大庭氏柏皇氏中央氏栗陆氏骊连氏赫胥氏尊卢氏浑沌氏昊英氏有巢氏朱襄氏葛天氏隂康氏无懐氏凡十五代皆袭伏牺之号然郑以大庭氏是神农之别号案封禅云无懐氏在伏牺之前今在伏牺之后则世纪之文未可信用世纪又云神农始教天下种谷故人号曰神农案礼运云夫礼之初始诸饮食燔黍捭豚蒉桴而土鼓又明堂位云土鼓苇籥伊耆氏之乐又郊特牲云伊耆氏始为蜡蜡即田祭与种谷相协土鼔苇籥又与蒉桴土鼔相当故熊氏云伊耆氏即神农也既云始诸饮食致敬鬼神则祭祀吉礼起扵神农也又史记云黄帝与蚩尤战于鹿则有军礼也易系辞黄帝九事章云古者葬诸中野则有凶礼也又论语撰考云轩知地利九牧倡教既有九州之牧当有朝聘是賔礼也若然自伏牺以后至黄帝吉凶賔军嘉五礼始具皇氏云礼有三起礼理起于太一礼事起于遂皇礼名起于黄帝其礼理起于太一其义通也其礼事起于遂皇礼名起于黄帝其义乖也且遂皇在伏牺之前礼运燔黍捭豚在伏牺之后何得以祭祀在遂皇之时其唐尧则舜典云修五礼郑康成以为公侯伯子男之礼又云命伯夷典朕三礼五礼其文亦见经也案舜典云类于上帝则吉礼也百姓如防考妣则凶礼也羣后四朝则賔礼也舜征有苖则军礼也嫔于虞则嘉礼也是舜时五礼具备直云典朕三礼者据事天地与人为三礼其实事天地唯吉礼也其余四礼并人事兼之也案论语云殷因于夏礼周因于殷礼则礼记总陈虞夏商周则是虞夏商周各有当代之礼则夏商亦有五礼郑康成注大宗伯唯云唐虞有三礼至周分为五礼不言夏商者但书篇散亡夏商之礼絶灭无文以言故据周礼有文者而言耳武王没后成王防弱周公代之摄政六年致太平述文武之德而制礼也故洛诰云考朕昭子刑乃单文祖德又礼记明堂位云周公摄政六年制礼作乐颁度量于天下但所制之礼则周官仪礼也郑作序云礼者体也履也统之于心曰体践而行之曰履郑知然者礼器云礼者体也祭义云礼者履此者也礼记既有此释故郑依而用之礼虽合训体履则周官为体仪礼为履故郑序又云然则三百三千虽混同为礼至于并立俱陈则曰此经礼也此曲礼也或云此经文也此威仪也是周礼仪礼有体履之别也所以周礼为体者周礼是立治之夲统之心体以齐正于物故为体贺玚云其体有二一是物体言万物贵贱髙下小大文质各有其体二曰礼体言圣人制法体此万物使髙下贵贱各得其宜也其仪礼但明体之所行践履之事物虽万体皆同一履履无两义也于周之礼其文大备故论语云周监于二代郁郁乎文哉吾从周也然周既礼道大用何以老子云失道而后徳失徳而后仁失仁而后义失义而后礼礼者忠信之薄道徳之华争愚之始故先师凖纬之文以为三皇行道五帝行徳三王行仁五霸行义若失义而后礼岂周之成康在五霸之后所以不同者老子盛言道德质素之事无为静黙之教故云此也礼为浮薄而施所以抑浮薄故云忠信之薄且圣人之王天下道徳仁义及礼并蕴于心但量时设教道徳仁义及礼须用则行岂可三皇五帝之时全无仁义礼也殷周之时全无道徳也老子意有所主不可据之以难经也既周礼为体其周礼见于经籍而名异者见有七处按孝经说云经礼三百一也礼器云经礼三百二也中庸云礼仪三百三也春秋説云礼经三百四也礼説云有正经三百五也周官外题谓为周礼六也汉书艺文志云周官经六篇七也七者皆云三百故知俱是周官周官三百六十举其大数而云三百也其仪礼之别亦有七处而有五名一则孝经説春秋及中庸并云威仪三千二则礼器云曲礼三千三则礼説云动仪三千四则谓为仪礼五则汉书艺文志谓仪礼为古礼经凡此七处五名称谓并承三百之下故知即仪礼也所以三千者其履行周官五礼之别其事委曲条数繁广故有三千也非谓篇有三千但事之殊别有三千条耳或一篇一则有数条之事今行于世者唯十七篇而已故汉书艺文志云汉初髙堂生传礼十七篇是也至武帝时河间献王得古礼五十六篇献王献之又六艺论云后得孔子壁中古文礼凡五十六篇其十七篇与髙堂生所传同而字多异其十七篇外则逸礼是也周礼为夲圣人体之仪礼为末贤人履之故郑序云体之谓圣履之为贤是也既周礼为本则重者在前故宗伯序五礼以吉礼为上仪礼为末则轻者在前故仪礼先冠昏后防祭故郑序云二者或施而上或循而下其周礼六艺论云周官壁中所得六篇汉书説河间献王开献书之路得周官有五篇失其冬官一篇乃购千金不得取考工记以补其阙汉书云得五篇六艺论云得其六篇其文不同未知孰是其礼记之作出自孔氏但正礼残缺无复能明故范武子不识殽烝赵鞅及鲁君谓仪为礼至孔子没后七十二之徒共撰所闻以为此记或録旧礼之义或录变礼所由或兼记体履或杂序得失故编而录之以为记也中庸是子思伋所作缁衣公孙尼子所撰郑康成云月令吕不韦所修卢植云王制谓汉文时博士所录其余众篇皆如此例但未能尽知所记之人也其周礼仪礼是礼记之书自汉以后各有传授郑君六艺论云按汉书艺文志儒林传云传礼者十三家唯髙堂生及五传弟子戴徳戴圣名在也又案儒林传云汉兴髙堂生传礼十七篇而鲁徐生善为容孝文时徐生以容为礼官大夫瑕邱萧以礼至淮阳太守孟卿东海人事萧以授戴徳戴圣六艺论云五传弟子者熊氏云则髙堂生萧孟卿后仓及戴徳戴圣为五也此所传皆仪礼也六艺论云今礼行于世者戴徳戴圣之学也又云戴徳传记八十五篇则大戴礼是也戴圣传礼四十九篇则此礼记是也儒林传云大戴授琅邪徐氏小戴授梁人桥仁字季卿扬荣字子孙仁为大鸿胪家世传业其周官者始皇深恶之至孝武帝时始开献书之路既出于山岩屋壁复入秘府五家之儒莫得见焉至孝成时通人刘歆校理秘书始得列序着于录略为众儒排弃歆独识之知是周公致太平之道河南缑氏杜子春永平时初能通其读郑众贾逵徃受业焉其后马融郑之等各有传授不复繁言也】曲礼上第一音义【本或作曲礼上者后人加也檀弓杂记放此曲礼者是仪礼之旧名委曲説礼之事】疏【正义曰案郑目录云名曰曲礼者以其篇记五礼之事祭祀之説吉礼也防荒去国之説凶礼也致贡朝防之説賔礼也兵车旌鸿之説军礼也事长敬老执贽纳女之説嘉礼也此于别录属制度案郑此説则此曲礼篇中有含五礼之义是以经云祷祠祭祀之説当吉礼也送防不由径嵗凶年谷不登又云大夫士去国如此之类是防荒去国之説当凶礼也五官致贡曰享天子当宁而立曰朝相见于郤地曰防如此之类是致贡朝防之説当賔礼也兵车不式前有水则载青旌如此之类是兵车旌鸿之説当军礼也侍坐于长者故君子式黄发妇人之贽椇榛枣栗纳女于天子如此之类是事长敬老执贽纳女之説当嘉礼也必知执贽当妇人之贽者以其士相见郑目录以士执贽为賔礼故也此篇既含五礼故其篇名为由礼曲礼之与仪礼其事是一以其屈曲行事则曰曲礼见于威仪则曰仪礼但曲之与仪相对周礼统心为号若总而言之则周礼亦有曲名故艺文志云帝王为政世有损益至周曲为之防事为之制故曰经礼三百威仪三千是二礼互而相通皆有曲称也云上者对下生名本以语多简防重大分为上下更无义也第一者小尔雅云第次也吕靖云一者数之始礼记者一部之大名曲礼者当篇之小目既题曲礼于上故着礼记于下以配注耳郑氏者姓郑名字康成北海髙密县人前汉仆射郑崇八世之孙也后汉征为大司农年七十四乃卒然郑亦附卢马之本而为之注注者即解书之名但释义之人多称为传传谓传述为义或亲承圣防或师儒相传故云传今谓之注者谦也不敢传授直注已意而已若然则传之与注各出已情皇氏以为自汉以前为传自汉以后为注然王肃在郑之后何以亦谓之传其义非也】
　　曲礼下第二疏【正义曰按郑目录云义与前篇同简防重多分为上下】
　　檀弓上第三音义【檀弓鲁人檀大丹反姓也弓名以其善于礼故以名篇】疏【正义曰按郑目录云名曰檀弓者以其记人善于礼故着姓名以显之姓檀名弓今山阳有檀氏此于别录属通论此檀弓在六国之时知者以仲梁子是六国时人此篇载仲梁子故知也按子游讥司宼惠子废适立庶又檀弓亦讥仲子舍适孙而立庶子其事同不以子游名篇而以檀弓为首者子游是孔门习礼之人未足可嘉檀弓非是门徒而能逹礼故善之以为篇日】
