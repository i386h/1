<!-- { "loadSidebar": true } -->
　　毋抟饭注为欲致饱不谦音义【抟徒端反为于伪反下皆同】毋放饭注去手余饭于器中人所秽音义【去起吕反】毋流歠注大歠嫌欲疾音义【歠川悦反】毋咤食注嫌薄之音义【咤陟嫁反叱咤也】毋齧骨注为有声响不敬音义【齧五结反】毋反鱼肉注为己歴口人所秽毋投与狗骨注为其贱饮食之物毋固获注为其不廉也欲专之曰固争取曰获音义【固获并如字徐云郑横霸反一音防】毋扬饭饭黍毋以箸毋嚃羮注亦嫌欲疾也嚃为不嚼菜音义【饭扶晚反箸直虑反説文云饭攲也嚃他答反一音吐计反又音退嚼疾略反又序略反】毋絮羮注为其详于味也絮犹调也音义【絮勑虑反谓加以盐梅也】毋刺齿注为其弄口也口容止音义【刺七亦反弄鲁冻反】毋歠醢注亦嫌详于味也歠者为其淡故音义【淡度敢反】客絮羮主人辞不能亨客歠醢主人辞以窭注优賔音义【亨普彭反煮也窭其禹反贫也】濡肉齿决注决犹断也音义【□音濡字亦作濡断音短】干肉不齿决注坚宜用手毋嘬炙注为其贪食甚也嘬谓一举尽脔特牲少牢哜之加于俎音义【嘬初怪反炙章夜反脔力转反少徐式照反凡少牢皆同哜音才细反】疏【正义曰毋抟饭者共器若取饭作抟则易得多是欲争饱非谦也故注云为欲致饱不谦也毋放饭者手就器中取饭饭若黏着手不得拂放本器中者去手余饭于器中人所秽也当弃余于篚无篚弃余于防会谓簋盖也毋流歠者谓开口大歠汁入口如水流则欲多而速是伤廉也故郑云大歠嫌欲疾毋咤食者咤谓以舌口中作声也似若嫌主人之食也毋齧骨者一则有声二则嫌主人食不足以骨致饱故庾云为无肉之嫌三则齧之口唇可憎故不齧也为有声响不敬郑举一隅也毋反鱼肉者谓与人同器也已齧残不可反还器中为人秽之也故郑云谓已歴口人所秽崔灵恩云不可反于故处是以少牢礼尸所食之余肉皆别致于肵俎不反本处也毋投与狗骨者投致也狗犬也言为客之礼无得食主肉后弃其骨与犬故郑云为其贱饮食之物毋固获者专取曰固争取曰获与人共食不可专固独得及争取也卢植云固获取之为其不亷也毋扬饭者饭热当待冷若扬去热气则为贪快伤亷也饭黍毋以箸者饭黍无用箸当用匕故少牢云廪人溉七与敦注云匕所以匕黍稷是也毋嚃羮者人若不嚼菜含而歠吞之其欲速而多又有声不敬伤亷也故郑云亦嫌欲疾也嚃为不嚼菜羮有菜者用梜故不得歠当梜嚼也毋絮羹者絮谓就食器中调足盐梅也若得主人羹更于器中调和是嫌主人食味恶也毋刺齿者口容止不得刺弄之为不敬也谓其弄口少仪曰口容止容仪欲静止也毋歠醢者醢肉酱也酱宜咸客若歠之则是酱淡也客絮羮主人辞不能亨者亨煮也若客失礼而絮羮则主人宜有优賔之辞谢之云已家不能亨煮故羮味不调适也客歠醢主人辞以窭者窭无礼也若客失礼而歠醢则主人亦致谢云主人作醢淡而无盐故可歠也诗云终窭且贫毛云窭无礼也笺云君于己禄薄终不足以为礼也两辞皆优饶于賔也濡肉齿决者濡湿也湿软不可用手擘故用齿断决而食之决犹断也干肉不齿决者干肉脯属也坚肕不可齿决断之故须用手擘而食之郑注腊人云大物解肆干之谓之干肉也毋嘬炙者火灼曰炙炙肉濡若食炙先当以齿哜而反置俎上不一举而并食并食之曰嘬是贪食也注正义曰为其详于味也者详审也谓更详审嫌淡也为其贪食甚也者不细齧之是一举尽脔也特牲少牢哜之加于俎者哜至齿也特牲少牢馈食礼尸及祝佐食主人之徒得肉皆哜之哜之竟而加置于俎上也但此所哜取彼哜至齿反置于俎则同然前云无反鱼肉此得反于俎者上文谓共人同器而食者故郑云为其已歴口人所秽特牲少牢独食故得反也】
　　卒食客自前跪彻饭齐以授相者注谦也自从也齐酱属也相者主人赞馔者公食大夫礼賔卒食北面取粱与醤以降也音义【卒子恤反后更不音者同韲夲又作齐将兮反相息亮反注同】主人兴辞于客然后客坐注不听亲彻疏【正义曰卒食食已也自从也食坐在前南向客食竟加于俎起从坐前北面当以坐而跪自彻已所食饭与齐饭齐食主故答主人初所亲馈者也此是卑者侍食之客耳若敌者则否以授相者相者谓主人佐助进食者賔以所彻饭齐以授之主人兴辞于客然后客坐者主人起辞不听自彻则客亦止而坐也注正义曰齐酱属也齐酱葅通名耳公食大夫礼賔卒食北面取粱与酱以降者引证自彻是卑客也大夫卑于公所为客故食竟自取饭及酱以降下当知敌者否】
　　侍饮于长者酒进则起拜受于尊所注降席拜受敬也燕饮之礼乡尊音义【乡音向】长者辞少者反席而饮长者举未釂少者不敢饮注不敢先尊者尽爵曰釂燕礼曰公卒爵而后饮也音义【少式召反下皆同釂子妙反尽也先悉荐反又如字】疏【正义曰明侍尊长饮酒法也食竟宜饮酒故次之酒进则起者谓长者赐侍者酒进至侍者前于是侍者见酒至不敢即饮故起也拜受于尊所者尊所者以陈尊之处也侍者起而徃尊处拜受酒谓陈尊之所贵贱不同若诸侯燕礼大射设尊在东楹之西自北向南陈之酌者在尊东西向以酌者之左为上尊尊面有鼻鼻向君示君专有此惠也若乡饮酒及卿大夫燕则设尊陈于房户之间东西列尊尊面向南酌者向北以西为上尊时主人在阼西向賔在户西牖前南向使賔主得夹尊示不敢专惠也今云拜受于尊所者当是燕礼而燕礼不云拜受于尊所乡饮酒亦无此语疑是文不具耳近尊向长者故徃于尊所向长者而拜长者辞少者反席而饮者长者辞止少者之起长者既止故少者复反还其席而赐饮也长者举未釂少者不敢饮者举犹饮也釂尽也饮酒尊卑异爵故燕礼公执膳爵受赐爵者执散爵今少者虽反席而饮要须待长者尽爵后少者乃得饮也若长者饮未尽则少者不敢饮也注正义曰何云尊者主人也拜者在尊所对主人也降席下奠爵再拜稽首向尊谓主人尊也崔灵恩云大夫燕饮主人面亦向尊若乡饮酒皆主人与賔夹尊也今案何崔并是解此拜受尊所若所向长者之证也公卒爵而后饮也者证长者未尽少者不敢饮也燕礼曰受赐爵者以爵就席坐公卒爵然后饮郑注云不敢先虚爵明此劝惠从尊者来也然此与燕礼及注合而与士相见及玉藻违案士相见礼云若君赐之爵则下席再拜稽首受爵升席祭卒爵而俟君卒爵然后授虚爵郑云受爵者于尊所至于授爵坐授人耳必俟君卒爵者若欲其釂然也玉藻云君若赐之爵则越席再拜稽首受登席祭之饮卒爵而俟君卒爵然后授虚爵注云不敢先君尽爵案二文皆先君卒爵而此云后饮者此据燕饮正礼故引燕礼以证之玉藻及士相见礼谓私燕之礼故不同也】
　　长者赐少者贱者不敢辞注不敢亢礼也贱者僮仆之属音义【亢苦浪反僮音同】疏【正义曰此明凡受赐礼也少谓幼稚贱谓僮仆之属也若少者及贱者被尊长之赐则不敢辞谦宜即受也不敢亢礼也敌者亢而有辞少者贱者故不敢也】
　　赐果于君前其有核者懐其核注嫌弃尊者物也木实曰果音义【核户革反】
　　御食于君君赐余器之溉者不写其余皆写注重污辱君之器也溉谓陶梓之器不溉谓萑竹之器也写者传已器中乃食之也劝侑曰御音义【溉古爱反重直勇反徐治龙反陶音桃瓦器也沈音遥萑音丸苇也传直专反侑音又】疏【正义曰御者非侍者但是劝侑君食也君赐余者谓君食竟以食残余赐御者也器之溉者不写者溉涤也写谓倒传之也若所赐食之器可涤溉者不畏污则不须倒写仍于器中食之食讫乃澡絜以还君也其余皆写者其余谓不可涤溉之器也若不倒写久则浸污其器又不可澡絜则坏尊者物也故皆倒写之注正义曰溉谓陶梓之器者陶是瓦甒之属梓是杯杅之属并可涤絜之者何云梓漆也不溉谓萑竹之器也者萑苇也是织萑为之器竹是织竹为之器并谓筐筥之属并不可澡絜者郑注司几筵职云萑如苇而细云劝侑曰御者何云劝侑谓卑者劝侑尊者之食也】
　　馂余不祭父不祭子夫不祭妻注食人之余曰馂馂而不祭唯此类也食尊者之余则祭盛之音义【馂子闰反】疏【正义曰馂者食余之名祭谓祭先也因前有赐余故明食人之余不祭者也凡食人之余及日晚食馔之余皆云馂故玉藻云日中而馂郑云馂食朝之余也今此明凡食余悉祭若不祭者唯此下二条也父不祭子夫不祭妻者若父得子余夫得妻余不须祭者言其卑故也非此二条悉祭也父得有子余者熊氏云谓年老致仕传家事于子孙子孙有賔客之事故父得馂其子余夫馂其妻余者谓宗妇与族人妇燕饮有余夫得食之】御同于长者虽贰不辞注谓侍食于长者馔宜与之同也贰谓重殽膳也辞之为长者嫌音义【重直龙反】疏【正义曰御谓侍也同谓侍食而与长者同馔也贰谓重也侍者虽获殽膳重而已不须辞其多也所以然者此馔本为长者设耳若辞之则嫌当长者何云礼当盛馔宜辞以贱不能当之此侍食于长者盛馔不在己故郑云贰谓重殽膳也辞之为长者嫌也】
　　偶坐不辞注盛馔不为巳音义【偶五口反配也一曰副贰也坐才卧反又如字】疏【正义曰偶媲也或彼为客设馔而召已徃媲偶于客共食此馔本不为己设故已不辞之也又一云偶二也若唯独有已主人设馔已当辞谢若与他人俱坐则已不假辞以主人意不必在己也故郑云盛馔不为己并会两通也】
　　羮之有菜者用梜其无菜者不用梜注梜犹箸也今人或谓箸为梜提音义【梜古协反沈又音甲字林作防云箸也公洽反箸直虑反】疏【正义曰有菜者为铏羹是也以其有菜交横非梜不可无菜者谓大羹湆也直歠之而已其有肉调者大羮兎羹之属或当用匕也】
　　为天子削瓜者副之巾以絺注副析也既削又四析之乃横断之而巾覆焉音义【为于伪反下同削息略反瓜古华反副普逼反絺勑宜反细葛析星歴反下同断音短下同】疏【正义曰此为人君削瓜礼也削刋也副析也絺细葛也谓先刋其皮而析为四解又横切之既破又横解而细葛为巾覆上而进之也】
　　为国君者华之巾以绤注华中裂之不四析也音义【华胡瓜反绤去逆反麄葛】为大夫累之注累倮也谓不巾覆也音义【累力果反一音如字倮力果反沈胡瓦反】士疐之注不中裂横断去疐而已音义【疐音帝去丘吕反】庻人龁之注不横断音义【龁恨没反徐胡切反】疏【正义曰为国君者华之巾以绤者华谓半破也绤麄葛也诸侯礼降故破而不四析也亦横断之虽与天子俱无文推理亦横断而巾用麄葛覆而进之尔雅云瓜曰华之郭璞云食啖治择之名为大夫累之者累倮也不巾覆也大夫降于诸侯直削而中裂横断而已不巾覆而进之知对破而横断之者郑云士不中裂横断去疐而已则知大夫犹中裂而横断倮而已士疐之者疐谓脱华处士不半破但除疐而横断亦不覆也下注庻人云不横断则知士横断也故郑云士不中裂横断去疐而已庻人龁之者庻人府史之属也龁齧也既注云不横防故知去疐而齧之也然此削瓜等级不同非谓平常之日当是公庭大防之时也】
