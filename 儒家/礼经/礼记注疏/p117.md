<!-- { "loadSidebar": true } -->
　　曾子问曰君出疆以三年之戒以椑从君薨其入如之何注其出有丧偹疑丧入必异也戒犹偹也谓衣衾也亲身棺曰椑其余可死乃具也音义【疆居良反椑薄歴反亲身棺谓杝棺也】孔子曰共殡服注此谓君已大敛殡服谓布深衣苴绖散带垂殡时主人所服共之以待其来也其余殡事亦皆具焉音义【共殡音恭注同下必忍反苴绖七余反下大结反散息但反】则子麻弁绖疏衰菲杖注棺柩未安不忍成服于外也麻弁绖者布弁而加环绖也布弁如爵弁而用布杖者爲己病音义【弁皮彦反柩其又反如爵如或作加误也爲己音以】入自阙升自西阶注阙谓毁宗也柩毁宗而入异于生也升自西阶亦异生也所毁宗殡宫门西也于此正棺而服殡服既涂而成服殷柩出毁宗周柩入毁宗礼相变也如小敛则子免而从柩注谓君已小敛也主人布深衣不括发者行远不可无饰音义【免音问】入自门升自阼阶注亲未在棺不忍异入使如生来反君大夫士一节也疏【正义曰此论诸侯出外死以丧归之事曾子问夫子云诸侯之君或出疆朝防其出之时以三年之戒以椑从戒偹也谓以三年丧偹衣衾之属并以椑棺而从出既有偹令其人也如之何孔子曰共殡服者于时大敛之后主人从柩而归则其家豫共主人殡时所着之服谓布深衣苴绖散带埀也于时主人从柩在路以棺柩未安未忍成服于外唯着麻弁麻布也谓布弁布弁之上而加环绖则子麻弁绖疏衰菲杖者身着疏衰疏衰是齐衰也足着菲屦菲谓藨屦也其身已病者柱杖故云疏衰菲杖也入自阙升自西阶者谓柩入宫之时毁殡宫门西边墙从柩而入其升堂之时自西阶而升必西阶者以柩从外来如似宾客故就西而升阶就客位也如小敛则子免而从柩者上之所言谓大敛之后此谓未大敛当小敛以后之节则子首不着麻弁身不服疏衰唯首着免身着布深衣而从柩也入自门升自阼阶者柩入之时入自门不自阙也升自阼阶不由西阶也故注云亲未在棺犹如生也君大夫士一节也者言上文从柩之仪更无尊卑之异非但君大夫士死于道路亦然诸侯与大夫士一等也注正义曰案王制云绞紟衾冒死而后制此云戒偹谓衣衾者熊氏云此言三年之戒谓衣衾之裁若其造作死后乃爲之云亲身棺曰椑案丧大记云大棺八寸属六寸椑四寸从外向内亲身也檀弓注云椑坚着之言也谓椑虽亲身天子椑内犹有水兕诸侯公椑内犹有兕诸侯以椑爲亲身也云其余可死乃且也谓除椑之外大棺与属若在家年老亦死前爲之今出疆椑从年未老故大棺等死后乃具也知此谓大敛者以下文云如小敛故知此谓己大敛也云殡服谓布深衣苴绖散带垂者案士丧礼云小敛苴绖大鬲散带垂又礼亲始死布深衣至成服以来其服不改故知殡服布深衣苴绖散带垂其首服崔氏云小敛之前大夫士皆素冠小敛括髪之后士则加素冠大夫加素弁云其余殡事亦皆具者以殡不可阙故知具焉经特云共殡服者举主人服爲重案士丧礼云三日成服今君丧在外仍着麻弁疏衰故知不忍成服于外也云麻弁绖者布弁而加环绖也者布弁谓吉布十五升与子游麻衰及诗云麻衣如雪同知加环绖者杂记云小敛环绖是也云布弁如爵弁而用布者案檀弓云周人弁而葬殷人冔而葬冔是殷之祭冠明弁绖似周之祭冠故知爵弁也云杖者爲己病者以士丧礼服杖同时今服未成而已杖故云爲己病也郑恐是门阙故云毁宗也谓毁此宗庙之墙其处空阙故谓之阙云柩毁宗而入异于生者公羊定元年癸亥公之丧至自干侯戊辰公即位正棺于两楹之间然后即位注云正棺者象既小敛夷于堂也于此之时服殡服也云既涂而成服者谓菆涂既毕而成服也云殷柩出毁宗周柩入毁宗礼相变者檀弓云毁宗躐行殷道也既云毁宗始云躐行是先毁宗后躐行也是从内而出故云殷柩出毁宗案士丧礼从死至成服主人皆着深衣故知小敛主人布深衣也士丧礼云小敛主人髺发今着免者以在外远行不可无饰故着免也】
　　曾子问曰君之丧既引闻父母之丧如之何孔子曰遂既封而归不俟子注遂遂送君也封当爲窆子嗣君也音义【引以刃反下皆同封音窆彼验反】曾子问曰父母之丧既引及涂闻君薨如之何孔子曰遂既封改服而往注封亦当爲窆改服括发徒跣布深衣扱上祍不以私丧包至尊音义【涂音徒扱初洽反祍而审反又而鸩反】疏【王义曰此一节论君葬在路遭父母丧或父母葬闻君丧之事注正义曰以经云遂既封而归矣君丧既引在涂而言遂故知遂送君也又云不俟子是不待子而先还若待封坟既毕必在子还之后今经云既封而归非封坟也故知封当爲窆窆下棺也礼亲始死笄纚小敛始括发今臣闻君丧即括髪不笄纚者若寻常是吉忽闻君丧故去冠而笄纚今臣有父母之丧葬在于涂首先服免忽闻君丧若着其笄纚则与寻常吉同以首不可无饰故括发也知葬时着免者以杂记云非从柩与反哭无免于堩故知葬时着免也】
