<!-- { "loadSidebar": true } -->
　　执天子之器则上衡注谓髙于心弥敬也此衡谓与心平音义【上时掌反】国君则平衡大夫则绥之士则提之注绥读曰妥妥之谓下于心音义【绥依注音妥汤果反又他回反】防【正义曰向明常法此以下明臣各为其君上提奉之礼也执持也上犹髙也衡平也平谓人之拱手正当心平故谓心为衡天子至尊器不宜下故臣为擎奉皆髙于心弥敬也此衡谓与心平也凡言衡有二处若大夫衡视则面为衡此为天子执器则上衡谓高心也既有二处不同故郑云此衡与心平明他衡者不与心平也国君则平衡者国君诸侯也降于天子故其臣为奉持器与心齐平也大夫则绥之者绥下也又降于诸侯故其臣为奉器下于心也士则提之者上云大夫绥之已下于心今为士提之又在绥之下即上提者当带然凡常提物尚得当带今为士提物更在带下者士臣为士卑逺于君故厌降在下故礼云大夫之臣不稽首以辟君其义同也】凡执主器执轻如不克注重慎之也主君也克胜也音义【胜音升】防【正义曰向明持奉髙下之节此辨持奉之容仪也主亦君也礼大夫称主今此言主上通天子诸侯下含大夫为君者故并曰主士则不然克胜也尊者之器不论轻重其臣执之唯宜重慎器虽轻小而执之恒如实重如不胜之容也故论语云孔子执圭鞠躬如也如不胜聘礼曰上介执玉如重是也】执主器操币圭璧则尚左手行不举足车轮曳踵注重慎也尚左手尊左也车轮谓行不絶也音义【操七刀反曳以制反踵支勇反】防【正义曰又明提奉用手足之仪也圭璧瑞玉也尚上也谓执持君器及币玉也若擎奉此物则右手在下左手在上左尊故云尚左手行不举足车轮曳踵者曳拽也踵脚后也若执器行时则不得举足但起前拽后使踵如车轮曳地而行故云车轮曳踵】
　　立则磬折垂佩主佩倚则臣佩垂主佩垂则臣佩委注君臣俛仰之节倚谓附于身小俛则垂大俛则委于地音义【折之列反一音逝佩歩内反本或作佩非倚范于绮反徐其绮反】执玉其有借者则裼无借者则袭注借藻也裼袭文质相变耳有藻为文裼见美亦文无藻为质袭充美亦质圭璋特而袭璧琮加束帛而裼亦是也音义【借在夜反下同裼星歴反藻音早本又作缫琮才冬反】防【正义曰向明奉持及手足之仪此明授受时礼也立倚也佩谓玉佩也带佩于两边臣则身宜偻折如磬之背故云磬折也身既偻折则所着之佩从两边出县垂于前也主佩倚者主谓君也倚犹附也君宜直立则佩直附倚身而县垂不出前则臣佩垂者君若直立佩倚于身则臣宜曲折曲折则佩不得倚身故县垂于前也主佩垂则臣佩委者主君也言君若重慎折身而佩垂则臣弥曲故佩垂委于地然臣不发初太曲必待君偻而后方曲者亦授立不跪之义也执玉其有借者则裼无借者则袭者凡执玉之时必有其藻以承于玉若尽饰见美之时必垂藻于两端令垂向于下谓之有借当时所执之人则去体上外服以见在内裼衣故云有借者则裼也其事质充美之时承玉之藻不使下垂屈而在手谓之无借当时所执之人则掩其上服袭盖裼衣谓之无借者则袭此谓执玉之人朝聘行礼或有裼时或有袭时也注正义曰郑云此者以经云裼袭据人之裼袭欲明玉亦有裼袭云圭璋特而袭者上公享王圭以马享后璋以皮皮马既不上于堂其上唯特有圭璋圭璋既是寳物不可露见必以物覆袭之故云圭璋特而袭也云璧琮加束帛而裼者谓侯伯子男享天子璧以帛享后琮以锦既有帛锦承玉上唯用轻细之物防覆以裼之故云璧琮加束帛而裼也云亦是者非但人有裼袭其玉亦有裼袭之义此皇氏之说熊氏以为上眀宾介二人为裼袭圭璋特以下又眀宾主各自为裼袭谓朝时同圭璋特宾主俱袭行享时用璧琮加束帛宾主俱裼亦是也凡执玉天子执冒四寸以朝诸侯注云徳能覆盖天下四寸者方以尊接卑以小为贵又孔安国注顾命云方四寸邪刻之用之以冒诸侯之圭以为瑞信子男执璧盖亦刻验覆之但无以言焉又执镇圭以朝日及祭天地宗庙知者典瑞云王执镇圭以朝日又郑志云祭天地宗庙亦执之是朝日既执镇圭则夕月亦当然也大宗伯云王执镇圭注以四镇之山为瑑饰圭长尺有二寸故玉人云镇圭尺有二寸天子守之是也其五等诸侯大宗伯又云公执桓圭注云双植谓之桓桓宫室之象所以安其上也圭长九寸故玉人云命圭九寸公守之是也宗伯又云侯执信圭伯执躬圭注云盖皆象以人形为瑑饰文有麄缛耳欲其慎行以保身圭皆长七寸故玉人云命圭七寸谓之信圭侯守之命圭七寸谓之躬圭伯守之江南儒者觧云直者为信其文缛细曲者为躬其文麄略义或然也宗伯又云子执谷璧男执蒲璧注云谷所以飬人蒲为席所以安人不执圭者未成国也言瑑为谷稼及蒲苇之文盖皆径五寸故大行人云子执谷璧男执蒲璧五寸是也凡圭广三寸厚半寸剡上左右各寸半知者是聘礼记云其璧则内有孔外有肉其孔谓之好故尔雅释器云肉倍好谓之璧好倍肉谓之瑗肉好若一谓之环此谓诸侯所执圭璧皆朝于王及相朝所用也故典瑞前既陈玉则云朝觐宗遇防同于王诸侯相见亦如之是也其公侯伯朝后皆用璋知者以聘礼聘君用圭聘夫人以璋则知于天子及后亦然也其子男既朝王用璧朝后宜用琮以璧琮相对故也郑注小行人云其上公及二王之后享天子圭以马享后璋以皮其侯伯子男享天子璧以帛享后琮以锦其玉小大各如其命数知者玉人云璧琮九寸诸侯以享天子是也其诸侯相朝所执之玉与朝天子同其享玉皆以璧享君以琮享夫人知者聘礼璧以享君琮以享夫人明相朝礼亦当然子男相享则降用琥以绣璜以黼故郑注小行人云其于诸侯亦用璧琮耳子男于诸侯则享用琥璜下其瑞是也其诸侯之臣聘天子及聘诸侯其聘玉及享玉降其君瑞一等故玉人云瑑圭璋八寸璧琮八寸以頫聘是也其借玉之藻郑注觐礼云缫所以借玉以韦衣木广袤各如其玉之大小天子则以五采画之诸侯则三采子男二采其卿大夫亦二采故典瑞云王五采五就公侯伯三采三就子男二采二就又云瑑圭璋璧琮缫皆二采一就是也熊氏云五采五就者采别二行为一就故五就也三采三就者亦采别二行为一就故三就也二采二就者亦采别二行为一就故再就也二采一就者以卿大夫卑二采采则别唯一行共为一就知然者杂记及聘礼记三采六等则知天子诸侯采别为二等也此是周法其殷以上则礼说舍文嘉云天子三公诸侯皆以三帛以荐玉宋均注云其殷礼三帛谓朱白苍象三正其五帝之礼荐玉用一色之帛故郑注虞书三帛髙阳氏之后用赤缯髙辛氏之后用黑缯其余用白缯其余谓尧舜之诸侯既以采色画韦衣于板上前后垂之又有五采组绳以为系其组上以为天下以黄为地长尺无事则以系玉有事则垂为饰故聘礼记皆纁系长尺绚组注云采成文曰绚系无事则以系玉因以为饰皆用五采组上以下以绛为地是也其裼袭之义者藻借有二种一者以韦衣木画之也二者绚组垂之若板之藻借则常有今言无者据垂之也其垂藻之时则湏裼屈藻之时则湏袭案聘礼宾至主人庙门之外贾人东面坐啓椟取圭垂缫不起而授上介注云不言裼袭者贱不裼以贾贱故不言裼明贵者垂藻当裼也又云上介不袭执圭屈缫授宾注上介不袭者以盛礼不在于己明屈藻合袭也又云宾袭执圭又云公袭受玉于时圭皆屈藻故宾与公执玉皆袭是屈藻之时皆袭则所谓无借者袭是也聘礼又云宾出公授宰玉裼降立是授玉之后乃裼也又云宾裼奉束帛加璧享是有借者裼凡朝之与聘宾与主君行礼皆屈而袭至于行享之时皆裼也知者以聘礼行聘则袭受享则裼凡享时其玉皆无借藻故崔灵恩云初享圭璋特故有藻其余则束帛加璧既有束帛不湏藻凡诸侯朝天子皆行三享之礼故大行人云公侯伯子男并云庙中将币三享觐礼云四享者郑注云四当为三初享或用虎豹之皮其次享三牲鱼腊龟金丹漆唯国所有分为三享皆以璧帛致之若其臣出聘唯行一享故聘礼致夫人聘享唯一享也裼所以异于袭者凡衣近体有袍襗之属其外有裘夏月则衣葛其上有裼衣裼衣上有袭衣袭衣之上有常着之服则皮弁之属也掩而不开则谓之为袭若开此皮弁及中衣左袒出其裼衣谓之为裼故郑注聘礼云裼者左袒也一玉之上若垂藻之时其人则裼屈藻之时其人则袭则裼袭不相因表记云裼袭不相因者彼谓各执其物执龟玉者则袭受享者则裼与此同也】
　　国君不名卿老世妇大夫不名世臣侄娣士不名家相长妾注虽贵于其国家犹有所尊也卿老上卿也世臣父时老臣音义【侄大节反字林文一反娣大计反相息亮反长竹文反下注长老同】防【正义曰此一节总明称谓之事各依文觧之国君不名卿老世妇者人君虽有国家之贵犹宜有所敬不得呼其名者也卿老谓上卿上卿贵故曰卿老世妇者谓两媵也次于夫人而贵于诸妾也言诸侯虽贵不得呼其名也大夫不名世臣侄娣者世臣父在时老臣也侄是妻之兄女娣是妻之妹从妻来为妾也大夫不得呼世臣及贵妾名也然王制云大夫不世爵此有世臣者谓子贤袭父爵者也士不名家相长妾者家相谓助知家事者也长妾妾之有子者也士不得呼此二等人名也不名长妾者熊氏云士有一妻二妾言长妾者当谓娣也故郑注昏礼云娣尊侄卑义防然也】
