<!-- { "loadSidebar": true } -->
　　居丧之礼毁瘠不形视听不衰注为其废丧事形谓骨见音义【瘠音在昔反瘦也见贤遍反】升阶不由阼阶出入不当门隧注常若亲存隧道也音义【阼才故反隧音遂】居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝注胜任也音义【创初良反又初亮反疡音恙本或作痒胜音升任而金反】五十不致毁六十不毁七十唯衰麻在身饮酒食肉处于内注所以养衰老人五十始衰也音义【衰七雷反】疏【正义曰此一节明孝子居丧此先明居丧平常之法也毁瘠不形者毁瘠羸瘦也形骨露也骨为人形之主故谓骨为形也居丧乃许羸瘦不许骨露见也升降不由阼阶者阼阶主人之阶也孝子事死如事生故在丧思慕犹若父在不忍从父阼阶上下也如祔祭以后即得升阼阶知者案士虞礼云卒哭以后称哀子祔祭称孝子祔祭如馈食之礼既同于吉则孝子得升阼阶也然杂记云吊者入主人升堂西面下云既葬蒲席则升堂西面未葬也既言西面则是升自阼阶此未葬得升阼阶者敬异国之宾也不胜丧乃比于不慈不孝者结所以沐浴酒肉之义也不胜丧谓疾不食酒肉创疡不沐浴毁而灭性者也不留身继世是不慈也灭性又是违亲生时之意故云不孝不云同而云比者此灭性本心实非为不孝故言比也五十不致毁者致极也五十始衰居丧乃许有毁而不得极羸瘦六十不毁者转更衰甚都不许毁也鲁襄公三十一年经书九月癸巳子野卒传云毁也是也】
　　生与来日死与徃日注与犹数也生数来日谓成服杖以死明日数也死数往日谓殡敛以死日数也此士礼贬于大夫者大夫以上皆以来日数士丧礼曰死日而袭厥明而小敛又厥明大敛而殡则死三日而更言三日成服杖似异日矣丧大记曰士之丧二日而殡三日之朝主人杖二者相推其然明矣与或为予音义【数所主反下皆同殡必刅反下同敛力验反下同贬彼检反字林方犯反】疏【正义曰此谓士礼生与来日者与数也谓生人成服杖数来日为三日死与往日者谓死者殡敛数死日为三日注正义曰贬犹屈也士卑屈故降不如大夫所以厌其殡日然士惟屈殡日不屈成服杖日者成服必在殡后故也云大夫以上皆以来日数者大夫尊则成服及殡皆不数死日也大夫云三日殡不数死日则天子诸侯亦悉不数死日也故郑云大夫以上云士丧礼曰死日而袭者注引士丧礼者证殡与成服不同日以其未审故云似异日又引丧大记者更证明士殡与成服不同日故云二者相推其然明矣谓以士丧礼丧大记二者相推校然犹是也殡与成服是异日明矣无所复疑言与或为予者谓诸本礼记有作予字者故云与或为予】
　　知生者吊知死者伤知生而不知死吊而不伤知死而不知生伤而不吊注人恩各施于所知也吊伤皆谓致命辞也杂记曰诸侯使人吊辞曰寡君闻君之丧寡君使某如何不淑此施于生者伤辞未闻也説者有吊辞云皇天降灾子遭罹之如何不淑此施于死者葢本伤辞辞毕退皆哭音义【伤如字下同旧式亮反】疏【正义曰此一节论吊伤之法若存之与亡并识则遣设吊辞伤辞兼行若但识生而不识亡则唯遣设吊辞而无伤辞知死而不知生伤而不吊者若但识亡唯施伤辞而无吊辞也然生吊死伤其文可悉但记者丁寜言之故其文详也注正义曰皆不自往而遣使致已之命也杂记曰诸侯使人吊辞曰寡君闻君之丧寡君使某如何不淑此施于生者也引杂记者证诸侯有邻国之丧不得自徃遣使往吊致命吊辞之法也然吊辞唯使者口传之于主国孤而已云伤辞未闻者经典散亡故未闻也説者有吊辞云皇天降灾子遭罹之如何不淑者既未闻伤辞有旧説者云有吊辞如此也施于死者葢本伤辞也郑此云旧説疑其非吊辞正是伤辞耳所以然者一则不与杂记吊辞同二则既言皇天降灾子遭罹之明是伤于亡者自身非闗吊于孝子也然吊辞乃使口致命若伤辞当书之于板使者读之而奠致殡前也知辞毕皆退而哭者案杂记行吊之后致含禭赗毕乃临若不致含襚赗则吊讫乃临也故郑云吊伤辞毕皆哭】
　　吊丧弗能赙不问其所费问疾弗能遗不问其所欲见人弗能馆不问其所舍赐人者不曰来取与人者不问其所欲注皆为伤恩也见人见行人馆舎也与人不问其所欲已物或时非其所欲将不与也音义【赙音附公羊传曰钱财曰赙谷梁传曰归生者曰赙不问其所费芳味反一本作有所费下句放此遗于季反与也皆为于伪反下为其皆同】
　　适墓不登垄注为其不敬垄冡也墓茔域音义【垄力勇反茔音营】助葬必执绋注葬丧之大事绋引车索音义【绋音弗引棺本亦作引车索悉各反】临丧不笑注临丧宜有哀色揖人必违其位注礼以变为敬望柩不歌入临不翔注哀伤之无容乐音义【柩求又反临如字旧力鸩反】当食不叹注食或以乐非叹所邻有丧舂不相里有殡不巷歌注助哀也相谓送杵声音义【舂束容反相息亮反注同杵昌吕反】适墓不歌注非乐所哭日不歌注哀未忘也送丧不由径送葬不辟涂潦注所哀在此音义【径经定反邪路也辟音避本亦作避下注同】临丧则必有哀色执绋不笑临乐不叹介胄则有不可犯之色注貌与事宜相配介甲也故君子戒慎不失色于人注色厉而内荏貌恭心狠非情者也音义【荏而审反柔弱貌狠胡恳反】国君抚式大夫下之大夫抚式士下之注抚犹据也据式小俛崇敬也乗车必正立音义【俛音免】礼不下庻人注为其遽于事且不能备物音义【下遐嫁反又如字遽其庻反沈又其于反】刑不上大夫注不与贤者犯法其犯法则在八议轻重不在刑书音义【上时掌反与音预】刑人不在君侧注为怨恨为害也春秋传曰近刑人则轻死之道疏【正义曰此一节记人杂记吉防举动威仪之事各依文觧之助葬必执绋者助葬本非为客正是助事耳故宜必执绋也揖人必违其位者位谓己之位也于位而见前人已所宜敬者当离己位而向彼遥揖礼以变为敬是以燕礼君降阶尔卿大夫郑注云尔近也揖而移近之明虽君臣皆须违位而揖也入临不翔者谓入临人之丧不得趍翔为容不翔故不歌歌则犹翔也当食不叹者吉食奏乐既乐故不宜叹也又若助丧事而食使充饥不令废事亦不宜叹叹则不饱也哭日不歌者哭日谓吊人日也哭歌不可共日也送葬不辟涂潦者前文送丧此云送葬上下文势皆据他人知者以上适墓不登垄入临不翔及哭日不歌以文类之故知此等皆据他人也而本亦有云送丧不辟涂潦者义亦通也介胄则有不可犯之色者亦内外宜相称也戎容暨暨若身被甲首冠胄则使形势高岸有不可干犯之色以称其服也故君子戒慎不失色于人者并结前义也故承上起下之辞上既言内外宜称故君子接人凡所行用并使心色如一不得色违于心故云不失色于人也国君抚式大夫下之者抚谓手据之谓君臣俱行君式宗庙则臣宜下车此独云大夫则士可知也大夫抚式士下之者士为大夫之臣亦如大夫于君也礼不下庻人者谓庻人贫无物为礼又分地是务不暇燕饮故此礼不下与庻人行也白虎通云礼为有知制刑为无知设礼谓酬酢之礼不及庻人勉民使至于士也故士相见礼云庻人见于君不为容进退走是也张逸云非是都不行礼也但以其遽务不能备之故不着于经文三百威仪三千耳其有事则假士礼行之刑不上大夫者制五刑三千之科条不设大夫犯罪之目也所以然者大夫必用有德若逆设其刑则是君不知贤也张逸云谓所犯之罪不在夏三千周二千五百之科不使贤者犯法也非谓都不刑其身也其有罪则以八议议其轻重耳刑人不在君侧者被刑残者不得令近君为其怨恨也白虎通云古者刑残之人公家不畜大夫不养士遇之路不与语放诸墝埆不毛之地与禽兽为伍注正义曰葬丧之大事解所以必执绋之义云绋引车索者绳属棺曰绋属车曰引引绋亦通名故郑云绋引车索也食或以乐非叹所者人君吉食则有乐贱者则无故云或也哀未忘也者论语云子于是日哭则不歌而郑此云哀未忘也则吊日之朝亦得歌乐但吊以还其日晚不歌耳亦得防是日哭则不歌是先哭后乃不歌也色厉而内荏貌恭心狠非情者也者此举失色之事也小人顔色严厉而心内荏弱为佞又外乃象恭而心实敖狠此并情不副色也故论语云色厉而内荏譬诸小人其犹穿窬之盗也与又云巧言令色足恭书云象恭滔天抚犹据也者证所式义也乗车驷马之车也既并立乗故为敬时则俯俛据式不与贤者犯法者与犹许也不许贤者犯法若许之则非进贤之道也大夫无刑科而周礼有犯罪致杀放者郑恐人疑故出其事虽不制刑书不与贤者犯法其犯法则在八议轻重不在刑书议有八条事在周礼一曰议亲之辟谓是王宗室有罪也二曰议故之辟谓与王故旧也三曰议贤之辟谓有德行者也四曰议能之辟谓有道艺者也五曰议功之辟谓有大勲立功者也六曰议贵之辟谓贵者犯罪即大夫以上也郑司农云若今之吏墨绶有罪先请者案汉时墨绶者是贵人也七曰议勤之辟谓憔悴忧国也八曰议宾之辟谓所不臣者三恪二代之后也异义礼戴説刑不上大夫古周礼説士尸肆诸市大夫尸肆诸朝是大夫有刑许慎谨案易曰鼎折足覆公餗其刑渥防无刑不上大夫之事从周礼之説郑康成駮之云凡有爵者与王同族大夫以上适甸师氏令人不见是以云刑不上大夫如郑之言则于戴礼及周礼二説俱合但大夫罪未定之前则皆在八议此经注是也若罪已定将刑杀则适甸师氏是也凡王朝大夫以上及王之同姓皆刑之于甸师氏故掌戮云凡有爵者及王之同族有罪则死刑焉是也若王之庻姓之士及诸侯大夫则戮于朝故襄二十二年楚杀令尹子南尸诸朝是大夫于朝也列国大夫入天子之国曰某士明天子之士亦在朝也诸侯大夫既在朝则诸侯之士在市故檀弓云君之臣不免于罗则将肆诸市朝郑云大夫于朝士于市是也春秋传曰近刑人则轻死之道者此引公羊传证刑人在君侧之失者也春秋鲁襄公二十九年阍弑呉子余祭公羊云阍者何刑人也君子不近刑人近刑人则轻死之道也又左传云呉伐越获俘焉以为阍使守舟呉子余祭观舟阍以刀弑之】
　　兵车不式注尚威武不崇敬武车绥旌注尽饰也绥谓垂舒之也武车亦兵车音义【绥耳崔反】德车结旌注不尽饰也结谓收敛之也德车乘车疏【正义曰此一节明德车兵车旌旗之异兵车革路也兵车尚武猛宜无推让故不为式敬也武车绥旌者武车亦革路也取其建戈刀即云兵车取其威猛即云武车也绥谓垂舒散之也旌谓车上旗幡也尚威武故舒散旗幡垂绥然何云垂放旌旗之旒以见其美也德车结旌者德车谓玉路金路象路木路四路不用兵故曰德车德美在内不尚赫奕故结纒其旒着于竿也何云以德为美故畧于饰此坐乗之车也郑前云乗车必正立此云是乗车则非坐乗也】
