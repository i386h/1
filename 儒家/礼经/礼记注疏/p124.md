<!-- { "loadSidebar": true } -->
　　始立学者既兴器用币注兴当为衅字之误也礼乐之器成则衅之又用币告先圣先师以器成音义【兴依注为衅音虚觐反】然后释菜注告先圣先师以器成有时将用也不舞不授器注释菜礼轻也释奠则舞舞则授器司马之属司兵司戈司盾祭祀授舞者兵也乃退傧于东序一献无介语可也注言乃退者谓得立三代之学者释菜于虞庠则傧賔于东序鲁之学有米廪东序瞽宗也音义【傧必刃反本亦作摈注同介如字下注同副也廪力甚反】疏【正义曰此一节明礼乐之器初成用币告先圣先师又释菜告器成将用乃退傧之事也始立学者亦谓天子命诸侯始立教学又造礼乐之器新成衅之既毕乃用币告先圣先师以器成也然后释菜既以币告后又更释菜告先圣先师以器成将用也故前用币告其器成后释菜告其将用也不舞不授器凡释奠礼重故作乐时须舞乃授舞者所执干戈之器今其释菜之时虽作乐不为舞也亦既不舞故不授舞者之器乃退傧于东序释菜虞庠既毕乃从虞庠而退乃傧礼其賔于东序之中其礼既杀唯行一献无介无语如此于礼可也注正义曰案杂记宗庙之器其名者成则衅之以豭豚是器成当衅之故知兴当为衅经言用币故知告先圣先师以器成也前用币直云告器成此释菜云告器成将用则两告不同也熊氏云用币则无菜用菜则无币皇氏云用币释菜秖是一告其义恐非也案四时释奠不及先圣知此用币及释菜及先圣者以上文始立学释奠先圣先师此文亦云始立学既衅器用币释菜亦及先圣也以其始立学及器新成事重于四时常奠也故学记云皮弁祭菜郑注礼先圣先师知及先圣者以彼云未卜禘不视学则祭菜与视学为一也此下文云天子视学祭先圣先师故知学记祭菜及先圣也熊氏云月令释菜不及先圣者以其四时入学释菜故不及先圣也王制释奠于学注以为释菜奠币知非释奠者彼是告祭之礼初天子出师受成于学告之无牲明反告亦无牲也故谓释奠时亦不及先圣也凡释奠有六始立学释奠一也四时释奠有四通前五也王制师还释奠于学六也释菜有三春入学释菜合舞一也此衅器释菜二也学记皮弁祭菜三也秋颁学合声无释菜之文则不释菜也释币唯一也即此衅器用币是也以前皆熊氏之説义或当然也释菜礼轻也者此既释菜礼轻不可为舞所以大胥云春舍菜合舞似释菜为舞者彼谓春欲合舞之时先行释菜之礼不谓释菜之时则合舞也从衅器以来皆据诸侯之礼故云始立学若其诸侯惟立时王之学何得云乃退傧于东序故云乃退者得立三代之学得有夏之东序谓诸侯有功徳者得立三代之学若鲁国之比东序与虞庠相对东序在东虞庠在西既退傧于东序明释菜在于虞庠云鲁之学有米廪东序瞽宗也者明堂位文也】
　　教世子注亦题上事疏【正义曰从上凡学世子至此皆是教世子之法其间虽有王子公卿大夫元士之子及国之俊选诸侯之事及释奠养老之事虽非一也以世子为主故云教世子以总之注正义曰题谓题目前文王之为世子文在于下题目以上之事今教世子之文又在于下亦是题目以上所设诸事故云亦题上事也】
　　凡三王教世子必以礼乐乐所以脩内也礼所以脩外也礼乐交错于中发形于外是故其成也怿恭敬而温文注中心中也怿説怿音义【怿音亦】立太傅少傅以养之欲其知父子君臣之道也注养犹教也言养者积浸成长之音义【少傅诗召反下音赋后同浸子鸩反】太傅审父子君臣之道以示之注谓为之行其礼音义【为于伪反下为説其为君皆同】少傅奉世子以观太傅之徳行而审喻之注为説其义太傅在前少傅在后注谓其在学时入则有保出则有师注谓燕居出入时是以教喻而徳成也注以有四人维持之师也者教之以事而喻诸徳者也保也者慎其身以辅翼之而归诸道者也注慎其身者谨安防之记曰虞夏商周有师保有疑丞注记所云谓天子也取以成説设四辅及三公不必备唯其人语使能也注语言也得能则用之无则已不必备其官也小人处其位不如且阙君子曰徳徳成而教尊教尊而官正官正而国治君之谓也疏【正义曰此一节是第三节中论三王教世子礼乐及立师傅教以道徳既成敎尊官正国治之事乐所以脩内也者乐是喜乐之事喜乐从内而生和谐性情故云所以脩内也礼所以脩外也者礼是恭敬之事恭敬是正其容体容体在表故所以脩外也礼乐交错于中发形于外者乐虽由中从中而见外礼虽由外从外而入中是中之与外皆有礼乐故云礼乐交错于中谓交间错杂于其性情之中发形于外谓宣发形见于身外也谓威仪和美也是故其成也怿者谓内外有乐心既喜説外貎和美故其成也怿怿説怿也恭敬而温文者谓内外有礼貎恭心敬而温润文章故云恭敬而温文也是以教喻而徳成也者以世子外有傅相内有师保是以世子于师教晓喻其徳业成就师也者教之以事而喻诸徳者也作记者更明师保之徳故云师也者教之以事而喻诸徳者谓教世子以所行之事喻晓也诸于也而每事之上使世子晓喻于徳义也保也者慎其身以辅翼之而归诸道者也保是防也辅相也翼助也谓防慎世子之身辅相翼助使世子而归于道案老子先道后徳则道尊徳卑此师喻诸徳保归诸道先徳后道者以道徳无定据各有大小老子谓无为自然之道故在先徳谓人所法行故在后皆谓大道大徳也此谓教世子之身先须于事得理若身之有徳乃可通逹流行故徳先道后谓小道小徳也已具上曲礼疏记曰虞夏商周者此作记之人更言记曰则是古有此记作记者引之耳注记所云据天子也必知据天子者以有师保疑丞下则云四辅三公故知天子也后人作记者取此古记天子之事以成世子之记耳设四辅反三公不必备唯其人此皆古记之文语使能一句是后作记者解前记之人所言以四辅三公不必须备惟择好人者语使能也语言也言古记如此言四辅三公必使能也其四辅者案尚书大传云古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可扬而不扬责之弼其爵视卿其禄视次国之君也注正义曰谓燕居出入时者上云在前在后行歩动止之节此文言入言出故以为燕居出入也】
　　仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之注闻之者闻之于古也于读为迂迂犹广也大也音义【治直吏反下而治国治并同于依注作迂音同又音纡】疏【正义曰此一节是第三节中覆説周公教成王为世子之事及在学行一物而有三善之事故云抗世子法于伯禽所以善成王也况于其身以善其君乎周公优为之者仲尼闻古之言为人臣者杀其身有益于君不辟杀害犹尚为之况周公于其身于广大也今乃广大其身谓其身得广大以善其君乎周公优为之其周公比杀身之人则优饶为之言周公自优饶光益也所以光益者古人益君则身处危亡周公益君身居尊显又古人益君则勤苦周公益君则逸乐是于身有优饶于徳又广大也注正义曰于是语辞迂为回逺故读于为迂从广大之义也】
　　是故知为人子然后可以为人父知为人臣然后可以为人君知事人然后能使人成王幼不能涖阼以为世子则无为也注以为世子若为世子时是故抗世子法于伯禽使之与成王居注亦学此礼于成王侧欲令成王之知父子君臣长防之义也君之于世子也亲则父也尊则君也有父之亲有君之尊然后兼天下而有之是故养世子不可不慎也注处君父之位览海内之士而近不能教其子则其余不足观矣音义【令力呈反】疏【正义曰凡教世子之法必须对父成王既防未能涖阼为人君应须教以世子之法然后能为人君成王既无父今若以成王为世子时则无为世子之处故抗世子法于伯禽使伯禽与成王居令成王学之知父子君臣之义也注正义曰武王既崩则成王非复是世子今经云以为世子则是周公全用世子礼教之故云若为世子时言虽为君未能涖阼与世子时无异故云以为世子则无为也以实则不为世子也】
　　行一物而三善皆得者唯世子而已其齿于学之谓也注物犹事也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿譲何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉注学教音义【学音效下及注同】父子君臣长防之道得而国治语曰乐正司业父师司成一有元良万国以贞世子之谓也注司主也一一人也元大也良善也贞正也周公践阼注亦题上事疏【正义曰物犹事也谓与国人齿让之一事而三善者谓众知父子众知君臣众知长防是其三善则下经所云者是也俗本皆云着于君臣之义而定本无着字义亦通云父在则礼然君在则礼然直云长长不云兄在则礼然者于世子无兄故不云兄在也故世子齿于学国人观之曰将君我而与我齿让何也者国人谓不知礼者疑而发问曰有父在则礼然者是知礼者晓其意而答之言父在则礼然者父在之时恒须谦退不敢居人之前故云父在则礼当如此然而众知父子之道矣者国人见世子虽贵尚屈降于人则知父尊弥甚故云众知父子之道父子天性自然故云道君臣以义相合故云义长防有等级上下故云节以防时事父成人事君故先父子后君臣长防轻于君臣故在下父子长防亲属易明故云知君臣以义和合于后始显故云着也此世子齿于学者唯在学受业时与国人齿若朝防饮食则各以位之尊卑诸子职云辨其等正其位注云位朝位是也故父在斯为子君在斯谓之臣者国人闻世子为君父之在而居臣子之礼不敢自尊于是各知尊其君父故世子所以父在为子礼君在为臣礼也斯语辞也然父子天性故云为子也君臣以义相合不云为臣而云谓之臣者世子于君虽曰君臣异于义合故云谓之臣也周公践阼者从上三王教世子至此皆周公践阼之事故注云亦题上事也注正义曰司是职司故为主谓乐正主太子诗书之业父师主太子成就其徳行也云一一人也一人谓世子也元大也良善也贞正也言世子有大善则万国以正此经谓世子也何直云一一人者恐为一时之事故云一人谓世子也释诂文元是首故为大也论语云温良恭俭让汉有贤良方正故良为善易文言云贞固足以干事故贞为正也】
