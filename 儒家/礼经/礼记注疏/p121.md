<!-- { "loadSidebar": true } -->
　　诸侯旅见天子○【臣召南】按旧本分巻无理莫如曾子问篇自此至当祭而日食太庙火章孔子答语未全即截爲十八巻其十九卷首简即前章答语之半细玩孔疏条理秩然原本必不如此割裂也今断自此章以下为十九卷
　　祝毕献而已注疏○旧本误与下章经文接连而疏亦脱于后今移正
　　孔子曰共殡服注疏小敛苴绖大鬲散带垂○大鬲旧本讹太髙今据士丧礼改正士丧礼注曰鬲搤也中人之手搤围九寸绖带之差自此出焉
　　摄主不厌祭不旅不假不绥祭不配疏按少牢馈食云云○【臣召南】按经文顺便而言孔疏顺叙祭祀行礼之次第故先言不配次言不绥祭次言不假次言不旅而后言不厌祭也
　　又疏尸入即席坐云云○【臣召南】按疏虽引少牢馈食此文则又节取特牲馈食之文也特牲馈食本文云尸即席坐祝命绥祭左执觯右取菹防于醢祭于豆间佐食取黍稷肺祭授尸尸祭之至尸饭十一饭云云又约少牢文也
　　周公曰岂不可音义周公曰岂絶句○陈澔曰郑注以岂为句非也周公曰岂不可者谓何为不可也
　　自史佚始也注疏所谓土周而【下阙】○此下疏文全阙旧本后空二十三行今仍之
　　昔者鲁公伯禽有爲为之也注疏周公犹在○【臣召南】按此疏真足以补注所不及

　　礼记注疏卷十九考证
<经部,礼类,礼记之属,礼记注疏>
　　钦定四库全书
　　礼记注疏卷二十
　　汉郑氏注　唐陆德明音义　孔颖逹疏
　　文王世子
　　文王之爲世子朝于王季日三注三皆曰朝以其礼同音义【朝直遥反三如字又息暂反】鸡初鸣而衣服至于寝门外问内竖之御者曰今日安否何如注内竖小臣之属掌外内之通命者御如今小史直日矣音义【衣徐于旣反又如字竖上主反】内竖曰安文王乃喜注孝子恒兢兢及日中又至亦如之注又复也音义【复扶又反】及莫又至亦如之注莫夕也音义【莫音暮注及篇末皆同】其有不安节则内竖以告文王文王色忧行不能正履注节谓居处故事履蹈地也音义【蹈徒报反】王季复膳注饮食安也然后亦复初注忧解音义【解胡买反】疏【正义曰案纬候之説文王年九十六始称王崩后諡之曰文则为世子之时未得为文王也记者于后追而书之下记世子朝父母每日唯二又内则云命士以上昧爽而朝日入而夕者朝礼具夕礼简故言夕今三皆曰朝者以其礼同故通言朝凡常世子朝父母每日唯二今文王朝于王季日三者增一时又三者皆称朝并是圣人之法也】
　　食上必在视寒暖之节注在察也音义【上时掌反暖乃管反徐况烦反】食下问所膳注问所食者命膳宰曰末有原应曰诺然后退注末犹勿也原再也勿有所再进为其失饪臭味恶也退反其寝音义【末亾曷反应应对之应为于伪反饪而审反生熟之节】武王帅而行之不敢有加焉注庶几程式之帅循也文王有疾武王不説冠带而养注言常在侧音义【税夲亦作脱又作説同音他活反养羊尚反】文王一饭亦一饭文王再饭亦再饭注欲知气力箴药所胜音义【壹本亦作一饭扶晚反下及篇末皆同箴本亦作鍼之林反胜音升】旬有二日乃间注间犹瘳也音义【瘳丑由反差也】疏【正义曰食上谓献馔食下谓食毕彻馔而下文王问进食之人其父所膳何食膳宰答毕文王又命戒膳宰云末有原末无也原再也言在后进食之时皆须新好无得使前进之物而有再进膳宰应曰诺然后文王乃退反其寝也注正义曰末微末故为勿也原再也释言文云为其失饪臭味恶也者食若再进必熟烂过节故为失饪臭谓气也言气之与味皆恶也故云臭味恶云退反其寝者以来至王季寝门外今云退故知退反其寝谓文王私寝也案尔雅释言云庶几尚也是庶几为慕尚之义程式之者程是程限也式是法式言武王慕尚文王以为程限法式帅循也释诂文经云不敢有加焉者以武王伐纣功业既成恐有逾越文王之嫌故记者云不敢有加焉病重之时病恒在身无少间空隙病今既损不恒在身其间有空隙故云间犹瘳也瘳是疾减损也】
　　文王谓武王曰女何梦矣注间后容卧音义【女音汝后同】武王对曰梦帝与我九龄注帝天也音义【聆音零本或作龄】文王曰女以为何也武王曰西方有九国焉君王其终抚诸注抚犹有也言君王则在受命之后也文王曰非也古者谓年龄齿亦龄也我百尔九十吾与尔三焉注年天气也齿人寿之数也九龄九十年之祥也文王以勤忧损寿武王以安乐延年言与尔三者明传业于女女受而成之音义【寿音受后同乐音洛予尔羊汝反传直专反】文王九十七乃终武王九十三而终注君子曰终终其成功疏【正义曰文王疾瘳武王得安睡文王问尔其何梦武王对曰梦见天帝与我九龄之言而与我也文王语武王云天既与女九龄之言女以九龄为何事也武王曰龄善也是福善之事西方有九国未賔既梦得九种龄善君王其终抚诸抚有也诸之也言王终乆有之文王曰女之所言非也古者谓年龄谓称年为龄古者称齿亦为龄天既与女九龄女得九十年之祥是我为百嵗尔为九十吾与尔三焉言我龄百年中与尔以三年焉皇氏云以九龄为铃铎谓天以九个铃铎而与武王徧验书本龄皆从齿解为铃铎于理有疑亦得为一义今谓天直以九龄之言而与武王不知龄是何事故文王不审云女以为何注正义曰抚犹有也者抚为存抚故为有也言君王则在受命之后者文王继王季为西伯是殷之诸侯不合称王今武王谓之君王故知受命之后也案书传云文王受命一年质虞芮之讼二年伐鬼方三年伐宻须四年伐犬夷五年伐耆六年伐崇七年而崩书序云殷始咎周郑注云纣闻文王三伐皆胜而始畏恶之囚于美里三伐者谓二年伐鬼方三年伐密须四年伐犬夷则被囚在四年之末五年之初于时必未称王若其称王反叛已露纣何肯囚复释之是知于时必未称王也书传云五年伐耆殷传云五年之初得散宜生等献寳而释文王文王出则克黎六年伐崇则称王故诗皇矣论伐崇是类是祃行天子礼此云称王在受命之后者谓受命六年之后也受命者谓受赤雀丹书之命故中候我应云赤雀入鄷止于昌户受命之时已三分有二今云西方有九国于时未賔则非有二分诸侯也或以为庸蜀羗髳微卢彭濮之徒未知定是何国也尔雅释天云周曰年年稔也稔孰谓嵗谷一孰是年为天气也大戴礼云男八月生齿八嵗而齓齿是人寿之数也又年谷一孰而零落人之年老齿亦零落是年之与齿俱有零落之义云文王以勤忧损寿者以文王当纣暴虐之时故知勤忧损寿也无逸篇云文王自朝至于日中昃不遑暇食是勤忧也云武王以安乐延年者以武王承文王之业故安乐延年诗鱼丽美万物盛多始于忧勤终于逸乐也年寿之数赋命自然不可延之寸隂不可减之晷刻文王九十七武王九十三天定之数今文王云吾与女三者示其传基业于武王欲使武王承其所传之业此乃教戒之义训非自然之理】
　　成王防不能涖阼注涖视也不能视阼阶行人君之事音义【涖音吏又音类下同莅视本或作莅临也】周公相践阼而治注践履也代成王履阼阶摄王位治天下也音义【相息亮反治徐直吏反下注治定同一音如字】抗世子法于伯禽欲令成王之知父子君臣长幼之道也注抗犹举也谓举以世子之法使与成王居而学之音义【抗苦浪反长竹丈反后皆同】成王有过则挞伯禽所以示成王世子之道也注以成王之过击伯禽则足以感喻焉音义【挞他逹反击也】文王之为世子也注题上事疏【正义曰武王既终成王防弱不能涖阼阶行人君之事周公乃辅相成王令成王且在学学世子之道周公代成王践履阼阶摄王位而临天下乃兴举世子之法于伯禽伯禽举行世子之法以示成王欲令成王观而法之使知父子君臣长幼之道成王有过则挞伯禽者若成王法效伯禽不能备具而有过失周公则笞挞伯禽责其不能以世子之礼教成王也必如此者所以示成王世子之道文王之为世子也者从篇首以至于此是文王之为世子及武王成王之法其武王成王为世子之礼皆上法文王故以文王之为世子縂结之也注正义曰案郑注金縢云文王崩后明年生成王则武王崩时成王年十嵗服防三年毕成王年十二明年将践阼周公欲代之摄政羣叔流言周公辟之居东都时成王年十三也居东二年成王收捕周公之属党时成王年十四也明年秋大熟遭雷风之变时周公居东三年成王年十五迎周公反而居摄之元年也居摄四年封康叔作康诰是成王年十八也故书传云天子大子十八称孟侯居摄七年成王年二十一也明年成王即政年二十二也此是郑义推成王防不能践阼之事也经云周公相践阼而治知非周公辅相成王今云践阼而治必知周公代成王履阼阶者以明堂位云天子负斧依南乡而立又云周公践天子之位是代居位也】
