<!-- { "loadSidebar": true } -->
　　故人不耐无乐乐不耐无形形而不为道不耐无乱注形声音动静也耐古书能字也后世变之此独存焉古以能为三台字音义【耐古能字下及注同台吐才反】疏【正义曰此一节明人禀自然之性而有喜乐故人不耐无乐者言人感五常之性自然之常若见好事内心不能无喜乐也乐不耐无形者内既欢乐不能无形见于外谓声音动静而见于外也形而不为道不耐无乱者欢乐旣形于外而不依道理或歌舞不节俾画作夜是不依道理既不为道不能无淫乱之事以至于亡国丧家也注正义曰言经之耐字是古书能字之义言古之能字皆作耐字云后世变之者言后世以来变耐为能不作耐字也云此独存焉者言此乐记独存耐字以为能也云古以能为三台字者言古时以今能字为三台之字是古者以耐字为今之能字能字为三台之字后世以来废古耐字以三台之能替耐字之变而为能也又更作三台之字是今古变也】先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也注流犹淫放也文篇辞也息犹销也曲直歌之曲折也繁瘠廉肉声之鸿杀也节奏阕作进止所应也方道也音义【以道音导瘠在亦反肉如又反注同邪似嗟反折之设反鸿本亦作洪杀色界反徐所例反阕苦穴反】疏【正义曰此一节论先王耻恶其乱故立正乐以节之使其声足乐而不流者言先王制其雅颂之声作之有节使人爱乐不至流逸放荡也使其文足论而不息者文谓乐之篇章足可谈论义理而不息止也使其曲直繁瘠廉肉节奏足以感动人之善心而已矣者曲谓声音廻曲直谓声音放直繁谓繁多瘠谓省约廉谓廉棱肉谓肥满节奏谓或作或止作则奏之止则节之言声音之内或曲或直或繁或瘠或廉或肉或节或奏随分而作以防其宜但使防其宜足以感动人之善心如此而已不使放心邪气得接焉者放心谓放恣之心邪气谓淫邪之气既节之以雅颂又调之以律吕貌得其敬心得其和故放心邪气不得接于情性矣是先王立乐之方也者方犹道也言此上来之事是先王立乐之道也注正义曰流犹淫放也者谓乐声流动淫邪放逸声既如此感动人心人若聼之心亦流移淫放也云息犹销也言乐德深逺论量义理而不可销尽故云论而不息云曲直歌之曲折也言为歌之体其声须有曲时有折时故云歌之曲折也云繁瘠廉肉声之鸿杀也者鸿谓麤大杀谓细小言乐声须大而多则肉与繁声是也杀谓声音细小则瘠与亷声是也言声音之宜或须繁多肉满者或须瘠少廉瘦者凡乐器大而麤者其声鸿器小而细者其声杀矣云节奏阕作进止所应也阕谓乐息作谓乐动进则作也止则阕也故云进止所应也】是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也注审一审其人声也比物谓杂金革土匏之属也以成文五声八音克谐相应和音义【长丁丈反闺音圭比毗志反注同杂也饰音式又音勑】疏【正义曰此一经覆説圣王立乐之事使君臣上下同听之则莫不和敬者以君臣主敬故君臣上下同听之则莫不和敬也乡里主顺故云莫不和顺父子主亲故云莫不和亲也故乐者审一以定和者一谓人声言作乐者详审人声以定调和之音但人声虽一其感有殊或有哀乐之感或有喜怒之感当须详审其声以定调和之曲矣比物以饰节者物谓金石匏土之属言须比八音之物以饰音曲之节也节奏合以成文者谓奏作其乐或节止其乐使音声和合成其五声之文也所以合和父子君臣者则上文君臣同聼莫不和敬父子同聼莫不和亲是也附亲万民也者则上文族长乡里之中长幼同聼莫不和顺之属言亲以及疎言近以至逺是亲附万民也】
　　故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也注缀表也所以表行列也诗云荷戈与缀兆域也舞者进退所至也要犹防也命敎也纪总要之名也音义【诎丘勿反要一遥反注要犹防同行户刚反注同荷本又作何胡可反一音河缀诗作祋同都外反】疏【正义曰此一经论先王制乐得天地之和则感动人心使之和善故聼其雅颂之声志意得广焉者雅以施正道颂以赞成功若聼其声则淫邪不入故志意得广焉执其干戚习其俯仰诎伸容貌得庄焉者干戚是威仪之容俯仰诎伸以礼进退动止必以礼故容貌得庄敬焉行其缀兆要其节奏行列得正焉进退得齐焉者缀表也兆域也言舞者缀表兆域方正得其所矣节谓曲节奏谓动作言作乐或节或奏是依其缀兆故行列得正由随其节奏故进退得齐焉故乐者天地之命者命敎也言乐者感天地之气是天地之教命也中和之纪者纪谓纲纪总要之所名乐和律吕之声是中和纪纲总要之所名也人情之所不能免也者人感天地而生又感隂阳之气乐师合天地之命协中和之纪感动天人是人情不能自免退言人感乐声自然敬爱也注正义曰引诗云荷戈与缀者证缀为表也今案诗荷戈与祋不同者盖郑所见齐鲁韩诗本不同也云纪总要之名也者纪是纲纪众物之名与众物为总要言乐者与中和之声为总要也】
　　夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉注侪犹辈类音义【鈇方夫反又音甫钺音越侪仕皆反辈布内反】喜则天下和之怒则暴乱者畏之先王之道礼乐可谓盛矣注天子之于天下喜怒节之以礼乐则兆民和从而畏敬之礼乐王者所常兴则盛矣疏【正义曰此一经覆说乐道之盛故先王之喜怒皆得其侪焉者言乐以饰喜非喜不乐是喜得其侪类焉鈇钺饰怒非怒不可横施鈇钺是怒得其侪类焉是乐非合喜不喜鈇钺非合怒不怒也喜则天下和之者以心内而喜故天下和也怒则暴乱者畏之者非恶不怒故暴乱者畏之先王之道礼乐可谓盛矣者上经以来但论乐此兼云礼者以此一章总兼礼乐故于章末总以礼乐结之】
