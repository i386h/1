<!-- { "loadSidebar": true } -->
　　工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也注工谓乐正也乐正既告备而降言遂出者自此至去不复升也流犹失礼也立司正以正礼则礼不失可知一人或为二人音义【笙音生间问厕之间合如字徐音閤复扶又反】疏【正义曰此一节论乡饮酒设乐乐宾罢则以礼正之不至流邪之事也工入升歌三终者谓升堂歌鹿鸣四牡皇皇者华每一篇而一终也主人献之者谓献瑟与歌者也笙入三终者谓吹笙之人入于堂下奏南陔白华华黍每一篇一终也主人献之者谓献笙人也间歌三终者间代也谓笙歌已竟而堂上与堂下更代而作也堂上人先歌鱼丽则堂下笙由庚此谓一终又堂上歌南有嘉鱼则堂下笙崇叩此为二终也又堂上歌南山有台则堂下笙由仪此为三终也比皆乡饮酒之文故郑注乡饮酒云间代也谓一歌则一吹也鱼丽言太平年丰物多也此采其物多酒旨所以优宾也南有嘉鱼言太平君子有酒乐与贤者共之也此采其能以礼下贤者贤者蔂蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名徳之长也由庚崇叩由仪今亡其义未闻也合乐三终者谓堂上下歌瑟及笙并作也若工歌关雎则笙吹鹊巢合之若工歌葛覃则笙吹采蘩合之若工歌卷耳则笙吹采苹合之所以知然者则乡饮酒云乃合乐周南关雎葛覃卷耳召南鹊巢采蘩采苹云云合乐谓歌与众声俱作周南召南国风篇也王后国君夫人房中之乐歌也关雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能脩其法度也工告乐备遂出者工谓乐正工先告乐正乐正告宾以乐备而遂下堂也言遂出者乐正自此至去不复升堂也乡饮酒云工告于乐正乐正告于宾乃降注云乐正降者以正歌备无事也降立西阶东北面一人扬觯乃立司正焉者一人谓主人之吏也一人举觯之后乃立司正乐既备将畱宾旅酬为有懈惰故主人使相礼者一人为司正以监之也举觯示将行旅酬也乡饮酒云作相为司正又云司正洗觯升自西阶阼阶上北面受命于主人主人曰请安于宾司正告于宾宾礼辞许注云为宾欲去留之告宾于西阶又云司正既举觯而荐诸其位注云司正主人之属也无献因其举觯而荐之知其能和乐而不流也者结之也流失礼也工升歌后立司正以正之故知乡饮酒能和乐不流邪失礼也】
　　宾酬主人主人酬介介酬众宾少长以齿终于沃洗者焉知其能弟长而无遗矣注遗犹脱也忘也音义【少诗召反沃于木反弟音悌下弟长同脱徒活反又音夺】疏【正义曰此经明旅酬之时宾主少长皆得酬酒长幼无被遗弃之事少长以齿终于沃洗者言旅酬之时宾主人之党各以少长为齿以次相旅至于执掌罍洗之人以水沃盥洗爵者皆预酬酒之限此经主人酬介介酬众宾虽据旅酬之时其少长以齿终于沃洗是无算爵之节也但因其旅酬遂连言无算爵欲见无不周徧弟长而无遗知终沃洗是其无算爵者案乡饮酒记主人之赞者西面北上不与无算爵然后与是也知其能弟长而无遗矣者弟少也言少之与长皆被防泽而无遗弃也故云知其能弟长而无遗也】
　　降说屦升坐脩爵无数饮酒之节朝不废朝莫不废夕宾出主人拜送节文终遂焉知其能安燕而不乱也注朝夕朝莫听事也不废之者既朝乃饮先夕则罢其正也终遂犹充备也音义【废朝直遥反注朝夕既朝同莫音暮下同先悉荐反】疏【正义曰此一经明饮酒之礼虽爵行无数犹能节文自终不至于乱也降说屦升坐者此谓无算爵之初也以前皆立而行礼未彻俎故未说屦至此彻俎之后乃説屦升堂坐也脩爵无数者谓无算爵也熊氏云谓行爵无数矣朝不废朝者朝后乃行饮酒之礼是朝不废朝也莫不废夕者谓饮酒礼毕乃治私家之事是莫不废夕此谓乡饮酒之礼若党正饮酒一国若狂无不醉也节文终遂焉也者终谓终竟也遂谓申也言虽至饮毕主人傋礼拜而送宾节制文章终竟申遂不有阙少故郑云终遂犹充傋也知其能安燕而不乱也谓安在于燕乐而不至乱也】
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也疏【正义曰此一节总结上经明上五种之事又覆说前文孔子所以知王道之易易也如此五行者足以正身安国矣者五行谓上第一云贵贱之义别第二云隆杀之义别第三云和乐而不流第四云弟长而无遗第五云安燕而不乱是五种之行也彼国安而天下安者以乡饮酒于此将天下诸侯为彼国故云彼国安而天下安也】
　　乡饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政敎之本也注日出于东僎所在也月生于西介所在也三光三大辰也天之政教出于大辰焉音义【行下孟反】疏【正义曰此记者更覆说乡饮酒之义有所法象之事前文虽备故此更详也立宾以象天立主以象地者前文天地共言故云宾主象天地此则析言之宾以象天主以象地宾者主之所尊敬故以宾象天主供物以养宾故以主象地也设介僎以象日月者则前经隂阳也但隂阳据其气日月言其体僎在东北象日出也介在西南象月出也注正义曰案昭十七年有星孛于大辰公羊云大辰者何大火也伐为大辰北辰亦为大辰故尔雅云大辰房心尾也大火谓之大辰北极谓之北辰是三大辰也何休云大火与伐天所以示民时早晚天下取以为正故谓之大辰辰时也是天之政教出于大辰】
　　亨狗于东方祖阳气之发于东方也注祖犹法也狗所以养宾阳气生养万物音义【亨普萌反】洗之在阼其水在洗东祖天地之左海也注海水之委也音义【阼才路反委于伪反】尊有酒敎民不忘本也注大古无酒用水而已音义【大音泰】疏【正义曰此一节覆明上立主象地以下诸文之意也亨狗于东方祖阳气之发于东方也者此覆说前文羞出自东房也洗之在阼其水在洗东祖天地之左海也者比覆说前经洗当东荣因说水在洗东法天地左海也尊有酒教民不忘本也者此覆说上文尊有酒贵其质也】
　　宾必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也注春犹蠢也蠢动生之貌也圣之言生也假大也愁读为揫揫敛也察犹察察严杀之貌也南乡乡仁贵长大万物也察或为杀音义【乡许亮反下及注乡仁南乡东乡皆同蠢尺允反蠢动生之貌夏戸嫁反下同愁依注读为揫子畱反下同尔雅云揫聚也藏如字下同徐才浪反偝音佩杀如字又色戒反】介必东乡介宾主也注献酬之礼主人将西宾将南介覸其间也音义【覸音间厕之间】主人必居东方东方者春春之为言蠢也产万物者也主人者造之产万物者也注言礼之所共由主人出也音义【共音恭】月者三日则成魄三月则成时是以礼有三让建国必立三卿三宾者政教之本礼之大参也注言礼者隂也大数取象法于月也音义【魄普伯反参七南反】疏【正义曰此一节更总言乡饮酒礼坐位所在并明三揖三让每事皆三以成礼产万物者圣也者圣之言生也东方产育万物故为春为圣养之长之假之仁也者假大也谓养育万物长之使大亦为仁于五行春为仁夏为礼今春为圣夏为仁者春夏皆是生育长养俱有仁恩之义故此夏亦仁也圣既生物以生物于春如通明之圣故东方为圣也各以义言之理亦通也中者藏也者此言北方主智亦为信也若以五行言之则为信若以其生长收藏言之则为藏也介必东乡介宾主也者主人献酬之礼西行就宾宾又南行将就主人介在西阶之上以介覸在于宾主之间也主人者浩之产万物也者释所以主人居东方之义意东方产育万物主人共客所湏故主人造为产万物之象者也月者三日则成魄者谓月尽之后三日乃成魄魄谓月轮生傍有微光也此谓月尽之后而生魄非必月三日也若初以前月大则月二日生魄前月小则三日乃生魄三宾者为政教之本者凡建国既立三卿助君治国今乡饮酒立三宾亦象国之立三故云政教之本也注正义曰乐既为阳故礼为隂月是隂精故礼之大数取法于月也】

　　礼记注疏卷六十一
　　礼记注疏卷六十一考证
　　冠义○吕氏曰冠昏射乡饮酒燕聘天下之逹礼也仪礼所载谓之礼者礼之经也礼记所载谓之义者皆举其礼之节文以述其制作之义也【臣召南】按朱子谓仪礼是经礼记是传如有士冠礼则记有冠义有士昏礼则记有昏义之类推此而言则未经秦火以前仪礼既不止十七篇即诸儒解释仪礼之义亦不止于数篇也今仪礼尚有士相见公食大夫觐礼而记无其义则散佚者多矣
　　见于母母拜之○【臣召南】按士冠礼冠讫未字先见于母字讫乃见兄弟等此文见母见兄弟俱在已冠而字之下不分先后此因拜字类述贾疏曰记人以下有兄弟等皆拜故退见母于下使与兄弟拜文相近也
　　疏见于母母拜之故不拜也○【臣召南】按故不拜也四字俱衍此因下文言唐礼不拜而误者也
　　昏义纳采问名疏问其女之所生母之姓名故昏礼云谓谁氏言女之母何姓氏也○【臣召南】按此疏误矣问名不过问女之姓氏耳非问女所生之母之姓名也士昏记问名曰某既受命将加诸卜敢请女为谁氏注曰谁氏者谦也不必其主人之女贾疏曰本云问名而云谁氏者妇人不以名行也并无问其女之母姓氏之说
　　男先于女也疏适命亲迎之意○按适字当作释厥明注昏礼不言厥明此言之者容大夫以上礼多或异日○【臣召南】按郑以士昏礼舅姑共飨妇以一献之礼上无厥明二字故疑此文或为大夫昏礼也然亦安知士昏礼之不有脱文乎
　　是以古者妇人先嫁三月注疏但嫁前三月特就公宫之敎欲尊之也○按当作特就公宫教之文误倒耳
　　乡饮酒之义○【臣召南】按孔疏言乡饮酒凡有四事一则三年賔兴贤能二则乡大夫饮国中贤者三则州长春秋习射一年再饮者也四则党正十二月蜡祭一年一饮者也详见篇目下与论语所云乡人饮酒者不同此篇是解乡饮酒礼之义但乡饮酒礼专言诸侯之乡大夫三年賔兴贤能之事此记则兼及党正之饮酒而其余二条礼亦不异也
　　乡人士君子尊于房戸之间注君子谓卿大夫士也卿大夫士饮国中贤者亦用此礼也○【臣召南】按疏则注当云君子谓卿大夫也士字衍卿大夫士饮国中贤者以篇目下疏及贾疏推之又当作乡大夫士
　　四面之坐○【臣召南】按仪礼乃席宾主人介注云賔席牗前南面主人席阼阶上西面介席西阶上东面独于遵不言坐处遵坐东北赖此记以明之
　　祭荐祭酒敬礼也疏祭脯醢奠爵右取肺○按右下当有手字
　　六十者坐云云注○【臣召南】按注惟此一节为党正饮酒于序以正齿位之事此仪礼本文所无者
　　注疏则从郡之太守及主国之相○按主国当作王国
　　介必东乡介賔主也○张子曰坐有四位者礼不主于敬主欲以尊贤若宾主相对则其礼主于敬主矣故其位賔主不相对坐介僎于其间以见尊贤之义也
