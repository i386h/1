<!-- { "loadSidebar": true } -->
　　龟防几杖席盖重素袗絺绤不入公门注龟防嫌问国家吉凶几杖嫌自长老席盖载丧车也杂记曰士輤苇席以为屋蒲席以为裳帷重素衣裳皆素丧服也袗单也孔子曰当暑袗絺绤必表而出之为其形防音义【重素直龙反注同重素衣裳皆素袗之忍反輤千见反苇于鬼反为其于伪反】苞屦扱袵厌冠不入公门注此皆凶服也苞藨也齐衰藨蒯之菲也问丧曰亲始死扱上袵厌犹伏也丧冠厌伏苞防为菲音义【苞白表反草也扱初洽反袵而审反厌于渉反藨白表反一音扶苖反齐衰本又作斋音咨下七雷反下文同蒯苦怪反菲扶味反屦也】书方衰凶器不以告不入公门注此谓丧在内不得不入当先告君耳方板也士丧礼下篇曰书赗于方若九若七若五凶器明器也音义【板字又作版音同赗芳仲反车马曰赗】公事不私议注嫌若奸也防【正义曰此以下明臣物不得入公门者也龟防者谓臣之龟防也将入嫌问国家吉凶几杖者臣之几杖也若将入谓欲骄矜嫌自长老席盖者丧车盖也臣有死于公宫可许将柩出门不得将丧车凶物入也车比棺为缓宜停外也重素者衣裳皆以素谓遭丧之服也亦不宜着入也袗絺绤者袗单也絺绤葛也上无衣表则肉露见为不敬故不着入也不入公门者并结上诸条事皆不得入也若尸乘以几至庙门及八十杖于朝则几杖得入公门也苞屦者谓藨蒯之草为齐衰丧屦扱袵者亲始死孝子徒跣扱上袵也厌冠者丧冠也厌帖无梁纚为五服丧所着也不入公门者此并五服之内丧服差次不合入不得着入公门也苞谓杖齐衰之屦故丧服杖齐衰章云防屦者藨蒯之菲也此云苞屦扱袵不入公门服问云唯公门有税齐衰注云不杖齐衰也于公门有免齐衰则大功有免绖也如郑之言五服入公门与否各有差降熊氏云父之丧唯扱上袵不入公门冠绖衰屦皆得入也杖齐衰则屦不得入不杖齐衰衰又不得入其大功绖又不得入其小功以下冠又不得入此厌冠者谓小功以下之冠故云不入公门凡丧冠皆厌大功以上厌冠宜得入公门也凡丧屦案丧服斩衰用菅屦杖齐衰用苞不杖齐衰用麻大功用绳故小记云齐衰三月与大功同者绳屦其小功以下郑引旧说云小功以下吉屦无絇书方者此谓臣有死于公宫应湏凶具此下诸物并宜告而后入者也书谓条録送死者物件数目多少如今死人移书也方板也百字以上用方板书之故云书方也衰者孝子丧服也凶器者棺材及棺中明器也不以告不入公门者臣在公宫而死营凶器所湏而不得輙将入公门故湏告也然衰之属今厌冠苞屦尚不入云衰告乃入者熊氏云上不入谓公宫库雉路之门今此不入公门者国城之门谓卿大夫之丧从外来书方衰凶器湏告乃入今谓既同称公门又国城之内百姓民众所居方衰凶器湏告乃入事恐非也盖公门非一或是公之外门及百官治事之处君许其在内殡及将之礼故有明器书方湏告乃入注正义曰引杂记证席盖是丧车也輤丧车边墙也在上曰屋在边曰裳帷士丧车用苇席为上屋蒲席为边墙也然天子诸侯染布为旧色大夫但布而不染士用席而亦言輤者因天子輤通名也今言席盖谓士耳举士为例卿大夫丧车亦不得入云重素衣裳皆素丧服也者若臣之待放衣裳皆素既是待放本无得入公门之理此云重素不入公门者谓私服又文王世子公族有死罪公亲素服唯君得素服入臣则不可引论语证入公门不单也形防谓肉露见也书赗于方者证丧礼书方也送死者车马曰赗衣服曰襚亦通曰赗若九若七等谓书送物于板行列之数多少物多则九行少则七行五行也】
　　君子将营宫室宗庙为先厩库为次居室为后注重先祖及国之用音义【厩九又反】
　　凡家造祭器为先牺赋为次养器为后注大夫称家谓家始造事牺赋以税出牲音义【凡家造才早反一本作凡家造器器衍字牺许宜反养羊尚反一如字】无田禄者不设祭器有田禄者先为祭服注祭器可假祭服宜自有君子虽贫不粥祭器虽寒不衣祭服为宫室不斩于丘木注广敬鬼神也粥卖也丘垄也音义【粥音育衣于既反】防【正义曰此一节总论大夫所造祭器衣服并明祭器所寄之事各依文觧之凡家造谓大夫始造家事也大夫称家祭器为先者崇敬祖祢故在先牺赋为次者诸侯大夫少牢此言牺谓牛即是天子之大夫祭祀赋敛邑民供出牺牢故曰牺赋养器为后者养器供养人之饮食器也自赡为私宜后造然诸侯言宗庙大夫言祭器诸侯言厩库居室大夫言牺赋养器者互言也此据有地大夫故得造祭器若无田禄者但为祭服耳其有地大夫祭器祭服俱造则先造祭服乃造祭器此言祭器为先者对牺赋养器为先其实在祭服之后无田禄者不设祭器者向明得造祭器此明不得造者不同也若大夫及士有田禄者乃得造器犹不具唯天子大夫四命以上者得备具若诸侯大夫非四命无田禄则不得造故礼运云大夫声乐皆具祭器不假非礼也据诸侯大夫言之也熊氏以礼运据天子大夫得造不得具非也有田禄者先为祭服者若有田禄虽得造器而先为祭服后为祭器耳所以然者縁人形参差衣服有大小不可假借故宜先造而祭器之品量同官同可以共有以其制同既可暂假故营之在后】
　　大夫士去国祭器不逾竟注此用君禄所作取以出竟恐辱亲也音义【去国祭器不逾竟音境注及下同一本作大夫士去国下去国逾竟亦然】大夫寓祭器于大夫士寓祭器于士注寓寄也与得用者言寄觊已后还音义【寓鱼具反觊音冀】防【正义曰此以下明人臣三谏不从去国之礼祭器不逾竟者既明出礼先从重物为始也逾越也此祭器是君禄所造今既放出故不得自随越竟也大夫寓祭器于大夫士寓祭器于士者寓犹寄也既不将去故留寄其同僚必寄之者冀其复还得用也鲁季友奔陈国人复之传曰季子来归是也注正义曰取以出竟恐辱亲也者无徳而出若犹滥用其器是辱亲也隠义云嫌见夺故云恐辱亲也与得用者言寄觊已后还者此觧言寄之义也夫物不被用则生虫蠧故寄于同官令彼得用不使毁败冀还复用大夫士义皆然也】
　　大夫士去国逾竟为坛位乡国而哭素衣素裳素冠彻縁鞮屦素簚乗髦马不蚤鬋不祭食不说人以无罪妇人不当御三月而复服注言以丧礼自处也臣无君犹无天也坛位除地为位也彻犹去也鞮屦无絇之菲也簚覆笭也髦马不鬄落也蚤读为爪鬋鬋鬓也不自说于人以无罪嫌恶其君也御接见也三月一时天气变可以遂去也簚或为幕音义【坛徐音善注同乡许亮反縁悦绢反鞮都兮反又徒兮反鞮屦屦无絇簚本又作幭莫歴反注同白狗皮覆笭髦音毛蚤依注音爪谓除爪也鬋子浅反絇求俱反笭力丁反车阑鬄吐歴反又他计反说亦劣反又如字恶乌路反见贤遍反下文见国君注谓见同幕莫歴反又音莫】防【正义曰此大夫士三谏而不从出在竟上大夫则待放三年聴于君命若与环则还与玦便去隠义云去国当待玦也若士不待放临去皆行此礼也为坛位乡国而哭者坛者除地而为坛臣之无君犹人无天也嫌去父母之邦有桑梓之恋故为坛乡国而哭以丧礼自变处也所以待放必三年者三年一闰天道一变因天道变望君自改也然在竟未去聴君环玦不谓待归而谓待放者既已在竟不敢必还言唯待君见放乃去也素衣素裳素冠者今既离君故其衣裳冠皆素为凶饰也彻縁者縁中衣縁也素服里亦有中衣若吉时中衣用采縁此既凶丧故彻縁而纯素鞮屦者谓无絇饰屦也屦以絇为饰凶故无絇也士冠礼云端黑屦青絇繶纯纯博寸郑云絇之言拘也以为行戒状如刀衣鼻在屦头故觧者云古屦以物系之为行戒故用缯一寸屈之为絇絇为拘着屦头以容受系穿贯也其屈之形似汉时刀衣鼻也其色或青或黒不同而冠礼屦夏用葛冬用皮又各随裳色今素裳则屦白色也素簚者素白狗皮也簚车覆阑也礼人君羔幦虎犆大夫鹿幦豹犆今此丧礼故用白狗皮也既夕礼云主人乗恶车白狗幦是也然吉凶覆笭又必用皮者象始服牛马初当用皮为覆乗髦马者吉则翦剔马毛为饰凶则无饰不翦而乗之也不蚤翦者以治手足蚤也鬋剔治须发也吉则治鬋为饰凶故不翦也士虞礼曰蚤翦谓翦瓜须也不祭食者祭祭先也夫食盛馔则祭食之先丧凶故不祭也不说人以无罪者善则称君过则称已今虽放逐犹不得向人自说道已无罪而君恶故见放退也妇人不当御者御接见也吉时妇人以次侍御寝宿今丧礼自贬故不也三月而复服者自贬三月然后事事反还如吉礼而遂去也所以三月者为一时天气一变故三月人情亦宜易也注正义曰知鞮是无絇之屦者案周礼屦人屦舄皆有絇繶纯案鞮屦氏无絇繶之文故知是无絇之菲也云髦马不鬄落也者以其称髦马与童子垂髦同故知不鬄落鬃鬛案大戴礼王度记云大夫俟放于郊三年得环乃还得玦乃去此逾国三月乃行不同者得玦之后从郊至竟三月之内而行此礼也】
　　大夫士见于国君君若劳之则还辟再拜稽首注谓见君既拜矣而后见劳也聘礼曰君劳使者及介君皆答拜音义【劳力报反注及下君劳同辟婢亦反下同还辟逡廵也使色吏反】君若迎拜则还辟不敢答拜注嫌与君亢宾主之礼迎拜谓君迎而先拜之聘礼曰大夫入门再拜君拜其辱防【正义曰此一节论君臣男女相答拜之法各依文觧之大夫士见于国君者谓大夫士出聘他国君之礼君若劳之则还辟再拜稽首者劳慰劳也还辟逡廵也初至行聘享私觌礼毕而主君又别慰劳己在道路之勤故已逡廵而退者辟君之答已之意也案聘礼行聘享及私觌讫宾出主君送至大门内主君问聘君问大夫竟乃云公劳宾宾再拜稽首公答拜公劳介介再拜稽首公答拜即此大夫出聘他国君劳之是也聘礼无还辟之文者文不备也君若迎拜则还辟不敢答拜者君若迎先拜宾宾是使臣不敢当礼则还辟逡廵不敢答主君之拜注正义曰案聘礼劳宾之前不见賔先拜此云賔既拜矣谓宾初行私觌之时已拜主君矣在后始主君劳故曰既拜矣而后见劳引聘礼者证君劳宾再拜之事熊氏以为唯云大夫士谓小聘大夫为宾士为介故也今既大聘小聘皆然故郑引聘礼以证之此大夫之中则含卿也知者以此经皆总云大夫不别言卿故知大夫含卿也迎拜谓君迎而先拜之此主君迎拜者谓聘宾初至主国大门外主君迎而拜之故聘礼云宾入门左公再拜宾辟不答拜是也故郑引聘礼大夫入门再拜君拜其辱者初入门主君再拜其辱也】
　　大夫士相见虽贵贱不敌主人敬客则先拜客客敬主人则先拜主人注尊贤防【正义曰此谓使臣行礼受劳已竟次见彼国卿大夫也唯贤是敬不计宾主贵贱虽为大夫而徳劣亦先拜有徳之士也谓异国则尔同国则否又士相见礼若先生异爵者为士则先拜之此则不必同国也】
　　凡非吊丧非见国君无不答拜者注礼尚徃来丧宾不答拜不自宾客也国君见士不答其拜士贱音义【非见贤遍反下大夫见士见下注拜见同】防【正义曰此明礼尚徃来也已虽贤徳而必皆相答拜也凡拜而不答拜者唯有吊丧与士见己君此二条耳吊所以宾不答拜者已本来为助执于丧事非行宾主之礼故主人虽拜已己不答也故士丧礼有宾则拜之宾不答拜是也君不答士者谓士见己君君尊不答也注正义曰案聘礼士介四人君皆答拜者以其他国之士故也】
