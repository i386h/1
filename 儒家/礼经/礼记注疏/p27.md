<!-- { "loadSidebar": true } -->
　　君大夫之子不敢自称曰余小子注辟天子之子未除丧之名君大夫天子大夫有土地者音义【辟音避本又作避下同】大夫士之子不敢自称曰嗣子某注亦辟其君之子未除丧之名不敢与世子同名注辟僭效也其先之生则亦不改世或为太音义【僭作念反效胡孝反】防【正义曰此以下明孝子在丧摈者接对宾客之辞也君大夫谓天子大夫有地者大夫有地者则亦称曰君故云君大夫也天子未除丧自称曰余小子今大夫有地虽同曰君而其子在丧不敢同天子称余小子也大夫士之子不敢自称曰嗣子某者此诸侯之大夫士之子也诸侯在丧称嗣子某臣之子避之也不敢与世子同名者世子谓诸侯之适子也诸侯之臣为其子作名不得与君适子名同也白虎通云父在称世子何系于君也注正义曰若名子与君世子同则嫌其名自比拟于君故云避僭效也世子欲不得同则与庻子同不嫌又若其子生在君之世子前已为名而君来同之此是君来同已不湏易也故谷梁昭七年传云何为君臣同名君子不夺人亲之所名重其所由来也是臣先名君后名同之臣不改也又案杂记云与君之讳同则称字若先生与世子同名亦当然也诸侯之子不可同天子之子故宜不敢也异义公羊说臣子先死君父犹名之孔子云鲤也死是已死而称名左氏说既没称字而不名桓二年宋督弑其君与夷及其大夫孔父先君死故称其字谷梁同左氏说许慎谨案同左氏谷梁说以为论语称鲤也死时实未死假言死耳郑康成亦同左氏谷梁之义以论语云鲤也死有棺而无椁是实死未葬已前也故郑駮许慎云设言死凡人于恩犹不然况贤圣乎然鲤也死未满五十鲤死称伯鱼者按冠礼二十已称伯某甫未必要五十也但五十直称伯耳焦氏问案春秋君在称世子君薨称子某既称子无言嗣子某者也又大夫之子当何称张逸答曰此避子某耳大夫之子称未闻案称嗣子某防殷礼也】君使士射不能则辞以疾言曰某有负薪之忧注射者所以观徳唯有疾可以辞也使士射谓以备耦也忧或为疾音义【使音史射市夜反则辞以疾如字本又作有疾为疾如字本又作疾音救】防【正义曰射法每两人相对以决胜负名之曰耦耦贵贱必对故卿与卿耦大夫与大夫耦防奇余不足则使士备耦案大射君与宾耦卿大夫自相耦又有士御于大夫又司射誓耦卑者与尊者为耦不异侯是言士得备预为耦故此有使士射之礼也不能则辞以疾者士若不能不得云不能但当自称有疾也所以然者夫射以表徳士既升朝必宜有徳若不能则是素餐之辱兼辱君不知人误用已也言曰某有负薪之忧者此称疾之辞也某士名也负担也薪樵也大樵曰薪诗云析薪如之何匪斧不克是大故用斧也忧劳也言已有担樵之余劳不堪射也不直云疾而云负薪者若直云疾则似傲慢故陈疾之所由明非假也然士禄代耕且后问庻人子云能负薪而今云士负薪者亦谦辞也谦言昔未为士时经担樵今犹发动昔日之劳也白虎通云天子病曰不豫言不复豫政也诸侯曰负子子民也言忧民不复子之也桓十六年卫侯朔出奔齐公羊曰有疾曰负兹诸侯之疾所以名不同者盖子兹声相近其字相乱未知孰是音义隠云天子曰不豫诸侯曰不兹大夫曰犬马士曰负薪注正义曰知非士自射而云备耦者熊氏云若其自射不须云使又不应辞以其言使言辞故云备耦】侍于君子不顾望而对非礼也注礼尚谦也不顾望若子路率尔而对防【正义曰谓多人侍而君子有问若指问一人则一人直对若问多人则侍者当先顾望坐中防有胜已者宜前而已不得率尔先对先对非礼也注正义曰此证问多人而不顾望对者论语云子路曾晳冉有公西华侍于孔子孔子问四人各言其志而子路率尔先对云愿治千乗之国而孔子哂之云为国以礼其言不让是故哂之】
　　君子行礼不求变俗注求犹务也不务变其故俗重本也谓去先祖之国居他国祭祀之礼居丧之服哭泣之位皆如其国之故谨修其法而审行之注其法谓其先祖之制度若夏殷防【正义曰此一节论臣去本国行礼之事各依文觧之君子行礼者谓去先祖之国居他国者也求犹务也俗者本国礼法所行也眀虽居他国犹宜重本行故国法不务变之从新也如杞宋之臣入于齐鲁齐鲁之臣入于杞宋各宜行已本国礼法也此云不变俗谓大夫出在他国不变己本国之俗按郑答赵商以为卫武公居殷墟故用殷礼即引此云君子行礼不求变俗如郑之意不变所徃之国旧时风俗与此不同者熊氏云若人臣出居他国亦不忘本故云不变本国风俗人君务在化民因其旧俗徃之新国不湏改也然则不求变俗其文虽一但人君人臣两义不同熊氏云必知人君不易旧俗者王制云修其教不易其俗又左传定四年封鲁因商奄之人封康叔于殷墟啓以商政封唐叔于夏墟啓以夏政皆因其旧俗也案有列于朝有诏于国三代之内丧服为旧君齐衰三月传曰三谏不从待放未絶者爵禄尚有列于朝出入尚有诏于国如丧服所云大夫待放之时名为有列有诏不至三世者熊氏云彼据为旧君着服故以未去之时名为有列有诏此据去国之后但有列有诏仍行旧国之礼断章取证故彼此不同祭祀之礼者此陈不变之事若祭祀之礼不变即夏立尸殷坐尸周旅酬六尸及先求隂阳牺牲骍黒之属也居丧之服者殷虽尊贵犹服傍亲周则以尊降服哭泣之位者殷不重适以班髙处上周世贵正嗣孙居其首皆如其国之故者谓故俗也凡上诸事悉不改革行之如本国俗也然上既举三条余冠昏之属从可知也谨修其法而审行之者并结前事各令分眀谨修本国之法审慎以行之其法谓其先祖之制度若夏殷子孙在周者悉行其先世之礼是不变俗也】去国三世爵禄有列于朝出入有诏于国注三世自祖至孙逾乆可以忘故俗而犹不变者爵禄有列于朝谓君不絶其祖祀复立其族若臧纥奔邾立臧为矣诏告也谓与卿大夫吉凶徃来相赴告音义【三世卢王云世嵗也万物以嵗为世朝直遥反下皆同复扶又反下复还同纥恨发反徐胡切反沈胡谒反】若兄弟宗族犹存则反告于宗后注谓无列无诏者反告亦谓吉凶也宗后宗子也防【正义曰此以下明在他国而得变俗者也将明得变故上先明未得者也去国三世者谓三谏不从及他事碍被黜出入新国已经三世者则郑注云三世自祖至孙也爵禄有列于朝者谓本国君不絶其祖祀复立族为后在朝者也出入有诏于国者出入犹有吉凶之事更相徃来也诏告也去已三世而本国之君犹为立后不絶则若有吉凶之事当与本国卿大夫徃来出入共相赴告故云出入有诏于国也若兄弟宗族犹存则反告于宗后者此是出已三世而爵禄无列于朝吉凶不相诏告而不仕新国者宗族兄弟谓本国之亲宗后大宗之后也已本国不列不告若宗族犹存兄弟尚在已有吉凶当反还告宗适不忘本故也前告国者亦告足弟耳然既未仕新国犹用本国礼也音义隠云虽无列于朝有吉凶犹反告于宗后其都无亲在故国不复来徃也注正义曰若臧纥奔邾立臧为矣者引之者证有列法也臧纥武仲也时为季氏家废长立少故与孟氏相恶遂出奔邾鲁人以臧纥有功复立其异母兄臧为以守先祀是有列也故鲁襄二十三年左传云臧纥奔邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸非子之过贾闻命矣再拜受龟使为以纳请遂自为也乃立臧为纥致防而奔齐是其事也】去国三世爵禄无列于朝出入无诏于国唯兴之日从新国之法注以故国与己无恩兴谓起为卿大夫防【正义曰此犹是论无列无诏而反告宗后者今得仕新国者也但仕新国有异故重言三世也唯兴之日从新国之法者唯兴谓己始仕也虽有宗族相告己仕新国而本国无列无诏故所行礼俗悉改从新也然推此而言若本国犹有列诏者虽仕新国犹行故俗何以知然既云无列而从新明有列则不从也又若无诏而不仕新者不得从新何以知然既云唯兴明不兴则不从无列无诏唯兴之日三世即从新国之制孔子去宋既乆父为大夫尚冠章甫之冠送皆从殷制者熊氏云案钩命决云丘为制法之主黑緑不代苍黄圣人特为制法不与常礼同也注正义曰郑意云起为卿大夫者则若为士犹卑不得变本也】
　　君子已孤不更名注亦重本已孤暴贵不为父作諡注子事父无贵贱音义【为于伪反諡音示】防【正义曰此一节论父没不可辄改为名諡之事已孤不更名者不复改易更作新名所以然者名是父之所作父今已死若其更名似遗弃其父故郑注云亦重本也言亦者以上行本国之俗上是重本故云亦也已孤暴贵不为父作諡者此孤不辨老少唯无父则是也暴贵本为士庻今起为诸侯非一等之位故云暴贵也諡者列平生徳行而为作美号若父昔贱本无諡而已今暴贵升为诸侯乃得制諡而不得为父作諡所以尔者父贱无諡子今虽贵而忽为造之如似鄙薄父贱不宜为贵人之父也防举武王为难郑答赵商曰周道之基隆于二王功徳由之王迹兴焉凡为人父岂能贤乎若夏禹殷汤则不然矣注正义曰子事父无贵贱者子不得言己昔贱今贵父贱不宜为贵人之父也】居丧未葬读丧礼既葬读祭礼丧复常读乐章注为礼各于其时居丧不言乐祭事不言凶公庭不言妇女注非其时也防【正义曰此一节明行礼各有时之事各随文觧之居丧者居父母之丧也丧礼谓朝夕奠下室朔望奠殡宫及等礼也此礼皆未以前既读祭礼者祭礼虞卒哭祔小祥大祥之礼也丧复常读乐章者复常谓大祥除服之后也乐章谓乐书之篇章谓诗也禫而后吉祭故知禫后宜读之此上三节事湏预习故皆许读之】
　　振书端书于君前有诛倒防侧龟于君前有诛注臣不豫事不敬也振去尘也端正也倒颠倒也侧反侧也皆谓甫省视之音义【倒多老反去羌吕反下彻犹去去琴瑟同颠丁田反】防【正义曰此一节总明臣当豫事并明臣入公门当敬谨之礼也各依文觧之振书者拂去尘也书簿领也端正也诛责也臣不豫慎若将文书簿领于君前临时乃拂整则宜诛责也倒防侧龟于君前有诛者倒颠倒也侧反侧也龟防君之卜筮所湏也不预周正而来在君前方颠倒反侧齐正则有责罚也注正义曰甫者始也谓不豫整理今于君前始正之】
