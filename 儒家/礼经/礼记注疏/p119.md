<!-- { "loadSidebar": true } -->
　　曾子问曰祭必有尸乎注言无益无用爲若厌祭亦可乎注厌时无尸孔子曰祭成丧者必有尸尸必以孙孙幼则使人抱之无孙则取于同姓可也注人以有子孙爲成人子不殇父义由此也祭殇必厌盖弗成也注厌饫而已不成其爲人祭成丧而无尸是殇之也注与不成人同孔子曰有隂厌有阳厌注言祭殇之礼有于隂厌之者有于阳厌之者曾子问曰殇不祔祭何谓隂厌阳厌注祔当爲偹声之误也言殇乃不成人祭之不偹礼而云隂厌阳厌乎此失孔子指也祭成人始设奠于奥迎尸于前谓之隂厌尸谡之后改馔于西北隅谓之阳厌殇则不偹音义【祔依注音偹本或作附同奥于报反】疏【正义曰此一节论祭有尸有阳厌隂厌之事各依文解之祭必有尸乎者曽子之意以祭神神本虚无无形无象何须以生人象之故云祭必有尸乎若厌祭亦可乎者若如厌祭之时亦应可乎谓祭初尸未入之前祭末尸既起之后竝皆无尸直设馔食以厌饫鬼神如此之时其理亦尔故注云厌时无尸孔子曰祭成丧者必有尸者孔子答以祭成人之丧者必须有尸以成人之丧威仪具偹必须有尸以象神之威仪也尸必以孙若其孙防则使人抱之若无孙则取同姓昭穆孙行适者可也以其成人威仪既偹有爲人父之道不可无尸祭殇必厌盖弗成也者年若防在殇人道未偹威仪简略不足可象不须立尸故祭殇必厌盖弗成也者盖以不成人故不立尸也今祭成人丧但厌饫而已是将成人与殇同也孔子曰有隂厌有阳厌者孔子答问已了更起别端辩祭殇之礼其处有异故记者又言孔子曰其祭殇有于隂厌者谓适殇也有于阳厌者谓庶殇也曽子既闻孔子云有隂厌有阳厌不解孔子之防谓言祭殇始末二祭之中有此两厌故问云祭成人之时有此二厌殇不祔祭祔偹也谓祭殇简略何谓偹有隂厌有阳厌也注正义曰祭是祭神不祭生人今祭生人无益死者故云无益云无用爲者无用爲此尸一解云无用爲者无用此之爲爲是助语知祔当爲偹者案丧服小记云殇与无后者从祖祔食今云殇不祔祭与小记文乖故知祔当爲偹偹祔声相近故云声之误也云言殇至隂厌者约特牲少牢礼文当设馔于西南奥尸未入之前也云尸谡之后改馔于西北隅谓之阳厌者当祭末谡起也谓尸起之后也】孔子曰宗子爲殇而死庶子弗爲后也注族人以其伦代之明不序昭穆立之庙其祭之就其祖而已代之者主其礼疏【正义曰孔子更爲辩云若宗子爲殇而死以其未成人庶子不得代爲之后注正义曰以经云庶子既不爲后宗子理不可阙明族人以其伦代之伦谓辈也谓与宗子昭穆同者则代之凡宗子爲殇而死庶子既不得爲后不以父服服之郑注丧服云若与宗子期亲者其长殇大功衰九月中殇大功衰七月下殇小功衰五月有大功之亲者成人服之齐衰三月卒哭受以大功衰九月其长殇中殇大功衰五月下殇小功衰三月有小功之亲者成人服之齐衰三月卒哭受以小功衰五月其殇与絶属者同有缌麻之亲者成人及殇皆与絶属者同故丧服记云宗子孤爲殇而死者大功衰小功衰皆三月据与宗子小功以下及无服者长中殇则大功下殇则小功又云亲则月算如邦人则郑注是也此是族人以其伦代之者各以本服服之云明不序昭穆立之庙以宗子殇死无爲人父之道故不序昭穆不得与代之者爲父也云代之者主其礼者以宗子存时族人凡殇死者宗子主其祭祀今宗子殇死明代爲宗子者主其礼也此宗子是大宗族人但是宗子兄弟行无限亲疏皆得代之】其吉祭特牲注尊宗子从成人也凡殇则特豚自卒哭成事之后爲吉祭祭殇不举肺无肵俎无酒不告利成注此其无尸及所降也其他如成人举肺脊肵俎利成礼之施于尸者音义【肵音其又忌依反敬也】是谓隂厌注是宗子而殇祭之于奥之礼小宗爲殇其祭礼亦如之疏【正义曰其卒哭成事之后祭之以特牲祭此殇时不举肺以其无尸故不举肺脊无肵俎者肵是尸之所食归余之俎以其无尸故无肵俎无酒者若祭成人则有酒重古之义今祭殇既略故无酒也不告利成者谓祭毕今既无所可告故不告利成利犹飬也不告供飬之礼成也是谓隂厌者此宗子殇死祭于祖庙之奥隂闇之处是谓隂厌也注正义曰士祭成人特牲今宗子殇亦特牲故云尊宗子从成人之礼也云凡殇则特豚者以凡殇降宗子之殇故用特豚云自卒哭成事之后爲吉祭者檀弓云卒哭曰成事是日也以吉祭易丧祭熊氏云殇与无后者唯祔与除服二祭则止此言吉祭者唯据祔与除服也庾云吉祭通四时常祭若如庾言殇与无后者之祭不知何时休止未有闻焉经云吉祭特牲则丧祭之时以其未成人降用特豚也此其无尸者以经云不举肺无肵俎不告利成此三事本主于尸今以无尸故不爲故云此其无尸也酒之设本不爲尸所有祭殇略无酒是降也故云及所降也云举肺脊肵俎利成礼之施于尸者案特牲少牢尸将食举肺脊又云上佐食设肵俎初载心舌肵者敬也主人敬尸之俎又云无算爵祝东面告利成举肺脊肵俎利成之礼竝施于尸也郑既云小宗爲殇祭礼如大宗者以前经云宗子爲殇而死不显大小故知凡宗子殇祭之礼皆然是以小宗爲殇祭礼亦如之必知此经指大宗者以何休公羊注云小宗无子则絶大宗无子则不絶重适之本上文庶子不爲后谓大宗子在殇而死不得爲后若非殇则得爲后故知是大宗也凡宗子成人而死则得立子孙爲后若立兄弟爲后则不可故成十五年公羊传讥仲婴齐是公孙归父之弟当云公孙婴齐而云仲婴齐者爲归父之后讥其乱昭穆故云仲是也】凡殇与无后者祭于宗子之家当室之白尊于东房是谓阳厌注凡殇谓庶子之适也或昆弟之子或从父昆弟无后者如有昆弟及诸父此则今死者皆宗子大功之内亲共祖祢者言祭于宗子之家者爲有异居之道也无庙者爲墠祭之亲者共其牲物宗子皆主其礼当室之白尊于东房异于宗子之爲殇当室之白谓西北隅得户明者也明者曰阳凡祖庙在小宗之家小宗祭之亦然宗子之适亦爲凡殇过此以往则不祭也祭适者天子下祭五诸侯下祭三大夫下祭二士以下祭子而止音义【适丁厯反下同如有昆弟一本作加有共其音恭】疏【正义曰凡殇谓非宗子之殇故云凡殇无后者谓庶子之身无子孙爲后此二者皆宗子大功内亲祭于宗子之家祖庙之内不敢在成人之处故于当室之明白显露之处爲之设尊于东房以其明是阳故爲阳厌也注正义曰谓庶子之适子爲殇而死此庶子之适一句与下文爲总即是昆弟之子从父昆弟是也云或昆弟之子者谓宗子亲昆弟所生之适子其昆弟是庶子昆弟所生者是适故云庶子之适云或从父昆弟者亦谓宗子之从父兄弟宗子之父身是适诸父是庶诸父所生之适子亦是庶子之适故云或从父昆弟云无后者如有昆弟及诸父者如而也而有昆弟谓宗子之亲庶兄弟与宗子同祖今既无后祭之当于宗子祖庙及诸父谓宗子诸父身竝是庶子与宗子同曽祖祭之当于宗子曽祖之庙凡殇有二一昆弟之子祭之当于宗子父庙二是从父昆弟祭之当于宗子祖庙其无后者亦有二一是昆弟无后祭之当于宗子祖庙二是诸父无后祭之当于宗子曽祖之庙凡殇得祭者以其身是适故也无后者成人无后则祭若在殇而死则不祭以其身是庶故也案小记云庶子不祭殇与无后者殇与无后者从祖祔食注云不祭殇者父之庶不祭无后者祖之庶但此经据死者之身小记注据生者设祭之人宗子昆弟是庶不得自祭适子故云父之庶宗子之诸父自是庶不得祭所生适子适子即是宗子从父兄弟故云父之庶不祭无后祖之庶者宗子昆弟无后而死其余兄弟应祭之以兄弟竝是祖庶不合立庙故云祖之庶宗子诸父无后其余诸父亲者亦应合祭之以诸父竝是庶子不合立祖庙故云祖之庶义与此不异也云此则今死至共祖祢者从父兄弟是宗子大功亲昆弟诸父是宗子家亲诸父及从兄弟共祖者昆弟及昆弟之子共祢者郑必限以大功内亲共祖祢者以上文云吉祭特牲唯据士礼适士二庙有祖有祢下上祖祢共庙故郑限以祖祢同者唯大功之内亲也云言祭于宗子之家者爲有异居之道也礼大功以上同居命士以上则父子异宫故云有异居之道云无庙者爲墠祭之者士立二庙若祭诸父当宗子曽祖之庙宗子是士但有二庙无曾祖庙故云无庙者爲墠祭之推此而言大夫立三庙无太祖者其祭诸父得于曽祖庙也其立太祖庙者其祭诸父当于曽祖庙曽祖无庙亦爲墠祭之云亲者共其牲物宗子皆主其礼大功虽有同财之葬其经营祭事牲牢之属亲者主爲之又牲牢视亲者之品命故云亲者共其牲物就宗子之家祭其祖祢故云宗子皆主其礼云当室之白尊于东房以宗子之殇祭于室奥今祭凡殇乃于西北隅又特牲云尊于户东注云室户东案上文宗子之殇但不举肺无肵俎无酒不告利成其余皆与祭成人同则其尊亦设于室戸东今祭凡殇乃尊于东房故云当室之白尊于东房异于宗子之殇也云宗子之适亦爲凡殇者以上经云宗子爲殇而死据宗子身殇不论宗子适子也此明宗子适子父虽是适其子殇死亦爲凡殇以其更无别文故知与凡殇同云过此以往则不祭也者此谓宗子身殇及宗子昆弟之子及从父昆弟并宗子适子等唯此等殇死祭之过此以外皆不祭也云祭适者天子下祭五以下竝祭法文彼注云祭适殇于庙之奥谓之隂厌是天子诸侯祭适殇于其庙奥彼注又云王子公子祭其适殇于其党之庙大夫以下庶子祭其适殇于宗子之家皆当室之白谓之阳厌是王子以下及大夫等祭其适殇皆爲凡殇也彼注又云凡庶殇不祭以其身是庶若其成人无后则祭之则上文无后昆弟及诸父是也】
