<!-- { "loadSidebar": true } -->
　　君于大夫将葬吊于宫及出命引之三歩则止注以义夺孝子宫殡宫出谓柩已在路如是者三君退注退去也三命引之凡移九歩朝亦如之哀次亦如之注君吊不必于宫朝丧朝庙也次他日宾客所受大门外舎也孝子至此而哀君或于是吊焉音义【朝直遥反注同】疏【正义曰此一节论君吊臣之礼君于大夫之丧将至葬时君必亲往吊于殡宫谓就殡宫以吊孝子吊礼既毕及其柩出殡宫之门孝子号慕攀辕柩车不动君夺孝子之情命遣引之引者三歩则止所以止者引者不顿夺孝子之情故且止柩住君又命引之引之者三歩而止君又命引之引之者三歩而止故如是者三君又命引之柩车遂行君便退去君或来吊参差早晚不必恒在殡宫或当朝庙明日将发之时亦如柩出殡宫命引之三歩如是者三之事故云朝亦如之君吊或晚不及朝庙之时朝庙已毕柩出大门至平生待宾客次舎之处孝子哀其平生次舎之处停柩不行君于是始吊吊毕君命引之使行如上来之事故云哀次亦如之注正义曰知此是殡宫者以下云朝及哀次以朝庙及出大门哀次之事此文在其前以事前后故知是殡宫也云出谓柩已在路者对宫中未行今已出殡门将往向庙谓之在路贺玚以路谓载柩之车义亦通也郑嫌退谓逡廵沮退故云退去也云三命引之凡移九歩者以礼成于三故知凡为九歩郑必分明言九歩者以经上云引之三歩则止下云如是者三恐别更为三通前为四十有二歩之嫌故明言九歩也九歩既停君又须命引之则当四命也或可君既三命柩虽三歩暂停孝子更须有事君即退也君于大夫恩义或有厚薄或吊有早晚故云君吊不必于宫也宫谓殡宫也从上可知也知朝是丧朝庙者朝与哀次相对故知朝庙也柩之朝庙今日至庙明日乃去此吊谓明日将去之时故有命引之云次他日宾客所受大门外舎也者以觐礼诸侯受次舎于庙门外明大夫大门外亦有宾次也然主位在门东孝子必哀门西宾次者以平生门东待宾客无次孝子见门西张次之处而哀故云哀次云君或于是吊焉者以君吊正礼当于殡宫或于朝祖庙无门外君吊之礼君来吊或晚有邂逅于是吊焉故云或或是不定之辞】
　　五十无车者不越疆而吊人注气力始衰音义【疆居良反本又作疆下越疆同】疏【正义曰此一节论衰老不许徒行远吊之事所以特不许越疆而吊人者五十既衰越疆则道路遥远吊人又悲感哀戚恐增衰惫故不许也】
　　季武子寝疾蟜固不说齐衰而入见曰斯道也将亡矣士唯公门说齐衰注季武子鲁大夫季孙夙也世为上卿强且专政国人事之如君蟜固能守礼不畏之矫失俗也道犹礼也音义【蟜居表反蟜固人姓名说他活反本亦作税徐又音申锐反下同见贤遍反矫居表反】武子曰不亦善乎君子表微注时无如之何佯若善之表犹明也及其丧也曾点倚其门而歌注明已不与也防字晳曾参父音义【防多忝反倚于绮反徐其绮反晳星歴反】疏【正义曰此一节论季武子无礼蟜固正之事武子鲁之执政上卿时人畏之事之如君入其门皆说衰唯蟜固不说齐衰而入见武子谓武子曰我所以着齐衰而入者以此着齐衰之道将亡絶矣以时人畏尔入门者皆说齐衰故此着齐衰入大夫之门其道将絶又语武子若依正礼士唯入公门乃说齐衰而入大夫之门不合说也言将亡者其时向余大夫之门犹有着齐衰者故云将亡将亡者未絶之辞武子既得蟜固之言心虽恚恨身既寝疾无奈之何乃佯言若美之汝之所言不亦善乎所以善者若失礼显著凡人皆知若失礼微细唯君子乃能表明之今说齐衰失礼之微汝能知之是君子之人故云君子表微及武子之丧曾点慕蟜固之直乃倚武子之门而歌明已不与武子故无哀戚注正义曰知是上卿专政者左传文云国人事之如君者入君门说齐衰今入武子之门亦说齐衰是与君同也此谓不杖齐衰若杖齐衰虽入公门亦不说之具在下曲礼疏云蟜固能守礼不畏之矫失俗也者谓失礼风俗矫而正之据郑此言则蟜固人之姓名其字从虫若矫正之字从矢熊氏云或有人矫武于固陋对文不知一何甚也知非实善云佯善者其实善则寻常不合说齐衰故知佯若善蟜固也心实不善而佯善之是无如之何凡外貌为阳内心为隂实无内心但有外貌者谓之为阳故史记韩非说难云阳收其身而实疏之隂用其言而显弃之是也此阳或言佯者字相假借义亦通也防字晳曾参父者此史记仲尼弟子传文彼文防字作蒧】
　　大夫吊当事而至则辞焉注辞犹告也摈者以主人有事告也主人无事则为大夫出音义【摈必刅反本又作傧同后放此为于伪反下亦为为之变同】吊于人是日不乐注君子哀乐不同日子于是日哭则不歌音义【日人一反乐音岳又音洛注同】妇人不越疆而吊人注不通于外行吊之日不饮酒食肉焉注以全哀也吊于葬者必执引若从柩及圹皆执绋注示助之以力车曰引棺曰绋从柩赢者音义【引音注同车索圹苦晃反又音旷后同绋音弗棺索赢音盈】丧公吊之必有拜者注往谢之虽朋友州里舎人可也注谓无主后吊曰寡君承事注示亦为执事来主人曰临注君辱临其臣之丧音义【临如字徐力鸩反】君遇柩于路必使人吊之注君于民臣有父母之恩大夫之丧庶子不受吊注不以贱者为有爵者主疏【正义曰此一节论吊哭之礼各依文解之大夫吊者谓大夫吊士也当事当主人有大小敛殡之事也大夫尊来吊士则孝子应出下堂迎之若正有事而至则孝子遣人辞告之道有事不得出也妇人不越疆而吊人此是凡吊之法妇人无外事故不越疆而吊人吊于葬者必执引引柩车索也吊葬本为助执事故必相助引柩车也若从柩及圹皆执绋者及至也绋引棺索也凡执引用人贵贱有数若其数足则余人不得遥行皆散而从柩也至圹下棺窆时则不限人数皆悉执绋示助力也丧公吊之必有拜者丧谓诸侯臣之丧公来亲吊或遣人来吊丧家虽无主后必有以次疏亲而往拜之以谢其恩疏亲亦无虽死者朋友及同州同里及丧家典舍之人而往拜之可也此以无后故许他人拜谢若其有后主人故自当亲拜是以既夕礼云主人乘恶车郑注云拜君命是也吊曰寡君承事者此是君来语摈者使传君来之辞也吊为助事故虽君之尊亦称承事也主人曰临者主人辞谢之曰君屈辱降临某之丧文称寡君应是吊他国之臣上承公吊之下则是己国之臣称寡君者以其示欲供承丧家之事故谦言寡君此谓大夫之丧也若吊士直称君故士丧礼君使某吊如何不淑是也君遇柩于路者君于其臣当特吊于家故丧大记于大夫及士皆亲吊之又礼讥蒉尚受吊及杞梁之妻不受野吊是也其或卑小之臣及庶人之等君不豫知其丧造次遇柩于路既有民臣之恩以此使人吊故郑答张逸谓行而遇之谓凡民也虽以民为主亦兼微小臣君不豫知其丧故此云兼臣也大夫之丧庶子不受吊者不受吊者谓不为主人也适子主丧受吊拜宾若适子或有他故不在则虽庶子不敢受吊明已卑辟适也言大夫庶子不受吊则士之庶子得受吊也言不受吊不可以贱者为有爵者丧主也注正义曰此出者正谓出之于庭不得出门外以男子之事自堂及门故也若未小敛以前唯君命出故士丧礼云唯君命出郑注云大夫以下时来吊襚不出始丧哀戚甚在室是小敛以前不为大夫出也正当小敛之节大夫来吊则辞之以有事敛毕当踊之时延大夫而入絶踊而拜之或大夫正当敛后踊时始来则亦絶踊拜之故杂记云当袒大夫至虽当踊絶踊而拜之注云尊大夫来至则拜之不待事已也若士来吊虽当敛不告以有事事毕踊后引士入然后拜之故杂记云于士既事成踊袭而后拜之是也此云不当事则为大夫出于士虽不当事则不为之出然士丧礼既小敛以后主人降自西阶遂拜宾大夫特拜士旅之得出拜士者以主人将袭绖于序东因降阶而拜之非故为士而出拜之不当事为大夫出谓出迎至庭若大夫退则出送于门外故士丧礼宾出主人拜送于门外郑注云庙门外也庙门谓殡宫门也引者长远之名故在车车行远也绋是拨举之义故在棺棺唯拨举不长远也云从柩赢者赢余也从柩者是执引所余赢长者也何东山云天子千人诸侯五百人大夫三百人士五十人赢数外也】
　　妻之昆弟为父后者死哭之适室注以其正也子为主袒免哭踊注亲者主之音义【兔音问】夫入门右注北面辟正主音义【辟音避下辟难同】使人立于门外告来者狎则入哭注狎相习知者音义【使色吏反又如字狎戸甲反】父在哭于妻之室注不以私丧干尊非为父后者哭诸异室疏【正义曰此一节论哭无服者之事适室正寝也礼女子子适人者为昆弟之为父后者不降以其正故也故姊妹之夫为之哭于适室之中庭也子为主者子已子也甥服舅缌故命己子为主受吊拜宾也袒免哭踊者冠尊不居肉袒之上必先去冠而加免故凡哭哀则踊踊必先袒袒必先免故袒免哭踊也夫入门右者夫谓此子之父即哭妻兄弟者也言夫者据妻之为丧也子既为主位在东阶之下西向父入门右近南而北向哭也郑注知此北面者郑推子既为主在阼阶下西向父不为主若又西向便似二主故入门右而北面示辟为主之处也郑又所以知父必北面者曾子问云卫灵公吊季康子鲁哀公为主康子立于门右北面辟主人之位故郑知此当北面辟主人之位也而礼本多将郑注北面为经文者非也案古旧本及卢王礼亦无北面字唯郑注云北面耳庾蔚亦谓非经文也使人立于门外告来者者以门内有哭则乡里闻之必来相吊故主人所使人出门外告语来吊者述所哭之事明为主在子不关已也狎则入哭者若吊人与此亡者曾经相识狎习当进入共哭父在哭于妻之室者此夫若父在则适室由父故但于妻室之前而哭之亦子为主使人立于门外也故郑注云不以私丧干尊非为父后者哭诸异室者案奔丧礼妻之党哭诸寝此哭于适室及异室者寝是大名虽适室及妻室异室总皆曰寝此云子为主袒免哭踊则夫入门右亦哭踊知者以其上文申祥之哭言思妇人倡踊故知夫入门右亦踊但文不备耳】
　　有殡闻远兄弟之丧哭于侧室注嫌哭殡无侧室哭于门内之右注近南者为之变位音义【近附近之近】同国则往哭之注丧无外事疏【正义曰此哭于门内之右谓庶人无侧室者故内则云庶人无侧室者言近南为之变位以其寻常为主当作阼阶东西面今称门内之右故知近南为之变位也必变之者以哭于大门内之右既非常哭之处故继门而近于南也郑云近南则犹西面但近南耳必知西面者案士丧礼朝夕哭众主人众兄弟继妇人南皆西面明此哭兄弟亦西面也下云同国则往哭之上云闻远兄弟之丧谓异国也所以同国则往哭异国则否者以其己有丧殡不得向他国故郑云丧无外事】
