<!-- { "loadSidebar": true } -->
　　大夫见于国君国君拜其辱士见于大夫大夫拜其辱同国始相见主人拜其辱注自外来而拜拜见也自内来而拜拜辱也君于士不答拜也非其臣则答拜之注不臣人之臣大夫于其臣虽贱必答拜之注辟正君音义【辟音避】男女相答拜也注嫌逺别不相答拜以明之音义【相答拜一本作不相答拜皇云后人加不字耳别彼列反】防【正义曰辱谓见他国君也故聘礼云公在门左拜是拜其辱也士见于大夫大夫拜其辱者谓平常相答拜非加敬也故聘礼宾朝服问卿卿迎于庙门外再拜是主人必拜辱也士相见礼士见大夫于其入也主人一拜宾退送又再拜熊氏以为同国大夫见己君君拜其辱者以初为大夫敬之故也若寻常则不拜也同国始相见主人拜其辱者前是异国此明同国同国则主人必先拜辱不论有徳也君于士不答拜也非其臣则答拜之者君于己士以其贱故不答拜然聘礼云聘使还士介四人君旅答拜者敬其奉使而还士相见礼士见国君君答拜者以其初为士敬之故也非其臣则答拜之者以其他国之士非己尊所加故答之也大夫于其臣虽贱必答拜之者大夫为君宜辟正君故不辨己臣贵贱皆答拜也男女相答拜也者男女宜别或嫌其不相答故明虽别必宜答也俗本云男女不相答拜礼男女拜悉相答拜则有不字为非故郑云嫌逺别不相答拜以明之】
　　国君春田不围泽大夫不掩羣士不取麛卵注生乳之时重伤其类音义【麛音迷卵力管反乳如注反】防【正义曰此明贵贱田猎不同国君诸侯也春时万物产孕不欲多伤杀故不合围绕取也夏亦当然大夫不掩羣者羣谓禽兽共聚也羣聚则多不可掩取之士不取麛卵者麛乃是鹿子之称而凡兽子亦得通名也卵鸟卵也春方乳长故不得取也然国君春田不围则天子春围也大夫春不掩则国君春掩也士春不取麛卵则大夫春取也而王制云天子不合围诸侯不掩羣则与此异者彼上云天子诸侯无事则嵗三田郑云三田者夏不田盖夏时也案周礼四时田而云三田者下因云不合围则知彼亦夏礼也又史记汤立三面网而天下归仁亦是不合围也此问所明周制矣】
　　岁凶年谷不登注登成也君膳不祭肺马不食谷驰道不除祭事不县大夫不食粱士饮酒不乐注皆自为贬损忧民也礼食杀牲则祭先有虞氏以首夏后氏以心殷人以肝周人以肺不祭肺则不杀也天子食日少牢朔月太牢诸侯食日特牲朔月少牢除治也不治道为妨民取蔬食也县乐器钟磬之属也粱加食也不乐去琴瑟音义【肺音芳废反县音下同为如字旧音于伪反下为妨同于伪反】防【正义曰此下明凶荒人君忧民自贬退礼也嵗凶者谓水旱灾害也年谷不登者嵗既凶荒而年中谷稼不登登成也然年嵗虽通其亦有异郑注太史职中数曰嵗朔数曰年释者云年是据有气之初歳是举年中之称故云朔数曰年中数曰嵗也君膳不祭肺者膳美食名礼天子食日少牢朔月大牢诸侯食日特牲朔月少牢夫盛食必祭周人重肺故食先祭肺嵗既凶饥故不祭肺则不杀牲也马不食谷者年丰则马食谷今凶年故不食也驰道不除者驰道正道如今御路也是君驰走车马之处故曰驰道也除治也不治谓不除于草莱也所以不除者凶年人吝应采蔬食今若使人治路则废取食故不除也祭事不县者乐有县钟磬因曰县也凶年虽祭而不作乐也自贬损故先言膳后言祭大夫不食粱者大夫食黍稷以粱为加故凶年去之也士饮酒不乐者士平常饮酒奏乐今凶年犹许饮酒但不奏乐也君膳不祭肺以下及士饮酒不乐各举一边而言其实互而相通但君尊故举不杀牲及不县之等大者而言大夫士卑直举饮酒之小者言耳注正义曰周人以肺者此明堂位文引之者证不祭肺天子食日少牢朔月太牢诸侯食日特牲朔月少牢此玉藻文引之者证天子诸侯非凶年常食杀牲之事案周礼膳夫云王日一举太牢不引膳夫而引玉藻者以膳夫秪有王礼玉藻兼载天子诸侯此经云君膳不祭肺又连言大夫士是其文既广故引玉藻天子诸侯为证也玉藻所以异膳夫者膳夫是周之正礼玉藻是衰世之法故郑志云作记之时或诸侯同天子或天子与诸侯同作记者乱之耳云梁加食也者以其公食大夫礼设正馔之后乃设稻粱以其是加也此嵗凶者案襄二十四年冬大饥谷梁传曰五谷不升为大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大祲大祲之礼君食不兼味台榭不涂弛侯廷道不除百官布而不制鬼神祷而不祀此云嵗凶与彼大祲同也此膳不祭肺则食不兼味也此祭事不县谓祈祷之祭则与大祲祷而不祀一也白虎通云一谷不升彻鹑鷃二谷不升彻凫鴈三谷不升彻雉兎四谷不升损囿兽五谷不升不备三牲其不备三牲与此君膳不祭肺同也】君无故玉不去身大夫无故不彻县士无故不彻琴瑟注忧乐不相干也故谓灾患丧病音义【乐音洛】防【正义曰此明无灾者也君诸侯也玉谓佩也君子于玉比徳故恒佩玉明身恒有徳也且以玉为容饰无故则有容饰故佩玉也大夫无故不彻县者彻亦去也无灾变则不去乐也士无故不彻琴瑟者此无灾则亦不去也故郑前云士不乐去琴瑟取此文琴瑟此是不命之士尔若其命士则特县也自士以上皆有玉佩上云君无故不去玉则知下通于士也下言士不去琴瑟亦上通于君也但比徳为重故君上明之也又大夫言县士言琴瑟亦互言耳但县胜故大夫言之耳注正义曰灾水火也熊氏云案春秋说题辞乐无大夫士制郑箴膏肓从题辞之义大夫士无乐小胥大夫判县士特县者小胥所云娱身之乐及治人之乐则有之也故乡饮酒有工歌之乐是也县题辞云无乐者谓无祭祀之乐故特牲少牢无乐若然此云大夫不彻县士不彻琴瑟者谓娱身及治民之乐也】
　　士有献于国君他日君问之曰安取彼再拜稽首而后对注起敬也防【正义曰此一节论大夫士馈献之事各依文觧之士有献者谓士有物奉贡于君也他日君问之曰安取彼者他日谓别日也非是献物之日安取彼犹何处取彼物别日君问士云何处得前所献之物所以湏问者士卑徳薄嫌其无有也不即问而待他日者士有贡献当日乃自致于外而不敢容易见恐君答已拜故别日乃见君君得问之也再拜稽首而后对者士闻君问故先拜稽首而后起对得物所由】
　　大夫私行出疆必请反必有献士私行出疆必请反必告注臣不敢自専也私行谓以己事也士言告者不必有其献也吿反而已音义【疆居良反下同】君劳之则拜问其行拜而后对注亦起敬也问行问道中无恙及所经过音义【恙羊尚反】防【正义曰私行谓非为君行也疆界也既非公事故宜必请也然大夫无外交而此有私行出界或是新来大夫姻娅犹在本国故有私行徃来但不得执交于外耳反必有献者大夫有徳必能招人饷遗故还必有献有献由徳亦示君知贤无异志士私行出疆必请者出与大夫同也反必告者还与大夫异也士徳劣故不必有献但必告还而己君劳之则拜者大夫士通如此谓行还而君若慰劳己之劳苦则已拜之也或有本云士有献字非也问其行拜而后对者君若问其行道中无恙及游渉所至则又拜拜竟而起对也先拜后答急谢见问之恩也】
　　国君去其国止之曰奈何去社稷也大夫曰奈何去宗庙也士曰奈何去坟墓也注皆民臣殷勤之言国君死社稷注死其所受于天子也谓见侵伐也春秋传曰国灭君死之正也大夫死众士死制注死其所受于君众谓军师制谓君教令所使为之防【正义曰此一节论国君以下去国臣民止留之辞及死某所守之事各依文觧之国君去其国者谓诸侯去国而其臣民止留殷勤之辞也奈何犹言如何也国主社稷君去故云去社稷异义公羊说国灭君死正也故礼运云君死社稷无去国之义左传说昔太王居豳狄人攻之乃逾梁山邑于岐山故知有去国之义也许慎谨案易曰系遯有疾厉畜臣妾吉知诸侯无去国之义也郑不駮之明从许君用公羊义也然则公羊之说正礼左氏之说权法义皆通也大夫曰奈何去宗庙也者大夫去国谓三谏不从或以罪见黜者亦臣民止留之辞也大夫无社稷故云宗庙也故孝经云诸侯保其社稷大夫守其宗庙也士曰奈何去坟墓也者士亦谓三谏不从及或以罪见黜虽无臣民而属吏止之也士亦有庙辟大夫言坟墓亦与大夫互也然孝经云士保其禄位而守其祭祀今不云祭祀者明虽去此之彼而犹得祭祀但坟墓不随耳国君死社稷者国君体国国以社稷为主若有宼难则以死卫之不可去也故注云死其所受于天子也谓见侵伐也郑又引公羊襄六年传云国灭君死之正也以证之是也大夫死众者大夫职主领众将军若四郊多垒则为己辱故有宼难当保国必率众御之以死为度士死制者制谓君教命所使也虽不得率师若君命使之则唯致死熊氏云上云国君去社稷此云死社稷上云大夫去宗庙士去坟墓此不云大夫死宗庙士死坟墓而云死众死制者以宗庙坟墓己私有之大夫士为臣事君不可为私事而死秪得死君之师众及君政令然君言死社稷则宗庙坟墓亦死可知也但社稷受于天子故特举言焉】君天下曰天子朝诸侯分职授政任功曰予一人注皆摈者辞也天下谓外及四海也今汉于蛮夷称天子于王侯称皇帝觐礼曰伯父寔来余一人嘉之余予古今字音义【分方云反徐扶问反摈必刃反予一人依字音羊汝反郑云余予古今字则同音余】防【正义曰此一节论天子称谓之事各依文觧之君天下者天下谓七千里外也天子若接七千里外四海之诸侯则摈者称天子以对之也所以然者四海难伏宜尊名以威临之也不言王者以父天母地是上天之子又为天所命子养下民此尊名也崔灵恩云夷狄不识王化无有归徃之义故不称王临之也不云皇者戎狄不识尊极之理皇号尊大也夷狄唯知畏天故举天子威之也朝诸侯者此谓接七千里以内诸侯也授政者谓所县象魏之法授于诸侯也任功者谓使人専掌委任之功若五侯九伯汝实征之也曰予一人者予我也自朝诸侯以下皆是内事故不假以威称但自谓予一人者言我是人中之一人与物不殊故自谦损白虎通云王自谓一人者谦也欲言已才能当一人耳故论语云百姓有过在予一人臣下谓之一人者所以尊王者也以天下之大四海之内所共尊者一人耳注正义曰知摈者之辞者以觐礼云摈者曰伯父实来予一人嘉之此经亦称予一人故知摈者辞引汉礼于夷狄称天子者证此经君天下谓夷狄之内也异义天子有爵不易孟京说易有周人五号帝天称一也王美称二也天子爵号三也大君者兴盛行异四也大人者圣人徳备五也是天子有爵古周礼说天子无爵同号于天何爵之有许慎谨案春秋左氏云施于夷狄称天子施于诸夏称天王施于京师称王知天子非爵称同古周礼义郑駮云案士冠礼云古者生无爵死无諡自周及汉天子有諡此有爵甚明云无爵失之矣若杜预之义天子王者之通称故成公八年天子使召伯来锡公命鲁非夷狄称天子庄元年冬王使荣叔来锡桓公命鲁非京师而单称王是无义例其许慎服防等依京师曰王夷狄曰天子与此不同具有别说】
