<!-- { "loadSidebar": true } -->
　　父母有疾冠者不栉行不翔注忧不为容也音义【冠如字徐古乱反为如字徐于伪反】言不惰注忧不在私好惰不正之言音义【惰徒禾反一音徒卧反好音呼报反】琴瑟不御注忧不在乐食肉不至变味饮酒不至变貌注忧不在味笑不至矧怒不至詈注忧在心难变也齿本曰矧大笑则见音义【矧本又作哂失忍反又诗忍反詈力智反骂詈则见贤遍及】疾止复故注自若常也有忧者侧席而坐注侧犹特也忧不在接人不布他面席有防者专席而坐注降居处也专犹单也疏【正义曰此已下明亲疾人子之礼及除丧后之仪各随文解之言不惰者惰讹不正之言食肉不至变味者犹许食肉但不许多耳变味者少食则味不变多食则口味变也有忧者侧席而坐者忧亦谓亲有病也侧犹独也独席谓独坐不舒他面席也明忧不在接人故也平常则舒他面席也有丧者专席而坐者专犹单也吉时贵贱有重席之礼若父母始丧寝苫无席卒哭后乃有苄翦不纳自齐衰以下始防而有席并不重降居处也注正义曰忧不在私好者好谓华好言语戏剧华饰文辞故云不在私好侧犹特也者案聘礼云公礼賔公侧受醴是侧犹特也】
　　水潦降不献鱼鼈注不饶多也音义【潦音老雨水谓之潦】献鸟者佛其首注为其喙害人也佛戾也盖为小竹笼以冐之音义【拂夲又作佛扶弗反下同为于伪反下为其同喙吁废反又陟遘反又知胄反又竹角反戾力计反笼力东反冐莫报反】畜鸟者则勿佛也注畜飬也飬则驯音义【畜许六反徐况又反驯似遵反狎也徐食伦反沈飬纯反】献车马者执策绥献甲者执胄献杖者执末献民虏者操右袂献粟者执右契献米者操量鼓献孰食者操酱齐献田宅者操书致注凡操执者谓手所举以告者也设其大者举其小者便也甲铠也胄兜鍪也民虏军所获也操其右制之契劵要也右为尊量鼓量器名音义【绥音虽执以登车者胄直又反操七刀反持也下及注皆同契苦计反量音亮又音良斗斛鼓隠义云乐浪人呼容十二石者为鼔齐本又作韲同子兮反便婢面反铠苦爱反兜丁侯反鍪莫侯反劵字又作絭音劝】凡遗人弓者张弓尚筋弛弓尚角注弓有徃来体皆欲令其下曲隤然顺也遗人无时已定体则张之未定体则弛之音义【遗于季反与也注同弛本又作施同式是反谓不张也注同隤本又作頽徒回反顺貎】右手执箫左手承弣注箫弭头也谓之箫箫邪也弣把中音义【弣音抚徐音甫下同弭亡婢反弓末也邪似嗟反把音霸手执处也】尊卑垂帨注帨佩巾也磬折则佩垂授受之仪尊卑一音义【帨徐始鋭反磬徐苦定反折徐时列反又之列反沈云旧音逝】若主人拜注拜受也则客还辟辟拜注辟拜谦不敢当音义【辟上辟扶亦反下辟音避注同】主人自受由客之左接下承弣注由从也从客之左右客尊之接下接客手下也承弣却手则箫覆手与音义【覆芳服反与音余】乡与客并然后受注于堂上则俱南面礼敌者并授进劒者左首注左首尊也进戈者前其鐏后其刅进矛防者前其镦注后刃敬也三兵鐏镦虽在下犹为首鋭底曰鐏取其鐏也平底曰镦取其镦也音义【鐏在困反旧子困反注同一读注音作管反矛本又作□音谋兵器镦本又作錞徒对反注同一读注丁乱反】疏【正义曰此一节明献遗人物及授受之仪今各随文解之水潦降不献鱼鼈者案定四年左传云水潦方降今谓水潦降者天降下水潦鱼鼈难得故注云不饶多也卢植庾蔚之等并以为然或解郑云不饶多者以为水潦降下鱼鼈豊足不饶益其多献鸟者佛其首者王云佛谓取首戾转之恐其喙害人也郑云佛戾也盖为小竹笼以冐之案王郑义同而加笼笼之为其喙害人也畜鸟者则勿佛也者畜养也养则驯也驯善也鸟经人飬则不喙害人故献之不用笼冐及戻之献车马者执策绥者策是马杖绥是上车之绳车马不上于堂不可投进尊者之前但执防绥易呈呈之则知有车马献甲者执胄者甲铠也谓铠为甲者言如龟鼈之有甲也胄兜鍪也铠大兜鍪小小者易举执以呈之耳献杖者执末者末拄地头也拄地不净不可向人故执以自向持净头授与人献民虏者操右袂者民虏谓征伐所获彼民以为外虏故云民虏也右袂者右邉防也献之以左手操于囚之右邉右邉有力故此用右手以防其异心凡言执操互言耳献粟者执右契者粟梁稻之属也契谓两书一札同而别之郑注此云契劵要也右为尊以先书为尊故也献米者操量鼔者米六米之等量是知斗斛之数鼔是量器名也隠义云东海乐浪人呼容十二斛者为鼔以量米故云量鼔献米者执器以呈之米云量则粟亦量粟云契则米亦书但米可即食为急故言量粟可久储为缓故云书书比量为缓也献熟食者操酱齐者熟食葱防之属酱齐为食之主执主来则食可知若见芥酱必知献鱼脍之属也献田宅者操书致者书致谓圗书于板丈尺委曲书之而致之于尊者也以上诸物可动故不云致而田宅着士故板图书画以致之故言书又言致也然古者田宅悉为官所赋本不属民今得此田宅献者是或有重勲为君王所赐可为己有故得有献凡遗人弓者此谓敌体故称遗者也张弓尚筋者弓之为体以木为身以角为面筋在外面张之时曲来向内故遗人之时使筋在上弓身曲向其下其弛弓之时反张向外筋在曲内角在曲外今遗人之时角向其上弓形亦曲向下故郑注皆欲令其下曲隤然顺也右手执箫者箫弓头头稍剡差邪似箫故谓为箫也谓弓头为鞘鞘箫之言亦相似也然执箫谓捉下头客覆右手执弓下头也左手承弣者弣谓弓把也授在地地道贵右主人推客居右客覆右手执弓下头又郤下左手以承弓把把当中央而髙两头頽下以授主人主人在左所以知是执于弓下头者下头拄地不净不可与人故自执之而以上头授人所以为敬也尊卑垂帨者尊卑谓賔主俱是大夫则为尊若俱是士则为卑帨佩巾也若主人拜者主人将受应当賔前而拜受所遗也则客还辟辟拜者还辟犹逡廵也客谦不欲当主人之拜已故少逡廵迁延辟之也不云客答拜者执弓不得拜也何云执弓者廻还见主人拜而辟之也主人自受由客之左者由从也主人既敌故自受也拜客既竟从客左而受之接下承弣者主人既还在客左与客并以却左手接客左手之下面承弣又覆右手捉弓下头乡与客并然后受者前漫云由左恐人或相对而左右也今明既拜客竟则还前立处与客俱向南而立乃后受弓故云乡与客并然后受也进剑者左首者进亦谓遗也言进授与人时也首劒拊环也少仪曰择劒首郑云择弄也推寻劒刃利不容可弄正是劒环也又云刀却刃授頴郑云頴镮也案少仪而言首则镮也不以刃授人敬也春秋鲁定公十年叔孙之圉人欲杀公若伪不解礼而授剑末杜云以劒锋末授之案觧锋为末则镮是首也然劒有匣又有衣也故少仪云劒则啓椟盖袭之加夫襓是也郑云左首尊者客在右主人在左劒首首为尊以尊处与主人也假令对授则亦左首首尊左亦尊为宜也进戈者前其鐏后其刃者戈钩孑防也如防而横安刃但头不向上为钩也直刃长八寸横刃长六寸刃下接柄处长四寸并广二寸用以钩害人也刃当头而利者也利故不特向人也鐏在尾而钝钝向人为敬所以前鐏后刃也进矛防者前其镦者矛如鋋而三亷也防今之防也古作防两邉皆安横刃长六寸中刃长七寸半横刃下按柄处又长四寸半并广寸半镦为矛防柄尾平底如镦柄下也以平向人敬也亦应并授不云左右而云前后者互文也若相对则前后也若并授则左右也注正义曰已定体则张之未定体则弛之者案槀人云春献素秋献成注云矢箙春作秋成矢箙既献素明知弓亦献素素形朴也故士丧礼注云形法定为素又弓人云秋合三材冬定体则合三材之时可以献人故此注云未定体则弛之是也右客尊之者客在右故云右客也是尊客故使客在右也云接下接客手下也者客郤左手承弣今主人郤左手接客左手之下而取弓必知其客主俱却左手承弣右手覆箫者若主人用右手承弣便是主人倒执弓故知然也云承弣郤手则箫覆手与者箫谓弓下头也客以弓上头授与主人主人以左手郤之接客下手故又覆右手按捉弓下头也是客主授受皆郤左手承弣覆右手执箫也于堂上则俱南面者觧乡与客并也言于堂上俱南面是向明故也若不于堂上则未必南面堂随时便而俱向明云礼敌者并授者若不敌则不并授此又证遗人是敌者也然敌者并授案聘礼賔问主国之卿卿北面受币聘賔南面授币卿与聘賔是敌不并授者以聘賔衔聘君之命问卿故卿北面受之敬聘君之命也】
