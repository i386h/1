<!-- { "loadSidebar": true } -->
　　孔子谓为明器者知丧道矣备物而不可用也注神与人异道则不相伤哀哉死者而用生者之器也不殆于用殉乎哉注殆几也杀人以卫死者曰殉用其器者渐几于用人音义【殉辞俊反以人从死曰殉几音祈又音机下同】其曰明器神明之也注神明死者异于生人涂车刍灵自古有之注刍灵束茅为人马谓之灵者神之类音义【刍初拘反】明器之道也注言与明器同孔子谓为刍灵者善谓为俑者不仁不殆于用人乎哉注俑偶人也有面目机发似于生人孔子善古而非周音义【俑音勇】疏【正义曰此一节皆记者录孔子之言善古非殷周之事故云孔子谓夏家为明器者知死丧之道焉以孝子之事亲不可阙故备其器物若似生存以鬼神异于人故物不可用孔子既论夏家之事是又言殷代之非故云可哀哉殷之送死者而用生者之祭器不殆于用生人为殉乎哉殆近也谓近于用乎生人为殉所以近者以生人食器而供死者似若用生人而殉死人故云近也既言殷代之事将言周代用偶人为非礼故先言明器刍灵后论偶人之事故言其曰明器神明之也死者之物还可用涂车刍灵即明器之物一类自古帝王所制而有之此则岂不可为用故云明器之道也记者既录孔子之言又说孔子臧否古今得失以其语更端故重言孔子谓古之为刍灵者善谓周家为俑者不仁不近于用生人乎哉言近于用生人所以近者谓刻木为人面目发动与生人无异但无性灵智识故云近此云用人前言用殉殉是已死之人形貌不动与器物相似故言用殉此云用人者谓用生人入圹今俑者形貌发动有类生人故云用人上文云涂车刍灵此不言涂车直言刍灵者以其束茅为人与俑者相对故不取涂作车也注正义曰谓造作形体偶类人形故史记有土偶人木偶人是也云孔子善古而非周者古谓周以前虞以后故上云虞氏瓦棺始不用薪明虞氏以来始有涂车刍灵言非周者谓周为俑人如郑康成之意则周初即用偶人故冢人职言鸾车象人司农注云象人谓以刍为人康成注引此谓为俑者不仁是象人即俑人也其余车马器物犹为涂车刍灵故校人大丧饰遣车之马及葬埋之郑注云言埋之则是马涂车之刍灵是偶人之外犹有涂车刍灵之制虽或用木无机械发动偶人谓之俑者皇氏云机械发动踊跃故谓之俑也】穆公问于子思曰为旧君反服古与注仕焉而已者穆公鲁哀公之曾孙音义【为于伪反下为君为使人皆同与音余下同】子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有注言放逐之臣不服旧君也为兵主来攻伐曰戎首音义【膝音悉队本又作坠直媿反】疏【正义曰此一节论不为旧君着服之事注正义曰案丧服齐衰三月章为旧君凡有三条其一云为旧君君之母妻传云仕焉而已者也注云谓老若有废疾而致仕者兼服其母妻其二大夫在外其妻长子为旧国君注云在外待放已去者传云妻言与民同也长子言未去也注云妻虽从夫而出古者大夫不外娶妇人归宗往来犹民也长子去可以无服此则大夫身不为服唯妻与长子为旧君耳其三为旧君注云大夫待放未去者传曰大夫去君埽其宗庙言其以道去君而犹未絶也注云以道去君为三谏不从待放于郊未絶者言爵禄尚有列于朝出入有诏于国若已絶则不服也以此言之凡旧君若年老致仕退归在国不仕者身为之服齐衰三月并各服其母妻也若三谏不从待放已去而絶者唯妻与长子服之已则无服若待放未去爵位未絶身及妻子皆为之服然则去仕他国已絶之后不服旧君而杂记云违诸侯之大夫不反服则违诸侯之诸侯反服得为旧君服者杂记所云谓不便其居或辟仇难有故不得在国者故孟子齐宣王问孟子云礼为旧君有服何如斯可为服矣孟子对曰谏行言听膏泽下于民有故而去则君使人导之出疆送至彼国明其无罪其所往三年不反然后收其田里此之谓三有礼焉如此者得为旧君反服矣与杂记同郑注此云仕焉而已者取丧服第一条谓年老致仕在国者郑必以第一条解之者以穆公所问为旧君之反服直问丧服正礼故以第一条致仕者解之其实亦兼三谏未絶及有故出在他国者故下子思云古之君子进人以礼退人以礼是也云穆公鲁哀公之曾孙者案世本云哀公生悼公宁宁生元公嘉嘉生穆公不衍是也言放逐之臣者解经中今之君子进人退人不能以礼也如此者不服旧君谓三谏不从去而已絶及不能三谏辟罪逃亡言放者则宣元年晋放其大夫胥甲父于卫是也言逐者则春秋诸侯大夫言出奔是也】
　　悼公之丧季昭子问于孟敬子曰为君何食注悼公鲁哀公之子昭子康子之曾孙名强敬子武伯之子名捷音义【捷在接反】敬子曰食粥天下之达礼也吾三臣者之不能居公室也四方莫不闻矣注言邻国皆知吾等不能居公室以臣礼事君也三臣仲孙叔孙季孙氏勉而为瘠则吾能毋乃使人疑夫不以情居瘠者乎哉我则食食注存时不尽忠丧又不尽礼非也孔子曰丧事不敢不勉音义【瘠徐在益反夫音扶食食上知字下音嗣】
　　卫司徒敬子死注司徒官氏公子许之后子夏吊焉主人未小敛绖而往子游吊焉主人既小敛子游出绖反哭注皆以朋友之礼往而二人异子夏曰闻之也与曰闻诸夫子主人未改服则不绖疏【正义曰此一节论吊者主人改服乃改服之事注正义曰此唯云绖郑知是朋友者凡吊者主人成服则客乃服吊绖今此随主人主人始小敛未成服而已便出着绖故知有绸缪之恩随主人变如五服亲也又至小敛出绖反哭与子游前裼裘吊朋友同也前子游云带绖故知是朋友此下不云带知是朋友者凡吊则应弁绖环绖之属也此虽不云带凡单云绖则知有带犹如丧服云苴绖檀弓为师二三子皆绖而出及朋友羣居则绖皆是包带之文也】
　　曾子曰晏子可谓知礼也已恭敬之有焉注言礼者敬而已矣有若曰晏子一狐裘三十年遣车一乘及墓而反国君七个遣车七乘大夫五个遣车五乘晏子焉知礼注言其大俭偪下非之及墓而反言其既窆则归不留宾客有事也人臣赐车马者乃得有遣车遣车之差大夫五诸侯七则天子九诸侯不以命数丧礼畧也个谓所包遣奠牲体之数也杂记曰遣车视牢具音义【遣弃战反乘绳证反个古贺反焉于防反大音泰或他佐反偪音逼本或作逼包伯交反】曾子曰国无道君子耻盈礼焉国奢则示之以俭国俭则示之以礼注时齐方奢矫之是也疏【正义曰此一节论晏子故为非礼以矫齐之事有子者孔子弟子有若也闻曾子说晏子知礼故举晏子不知礼之事以拒曾子也狐裘贵在轻新而晏子一狐裘三十年是俭不知礼也遣车一乘者其父晏桓子是大夫大夫遣车五乘其葬父唯用一乘又是俭失礼也及墓而反者及墓谓葬时也礼窆后孝子赠币辞亲辞亲毕而亲情宾客应是送别别竟乃反于时晏子窆竟则反宾客并去又是俭失礼也国君七个遣车七乘大夫五个遣车五乘者此更举正礼以证晏子失礼也个谓所包遣奠牲体臂臑也折为七段五段以七乘五乘遣车载之今晏子略不从礼数是不知也晏子焉知礼者条失事已竟故此并结晏子焉知礼也注正义曰大俭解三十年一狐裘并及墓而反也偪下解一乘也下谓其子及凡在已下者也大夫五乘适子三乘今其父自用一乘则其子便无是偪下也经唯云及墓而反郑知不以及墓而反而云既窆则归者晏子虽为俭约不应柩未入圹则归故云既窆也云不留宾客有事也者案既夕礼乃窆主人哭踊无算袭赠用制币纁束拜稽颡踊如初卒袒拜宾主妇亦拜宾宾出则拜送藏器于旁加见藏苞筲于旁加抗席覆之加抗木实土三主人拜乡人乃反哭今晏子既窆赠币拜稽颡踊讫则还不复拜宾及送宾之事故云不留宾客有事也云人臣赐车马者乃得有遣车者案士丧礼无遣车诸侯之士一命曲礼云三赐不及车马故诸侯之士无遣车也若诸侯大夫虽未三命以其位尊故得有遣车知天子遣车九乘者案杂记诸侯七月而卒哭天子则九月而卒哭今诸侯七乘故知天子九乘也云诸侯不以命数丧礼略也者案大行人上公九乘侯伯七乘子男五乘今总云七乘是不以命数丧事略也引杂记云遣车视牢具者以证经个与遣车数同故云个是牢具也故杂记注云天子大牢包九个诸侯亦大牢包七个大夫亦大牢包五个士少牢包三个案既夕礼苞牲取下体郑注前胫折取臂臑后胫折取骼是一牲取三体士少牢二牲则六体也分为三个一个有二体然大夫以上皆用大牢牲有三体凡九体大夫九体分为十五段三段为一包凡为五包诸侯分为二十一段凡七包天子分为二十七段凡九包盖尊者所取三体其肉多卑者虽取三体其肉少郑又云天子遣奠用马牲其取个未详也此遣奠所包皆用左胖以其丧礼反吉士虞礼载左胖也】国昭子之母死问于子张曰葬及墓男子妇人安位注国昭子齐大夫子张曰司徒敬子之丧夫子相男子西乡妇人东乡注夹羡道为位夫子孔子也音义【相息亮反下注同乡许亮反下皆同夹古洽反一音颊羡徐音贱音义隐云羡车道】曰噫毋注噫不寤之声毋禁止之辞音义【噫本又作意同于其反毋音无】曰我丧也斯沾注斯尽也沾读曰觇觇视也国昭子自谓齐之大家有事人尽视之欲人观之法其所为音义【斯音赐沾依注音觇勅廉反】尔专之宾为宾焉主为主焉注专犹司也时子张相妇人从男子皆西乡注非也疏【正义曰此一节论葬之在圹男女面位之事曰噫毋者止子张也子张既相以男子西乡妇人东乡而昭子不悟礼意乃曰噫毋得如此男子西乡妇人东乡既止子张又自言我居丧也既是齐之大家斯尽也人尽来觇视于我当须更为别礼岂得以依旧礼专犹同也尔当同此妇人与男子一处若妇女之宾为宾位焉与男子之宾同处妇女之主为主位焉与男子之主同处于是昭子家妇人从男子皆西乡同在主位宾之男子及宾之妇人皆西厢东乡言非也】
　　穆伯之丧敬姜昼哭文伯之丧昼夜哭孔子曰知礼矣注丧夫不夜哭嫌思情性也文伯之丧敬姜据其牀而不哭曰昔者吾有斯子也吾以将为贤人也注盖见其有才艺吾未尝以就公室注未尝与到公室观其行也季氏鲁之宗卿敬姜有防见之礼音义【行下孟反见贤遍反下文不敢见同】今及其死也朋友诸臣未有出涕者而内人皆行哭失声斯子也必多旷于礼矣夫注内人妻妾音义【夫音扶下同本亦有无夫字者】疏【正义曰此一节论丧夫不夜哭并母知子贤愚之事斯子也必多旷于礼矣夫者斯此也旷犹疏薄也言此子平生为行必疏薄于宾客朋友之礼故宾客朋友未有感恋为之出涕者此不哭者谓暂时不哭故上云昼夜哭是也案家语云文伯歜卒其妻妾皆行哭失声敬姜戒之曰吾闻好外者士死之好内者女死之今吾子早夭吾恶其好内闻也二三妇共祭祀者无加服孔子闻之曰女智莫若公父氏之妇知礼矣与此不同者彼戒妇人而成子之德此论子之恶各举一边相包乃具】
　　季康子之母死陈亵衣注亵衣非上服陈之将以敛敬姜曰妇人不饰不敢见舅姑将有四方之宾来亵衣何为陈于斯命彻之注言四方之宾严于舅姑敬姜者康子从祖母音义【从才用反】疏【注正义曰案世本悼子纥生平子意如意如生桓子斯斯生康子肥世本又云悼子纥生穆伯靖靖与意如是亲兄弟意如是康子祖穆伯是康子祖之兄弟敬姜是穆伯之妻故云康子从祖母也】
