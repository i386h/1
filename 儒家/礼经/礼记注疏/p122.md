<!-- { "loadSidebar": true } -->
　　凡学世子及学士必时注四时各有所宜学士谓司徒论俊选所升于学者音义【学户孝反教也下小乐正学干籥师学戈学舞干戚同选息恋反后同】春夏学干戈秋冬学羽籥皆于东序注干盾也戈句孑防也干戈万舞象武也用动作之时学之羽籥籥舞象文也用安静之时学之诗云左手执籥右手秉翟音义【夏户嫁反下放此籥羊灼反盾食凖反又音尹句古侯反翟大厯反】小乐正学干大胥赞之籥师学戈籥师丞赞之注四人皆乐官之属也通职秋冬亦学以羽籥小乐正乐师也周礼乐师掌国学之政教国子小舞大胥掌学士之版以待致诸子春入学舍菜合舞秋颁学合声籥师掌教国子舞羽吹籥音义【大如字又音太胥息余反又息吕反注皆放此版音板本又作板舍菜音释后舍菜同颁音班】胥鼓南注南南夷之乐也胥掌以六乐之防正舞位旄人教夷乐则以鼓节之诗云以雅以南以籥不僭音义【旄音毛僭七寻反又子念反】春诵夏太师诏之瞽宗秋学礼执礼者诏之冬读书典书者诏之礼在瞽宗书在上庠注诵谓歌乐也谓以丝播诗阳用事则学之以声隂用事则学之以事因时顺气于功易成也周立三代之学学书于有虞氏之学典谟之教所兴也学舞于夏后氏之学文武中也学礼乐于殷之学功成治定与己同也音义【大音太下文注大乐正大学大傅大祖大寝皆同瞽音古瞽宗殷学名庠音详上庠虞学名播波我反易以防反】疏【正义曰此一节是第二节中教世子及学士时节兼明所教之官及所教之处凡学世子及学士必时者学谓教也言三王教世子及学士等必各遂四时所宜则下文之类是也胥鼓南者胥谓大胥南谓南夷之乐旄人教国子南夷乐之时大胥则击鼓以节南乐故云胥鼓南注正义曰四时各有所宜学者即下云春夏学干戈及春诵夏之类是也云学士谓司徒论俊选所升于学者则王制云王子卿大夫元士之适子及国之俊选等升于学谓大学也故下云于东序是大学也干盾也春时万物有孚甲故象干也盾捍也盾所以捍难故以干为盾也云戈句孑防也者夏气茂盛万物体壮枝叶似防有句孑也案考工记戈广二寸内倍之胡三之援四之以其形句曲有孑刃郑云若今鸡鸣防也云干戈万舞象武也者宣八年公羊传万者何干舞也以其用干故知象武若其大武则以干配戚则明堂位云朱干玉戚冕而舞大武若其小舞则以干配戈则周礼乐师教小舞干舞是也春夏阳气发动故云用动作之时学之秋冬学羽籥羽翟羽也秋则体成文章也籥笛也籥声出于中冬则万物藏于中云羽籥籥舞象文也者宣八年公羊传云籥者何籥舞也以其不用兵器故象文也引诗者风简兮之篇也证羽籥之义以秋冬凝寒渐静故云用安静之时学之卢植以为春教干夏教戈秋教羽冬教籥但干与戈羽与籥舞时相对之物皇氏云郑引诗左手执籥右手秉翟则秋冬羽籥同教春夏亦同教干戈义或然也皆据年二十升大学者也云通职秋冬亦学以羽籥者此籥师云教戈周礼籥师掌教国子舞羽龡籥是籥师既教戈又教籥此小乐正教干周礼乐师教小舞则六舞皆教故知通职至秋冬之时亦教羽籥也云小乐正乐师也者诸侯谓之小乐正天子谓之乐师此有大乐正及小乐正周礼有大司乐有乐师故知小乐正当乐师也但此经杂多有诸侯之礼故谓之大乐正也小乐正也云周礼乐师掌国学之政教国子小舞者证乐师有教舞之事小舞者谓年防小时教之舞其舞即帗舞羽舞皇舞旄舞干舞人舞也云大胥掌学士之版以待致诸子春入学舍菜合舞秋颁学合声者证大胥有教学之事大胥掌教学士版籍以待聚致诸子诸子则学士也春时入学释苹藻之菜礼先圣先师合六舞节奏令之得所秋时颁布学者才艺和合音声使应曲折云籥师掌教国子舞羽吹籥者证籥师有教乐之事周礼唯有籥师此云籥师丞者或诸侯之礼或异代之法钩命决云东夷之乐曰昧南夷之乐曰南西夷之乐曰朱离北夷之乐曰禁南一名任明堂位云任南蛮之乐也云胥掌以六乐之防正舞位者证大胥所以鼓节南由正舞位故鼓之也云旄人敎夷乐者证敎南乐之人是旄人也引诗以雅以南者是小雅鼓钟之诗刺幽王用乐不与徳比故陈先王正乐以刺之教夷乐者明王徳化率来四夷言先王以万舞之雅乐以四夷之南乐以籥舞之文乐进旅退旅则知三舞各得其所不有僭差引之者证此经之南为南乐举南乐则四夷之乐皆教之也诵谓歌乐者谓口诵歌乐之篇章不以琴瑟歌也云谓以丝播诗者谓以琴瑟播被诗之音节诗音则乐章也若学舞之时春夏学干戈而用动秋冬学羽籥而用静皆据年二十升于大学者若其未升大学之时则春诵夏在殷之瞽宗也云阳用事则学之以声春夏是阳阳主清轻故学声声亦清轻云隂用事则学之以事秋冬属阴隂主体质故学事事亦体质因四时所宜顺动静之气于学功业易成也云周立三代之学者谓立虞夏殷学也其虞之学制在国兼在西郊郊则周之小学也夏殷之学亦在国而郑注仪礼云周立四代之学于国者合周家为言耳故与此注不同夏后氏之学在上庠即周之大学为夏之制也云学书于虞氏之学典谟之教所兴也者虞书有典有谟故就其学中而教之则周之小学也云学舞于夏后氏之学文武中也者夏后氏上受舜禅是文下有汤伐是武以此二者之间故云文武中以兼有文舞武舞故也云学礼乐于殷之学功成治定与己同也者以汤放桀武王伐纣殷周革命事类相似故云功成治定与己同也先师以为三代学皆立大学小学今案下养老于东序是周之大学夏之东序也又王制云养老于虞庠是周之小学为虞庠也又此学虞学也学舞于夏学学礼于殷学若周别有大学小学更何所斆也】
