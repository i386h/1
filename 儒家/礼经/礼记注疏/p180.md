<!-- { "loadSidebar": true } -->
　　孔子食于季氏不辞不食肉而飱注以其待己及馔非礼也疏【正义曰凡客将食兴辞而孔子不辞者必是季氏进食不合礼也不食肉而飱者凡礼食先食胾次食殽乃至肩至肩则饱乃飱孔子在季氏家食不食肉而仍为飱者是季氏馔失礼故也】
　　君赐车马乘以拜赐衣服服以拜注敬君惠也赐君未有命弗敢即乘服也注谓卿大夫受赐于天子者归必致于其君君有命乃服之君赐稽首据掌致诸地注致首于地据掌以左手覆案右手也音义【覆芳服反】酒肉之赐弗再拜注轻也受重赐者拜受又拜于其室也凡赐君子与小人不同日注慎于尊卑音义【慎一本作顺】疏【正义曰此一节论受君赐之法君赐车马乗以拜赐衣服服以拜者谓受君赐赐至则拜至眀日更乘服所赐往至君所又拜敬重君恩故也赐君未有命弗敢即乗服也者此使臣虽受赐于王不敢即乗服当归国献其君君命与之则臣乃乗服耳若君未有命即不敢乗服也君赐者眀受君赐拜谢之法也稽首者头至地据掌者据案也谓郤右手而覆左手案于右手之上也致诸地者致至也谓头及手俱至地左手案于右手之上至地也酒肉之赐弗再拜者亦谓君赐也再犹重也酒肉轻但初赐至时则拜至眀日不重往拜也凡赐君子与小人不同日者凡于君子小人也不同日者慎尊卑之杂也】
　　凡献于君大夫使宰士亲皆再拜稽首送之注敬也膳于君有荤桃茢于大夫去茢于士去荤皆造于膳宰注膳美食也荤桃茢辟凶邪也大夫用荤桃士桃而已荤姜及辛菜也茢菼帚也造于膳宰既致命而授之荤或作焄音义【荤许云反注焄同茢音列又音例去起吕反下同造七报反注同辟必亦反邪以嗟反菼吐敢反郭璞云乌蓲也取其苖为帚帚本或作箒之手反】大夫不亲拜为君之答已也注不敢变动至尊音义【为于伪反下注为其同】疏【正义曰此一节论臣献君之物及致膳于尊者之义凡献于君者凡于大夫士也谓大夫士有食献君法也大夫使宰者大夫尊恐君拜己之献故不自往而使已膳宰往献也士亲者以士贱不嫌君拜故身自亲送也皆再拜稽首送之者虽大夫使人初于家亦自拜送而宰将命及士自送至于君门付小臣之时宰及士皆再拜而送之也膳于君有荤桃茢者美食曰膳谓天子诸侯之臣献孰食于君法也恐邪气干犯故用辟凶邪之物覆之荤谓姜之属也桃桃枝也茢菼帚也于大夫去茢者谓大夫之臣以食献大夫降于正君除去茢余有荤与桃也于士去荤者谓士之臣吏以食献士也又去荤唯余桃耳皆造于膳宰者皆皆于君大夫士也造至也膳宰主饮食官也献孰食者操酱齐以致命致命竟而以所献之食悉付主人之食官也大夫不亲拜为君之答己也者觧大夫所以不自献义也自献则屈动君拜答己也故不亲也】
　　大夫拜赐而退士待诺而退又拜弗答拜注小臣受大夫之拜复以入告大夫拜便辟也音义【复扶又反下不复同辟音避下辟尊者同】大夫亲赐士士拜受又拜于其室衣服弗服以拜注异于君惠也拜受又就拜于其家是所谓再拜也敌者不在拜于其室注谓来赐时不见也见则不复往也音义【敌本又作适音狄】凡于尊者有献而弗敢以闻注此谓献辞也少仪曰君将适他臣若致金玉货贝于君则曰致马资于有司是其类也士于大夫不承贺下大夫于上大夫承贺注承受也士有庆事不聼大夫亲来贺己不敢变动尊也音义【听天丁反】亲在行礼于人称父人或赐之则称父拜之注事统于尊疏【正义曰此一节明尊卑受赐拜谢之礼各随文觧之大夫拜赐而退者大夫往拜至于门外告君之小臣小臣受其辞入以白君小臣亦入大夫乃拜之拜竟则退不待白报恐君召进答己故也士待诺而退者君不拜士士故于外拜拜竟又待小臣传君之报诺出以退又拜者小臣传君诺出则士又拜君之诺报也弗答拜者谓君不答士拜也大夫亲赐士士拜受又拜于其室者初亦即拜受又往彼家拜也衣服弗服以拜者得君赐服服以拜大夫轻故不服其所赐而往拜之也敌者不在拜于其室者其室献者之家也敌者相献若当时主人在则主人拜受不复往彼家拜也若献时主人不在所畱物置家主人还必往彼家拜谢献也若朋友则论语云朋友之馈非祭肉虽车马不拜也凡于尊者有献而弗敢以闻者凡谓贱者也谓臣有献于君士有献于大夫也不敢以闻者谓有物以献尊者其辞不敢云献闻于尊者但当云致马资于有司及赠从者之属也士于大夫不承贺者承受也不受贺者谓士有庆事不听大夫亲来贺己不敢变动尊者故也下大夫于上大夫承贺者尊卑近故受也注正义曰所谓再拜也者前云酒肉之赐弗再拜此非酒肉赐故再拜也引少仪者证不敢闻也他他国也君或朝天子或往朝诸侯若臣有金玉货贝物献君当但云致马资于有司不敢言献君也言君尊恒足应无所乏故也】
　　礼不盛服不充注礼盛者服充大事不崇曲敬故大裘不裼乘路车不式注谓祭天也周礼王祀昊天上帝则服大裘而冕乗玉路或曰乘兵车不式疏【正义曰此一节明礼盛者不崇小敬礼不盛服不充者充犹袭也服袭是充美于内唯盛礼乃然也故聘及执玉龟皆袭是为盛礼故也故大裘不禓者证礼盛服充时也郊礼盛服大裘则无别衣裼之是不见美也乘路车不式者路车谓玉路郊天车也不式谓乘车从门闾过不式亦是礼盛不为曲敬之例也】
　　父命呼唯而不诺手执业则投之食在口则吐之走而不趋注至敬音义【唯于癸反徐以水反】亲老出不易方复不过时注不可以忧父母也易方为其不信已所处也复反也亲癠色容不盛此孝子之疏节也注言非至孝也癠病也王季有疾文王色忧行不能正履音义【癠才细反】父没而不能读父之书手泽存焉尔母没而杯圈不能饮焉口泽之气存焉尔注孝子见亲之噐物哀恻不忍用也圈屈木所为谓巵匜之属音义【圈起权反注同巵音支匜以支反】疏【正义曰此一节明子事亲之礼父命呼者父召子也命谓遣人呼非谓自唤也亦云为父命所呼也唯而不诺者应之以唯而不称诺唯恭于诺也手执业则投之食在口则吐之者急趋父命故投业吐食也走而不趋者趋疾趋也但急走往而不暇疾趋也亲老出不易方者方常也若启徃甲则不得往乙也若觅不见则老人易忧愁也复不过时者复还也假旦启云日中还不得过中谓若屡易方亲忽须见之则不复信已得往常处也此云老者若亲未老子出或苟有碍则亦许易方过期也而论语云父母在不逺游游必有方亦当谓老者耳亲癠者癠病也谓父母病也色容不盛者谓亲之病孝子当忧愁危惧行不能正履也今亲病唯色容不充盛而已不能顦顇忧愁危惧此乃是孝子疏简之节言孝心不笃也父没而不能读父之书手泽存焉尔者此孝子之情父没之后而不忍读父之书谓其书有父平生所持手之润泽存在焉故不忍读也母没而杯圈不能饮焉口泽之气存焉尔者言孝子母没之后母之杯圈不忍用之饮焉谓母平生口饮润泽之气存在焉故不忍用之经云不能者谓不能忍为此事书是男子之所有故父言书杯圈是妇人所用故母言杯圈也】
　　君入门介拂闑大夫中枨与闑之间士介拂枨注此谓两君相见也枨门楔也君入必中门上介夹闑大夫介士介鴈行于后示不相沿也君若迎聘客摈者亦然音义【介音界下及注同闑鱼列反门橛也枨直衡反门楔也谓两旁木楔徐古八反皇先结反行户刚反沿恱宣反】賔入不中门不履阈注辟尊者所从也此谓聘客也阈门限音义【阈音域又况域反】公事自闑西注聘享也私事自闑东注觌面也疏【正义曰此一节明两君朝聘卿大夫入门之仪各依文觧之君入门者此一经明朝法也入门谓入大门也君必中门介拂门者介谓上介稍近君故拂闑大夫中枨与闑之间者大夫之介微逺于闑故当枨与闑之间士介拂枨者士介卑去闑逺故拂枨闑谓门之中央所竖短木也枨谓门之两旁长木所谓门楔也介者副也賔入不中门不履阈者前经明朝此经明聘賔入者賔谓聘賔也不中门谓不当闑西枨闑之中央也而稍东近闑也不履阈者阈门限足不履践门限之上以言賔入不中门故注云谓聘客也公事自闑西者谓行聘享之礼聘享是奉君命而行故谓之公事自闑西用賔礼也私事自闑东者谓私觌私面非行君命故谓之私事自闑东者从臣礼示将为主君之臣也注正义曰以经云君入门故知两君相见也云鴈行于后示不相沿也者鴈行参差节级崔氏皇氏并云君必中门者谓当枨闑之中主君在闑东賔在闑西主君上摈在君之后稍近西而拂闑賔之上介在賔之后稍近东而拂闑大夫摈介各当君后在枨闑之中央义或当然今依用之】
　　君与尸行接武注尊者尚徐蹈半迹音义【蹈呼报反】大夫继武注迹相及也士中武注迹间容迹徐趋皆用是注君大夫士之徐行也皆如与尸行之节也疾趋则欲发而手足毋移注疾趋谓直行也疏数自若发谓起屦也移之言靡迆也毋移欲其直且正欲或为数音义【毋移上音无下如字数色角反下同迆羊尔反】圈豚行不举足齐如流注圈转也豚之言若有所循不举足曵踵则衣之齐如水之流矣孔子执圭则然此徐趋也音义【圈举逺反又去阮反注同豚本又作豕同大本反徐徒困反注同齐如音咨本又作同踵章勇反】席上亦然注尊处亦尚徐也音义【处尺虑反】端行颐霤如矢弁行剡剡起屦注此疾趋也端直也颐或为防也音义【颐霤上音夷下力救反弁皮彦反急也剡以渐反字林因冉反防音夷徐音追】执玉举前曵踵蹜蹜如也注着徐趋之事音义【蹜蹜色六反本或作宿同】疏【正义曰此一节明行歩徐趋疾趋之仪君与尸行接武者明贵贱与尸行歩广狭不同也君天子诸侯也武迹也接武者二足相蹑每蹈于半未得各自成迹故云接武也尊者舒迟故君及尸并歩迟狭大夫继武者谓大夫与其尸行时继武者谓两足迹相接继也大夫渐卑故与尸行歩稍广速也士中武者谓士与其尸行也中犹间也每徙足间容一足地乃蹑之也士极卑故及尸行歩极广也徐趋皆用是者徐趋皆迟行也皆皆于君大夫士也是此也言皆用此与尸行歩之节疾趋则欲发者疾趋谓他事行礼须直身速行时也发起也既无所执持而欲屦头恒起无复继接之异其迹或疏或数自若寻常故注云疏数自若贵贱同然也而手足毋移者移谓靡迆摇动也虽屦恒欲起而手足犹宜直正不得邪低靡迆摇动也圈豚行者此释上徐趋之形也圈转也豚循也言徐趋法曵转足循地而行也不举足者谓足不离地齐如流者齐裳下缉也足既不举身又俯折则裳下委地曵足如水流状也席上亦然者然如是也言在席上未坐其行之时亦如是圈豚行齐如流也端行颐霤如矢者此一经覆上疾趋之节也端行谓直身而行也颐霤者行既疾身乃小折而头直俯临前颐如屋霤之垂也如矢者矢箭也身趋前进不邪如箭也弁行者弁急也既是疾趋宜急行也剡剡起屦者剡剡身起貎也急行欲速而身屦恒起也执玉举前曵踵蹜蹜如也者此一经论徐趋之事言执玉之时有此徐趋也举前曵踵者踵谓足后跟也谓将行之时初举足前后曵足跟行不离地蹜蹜如也言举足狭数蹜蹜如也】
