<!-- { "loadSidebar": true } -->
　　曽子吊于负夏注负夏衞地主人既祖塡池注祖谓移柩车去载处为行始也塡池当为奠彻声之误也奠彻谓彻遣奠设祖奠音义【塡池依注音奠彻卢王并如字处昌虑反下同遣奠弃战反本或作迁奠非】推柩而反之注反于载处荣曾子吊欲更始音义【推昌佳反又吐回反柩其久反】降妇人而后行礼注礼既祖而妇人降今反柩妇人辟之复升堂矣柩无反而反之而又降妇人盖欲矜宾于此妇人皆非音义【辟音避下辟贤辟不怀并同复扶又反】从者曰礼与注怪之音义【从音才用反下同与音余下同】曾子曰夫祖者且也注且未定之辞音义【夫音扶】且胡为其不可以反宿也注给説从者又问诸子游曰礼与注疑曾子言非子游曰饭于牖下小敛于戸内大敛于阼殡于客位祖于庭葬于墓所以即远也故丧事有进而无退注明反柩非音义【饭烦晚反牖羊乆反敛力验反礼家凡小敛大敛之字皆同不重出阼才故反】曾子闻之曰多矣乎予出祖者注善子游言且服音义【且服本或作且服过】疏【正义曰此一节论负夏氏葬礼所失之事既祖填池者案既夕礼启殡之后柩迁于祖重先奠从柩从升自西阶正柩于两楹间用夷床郑注云是时柩北首设奠于柩西此奠谓啓殡之奠也质明彻去啓奠乃设迁祖之奠于柩西至日侧乃却下柩载于阶间乘蜃车载讫降下迁祖之奠设于柩车西当前束时柩犹北首前束近北前束者谓棺于车束有前后故云前束乃饰柩设披属引彻去迁祖之奠迁柩向外而为行始谓之祖也妇人降即位于阶间乃设祖奠于柩西至厥明彻祖奠又设遣奠于柩车之西然后彻之苞牲取下体以载之遂行此是启殡之后至柩车出之节也曾子吊于负夏氏正当主人祖祭之明旦既彻祖奠之后设遣奠之时而来吊主人荣曾子之来乃彻去遣奠更设祖奠又推柩少退而返之向北又遣妇人升堂至明旦妇人从堂更降而后乃行遣车礼从曽子者意以为疑问曾子云此是礼与曾子既见主人荣已不欲指其错失为之隐讳云夫祖者且也且是未定之辞祖是行始未是实行且去住二者皆得既得且住何为不可以反宿明日乃去多矣乎者多犹胜也曽子自知已説之非闻子游之荅是故善服子游也故言子游所説出祖之事胜于我所説出祖也注正义曰祖谓移柩车去载处为行始者案既夕礼注云束棺于柩车宾出遂又纳车于阶间柩从两楹却下载于车乃廻车南出是为祖也祖始也谓将行之始也云奠彻谓彻遣奠设祖奠者案既夕礼祖曰明旦彻祖奠设遣奠曾子正当设遣奠时来主人乃彻去遣奠还设祖奠似若不为遣奠然经云主人既祖祖之明日既彻祖奠之时故谓之既祖郑云祖谓移柩车去载处者觧正祖之名也皇氏熊氏皆云曾子虽今日来吊遥指昨日为既祖于文賖缓其义非也礼既祖而妇人降者既夕礼文以既祖柩车南出阶间既空故妇人得降立阶间今柩车反还阶间故妇人辟之升堂妇人既已升堂柩车未廻南出则妇人未合降也今乃降之者以曾子贤人欲矜夸宾于此妇人也言皆非者柩无反而反之是一非既反之未车南出不合降妇人而降之是二非也给説者论语云御人以口给谓不顾道理以防给説于人也】曾子袭裘而吊子游裼裘而吊曾子指子游而示人曰夫夫也为习于礼者如之何其裼裘而吊也注曾子盖知临丧无饰夫夫犹言此丈夫也子游于时名为习礼音义【裼星厯反夫夫上音扶下如字一读并如字注及下同】主人既小敛袒括髪子游趋而出袭裘带绖而入注于主人变乃变也所吊者朋友音义【袒括徒旱反下古活反】曾子曰我过矣我过矣夫夫是也注服是善子游言疏【正义曰此一节论吊礼得失之事各依文觧之子游趋而出袭裘带绖而入凡吊丧之礼主人未变之前吊者吉服而吊吉服谓羔裘冠缁衣素裳又袒去上服以露裼衣则此裼裘而吊是也主人既变之后虽着朝服而加武以绖又掩其上服若是朋友又加带则此袭裘带绖而入是也案丧大记云吊者袭裘加武带绖注云始死吊者朝服裼裘如吉时也小敛则改袭裘而加武与带绖矣武吉冠之卷也加武者明不改冠但加绖于武丧大记所云亦据朋友故云带绖带既在要郑注加武与带绖似带亦加武者其实加武唯绖连言带耳主人成服之后吊者大夫则锡衰士则疑衰当事皆首服弁绖此子游之吊未知主人小敛以否何因出则有带绖服之而入但子游既及吊丧豫备其事故将带绖行也】子夏既除丧而见注见于孔子音义【见贤遍反注及下同】予之琴和之而不和弹之而不成声注乐由人心音义【予羊汝反下同和音禾或胡卧反下同乐音岳又音洛】作而曰哀未忘也先王制礼而弗敢过也注作起音义【忘音亡】子张既除丧而见予之琴和之而和弹之而成声作而曰先王制礼不敢不至焉注虽情异善同俱顺礼疏【正义曰此一节论子夏子张居丧顺礼之事此言子夏子张者案家语及诗传皆言子夏丧毕夫子与琴援琴而衎衎而乐闵子骞丧毕夫子与琴援琴而切切而哀与此不同者当以家语及诗传为正知者以子夏丧亲无异闻焉能弹琴而不成声而闵子骞至孝之人故孔子善之云孝哉闵子骞然家语诗传云援琴而切切以为正也熊氏以为子夏居父母之丧异故不同也】司寇惠子之丧注惠子衞将军文子弥牟之弟惠叔兰也生虎者音义【弥亡卑反牟莫侯反】子游为之麻衰牡麻绖注惠子废适立庶为之重服以讥之麻衰以吉服之布为衰音义【为之于伪反注为之重服下为之服皆同适丁厯反下文及注同】文子辞曰子辱与弥牟之弟游注谢其存时又辱为之服敢辞注上之服也子游曰礼也文子退反哭注子游名习礼文子亦以为当然未觉其所讥子游趋而就诸臣之位注深讥之大夫之家臣位在宾后文子又辞曰子辱与弥牟之弟游又辱为之服又辱临其丧敢辞注止之在臣位子游曰固以请注再不从命文子退扶适子南靣而立曰子辱与弥牟之弟游又辱为之服又辱临其丧虎也敢不复位注觉所讥也虎适子名文子亲扶而辞敬子游也南靣而立则诸臣位在门内北靣明矣子游趋而就客位注所讥行疏【正义曰此一节论子游讥司寇惠子废适立庶得行之事各依文觧之注正义曰案世本灵公生昭子郢郢生文子木及惠叔兰兰生虎为司冦氏文子生简子瑕瑕生衞将军文氏然则弥牟是木之字子游既与惠子为朋友应着吊服加缌麻带绖今乃着麻衰牡麻绖故云重服讥之云麻衰以吉服之布为衰者案诗云麻衣如雪又间传云大祥素缟麻衣皆吉服之布称麻故知此麻衰亦吉服之布也案丧服云公子为其母麻衣郑注云小功布深衣者以大夫之子为其母厌降大功则公子为其母厌降宜小功布衰与此别也案吊服锡衰十五升去其半疑衰十四升今子游麻衰乃吉服十五升轻于吊服而云重服以讥之者据牡麻绖为重吊服弁绖大如缌之绖一股而环之今乃用牡麻绞绖与齐衰绖同故云重也大夫之宾位在门东近北大夫之家臣位亦在门东而南近门并皆北向故在宾后也故卢云丧宾后主人同在门东家臣宾后则近南也诸臣位在门内北面者然郑亦不知臣定位今以此为证故云明矣子游吊在臣位适子既向南面对子游故知臣位在门内北靣也案郑注之意前既云大夫家臣位在宾后则此又云臣位在门内北靣则凡宾位在门东亦得与卢合也而前檀弓云趋而就伯子于门右注云去宾位就主人之兄弟贤者若案彼注云则未趋时宾位应在门左者以檀弓之吊当在小敛前同国并异国并在门左若诸侯礼大国宾辟寄公故在门右耳或云檀弓为异国礼讥于仲子故自处异国之宾故在门西也】
　　将军文子之丧既除丧而后越人来吊主人深衣练冠待于庙垂涕洟注主人文子之子简子瑕也深衣练冠凶服变也待于庙受吊不迎宾也音义【涕音他计反洟音夷自目曰涕自鼻曰洟瑕音遐本又作嘏音古雅反】子游观之曰将军文氏之子其庶几乎亡于礼者之礼也其动也中注中礼之变音义【中丁仲反注及下注礼中之中同】疏【正义曰此一节论居丧得中礼之变各依文觧之将军文子其身终亡既除丧大祥祭之后越人来吊谓远国之人始吊其丧主人文子之子身着深衣是既祥之麻衣也首着练冠谓未祥之练冠也待宾于庙目垂于涕鼻垂于洟子游观之曰将军文氏之子其庶几乎亡于礼者之礼也者亡无也其始死至练祥来吊是有文之礼祥后来吊是无文之礼言文氏之子庶几堪行乎无于礼文之礼也所以堪行者以其举动也中当于礼之变节也注正义曰文子之子简子瑕也知者世本云深衣练冠凶服变也者深衣即间传麻衣也但制如深衣缘之以布曰麻衣缘之以素曰长衣缘之以采曰深衣练冠者谓祭前之冠若祥祭则缟冠也此谓由来未吊者故练冠若曽来已吊祥后为丧事更来虽不及祥祭之日主人必服祥日之服以受之故杂记云既祥虽不当缟者必缟祭后反服注云谓有以丧事赠赗来者虽不及时犹变服服祥祭之服以受之重其礼也其于此时始吊者则卫将军文氏之子为之杂记经文本为重来者故缟冠衞将军之子始来者故练冠故杂记注引此文者证祥后来吊之事一边耳推此而言禫后始来吊者则着祥冠若禫后更来有事主人则着禫服其吉祭已后或来吊者其服无文除丧之后亦有吊法故春秋文九年秦人来归僖公成风之襚是也云待于庙受吊不迎宾也者以其死者迁入于庙故今待吊于庙就死者案士丧礼始死为君命出小敛以后为大夫出是有受吊迎宾今以除服受吊故不迎宾也或曰此非己君之命以敌礼待之故不迎也或云此是禫后吉时来也故不在寝而待于庙也礼论亦同】
