<!-- { "loadSidebar": true } -->
　　曾子问曰葬引至于堩日有食之则有变乎且不乎注堩道也变谓异礼音义【堩古邓反且如字徐子余反】孔子曰昔者吾从老耼助葬于巷党及堩日有食之老耼曰丘止柩就道右止哭以听变既明反而后行曰礼也注巷党党名也就道右者行相左也变日食也反复也音义【从才用反又如字既明反絶句】反葬而丘问之曰夫柩不可以反者也日有食之不知其已之迟数则岂如行哉注已止也数读爲速老耼曰诸侯朝天子见日而行逮日而舎奠大夫使见日而行逮日而舎注舍奠每将舍奠行主音义【朝直遥反使色吏反下君使所使同】夫柩不蚤出不莫宿注侵晨夜则近奸宼音义【蚤音早莫音暮近附近之近】见星而行者唯罪人与奔父母之丧者乎日有食之安知其不见星也注爲无日而慝作豫止也音义【慝他得反恶也】且君子行礼不以人之亲痁患注痁病也以人之父母行礼而恐惧其有患害不爲也音义【痁始占反病也恐丘勇反】吾闻诸老耼云疏【正义曰此一节论葬在道逢日食之事各依文解之曽子以葬引至涂值日有食之则有变常礼而停住乎且不变常礼而遂行乎不审其事而问孔子也孔子答以己从老耼助葬于巷党遭日食之事老耼令止柩就道右止哭以聼日食变动既待日食光明反廽而后引柩行老耼称曰礼也丘反问老耼云夫柩务于速葬不可以廻反今日有食之令止柩就道右不行不知其日食休已之迟速既不知其迟速设若迟晚遂至于夜莫则岂如行哉言岂如早行爲胜哉言当疾行以至于墓赴其吉辰也唯罪人及奔父母之丧见星而行今若令柩见星而行便是轻薄人亲与罪人同非但轻薄人亲且君子行礼之时当尊人后已不可以人之亲痁患痁病也病于危也言不可使人之亲病于危亡之患也故注云以人之父母行礼而恐惧其有患害不爲也意者言若日食而务速葬以赴吉辰即虑有患害而遂停柩待明反而行礼也注正义曰就道右者行相左也者就道右者以道东爲右也案仪礼云吉事交相左凶事交相右此既柩行而交相左者以其遭日食之变止哭停柩而不行凶礼故从吉礼行相左或可行相左者云此据北出停柩在道东北向对南向行人爲交相左】
　　曽子问曰为君使而卒于舍礼曰公馆复私馆不复凡所使之国有司所授舎则公馆已何谓私馆不复也注复始死招魂音义【爲于僞反又如字】孔子曰善乎问之也注善其问难明也自卿大夫士之家曰私馆公馆与公所为曰公馆公馆复此之谓也注公馆若今县官舍也公所爲君所命使舍己者疏【正义曰此一节论人臣死招魂复魄之事孔子又爲曽子释私馆公馆之义私馆者谓非君命所使私相停舍谓之私馆公馆谓公家所造之馆与公所爲者与及也谓公之所使爲命停舍之处亦谓之公馆君所命停客之处即是卿大夫之馆也但有公命故谓之公馆也注正义曰鲍遗问曰注此云公所爲君所命使舍己者注杂记云公所爲若今离宫别馆也是二説异何张逸答曰公馆若今停待者也离宫是也聘礼曰卿馆于大夫大夫馆于士公命人使馆客亦公所爲也】
　　曾子问曰下殇土周葬于园遂舆机而往涂迩故也注土周堲周也周人以夏后氏之堲周葬下殇于园中以其去成人逺不就墓也机舆尸之牀也以绳絙其中央又以绳从两旁钩之礼以机举尸舆之以就园而敛葬焉涂近故耳舆机或爲余机音义【迩音尔近也堲本又作即子栗反下同絙本又作縆古邓反一音古恒反钩本又作拘古侯反敛力验反下同】今墓逺则其葬也如之何注今人敛下殇于宫中而葬于墓与成人同墓涂乃逺其葬当舆其棺乎载之也问礼之变也孔子曰吾闻诸老耼曰昔者史佚有子而死下殇也墓逺注盖欲葬墓如长殇从成人也长殇有送葬车者则棺载之矣史佚成王时贤史也贤犹有所不知音义【佚音逸长竹丈反下同则棺古患反下大棺敛衣棺注棺谓皆同】召公谓之曰何以不棺敛于宫中注欲其敛于宫中如成人也敛于宫中则葬当载之音义【召本又作邵同上照反下同】史佚曰吾敢乎哉注畏知礼也召公言于周公注为史佚问音义【为于僞反下为辟下文有为竝同】周公曰岂不可注言是岂于礼不可不许也音义【周公曰岂絶句言是岂絶句于礼不可絶句】史佚行之注失指以为许也遂用召公之言下殇用棺衣棺自史佚始也注棺谓敛于棺疏【正义曰此一节论葬下殇之事曾子问曰下殇土周者曽子既见时所行与古礼异故举事而问也下殇谓八歳至十一也土周檀弓所云夏后氏之堲周是也周人用特丧下殇之丧故云下殇土周也于园者园圃也下殇去成人逺不可于成人之墓所用土周而于园中也遂舆机而往者舆犹抗也机者以木为之状如牀无脚及輄箦也先用一绳直于中央系着两头之杩又别取一绳系一边材横钩中央系直绳报还钩材往还取帀两边悉然而后以尸置于绳上抗举以往园中临敛时当堲周之上先缩除直绳则两边交钩之绳悉各离解而尸从机中央零落入于堲周中故曰舆机而往也涂迩故也者涂路也迩近也若成人墓逺则以棺衣棺于宫中此下殇于园是路去家甚近故先用机举尸往园中而后棺敛故曰涂迩故也今墓逺则其也如之何者今谓曽子见时世礼变皆棺敛下殇于宫中而之于墓与成人同隆今既逺不复用舆机于尸为当用人抗舆棺而往墓为当用车载棺而往墓邪问其义故云如之何昔者史佚有子而死下殇也者此举失礼所由之人史佚周初良史武王周公成王时臣也有子下殇而死墓逺者史佚不欲于园而载尸往墓及棺而之其墓稍逺犹豫未定召公谓之曰何以不棺敛于宫中者召公名奭见史佚欲依下殇礼而不棺敛于宫中而欲车载往墓犹豫未定故劝之令棺敛于宫中如成人礼也史佚曰吾敢乎哉者言吾虽欲如此犹不敢恐达礼者所讥召公言于周公者言犹问也史佚既畏周公故召公为谘问于周公述其事状以决之者周公曰岂不可者周公闻召公之问故答云岂岂者怪拒之辞先怪拒之又云不可不可者是不许之辞史佚行之者召公述周公曰岂不可之辞以语史佚史佚不达其指犹言周公岂不可是许之辞故行棺衣宫中之礼也下殇用棺衣棺自史佚始也者更据失礼所由也然此云棺衣棺于宫中自史佚为始明昔非惟于宫中不棺亦不衣也而不言于宫中者略从可知也注正义曰案檀弓云以夏后氏之堲周中殇下殇故知土周是堲周也云周人以夏后氏之堲周下殇于园中者檀弓云中殇下殇此直云下殇者以经云下殇土周于园故指下殇为言檀弓所言据士及庶人也若诸侯长中殇适者遣车三乗下殇遣车一乗既有遣车即不得堲周舆机而也诸侯庶长殇中殇遣车一乗则宗子亦不用堲周舆机而其下殇则舆机其大夫之适长殇中殇遣车一乗亦不舆机下殇无遣车则舆机也然则王之适庶长中下殇皆有遣车并不舆机士及庶人适庶皆无遣车则中下殇并皆舆机故熊氏云若无遣车中从下殇其长殇既无遣车年又长大不可与下殇同盖棺敛于宫中载棺而往之墓从成人也云史佚成王时贤史也贤犹有所不知者史佚文王武王时臣故国语称访于辛尹尚书称逸祝册是也但下殇之丧非成人之要故史佚犹有不知云畏知礼也者是畏周公也不欲直指】
　　曾子问曰卿大夫将为尸于公受宿矣而有齐衰内丧则如之何孔子曰出舍于公馆以待事礼也注吉凶不可以同处孔子曰尸弁冕而出注为君尸或弁者先祖或有为大夫士者卿大夫士皆下之注见而下车尸必式注小俛礼之必有前驱注为辟道音义【辟婢亦反】疏【正义曰此一节论卿大夫与君爲尸之事曾子言卿大夫或爲尸而已受宿齐戒而门内有齐衰之丧其礼如何故云则如之何孔子曰出舍于公馆以待事礼也者此答曾子云且舍公舘待事毕然后归哭也所以出于公馆者以祭是吉吉凶不可同处也尸冕而出此孔子因曾子上问爲尸之事遂爲曾子广说事尸之法故此直言孔子曰无曾子问辞此篇之内时有如此皇氏以爲无曾子问者后写脱漏非也卿大夫士皆下之者谓尸或出于道路其卿大夫乘车见尸则下车也尸必式者而尸当冯式小俛以敬之必有前驱者谓尸出行则有前驱辟道之人也注正义曰案士虞礼云尸服卒者之上服以君之先祖有爲士者当着爵弁以助君祭故子孙祭之尸得服爵弁者若以助君祭服言之大夫着冕此云大夫者因士连言大夫耳案仪礼特牲尸服端少牢又云尸服朝服尸皆服在家自祭之服不服爵弁及冕者大夫士卑屈于人君故尸服父祖自祭之上服人君礼伸故尸服助祭之上服也】
　　子夏问曰三年之丧卒哭金革之事无辟也者礼与初有司与注疑有司初使之然音义【辟音避下同与音余下皆同】孔子曰夏后氏三年之丧既嫔而致事殷人既葬而致事注致事还其职位于君则卒哭而致事记曰君子不夺人之亲亦不可夺亲也此之谓乎注二者恕也孝也子夏曰金革之事无辟也者非与注疑礼当有然孔子曰吾闻诸老耼曰昔者鲁公伯禽有为为之也注伯禽周公子封于鲁有徐戎作难丧卒哭而征之急王事也征之作费誓音义【难乃旦反费音秘】今以三年之丧从其利者吾弗知也注时多攻取之兵言非礼也疏【正义曰此一节论君不夺孝子情之事各依文解之子夏以人遭父母三年之丧卒哭之后国有金革战伐之事君使则行无敢辞辟爲是礼当然与爲当初时有司强逼遣之与记曰君子不夺人之亲亦不可夺亲也此之谓乎者解人臣丧亲在上君子许之致事君子谓人君也人臣有亲之丧在上君子许其致事是不夺人丧亲之心此谓恕也以己情恕彼也据君许于下也亦不可夺亲者谓人臣遭亲之丧若不致事是自夺思亲之心也故遭丧须致事是不夺情以求利禄此谓孝也此据孝子之身也言孝子居丧不可以不致事人君不可以不许旧记先有此文故孔子引之故云此之谓乎子夏曰金革之事无辟也者非与孔子既前答周人卒哭而致事则无从金革之理子夏既见周代行金革无辟之事谓其礼当然故问孔子云金革之事无辟也者岂非礼也与疑其于礼当然又意谓见鲁君居丧有金革之事岂是礼也与疑其非礼也故问之孔子曰吾闻诸老耼曰昔者鲁公伯禽有爲爲之也者孔子对云金革之事无辟也者当亦有之吾闻诸老耼曰昔者鲁君伯禽卒哭而从金革时有徐戎作乱东郊不开故征之有爲爲之也今以三年之丧卒哭而从金革之事更无所爲盖直贪从于利攻取于人者吾不知也言不知是不得此礼也注正义曰皇氏云夏后氏尚质孝子丧亲恍惚君事不敢久留故既殡致事还君殷人渐文思亲弥深故既葬毕始致事还君周人极文悲哀至甚故卒哭而致事知周卒哭致事者以丧之大事有三殡也葬也卒哭也夏既殡殷既葬后代渐逺以此推之故知周卒哭也恕也解不夺人之亲已既思亲以己方人何可夺人之亲是君忠恕也孝也解亦不可夺亲是孝子思亲今不致事不能念亲今既致事是不夺思亲之情是其孝也伯禽至费誓者言伯禽周公之子封于鲁案史记鲁世家文云徐戎作难尚书序又云卒哭而征之急王事也以此上经云卒哭金革之事无辟此云鲁公伯禽有爲爲之故知征之然周公致仕之后成王即位之时周公犹在则此云伯禽卒哭者爲母丧也】





　　礼记注疏卷十九
　　礼记注疏卷十九考证
