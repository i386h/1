<!-- { "loadSidebar": true } -->
　　冢宰制国用必于歳之杪五谷皆入然后制国用注制国用如今度支经用杪末也音义【杪亡小反度支大各反下音之】用地小大视年之丰耗注小国大国丰凶之年各以歳之收入制其用多少多不过礼少有所杀音义【耗呼报反杀色戒反又色别反】以三十年之通制国用量入以为出注通三十年之率当有九年之畜出谓所当给为音义【量音亮率音律又音类本又作繂之畜勅六反后皆同】祭用数之仂注筭今年一歳经用之数用其什一音义【仂音勒又音力什音十】丧三年不祭唯祭天地社稷为越绋而行事注不敢以卑废尊越犹躐也绋輴车索音义【绋音弗躐力辄反輴勅伦反索悉各反】丧用三年之仂注丧大事用三歳之什一丧祭用不足曰暴有余曰浩注暴犹耗也浩犹饶也音义【浩胡老反】祭丰年不奢凶年不俭注常用数之仂国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐注菜色食菜之色民无食菜之饥色天子乃日举以乐侑食音义【日入一反下同】疏【正义曰此一节论冢宰制国用及年之丰耗并丧祭及所蓄积之法各随文解之用地小大视年之丰耗者用谓制国之用凡制国用多少必计地小大又视年之丰耗若地大年丰则制用多若地小年耗则制用少故郑云多不过礼少有所杀以三十年之通制国用量入以为出者言欲制国用之时先以三十年通融之法留九年蓄外计见在之物以制国用假令一年有四万斛以一万斛拟三十年通融积聚为九年之蓄以见在三万斛制国之来歳一年之用量其今年入之多少以为来年出用之数虽有凶旱水溢民无菜色者凶旱谓凶荒遭旱也水溢谓水之泛溢凡水旱之歳歴运有常案律歴志云十九歳为一章四章为一部二十部为一统三统为一元则一元有四千五百六十歳初入元一百六歳有阳九谓旱九年次三百七十四歳隂九谓水九年以一百六歳并三百七十四歳为四百八十歳注云六乘八之数次四百八十歳有阳九谓旱九年次七百二十歳隂七谓水七年次七百二十歳阳七谓旱七年又注云七百二十者九乗八之数次六百歳隂五谓水五年次六百歳阳五谓旱五年注云六百歳者以八乗八八八六十四又以七乗八七八五十六相乗为一千二百歳于易七八不变气不通故合而数之各得六百歳次四百八十歳隂三次四百八十歳阳三从入元至阳三除去灾歳总有四千五百六十年其灾歳两个阳九年一个隂九年一个隂阳各七年一个隂阳各五年一个隂阳各三年灾歳总有五十七年并前四千五百六十年通为四千六百一十七歳此一元之气终矣如律歴之言此是隂阳水旱之大数也所以正用七八九六相乗者以水数六火数七木数八金数九故以此交互相乗也以七八九六隂阳之数自然故有九年七年五年三年之灾须三年六年九年之蓄也然灾歳有阳七隂七阳五隂五此记直云三年六年九年之蓄不云七五者此各以其三相因故不言七五也举六年则七年五年之蓄可知若贮积满九年之后则腐壊当随时给用也注正义曰通三十年之率者每年之率入均分为四分一分拟为储积三分为当年所用二年又留一分三年又留一分是三年总得三分为一年之蓄三十年之率当有十年之蓄此云当有九年之蓄者崔氏云三十年之间大略有闰月十二足为一年故惟有九年之蓄是王肃以为二十七年有九年之蓄而言三十者举全数两义皆通未知孰是也云出谓所当给为者给谓给百官賔客及民人也为谓为造国家器物也云筭今年一歳经用者以下文云丧用三年之仂此直云数之仂故知是一歳之仂也又知仂为什一者以仂是分散之名故考工记云石有时以泐考工记又云以其围之阞捎其薮彼注阞谓三分之一此云什一者以民税一歳之十一则国祭所用亦什一也此谓当年经用之内用其什一非是通计拟三年储积之蓄也故郑云一歳经用之数不敢以卑废尊者私丧者是其卑天地社稷是其尊今虽遭私丧既殡以后若有天地社稷之祭即行之故云不敢以卑废尊也越是践躐之义故曰越犹躐也但未葬之前属绋于輴以备火灾今既祭天地社稷须越躐此绋而往祭所故云越绋云绋輴车索者以停住之时絙其绳体则谓之绋若在涂人挽而行之则谓之引故郑注杂记云庙中曰绋在涂曰引天地社稷尊故有越绋之礼六宗及山川之等卑于天地社稷待丧终乃祭故郑志答田琼云天地郊社至尊不可废故越绋祭之六宗山川之神则否其宫中五祀在防内则亦祭之故曾子问云君薨五祀之祭不行既殡而祭之自唘至于反哭五祀之祭不行既葬而祭之但祭时须人既少众官不皆使尽去不须越绋故郑答田琼云五祀宫中之神丧时朝夕出入所祭不为越绋也天地社稷之祭豫卜时日今忽有丧故既殡越绋行事若遭丧之后当天地郊社常祭之日其唘殡至于反哭则避此郊社祭日而为之案礼卒哭而祔练而禘于庙此等为新死者而为之则非常祭也其常祭法必待三年丧毕也其春秋之时未至三年而为吉祭者皆非礼也若杜预之意以为既祔以后宗庙得四时常祭三年大禘乃同于吉故僖公三十三年凡君薨卒哭而袝祔而作主特祀于主烝尝禘于庙杜注云新主既特祀于寝则宗庙四时当祀三年礼毕又大禘乃皆同于吉如杜之意与三年不祭违者案释例云礼记后儒所作不正与春秋同是杜不尽用礼记也暴犹耗也者暴是残暴物被残暴则虚耗故云暴犹耗也浩者是多大之义故尧典云浩浩滔天故云浩犹饶也】
