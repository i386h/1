<!-- { "loadSidebar": true } -->
　　子张死曾子有母之丧齐衰而往哭之或曰齐衰不以吊注以其无服非之曾子曰我吊也与哉注于朋友哀痛甚而往哭之非若凡吊音义【与音余】疏【正义曰此一节论哭朋友失礼之事注正义曰以其无服非之者言曾子与子张无服不应往哭故或人非之也若有服者虽缌亦往也】有若之丧悼公吊焉注悼公鲁哀公之子音义【悼音道】子游摈由左注摈相侑丧礼者丧礼废亡时人以为此仪当如诏辞而皆由右相是善子游正之孝经说曰以身摈侑音义【摈必忍反注同相息亮反下同诏音照侑音又】疏【正义曰此一节论摈相之法在主人曰摈在客曰介注正义曰庾蔚云相主人以礼接宾皆谓之摈亦无当于吉凶郑以为相侑丧礼据此事而言之大宗伯注出接宾曰摈入诏礼曰相云丧礼废亡时人以为此仪当如诏辞而皆由右相是善子游正之者少仪云诏辞自右郑云为君出命也立者尊右案立者尊右若已传君之诏辞诏辞为尊则宜处右今摈者居右也若于丧事则惟宾主居右而己自居左而当时礼废言相丧亦如传君诏辞已自居右子游知礼故推宾居右己居左也云孝经说曰以身摈侑者引孝经说证摈是相侑也孔子身为君作摈侑故论语云君召使摈是也】
　　齐谷王姬之丧注谷当为告声之误也王姬周女齐襄公之夫人音义【谷音告又古毒反】鲁庄公为之大功或曰由鲁嫁故为之服姊妹之服或曰外祖母也故为之服注春秋周女由鲁嫁卒服之如内女服姊妹是也天子为之无服嫁于王者之后乃服之庄公齐襄公女弟文姜之子当为舅之妻非外祖母也外祖母又小功也音义【为之于伪反下及注同王如字徐于况反】疏【正义曰此一节论诸侯为王姬着服之事案庄二年秋齐王姬卒齐来告鲁云王姬之丧鲁庄公为之大功或人解之云王姬周女也命鲁为主由鲁嫁比之鲁女故为之服出嫁姊妹之服更有或人解云王姬为庄公外祖母故为之着大功之服此或人之言乃为二非也王姬是庄公舅妻不得为外祖母是一非假令为外祖母正合小功不服大功是二非也注正义曰案庄公十一年王女共姬为齐桓公夫人知此王姬非齐桓公夫人者以桓公夫人经无卒文是不告于鲁襄公夫人庄二年经书王姬卒是来告鲁此言齐告王姬之丧故知是襄公夫人春秋庄二年齐王姬卒谷梁传云为之主者卒之也案庄元年秋筑王姬之馆于外下云王姬归于齐是由鲁嫁也丧服大功章君为姑姊妹女子子嫁于国君者着大功之服王姬既比之内女故服大功也云天子为之无服者以尊卑不敌故也若嫁于王者之后天子以宾礼待之则亦大功也其女反为兄弟为诸侯者亦大功以丧服女子出嫁为兄弟大功故也案丧服云女子子为父后者期谓大夫士之妻有往来归宗之义故丧服传云妇人虽在外必有归宗曰小宗郑答赵商云自其家之宗言宗及小宗故知是大夫士也诸侯夫人父母卒无复归宁之理故知诸侯夫人为兄弟为诸侯者但大功耳不得服期熊氏以为服期非也丧服小记云与诸侯为兄弟者服斩卑贱降等虽不为臣犹服斩衰与此别也】
　　晋献公之丧秦穆公使人吊公子重耳注献公杀其世子申生重耳辟难出奔是时在翟就吊之音义【重直龙反注及下皆同难乃旦反翟音廸本又作狄】且曰寡人闻之亡国恒于斯得国恒于斯注言在丧代之际虽吾子俨然在忧服之中丧亦不可久也时亦不可失也孺子其图之注劝其反国意欲纳之丧谓亡失位孺稺也音义【俨鱼检反本亦作严同丧息浪反注及下皆同孺如树反后同稺直吏反本又作稚同】以告舅犯注舅犯重耳之舅狐偃也字子犯舅犯曰孺子其辞焉丧人无宝仁亲以为宝注宝谓善道可守者仁亲亲行仁义父死之谓何又因以为利注欲反国求为后是利父死而天下其孰能说之孺子其辞焉注说犹解也公子重耳对客曰君惠吊亡臣重耳身丧父死不得与于哭泣之哀以为君忧注谢之音义【与音预】父死之谓何或敢有他志以辱君义注他志谓私心疏【正义曰此一节论公子重耳不因父丧以取国之事各依文解之使者吊重耳重耳受吊礼已毕使者出门则应遂还宾馆使者方须致穆公之命以劝重耳故言且曰言且者非特吊耳且者兼有余事使者且更言曰称穆公之命言寡人闻前古以来失亡其国恒于此丧祸交代之时得其国家亦恒在于此交代之时言此丧祸交代之际是得国失国之机求之则得不求则失虽吾子俨然端静在忧戚丧服之中无求国之意然身丧在外亦不可久为言辛苦也得国之时亦不可失言当求也欲使重耳从其言故云孺子其图之父死之谓何者言父身死亡谓是何事正是凶祸之事既是凶祸岂得又因此凶祸以有为己利欲求反国必其如此而天下闻之其谁解说我以为无罪公子重耳用舅犯之言出而对客既叙其吊意又谢其欲纳之言君惠吊亡臣重耳此一句是叙其吊意言身丧父死不得在国与于哭泣之哀以为君之忧虑欲纳于我既谢其恩又道不可之意言以父死谓是何事岂复敢悲哀之外别有他志以屈辱君之义事乎言己无他志不敢受君劝以反国之义言义者宜也穆公之意以重耳反国为宜故云义也】稽颡而不拜哭而起起而不私音义【稽音啓颡桑党反】子显以致命于穆公注使者公子絷也卢氏云古者名字相配显当作韅音义【显依注音韅呼遍反徐苦见反使色吏反絷陟立反后同】穆公曰仁夫公子重耳夫稽颡而不拜则未为后也故不成拜哭而起则爱父也起而不私则远利也音义【夫音符远于万反】疏【正义曰此穆公本意劝重耳反国重耳若其为后则当拜谢其恩今不受其劝故不拜谢穆公以其不拜故云未为后也所以稽颡者自为父丧哀号也凡丧礼先稽颡而后拜乃成今直稽颡而不拜故云不成拜也今既闻父死劝其反国之义哀恸而起若欲攀辕然故云哭而起则爱父也以其爱父故起若欲攀辕既哭而起不私与使者言必无心反国是远利也郑注知在翟吊之及使者公子絷者并国语文云絷吊重耳而退吊公子夷吾于梁如吊重耳之命夷吾见使者再拜稽首起而不哭退而私于公子絷曰里克与我矣吾命之以汾阳之田百万丕郑与我矣吾命之以负蔡之田七十万亡人苟入归祭宗庙定社稷且入河外列城五言亡人之所怀案国语之说夷吾则穆公美重耳之言皆是形夷吾而起】
　　帷殡非古也自敬姜之哭穆伯始也注穆伯鲁大夫季悼子之子公甫靖也敬姜穆伯妻文伯歜之母也礼朝夕哭不帷音义【歜昌烛反】疏【正义曰此一节论哭殡不合帷殡之事注正义曰知穆伯是季悼子之子公甫靖者世本文知敬姜是文伯歜之母者下文云文伯之丧敬姜昼夜哭又国语云敬姜自绩文伯谏之是也朝夕哭不帷是杂记文以孝子思念其亲故朝夕哭时乃褰彻其帷也今敬姜之哭穆伯以辟嫌之故遂朝夕哭不复彻帷故下文云穆伯之丧敬姜昼哭与此同也案春秋文十五年公孙敖之丧声已不视帷堂而哭公孙敖亦是穆伯此不云声已之哭穆伯始者声已是帷堂非帷殡也声已哭在堂下怨恨穆伯不欲见其堂故帷堂敬姜哭于堂上远嫌不欲见夫之殡故帷殡案张逸答陈鉴云敬姜早寡昼哭以辟嫌帷殡或亦辟嫌表夫之远色也】
　　丧礼哀戚之至也节哀顺变也君子念始之者也注始犹生也念父母生己不欲伤其性疏【正义曰此一节记人总论孝子遭丧所为哭踊复魄饭含重主殡葬反哭之事各依文解之丧礼哀戚之至也者言人或有祸灾虽或悲哀未是哀之至极唯居父母丧礼是哀戚之至极也既为至极若无节文恐其伤性故辟踊有节算裁节其哀也故下文辟踊哀之至有算为之节文也所以节哀者欲顺孝子悲哀使之渐变也故下文云愠哀之变也所以必此顺变者君子思念父母之生已恐其伤性故顺变也】
　　复尽爱之道也有祷祠之心焉注复谓招魂且分祷五祀庶几其精气之反音义【祷丁老反一音丁报反祠音词】望反诸幽求诸鬼神之道也注鬼神处幽闇望其从鬼神所来北面求诸幽之义也注乡其所从来也礼复者升屋北面音义【乡本又作向同许向反】疏【正义曰始死招魂复魄者尽此孝子爱亲之道也非直招魂又分祷五祀冀精气之复反故云有祷祠之心焉言招魂之时于平生馆舍求魂欲反又于五祀祷请求之复与五祀总是祈祷故云祷祀之心焉以总结之又解复魄之时冀望魂神于幽处而来所以望诸幽者求诸鬼神之道也言鬼神处在幽闇故望幽以求之又解望幽所在北方是幽闇复者北面求鬼神之义注正义曰招魂者是六国以来之言故楚辞有招魂之篇礼则云复冀精气反复于身形分祷五祀者既夕礼文直言乃行祷者谓非直招魂兼有分祷俱是求神之义言分遣其人以祷五祀五祀博言之耳士唯二祀】
　　拜稽颡哀戚之至隐也稽颡隐之甚也注隐痛也稽颡者触地无容疏【正义曰孝子拜宾之时先为稽颡而后拜者哀戚之至痛就拜与稽颡二事之中稽颡为痛之甚此拜稽颡拜文在上以周礼言之将拜稽颡或云下文殷周并陈此云拜稽颡或举殷礼故先言拜也注正义曰隐痛释诂文也】
　　饭用米贝弗虚也不以食道用美焉尔注尊之也食道亵米贝美音义【饭扶晚反亵息列反】疏【正义曰死者既无所知所以饭用米贝不虚其口既不虚其口所以不用饮食之道以实之必用米贝者以食道亵米贝美尊之不敢用亵故用米贝美善焉尔饮食人所造作细碎不洁故为亵也米贝天性自然为美凡含用米贝案丧大记云君沐粱大夫沐稷士沐粱又以所沐之米以饭之故士丧礼祝淅米于堂又云祝受米奠于贝北主人左扱米实于右是饭用沐米也则是诸侯用粱大夫用稷士用粱士用粱者谓天子之士诸侯之士用稻故士丧礼云稻米一豆实于筐是也以次差之天子当沐黍与是天子饭用黍也其含案周礼典瑞云大丧共饭玉含玉郑注云含玉如璧形而小耳是天子用璧也又饭玉碎玉以杂米也故云共饭玉杂记云含者执璧将命是诸侯亦含以璧也卿大夫无文案成十七年公孙婴齐梦赠琼瑰注云食珠玉含象则卿大夫盖用珠也案士丧礼贝三实于笲注云贝水物古者以为货江水出焉笲竹器名是士用贝三依杂记则大夫当五诸侯七天子九何休注公羊云天子以珠诸侯以玉大夫以璧士以贝又礼纬稽命征天子饭以珠含以玉诸侯饭以珠含以璧卿大夫饭以珠含以贝此等或是异代礼非周法也】
