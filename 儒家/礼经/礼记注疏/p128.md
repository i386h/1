<!-- { "loadSidebar": true } -->

　　礼记注疏卷二十
　　礼记注疏卷二十考证
　　文王世子食上必在视寒暖之节○【臣召南】按应接连前文旧本相沿误提行写
　　君王其终抚诸注言君王则受命之后也疏谓受命六年之后也○【臣召南】按作记者追述之辞犹之言王季言文王亦追称也郑注谓是受命之后大误文王终身服事何尝一日称王雅颂所云受命皆追叙之文溯王业所由成耳谓文王受命七年而崩者汉儒之陋也孔颖逹疏尚书泰誓谓文王非及身改正朔所见甚明何此疏复惑于郑注哉
　　我百尔九十吾与尔三焉注文王以勤忧损寿武王以安乐延年○【臣召南】按郑注大谬孔疏又引无逸篇证之无逸篇正言文王以忧勤得寿何谓损寿乎诗云执竞武王无竞惟烈又曰丰水有芑武王岂不仕诒厥孙谋以燕翼子古圣人未有不以忧勤治天下者也
　　文王之为世子也注题上事○陈澔集説引王氏谓此句衍文【臣召南】按此与教世子及周公践阼当是古人竹简记事之后自标识其目郑注是也
　　春诵夏大师诏之○【臣召南】按大师即周礼大师掌六律六同以合隂阳之声者郑注不言以可知也诵谓乐歌即大师职教六诗以六徳为之本也谓以丝播其声以六律为之音也
　　凡释奠者必有合也注当与邻国合也○一説合即合乐有国故则否谓国有凶荒之故但释奠而不合乐以下文推之似较郑注为顺
　　凡语于郊者【至】取爵于上尊也○陈祥道曰诸侯之学小学在内大学在外故王制言小学在公宫南之左大学在郊以其选士由内以升于外然后逹于京故也天子之学小学居外大学居内故文王世子言凡语于郊者于成均取爵于上尊以其选士由外以升于内然后逹于朝故也又曰董仲舒以成均为五帝之学大戴贾谊有帝入五学之説郑谓周有四郊之虞庠王肃谓辟廱即明堂皆不可考也
　　其在外朝则以官司士为之注疏按周礼司士掌正朝仪之位王族旅士虎士在路门之右南面太仆从者在路门之左南面是在路门外也○【臣召南】按此文有脱误正朝仪之位下当有三公北面东上孤东面北上卿大夫西面北上十八字太仆从者之上脱大仆大右四字又旅士系故士之讹
　　庶子治之疏然此句应承第二条前臣有贵者以齿之下○【臣召南】按此疏言经文脱简足以补注所不及
　　遂设三老五更羣老之席位焉注三老五更各一人也疏○【臣召南】按以东汉事证之一人为三老一人为五更郑注自确疏引蔡邕説非也

　　礼记注疏卷二十考证
　　钦定四库全书
　　礼记注疏卷二十一
　　汉郑氏注　唐陆徳明音义　孔頴达疏
　　礼运
　　昔者仲尼与于蜡賔注蜡者索也歳十二月合聚万物而索飨之亦祭宗庙时孔子仕鲁在助祭之中音义【与音预蜡仕嫁反祭名夏曰清祀殷曰嘉平周曰蜡秦曰腊字林作防索所百反】事毕出游于观之上喟然而叹注观阙也孔子见鲁君于祭礼有不备于此又覩象魏旧章之处感而叹之音义【观古乱反注同喟去媿反又苦怪反说文云太息处昌虑反下同处同】仲尼之叹盖叹鲁也言偃在侧曰君子何叹注言偃孔子弟子子防孔子曰大道之行也与三代之英丘未之逮也而有志焉注大道谓五帝时也英俊选之尤者逮及也言不及见志谓识古文不言鲁事为其大切广言之音义【逮音代一音代计反选宣面反下文皆同为于伪反下文为己皆同】疏【正义曰皇氏云从昔者仲尼以下至于篇末凡为四叚自初至是谓小康为第一明孔子为礼不行而致发叹发叹所以最初者凡说事必须因渐故先发叹后使弟子因而怪问则因问以答也又自言偃复问曰如此乎礼之急至天下国家可得而正也为第二明须礼之急前所叹之意正在礼急故以礼急次之也又自言偃复问曰夫子之极言礼也至此礼之大成也为第三明礼之所起前既言礼急急则宜知所起之义也又自孔子曰呜呼哀哉讫篇末为第四更正明孔子叹意也以前始发未得自言叹意而言偃有问即随问而答答事既毕故更偹述所懐也今此第一叚明孔子发叹遂论五帝三王道徳优劣之事各随文觧之昔者仲尼与于蜡賔者谓仲尼与于蜡祭之賔也事毕者谓蜡祭毕了出逰于观之上者谓出庙门徃雉门雉门有两观皇氏云登逰于观之上熊氏云谓逰目看于观之上喟然而叹者喟是叹之形貌言口辅喟然而为叹也作记者言其所叹之由又言其所叹之事故云仲尼之叹盖叹鲁也言盖者谦为疑辞不即指正也于时言偃在侧而问之曰君子何叹言叹恨何事不云孔子而云君子者以论语云君子坦荡荡不应有叹也故云君子何叹孔子既见子防所问若指言鲁失礼恐其大切故广言五帝以下及三王盛衰之事此一经孔子自序虽不及见前代而有志记之书披覧可知自大道之行至是谓大同论五帝之善自大道既隐至是谓小康论三王之后今此经云大道之行也谓广大道徳之行五帝时也与三代之英者英谓英异并与夏商周三代英异之主若禹汤文武等丘未之逮也者未犹不也逮犹及也言生于周衰身不及见上代不能偹知虽然不见大道三代之事而有志记之书焉披覧此书尚可知于前代也注正义曰蜡者索也嵗十二月合聚万物而索飨之者郊特牲文十二月者据周言之若以夏正言之则十月以殷言之则十一月谓建亥之月也以万物功成报之云亦祭宗庙者以月令孟冬云祈来年于天宗大割祠于公社及门闾腊先祖五祀以腊先祖故云亦祭宗庙总而言之谓之为蜡若析而言之祭百神曰蜡祭宗庙曰息民故郑注郊特牲云息民与蜡异此据总而言之故祭宗庙而云与于蜡賔也广雅云夏曰清祀以清洁祭祀殷曰嘉平嘉善也平成也以嵗终万物善成就而报功其蜡与腊名已具于上知此蜡是祭宗庙者以下云出逰于观之上故知是祭宗庙也云时孔子仕鲁在助祭之中者以其与蜡祭故知仕鲁也鲁臣而称賔者以祭祀欲以賔客为荣故虽臣亦称賔也尔雅释宫云观谓之阙孙炎云宫门防阙者旧县法象魏使民观之处因谓之阙熊氏云当门阙处以通行路既言防阙明是门之两旁相对为防熊氏得焉白虎通云阙是阙疑义亦相兼案何休注公羊天子两观外阙诸侯台门则诸侯不得有阙鲁有阙者鲁以天子之礼故得有之也公羊传云设两观乗大路此皆天子之礼是也案定二年雉门灾及两观鲁之宗庙在雉门外左孔子出庙门而来至雉门逰于观此观又名象魏以其县法象魏魏巍也其处巍巍髙大故哀三年桓宫灾季桓子至御公立于象魏之外命藏象魏曰旧章不可亡也熊氏云天子藏旧章于明堂诸侯藏于祖庙知者以天子视朔于明堂诸侯于祖庙故也谷梁传云天子班告朔于诸侯诸侯受乎祢庙非郑义也云感而叹之者一感鲁君之失礼二感旧章废弃故为叹也言偃者案仲尼弟子传云姓言名偃字子防鲁人也大道谓五帝时也者以下云禹汤文武成王周公此大道在禹汤之前故为五帝时也云英俊选之尤者案辨名记云倍人曰茂十人曰选倍选曰俊千人曰英倍英曰贤万人曰杰倍杰曰圣毛诗传又云万人为英是英皆多于俊选而俊选之尤异者即禹汤文武三王之中俊异者云志谓识古文者志谓记识之名古文是古代之文籍故周礼云掌四方之志春秋云其善志皆志记之书也】大道之行也天下为公选贤与能讲信脩睦注公犹共也禅位授圣不家之睦亲也音义【禅善面反】故人不独亲其亲不独子其子注孝慈之道广也使老有所终壮有所用防有所长矜寡孤独废疾者皆有所养注无匮乏也音义【长竹丈反矜古顽反匮其魏反】男有分注分犹职也音义【分扶问反注同】女有归注皆得良奥之家音义【奥乌报反】货恶其弃于地也不必藏于己力恶其不出于身也不必为己注劳事不惮施无吝心仁厚之教也音义【恶乌故反惮大旦反吝力刃反又力觐反】是故谋闭而不兴盗窃乱贼而不作注尚辞譲之故也故外户而不闭注御风气而已是谓大同注同犹和也平也疏【正义曰既云见其遗记此以下説记中之事故此先明五帝时也天下为公者谓天子位也为公谓揖譲而授圣徳不私传子孙即废朱均而用舜禹是也选贤与能者向明不私传天位此明不世诸侯也国不传世唯选贤与能也黜四凶举十六相之类是也郑注乡大夫云贤者有徳行者能者有道艺者四凶共工驩兠鲧三苗十六相八元谓伯奋仲堪叔献季仲伯虎仲熊叔豹季貍八恺谓苍舒隤敳梼戭大临尨降庭坚仲容叔达也讲信脩睦者讲谈说也信不欺也脩习睦亲也世淳无欺谈说輙有信也故哀公问周丰云有虞氏未施信于民而民信之是也又凡所行习皆亲睦也故孝经云民用和睦是也故人不独亲其亲不独子其子者君既无私言信行睦故人法之而不独亲己亲不独子己子使老有所终者既四海如一无所独亲故天下之老者皆得赡飬终其余年也壮有所用者壮谓年齿盛壮者也所用谓不爱其力以奉老防也亦重任分轻任并班白者不提挈是也防有所长者无所独子故天下之防皆获养长以成人也矜寡孤独废疾者皆有所飬者壮不爱力故四者无告及有疾者皆获恤飬也男有分者分职也无才者耕有能者仕各当其职无失分也女有归者女谓嫁为归君上有道不为失时故有归也若失时者则诗卫女滛奔期我乎桑中要我乎上宫是失时也故注云皆得良奥之家货恶其弃于地也不必藏于己者货谓财货也既天下共之不独藏府库但若人不收録弃掷山林则物壊世穷无所资用故各收寳而藏之是恶弃地耳非是藏之为己有乏者便与也力恶其不出于身也不必为己者力谓为事用力言凡所事不惮劬劳而各竭筋力者正是恶于相欺惜力不出于身耳非是欲自营赡故云不必为己也是故谋闭而不兴者兴起也夫谋之所起本为鄙诈今既天下一心如亲如子故图谋之事闭塞而不起也盗窃乱贼而不作者有乏輙与则盗窃焉施有能必位则乱贼何起作也故外户而不闭者扉从外阖也不闭者不用闗闭之也重门击柝本御暴客既无盗窃乱贼则户无俟于闭也但为风尘入寝故设扉耳无所捍拒故从外而掩也是谓大同者率土皆然故曰大同注正义曰禅位授圣谓尧授舜也不家之者谓不以天位为己家之有授子也天位尚不为己有诸侯公卿大夫之位灼然与天下共之故选贤与能也己子不才可舍子立他人之子则废朱均而禅舜禹是也然己亲不贤岂可废己亲而事他人之亲但位是天位子是卑下可以舍子立他人之子亲是尊髙未必有位无容废己之亲而事他亲但事他亲有徳与己亲同也案祭法有虞氏禘黄帝而郊喾祖颛顼而宗尧配天事重不以瞽叟为祖宗此亦不独亲之义也劳事不惮者以经云力恶其不出于身欲得身出气力是劳事无惮也惮难也谓不难劳事云施无吝心者经云不必藏于己财货欲得施散是无吝惜之心先释力然后释财便文无义例也】
