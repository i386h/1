<!-- { "loadSidebar": true } -->
　　曾子问曰宗子爲士庶子爲大夫其祭也如之何孔子曰以上牲祭于宗子之家注贵禄重宗也上牲大夫少牢祝曰孝子某爲介子某荐其常事注介副也不言庶使若可以祭然音义【祝皇之六反旧之又反下同爲于僞反下注爲有异居爲无曰同介音界副也下同】疏【正义曰此一节论宗子祭用大夫牲之事上牲谓大夫少牢也宗子是士合用特牲今庶子身爲大夫若祭祖祢当用少牢之牲就宗子之家而祭也以庙在宗子家故也宗子祭时祝告神辞云孝子某孝子谓宗子也某是宗子之名介子某介子谓庶子爲大夫者介副也某是庶子名也荐其歳之常事告神止称宗子其时庶子身在祭位必知庶子在者以经云祭于宗子之家是大夫就宗子家而祭也注正义曰用大夫之牲是贵禄也宗庙在宗子之家是重宗也此宗子谓小宗也若大宗子爲士得有祖祢二庙也若庶子是宗子亲弟则与宗子同祖祢得以上牲于宗子之家而祭祖祢也但庶子爲大夫得祭曾祖庙已是庶子不合自立曾祖之庙崔氏云当寄曾祖庙于宗子之家亦得以上牲宗子爲祭也若己是宗子从父庶子兄弟父之适子则于其家自立祢庙其祖及曽祖亦于宗子之家寄立之亦以上牲宗子爲祭若己是宗子从祖庶兄弟父祖之适则立祖祢庙于己家而寄立曽祖之庙于宗子之家已亦供上牲宗子爲祭此大夫者谓诸侯大夫故少牢知此是诸侯大夫者以下文云宗子有罪居于他国言他国则是据诸侯也以文相连接故知此大夫是诸侯大夫也上云庶子爲大夫此亦当云爲庶子某今云介子某者庶子卑贱之称介是副贰之义介副则可祭故云使若可以祭然故称介子】若宗子有罪居于他国庶子爲大夫其祭也祝曰孝子某使介子某执其常事注此之谓宗子摄大夫音义【其祭也本或此下有如之何三字非也】摄主不厌祭不旅不假不绥祭不配疏皆辟正主厌厌饫神也厌有隂有阳迎主之前祝酌奠奠之且飨是隂厌也尸谡之后彻荐俎敦设于西北隅是阳厌也此不厌者不阳厌也不旅不旅酬也假读爲嘏不嘏不嘏主人也不绥祭谓今主人也绥周礼作堕不配者祝辞不言以某妃配某氏音义【厌本或作懕于艳反注下皆同绥注作堕同许垂反徐况垂反注同辟音避下同饫于去反谡色六反起也敦音对又东论反嘏古雅反】布奠于賔賔奠而不举注布奠谓主人酬賔奠觯于荐北賔奠谓取觯奠于荐南也此酬之始也奠之不举止旅音义【觯之豉反字林音支】不归肉注肉俎也谓与祭者留之共燕音义【归如字徐其位反与音预】其辞于賔曰宗兄宗弟宗子在他国使某辞注辞犹告也宿賔之辞与宗子爲列则曰宗兄若宗弟昭穆异者曰宗子而已其辞若云宗兄某在他国使某执其常事使某告音义【其辞如字告也下及注同昭穆常遥反下音木后放此】疏【正义曰此一节以曽子前问宗子爲士庶子爲大夫孔子答毕更爲曽子广陈宗子有罪出居他国庶子爲大夫在家法其祭之礼案少牢馈食司宫筵于奥设馔毕祝酌奠于铏南主人西面再拜稽首祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨此所谓配也今摄主则不配少牢又云祝出迎尸尸入即席坐而执祝前之觯而祝命尸绥尸取菹防于醢祭于豆间及祭黍穆肺等是谓尸绥祭也尸饭十一饭讫主人洗爵酳尸尸酢主人主人拜受爵上佐食取黍稷肺授主人所谓绥祭也今摄主不绥祭少牢又云主人左执爵祝与二佐食取黍以授尸尸执以命祝祝受以东北面嘏于主人曰皇尸命工祝承致多福无疆于女孝孙所谓嘏也今摄主则不嘏也案特牲主人受嘏之后献祝及佐食讫主妇献尸及祝佐食讫乃賔长献尸尸爵止未饮主人主妇相致爵讫尸乃饮止爵以酢賔賔饮讫賔献祝及佐食洗酌致于主人主妇讫主人献賔賔酢主人主人又献众賔讫尊两壶于阼阶东西方亦如之主人酌西方之尊以酬賔主人奠爵于賔之荐北賔取爵东面奠于荐南所谓布奠于賔也今摄主主人奠于荐北賔取奠于荐南而不举也主人献长兄弟又献众兄弟讫长兄弟加爵于尸众賔长又加爵于尸讫嗣子举奠举奠讫賔坐取荐南之爵酬长兄弟长兄弟酬众賔众賔酬众兄弟所谓旅酬今摄主不旅酬也特牲云旅酬之后无算爵无算爵之后祝告利成尸起主人降佐食彻尸荐爼设于西北隅所谓阳厌今摄主不爲此阳厌也摄主不厌祭者此宗子有罪出在他国庶子既爲摄主不敢偹礼故于祭末不爲阳厌之祭也所以不爲阳厌者阳是神之厌饫所摄主谦退似若神未厌饫然也不旅者谓于将行旅酬之时賔奠不举不爲旅酬也旅酬是賔主交欢之始今摄主不敢当正主故不旅也不嘏不绥祭者嘏是主人受福绥是将欲受福先爲绥祭今辟正主故不敢受嘏以其不嘏故不绥祭也不配者以祭初尸未入之时祝告神辞曰以某妃配某氏偹告考妣今摄主不敢偹礼略言皇祖而已此经所陈从祭末然后以次至祭初逆陈之必逆陈之者皇氏云以其摄主非正故逆陈以见义布奠于賔者谓主人酬賔之时賔在西厢东面主人布此奠爵于賔之北賔奠而不举者賔坐取荐北之爵奠于荐南而不举用以酬兄弟此则不旅酬之事而更别言者以上文总云祭礼是主人之事自此以下更别论賔礼有阙故重言之不归肉者归馈也谓不归俎肉于賔也其辞于賔者非但祭不偹礼其将祭之初辞告于賔与常礼亦别云宗兄宗弟宗子在他国不得亲祭故使某执其常事使某告也故云使某辞注正义曰丧服小记士不摄大夫士摄大夫唯宗子也皆辟正主厌厌饫神也者以其无尸设馔欲神之歆飨而献饫是也云厌有隂有阳谓一祭之中有此两厌下文有隂厌有阳厌是也云迎主至隂厌也约少牢特牲礼文祝酌奠者谓祝酌奠于铏南且飨者祝奠讫且复以辞飨告神也是室奥隂静之处故云隂厌尸谡之后佐食彻尸之荐俎设于西北隅得戸明白之处故曰阳厌今摄主不厌谓不阳厌也所以然者厌是厌饫凡厌是神之歆飨云尸谡至阳厌也其上大夫当自賔尸故少牢礼无阳厌也下大夫不賔尸有阳厌也其天子诸侯明日乃爲绎祭亦有阳厌也故诗云相在尔室尚不媿于屋漏谓天子之礼天子既尔诸侯亦然此谓下大夫摄也礼有阳厌以其摄主故阙阳厌若上大夫本无阳厌可阙知此不厌者不阳厌此皆逆陈于祭末者先言故知不阳厌也云假读爲嘏至主人也以古旁之嘏是福庆之辞少牢云嘏于主人嘏字古旁爲之祭礼唯主人受嘏故知不嘏不嘏主人也云不绥祭谓今主人者谓欲食之时先减黍稷牢肉而祭之于豆间故曰绥祭尸与主人俱有绥祭今摄主则不绥也所以然者凡将受福先爲绥祭今辟正主不敢受福故不绥也若绥少牢礼云祝出迎尸尸入即席坐而祝命尸绥祭尸取菹及黍稷肺祭于豆间是谓之绥祭绥是减毁之名尸与主人俱有绥祭也云今主人者谓今摄主人也云绥周礼作堕者以绥是绥安之义堕是减毁之名故从于周礼堕爲正守祧云既祭则藏其堕是也云不配者至某氏者谓祝辞直言荐歳事于皇祖伯某不云以某妃配某氏某氏者其妃之姓也若云某妃姜氏子氏之类也布奠至止旅此皆特牲礼文云此酬之始也者案特牲礼云賔奠之后主人献众兄弟内兄弟讫乃行旅酬故云此酬之始也云奠之不举止旅者谓止旅酬之事而不爲也賔客正主祭诸助祭之賔客各使归俎今摄主不敢馈俎肉于賔故云诸与祭者留之共燕云宿賔之辞者案特牲云乃宿尸注云宿读爲肃肃进也进者使知祭日当来下云宿賔故云宿賔之辞若同列者云宗兄若宗弟其昭穆异者宗子虽祖父及子孙之行但谓之宗子故云而已】
　　曾子问曰宗子去在他国庶子无爵而居者可以祭乎孔子曰祭哉注有子孙存不可以乏先祖之祀请问其祭如之何孔子曰望墓而爲坛以时祭注不祭于庙无爵者贱逺辟正主音义【坛大丹反下注同注或作墠音善逺徐于万反】若宗子死告于墓而后祭于家注言祭于家容无庙也宗子死称名不言孝注孝宗子之称不敢与之同其辞但言子某荐其常事音义【称尺证反】身没而已注至子可以称孝子游之徒有庶子祭者以此注以用也用此礼祭也若义也注若顺今之祭者不首其义故诬于祭也注首本也诬犹妄也疏【正义曰此一节论庶子代宗子祭之事各依文解之曽子以孔子上文云宗子有罪居在他国庶子爲大夫得在本国摄祭未知庶子无爵在国居者可祭与否故问之孔子曰祭哉者孔子既许其祭以无正文得祭故云祭哉哉者疑而量度之辞故注云有子孙存不可以乏先祖之祀请问其祭如之何孔子曰望墓而爲坛以时祭者宗子虽有庙在宗子之家庶子无爵不得就宗子之庙而祭惟可望近所祭者之墓而爲坛以四时致祭也孔子上爲曽子説宗子身在外此又説宗子身没谓告于所祭之墓而后祭于庶子无爵者之家也宗子既死庶子其祭之时告神但称其名不得称孝辟宗子也子游之徒有庶子祭者以此者以其礼无正文故孔子引子游之徒党有庶子祭者而用此礼而祭若义也者若顺也谓顺于古义故云若义也注正义曰所以不祭于宗子庙者以庶子无爵卑贱逺辟正主正主谓宗子也据郑此言宗子去在他国谓有爵者若其无爵在家本自无庙何须云不祭庙辟正主也郑必知是有爵者以经云宗子去在他国庶子无爵而居庶子云无爵明宗子是有爵此宗子去他国谓有罪者若其无罪则以庙从本国不得有庙故丧服小记注云宗子去国乃以庙从谓无罪也从上以来虽据宗子有爵而言其庙在家今宗子既死庶子无所可辟当云告于墓而后祭于宗子之家今直云祭于家是祭于庶子之家是容宗子之家无庙故也宗子所以无庙者宗子无爵不合立庙或云祭于家者是祭于宗子之家容庶子之家无庙也庶子所以无庙者一是庶子无爵不合立庙二是宗子无罪居他国以庙从本家不复有庙故也上文孝子某使介子某孝子是宗子之称今直言名不言介若宗子在得言介子某今宗子既死身又无爵徒称名不得称介故但言子某荐其常事身没而已者其不称孝者惟己身终没而已至其子则称孝也以庶子合称孝者庶子身死其子则是庶子适子祭庶子之时可以称孝首本也诬犹妄也者谓今日世俗庶子祭者不寻本义之道理爲此祭故云诬于祭谓妄爲祭之法不依典礼】
