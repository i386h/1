<!-- { "loadSidebar": true } -->
　　先王之立礼也有本有文忠信礼之本也义理礼之文也无本不立无文不行注言必外内具也礼也者合于天时设于地财顺于鬼神合于人心理万物者也注鬼神所祀事有徳也是故天时有生也地理有宜也人官有能也物曲有利也注言皆有异故天不生地不养君子不以为礼鬼神弗飨也注天不生谓非其时物也地不养谓非此地所生居山以鱼鼈为礼居泽以鹿豕为礼君子谓之不知礼注不顺其乡之所有也故必举其定国之数以为礼之大经注定国之数谓地物所出多少礼之大伦以地广狭注谓贡赋之常差音义【狭音洽又戸夹反差初佳反徐初宜反】礼之薄厚与年之上下注用年之丰凶也音义【上时掌反】是故年虽大杀众不匡惧则上之制礼也节矣注言用之有节也杀谓谷不孰也匡犹恐也音义【杀色戒反徐所例反注同恇惧音匡又丘往反恐丘勇反】疏【正义曰此一节论因上礼则人外内谐和遂云礼须信义兼说行礼之事各依文解之忠信礼之本也者礼之为本即忠信是也忠者内尽于心也信者外不欺于物也内尽于心故与物无怨外不欺物故与物相谐也义理礼之文也礼虽用忠信为本而又须义理为文饰也得理合宜是其文也无本不立解须本也无忠信则礼不立也无文不行解须文也行礼若不合宜得理则礼不行也礼也至知礼者此一节论礼者合于天地协于鬼神合于人心而行其礼若不得天时不得地财而行其礼则不知礼也礼也者合于天时者前云忠信为本易见而义理为文难覩故此以下广说义理为文之事也夫君子行礼必须使仰合天时俯防地理中趣人事则其礼乃行也仰合天时即依于四时及丰俭随时也设于地财者俯防地理也财物也所设用物为礼各是其土地之物也顺于鬼神者鬼神助天地为化之鬼神也祀之必顺不滥逆也合于人心者中趣人事也虽合天防地顺于鬼神又须与人心符合其礼乃行也是以书云谋及卿士谋及庶人谋及卜筮是也理万物者也者若能使事事如上则行苇得所豚鱼戴赖是万物各得其理也是故天时有生也者言天四时自然各有所生若春荐韭卵夏荐麦鱼是也地理有宜也者地之分理自然各有所宜若髙田宜黍稷下田宜稻麦是也人官有能也者人居其官各有所能若司徒奉牛司马奉羊及庖人治庖祝治尊爼是也物曲有利也者谓万物委曲各有所利若麴蘖利为酒醴丝竹利为琴笙皆自然有其性各异也皇氏云有圣人制礼得宜故致天时有生地理有宜之等非其义也故天不生者既得时财而为天地人物美功故君子行礼不为失时非财之事故此以下明之也此是不合天时也天不生谓非时之物若寒夏橘及李梅冬实之属也地不养者此是不设地财也地不养若山之鱼鼈泽之鹿豕也君子不以为礼者此是不合人心也鬼神弗飨者此是不顺鬼神也居山以鱼鼈为礼居泽以鹿豕为礼君子谓之不知礼者此翻广设地财也鹿豕是山养鱼鼈是泽物今若非其地所养而设为礼此是谓为不知礼也故必至节矣者此一节以上文制礼因合天时地宜故此论随地之所有以制礼也举其定国之数以为礼之大经礼物必乡之所有故有国者必书其国内所生物多少定数以为国之大法也经法也礼之大伦以地广狭者伦犹例也制礼之大例又宜随地广狭为法谓贡赋之常差也礼之薄厚与年之上下者此广顺天时上犹丰也下犹荒也虽以地广狭为制而又皆须随于天时也多少随年丰荒也是故年虽大杀众不匡惧者此言得时之美也大杀谓五谷不孰也匡犹恐也虽大凶杀之年则人主随而省敛狭用故天下之众不恐惧也则上之制礼也节矣合结地财天时也广狭随地而赋丰凶逐时而敛众之不恐并由君上制礼有节故也注正义曰以经云顺于鬼神先王制礼所以能顺鬼神者以鬼神是有德之人死乃祀为鬼神礼既合于人心故得顺于鬼神也】
　　礼时为大顺次之体次之宜次之称次之注言圣人制礼所先后也音义【称尺证反后皆同】尧授舜舜授禹汤放桀武王伐纣时也注言受命改制度诗云匪革其犹聿追来孝注革急也犹道也聿述也言文王改作者非必欲急行己之道乃追述先祖之业来居此为孝音义【革纪力反注同】天地之祭宗庙之事父子之道君臣之义伦也注伦之言顺也社稷山川之事鬼神之祭体也注天地人之别体也丧祭之用賔客之交义也注义之言宜也人道之宜羔豚而祭百官皆足大牢而祭不必有余此之谓称也注足犹得也称称牲之大小而为爼此指谓助祭者耳而云百官喻众也疏【正义曰此一节明亦因上制礼得节故以下诸事皆由礼合天时今各依文解之礼时为大者揖譲干戈之时于礼中最大故云时为大也顺次之者虽合天时又须顺序故顺次之也体次之者有时有顺又须小大各有体别也宜次之者大小虽有体行之又须各当其宜也称次之者称犹足也行礼又须各自足也尧授至来孝者此释时为大也尧舜所以相授者尧舜知子不贤自能逊退而授人此时使之然也桀纣凶虐不能传位与人汤武救民之灾不可不伐亦时使之然也诗云匪革其犹聿追来孝此大雅文王有声之篇革急也犹道也聿述也言文王改作丰邑非是急行己之道能述追先祖之业来行孝道于此丰邑时使之然不得不尔释时之义也今诗本革作棘犹作欲聿作遹字不同者郑答灵模云为记注之时依循旧本此文是也后得毛诗传而为诗注更从毛本故与记不同革棘聿遹字异义同诗注来勤也言作丰邑非急成己之欲乃追述王季勤行孝之道也天地至伦也者此事皆是下之事上以顺为本故云伦也以前经云时为大顺次之故以伦为顺也社稷至体也者以前经云体次之此覆说体也社稷山川为天地之别体鬼神是人之别体各有躯体也丧祭至义也者此释宜次之也宜义也主人有丧祭之事应须费用而賔客有赙赗之交是人道之宜也故后云丧礼忠之至賔客用币义之至也羔豚至称也者此释称次之羔豚而祭百官皆足足犹得也夫臣助祭则各有爼祭竞播及胞翟虽复羔豚之小而百官一切皆悉得也大牢而祭不必有余者假令大牢亦不使有余也此之谓称也者小而皆得大而不余是各称牲体也注正义曰革急聿述并释言文犹道也释诂文神是天之别体社稷山川是地之别体鬼是人之别体兼云天者社稷山川虽形属于地精灵上连于天也此经鬼神之祭则上宗庙之事而别属体者宗庙至尊事之须顺故属顺也体是人死所为故后属体也故云天地人之别体也案仪礼士祭用特牲大夫祭用少牢皆以成牲不用羔豚此得有羔豚祭者案王制云大夫士有田则祭无田则荐则无地大夫士荐羔豚也无地则无臣助祭故云百官喻众也】
　　诸侯以龟为寳以圭为瑞家不宝龟不藏圭不台门言有称也注古者货贝寳龟大夫以下有货耳易曰十朋之龟瑞信也诸侯执瑞孤卿以下执挚阇者谓之台音义【堵本又作阇音都又丁古反徐音常邪反】疏【正义曰此一节还明上经称次之事也但礼主威仪以尊卑大小多少质文各有所宜其称非一故从此以下更广明为称之事各依文解之诸侯以龟为寳者诸侯有保土之重宜须占详吉凶故得以龟为寳也以圭为瑞者圭兼五等玉也诸侯之于天子如天子之于天也天子得天之物谓之瑞故诸侯受封于天子天子与之玉亦得为瑞也书云辑五瑞又云班瑞于羣后是也此云圭不云璧从可知也家不寳龟者家卿大夫也大夫卑轻不得寳龟故臧文仲居蔡为僣也不藏圭者卿大夫不得执玉故不得藏圭不台门者两边筑阇为基基上起屋曰台门诸侯有保捍之重故为台门而大夫轻故不得也言有称者结上得与不得各有所称注正义曰言古者货贝以贝为货若今之用钱为货也贝有五种案食货志王莽作金银龟贝钱布之品名曰寳货大贝四寸八分以上二枚为一朋直二百一十六文壮贝三寸六分以上二枚为一朋直五十文幺贝二寸四分以上二枚为一朋直三十文也小贝一寸二分以上二枚为一朋直十文也不盈寸二分漏度不得为朋率枚直钱三文是为货贝五品又以龟为寳故云古者货贝寳龟云易曰十朋之龟者案损卦六五爻云或益之十朋之龟郑注引尔雅云一曰神龟郭注此当龟以为畜在宫沼者二曰灵龟注云今江东所用卜龟黄灵黒灵者此盖与天龟灵属一也三曰摄龟注云以腹甲翕然摄敛头闭藏之即当周礼地与四方之龟知者以皆有奄敛之义故也四曰寳龟即遗我大寳龟及乐记曰青黑縁者天子之寳龟及公羊定公八年龟青纯皆是也五曰文龟注甲有文采者河图云灵龟负书丹甲青文是也言灵者直是神龟之义非天龟也六曰筮龟注云常在蓍丛下者七曰山龟八曰泽龟九曰水龟十曰火龟注此皆说龟所生处也大凡神灵寳文摄唯五体而已家语臧氏家有守龟名曰蔡文仲三年为一兆武仲三年而为二兆孺子容三年而为三兆此云家不寳龟案三正记白虎通天子之龟尺二寸诸侯一尺大夫八寸者彼谓卜龟士亦有龟故士丧礼卜宅是也龟出于蔡故得以为名也臣瓉注汉书云蔡龟名非也臧氏又有偻句故左氏昭二十五年传云偻句不余欺是也食货志云元龟尺二寸直二千一百六十为大贝十朋公龟九寸以上直五百为壮贝十朋侯龟七寸以上直三百为幺贝十朋子龟五寸以上直百为小贝十朋此等皆谓一贝有十朋与十朋之龟义同也云阇者谓之台尔雅释宫文】
