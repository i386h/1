<!-- { "loadSidebar": true } -->
　　良冶之子必学爲裘注仍见其家锢补穿凿之器也补器者其金柔乃合有似于爲裘音义【冶音也锢音固穿字又作防音川凿作洛反】良弓之子必学爲箕注仍见其家挠角干也桡角干者其材宜调谓乃三体相胜有似于爲杨桞之箕音义【箕音基注同挠而小反下同曲屈也一音乃孝反干舌旦反胜音升任也一本作称尺证反】始驾马者反之车在马前注以言仍见则贯即事易也音义【始驾者一本作始驾马者贯古患反习也】君子察于此三者可以有志于学矣注仍读先王之道则爲来事不惑疏【正义曰此一节论学者数见数习其学则善故三譬之此爲第一譬良善也冶谓铸冶也裘谓衣裘也言积习善冶之家其子弟见其父兄世业鋾铸金鐡使之柔合以补治破器皆令全好故此子弟仍能学爲袍裘补续兽皮片片相合以令完全也良弓之子必学为箕者此第二譬亦世业者箕桞箕也言善为弓之家使干角挠屈调和成其弓故其子弟亦覩其父兄世业仍学取栁和软挠之成箕也始驾马者反之车在马前者此第三譬明新习者也始驾者谓马子始学驾车之时反之者驾马之法大马本驾在车前今将马子系随车后而行故云反之车在马前所以然者此驹既未曾驾车若忽驾之必当惊奔今以大马牵车于前而系驹于后使此驹日日见车之行其驹惯习而后驾之不复惊也言学者亦须先敎小事操缦之属然后乃示其业则道乃易成也君子察于此三者可以有志于学矣者结上三事三事皆须积习非一日所成君子察此三事之由则可有志于学矣】
　　古之学者比物丑类注以事相况而爲之丑犹比也丑或为之计鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲注当犹主也五服斩衰至缌麻之亲音义【当丁浪反主也下及注皆同治有皮反】疏【正义曰此一节论弟子当亲师之事各依文解之比物丑类者既明学者仍见旧事又须以时事相比方也物事也言古之学者比方其事以丑类谓以同类之事相比方则事学乃易成既云古学如斯则今学岂不然此经论师道之要以余事譬之此以下四事皆上比物丑类也鼓革也当主也五声宫商角徴羽言鼓之为声不宫不商故言无当于五声而宫商等之五声不得鼔则无谐和之节故云弗得不和也所以五声必鼔者为俱是声类也若奏五声必求鼓以和之而已即是比类也水无当于五色五色弗得不章者水谓清水也五色青赤黄白黒章明也言清水无色不在五色之限无主青黄而五色画绩者不得水则不分明故云弗得不章也五色是其水之出也故五色须水亦其类也学无当于五官五官弗得不治者本学先王之道也五官金木水火土之官也夫学为官之理本求博闻强识非习于一官而五官不得学则不能治故云弗得不治也故化民成俗必由学乎能为师然后能为君长故官是学之类也师无当于五服五服弗得不亲者师敎之师也五服斩衰也齐衰也大功也小功也缌麻也师于弟子不当五服之一也而弟子之家若无师敎诲则五服之情不相和亲也故云弗得不亲是师情有在三年之义故亦与亲为类】
　　君子曰大徳不官注谓君也大道不器注谓圣人之道不如器施于一物大信不约注谓若胥命于蒲无盟约音义【约徐于妙反沈于略反注同】大时不齐注或时以生或时以死音义【齐如字】察于此四者可以有志于本矣注本立而道生言以学为本则其德于民无不化于俗无不成三王之祭川也皆先河而后海或源也或委也此之谓务本注源泉所来也委流所聚也始出一勺卒成不测音义【源本又作原委于伪反注同勺时酌反】疏【正义曰此一节论学为众事之本君子曰者记者引君子之言故云君子曰也大德不官者大德谓圣人之德也官谓分职在位者圣人在上垂拱无为不治一官故云大德不官也不官而为诸官之本大道不器者大道亦谓圣人之道也器谓物堪用者夫器各施其用而圣人之道宏大无所不施故云不器不器而为诸器之本也论语云君子不器又云孔子博学而无所成名是也大信不约者大信谓圣人之信也约谓期要也大信不言而信孔子曰予欲无言天何言哉四时行焉不言而信是大信也大信本不为细言约誓故云不约也不约而为诸约之本也大时不齐者大时谓天时也齐谓一时同也天生杀不共在一时犹春夏华卉自生荠麦自死秋冬草木自死而荠麦自生故云不齐也不齐谓诸齐之本也察于此四者可以有志于本矣者结之也若能察此在上四者之事则人当志学为本也庾云四者谓不官为羣官之本不器为羣器之本不约为羣约之本不齐为羣齐之本言四者莫不有本人亦以学为本也三王之祭川也皆先河而后海或源也或委也者言三王祭百川之时皆先祭河而后祭海也或先祭其源或后祭其委河为海本源为委本皆曰川也故总云三王之祭川源委谓河海之外诸大川也此之谓务本者先祭本是务重其本也本小而后至大是小为大本先学然后至圣是学为圣本也注正义曰案桓公三年夏齐侯卫候胥命于蒲左氏云不盟也杜云不歃血也案彼直以言语相告命非大信之事引之者取其不盟之一边而与此不约相当故引证皇氏以为河海之外源之与委也今依用焉或解云源则河也委则海也申明先河而后海义亦通矣云始出一勺卒成不测者中庸篇云水一勺之多及其不测蛟龙生焉是其始一勺也后至不测也犹言学初为积渐后成圣贤也】

　　礼记注疏卷三十六
　　礼记注疏卷三十六考证
　　学记发虑宪疏言有人不学而起发谋虑终不动众举动必能拟度于法式故云发虑宪○【臣召南】按文义祗应云言有人不学而起发谋虑必能拟度于法式耳终不动众举动六字竝衍文也因各本竝同姑仍之
　　大学之敎也时【句】敎必有正业【句】退息必有居【句】学【读】不学操缦【句】不能安【句】○此注疏读也陈澔读大学之敎也【句】时敎必有正业【句】退息必有居学【句】
　　大学之法禁于未发之谓豫注谓年十五时○【臣召南】按此注太拘古人设敎事事皆豫爲之防事事皆适当其可必画定年十五爲禁于未发年二十爲当其可非也
　　燕辟废其学注亵师之譬喻○【臣召南】按燕辟之辟似不当作譬喻解陈澔谓是邪辟之辟音僻是也
　　及其乆也相说以解音义说音悦○朱子曰说字人以爲悦恐只是说字先其易处难处且放下少间见多了自然相证而解解物爲解自解释爲解恐是相证而晓解也
　　学无当于五官疏五官金木水火土之官也○陈澔曰五官即洪范之五事也○【臣召南】按以经义推之陈说爲是
　　又疏是师情有在三年之义○按年字衍当云有在三之义

　　礼记注疏卷三十六考证
　　钦定四库全书
　　礼记注疏卷三十七
　　汉郑氏注　唐陆德明音义　孔頴达疏
　　乐记
　　凡音之起由人心生也人心之动物使之然也感于物而动故形于声注宫商角徴羽杂比曰音单出曰声形犹见也音义【徴张里反后放此比毗志反下文同见贤遍反】声相应故生变注乐之器弹其宫则众宫应然不足乐是以变之使杂也易曰同声相应同气相求春秋传曰若以水济水谁能食之若琴瑟之专一谁能听之音义【应应对之应篇内同弹徒丹反乐音岳又音洛】变成方谓之音注方犹文章也比音而乐之及干戚羽旄谓之乐注干盾也戚斧也武舞所执也羽翟羽也旄旄牛尾也文舞所执周礼舞师乐师掌敎舞有兵舞有干舞有羽舞有旄舞诗曰左手执籥右手秉翟音义【旄音毛盾夲又作楯述允反又音允翟音狄籥羊灼反】疏【正义曰此一节论乐夲之事章句既多各随文解之名为乐本者乐以音声为夲音声由人心而生此章备论音声起于人心故名乐夲此乐夲之中论人心感于物而有声声相应而生变变成方而为之音比音而为乐展转相因之势凡音之起由人心生也者言凡乐之音曲所起夲由人心而生也人心之动物使之然也者言音之所以起于人心者由人心动则音起人心所以动者外物使之然也感于物而动故形于声者人心既感外物而动口以宣心其心形见于声心若感死丧之物而兴动于口则形见于悲戚之声心若感福庆而兴动于口则形见于欢乐之声也声相应故生变者既有哀乐之声自然一髙一下或清或浊而相应不同故云生变变谓不恒一声变动清浊也变成方谓之音者方谓文章声既变转和合次序成就文章谓之音也音则今之歌曲也比音而乐之及干戚羽旄谓之乐者言以乐器次比音之歌曲而乐器播之并及干戚羽旄鼔而舞之乃谓之乐也是乐之所起由人心而生也注正义曰言声者是宫商角徴羽也极浊者为宫极清者为羽五声以清浊相次云杂比曰音者谓宫商角徴羽清浊相杂和比谓之音云单出曰声者五声之内唯单有一声无余声相杂是单出曰声也然则初发口单者谓之声众声和合成章谓之音金石干戚羽旄谓之乐则声为初音为中乐为末也所以唯举音者举中见上下矣弹其宫则众宫应然不足乐者眀直唯一声不足可为乐故须变之使杂也引易曰同声相应同气相求者易文言文证同声相应之义也同声虽相应不得为乐必有异声相应乃得为乐耳引春秋传以下者证同声不得为乐也案春秋昭二十年左传齐景公曰唯据与我和夫晏子对曰据亦同也焉得为和同者若以水济水谁能食之琴瑟之专一谁能听之言琴瑟专一唯有一声不得成乐故也凡画者青黄相杂分布得成文章言音清浊上下分布次序得成音曲也似画者文章故云方犹文章也干盾也戚斧也武舞所执也者武舞之乐执此盾与斧也云羽翟羽也旄旄牛尾也文舞所执者言文舞执此羽旄也引舞师乐师者证有干戚羽旄舞等案乐师有帗舞有羽舞有皇舞有旄舞有干舞有人舞也无兵舞但有干舞郑司农彼注云干舞者兵舞又舞师云掌敎兵舞帅而舞山川之祭祀无干舞但有兵舞郑司农彼注干舞兵舞也此引乐师既谓干舞引谓兵舞者兵舞非乐师之文但经云干戚用戚则是大武大武兵舞此引乐师益以兵舞解经之干戚也但此经干戚羽旄包含文武之大舞郑引乐师小舞明羽舞也引诗者证羽舞是翟舞也此诗风刺卫君不用贤卫之贤者仕于伶官但左手执籥右手秉翟而已】
