<!-- { "loadSidebar": true } -->
　　知悼子卒未葬注悼子晋大夫荀盈鲁昭九年卒音义【知音智下同】平公饮酒注与羣臣燕平公晋侯彪音义【彪彼虬反】师旷李调侍注侍与君饮也燕礼记曰请旅侍臣音义【李调如字左传作外嬖嬖叔】鼓钟注乐作也燕礼宾入门奏肆夏既献而乐阕献君亦如之音义【阕苦穴反止也】杜蒉自外来闻钟声曰安在注怪之也杜蒉或作屠蒯音义【蒉苦怪反注蒯同屠音徒】曰在寝注燕于寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出注三酌皆罚音义【旷饮于鸩反下饮斯饮之饮旷饮调饮寡人皆同】平公呼而进之曰蒉曩者尔心或开予是以不与尔言注曩向也谓始来入时开谓谏争有所发起音义【曩乃党反向本亦作向同许亮反争争鬬之争】尔饮旷何也曰子卯不乐注纣以甲子死桀以乙卯亡王者谓之疾日不以举乐为吉事所以自戒惧音义【子卯不乐如字贾逵云桀以乙卯日死纣以甲子日亡故以为戒郑同汉书翼奉说则不然张晏云子刑卯卯刑子相刑之日故以为忌而云夏殷亡日不推汤武以兴乎疾日人一反】知悼子在堂斯其为子卯也大矣注言大臣丧重于疾日也杂记曰君于卿大夫比葬不食肉比卒哭不举乐音义【比必利反下同】旷也大师也不以诏是以饮之也注诏告也大师典奏乐尔饮调何也曰调也君之亵臣也为一饮一食忘君之疾是以饮之也注言调贪酒食亵嬖也近臣亦当规君疾忧音义【为于伪反嬖必计反】尔饮何也曰蒉也宰夫也非刀匕是共又敢与知防是以饮之也注防禁放溢音义【匕必季反共音供与音预防音房又扶放反】平公曰寡人亦有过焉酌而饮寡人注闻义则服杜蒉洗而扬觯注举爵于君也礼扬作媵扬举也媵送也扬近得之音义【觯之防反字林音支又云酒器近附近之近下声相近同】公谓侍者曰如我死则必毋废斯爵也注欲后世以为戒至于今既毕献斯扬觯谓之杜举注此爵遂因杜蒉为名毕献献宾与君疏【正义曰此一节论君有大臣之丧不得有作乐饮酒之事各依文解之曩者尔心或开予者曩向也平公呼蒉而进之呼其名曰蒉向者汝酌三酌是汝之心或开发于予予望汝有谏是以不与汝言斯其为子卯也大矣者言悼子丧在堂此比其为子卯之忌大矣言悼子之丧大于子卯为一饮一食忘君之疾是以饮之也者调是君之嬖亵之臣臣当规正君过唯欲行燕防贪求一饮一食忘君违礼之疾而不谏是以饮之非刀匕是共又敢与知防者蒉言调是君之嬖亵臣也当规正君忧疾言己身是宰夫亦当规正于君若非因刀匕是共又敢与知防谏之事皇氏云非不也杜蒉言各忧其事宰夫不以刀匕是共乃又敢与谏争越官侵职是以饮也公谓侍者曰者公谓侍者云我死之后则必无废弃此爵恒当留之为后鉴戒当时在未献之前故又语侍者云至于今既毕献之后此所扬之觯是谓之杜举表明此爵实杜蒉所举注正义曰悼子晋大夫者左传文下注云平公晋侯彪亦春秋文燕礼记曰请旅侍臣者案燕礼记云凡公所酬既拜请旅侍臣谓公既酬臣臣受酬者既拜谢公恩请行旅酬于侍臣引之者证师旷李调是侍饮之臣也鼓钟鼓犹奏也谓燕奏钟乐也宾入门者案燕礼记云若以乐纳宾则宾及庭奏肆夏宾拜酒主人答拜而乐阕是宾入门奏肆夏既献而乐阕燕礼记又云公拜受爵而奏肆夏公卒爵主人升受爵以下而乐阕是献君亦如之经唯云鼓钟燕礼云若舞则勺知非工入升歌下管间歌合乐之后无时奏钟必以为宾初入门奏肆夏者以钟师云以钟鼓奏九夏故知闻钟是初奏肆夏也杜蒉或作屠蒯者春秋作屠蒯故云或作屠蒯杜蒉屠蒯声相近故礼传不同也燕于寝者燕礼记云燕朝服于寝故知燕于寝也纣以甲子死桀以乙卯亡者案尚书时甲子昧爽武王朝至于商郊又史记云兵败纣自焚而死是纣甲子死也案昭十八年二月乙卯周毛得杀毛伯过而代之苌曰毛得必亡是昆吾稔之日也诗云韦顾既伐昆吾夏桀同诛昆吾既乙卯而亡明桀亦以乙卯被放也郑司农注春秋以为五行子卯自刑非郑义也今所不用也知扬觯是举爵于君以上云平公曰寡人亦有过焉酌而饮寡人即云杜蒉洗而扬觯故知举爵于君案燕礼献君之后行酬之初媵爵者洗象觯升实之序进坐奠于荐南是举爵于君也扬作媵者谓燕礼大射凡举爵皆为媵此云扬觯郑云扬举也燕礼云媵故郑云媵送也扬媵义得两通但此云杜举扬训为举故扬近得之此谓举为得也知献君与宾者与杜蒉此事举爵在燕礼之初宾主既入得杜蒉之言不可即废唯献君与宾燕事则止皇氏以为至于今谓记录之人至于今为记之时谓之杜举春秋云晋侯饮酒乐膳宰屠蒯趋入请佐公使尊许之而遂酌以饮工曰汝为君耳将司聪也辰在子卯谓之疾日君彻宴乐乐人舎业为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮曰味以行气气以实志志以定言言以出令臣实司味二御失官而君弗命臣之罪也案春秋与此小异亦所闻不同或二文互相足也】








　　礼记注疏卷九
　　礼记注疏卷九考证
　　檀弓下车三乘疏则国王宜九乘○王字上不应有国字疑衍文
　　大夫吊注疏郑注大夫以下时来吊襚○时来应作特来
　　又疏庙门谓殡宫门也○【臣召南】按此庙门即寝门贾疏曰士死于适室以鬼神所在则曰庙故名适寝为庙也
　　仁亲以为宝注仁亲亲行仁义○【臣召南】按注太远其注大学又云仁亲犹言亲爱仁道也明不因丧规利也视此注为稍近然何不以爱亲直解而必倒其辞乎
　　稽颡而不拜哭而起起而不私○【臣召南】按国语作再拜不稽首起而哭退而不私穆公曰重耳仁再拜不稽首不没为后也起而哭爱其父也退而不私不没于利也与此文所记不同
　　拜稽颡哀戚之至隐也疏此云拜稽颡或举殷礼○【臣召南】按拜字读断言拜而必用稽颡者其义如是疏非也
　　重主道也注○【臣召南】按重之制度疏未言及士丧礼曰重木刋凿之甸人置于中庭三分庭一在南注曰木也悬物焉曰重士重长三尺
　　卒哭曰成事注其辞盖曰哀荐成事○【臣召南】按士虞记始虞曰哀荐祫事再虞如初曰哀荐虞事三虞卒哭他用刚日亦如初曰哀荐成事郑以三虞之文测卒哭之制当是一例耳
　　是日也以吉祭易丧祭注卒哭吉祭○【臣召南】按士虞记贾疏云卒哭为吉祭者丧中自相对若据二十八月后吉祭而言则禫祭以前总为丧祭也
　　陈太宰嚭使于师夫差谓行人仪曰○洪迈曰嚭乃夫差宰陈遣使者用行人则仪乃陈臣也记者简错当云陈行人仪使于师夫差谓太宰嚭曰
　　子卯不乐音义郑同汉书翼奉说则不然○顾炎武曰甲子乙卯但言子卯古人省文也翼奉乃谓子为贪狼卯为隂贼是以王者忌子卯礼经避之春秋讳焉此术家之说非经义也
　　注疏案昭十八年二月乙卯○昭字上当有左传二字各本俱脱









　　礼记注疏卷九考证
<经部,礼类,礼记之属,礼记注疏>
　　钦定四库全书
　　礼记注疏卷十
　　汉郑氏注　唐陆徳明音义　孔颖达疏
　　檀弓下
　　公叔文子卒注文子卫献公之孙名拔或作发音义【拔蒲八反】其子戌请諡于君曰日月有时将葬矣请所以易其名者注諡者行之迹有时犹言有数也大夫士三月而葬音义【行下孟反】君曰昔者卫国凶饥夫子为粥与国之饿者是不亦恵乎注君灵公也音义【粥音祝】昔者卫国有难夫子以其死卫寡人不亦贞乎注难谓鲁昭公二十年盗杀卫侯之兄絷也时齐豹作乱公如死鸟音义【难乃旦反注同】夫子听卫国之政脩其班制以与四邻交卫国之社稷不辱不亦文乎注班制谓尊卑之差故谓夫子贞恵文子注后不言贞恵者文足以兼之疏【正义曰此一节论谓君诔臣之諡法各依文解之请所以易其名者生存之日若呼其名今既死将葬故请所以诔行为之作諡易代其名者故谓夫子贞恵文子者案諡法爱民好与曰恵外内用情曰贞道徳博闻曰文既有道徳则能恵能贞故郑云后不言贞恵者文足以兼之案文次先恵后贞此先云贞者以其致死卫君事重故在前上先言恵者据事先后言之注正义曰案世本卫献公生成子当当生文子拔拔是献公孙也或作发者以春秋左氏传作发故云或作发案昭二十年左传云卫公孟絷狎齐豹夺之司寇与鄄公孟恶北宫喜褚师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱丙辰卫侯在平夀公孟有事于盖获之门外又云齐氏用戈击公孟宗鲁以背蔽之断肱以中公孟之肩皆杀之公闻乱乗驱自阅门入载宝以出又云公如死鸟注云死鸟卫地】
　　石骀仲卒注骀仲卫大夫石碏之族音义【骀大来反碏七略反】无适子有庶子六人卜所以为后者注莫适立也音义【适丁歴反注同】曰沐浴佩玉则兆注言齐絜则得吉兆音义【齐侧皆反】五人者皆沐浴佩玉石祁子曰孰有执亲之丧而沐浴佩玉者乎不沐浴佩玉注心正且知礼石祁子兆卫人以龟为有知也疏【正义曰此一节论龟兆知贤知之事各依文解之卜所以为后者既有庶子六人莫适立也故卜所以堪为后者其掌卜之人谓之曰若沐浴佩玉则得吉兆所以须有卜者春秋左氏之义故昭二十六年云年钧以徳徳钧以卜王不立爱公卿无私若公羊元年云立适以长不以贤立子以贵不以长何休云适夫人无子立右媵右媵无子立左媵左媵无子立嫡侄娣嫡侄娣无子立右媵侄娣右媵侄娣无子立左媵侄娣质家亲亲先立娣文家尊尊先立侄嫡子有孙而死质家亲亲先立弟文家尊尊先立孙其双生也质家据见立先生文家据本意立后生何休作膏肓难左氏云若其以卜隠桓之祸皆由此作乃曰古制固亦谬矣郑箴之云立长以嫡不以贤固立长矣立子以贵不以长固立贵矣若长均贵均何以别之故湏卜礼有请立君卜立君是有卜也是从左氏之义不沐浴佩玉者居亲之丧必衰绖憔悴安有居亲之丧而沐浴佩玉者乎言不可郑云心正且知礼者不信邪言是心正居丧不沐浴佩玉是知礼也】
　　陈子车死于卫其妻与其家大夫谋以殉葬注子车齐大夫定而后陈子亢至以告曰夫子疾莫养于下请以殉葬注子亢子车弟孔子弟子下地下音义【亢音刚又苦浪反养羊尚反下皆同】子亢曰以殉葬非礼也虽然则彼疾当养者孰若妻与宰得已则吾欲己不得已则吾欲以二子者之为之也注度谏之不能正以斯言拒之已犹止也音义【度大洛反】于是弗果用注果决疏【正义曰此一节论殉葬非礼之事各依文解之子亢既见兄家谋殉葬非礼之事自度不能止故云殉葬非礼也又云虽非礼彼疾当养者彼死者疾病当须养侍于下者以外人疏谁若妻之与宰言妻宰最亲当须侍养若得休已不须侍养吾意欲休已若其不止必须为殉葬则吾欲以妻之与宰二子为之注正义曰知孔子弟子者以论语陈亢问于伯鱼与伯鱼相问故知孔子弟子又知子车齐大夫者昭二十六年左传齐师围成鲁师及齐师战于炊鼻鲁人将击子车子车射之殪郑盖据此谓齐大夫知亢是子车弟者以子车之妻谋欲殉葬子车子亢不能止之若是子车之兄当处分由己故知是子车弟也】
