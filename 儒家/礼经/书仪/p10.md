<!-- { "loadSidebar": true } -->
　　斩衰用极麄生布为之不缉衣缝向外裳缝向内裳前三幅后四幅每幅作□【音辄】皆屈两边相着空其中负版方一尺八寸【此尺寸皆用周尺】在背上缀于领下垂放之辟领方四寸置于负版两旁各搀负版一寸亦缀于领下衰长六寸广四寸缀于前衿当心衣长过足以掩裳上际衽用布三尺五寸留上一尺正方不破旁入六寸乃向下邪裁之一尺五寸去下畔亦六寸横断之留下一尺正方以两正方左右相沓缀于衣两旁垂之向下状如燕尾掩裳旁际冠比衰布稍细广三寸跨顶前后以纸糊为材上裹以布为三□皆向右纵缝之两头皆在武下向外反屈之缝于武用麻绳一条从额上约之至顶后交过前各至耳于武上缀之各垂于頥下结之有子麻纽为首绖其大一扼左本在下五分去一以为绖两股相交两头结之各存麻本散垂三尺其交结处两旁各缀细白绢带系之使不脱又以细绳带系于其上为父截竹为杖高齐其心本在下着麄麻屦妇人亦用极麄生布为大袖及长裙布头恶竹髪布葢头麄麻屦众妾以背子代大袖子为母杖上圆下方亦本在下布带妇为姑亦缉其衣裳无子麻为绖余皆如父与舅余亲齐衰以布稍麄者为寛袖襴衫稍细者为布四脚其制如幅巾前缀二大脚后缀二小脚以覆髻自额前向顶后以大脚系之大暑则屈后小脚于髻前系之谓之幞头布带麻屦妇人以布稍细者为背子及裙露髻生白绢为头葢头着白屦大功小功缌麻皆用生白绢为襴衫系黒鞓角带大功以生白绢为四脚妇人以生白绢为背子及裙大功露髻以生白绢为头葢头小功缌麻勿着华采之服而已凡缉者皆向外撚之凡齐衰以下皆当自制其服而往防丧今人多忌讳皆仰丧家为之丧家若贫亲戚异居者自制而服之礼也三年之丧既家居非馈祭及见賔客服白布襴衫白布四脚白布带麻屦亦可也小祥则除首绖负版及衰大祥后服皂布衫垂脚黪纱幞头脂皮爁铁或白布裹角带若重丧未满而遭轻丧则制轻丧之服而哭之月朔辄为位服而哭之既毕返重服其除之也亦服轻服若除重丧而轻未除则服轻服以终其余日【檀弓曰与其不当物也寜无衰注不当物谓精麄广狭不应法制古者五服皆用布以升数为别每幅二尺二寸其经以八十缕为一升同服之中升数又有异者焉故间传曰斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌葢当时有织此布以供丧用者布之不论升数久矣裴莒刘岳书仪五服皆用布衣裳上下异制度畧相同但以精粗及无负版衰为异耳然则唐五代之际士大夫家丧服犹如古礼也近世俗多忌讳自非子为父母妇为舅姑妻为夫妾为君之外莫肯服布有服之者必为尊长所不容众人所讥诮此必不可强此无如之何者也今且于父母舅姑夫君之服粗存古制度庶几有好礼者犹能行之丧服传曰斩衰裳苴绖杖绞带冠绳缨菅屦注麻在首在皆曰绖首绖象缁布冠之阙项绖象大带又有绞带象革带齐衰以下用布传曰斩者何不缉也苴绖者麻之有蕡者也苴绖大搹左本在下去五分一以为带齐衰之绖斩衰之带也去五分一以为带大功以下皆以是为差苴竹也削桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也绞带者绳带也冠绳缨条属右缝冠六升外毕锻而勿灰衰三升菅屦者菅菲也外纳注中人之枙围九寸担犹假也无爵者假之以杖尊其为主也属犹着也通屈一条绳为武垂下为缨着之冠也小功以下左缝外毕者冠前后屈而出缝于武也又曰妻为夫妾为君女子子在室为父布总箭笄髽衰三年注此丧服之异于男子者总束发谓之总者既束其本又束其末箭笄篠竹也髽露紒也但言衰不言裳妇人不殊裳衰如男子衰下如深衣衰无带下又无衽又曰凡衰外削幅裳内削幅幅三袧注削犹杀也太古冠布衣布先知为上外杀其幅以便体也后知为下内杀其幅稍有饰后世圣人易之以此为丧服袧者谓辟两侧空中央也凡裳前三幅又曰若齐裳内衰外注齐缉也凡五服之衰一斩四缉缉裳者内展之缉衰者外展之又曰负广出于适寸注负在背上者也适辟领也负出于辟领也负出于辟领外旁一寸又曰适博四寸出于衰注辟领广四寸则与阔中八寸也两之为尺六寸也出于衰者旁出衰外又曰衰长六寸博四寸注广袤当心也前有衰后有负版左右有辟领孝子哀戚无所不在又曰衣带下尺注要也广尺足以掩裳上际也又曰衽二尺有五寸注衽所以掩裳际也上正一尺燕尾二尺五寸凡用布三尺五寸世俗五服皆不缉非也礼惟斩衰不缉余衰皆缉必外向所以别其吉服也下俚之家或不能备此衰裳之制亦可随俗且作粗布寛袖襴衫然冠绖带不可阙也古者妇人衣服相连今不相连故但随俗作布大袖及裙而已齐衰之服其尊则高祖曾祖父母伯叔父母亲则众子兄弟兄弟之子而世俗皆服绢是与缌麻无以异也宋次道今之练习礼俗者也余尝问以齐衰所宜服次道曰当服布幞头布襴衫布带今从之大功以下随俗且用绢为之但以四脚包头帕额别其轻重而已此子思所谓有其礼有其财无其时君子弗行者也以俟后贤庶谓厘正之耳古者既练祥禫皆有受服变而从轻今世俗无受服自成服至大祥其衰无变故于既别为家居之服是亦受服之意也】父母之丧不当出若为丧事及有故不得已而出则乗朴马布裹鞍辔【以代古恶车妇人以布幕车檐】
　　五服年月略【其详见五服年月次】
　　斩衰三年
　　子为父【女在室同】嫡孙为祖承重【谓当为祖后者】父为嫡长子【亦谓当为后者】妇为舅【其夫为祖后者妻亦从服凡妇服夫党当丧而出则除之】为人后者为所后父【为父所后袓承重者亦如之】妻为夫妾为君
　　齐衰三年
　　子为母　嫡孙承重祖卒为祖母　母为嫡长子　妇为姑【其夫为祖后者妻亦从服祖姑】
　　齐衰杖期
　　子为嫁母出母报【报为母服其子亦同若为父后则无服】夫为妻
　　齐衰不杖期
　　为祖父母【女出嫁者亦同】为伯叔父母　为兄弟　为众子为兄弟之子　为嫡孙【亦谓当为后者】　为姑姊妹女在室【虽适人无夫与子者亦同】为人后者为其父母报　女适人者为父母【丧服小记未练而出则三年未练而反则期既练而反则遂之】妾为嫡妻　为夫兄弟之子　舅姑为嫡妇
　　齐衰五月
　　为曾祖父母【女出嫁者亦同】
　　齐衰三月
　　为高祖父母【女出嫁者亦同】
　　大功九月
　　【此谓成人者也凡子年十九至十六为长殇十五至十二为中殇十一至八嵗为下殇应服期者长殇服大功九月中殇服七月下殇服小功五月应服大功以下各以次降等不满八嵗为无服之殇哭之易月生未三月则不哭也男子已娶女子许嫁皆不为殇】
　　为从兄弟　为庶孙　为女姑姊妹兄弟之女适人者女适人者　为伯叔父母兄弟妷　为人后者为其
　　兄弟姑姊妹【凡男为人后女适人者为其私亲大功以下各降一等准此】　为众子妇　为兄弟子之妇　为夫之祖父母伯叔父母兄弟子之妇
　　小功五月
　　为从祖祖父母【祖之兄弟及妻】为兄弟之孙　为从祖父母【父之从父兄弟及妻】为从兄弟之子　为从父兄弟之子　为从祖兄弟姑姊妹　为从祖祖姑【祖之姊妹】为外祖父母【服问曰母出则为继母之党服不为其母之党服母死则为其母之党服不为继母之党服】为舅　为从母【母之姊妹】为甥　为夫兄弟之孙　为夫从父兄弟之子为夫之姑姊妹【在室适人等】女为兄弟妷之妻　为娣姒归报　为同异父兄弟姊妹　为兄弟妻　为夫之兄弟
　　缌麻三月
　　为三从兄弟　为曾祖之兄弟姊妹服　为祖之从父兄弟姊妹服　为父之再从兄弟姊妹服　为外孙为曾孙元孙　为从母之子　为姑之子　为舅之子为曾祖兄弟之妻服　为祖从父兄弟之妻服　为
　　父再从兄弟之妻服　为庶孙之妇　为庶母【父之妾有子者】为乳母　为壻　为妻之父母　为夫之曾祖　高祖父母　为夫之从祖祖兄弟及妻服　为夫之从兄弟之妻　为从父兄弟子之妇　为夫之外祖父母服为夫之从父兄弟子之妇　为父之从父姊【在室适人等】为夫之舅及从母　为姊妹子之妇　为甥之妇
　　成服
　　大敛之明日【曲礼曰生与来日死与往日郑曰与数也生数来日谓成服杖以死来日数也死数往日谓殡敛以死日数也今人大敛即成服是无括发也】五服之人各服其服入就位然后朝夕奠
　　夕奠
　　自成服之后朝夕设奠朝奠日出夕奠逮日【阴阳交接庶几通之】如平日朝餔之食加酒果【事死如事生】月朔则设馔【古谓之殷奠然亦不可盛于时祭之馈遇麦禾黍稻熟荐新亦如朔奠】皆褰帷幔【杂记曰朝夕哭不帷注縁孝子心欲见殡肂也既出则施其防鬼神尚幽闇也肂以二切防克盍切】用素器【以主人有哀素之心也】执事者具新馔于阼阶东【无阼阶则但在灵座东南可也】主人以下各服其服入就位尊长坐哭卑幼立哭祝帅执事者盥手彻旧馔置座西南乃设新馔于灵座前止哭祝洗盏斟酒奠之复位卑幼皆再拜哭尽哀归次夕奠将至然后彻朝奠朝奠之将至然后彻夕奠各用罩子【若天暑恐臭败则设馔如食顷去之止留茶酒果仍罩之】














　　书仪卷六
　　钦定四库全书
　　书仪卷七
　　宋　司马光　撰
　　丧仪三
　　卜宅兆葬日
　　【开元礼五品以上卜六品以下筮今若不晓卜筮止用抔珓可也若葬于祖茔则更不卜筮】
