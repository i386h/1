<!-- { "loadSidebar": true } -->
　　深衣之制用细布【古者深衣用十五升布锻濯灰治八十缕为升十五升者以一千二百缕为经也锻濯谓打洗灰治以灰治之使和熟也今人织布不复知有升数衣布者亦不复练但用布之细密耎熟者可也】短无见肤长无被土续衽钩边【郑曰续犹属也衽在裳旁者也属连之不殊裳前后也钩读如鸟喙必钩之钩钩边若今曲裾也孔曰衽谓深衣之裳以下阔上狭谓之为衽接此衽而钩其旁边即今之朝服有曲裾而在旁者此是也衽当旁者凡深衣之裳十二幅皆寛头在下狭头在上似小要之衽是前后左右皆有衽也今云衽当旁者谓所续之衽当身之一旁非所谓余衽悉当旁也云属连之不殊裳前后也若其丧服裳前三幅后四幅各自为之不相连也今深衣裳一旁则连之相着一旁则有曲裾掩之与相连无异故云属连之不殊裳前后也云钩读如鸟喙必钩者案援神契云象鼻必卷长鸟喙必钩郑据此读之也云若今曲裾也者郑以后汉之时裳有曲裾故以续衽钩边似汉时曲裾今时朱衣朝服后汉明帝所为则郑云今曲裾者是今朝服之曲裾也其深衣之衽已于玉藻释之故今不复言也案汉书江充衣纱糓襌衣曲裾后垂交输如淳曰交输割正幅使一头狭若燕尾垂之两旁见于后是礼深衣续衽钩边贾逵谓之衣圭苏林曰交输如今新妇袍上袿全幅缯角割名曰交输裁也释名曰妇人上曰袿其下垂者上广下狭如刀圭也然则别有钩边不在裳十二幅之数亦斜割使一端濶一端狭以濶者在上狭者在下交映垂之如燕尾有钩曲裁其旁边缀于裳之右旁以掩不相连之处禅音丹袿音圭】袪尺二寸【袪袖口也凡尺寸皆当用周尺度之周尺一尺当今省尺五寸五分弱】衣要三袪【谓衣衿下垂与裳接者袪尺二寸围之为二尺四寸三之为七尺二寸假取布一幅二尺二寸则每幅除裁缝各二寸外有尺八寸四幅合七尺二寸此尺寸皆据中人言之人有长短肥瘦临时取称故缝紩于袪祫纯之外皆不言尺寸但以肤土齐肘为准也祫音刼纯之允反齐音咨】缝齐倍要【郑曰缝紩也紩下齐倍要中齐丈四尺四寸孔曰齐谓裳之下畔要谓裳之上畔言缝下畔之广倍于要中之广也案缝者以箴紩衣今俗所谓防袩是也防七遥反袩奴叶反】袼之髙下可以运肘【郑以肘不能出入袼衣袂当掖之缝也孔曰袼谓当臂之处袂中髙下宜稍寛大可以运动其肘袂二尺二寸是云运肘也案郑云袼当掖缝而孔云当臂之处失其义也盖为掖下稍寛容肘出入耳袼音各】袂之长短反诎之及肘【郑曰袂属幅于衣屈而至肘当臂中为节臂上下各尺二寸则袂肘以前尺二寸孔曰袂长二尺二寸并缘寸半为二尺三寸半除去其缝之所杀各一寸余有二尺一寸半在从臂至手二尺四寸今二尺二寸半之袂得反屈及肘者以袂属于衣幅衣幅濶二尺二寸身脊至肩但尺一寸也从肩覆臂又尺一寸是衣幅之畔覆臂将尽今属于矜又二尺一寸半故反屈其袂得及于肘也按袂即今之所谓袖也郑云属幅于衣谓裨于身旁未必皆尽一幅二尺二寸也云臂上下各尺二寸者亦据中人为率尔如孔所言拘泥太甚况从臂至袂口三尺二寸半则反屈之过肘矣经以臂短长布幅濶狭皆无常准故但云屈之及肘谓袖之短长适与手齐则反屈及肩自然及肘矣】裳有十二幅交解裁缝【深衣曰制十有二幅以应十二月郑曰裳六幅分之为上下之杀孔曰每幅交解为二是十二幅也此谓二分其幅狭处占狭处濶处占濶处占二交解邪裁颠倒缝之使狭处皆在上濶处皆在下假使布幅二尺二寸除裁缝外有一尺八寸则狭处六寸濶处一尺二寸是也其人肥大则幅随而濶瘦细则幅随而狭要须十二幅下倍于上不必拘以尺寸】袂微圆【郑曰谓胡下也案牛领下垂者谓之胡胡下谓从袖口至掖下裁令其势圆如牛胡也】交领方【深衣曰曲袷如矩以应方郑曰袷交领也古者方领如今小儿衣领孔曰郑以汉时领皆向下交垂故云古者方领似今拥咽故云如今小儿衣领但方折之也如孔所言似三代以前人反如今时服上领衣但方裁之耳案上领衣出出朝服须用结纽乃可服不知古人果如此否也郑注周礼枚状如箸横衔之繣防于项顔师古注汉书繣者结碍也防绕也盖为结纽而绕项也然则古亦有结纽也繣音获防音颉汉时小儿衣领既不可见而后汉马援朱勃衣方领能矩歩注引前书音义曰颈下施衿领正方学者之服也如此似于颈下别施一衿映所交领使之方正今朝服有方心曲领以白罗为之方二寸许缀于圆领之上以带于项后结之或者袷之遗像欤又今小儿叠方幅系于颔下谓之涎衣亦与郑説颇相符然事当阙疑未敢决从也后汉儒林传曰服方领习矩歩者委它乎其中注方领直领也春秋传叔向曰衣有禬杜曰禬领防也二外反曲礼曰视不上于袷郑曰袷交领也然则领之交防处自方即谓袷疑更无他物今且从之以就简易故以如此论之】深衣又曰负绳及踝以应直【郑曰绳谓裻与后幅相当之缝也踝跟也孔曰衣之背缝及裳之背缝上下相当如绳之正故曰负绳非谓实负绳也案衣之背缝谓之裻裻音笃踝胡瓦反跟音根】又曰齐如权衡以应平【郑曰齐缉也】缘用黑缯【古者具父母大父母衣纯以续具父母衣纯以青三十以下无父者纯以素续繣衣也今用黒缯以从简易】縁广寸半【谓縁袖口及衣裳之边裳之下表裹共用三寸】祫广二寸【谓缘领表里共用四寸】冠冠亦名委貌如今道士冠而漆之【道士所着本中国之士服不变改者其冠与三礼图元冠颇相彷佛故取之】幅巾用黑缯方幅裂缉其边【后汉名士多以幅巾为雅】大带用白缯【古者天子素带朱里诸侯及大夫素带士练带居士锦带弟子缟带案説文素白致缯也今不能辨此二者之异于今的为何物故但用白缯乃从简易】广四寸裌缝之黑缯饰其绅【绅谓带之垂者古者天子诸侯带终禆大夫禆垂士下禆禆谓以缯采饰其侧人君终竟带身在要及垂皆禆以朱緑大夫禆其纽及末以黄士禆其末以缁而已今既无以分大夫士与其僣上宁为偪下故但以黑缯饰其绅之侧】纽约用组广三寸长与绅齐【纽谓带交结之处组今之五采绦也以组约结其纽所期以为固也垂其余组齐于绅】黑履白縁【下曰舄禅下曰履周礼舄履用五色近世惟有赤黒二舄赤贵而黒贱今用黒履白缘亦从其下者】夏用缯冬用皮【古者夏葛屦冬皮屦今无以葛为屦者故从众】












　　书仪卷二
　　钦定四库全书
　　书仪卷三
　　宋　司马光　撰
　　防仪上
　　男子年十六至三十女子十四至二十【古礼男三十而娶女二十而嫁按家语孔子十九娶于宋之亓官氏一嵗而生伯鱼伯鱼年五十先孔子卒然则古人之娶未必皆三十也礼盖言其极至者谓男不过三十女不过二十耳过此则为失时矣今令文凡男年十五女年十三以上并聴防嫁盖以世俗早防之弊不可猝革又或孤弱无人可依故顺人情立此制使不丽于刑耳若欲参古今之道酌礼令之中顺夭地之理合人情之宜则若此之説当矣】身及主防者无期以上丧皆可成防【士昏礼请期之辞惟是三族之不虞三族谓父已于之昆弟是期服皆不可以防也杂记曰大功之末可以嫁子然则大功未葬亦不可以主昏也今依律文以从简易】必先使媒氏往来通言俟女氏许之然后遣使者纳采【使者择家之子弟为之凡议婚姻当先察其壻与妇之性行及家法何如勿苟慕其富贵壻苟贤矣今虽贫贱安知异时不富贵乎苟为不肖今虽富盛安知异时不贫贱乎孔子谓南容邦有道不废邦无道免于刑戮以其兄之子妻之彼行能必有过人者故邦有道不废也寡言而慎事故邦无道免于刑戮也择壻之道莫善于是矣妇者家之所由盛衰也苟慕一时之富贵而娶之彼挟其富贵鲜有不轻其夫而傲其舅姑养成骄妬之性异日为患庸有极乎借使因妇财以致富依妇势以取贵苟有丈夫之志气者能无愧乎又世俗好于襁褓童防之时轻许为防亦有指腹为防者及其既长或不肖无赖或身有恶疾或家贫冻馔或丧服相仍或从宦逺方遂至弃信负约速狱致讼者多矣是以先祖太尉甞曰吾之男女必俟既长然后议婚婚既通书不数月必成婚故终身无此悔乃子孙所当法也】
　　纳采【纳其采择之礼】
　　前一日主人【谓壻之祖父若父也如无则以即日男家长为之女家主人准此】以香酒脯醢【无脯醢者止用食一二味可也】先告于影堂主人北向立焚香酹酒俛伏兴立祝怀辞【祝以家之子弟为之后准此辞为冩祝文于纸】由主人之左进东向搢笏出辞跪读之曰某【壻父名】之子某【壻名】敢告祝兴主人再拜出撤阖影堂门乃命使者如女氏【士婚礼无先告庙之文而六礼皆行之于祢庙春秋传郑忽先配而后祖陈鍼子曰是不为夫妇诬其祖矣楚公子围娶于郑曰围布几筵告于庄共之庙而来然则古之婚姻皆先告于祖祢也夫婚姻家之大事其义不可不告】女家主人亦告于祖弥曰某之女某将嫁于某氏如壻父之仪其日日出【婚礼自请期以上皆用昕日出时也】使者盛服执生鴈左首饰以缋【用鴈为贽者取其顺隂阳往来之义若无生鴈则刻本为之饰以缋谓以生色缯交络缚之】止于女氏之门外门者入告女家主人盛服出迎揖让入门揖让升堂主人立阼阶上西向賔立西阶上稍北东向【士婚礼賔升西阶当阿东靣注云阿栋也入堂深示亲亲今之室堂必不合礼故稍北而已】賔曰吾子有恵贶室某【壻名】也某【壻父名】有先人之礼使某【使者名】请纳采主人对曰某【女父名】之子【妹侄孙惟其所当】惷愚又弗能教吾子命之某不敢辞【仪礼先使摈往来传命别有致命之辞今从简】北向再拜【此敬壻父之命非拜賔也】賔避席立不荅拜【奉使不敢与尊长抗礼】主人賔皆进就两楹间并立南向賔授鴈主人受之以授执事者乃交授书【书者别书纳采问名之辞于纸后系年月日婚主官位姓名止賔主各怀之既授鴈因交相授书壻家书藏女家女家书藏壻家以代今之世俗行礼书】纳于怀退各以授执事者賔降出门东向立
　　问名
　　主人降阶立俟于门内之东西向使摈者出请事【摈者主人择子弟为之】賔曰请问名摈者入告主人出延賔賔执鴈复入门与主人揖让升堂复前位賔曰某【使者名】既受命将加诸卜敢问女为谁氏对曰吾子有命且以备数而择之某不敢辞女子第几賔授鴈交授书降出主人立于门内如初摈者出延賔曰请醴从者对曰某既得将事矣敢辞主人曰敢固以请賔曰某辞不得命敢不从遂入与主人揖让拜起【使者旧拜主人于此方叙私礼】饮酒三行或设食以退如常仪
　　纳吉【归卜得吉兆复使使者往告婚姻之事于是定计纳采之前已卜矣于此告女家以成六礼也】
　　纳吉用鴈賔曰吾子有贶命某【壻父名】加诸卜占曰吉使某【使者名】也敢告主人对曰某【女父名】之子不教惟恐弗堪子有吉我与在某【女父名】不敢辞【余如纳采礼】
　　纳币【士婚礼纳徴纁束帛俪皮如纳吉礼注徴成也使者纳币以成婚礼用纁者象隂阳备也束帛十端俪两也执束帛以致命两皮为庭实皮鹿皮】
