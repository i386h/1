<!-- { "loadSidebar": true } -->
　　将沐浴则以帷障卧内侍者设牀于尸所卧牀前纵置之施箦席簟枕不施氊褥【古者疾病废牀人生在地去牀庶其生气反也将沐浴则复迁尸于牀矣故丧大记曰始死迁尸于牀幠用敛衾去死衣或遇暑月则君设大槃大夫设夷槃实以冰士无冰则并瓦槃实以水置于牀下以寒尸今人既死乃卧尸于地讹也古者沐浴及饭含皆在牖下今室堂与古异制故于所卧牀前置之以从宜也古者沐浴设牀袒箦袒箦者去席葢水便也今籍以簟不设氊褥亦于沐浴便】迁尸于牀上南首覆之以衾【礼运曰死者北首谓葬时也自沐浴至殡古亦南首惟朝庙北首】侍者握坎于屏处洁地【士丧礼甸人掘坎于阶间少西今以孝子之心不忍朝夕见亲爪髪及沐浴之具故掘坎于屏处】陈袭衣裳于堂前东北借以席西领南上幅巾一【古者死人不冠但以帛裹其首谓之掩士丧礼掩练帛广终幅长五尺析其末注掩裹首也析其末谓将结于颐下又还结于项中葢以袭敛主于保防肌体贵于柔软紧实冠则磊块难安况今幞头以铁为脚长三尺而帽用漆纱为之上有虚檐置于棺中何由安帖莫若袭以常服上加幅巾深衣大带及既合于古又便于事幅巾所以代掩也其制如今之暖帽深衣带自有制度若无深衣带止用衫勒帛鞋亦得其幞头公服带靴笏俟葬时置于棺上可也】充耳二用白鑛【以绵为之如枣核大用塞耳中】幎目一用帛方尺二寸【所以覆靣者也】握手用帛长尺二寸广五寸【所以裹手者也】深衣大带若襚衣有余则继陈而不用【谓亲戚以衣服来襚者继陈于袭衣之下而不用以袭也多陈之为荣少纳之为贵】又陈饭含沐浴之具于堂前西壁下南上钱三实于小箱【檀弓曰古者饭用米贝弗忍虚也饭用贝今用钱犹古用贝也古礼诸侯饭七贝大夫五士三大夫以上仍有珠玉钱多既不足贵又口所不容珠玉则更为盗贼之招故但用三钱而已】米二升实于盌【古者诸侯饭用粱大夫用稷士用稻今但用乡土所生平日所食之米可也古升小故用四升今升大故用二升】沐巾一浴巾二设于防【浴巾二上下体各异也】栉置于卓子上侍者汲新水淅米令精复实于盌侍者以沐浴汤入主人以下皆出立于帷外北靣【以其裸裎子孙不可在侧故也】侍者沐髪栉之晞之以巾撮为髻举衾而浴【亦为其裸裎故举衾以障之】拭之以二巾翦爪如平时其沐浴余衣及巾栉皆弃于坎遂筑而实之侍者别设袭牀施荐席氊褥枕如平时先置大带深衣袍袄汗衫袴袜勒帛里肚之类于其上遂举以入置浴牀之西迁尸于其上悉去病时衣及复衣易以新衣但未着幅巾深衣移置堂中间【郑注丧大记曰正尸谓迁尸于牖下南首也今室堂既异于古故置堂中间取其容男女夹牀哭位也】卑防则各于其室中间【自余应在堂者并仿此】执事者置脯醢酒于卓【曽子问始死之奠其余阁也欤注不容改新也古人常畜脯醢故始死未暇别具馔但用脯醢而已今人或无脯醢但中见有食物一两种并酒可也凡奠除酒器之外尽用素器不用金银棱裹之物以生人有哀素之心故也】升自阼阶祝盥手洗盏斟酒奠于尸东当腢巾之【腢肩头也士丧礼复者降楔齿缀足即奠脯醢醴酒于尸东郑注鬼神无象设奠以凭依之开元礼五品以上如士丧礼六品以下含而后奠今不以官品髙下沐浴正尸然后设奠于事为宜奠谓斟酒奉至卓上而不酹也主人虞祭然后亲奠酹巾者以辟尘绳凡无两阶者止以阶之东偏为阼阶西偏为西阶祝选亲戚为之】主人坐于牀东奠北众男应服三年者坐其下皆西向南上借以稾同姓男子应服期者坐其后大功以下又以次坐其后皆西向南上尊行坐于北壁下南向西上借以席荐各以服重轻昭穆长幼为叙主妇及众妇女坐于牀西借以稾同姓女子应服期以下坐于其后尊行坐于牀西北壁下南向东上借以席荐亦各以服重轻昭穆长幼为叙如男子之仪妾婢立于妇女之后【妇以夫之长防为叙不以身之长防】异姓之亲丈夫坐于帷外之东北向西上【此非沐浴之帏谓设帷于堂里所以别内外者也】妇人坐于帷内之西北向东上皆借以席有服者在前无服者在后各以尊卑长防为叙若内丧【谓妇人之丧】则同姓丈夫尊卑坐于帷外之东北向西上异姓丈夫坐于帷外之西北向东上【士丧礼主人入坐于牀东众主人在其后西面妇人侠牀东面郑注众主人庶昆弟也妇人谓妻妾子姓也亦嫡妻在前又曰亲者在室注谓大功以上父兄姑姊子侄在此者又曰众妇人户外北面众兄弟堂下北面注众妇人众兄弟小功以下丧大记曰既正尸子坐于东方卿大夫父兄子姓立于东方有司庶士哭于堂下北靣夫人坐于西方内命妇姑姊妹子姓立于西方外命妇率外宗哭于堂上北面注世妇为内命妇卿大夫之妻为外命妇外宗姑姊妹之女又曰大夫之丧有命夫命妇则坐无则皆立士之丧皆坐开元礼主人坐于牀东众主人在其后兄弟之子以下又在其后俱西面南上妻坐于牀西妾及女子在妻之后兄弟之女以下又在其后俱东面南上借稾坐内外之际南北隔以行帷祖父以下于帷东北壁下南靣西上祖母以下于帷西北壁下南面东上皆舒席坐外姻丈夫于户外之东北面西上妇人于主妇西南面东上皆舒席坐若内丧则尊行丈夫外亲丈夫席位于前堂若户外之左右皆南面宗亲户东西上外亲户西东上凡丧位皆以服精粗为序今堂室异制难云如古但仿开元礼为哭位古者诸侯卿大夫于其宗族有君臣之义故其臣不敢坐于君侧今但依士礼婢妾之外皆坐哭寒月老病之人有不堪稾及单席者三年之丧听坐稾荐期丧以下听加白氊于席上可也或堂宇狭隘五服不能各为一列则轻服次重服之下絶席以别之】自既复之后男女哭擗无数【古者哭有擗踊擗拊心也踊跃也问丧曰恻怛之心痛疾之意悲哀志满气盛故袒而踊之所以动体安心下气也妇人不宜袒故胷击心爵踊殷殷田田如坏墙然悲哀痛疾之至也注爵踊踊不絶地也曽申问于曽子曰哭父母有常声乎曰中路婴儿失其母焉何常声之有】至是始就位而哭尽哀止【三年之丧夜则寝于尸旁借稾枕块羸病者借以草荐可也期丧以下寝于侧近男女异室外亲归其家可也】主人出左袒自靣前扱于之右盥手洗盏执箱以入侍者一人揷匙于米盌执以从置于尸西又一人执巾以从彻枕以巾覆靣【恐饭之遗落米也】主人就尸东由足而西牀上坐东靣举巾以匙抄米实于尸口之右并实一钱又于左于中亦如之主人袭【谓袭所袒之衣也】复位侍者加幅巾充耳设幎目纳乃袭深衣结大带设握手覆以衾
　　铭旌
　　铭旌以绛帛为之广终幅三品以上长九尺五品以上八尺六品以下七尺书曰某官某公之柩【官卑曰某君某妻曰某封邑某氏皆无官封即随其生时所称】以竹为杠长凖铭旌置屋西阶上【士丧礼为铭各以其物亡则以缁长半幅防末长终幅广二寸书铭于末日某氏某之柩注无旗不命之士也末为饰也又曰竹杠长三尺置于宇西阶上注杠铭橦也檀弓曰铭明旌也以死者为不可别已故以其旗识之开元礼杠之长凖其绛王公以下杠为龙首仍韬杠丧葬令铭旌长各有尺数】
　　魂帛【影斋僧附】
　　魂帛结白绢为之设椸于尸南覆以帕置倚卓其前置魂帛于倚上设香炉杯注酒果于卓子上是为灵座倚铭旌于倚左侍者朝夕设栉颒奉养之具皆如平生俟葬毕有祠板则埋魂帛洁地【士丧礼重木刋凿之甸人置重于中庭三分庭一在南注木也县物焉曰重刋斲治凿之为县簪孔也又曰夏祝鬻余饭用二鬲于西墙下注鬻余饭以饭尸余米为粥也又曰羃用疏布久之系用靲县于重羃用苇席北面左衽带用靲贺之结于后注久谓盖塞鬲口也靲竹防也以席覆重辟屈而反两端交于后左衽西端在上贺加也又曰祝取铭旌置于重檀弓曰重主道也注始死未作主以重主其神也士丧礼将葬甸人抗重出自道道左倚之杂记重旣虞而埋之注就所倚处埋之开元礼重木仿此今国家亦用之丧葬令诸重一品柱鬲六五品以上四六品已下亦然士民之家未尝识也皆用魂帛魂帛亦主道也礼大夫无主者束帛依神今且从俗贵其简易然世俗或用冠帽衣装饰如人状此尤鄙俚不可从也又世俗皆画影置于魂帛之后男子生时有画像用之犹无所谓至于妇人生时深居闺闼出则乘辎軿拥蔽其面既死岂可使画工直入深室揭掩面之帛执笔望相画其容貌此殊为非礼勿可用也又世俗信浮屠诳诱于始死及七七日百日期年再期除丧饭僧设道塲或作水陆大会写经造像修建塔庙云为此者灭弥天罪恶必生天堂受种种快乐不为者必入地狱剉烧舂磨受无边波咤之苦殊不知人生含气血知痛痒或翦爪鬀髪从而烧斫之已不知苦况于死者形神相离形则入于黄壤腐朽消灭与木石等神则飘若风火不知何之假使剉烧舂磨岂复知之且浮屠所谓天堂地狱者计亦以劝善而惩恶也苟不以至公行之虽鬼可得而治乎是以唐卢州刺史李丹与妹书曰天堂无则已有则君子登地狱无则已有则小人入世人亲死而祷浮屠是不以其亲为君子而为积恶有罪之小人也何待其亲之不厚哉就使其亲实积恶有罪岂赂浮屠所能免乎此则中智所共知而举世滔滔而信奉之何其易惑难晓也甚者至有倾家破产然后已与其如此曷若早卖田营基而葬之乎彼天堂地狱若果有之当与天地俱生自佛法未入中国之前人死而复生者亦有之矣何故无一人误入地狱见阎罗等十王者耶不学者固不足与言读书知古者亦可以少悟矣】
　　吊酹赙襚
