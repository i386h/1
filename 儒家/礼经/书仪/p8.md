<!-- { "loadSidebar": true } -->
　　凡吊人者必易去华盛之服【丧大记小敛奠吊者袭裘加武带绖与主人拾踊孔子羔裘冠不以吊子游吊人袭裘带绖而入古者吊服有绖唐人犹着白衫今人无吊服故但易去华盛之服亦不当着公服若入酹则须具公服靴笏也】作名纸右卷之系以线题其阴面【凡名纸吉者左卷之题阳面凶者反卷之阳面在左阴面在右】曰某郡姓名慰同州之人则但云同郡皆不着官职先使人通之主人未成服则防丧为之出见宾曰窃闻某人薨没【尊官则云薨没或云捐馆卑官则云倾逝少年则曰夭没后书仿此】如何不淑因再拜防丧答拜曰孤某遭此凶祸防慰问【若有赙襚则并言之】以未成服不敢出见不胜哀感使某拜又再拜【此为子孙被髪徒跣者不出其余皆出丧大记曰未小敛大夫为君命士为大夫出主人升降未敢由阼阶礼也】宾答拜自余如常仪其所赙襚者则先遣人以书致之【书仪在后】然后往吊既吊而致之亦可也【诗云凡民有丧匍匐救之故古有含襚赗赙之礼珠玉曰含衣衾曰襚车马曰赗货财曰赙皆所以矜恤丧家助其敛葬也今人皆送纸钱増作诸伪物焚为厌烬何益丧家不若复赙襚之礼既不珠玉则含礼可废又今人亦无以车马助丧者则赗礼亦不必存也凡金帛钱谷之类皆可谓之货财其多少之数则无常凖系其家之贫富亲之远近情之厚薄自片衣尺帛百钱斗粟以上皆可行之胜于无也孔子遇旧馆人之丧入而哭之哀出使子贡脱骖而赙之曰予恶夫涕之无从也葢君子行礼情与物必相副苟吊哭虽哀而无赙襚以将之亦君子所耻也前汉王丹友人丧亲河南太守陈遵为防丧事赙助甚丰丹乃怀缣一疋陈之于主人前曰如丹此缣出自机杼遵闻而有慙色然则物丰而诚不副亦君子所不为也古记曰不以靡没礼不以菲废礼此之谓也昔子硕欲以赙布之余具祭器子栁不可曰君子不家于丧请班诸兄弟之贫者然则为人之子孙者岂可幸其亲之丧以利其家耶彼为祭器且不可况实囊橐増产业乎故当使司货别置册收之古者袒而读赗宾致命将行主人之使又读赗所以存録之今宜俟其人至则司货以册示之知其得达于主人也其物专供丧用其余则班诸戚之贫者】凡赙襚之物执事者必先执之北面白尸柩【杂记曰凡将命乡殡将命葢含襚赗赙主为死者故也若已葬则白于灵座】然后白主人次白防丧以授司货书于别册而蔵以待丧用其同族有服之亲赙襚之物不白主人以通财故也若主人已成服则衰绖杖哭而【礼受吊不迎宾而送之】宾进吊主人曰某罪逆深重祸延某亲防赐慰问不胜哀感稽颡而后拜【稽颡谓以头触地若非三年之丧则拜后稽颡】宾答拜【自非亲戚虽平日受拜至是须宾主相拜】主人置杖坐兀子不设坐褥或设白褥茶汤至则不执托子宾退释杖而送之【此皆俗礼然亦表哀素之心故从之】其非三年之丧未成服则小帽勒帛既成服则服其服而出辞云私门不幸某亲丧亡防赐慰问不胜哀感拜而后稽颡余皆如常仪凡吊人者必有慼容【曲礼临丧不笑入临不翔檀弓曰行吊之日不饮酒食肉孔子于是日哭则不歌又食于丧者之侧未尝饱也若在丧者谈笑谐谑岂吊人之道耶】若宾与亡者为执友则入酹【妇人非亲友及与其子为执友尝升堂拜母者则不入酹】名纸既通丧家于灵座前炷香浇茶斟酒设席褥家人皆哭若主人未成服则防丧出延宾曰孤某须矣宾入至灵前哭尽哀【古礼吊人无不哭者世人皆以无涕为伪哭故耻之吊酹多不哭人之性自有少涕泪者不可必责于人孔子吊于旧馆而出涕亦鲜矣若知生而不知死勿哭可也若亲戚朋友死安可以不哭哉】乃焚香再拜跪酹茶酒俯伏兴再拜主人披髪徒跣扱上衽自椸左哭而出宾东向吊主人西向稽颡再拜【秦穆公吊公子重耳重耳稽颡不拜以未为后是故不成拜今人众子皆拜非礼也然恐难顿改】宾答拜主人兴进谢曰某罪逆深重祸延某亲防赐沃酹不胜哀感又再拜宾答拜宾主相向哭尽哀宾先止寛释主人曰修短有命痛毒奈何望抑损孝思俯从礼制【主人官尊则云伏望】揖而出主人不送哭而反防丧为之送宾若主人已成服则自出受吊毕若宾请入酹则主人命炷香斟茶酒于灵座前家人皆哭主人揖宾遂导宾哭而入宾亦哭而入至灵座前主人立于宾东北向立哭宾酹如上仪酹毕主人西向谢宾曰已辱临吊重烦沃酹不胜哀感稽颡再拜宾答拜相向哭寛释如上仪宾出主人送至听事如常仪自有三年之丧则不出吊人【为其以人之亲忘己之亲故也】期丧十一月以后可以出吊如有服而将往哭之则服其服而往【谓有服之亲死而往哭之非吊也服其服谓服新死者之服也事见杂记檀弓曰有殡闻远兄弟之丧虽缌必往非兄弟虽隣不往若执友死虽齐衰亦可以往哭曾子之哭子张是也】凡吊及送丧葬者必助其丧事而勿扰也【助谓问其所乏分导营办贫者为之执綍负土之类扰谓受其饮食财货】
　　小敛
　　厥明陈小敛衣于堂东北下以席【凡敛葬者孝子爱亲之肌体不欲使为物所毁伤故裹之衣衾盛于棺椁深蔵之于地下檀弓曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣古者死之明日小敛又明日大敛颠倒衣裳使之正方束以绞衾韬以衾冒皆所以保其肌体也今世俗有袭而无大小敛所阙多矣然古者士袭衣三称大夫五称诸侯七称公九称小敛尊卑通用十九称大敛士三十称大夫五十称君百称此非贫者所办也今从简易袭用衣一称小大敛则据死者所有之衣及亲友所襚之衣随宜用之若衣多不必尽用也夏后氏敛用昏商人敛用日中周人敛用日出今事办则敛不拘何时】设桌子于阼阶东用置馔及杯注于其上羃之以巾【古者小敛之奠用牲今人所难办但如待宾客之食品味稍多于始死之奠则可也】设盥盆二帨巾各二于馔【其东有台祝所盥其西无台执事者所盥中各有架】　别以桌子设洁涤盆新拭巾于其东【所以洗盏拭盏自此至遣奠皆同】具括髪麻免布及髽麻【古者主人素冠环绖视小敛既而男子括髪妇人髽皆有首绖绖始死去冠二日去笄纚括髪男子括髪以麻妇人髽带麻髽者去纚为紒也南宫縚之妻之姑之丧夫子诲之髽榛以为笄长尺而总八寸丧服小记恶笄终丧今恐仓卒未能具冠绖故于小敛讫男子妇人皆收髪为髻先用麻绳撮髻又以布为头斩衰者括髪纽麻为绳齐衰以下至同五世祖者皆免列布或缝绢广寸妇人髽亦纽麻为绳齐衰以下亦用布绢为免皆如幧头之制自项向前交于额上郤绕髻如着幧头也为母虽齐衰亦用麻妇人恶笄当用镪钗或竹木骨角为簪至于镮钏之类用金银者居丧尽当去之】设小敛牀施荐席氊褥于西阶之西执事者铺绞【绞以细布或绢为之一幅析为三铺横三于下纵一于上横者足以周身相结纵者上足以掩首下足以掩足古者折其末使可结然布强而阔难结不若于两端各缀二绢带则急】复衾小敛衣于牀或颠或倒取方而已【敛时平铺其衣不复穿袖又去枕舒绢或叠衣借首卷其两端夹首两旁以补肩上空虚之处又卷衣以夹两胫然后以余衣掩尸裹之以衾末掩其靣葢孝子犹俟其复生欲时见其面故也及将大敛则并掩首裹之束之以绞使其形正方适足满棺铺时即依此次叙】上衣不倒【上衣谓公服襴衫之类故尊之】执事者举牀自西阶升堂设于中间袭状之南【古者小敛席于户内设牀第于两楹之间既敛移于堂今堂室之制异于古且从简易故小敛亦于中间】乃迁袭奠卓子【下阙】
　　棺椁【原本全文俱阙】
　　大敛殡
　　【原本上文阙】即又揣其空缺之处卷衣塞之务令充实不可摇动慎勿以金玉珍玩置棺中啓盗贼心收衾先掩足次掩首次掩左次掩右令棺中平满主人主妇凭哭尽哀妇人退入幕下然后召匠加盖下钉彻小敛牀役者累墼涂殡讫祝取铭旌设跗立于宾东【跗杠足也其制如人衣架】复设灵座于故处主人以下皆复位如故凡动尸举柩主人以下哭擗无筭【曲礼在床曰尸在棺曰柩若无防丧则主人当辍哭亲视殡敛务令安固不可但哭而已】祝帅执事者盥手举新馔自阼阶升置灵座前祝焚香洗盏斟酒奠之卑防再拜哭皆如小敛奠之仪【士丧礼卒涂祝取铭置于肂主人复位踊袭注为铭设跗树之肂东又曰乃奠烛升自阼阶祝执巾席从设于奥东面注自是不复奠于尸室中西南隅谓之奥既夕记燕养馈羞汤沐之馈如生日注燕养所用供养也馈朝夕食也羞四时之珍异孝子不忍一日废其事亲之礼于下室日设之如生也又曰朔月若荐新则不馈于下室注以殷奠有黍稷也开元礼三品以上将奠执巾几席者升自阼阶入设于室之西南隅东面赞者以馔升入室西面设于席前六品以下设于灵座前席殡于外者施盖讫设大敛之奠于殡东既殡设灵座于下室西间东向施床几案屏障服饰以时上膳羞及汤沐皆如平生下室者谓燕寝无下室则设灵座于殡东按古者室中牖在西戸在东故设神座于西南隅东靣得其宜也今士大夫家既不可殡于听事则正室之外别无燕寝又朝夕之奠何尝不用饭而更设灵座于下室西间东向两处馈奠甚无谓也又灵座若在殡而奠于殡东亦无礼也今但设奠于灵座前庶从简易】主人以下各归其次留妇人两人守殡共止代哭者














　　书仪卷五
<经部,礼类,杂礼书之属,书仪>
　　钦定四库全书
　　书仪卷六
　　宋　司马光　撰
　　丧仪二
　　闻丧　奔丧
