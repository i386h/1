<!-- { "loadSidebar": true } -->
　　纳币用杂色缯五匹为束【纁既染为纁则不堪他用且恐贫家不能办故但杂色缯五匹卷其两端合为一束而已】两鹿皮使者执束帛执事者二人执皮反之令文在内左手执前两足右手执后两足随賔入门及庭三分之一而止北向西上賔与主人揖让升堂賔曰吾子有嘉命贶室某【使者名】也请纳币主人对曰吾子顺先典贶某【女父名】重礼某不敢辞敢不承命于賔之致命也执皮者释外足复之令文在外于主人之受币也主人之执事者二人自东来出于执皮者之后受皮于执皮者之左逆从东出余如纳吉礼
　　请期【夫家卜得吉日使使者往告之】
　　请期用鴈賔曰吾子有赐命某【壻夫名】既申受命矣使某【使者名】也请吉日主人曰某既前受命矣惟命是聴賔曰某【壻父名】命某【使者名】聴命于吾子主人曰某固惟命是聴賔曰某使某受命吾子不许某敢不告期曰某日主人曰某敢不谨须余如纳币礼
　　亲迎
　　前期一日女氏使人张陈其壻之室【俗谓之铺房古虽无之然今世俗所用不可废也牀榻荐席椅桌之类壻家当具之氊褥帐幔衾绹之类女家当具之所张陈者但氊褥帪幔帷幕之类应用之物其衣服袜履等不用者皆锁之箧笥世俗尽陈之欲矜夸富多此乃婢妾小人之态不足为也文中子曰昏娶而谕财鄙俗之道也夫婚姻者所以合二姓之好上以事宗庙下以继后世也今世俗之贪鄙者将娶妇先问资装之厚薄将嫁女先问聘财之多少至于立契约云某物若干某物若干以求售某女者亦有既嫁而复欺绐负约者是乃驵侩鬻奴卖婢之法岂得谓之士大夫婚姻哉其舅姑既被欺绐则残虐其妇以摅其怒由是爱其女者务厚资装以悦其舅姑殊不知彼贪鄙之人不可盈厌资装既竭则安用汝力哉于是质其女以责货于女氏货有尽而责无穷故婚姻之家往往终为仇雠矣是以世俗生男则喜生女则戚至有不举其女者因此故也然则议防姻有及于财者皆勿与为防姻可也绹音陶驵祖朗切侩工外切】及期壻具盛馔【古者同牢而食必杀牲开元礼一品以下用少牢六品以下用特牲恐非贫家所便故止具盛馔而已】设盥盆二于阼阶东南皆有巾盥盆中央有勺设倚桌各二于室中东西相向各置杯匕箸蔬菓于桌子上罩之【士婚礼媵布席于奥夫妇入于室即席妇尊西南靣既设馔御布对席今室堂之制异于古故但东西向而已古者命士以上父子皆异宫故各有堂室奥阼今则不然子舍隘狭或东西北向皆不可知今假设南向之室而言之左为东右为西前为南后为北】酒壶在东席之后墉下置合一注于其南桌子上【以匏剖而为二音谨】又设酒壶于室外亦一注有杯【此所以饮从者也室外隘则于侧近别室置之其杯数为时量人之多少也】又设酒壶杯注于堂上初婚壻盛服【世俗新壻盛戴花胜拥蔽其首殊失丈夫之容体必不得已且随俗戴花一两枝胜一两枚可也】主人亦盛服坐于堂之东序西向设壻席于其西北南向壻升自西阶立于席西南向赞者【两家各择亲戚妇人习于礼者为之凡壻及妇行礼皆赞者相导之】取杯斟酒执之诣壻席前北向立壻再拜升席南向受杯跪祭酒兴就席末坐啐酒兴降西授赞者杯又再拜【此所谓醮也】进诣父座前东向跪父命之曰往迎尔相承我宗事勉率以谨若则有常【祖父在则祖父命之也】子曰诺惟恐弗堪不敢忘命俛伏兴再拜出乗马至于女氏之门外下马俟于次【女家必先设壻次于外】女家亦设酒壶杯注于堂上于壻之将至女盛饰姆相其礼【姆音茂以乳母或老女仆为之】奉女立于室户外南靣姆在其右从者在后父坐于东序西向母坐于西序东向【祖父母在则祖父母醮而命之】设妇席于母之东北南向赞者醮以酒如壻父醮子之仪姆导女出于母左父少进命之曰戒之谨之夙夜无违尔舅姑之命母送女至于西阶上为之整冠敛帔命之曰勉之谨之夙夜无违尔闺门之礼诸母姑嫂姊送于中门之内为之整裙衫申以父母之命曰谨聴尔父母之言夙夜无愆父既醮女即先出迎婿于门外揖让以入壻执鴈以从至于防事主人升自阼阶立西向壻升自西阶北向跪置鴈于地主人侍者受之壻俛伏兴再拜主人不荅拜姆奉女出于中门壻揖之降自西阶以出妇从后主人不降送壻至妇氊车后之右举帘以俟姆辞曰未教不足与为礼也【士婚礼壻御妇车授绥姆辞不受注壻御者亲而下之绥所以引升车者仆人之礼必授人绥今车无绥故举帘以代之】壻乃自车右由车前过立于左辕侧姆奉妇登车下帘壻右执防左抚辕行驱车轮三周止车以俟【今妇人幸有氊车可乗而世俗重檐子轻氊车借使亲迎时暂乗氊车庸何伤哉然人亦有性不能乗车乗之即呕吐者如此则自乗檐子其御轮三周之礼更无所施姆亦无所用矣】壻乘马在前妇车在后亦以二烛前导【男率女女从男夫妇刚柔之义自此始也】壻先至防事妇下车揖之遂导以入妇从之执事先设香酒脯醢于影堂【无脯醢量具殽羞一两味】舅姑盛服立于影堂之上舅在东姑在西相向赞者导壻与妇至于阶下北向东上【无阶则立于影堂前】主人进北向立焚香跪酹酒俛伏兴立祝怀辞由主人之左进东靣搢笏出辞跪读之曰某【壻名】以令月吉日迎妇某【妇姓】婚事见祖弥祝怀辞出笏兴主人再拜退复位壻与妇拜如常仪出撤阖影堂前【古无此礼今谓之拜先灵亦不可废也】赞者导壻揖妇而先妇从之适其室壻立于南盥之西妇立于北盥之西皆东向妇从者沃壻盥于南壻从者沃妇盥于北【从者各以其家之女仆为之前准此】帨巾毕揖而行升自西阶【士婚礼及寝门揖入升自西阶媵御沃盥交注媵送也谓女从者也御音讶御迎也谓壻从者也媵沃壻盥于南洗御沃妇盥于北洗夫妇始接情有亷耻媵御交导其志按洗在阼阶东南既升阶不云降阶何由复至洗所故今先盥而升阶】妇从者布席于阃内东方壻从者布席于西方壻妇逾阃壻立于东席妇立于西席妇拜壻荅拜【古者妇人与丈夫为礼则侠拜郷里旧俗男女相拜女子先一拜男子拜女一拜女子又一拜盖由男子以再拜为礼女子以四拜为礼故也古无壻妇交拜之仪今世俗始相见交拜拜致恭亦事理之宜不可废也侠音夹】壻揖妇就坐壻东妇西【古者同牢之礼壻在西东靣妇在东西靣盖古人尚右故壻在西尊之也今人既尚左且须从俗】壻从者彻羃置馔壻妇皆先祭后食食毕壻从者啓壶入酒于注斟酒壻揖妇祭酒举饮置酒举殽【殽者乃今之下酒也】又斟酒举饮不祭无殽又取分置壻妇之前斟酒举饮不祭无殽壻出就他室姆与妇留室中乃彻馔置室外设席壻从者馂妇之余妇从者馂壻之余壻复入室脱服妇从者受之妇脱服壻从者受之烛出【古诗云结发为夫妇言自穉齿始结发以来即为夫妇犹李广云广结发与匈奴战也今世俗有结发之仪此尤可笑】于壻妇之适其室也主人以酒馔礼男賔于外防主妇以酒馔礼女賔于中堂如常仪【古礼明日舅姑乃享送者今从俗】不用乐【曽子问曰取妇之家三日不举乐思嗣亲也今俗婚礼用乐殊为非礼】

　　书仪卷三
　　钦定四库全书
　　书仪卷四
　　宋　司马光　撰
　　防仪下
　　妇见舅姑
　　妇明日夙兴盛服饰俟见舅姑执事者设盥盆于堂阼阶下帨架在北兄弟姊妹立于盆东如冠礼男女异列男在西女在东皆北上平明舅姑坐于堂上东西相向各置卓子于前赞者见妇于舅姑妇北靣拜舅于堂下【古者拜于堂上今恭也可从众】执笲【古笲制度汉世已不能知今但取小箱以帛衣之皂表绯里以代笲可也】实以栗升自西阶进至舅前北向奠于卓子上舅抚之侍者彻去妇降又拜舅毕乃拜姑别受笲实以腶脩【腶脩今之暴脯是也】升进至姑前北向奠于卓子上姑举之以授侍者妇降又别执事者设席于姑之北南向设酒壶及注杯卓子于堂上妇升立于席西南靣赞者醴妇如父母醮女之仪妇降西阶就兄弟姊妹之前其长属应受拜者少进立妇乃拜之无贽拜毕长属退【长属虽多共为一列受拜以从简易】防属应相拜者【今世俗小郎小姑皆相拜】少进相拜毕退无贽【若有尊属则妇徃拜于其室有卑属则来拜于妇室】妇退休于其室至食时行盥馈之礼妇家具盛馔酒壶【士婚礼妇盥馈特豚合升侧载注侧载者右胖载之舅爼在胖载之姑爼今恐贫者不便杀牲故但具盛馔而已】妇从者设蔬果卓子于堂上舅姑之前设盥盆于阼阶东南帨架在东妇盥于阼阶下执馔自西阶升【几子妇升降皆应自西阶惟妇受享毕降自阼阶】荐于舅姑侍立于姑之后馔有继至者侍者致于西阶不尽一级妇往受之荐于舅姑侍者彻余馔置于旁侧别室舅姑侍者各置一卓子上食毕妇降拜舅升洗杯斟酒置舅卓子上降俟舅举酒饮毕又拜遂献姑姑受而饮之余如献舅之仪妇升彻饭侍者彻其余皆置别室妇就馂姑之馔毕妇从者馂舅之余壻从者馂妇之余舅姑共飨妇于堂上设席如朝来礼妇之位妇升立于席西南向赞者取杯斟酒授妇皆如朝来礼妇之仪舅姑先降自西阶妇降自阼阶【此谓妇也余妇则舅姑不降妇降自西阶古者庶妇不馈然馈主供养虽庶妇不可阙也若舅姑已没则古有三月庙见之礼今已拜先灵更不行若舅姑止一人则舅坐于东序姑坐于西序席妇于姑坐之北】
　　壻见妇之父母
　　明日壻往见妇之父母皆有币妇父迎送揖让皆如客礼拜即跪而扶之入见妇母妇母阖门左扉立于门内壻拜于门外次见妻党诸亲拜起皆如俗仪而无币见诸妇女如见妇母之礼妇家设酒馔壻如常仪【亲迎之夕不当见妇母及诸亲亦不当行私礼设酒馔以妇未见舅姑故也】
　　居家杂仪
　　凡为家长必谨守礼法以御羣子弟及家众分之以职【谓使之掌仓廪廏库庖厨之类】授之以事【谓朝夕所干及非常之事】而责其成功制财用之节量入以为出称家之有无以给上下之衣食及吉凶之费皆有品节而莫不均壹裁省冗费禁止奢华常须稍存赢余以备不虞
　　凡诸卑防事无大小毋得専行必咨禀于家长【易曰家人有严君焉父母之谓也安有严君在上而其下敢直行自恣不顾者乎虽非父母当时为家长者亦当咨禀而行之则号令出于一人家政始可得而治矣】
　　凡为子妇者毋得畜私财俸禄及田宅所入尽归之父母舅姑当用则请而用之不敢私假不敢私与【内则曰子妇无私货无私畜无私器不敢私假不敢私与妇或赐之饮食衣服布帛佩帨兰则受而献诸舅姑舅姑受之则喜如新受赐若反赐之则辞不得命如更受赐藏之以待乏郑康成曰待舅姑之乏也不得命者不见许也又曰妇若有私亲兄弟将与之则必复请其故赐而后与之夫人子之身父母之身也身且不敢自有况敢有私财乎若父子异财互相假借则是有子富而父母贫者父母饥而子饱者贾谊所谓借父耰鉏虑有徳色母取箕箒立而谇语不孝不义孰大于此昌改切耰音忧谇音碎】
　　凡父母有过下气怡色柔声以谏谏若不入起敬起孝説则复谏不説与其得罪于乡党州闾宁熟谏父母怒不説而挞之流血不敢疾怨起敬起孝凡为人子弟者不敢以富贵加于父兄宗族【加谓恃其富贵不率卑防之礼】
