<!-- { "loadSidebar": true } -->
　　始闻亲丧以哭答使者尽哀问故又哭尽哀【奔丧礼注亲父母也问故问亲丧所由也虽非父母闻丧而哭其礼亦然】裂布为四脚白布衫绳带麻屦【古者未成服者素委貎深衣恐非本所有且非仓猝所办今从便】遂行日行百里不以夜行【奔丧注虽有哀慼犹辟害也虽或有亲属皆行不能日行百里道中亦不可滞留也】惟父母之丧见星而行见星而舎道中哀至则哭避市邑喧繁之处【奔丧曰哭避市朝注谓惊众也今人奔丧及从柩行者遇城邑则哭是有人则为之无人则不为饰诈之道也】望其州境哭望其县境哭望其城哭望其家哭入门升自西阶至殡前再拜哭尽哀乃就位方去冠及上服被髪扱衽徒跣如始死之仪诣殡东西靣坐哭尽哀【其未小敛而至者与在家同】乃就东方袒括髪又哭尽哀大夫妇人之待之也皆如朝夕哭位无变也既哭奔丧者复着布四脚布衫拜诸尊长及受诸卑防拜皆哭尽哀明日后日朝夕哭犹袒括髪至家四日乃成服而朝哭有吊賔至则出见之可也若未得行须应过三日以上者则为位不奠【奔丧曰闻丧不得奔丧乃为位注谓以君命有事者位有酂列之处如其家朝夕哭位矣又注无君事又无故而以已私未奔者父母之丧则不为位其哭之不离闻丧之处齐衰以下更为位而哭皆可行乃行又曰凡为位不奠注以其精神不存乎是今仕宦他方者始闻丧比至治装挈家而归鲜有不过三日者安得不为位而哭既无酂列当置倚子一枚以代尸柩左右前后设哭位皆如在尸柩之旁而不设朝夕饮食之奠者丧侧无子孙则此中设朝夕奠如在丧侧道中亦设位朝奠而行既就馆至夕设位而奠酂子短切】被髪扱衽徒跣皆如始死之仪明日斩衰者袒括髪齐衰以下袒免代哭皆如小敛之仪闻丧后四日成服而朝哭皆如在家之仪道中及至家惟不去冠及上服被髪扱衽徒跣袒括髪其余皆如未成服之仪入门至殡前北靣再拜哭尽哀拜诸尊长又受诸卑防拜皆哭尽哀吊賔至即出见之若奔丧者不及殡则先之墓望墓而哭至墓北靣哭尽哀再拜在家丈夫之待之也即位于墓左妇人墓右皆哭尽哀未成服者去布四脚及布衫袒括髪于墓东南即本位又哭尽哀复着布四脚衫拜尊长及受卑防拜如上仪遂归至家入门去布四脚及布衫袒括髪至灵座前北靣哭尽哀余如未之仪已成服者不袒括髪齐衰以下闻丧则为位而哭【古礼闻父母妻之党及师友知识之丧哭皆有处今寝庙异制不能如古但闻尊长之丧则为位于正堂卑防之丧为位于别室而哭之今人皆择曰举哀凡悲哀之至在初闻其丧闻丧则当哭之何暇择日又举哀挂服皆于僧舎葢以五服年月勅不得于州县公防内举哀若不在州县公廨何必就僧舎不于本家葢由今人多忌讳故也】若奔丧则释去华盛之服装办即行缓速惟所欲既至齐衰望乡而哭大功望门而哭小功以下至门而哭入门始至殡前北向哭尽哀再拜乃易所服之服即本位又哭尽哀乃见诸尊长及卑防拜哭如主人仪若不奔丧则齐衰始闻丧三日中朝夕为位防哭四日之朝成服又为位防哭大功以下始闻丧为位防哭成服又为位防哭自是每月朔为位防哭月数既满次月朔为位防哭遂除服其闻丧至各哭固无常准齐衰以上自有丧以来亲戚未尝相见者既除服而相见不变服各哭尽哀然后叙拜
　　饮食
　　凡初丧诸子三日不食期九月之丧三不食五月三月之丧再不食或一不食亲戚邻里必为糜粥以饮食之尊长勉之强之亦可少食足以充虗续气而已既敛诸子食粥妻妾及期九月之丧疏食水饮不食菜果五月三月之丧既食肉饮酒不与人乐之父母之丧既虞卒哭疏食水饮不食菜果小祥食菜果大祥食肉饮酒期九月之丧既食肉饮酒不与人乐之若有疾虽父母之丧食肉饮酒疾止复初五十不极毁瘠六十不毁瘠七十唯衰麻在身饮酒食肉处于内【丧服传斩衰歠粥朝一溢米夕一溢米既虞疏食水饮既练始食菜果饭素食注二十两曰溢为米一升二十四分升之一疏犹粗也素犹故也谓复平生时食也间传斩衰三日不食齐衰二日不食大功三不食小功缌麻再不食士与敛焉则一不食父母之丧既殡食粥齐衰疏食水饮不食菜果大功不食醯酱小功缌麻不饮醴酒父母之丧既虞卒哭疏食水饮不食菜果期而小祥食菜果又期而大祥有醯酱中月而禫禫而饮醴酒始饮酒者先饮醴酒始食肉者先食干肉注不忍御厚味丧大记祥而食肉期之丧三不食既食肉饮酒九月之丧犹期之丧也食肉饮酒不与人乐之五月三月之丧亦一不食再不食可也既食肉饮酒不与人乐之叔母世母食肉饮酒今参取其中而用之人食饮多少不同食粥者取饱而已不为限量凡居丧虽以毁瘠为贵然亦须量力而行之孝经三日而食教民无以死伤生毁不灭性此圣人之政也灭性谓毁极失志变其常性也曲礼曰居丧之礼毁瘠不形视听不衰注谓其废丧事形谓骨见又曰有疾则饮酒食肉疾止复初不胜丧乃比于不慈不孝五十不致毁六十不毁七十唯衰麻在身饮酒食肉处于内注所以养衰老人五十始衰曽子谓子思曰吾执亲之丧也水浆不入口者三日问丧曰亲始死水浆不入口三日不举火故邻里为之糜粥以饮食之乡里旧俗亲邻有丧以罂贮粥就草土中哺之谓之飱孝粥此乃古礼之尚存者也杂记曰丧食虽恶必充饥饥而废事非礼也饱而忘哀亦非礼也视不明听不聪行不正不知哀君子病之故强忍致疾亦非圣人之所许也人或体羸不能三日不食者量食粥可也粥不能饱者既殡食粗饭可也疏食水饮不能饱者既食菜茹醯酱可也丧大记曰不能食粥羮之以菜可也注谓性不能者可食饭菜羮彼应食粥也犹可食菜羮况既应疏食者至于饼饵亦无伤但勿食肉饮酒斯可矣古人居丧无敢公然食肉饮酒者汉昌邑王奔昭帝之丧居道上不素食霍光数其罪而废之晋阮籍负才放诞居丧无礼何曾靣质籍于文帝座曰卿败俗之人不可长也因言于帝曰公方以孝治天下而听阮籍以重哀饮酒食肉于公座宜摈四裔无令污染华夏宋庐陵王义真居武帝忧使左右买鱼肉珍羞于齐内别立厨帐防长史刘湛入因命臑酒炙车螯湛正色曰公当今不宜有此设义真曰旦甚寒长史事同一家望不为异酒至湛起曰既不能以礼自处又不能以礼处人隋炀帝为太子居文献皇后丧每朝令进二溢米而私令外取肥肉脯鲊置竹筒中以蜡闭口衣襆裹而纳之湖南楚王马希声其父武穆王之日犹食鸡臛其官属潘起讥之曰昔阮籍居丧食蒸肫何代无贤然则五代之时居丧食肉者人犹以为异事是流俗之其来甚近也杂记曰有服人召之食不往大功以下既适人人食之其党也食之非其党弗食也丧大记曰大夫父之友食之则食之矣不避粱肉若有酒醴则辞然则饮酒尤不可也今之士大夫居丧食肉饮酒无异平日又相从宴集然无愧人亦恬不为礼俗之壊习以为常悲夫乃至鄙野之人或初丧未敛亲賔则赍酒馔住劳之主人亦自备酒馔相与饮啜醉饱连日及亦如之甚者初丧作乐以娱尸及殡则以乐导轜车而号哭随之亦有乘丧即嫁娶者噫习俗之难变愚夫之难晓乃至此乎凡居父母之丧者大祥之前皆未可食肉饮酒若有疾暂须食饮疾止亦当复初必若素食不能下咽久而羸恐成疾者可以肉汁及脯醢或肉少许助其滋味不可恣食珍羞盛馔及与人宴乐是则虽被衰麻其实不行丧也唯五十以上气血既衰必资酒肉扶养者则不必然耳其居丧听乐及嫁娶者国有正法此不复论】
　　丧次
　　中门之外择朴陋之室以为丈夫丧次斩衰寝苫枕块【苫谓藁荐块谓墼】不脱绖带不与人坐焉非时见乎母也不入中门既虞寝有席枕木二十七月除服而复寝齐衰寝有席大功以下异居者既殡可以归其家犹居宿于外三月而后复寝妇人次于中门之内别室或居殡侧虽斩衰不寝苫但彻去帷帐衾褥之类华丽者可也男子无故不入中门妇人不得辄至男子丧次【丧服传斩衰居倚庐寝苫枕块寝不脱绖带既虞翦屏柱楣寝有席既练舎外寝注楣谓之梁柱楣所谓梁闇也舎外寝于中门之外垒墼为之不涂塈所谓垩室也丧大记曰父母之丧居倚庐不涂寝苫枕块非丧事不言君为庐宫之大夫士防之注宫谓围障之也防谓不障既柱楣涂庐不于显者君大夫士皆宫之注不于显者不涂见面既练居垩室不与人居既祥黝垩吉祭而复寝齐衰期大功九月者皆三月不入寝妇人不居庐不寝苫丧父母既父不次于子兄不次于弟注谓不就其殡宫为次而居杂记曰庐垩室之中不与人坐焉非时见乎母也不入门又曰童子不庐问丧曰成圹而归不敢入处室哀亲之在外也寝苫枕块哀亲之在土也闲传曰父母之丧居倚庐寝苫枕块不脱绖带齐衰之丧居垩室苄翦不纳大功之丧寝有席小功缌麻牀可也父母之丧既虞卒哭柱楣翦屏苄翦不纳期而小祥居垩室寝有席又期而大祥居复寝中月而禫禫而牀注苄今之蒲苹也开元礼五品以上丧为庐于殡堂东廊下诸子各一庐齐衰于庐南为垩室俱北戸大功于垩室之南张帷小功缌麻于大功之南设床妇人次于西房若殡后施床殡堂无房者于别室杨垂丧服图设倚庐于东廊下无廊于墙下先以一木横于墙下去墙五尺卧于地为楣即立五椽于上斜倚东墉以草苫葢之其南北靣亦以草屏之向北开门一孝一庐门廉以缞布庐南为垩室以墼垒三靣上至屋如于墙下则亦如偏屋以瓦覆之西向开门其垩室及大功以下幕次不必每人为之共处可也如此则非富家大第不能备此礼故但择朴陋之室不丹艧黝垩者居之斩衰居一室齐衰居一室可也若大寒大暑雨湿蚊蚋其羸疾之人有不能堪者听施簟席白氊布褥白帱帐可也晋陈夀遭父丧有疾使婢丸药客往见之乡党以为贬议坐是沈滞坎轲终身嫌疑之际不可不慎故男子无事不入中门妇人不得辄至男子丧次也芐户嫁反】
　　五服制度
