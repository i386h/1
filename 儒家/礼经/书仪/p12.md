<!-- { "loadSidebar": true } -->
　　明器刻木为车马仆从侍女各执奉养之物象平生而小多少之数依官品【既夕礼有明器用器燕器孔子曰之死而致死之不仁而不可为也之死而致生之不智而不可为也注之往也死之生之谓无知与有知也又曰是故竹不成用瓦不成沫木不成斵注成善也沫靧也又曰其曰明器神明之也又曰涂车刍灵自古有之丧令五品六品明器许用三十事非升朝官者许用十五事并用器椀楪瓶盂之类通数之沫音末靧音悔】下帐【为床帐茵席倚卓之类皆象平生所用而小也】苞【既夕礼苞二注所以裹奠羊豕之肉檀弓曰国君七个遣车七乗杂记曰遣车视牢具或问曾子曰君子既食则裹其余乎曾子曰大享既飨卷三牲之爼归于賔馆父母而賔客之所以为哀也晋贺循用腐一箧以代所苞牲体今遣奠既无牲体人生肉经宿则臭败不若用循礼得事之宜然遣奠之时亦当设脯既奠苞以蒲箧或箱或竹掩耳或席簟之类包之皆可也】筲【既夕礼筲三黍稷麦今但以竹器或小甖贮五谷各五升可也】醯醢甖【既夕礼瓮三醯醢屑注姜桂之屑也今但以小甖二贮醯醢】以桑木为祠版【郑康成以为卿大夫士无神主大夫束帛依神士结茅为藂徐邈以为公羊大夫闻君之丧摄主而往重主道也埋重而立主大夫士有重亦宜有主蔡谟以为今世有祠版乃礼之庙主也主亦有题今版书名号亦是题主之意安昌公荀氏祠制神版皆正长尺一寸博四寸五分厚五寸八分大书某祖考某封之神座夫人某氏之神座书讫蜡油炙令入理刮拭之今士大夫家亦有用祠版者而长及博厚不能尽如荀氏之制题云某官府君之神座某封邑夫人郡县君某氏之神座续加封赠则先告贴以黄罗而改题无官则题处士府君之神座版下有趺韬之以囊籍之以褥府君夫人只为一匣今从之礼虞主用桑练主用栗祠版主道也故于虞亦用桑将小祥则更以栗木为之】
　　啓殡
　　啓殡之日【墓近则于前一日啓殡墓逺则于引前一日啓殡】夙兴执事者纵置席于影堂前阶上及听事中央仍帷其听事【席所以借柩也帷之为有妇人在焉既夕礼迁于祖用轴注葢象平生将出必辞尊者檀弓曰丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂开元礼无朝庙礼今从周制又周礼既载而朝于庭今人既载遂行无祖于庭难施哭位故但祖于听事丧事有进而无退无听事者但向外之屋可置柩者皆可也】备功布长三尺【以新布稍细者为之祝御柩执此以指麾役者也】五服之亲皆来防各服其服入就位哭【丧服小记男子冠而妇人笄男子免而妇人髽又曰缌小功虞卒哭则免注棺柩已蔵嫌恩轻可以不免也言则免者则既殡先啓之间虽有事不免又曰既葬而不报虞则虽主人皆冠及虞则皆免注有故不得疾虞虽主人皆冠不可久无饰也皆免自主人至缌麻开元礼主人及诸子皆去冠绖以邪巾帕头按自啓殡至于卒哭日数甚多今已成服若使五服之亲皆不冠而免恐其惊俗故但各服其服而已】执事者迁灵座及椸于旁侧【为将啓殡】祝凶服【无服者则去华盛之服】执功布止哭者北向立于柩前抗声三告曰谨以吉辰啓殡既告内外皆哭尽哀止【既夕礼丧祝免执功布入升自西堦尽阶不升堂声三啓三命哭泣功布灰治之布也执之以执神为有拂防也声三三有声存神也啓三三言啓以告神也旧説以为声噫兴也开元礼祝三声噫嘻今恐惊俗但用其辞拂芳味切防芳丈切】妇人退避于他所【为役者将入】主人及众主人辑杖立视啓殡【丧大记大夫士哭殡则杖哭柩则辑杖注哭殡谓既涂也哭柩谓啓殡后也辑敛也谓举之不以柱地也天子诸侯之子杖不入公门】祝取铭旌置灵座之侧役者入彻殡涂及墼扫地洁之祝以功布拂去棺上尘覆以裌衾【既夕礼祝取铭置于重今以魂帛代重故置于灵座侧】役者出妇人出就位立哭执事者复设椸及灵座于故处乃彻宿奠置新奠【既夕礼迁于祖正柩于两楹间席升设于柩西奠设如初注奠设如初东靣也不统于柩神不西靣也不设柩东东非神位也开元礼不朝祖彻殡设席于柩东奠之谓之啓奠】如常日朝夕奠之仪
　　朝祖
　　役者入妇人退避主人立视如啓殡役者举柩诣影堂前祝以箱奉魂帛在前执事者奉奠及倚卓防之铭旌次之柩次之【未明则柩前后皆用二烛照之】主人以下皆从哭男子由右妇人由左重服在前轻服在后各以昭穆长防为叙侍者在末无服之亲男居男之右女居女之左不与主人主妇并行妇人皆葢头【为有役者在前故也役者出则出葢头】至影堂前置柩于席北首役者出祝帅执事者设灵座及奠于柩西东向【若影堂前迫隘则置灵座及奠于旁近从地之宜】主人以下就位【位在柩之左右前后如在殡宫】立哭尽哀止役者入妇人退避祝奉魂帛导柩右旋主人以下哭从如前诣听事置席上南首设灵座及奠于柩前南向余如朝祖主人以下就位坐于柩侧借以荐席如在殡宫乃代哭如未殡之前
　　亲賔奠【世俗谓之祭】赙赠
　　賔客欲致奠于其家者以饭牀设茶果酒馔于其庭暑则覆之以幄将命者入白主人主人绖杖降自西阶待于阼阶下西向賔入家人皆哭賔叙立于馔南北向东上置卓子于賔北炷香浇茶实酒于注洗盏斟酒于其上上賔进烧香退复位与众賔皆再拜上賔进跪酹茶酒俯伏兴賔祝执祝辞出于上賔之右西向读之曰维年月日某官某谨以清酌庶羞致祭于某官之灵【中间辞临时请文士为之】尚飨祝兴【凡吉祭祝出于左东向凶祭出于右西向】賔再拜【应哭者哭】进诣主人前东向北上上賔止主人哭主人稽颡再拜賔答拜主人哭而入防丧延賔坐于他所茶汤送出如常仪祝纳酒馔及祝辞于丧家若奠于轝所经过者设酒馔于道左右或有幄或无幄【附令勅诸丧之家只许祭于茔所不得于街衢致祭然亲賔祭于丧家大门之内及郭门之外亦非街衢也】望柩将至賔烧香酹茶酒祝拜哭柩至少驻主人诣奠所拜賔哭从柩而行余如上仪奠于墓所皆如在其家之仪【既夕礼傧者出请若奠入告出以賔入将命如初士受羊如受马然则古者但致奠具而已汉氏以来必设酒食沃酹徐穉每为诸公所辟虽不就有死丧负笈赴吊常于家豫炙鸡一只以一両绵絮渍酒中暴干以裹鸡径到所赴冢隧外以水渍絮使有酒气汁米饭白茅为籍以鸡置前醊酒毕留谒则去不见丧主然则奠贵哀诚酒食不必丰腆也自唐室中叶藩镇强盛不遵法度竞其侈靡始缚祭幄至高数丈广数十步作鸟兽花木舆马仆从侍女衣以缯绮轜车过则尽焚之祭食至百余品染以红緑实不可食流及民间递相夸尚有费钱数百緍者曷若留以遗丧家为赙赠哉】其亲賔赙赠皆如始死之仪而不禭【士丧礼始死有吊有襚将有赗有奠有赙赠知死者赠知生者赙赙赠皆用财货但将命之辞异耳春秋传讥赠死不及尸尸谓未时也然则自始死至葬赙赠之礼皆可行也】













　　书仪卷七
　　钦定四库全书
　　书仪卷八
　　宋　司马光　撰

　　陈器
　　轝夫陈器于门外方相在前【丧葬令四品以上用方相七品以上用魌头方相四目魌头两目载以车魌音欺】次志石次椁【二物已在墓所则不陈】次明器次下帐次上服【有官则公服靴笏无官则襴衫皆有幞头腰带】次苞【但陈所用之苞其脯俟遣奠毕始苞之】次筲次醯醢次酒【一斗盛以瓶以上并以小牀舁举之】次铭旌【去跗使人执之入圹则去杠覆于柩上】次灵舁【葬日置魂帛于上炷香其前藏祠版于箱箧置其后返则祠版于前藏魂帛于箱箧亦以小舁牀举之开元礼灵舆在方相前今置柩前】次大轝【载柩者也宜用轻坚木为格仅能容柩上施鳖甲盖轝竿则宜强壮多用新絙纒束巨絙数道撮角楼底缚于竿上则可保无虞丧大记饰棺君龙帷三池振容黼荒火三列黼黻三列素锦褚加帷荒纁戴六纁披六大夫士以是为差注饰棺者以华道路及圹中不欲众恶其亲也荒蒙也在旁曰帷在上曰荒黼荒缘边为黼文火黻为列于其中尔禇以衬覆棺乃加帷荒于其上纽所以结连帷荒者也池竹为之如小车苓衣以青布栁象宫室县池于荒之端若承霤然云君大夫以铜鱼县于池下齐象车盖蕤缝合杂采为之形如分然缀贝络其上及旁戴之言值也所以连系棺束与栁材使相值因而结前后披也正义振动也以绞缯为之长丈余如幡画幡上为雉县于池下为容饰车行则幡动故曰振容齐者谓鳖甲上当中央形圆如车盖髙三尺径二尺五贝者连贝为五行交络齐上鱼在振容问此等制度今既难备略设帷荒花头等不必繁华髙大若柩逺行则多以柿单覆籍轝之上下四旁以御雨湿绕以画布帷龙虎轝更无它饰今世俗信轝夫之言多以大木为轝务髙盛大其华饰至不能出入大门纸为幡花缤纷塞路徒欲夸示观者殊不知轝重大门多触碍难进退遇峻隘有倾覆彼轝夫但欲用人多取厚直岂顾丧家之利害耶】大轝旁有翣贵贱有数【开元礼一品引四披六铎左右各八黼翣二黼翣二画翣二二品三品引二披四铎左右各六黻翣二画翣二四品五品引二披二铎左右各四黼翣二画翣二六品以下引二披二铎画翣各二凡引者挽轜车索也披者繋于旁执之以备倾覆也铎所以节挽者翣以木为筐广二尺髙二尺四寸其形方两角髙衣以白布柄长五尺黼翣黻翣画黼黻文于翣之内缘画以云气画翣者内外四縁皆画云气庶人皆无之丧葬令三品以上六翣挽歌六行三十六人四品至九品各有差按今人不以车载柩而用轝则引披无所施矣轝夫聚众乃为行止之节多用钲鼔可以代铎礼望柩不歌里有殡不巷歌岂可身挽柩车而更歌乎况又歌者复非挽柩之人也此谓葬日行器之叙若柩自他所归乡里则铭旌灵轝龙虎轝之外皆不用也】
　　祖奠
　　执事者具祖奠酒馔如殷奠其日餔时【礼祖用日昊谓日过中时今宜比夕奠差早用餔时可也】主人以下卑防皆立哭祝帅执事者设酒馔于灵前祝奠讫退北靣跪告曰永迁之礼灵辰不留谨奉柩车式遵祖道俛伏兴余如朝夕奠仪主人以下复位坐代哭以至于发引
　　遣奠
