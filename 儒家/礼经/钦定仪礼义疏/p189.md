<!-- { "loadSidebar": true } -->
　　主人升尸侑升复位
　　正义郑氏康成曰位阼阶賔阶上位【贾疏主人位常在阼阶上其尸位在戸西及在西阶上今恐尸复位在户西故言賔阶上位也】
　　主人西面左手执几缩之以右袂推拂几三二手横执几进授尸于筵前
　　正义郑氏康成曰拂者外拂之也推拂去尘示新敖氏继公曰推者推手也　郝氏敬曰拂几则直顺便也授几则横对便也主人二手横执几执外亷也
　　尸进二手受于手闲
　　正义敖氏继公曰聘礼云賔进讶受几于筵前此亦讶受也乃云手闲者但言其疏数之节耳此授受者皆横执几而二手之闲有广狭则凡賔主之横执几者二手共执其一亷明矣　郑氏康成曰受从手闲谦也　郝氏敬曰尸二手受受内亷也主人二手执几两端尸并二手执几中闲授者极慎受者极防也
　　主人退尸还几缩之右手执外亷北面奠于筵上左之南缩不坐【还音旋】
　　正义敖氏继公曰主人退复位也还几还而易执之也缩执几亦用二手此惟云右手执外亷特见其一耳右亷而谓之外者以其差逺于人故也几稍髙故设之不坐少仪曰取俎设俎不坐其意类此　贾氏公彦曰主人横执几进授尸尸二手受于主人手闲时亦横受之将欲纵设于席故还之使缩以右手执几外亷乡北面缩设于席也　郑氏康成曰左之者异于鬼神生人阳长左鬼神隂长右【贾疏凡设几神在右人在左生人阳故尚左鬼神隂故尚右】不坐奠之者几轻　郝氏敬曰右手执外亷执主人所执之方筵南向故北面奠于筵上左之谓奠几筵东
　　案左之以筵为左右不以设者为左右故在东也
　　主人东楹东北面拜
　　正义郑氏康成曰拜送几也
　　尸复位尸与侑皆北面答拜
　　正义郑氏康成曰侑拜者从于尸【贾疏立侑以辅尸故侑从尸拜】敖氏继公曰至此尸乃复位则是主人拜时尸在筵前东面也
　　案主人尸侑皆北面拜賔主之正礼此乃所谓賔尸也几尊者所凭依神与人不同于神则设之而已于人则有设几授几设则从质授则弥文也士昏礼觐礼聘礼与此参观之可见焉
　　右授几
　　主人降洗尸侑降尸辞洗主人对卒洗揖主人升尸侑升尸西楹西北面拜洗主人东楹东北面奠爵答拜降盥尸侑降主人辞尸对卒盥主人揖升尸侑升主人坐取爵酌献尸尸北面拜受爵主人东楹东北面拜送爵正义敖氏继公曰辞对之仪见乡饮酒故此畧之揖亦主人揖尸也文省耳下放此献受之仪亦当如乡饮酒礼　郑氏康成曰降盥者为土汚手不可酌贾氏公彦曰案乡饮酒礼主人降洗賔降主人辞降賔对此亦应主人降洗尸降主人辞降
　　右主人献尸
　　主妇自东房荐韭菹醢坐奠于筵前菹在西方妇赞者执昌菹醢以授主妇主妇不兴受陪设于南昌在东方兴取笾于房麷蕡坐设于豆西当外列麷在东方妇赞者执白黒以授主妇主妇不兴受设于初笾之南白在西方兴退【麷芳中反蕡扶云反】
　　正义郑氏康成曰昌昌本也韭菹醓醢昌本麋臡麷熬麦也蕡熬枲实也白熬稻黒熬黍【贾疏天官笾人职朝事之笾麷蕡白黒形盐膴鲍鱼鱐醢人职朝事之豆韭菹醓醢昌本麋臡菁菹鹿臡茆菹麋臡郑皆据彼而言彼注云有骨为臡无骨为醢散文则臡亦名醢蕡麻有实枲麻无实蕡枲实者举其类耳】此皆朝事之豆笾大夫无朝事而用之賔尸亦丰大夫之礼【贾防天子诸侯正祭坐尸于堂北面而事之谓之朝事特牲少牢正祭无朝事于堂直有室中之事賔尸用韭菹之等皆朝事所用是谓丰大夫礼然以其礼杀故八笾八豆之中各取其四耳】主妇取笾兴者以馔异亲之【贾疏笾与豆不同所实又别故主妇宜就房亲取之不使妇赞者取笾以授主妇也】当外列辟铏也退退入房也　贾氏公彦曰正祭先荐后献若绎祭则先献后荐故祭义曰君献尸夫人荐豆注云谓绎日也賔尸礼与天子诸侯绎祭同亦先献后荐也　李氏如圭曰先献后荐异于祭也陪设重列之也　敖氏继公曰四豆四笾放室中之数也賔尸以饮酒为主其礼变于馈食不可复因其荐故于其始亦变而用朝事之豆笾焉不辟君礼者变而用之无嫌也当外列麷在麋臡西也案大夫当日賔尸燅俎而不更杀所以杀于绎且日力不给也其他豆笾则皆新之故用昌菹麋醢以见韭菹醓醢亦不仍正祭之旧也　又案少牢礼所用惟韭菹醓醢葵菹蠃醢而已賔尸所用惟尸则以昌菹麋醢易葵菹蠃醢而已此以簿正祭器之大概也然据荇菜苹蘩之诗涧谿沼沚之传水产陆产之记则可为笾豆之实者为物甚繁而若可以不拘然则周官所言亦簿正之法如是耳天子诸侯理大物博正祭不可易也若绎祭则不妨变而通之虽不在菹齑醢臡之常数者亦可并荐与
　　右主妇荐豆笾
　　乃升
　　正义郑氏康成曰升牲体于俎也
　　司马朼羊亦司马载载右体肩臂肫骼臑正脊一脡脊一横脊一短胁一正胁一代胁一肠一胃一祭肺一载于一俎【肫音纯】
　　正义敖氏继公曰二司马即举羊鼎者以下凡升羊者皆司马为之特于此见之耳上言燅尸俎而此肩臂肫骼臑具有明其神俎肵俎并用也复序俎实者其数及载与进俎之法皆有异于上故尔是言载时先后之序也其在俎则与正祭者畧同惟臑后于骼为异以其折也折之则不为全体而在全体之卞矣臑必折者见其贬于神俎且欲以所折者为肉湇俎也其脊胁皆一骨及肠胃各一者义亦如之賔尸主于饮酒此俎乃有祭肺者盛之一俎谓司士所设羊鼎西之北俎也既载则侑主人主妇之羊俎亦继此而序载之每俎既载则迁之于阼阶西亦北上西缩俟时乃设耳所以然者为当进羊匕湇羊肉湇于尸也　郑氏康成曰言燅尸俎复序体者明所举肩骼存焉【贾疏上篇载牲体十一脊胁皆加并骨二尸食特举脊胁骼肩在于肵俎上直言燅尸俎嫌所举在肵者不在故复序其体也】亦着脊胁皆一骨也【贾疏脊胁虽举以其二以并今脊胁载一骨在正俎一骨在湇俎也】臑在下者折分之以为肉湇贬也一俎谓司士所设羊鼎西第一俎　李氏如圭曰此尸之羊正俎也复肩骼于俎与正祭神俎同其异者脊胁肠胃祭肺皆一又无举肺且折分其臑故降臑在骼下也
　　存异贾氏公彦曰第一俎此俎在侑俎之南下侑俎注云司士所设羊鼎西之北俎也明尸俎在侑俎之南
　　案俎之序依乎鼎鼎既北上俎安得南上且主人主妇俎在豕鼎鱼鼎之西矣其羊鼎之西者侑俎在北尸俎在南是北上南上胥失也注明言羊鼎西第一俎矣岂第一俎不在北而转在南乎
　　羊肉湇臑折正脊一正胁一肠一胃一哜肺一载于南俎【注今文湇为汁】
　　正义郑氏康成曰肉湇肉在汁中者以增俎实为尸加也必云臑折明为上所折分者哜肺离肺也南俎雍人所设在南者　贾氏公彦曰凡牲体皆出于汁不言湇又下豕脀亦出于汁皆不言湇此特得湇名者特牲少牢正祭升牲体于鼎时皆无匕湇今此升牲体于尸前匕湇亦升焉故得湇名以在俎无汁故进羊肉湇必先进羊匕湇见此湇为肉而有故在羊肉湇前进之使尸尝之豕亦有匕湇不名肉湇而名脀者互见为文言脀者见在俎无汁言肉湇者见在鼎内时有汁也鱼不言鱼湇而云湇鱼者鱼前无进匕湇故先言湇以明鱼在湇可知羊有正俎羞匕湇又羞肉湇豕无正俎鱼无匕湇隆汚之杀也不羞鱼匕湇畧小味也　敖氏继公曰云臑折者明其为臑之下也此臑盖与后足之觳同以无异名故但云臑折而已羊俎之外又分其体以为此俎贵多仪也尊尸不敢用左体故分右臑为之用哜肺亦别于其正羊肉湇与羊俎之实同鼎而名不同以其于鼎有湇上湇中之异也羊俎西之二俎亦北上肉湇载于南俎则其北俎为羞匕湇明矣凡羊肉湇与豕脀湇鱼皆俟时而载因升正俎之节而遂见之欲其文相比也存疑郑氏康成曰此以下十一俎俟时而载于此厯説之尔【贾疏十一俎者即尸之羊肉湇一也豕脀俎二也侑之羊俎三也豕俎四也主人羊俎五也羊肉湇俎六也豕脀七也主妇羊俎八也尸侑主人三者皆有鱼俎是十一也通尸羊正俎为十二俎其四俎尸侑主人主妇载羊体俎皆为正俎其余八俎雍人所执二俎益送往还故有八实止二俎也】案正俎四皆载羊体尸一也侑一也阼一也主妇一也此司士所设于三鼎之西者也既载尸俎则侑俎阼俎主妇俎亦相次而载之以此四俎无他用但设于尸侑主人主妇之前故可预载不必俟时也其益送之俎十有二而燔俎不与焉尸则羊匕湇也羊肉湇也豕匕湇也豕脀也湇鱼也凡五侑则豕脀也湇鱼也凡二主人与尸同亦五合之为益送者十有二而皆以雍人所设于羊俎西之二俎更迭往还实升虚降而递送之其羊匕湇豕匕湇有湇无肉无体载之事故不列于载俎之俦而但着挹注之法于乃升之后以见例然则俟时而载者十有二俎而厯説于下者八俎尔尸之羊肉湇豕脀湇鱼也侑之豕脀湇鱼也阼之羊肉湇豕脀湇鱼也盖皆以南俎为之北俎则以盛匕湇而与之相闲以送焉燔俎虽亦益送然别有俎夙载而别陈之以燔不升于鼎也
　　司士朼豕亦司士载亦右体肩臂肫骼臑正脊一脡脊一横脊一短胁一正胁一代胁一肤五哜肺一载于一俎
　　正义敖氏继公曰此谓豕脀也二司士即举豕鼎者也此下凡升豕者皆此司士为之豕无正俎故此尸俎之体骨皆放于羊俎此俎与羊肉湇俎同亦南俎也　郑氏康成曰臑在下者顺羊也【贾疏以其豕脀不折臑亦在下顺上羊臑在下由折分此虽不折顺羊故也】
　　存异郑氏康成曰俎谓雍人所设在北者　敖氏继公曰臑在胳下是亦折矣
　　案俎属南当从敖氏臑不折当从郑氏
　　侑俎羊左肩左肫正脊一胁一肠一胃一切肺一载于一俎侑俎豕左肩折正脊一胁一肤三切肺一载于一俎
　　正义敖氏继公曰侑无羊肉湇故羊俎得用二体前体以肩后体以肫尊之也右体皆在尸俎故此皆用左焉有肩有肫则肫在下端矣羊俎亦用祭肺者与尸俎同在堂上因其礼也阼俎亦然饮酒正礼祭以离肺其有以切肺者或盛之或有为加之或相因用之非常礼也豕左肩折不用全体为羊俎已二体故于此杀之豕脀体数杀于羊俎又无羊肉湇皆下尸也豕脀之肺宜如羊肉湇用哜此乃放羊俎用切者亦以无羊肉湇故也侑之羊俎司士所设在羊鼎西之南者侑之豕俎与尸之豕脀同用南俎　郑氏康成曰侑俎用左体侑贱其羊俎过三体有肫尊之加也【贾疏鼎俎数竒今体数四故云加賔尸有侑犹正祭有祝少牢祝羊豕体各三又下文主人羊肉湇俎体亦三侑四体必知以肫为加者侑豕俎无肫主人羊肉湇亦无肫故知有肫为加也】豕左肩折折分为长兄弟俎也切肺亦祭肺互言之耳无羊肉湇下尸也豕俎与尸同
　　存疑郑氏康成曰俎司士所设羊鼎西之北俎也豕又祭肺不哜肺不备礼【贾疏尸羊俎有祭肺豕俎有哜肺是备礼】
　　案上经司马匕羊载于一俎注云司士所设羊鼎西第一俎尸俎第一则侑俎第二第一者在北则第二者在南无疑也此注乃云北俎殊不可晓疑北字乃次字之譌若然则注文本明而传録者展转迷误遂致贾氏亦耳侑之豕脀俎亦益送者则雍人所设于南者注谓豕俎与尸同是也祭肺贵于哜肺岂其有祭肺而转谓不备礼乎敖説密矣
　　阼俎羊肺一祭肺一载于一俎羊肉湇臂一脊一胁一肠一胃一哜肺一载于一俎豕脀臂一脊一胁一肤三哜肺一载于一俎
