<!-- { "loadSidebar": true } -->
　　正义郑氏康成曰醓醢醢有醓【贾疏醢人注醓肉汁】昌本昌蒲本菹也【贾疏醢人注昌蒲根也细切为韲全物若防为菹经言菹不言韲菹即是韲也】醢有骨谓之臡【贾疏尔雅释器云肉谓之醢有骨者谓之臡】菁蓂菁菹也【贾疏即今蔓菁】　贾氏公彦曰周官醢人朝事之豆八韭菹醓醢已下依此爲次此用其六　敖氏继公曰六豆爲二列内列自西而东外列自东而西惟云西上者外列统于内列也食礼用朝事之豆者君尊故其用之自上者始也若朝事馈食之礼两有则其笾豆乃各有所属焉　郝氏敬曰酱处最北而六豆当酱之东别爲二列西上者起西北终西南鹿臡北接韭菹也案燕礼荐使膳宰者以宰夫代献也此礼无献故宰夫荐前于酱已言自东房矣此复言之者以酱爲馔本而豆则继馔故须两明之也至下之粱稻与酱同列可以酱例之其簋及铏与豆均馔可以豆例之故不更明其所自也　又案醢人朝事馈食加羞皆八豆者天子之礼也以聘礼致饔及此篇食上大夫之礼攷之则诸侯所用豆数亦同豆数同则笾人之笾数亦同矣此所食者下大夫故减其二也
　　士设俎于豆南西上牛羊豕鱼在牛南腊肠胃亚之肤以爲特
　　正义郑氏康成曰亚次也不言防错俎尊也【贾疏上设豆防陈之下设黍稷错陈之此设俎不防不错】特直豕与肠胃东也特肤者出下牲贱【贾疏豕在牛羊之下肤豕之所出】　敖氏继公曰当豆南者牛俎与羊俎之半也设俎之法毎者必当其两豆欲其整也特在豕东　郝氏敬曰俎七设于六豆南南北二列始西北牛俎牛俎东羊俎羊俎东豕俎北一列也又西南鱼俎当牛俎之南鱼俎东腊腊东肠胃北与豕对此南一列也二三并六惟肤俎在东独设无并曰特
　　案燕礼设俎使膳宰者以俎不自鼎升出于寝东也此使士者以俎在庭也荐豆必防者以豆惟二类欲其相闲也簋亦二物故错设之亦欲其相闲也俎则爲物各异故惟以贵贱为次无取于防错且俎数竒又不便于防错也士不言升自西阶者可知也士以俎升赞者之大夫亦从之而升
　　旅人取匕甸人举鼎顺出奠于其所
　　正义郑氏康成曰以其空也其所谓当门　敖氏继公曰甸人加扃乃举鼎其出也亦匕先而鼎后案顺出者对上次入而言谓顺其入之次也
　　存疑贾氏公彦曰前士举鼎入今不使士者士设俎未毕故甸人举鼎以出也
　　案举时牲在鼎故使士彻则空鼎耳故使甸人古人之彻必待事毕若设俎未毕无彻鼎之理盖士既设俎则复其门东之位于是甸人乃入举鼎以出也甸人不与门内之礼事故届时而入出则不反耳
　　宰夫设黍稷六簋于俎西二以并东北上黍当牛俎其西稷错以终南陈【错七各反注并今文曰并古文簋皆作轨】
　　正义郑氏康成曰并并也　敖氏继公曰东北上惟指黍之当牛俎者言也错以终者黍西稷稷南黍黍东稷稷南黍黍西稷也上列之黍当牛俎则次列之稷当鱼俎而后列南于鱼俎之西也一簋当一俎则其位之疏数可知矣
　　案食上大夫八簋此下大夫故六聘礼归饔于宾堂上八簋归饔于上介堂上六簋与此同也豆与俎西上而簋与铏东上者既先设豆俎即依豆俎以爲节也簋不徒曰东上而曰东北上又曰南陈者见其东西虽与豆俎异上而自北而南则与豆俎同也
　　大羮湇不和实于镫宰右执镫左执盖由门入升自阼阶尽阶不升堂授公以盖降出入反位公设之于酱西宾辞坐迁之【大音泰和户卧反镫音登注今文湇为汁又曰入门自阼阶无升】
　　正义郑氏众曰大羮不致五味也铏羮加盐菜矣郑氏康成曰大羮湇煮肉汁也不和无盐菜贵其质瓦豆谓之镫【贾疏毛诗传云木曰豆瓦曰豋】有盖者馔自外入爲风尘坐迁之亦东迁所　敖氏继公曰此大羮谓牛汁也不和者以无肉菜尚质也以五味调物谓之和周官食医职凡和春多酸夏多苦之类是也凡湇皆不和经特于此见之自门入者湇在爨也士昏礼曰大羮湇在爨记曰亨于门外东方足以明之矣入反位自东壁而适东夹北也设湇于酱西是酱湇东上也凡酱湇之位变于正豆　李氏如圭曰湇升自阼阶者公亲设之故也　贾氏公彦曰宰位在东夹北今以盖降出送于门外乃更入门反于东夹北位　郑氏锷曰宾客亦共大羮者荀子曰大飨先大羮贵饮食之本也
　　案大羮湇已见士昏礼但彼以豕为上牲则豕湇此以牛为上牲则牛湇也实于镫者器亦尚质以其类也然则凡大羮湇皆实于镫经特于此见之湇与铏为类特牲礼主妇设两铏随设大羮湇但以湇由门外入故设之不以主妇耳其实则主妇职也此礼宰执之以授公亦足见宰之为内宰矣　此下之铏与前之豆俎及簋所谓正馔也不连设之者以大羮与铏羮皆羮也而大羮为贵故将设铏羮必先设大羮也右执镫左执盖明其执法也言由门入则是宰亲取镫于门外矣尽阶不升堂下经腾羞者之仪若是此宰亦然者以其授公也设于酱西盖亦当席中设之席中于酱亦爲西宾之迁之则视公所设处为稍东也公既设则复其序内之位宾既迁亦复其阶西之位不言者以前设酱后设粱其文已明前后相例则此可知也
　　存疑郑氏康成曰宰谓大宰宰夫之长也【贾疏诸侯无大宰以司徒兼大宰大宰之下有宰夫故曰宰夫之长】
　　宰夫设铏四于豆西东上牛以西羊羊南豕豕以东牛正义郑氏康成曰铏菜和羮之器　敖氏继公曰东上变于豆
　　案四铏者亦杀于上大夫二而与归饔之上介礼同也设铏之法又与设簋异者簋惟二物则可错铏三物不可错若六铏则防之此四铏故但以牛始以牛终然以牛羊豕顺数而益一牛则亦防意也
　　存疑贾氏公彦曰据羮在铏言之谓之铏羮据器言之谓之铏鼎正鼎之后设之谓之陪鼎据入庶羞言之谓之羞鼎其实一也
　　案归饔之陪鼎膷臐膮与此庶羞之膷臐膮一也其在鼎则为陪鼎在豆则为庶羞归饔曰陪鼎盛大礼也食礼之庶羞则不自鼎升矣铏羮但羮耳不可以为豆实盖出于镬未必由于鼎也讵可混而一之
　　饮酒实于觯加于丰宰夫右执觯左执丰进设于豆东正义郑氏康成曰丰所以承觯者也　敖氏继公曰实觯加丰具馔之时则然矣言于此者为下文发之不授觯者以未用也设于豆东者不主于饮且后用之故不欲其妨
　　存疑郑氏康成曰食有酒者优宾也设于豆东不举也凡奠者于左
　　案此饮酒非三酒之酒其设于豆东盖与下设于稻西之浆饮为对饮酒从正馔于东浆饮从加馔于西也似不得以奠而不举之酒例而论之敖知具馔时已实觯加丰者以经云无尊故也
　　宰夫东面坐启簋防各郤于其西【防如字】
　　正义郑氏康成曰防簋盖也亦一一合郤之各当其簋之西　贾氏公彦曰郤者仰也簋盖有六两两相重而仰之少牢云佐食启防盖二以重设于敦南敖氏继公曰此六簋为三列每列之二防则各相重而各置于其列之西故曰各郤于其西
　　右设正馔
　　案正馔酱最先设次则豆由房出又次则俎自阶升又次则簋由房出又次则湇自阶升至铏则复由房出其上下设馔之人亦相闲以成礼者如此
　　赞者负东房南面告具于公公再拜揖食【食如字】
　　正义敖氏继公曰赞者所谓上赞也负东房负其牖也士丧礼曰祝负牖南面然则此其上赞之正位与具谓正馔已具再拜者欲宾食礼之也拜亦当楣北面　郑氏康成曰南面者欲得乡公与宾也
　　存疑郑氏康成曰负东房负房户而立也再拜拜宾馔具
　　案凡立未有当户者恐妨于出入也虽无出入者亦不当户此赞者负东房当在房户外之东士丧礼君视大敛君升自阼阶祝负牖南面其位盖与此同再拜揖食经文自明不必言拜馔具馔具而拜祭祀尸未入前有之记云赞者从俎升
　　宾降拜公辞宾升再拜稽首
　　正义郑氏康成曰不言成拜降未拜
　　案此拜与燕礼爲宾举旅时宾酌膳觯及聘礼致币时宾升听命之拜同法
　　宾升席坐取韭菹以辩擩于醢上豆之闲祭【辩音遍下并同擩人悦反刘而悬反注今文无于】
　　正义郑氏康成曰擩犹染也　敖氏继公曰此所擩者醓醢而下五豆惟云醢者省文耳少牢馈食用四豆尸取韭菹擩于三豆是其徴也上豆韭菹醓醢也祭于二豆之闲少北此节见少牢下篇
　　案醢不可取故以擩为取主言韭菹者以其为上豆也
　　赞者东面坐取黍实于左手辩又取稷辩反于右手兴以授宾宾祭之
　　正义郑氏康成曰取授以右手便也宾亦兴受坐祭之于豆祭也独云赞兴优宾也少仪曰受立授立不坐【贾疏引少仪者见赞兴宾亦兴之义】　贾氏公彦曰此所授皆远宾者故菹醢及铏不授　敖氏继公曰辩谓辩取于三簋先黍后稷不欲其杂也毎取黍稷皆以右手而实于左手既则反于右手也亦壹以授宾不言壹者文已明也　郝氏敬曰东面坐簋西地空也六簋辩取合祭也
　　案上宰夫之启簋防此赞者之取簋实皆曰东面坐是坐于闲容人之处也下经曰宾自闲坐此不曰自闲者此时未设加馔未得有两馔之闲也必两言辩者黍稷各三簋亦各三取若总言辩嫌于黍稷各一取即为辩也注知于豆祭者以少牢礼上佐食取黍稷于四敦尸同受祭于豆祭者决之也
　　三牲之肺不离赞者辩取之壹以授宾宾兴受坐祭【注古文壹作一】
　　正义郑氏康成曰肺不离者刌之也不言刌刌则祭肺也此举肺不离而刌之便宾祭也宾祭于豆祭敖氏继公曰云不离者见其为切肺且明无举肺也食而举肺脊者其肺则离之云壹者见其不再也必着之者嫌每肺当别授之也上言兴授此言兴受文互见耳
　　案祭肺举肺并见士昏礼祭离肺之仪见乡饮酒礼举肺与离肺一也少仪云牛羊之肺离而不提心谓离肺也此云三牲之肺不离则非离肺是祭肺也食礼应用举肺以其食时不举祭讫不哜故不以离肺而以刌肺刌肺即祭肺也然食礼又不得以祭肺名之故曰三牲之肺不离所以见其宜用离肺而不用也不离谓己刌之不必离也盖以赞者壹授宾壹祭三肺并在手则难于絶之以祭矣故注云此举肺不离而刌之便宾祭也祭之而不哜者以非饮酒礼也下经赞者取庶羞曰北面坐此取肺亦宜北面不言者文不具凡宾受皆兴祭皆坐经特于此见之耳存疑郑氏康成曰壹犹稍也于是云宾兴受坐祭重牲也宾亦每肺兴受
　　捝手扱上铏以柶辩擩之上铏之闲祭【捝始鋭反扱初洽反】正义郑氏康成曰扱扱其铏菜也　敖氏继公曰扱上铏以柶谓以内列牛铏之柶极其铏也辩擩之者遂以柶擩三铏也四铏皆有柶其擩之则惟用上者之柶与少牢馈食礼略同上铏之闲谓内列二铏之闲少北也祭铏不于豆祭而于铏闲者其大牢之礼异与　贾氏公彦曰云上铏之闲祭着其异于余者余祭于上豆之闲
　　案辩擩之者谓以上铏之菜擩于余铏之汁所以示辩也特牲之二铏皆豕故惟曰祭铏而已少牢则羊豕异故曰祭羊铏遂以祭豕铏此则又有牛铏故辩擩以祭
　　祭饮酒于上豆之闲鱼腊酱湇不祭
　　正义郑氏康成曰不祭者非食物之盛者　敖氏继公曰鱼腊属于牲酱属于豆湇属于铏故此虽设之亦不祭盖已祭其大则略其细也不言肠胃肤者在鱼腊之下不祭可知　贾氏公彦曰以有三牲故鱼腊不祭入庶羞则祭之下文庶羞皆有大宾兼壹祭之少仪云祭膴膴鱼肉之脔是亦祭之也
