<!-- { "loadSidebar": true } -->
　　正义郑氏康成曰少南将有事于北也【贾疏下文云尸出门右南面】有酒即吉也【贾疏虞祭用醴酒无酒至卒哭云如初则与虞祭同今至饯尸用之则寻常祭祀之酒故云即吉】此在西尚凶也【贾疏尊在门西不在东是尚凶】言水者丧质无幂不久陈　敖氏继公曰是礼主于尸故惟用酒耳用酒而有水尊尊者之礼也水尊在酒西西上也下文尸席设于尊之西北是尸席西于尊北也尸席西于尊北而尊西上则设尊之法愈可见矣
　　洗在尊东南水在洗东篚在西
　　正义敖氏继公曰洗取节于尊是犹未离于庙门外之西方也
　　存疑郑氏康成曰在门之左又少南
　　馔笾豆脯四脡【脡徒顶反又他顶反注古文脡为挺】
　　正义敖氏继公曰馔笾豆主于饮也脯四脡犹变于吉也乡饮酒礼荐脯五脡横祭于其上此亦有祭记但见其异者耳
　　有干肉折俎二尹缩祭半尹在西塾【干音干注古文缩为蹙】正义郑氏康成曰干肉牲体之脯也折以为俎实优尸也尹正也虽其折之必使正缩从也　敖氏继公曰二尹云缩则祭半尹横矣干肉在俎而缩亦变于牲三者盖馔于外西塾上之南笾豆在俎北也
　　尸出执几从席从
　　正义郑氏康成曰祝亦告利成入前尸尸乃出几席素几苇席也【贾疏初虞素几苇席在西序至再虞三虞卒哭皆如初不见更设几席之文知同初虞素几苇席也】以几席从者执事也
　　尸出门右南面
　　正义郑氏康成曰俟设席也　敖氏继公曰他时尸出则归此乃南面立者或祝告之以将有事也与
　　席设于尊西北东面几在南宾出复位
　　正义敖氏继公曰此亦右几明其象神　郑氏康成曰将入临之位
　　主人出即位于门东少南妇人出即位于主人之北皆西面哭不止
　　正义郑氏康成曰妇人出者重饯尸【贾疏妇人有事自堂及房而已今出寝门之外是重饯尸也】　敖氏继公曰主人位少南者宜稍乡尸且为妇人当位于其北也众主人以下亦在主人之南如临位而妇人之位则当南上妇人出者宜送神也云哭不止见其哭而出也
　　尸即席坐唯主人不哭洗废爵酌献尸尸拜受主人拜送哭复位
　　正义敖氏继公曰唯主人不哭为将行礼也然则亚献三献之时主妇賔长亦不哭特于此见之也主人拜送盖亦北面如室中之仪
　　荐脯醢设俎于荐东胊在南【胊其俱反】
　　正义郑氏康成曰胊脯及干肉之屈也屈者在南变于吉【贾疏曲礼以脯修置者左胊右末注屈中曰胊则吉时屈者在左今尸东面而云在南是凶礼屈者在右】
　　案干肉有胊则虽正切之而其长如脯矣
　　尸左执爵取脯擩醢祭之
　　正义敖氏继公曰亦祭于笾豆之闲
　　佐食授哜尸受振祭哜反之
　　正义郑氏康成曰授哜授干肉之祭也反之反于佐食佐食反之于俎　敖氏继公曰干肉之祭云哜者亦因事名之
　　祭酒卒爵奠于南方
　　正义敖氏继公曰卒爵而主人不拜且奠之而不酢皆略也南方荐右也后奠者又以次而南
　　案祭祀宾客无以虚爵奠者以虚爵奠惟此
　　主人及兄弟踊妇人亦如之
　　正义敖氏继公曰亦如之者亦及内兄弟之属皆踊也
　　主妇洗足爵亚献如主人仪无从踊如初宾长洗繶爵三献如亚献踊如初佐食取俎实于篚【长知丈反】
　　正义敖氏继公曰如主人仪谓自荐脯醢至反之之外皆如之也从从献者也如燔之类踊如初亦丈夫先妇人后也取俎谓干俎之实
　　尸谡从者奉篚哭从之祝前哭者皆从及大门内踊如初【注古文谡作休】
　　正义郑氏康成曰男女从尸男由左女由右【贾疏约上文男子在南妇人在北南为左北为右因従此位便也】及至也从尸不出大门者犹庙门外无事尸之礼也【贾疏在庙以庙为限在寝门外以大门为限正祭在庙庙门外无事尸之礼今饯尸在寝门外则大门外无事尸之礼故举正祭况之】　敖氏继公曰哭者皆从尸者主于饯尸则宜送之也亦男先女后不拜者凡主人于尸无拜送之礼惟大夫宾尸乃拜送之
　　案郑谓男左女右敖谓男先女后未详孰是姑并存之
　　尸出门哭者止
　　正义郑氏康成曰以饯于外大门犹庙门【贾疏饯于寝门外以大门为限亦似事尸在庙门为限也】
　　宾出主人送拜稽首
　　正义郑氏康成曰送宾拜于大门外　贾氏公彦曰上从尸不出大门者有事尸之限故不出大门送之送宾大门外自是常礼但礼有终宾无答拜也　敖氏继公曰主人既复位宗人告事毕宾乃出也
　　主妇亦拜宾
　　正义郑氏康成曰女宾也【贾疏上主人送男賔故知此主妇拜女賔也】不言出不言送拜之于闱门之内【贾疏妇人迎送不出门见兄弟不逾阈故于门之内】闱门如今东西掖门【贾疏尔雅宫中之门谓之闱汉时宫中掖门在东西若人左右掖故举以为况也】
　　大夫説绖带于庙门外【注今文说为税】
　　正义郑氏康成曰既卒哭当变麻受之以葛也【贾疏丧服注云大夫以上虞而受服士卒哭而受服亦约此文而言也】夕日则服葛者为祔期【贾疏眀日祔祭今日之夕为祔祭之期变麻服葛是因祔期即变之使宾知变节故也　敖氏继公曰为祔期注亦以意言之耳】
　　通论敖氏继公曰饯尸事毕即説绖带者盖其节当然也丧服之始绖带先加故于将变之时亦先说之若受服及柱楣之类皆当为之于既彻之后此特见其始者耳
　　入彻主人不与【注古文与为豫】
　　正义郑氏康成曰言主人不与则知丈夫妇人在其中　敖氏继公曰丈夫自齐衰以下妇人自主妇以下皆得为之
　　存疑郑氏康成曰入彻者兄弟大功以下【贾疏曽子问士祭不足则取于兄弟大功以下者故知入彻取大功小功缌麻等也】
　　案此时宾已去矣故兄弟彻之馈重而彻轻则不必拘大功以下虽齐衰可也敖谓主妇亦以其齐衰耳若死者之妻为主妇自应不与
　　妇人説首绖不説带
　　正义敖氏继公曰既彻乃说绖下丈夫也妇人指五服之亲言也不说带则不以葛易之闲传曰男子重首妇人重带妇人质故于其所重者有除无变其三年者至小祥而除之齐衰期以至小功则皆终丧而除之其缌麻者此时亦不说既退则除之与　郑氏康成曰妇人少变而重带带下体之上也【贾疏男子既葬首绖要带俱变妇人直变首绖不变带故云少变也男子阳重首首在上体妇人隂重要要是下体以重下体故带不变也】
　　存疑郑氏康成曰不说带齐斩妇人带不变也【贾疏小记云齐衰带恶筓以终丧郑云有除无变举齐衰则斩衰带不变可知齐斩带不变则大功以下变可知】大功小功者葛带时亦不説者未可以轻文变于主妇之质【贾疏变是文不变是质不可以大功以下轻服之文变主妇重服之质】至祔葛带以即位【贾疏此解大功以下夕时未变麻服葛至祔日亦当葛带即位也其夕时未变以与主妇同在庙门外主妇不变大功以下亦不变夕后入室可以变也】檀弓曰妇人不葛带【贾疏引此以证齐衰妇人不葛带之事】
　　案檀弓妇人不葛带凡妇人皆然非専指斩衰也郑谓大功以下妇人要带亦变者恐是误解闲传轻者包重者特及麻葛重之文而然耳闲传似専指男子若兼妇人言之则斩衰者亦易要绖以葛有所难通矣
　　右记卒哭祭后饯尸
　　无尸则不饯犹出几席设如初拾踊三【拾其劫反注古文席为筵】正义郑氏康成曰以饯尸者本为送神也【贾疏虽无尸送神不异故云如初】丈夫妇人亦从几席而出【贾疏言亦者亦饯尸之时也】敖氏继公曰此节在既隂厌主人复位之后拾踊者谓丈夫妇人及賔也然则于饯尸之时宾亦踊矣上记不见之者文略也
　　哭止告事毕宾出
　　正义敖氏继公曰其宾出以下之仪与有尸者同右记无尸不饯之法
　　死三日而殡三月而葬遂卒哭
　　正义郑氏康成曰谓士也杂记曰大夫三月而五月而卒哭诸侯五月而葬七月而卒哭　敖氏继公曰云遂卒哭以其与葬事相属也记者于既三虞乃更言此者明葬与卒哭之月数当视殡之日数也然则天子七日而殡诸侯五日大夫三日其葬卒哭之月皆可得而定之矣
　　案下文将言祔故又本其初死而言殡葬卒哭之期限于是以卒哭为祔节也
　　将旦而祔则荐
　　正义敖氏继公曰此荐在卒哭之夕也将以来日旦眀袝神灵于庙故是时复荐于寝而告之荐谓荐脯醢而奠酒也惟主告神以祔期耳故其礼略曩者既饯尸而送神今复荐于寝以神不可测虽已送之焉知其不在寝也
　　案荐谓无尸也卒哭之祭在质眀此在夕盖服葛之后为祔期将告宾故先告神与
　　存疑郑氏康成曰荐谓卒哭之祭　贾氏公彦曰记人见卒哭之祭为袝而设故连文云将旦而祔则为此卒哭而祭也
　　卒辞曰哀子某来日某隮祔尔于尔皇祖某甫尚飨【注今文隮为齐】
　　正义敖氏继公曰卒谓已荐也已荐则祝告以此辞郑氏康成曰隮升也尚庶防也
　　存疑郑氏康成曰卒辞卒哭之祝辞不称馔眀主为告祔也
　　案卒哭之祭与三虞同已见上文不应于饯尸之后又重出于此也卒哭有馔彼祝辞已称之此无馔故不称耳集説得之
　　女子曰皇祖妣某氏
　　正义郑氏康成曰女孙祔于祖母　贾氏公彦曰此女子谓女未嫁而死或出而归或未庙见而死归女氏之家既葬祔于祖母
　　妇曰孙妇于皇祖姑某氏
　　正义敖氏继公曰谓隮祔尔孙妇于皇祖姑某氏也云孙妇者对祖姑之称
　　其他辞一也
　　正义郑氏康成曰来日某隮祔尚飨
　　飨辞曰哀子某圭为而哀荐之飨
　　正义郑氏康成曰飨辞劝强尸之辞也【贾疏特牲礼迎尸入室尸即席坐主人拜妥尸尸答拜执奠祝飨郑云劝强之也其辞引此】圭絜也诗曰吉圭为饎【敖氏继公曰案大戴礼云孝嗣侯某洁为而眀荐之享注岂据此而训圭为洁与】凡吉祭飨尸曰孝子【贾疏此一辞三虞及卒哭劝尸辞若祔及练祥吉祭其辞皆用此但吉祭改哀为孝耳】　敖氏继公曰飨谓飨神也祝既释告祔之辞主人及祝皆再拜主人出立于牖西祝立于户东如食闲主人及祝又入祝乃释此飨辞主人及祝又再拜主人出祝乃彻之也此虽主为告祔之飨言之然凡丧祭之飨辞亦皆然耳
　　明日以其班祔【注古文班或为辨辨姓氏或然今文为胖】
