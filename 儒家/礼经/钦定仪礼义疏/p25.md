<!-- { "loadSidebar": true } -->
　　正义郑氏康成曰室户西牖东南面位【贾疏知然者以宾客位于此是以礼子礼妇礼宾皆于此也】
　　案妇见而醴妇行于舅姑之寝
　　侧尊甒醴于房中妇疑立于席西【疑鱼乙反】
　　正义郑氏康成曰疑正立自定之貎　贾氏公彦曰云妇疑立于席西者以其礼未至故疑然自定而立以待事也若行礼之闲而立则云立不得云疑立敖氏继公曰亦有篚笾豆在其北惟云侧尊文省妇东面立
　　赞者酌醴加柶面枋出房席前北面妇东面拜受赞西阶上北面拜送妇又拜荐脯醢
　　正义贾氏公彦曰面枋出房者以其赞授故面枋冠礼赞酌醴将授宾则面叶宾受醴将授子乃面枋也郑氏康成曰妇东面拜赞北面答之变于丈夫始
　　冠成人之礼【贾疏冠礼受醴南面者以向宾拜此东面者以舅姑在东亦面之拜也】敖氏继公曰妇于赞乃侠拜者重其为舅姑醴已也妇又拜盖执觯拜也其下二拜亦然荐亦赞者
　　妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东北面坐取脯降出授人于门外【觯支义反啐措诲反】
　　正义郑氏康成曰奠于荐东升席奠之取脯降出授人亲彻且荣得礼人谓妇氏人【贾疏以其在门外妇往授之明是妇氏之人】　贾氏公彦曰冠礼礼子礼宾皆即筵奠于荐东降筵北面坐取脯明此奠时升席南面奠乃降北面取脯此亲彻下飨不亲彻者于醴时礼讫故于后畧之　敖氏继公曰拜皆执觯拜也门寝门也授人于外变于男子之礼
　　右醴妇
　　舅姑入于室妇盥馈【馈其位反】
　　正义郑氏康成曰馈者妇道既成成以孝养　敖氏继公曰于既授脯即反而行馈礼也以食食人谓之馈适妇之礼在养舅姑故即行馈礼以见其意
　　特豚合升侧载无鱼腊无稷竝南上其他如取女礼【取七住反】
　　正义郑氏康成曰侧载者右胖载之舅俎左胖载之姑俎异尊卑【贾疏周人尚右故知右胖载之舅俎左胖载之姑俎】并南上者舅姑共席于奥其各以南为上其他谓酱湆菹醢女谓妇也如取妇礼同牢时　敖氏继公曰二俎乃云侧者以无鱼腊也姑不别席于北方者辟妇之位也其他谓尔黍至卒食也此特豚合升而载之二俎则是每俎皆有肩髀胉脊与其他豚解而载于一俎者畧异矣士丧礼言豚解之法两肩两髀两胉与脊共有七段也　贾氏公彦曰其他如取女礼者自侧载以下南上以上与取女异异者彼有鱼腊并稷此无之彼男东面女西面其酱湆菹醢夫则南上妇则北上此舅姑共席东面俎及豆等皆南上是其异也酒在内者亦北墉下外尊亦当房户外之东经不云者畧耳
　　案以妇见及庙见时舅姑俱别席决之此云共席者共东面耳实亦别席也豆俎诸物各二足以明之合升中当有七段但七中宜分脊为二也上有正脊二举此亦当然
　　存异敖氏继公曰南上之文主于菹醢盖举此以见舅姑之皆东面且明席之北上也席北上则舅在北姑在南矣
　　案经言竝南上竝者竝俎与敦也室中以奥为尊舅席在南故舅之俎与敦皆在南也菹醢则其他中包之
　　妇赞成祭卒食一酳无从【酳羊进反注今文无成】
　　正义郑氏康成曰赞成祭者授处之【贾疏谓授之又处置令知在于豆间】　敖氏继公曰此祭谓祭荐黍肺也卒食亦三饭而止也此礼每节皆杀于同牢之礼以其一酳故无肝从妇之酳也当洗于北堂而酌于室中北墉下之尊酳舅于席前之南姑于席前之北皆西面其拜亦在戸西北面舅姑皆答拜于其席
　　席于北墉下
　　正义郑氏康成曰室中北墙下　贾氏公彦曰此席将为妇馂之位处也
　　存异敖氏继公曰此席当在尊西而东上
　　案南乡北乡以西方为上室中布席之常法也况舅姑在西则妇席宜统于尊更无东上之理敖氏谓人席与神席相变此堂上之法不可以概室中也又谓设豆之上下与设席相变室中亦未尽然
　　妇彻设席前如初西上妇馂舅辞易酱
　　正义郑氏康成曰妇馂者即席将馂也【贾疏言将者事未至】辞易酱者嫌淬污【贾疏以其酱乃以指之淬污也】　贾氏公彦曰此直馂余言西上者亦以右为上也　敖氏继公曰舅辞者见妇即席将馂已故辞之妇不言对不敢与尊者为礼也下云馂姑之则是从舅命矣易酱易姑酱也盖御为之
　　妇馂姑之御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之
　　正义贾氏公彦曰御赞祭赞妇祭之也　敖氏继公曰祭肺亦祭切肺也举肺脊其姑之所已举者与亦御者举以授之食食黍也亦以湆酱祭举食举三饭而卒食也妇拜于席南面姑亦拜于西墉下东面之位也卒爵而姑受亦不拜既爵矣馂礼轻　郑氏康成曰奠之奠于篚【贾疏取女有篚此如取女礼明亦奠之于篚】
　　案上妇酳姑此则姑酳妇馈礼成于酳馂礼亦成于酳也上姑祭妇赞之此妇祭御赞之姑不赞者尊不赞卑也
　　妇彻于房中媵御馂姑酳之虽无娣媵先于是与始饭之错【错七各反敖音措注古文始为姑】
　　正义郑氏康成曰古者嫁女必侄娣从之谓之媵侄兄之子娣女弟也娣尊侄卑若或无娣犹先媵客之也【贾疏对御是夫之从者为后侄与娣俱名媵今去娣惟有侄言媵先以对御为先非对娣也】始饭谓舅姑错者媵馂舅余御馂姑余也【贾疏舅姑始饭而今媵馂舅余御馂姑余是交错之义】　敖氏继公曰此设之当畧如同牢礼此酳亦酌外尊
　　存疑敖氏继公曰与始饭之错未详寻其语脉文意似谓既酳则于是乎改设之如馈之错也错犹设也若然则始饭二字皆误与
　　案曲礼大夫不名侄娣士不名长妾长妾即经所谓娣也言长则有其次在士或侄娣两有或娣若侄有其一或无侄娣以他女备之皆媵也媵先者客之则媵席应在西方东乡如馂壻之节也既馂乃酳此缀始饭之文在酳下者明此时媵御馂者止饭黍而无食举也盖舅姑之俎皆肺脊各一姑所举者妇馂之矣舅所举者媵亦不敢防焉于是媵御止与始饭敦黍而交错馂之亦犹特牲少牢上下馂之分敦黍也祭统言诸侯之馂惟曰以四簋黍则馂以黍为主可知或曰古文作姑姑饭者媵御共馂姑之饭黍而不馂舅饭亦不敢防之意云错者谓取姑敦黍分设之亦可通
　　通论贾氏公彦曰媵有二种若诸侯有二媵外别有侄娣是以庄十九年经书公子结媵陈人之妇于鄄公羊传曰媵者何诸侯取一国则二国往媵之以侄娣从诸侯夫人自有侄娣并二媵各有侄娣则九女是媵与侄娣别也若大夫士无二媵即以侄娣为媵也
　　右妇馈舅姑
　　舅姑共飨妇以一献之礼舅洗于南洗姑洗于北洗奠酬
　　正义贾氏公彦曰飨妇亦于舅姑寝堂之上与礼妇同在客位也舅献姑酬共成一献飨亦用醴下记云庶妇使人醮之注云使人醮之不飨也适妇酌之以醴尊之庶妇酌之以酒卑之是也　敖氏继公曰饮人而用牲曰飨飨妇盖答其馈也舅洗洗爵以献也姑洗洗觯以酬也妇酢舅亦洗于北洗皆不辞洗不拜洗其献酢则各于其席前舅拜于阼阶上北面妇拜于席西东面姑酬妇则拜于舅之席北而奠觯于妇之荐西奠酬者妇取姑之酬酒而奠之于荐东也必言此者明其礼止于是也不燕者尊卑之分严也昏义云厥明此不言者文不具耳　郑氏康成曰南洗在庭北洗在北堂设两洗者献酢酬以洁清为敬奠酬者明正礼成不复举凡酬酒皆奠于荐左不举【贾疏云凡通乡饮酒乡射燕礼等言之】其燕则使人举爵【贾疏燕礼献酬讫别有人举旅行酬】　朱子曰以乡饮酒约之席在室户外西舅酌酒献妇妇于席西受饮毕更爵酢舅姑乃酌自饮毕更酌以酬妇妇受觯奠于荐左不举正礼毕也　杨氏复曰此言奠酬下记言妇酢舅酬酢皆不言处所以例推之舅姑之位当如妇见舅席于阼姑席于房外而妇行酢舅奠酬之礼与
　　存疑贾氏公彦曰此飨妇与上盥馈同日为之知者昏义云舅姑入室妇以特豚馈明妇顺也厥明舅姑共飨妇彼注云昏礼不言厥明此言之者容大夫以上礼多或异日故知此士同日也
　　案昏义厥明飨妇之文乃补此经所不及非别言大夫以上之礼也妇方初见一日之内既醴之又飨之日力亦不给矣断以厥明为是
　　舅姑先降自西阶妇降自阼阶
　　正义郑氏康成曰授之室【贾疏昏义文】使为主明代已【贾疏曲礼子事父母升降不由阼阶阼阶是主人升降之处今舅姑降自西阶妇降自阼阶是授之室也】敖氏继公曰舅姑先降自西阶然后妇乃敢降自阼阶盖达尊者之意
　　通论陈氏祥道曰醴与飨必于户牖间犹冠者之醮于客位也妇降自阼阶犹冠者之冠于阼也庶妇则使人醮之犹庶子之冠不醴也
　　归妇俎于妇氏人
　　正义郑氏康成曰言俎则飨礼有牲矣【贾疏俎所以盛肉故知有牲】妇氏人丈夫送妇者【贾疏即上妇所授脯者】使有司归以妇俎当以反命于女之父母明其得礼　敖氏继公曰此牲俎其亦用豚与
　　余论贾氏公彦曰杂记云大飨卷三牲之俎归于宾馆是宾所当得也飨时设几而不倚爵盈而不饮殽干而不食故归俎此飨妇妇亦不食故归之也右飨妇
　　舅飨送者以一献之礼酬以束锦【注古文锦皆作帛】
　　正义郑氏康成曰送者女家有司也爵至酬宾又从之以束锦所以相厚　贾氏公彦曰此一献与飨妇一献同礼则异彼兼有姑此依常飨宾客法
　　存疑敖氏继公曰注古文锦皆作帛飨而用帛亦重谢之也酬以束帛其节当与冠礼醴宾者同案聘礼使介行礼用锦不用帛者辟主君之币也此无所辟不当用锦宜从古文
　　案昏礼用束帛此酬用束锦或亦辟昏礼之正与小行人合六币锦次帛绣次锦则差次可知
　　通论贾氏公彦曰左氏传云凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之以此而言尊无送卑之法则大夫亦遣臣送之士则有司送之
　　案送者有司据下注则有司即隶子弟也隶子弟即私臣与
　　姑飨妇人送者酬以束锦
　　正义郑氏康成曰妇人送者隶子弟之妻妾【贾疏左氏传云士有隶子弟尊无送卑故知送者是隶子弟之妻妾】凡飨速之【贾疏聘礼飨食速宾知此亦速之凡速者皆就馆妇人送者亦当有馆男子则主人亲速妇人迎宾不出门当别遣人速之】
　　若异邦则赠丈夫送者以束锦
　　正义郑氏康成曰赠送也就宾馆【贾疏赠贿之等皆就馆　吴氏澄曰古者他邦之嫁女于近处设宾馆焉】　敖氏继公曰以物餽将行者曰赠酬之外又赠以币以其劳于道路故也古之士得取于异邦则大夫可知矣
　　存疑敖氏继公曰云赠丈夫者古者妇人不越疆而送嫁也
　　案敖氏据经文生义然道无逺近女及姆媵同行当必有隶子弟之妻妾送之或未可泥也
　　右礼送者
　　若舅姑既没则妇入三月乃奠菜
