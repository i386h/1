<!-- { "loadSidebar": true } -->
　　正义郑氏康成曰后乐贤也　敖氏继公曰此谓大夫之来也后不及一人举觯之节者也乐作之时不可乱之若乐既作则献工矣大夫之献又不宜后于工也
　　案经言既一人举觯乃入明其入之节也此言乐作不入明其不入之节也未举觯则宾主之礼未终夺人之礼非礼也既乐作则宾主之欢巳浃后人之乐亦非礼也
　　右记大夫入节
　　献工与笙取爵于上篚既献奠于下篚
　　正义郑氏康成曰明其异器敬也如是则献大夫亦然上篚三爵　敖氏继公曰既献工则奠于上篚既献笙乃奠于下篚也不仍用献大夫之爵者节异不相因也既献大夫而酢则奠爵于西楹南
　　案献笙因献工之爵而记必曰献工与笙者盖献工毕主人仍奠此爵于上篚至笙入三终后乃再取以献笙经于众工之末饮者授主人爵不言其爵所奠处故记明之
　　其笙则献诸西阶上【注古文无上】
　　正义郑氏康成曰谓主人拜送爵也于工拜于阼阶上者以其坐于西阶东也
　　案经巳言主人献笙于西阶上矣复言之者明献工时未得于西阶上也盖献而拜送于阼者惟宾而工与之同非尊工也位实使之然耳
　　右记工与笙之献
　　磬阶闲缩霤北面鼓之【缩所六反霤力又反注古文缩为蹙】
　　正义郑氏康成曰缩从也霤以东西为从鼓犹击也敖氏继公曰缩霤者缩于霤也此礼特县则有磬
　　钟鑮及鼓鼙惟言磬者以其为县之主而居首也北面鼓之明磬南面设也磬在阼阶西鼓在西阶东贾氏公彦曰在堂下两阶之闲东西节也上当堂之南霤南北节也
　　案大射东西两县皆自磬而钟而鑮以次陈之鼓鼙则稍离之彼西县县之正也东县之鼓鼙别陈有为为之耳此在两阶闲则磬东上而钟镈以次而西鼓在西阶东鼙又在其东皆南鼓但只一肆耳　又案律惟十二而编县乃十六者以十二枚配十二律而外更加四清故十六也必加四清者以夷则南吕无射应钟四律为宫则其管短而三分损益则夷则以黄钟为角南吕以大吕为角无射以大簇为角应钟以夹钟为角而所生皆过于其本管之长故减此所生四律之半以为清声而应之也编箫之管十六义亦准是此前儒之旧説云尔今律吕正义推得所加之四声乃倍夷则也倍南吕也倍无射也倍应钟也其算至密其义至精盖又超越乎前説矣
　　存疑贾氏公彦曰钟磬者编县二八十六枚而在一虡谓之堵钟一堵磬一堵谓之肆天子之卿大夫判县者东西各有钟磬为肆诸侯之卿大夫半之则分一肆于两相西县钟东县磬天子之士特县者直东相有钟磬二虡为一肆诸侯之士半之分取磬而已案经言士特县本无天子之士诸侯之士之别注疏以意分之非也凡礼皆然县若无钟则阙金声而音不具且如陔夏为金奏之一此经亦奏陔无钟则不成金奏矣盖不其然説又见乡射礼
　　右记设磬之所
　　主人介凡升席自北方降自南方
　　正义郑氏康成曰席南上升由下降由上
　　辨正敖氏继公曰此仪各一见于经乃云凡何与二席南上升降皆当由下其降自南方者由便耳非例然也且经于主人之酢云自席前适阼阶上是其降亦未必皆自南方也
　　右记升席降席之法
　　司正既举觯而荐诸其位
　　正义郑氏康成曰司正主人之属也无献因其举觯而荐之荐于觯南　敖氏继公曰不献者异于众宾有荐者别于其党
　　案燕礼大射礼之司正与士序献而饮射礼则无献以明日有息司正之礼也
　　右记司正荐节
　　凡旅不洗
　　正义郑氏康成曰敬礼杀也　敖氏继公曰凡凡尊卑也
　　不洗者不祭
　　正义郑氏康成曰不甚洁也　敖氏继公曰此承上文惟为旅者言也若献酒虽有不洗者亦祭之右记旅酬杀礼
　　既旅士不入
　　正义郑氏康成曰后正礼也既旅则将燕矣　敖氏继公曰此士亦主人请之为众宾或有故而不及与宾介同来者也士贱于大夫可以不献然不与旅则与主人之赞同故不入云既者终言之也士亦谓当在堂下者也其入则以齿立于西方主人不迎经不言士入之节而记见此则是未旅以前皆可以入也右记士入节
　　彻俎宾介遵者之俎受者以降遂出授从者主人之俎以东【从才用反】
　　正义贾氏公彦曰上经宾介遵者之俎无出之文主人俎不言以东故记之　敖氏继公曰授从者云出则是饮酒之礼他人无事者皆不入门
　　右记彻俎之节
　　乐正命奏陔宾出至于阶陔作
　　正义敖氏继公曰此见命之之人与奏之之节也乡射礼宾降及阶陔作
　　右记奏陔之节
　　若有诸公则大夫于主人之北西面
　　正义郑氏康成曰其西面者北上统于公　贾氏公彦曰若无诸公则大夫南面西上　敖氏继公曰有诸公则大夫位于此尊诸公也
　　右记遵者席位
　　主人之赞者西面北上不与【与音预下同】
　　正义郑氏康成曰赞佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒　敖氏继公曰此赞者盖以学中之有司及私臣为之西面之位其在洗东南与下言无算爵然后与则此所云不与者献及旅酬也位西面且不与旅酬亦饮酒之礼异于祭者也
　　无算爵然后与
　　正义郑氏康成曰燕乃及之　敖氏继公曰逺下于宾党也乡射礼无算爵执觯者皆与旅执觯亦主人之赞者也乡饮酒义谓沃洗者得与旅酬与此异当以此为正
　　案旅酬之酬义主于宾故孤行一觯而以周于宾党即为辩也无算爵之酬义主于宾主之交欢故兼行二觯必并及于主人之赞者而后为错也
　　右记主人之赞者
　　乡饮酒总论徐氏干曰五家为比比有长五比为闾闾有胥四闾为族族有师五族为党党有正五党为州州有长五州为乡乡有大夫必有聪明慈恵之人使各掌其乡之政教禁令凡民之有徳行道艺者比以告闾闾以告族族以告党党以告州州以告乡乡以告大司徒民之有罪竒衺者以吿亦如之有善而不以吿谓之蔽贤蔽贤有罚有恶而不以告谓之党逆党逆亦有罚故民不得有遗善亦不得有隐恶乡大夫三年则大比而兴贤者能者其爵之命也各随其才之所宜不以大司小不以轻任重故书曰百僚师师百工惟时此先王取士官人之法也故其民莫不反本而自求慎徳而积小知福祚之来不由于人也故无交逰之事无请托之端心澄体静恬然自得咸相率以正道相厉以诚慤奸説不与邪陂自息世之衰矣上无明天子下无贤诸侯取士不由于乡党考行不本于阀阅多助者为贤才寡助者为不肖序爵聼无证之论班禄采方国之謡民见其如此知富贵可以从众为也知名誉可以虗哗也乃离其父兄去其邑里不修道艺不治徳行讲偶时之説结比周之党汲汲皇皇无日以处更相叹扬送为表里梼杌生华憔悴布衣以欺人主惑宰相窃选举盗荣宠者不可胜数也既者贤已而遂徃羡慕者竝驱而追之悠悠皆是孰能不然者乎　叶氏时曰成周选举之法徳行为贤道艺为能盖自乡大夫正月颁法即教之以此教之之初已为兴之之地兴之之日尚何负于宾礼之隆哉又曰使民兴贤使民兴能贤能之兴皆出于民此乡举里选所以为公也以所兴之人还以长之还以治之则在官临民者孰非徳行道艺之人郑司农谓兴贤若汉举孝亷兴能若汉举茂才未知汉平时所教者果孝亷茂才否夫教以利禄之学则所举皆利禄教以词章之学则所举皆词章平时无徳行道艺之教而欲行徳行道艺之选岂不迂哉
　　案此篇所载宾士之礼也然使教之不豫则宾之也何资使用之不详则宾之也何当故读此礼者必综其教之于未宾之先与用之于既宾之后者而具论之则于成周盛时所以人无弃材野无遗彦官无旷职者其道犂然若指诸掌而于所谓治定化神者穆然若接于睫也故孔子曰吾观于乡而知王道之易易也

　　钦定仪礼义疏卷七
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷八
　　乡射礼第五之一
　　正义郑氏康成曰州长春秋以礼防民而射于州序之礼谓之乡者州乡之属乡大夫或在焉不改其礼【贾疏此是州长射法周官大司徒职五州为乡是一乡管五州乡大夫或宅居州内来临此礼是为乡大夫在焉】于五礼属嘉礼大戴十一小戴及别録皆第五　又曰周官乡老及乡大夫三年正月献贤能之书于王退而以乡射之礼五物询众庶【贾疏乡大夫职五物一曰和二曰容三曰主皮四曰和容五曰兴舞注云和载六徳容包六行主皮和容兴舞则六艺之射与礼乐与　叶氏时曰和内志正也容外体直也主皮持弓矢审固也和容容止比于礼也兴舞节奏比扵乐也】诸侯之乡大夫既贡士于其君亦用此礼射而询众庶乎
　　案春秋以礼防民而射于州序者州长职文若五物询众庶则乡大夫职文也以乡大夫之职文而曰退而以乡射之礼则知乡射之礼主于州长矣然周官所言者王国之州长也周官着其主礼之人与其行礼之时与地而此经则具其仪也注谓乡大夫或在者不谓遵者之大夫盖指管属此州之大夫如疏家之说也若五物询众庶之射则主人以乡大夫而不以州长其时以三年正月而不以春秋其地以乡庠而不以州序徒以其仪节悉用此礼故此经中时兼见之如堂则由楹外之文是也大抵乡饮酒之礼主扵乡大夫之賔兴而党正之正齿位则其兼义也乡射之礼主于州长之习射而乡大夫之询众庶则其兼义也　又案五物之说注本三物以立义叶氏则防射义以为言然徳者其内徳修而后志正行者其外行立而后体直其余三者则以配射礼乐是二家之说似异而实同也以五物较三物所阙者惟御与书数耳存疑敖氏继公曰乡射者士与其乡之士大夫防聚于学宫饮酒而习射也
　　案此篇亦皆士礼与乡饮酒同故敖氏云然存之以备一说
　　乡射之礼
　　正义吕氏大临曰先王制射礼以善飬人于无事之时使其习之久而安之君子敬以直内义以方外则不疑其所行故曰内志正外体直然后持弓矢审固可以言中也
　　通论汪氏克寛曰木为弧见于易繋侯以明之载扵虞书则射艺已见于黄帝尧舜之时而其制度礼文则大备于周也
　　主人戒宾宾出迎再拜主人答再拜乃请
　　正义郑氏康成曰主人州长也卿大夫若在焉则称乡大夫也【贾疏州长戒宾不自称称乡大夫以戒】出迎出门也请告也告宾以射事不言拜辱此为习民以礼乐不主为宾已也不谋宾者时不献贤能事轻也今郡国行此礼以季春　贾氏公彦曰不言日数戒宾与射同日同乡饮酒也乡饮酒之乡大夫是诸侯乡大夫则此州长亦诸侯州长以士为之若天子州长中大夫为之敖氏继公曰迎者出见之之称虽不入门亦谓之
　　迎
　　存疑贾氏公彦曰出迎谓出序之学门
　　案此所出门乃宾家之门疏误
　　宾礼辞许主人再拜宾答再拜主人退宾送再拜正义郑氏康成曰退还射宫【贾疏射宫者乡庠州序是也】省録射事【贾疏张侯等事】
　　案众宾亦当遣人戒之
　　无介
　　正义郑氏康成曰虽先饮酒主于射也其序宾之礼畧　敖氏继公曰无介者以介尊次扵宾同于大夫射时难为耦也
　　案介以辅宾射乃有宾而无介者主人既与宾耦不可以更耦于介若使宾党之士若主人之属耦之又非所以优介也曷不耦以遵者之大夫遵者之大夫有无不定故也敖说可与注说相备
　　右戒宾
