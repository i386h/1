<!-- { "loadSidebar": true } -->
　　正义贾氏公彦曰司射反位反中西南东面位也上射升堂少左辟下射升阶也　敖氏继公曰上射在左以当就上物也上射差尊故先升中等空一等也同阶升者前后相当宜空一等以相逺为敬与异阶升者不同其降亦然少左者为下射升堂当在右也不云不方足省文耳合足左右并立于横画即上所谓正足也　郑氏康成曰并并也中犹闲也
　　案此仪一如诱射之仪但于其行也言左言并于其升也言先言从则以诱射一人而射耦二人故也凡北面以东为右西为左南面则东为左西为右故上射升时属左及还视侯中则于右物矣下射升时属右及还视侯中则于左物矣俟谓俟司射之命
　　司马适堂西不决遂袒执弓
　　正义敖氏继公曰惟云适堂西是犹未出于司射之南也不决遂变于大射也云执弓是不挟也云袒执弓则固不决遂矣乃先言之者嫌袒必决遂也经亦或言袒以包二者故以此明之
　　案司马亦执弓者以命去侯命取矢当揖其弓以为号令至设楅又当以为毕也
　　存疑郑氏康成曰不决遂因不射不备
　　辨正贾氏公彦曰大射司马正不射而袒又复决遂但以不射不挟矢
　　案以大射例之则不决遂直变于侯礼而从略耳非为不射也
　　出于司射之南升自西阶钩楹由上射之后西南面立于物闲右执箫南扬弓命去侯
　　正义郑氏康成曰钩楹以当由上射之后也箫弓末也扬弓者执下末大射曰左执弣【贾疏不可一手扬弓故引大射文左执弣当却手则右执箫当覆手矣】扬犹举也　敖氏继公曰钩楹即钩楹内也物闲前从画之闲也右执箫为欲扬弓也至是乃云执箫则初执之时左执弣右执矣南扬弓以弓之上端南乡而举之也必南之者获者在侯也去离也命去侯者令辟射且当获也　王氏昭禹曰未射时获者负侯而俟故射则令其去侯而居扵乏以辟矢也
　　案前司射之出于其位南是既降而由是以适堂西此司马之出于司射之南是将升而由是以向西阶升降虽殊其所取径一也钩楹者既当由上射之后则虽堂亦必钩楹矣西南面者向乏也去侯者以旌违侯而去适乏也
　　余论陈氏祥道曰箫或作弰又曰弥曰别曰峻弓人曰凡为弓方其峻説文曰别弓戾也诗曰象弥鱼服尔雅曰弓无縁者谓之弥盖无縁之弓以骨饰其弥故谓之弥箫之饰不特以骨而已尔雅曰以金者谓之铣以蜃者谓之珧以玉者谓之珪郭璞曰珧小蚌也
　　获者执旌许诺声不絶以至于乏坐东面偃旌兴而俟正义郑氏康成曰声不絶不以宫商不絶而已乡射威仪省【贾疏大射许诺以宫趋直西及乏南又诺以商至乏声止此省】偃犹仆也敖氏继公曰此去侯亦宜趋直西乃折北而就乏东面偃旌是旌亦东首矣俟俟中则获也大射仪曰兴共而俟　贾氏公彦曰俟者待射者发矢当坐故下云获者坐而获也
　　司马出于下射之南还其后降自西阶反由司射之南适堂西释弓袭反位立于司射之南【还音环一音患】
　　正义郑氏康成曰围下射者明为二人命去侯　敖氏继公曰围下射而降者往来相变以为仪也反谓复其故道也司射之南指其虚位言也是时司射不在此袭复衣也此袭对而言上衣虽裼犹为袭也玉藻云尸袭执玉袭非是则皆裼矣立于司射之南北上也以司射主射事尊之言反位而着其在司射之南则前此犹在觯南之位也上耦升射司马乃变其仪而定其位方有此位而言反以向者由是而往故也
　　案司马至此始定西方东面司射之南之位
　　存疑贾氏公彦曰司马命去侯讫乃围下射之后绕下射之东南行而适西阶者是并下射围绕之也
　　案如疏説则经当先言还其后而后言出于下射之南矣葢司马立于物闲既命去侯即由物间南出且未西行乡阶却由下射之南而东又由下射之东而北还自其物间之位仍由上射之后而西钩西楹之内然后由西楹之南而适西阶也所以然者郑敖二义俱有焉
　　司射进与司马交于阶前相左由堂下西阶之东北面视上射命曰无射获无猎获上射揖司射退反位【无射之射食亦反】
　　正义敖氏继公曰交于阶前着其进之节相左着其行之方也司马南行司射北行故谓之交司马在西司射在东故谓之相左葢南行以东为左北行以西为左也下放此由堂下者自堂下而少东行也西阶之东当上物之南也于堂中为少西故取节于西阶也惟命上射者以其先发而下射从之且下射共闻之矣揖以揖受其戒　郑氏康成曰射获矢中人也从旁为猎
　　乃射上射既发挟弓矢而后下射射拾发以将乘矢【拾其劫反】
　　正义敖氏继公曰挟矢则挟弓可知大射仪无弓字既发而挟矢是射时乃傅矢也此亦可以见其节矣云拾发者见下射亦既发挟矢而后上射射也古之射者其序整齐而不紊其仪从容而不迫大抵类此郑氏康成曰后后也当从后
　　获者坐而获举旌以宫偃旌以商
　　正义郑氏康成曰射者中则坐言获获得也射讲武师田之类是以中为获也【贾疏诗云舍防则获谓射着禽兽为获战伐得囚俘亦曰获射着正鹄亦曰获】宫为君商为臣【贾疏乐记文】声和律吕相生【贾疏黄钟下生林钟林钟上生太簇太簇亦由黄钟所生故声和】　敖氏继公曰获者于射时则坐以俟其中也中乃获之必坐者旌在地须坐乃举之以获也且示有所变　郑氏锷曰射必用获以旌明其中　贾氏公彦曰以宫大言获也以商小言获也
　　案举为唱获之初偃则其将既也宫声大而舒徐商声小而扬厉凡声初唱必舒徐激而再振则扬厉唱获必举旌者欲众共闻且共见之也
　　获而未释获
　　正义郑氏康成曰但言获未释其算
　　案诱射之射教弟子以射仪耳未主于中故不去旌三耦之射学司射之射仪耳未主于胜负故未释获
　　卒射皆执弓不挟南面揖揖如升射
　　正义郑氏康成曰不挟亦右执如司射　敖氏继公曰不挟变于大射
　　案大射仪卒射右挟之北面揖
　　上射降三等下射少右从之中等并行上射于左正义敖氏继公曰堂上并行下射在左今降阶必少右乃当上射之后也上射先降下射降乃并行而上射于左上射必于左者进时在左退亦宜然堂上各发于其物不可得而变降时有先后故因既降而为之此将适堂西也上射乃不于右便其反位者以有释弓等事而未即反故也
　　与升射者相左交于阶前相揖由司马之南适堂西释弓説决拾袭而俟于堂西南面东上三耦卒射亦如之【説吐活反三耦敖云当作二】
　　正义杨氏复曰司射専主射事如请射作射之类司马兼总射政如命负侯命去侯之类司马者众目所观仰而号令所从出也故凡自堂降阶者必由司马之南以适堂西非特以示威仪乃所以见聼命司马之意　敖氏继公曰进退者交则相揖以其事同也司马之南即向者所谓司射之南也此时已有司马之位又在司射之南正当徃来者之北故以之为节释弓説决遂以已初射之事毕也説遂而言拾者别扵用时也俟俟司射命也三当作二字之误也二耦谓次耦下耦也下耦与此异者无与升射者相左相揖之事耳
　　案上云上射于左是以两人分左右也此云与升射者相左是以两耦分左右也前耦射事已毕故降由阶之外方后耦射事方至故升由阶之内方皆出扵事理之当然非必有意为之安排也然自降者以视升者则升者在其左自升者以视降者则降者亦在其左初耦卒射则所余者二耦耳敖説良然
　　司射去扑倚于西阶之西升堂北面告于宾曰三耦卒射宾揖【去起吕反】
　　正义郑氏康成曰去扑乃升不敢佩刑噐即尊者之侧宾揖以揖然之【贾疏大射司射告三耦卒射不见公揖然之者公尊故也】　敖氏继公曰士之射礼宾主之故司射独告宾
　　案前请射时司射升自西阶阶上北面告此亦当然右初射
　　司射降搢扑反位司马适堂西袒执弓由其位南进与司射交于阶前相左升自西阶钩楹自右物之后立于物闲西南面揖弓命取矢
　　正义陈氏祥道曰升而去扑所以敬尊也降而搢扑所以威重也　郑氏康成曰揖推之也　贾氏公彦曰弓者向乏而之以命去侯故也揖弓者向侯而推之以命取矢故也　敖氏继公曰揖者推而下之之谓与扬弓相变也去侯取矢之事异故上下其弓以别之西南面以获者与弟子皆在西南故也案司马之适堂西当在司射未降之前为之及司射将降司马已进由其位南故得交于阶前也嗣是司马升而后司射反位自右物之后即上所谓由上射之后也司射诱射之矢与三耦所射之矢此时皆栖于侯下故命取之也前扬弓者麾获者去侯也此揖弓者招获者负侯也又旌倚侯中当而执之故命者亦其弓矢栖侯下当揖而取之故命者亦揖其弓皆所以象其为之者也
　　获者执旌许诺声不絶以旌负侯而俟
　　正义敖氏继公曰获者许诺者取矢之事已主之也声不絶以至于侯　郑氏康成曰俟弟子取矢以旌指教之
　　司马出于左物之南还其后降自西阶【还音环一音患】
　　案出于左物之南还其后即上所谓出于下射之南还其后也亦围左物者礼无不肃不敢以射毕而略也古人行仪所谓周中规折中矩者此尤可见
　　遂适堂前北面立于所设楅之南命弟子设楅【楅音福】正义敖氏继公曰立于所设楅之南示弟子以设防也凡言所设某者皆谓器之未设者也纳射器于堂西楅亦在焉今司马命设之则是弟子已奉楅而出也弟子在西司马北面不必乡而命之　郑氏康成曰楅犹幅也【贾疏若布帛有边幅整齐之意】所以承笴齐矢者余论陈氏祥道曰楅之楅矢犹楅衡之楅牛考之于礼奉楅者坐奠委矢者坐委乗矢者坐抚取束矢者坐説则楅卑而无足可知旧图楅有足误矣
　　乃设楅于中庭南当洗东肆
　　正义贾氏公彦曰弟子设楅之时司马教之大射小臣师设楅司马正以弓为毕此亦然楅应有刻饰记之为首尾　敖氏继公曰中庭东西节也必东肆者以上射在西也　郑氏康成曰东肆统于賔
　　案设洗南北以堂深此设楅其南当之则亦如堂之深矣聘礼注云设碑近如堂深士昏礼疏云碑在堂下三分庭一在北据此则谓设楅之防即设碑之处也然经言设楅不云当碑而云当洗则碑不与洗齐眀矣楅之所在司马有事焉若有碑亦虞窒碍以此推之则碑盖不止扵三分庭一在北而尚在其南即庭亦不仅三堂之深也乡射之侯去堂三十丈自侯至门必有余地矢乃不集于门以三十六丈计之则堂之深十二丈乡州之庠序岂其有此况士大夫之庙寝乎
　　司马由司射之南退释弓于堂西袭反位
　　正义敖氏继公曰司马所由者亦其位南也是时司射在其位之北故以司射为节
　　弟子取矢北面坐委于楅北括乃退司马袭进当楅南北面坐左右抚矢而乗之【乗防证反】
　　正义郑氏康成曰上既言袭矣复言之者嫌有事即袒也凡事升堂乃袒【贾疏司马堂下虽有事亦不袒若司射不问堂上堂下有事即袒司马与司射逓行事恐同故明之】抚拊之也就委矢左右手抚而四四数分之也【贾疏以右手抚四矢于东以左手抚四矢于西】
　　案获者负侯之后弟子即向侯取矢矣此乃以其所取之矢坐委扵楅非至是始取矢也大射仪司马正抚矢之后曰兴反位北括则南镞顺其射时为之且镞不可乡堂也
　　若矢不备则司马又袒执弓如初升命曰取矢不索【索悉各反】
