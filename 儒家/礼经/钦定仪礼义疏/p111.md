<!-- { "loadSidebar": true } -->
　　缨也锻而勿灰者冠为首饰布倍衰裳而用六升又加以水濯勿用灰而已衰三升不言裳裳与衰同也存疑郑氏康成曰冠绳缨条属者通屈一条绳为武垂下为缨着之冠也　贾氏公彦曰吉冠缨武别材凶冠则缨武同材将一条绳从额上约之至项后交过两相各至耳于武缀之各垂于颐下结之右缝者大功已上哀重其冠三辟积向右为之从隂也小功缌麻哀轻其冠三辟积向左为之从阳也外毕者冠广二寸落顶前后两头皆在武下乡外出反屈之缝于武两头缝毕乡外也案曲礼厌冠不入公门注云厌犹伏也丧冠厌伏是五服同名由在武下出反屈之故得厌伏之名若吉冠则辟积无数横缝两头乡武内反屈而缝之不得厌伏之名　孔氏颖逹曰厌冠者厌帖无梁纚为五服丧所着也
　　案凶冠缨武同材旧説相沿久矣以理揆之殊觉可疑盖苴绖大搹既以极麤之绳为之绖矣又以一绳为之武是两绳相累也两绳相累则额不足以容而安之亦不固矣上传言首绖要带之度减杀极详冠武而亦绳也何不着其度而听人之或大或小乎曰冠六升明乎梁与武皆用此六升之布也曰绳缨明乎缨之为绳而武非绳也人之所尊者首故冠布倍衰既有绖以表哀则武当从冠而不从绖矣以绳为缨唯一条属于武而右缝之若吉冠则缨两条结于颐下以是为异耳又疏言冠广二寸黄氏榦亦云自斩至缌其冠皆广二寸夫冠梁必正幅乃可覆顶以其幅广故用辟积摄之然则所云广二寸者非冠梁也冠武广二寸则似近之郑云免如冠状而广一寸亦其证也若广二寸者为冠武则冠武之非绳也不待辨而明矣　又案冠必有梁有武若无梁则不成冠孔谓厌冠无梁纚何也盖吉时以纚韬发而挽之为梁发髙故冠亦髙丧则去纚而紒紒低故冠亦低而名之曰厌无梁纚者不以纚为梁非无冠梁也即轻服不去纚者其紒纚亦低矣丧冠厌伏不若吉冠之峩峩耳
　　菅屦者菅菲也外纳【菲扶沸反与扉通】
　　正义敖氏继公曰此释菅屦之文也菲者后世丧屦之名　贾氏公彦曰周公时谓之屦子夏时谓之菲郑氏康成曰纳收余也
　　总论敖氏继公曰传释经文止此其下因言孝子居丧之礼
　　居倚庐寝苫枕块【苫失占反枕之防反块苦对反本又作凷】
　　正义郑氏康成曰倚庐倚木为庐在中门外东方北戸苫编藁也块堛也　贾氏公彦曰丧大记妇人不居庐居倚庐者专据男子也　敖氏继公曰此见其哀戚不敢安处也
　　通论贾氏公彦曰丧大记凡非适子者自未葬倚于隠者为庐注云不欲人属目盖庐于东南角若适子则庐于其北显处以适子当应接吊賔故也臣为君亦居庐周官宫正职云大丧授庐舍辨其亲疏贵贱之居注云亲者贵者居倚庐疏者贱者居垩室又杂记朝廷卿大夫士居庐都邑之士居垩室见诸侯之臣为其君之礼
　　案庐不于殡宫何也近则习习则哀心不可继而微常则安安则敬心不可摄而散且亲方存子之起居饮食必异所惧其防也况在殡乎故无事不辟庙门朝夕启门而哭所以致哀而遂敬也庐于中门之外哭无时所以便事而达情也
　　哭昼夜无时
　　正义郑氏康成曰哀至则哭非必朝夕
　　案朝夕哭在入殡宫彻奠设奠时无时之哭则在次但不必不絶声耳
　　通论敖氏继公曰凡哭有三无时二有时始死未殡已前哭不絶声一无时也既殡已后阼阶下朝夕哭之外有次中昼夜无时之哭二无时也既练之后无次中朝夕之哭唯哀至则哭三无时也既殡之后卒哭之前朝夕哭于阼阶下一有时也卒哭之后未练之前朝夕哭于次中二有时也
　　歠粥朝一溢米夕一溢米【歠昌悦反粥士丧礼作鬻朱郁反刘音育溢音逸】正义贾氏公彦曰孝子遭父母之丧水浆不入口三日之后乃始食虽食犹节之朝夕但各一溢米而已郑氏康成曰二十两曰溢为米一升二十四分升
　　之一　陆氏徳明曰王肃刘逵皆云满手曰溢　敖氏继公曰小尔雅一手之盛谓之溢两手谓之掬一升也
　　案二十两曰溢者以溢与镒同孟子虽万镒赵注云镒二十两是也满手曰溢者以溢与搤同史记封禅书莫不搤捥注云满手曰搤是也或以如郑注则日食米二升有竒疑于太多然古量一升当今一合五勺二撮有竒与满手之盛亦差相仿耳
　　寝不説绖带【説音脱】
　　正义郑氏康成曰哀戚不在于安　贾氏公彦曰不説绖带则冠衰不説可知以绖带在冠衰之上也既虞后寝有席衰绖説可知也　敖氏继公曰丧莫重于绖带非变除之时及有故则虽寝犹不敢説明其顷刻不忘哀也
　　既虞翦屛柱楣寝有席食疏食水饮朝一哭夕一哭而已【柱音主楣密夷反食如字疏食之食音嗣】
　　正义郑氏康成曰楣谓之梁【郭氏璞曰门戸上横梁】柱楣所谓梁闇【贾疏丧服四制高宗谅闇三年注云谅古作梁闇读如防鹑之防闇谓庐也庐有梁者所谓柱楣也】疏犹麤也　贾氏公彦曰既虞翦屛柱楣者既而虞虞毕之后乃改旧庐西乡开戸翦去戸旁两相屛之余草楣下两头竪柱施梁也寝有席者闲传芐翦不纳注云芐今之蒲苹即此寝有席谓蒲席加于苫上也云疏食者用麤疏米为饭明不止朝一溢夕一溢而已当以足为度云水饮者未虞以前渴亦饮水恐虞后饮浆酪等故云饮水而已　敖氏继公曰屛蔽也朝一哭夕一哭于次中为之以是时既卒殡宫朝夕哭故也言而已者明次中之哭止于此异于向之昼夜无时者也
　　辨正朱子曰翦屛柱楣是两事柱音知主反似是从手不从木也始者戸北乡用草为屛不翦其余至是改而西向乃翦其余草始者无柱与楣檐着于地至是乃施楣又施短柱以柱其楣架起其檐令稍高而下可作戸也
　　既练舍外寝始食菜果饭素食哭无时【始食如字饭父返反】正义郑氏康成曰外寝于中门之外屋下垒墼为之不涂塈【贾疏不涂塈者不泥涂塈饰也】所谓垩室也【贾疏闲传期而小祥居垩室即此外寝】素犹故也谓复平生时食也【敖氏继公曰据注云复平生时食则传之饭字似当作反　贾疏复平生时食者专据米饭而言以天子而下平常之食皆有牲牢鱼腊练后始食菜果未得食肉饮酒也】　敖氏继公曰哭无时者既练又变而不朝夕哭唯哀至则哭而已此哭亦在次中案既殡哭昼夜无时此数而无时也既练哭无时此疏而无时也即朝夕亦或不哭矣盖减杀之节当然故君子以子羔之泣血三年为难也丧服四制十三月而练冠
　　存疑贾氏公彦曰练后不居旧庐还于庐处为屋士丧礼外位在寝门外其东壁有庐垩室若然则以寝门为中门也言屋下者东壁之所旧本无屋今两下为屋谓之屋下对初居倚庐偏加东壁非两下也案传言舎外寝则成其为寝矣注言屋下垒墼为之似本在屋之下者贾乃以两下为屋释之非其义也疑外寝即在外东塾其南无壁故垒墼为壁而开戸焉士丧礼注云斩衰倚庐齐衰垩室则齐衰者初丧即居之斩衰者既练乃居之与
　　余论郑氏康成曰斩衰不书受月者天子诸侯卿大夫士虞卒哭异数【贾疏哀有盛时杀时服乃随哀以降杀故初服麤至葬后练后大祥后渐细加饰是以冠为受斩衰裳三升冠六升既葬后以其冠为受衰裳六升冠七升小祥又以其冠为受衰裳七升冠八升自余齐衰以下受服差降可知然葬后有受服有不受服如下齐衰三月章及殇大功章皆云无受正大功章即云三月受以小功衰即葛九月今此斩衰章及齐衰章应言受月而不言者杂记天子七月而葬九月而卒哭诸侯五月而葬七月而卒哭大夫三月而葬五月而卒哭士三月而葬是月卒哭天子九虞诸侯七虞大夫五虞虞讫即受服士三虞待卒哭乃受服是天子已下虞卒哭异数丧服总包天子已下若言七月唯据天子若言五月唯据诸侯皆不该上下故经不着受服之文也】案或云古有齐衰无斩衰父母之丧皆齐也齐有二名一是齐而不缉三年重衰一是齐而缉之期功轻衰齐者齐也谓齐其麻也论语两言见齐衰者孟子告滕世子以齐疏之服父丧宜斩衰而言齐疏者古礼然也三年之丧如斩斩焉衰绖之中皆形容孝子毁折之状非谓衰也此説然乎曰斩衰括发以麻为母括发以麻免而以布小记之文也天子诸侯之丧斩衰者奠大夫之丧齐衰者奠曾子问之文也闲传则凡哀之发于容体声音言语饮食居处衣服者无不以斩衰两两相对言之其为二服也明矣见齐衰而必变举轻以包重也孟子齐疏之服约畧言之不细别耳檀弓言齐斩之情文则别也斩衰专主于三纲齐衰自三年递减以至三月而皆于至亲及正尊用之圣人之制作精矣审矣乃谓无斩齐之别何哉
　　父
　　正义贾氏公彦曰此章恩义并设义由恩出忠臣出孝子之门故先言父也
　　传曰为父何以斩衰也父至尊也【为于伪反下并同其异者别出之】正义贾氏公彦曰父至尊者天无二日家无二尊父是一家之尊尊中至极故为之服斩也　敖氏继公曰经云父传云为父皆谓为父服也下文云君与为天子之类皆放此云何以斩衰怪其重也凡传之为服而发问有怪其重者有怪其轻者读者宜以义求之
　　辨正王氏志长曰三年之丧逹乎天子古今之通义也丧服首斩而父为斩中之正考其服制别无尊卑差降之法自后有士服大夫服之説父母之丧以爵之贵贱为隆杀此后世礼壊乐崩之论岂可训哉丧服固周公之旧也
　　案杂记大夫为其父母兄弟之未为大夫者之丧服如士服士为其父母兄弟之为大夫者之丧服如士服大夫之适子服大夫之服大夫之庶子为大夫则为其父母服大夫服春秋襄十七年左氏传齐晏桓子卒晏婴麤缞斩苴绖带杖菅屦食粥居倚庐寝苫枕草其老曰非大夫之礼也曰唯卿为大夫据此则大夫丧服有与士异者矣然中庸言三年之丧逹乎天子父母之丧无贵贱一也杂记亦云端衰丧车无等孟子谓三年之丧齐疏之服飦粥之食自天子逹于庶人三代共之寜有大夫士之异等者乎如异等则诸侯天子必更有异是逾薄也记传所言其起诸世卿执政之时而非成周之本制与
　　通论羊氏祜曰三年之丧虽贵遂服礼也　孔氏颖逹曰檀弓鲁穆公之母卒使人问于曾申曾申对曰哭泣之哀齐斩之情饘粥之食自天子逹然则天子以下其服父母也皆同无大夫士之异也　司马氏光曰三年之丧自天子逹于庶人此先王礼经百世不易者也汉文师心不学变古壊礼絶父子之恩亏君臣之谊后世帝王不能笃于哀戚之情而羣臣谄谀莫肯厘正至于晋武独以天性矫而行之可谓不世之盛举而裴秀傅之徒固陋庸臣习常玩故不能将顺其美惜哉
　　余论杜氏佑曰凡适孙父在不得为祖斩父亡则为祖斩传曰有适子者无适孙
　　案适孙为祖后者服斩传于不杖期章为君之父母妻长子祖父母下发之详见本条
　　诸侯为天子
　　正义贾氏公彦曰下文君中兼有天子诸侯大夫此天子不兼余君君中最尊故特着文于上　王氏昭禹曰春官司服凡丧为天王斩衰天王有父道故诸侯及诸臣服斩衰以王为天也若诸侯之大夫自天其君则为王繐衰而已
　　案诸侯谓分封列国者其仕于王朝之卿大夫士为天子服亦同经但言诸侯为天子而王朝之卿大夫士为天子服斩衰则统于下文君一条内矣此另列诸侯为天子者以诸侯天子皆君恐疑于不必如君臣之服故特着之也
　　传曰天子至尊也
