<!-- { "loadSidebar": true } -->
　　正义郑氏康成曰序进徃来由尊北交于东楹之北【贾疏前二人酌酒降自西阶故交扵西楹之北此酌酒奠于君所故交扵东楹之北以酒尊在东楹之西执幂者在南不得南头以之君所故先者东面酌讫由尊北又于楹北徃君所奠讫右还而反后者亦由尊北又于楹北与反者相交先者于南西过后者于北东行奠讫亦右还而反相随降自西阶】奠扵荐南不敢必君举也【贾疏奠者扵左将举者扵右乡饮射皆奠扵荐右今奠于荐左故云】大射仪曰媵爵者皆退反位　敖氏继公曰皆皆二人也言若者不定之辞下文云若命长致与此互见也亦小臣命之乃序进实之更云序进见其既酌而并立于尊所乃行也
　　案复再拜稽首者前拜媵爵之命此拜致爵之命小臣既两请故须两拜也奠觯之时已至洗矣不即洗象觯者前觯为角觯角觯之事未毕不可以拜君命君命未拜不可以洗象觯也洗象觯亦当先盥葢既盥少进而北东面取象觯既复少退而南北面而洗也前两序进其初序于洗南为盥洗也其继序于西阶为酌散也此两序进其初亦序于洗南为拜命也其继则序于尊所为奠觯也前之拜命不言序进者以其始发扵门右北面之位序可知也此之盥洗酌膳不言序进者前文已眀如初可知也敖氏之说亦视疏家少异而加宻
　　右媵觯于公
　　公坐取大夫所媵觯兴以酬宾宾降西阶下再拜稽首公命小臣辞宾升成拜公坐奠觯答再拜
　　正义杨氏复曰此礼与寻常酬宾不同所谓公为宾举旅也葢君臣之际其分甚严其情甚亲使宰夫为献主所以严君臣之分举觯酬宾所以通君臣之情敖氏继公曰向者君与宾各受主人之献情意犹
　　未接至是公乃酬宾而与之为礼也兴以酬宾谓兴立于席举觯乡宾而酬之也酬宾亦不下席君尊也西阶下再拜稽首虽为宾不敢不尽臣礼也辞者不受其拜下之礼宾之也宾升成拜顺君宾己之意也奠觯葢奠于荐右　郑氏康成曰升成拜复再拜稽首也先时君辞之于礼若未成然
　　案凡礼献毕乃旅此不待献毕即旅者君礼异也公意欲使臣下尽醉极欢故受媵觯即举之以酬宾宾縁公之意而逹之故扵受公酬酌觯既拜时即请旅侍臣矣　又案燕义曰君举旅于宾及君所赐爵皆降再拜稽首升成拜眀臣礼也君答拜之礼无不答眀君上之礼也所云举旅扵宾谓此节也其云君所赐爵谓下为卿大夫士举旅而曰唯君所赐者是也此经扵臣之成拜君之答拜惟扵此节详之至为卿大夫士举旅则直云如初而已
　　存疑郑氏康成曰兴以酬宾就其阶而酬之也此宾拜于君之左不言之者不敢敌偶扵君
　　通论贾氏公彦曰臣扵君虽为宾拜扵堂下若堂下拜讫而君辞之若未成然复升堂再拜稽首以成之故云成拜此文是也若堂下未拜闻命则升升乃再拜稽首即下经小臣辞宾升再拜稽首注云为拜故下实未拜是也篇末受公赐爵者皆下席堂上拜稽首不堂下拜又轻于酬时
　　执觯兴立卒觯宾下拜小臣辞宾升再拜稽首
　　正义敖氏继公曰小臣辞亦公命之宾未卒拜而小臣辞之亦异于初也此不言成拜者未卒拜于下无所成也下文放此　郑氏康成曰不言成拜者为拜故下实未拜也下不辄拜礼杀也
　　存疑贾氏公彦曰公尊不拜既爵宾下拜者为君拜既也
　　辨正敖氏继公曰宾受公酬而每先拜葢君臣燕饮之礼然礼旅酬不拜既
　　公坐奠觯答再拜执觯兴宾进受虚爵降奠于篚正义郑氏康成曰君尊不酌进受虚爵尊君也　敖氏继公曰宾受虚爵扵君席之前故云进必就而受之者臣事君之礼也受时葢东面于荐北篚谓膳篚存疑郑氏康成曰不言公酬宾于西阶上及公反位者尊君空其文也
　　案燕义曰君独升立席上西面特立莫敢适之义也若酬宾而下就宾右之位则与莫敢适之意违矣经扵酬宾惟言兴不言降席至此复云宾进如君在宾右何以进为
　　易觯洗
　　正义敖氏继公曰易觯谓更取角觯或言更或言易互文耳
　　存疑郑氏康成曰凡爵不相袭扵尊者言更自敌以下言易更作新易有故之辞　贾氏公彦曰受尊者之爵及与尊者爵皆言更与卑者之爵及受卑者爵皆云易
　　辨正朱子曰更易二字注疏说虽详然扵例颇有不合疑本无异义不必强为分别
　　公有命则不易不洗反升酌膳觯下拜小臣辞宾升再拜稽首公答再拜【敖云觯字衍】
　　正义敖氏继公曰命谓使之仍用象觯也不易不敢违君意也不洗者嫌也承尊者后而洗嫌若不以为絜然觯字衍文大射仪无之酌膳者以为公所酬亦逹其意也虽易觯犹酌膳宾亦奠爵乃再拜稽首执爵兴不言者文省也后放此　郑氏康成曰下拜下亦未拜凡下未拜有二或礼杀或君亲辞君亲辞则闻命即升升乃拜是以不言成拜【贾疏礼杀若酬时下为拜实未拜辞之即升再拜稽首君亲辞若公食大夫公拜至宾降西阶东答拜公降一等辞宾升阶上再拜稽首】于是宾请旅侍臣【贾疏大射扵此时宾请旅扵诸臣又下记云凡公所酬既拜请旅侍臣】
　　宾以旅酬于西阶上
　　正义贾氏公彦曰此目旅酬之事下云射人作大夫长以下乃言旅酬
　　射人作大夫长升受旅
　　正义郑氏康成曰旅序也以次序劝卿大夫饮酒言作大夫则卿存矣长者尊先而卑后　敖氏继公曰大夫长谓上卿若诸公也此惟据受宾酬者而言若有诸公则先酬之
　　宾大夫之右坐奠觯拜执觯兴大夫答拜宾坐祭立饮卒觯不拜
　　正义郑氏康成曰宾在右者相饮之位【贾疏宾位合在西今在东故云】卒觯不拜酬而礼杀　敖氏继公曰惟云大夫者诸公与卿亦大夫耳大夫未献乃先受旅者此酬礼不主扵大夫也宾独祭酬酒者以此酒为公所酬异之也
　　若膳觯也则降更觯洗升实散大夫拜受宾拜送正义敖氏继公曰公优所酬者或使得用膳觯而不可以及乎其他是以更用角觯旅酬而洗者亦为更觯新之也余则不洗宾既拜送则就席
　　大夫辩受酬如受宾酬之礼不祭卒受者以虚觯降奠于篚【辩音徧下同注今文辩皆作徧】
　　正义贾氏公彦曰不祭者酬礼杀　敖氏继公曰酬酒不祭乃其正礼宾之祭有为为之耳卒受者下大夫之末也无所酬独饮于西阶上不言复位文省右公为宾举旅
　　主人洗升实散献卿于西阶上
　　正义郑氏康成曰酬而后献卿别尊卑也饮酒成扵酬也【贾疏主人献君君酢主人主人不敢酬君然献之礼成扵酬故使二大夫媵爵于公以当酬但君恩既大即为宾举旅故酬徧乃献卿以君尊卿卑是以君礼成卿乃得献也】　孔氏颖达曰直云卿不云大卿小卿之异则大卿小卿俱同献也　杨氏复曰卿者君之股肱腹心也献后卿何也既命大夫为宾故先献宾献宾而后献公又礼成于酬礼成而后献卿此事之序礼之宜也　敖氏继公曰实散降扵宾也凡献于西阶上皆西南面
　　案此礼卿之席位于乡饮射为遵者之位其大夫之席位则为三宾之位乡饮射三宾之席得与宾同时布者以三宾之入实与宾同时升也其遵者之席则布于遵者既入之后以遵者亦入即升而主人当献之扵其席前也此礼之卿大夫皆入而未升未升则未席故不得献之席前而献之西阶上也
　　司宫兼卷重席设于宾左东上【卷居逺反重直容反下同】
　　正义郑氏康成曰言兼卷则每卿异席也重席重蒲筵缁布纯也【贾疏公食记云蒲筵常缁布纯加莞席寻帛纯彼有两种席故称加此一种席重设之】卿席东上统扵君也【贾疏决乡饮乡射诸公大夫席于尊东西上彼遵尊扵主人故统扵尊此君尊故统于君】席自房来【贾疏公食记筵出自东房】　敖氏继公曰兼卷谓以两席相重而并卷之也其卷亦自末执时兼卷是设时亦兼布之矣此固异扵设如席之法亦以二席之长短同故得由便为之耳东上者席也位亦如之每一人献则设席
　　案大射仪大卿席于宾东小卿席于宾西此礼则不论大小卿皆席于宾东而以次而西故燕义曰席小卿次上卿也孔疏以此礼小卿亦为在宾西者非是
　　卿升拜受觚主人拜送觚
　　正义敖氏继公曰拜送不言卿右可知也下放此
　　卿辞重席司宫彻之
　　正义郑氏康成曰重席虽非加犹为其重累去之辟君也　敖氏继公曰彻去上席也卿以重席为辞故去其上席为卿设重席正礼也必辞之者去君差近宜辟之
　　案乡饮礼云大夫再重葢兼上下大夫而言此礼惟卿重席者大夫秩与宾等宾无加席大夫不可有加扵宾也乡饮又云大夫有诸公则辞加席委于席端以诸公席三重辞去一重惟有再重大夫不敢拟于诸公也此礼君虽加席然重席之视加席一间耳故辞去之注以为辟君是也但此为君有加席者言之也若燕异国聘使而君专席而酢则卿席不得兼卷不待辞而后彻矣
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位
　　正义敖氏继公曰不啐酒则不拜酒不告防可知此亦降扵宾者也无俎者燕礼轻扵大射故卿逺下宾也卿升降席皆自西方　郑氏康成曰卿无俎者燕主扵羞不酢辟君也
　　案礼主扵宾故公卿以下皆不酢匪直辟君也此荐脯醢亦每一人献则荐诸其席与乡饮射之三宾同但三宾不升席祭荐此则祭荐三宾惟祭酒扵阶此则祭酒于席三宾不拜既爵此则拜既为异耳复位谓堂下西面北上之位
　　辩献卿主人以虚爵降奠于篚射人乃升卿卿皆升就席【注今文无奠于篚】
　　正义敖氏继公曰辩献卿如实散以下之仪惟不洗耳主人既奠爵复位于西方卿既献乃升就席亦见其降扵宾也
　　案言乃者眀射人升卿以主人之降为节也
　　若有诸公则先卿献之如献卿之礼【先悉荐反】
　　正义郑氏康成曰诸公谓大国之孤也　敖氏继公曰此礼通五等侯国言之故扵诸公言若有葢上公之国乃有四命之孤侯伯以下则无也先卿献之谓先献公乃献卿亦既献则升就席不与卿序升也案公扵堂下虽与卿同班堂上则与卿异位故敖氏以为既献则升就席也然此特为公一人者言耳若公二人疑亦当降复位既辩献乃升就席
　　席于阼阶西北面东上无加席
　　正义郑氏康成曰席孤北面为其太尊屈之也亦因阼阶西位近君近君则屈　敖氏继公曰席之扵此以其尊扵卿而不与之序也阼阶之西于君席为西南直其左也公在君左卿在君右葢以左为尊也东上亦统扵君也无加席者以太近扵君故设时即不敢与之同而不待其辞也卿设重席而于公乃云无加席者眀其尊扵卿若或扵君所而用两席焉则当有加席而非重也礼加席尊扵重席
　　案记曰若与四方之宾燕则公迎之扵大门内揖譲升宾为苟敬席于阼阶之西然则若有苟敬而并有诸公者诸公之席其继苟敬而西而以苟敬之席为上与
　　右主人献诸公卿
　　小臣又请媵爵者二大夫媵爵如初
　　正义敖氏继公曰上经云皆致是犹有一奠觯未举也小臣又请之者此媵觯之节耳葢向者公命皆致今犹有一奠觯若惟命长致则奠觯无矣故是时不论奠觯之有无皆当媵爵也初执觯待扵洗南以上之仪　杨氏复曰如初如前二人媵爵之礼也自序进酌散至执觯待于洗南是则同
　　案二大夫不别言作明即上之二人也必又请者以前后异节故也
　　请致者若命长致则媵爵者奠觯于篚一人待于洗南长致致者阼阶下再拜稽首公答再拜
