<!-- { "loadSidebar": true } -->
　　凡妇人相飨无降
　　正义郑氏康成曰姑飨妇人送者于房无降者以北洗篚在上　贾氏公彦曰妇人有事不下堂言凡者欲见舅姑共飨妇及姑飨妇人送者皆然　敖氏继公曰此谓姑飨妇人送者与舅没而姑特飨妇者也故以凡言之
　　右记飨妇及妇人相飨之事
　　妇入三月然后祭行
　　正义郑氏康成曰入夫之室三月之后于祭乃行谓助祭也　敖氏继公曰妇入三月然后可以入庙故夫家必至是举其常祭令妇得助祭而成妇之义也凡舅姑之存若没其礼皆然　朱子曰古人初未成妇次日方见舅姑得舅姑意了舅姑方令见祖庙古人是自下做上
　　存疑贾氏公彦曰此据舅在无姑或舅没姑老者若舅在无姑三月不须庙见则助祭内则曰舅没则姑老谓姑六十亦家事任长妇妇入三月庙见祭菜之后亦得助夫祭也此亦谓适妇其庶妇无此事也案祭行者助祭也与奠菜有别助祭者岁时之常礼也舅姑存没并同奠菜则见于祢庙而祭之所奠者乃菜也助祭必三月后者以妇道既成也助祭庶妇亦当与焉特牲礼之宗妇不专适也
　　右记祭行之期
　　庶妇则使人醮之妇不馈【醮子召反】
　　正义郑氏康成曰庶妇庶子之妇也使人醮之不飨也酒不酬酢曰醮【贾疏亦如庶子醮然】亦有脯醢【贾疏以飨妇及醮子皆有脯醢知之】适妇酌之以醴尊之庶妇酌之以酒卑之其仪则同【贾疏适妇用醴于客位东面拜受醴赞者北面拜送今庶妇虽于房外之西亦东面拜受醮者亦北面拜送】不馈者共养统于适也【贾疏谓不盥馈特豚】　刘氏攽曰丈夫之冠犹妇人之嫁醮用酒庶子也于适妇醴之庶妇醮之此皆圣人分别适庶异其仪
　　存疑敖氏继公曰是时舅席于阼姑席于房外当如受适妇之见之礼则醮之之位其亦在户牖闲与案使人醮之明不醴且舅姑不亲也舅姑亲之亦使赞者以其代舅姑也不亲则第云使人而已庶妇之醮视适妇之醴为杀其执贽以见于舅姑犹夫适也不馈则不飨可知矣
　　右记庶妇
　　总论敖氏继公曰此以上专记事以下专记辞不欲其相乱也
　　昏辞曰吾子有惠贶室某也【贶音况】
　　正义郑氏康成曰昏辞告摈者请事之辞吾子谓女父也贶赐也室犹妻也某壻名　贾氏公彦曰壻家旧已有辞女家见许故今得言贶室也
　　某有先人之礼使某也请纳采
　　正义郑氏康成曰某壻父名也某也使者名也　敖氏继公曰云先人之礼言其先世行之已久
　　案行礼本之先祖示有所禀承也冠筮必于祢昏卜必于祢接宾必于祢妇教必就祖宗致辞必称先人皆重本之意
　　对曰某之子憃愚又弗能教吾子命之某不敢辞【憃失容反注古文弗为不无能字】
　　正义郑氏康成曰对曰者摈出纳宾之辞某女父名也吾子谓使者　敖氏继公曰憃愚谓不敏也女之性既不敏已又弗能教之言其不足采也命谓纳采
　　致命曰敢纳采
　　正义贾氏公彦曰此使者升堂致命于主人之辞若然亦当有主人对辞如纳徴致命主人对辞文不具也
　　存疑敖氏继公曰此不言对则是主人唯拜而已
　　问名曰某既受命将加诸卜敢请女为谁氏
　　正义郑氏康成曰某使者名也谁氏者谦也　敖氏继公曰此亦使者告摈者请事之辞命谓已受其纳采之礼也加诸卜谓指女名以问卜也氏谓女之伯仲也戴妫为仲氏亦其一耳问名而曰谁氏不敢防之敬也
　　存异郑氏康成曰谁氏不必其主人之女　贾氏公彦曰纳采则知女之姓矣乃更问主人女为谁氏者恐非主人之女假外人之女收养之也问名而云谁氏者妇人不以名行本不问女之三月名
　　案问者名而云谁氏者措辞之体注云谦也义已明矣又云不必其主人之女而疏以收养外女为说则非也又云妇人不以名行此在妇人无外事固然然曲礼夫人之讳虽质君之前不讳妇讳不出门又国君不名世妇大夫不名侄娣则妇人称名盖亦常事如左传所载秦女简璧宋芮司徒女弃因事著名若概不以名行外人安从知之今将加诸卜安得不正其名以告于神乎
　　总论贾氏公彦曰自此以下纳吉纳徴请期等皆有门外宾与摈者传辞及升堂致命主人对文有不具义可知也
　　对曰吾子有命且以备数而择之某不敢辞
　　正义贾氏公彦曰谓纳采问名使者将命来是已有命来择即是且以备数而择之也　敖氏继公曰此摈者主人许之辞也命谓问女名也备数而择之若曰不专采已女然谦也宾致命于堂宜亦曰敢请女为谁氏主人则以女名对之
　　醴曰子为事故至于某之室某有先人之礼请醴从者【为于伪反注今文于为于】
　　正义郑氏康成曰言从者谦不敢斥也　敖氏继公曰请醴宾也
　　对曰某既得将事矣敢辞
　　正义郑氏康成曰将行　敖氏继公曰此言巳之事毕不敢复溷主人也
　　先人之礼敢固以请
　　正义郑氏康成曰主人辞　敖氏继公曰凡请与辞自再以后皆曰固
　　某辞不得命敢不从也
　　正义郑氏康成曰宾辞也不得命者不得许已之命敖氏继公曰此皆摈者宾主之辞即经所谓请
　　醴宾宾礼辞许者也
　　纳吉曰吾子有贶命某加诸卜占曰吉使某也敢吿正义郑氏康成曰贶命谓许以女名也某壻父名【贾疏以其云卜是壻父卜故知某是壻父名】
　　对曰某之子不教唯恐弗堪子有吉我与在某不敢辞【与音预注古文与为豫】
　　正义敖氏继公曰此亦摈者宾主之辞也弗堪谓不能尽妇道也与如与闻之与与在谓已亦在吉中也取妇嫁女之家吉凶共之宾致命亦宜曰某敢纳吉　郑氏康成曰与犹兼也　贾氏公彦曰云我与在以其夫妇一体夫既得吉妇吉可知
　　案若卜不吉则第使人告之无所纳矣经不见者主于正者言之也
　　纳徴曰吾子有嘉命贶室某也某有先人之礼俪皮束帛使某也请纳徴致命曰某敢纳征
　　正义贾氏公彦曰吾子有嘉命以下至请纳征是门外向摈者辞也致命曰某敢纳征是升堂致命辞也敖氏继公曰纳采之属使者皆不言行礼之物此
　　乃言俪皮束帛者以其盛于他礼故显之致命之辞宜在敢不承命之后盖因而遂记之耳其次则见于纳采
　　对曰吾子顺先典贶某重礼某不敢辞敢不承命正义郑氏康成曰典常也法也　敖氏继公曰先典即彼所谓先人之礼也纳徴于六礼为盛故曰重礼此亦摈者主人辞也
　　请期曰吾子有赐命某既申受命矣惟是三族之不虞使某也请吉日
　　正义郑氏康成曰三族谓父昆弟已昆弟子昆弟虞度也不亿度谓卒有死丧此三族者已及子为服期期服则逾年欲及今之吉也【贾疏大功之丧服内不废成礼若期亲内则废故举合废者而言父昆弟则伯叔父及伯叔母也已昆弟则已之亲兄弟子昆弟则已之适子庶子皆已齐衰期服之亲故三族据三者之昆弟也今据父之昆弟期于子小功不得与子娶妻若于子期于父小功亦不得娶妻知今皆据壻之父而言若然已父昆弟于子为小功而言此三族已与子为服期者据大判而言耳】杂记大功之末可以冠子嫁子【贾疏引杂记者见大功之末既葬则可以嫁子娶妻经云三族不据之矣】　贾氏公彦曰申重也谓前纳采以后每度重受主人之命也云三族不虞使请吉日者今将成昏须及吉时但吉凶不相干若值凶不得行吉礼故及今吉时使某请吉日以成昏礼也存疑敖氏继公曰族有亲者之称三族谓从父从祖从曾祖之亲也从父之亲齐衰大功也从祖之亲小功也从曾祖之亲缌麻也丧服不止于此但举三者言之耳有凶服则废嘉礼故欲及今之吉也或曰三族谓父母妻之族
　　案壻女若壻女之父四者一有期服俱辍昏礼记辞三族不虞举壻家以见女家也期服逾年辍昏而女父大功之末可以嫁子男父小功之末可以取妇子小功之末而非父之齐衰大功亲或父之齐衰大功亲而父不在者则可以取妻唯本自期服而降者则不可据杂记推之如此疏言大功之末可以嫁子取妻举大概耳古者有丧则废祭虽缌犹然而圣人制为此法者盖以男女两族功缌纷繁不稍通变则废礼失时者必多不言缌者三月而除统于小功之末也敖氏以期功缌为三族不如注止据期服而义已赅
　　对曰某既前受命矣唯命是聴
　　正义郑氏康成曰前受命者申前事也
　　曰某命某聴命于吾子
　　正义郑氏康成曰曰某壻父名也
　　对曰某固唯命是聴曰某使某受命吾子不许某敢不告期曰某日
　　正义郑氏康成曰某吉日之甲乙【贾疏谓以十日配十二辰若甲子乙丑丙寅丁卯之类】　敖氏继公曰曰某日堂上致命之辞也其上则皆摈者所者也
　　对曰某敢不敬须
　　正义郑氏康成曰须待也　敖氏继公曰此乃主人堂上受命时语也
　　凡使者归反命曰某既得将事矣敢以礼吿
　　正义郑氏康成曰告礼所执脯【贾疏上礼宾宾皆北面取脯降授从者故知礼是所执脯也】　敖氏继公曰礼即女家所受纳采问名之类是也
　　主人曰闻命矣
　　正义敖氏继公曰命谓使者之言也
　　右记五礼之辞
　　父醮子
　　正义郑氏康成曰子壻也醮之礼如冠醮与其异者于寝尔【贾疏知醮子不在庙者若在庙则应筵于户西右几布神位今不言在寝可知也】敖氏继公曰醮之者重昏礼也亦母荐焉不醴者变于遣女之礼
　　案醮子为亲迎之始事亲迎之后必三月而后入庙则方娶未敢必其克承宗事也又此礼兼有父庶无祢庙者醮子于寝使得伸父之尊也先儒或疑醮子为在庙者非也
　　命之曰往迎尔相承我宗事【相息亮反】
　　正义郑氏康成曰相助也宗事宗庙之事　敖氏继公曰父命之亦当在筵前北面之时
　　余论吕氏大临曰君子之祭也既内自尽又外求助昏礼是也醮子曰承我宗事诗有采蘩采苹皆以承先祖共祭祀为不失职
　　勗帅以敬先妣之嗣若则有常【朂许玉反】
　　正义郑氏康成曰朂勉也若犹女也勉帅妇道以敬其为先妣之嗣【贾疏谓妇人入室使之代姑祭也】女之行则当有常深戒之诗云太姒嗣徽音【贾疏大雅思齐篇】　敖氏继公曰此言夫妇之闲不可不敬然夫倡则妇随故汝当勉帅之以敬谓以身先之也彼能敬则尽妇道而可以嗣续我先妣之事矣既又戒之使常敬也
　　案记云妻也者亲之主也敢不敬与妇能敬且顺则久而有恒矣姑在而云嗣先妣者以其昭穆当也存疑荀氏况曰亲迎之礼父南面而立子北面而跪醮而命之　吕氏坤曰醮礼主人西向壻南向案二说不同惟敖氏云父命之当在筵前北面之时畧如冠醴子之仪似有依据
　　子曰诺唯恐弗堪不敢忘命
　　正义敖氏继公曰堪任也唯恐不任帅以敬之事盖谦恭之辞子既对乃拜受觯
　　右记父醮子辞
　　宾至摈者请对曰吾子命某以兹初昏使某将请承命对曰某固敬具以须
　　正义郑氏康成曰宾壻也命某壻父名兹此也将行也使某行昏礼来迎【贾疏使某者是壻名】　敖氏继公曰壻家告期而宾乃云吾子命之者不敢自专若受命于妇家然期自壻家出而妇家许之虽以为妇家之命亦可也
　　案将者将其礼事承命者承授女之命嘉礼必称父命见有所禀承也
　　父送女命之曰戒之敬之夙夜毋违命【注古文毋为无】
　　正义郑氏康成曰夙早也夙起夜卧命舅姑之教命敖氏继公曰此即正衣若筓之语也夙夜举一日
