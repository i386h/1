<!-- { "loadSidebar": true } -->
　　正义郑氏康成曰茵在抗木上陈器次而北也　贾氏公彦曰茵非明器而言之者以器从茵乡北爲次第故也　敖氏继公曰茵之下有抗席抗木唯言茵者指其可见者言也
　　苞二
　　正义郑氏康成曰所以裹遣奠羊豕之体【贾疏下文既设遣奠乃云苞牲取下体故知苞二所以裹奠】
　　筲三黍稷麦
　　正义郑氏康成曰筲畚种类也【贾疏旧说畚以盛种故云畚种此筲与畚俱盛种同类故举以爲况】其容盖与簋同一觳【贾疏考工记瓬人爲簋实一觳觳斗二升此筲与簋俱盛黍稷故约同之】
　　罋三醯醢屑幂用疏布【罋乌贡反注今文幂皆作密】
　　正义郑氏康成曰罋瓦器其容盖亦一觳【贾疏聘礼记致饔饩云罋十二升此罋约同之】屑姜桂之屑也内则曰屑桂与姜
　　甒二醴酒幂用功布皆木桁久之【桁户郎反又户庚反一户盎反久郑读爲灸敖读如字注古文甒皆作庑】
　　正义郑氏康成曰甒亦瓦器桁所以庪苞筲罋甒也每器异桁【李氏如圭曰言皆知异桁】　孔氏颖达曰桁以木爲之置于地所以庪罋甒也　敖氏继公曰谓皆以桁久之也久说见上篇
　　案凡酒稻爲上黍次之粱又次之杂记云醴者稻醴也则此醴酒盖用其上者
　　存疑郑氏康成曰久当爲灸谓以盖案塞其口案敖氏以木桁爲久之之物所以着苞筲罋甒之底而使之平也参观上篇重鬲久法其说似爲得之罋甒既幂之宜无庸更塞其口矣
　　用器弓矢耒耜两敦两杅槃匜匜实于槃中南流【敦音对杅音于匜音移注今文杅爲桙】
　　正义郑氏康成曰此皆常用之器也杅盛汤浆槃匜盥器也流匜口也　敖氏继公曰耒耜田器也耜以起土耒其柄也此有爵矣乃以耒耜爲用器爲其有圭田故也孟子曰卿以下必有圭田圭田者主人所亲耕以共祭祀之斋盛者也
　　无祭器
　　正义郑氏康成曰士礼略也大夫以上兼用鬼器人器也【贾疏明器鬼器也祭器人器也】　敖氏继公曰祭器尊唯尊者乃得用之郑氏以此士丧礼无祭器故意大夫有之然亦未有以见其必然若天子诸侯则固宜有之矣
　　有燕乐器可也
　　正义郑氏康成曰与宾客燕饮用乐之器也　贾氏公彦曰乐器升歌有琴瑟庭中有特县云可者许其得用也　敖氏继公曰如琴瑟之类是也檀弓云琴张而不平竽笙备而不和有钟磬而无簨簴其此之谓与云可亦不必其用之也
　　役器甲胄干笮【笮菑赫反】
　　正义郑氏康成曰此皆师役之器甲铠胄兜鍪干楯笮矢箙　贾氏公彦曰上用器有弓矢此无弓矢者示不用也下记云荐乘车鹿浅幦干笮革靾者是魂车所载象生者与此干笮别
　　余论敖氏继公曰笮不属用器乃属役器岂以有师役方用之乎
　　燕器杖笠翣【翣师插反】
　　正义郑氏康成曰燕居安体之器也笠竹盖也【贾疏竹青之皮】翣扇　贾氏公彦曰杖所以扶身笠所以御暑翣所以招凉皆燕居用之
　　通论李氏如圭曰周官大丧司弓矢共明弓矢司兵廞五兵眂了廞乐器典庸器廞笋簴笙师镈师籥师司干竝廞乐器及葬奉而藏之又乐师凡丧陈乐器则帅乐官
　　案巾车设遣车廞之行之车仆廞革车司常建廞车之旌及葬如之校人饰遣车之马及葬埋之皆共明器者也此篇无一及焉则郑氏谓士无遣车信矣右陈器
　　总论荀氏况曰具生器以适墓象徙之道也略而不尽貌而不功趋舆而藏之明不用也象徙道又明不用所以重哀也　刘氏熙曰送死之器曰明器神明之器异于人也
　　余论朱子答明器之问曰礼既有之自不宜去然亦更在斟酌今人或全不用也　又曰苞筲罋以盛羊豕五谷酒醯醢虽古人不忍死其亲之意然实非有用之物且脯肉腐败生虫聚蚁尤爲非便虽不用可也
　　彻奠巾席俟于西方主人要节而踊
　　正义郑氏康成曰巾席俟于西方祖奠将用焉　贾氏公彦曰此彻迁祖奠者爲将还车更设祖奠也敖氏继公曰彻者由东方当柩车之南折而西至柩车之西南折而北东面而彻奠既彻至西方折而南乃由重南东也要节者东方西乡时丈夫踊既彻西方南乡时妇人踊由重南东时丈夫踊也此时彻奠辟还柩也不改设亦以无俎也
　　正义郑氏康成曰要节者来象升丈夫踊去象降妇人踊彻者由明器北西面既彻由重南东不设于序西南者非宿奠也宿奠必设者爲神冯依之久也案注谓明器在重北故彻者由其北而西其实明器在陈涂之东非彻者所经也有宿奠而不改设者常日之夕奠是也有非宿奠而改设者彻朔奠设于外如于堂爲将夕奠故也敖氏析矣
　　袒
　　正义郑氏康成曰爲将祖变
　　商祝御柩
　　正义郑氏康成曰亦执功布居前爲还柩车爲节【贾疏谓居柩车前郤行以爲还车者节度】
　　案啓柩之初商祝拂柩用功布此注云亦亦者亦拂柩也
　　乃祖
　　正义郑氏康成曰还柩乡外爲行始【贾疏辕乡外也祖者始也】案还柩不嫌以足向祖者庭与堂其地别也距室则逺矣
　　踊袭少南当前束
　　正义郑氏康成曰主人也【贾疏前袒是主人此袭亦是主人】柩还则当前束南【贾疏车未还之时当前束近北今还车亦当前束少南】　敖氏继公曰不言主人者可知也此踊袭皆于故位既则少南也主人柩东之位皆当前束载时前束在北及还柩则在南故少南以当之然则柩车虽还亦不离其所也
　　案还柩车之时主人当郤行而东稍逺以辟还柩既则复于故处踊袭乃少南焉众主人堂下直东序西面自若
　　妇人降即位于阶间
　　正义敖氏继公曰柩已还而首南乡妇人乃得即位于其北位亦当西上妇人不位于车西恐妨宾客之行礼者也
　　存疑郑氏康成曰爲柩将去有时也位东上【贾疏堂上时妇人在阼阶西面统于堂下男子今柩车南还男子在车东故妇人降亦东上统于男子也】
　　案妇人降由阼阶以次而西行则西上是也柩亦明旦行则妇人降节非爲柩将去也柩既降本应从降但未祖则不宜立于尸首故稍俟耳注盖未确凡行列从无男子妇人相统之法
　　存异贾氏公彦曰妇人不乡车西者以车西有祖奠故辟之在车后
　　案凡奠皆在尸右柩初降时北首降奠当前束则奠在西也及祖而还车柩南首矣下云乃奠如初谓设祖奠于柩车之东亦当前束也疏误
　　祖还车不还器【还音旋下竝同陆音患】
　　正义郑氏康成曰祖有行渐车亦宜乡外也器之陈自已南上　敖氏继公曰不还器者以陈之之时西南上已见行意也必云不还器者嫌车与重皆还此亦宜如之也
　　案此车即所荐之乘车道车槀车也荐时北辀还时南辀还车者欲其与柩车同乡也器陈时已南上故不须更还
　　祝取铭置于茵
　　正义郑氏康成曰重不藏故于此移铭加于茵上【贾疏重不入圹拟埋于庙门左茵是入圹之物铭亦入圹之物故置于茵也】　敖氏继公曰铭之在重其面外乡与重之乡背异故将还重则彻之亦以是时可以不用铭也置于茵者当与之同入圹
　　案此取铭者亦周祝也
　　通论贾氏公彦曰士无廞旌唯有乘车所建摄盛之旜幷此铭旌而已大夫以上有廞旌通此二旌则备三旌也
　　二人还重左还
　　正义郑氏康成曰重与车马还相反由便也　敖氏继公曰车马西上宜右还重一而已宜左还皆由便也二人还之则凡举之亦二人矣重之乡背不必与柩同但因还柩之节而并还之也
　　案左还自北而东转乃南乡也经于重言左还故知车右还也然则柩车亦右还矣
　　布席乃奠如初主人要节而踊
　　正义郑氏康成曰柩车已祖可以爲之奠也是之谓祖奠【贾疏下记云祝馔祖奠于主人之南是谓之祖奠】　敖氏继公曰记云祝馔祖奠于主人之南当前辂北上巾之谓此时与如记所云则是布席于柩东少南东面而奠于其东也柩已南首故奠于此亦奠于尸东之意也布席于柩西则北上柩东则南上与初大敛时举鼎以下之仪也是虽所奠异处而面位则同故以如初之奠者之来由东方当前辂而西既奠则由柩北而西亦由重南而东反于其位矣要节而踊谓奠者于东方西乡时丈夫踊西方南乡时妇人踊由重南东丈夫踊也
　　案柩南首奠者自西而东无由首之嫌者以有重爲之隔也
　　存异贾氏公彦曰祖奠既与迁祖奠同车西人皆从车而来则此要节而踊一与迁祖奠同
　　案堂上柩北首则奠在柩西初载降奠同之既祖柩南首则奠在车东矣焉得同乎疏失之
　　荐马如初
　　正义郑氏康成曰柩动车还宜新之也
　　宾出主人送
　　案宾入爲祖也主人入袒时宾亦入矣方出而旋入者礼更端也祖讫乃出主人出庙门拜送之
　　右祖
　　有司请葬期
　　正义郑氏康成曰亦因在外位时【贾疏亦者亦丄请啓期请祖期皆因在外位时也】
　　入复位
　　正义郑氏康成曰主人也　敖氏继公曰复柩东之位
　　通论郑氏康成曰自始死至于殡自啓至于葬主人及兄弟恒在内位【贾疏始死未小敛以前位在室中尸东小敛后位在阼阶下啓殡柩既入祖庙位亦在阼阶下皆内位也】
　　案既殡主人丧次在寝门外则外位也自朝夕哭奠外皆居之啓殡则棺露与未殡时同主人不可离尸柩故恒在内位非拜送宾则不出也
　　右请葬期

　　钦定仪礼义疏卷二十九
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷三十
　　士丧礼下第十三之二
　　公赗纁束马两【赗敷瓮反】
　　正义郑氏康成曰公国君也赗所以助主人送葬也【贾疏两小传皆云车马曰赗施于生及送死者故云助主人送葬者也】两马士制也【贾疏两马士在家常乗之法其出使若征伐则乗驷马大夫以上则常乗驷马也】春秋传曰宋景曹卒鲁季康子使冉求赗之以马曰其可以称旌繁乎【贾疏哀二十三年左氏传彼注云景曹宋元公夫人景公之母小邾女曹其姓季桓子之外祖母也穪举也繁马饰繁缨也引之者证赗马助人之事】　庾氏蔚之曰赗马欲以共驾魂车也　敖氏继公曰国君以马币礼于其臣者唯此耳君赗之乃用两马者如其驾荐车之数也　李氏如圭曰书传云士饰车骈马
　　摈者出请入告主人释杖迎于庙门外不哭先入门右北面及众主人袒
　　正义郑氏康成曰尊君命也【敖氏继公曰释杖出迎及袒者尊君命也】众主人自若西面【贾疏众主人不迎賔明自若常位柩东西面可知】
　　案众主人位在阼阶下西面疏云柩东者大槩之辞耳
　　马入设
　　正义敖氏继公曰设于西方也杂记言诸侯相赗之礼云上介赗陈乗黄大路于中庭则此赗马其亦中庭与设于此者变于吉也吉时参分庭一在南存疑郑氏康成曰设于庭在重南【贾疏马是庭实故设于庭以庭实皆三分庭一在南设之又重北陈明器不得设马也】
　　案下文宾奉币由马西则马当近堂涂设之凡嘉礼宾礼设庭实皆参分庭一在南防礼宜异敖氏援杂记定之当已若在重南是更不及参分之一也明器不当重北上已言之马亦无设于重北之法也有马无车盖赗士之礼然与赗大夫之防容有车
　　宾奉币由马西当前辂北面致命【辂音路】
