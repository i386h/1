<!-- { "loadSidebar": true } -->
　　正义郑氏康成曰摈者上摈也【贾疏上相礼者皆上摈】入告公以宾执圭将致其聘命圭贽之重者辞之亦所以致尊让也【贾疏致尊让乡饮酒义文】　敖氏继公曰辞之者以其礼大崇也此辞亦礼辞耳宾对则摈者复入告而出纳宾也　贾氏公彦曰文十二年左氏传秦伯使西乞术来聘襄仲辞玉宾对曰不腆敝器不足辞也此辞对之事
　　存疑贾氏公彦曰注圭贽之重者大宗伯职以玉作六瑞君之所执又云以禽作六贽臣之所执总而言之皆是贽但君之所执为贽之重者
　　案上注引玉人文瑑圭璋璧琮以覜聘则臣出聘不以六瑞之圭但用瑑之者耳而此疏乃以大宗伯之六瑞当之是直以聘卿所执者为信圭躬圭之等误矣朱子诂论语执圭亦沿其失也
　　纳宾宾入门左
　　正义敖氏继公曰宾此时犹待纳而后入以其臣也郑氏康成曰公事自闑西【贾疏玉藻文】
　　介皆入门左北面西上【注今文无门】
　　正义郑氏康成曰随宾入也介无事止于此　敖氏继公曰玉藻君入门介拂闑大夫中枨与闑之闲士介拂枨言朝君之仪也此聘宾入自闑西则上介亦由枨闑之闲士介亦拂枨矣司仪职曰及庙门惟君相入亦与此异
　　存疑贾氏公彦曰司仪职云诸公之臣相为国客及将币每门止一相及庙惟君相入客臣也相不入矣此介皆入不同者郑彼注云絶行在后耳非竟不入庙也又君相入者谓前相君礼须入故言之臣相不前相礼故不言入其实皆入与此同也
　　案二经毎有不同而必欲牵合所以滋缪此亦说经之一病也介宜入门当以此经为正
　　三揖
　　正义郑氏康成曰君与宾也　敖氏继公曰于宾入门左而揖参分庭一在南而揖又皆行至参分庭一在北而揖是三揖也宾至西方之中庭公乃与之偕行　贾氏公彦曰公先在庭宾既入门至将曲揖宾既曲北面又乡主君揖二者主君皆向宾揖之再揖讫主君东面乡堂涂北行当碑乃得宾主相乡而揖非谓宾入门时主君更至内霤相近而揖也
　　案三揖之节注疏及敖氏说竝见士冠礼而敖氏为长此亦无异而主君先立中庭则前二揖与偕行者不同也贾义盖谓公立于中庭于宾入门将曲及既曲北面二者之揖皆仍立故处而揖之不必迎于门内霤而揖耳堂涂在公所立之东故疏云主君东面乡堂涂北行
　　至于阶三让
　　正义郑氏康成曰让升　敖氏继公曰公必让升者宾之也
　　公升二等宾升西楹西东面
　　正义敖氏继公曰公升二等宾乃升臣也下云公左还北乡则此时公升堂西乡可知西楹西言其东西节也当在楹西少北　郑氏康成曰宾东面与主君相乡
　　存疑郑氏康成曰先宾升二等亦欲君行一臣行二【贾疏诸侯阶有七等公升二等在上仍有五等而得云君行一臣行二者君行少臣行多大判而言】案君行一臣行二亦假借之辞非的义也
　　摈者退中庭
　　正义郑氏康成曰向公所立处【贾疏与君立中庭处同】　敖氏继公曰至是而退立于中庭则是向者从公而立于阶下矣凡公与宾为礼摈者皆赞之
　　宾致命
　　正义郑氏康成曰致其君之命
　　公左还北乡【还音旋乡许亮反下竝同】
　　正义郑氏康成曰当拜　贾氏公彦曰公升受宾致命时西乡以左手乡外廻身北面
　　摈者进公当再拜
　　正义郑氏康成曰进阼阶西当释辞于宾相公拜也拜拜贶也拜惠赐也【贾疏拜贶出聘义彼云北面拜贶拜君命之辱是也】　敖氏继公曰必退乃进者礼以变为敬公必待摈者进之然后拜尊者之礼尚多仪也下放此左还乃当则公向者亦当东楹少北矣以此见宾立之处必不正在楹西也此拜为将受玉
　　案摈者进为公相礼或释辞但在堂下而不升堂所谓卿摈由下也
　　宾三退负序
　　正义郑氏康成曰三退三逡遁也　敖氏继公曰与尊者授受于堂礼重故其仪如此公再拜之闲宾凡三退见其顷刻不敢安也三退则负序而立矣此拜虽非为己然犹不敢自安若是敬之至也
　　存疑郑氏康成曰不言辟者以执圭将进授之　贾氏公彦曰司仪职云诸公之臣相为国客及将币客登拜客三辟授币注云三辟退负序也彼诸公之臣朝聘之礼与侯伯之卿聘于邻国之礼少异故也案此所言受玉之仪即司仪职所言授币也此云三退即周官三辟一也郑氏殊之支已贾氏又以三辟三退为诸公之臣侯伯之臣之别不益自生荆乎
　　公侧袭受玉于中堂与东楹之闲
　　正义郑氏康成曰侧犹独也言独见其尊宾也佗日公有事必有赞为之者【贾疏大射仪云公卒射小臣止赞袭是赞为之也】中堂南北之中也【贾疏凡庙屋皆五架栋南北皆有两架栋北一架下有璧开户栋南一架谓之则北有二架南有一架今于当北面拜讫乃更前北侵半架于南北之中乃受玉】东楹之闲亦以君行一臣行二【贾疏两楹之闲为中今乃于东楹之闲更侵东半闲故云君行一臣行二也】　敖氏继公曰袭不着其所是于拜处为之也此受玉之仪公西面宾东面授也东楹之闲四分楹闲一在东也凡堂上授受贽币之礼敌者则在两楹之闲主人尊则于东宾尊则于西又皆以逺近为差此聘君于主君其尊同聘君之命宜降于主君一等故使者就主君于东楹之闲而授玉也中堂者其凡授受贽币者南北之节与
　　案君行一臣行二此稍近之以君行迟而臣行疾故君行少而臣行多也上文公揖入立于中庭又公升二等宾升亦以此为言则不类矣
　　存异郑氏康成曰凡袭于隐者公序坫之闲可也【贾疏士丧礼小敛主人袒于户内袭于序东丧礼遽于事尚袭于序东况吉事乎明知袭于隐者也序东谓堂东地上此则公在堂上堂东南角为坫郑以意斟酌隐处无过于序东坫西故云可也】
　　案宾礼之袭与裼对言礼事以裼为常执特逹之圭璋乃袭耳丧礼之袭与袒对言以袭为常袒所以致哀且或有劳事也二者下可以相况若射礼之袒袭又与丧事不同当射事则袒既事则袭此则虽裼亦谓之袭也聘之裼袭俄顷之闲耳序坫之闲何取焉
　　摈者退负东塾而立
　　正义郑氏康成曰反其位无事
　　宾降介逆出宾出
　　正义郑氏康成曰逆出由便宾出聘事毕　李氏如圭曰逆出后入者先出
　　公侧受宰玉
　　正义郑氏康成曰授于序端使藏之【贾疏下文公升侧受几于序端知此亦授于序端也】　敖氏继公曰授玉于上公尊也下放此公受玉时亦垂缫宰既受之则屈缫矣
　　裼降立【裼防益反注古文裼皆作赐】
　　正义郑氏康成曰裼者免上衣见裼衣【贾疏玉藻注云袒而有衣曰裼谓袒衿前上服见裼衣也】凡当盛礼者以充羙为敬【贾疏玉藻云执玉龟袭是也】非盛礼者以见羙为敬【贾疏玉藻云君在则裼尽饰也是也】礼尚相变也玉藻曰裘之裼也见羙也又曰麛裘青豻褎绞衣以裼之论语曰素衣麛裘皮弁时或素衣其裘同可知也裘者为温表之为其防也寒暑之服冬则裘夏则葛凡袒裼者左【贾疏吉凶皆袒左士丧礼主人左袒檀弓吴季札左袒右还其封大射亦左袒若受刑则袒右觐礼侯氏袒右是也】降立亦于中庭　敖氏继公曰裼者偏免上衣而见裼衣也朝祭之衣以裼为常故当盛礼则袭以为敬而盛礼毕则裼而复其常也凡裼衣不必与上衣同色　贾氏公彦曰凡服四时不同假令冬有裘衬身禅衫有襦襦上有裘裘上有裼衣裼衣之上又有上服皮弁祭服之等若夏以絺绤絺绤之上有中衣中衣之上复有上服皮弁祭服之等若春秋二时则衣袷褶袷褶之上加以中衣中衣之上加上服也
　　存疑贾氏公彦曰郑引玉藻论语谓裼衣君臣亦有异时诸侯与其臣视朔与行聘礼皆服麛裘但君麛裘麛褎臣麛裘青豻褎而同以素衣为裼若聘礼君臣衣同用麛裘但主君则用素衣为裼使臣则用绞衣为裼是以郑总云皮弁时或素衣其裘同可知也案近身有襦襗襦襗之上冬裘夏春秋以茧褶此因气候之寒暑温凉而异者也以裘言之裘上有裼衣裼衣上有袭衣袭衣即朝服皮弁服冕服之等所谓上服也曲礼孔疏谓袭衣上有常着之服如皮弁之属则多一衣矣玉藻羔裘豹饰缁衣以裼之狐裘黄衣以裼之此裼衣与裘同色者也君衣狐白裘锦衣以裼之君子青裘豹褎绡衣以裼之麛裘青豻褎绞衣以裼之此裼衣与裘不必同色者也不必与裘同色则亦不必与上衣同色矣然则上衣固与裘同色者与如缁衣羔裘朝服也素衣麑裘皮弁服也缁衣素衣皆上衣上衣即袭衣也然则论语所云固指袭衣而兼言裼衣者与裘外必备此二衣而裼衣比之袭衣为华观于锦衣绡衣绞衣者足以徴之矣玉藻尸袭执玉龟袭吊则袭无事则裼袭裘不入公门是则礼法之场以裼为常其或袭者有为为之耳古人礼服皆直领而对襟唯当膺左右各余一寸以为衽衽则以左掩右掩之则袭也开而折于左露其裼衣则裼矣故一裼一袭可以俄顷为之也裼衣盖亦对襟者衣裘则毛之文采闲露于当膺之闲与裼衣同为见羙若不衣裘则但以裼衣为羙而不及其里矣然则贾氏所云中衣者即指裼衣言之非白布之中衣与长衣深衣为类者也或言裼袭祗以裘言之而无此然则当夏月而聘将废裼袭之仪乎抑亦衣裘乎不可通矣或又言裼衣上加深衣曰袭不加深衣曰裼无论白布之衣不可以为国君与卿之聘服即其衣之外必有二带又有韎韐系焉受玉授玉俄顷之闲又无赞之者其何以旋服而旋说邪
　　右行聘礼
　　总论杨氏复曰裼袭是一事垂缫屈缫是一事不容混合为一方其始受君命贾人取圭垂缫以授宰宰执圭屈缫授使者使者受圭垂缫受命讫以授上介上介授圭屈缫以授贾人是时授受凡四易手有垂屈之文而无裼袭之礼也及至主国行聘礼宾在庙门之外贾人取圭垂缫授上介上介不袭屈缫以授宾是亦有垂屈之文而无裼袭之礼也逮夫主宾升堂宾乃袭执圭公亦袭受玉于中堂与东楹之闲及公授宰玉而后裼降立是唯主宾授受则袭此时曽不见垂屈之文焉聘礼既毕君使卿还玉于馆既归反命于公使者执圭垂缫北面上介执璋屈缫立于其左又有垂屈之文而无裼袭之礼盖圭聘礼之重也主宾授玉于中堂与东楹之闲礼之正也方其受于贾人授于上介及归而授于宰祗是受命复命之礼取玉藏玉之仪故但垂屈相变以彰其文主宾授受于中堂与东楹之闲斯为聘礼之正故乃裼袭相变以昭其重以玉为聘礼设故也两义不同各有其宜自郑氏始差熊氏皇氏从而傅防之而经意始汨然经文粲然岂得而终汨之邪
　　摈者出请
　　正义敖氏继公曰请即所谓请命也
　　存疑郑氏康成曰不必宾事之有无
　　案聘享相将摈者主相礼故出请事而入告乃出许焉不可听宾之自入而不请也如谓不必宾事之有无则防于诈矣
　　宾裼奉束帛加璧享摈者入告出许
　　正义敖氏继公曰璧降于圭故裼而奉之以行礼许之既受其大则不必辞其细也宾出则裼矣言于此者亦因事见之其辞盖如纳宾　郑氏康成曰许受之
　　庭实皮则摄之毛在内内摄之入设也【摄之渉反下同】
