<!-- { "loadSidebar": true } -->
　　案此则畿外诸侯将有祭祀之事与羣臣射以择士所射之大侯也大射礼大侯九十大侯者熊侯也谓之大者与天子大侯同九十弓也畿内诸侯近尊不得同于天子三侯但射二侯而已畿外诸侯逺尊故得申也然三侯之数虽同天子不嫌于逼上者天子三侯则虎侯熊侯豹侯诸侯不得用虎侯而以熊侯卿大夫士不得用熊侯豹侯而用糁豻二侯于其皮别之而等威已辨也侯中丈八尺鹄六尺躬舌准中

　　类推见前说



　　案此即畿外诸侯选士时卿大夫所射之糁侯也大射礼云参七十注云参读曰糁糁杂也杂侯者豹鹄而麋饰以豹尊于麋明以豹爲鹄以麋为饰耳不纯用豹麋者下天子之卿大夫故也侯道七十弓侯中丈四尺鹄方四尺六寸大半寸余并与天子熊侯同

　　案此则畿外诸侯选士时诸侯之士所射之豻侯也大射礼云干五十注云干读曰豻豻野犬也以豻皮方制为鹄亦以豻皮饰侯侯道五十弓侯中一丈鹄方三尺三寸少半寸余并与天子豹侯同大射三侯俱以布为之以皮为鹄侯旁以皮饰之

　　案此燕射所张之兽侯而乡射记亦载之者天子诸侯燕射俱用乡射之礼也周礼梓人曰张兽侯则王以息燕注云息谓休农息老物与行礼于乡之意合取与民同之意也用乡射之礼者谓张侯道五十步及三耦一与乡射同也乡射记天子熊侯白质疏云白质谓以蜃灰涂之使白爲地正面画其熊之头状象其正鹄之处三分侯中而处其一画云气于其侧也弓之下制六尺六尺爲步五十步即五十弓也侯

　　中一丈鹄方三尺三寸少寸半



　　案乡射记诸侯麋侯赤质疏谓以赤涂之使赤爲地正面画其麋之头状亦画云气于其侧诸侯燕射时射此五十弓麋首之侯也

　　案乡射记大夫布侯画以虎豹疏言布侯者谓不采其地直于布上正面画虎豹头状亦画云气饰其侧卿大夫燕射时射此五十弓虎豹首之侯也

　　案乡射记士布侯画以鹿豕疏亦谓不采其地直于布上正面画鹿豕头状及云气饰其侧此则士燕射时射此五十弓鹿豕之布侯也天子燕射设熊侯诸侯设麋侯卿大夫兼射虎豹士兼射鹿豕者所谓君画一臣画二阳竒隂耦之数也自天子以下各有燕射之礼各止设一侯则君臣共射一侯也旧图说谓王燕射时王自射此五十弓熊首之侯而诸侯卿大夫士于王燕射时各射其所应射之侯是一射而张

　　数侯矣不知天子及畿外诸侯大射宾射俱张三侯畿内诸侯大射宾射俱张二侯若燕射则自天子以至于大夫士特视所主而殊其画实皆用一侯也



　　案宾射用正侯梓人职五采之侯即五正之侯也五正之侯九十弓以五采画五正先从中画朱次白次苍次黄次黑以次相尅也三分侯中正居一焉正之外画五色云气饰其侧欲画之时必先用丹采其地乃于其上画云气也凡正以朱在内为心陈氏旧图不知内方即朱乃画五正为六三正为四殊误

　　案此二正七十弓之侯亦三分侯中而正居一三正之侯去黄黑以朱青白三色充其尺寸使大如鹄而仍以三色画云气以饰其侧

　　案此二正五十弓之侯亦三分侯中正居一二正之侯又去白青直用朱緑而已还画朱緑二色云气以饰其侧疏云宾射用正侯天子九十步侯内更有七十步五十步侯畿内诸侯七十步侯内更有五十步侯畿外诸侯之九十步侯内亦更有七十步五十步侯聂氏崇义以三正为诸侯朝王所射之侯二正为卿大夫聘防于王所射之侯是就天子宾射言之未就诸侯推言之也且谓诸侯于已国射三正二正之

　　侯是第就畿内诸侯言之而未知畿外亦得用三侯也近于尊不得同逺于尊故得申与大射之义同乡射仅用二正侯尊卑殊分也



　　案决以象骨为之着于右巨指所以钩而开之者也极以朱韦为之所以韬右三指利放也三指食指将指无名指放契于此指多则痛小指短不用极旧图谓决亦以朱韦爲之似误聂氏崇义谓决着于右三指三字乃大字之讹

　　案乡射注云遂射韝也以韦爲之所以遂也其非射时则谓之拾拾敛也所以蔽肤敛衣也大射注云遂着左臂裹以遂也

　　案大射礼谓之乏射人职谓之容尔雅云容谓之防容与防皆乏之异名乃唱获者所蔽以御矢聂氏崇义曰乏似今之屏风其制从广七尺以牛革鞔漆之凡乏用革大射賔射乡射燕射等乏皆用革也

　　案周礼司弓矢掌六弓王弓弧弓合九而成规夹弓庾弓合五而成规唐弓大弓合七而成规王弧王之弓唐大诸侯之弓夹大夫之弓王弧则雕之唐大则彤之荀卿曰大夫墨弓则夹黑之可知　又案弓人职弓之长短强弱因乎人故人有上士中士下士之别则弓有六尺六寸六尺三寸六尺之制材强则徃体寡材弱则徃体多强弱中则体一

　　案矢有八枉挈杀鍭矰茀恒痹注云枉矢之属【兼挈矢】五分二在前三在后杀矢之属【兼鍭矢】三分一在前二在后茀矢之属【兼矰矢】七分三在前四在后疏云恒矢之属【兼庳矢】八分四在前四在后弓矢相配彊弓用重矢弱弓用轻矢

　　案乡射礼司马命弟子设楅疏云楅犹幅也所以承笴齐矢也以楅爲幅者义取若布帛有边幅整齐之意下记云楅长如笴博三寸厚寸有半龙首其中蛇交韦当楅髤注云两端爲龙首中央爲蛇身相交髤赤黒漆旧图云楅长三尺有足　陈氏祥道曰楅两端龙首所以限矢也其中蛇交所以安矢也韦当所以分矢也

　　案乡射礼云视算又曰敛算实八算于中记曰箭筹八十长尺有握人四算一偶八算其数无常随偶多少筹八十姑据十偶而言也筹尺有握握四指也一指一寸是尺有四寸也中巳髙尺有二寸聂氏旧图谓算长尺二寸是仅与中齐矣似误

　　案乡射礼射于榭用鹿中乡射记曰鹿中髤前足跪凿其背容八算注云前足跪者象教扰之兽受负也疏云服不氏教扰猛兽有堪受负有不合受负者若今駞受负则四足俱屈又投壶礼孔疏云中之形尅木为之状如鹿兕而伏凿背盛算旧图云士之中长尺二寸首髙七寸背上四寸穿之容算深尺二寸

　　案乡射礼大夫射于庠用兕中注云庠之制有堂有室旧图云兕似牛一角

　　案乡射记云君国中射则皮树中注云国中城中也谓燕射也皮树兽名疏云知城中是燕射者以下有賔射大射不在国故知是燕射也张镒云皮树人面兽形卿大夫亦有燕射然惟君有射于国中臣不习武事于君侧卿大夫士燕射则必就于郊学与

　　案乡射记君射于郊则闾中盖大学在郊诸侯若于大学中大射则用闾中也记注云闾兽名如驴一角或曰如驴歧蹄

　　案乡射记君射于境则虎中疏云君与邻国射则賔射也以其主君有送賔之事因送则射

　　案大射礼注云次若今更衣处即所设之帷幄也故周礼幕人掌帷幕幄帟掌次射则张耦次后郑以耦次在洗东又幕人职注云在旁曰帷在上曰幕幕或在地展陈于上帷幕皆以布爲之四合象宫室曰幄帟则幕与幄中坐上承尘也幄帟皆以缯爲之贾释云帷在下幕在上共为室幄帟又在帷幕内设之也

　　案聂氏崇义曰射物在楹间若丹若墨而午画之从者长三尺横者曰距随长尺二寸言距随者谓先以左足履射物东头为距后以右足来合而南面并立曰随疏云一从一横曰午如十字即午字之所取象也

　　案乡射礼记云楚扑长如笴【三尺】刋本尺又曰射者有过则挞之注云刋其可持处扑刑器司射常佩之书曰扑作教刑

　　钦定仪礼义疏卷四十三
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷四十四【礼器图四】

<经部,礼类,仪礼之属,钦定仪礼义疏,卷四十四 礼器图四>
<经部,礼类,仪礼之属,钦定仪礼义疏,卷四十四 礼器图四>
　　案仪礼丧服斩衰裳苴绖杖绞带冠绳缨菅屦者传曰斩者何不缉也苴麻者麻之有蕡者也苴绖大搹左本在下去五分一以为带绞带者绳带也冠绳缨条属右缝冠六升外毕锻而勿灰菅屦者菅菲也外纳礼记闲传曰斩衰何以服苴苴恶貌也所以首诸内见诸外故斩衰貌若苴又曰斩衰三升檀弓县子曰三年之丧如斩左传叔向曰孤斩焉在衰绖之中盖貌以表心服以表貌斩在服则心如斩可见也衰裳者丧服记曰凡衰外削幅裳内削幅幅三袧疏谓削幅者缝之边幅外者向外内者向内也袧者谓辟两侧空中央也为裳之法前三幅后四幅幅皆三辟襵之也衰前有衰后有负版左右有辟领有袂中为阔中下有衽孝子哀戚无所不寓也苴绖杖一苴冒三者谓以苴色之麻为苴绖腰绖及杖也绖者实也以明忠实之心也绞带者绞麻为绳作带也冠绳缨者谓绞牡麻为绳以一条绳围之两相交过缀为武垂其余为缨而相连属盖冠与武共材也右缝者冠之三辟积其缝皆向右也外毕者冠之前后皆从武下出向外而反缝之也案丧服制度皆法吉服为之但吉服则以冠为本而衣与裳因之丧服则以衰为本而冠与裳因之耳

<经部,礼类,仪礼之属,钦定仪礼义疏,卷四十四 礼器图四>
<经部,礼类,仪礼之属,钦定仪礼义疏,卷四十四 礼器图四>

　　案仪礼丧服疏衰裳齐牡麻绖冠布缨削杖布带疏屦三年者传曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也闲传曰齐衰貌若枲又曰齐衰四升五升六升盖降服四升正服五升义服六升也敖氏继公曰牡麻者无实之麻也牡麻比苴为善故齐衰以下之绖用之此绖右本在上以见其不以本为缨而缨亦在其左也其制屈一条绳自额上而后交于项中一端垂于左下而为缨一端止于右上而前乡其不缨者则左端不垂而在上为异耳冠布缨之制与绳缨同齐斩不言布此缨带言布者对斩衰缨带用绳言也　又案自疏衰裳至缌麻衰并缉之所异者孝子独有负版辟领耳若其体制则四衰并外削幅其裳并内削幅布有麤细而体制则一故大小功缌麻之衰裳皆准此不另图

