<!-- { "loadSidebar": true } -->
　　正义敖氏继公曰佐食已献于室中故献兄弟时不与而但与其旅酬也云齿于兄弟则士之佐食亦其兄弟明矣
　　右记宗人佐食献旅之次
　　尊两壶于房中西牖下南上
　　正义郑氏康成曰爲妇人旅也其尊之节亚西方【贾疏亦先尊东方经云尊两壶于阼阶东西方亦如之西方是宾以其男子故在前设尊此处爲房中妇人设尊故知亚次西方】　敖氏继公曰两壶皆酒南上者以其先酌在南者与
　　案房内设两壶一爲内宾一爲宗妇也两壶皆酒而云南上者尊内宾下云内宾立于其北则壶在西牖下之南
　　内宾立于其北东面南上宗妇北堂东面北上
　　正义郑氏康成曰二者所谓内兄弟内宾姑姊妹也【贾疏姑姊妹宾客之类】宗妇族人之妇其夫属于所祭爲子孙或南上或北上宗妇宜统于主妇主妇南面北堂中房而北【贾疏房中以北爲北堂】　敖氏继公曰内宾立于尊北记者盖取尊爲节而见其位之所在耳其实内宾之位已定于未设尊之先
　　主妇及内宾宗妇亦旅西面
　　正义郑氏康成曰西面者异于献也男子献于堂上旅于堂下妇人献于南面旅于西面内宾象众賔宗妇象兄弟其节与其仪依男子也主妇酬内宾之长酌奠于荐左内宾之长坐取奠于右宗妇之少者举觯于其长妇亦如之内宾之长坐取奠觯酬宗妇之长交错以辩宗妇之长亦取奠觯酬内宾之长交错以辩内宾之少者宗妇之少者各举觯于其长并行交错无算其拜及饮者皆西面于主妇之东南【贾疏不背主妇又得邪角相向】　敖氏继公曰此旅酬之仪虽与在庭者略同然亦不能无少异主人旣酢内兄弟主妇则酬内宾之长酌奠于荐左内宾之长坐取之奠于右及兄弟举旅之时内宾之长亦取奠觯以酬主妇主妇以酬次内宾次内宾以酬宗妇之长亦交错以辩内宾宗妇之少者又各举觯于其长以爲无算爵始亦交错以辩皆不拜略如鄕射无算爵之仪然则房中之篚其实一爵三觯与
　　案房中相酬之仪敖说与注微不同敖氏爲密
　　宗妇赞荐者执以坐于戸外授主妇
　　正义敖氏继公曰此仪已见于经而记复注之盖备载其所闻耳
　　案重明之者见室中地窄授受者多于戸外也士虞记主人有事宗人戸外诏相上文佐食当事未至则立于戸外皆此意也
　　右记房中及宗妇赞荐之事
　　尸卒食而祭饎爨雍爨
　　正义郑氏康成曰雍孰肉以尸享祭灶有功也旧说云宗妇祭饎爨亨者祭雍爨【贾疏周官亨人其职主爨亨之事】用黍肉而已无笾豆俎礼器云爨者老妇之祭【贾疏彼注老妇先炊者也】盛于盆尊于瓶　敖氏继公曰此以尸享祭而祭灶亦见其尊尸之意牲鱼腊之爨皆谓之雍爨少牢礼曰雍爨在门东南北上
　　通论孔氏颖达曰祝融古火官之长是灶之神常祀在夏有俎及笾豆设于灶陉又延尸入奥以先炊老妇配之爨者宗庙祭后直祭先炊老妇之神在于爨灶而已所以不同
　　右记祭爨
　　宾从尸俎出庙门乃反位
　　正义郑氏康成曰宾从尸送尸也士之助祭终其事也俎尸俎也宾旣送尸复入反位者宜与主人爲礼乃去之　贾氏公彦曰大夫有宾尸者尸出宾不送以其事终于宾尸故也
　　右记宾送尸之节
　　尸俎右肩臂臑肫胳正脊二骨横脊长胁二骨短胁【臑乃报反肫同防音纯胳音格】
　　正义郑氏康成曰尸俎神俎也士之正祭礼九体贬于大夫有倂骨二亦得十一之名合少牢之体数此所谓放而不致者凡俎实之数奇脊无中胁无前贬于尊者【贾疏决少牢三脊胁俱有此但有二体】不贬正脊不夺正也【贾疏长胁亦不贬者义与正脊同】正脊二骨长胁二骨者将举于尸尸食未饱不欲空神俎【贾疏欲尸旣举脊胁犹有脊胁在不空神俎】　杨氏复曰凡牲体四肢爲贵故先序肩臂臑防胳于上然后序脊胁于下　敖氏继公曰长胁卽正胁也士之祭其俎豆之属旣贬于大夫者二其俎实之脊胁之骨又各贬其半皆降杀以两之意也
　　案脊胁比少牢杀其二比士虞则加其二隆吉祭也通论贾氏公彦曰凡俎实之数有九有七有五皆是奇数以其鼎俎奇故实数亦奇而相称　杨氏复曰牲体去两髀不升合左右两相爲十九体神俎不用左体故少牢只用右胖不合两相爲十一体特牲于右胖十一体之中不用脡脊代胁故爲九体士虞丧祭于左胖十一体之中去脡脊横脊短胁代胁故爲七体
　　肤三
　　正义敖氏继公曰特牲无肤俎故以肤附于牲俎焉三者亦贬于大夫之尸也凡肤与牲体同在尸俎者大夫五士三少牢下篇言尸之豕脀肤五是也大夫以上肤若别俎则若七若九以差而加之　郑氏康成曰爲籑用二厌饫一也
　　案注谓肤三皆有以用之但士虞不行馂礼其肤祭亦三当以敖氏之说爲正
　　通论陈氏祥道曰牛羊有肠胃而无肤豕有肤而无肠胃豕虽有肤然四解而未体折无肤豚而未成牲无肤士丧礼豚皆无肤以未成牲故也大遣奠无肤少牢四解无肤以未体折故也士虞礼肤祭三取诸左膉上郑康成曰肤胁革肉盖豕肉之美者不过胁革肉而已故礼于肤皆谓之伦肤
　　离肺一
　　正义郑氏康成曰离犹防也小而长午割之亦不提心谓之举肺
　　刌肺三【刌七本反注今文刌爲切】
　　正义郑氏康成曰爲尸主人主妇祭　敖氏继公曰祭肺或言刌或言切皆见其制也
　　鱼十有五
　　正义郑氏康成曰鱼水物以头枚数阴中之物取数于月十有五日而盈少牢馈食礼亦云十有五而俎尊卑同此所谓经而等也　敖氏继公曰此盛祭礼也
　　通论孔氏颖达曰曲礼槀鱼曰商祭祭用干鱼商度燥湿得中而用之　陈氏祥道曰鱼非正牲故其俎在牲体之下以其阴类从月特牲少牢尸俎皆十有五取盈数于三五故也若夫饮食之礼则不然公食大夫鱼与肠胃伦肤若九若十有一下大夫若七若五则一命之鱼七再命九三命十有一天子诸侯鱼数不见于经先儒谓诸侯十有三天子十有五理或然也士昏礼鱼十有四摄盛也其加不至十有五者贵偶也
　　腊如牲骨
　　正义郑氏康成曰不但言体以有一骨二骨者　贾氏公彦曰言牲骨则一骨二骨兼在其中　敖氏继公曰惟云骨而不言体者骨可以该体而体不可以该骨也言骨则体在其中矣
　　通论陈氏祥道曰礼有薧腊有鲜腊有全腊有半腊聘礼宾之饪鼎有鲜腊上介之饪鼎无鲜腊公食礼上大夫之俎加鲜腊下大夫亦无鲜而昏礼腊必用鲜则用鲜者礼之隆也少牢鼎腊一纯特牲士冠昏皆用全士丧殡奠士虞胖而已不用全者礼之畧也周官兽人凡兽入于腊人腊人掌干肉盖折而干之曰脯全而干之曰腊脯在笾腊在俎脯常先于醢腊常亚于鱼
　　祝俎髀脡脊二骨胁二骨肤一离肺一
　　正义郑氏康成曰凡接于神及尸者俎不过牲三体【贾疏言凡者祝佐食宾长长兄弟宗人之等】以特牲约加其可倂者二亦得奇名少牢馈食礼羊豕各三体【贾疏少牢二牲故祝俎无加】贾氏公彦曰特牲加其可倂者二骨是尊祝也佐食已下卑无加下注云三体卑者从正　敖氏继公曰髀谓右髀亦用尸俎之不升者也胁代胁也不见之者上言脡脊则此爲代胁可知矣祝脊胁用二骨见其尊于执事者也此离肺哜肺也祝祭以离肺其义与虞礼同
　　阼俎臂正脊二骨横脊长胁二骨短胁肤一离肺一正义郑氏康成曰主人尊得祝之加数五体又于其可倂者二亦得奇名臂左体臂　贾氏公彦曰胁骨多不嫌与尸同用右体犹脊然也　敖氏继公曰阼俎尊乃不用左肩而用左臂者屈于尸也脊胁非体也故得与尸同以伸其尊亦以特牲之俎实少故耳少牢俎实多故主人主妇脊胁皆减于尸
　　案特牲主人旣辟尸不用左肩其余诸俎亦未见有用左肩者岂分以爲殽脀之用而少牢所谓其脀体仪者虽余骨亦必仪度其贵贱而以次进之与
　　主妇俎觳折其余如阼俎【觳苦角反又戸角反】
　　正义郑氏康成曰觳后足【贾疏案士丧记明衣裳长及觳注云觳足跗是觳后足也】折分后右足以爲佐食俎不分左臑折辟大夫妻【贾疏少牢主妇用左臑此士妻辟之用后右足不用后左足者左足大卑故也】余谓脊胁肤肺　敖氏继公曰凡牲固皆折也然经文之例其先言体乃言折或单言折者必非正体若全体者也盖与折俎之说不同主妇俎之脊胁其名不必尽与阼俎同乃云如阼俎者亦大畧之言也少牢阼俎脊胁皆牢主妇俎之脊胁但用羊也则此可知矣
　　佐食俎觳折脊胁肤一离肺一
　　正义郑氏康成曰三体卑者从正　贾氏公彦曰直云脊胁不定体名欲见得便用之　敖氏继公曰觳非正体折骼之下而取之故云觳折主妇俎与佐食同用觳而主妇尊于佐食则主妇右佐食左与
　　宾骼长兄弟及宗人折其余如佐食俎
　　正义郑氏康成曰骼左骼也宾俎全体尊宾不用尊体爲其已甚卑而全之长兄弟及宗人折不言所分畧之　敖氏继公曰凡骼与觳连乃爲全体上文两见觳折则此骼亦非全体矣不言骼折者以其可知不必言也长兄弟及宗人折亦谓折分其全体也不言其体者或以其所用者不定故与其余谓脊胁肤肺　李氏如圭曰众宾长兄弟爲加爵宗人庭长授巾皆接尸故亦三体
　　案觳骼敖说与注不同疑敖氏得之以觳践地旣贱而又小若以一觳折而爲二则不成体矣主妇尊佐食接神亦贵不应太简乃尔也
　　众宾及众兄弟内宾宗妇若有公有司私臣皆殽脀肤一离肺一
　　正义郑氏康成曰此所折骨直破折余体可殽者升之俎一而已不备三者贱祭礼接神者贵【贾疏谓长兄弟及宗人已上俎皆三体以接神及尸贵也】凡骨有肉曰殽祭统曰凡爲俎者以骨爲主贵者取贵骨贱者取贱骨贵者不重贱者不虚示均也俎者所以明惠之必均也善爲政者如此故曰见政事之均焉　贾氏公彦曰不言折而言殽脀又畧矣自众宾以下贱不接尸神其俎折体而已　敖氏继公曰公有司公家所使给私家之事者也私臣私家之臣或己所自有或假于他家皆是也云若有者不定之辞祝宗人亦公有司也已见其俎于上若有之文主于殽脀者耳此俎无脊胁者以其或用脊若胁爲殽脀故也　李氏如圭曰礼器云羔豚而祭百官皆足此之谓称
