<!-- { "loadSidebar": true } -->
　　正义郑氏康成曰嫌上大夫不稽首　敖氏继公曰记此于上大夫之后恐或是为彼言之然亦长语矣案此记盖为不亲食之拜赐者而发故次于篇末盖亲食拜赐之皆再拜稽首也经文已眀至不亲食之拜赐经惟曰拜赐于朝而已记者嫌于其礼之或有杀于亲食也故特言此以眀之
　　右记上大夫法仪

　　钦定仪礼义疏卷二十
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷二十一
　　觐礼第十
　　正义郑氏康成曰觐见也觐礼于五礼属賔大戴第十六小戴第十七别录第十　又曰觐之言勤也欲其勤王事　敖氏继公曰此篇主言同姓大国之君入觐于王之礼初无四时之别与周官秋见曰觐之意异
　　案谷梁传及王制天子无事与诸侯相见曰朝是四时之朝觐宗遇皆可名朝朝又可名觐虞书言乃日觐四岳羣牧诗韩侯初立来朝曰韩侯入觐春秋传晋侯朝王于河阳曰出入三觐此篇觐礼而篇内亦云朝是朝觐可通言也但惟诸侯觐天子得称觐若邻国相朝诸侯之大夫朝其君及家臣各朝其卿大夫皆得称朝而已则觐之体统最崇而称名亦最重觐礼有觐于庙中者有觐于国外者有觐于方岳者此经自篇首至飨礼乃归觐于庙中者也自诸侯觐于天子以下觐于国外者也王廵守而一方之诸侯皆觐则觐于方岳者也
　　存疑郑氏康成曰诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省是以享献不见焉三时礼亡唯此存耳　又曰六服之内四方以时分来或朝春或宗夏或觐秋或遇冬名殊礼异更递而徧　贾氏公彦曰曲礼下云天子当依而立诸侯北面而见天子曰觐天子当宁而立诸公东面诸侯西面曰朝郑注诸侯春见曰朝受贽于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于扆宁而受焉夏宗依春冬遇依秋觐礼今存朝宗遇礼今亡
　　辨正王氏与之曰古人封建诸侯有人民有社稷若以春则东方诸侯皆来夏则南方诸侯皆来卒有乘闲而起孰从御之要知王者欲亲诸侯必设为可亲之礼或不能朝于春则可以宗于夏或不能觐于秋则可以遇于冬但六年之内不可不以次来王不然巢本南方国巢伯来朝何以曰朝不曰宗韩本北方国韩侯入觐何以曰觐不曰遇
　　案虞书五载一廵守羣后四朝周书六年五服一朝又六年王乃时廵虞周之制固已异矣以周制言之而诸经复有不同者曲礼则曰天子当依而立诸侯北面而见天子曰觐天子当宁而立诸公东面诸侯西面曰朝周官大宗伯大行人之文皆曰春朝夏宗秋觐冬遇此篇则专以觐名而篇中所见仪法案之大行人司仪诸职又多有不符者此礼家聚讼所以至此而纷纷愈甚也朝宗觐遇四者文质繁简小有不同要无大异图事比功陈谟协虑亦大概主其所重者言之而非必不可相通之事康成强以四方诸侯分而属之四时弥胶固矣曲礼所云当依而立诸侯北面而见天子曰觐与此篇一也是于庙而特觐者也当宁而立诸公东面诸侯西面曰朝则路门外之朝旅见者也康王初卽位太保率西方诸侯入应门左毕公率东方诸侯入应门右颇似之但其仪不可得而详耳然则朝觐之礼有受于庙者有受于朝者皆正礼也以意约之则朝觐虽可通言而受于庙则曰觐受于朝则曰朝又其大分矣亦有旣行朝享之后或以图事或以比功或以陈谟或以协虑偕王朝之公孤卿大夫而同列于朝者则无圭币之执矣射人职云诸侯在朝则皆北面盖常朝也此篇主言庙中特觐之礼古籍云亡所记各异诸经不尽同者难以强为牵合也　又案或言朝觐之礼先觐于庙以见王后朝于王以图事二礼相因四时皆然此盖欲以弥诸经参差之隙而事有不可行者夫执圭重礼也宁可再乎再则防矣且庙中王已受玉而未还还玉乃终事也方其未还又执何玉以朝乎
　　觐礼
　　正义陈氏祥道曰乐记云朝觐然后诸侯知所以臣经解云朝觐之礼所以明君臣之义也
　　案此诸侯觐于天子之礼也尔雅释诂云觐见也疏云以下见上也而大宗伯郑注又训为勤也欲其勤王事兼之而义乃备
　　至于郊
　　正义郑氏康成曰郊谓近郊去王城五十里【贾疏聘礼賔至于近郊君使卿劳故知此亦近郊也知去王城五十里者成周与王城相去五十里】
　　案王畿千里王城居中畿面各五百里界首置关面各三关凡十二关司关掌之侯氏之来也君先与卿图事遂戒宰书币夕陈币设监守太子曰监国诸侯之兄弟曰处守乃告于祖奠于祢告于社稷山川之神君行卿大夫士介从师从奉主车祖祭而出见日而行逮日而舍奠过他邦则假道至于关敂关人而司关为之吿焉由二百里内之遂及百里之远郊至五十里之近郊中闲如遂人遗人委人各为之委积掌讶环人野庐氏各为之聚而凡王官各赡其事聘礼宾在国受命启行过邦入竟具详此从至于郊始见者文畧也抑诸侯适天子尚有他篇其礼文可以互见而今逸之与　又案聘礼注云天子畿内千里远郊百里近郊半之敖氏谓此据司马法而言故知近郊去王城五十里也
　　王使人皮弁用璧劳侯氏亦皮弁迎于帷门之外再拜【劳力报反】
　　正义郑氏康成曰小行人职曰凡诸侯入王则逆劳于畿则郊劳者大行人也【贾疏约近郊劳是大行人以其尊者宜逸也大行人职上公三劳侯伯再劳子男一劳小行人职凡诸侯入王则逆劳于畿不辨尊卑则五等同有畿劳其子男唯一劳而已侯伯加远郊劳上公又加近郊劳此近郊据上公而言也】皮弁者天子之朝朝服也【贾疏司服云眂朝则皮弁服】璧无束帛者天子之玉尊也【贾疏此对诸侯玉卑故聘礼云束帛加璧小行人云璧以帛】不言诸侯言侯氏者明国殊舍异礼不凡之也【贾疏所劳或非一国舍处不同】　敖氏继公曰劳而用璧以为信天子于诸侯之礼也璧无束帛别于享礼且为其当还之也凡以玉行礼而当还者例不用帛云侯氏者指来觐之一者而言耳若泛言之乃云诸帷门者以帷为门也掌舍职曰为帷宫设旌门彼天子之制也然则此但为坛与帷门而已其不为宫与盖于坛之南横设两帷于两旁而空其中以当门也不受于馆舍而受于此盖其礼宜然尔小行人凡诸侯入王则逆劳于畿小行人下大夫也以是差之则天子之于诸侯有三劳者远郊宜使中大夫近郊宜使卿然此经惟言一劳之礼亦似与周官异
　　案此主于近郊则郑氏云大行人郊劳者侯伯也若上公则大行人劳于远郊而卿劳于近郊矣劳使与侯氏俱皮弁犹聘礼郊劳劳使与聘使俱朝服也皮弁虽同璂饰则异夏官弁师职王之皮弁会五采玉璂象邸玉筓诸侯及孤卿大夫之皮弁各以其等为之是璂饰各以命数为等也聘礼主君之受大小聘皮弁服亦然此近郊之劳皮弁则有再劳三劳者俱皮弁可知篇内据同姓大国言之而不见再劳者亦文畧也
　　存疑郑氏康成曰郊舍狭寡为帷宫以受劳【贾疏地官遗人职十里有庐三十里有防五十里有市市有馆郊关之所各自有舍或来者多馆舍狭寡故以帷为宫受劳】　贾氏公彦曰聘礼使卿劳宾受于门内司仪诸公之臣相为国客亦是受劳于馆不为帷宫彼臣礼卿行旅从徒众少故在馆此诸侯礼君行师从徒众多故于帷宫
　　案受劳于帷宫敖氏说是也帷宫故不必大于馆君行师从岂必于帷宫中尽容之乎
　　余论贾氏公彦曰襄二十八年左氏传云子产相郑伯以如楚舍不为坛外仆言曰先大夫相先君适四国未尝不为坛今子草舍无乃不可乎子产曰大适小则为坛小适大苟舍而已焉用坛是诸侯相朝当为坛以为帷宫受劳之事也玉人职云案十有二寸枣栗十有二列诸侯纯九大夫纯五夫人以劳诸侯注云夫人谓王后此文不见者以聘礼于聘客主国夫人尚有劳以二竹簠方明后亦有书传畧说云天子之子十八曰孟侯者于四方诸侯来朝迎于郊孝经注亦云天子使世子郊迎者皆异代法非周礼也薛氏季宣曰天子待五等诸侯礼数诸侯初入竟
　　上公则五积侯伯则四积子男则三积皆用牢出入同等上公三问侯伯再问子男一问皆用脯脩若大国之孤天子待之出入亦三积不问一劳自卿以下卿出入二积大夫出入一积据从君为介之礼也若特来聘问待之礼亦同
　　案王后遣劳与入竟之积礼宜有之文不具也世子国本也有师保疑丞辅之在学侯国来觐自有王官共职世子何与焉卽异代亦未必有郊迎之法疏盖博采异闻不足据也
　　使者不答拜遂执玉三揖至于阶使者不让先升侯氏升听命降再拜稽首遂升受玉【使师异反下使者并同】
　　正义郑氏康成曰不答拜者为人使不当其礼也不让先升奉王命尊也升者升坛【贾疏以帷宫无堂可升故知升者坛也】使者东面致命侯氏东阶上西面听之【贾疏知面位如此者并约下文就馆赐侯氏车服而知也】　敖氏继公曰侯氏旣拜亦揖而先入门右使者乃执玉也言遂者明卽于此执之也使者旣入门左侯氏乃与之三揖云使者不让则侯氏不先让可知侯氏不让者以使者尊当先升而不敢让之也使者不让而先升者以其正奉至尊之命故也其降拜于阶闲北面升就使者北面讶受之案三揖亦所谓相存偶也至阶则使者升自西阶侯氏升自阼阶但侯氏后于使者二等耳此阶其亦七等为之与侯氏升受玉北面则使者南面授之授受盖当两阶之闲而少西
　　使者左还而立侯氏还璧使者受侯氏降再拜稽首使者乃出【左还音旋】
　　正义敖氏继公曰左还东面以俟之也侯氏就使者还璧使者于是复南面受之降拜为送玉也亦于阶闲北面还璧者明其以为信也　郑氏康成曰立者见侯氏将有事于已俟之也还玉重礼【贾疏有事有还玉之事故俟之不降】　贾氏公彦曰直云使者左还不云拜送玉者凡奉命使者皆不拜送若卿归饔饩不拜送币亦斯类也案聘义圭璋还之璧琮加束帛报之所以轻财重礼此以天子之璧不加束帛尊之与圭璋同故亦还之为重礼也
　　侯氏乃止使者使者乃入侯氏与之让升侯氏先升授几侯氏拜送几使者设几答拜
　　正义敖氏继公曰有司旣布席侯氏乃出止使者且迎而欲傧之使者亦礼辞许侯氏揖先入使者乃入也旣入不言三揖者如上礼可知让升侯氏与使者三让而先升使事旣毕则行宾主礼也傧而用几尊王使也授几设几之仪见于士昏聘礼及少牢下篇郑氏康成曰侯氏先升宾礼统焉【贾疏賔在馆为主人主人先升】
　　【使者为賔宾后升故云礼统焉】几者安宾所以崇优厚也【贾疏使者不坐而设几故云优厚】上介出止使者则已布席也【贾疏席之所设唯在此时】通论贾氏公彦曰聘礼卿劳受傧不设几者诸侯之卿卑不与此同也几不可设于地明有席聘礼受聘云几筵旣设是几筵相将
　　存疑贾氏公彦曰使者乃入始云侯氏与之让升是侯氏不出
　　案聘礼郊劳劳者出授老币出迎劳者劳者礼辞宾揖先入劳者从之邻国之卿体敌犹出迎劳者侯氏于王使出迎可知盖是时上介先出止之侯氏随出迎之经故云侯氏乃止使者疏盖误此几席其莞筵纷纯彤几与
　　侯氏用束帛乘马傧使者使者再拜受侯氏再拜送币【乘绳证反傧臂印反下同】
