<!-- { "loadSidebar": true } -->
　　案杨图目是图曰大射礼而所载燕礼诸节脱漏尚多大射之节惟有三侯及乏而已今以请射字易之又据朱子仪礼经传通解自适次至命三耦取弓矢于次皆入请射节内故合爲一图　三侯叠张大侯最南干侯最北参侯间其中大侯髙四丈八尺五寸少半寸参侯髙三丈二尺五寸少半寸干侯髙一丈九尺二寸与乡侯同盖合侯中及上下躬舌并下纲去地之数爲高卑之数注已详之要之大侯见鹄于参者以大侯鹄下得侯中六尺【大侯中方丈八尺鹄上下及鹄各得三之一则鹄下尚得中六尺也】下躬及舌各二尺下纲去地二丈二尺五寸少半寸则鹄下总高三丈二尺五寸少半寸齐干参侯之上纲故得见鹄于参也参侯鹄下得侯中四尺六寸六分有竒【参侯中方一丈四尺鹄上下及鹄各得四尺六寸六分有奇】下躬及舌各二尺下纲去地一丈五寸少半寸齐于干侯之上纲故得见鹄于干也注义本明无事多赘若大侯上舌长七丈二尺下舌长五丈四尺杀于上舌一丈八尺两植渐杀而下当鹄之处约长六丈余其旁出于参侯上舌之外者左右约各五六尺参侯上舌长五丈六尺下舌长四丈二尺杀于上舌丈四尺两植渐杀而下当鹄之处约长四丈八九尺其旁出于干侯上舌之外者约各长三四尺虽三侯相去各二十步其旁出之舌隐然可见也大侯之乏有尊及洗其面乡无文据下献服不言尊东面南上洗东肆今依下经载之　乡射初张侯不系左下纲将射则司马命弟子系之此张侯之初亦云不系左下纲及将射经不言系可知也又乡射司射弓矢扑皆在阶西此司射弓矢在次扑在阶西改挟之矢在堂西堂西之矢依注补之惟扑无文今并依经阙之　乡射司射西阶前西面命弟子纳射器此西阶前东面右顾与彼经不同者贾疏谓有司是士士在西阶南东面敖氏谓东面而右顾爲有司在南也此有司其旅食者与以士旅食在门西北面也其说胜于贾今载士旅食者于门西以明之






















　　右司射诱射图
　　案乡射三耦初在堂西且未取弓矢故诱射之先有取弓矢及进立于射位之节此比耦入次即取弓矢又次即射位司射位亦在次与彼经先立于所设中之西南后又就射位于三耦之北者不同故亦止以入次出次爲节也前已执弓挟矢矣此又言搢三挟一个者盖前尚未射故第兼乘矢挟之以示所有事此将射则或搢或挟不可以不分也　乡射卒射南面揖此北面揖者敖氏所谓爲与君同物嫌也又射者升降凡六揖堂上下各三乡射卒射南面揖后即曰射如升射则六揖槩于如字中矣此言卒射揖及阶揖则堂上止二揖降后乃言如升射之仪则堂下亦三揖岂升堂时当物揖处可不揖耶经文省耳今依经阙之










<经部,礼类,仪礼之属,钦定仪礼义疏,卷四十六 礼节图二>
　　右初射之图
　　案乡射记云命负侯者由其位此司马师之位未闻或谓此即前之司正【说附经详之】据上大射正摈摈者爲司正如其说则司马师即大射正也司正位中庭北面据敖氏以负侯者爲旅食士旅食门西北面其亦转北面爲西面命之而位则犹在中庭与　乡射命张侯遂命倚旌此上经未闻有倚旌之命下经言适侯执旌则旌固在侯上经不言命倚旌文省耳今依经阙之【从之中等及升堂少左说详乡射图】负侯者适侯经言皆则三侯皆然大侯参侯去地逺亦云负者敖氏所谓因干侯言之也且两侯在干侯之后负侯者不可见也故于干侯之负侯者特存皆字以明其义云　三耦在次西面北上则上射在北及出次西行上射在左西面左在南则上射又转而南与次内之位不同不言袒决遂可知也故亦从其畧云　乡射获者去侯至乏东面偃旌兴而俟此至乏乃授旌退立是敖氏所谓负侯居乏者之相代也经言西方敖氏谓各当其乏西其面未详以获者准之则亦东面也






















　　右上耦次耦升降相左图
　　案上诱射卒射北面揖敖氏谓不南面者爲与君同物嫌也此下射亦与君同物故亦北面揖如司射耳上射不与君同物而亦北面者礼取其称　此堂上亦应并行经未之及文省耳今补揖如升射则亦堂上下各三揖与升射同今依经以如字槩之【余详乡射图】










　　右三耦拾取矢进退相左图
　　案乡射上射本在右左还之后又言上射于右敖氏所谓嫌或当如卒射而退转居左是也此上射亦本在右至左还之后乃转居左者东行左在北次中之位北上郑注所谓便其返位也又退者东行以北爲左进者西行以南爲左此进退相左是进者在北退者在南也意次中廹狭出者一途入者一途上耦所出之途次耦即踵之以出而已其退者反位又爲一途故次耦进者得在上耦退者之北也【余大槩与乡射同彼图已详此不多及】






















　　右三耦再射释算图
　　案经第言命释获者设中以弓爲毕北面敖氏云太史前立于所设中之西司射自阼阶来当西面命之既则少西南行而北面据乡射命设中初亦西面既乃北面敖氏又据此经太史之位断之其说是也下命释获亦即此西面位可知矣　乡射释获者执鹿中一人执算从之此经释获无所执执中者则小臣师未闻有执算者要之释获者不执中岂反执算则应别有执算者今依经阙之　司射命释获释获命小史转命获者小史之位未闻或亦随其官长所在与其命获者则当乏南北面也













<经部,礼类,仪礼之属,钦定仪礼义疏,卷四十六 礼节图二>
　　右公及宾射之图
　　案经君将射司马师命负侯又司马升命去侯盖同一升堂命之也独命去侯则言还右乃降郑注以还右爲还君之右所谓犹出下射之南还其后也案射礼上射西就右物下射东就左物司马升堂初由右物之后立于物间以命获者既乃出下左物之南由物左以还其后乃降凡升皆然此经公爲下射当就左物司马在物间命去侯时原在公右若依常节出下射之南还其后则还在公左不得谓之还右矣据敖氏以还右爲围右物盖初从右物之后至物间既又从右物之前还其右以降以君将爲下射故先辟之不敢仍如出下射南还其后之常节也其理爲长命去侯如此则命负侯可知故缀墨道以明之　宾之弓矢在堂西上经公未射宾先降取弓矢而不言升及将射又言宾降故贾公彦谓前宾降即升文不具也由此言之则宾之弓矢前已取之升堂及又降乃言执弓搢三挟一者盖前此止取弓矢而未袒决遂至是乃复擕弓矢适堂西故执弓挟矢与袒决遂并行也　一小射正授弓拂弓皆以俟于东堂此即公射时大射正执之以授公者东堂之俟则尚未授也经乃言授又言拂者敖继公云授当作受谓受弓于有司也若然则东堂尚有有司在矣又小臣受弓以下别无与大射正授受之文下乃云大射正执弓则其受之小射正可知二者以经无文并阙之　经言小射正大射正皆以从于物又小臣正赞袒小臣师授矢此亦当从于物者而经不言其方惟小射正取决则曰奠笥于物南则俱在物南北面公射乃退也其大射正授弓受弓及小臣师授矢其在公之左右大射正西面小臣师东面与若大射正立于公后以矢行告则经固有明文矣


<经部,礼类,仪礼之属,钦定仪礼义疏,卷四十六 礼节图二>
　　右饮不胜者之图
　　案乡射礼言胜者之弟子洗觯升酌此乃言酌散者乡射一尊故无所别此君礼有膳有散故于酌射爵之始明之下仆人师继酌不言散以此准之亦酌散也及宾饮公夹爵皆酌散惟公爵酌膳其义可知矣故经凡六酌方壶独载其五　经言若宾诸公卿大夫不胜则不降不执弓耦不升但宾明侍公射公明在堂则不降不执弓及下仆人师授觯之节宾及公卿大夫共之惟耦不升则专爲诸公卿大夫言也注云耦惟谓士与大夫爲耦者其义盖明甚矣　宾诸公卿大夫西阶上卒觯授执爵者其人未详据敖云授执爵者宜反于其所受者也此爵本受之仆人师则执爵者即仆人师矣今依经文载之











　　右献服不及释获者图
　　案此经大槩与乡射同其同者乡射图已详之矣其异者乡射一洗一尊释获与获者共之此献释获与乡射同献获者则侯之西北又别有尊及洗其尊上下仍有等伦焉又乡射一侯此用三侯三侯则获者亦三内外彼此之间其节易混是盖有不可不辨者以壶言之经明言两献酒东面南上言上则有下可知上者尊则下者卑又可知服不尊也司马正亦尊也以司马正而献服不则应酌上尊仆人与巾车获者则卑于服不司马师又卑于司马正其献也应酌下尊此两壶之别也至于三侯叠张其左右个与中及负侯之节惟干侯可见其参侯大侯俱爲干侯所掩不可得而见也而献之之节又先服不服不固大侯之获者欲如乡射图分左右中及负侯者皆明载之则外掩于参干欲举干侯获者献爵及左右中陈设之节以图之如乡射则经文未详无从而图也今图于左右中之设仅当侯北并载之与乡射之分左右及中者不同要之两图必参观乃得焉至经第言服不负侯而俟盖大侯也其节已不可见今载获者负侯于干侯中者盖干参两侯之获者本继服不而献其献也经言如献大侯之礼则终亦负侯可知故载之以示三侯并献之义且以见服不之负侯亦如是云

　　聘礼







　　右夕币图
　　案此一节经言夕币朱子经通解亦曰夕币杨图易之曰授使者币今依朱子本改正　经云君出门左南乡则位在路门之东出者以东爲左也使者北面众介立于其左敖氏继公云使者在雉门之右盖入门北面以东爲右以西爲左要之俱在门东也介虽言左而东上统于宾则亦东矣　幕在门外经不言其方据郑氏云使者位幕南使者北面乡君而在幕南则幕亦在东当君位布之其使者之少东则以马在幕南也　下受命有贾人此亦应有贾人故注有贾人坐抚币说而经不言其所在此图亦不之及又经不言有司此图独从敖说有有司者据下入境贾人展玉有司展币则贾人与有司各有专掌此经展币故有有司而无贾人下经授玉故有贾人而无有司也　又注言史幕东西面此图依敖氏说以史爲幕西东面有司北面展之者卿大夫在幕东对之读所谓令众共闻之也　幕四面共布而独载一管人于东者其长应在东故举一以槩其余也陈币亦东面准展币之面位也宰同面授书亦以下授玉准之载币舍朝亦在东者以近藏也












　　右使者受命图
　　案上夕币君在门左此经无文敖氏谓君亦在门左是也使者俟命于雉门外本敖氏说其北面东上则郑说也臣礼当入门右燕礼大射其例也此使者受命亦当由东又贾人西面啓椟经不言其方据太宰之属玉府有贾八人此圭当以彼掌之又据朝士外朝之位卿大夫在左羣士在其后此宰在卿位贾人其属又将授宰圭则当在卿位之后
<经部,礼类,仪礼之属,钦定仪礼义疏,卷四十六 礼节图二>
　　右致馆及设飧图
