<!-- { "loadSidebar": true } -->
　　正义郑氏康成曰芼菜也羊用苦豕用薇皆有滑【贾疏公食大夫记铏芼牛藿羊苦豕薇皆有滑】　敖氏继公曰上佐食受兴受之也故下云坐设芼以菜和物之名祭铏亦于豆祭也下篇云以羊铏之柶扱羊铏遂以扱豕铏祭于豆祭若公食礼用太牢则祭铏于上铏之间与此异郝氏敬曰祭铏尝铏以下皆右手为之
　　案尸祭韭菹至此尸未有食者此羞羊铏豕铏而尸尝羊铏盖羊为少牢必先尝之以明大夫祭礼之正也
　　食举
　　正义敖氏继公曰特牲礼云乃食食举谓一饭则食举以安之也士昏礼亦然则此亦当先饭而后食举也不言乃食文有脱漏也　郑氏康成曰举牢肺正脊也先食啗之以为道也　贾氏公彦曰特牲举肺脊以授尸尸受振祭哜之注云肺气之主也脊体之贵也先食啗之所以道食通气是也
　　存疑贾氏公彦曰特牲食举下乃云羞肵俎者是其正以食举后尸即哜干之属加于肵俎也此食举在羞肵之下者由主人敬尸故先羞肵不退在下也案肵俎所以敬尸大夫士同也特牲先食举后羞肵此先羞肵后食举礼尚相变耳如以此为敬尸则是士不敬尸也不可通矣
　　三饭【饭父晚反下同】
　　正义郑氏康成曰食以黍【贾疏以前文先言尔黍故知先食黍也】
　　上佐食举尸牢干尸受振祭哜之佐食受加于肵【注古文干为肝】
　　正义郑氏康成曰干正胁也【贾疏上食举是正脊故此食干亦先取正胁也特牲云食干郑注长胁也彼序九体有长胁无代胁者郑注云脊无中胁无前贬于尊者故与此异也】
　　上佐食羞胾两瓦豆有醢亦用瓦豆设于荐豆之北正义郑氏康成曰设于荐豆之北以其加也四豆亦防羊胾在南豕胾在北【敖氏继公曰谓羊在西列之南豕在东列之北】　敖氏继公曰荐豆兼二列而言也无臐膮其逺别于太牢之礼与礼用太牢庶羞乃有膷臐膮
　　存疑郑氏康成曰无臐膮者尚牲不尚味【贾疏特牲畧于少牢故有臐膮此少牢二牲故不尚味而无臐膮也】
　　案特牲畧反有臐膮而大夫无之此所谓舛也郑注于特牲已误故此为尚牲不尚味之説愈曲而愈支已
　　又案尔雅释器木豆谓之豆瓦豆谓之登生民诗于豆于登公食礼太羮湇不和实于镫即登也此胾及醢皆用两瓦豆则荐豆用木豆而加豆用瓦豆与
　　尸又食食胾上佐食举尸一鱼尸受振祭哜之佐食受加于肵横之
　　正义郑氏康成曰或言食或言饭食大名小数曰饭【贾疏特牲少牢言三饭五饭九饭之等一口谓之一饭据小数而言】鱼横之者异于肉敖氏继公曰尸食胾亦异于士横之象其在鱼俎
　　也此亦于俎为缩于人为横然则佐食于加物于肵俎之时其亦西面与宾尸益送之俎皆于羊俎南载之与此礼同　郝氏敬曰尸又食举鱼食胾四饭也案凡言横载者皆据俎言言横之者皆据人言
　　又食上佐食举尸腊肩尸受振祭哜之上佐食受加于肵
　　正义郑氏康成曰腊鱼皆一举者少牢二牲畧之腊必举肩以肩为终也别举鱼腊崇威仪　贾氏公彦曰特牲三举兽鱼以其牲少故也少牢二牲体足可举故腊鱼但一举也腊如牲骨但举一肩肩尊以为终取其成义特牲兽鱼皆与牲体一时同举而此别举大夫之礼崇也特牲腊鱼皆三举故先举腊后举鱼少牢腊鱼皆一举故使鱼在先腊在后肩取其终义故也　敖氏继公曰肩右肩也骨体惟肩为尊腊但一举故即用其尊者也别举鱼腊大夫礼异也此言上佐食受则前后所谓佐食受者皆其上者也郝氏敬曰又食举腊肩五饭也
　　又食上佐食举尸牢骼如初
　　正义郑氏康成曰如举干也　郝氏敬曰又食举牢骼六饭也
　　又食
　　正义郑氏康成曰不举者卿大夫之礼不过五举须侑尸【贾疏五举者牢肺脊一也牢干二也一鱼三也腊肩四也牢骼五也】　郝氏敬曰又食不举七饭也
　　尸吿饱祝西面于主人之南独侑不拜侑曰皇尸未实侑
　　正义郑氏康成曰侑劝也祝独劝者更则尸饱【贾疏与主人相更劝则尸饱】实犹饱也祝既侑复反南面【贾疏尸北南面位】敖氏继公曰侑尸之礼祝固不拜矣乃言之者嫌主人不拜祝独侑则或当拜也祝独侑亦与士礼异通论贾氏公彦曰此与特牲皆有尸饭法天子诸侯亦当有之故大祝九拜之下云以享侑祭祀注云侑劝尸食而拜盖士三饭即吿饱而侑大夫七饭吿饱而侑诸侯九饭吿饱而侑天子十一饭而侑也
　　尸又食上佐食举尸牢肩尸受振祭哜之佐食受加于肵
　　正义郑氏康成曰四举牢体始于正脊终于肩尊于始终【贾疏正脊及肩皆体之贵者故先举脊为食之始后举肩为食之终尊之也】　敖氏继公曰三举骨体始于干终于肩亦自卑而尊也此礼或三饭而举或一饭二饭而举又别其鱼腊各自为举数皆与士异也　郝氏敬曰尸又食举牢肩八饭也
　　尸不饭告饱祝西面于主人之南
　　正义敖氏继公曰不饭而吿饱又变于上　郑氏康成曰祝当赞主人辞　贾氏公彦曰以其西面是祝之有事之位故从负墉南面之位乡西面位也
　　主人不言拜侑
　　正义郑氏康成曰祝言而不拜主人不言而拜亲疏之宜【贾疏祝言而不拜者疏也主人不言而拜者亲也】　敖氏继公曰祝为之辞故不言也
　　尸又三饭
　　正义郑氏康成曰为祝一饭为主人三饭尊卑之差凡十一饭士九饭　敖氏继公曰于举肩之后又三饭为主人加也
　　上佐食受尸牢肺正脊加于肵
　　正义郑氏康成曰言受者尸授之也尸受牢干而实举于菹豆食毕操以授佐食焉　贾氏公彦曰上文初食举谓正脊与牢肺不言置举之所至此尸十一饭后乃言受尸牢肺正脊加于肵约特牲举肺脊其时尸实举于菹豆今尸食毕尸乃于菹豆上取而授上佐食上佐食受而加于肵也　敖氏继公曰佐食亦反上敦黍于其所经文畧也
　　存疑敖氏继公曰言受明尸未尝奠之也特牲礼既举干鱼尸实举于菹豆故食毕自举加于肵与此礼异　郝氏敬曰左手执肺脊至十一饭毕然后以授佐食也
　　案尸亦当如特牲实举于菹豆经不见之者文畧也若左手执之以终十一饭则为尸者不亦劳乎冬寒何以堪焉究当以注疏为正
　　右尸食
　　主人降洗爵升北面酌酒乃酳尸尸拜受主人拜送【酳羊进反注古文酳作酌】
　　正义敖氏继公曰云北面酌酒见凡酌于此者之面位也尊东西设勺南枋而北面酌之则非酌于此者其面位亦可得而推矣　郑氏康成曰酳犹羡也既食之而又饮之所以乐之【贾疏取饶羡之义故以为乐之】
　　尸祭酒啐酒宾长羞牢肝用俎缩执俎肝亦缩进末盐在右【长知文反下并同注古文缩为蹙】
　　正义郑氏康成曰盐在肝右便尸防之【贾疏盐在肝右据賔长西面手执而言尸东面若至尸前盐在尸之左尸以右手取肝乡左防之是其便也】　敖氏继公曰缩执俎者执其左右廉也肝进末即体进下之意盐在肝右则羊肝在豕肝之左与祭礼进末则昏礼之肝从当进本也
　　案此如特牲所谓主人献尸賔长以肝从是也
　　尸左执爵右兼取肝防于俎盐振祭哜之加于菹豆卒爵主人拜祝受尸爵尸答拜
　　正义郑氏康成曰兼兼羊豕　敖氏继公曰于尸未授爵而主人拜故祝亦不相爵皆大夫礼异也下凡与特牲异者皆放此
　　右主人酳尸
　　祝酌授尸尸醋主人主人拜受爵尸答拜主人西面奠爵又拜【醋才各反与酢同】
　　正义郑氏康成曰主人受酢酒侠爵拜弥尊尸【贾疏使祝代酌已是尊尸主人拜受讫又拜为侠拜是弥尊尸也】　敖氏继公曰初拜固西面矣此言之者着受爵而反位也主人受酢爵而侠拜亦大夫礼异也
　　上佐食取四敦黍稷下佐食取牢一切肺以授上佐食上佐食以绥祭【绥呼规反与堕隋同注古文绥为肵敖氏改作授不可从后绥祭同】正义郑氏康成曰绥或作挼挼读为堕将受嘏亦尊尸余而祭之　贾氏公彦曰周官守祧既祭则蔵其隋取堕减之义也主人受嘏之时先堕祭是以佐食授黍稷与主人为堕礼
　　存疑敖氏继公曰绥当作授授祭者授主人以祭也以此使之祭若尊者赐之食然
　　案敖氏説已于特牲礼辨之
　　主人左执爵右受佐食坐祭之又祭酒不兴遂啐酒正义郑氏康成曰右受佐食右手受堕于佐食也至此言坐祭之者明尸与主人为礼也尸恒坐有事则起主人恒立有事则坐【贾疏礼器云周坐尸曲礼云立如齐注云齐谓祭祀时则是尸常坐主人祭时则常立经云坐祭之谓堕祭尸余是尸与主人为礼是主人有事乃坐也尸答主人拜乃立是尸有事则起也】
　　祝与二佐食皆出盥于洗入二佐食各取黍于一敦上佐食兼受抟之以授尸尸执以命祝【抟大官反】
　　正义敖氏继公曰三人皆为将执所嘏之物而盥敬其事也各取黍上者取于上敦下者取于下敦黍上敦在西下敦在东　郑氏康成曰命祝以嘏辞【贾疏谓命祝使出嘏辞以嘏于主人下文是也】
　　卒命祝祝受以东北面于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田睂夀万年勿替引之【女并音汝来如字注古文嘏为格禄为福睂为微替为袂袂或为臷臷替声相近】
　　正义敖氏继公曰受受黍也东北面乡主人于户西者为尸致嘏宜近尸也来如来禹之来来之者欲其进而受黍也　郑氏康成曰嘏大也予主人以大福工官也承犹传也耕种曰稼勿犹无也替废也引长也言无废止时长如是也　李氏如圭曰特牲尸亲嘏主人此使祝嘏者大夫尸尊特牲无嘏文不具也存疑郑氏康成曰来读曰厘厘赐也
　　案承致即传赐之意若来字作赐字解则于致字意为复
　　主人坐奠爵兴再拜稽首兴受黍坐振祭哜之诗怀之实于左袂挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内【挂音卦注古文挂作卦】
　　正义郑氏康成曰诗犹承也实于左袂便右手也季犹小也出出户也宰夫掌饮食之事者收敛曰啬明丰年乃有黍稷也复尝之者重之至也【贾疏前已哜之今复尝之是重受禄之至】纳犹入也　敖氏继公曰云坐奠爵是立听嘏也兴少进受黍复位乃坐祭哜之也宰夫受黍主人左执爵乃取而尝之而纳之内谓笾中既哜之复尝之亦大夫礼异也此嘏礼详于特牲者大夫尊尚多仪也
　　通论贾氏公彦曰此宰夫以笾受大夫之礼特牲祝以笾受士礼也春官郁人职云大祭祀与量人受举斝之卒爵而饮之郑云斝受福之嘏声之误也王酳尸尸嘏王此其卒爵也少牢礼主人受嘏诗怀之卒爵执爵以兴出宰夫以笾受啬黍此郁人受王之卒爵亦王出房时也是王受嘏与大夫同也诗楚茨注嘏之礼祝徧取黍稷牢肉鱼防于醢以授尸孝孙前就尸受之天子使宰夫受之以筐祝则释嘏辞以敕之
　　存疑贾氏公彦曰天子嘏辞与大夫同
