<!-- { "loadSidebar": true } -->
　　正义郑氏康成曰记异说也【贾疏上文已记执圭此又记执圭之仪以同记事而言有差异人记事说有不同也】　敖氏继公曰鞠躬者敬也如恐失之者愼也
　　及享发气焉盈容
　　正义郑氏康成曰孔子之于享礼有容色　敖氏继公曰聘时屛气享时发气又且盈容礼有重轻故敬亦有隆杀
　　众介北面跄焉【跄七将反】
　　正义郑氏康成曰容貌舒扬　敖氏继公曰于享乃云蹡焉以见聘时之不然也然则众介容貌之变其节亦畧与宾同矣
　　存疑贾氏公彦曰此谓宾行聘众介从入门左北面也
　　案敖氏谓言享时者得之若方行聘时使者方屛气战色众介不应容气舒也
　　私觌愉愉焉
　　正义郑氏康成曰容貌和敬　贾氏公彦曰享时盈容舒于聘时战色私觌愉愉又舒于盈容也
　　出如舒鴈
　　正义郑氏康成曰威仪自然而有行列舒鴈鹅也贾氏公彦曰出庙门又舒于愉愉也
　　右记聘享觌之容
　　皇且行入门主敬升堂主愼
　　正义郑氏康成曰复记执玉异说　敖氏继公曰主敬鞠躬也主愼如恐失之也先言皇且行乃云入门主敬则与上记入门皇者异也云升堂主愼则又与入门而如恐失之者异也是谓异说
　　右记执圭之容
　　凡庭实随入左先皮马相闲可也【闲记苋反注古文闲作干】
　　正义郑氏康成曰随入不并行也　贾氏公彦曰左先者皮马以四为礼北面以西为上故左者先入也敖氏继公曰凡庭实谓凡入而设于参分庭一在
　　南者也皮马相闲谓庭实若相继而两设用皮则宜俱用皮用马则宜俱用马或不能然则一节用皮一节用马相闲而设亦自无害故云可也可者许其得用之辞
　　存异郑氏康成曰闲犹代也土物有宜君子不以所无为礼畜兽同类可以相代
　　案以随入左先相闲文义差之则言庭实入设之序者似贯盖记者多备经之所不及也
　　宾之币唯马出其余皆东
　　正义郑氏康成曰马出当从廏也余物皆东藏之敖氏继公曰宾之币谓将聘君之币及私觌者也马亦言币则币字之所包者广矣
　　右记庭实入出之法
　　多货则伤于徳
　　正义敖氏继公曰货指聘物而言聘物有常数若多用之则有重货之意而伤害于徳矣言此者见货之不可多也
　　存异郑氏康成曰货天地所化生谓玉也【贾疏郑注周官九职亦云金玉曰货布帛曰贿】君子于玉比徳焉朝聘之礼以为瑞节重礼也多之则是主于货伤败其为徳
　　案记此句缘上庭实而言之耳云多货则伤徳者欲酌剂其宜而为之制数者也若圭璋璧琮具有典式不当有多寡之殊矣金玉曰货此亦郑义云尔班志云货谓布帛可衣及金刀龟贝所以分财布利通有无者则所赅者博也荀子大略篇引聘礼志曰币厚则伤徳财侈则殄礼曰货曰币其非专指玉也明矣
　　币美则没礼
　　正义郑氏康成曰币谓束帛也美之则是主于币而礼之本意不见也　敖氏继公曰美谓奇巧也聘币有常制若美为之则过于礼而礼为之没矣言此者见币之不必美也上言货则币在其中矣以其出于人力之所为故复以美戒之
　　贿在聘于贿【注古文贿皆作悔】
　　正义郑氏康成曰贿财也于读曰为言主国礼宾当视宾之聘礼而为之财也宾客者主人所欲丰也若苟丰之是又伤财也周官曰凡诸侯之交各称其邦而为之币以其币为之礼【贾疏秋官司仪职文】
　　右记货币之度
　　凡执玉无借者袭
　　正义陆氏佃曰无借若圭璋特是也经言缫又别言借则借非缫矣借若璧以帛琮以锦之类公侧袭受玉于中堂与东楹之闲此无借者之玉也束帛加璧卽裼矣　敖氏继公曰借谓束帛以借玉也以此篇攷之则聘以圭璋而不用束帛以为借所谓无借者也其宾主授受之时皆袭以执之过此则皆裼矣盖聘玉尊当特逹而无借执聘玉则当加敬而袭其袭与无借之义初不相通记人特因二者之异于常故合而为言耳执玉之无借者袭则于其有借者裼可知乃不言之者裼乃常礼不特于执享玉之时为然也
　　存异郑氏康成曰借谓缫也缫所以借玉
　　右记执玉袭
　　礼不拜至【注今文礼为醴敖从今文】
　　正义敖氏继公曰醴宾而不拜至其辟朝君之礼乎诸侯相朝有傧礼与醴相类
　　存疑郑氏康成曰以宾不于是始至
　　案士昏礼宾纳采问名讫主人醴宾升堂卽拜至公食大夫礼亦拜至宾皆非于是始至者也嫌凡醴或俱当拜至故记人明之
　　醴尊于东箱瓦大一有丰【大音泰】
　　正义敖氏继公曰士冠礼醴尊于房中勺觯角柶脯醢在其北南上此尊于东箱则勺觯笾豆之类亦宜近之
　　荐脯五膱祭半膱横之【膱音职】
　　案注说已见鄕射记
　　祭醴再扱始扱一祭卒再祭【扱初洽反】
　　正义郑氏康成曰卒谓后扱
　　案扱礼之法已见士昏记
　　右记醴宾之事
　　主人之庭实则主人遂以出宾之士讶受之
　　正义郑氏康成曰此谓余三马也左马宾执以出矣敖氏继公曰主人之庭实谓用于醴宾之时者也
　　遂以出者主人之士也宾之士其从者也
　　右记宾受庭实之事
　　旣觌宾若私献奉献将命
　　正义郑氏康成曰时有珍异之物或宾奉之所以自序尊敬也犹以君命致之　贾氏公彦曰臣统于君虽是私献已物亦以君命致之故曰将命　敖氏继公曰玉藻云亲在行礼于人称父此臣有献于他国之君而称其君命以将之亦其义也
　　摈者入告出礼辞
　　正义郑氏康成曰辞其献也
　　宾东靣坐奠献再拜稽首
　　正义郑氏康成曰献不入者礼轻　敖氏继公曰以君命将之而奠献于外再拜稽首见其为己物也
　　摈者东面坐取献举以入告出礼请受
　　正义敖氏继公曰亦东面取者举奠物之仪然也请受说见私觌
　　存疑郑氏康成曰东面坐取献者以宜并受也其取之由宾南而自后右客也【贾疏摈者从东由宾南自客后居宾左取献物】
　　宾固辞公答再拜
　　正义敖氏继公曰云答则拜非为受也凡尊者于卑者之礼而不得亲受者其仪皆然公拜亦于中庭
　　摈者立于阈外以相拜宾辟摈者授宰夫于中庭【相息亮反辟音避注古文阈为蹙】
　　正义郑氏康成曰以东藏之旣乃介觌
　　若兄弟之国则问夫人
　　正义郑氏康成曰兄弟谓同姓若婚姻甥舅有亲者问犹遗也谓献也不言献者变于君也非兄弟献不及夫人
　　案记言兄弟之国则私献亦有及夫人者及夫人亦以君命将之可知上献君言若此问夫人亦言若皆或有或无不可定也但非兄弟之国则虽于君有献亦问不及夫人耳
　　右记私献
　　若君不见【见贤遍反】
　　正义郑氏康成曰君有疾若他故不见使者
　　使大夫受
　　正义郑氏康成曰受聘享也大夫上卿也　敖氏继公曰大夫亦皮弁袭迎宾于大门外不拜帅宾以入也
　　自下听命自西阶升受负右房而立宾降亦降【注今文无而】正义郑氏康成曰此仪如还圭然而宾大夫易处耳
　　不礼【敖本作醴】
　　正义敖氏继公曰使大夫代受则醴宾之礼自不可行乃必言之者嫌受其聘享则当醴之也
　　右记君不见大夫受之礼
　　币之所及皆劳不释服【劳力报反】
　　正义郑氏康成曰以与宾接于君所宾又请有事于已也所不及者下大夫未尝使者也不劳者以先是宾请有事于己同类旣闻彼为礼所及则己往有嫌也所以知及不及者宾请有事固曰某子某子【贾疏尔时不道已姓则知已乃币所不及】
　　存疑敖氏继公曰经云卿大夫劳宾而此云币之所及皆劳则谓大夫时或有劳之者时或有不皆劳之者矣似异于经且以币不及已之故而不劳宾亦恐非礼意盖聘君之问卿卿大夫之劳宾皆礼之当然二者初不相关记乃合而言之似失之矣服谓皮弁服不释服之意亦未详
　　案币之所及而劳之徃来施报欲其称也在朝君臣同服则皆皮弁服矣不释服者因聘服之余亦所以礼宾也上介亦皮弁服受之
　　右记劳
　　赐饔唯羹饪筮一尸若昭若穆【注古文羹为羔饪作腍】
　　正义郑氏康成曰羮饪谓饪一牢也肉谓之羮唯是祭其先大礼之盛者也腥饩不祭则士介不祭也【贾疏士介皆饩大牢无饪可祭】筮尸若昭若穆容父在父在则祭祖父卒则祭祢　敖氏继公曰尸云筮则子弟之从行者众矣唯羮饪之文不具或脱一祭字
　　存异敖氏继公曰云筮一尸者嫌并祭祖祢当异尸也幷祭祖祢而唯一尸故若昭若穆皆可　贾氏公彦曰古者天子诸侯行载庙木主大夫虽无木主亦以币帛主其神故筮尸祭然后食之以求福故也案祭必分昭穆云若者或昭或穆祭其一也若幷祭祖祢而概以一尸则又何昭穆之有乎且其入室东面坐而食之饮之者一尸而已名之为祖不可以为祢也名之为祢不可以为祖也名不正则言不顺圣人制礼夫岂有此父在而祭祖者或父有废疾而子为大夫或父已请老而子及于为政出使在外夫亦可以祭矣抑有父卒而祭其祖者古人之祭有犆有祫若犆则虽三庙五庙唯祭其一而已如春已犆于祢夏而出聘则祭其祖礼亦宜之特牲少牢祝辞皆曰皇祖此可举以为例也筮亦于庙门外　问所馆者大夫若士之庙也彼之祖祢在焉可入室而祭已之祖祢乎曰鬼神变动不居不可以为有不可以为无而屈伸寂感因时而异宾馆于兹而祭其祖祢宾之祖祢感而伸则主人之祖祢寂而屈理固然也且如特牲少牢祭毕而馂则上馂实居尸位矣又如祭殇与无后者亦于室中祭之矣先儒谓五祀之户中霤亦在庙室祭之则于彼庙祭此祖祢何嫌之有乎初奉使时行释币礼埋于西阶东未闻奉之以为
　　主也天子诸侯载木主以行非其义类未可援以为比
　　仆为祝祝曰孝孙某孝子某荐嘉礼于皇祖某甫皇考某子【祝曰之祝之又反】
　　正义敖氏继公曰仆御者也祝不从行故仆摄之嘉礼指饔而言字祖而諡考亦假设之辞尔凡称鬼神大夫则举其諡士则举其字
　　存疑郑氏康成曰仆为祝者大夫之臣摄官也存异敖氏继公曰幷祭祖祢盛之也一牢而幷祭幷祭而一尸皆所以异于常礼
　　案孝孙对皇祖为称孝子对皇考为称亦科用其一非两称之也并举之者以若昭若穆不定唯人所指耳如幷祭祖祢则祝辞但称孝孙不当幷称孝子卑统于尊也周公幷告大王王季文王而册祝之辞但云元孙某可以见其例矣在国则祝者公有司也祝不从行而仆摄之事神之职祝为尊大夫之贵臣老与士而已此仆为祝者其亦公家之臣与佐食宗人宾则同行者皆可为之宗人荐豆设敦且亚献以其无主妇宗人宜摄之也司马司士则皆其臣为之余论贾氏公彦曰定四年传祝佗云嘉好之事君行师从卿行旅从臣无事焉则祝不从行又掌客职云羣介行人宰史不言祝则小祝亦不行矣【敖氏继公曰然则君与大夫以嘉好之事出竟祝皆不从亦可见矣】
　　如馈食之礼【注今文无之】
　　正义敖氏继公曰此如少牢馈食之礼但如其不宾尸者耳宾于聘日受饔且在他国则此时祭物虽多而礼仪不得不略又此用大牢亦与彼礼异者也然则所谓如者盖大约言之耳　贾氏公彦曰少牢礼尊俎笾豆鼎敦之数陈设之仪九饭三献之节皆宜有之至于致爵加爵当略之矣
