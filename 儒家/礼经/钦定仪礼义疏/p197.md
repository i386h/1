<!-- { "loadSidebar": true } -->
　　右羞于尸祝主人主妇
　　主人降拜众賔洗献众賔其荐脀其位其酬醋皆如傧礼主人洗献兄弟与内賔与私人皆如傧礼其位其荐脀皆如傧礼
　　正义郑氏康成曰此与傧同者在此篇　敖氏继公曰此礼长賔之俎其异于傧者无切肺耳
　　右主人献賔至私人
　　卒乃羞于賔兄弟内賔及私人辩
　　正义敖氏继公曰卒谓皆献毕也献毕即羞之亦其节之异于傧者郑氏康成曰乃羞者羞庶羞
　　右羞于堂下及房中
　　賔长献于尸尸醋献祝致醋賔以爵降实于篚
　　正义贾氏公彦曰上賔长已献尸讫此是次賔长为加爵也　郑氏康成曰致谓致爵于主人主妇不言如初者爵不止又不及佐食　敖氏继公曰此亦洗觚以献与特牲兄弟长加爵之器同经见此礼之杀于上者惟爵不止与不及佐食耳余则畧之以其可知故也
　　案献加献也言致复言醋者醋于主人也此一节内凡有六爵次賔长献尸一也尸醋二也献祝三也致于主人四也致于主妇五也受主人酢六也此亦无长兄弟加爵义已见賔尸
　　右次賔献致
　　賔兄弟交错其酬无算爵
　　正义郑氏康成曰此亦与傧同者在此篇　李氏如圭曰此兄弟举觯于其长亦当如傧礼在羞于私人之后賔长加献之前文不具耳　敖氏继公曰此亦傧不傧同也不言如傧未详此上之文不具者多矣固不止如李氏所云也
　　存疑贾氏公彦曰此堂下兄弟及賔行无算爵似无旅酬案特牲尸在室内亦不与旅酬之事而堂下賔及兄弟行旅酬又使弟子二人举觯为无算爵此不傧尸之礼堂上与神灵共尊不敢与人君之礼同既与神灵共尊故阙旅酬直行无爵而已特牲堂下得献之后与神别尊故旅酬无算爵并皆行之士贱不嫌与君同故得备礼也
　　案旅酬与无算爵分言之为二节合言之总一旅酬也此经文义甚眀賔筵诗云举酬逸逸言旅酬而自该无算爵也中庸云旅酬下为上朱子章句义畧同盖由献而有酢由献酢而有酬由酬而有旅由旅之爵有算以至于爵之无算若不行旅酬无由骤行无算爵也贾疏以为阙旅酬直行无算爵未必然右旅酬无算爵
　　利洗爵献于尸尸醋献祝祝受祭酒啐酒奠之
　　正义郑氏康成曰利献不及主人杀也此亦异于傧【贾疏云杀者上文賔长加爵及主人此不及也云异者少牢无利献賔尸之礼佐食又不与也】　敖氏继公曰奠之亦北面奠于其筵前也祭事将毕其礼渐杀众賔长献不及佐食故祝于此亦不终其献以见已礼亦宜杀之意是亦异于士
　　右上利献尸祝
　　主人出立于阼阶上西面祝出立于西阶上东面祝告于主人曰利成祝入主人降立于阼阶东西面尸谡祝前尸从遂出于庙门祝反复位于室中祝命佐食彻尸俎佐食乃出尸俎于庙门外有司受归之彻阼荐俎正义郑氏康成曰自主人出至此与傧杂者也【贾疏杂谓有同不同】先籑彻主人荐俎者变于士【贾疏士礼既馂乃彻阼俎此馂前彻阼俎】特牲礼曰彻阼俎豆笾设于东序下　敖氏继公曰祝反复位入于室中主人亦入于室复位经有脱文也彻阼荐俎亦佐食为之既彻阼俎则堂下俎毕出与特牲礼同
　　通论孔氏颖逹曰告利成之位特牲主人出立于戸外西面少牢出立于阼阶上西面是尊者出稍远也椘茨诗孝孙徂位工祝致告郑笺孝孙徃位堂下西面位也眀远于大夫孝孙在堂下西面则祝当于西阶下告利成也特牲告利成即云尸谡祝前主人降少牢祝告利成即云祝入尸谡主人降二者皆祝告主人以利成是致尸意也天子弥尊备仪尽饰益有节文故祝入又致孝孙之意报尸以利成然后尸乃起此天子告利成之礼也
　　右尸出祭礼毕
　　乃籑如傧【注古文籑作馂】
　　正义郑氏康成曰谓上篇自司宫设对席至此馂兴出也
　　右籑
　　卒籑有司官彻馈馔于室中西北隅南面如馈之设右几厞用席【厞附胃反注古文右作侑厞作茀】
　　正义郑氏康成曰官彻馈者司马司士举俎【贾疏司马主羊司士主豕眀还遣此二人举之可知】宰夫取敦及豆【贾疏宰夫多主主妇之事此敦及豆本主妇设之今云官彻明非妇人知宰夫为之也上文云宰夫羞房中之羞又主妇献祝宰夫荐以此言之则宰夫代主妇彻笾豆及敦可知】不令妇人改彻馔敦豆变于始也尚使官也【贾疏少牢初设馔主妇荐两豆宗妇一人賛两豆主妇设一敦宗妇賛三敦是其始时妇人设之今使宰夫彻尚使官故也】佐食不举羊豕俎亲馂尊也敖氏继公曰南面亦大夫礼异也
　　案此改设也注疏厌饫之説非是详见特牲礼
　　纳一尊于室中
　　正义郑氏康成曰无酒
　　司宫埽祭
　　正义郑氏康成曰埽豆闲之祭旧説云埋之西阶东【贾疏案曾子问几币帛皮圭为主命埋之阶闲此豆闲之祭埋之西阶东以神位在西故近西阶也　敖氏继公曰此据聘礼埋币之处而言也】
　　右改设
　　主人出立于阼阶上西面祝执其俎以出立于西阶上东面司宫阖牖户
　　正义郑氏康成曰闭牖与户为鬼神或者尚幽闇
　　祝告利成乃执俎以出于庙门外有司受归之众賔出主人拜送于庙门外乃反
　　正义郑氏康成曰拜送賔者亦拜送其长
　　妇人乃彻
　　正义郑氏康成曰彻祝之荐及房中荐俎　敖氏继公曰言妇人乃为彻事也其事在下
　　彻室中之馔
　　正义郑氏康成曰有司馔之妇人彻之外内相兼礼杀　敖氏继公曰室中之馔即改设者也妇人彻此馔者为其当以入于房与凡彻馔而以入于房者妇人乃得为之不然则否室中之馈改馔而阖牖戸自阖牖户至此须臾之顷耳然则改馔之不为厌神益可见矣
　　右礼毕
　　案不賔尸之礼亦分三节主人酳尸尸酢主人主人献祝献佐食此一节也主妇献尸尸酢主妇主妇献祝献佐食二节也賔长献尸爵止尸作止爵尸酢賔賔献祝献佐食致爵于主人致爵于主妇酢于主人三节也　又案士大夫常祭之外当有殇与无后之祭丧服小记云殇与无后者从祖祔食若不祭曾祖则诸父之无后者于何祔之此亦可见士虽一庙或二庙而所祭不止于祖祢大夫三庙而所祭必及于髙曾也郑注云共其牲物而宗子主其礼焉然则殇与无后之祭其别日与曾子问谓宗子殇其吉祭特牲不举肺无肵俎无酒不告利成是谓隂厌注云是宗子殇祭之于奥之礼脱于祭祖祢时祔之则奥既为祖祢之所栖不得又为殇之所栖且同有牲俎难于陈设也若谓祭毕更行厌祭则自质明以至晏朝亦云劳矣尚堪再举乎以此推之则宜于祭后之次日举殇与无后之祭而所谓祔者第于其昭穆相当之庙祭之即谓之祔耳非必同时也曾子问又云凡殇与无后者祭于宗子之家当室之白尊于东房是谓阳厌意其宗子殇与凡殇并有者并祭之一设于奥为隂一设于屋漏为阳如日间之顷乃彻之与摄主不厌祭则无此矣无酒者为隂厌又见特牲少牢之初有酒者之非隂厌也尊于东房者为阳厌又见特牲与大夫不賔尸之末纳一尊于室中者之非阳厌也

　　钦定仪礼义疏卷四十
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷四十一【礼器图一】

　　案觐礼加方明于坛上方明者木也方四尺设六色东方青南方赤西方白北方黒上下黄设六玉上圭下璧南方璋西方琥北方璜东方圭郑注六色象其神六玉以礼之上宜以苍璧下宜以黄琮而不以者上下之神非天地之至贵也设玉者刻其木而着之贾疏大宗伯以苍璧礼天黄琮礼地今于四方还依宗伯唯上不用苍璧下不用黄琮者乃非天地之贵而日月之神典瑞圭璧以祀日月故用圭璧也聂氏崇义曰必知刻木着之者以其非置于坐以礼神于上下犹南北刻木安中央为顺余四玉刻木着于四方亦顺故知义然也旧图云方明者四方神明之象用槐为之


　　案朝觐之礼行于庙朝防同之礼行于国外觐礼云诸侯觐于天子为宫方三百步四门坛十有二寻深四尺加方明于其上郑注司仪为坛三成成犹重也三重者自下差之为三等而上有堂焉堂上方二丈四尺上等中等下等每面十二尺贾疏将合诸侯为坛于国外以命事天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月与四渎于北郊则为坛于国北既拜礼而还加方明于坛上而祀焉四方之坛并宜在近郊之内东方八里南方七里西方九里北方六里天子帅诸侯等拜日于近郊退来就坛也　案觐礼既毕经不言阶而郑氏云前三阶者以其宫四门而位尚左与明堂位相合故也经不言侯氏奠玉降拜升拜而郑氏云公奠玉于上等侯伯奠玉于中等子男奠玉于下等升成拜皆于奠玉之处者以其致命受玉与觐于庙相类故也

　　案觐礼天子设斧依于户牖之间郑注云依如今绨素屏风也有绣斧文所以示威也斧谓之黼贾疏云尔雅牖户之间谓之扆以屏风为斧又置于依地孔安国顾命传云扆屏风画为斧文置户牖间是也汉时屏风以绨素为之绨赤也素白也象古者白黑斧文也　又案扆或作依言其有所依也黼作斧言其有所断也凡朝于寝觐于庙射于郊学朝于明堂皆于户牖之间设之考士虞礼佐食无事出户负依南面盖诸侯至士皆有依焉其画与否则未之闻耳



　　案礼记玊藻君入门介拂闑大夫中枨与闑之间士介拂枨闑乃门中央所竪短木是中间两扉相合处又有一直木以界之常设而不动者也枨乃门之两旁长木所谓楔也枨闑之间是在各扉当中处一边枨一边闑也两君相见时君入当枨闑之中主君在闑东宾在闑西主君上摈在君后稍近西而拂闑宾之上介在宾后稍近东而拂闑大夫之为摈为介者各当君后而在枨闑二者之中士之为摈为介者则各拂东西之枨也　又案此以两君相见时言也若平时出入则礼云士大夫出入君门由闑右盖君出入皆由左出以东扉为左而由其中入以西扉为左而由其中臣出入皆由右出以西扉为右傍闑而行在西扉之东闑之西所谓出以闑西为右也入以东扉为右傍闑而行在东扉之西闑之东所谓入以闑东为右也陈氏云自外向内则以入为左右而右常在东自内向外则以出为左右而右常在西

　　案凡冕上下纁前后有旒低前一寸二分取其俛而谓之冕冕同而服异曰衮冕曰鷩冕曰毳冕曰絺冕曰冕皆因服之异而名之然冕之制虽同而旒玉有多少等降亦不同焉如衮冕十二旒天子每旒十二玉诸侯每旒九玉之类是也冕制广八寸长尺六寸以三十升布为之上为延下朱为里约之以武设之以纽贯之以笄固之以纮旒玉采就每玊相去一寸使不相并此冕之大略也

　　案觐礼天子衮冕负斧依郑注衮衣者裨之上也天子六服大裘为上其余为裨以此例推之上公衮冕为上其余为裨侯伯鷩冕为上其余为裨衮衣缋之绣之为十二章其龙天子有升龙有降龙衣此衣而冠冕南乡而立以俟诸侯十二章者一曰日二曰月三曰星四曰龙五曰山六曰华防六者绘之于衣七曰宗彛八曰藻九曰火十曰粉米十一曰黼十二曰黻六者绣之于裳也　又案周礼司服云公之服自

