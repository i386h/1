<!-- { "loadSidebar": true } -->
　　案特牲三献作止爵此尸自作之敖氏谓三献于是升立于西阶上尸乃举爵不待献者作之亦异于士若然则三献本以作止爵升尸既自作则当待事于西阶上北面以下有答拜受爵及献侑受酢诸节故也补之　敖氏云不言左执爵与兴坐如上礼可知上谓献尸之节也由此推之则尸亦拜于席　仪礼凡卒爵即言奠爵拜此卒爵下乃间以司士奠俎载俎及执俎以降之文然后言奠爵拜敖氏所谓尸执虚爵待执俎者降而后拜也据上司马载羊俎亦司马设之湇俎亦然余俎皆司士此经乃言司马故敖氏谓司马当作司士其説是也今图依经作司马而存是説正之　致主人爵而不致主妇盖主人不致故也拜于东楹之东则敖氏所谓辟尸耳　特牲三献作止爵尸卒爵即酢宾此俟宾献侑及致爵主人而后酢者上初献亚献酢皆在献侑之后此亦然也尸在其右敖氏云并授也并授而不同面拜逺辟主人其説是也酢毕则尸复位矣今依经畧之

<经部,礼类,仪礼之属,钦定仪礼义疏,卷四十八 礼节图四>
　　二人举觯旅酬之图
　　案特牲无举觯之节以正祭尸尊不与旅酬此宾尸故以乡饮酒宾礼行之至无算爵始不与也尸荐东本一爵一觯爵则三献所奠觯则主人酬尸所奠也三献之爵上既作之后已实于下篚则席上尚有奠觯此复使二人举觯为旅酬始者以酬酒不举也二人无堂上位经言反位盖即西楹西北面东上之立位也乡饮酒举觯者奠觯此言受爵及侑奠亦礼之变侑东面右在南敖氏所谓糗南也　尸遂执觯以兴敖氏谓向者亦执觯以坐而俟是已要之尸侑拜受爵无兴坐之文至此始言兴则皆拜于席上坐受之也　经言尸北面于阼阶上主人在右盖并立于阶上与乡饮酒宾酬主人之礼同是注所谓礼杀也经言北面敖氏谓尸东面授之如特牲宾兄弟旅酬之仪者北面者拜位亦立位其授受则尸东面主人西面以主人在尸之东也由此推之则西阶上旅酬酬者在东受酬者在西凡授者皆西面受酬者皆东面也今并依经文畧之　主人复筵升长宾以长宾位在堂下注谓赞升长宾依敖氏作宗人为是私人相酬言卒饮者实爵则卒饮者亦私人也私人位门东北面注谓末受酬者虽无所旅犹饮则卒饮者亦饮而后实爵也亦北面饮者如堂上之礼

　　兄弟后生举觯图
　　案敖氏谓此后生举觯与主人酬宾之仪畧同似有为主人酬长兄弟之意则此所谓长即特牲礼所谓长兄弟此所谓后生即特牲礼所谓兄弟弟子也特牲云兄弟弟子举觯于其长如主人酬宾仪又尸侑及宾俱有献有酬而兄弟独无酬则以后生补酬礼所不及于理为合后生北面长在其左则并立于阶南奠爵之拜且答皆北面也下拜受于其位则西面

　　故举爵者亦东面答之　经云爵止不言奠爵之所敖氏以为荐左盖亦准主人酬宾之节也从之

　　钦定仪礼义疏卷四十八
