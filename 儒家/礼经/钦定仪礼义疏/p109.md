<!-- { "loadSidebar": true } -->
　　案先拜日而后祀方明者以日为百神之首尊之拜于东门之外者及其在东方而拜之见其时之蚤也直拜之而已无牲币以其又于南门外礼之也天子乘玉路载大旂以出则诸侯亦各乘其路从之以偏驾在王门之外则可乘也此云大旂则诸侯上介之奉以置于宫者不大可知矣天子拜日诸侯亦从拜与反祀方明则斧依当先彻之祀之之仪未详盖无尸王行一献之礼奠爵而诸侯卽初位立亦有助祭与执事者与方明虽不盟亦祀之非以为盟神也先朝享而后拜日祀方明次第当依经朝事仪凑合之书不可援彼以汨此
　　礼日于南门外礼月与四渎于北门外礼山川丘陵于西门外
　　正义敖氏继公曰门亦谓宫门礼谓祀之也不言祀者以异于正祭变其文耳礼日于南礼月与四渎于北礼山川丘陵于西皆随其地之隂阳而为之与拜日于东之义异也礼川不于北者四渎尊宜辟之也此三礼者皆与上事相属而举之天子廵守有怀柔百神望秩山川之礼此诸侯以天子不廵守之故而来觐故天子于此亦畧修祀事以放廵守之礼云郑氏康成曰礼月于北郊者月太隂之精以为地神也
　　存疑郑氏康成曰此谓会同以夏冬秋者也变拜言礼者容祀也【贾疏上经拜日无盟誓不加方明于坛此经三时皆言礼见有盟誓之事加方明于坛则有祀日月四渎及山川之事】盟神必云日月山川焉者尚着明也诗曰谓予不信有如皦日春秋传曰纵子忘之山川鬼神其忘诸乎【贾疏定元年左传文】此皆用明神为信也案先拜于东又礼于南亦尊之也礼日不于东礼月不于西其辟朝日夕月之礼与以北继南月之尊次日也礼之之仪宜与祀方明之礼畧同旣礼诸神则正礼毕矣于是王入而诸侯亦各归其舍乃有使卿归饔饩诸礼掌舍职所云合诸侯而飨礼则具十有二牢而诸侯长有再献司仪职所云王燕则诸侯毛者疑皆踵此而行之盖诸侯旣多或不能以三飨三食三燕之数拘矣
　　祭天燔柴祭山丘陵升祭川沈祭地瘗【瘗于例反注古文瘗作殪】正义敖氏继公曰谓以此四事用其祭物也祭物谓牲币之属燔柴者置之于积柴之上而燔之升谓悬之瘗埋也此皆顺其性而为之盖因上文遂幷言正祭之法以明所谓礼者异于此也　贾氏公彦曰上论天子在国行会同之礼于郊拜礼日月山川之神今据天子廵守于四岳各随方向祭之　郑氏康成曰燔柴升沈瘗祭礼终矣备矣
　　案上文礼神之事皆于坛宫之外行之则燔升沈瘗俱无所用故敖氏以为正祭之法也意廵守于方岳而燔柴望秩则此礼亦备有之凡合诸侯或因而有盟但祭不为盟设而盟亦非定典耳
　　存疑郑氏康成曰升沈必就祭者也【贾疏对上经山川丘陵但望祭之言】就祭则是谓王廵守及诸侯之盟祭也【贾疏经主为天子而注兼言诸侯者以诸侯自盟亦祭山川为神主也】其盟揭其着明者【贾疏日月为明山川为着】郊特牲曰郊之祭也迎长日之至也大报天而主日也宗伯职曰以实柴祀日月星辰则燔柴祭天谓祭日也柴为祭日则祭地瘗者祭月也日月而云天地灵之也【贾疏以其尊之欲为方明之主故变日月而云天地是神灵之也】王制曰王廵守至于岱宗柴是王廵守之盟其神主日也春秋传晋文公为践土之盟而云山川之神是诸侯之盟其神主山川也月者太阴之精上为天使【贾疏此是纬文】臣道莫贵焉是王官之伯会诸侯其神主月与辨正陈氏祥道曰经言祭天而郑氏言祭日经言祭地而郑氏言祭月且方明以象上下四方而经传凡言主盟者多称神明曰司愼曰司盟名山名川羣神羣祀先王先公七姓十二国之祖齐语桓公约誓于上下神只则诸侯之盟非特主山川也郑氏谓王之盟主日诸侯主山川王官之伯主月其说无据右大朝觐之礼
　　案大朝觐虽曰四方诸侯皆来亦大约数十国而止以坛室所容无多而君行师从则王国止防之处或虞不给而刍薪亦难继也然则当此之年方伯连帅亦量率其当有事于王朝者而非尽六服以行与古者小国极多皆附大国以达于天子固不必胥羣辟而奔走于路也
　　记几俟于东箱
　　正义郑氏康成曰东箱东夹之前相翔待事之处敖氏继公曰经云设斧依于戸牖之闲左右几乃云天子衮冕负斧依则是天子登席于旣设几之后也此云几俟于东箱其指未设几之前而言与
　　存疑郑氏康成曰王卽席乃设之也【贾疏其席先敷其几且俟于东箱待王卽席乃设之若聘礼宾卽席乃授几】
　　存异贾氏公彦曰上经觐在庙中考工记郑注宗庙路寝制如明堂明堂有五室四堂无箱夹则宗庙亦无箱夹此有东夹者周公制礼据东都乃有明堂此文王庙仍依诸侯之制是以有东夹室
　　案贾氏谓明堂五室四堂无箱夹是也谓宗庙亦无箱夹则大缪矣周公制礼东都乃有明堂无稽不根惑人尤甚总由康成宗庙路寝制如明堂之语误之说见考工记匠人职
　　右记几
　　偏驾不入王门
　　正义郑氏康成曰同姓金路异姓象路四衞革路蕃国木路驾之与王同谓之偏驾不入王门乘墨车以朝是也偏驾之车舍之于舘与　贾氏公彦曰五路玉路以祀不赐诸侯金路以宾同姓以封象路以朝异姓以封革路以卽戎以封四衞木路以田以封蕃国天子所乘为正诸侯乘之为偏　敖氏继公曰言此者明唯王车乃入王门也凡非王车皆谓之偏驾案此言平日所受赐之路在外则可乘之觐则不得乘之以入也然则墨车入王门矣庙在库门内之东侯氏乘墨车至库门外乃下与以王俟之于庙而不迎之故也
　　右记车
　　奠圭于缫上
　　正义郑氏康成曰谓释于地也【贾疏侯氏入门右奠圭于地时以缫借之乃释】　敖氏继公曰明奠时开缫而见玉也经云乃朝以瑞玉有缫
　　案此谓初执圭时敛缫系组以入至入门右坐奠时乃开缫而奠于其上以相变为文也然则摈者谒而侯氏取圭以升亦当屈缫而敛之及升堂致命乃垂缫开之以授王与王受玉亦敛之乃以授宰然则惟正行礼授受时方从执之其自外而入自下而升皆卧执之也
　　右记奠圭













　　钦定仪礼义疏卷二十一
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷二十二
　　丧服第十一之一　子夏传
　　正义郑氏康成曰天子以下死而相丧衣服年月亲疏隆杀之礼不忍言死而言丧丧者弃亡之辞若全存居于彼焉已亡之耳大戴第十七小戴第九刘向别録第十一　敖氏继公曰此于五礼属凶礼　贾氏公彦曰礼经未亡有天子诸侯卿大夫士之防礼其篇各别今皆亡唯士丧礼在此丧服一篇总包天子以下服制之事丧之成服宜在士丧始死之下今在士丧上者以丧服总包尊卑上下不专据士故也　又曰传不知谁作人皆云子夏所为仪礼十七篇独为丧服作传者以总包天子以下五服差降六术精麤变除之数既繁出入正殇交互恐读者不能悉解是以为之传也存疑敖氏继公曰他篇有记者多矣未有有传者有记而复有传者唯此篇耳先儒以传为子夏所作未必然也汉艺文志言礼经之记颜师古以为七十子后学者所记是也此传不特释经亦释记则是作传者又在作记者之后明矣今攷传文发明礼意者固多而违悖经意者亦不少然则此传岂必皆知礼者之所为乎　又曰传之始必自为一编而置于记后盖不敢与经记相杂也后儒见其为经记作传而别居一处惮于寻求而欲从简便故分散传文移之于经记每条之下焉疑亦郑康成为之
　　丧服
　　正义刘氏芳曰丧服乃士之正礼含有天子诸侯卿大夫之事其中时复下同庶人　贾氏公彦曰死者既丧生人制服服之者貌以表心服以表貌故闲传云斩衰貌若苴齐衰貌若枲大功貌若止小功缌麻容貌可也凶服所以表哀哀有浅深故布有精麤不同也丧服十有一章从斩至缌升数有异斩有正义不同为父三升为正为君三升半为义其冠同六升齐衰三年唯有正服四升冠七升继母慈母虽是义以配父故亦与因母同也齐衰杖期父在为母与为妻同正服五升冠八升有正而已齐衰不杖期有正有义正则五升冠八升义则六升冠九升齐衰三月皆义服六升冠九升曾祖父母是正服但正服合以小功以尊其祖不服小功而服齐衰非本服故同义服也殇大功有降有义为夫之昆弟之子之长殇是义其余皆降降服衰七升冠十升义服衰九升冠十一升大功有降有正有义姑姊妹出适之等是降妇人为夫之族类是义其余皆正正服衰八升冠十升繐衰唯有义服四升半冠八升诸侯之大夫为天子而已殇小功有降有义妇人为夫之族类是义其余皆降降则衰冠同十升义则同十二升小功亦有降有正有义正服衰冠同十一升也缌麻亦有降有正有义但衰冠同十五升抽去半而已自斩至缌升数少者在前升数多者在后然不得以升数为叙者一则正义及降升数不得同在一章又繐衰四升半在大功之下小功之上欲审着缕之精粗故丧服之次虽以升数多少为前后要取缕之精粗为次第也黄氏榦曰降正义服之中其取义又有不同者有从服有加服有名服有报服　李氏如圭曰大传云服术有六一曰亲亲二曰尊尊三曰名四曰出入五曰长幼六曰从服丧服小记云亲亲尊尊长长男女之有别人道之大者也此服之义也
　　案齐衰三年有正有义母为长子妾为君之长子皆义服也义服五升冠八升唯子为母为正服然则继母慈母亦义服与齐衰期降服四升冠七升与三年之正服同父在为母为人后者为其父母女子子适人者为其父母皆本三年而降者也正服五升冠八升凡为妻为出母及本宗之亲皆正也义服六升冠九升如妇人从夫而服及为同居继父之类是也齐衰三月不分正义皆六升以其服轻月数少故用其下者尔疏言降正义服之等唯齐衰尚有未协故黄氏榦有自相抵牾之讥特本黄氏之意而稍订正之详见本篇记
　　余论张子曰丧服非为死者已所以致哀也记云齐衰不以边坐大功不以服勤皆主在哀或以为敬丧服非是　朱子语类问丧服今人亦有欲用古制者但吉服既用今制独丧服用古制恐徒骇俗不知当如何曰骇俗犹小事恐考之未必是尔若果考得是用之亦无害又问君丧冠服答曰考政和五礼丧服却用古制准此而行则亦无特然改制之嫌　问丧礼今人平时既不用古服却独于丧服之恐亦非宜曰论来固是如此但如今丧服尚存古制后世有愿治君臣或可因此举而行之若一向废了恐后来者愈不复识矣　又曰礼时为大某尝谓衣冠本以便身古人未必一一有义又是逐时增添名物愈繁若要可行须是酌古之制去其重复使之简易然后可案小宗伯辨吉凶之五服注以为王及公卿大夫士之服不及庶人以其与车旗宫室并言车旗宫室以爵为差故但由士而上也此篇庶人之服俱无异于士而寄公为所寄之君大夫士为其旧君且下同于民则庶人当为一等明矣以服等之则斩衰也齐衰也大功也小功也缌麻也凡五等以人等之则天子也诸侯也卿大夫也士也庶人也凡五等司徒三物之教总以明伦丧服尤其大者特以与士畧同故经但着庶人为其君之服而他不另出耳
　　斩衰裳苴绖杖绞带冠绳缨菅屦者【衰七回反苴七于反乂子于反绖大结反绞戸交反又吉晓反菅古顔反屦九具反后并同】
