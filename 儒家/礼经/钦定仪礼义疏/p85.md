<!-- { "loadSidebar": true } -->
　　正义郑氏康成曰俪犹両也上介用皮变于宾也【贾疏宾用马今上介用皮故云变于宾】　敖氏继公曰毎人执一皮而云赞意与上同宾卿也私觌之庭实用乗马上介大夫也用俪皮士介不用庭实此固礼之差等然亦因其禄之厚薄而为之品节也礼意人情并行无闲于此见之矣
　　案敖氏所见固卓然宾介私觌之币物皆公家共之非卿大夫士所自备也夏官校人职于国之使者共其币马足以见之矣尊者丰而卑者以次杀理固宜然即公家共之亦如是耳
　　皆入门右东上奠币皆再拜稽首
　　正义郑氏康成曰皆者皆众介也赞者奠皮出　敖氏继公曰皆者皆上介及众介也其行之序则上介先赞皮者并而从之众介又次之其立之序则上介在东众介次而西赞皮者北面立于上介之后此位虽东上而皮则亦左首也于介之奠币也赞皮者奠皮而先出上介士介尊卑异乃同觌者尊君不敢自分别且辟宾礼也上介若特入则正与宾初觌之礼同
　　案皮执于手则左首奠于地则北首
　　摈者辞介逆出
　　正义郑氏康成曰辞亦辞其臣介出亦事毕也　敖氏继公曰其意皆与宾礼同
　　摈者执上币士执众币有司二人举皮从其币出请受正义敖氏继公曰上币上介之币也二人举皮亦并行而出出请受者言其出为请受也
　　存疑郑氏康成曰摈者先即西面位请之释辞之时众执币者随立门中而俟【贾疏下经云委皮南面执币者西面则当请时立于门中可知】
　　案出请受亦目下事也此时未释辞
　　委皮南面
　　正义郑氏康成曰委皮当门　敖氏继公曰执皮者从上摈出门不俟上摈之释辞即委皮而退执众币者于是由皮东而进委皮不于东塾南辟执众币者且变于马也
　　正义郑氏康成曰摈者既释辞执众币者进即位有司乃得委之南面便其复入也
　　案南面谓执皮者也盖立于门外南面乃委皮焉皮当南首以与上赞者奠皮北首相变也皮南首即云南面可也
　　执币者西面北上摈者请受
　　正义郑氏康成曰请于上介也　贾氏公彦曰摈者出门西面于东塾南士执币者进立摈者南西面北上　敖氏继公曰不言东塾南可知也
　　案此请受乃摈者释辞也有司委皮不待执币即位之后而执币者之即位当先于摈者之释辞敖氏能得经之次第
　　介礼辞听命皆进讶受其币
　　正义郑氏康成曰此言皆讶受者嫌摈者一一授之【贾疏明不一一授同时讶受可知也】　敖氏继公曰听请受之命者上介也而士介亦皆讶受其币者此时统于尊者而不敢异之也介既受币赞者乃南面取皮
　　上介奉币皮先入门左奠皮【注古文重入】
　　正义郑氏康成曰皮先者介随执皮者而入也入门左介至揖位而立执币者奠皮以有不敢授之义【贾疏享时庭实使人执之昏礼庭实亦使人执之不奠于地以其得亲授主人有司此奠之不敢授故下二人坐举皮】　敖氏继公曰皮先执皮者先上介而入也是时俪皮随入而左先焉奠币而不敢授示逺下于宾也介奉币而皮入介入门左而奠皮节也奠皮之处亦参分庭一在南
　　案皮先入而奠之亦庭实设之意也所谓客礼也此时士介在门外未入
　　公再拜
　　正义郑氏康成曰拜于中庭也【贾疏上云公降立不见更有进退之文故知此公拜亦中庭也】不受于堂介贱也　敖氏继公曰公拜盖西面也下放此
　　介振币自皮西进北面授币退复位再拜稽首送币正义敖氏继公曰进者北行将至中庭与公稍相当乃东行及公左而北面公还南面受币也此发于入门左之位而云自皮西进则是庭实皆设于西方参分庭一在南明矣介退公复西乡介拜亦北面不受于堂者公尊则介礼宜逺别于宾也　郑氏康成曰进者北行参分庭一而东行当君乃复北行也【贾疏介初在揖位君在中庭奠皮近西故介发揖位经皮西北出参分一乃东行北乡当君乃北行至君所乃授币】案复位复向所立之揖位也介北面而拜于此犹宾之北面拜于西阶上也郑以介北行仅参分庭一而即东行敖氏以为北行将至中庭始东行与公西面相当及公左而北面授公南面讶受之考之经文前后敖说似密
　　介出宰自公左受币有司二人坐举皮以东
　　正义敖氏继公曰公不离位宰就而受之杀于宾礼也云自公左则受之于公可知文主于受者故不言侧有司至是乃举皮亦异于受皮之节也
　　存疑郑氏康成曰不侧受介礼轻　贾氏公彦曰宰自公左受即是侧不云侧者当有赞者于公受转授宰
　　案宾觌公侧授宰币以公尊嫌当有人赞之故云侧若受者则何赞之有虽不言侧侧可知也注非经意疏乃又从而附益之
　　摈者又纳士介
　　正义郑氏康成曰纳者出道入也　敖氏继公曰纳之之辞亦与纳宾同
　　士介入门右奠币再拜稽首
　　正义郑氏康成曰终不敢以客礼见【贾疏上介奠币讫辞之终以客礼见士介卑奠币出私觌即了终不敢以客礼见也】　敖氏继公曰不敢以客礼见者以向者惟上介听命故也此与初礼同乃复为之者以既受币复入则礼更端也
　　摈者辞介逆出摈者执上币以出礼请受宾固辞正义郑氏康成曰礼请受者一请受而听之也宾为之辞士介贱不敢以言通于主君固衍字当如面大夫也　敖氏继公曰公于士介亦辞之者以其非己臣也奠币者四人摈者惟执其上币以出又但礼请受而已皆杀于上介也请者西面请于士介固者决不从命之称以其决不从命故士介贱则不敢辞而宾为辞之一辞而得遂亦可谓之固记放此
　　案固辞郑敖二说皆可通摈者请于士介士介辞之恐不得命而宾又代辞之则亦可谓之固辞矣
　　公答再拜摈者出立于门中以相拜【相息亮反】
　　正义郑氏康成曰摈者以宾辞入告还立门中阈外西面公乃遥答拜也相者赞告之　敖氏继公曰公向欲亲受币故不受其奠币之拜士介终不敢授公乃答之公是时拜于东方之中庭而介位在门外之西则摈者相拜宜西北面也司仪云凡行人之仪不朝不夕不正其主面亦不背客谓此类也
　　案公答拜亦西面东方西面堂下主人之正位不因士介在门外而有改也公拜士亦再拜者以其觌礼重也
　　士介皆辟【辟音避】
　　正义郑氏康成曰辟于其东面位　敖氏继公曰必着此者嫌旅拜之于内则在外者不必辟也辟者所以为敬且明其拜之主于己也
　　士三人东上坐取币立
　　正义郑氏康成曰俟摈者执上币来也
　　案士三人主国之有司受士介之币者摈者已执上币故只须三人而已取币北面东上者以公在东也
　　摈者进
　　正义郑氏康成曰就公所也　贾氏公彦曰以公在庭故摈者自门外来进乡公左授币与宰夫也　敖氏继公曰进至中庭以上币示公
　　案既示公乃以授宰夫二义当兼之
　　宰夫受币于中庭以东
　　正义敖氏继公曰受币受上币于摈者
　　存疑郑氏康成曰使宰夫受于士士介币轻也受之于公左宾币公侧授宰上介币宰受于公左士介币宰夫受于士敬之差
　　案下经云执币者序从之即上文士三人也则此宰夫受币即注所云俟摈者执上币而来之币也
　　执币者序从之
　　正义敖氏继公曰士三人从宰夫也
　　存疑郑氏康成曰序从者以宰夫当一一受之案上有以东之文此云序从从而东也宰夫一人难受四币士从宰夫以东则士者宰夫之属与公食礼言内官之士可见凡官皆有士以共劳役也
　　右介私觌
　　摈者出请宾告事毕摈者入告公出送宾
　　正义敖氏继公曰公出三摈亦序从之
　　存疑敖氏继公曰宾既告事毕众介亦逆出而宾从之　郑氏康成曰公出众摈亦逆道绍摈及宾并行闲亦六步
　　案此时宾介及士介皆在庙门外更不须介逆出而宾从之也宾负西塾东面介在其西南亦东面此庙门外之位也公出则宾左还南面介亦左还南面立于宾东公至揖宾宾介乃转西面行三摈从公鴈行而出如入时其行公在左宾在右
　　及大门内公问君宾对公再拜公问大夫宾对
　　正义郑氏康成曰乡以公礼将事无由问也宾至始入门之位众介亦在其右少退西上时承摈绍摈亦于门东北面东上于此可以问君居处何如序殷勤也上摈徃来传君命问君曰君不恙乎对曰使臣之来寡君命臣于庭公拜拜其无恙公拜宾亦辟问大夫曰二三子不恙乎对曰寡君命使臣于庭二三子皆在　敖氏继公曰向者行礼之时各有其节不可乱之故问劳之事至是乃为之也及大门内则宾东面公西面而问之周官云客再拜对与此防异是时上摈徃来传命承摈绍摈亦负东塾
　　案此注所言面位即公初迎宾而宾入门左之位也以此攷之可以见摈者之数与其位与其仪不可以大行人天子待诸侯之法一律言之而郑敖两说之疏密亦决矣
　　公劳宾宾再拜稽首公答拜公劳介介皆再拜稽首公答拜【劳力报反下并同】
　　正义郑氏康成曰劳其道路之勤劳宾曰道路悠逺客甚劳劳介则曰二三子甚劳【贾疏问君及劳宾介辞未知郑所出何文或曰是孔子聘问之辞未审然否】
　　案问劳之辞本在秋官司仪注内敖氏采附于此今从之
　　宾出公再拜送宾不顾
　　正义郑氏康成曰公既拜客趋辟宾出上摈反告宾不顾于此君可以反路寝矣　敖氏继公曰不顾公之拜而去亦辟之义凡主人拜送宾宾皆不顾经不尽见之者明于尊者之礼如此则其余可知　李氏如圭曰凡去者不答拜
　　宾请有事于大夫公礼辞许
　　正义郑氏康成曰请请问卿也上摈送宾出宾东面而请之摈者反命因告之　敖氏继公曰有事谓问之也此盖据宾所请之辞而言故不曰问也大夫者卿也下大夫尝使至者亦存焉将问大夫乃先请之于其君者明其以君故而问之也不于内遂请之者尊者之礼未终不宜以卑者之事乱之也宾请公辞许皆摈者传之
　　案有事于大夫而必请于公者以己君之命不可不令主国之君知之也
　　存疑郑氏康成曰不言问聘亦问也嫌近君也【贾疏大聘曰聘小聘曰问总而言之问聘一也若言问近君矣】
　　案纪事曰问措辞则曰有事无他义也下经云宾问卿问大夫
　　右宾出公送
　　宾即馆
　　正义郑氏康成曰少休息也即就也
　　卿大夫劳宾宾不见
　　正义郑氏康成曰以己公事未行【贾疏公事问卿大夫之礼】上介以宾辞辞之【贾疏下言上介受知此上介辞也】　敖氏继公曰其劳以爵之髙下为先后不同时不见犹不出也下放此公事未行故不敢当其劳己之礼而不见也
　　大夫奠鴈再拜上介受
　　正义敖氏继公曰大夫兼卿言也大夫即于馆之外门外东面奠之上介受之亦东面卿劳宾用鴈者变于相见也大夫用鴈亦非以其贽之义因卿礼耳此篇凡于卿所为之事但发端言卿以见其爵其后则惟言大夫不复言卿是经之例然耳故此大夫中兼卿也
　　劳上介亦如之
　　正义敖氏继公曰劳之于其馆上介亦不见士介为受鴈也卿亦执鴈以劳上介非尊者降用卑者之贽之义但因宾礼耳　郑氏康成曰不言卿卿与大夫同执鴈下见于国君也周官凡诸侯之卿见朝君皆执羔【贾疏秋官掌客凡诸侯之礼上公侯伯卿皆见以羔是主国之卿见朝君皆执羔此见聘客与大夫同执鴈也】
