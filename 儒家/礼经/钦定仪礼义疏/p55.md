<!-- { "loadSidebar": true } -->
　　君乐作而后就物君袒朱襦以射小臣以巾执矢以授正义郑氏康成曰君尊也不搢矢不挟矢授之稍属陈氏旸曰君乐作而后就物优尊以异卑也君不
　　搢矢故授以小臣君物不可徒执故借以巾　敖氏继公曰君乐作乃就物亦以乐节多故也大射仪曰小臣师以巾内拂矢而授矢于公稍属葢以巾拂之而又借手以执之也
　　若饮君如燕则夹爵【饮于禁反夹古浃反】
　　正义郑氏康成曰谓君在不胜之党也宾饮君如燕賔媵觯于公之礼夹爵者君既卒爵复自酌
　　案媵觯之礼不夹爵故先自酌而后媵公是如燕矣既媵而复自酌所谓则夹爵也
　　右记君射诸仪
　　案自此以下数节葢通燕射大射言之
　　君国中射则皮树中以翿旌获白羽与朱羽糅【翿徒刀反注古文无以今文糅为縚皮树为繁竪】
　　正义郑氏康成曰国中城中也谓燕射也皮树兽名以翿旌获尚文徳也　张氏镒曰皮树人面
　　案此条朱子通解以入燕礼记
　　于郊则闾中以旌获
　　正义郑氏康成曰于郊谓大射也大射于大学王制曰小学在公宫之左大学在郊【贾疏据诸侯言天子大学在国中小学在郊】闾兽名如驴一角或曰如驴岐蹄【贾疏已上山海经文】周书曰北唐以闾【贾疏周书见国语】　孔氏颖达曰诸侯大射案大射仪云公入骜射毕而云入谓从郊入国则射在郊学也　郭氏璞曰闾即羭也角如麢羊一名山驴今晋阳县西汲瓮山多有之　陈氏祥道曰郊特牲卜之日王立于泽亲听誓命大射仪曰公入骜礼记言王之出于泽仪礼言公之入于泽则天子泽宫西郊小学也诸侯泽宫郊之大学也此曰闾中诸侯郊射之中也
　　于竟则虎中龙旜【竟音景旜之然反】
　　正义郑氏康成曰于竟谓与邻国君射也【贾疏賔射也】画龙于旜尚文章也通帛为旜　孔氏颖达曰天子賔射则在朝诸侯賔射若在国则亦在朝与天子同若在国外相防则在境　陈氏祥道曰诸侯賔射不特于竟其在国中亦皮树中
　　案此条朱子通解以附燕礼记
　　辨正敖氏继公曰此记言君之中与所获者有国中郊竟之异而不言为某射则是其所以异者惟系于地之逺近不系于射之大小也若然则固有大射而用皮树中翿旌燕射而用虎中龙旜者矣
　　大夫兕中各以其物获士鹿中翿旌以获【兕徐履反注古文无以获】正义敖氏继公曰其指大夫而言大夫有上中下之异故物亦有差司常职曰大夫士建物翿旌即白羽与朱羽糅者也上记言士礼云旌各以其物无物则以白羽与朱羽糅此直见翿旌而已葢记者杂也郑氏康成曰兕兽名似牛一角用翿为旌以获无物也　许氏慎曰兕如野牛有毛其皮坚厚可以制铠贾氏公彦曰公侯伯大夫再命子男大夫一命不
　　同故云各公侯伯州长一命有旌亦入物中　陈氏祥道曰鹿中前足跪凿背皮树闾虎兕之制葢亦然也
　　案大夫与士俱各以其物获则物有不同敖説是也此记直言翿旌则三等之士虽有物而不妨通用翿旌葢虑有不备者也　又案此记言中上不及王故周官大史职注云天子之中未闻
　　右记中与获之等
　　唯君有射于国中其余否【注古文有作又今文无其余否】
　　正义郑氏康成曰臣不习武事于君侧也　敖氏继公曰其余否谓人臣不为射主于国中也君有射于国中者以其于公宫为之也若人臣之家其庭浅隘器用又未必备故射则必于乡州之学行事焉是虽居于国而亦不能射于其中也此不惟见尊君之意亦其势然尔
　　通论贾氏公彦曰天子诸侯燕射皆在国天子賔射亦在国大夫士燕射賔射不在国大夫又得行大射亦不得在国
　　右记人臣无国中之射
　　君在大夫射则肉袒【注今文无射】
　　正义郑氏康成曰不袒纁襦下于君也
　　案此葢不辨上下大夫及耦于君与否皆肉袒也右记大夫侍君射袒法
　　乡射总论陈氏祥道曰诸侯之射先行燕礼卿大夫之射先行乡饮酒礼旌以诏之鼓以节之扑以戒之定其位有物课其功有算使人冺争心于揖逊之间武事于燕乐之际徳行由是可观齿位由是可正所以正交接于乡党也



　　钦定仪礼义疏卷十
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷十一
　　燕礼第六之一
　　正义郑氏康成曰诸侯无事若卿大夫有勤劳之功与羣臣燕饮以乐之燕礼于五礼属嘉礼大戴第十二小戴及别録皆第六　贾氏公彦曰燕有四诸侯无事而燕一也鲁颂于胥乐兮是也卿大夫有王事之劳二也记宾及庭而奏肆夏是也卿大夫聘而来还与之燕三也四牡劳使臣是也四方聘客与之燕四也郊特牲宾入大门而奏肆夏又聘礼燕与时赐是也
　　通论吕氏大临曰古之燕礼有天子燕诸侯者湛露之诗是也有燕羣臣者鹿鸣之诗及记云君与卿燕则大夫为宾与大夫燕亦大夫为宾是也有燕宾客者记云若与四方之宾燕聘礼云燕与羞俶献无常数大行人职云上公三飨三食三燕是也有燕族人者文王世子公与族燕则以齿是也陈氏祥道曰先王之世近自九族同姓与夫兄
　　弟朋友之亲而逺至乎诸侯羣臣与夫蛮貊夷狄之邦莫不有恩以见其爱有文以尽其礼故礼行而天下服此古所以为燕也行苇之诗或歌或咢洗爵奠斚燕九族同姓也常棣之诗兄弟既翕和乐且孺燕兄弟也伐木之诗矧伊人矣不求友生燕朋友也若燕诸侯则有湛露燕羣臣嘉宾则有鹿鸣而燕夷狄则所谓蓼萧泽及四海是也　又曰于司仪见王所以燕诸侯者以齿也故曰王燕则诸侯毛扵膳夫见王所以为燕者非自为主也故曰王燕饮则为献主扵大仆见王所以燕者必于内朝也故曰王燕则大仆相其法扵酒正见王所以燕宾者必有多寡之数也故曰王燕则共其计于鞮鞻氏见王所以燕者必有乐也故曰掌四夷乐与其声歌祭祀则龡而歌之燕亦如之然其牢礼之物献酬之数衣服噐皿之用与夫乐舞节奏皆不得而详故孔颖逹谓天子燕礼已亡也至诸侯燕礼则邦国之相和君臣之相接礼义之相予恩好之相交眀嫌疑而不渎别贵贱而不乱所谓礼让为国者即此可想见焉
　　案周官以饮食之礼亲宗族兄弟以飨燕之礼亲四方之宾客以宾射之礼亲故旧朋友其礼至备自经籍散轶仅存此篇及公食大夫篇以吕氏陈氏所推论之则扵行苇知天子有亲其宗族之礼焉扵常棣知天子有亲其兄弟之礼焉于伐木知天子有亲其故旧朋友之礼焉其在诸侯则文王世子所云是所以亲其宗族兄弟者也至若鹿鸣之燕则天子无事之燕也湛露之燕与大行人所云则天子燕来朝诸侯及有勤劳诸侯之燕也以天子燕射与诸侯同用乡射之礼者例之则其仪文当与此礼小异而大同也
　　燕礼
　　正义朱子曰君臣之分以严为主朝廷之礼以敬为主然一于严敬则情或不通故先王因其饮食聚会而制为燕礼以通上下之情
　　通论孔氏颖逹曰飨礼体荐而不食爵盈而不饮立不坐献毕而止致肃敬也食礼三牲具饭有正有加不以酒为礼重简质也燕礼折俎而无饭行一献之礼说屦升堂坐饮至醉贵燕安也　贾氏公彦曰大行人职上公三燕侯伯再燕子男一燕此谓朝宾若聘客则燕与时赐无数飨亨大牢献依命数在庙行之燕其牲狗行一献在寝　吕氏大临曰燕以饮为主食以食为主故燕礼有荐俎而无黍稷食礼酒浆以潄而不献此燕食之别也飨礼虽无文然杂见扵传记者言爵盈而不饮则不卒爵矣言有体荐则俎不折矣言几设不倚则无说屦升坐矣此燕飨之别也
　　小臣戒与者【与音预】
　　正义郑氏康成曰小臣相君燕饮之法【贾疏周官大仆职王燕饮则相其法小臣职凡大事佐大仆则王燕饮大仆相小臣佐之此侯礼降于天子故小臣当大仆之事】戒与者谓留羣臣也君以燕礼劳使臣若臣有功故与羣臣乐之饮酒以合防为欢也小臣则戒焉　敖氏继公曰小臣于天子大仆之属也与者羣臣之与此燕者也君所主与之燕者亦存焉其戒之节扵朝扵家则未闻　朱子曰羣臣朝毕将退君欲与燕使小臣留之
　　案夏官小臣爵上士然则诸侯之小臣其中下士与所燕如本国臣子则并戒之于朝若异国聘客则当别戒之于馆其辞如篇末所云也言与者容有有故而不得与者也公食记曰不宿戒燕轻扵食故戒亦与燕同日葢主国之礼扵宾客有飨有食有燕非一日之事也每事而诹日则宾客之淹久矣故疑惟飨或诹日食燕则得暇即为之
　　通论王氏应电曰大仆掌诏法仪出入大命故称大小臣掌小命及小法仪故称小
　　存疑贾氏公彦曰大射辨尊卑故言君有命戒射眀政教由尊者出燕主欢心不辨尊卑故不言君有命案燕异国聘客所燕与所宾其前定者也即燕本国之劳臣使臣所燕亦其前定者也此与者特其陪客耳若无事而燕则莫适为宾届时乃命之礼又轻矣大射之礼重故宰既别其有事于射者而戒之又重戒之以射人司士非小臣一戒之可比也大射言君有命而此不言者以此礼轻扵大射故耳
　　右戒与燕者
　　膳宰具官馔于寝东
　　正义郑氏康成曰膳宰天子曰膳夫掌君饮食膳羞者也【贾疏天子有宰夫兼有膳夫诸侯亦有宰夫复有膳宰故引膳夫并之】具官馔具其官之所馔谓酒也牲也脯醢也寝路寝【贾疏记云燕扵寝正处在路寝】　敖氏继公曰具官馔谓具诸官所当馔之物也寝东葢东壁之东也此时所具者其荐羞乎及既设宾席官乃改馔之大射云官馔是也
　　案馔言官馔者各随其官而馔之燕义所谓俎豆牲醴荐羞各有等差所以眀贵贱是也凡飨食在庙皆陈鼎于门外此燕在寝故具馔于寝东公食礼曰宰夫之具馔于东房大射礼惟曰官馔而其言之皆在于设席之后此则言之蚤又于寝东故敖氏谓此时先具其馔物至设席之后乃改而馔陈之也然公食馔于东房而大射之官馔不言其处者葢公食惟食一宾则但有东房之馔而已此礼及大射贵贱皆有荐羞其为堂上之馔自应馔于东房大射礼于宰胥之荐而曰由左房是也若堂下之馔或当在于东塾或当仍于寝东下文于士以下之荐皆不言其所由者是也葢此礼着其具馔之节大射乃着其官馔之节互文以见义也
　　存疑贾氏公彦曰天子宰夫下大夫膳夫上士则知诸侯膳宰卑于宰夫公食大夫礼宰夫之具馔于东房彼食异国之大夫敬之故使宰夫此燕己臣子故使膳宰
　　案公食礼以食为主故宰夫具馔此礼以饮为主既以宰夫为主人自不得兼具馔之事礼岂一端各有当也
　　乐人县【县胡渊反同悬】
　　正义郑氏康成曰县钟磬也国君无故不彻县【贾疏曲礼大夫无故不彻县不言国君但大夫不彻则国君不彻可知】言县者为燕新之【贾疏大射在学宫不常县乐故射前一日县之又新乐县之位此燕在路寝有常县之乐今为燕新之而已】敖氏继公曰此县葢在阶间磬在阼阶西南面钟
　　鑮次而西建鼓在西阶东南鼓鼙在其东国君燕礼轻扵大射故不备乐且扵其日乃县之而与常时同乡饮酒记磬阶闲缩霤北面鼓之　贾氏公彦曰乐人未知何官周官天子有大司乐并有乐师大司乐中大夫二人乐师下大夫四人上士八人下士十有六人诸侯无大司乐直有大小乐正以当天子大司乐乐师则大乐正当上士小乐正当下士为之又眂了职云掌大师之县案下仆人相大师则诸侯无眂了当使仆人县乐大师以声展之乐正又监之
