<!-- { "loadSidebar": true } -->
　　设洗篚于阼阶东南当东霤罍水在东篚在洗西南肆设膳篚在其北西面【霤力又反罍音雷敖云洗篚之篚衍文】
　　正义郑氏康成曰当东霤者人君为殿屋也【贾疏殿屋四乡流水言东霤眀亦有西霤对大夫士言东荣两下屋也】亦南北以堂深君物曰膳膳之言善也膳篚者君象觚所馔也亦南陈言西面尊之异其文【贾疏亦南陈者亦臣之南肆者也膳篚西面南肆者亦西面】　敖氏继公曰诸篇但言设洗无连言篚者此篚字衍文耳洗与罍葢瓦为之下云君尊瓦大则此可知矣先设洗西之篚以为节故膳篚后设也膳篚者实君之象觚象觯者也君物而曰膳者以其善扵诸臣所用者也设四噐亦司宫也见大射与少牢礼此省文耳李氏如圭曰霤屋檐滴水处也殿屋四面流水所
　　谓四阿故有东霤大夫以下无霤洗当东荣耳案燕不设上篚者君不亲取爵也扵膳篚重言设者尊君物也在北者以北为上也西面者设于东方则宜西面使取者得东面取也
　　司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶【大音泰绤去逆反锡屑益反圜音圎注今文锡为緆】
　　正义郑氏康成曰尊方壶为卿大夫士也于东楹之西予君专此酒也玉藻曰惟君面尊【贾疏乡饮射皆尊于房户闲此向君设之非宾主共之意】酒在南顺君之面也瓦大有虞氏之尊也【贾疏眀堂位文　李氏如圭曰有虞氏上陶用瓦】礼器曰君尊瓦甒丰以承尊也形似豆卑而大【贾疏此承尊物不可同于常豆故卑而大取其安稳也】幂用绤若锡冬夏异也【贾疏夏绤冬锡之粗者曰绤麻十五升抽其半无事其缕有事其布曰锡】在尊南在方壶之南也尊士旅食者用圜壶变扵卿大夫也旅众也士众食谓未得正禄所谓庶人在官者也【贾疏谓府史胥徒】贱无酒　敖氏继公曰先尊方壶扵楹西以为节乃设公尊与上文后设膳篚意同臣尊用壶又以方者且无幂为与君尊相属宜逺别之也左酒据设尊者而言也凡设尊者皆面其鼻尊鼻东向此设尊者西面故酒在南而曰左若以尊言之则为右矣瓦大瓦甒也用瓦甒者多矣惟君尊则或谓之大岂制或异与尊皆南上者统扵君位君位亦南上故顺之此尊乃不统扵宾者君臣之礼异也大射仪放此锡者麻十五升去其半而加灰之布也幂或以绤亦见其贬扵大射大射用锡若絺尊士旅食之尊亦当北面与大射同惟设之深浅异耳方圜壶皆瓦为之
　　案加幂之法大射仪云幂缀诸箭葢幂加勺又反之此亦当然士旅食之尊大射于西鑮之南此于门西者大射张三侯门西则蔽扵侯外此燕虽有射法初未张侯即射亦在献旅食之后故得尊于门西葢以旅食者之位为进退也酒尊设于堂下则亵故凡堂下之尊不设之东楹西葢扵楹少北
　　存疑贾氏公彦曰在尊南者幂本为瓦大设今未用陈于方壶之南不可在方壶瓦大之闲相杂故也辨正朱子曰在尊南者谓瓦大在方壶之南耳如疏说则幂正在方壶瓦大之闲矣何得言不杂邪存异郑氏康成曰司宫天子曰小宰听酒人之成要者也【贾疏小宰职掌治王宫之政令诸侯无小宰有司宫眀亦治宫之政令又酒正日入其成月入其要小宰听之此司宫设酒尊当掌酒事与小宰同】
　　案司宫葢即天官之属之宫人以中下士为之者天子之宫人在诸侯则为司宫也宫人之职掌寝中之埽除执烛此礼在寝故设尊陈筵皆司宫掌之以是为埽除之类也下经云司宫执烛于西阶上尤其眀征矣
　　通论贾氏公彦曰瓦大不言酒者以其言两又言南上有酒在南可知凡无酒者直陈之而已不言上下凡用醴者无酒冠礼醴子昏礼醴妇聘礼醴宾皆无酒质故也昏礼房外之尊无酒注云略之此及大射尊士旅食无酒注云贱也士丧上下士虞皆有酒无酒凶变扵吉也特牲东西阶两壶无酒注云优之也　孔氏颖达曰人君燕臣子专其恩故尊鼻向君若两君相见则尊在两楹闲宾主夹之不得面尊也
　　司宫筵宾于户西东上无加席也
　　正义郑氏康成曰筵席也宾席用蒲筵缁布纯【敖氏继公曰以公食大夫礼及乡饮射记定之】无加席燕私礼臣屈也诸侯之官无司几筵【贾疏对天子有司几筵布席】　敖氏继公曰大夫为宾乃无加席者以燕礼轻也设宾席当后于公席乃先言之者终言司宫之事耳
　　案大射仪宾席云南面此云东上者互见也注以无加席为私礼臣屈者对大射礼重虽宾其臣得有加席而言也大抵食异国之臣则宾有加席公食礼宰夫设筵加席几是也燕异国之臣则公与宾皆无加席郊特牲云三献之介公专席而酢焉是也惟燕已国之臣则宾无加席而公有加席此经是也所以然者以食礼宾其聘使而燕则宾其上介上介不可以同扵聘使故食有加席而燕无加席也然燕虽无加席而异国之臣不可使同于己国之臣故公降尊以就卑而皆无加席也至已国之臣则宜屈于君矣而重礼则亦有加席者大射是也若飨来朝之诸侯则主宾皆三重席周官司几筵曰诸侯酢席莞筵纷纯加缫席画纯筵国宾于牖前亦如之郊特牲云大飨君三重席而酢焉是也以是推之若飨异国之臣席当如食以飨重扵食也若飨食己国之臣席当如大射以飨食重于燕也若食燕来朝之诸侯席当如飨以两君相见无所扵降则亦无所于就也
　　右具设器
　　射人告具
　　正义郑氏康成曰告事具扵君射人主此礼以其或射也　贾氏公彦曰公食大夫礼无射故赞者告具此与大射同大射告具之上有羮定此不言者文不具也　敖氏继公曰是时公葢在阼阶东南南乡射人北面告之
　　案夏官射人掌三公孤卿大夫之位又以射法治射仪诸侯射人职宜与同据下经云射人请立司正公许射人遂为司正又曰若射则大射正为司射则此之射人小射正为之射人所掌者朝位燕虽不射犹射人所有事也食礼在庙则非射人所掌矣
　　小臣设公席于阼阶上西乡设加席公升即位于席西乡【乡许亮反下同本又作向】
　　正义郑氏康成曰周官诸侯酢席莞筵纷纯加缫席画纯【贾疏司几筵文彼诸侯祭祀受酢之席引之者见燕席与酢席同】　敖氏继公曰加席别言设更取而设之也亦可见设加席之法矣羣臣未入公先升即位尊者之礼也
　　案重言西乡者君宜南面嫌升席后或当与席异乡也燕义曰君席阼阶之上居主位也　又案司几筵席之名物有五一曰莞筵纷纯二曰缫席画纯三曰次席黼纯四曰蒲筵缋纯五曰熊席此外尚有苇席萑席丧事之席也不入数故席止扵五凡大朝觐大飨射封国命诸侯则王设莞筵纷纯加缫席画纯加次席黼纯祀先王之酢席亦如之葢次席缫席皆重与莞席而五故礼器曰天子之席五重也诸侯祭祀则蒲筵缋纯加莞席纷纯其酢席则莞筵纷纯加缫席画纯葢缫席亦重与莞席而三故礼器曰诸侯三重也此君亦设加席故注知与酢席同以此推之则王燕之席亦与酢席同矣
　　存疑郑氏康成曰后设公席者凡礼卑者先即事尊者后也　贾氏公彦曰大射辨尊卑先设公席此燕私礼卑者先即事
　　辨正朱子曰此与大射虽设席先后不同然皆公先升即位而后纳宾非卑者先即事言偶不同耳不当据文便生异义
　　案小臣既设公席司宫乃设宾席文有后先礼无倒互也上筵宾节敖氏言之矣
　　小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上
　　正义郑氏康成曰纳者以公命引而入也【贾疏进止由君故知以公命】自士以下从而入即位耳【贾疏士不须引从大夫而入】小臣师小臣正之佐也　敖氏继公曰纳卿大夫之辞葢曰君须矣二三子其入也卿大夫入门右之位葢近庭南而当阶士西方之位亦宜扵庭少南而东面则当西序门东之位近扵门门西亦如之此北面者东上东面西面者北上皆统于君也凡己之臣子入门而左右皆由闑东　贾氏公彦曰卿大夫入门右是拟君揖位君尔之始就庭位士立西方是士之定位士贱不待君揖即就定位
　　案士祝史旅食皆言立者其位已定也卿大夫不言立者君当尔之其位未定也小臣师亦不言立者出入君命之臣非止扵位者也士旅食立于门西故其尊亦于门西若大射则立于士南故其尊亦于西鑮之南也
　　存疑郑氏康成曰凡入门而右由闑东左则由闑西【贾疏玉云公事自闑西聘礼宾入由闑西是也又云私事由闑东是臣朝君法此礼是也】辨正孔氏颖逹曰曲礼大夫士出入君门由闑右士之朝位虽在西方东面入时仍依闑东
　　案玉藻公事自闑西私事自闑东谓聘使也行聘享之礼公事也由闑西宾也私觌由闑东自居扵臣也至辞之而再入则仍由闑西矣己国之臣无由闑西之法不以公私论也燕射之礼可云私事乎
　　公降立于阼阶之东南南乡尔卿卿西面北上尔大夫大夫皆少进【尔迩通】
　　正义郑氏康成曰尔近也移也揖而移之近之也大夫犹北面少前　敖氏继公曰古文尔迩通尔揖之使进而近于已也公俟其入乃降而揖之眀降尊之义也大夫不西面自别扵卿也君扵卿与大夫各旅揖之大射仪小臣师诏揖诸公卿大夫　贾氏公彦曰卿大夫初入门右同北面卿得揖东相西面大夫得揖中庭少进北面不改
　　案君在阼阶之东南卿在君位之南则此西面北上之位葢即公食礼东夹南之位但食在庙此在寝为异耳　又案周官司士职云孤卿特揖大夫以其等旅揖士旁三揖特揖者一一揖之以其等者王朝有中下大夫也旅揖者众揖之通上中下士而旁三揖不以其等也此王日视治朝之礼也礼器云若诸侯视朝大夫特士旅之葢诸侯臣少大夫与卿同特揖与王礼异也此礼及大射仪尔卿大夫皆旅揖士则不揖者燕在寝大射在射宫礼杀于治朝故也燕义曰君立阼阶之东南南乡尔卿大夫皆少进定位也存疑贾氏公彦曰仪礼诸侯有燕朝及射朝不见正朝周官天子有射朝与正朝不见燕朝诸侯射朝与燕朝位同则天子燕朝亦与射朝位同即诸侯正朝亦与射朝位同
　　案此经所言诸侯燕朝之位也天子之门五臯库雉应路其朝三在库门之外者为外朝朝士掌焉其位则小司防职及朝士职所云者是也治朝则在路门之外司士掌焉其位则司士职所云者是也其在路门之内者则燕朔也大仆掌焉其位大仆职无文故疏谓不见燕朝也射人职云三公北面孤东面卿大夫西面诸侯在朝则皆北面位与司士朝仪之位略同燕朝有堂治朝则无堂不可以行射礼位虽射人掌之不可即以为射朝之位则亦不可以为燕朝之位也诸侯三门库雉路库门之内为外朝路门之外为治朝路门之内为燕朝燕朝之位文具此篇则天子之燕朝亦可放是以推之矣若治朝之位则无文聘礼君与卿图事注云谋事者必因朝其位君南面卿西面大夫北面士东面葢以燕朝推之而知治朝亦当然耳然燕朝所谓君南乡者乃在阼阶下之东南若治朝无堂则但出路门左南乡而立与燕朝异也至射朝之位说具大射仪
　　右即位
　　射人请宾公曰命某为宾
