<!-- { "loadSidebar": true } -->
　　正义郑氏康成曰依如今绨素屏风也【贾疏绨赤也素白也汉时屏风以绨素为之象古者白黑斧文故以汉法为况】有绣斧文所以示威也斧谓之黼【贾疏据绣次言白与黑谓之黼据文体形质言刃白而銎黑则为此斧也】几玉几也左右者优至尊也【贾疏司几筵职左右玉几注云左右有几优至尊也又大宰职赞玉几注云立而设几优尊者两注相兼乃具】其席莞筵纷纯加缫席画纯加次席黼纯【贾疏司几筵注纷纯者如绶有文而狭缫席者则蒲蒻展之编以五采画纯者画以云气次席者桃枝席有次列成文卽顾命所谓篾席也篾谓竹青据竹而言次谓次列据文体而言】贾氏公彦曰尔雅戸牖之闲谓之扆以屏风为斧
　　文置于依地孔安国顾命传云扆屏风画为斧文置戸牖闲是也司几筵职云大朝觐大飨射凡封国命诸侯王位设黼依依前南鄕左右玉几　敖氏继公曰右亦设几者至尊宜逸不取便其右之义也然则天子升席不由下矣生人左几自诸侯而下　王氏昭禹曰几司几筵设之肆师则临而视之肆师职大宾客涖筵几
　　天子衮冕负斧依
　　正义郑氏康成曰衮衣者裨之上也【贾疏自衮冕至冕皆裨故以衮冕为裨之上】缋之绣之为九章【贾疏衣缋而裳绣九章龙山华虫火宗彝皆缋为衣五章藻粉采黼黻皆绣为裳四章凡九也】其龙天子有升龙有降龙衣此衣而冠冕南鄕而立以俟诸侯见【贾疏下曲礼云天子当依而立】贾氏公彦曰负斧依谓背之南面也　敖氏继公曰衮冕天子之裨冕也负斧依以俟侯氏入所谓不下堂而见诸侯也而周官齐仆职言车送逆朝觐者之节大行人职亦先言公侯伯子男其朝位宾主之闲相去之步数乃云庙中将币亦与是礼异者　杨氏复曰冕服上纁下黄而兼赤为纁易曰黄帝尧舜垂衣裳而天下治盖取诸乾坤干为天其色坤为地其色黄
　　案言衮冕则绣裳可知矣不着带芾舄者畧其轻者也玉藻天子素带朱里终辟诗言朱芾屦人注云舄以赤舄为上冕服之舄诸侯与王同至若佩与所执则玉藻云天子佩白玉而组绶考工记玉人云天子执冒方四寸以朝诸侯
　　啬夫承命告于天子
　　正义郑氏康成曰啬夫盖司空之属也为末摈承命于侯氏下介传而上上摈以告天子天子见公摈者五人见侯伯摈者四人见子男摈者三人【贾疏天子见公以下并据大行人文】皆宗伯为上摈春秋传曰啬夫驰【贾疏引春秋传昭十七年文欲见啬夫是卑官得为末摈意】
　　通论贾氏公彦曰司仪职两诸侯相朝皆为交摈此诸侯见天子亦交摈可知此所陈摈介当在庙之外门东陈摈从北鄕南门西陈介从南鄕北各自为上下司仪云交摈三辞据诸侯自相见于大门外法此觐礼唯一辞而已无三辞之事案大宗伯职朝觐会同则为上相注出接宾曰摈入诏礼曰相若四时常朝则小行人为承摈故小行人职云将币为承而摈此文啬夫为末摈若子男三摈则足矣若侯伯四摈别增一士若上公五摈别增二士若时会殷同则肆师为承摈故肆师职云大朝觐佐摈
　　案庙在库门内之左将觐质明时侯氏至外朝下车入次俟王入庙升堂负斧依而立然后侯氏入库门而左至于庙门外接西塾东面乃袭执玉摈介旣设于是啬夫乃承侯氏请觐之命于下介递传而上上摈入告天子经云啬夫承命告于天子乃约其仪以为文啬夫未必得入庙也
　　存疑敖氏继公曰侯氏以天子将庙受之其礼太重故不敢当而辞焉啬夫于是承其命以告于天子摈者不承命者是时在庙门内犹未出也或曰啬夫微者也不可与国君接而直告于至尊盖啬字当作大字之误也未知是否
　　案啬夫之名惟见于夏书啬夫驰句左传叔孙昭子所引卽此书传云小臣也然亦夏代之官而周官无之郑注谓盖司空之属固疑之矣敖氏亦疑为大字之误掌讶职及将币为前驱至于朝诏其位入复及退亦如之此承命告于天子与彼入复一也而两经官异则此云啬夫者果误与
　　天子曰非他伯父实来予一人嘉之伯父其入予一人将受之【注今文实作寔嘉作贺】
　　正义郑氏康成曰言非他者亲之辞嘉之者美之辞也上摈又传此而下至啬夫侯氏之下介受之传而上上介以告其君君乃许入　敖氏继公曰言所以庙受之者非有他也以嘉其来朝之故耳伯父其入纳宾之辞也入告者以天子此辞出告侯氏　贾氏公彦曰直云伯父其入不云迎之礼记郊特牲云觐礼天子不下堂而见诸侯故无迎法
　　案此时天子亦袭以其将受玉也
　　侯氏入门右坐奠圭再拜稽首
　　正义郑氏康成曰入门而右执臣道不敢由宾客位也卑者见尊奠贽而不授【贾疏士昏礼三月壻见奠贽士相见凡臣见于君奠贽再拜与此奠圭皆是卑者不敢授而奠之】
　　案聘礼从宾道者皆入门左聘与享是也从臣道者皆入门右宾介私觌是也侯氏初入门执臣道故右也凡卑见尊奠贽如士冠奠贽于君及宾介私觌奠币亦然
　　摈者谒
　　正义郑氏康成曰谒犹告也上摈告以天子前辞欲亲受之如賔客也其辞所易者曰伯父其升【贾疏前辞谓天子曰非他之辞此谒告还用彼辞唯改入字为升也】
　　案大宗伯朝觐会同则为上相注云出接宾曰摈入诏礼曰相此经乃入诏礼时亦称摈者盖对举则别散文则通也经止称摈者谒注知为上摈者以聘礼摈者之为上摈决之也然则承摈以下其亦在门内之东负东塾而立与
　　侯氏坐取圭升致命王受之玉侯氏降阶东北面再拜稽首摈者延之曰升升成拜乃出
　　正义郑氏康成曰摈者请之侯氏坐取圭则遂左【贾疏以经侯氏无出门之文知遂向门左从左堂涂升自西阶致命也】降拜稽首送玉也从后诏礼曰延延进也【贾疏宾升堂摈者不升】　敖氏继公曰拜于西阶东别于内臣也侯氏旣成拜宰乃受玉以东是时王于侯氏之拜皆不答所以见至尊之义也案注云坐取圭而遂左者宾礼也以摈者谒而天子辞之故也王旣受玉以授宰则裼侯氏出则亦裼而奉束帛加璧以享矣裼袭之说详见聘礼
　　右行觐礼
　　四享皆束帛加璧庭实唯国所有【四依注作三】
　　正义郑氏康成曰四当为三古书作三四或皆积画【贾疏如尧典帝曰咨亖岳臯陶云外薄亖海泰誓序云作泰誓三篇是古书三四皆积画】此篇又多四字【贾疏下有四传摈路下四亚之又四马四门四尺】字相似由此误也大行人职曰诸侯庙中将币皆三享其礼差又无取于四也【贾疏大行人五等诸侯皆同三享聘礼小聘不享大聘虽有享不言数明一享而已若然则三与一及不享是其礼之差无取于四之义】初享或用马或用虎豹之皮【贾疏下经先陈马聘礼特言皮故知初享以此二者聘礼记云皮马相闲可也郊特牲云虎豹之皮示服猛也是其或用马或用虎豹之皮为初享也】其次享龟也金也丹漆丝纩竹箭也其余无常货此地物非一国所能有【贾疏礼器云内金示和也束帛加璧尊德也龟为前列先知也金次之见情也丹漆丝纩竹箭与众共财也其余无常货各以其国之所有则致远物也】唯所有分为三享皆以璧帛致之【贾疏璧帛致之据享天子而言若享后卽用琮锦】
　　通论郑氏康成曰小行人合六币圭以马璋以皮璧以帛琮以锦琥以绣璜以黼此六物者以和诸侯之好故合同也六币所以享也五等诸侯享天子用璧享后用琮其大各如其瑞【贾疏玉人职云璧琮九寸诸侯以享天子言九寸据上公琮以享后不言者文不具也公依命数则侯伯子男之享玉亦如其瑞可知】皆有庭实以马若皮皮虎豹皮也用圭璋者二王之后也二王之后尊故享用圭璋而特之【贾疏据二王后享天子与后】其于诸侯亦用璧琮耳【贾疏降于享天子也】子男于诸侯则享用琥璜下其瑞也【贾疏以子男瑞用璧享天子可与瑞同自相享不得与瑞等降用琥璜可知若然子男之臣自相聘亦享用琥璜不得逾君故也】几二王后诸侯相享之玉大小各降其瑞一等【贾疏玉人职云瑑琮八寸诸侯以享夫人不言瑑璧以享后亦文不具若然侯伯子男自相享各降其瑞一等可知】及使卿大夫覜聘亦知之【贾疏玉人职云瑑圭璋八寸璧琮八寸以覜聘八寸据上上公之臣则侯伯子男之臣各降其君一寸可知】郑氏锷曰宾客见王用束帛加璧是谓将币又有将币之赍为庭实诸侯奉之以效享上之诚小宗伯职曰大宾客受其将币之赍
　　存疑贾氏公彦曰行觐礼讫相随卽行三享之事三享在庭分为三段一度致之非谓三度致之为皆也案下文但言侯氏以马出而不及他物是祗为一享也然则三享盖当三度致之
　　奉束帛匹马卓上九马随之中庭西上奠币再拜稽首正义郑氏康成曰马必十匹者不敢斥王之乘用成数敬也　敖氏继公曰匹马卓上谓以一马卓然居前而先行言此者明其入不与九马相属也中庭西方南北之中也庭实用十马且设于此皆至尊礼异也此奠币盖于入门左之位
　　存疑贾氏公彦曰聘礼庭实皮则摄之注云参分庭一在南又米筥设于中庭注云南北之中此中庭亦是南北之中不参分庭一在南者以其三享同陈须入庭深设之故也
　　案凡庭实皆于西方参分庭一在南设之此于中庭明亦西方南北之中非聘礼设米筥之处也三享未必同陈入庭深之义敖氏得之
　　存异郑氏康成曰卓读如卓王孙之卓卓犹的也以素的一马以为上书其国名后当识为何产也案匹马卓上云者明其以此一马为奉也夏官校人凡大祭祀朝觐会同毛马而颁之齐其色此侯氏享王之马亦当然注以卓为素的非也
　　余论贾氏公彦曰康王之诰二伯率诸侯而入皆布乘黄朱而乘四马者彼以享新王乘马若乘皮以四为礼与此异也
　　摈者曰予一人将受之
　　正义郑氏康成曰亦言王欲亲受之　敖氏继公曰此摈者曰乃言予一人则是摈者凡告于侯氏皆为述王言矣亦异于国君以下摈者之礼与
　　侯氏升致命王抚玉侯氏降自西阶东面授宰币西阶前再拜稽首以马出授人九马随之
　　正义郑氏康成曰王不执玉抚之而已以马出随侯氏出授王人于外也　敖氏继公曰抚之者示受之王不执璧帛者贬于瑞玉亦至尊礼异也币谓璧帛西阶前拜送币者非其正位以欲执马由便也摈者不延之以升变于授圭时也马左马也侯氏亲以左马出敬之至也王臣不于内受马者无以为节亦至尊之礼异也凡他礼之庭实其主人之士受之者皆以堂上授受为节　贾氏公彦曰币卽束帛加璧幷玉言币故小行人合六币皮马与玉皆为币宰卽大宰大宰职大朝觐会同赞玉币注云佐王受此也三享贡国所有行供奉之节故自执其马王不使人受之于庭也聘礼享用皮及宾私觌皆使人受之者他国之君不臣人之臣与此异也
　　案聘礼聘于夫人用璋享用琮而小行人职注云五等诸侯享天子用璧享后用琮则朝后享后之礼当继此行之
　　事毕
　　正义郑氏康成曰三享讫　敖氏继公曰觐有三享经之所见初享之仪耳其次二享不可相蒙故空其文
　　余论贾氏公彦曰聘礼享君尚有币问公卿大夫此诸侯觐天子享天子讫亦当有币问公卿大夫是以隐七年左传云初戎朝于周发币于公卿凡伯弗宾是其事也
　　右三享
