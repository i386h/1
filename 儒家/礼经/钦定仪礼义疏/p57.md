<!-- { "loadSidebar": true } -->
　　正义郑氏康成曰命当由君出也射人为摈者也某大夫名也【贾疏燕义云以大夫为宾故知是大夫】　贾氏公彦曰大射仪云大射正摈摈者请宾此直云射人以礼轻小射正摈也不辨射人面位者君南面射人北面可知敖氏继公曰请扵君谓使谁为宾也　邓氏元锡曰易称尚贤九经先尊贤尊之故宾之宾之故燕乐之案若燕异国聘使则此宾为聘使之上介公当迎之于大门内与之三揖三让而后升矣惟燕己国臣子则尔卿大夫后乃命宾如此经所云也燕义曰设宾主饮酒之礼也不以公卿为宾而以大夫为宾为疑也眀嫌之义也
　　射人命宾宾少进礼辞反命
　　正义郑氏康成曰命宾者东面南顾【贾疏少仪云诏辞自右东面者向君南顾者向宾】礼辞辞不敏也【敖氏继公曰以士冠之宾辞曰某也不敏故意此宾亦然】　敖氏继公曰命宾之辞葢曰君命子为宾少进者宜违其位
　　案注知命宾为东面南顾者以大射仪司射命纳射器而东面右顾者决之也
　　又命之宾再拜稽首许诺射人反命
　　正义敖氏继公曰公不许其辞故射人复命之宾再拜稽首为受君命也　郑氏康成曰反命告宾许
　　宾出立于门外东面【东当从敖氏作北】
　　正义郑氏康成曰当更以宾礼入　敖氏继公曰大射仪云北面此东字葢误
　　公揖卿大夫乃升就席
　　正义敖氏继公曰揖之乃升礼之也亦异揖之　郝氏敬曰公揖卿大夫公将升揖也乃升君升阼阶也就席君先就席也
　　存疑郑氏康成曰揖之人之也【贾疏以人意相存偶】
　　案凡自门内三揖而至阶者及射礼出次而相揖者则皆有相存偶之意焉此则公南面揖为先升耳不必以人之之义说之
　　小臣自阼阶下北面请执幂者与羞膳者
　　正义郑氏康成曰执幂者执瓦大之幂也方圜壶无幂羞膳羞于公【贾疏以言膳据君而言】谓庶羞【贾疏脯醢称荐眀羞是庶羞】敖氏继公曰士之掌此二事者有常职乃请之者
　　白之扵君然后敢命之也膳亦谓君物此虽指羞而言然荐亦存焉
　　案请宾于君未升席之先者不欲扵堂上命宾也执幂之等贱故升席乃请羞膳不与羞诸公卿同请者尊君也此小臣请之为宾者则射人请之差之宜也
　　乃命执幂者执幂者升自西阶立于尊南北面东上正义郑氏康成曰以公命扵西阶前命之也【贾疏士位在西方东面故知西阶前命之】东上酒之幂为上也【贾疏唯两瓦大有幂酒尊故酒之幂为上】羞膳者由堂东升自北阶【贾疏以羞在房又大射工人士与梓人升自北阶】房中西面南上【贾疏约士冠礼賛者立于房中西面南上】不言之者不升堂略之也【贾疏不升堂但不由南方升升自北阶是亦升堂矣】　敖氏继公曰立于尊南则上者当尊与　贾氏公彦曰不请羞宾者下记约与君同亦用士也
　　案宾受命再拜稽首者拜君宾已之命也士则共其常职而已故不拜执幂者升自西阶以其常有事于堂也羞膳者虽亦有事于堂而常位在房则不可以由西阶升故注云升自北阶也
　　膳宰请羞于诸公卿者
　　正义郑氏康成曰膳宰请者异于君也
　　案射人为摈请宾摈者事也小臣近臣请执幂与羞膳近臣事也膳宰具官馔请羞诸公卿具馔者事也各有司存耳膳宰既请亦必命之据下记羞于大夫者亦小膳宰经独见此者羞于大夫者不请也叙此扵执幂者升阶之后眀有事于君者既毕然后请其有事扵诸臣者也诸羞者既得命其皆俟于堂东与右命宾及执事者
　　射人纳宾宾入及庭公降一等揖之公升就席【注射人今文曰摈者】
　　正义敖氏继公曰纳宾之辞葢曰君须矣吾子其入也及庭既入门而左没霤时也一等者阶也并堂为二等矣揖之使之升也大射仪云宾辟　郑氏康成曰升席以其将与主人为礼不参之也　吕氏大临曰宾入公降揖之公升席乃以宰夫为主人君不敢以己尊而略宾主之敬臣不敢以为宾而屈君之尊故燕礼之节礼之于宾主义之扵君臣并行而不相悖
　　案公食礼云如聘即位其时主君有摈三人宾亦有介也故至大夫纳宾注云大夫谓上摈葢飨食礼重在庙故公迎宾有旅摈此燕礼轻在寝即异国聘使亦惟射人一摈而已无旅摈也前尔卿大夫时公降阶下者以其初入而卿大夫咸在也此降一等者专为宾又再入则礼杀也大射仪扵就席下云奏肆夏此不奏者燕礼轻非君有所加命则不奏也
　　右宾入
　　宾升自西阶主人亦升自西阶宾右北面至再拜宾答再拜
　　正义郑氏康成曰主人宰夫也【贾疏燕义云使宰夫为献主】宰夫大宰之属君扵其臣虽为宾不亲献以其尊莫敢伉礼也【贾疏此略取燕义文】至再拜者拜宾来至也天子膳夫为献主【贾疏膳夫职王燕饮酒则为献主】　敖氏继公曰诸侯之宰夫葢以士为之其位亦在西方故宾进则主人因从而升也君与臣燕乃使宰夫为主人固所以眀君臣之义亦以当献者众尊者不能亲其劳也至再拜所谓拜至也义见士昬礼
　　案主人不言君命有常职也经不着主人为谁故燕义言之以补经文所未备据晋昭公燕齐景公不言立主季孙宿饮大夫公父文伯饮敬叔亦不别立主葢凡体敌者皆不立献主也惟齐景公燕鲁昭公使宰献以其出奔卑之也聘礼记云燕则宰夫献是燕外臣亦立主矣　又案乡饮酒礼主人与宾三揖至于阶三让主人升宾升此礼不言三揖者宾及庭时君既自降一等揖之则主人不宜有三揖之事矣且升同阶则行同涂亦无三揖之位也既无三揖则至阶亦不三让矣据下主人献宾卒洗卒盥皆曰宾揖乃升至宾酢主人卒洗卒盥亦曰揖升则此升时宾主人俱有一揖亦所谓相存偶也升则宾先而主人后阶上闲一等
　　存疑郑氏康成曰宰夫掌宾客之献饮食者也【贾疏宰夫职凡朝觐会同宾客掌其牢礼委积膳献饮食】其位在洗北西面
　　案周官宰夫为大宰之考秩尊而职重未可以此之宰夫当之疑诸侯无宰夫直以膳夫之长为宰夫耳主人洗北西面乃是献大夫后胥荐之而改位扵此非其初位然也
　　右拜至
　　主人降洗洗南西北面
　　正义郑氏康成曰西北面宾将从降乡之不于洗北辟正主
　　案洗南西北面者既辟正主且乡宾又不背君也
　　宾降阶西东面主人辞降宾对
　　正义敖氏继公曰阶西其东面亦当序此宾降而主人于洗南辞降则其降之节亦可见矣宾对亦少进既则复位
　　通论李氏如圭曰乡饮酒宾主异阶故主人在阶下辞宾降此宰夫与宾同由西阶故扵洗南辞降
　　主人北面盥坐取觚洗宾少进辞洗主人坐奠觚于篚兴对宾反位【觚音孤注古文觚皆为觯】
　　正义郑氏康成曰献不以爵辟正主也【贾疏宰夫非正主故用觚对乡饮乡射是正主用爵】　敖氏继公曰献公用象觚则此觚乃角觚也下放此宾少进者少南行而东面也主人兴对亦西北面
　　案据下宾辞降之节此主人亦宜坐取觚奠于篚下而后盥献不以爵为辟正主者以爵贵于觚也礼器曰宗庙之祭贵者献以爵
　　主人卒洗宾揖乃升主人升宾拜洗主人宾右奠觚答拜
　　正义郑氏康成曰宾每先升尊也【敖氏继公曰以宰夫是士且非正主也】
　　案宾之揖必俟主人自洗南西行又北行至扵阶而后揖宾主人葢一揖而升也下文凡宾与主人揖于阶前者放此
　　降盥宾降主人辞宾对卒盥宾揖升主人升坐取觚执幂者举幂主人酌膳执幂者反幂
　　正义敖氏继公曰降辞之位皆如初可知宾者君之所命故主人代君饮之则酌君尊葢逹君之意也酌膳东面余皆放此举幂以下之仪详见大射　郑氏康成曰取觚将就瓦大酌膳酌君尊者尊宾也
　　主人筵前献宾宾西阶上拜筵前受爵反位主人宾右拜送爵
　　正义敖氏继公曰献宾葢亦西北面与乡饮酒礼同故不着之　郑氏康成曰宾既拜前受觚退复位案公席于阼主人不敢在阼阶故与宾同阶则必在宾之右矣乡饮乡射宾得专阶介乃不专阶此则宾亦不专阶非正主故也此下凡主人之拜皆扵右不具见者可知也
　　膳宰荐脯醢宾升筵膳宰设折俎
　　正义郑氏康成曰乡饮酒记曰宾俎脊胁肩肺【贾疏燕礼不言牲体之数既与乡饮酒同用狗则体数亦同故引以为证】　敖氏继公曰公俎似当用肩宾俎用臂与乡饮酒宾主之俎异
　　案乡饮乡射礼俱云荐脯醢升席自西方乃设折俎彼不言荐设之人者贱也此不言升席之方者略也宾升降皆由下俎实注据乡饮固是然此有公俎以膳尊膳觚膳觯例之则敖氏宻矣
　　宾坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜【哜才计反捝舒锐反啐七内反】正义敖氏继公曰此宾乃大夫也亦絶肺以祭而下文又云公祭如宾礼则是自上至下其礼同也旧说谓大夫以上缭祭惟士絶祭其不攷诸此乎于此乃言爵者上文已眀不嫌其异故随文便耳下文放此凡觚觯角散亦通称爵酒非主人之物宾乃告防者以其为献主也　郑氏康成曰降席席西也　贾氏公彦曰席西拜者皆南面
　　宾西阶上北面坐卒爵兴坐奠爵遂拜主人答拜正义郑氏康成曰遂拜拜既爵也　敖氏继公曰宾执爵兴主人乃答拜凡答拜皆于所答者兴乃为之经或不言其兴文省尔
　　右主人献宾
　　宾以虚爵降主人降宾洗南坐奠觚少进辞降主人东面对【注今文从此以下觚皆为爵】
　　正义郑氏康成曰宾降将酢主人上既言爵矣复言觚者嫌易之也大射礼曰主人西阶西东面少进对贾氏公彦曰一升曰爵二升曰觚散文即通　敖
　　氏继公曰奠觚亦奠于地也坐奠觚兴少进皆西北面主人降立于阶西固东面矣乃言东面对者嫌进而对或易乡也
　　宾坐取觚奠于篚下盥洗主人辞洗宾坐奠觚于篚兴对卒洗及阶揖升主人升拜洗如宾礼【注辞下今文无洗】正义敖氏继公曰此言奠于篚下则向者少南奠之矣辞洗亦宜少进如宾也于宾既对则反位及阶乃揖以已当先升也如宾礼谓迭拜
　　案辞降辞洗有两番奠乡饮乡射宾主分阶而降故辞降之奠在阶前而辞洗之奠在篚下此与大射宾主同阶而降不得有阶前之奠故辞降奠于洗南而辞洗乃奠于篚下也若然则上主人之洗当亦有两番奠矣宾盥亦北面既盥亦坐取觚而后洗彼此详略互见耳
　　宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵正义敖氏继公曰主人酌膳献宾故宾酢如之亦以其代君饮己尊之也执幂执幂者举反之节也宾酢主人葢亦西南面授之乃之左宾亲酢者伸其尊亦以君不亲酢故无所辟也　郑氏康成曰宾既南面授爵乃之左【贾疏宾于东楹之西东面酌膳向西阶南面授主人讫乃之主人之左北面拜送爵】
　　案宾辞降主人亦当东面对上扵主人之卒洗卒盥曰宾揖升此于宾之卒洗卒盥曰揖升皆据宾以立言以宾先扵主人故也主人献宾宾酢主人经不言献之酢之之面者因扵乡饮乡射也
　　主人坐祭不啐酒不拜酒不告防遂卒爵兴坐奠爵拜执爵兴宾答拜主人不崇酒以虚爵降奠于篚
