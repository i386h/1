<!-- { "loadSidebar": true } -->
　　正义敖氏继公曰司正升阼阶上北面而受命　郑氏康成曰上言请坐于賔下言主人曰互相备耳【贾疏凡辞皆司正请于主人主人有命司正乃传告賔今上文云司正请坐于賔直见司正传主人辞不见主人曰请坐于賔之辞此下直见主人曰请彻俎不见司正传主人辞以告賔是互相备也】
　　司正升立于序端宾降席北面主人降席自南方阼阶上北面大夫降席席东南面
　　正义郑氏康成曰俟弟子升受俎
　　賔取俎还授司正司正以降自西阶賔从之降遂立于阶西东面司正以俎出授从者【还音旋下同从者才用反】
　　正义郑氏康成曰授賔家从来者也古者与人饮食必归其盛者所以厚礼之【贾疏乡饮酒燕礼大射皆归賔俎公食礼有司卷三牲之俎归于賔馆】
　　案卷俎以归于宾馆者礼之重者也饮射礼轻故出授其从者而已
　　主人取俎还授弟子弟子受俎降自西阶以东主人降自阼阶西面立
　　正义郑氏康成曰以东授主人侍者　敖氏继公曰主人取俎未必在司正出门之后上文葢终言之耳西面立阶东当序位
　　案先言以东而后言主人降明主人之降亦从俎也
　　大夫取俎还授弟子弟子以降自西阶遂出授从者大夫从之降立于賔南【从者才用反】
　　正义郑氏康成曰凡言还者明取俎各自乡其席案燕礼宾卿大夫皆自以俎出者尊君也此敌礼故使司正及弟子代为出俎賔大夫惟降阶下而已
　　众宾皆降立于大夫之南少退北上
　　正义贾氏公彦曰三賔无俎亦从降知将燕故同降同升也
　　右彻俎
　　主人以賔揖让説屦乃升大夫及众賔皆説屦升坐【説吐活反】
　　正义郑氏康成曰説屦者将坐空屦防贱不宜居堂也説屦则抠衣为其被地　敖氏继公曰亦当説屦乃揖让如饮酒之礼特立文异耳
　　右説屦升坐
　　乃羞
　　正义郑氏康成曰燕设啗具所以案酒
　　无算爵使二人举觯宾与大夫不兴取奠觯饮卒觯不拜
　　正义郑氏康成曰二人谓向者二人也使之升立于西阶上当执觯也卒觯者固不拜矣着之者嫌坐卒爵者拜既爵也此坐于席礼既杀不复崇　敖氏继公曰使之亦司正也此举觯谓取而酌之即下文所云执觯者受觯遂实之之事也其位葢在西序端北上若无大夫则惟一人　贾氏公彦曰经賔上有于字者误此二觯仍是前二人所举者今二人升举发行无算爵非新觯也
　　案此人即向所使之人此觯即向所举之觯未甞别使他人更举他觯也而经必重言使二人举觯者明此无算爵所以终向者举觯之礼也
　　执觯者受觯遂实之賔觯以之主人大夫之觯长受而错皆不拜【长知丈反错仓各反注今文执觯及賔觯大夫之觯皆为爵】
　　正义郑氏康成曰长众賔长错者实主人之觯以之次宾实賔长之觯以之次大夫其或多者迭饮于坐而已【贾疏众宾三人若大夫亦三人则得交错相酬若一大夫则众賔二人无所酬直迭饮而已若大夫四人已上多于三宾自三人之外无所酬则亦自相迭饮而已】皆不拜受礼又杀也【贾疏上二人举觯饮卒不拜是其杀今不拜受又杀】
　　案若大夫一人则主人所受之賔觯当以之第二賔至賔长所受之大夫觯无大夫可酬则当以之第三賔矣是賔与賔迭饮也若大夫四人则主人所受之賔觯仍当以之第二賔若賔长所受之大夫觯则当以之第二大夫而第二賔所受于主人之觯以之第三大夫第二大夫所受于賔长之觯以之第三賔至第三大夫所受于第二宾之觯无賔可酬则当以之第四大夫矣是大夫与大夫迭饮也所以然者以堂上之酬未辩无酬及在下者之礼故也
　　辩卒受者兴以旅在下者于西阶上【辩音徧】
　　正义敖氏继公曰辩谓堂上皆已受爵也卒受者众賔长之末者也　郑氏康成曰执觯者酌在上辩降复位
　　案卒受者之觯犹执觯者酌之自此以后则皆在下之賔矣在下之賔既受酬讫则自向尊前北面实觯以酬其肩随之賔于西阶上故注曰不使执觯者酌也所以不使者以执觯者与已皆为在下之列亦当与旅故也
　　长受酬酬者不拜乃饮卒觯以实之【注古文曰受酬者不拜】正义贾氏公彦曰长谓堂下賔党之长　郑氏康成曰言酬者不拜者嫌酬堂下异位当拜也实之不使执觯者酌　敖氏继公曰言酬者不拜嫌亲酬当拜也实之谓自实之
　　受酬者不拜受
　　正义郑氏康成曰礼杀虽受尊者之酬犹不拜【贾疏堂下者受堂上者犹不拜】　敖氏继公曰向者旅酬有拜而饮者拜而受者故于此一一明之
　　辩旅皆不拜【辩音徧】
　　正义郑氏康成曰主人之赞者于此始旅嫌有拜
　　执觯者皆与旅【与音预】
　　正义郑氏康成曰嫌已饮不复饮也上使之劝人耳非逮下之惠也亦自以齿与于旅也　敖氏继公曰于此言执觯者与旅则向者旅酬时主人之赞者不与明矣
　　卒受者以虚觯降奠于篚
　　案上所云卒受堂上之卒受者也此则在下之卒受者
　　执觯者洗升实觯反奠于賔与大夫【注今文实觯觯为之】
　　正义郑氏康成曰复奠之者燕以饮酒为欢醉乃止主人之意也　敖氏继公曰二觯原在賔与大夫之前故云反奠余则皆如上文宾与大夫不兴取奠觯饮以下之仪不言者可知也此后酒行终而复始仪亦如之至醉而止所谓无算爵也
　　案反奠而复举所以醉賔虽不再举亦必反奠以礼成于尊故也
　　无算乐
　　正义郑氏康成曰合乡乐无次数
　　案乡饮酒礼之无算乐注云或间或合而此惟曰乡乐者以射礼繁且乆正歌已杀则无算乐又当杀也然郑亦臆言之耳饮射同用乡乐为近之
　　右无算爵
　　賔兴乐正命奏陔賔降及阶陔作【陔古才反】
　　正义敖氏继公曰降谓降堂及阶至阶上也
　　賔出众宾皆出主人送于门外再拜
　　右賔出
　　明日賔朝服以拜赐于门外主人不见【朝音潮】
　　正义郑氏康成曰不见不防礼也　敖氏继公曰拜赐之礼賔至于门外摈者出请入告主人辞不见賔乃拜主人拜辱亦如之
　　如賔服遂从之拜辱于门外乃退
　　右拜赐拜辱
　　主人释服乃息司正无介
　　正义郑氏康成曰息司正谓賔之与之饮酒以其昨日尤劳倦也此已下皆记礼之异者　敖氏继公曰昨日正礼已无介乃言之者嫌不射而饮或用介也
　　不杀使人速迎于门外不拜入升不拜至不拜洗荐脯醢无俎
　　正义敖氏继公曰亦当使人戒乃速经文略也言不杀复言无俎者嫌不杀亦或有俎也士冠士虞以干肉折俎
　　賔酢主人主人不崇酒不拜众賔
　　正义敖氏继公曰主人不崇酒则宾亦不告防矣其他不见者可以意求之
　　案拜迎拜至拜洗之节于賔而既省矣众賔复言不拜者上云賔酢主人则主人于賔有献献酢有拜此众賔虽献不拜故下文即曰既献众賔明此不拜为献众賔言之也
　　既献众賔一人举觯遂无算爵
　　正义郑氏康成曰言遂者明其间阙也【敖氏继公曰谓举觯之后无算爵之前其间工入升歌等礼皆阙也】賔坐奠觯于其所摈者遂受命于主人请坐于賔賔降説屦升坐矣不言请坐者请坐主于无算爵　敖氏继公曰此一人举觯在献众賔之后虽与正礼之为旅酬始者同实为无算爵始也言遂无算爵明其説屦升坐即取此觯饮也
　　无司正
　　正义郑氏康成曰使摈者而已不立之
　　賔不与【与音预注古文与作豫】
　　正义郑氏康成曰昨日正宾不可防也
　　征唯所欲以告于乡先生君子可也
　　案乡先生君子已见士冠礼及乡饮酒礼
　　羞唯所有乡乐唯欲
　　右息司正
　　总论敖氏继公曰此与前篇息司正之礼亦同但文有详略耳
　　记大夫与则公士为宾使能不宿戒【与音预】
　　正义郑氏康成曰不敢使乡人加尊于大夫也公士在官之士乡賔主用处士
　　存疑贾氏公彦曰乡射使处士无爵命者为賔有大夫来不以加尊于大夫故易去之使公士为賔辨正敖氏继公曰大夫于一人举觯于賔乃入主人必无临时易賔之礼然则大夫之与此礼者亦主人请之明矣旧説谓乡饮乡射大夫自来观礼非也右记賔
　　其牲狗也亨于堂东北【亨普庚反】
　　正义敖氏继公曰用狗者因大射之牲也其义与乡饮同此下有不释者见乡饮记
　　尊绤幂賔至彻之蒲筵缁布纯【纯之闰反又章允反】
　　正义郑氏康成曰以绤为幂取其坚洁
　　右记牲与尊幂筵
　　西序之席北上
　　正义郑氏康成曰众賔统于賔　敖氏继公曰经言众宾长升就席者三人耳又曰众宾之席继而西是未必有西序之席北上者
　　存疑贾氏公彦曰众賔之席继賔以西南面东上今复有东面者若公卿大夫多尊东不受则于尊西也案西序之席注谓众賔者是也敖氏疑之亦是也遵者非众賔也无席于尊西之理疏葢求其説而不得姑为之辞耳岂三宾以下亦有不立于堂下者乃为此席与
　　右记西序之席
　　献用爵其他用觯以爵拜者不徒作
　　右记爵觯之用及以爵拜者
　　荐脯用笾五膱祭半膱横于上醢以豆出自东房膱长尺二寸【膱音职注古文膱为胾今文或作植】
　　正义郑氏康成曰脯用笾笾宜干物也醢以豆豆宜濡物也膱犹脡也为记者异耳【贾疏乡饮酒记云五脡】祭横于上殊之也于人为缩膱广狭未闻　敖氏继公曰曲礼云以脯脩置者左胊右末是膱长尺二寸而中屈之也士虞记有干肉折俎亦曰朐在南此可以见其制矣祭半膱则不屈之　贾氏公彦曰周官醢人注云作醢及臡者必先膊干其肉乃后细剉之杂以粱麴及盐渍以美酒涂置甀中百日则成矣
　　右记脯醢
　　俎由东壁自西阶升賔俎脊胁肩肺主人俎脊胁臂肺肺皆离皆右体也进腠【腠七奏反】
　　正义郑氏康成曰以骨名肉贵骨也賔俎用肩主人用臂尊賔也右体周所贵也若有尊者则俎其余体也　敖氏继公曰不言大夫俎者有无不定也右记俎
　　凡举爵三作而不徒爵凡奠者于左将举者于右众賔之长一人辞洗如賔礼【长知丈反】
　　正义郑氏康成曰尊之于其党
　　右记行礼诸节
　　若有诸公则如賔礼大夫如介礼无诸公则大夫如賔礼
　　正义郑氏康成曰尊卑之差
　　案此礼无介记者葢以饮酒礼之宾介明公与大夫之差等耳
　　右记遵者诸公大夫之差
　　乐作大夫不入乐正与立者齿
　　正义敖氏继公曰但云与立者齿则献荐旅皆在其中矣
　　右记大夫入节乐正立位
　　三笙一和而成声【和户卧反】
　　正义郑氏康成曰三人吹笙一人吹和凡四人也尔雅曰笙小者谓之和【贾疏释乐云大笙谓之巢小者谓之和】　陈氏祥道曰古者造笙以匏为主列管匏中施簧管端其制法鳯皇以象其鸣大者十九簧而以巢名之以其管在匏有鳯巢之象也小者十三簧而以和名之以其大者唱则小者和也
　　存异敖氏继公曰三人吹笙而一人歌其所吹之诗以和之而后笙之辞显而成声也
　　案升歌时无笙笙入时无歌间歌亦一歌一笙无歌笙并作之事若合乐则歌者二人又不止于一和敖説非是
　　右记笙
　　献工与笙取爵于上篚既献奠于下篚其笙则献诸西阶上【注今文无与笙】
　　正义郑氏康成曰奠于下篚不复用也
　　右记工与笙之献
　　立者东面北上
