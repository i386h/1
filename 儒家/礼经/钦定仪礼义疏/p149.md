<!-- { "loadSidebar": true } -->
　　案祖祢共庙迁于祖则祢在其中统于尊者之辞也檀弓云丧之朝也顺死者之孝心也其哀离其室也故至于祖考之庙而后行敖氏谓以昭穆同又当祔之于此故迁于祖夫然则唯朝祖而不及祢乎若不相似然　殡时升棺用轴故啓殡而降出殡宫门入庙门而升也亦用之轴制注疏见上篇
　　重先奠从烛从柩从烛从主人从
　　正义郑氏康成曰行之序也　贾氏公彦曰柩前后皆有烛者以其柩车爲隔恐闇故各有烛以炤道若至庙烛在前者升炤正柩在后者在阶下炤升柩故下记云烛先入者升堂东楹之南西面后入者西阶东北面在下是也　敖氏继公曰主人从众主人以下从妇人从女宾从男宾在后女宾以上其行皆以服之亲疏爲序服同乃以长幼也经但言主人从者以其余皆从可知也葬而从柩之序亦然
　　存疑郑氏康成曰主人从者丈夫由右妇人由左以服之亲疏爲先后
　　案注据内则谓丈夫由右妇人由左此谓寻常行路则然耳若从柩则必男爲男焉女爲女焉且出寝门入庙门门中迫隘男妇非可以竝行也敖说得之
　　升自西阶
　　正义郑氏康成曰柩也　敖氏继公曰升自西阶神之也凡柩归自外而入庙者旣小敛则升自阼阶未忍异于生也旣大敛则升自西阶此亦入庙耳故其礼与大敛而入者同
　　存疑郑氏康成曰犹用子道不由阼也
　　案不由阼阶父在者则然耳今此所丧者父也生时由阼久矣不必以犹用子道爲义故敖氏据曾子问説之方小敛则将大敛于阼故由阼旣大敛则遂就西阶而殡焉亦近逺之别也
　　奠俟于下东面北上
　　正义郑氏康成曰俟正柩也【贾疏旣正柩乃设奠】　敖氏继公曰北上则巾席在后也记云巾席从而降
　　主人从升妇人升东面众人东即位【众下当从敖氏补主字】正义郑氏康成曰位东方之位【李氏如圭曰东阶下西面位】　贾氏公彦曰举主妇东面主人西面可知众主人以下从柩至西阶下遂乡东阶下即西面位　敖氏继公曰妇人东面当负序以辟奠者之往来东即位者乃众主人也脱一主字耳以记攷之可见此时堂下之位亦如朝夕哭不皆在东方
　　正柩于两楹闲用夷牀
　　正义郑氏康成曰两楹闲象乡户牖也是时柩北首【贾疏朝祖不可以足乡之】　敖氏继公曰两楹闲东西节也其于楹闲爲少北此正柩于堂正与小敛后尸夷于堂者相类
　　存疑贾氏公彦曰乡户牖则在两楹闲而近西矣记云夷牀輁轴馔于西阶东馔夷牀俟正柩而言西阶东则正柩于楹间近西可知
　　案经言两楹闲注云乡户牖则户牖之闲适当两楹之间士大夫之室居中而左右各有房康成此注足以爲明征矣贾氏欲伸其东房西室之説故迁就其辞而云近西耳夷牀馔堂下则西阶东便其升也升堂上则两楹间欲其正也各有攸当岂必因其西而西之乎且妇人位于西设奠者必由之若柩近西不嫌其太偪邪
　　主人柩东西面置重如初
　　正义敖氏继公曰柩东明近于柩　郑氏康成曰如初如殡宫时也【贾疏亦如殡宫三分庭一在南二在北而置之依上文序次重先不先置重者以其待正柩讫乃置之也】
　　案祝取铭置于重亦如初
　　席升设于柩西奠设如初巾之升降自西阶
　　正义敖氏继公曰席设于柩西亦差近于柩奠设于席前亦当柩少北柩北首西乃右也于此奠焉与奠于尸右之意同不统于柩奠宜统于席也不去席者先已用席则不变之且奠于尸与奠于柩亦宜异也郑氏康成曰从奠设如初东面也【贾疏如殡宫室中东面设之于】
　　【席前也】不统于柩神不西面也不设柩东东非神位也【贾疏据神位在奥而言】巾之者爲御当风尘【贾疏檀弓云丧不剥奠也与祭肉也与据小敛奠殡奠朔奠荐新奠有牲肉不可倮露故巾之此从奠脯醢醴酒无祭肉亦巾之者以在堂风尘故也朝夕奠在室不巾】
　　存疑郑氏康成曰席设于柩西直柩之西当西阶也案奠无席则统于尸有席则统于席此时柩虽北首以有席故奠设于席前而东面如此则奠近柩而席稍远矣席虽稍远必不当西阶以醴酒脯醢占地无多且席西爲举奠者往来所由也记云将载祝及执事举奠户西南面东上举奠者自户以西则席尚当西楹之东明矣
　　通论杨氏复曰丧奠之礼有三变始死奠于尸东小敛奠亦如之既殡奠于室之奥设席东面朝夕奠朔月奠荐新奠亦如之啓殡入庙席设于柩西奠设如初如初者如室中之神席东面也朝祖奠亦如之降奠及祖奠遣奠皆如之但设于柩东爲异
　　主人踊无算降拜宾即位踊袭主妇及亲者由足西面正义敖氏继公曰主人即柩东之位则踊既奠乃降也即位亦在阼阶下袭亦在序东妇人由足出于柩南也西面于阼阶上亦南上若有南面者则东上郑氏康成曰亲者西面堂上廹疏者可以居房中【贾疏房中西面】　贾氏公彦曰妇人不即乡柩东西面者以主人在柩东待设奠讫主人降拜宾妇人乃得东也案主人在柩东由足而西至西阶乃降主人旣降妇人乃得由足而东也
　　存疑郑氏康成曰设奠时妇人皆室户西南面奠毕乃得柩东西面
　　案柩北首妇人不可由其首则注谓户西南面殆未然也初升时但东面耳由足而东则疏而幼者前行故柩西则北上柩东则南上也主妇以下西面则疏者当南面如亲者多而西面不能容则应有南面者而疏者居房中矣
　　右朝祖
　　荐车直东荣北辀
　　正义郑氏康成曰荐进也进车者象生时将行陈驾也【贾疏曲礼云君车将驾则仆执策立于马前已驾仆展軨效驾是生时将行陈驾今陈车亦象之也】今时谓之魂车【贾疏注以汉法况之以其神灵在焉故曰魂车】辀辕也【贾疏考工记辀人爲辀辀亦谓之辕】车当东荣西上于中庭【贾疏此车即记云荐乘车道车槀车是也先陈乘车次陈道车槀车以次而东是西上也中庭者南北之中　敖氏继公曰知在东方之中庭者以杂记所言赗车之位定之也】　敖氏继公曰北辀者以柩北首故耳
　　存疑敖氏继公曰此即遣车也
　　案春官巾车职大丧饰遣车遂廞之行之凡周官言廞者皆明器也故注云遣车一曰鸾车谓陈驾之行之使人以次举之以如墓也夏官校人职饰遣车之马及葬埋之注云言埋之则是马涂车之刍灵是则遣车载遣奠之包牲而置之椁之四隅者非真车非生马即檀弓涂车刍灵是也若此所荐之三车则岂借人举之以行而驾之之马又可得而埋之乎敖氏谓此即遣车非也　曲礼祥车旷左注云祥车葬之乘车即此所荐车也以其载皮弁服朝服蓑笠之等魂神所依故亦谓之魂车
　　通论敖氏继公曰乘车之前一木当中而曲缚衡以驾马者谓之辀大车之前二木在旁而直缚轭以驾牛者谓之辕
　　案辀辕散文则通实指则别考工记辀人车人言之析矣
　　质明灭烛
　　正义郑氏康成曰质正也　贾氏公彦曰自啓殡至在道及祖庙皆有二烛爲明以尚早也今至正明故灭烛　敖氏继公曰烛堂之上下者
　　彻者升自阼阶降自西阶
　　正义郑氏康成曰彻者辟新奠【贾疏将设迁祖之奠故彻去从奠以辟之】敖氏继公曰彻者无由足之嫌故得升自阼阶从
　　其正礼亦可以见此奠者自西阶升之意矣彻奠不改设于序西南亦以无俎而非盛馔故也
　　存疑郑氏康成曰不设序西南已再设爲亵
　　案从奠唯醴酒脯醢耳本无改设序西南之理不以再设故
　　乃奠如初升降自西阶
　　正义郑氏康成曰爲迁祖奠也奠升不由阼阶柩北首辟其足【贾疏来往不可由柩首又饮食之事不可防之而由足故升自西阶也彻由足者旧奠则由足无嫌】　李氏如圭曰亦柩西席前设之　敖氏继公曰此奠亦惟以脯醢醴酒
　　案从奠即昨日之夕奠也此迁祖奠则本日之朝奠矣唯于质明后不用烛耳其脯醢则设祖奠馔于东方时在甒北者彻从奠而后设迁祖奠彻迁祖奠而后设祖奠祖奠则殷奠也凡设殷奠当夕则不夕奠当朝则不朝奠以日奠不过于二也
　　余论朱子语类问朝祖时有迁祖奠恐在祖庙之前祖无奠而亡者难独飨否曰不须如此理会礼説有奠处自合有无奠处自合无更何用疑
　　案始死之后将葬柩行之前无顷刻离于奠者直以是爲魂魄之所冯焉若祖祢在庙而以丧奠干之是黩且不类也问者昧于吉凶之分非可与言礼者故朱子以不答答之
　　主人要节而踊
　　正义郑氏康成曰节升降　贾氏公彦曰奠升时主人踊降时妇人踊由重南主人踊此不言妇人文不具也　敖氏继公曰节谓彻者奠者之升降与奠者由重南东时也要节而踊丈夫妇人皆然如其在殡宫之仪惟言主人亦文省
　　案彻者升自阼阶丈夫踊降自西阶妇人踊奠者升自西阶丈夫踊降自西阶妇人踊奠者由重南东丈夫踊疏遗彻者则不备
　　荐马缨三就入门北面交辔圉人夹牵之御者执策立于马后【圉鱼吕反】
　　正义郑氏康成曰驾车之马每车二匹【贾疏即荐车之马也下经云公赗两马两马士制也此车三乘马则六匹矣】缨今马鞅也【贾疏缨是夹马颈故以马鞅解之】就成也诸侯之臣饰缨以三色而三成【贾疏巾车职上公缨九就侯伯缨七就子男缨五就诸侯之臣不得与子男同则大夫士同三就此三色则如聘礼记朱白苍也】此三色者盖绦丝也【贾疏谓以丝爲绦】其着之如罽然【贾疏尔雅释言牦罽也郭注云罽染毛爲之郑注巾车云玉路金路象路之樊及缨皆以五采罽饰之此士车缨三就以三采丝爲绦饰之但着之则同故云其着之如罽然】天子之臣如其命数【贾疏典命三公八命其卿六命大夫四命出封皆加一等故其就得与诸侯同依命数其色则无过五采罽天子之大夫以上五采罽与诸侯同士三命以下当与诸侯之臣同矣】王之革路绦缨【贾疏王革路木路不用罽而用绦丝爲缨与此缨三色者同】圉人养马者【贾疏周官校人职乘马一师四圉以其养马故使之荐也】在左右曰夹【贾疏毎马二人交辔夹之是在左右】既奠乃荐者爲其践汚庙中也【贾疏欲其既荐即出】　贾氏公彦曰荐马并荐缨者缨爲马饰故与马同时荐之下记云荐乘车缨辔贝勒县于衡又云道车载朝服槀车载蓑笠注云道车槀车之缨辔及勒亦县于衡也若然荐车时缨县于衡此荐车得有缨者以荐车时县于衡至荐马又取而用之故两见之也
　　敖氏继公曰三就采三匝也惟言入门则是但没霤耳每马两辔交辔而夹牵之谓左人牵右辔右人牵左辔也马有缨而无樊盖臣礼也春秋传衞仲叔于奚请繁缨以朝孔子非之
　　案圉人职凡丧纪牵马而入陈谓此也凡有车马必有圉人则圉人亦私臣之属矣
　　存疑郑氏康成曰凡入门参分庭一在南　贾氏公彦曰大敛陈事在庭分爲三分一分在北则继堂而言一分在南则继门而言此继门故云参分庭一在南不言门左门右则当门之北矣
　　案经但言入门固无以见其距门逺近之节也参分庭一在南置重之处则荐马必不于是焉可知
　　哭成踊右还出【还音旋下竝同】
　　正义敖氏继公曰哭成踊圉人与御者也杂记云荐马者哭踊右旋者西上也
　　存疑郑氏康成曰主人于是乃哭踊者荐车之礼成于荐马
