<!-- { "loadSidebar": true } -->
　　存疑郑氏康成曰賔尸则不设馔西北隅以此荐俎之陈有祭象而亦足以厌饫神【贾疏对下不賔尸者尸出之后改馔西北隅为厌饫神也】　贾氏公彦曰肵俎亦用賔尸不使有司同时彻者肵俎本为尸故设之彻之皆不与正俎同时后设先彻也
　　案厌饫之説已于士虞特牲辨之矣不賔尸则祭毕无后礼故改设之而后彻示重神余也賔尸则祭虽毕而尚有后礼故即彻之而不改设以其事相接而神余将有所用之也于厌不厌无与焉賔尸亦用肵俎之俎实非用其俎也下经自明
　　埽堂【埽索到反】
　　正义郑氏康成曰为賔尸新之少仪曰泛埽曰埽埽席前曰拚【贾疏引少仪者明于堂泛埽】　贾氏公彦曰正祭于室之时堂亦埽讫今将賔尸又埽之
　　司宫摄酒【摄书折反注今文摄为聂】
　　正义郑氏康成曰更洗益整顿之【贾疏士冠礼再醮摄酒注云摄犹整也整酒谓挠之此更添益整顿则此洗当作挠】　贾氏公彦曰因前正祭之酒更挠扰添益整新之也
　　案摄説文解为引持此疏又云添益则是持酒以益于尊所谓贰也天官酒正职凡祭祀以法共五齐三酒以实八尊大祭三贰中祭再贰小祭一贰皆有酌数是也
　　乃燅尸俎【燅音寻刘徐盐反】
　　正义许氏慎曰燅于汤中爚肉也　郑氏康成曰燅温也温尸俎于爨肵亦温焉【贾疏下文载俎所举在肵之肩骼脊胁皆复载于俎则肵亦温也】古文燅皆作寻记或作燖【贾疏郊特牲血腥爓注云爓或为燖】春秋传曰若可燖也亦可寒也【贾疏哀十二年传子贡对呉大宰文】贾氏公彦曰下文云卒燅乃升羊豕鱼三鼎是先
　　温于爨之镬乃升之于鼎也　敖氏继公曰俎俎实谓尸前之羊豕鱼及所加于肵俎者也雍爨所燅固不止此此特为其已在俎者言之耳祝佐食亦与賔尸之礼其俎实不燅者以无上位略之但因其故俎而已
　　案燅尸俎者羊体则燅于羊镬豕体与肤则燅于豕镬鱼则燅于鱼镬唯腊及肵俎内之心舌不燅耳正祭时所升者尸俎而外唯祝与二佐食之俎而已其余则皆存乎镬也将賔尸则凡賔兄弟公有司私人内兄弟之脀雍人雍府皆自镬载之于俎镬中直有湇而已乃以尸俎投而燅之
　　存疑郑氏康成曰独言温尸俎则祝与佐食不与賔尸之礼【贾疏正祭时尸祝及佐食皆有俎今独言温尸俎见賔尸时祝与佐食不与而别立侑也】案自有司彻以下祝与佐食皆不见于经故注以为祝与佐食不与賔尸之礼然经不见祝佐食出与归俎之文则是犹在列也且事神事尸祝佐食有上事为最贵而賔尸之礼不与可乎以其賔尸不与尸相接而在堂下众賔众兄弟之班故经文不见之也祝佐食之俎不燅者以他人可用尸之余不可令尸用他人之余也是以因其故俎而设于堂下焉正祭主人主妇不设俎亦以賔尸不便于燅俎故耳上篇宗人遣賔朼而二佐食在焉故敖氏以佐食为众賔也其祝若同姓则在兄弟之列异姓则在众賔之列
　　卒燅乃升羊豕鱼三鼎无腊与肤乃设扃鼏陈鼎于门外如初【扃古荧反鼏茫狄反注今文扃为古文鼏为密】
　　正义敖氏继公曰少牢当五鼎此乃无腊与肤鼎者賔尸之礼肤不专俎而附于豕俎故是时亦不可以专鼎而附于豕鼎也然鼎数宜竒是以并去腊鼎而为三焉腊全不用者此礼贬于祭而腊又贱故畧之郑氏康成曰腊为庶羞肤从豕去其鼎者賔尸之
　　礼杀于初如初者如庙门之外东方北面北上案下文载俎实尸肤五侑肤三主人肤三主妇肤一此云无肤者言无专鼎耳下注云庶羞羊臐豕膮皆有胾醢腊不在焉此乃云腊为庶羞不独于经未闻郑亦自相刺缪矣
　　右新傧礼
　　乃议侑于賔以异姓【侑音又注古文侑皆作宥】
　　正义郑氏康成曰议犹择也择賔之贤者可以侑尸必用异姓广敬也　敖氏继公曰议侑于賔谓与賔长谋议可以为侑者也此与乡饮酒就先生而谋賔介之意相类以异姓谓于众賔之中择之也尸既同姓故侑必异姓侑之言佑也所以辅助尸者也賔尸而立侑亦示敬尸之意且贵多仪也
　　案以尸为賔又立侑以辅尸犹乡饮有賔必有介也尸席戸西南面侑席西序东面犹乡饮之賔席牖前南面介席西阶上东面也侑取异姓乃可以居西序东乡之位
　　存疑郑氏康成曰是时主人及賔有司已复内位【贾疏上篇四籑者二佐食二賔长馂讫皆出未见入主人送上籑言退皆有出事今议侑在内故云是时賔主人已复内位也】
　　案主人賔有司皆未出庙门则犹在内位也何复之有上篇籑者三人兴出注云出降反賔位是也三人中佐食在焉抑可见佐食之与于賔尸礼矣
　　宗人戒侑
　　正义郑氏康成曰戒犹告也南面告于其位【贾疏賔位在门东北面下文将献賔时主人降南面拜众賔于门东三拜众賔门东北面皆答一拜是也请以为侑明南面乡其位可知】戒曰请子为侑【贾疏案燕礼公曰命某为賔射人传公命当云请子为賔此命侑当先云命某为侑宗人传主人辞戒曰请子为侑】　郝氏敬曰议既定宗人遂戒之
　　侑出俟于庙门之外
　　正义郑氏康成曰待于次当与尸更入主人兴礼事尸极敬心也【贾疏谓立侑辅尸使出更迎之】
　　案燕礼大射仪既命賔賔出门外以主人当迎之也此侑之出与彼同节但燕礼賔出东面大射仪賔出北面此不言侑所面以下经尸与侑北面于庙门之外者决之则此亦北面与
　　右立侑
　　司宫筵于戸西南面
　　正义郑氏康成曰为尸席也
　　又筵于西序东面
　　正义郑氏康成曰为侑席也　李氏如圭曰尸侑席位与乡饮酒賔介之席位同
　　尸与侑北面于庙门之外西上
　　正义郑氏康成曰言与殊尊卑北面者賔尸而尸益卑【贾疏賔尸之礼以尸为賔客当在门西东面北上今门外北面故云益卑也】　敖氏继公曰尸北面者尊大夫若不敢为賔客然也其位当在门外之西祭事已尸出门则不敢以尊自居西上賔位尚左也
　　案尸者神之所凭凭之则神离之则人也賔尸者处乎神与人之闲始犹疑乎神之终则全乎人之者也士之尸未出庙则疑乎神未离之故尸不与于旅酬尸尊也大夫賔尸尸出庙而复入则疑乎神既离之故尸亦与乎旅酬尸卑也　又案燕礼之賔出东面賔之也大射仪之賔出北面臣之也此之尸侑皆北面故注以为尸益卑而敖氏以为尊大夫也疏谓尸执臣道夫同姓之亲天子诸侯尽臣之大夫则或臣或不臣矣岂可概乎其臣者如东郭偃臣崔武子是也为尸者则不必其皆臣也
　　主人出迎尸宗人摈
　　正义郑氏康成曰賔客尸而迎之主人益尊摈赞贾氏公彦曰正祭主人不迎尸以伸尸之尊此迎之以尸同賔客也　李氏如圭曰向者祝摈尸神象也今宗人摈賔尸也　敖氏继公曰迎之而使宗人摈待賔之礼也賔客尸而迎之亦为祭事已
　　主人拜尸答拜主人又拜侑侑答拜
　　正义敖氏继公曰主人拜盖西面也答拜者其皆东面与此拜皆再拜下文拜至亦然
　　主人揖先入门右
　　正义郑氏康成曰道尸　敖氏继公曰凡主人与客揖而先入皆入门右也经特于此见之
　　尸入门左侑从亦左揖乃让
　　正义郑氏康成曰没霤相揖至阶又让　贾氏公彦曰乡饮酒礼之等入门三揖至阶又让　敖氏继公曰亦三揖至于阶乃三让也经文省亦以其可知故也
　　主人先升自阼阶尸侑升自西阶西楹西北面东上正义敖氏继公曰尸侑升自西阶尸升三等侑从之中等如上下射升降之仪也其降也亦然东上尸宜与主人相当也　郑氏康成曰东上统于其席　贾氏公彦曰尸在门外北面西上统于賔客至此升堂亦应西上而东上賔席以东为上故也
　　主人东楹东北面拜至尸答拜主人又拜侑侑答拜正义郑氏康成曰拜至喜之　敖氏继公曰拜至説见士昏礼　郝氏敬曰自主人出迎及拜至皆用賔礼与祭时尸入不迎异所以为賔尸而尸稍卑矣案乡饮酒礼賔升主人先拜至与賔成礼既乃与介揖让升又拜至与介成礼此则尸侑同时升而主人之拜至亦相踵为之与彼礼异
　　右迎尸侑
　　乃举
　　正义郑氏康成曰举举鼎也举者不盥杀也【贾疏正祭时皆盥讫乃举鼎此賔尸不盥故云杀也】
　　司马举羊鼎司士举豕鼎举鱼鼎以入陈鼎如初正义敖氏继公曰司马二人司士四人也鱼鼎重言举明其与豕鼎异人也如初如其东方当序西面北上　郑氏康成曰如初如阼阶下西面北上【贾疏如正祭时陈鼎之事也】
　　雍正执一匕以从雍府执二匕以从司士合执二俎以从司士赞者亦合执二俎以从匕皆加于鼎东枋二俎设于羊鼎西西缩二俎皆设于二鼎西亦西缩【注古文缩皆为蹙】
　　正义郑氏康成曰凡三匕鼎一匕四俎为尸侑主人主妇【贾疏据下文四者皆有俎】其二俎设于豕鼎鱼鼎之西陈之宜具也【贾疏四俎当俱陈于羊鼎之西分二俎陈豕鼎鱼鼎之西者欲使三鼎之西并有俎故云具也】　李氏如圭曰四俎皆载羊体之正俎而分陈之敖氏继公曰一匕羊匕也二匕豕鱼匕也四俎乃
　　尸侑主人主妇之羊俎也设之亦北上如鼎之序然其载之亦先北而后南也此皆羊俎其二乃在豕鼎鱼鼎西者但欲使鼎前皆有俎耳不嫌其所载者异也羊鼎西特有二俎尊之也此执匕以少者为贵设俎以多者为尊亦宜也
　　案大夫之祭以羊为上牲故以少牢名篇此賔尸诸品皆统于羊故羊鼎羊匕羊俎及举之执之设之者皆先于其豕与鱼也
　　雍人合执二俎陈于羊俎西并皆西缩覆二疏匕于其上皆缩俎西枋【覆芳屋反下并同注古文并皆作并】
　　正义贾氏公彦曰此二俎为益送之俎　敖氏继公曰羊俎指在羊鼎西者也此二俎陈于其西亦北上其北俎次賔以羞羊匕湇豕匕湇其南俎司马以羞羊肉湇司士以羞豕脀湇鱼疏匕二者羊豕之湇宜异器也覆者为尘也二匕覆于二俎之上羊匕在北豕匕在南南非匕湇之俎亦覆匕于其上者事未至权加之耳此俎将载则更以豕匕加于其北俎既则反之缩俎西枋为缩执俎者在西也　郑氏康成曰并并也疏匕匕柄有刻饰者【贾疏疏者疏通刻饰之名若礼记云疏屏之类谓通柄刻云气以饰也】
　　存疑郑氏康成曰其南俎司马以羞羊匕湇羊肉湇其北俎司士以羞豕匕湇豕脀湇鱼
　　辨正贾氏公彦曰匕湇谓无肉直湇以其在匕也肉湇直是肉从湇中来实无湇下文次賔羞羊匕湇司马羞羊肉湇此注并云司马其实羞羊匕湇者是次賔也又下文次賔羞豕匕湇司士羞豕脀羞湇鱼此注并云司士亦据上经司士击豕而言实次賔羞豕匕湇也
　　案羞俎者注不见次賔疏以经正之是也其二俎之设注谓南者羞羊北者羞豕鱼似属倒置然即谓北俎羞羊南俎羞豕鱼犹未尽合也盖两俎必相闲用之羊匕湇俎以羞于尸则羊肉湇俎亦当已载而俟则二者不可同用一俎明矣豕匕湇与豕脀亦然故二俎祗可以匕与肉分而不可以羊与豕异也右陈设鼎俎
　　主人降受宰几尸侑降主人辞尸对
　　正义郑氏康成曰几所以坐安体周官大宰掌赞玉几玉爵【贾疏引大宰者证宰授主人几之义】　敖氏继公曰为尸受几故尸从降侑亦降者从尸也凡尸为礼之类此者侑则从之此所以谓之侑也与
　　宰授几主人受二手横执几揖尸
　　正义敖氏继公曰几自东壁来其授受于阼阶东与独揖尸尸尊也聘礼公受几于序端　郑氏康成曰独揖尸几礼主于尸
