<!-- { "loadSidebar": true } -->
　　正义郑氏康成曰此谓时会殷同也【贾疏大宗伯职时见曰会殷见曰同注云时见无常期诸侯有不顺服者王将有征讨之事则为坛于园外合诸侯而命事焉春秋传曰有事而会不协而盟是也殷犹众也十二年王如不廵守则六服尽朝王亦为坛合诸侯以命政焉所命之政如王廵守】宫谓壝土为埒以象墙壁也为宫者于国外八尺曰寻十有二寻则方九十六尺也深谓髙也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等每面十二尺【贾疏此以下基九十六尺上下三等每等两相各丈二尺共二丈四尺三等总七丈二尺通堂上二丈四尺合九丈六尺也】方明者上下四方神明之象所谓明神也司仪职曰将合诸侯则令为坛三成宫旁一门诏王仪南鄕见诸侯谓此也王廵守至于方岳之下诸侯会之亦为此宫以见之　敖氏继公曰为宫者筑宫墙也王十二岁若不廵守则四方诸侯皆来朝于是为坛壝宫于国门外之南方而受之此所谓大朝觐也司仪职曰将合诸侯则令为坛三成宫旁一门诏王仪南鄕见诸侯正谓此也方明云者其制方而每面又各以色为其神明之象因以名之加此于坛为将祀之也掌舍职曰为坛壝宫设棘门　王氏安石曰王廵守则诸侯各朝于方岳王不廵守则会诸侯而殷见或廵守或殷国其出而省焉一也
　　案周官言朝觐会同者非一或专言朝觐或专言会同或统言朝觐会同又或言大朝觐大会同又或言合诸侯目其事者有异则行礼之处与其法仪亦当有殊然诸职散见其绪棼如条分缕析而各指其所归盖难言矣时会殷同大宗伯大行人两见之而公西氏言志亦曰如会同则会同盖视朝觐为大案之鄕师牛人县师遗人稍人廪人诸职会同则有徒役輂辇牛车任器委积之共众庶之作粮食之备而大祝职言大会同过名山大川用事焉则会同似不专在近畿国外者岂其诸侯众多而发禁施政所行者远故择一道里适均之地以为会同之所而王亦就之与此礼有因廵守而举者亦有不因廵守而举者因廵守则举于方岳不因廵守则无论王畿内外远近皆可举与职方氏先言王将廵守下云王殷国亦如之则是廵守与殷国为二也若京师之朝觐见于庙见于朝者其恒也设使来朝者多若一一特见旣恐久畱宾客而王亦不胜其劳且或庙朝之不足以容也于是为坛于国外以受之一日而毕事其斯为大朝觐之礼与若然则亦不必以十二年王不廵守而后有此矣为宫而四门畧放明堂之制必四门者以其四方有当礼之神故设四门以通之也虽有四门而诸侯行觐则但入自南门而卽位于坛之南耳与明堂位之法异也聘礼习仪云为壝坛无宫而此云为宫则当有墙垣矣深四尺言其最上一层之崇也最上一层所谓堂也崇四尺而为三成是每成一尺而堂不以成数也每成一尺则一举足而升无阶矣近郊有明堂诸侯之觐不于明堂而别为宫其故未详岂朝诸侯于明堂为非常之典第闲世偶举之而不可以亵与
　　存疑郑氏康成曰春会同则于东方夏会同则于南方狄会同则于西方冬会同则于北方会同而盟明神监之则谓之天之司盟有象者犹宗庙之有主乎【贾疏宗庙木主亦上下四方为之无正文约同之但宗庙主止一神而已此以六色为六神用六玉礼之有此别但取四方同而已】　贾氏公彦曰大行人诸侯依服数来朝时会无常期假令当方诸侯有不顺服则顺服者皆来朝其中有当朝之岁者自于庙朝觐若不当朝之岁者当在坛朝若十二年王不廵守则殷朝六服之内若当岁者卽在庙则依服数十二岁合有侯服年年朝者在庙朝觐其五服自甸男采衞要若以十二岁王廵守总合朝服不得独在庙而在坛朝故会同皆言旣朝觐乃为坛于国外也
　　辨止陈氏祥道曰司盟职凡邦国有疑会同则掌其盟约之载及其礼仪北面诏明神左氏曰不协而盟则凡会同不必皆盟也
　　案分四时而为宫于四方犹是分朝宗觐遇而谓四方诸侯分来之见也多见其固己夏官戎右会同充革车盟则以玉敦辟盟彼云则可见会同有不盟者则方明乃统上下四方之神非直以为盟神也此坛卽所以为朝觐非旣朝觐乃为此也若觐于庙矣而又为此则两番执玉旣嫌于亵而天子亦何其不惮烦乎盖不然矣
　　方明者木也方四尺设六色东方青南方赤西方白北方黑上下黄设六玉上圭下璧南方璋西方琥北方璜东方圭
　　正义郑氏康成曰六色象其神六玉以礼之设玉者刻其木而着之【贾疏以其不刻木安于中则不可故知然也】　敖氏继公曰设六色以象天地四方之色也设六玉为祀时以此礼之上不以璧而以圭下不以琮而以璧亦与周官异也所以然者以四方之玉无所象故于天地之玉亦不必象之也用圭璧者圭璧尊也大宗伯职以玉作六器以礼天地四方以苍璧礼天以黄琮礼地以靑圭礼东方以赤璋礼南方以白琥礼西方以璜礼北方谓方明之玉也
　　存疑郑氏康成曰上宜以苍璧下宜以黄琮而不以者则上下之神非天地之至贵者也【贾疏大宗伯苍璧礼天黄琮礼地今不用璧琮故云非天地之至贵者旣非天地之至责卽日月之神典瑞云圭璧以祀日月】案上下之神则何贵贱之别礼各有所主耳此合诸侯主于合百神而礼之故设方明以为神上下四方则六合备矣以是为兼柴望诸祭也康成于周官有北极昆仑诸解悉本纬书不可遵用以大宗伯文与此参观之则敖氏以彼之六器卽此方明之玉者其是与盖经有前后而记又异人故或参差焉耳
　　上介皆奉其君之旂置于宫尚左公侯伯子男皆就其旂而立【注古文尚作上】
　　正义郑氏康成曰置于宫者建之豫为其君见王之位也　敖氏继公曰旂上左而公侯伯子男皆就其旂而立则是五等之位自西而东皆北面与朝事仪所言诸侯之位异也射人职言正朝之位云诸侯在朝则皆北面朝士职言外朝之位云右九棘公侯伯子男位焉然则五等诸侯同在朝唯为一列亦可见矣诸侯旣入立于位王乃于坛上三揖之土揖庶姓时揖异姓天揖同姓　贾氏公彦曰置旂于宫前期一日可也公侯就旂据临时也此旂与在军徽帜同皆以尺易仞小而为之
　　存疑郑氏康成曰诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上【贾疏中阶之前已下皆朝事仪明堂位文以朝事仪论会同之事明堂位朝诸侯于明堂不在宗庙皆与此同故郑依之也言上者皆以近王为上】尚左者建旂公东上侯先伯伯先子子先男而位皆上东方也【贾疏侯伯别阶相对子男虽隔门亦相对皆以东为上】诸侯入壝门或左或右各就其旂而立【贾疏二伯帅之各依左右皆北面立定乃始各就其旂而立】王降阶南鄕见之【贾疏燕礼大射公降揖羣臣故知王亦然觐礼天子不下堂而见诸侯今王降者以在坛会同相见与觐异也】王三揖土揖庶姓时揖异姓天揖同姓【贾疏司仪职文】见揖位乃定
　　案云皆奉其君之旂则旂各以其国为识也置之盖插于地然则觐时羣介皆不入与上左当从敖说为正明堂位别是一礼朝事仪乃取司仪职与明堂位之文混合而为之不足据也且此坛崇广尺度经文甚明未见有所谓中阶东阶西阶者其五等诸侯相次之位则各有旧典如衞长于蔡之类故不烦王官之秩之与周之法以异姓为后则爵同者亦先同姓次异姓乃及庶姓是以王有三揖之差也揖之乃升犹燕礼大射仪之迩卿迩大夫耳
　　四传摈【注古文传作】
　　正义敖氏继公曰王旣揖于是诸侯皆升奠瑞玉公于上等侯伯于中等子男于下等旣则皆拜于下摈者总延之曰升乃各升成拜于奠玉之处降出三享奠玉币亦如之传摈者传其摈辞使之升拜也一朝三享凡四此于享亦升之异于特觐者以其众也存疑郑氏康成曰王旣揖五者设摈升诸侯以会同之礼其奠瑞玉及享币公拜于上等侯伯于中等子男于下等【贾疏三等拜礼皆司仪职文】摈者每延之升堂致命王受玉抚玉降拜于下等【贾疏受玉谓朝时抚玉谓享时司仪职三等之下云其将币亦如之】及请事劳皆如觐礼【贾疏请事谓侯氏奠圭摈者请侯氏王欲亲受之劳谓侯氏请听事后王劳之】四传摈者每一位毕摈者以告乃更陈列而升其次公也侯也伯也各一位【贾疏公侯伯面位同故各自设摈】子男侠门而俱东上亦一位也【贾疏虽隔门相去近又同北面东上故共一位设摈】至庭乃设摈【贾疏上觐礼门外设摈此诸侯各就其旂而立四传摈则在诸侯之北故知至庭乃设摈】则诸侯初入门王官之伯帅之耳【贾疏若康王之诰云大保帅西方诸侯入应门左毕公帅东方诸侯入应门右皆北面此虽无应门亦二伯帅入宫门或左或右皆北面立定乃始各就其旂而立也】
　　案于坛受觐王位亦当设斧依南鄕此时方明其在斧依之北与王位当有帷幕帟绶幕人共之掌次张之天子执冒四寸以朝诸侯其此时与诸侯升而奠玉王不亲受以其众且奠之不一等而王又有所执也旣成拜宰代受玉以授有司于东乃行三享司仪职云其将币亦如之是也上摈盖立于坛之上等稍东而西面以摈升降而传辞其承摈以下立于门东北面之位诸侯之介则皆不入也旣享王酌郁鬯礼之司仪职云其礼亦如之是也王或当统劳之至肉袒听事则未必有矣礼与劳亦摈者传之而不在数者以一觐三享为礼之正也四传摈之说敖氏近之
　　天子乘龙载大旂象日月升龙降龙出拜日于东门之外反祀方明
　　正义郑氏康成曰马八尺以上为龙【贾疏周礼庾人职文】大旂大常也【贾疏司常职日月为常交龙为旂则旂与常别此旣象日月则是大常而云大旂者九旂各冇定称亦有通名故大常亦谓之大旂】王建大常縿首画日月其下及旒交画升龙降龙【贾疏尔雅说旌旗云正幅为縿谓旗旗身也其下属旒乃画日月交龙周以三辰日月星画于常此不言星畧之也诸侯交龙为旂无日月王之大常非直有日月兼有交龙】敖氏继公曰载大旂者以拜日及祀方明也巾车
　　职曰玉路樊缨十有再就建大常十有二斿以祀此载大常则乘玉路矣东门卽此宫之东门也拜日于东鄕其所出之处也于宫门外者由便尔祀方明者祀上下四方之神也上下四方之神唯壹祀之者因朝为之故其礼简大宗伯职曰皆有牲币各放其器之色谓祀方明之礼也此言已受诸侯之朝享乃帅而拜日其节亦与朝事仪不同
　　存疑郑氏康成曰此谓会同以春者也朝事仪曰天子冕而执鎭圭尺有二寸缫借尺有二寸搢大圭乘大路载大常十有二斿樊缨十有二就贰车十有二乘帅诸侯而朝日于东郊所以敎尊尊也退而朝诸侯由此二者言之已祀方明乃以会同之礼见诸侯也【贾疏朝事仪朝日退乃始朝诸侯此觐礼加方明于坛上王乃四传摈是已祀方明乃始见诸侯二者同也】凡会同者不协而盟司盟职曰凡邦国有疑会同则掌其盟约之载及其礼仪北面诏明神旣盟则藏之言北面诏明神则神明有象也象者其方明乎【贾疏司盟职云诏明神不言方明此文直言方明不云明神郑以义约为一事故云乎以疑之】及盟时又加于坛上乃以载辞告焉诅祝掌其祝号【贾疏春官诅祝职掌盟诅类造攻说禬荣之祝号】
