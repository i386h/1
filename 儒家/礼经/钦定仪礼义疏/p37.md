<!-- { "loadSidebar": true } -->
　　正义郑氏康成曰三者皆小雅篇鹿鸣君与臣下及四方之宾燕之乐歌也此采其已有防酒以召嘉宾嘉宾既来示我以善道又乐嘉宾有孔昭之明徳可则效也四牡君劳使臣之来之乐歌也此采其勤苦王事念将父母忠孝之至以劳宾也皇皇者华君遣使臣之乐歌也此采其更是劳苦自以为不及欲谘谋于贤知而以自光明也　朱子曰鹿鸣即谓今日燕饮之事所以道逹主人之诚意而美嘉宾之徳也四牡言其去家而仕于朝辞亲而从王事于此乎始也皇华言其将为君使而赋政于外也学记曰宵雅肄三官其始也正谓此也盖此三诗先王所制以为燕饮之乐用之乡人用之邦国各取其义而歌之也问鹿鸣四牡皇华仪礼以为上下通用之乐不知
　　王事靡盬之类庶人安得用之曰乡饮酒亦用大学始教宵雅肄三正谓习此盖入学之始须教他便知有君臣之义始得　陈氏旸曰舜之作乐琴瑟以咏于堂上所以发徳而贵人声此乡饮酒义所谓升歌三终也　敖氏继公曰不言瑟者瑟依歌其同可知书曰搏拊琴瑟以咏
　　案人伦有五而君臣父子其尤大者也故诗序曰无私恩非孝子也无公义非忠臣也此三诗者不以私恩废公义不以公义背私恩盖先王宴劳之所为作因以被之乐章而自乡饮燕射皆用焉至于始入学者犹三肄之皆欲其早识君臣之义于初因乐而以诗教也
　　卒歌主人献工工左瑟一人拜不兴受爵主人阼阶上拜送爵
　　正义郑氏康成曰左瑟便其右且辟主人授爵也一人工之长也工贱故不为之洗　贾氏公彦曰工北面以西为左空其右受献便也以酒从东来故也敖氏公曰左瑟置其瑟于左为受爵变也瑟宜前首故左之一人工之长乃歌者也不兴受爵瞽者不能如礼也主人亦坐授之主人先献歌者其瑟者事未至乃为之变者节也主人独拜于阼阶上者以工拜受于其位故不得拜于其右也凡主人与工为礼盖亦有赞告之者
　　案先言工左瑟而后言一人拜则是二瑟皆左瑟不止拜受之一人
　　通论贾氏公彦曰此及燕礼同是主欢心尚乐故有歌笙间合间合不献以前已得献也乡射主于射惟有合乐笙工并为至终总献之大射亦主于射但有升歌献工下管不复得献
　　荐脯醢使人相祭
　　正义郑氏康成曰相其祭酒祭荐【贾疏相者扶工之人】　敖氏继公曰亦祭荐者殊其长也
　　工饮不拜既爵授主人爵
　　正义郑氏康成曰坐授之
　　案众宾及工之献不酢故饮既即授主人爵为其当用以献次宾次工也众宾立授工坐授众宾立饮工坐饮皆以其无目优之也
　　众工则不拜受爵祭饮辩有脯醢不祭【辩音遍下同注今文辩为徧】正义郑氏康成曰祭饮献酒重无不祭也【贾疏众工诸事不备尚祭酒】　敖氏公曰祭饮祭酒乃饮也
　　案众工者次工长以下三工也不拜受则主人盖亦不拜送矣其众工之末饮者既授主人爵主人当以奠于上篚至献笙乃复取而献之故下记云献工与笙皆取爵于上篚也
　　大师则为之洗宾介降主人辞降工不辞洗【大音泰为于伪反】正义郑氏康成曰为之洗尊之也【贾疏工非大师则无洗】宾介降从主人也工大师也　敖氏公曰大师周官以下大夫为之诸侯宜用上士也为之洗以其有爵异之主人辞宾亦对众宾不降别于宾介也工不辞洗亦不降主人既洗与宾介揖而俱升
　　案宾介从降以大师为乐宾来也大夫不从降以助主人乐宾而身非宾也三宾亦不降不敢自拟于宾也乐正下士而大师乃上士者不相统也
　　存疑郑氏康成曰大夫若君赐之乐谓之大师上既言献工矣乃言大师者大师或瑟或歌也其献之瑟则先歌则后　贾氏公彦曰大师能瑟在瑟中能歌在歌中其献法皆先瑟后歌随大师所在以次献之也
　　案大师即国之大师如有事于君所则来者工而已大师不与也若大师无事于君所则亦来与此礼圣人言师挚之始闗雎之乱洋洋盈耳则鲁行饮射之礼师挚盖尝与焉何必为君赐哉大射仪先言仆人正徒相大师下乃云后者徒相入故注知后者为大师且曰大师无瑟是大师主歌矣此注乃曰大师或瑟或歌与彼互异大射仪之献工而一人拜受爵也注曰谓大师是大师虽主歌而献必先之矣此注乃曰其献之瑟则先歌则后夫经所谓瑟先者谓其入之序不谓其献之次也乐贵人声先歌者宜矣
　　笙入堂下磬南北面立
　　正义郑氏康成曰笙吹笙者也以笙吹此诗以为乐也　贾氏公彦曰磬既南面其南当有撃磬者笙入盖在撃磬者之南　敖氏继公曰磬南阼阶西南也北面立盖亦东上如工立于磬南近其所应之乐也诗曰笙磬同音
　　案升歌者堂上之人声也堂下则尊者以管虞书下管周官大司乐亦下管是也卑者以笙此礼及乡射礼皆言笙入是也燕礼亦言笙入者燕为诸侯之轻礼故也周官有笙师又有磬师此经不见撃磬之人言磬南则可知矣
　　乐南陔白华华黍【陔古才反白华呼反】
　　正义郑氏康成曰小雅篇也今亡其义未闻　孔氏颖逹曰笙歌三篇堂下吹笙以播诗也　陈氏旸曰乡饮酒义所谓笙入三终也
　　存疑贾氏公彦曰诗序云南陔孝子相戒以养也白华孝子之洁白也华黍时和年豊宜黍稷也
　　辨正刘氏敞曰此三篇笙诗也小序云有其义而亡其辞亡谓本无非亡逸之亡也此礼曰乐燕礼曰奏不言歌则有声而无辞明矣下由庚崇丘由仪放此朱子曰笙诗有声无辞意古经篇题之下必有谱
　　焉如投壶鲁鼓薛鼓之节而亡之耳小序于六诗皆着其义盖以意言之郑云其义未闻则亦不敢信其説矣　王氏应麟曰诗三百十一篇亡其辞者六篇无辞明矣
　　案诗三百十一篇而史记孔子世家云三百五篇孔子皆歌之汉书艺文志亦曰凡三百五篇王吉以三百五篇谏龚遂曰诵诗三百五篇人事浃王道备则余六篇之为无辞之诗有明徴矣
　　总论陈氏祥道曰工歌三终堂上乐也笙入三终堂下乐也记曰歌者在上匏竹在下贵人声也此之谓也
　　主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵
　　正义郑氏康成曰一人笙之长者也笙三人和一人凡四人【贾疏尔雅笙小者谓之和】乡射礼曰笙一人拜于下　贾氏公彦曰献工拜送在阼阶上以工在西阶东故也此拜送在西阶上以笙在阶下故也　敖氏公曰主人献亦西南面也尽阶不升堂贱也既受爵阶上少立俟主人已拜然后降主人拜亦北面升授主人爵亦尽阶不升堂　朱氏载堉曰凡堂下乐皆立故经不言席皆非无目之人故经不言相
　　案凡嘉礼之献酒惟笙饮于阶前射礼者释者饮于庭燕礼大射礼士旅食饮于其尊南余皆饮于阶上
　　众笙则不拜受爵坐祭立饮辩有脯醢不祭【注今文辩为徧】正义陈氏旸曰工一人祭荐余则祭饮而已笙则皆不祭此又等降之别也　郑氏康成曰荐之皆于其位磬南　敖氏继公曰乡射礼曰主人以爵降奠于篚反升就席
　　案饮酒之献止于此介礼之杀于宾者不拜洗不哜啐不告防不亲酌酢又主人不酬也三宾之长之杀于介者不坐饮不拜既不设俎又不酢主人也其以次之二宾之杀于三宾之长者不辞洗也堂下众宾之杀于以次之二宾者不拜受不祭荐也大师视三宾之长惟不辞洗不立饮为异工长视以次之二宾众工视堂下众宾惟不立饮为异笙则又杀于工矣尽阶不升堂受爵又降饮于阶前是也尊卑隆杀之间可以见礼意矣
　　乃间歌鱼丽笙由庚歌南有嘉鱼笙崇丘歌南山有台笙由仪【间记苋反丽力移反夲或作离】
　　正义郑氏康成曰间代也谓一歌则一吹六者皆小雅篇鱼丽言年丰物多也此采其物多酒防所以宾也南有嘉鱼言君子有酒乐与贤者共之也此采其能以礼下贤者贤者累蔓而归之也南山有台言太平之治以贤者为本此采其爱友贤者为邦家之基既欲其身之夀考又欲其名徳之长也由庚崇丘由仪今亡其义未闻　孔氏颖逹曰间歌六篇堂上歌一篇堂下吹一篇相间代也　陈氏旸曰乡饮酒义所谓间歌三终也
　　存疑贾氏公彦曰诗序云由庚万物得由其道也崇丘万物得极其髙大也由仪万物之生各得其宜也辨正郑氏樵曰南陔白华华黍由庚崇丘由仪此六诗皆主于笙奏之虽有其声举无辞句束晳补笙诗皮日休补肆夏不知六诗乃笙诗肆夏乃金奏初无辞之可传也
　　乃合乐周南闗雎葛覃卷耳召南鹊巢采蘩采苹【合如字刘音閤雎七徐反覃大南反卷九转反召音邵苹毗人反】
　　正义郑氏康成曰合乐谓歌乐与众声俱作周南召南国风篇王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能循其法度夫妇之道生民之本王政之端此六篇者其教之原也故国君与其臣下及四方之宾燕用之合乐也　程子曰周公主内治故以畿内之诗言文王大姒之化者属之周南召公掌诸侯故以畿外之诗言列国诸侯大夫之室家被文王大姒之化而成徳者属之召南　郑氏樵曰二南言王者之化自北而南后世被之乐章用之为乡乐为燕乐为射乐为房中之乐所以彰文王之徳美也　朱子曰二南之分惟程子得之谓之南者言其化自岐雍之间被于江汉之域自北而南也诗曰以南谓此也　陈氏旸曰乡饮酒义所谓合乐三终也
　　存异孔氏颖逹曰合乐者谓工歌闗雎则笙吹鹊巢合之工歌葛覃则笙吹采蘩合之工歌卷耳则笙吹采苹合之
　　辨正贾氏公彦曰合乐者谓堂上有鼓瑟堂下有笙磬合奏此诗　朱子曰合乐孔疏非是当从贾疏谓合奏此六诗也言三终者二南各三终也　朱氏载堉曰所谓合乐者如堂上歌闗雎则堂下亦奏闗雎以合之堂上歌鹊巢则堂下亦奏鹊巢以合之旧説堂上歌关雎则堂下奏鹊巢此不逹之论也
　　余论郑氏康成曰乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋传曰肆夏繁遏渠天子所以飨元侯也文王大明緜两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻　贾氏公彦曰天子享元侯升歌颂合大雅享五等诸侯升歌大雅合小雅享臣子歌小雅合乡乐若两元侯自相享与天子享巳同五等诸侯自相享亦与天子享巳同诸侯享臣子亦与天子享臣子同燕之用乐与飨同　孔氏颖逹曰天子飨元侯用肆夏则其余诸侯不得用肆夏当歌文王与两君相见同也然则两元侯相见与天子享之礼同仲尼燕居两君相见升歌清庙谓元侯也诸侯来朝乃歌文王遣臣来聘必不得同当歌鹿鸣燕礼兼燕四方之宾其乐歌鹿鸣是其等差也左传言三夏天子所以享元侯则文王为两君之相见之乐亦谓享也虽不言燕燕亦当然　又曰燕礼升歌小雅笙间亦用小雅则用诗与升歌同此注云未闻者未知其用何篇也
　　案乐有四节上下同之至所用之诗乡饮酒乃与燕礼同可见尊卑皆可通用也唯大雅与颂不敢上干甯俞叔孙豹之説传有明文至贾孔所差盖亦臆度云尔未可据为定制也颂祭祀所歌谓施于宾客尤恐未然
　　工告于乐正曰正歌备乐正告于宾乃降
