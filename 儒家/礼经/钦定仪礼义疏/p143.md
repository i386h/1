<!-- { "loadSidebar": true } -->
　　正义敖氏继公曰醴在北也记云两甒醴酒酒在南此位亦当如之下篇云醴酒在笾西北上
　　祝受巾巾之由足降自西阶妇人踊奠者由重南东丈夫踊
　　正义郑氏康成曰巾之为尘也东反其位　贾氏公彦曰主人位在阼阶下妇人位在上故奠者升丈夫踊奠者降妇人踊各以所见之先后为踊节也　敖氏继公曰祝既受巾巾之即由足而降明不立于俎北之位祝降而执事者从之由重南而东也
　　存疑贾氏公彦曰注云反其位位盖在盆盥之东南上
　　案奠者由重南东未必更北行而之盆盥之东之位以特牲记推之公有司门西北面东上私臣门东北面西上祝公有司也执事者虽非臣其朋友若大功以下与于执奠则亦私臣之属也小敛奠于堂初有往来之节而后皆因之则位宜与特牲同若然则夏祝先复门西之位诸执奠者复门东之位矣下言宾出奠者亦存焉位近门乃便也奠者由重南东而丈夫踊者宾也杂记凡踊妇人居闲注云踊必拾主人踊妇人踊宾乃踊
　　宾出主人拜送于门外
　　正义郑氏康成曰庙门外也【贾防鬼神所在则曰庙故名适寝为庙】敖氏继公曰凡丧宾皆于既奠乃出
　　案拜送于外门外者唯君命则然凡宾则庙门外而止虽大夫亦然重君命也初丧因事而出拜宾亦不送未小敛尸尚在室尤严也小敛竟则可以送宾矣凡送宾宾虽多一拜之不稽颡唯送君则稽颡
　　乃代哭不以官
　　正义郑氏康成曰代更也孝子始有亲丧悲哀憔悴礼防其以死伤生故至此使相更哭不絶声而巳周官挈壶氏县壶以代哭【贾疏引此证有代哭法人君之丧有县壶为漏刻大夫士则无县壶也】人君以官尊卑士贱以亲疏为之　敖氏继公曰不以官者下大夫也不以官之尊卑为序但以亲疏为之丧大记云大夫官代哭不县壶士代哭不以官
　　案未殡尸在堂哭声必常续不絶如暂絶则疑于忘哀也始死孝子哭不絶声即余人亦羣哭至小敛后乃分班而相代则孝子有时可以少息矣代哭盖兼男妇言之妇人自主妇以下亦更也此虽兼昼夜言之而意主于夜以男妇并守尸不离也吕氏坤误作替代之代而且曰安用代为盖愤于世俗之雇倩下贱伪为哭声以应吊宾者而欲废之夫经之代哭者岂犹夫今之代哭者乎
　　右小敛奠
　　有襚者则将命摈者出请入告主人待于位
　　正义敖氏继公曰此襚者唯谓使人襚者　郑氏康成曰出请之辞曰孤某使某请事【贾疏约杂记诸侯使人吊邻国之丧嗣君使摈者出请事之辞】
　　摈者出告须以宾入
　　正义郑氏康成曰须亦待也出告之辞曰孤某须矣【贾疏亦约杂记辞】　敖氏继公曰以宾入帅之也
　　案初丧君使人吊襚亦必有摈者出请入告出告之事既请告则亦有辞以互见于此故彼文不具亦以见其时之悤卒也
　　宾入中庭北面致命主人拜稽颡宾升自西阶出于足西面委衣如于室礼降出主人出拜送
　　正义敖氏继公曰西方中庭也致命之礼施于主人乃北面者凡丧礼惟致命于堂则东面其他否亦异于吉礼也襚者亲友殷勤之意故为之稽颡以重谢之此非君襚之节故无嫌也于室礼谓委衣于尸东牀上也主人出拜送亦于庙门外小敛以后主人于丧宾则出送之惟不迎宾耳
　　朋友亲襚如初仪西阶东北面哭踊三降主人不踊正义郑氏康成曰朋友既委衣又还哭于西阶上敖氏继公曰初仪拜送以上之礼也尸在楹间故于西阶东北面乡之哭踊此则异于使人襚者也主人不踊唯哭而已
　　襚者以褶则必有裳执衣如初彻衣者亦如之升降自西阶以东【褶音牒廸协反注古文褶为袭】
　　正义郑氏康成曰帛为褶无絮虽复与禅同有裳乃成称不用表也【贾疏杂记子羔之袭也茧衣裳与税衣为一称以其絮防故须表此有表里为褶衣裳别又无絮非防故有裳乃成称不须表也言虽复与襌同者有着为复无着为褶散文褶亦为复案丧大记有衣必有裳乃成称据襌衣祭服等而言此褶虽复与襌同亦得裳乃成称也不用表者见异于袍茧也】以东藏以待事也【贾疏待大敛事而陈之】　敖氏继公曰褶褶衣也里衣之袷者也云则必有裳者嫌其非类可以不必用之也此但取衣裳具乃成称之义故须有之褶有裳亦簪之彻衣者以东变于小敛以前之礼
　　案襚之至者有先后或于室或于堂先者以共小敛后者以共大敛也又有过期而至不及敛事者则衣无所用之特致彼之礼而已其未葬者则犹殡东致命委衣而彻之以东与小宰丧荒疏云虽不及事容致厚意
　　存疑贾氏公彦曰丧大记云小敛君大夫士复衣复衾大敛君褶衣褶衾大夫士犹小敛也若然则士小敛大敛皆用复而襚以褶者褶所以禭主人未必用之敛耳
　　案襚有以褶者非必尽褶也主人衣多自不用之若衣少则亦用之矣
　　右有襚者







　　钦定仪礼义疏卷二十七
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷二十八
　　士丧礼上第十二之三
　　宾为燎于中庭
　　正义郑氏康成曰宵夜也燎大燋【贾疏云大者对手执者为大也】贾氏公彦曰古者以荆燋为烛或云以布纒苇以蜡灌之谓之庭燎
　　案中庭盖东西之中其南北之节则三分庭一在北与执燎者北面以当郷尸也亦分班而相代为之下记既袭宵为燎于中庭则前一夕巳设之矣室中堂上亦必有烛焉可知也盖尸所在主人主妇及亲者男妇守焉宵不可以不通眀也既小敛堂上亦必有烛经着其特设者耳若丧大记之堂上下各一烛则灭燎后乃设之以照馔及敛下文烛俟于馔东是也黄氏榦以烛与燎混合为一误矣
　　右设燎
　　厥明灭燎陈衣于房南领西上綪绞紟衾二君襚祭服散衣庶襚凡三十称紟不在算不必尽用【綪侧耕反绞尸交反紟其防反刘居鸩反】
　　正义郑氏康成曰紟单被也衾二者始死敛衾今又复制也小敛衣数自天子逹大敛则异矣【贾疏丧大记小敛君大夫士同十九称大敛士三十称大夫五十称君百称】　贾氏公彦曰庶襚者兄弟朋友之等来襚者也紟不成称故不在数内敖氏继公曰祭服散衣皆主人之衣也后言庶襚则是庶襚之中虽有上服犹在主人散衣之后也云紟不在算则衾在算矣绞狭小于紟不在算可知不必尽用亦谓庶襚继陈或出于三十称者也丧大记云大敛布绞缩者三横者五又云绞一幅为三不辟紟五幅无紞
　　右陈大敛衣
　　东方之馔两瓦甒其实醴酒角觯木柶毼豆两其实葵菹芋蠃醢两笾无縢布巾其实栗不择脯四脡【毼可遏反音渴蠃力禾反縢大登反脡弟郢反】
　　正义郑氏康成曰此馔但言东方则亦在东堂下也【贾疏小敛之奠馔于东堂下此言东方明亦东堂下亦者亦上小敛也】毼白也齐人或名全菹为芋【贾疏菹法短四寸者全之长于四寸者切之丧奠之菹虽长不切也】縢縁也诗云竹柲绲縢【诗秦风小戎篇】巾笾巾也笾豆具而有巾盛之也【贾疏小敛奠一豆一笾不为具】特牲馈食礼有笾巾【贾疏豆盛湿物不嫌无巾故不言其实豆亦巾之】　敖氏继公曰记言设棜于东堂下南顺齐于坫馔于其上者正指此东方之馔也始死之奠用吉器小敛用素爼至是乃用毼豆与无縢之笾皆以渐变之也记云凡笾豆实具设皆巾之亦指此时也独于笾见之者嫌干物或可不必巾也菹云芋栗不择脯四脡亦皆变于吉也
　　奠席在馔北敛席在其东
　　正义郑氏康成曰大敛奠而有席弥神之　敖氏继公曰奠席苇席也周官司几筵职凡丧事设苇席敛席亦莞与簟也其谓奠席也此二席皆不在棜大敛之奠在室逺于尸柩故始用席以存神也
　　案奠时席先升故席在馔北宜近于馔也敛席在其东席与席为类又宜相次也大敛于阼故敛席在奠席之东顺之也东堂下既有棜又有二席故不设盆盥与
　　右馔殡奠
　　掘肂见衽【掘其月反肂逸利反刘音四见贤遍反】
　　正义郑氏康成曰肂埋棺之坎也掘之于西阶上【贾疏檀弓周人殡于西阶之上故知士亦西阶之上此虽不言南首南首可知】衽小要也【孔氏颖逹曰衽谓燕尾合棺缝际者】　敖氏继公曰言掘肂之深浅以见衽为度也肂在西序下其南盖近于序端
　　案尸柩所不忍见也见之则以为大戚故未殡以前孝子水浆不入口啓殡以后括发免之节代哭之法犹与未殡时同足以明其哀惨矣治葬须时而柩不可久露露则凡有服者不得一息休也故掘肂而殡之殡如小葬使尸柩于是暂藏焉死者既若少安而啓闭有时哭踊有节生人亦可无伤生灭性之虞矣古人之制此夫岂苟哉注以衽为小要者深衣之衽以掩裳际在要间故棺衽亦曰小要棺以木为衽刻棺之缝际乃入此以聨属而固之两端广而中狭形如燕尾然故亦以裳之衽名之
　　通论郑氏康成曰丧大记曰君殡用輴欑至于上毕涂屋大夫殡以帱欑置于西序涂不暨于棺士殡见衽涂上帷之欑犹丛也屋殡上覆如屋者也帱覆也暨及也天子之殡居棺以龙輴欑木题凑象椁上四注如屋以覆之尽涂之诸侯輴不画龙欑不题凑象椁其他亦如之大夫之殡废輴置棺西墙下就墙欑其三面涂之不及棺者言欑中狭小裁取容棺然则天子诸侯差寛大矣士不欑掘地下棺见小要耳帷之鬼神尚幽闇也士逹于天子皆然【贾疏人君于西阶上离序而四面欑之大夫不得如人君但逼西序以木帱覆棺欑置于西序以一面倚西壁而三面欑之　孔氏颖逹曰欑谓丛聚其木周于外也题头也凑乡也谓以木头相凑向内也士殡见衽涂上者士掘肂见衽其衽上所出之处亦以木覆上而涂之】又曰君盖用漆三衽三束大夫盖用漆二衽二束士盖不用漆二衽二束用漆者涂合牝牡之中也【贾疏古者棺不钉君棺盖每一缝为三道小要每道以一条皮束之大夫士降于君故二衽二束士又无漆也】
　　棺入主人不哭升棺用轴盖在下【轴直育反】
　　正义郑氏康成曰轴輁轴也轴状如转辚刻两头为轵輁状如长牀穿桯前后着金而闗轴焉挽而行【贾疏辚轮也轴头为轵刻轴之两头使细穿入輁之两髀輁两畔之木状如牀髀厚大为之故名为桯两畔为孔着金钏于中前后皆然然后闗轴焉　敖氏继公曰此盖四轮前后各二各有一轴以横贯其桯与轮也】　朱子曰动尸举棺哭擗无算然殡敛之际亦当辍哭临事务令安固不可但哭而巳　敖氏继公曰盖在下者却于棺之下也棺既升则入于肂中而盖则置于序端与
　　案棺入而不哭者以置棺肂中须得审视周整不可以哭乱之也主人不哭则余人皆不哭可知
　　通论郑氏康成曰大夫诸侯以上有四周谓之輴天子画之以龙　贾氏公彦曰天子画辕为龙谓之龙輴檀弓天子菆涂龙輴是也天子诸侯殡葬朝庙皆用輴大夫殡葬虽不用輴士朝庙用輁轴则大夫朝庙当用輴
　　案天子诸侯用輴以升棺輴亦入殡中士用輁轴升讫则去之不入殡
　　熬黍稷各二筐有鱼腊馔于西坫南
　　正义敖氏继公曰有鱼腊谓每筐皆有之也此四物者拟用于肂中故馔于此孝子以尸柩既殡不得复奠于其侧虽有奠在室而不知神之所在故置此于棺旁亦以致其爱敬也然不以食而用熬谷不以牲而用鱼腊亦所以异于奠也与
