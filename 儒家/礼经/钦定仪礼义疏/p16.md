<!-- { "loadSidebar": true } -->
　　右醴宾
　　总论朱子曰此章以上正礼已具此下皆礼之变
　　若不醴则醮用酒【醮子召反】
　　正义郑氏康成曰若不醴谓国有旧俗可行圣人用焉不改者也曲礼曰君子行礼不求变俗祭祀之礼居丧之服哭泣之位皆如其国之故谨修其法而审行之是也酌而无酬酢曰醮【贾防郑觧无酬酢曰醮惟据此文而言醴亦无酬酢不名醮者醴太古之物自然质无酬酢酒本有酬酢故以无酬酢而名醮也】　敖氏继公曰此醮与醴大意畧同惟用酒而仪物繁为异冠礼之始惟醴而已然少近于质故后世圣人又为此醮礼与之竝行言若者文质在人用之惟所欲耳案醴有无酬酢者冠礼醴子昏礼醴賔醴女醴妇聘礼醴賔皆是也亦有有酬酢者冠礼醴賔郑氏以为清醴是也若醮则皆无酬酢此经及昏礼父醮子而命之迎使人醮庶妇是也醮盖尊所施于卑者尽爵曰醮有不敢不尽之意自敌以上则不用此礼于冠者用酒则于賔亦用酒但不曰醮而曰飨矣昏礼舅飨送者以一献之礼是其类盖与醴賔一献之礼同唯用醴用酒异耳
　　存疑贾氏公彦曰上文适子冠于阼醴于客位者周法也此不醴而醮用酒者夏殷法也
　　辨正朱子曰不醴而醮乃当时国俗不同如鲁卫之幂有縿布祔有离合皆周礼自异贾氏以为夏殷法未必然也
　　案醴浊而酒清醴质而酒文据行礼之本意则质为重故冠施于适子用醴于庶子用酒与昏施于适妇用醴于庶妇用酒义一也据行礼之従宜则文为贵故冠庶子固醮用酒而冠适子亦有时不醴而醮用酒者记云适子冠于阼醮于客位是也庶子醮于房外成而不尊此与醴适妇于户牖间庶妇惟使人醮之义亦同然则适本宜用醴而时或用酒庶则但宜用酒而不得用醴亦重适之义也
　　尊于房户之闲两甒有禁酒在西加勺南枋
　　正义郑氏康成曰房戸闲者房西室户东也禁承尊之器名之为禁者因为酒戒也酒新水也虽今不用犹设之不忘古也　贾氏公彦曰上文醴不言禁者醴非饮醉之物故不设戒此用酒恐醉因而禁之酒非饮亦为禁者以酒对正酒不可一有一无也　李氏如圭曰醴在房酒在堂酒事文也凡醴无幂醮亦不用幂者従醴质　敖氏继公曰醮设酒甒与醴设醴甒其节同亦于陈服后为之两甒一酒尊一酒尊也酒在西尊西上也以冠者之位在其西故顺之加勺加于二尊之上而覆之也酒亦加勺者不以无用待之也南枋为酌者北面覆手执之便也少牢馈食礼曰主人北面酌酒
　　洗有篚在西南顺
　　正义郑氏康成曰洗庭洗【贾防用醴之时醴尊在房故洗亦在房今醮用酒与常饮酒同故洗亦当在庭】当东荣南北以堂深篚陈于洗西南顺北为上也【贾防据席制以识之先后为首尾此篚云北上者应亦有记识为上下也】　贾氏公彦曰设洗法在设尊前此于设尊后言者以上云醮用酒即连云尊文势如此故直言洗有篚不言设也　敖氏继公曰醮而设洗之节亦与醴同惟有篚为异此见其异者耳篚所以盛爵也下篚之爵三正义郑氏康成曰篚亦以盛勺觯
　　案醴之篚在房中服北醮之篚在庭中洗西醴用觯而醮用爵则此篚不宜有觯醴不加勺于尊故并在篚此勺加尊上则篚中不宜更有勺矣注误
　　始加醮用脯醢宾降取爵于篚辞降如初卒洗升酌正义郑氏康成曰始加者言一加一醮也加冠于东序醮之于户西同耳始醮亦荐脯醢賔降者爵在庭酒在堂将自酌也一升曰爵辞降如初如将冠时降盥辞主人降也赞者筵于户西宾升揖冠者就筵乃酌　朱子曰始加二字乃叠见前始加缁布冠一章之礼醮用脯醢乃题下事其实宾答拜后乃荐之也宾升酌时冠者犹在出房南面之位　贾氏公彦曰前三加讫乃一醴于客位用脯醢此始加讫即醮于客位用脯醢前用醴时醴在房赞者酌授賔賔不亲酌此则賔亲洗爵酌酒故有升降也　敖氏继公曰赞者筵于户西賔乃降也用爵醮礼文也卒洗亦当壹揖壹让乃升
　　冠者拜受宾答拜如初
　　正义郑氏康成曰冠者南面拜受宾授爵东面答拜如醴礼也于賔答拜赞者则亦荐之【贾防经不言荐之时节故郑别言之亦当如醴子时荐也】凡荐出自东房【贾防用醴时尊在房脯醢出自东房醮用酒尊在堂脯醢亦出自东房鄊饮酒鄊射特牲少牢荐者皆出东房故云凡以该之】　敖氏继公曰如初谓初醴时之仪也
　　案冠者南面拜受正当宾筵前北面致醮辞讫时也
　　冠者升筵坐左执爵右祭脯醢祭酒兴筵末坐啐酒降筵拜宾答拜冠者奠爵于荐东立于筵西
　　正义郑氏康成曰冠者立俟宾命宾揖之则就东序之筵【贾防谓当更加皮弁也】　贾氏公彦曰此虽用酒其行事与醴同惟彼出房立待宾命此醮讫立于席西待宾命为异　李氏如圭曰不卒爵者従醴礼
　　案降筵奠爵而后拜执爵兴宾乃答拜拜讫冠者乃奠爵于荐东其节亦当与醴同
　　总论朱子曰此正醮礼也下两醮及后章三醮凡言如初者皆谓如此礼
　　彻荐爵筵尊不彻
　　正义郑氏康成曰彻荐与爵者辟后加也【贾防后加荐爵更设故云辟】不彻筵尊三加可相因由便也　敖氏继公曰亦赞冠者彻之必彻者所以新后醮之礼若不相因然彻荐爵盖入于房
　　加皮弁如初仪再醮摄酒其他皆如初【摄书折反注今文摄为聂】正义郑氏康成曰摄犹整也整酒谓挠之【贾防挠谓更益整顿之示新也有司彻司宫摄酒】　朱子曰如初仪者如前再加一章之仪也下条放此其他皆如初言惟摄酒异于始醮其他皆如之也　贾氏公彦曰始醮彻脯醢至再醮不言者以三醮惟加俎不加笾豆故不彻荐止彻爵而已祝辞三醮不言嘉荐直言笾豆是眀文也
　　加爵弁如初仪三醮有干肉折俎哜之其他如初【折之设反哜才计反】
　　正义贾氏公彦曰前二醮有脯醢此更加干肉折俎哜谓至齿尝之　郑氏康成曰干肉牲体之脯也折其体以为爼　敖氏继公曰干肉折俎犹言干肉俎也俎盛牲体之折者故名折俎设之于脯醢之南士虞礼有干肉折俎二尹缩祭半尹此干肉亦缩俎而左朐右末其所哜即祭半尹者也亦振祭乃哜之唯言哜省文耳物至齿谓之哜知其味谓之尝　贾氏公彦曰下若杀再醮不言摄酒三醮言摄此再醮言摄酒三醮不言摄是再醮后皆有摄互文以见义也通论贾氏公彦曰周官腊人掌干肉凡田兽之脯腊注云大物觧肆干之谓之干肉若今梁州乌翅矣薄析曰脯捶之而施姜桂曰腶脩干肉与脯脩别言者或为豚觧而七体以干之谓之干肉及将升于俎则节折为二十一体
　　案干肉用豚觧之法觧之盖用四体而已脊脇未必用也及将用之则以一体折而用其二故云二尹股则肫若胳肱则肩若臂又以半尹为之祭焉非谓尽取七体折而为二十一也此于新杀为杀礼故然云干肉折者眀其有骨也豚觧之法详见士丧下篇奠体觧之法牲体之数详见少牢礼陈载俎
　　北面取脯见于母
　　正义贾氏公彦曰下文若杀卒醮取笾脯以降此亦取笾脯见母亦适东壁母侠拜同　敖氏继公曰着此者见其与醴同也下放此
　　右醮
　　若杀则特豚载合升离肺实于设扃鼏【杀如字扃居萤反鼏迷翼反注今文扃为铉古文鼏为密】
　　正义郑氏康成曰特豚一豚也煑于镬曰亨【贾防特牲亨于门外东方注云亨者煑也亨豕鱼腊以镬各一爨诗云谁能亨鱼溉之釡鬵是镬为亨也】在曰升在俎曰载【贾防昏礼特豚合升又云侧载特牲卒载加匕于少牢司马升羊实于一皆是在曰升在俎曰载之文但在直有升名在俎则升载两称也少牢礼升羊载右胖有司彻亦云乃升】载合升者明升与载皆合左右胖离割也割肺者使可祭也可哜也离肺小而长午割之不提心扃鼎扛鼏鼎覆也　许氏慎曰豚小豕　贾氏公彦曰上醮子用干肉不杀牲此下言杀牲故俱云若也升载之法载在后升在前今先言载后言升又合在载升之闲者通言之欲见在俎在俱合也鼏者以茅覆鼎长则束其本短则编其中扃所以举冬官匠人庙门容大扃七个闱门容小扃三个注云牛大扃长三尺膷小扃长二尺今此豚当用小扃也敖氏继公曰士丧礼特豚四鬄去蹄两胉脊此其合升之体数也肺离之者使絶之而为祭也既祭则哜之故又名哜肺其与脊同举者则谓之举肺设扃是亦举之也孤子则举陈于门外此不陈惟俟时而入错于阼阶前鼏见公食礼
　　通论陈氏祥道曰豚则吉凶皆合升用成牲则升其胖而去髀吉升右而凶升左脊脇六而肱股五为十一体也　贾氏公彦曰凡肺有二种一者举肺一者祭肺就举肺中复有三称一名举肺为食而举二名离肺少仪云牛羊之肺离而不提心也三名哜肺以齿哜之三者皆据生人为食而有也祭肺亦有三称一名祭肺为祭先而有之二名忖肺切之使断三名切肺名虽与刌肺异实则同【朱子曰忖亦刌疑即切字写误为二耳】三者皆为祭而有切肺离肺指其形余皆举其义也存疑郑氏康成曰凡牲皆用左胖
　　辨正贾氏公彦曰案特牲少牢皆用右胖乡饮酒鄊射亦用右惟虞礼丧祭反吉用左此云左胖或据夏殷之法与周异也
　　案注左胖盖右胖之讹防疑为夏殷之法亦非也
　　始醮如初
　　正义郑氏康成曰亦荐脯醢彻荐爵筵尊不彻矣贾氏公彦曰此一醮与不杀同未有所加　朱子曰初谓前章之始醮也
　　再醮两豆葵菹蠃醢两笾栗脯【蠃力禾反注今文蠃为蜗】
　　正义贾氏公彦曰加一豆一笾者为有杀牲故盛其馔也郑注周官醢人云细切为全物若防为菹作醢及臡者先干其肉乃后剉之襍以粱麴及盐渍以美酒涂置甀中百日则成矣是作醢及菹之法也郑氏康成曰蠃醢螔蝓醢【贾防蚹蠃螔蝓尔雅文】　朱子曰
　　再醮惟摄酒加豆笾为异不言如初者可知也　敖氏继公曰此见其异于上者尔是礼愈文故于此即加其豆笾以起三醮之礼且示礼隆有渐也两豆两笾之位若以有俎之礼言则醢在菹东栗在菹西脯在栗南也此荐虽不与三醮有俎者相因而位则宜放之
　　三醮摄酒如再醮加俎哜之皆如初哜肺
　　正义郑氏康成曰摄酒如再醮则再醮亦摄之矣祭俎如初如祭脯醢【贾防如祭脯醢者以三醮惟祭俎之肺不复祭脯醢也】　敖氏继公曰加俎谓于笾豆之外又加豚俎也设之当菹醢之南三加后者弥尊故三醮而后者愈盛礼宜相称也哜之谓絶祭不言祭文省肺之哜者必祭祭者不必哜也皆如初谓此再醮三醮之所不见者皆如不杀始醮之礼也云哜肺者又明其所哜之异于不杀者也不杀则祭用干肉而哜之
　　存异郑氏康成曰加俎哜之哜当为祭字之误也【贾疏祭先之法祭乃哜之又不宜有二哜故破加俎之哜为祭】
　　辨正朱子曰初谓上章之三醮也上章三醮及此节皆摄酒哜俎为异他皆如初则祭已在其中矣注误改哜为祭疏又妄为之说非也上章之俎无肺而此有肺故特言所哜者肺而不嫌于复出则此哜字当从本文陆氏亦云哜读如字哜肺者释上哜之为哜肺也凡言之法多此类
　　卒醮取笾脯以降如初
　　正义贾氏公彦曰此取脯见母与前不异既杀有俎肉而但取脯者见其得礼而已　敖氏继公曰笾脯谓其在笾者也言此以别于所祭者耳三醮亦两豆两笾而又加俎焉一俎而两豆两笾变于常礼亦盛之
　　案脯不取所祭者不敢亵神余也
　　右杀
