<!-- { "loadSidebar": true } -->
　　正义郑氏康成曰辩犹正也君南面则臣正北面君或时不然当正东面若正西面不得疑君所处邪向之此谓特见图事非立宾主之燕也疑度之　贾氏公彦曰上注以此为博记反见之燕义则此燕与燕礼之燕别燕礼君在阼阶西面为正此是特见图事之时故有此面位无常之法也　敖氏继公曰辩犹视也
　　君在堂升见无方阶辩君所在
　　正义郑氏康成曰升见升堂见于君也君近东则升东阶君近西则升西阶　贾氏公彦曰此亦燕见图事之法若立宾主君升自阼阶宾及主人升自西阶燕礼所云是也　敖氏继公曰方犹常也此云君在堂则上之燕见未必专在堂
　　案堂谓路寝之堂此及上节皆眀燕见之礼之异于正礼者也
　　右燕见于君
　　凡言非对也妥而后传言【妥他果反注古文妥为绥】
　　正义敖氏继公曰凡言谓凡与人言也妥安也谓安和其志气乃言不可怱遽也易大传曰君子易其心而后语惟有所对答则或可遽言之
　　存疑郑氏康成曰凡言谓已与君言事也妥安坐也传言犹出言也若君问可对则对不待安坐也案下文博陈言语之仪则此云凡者不専为君言事也曲礼曰安定辞程子曰心定者其言重以舒皆妥之义也敖説为正
　　与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信【孝弟之弟音悌敖云上忠信二字衍】
　　正义郑氏康成曰博陈言语之仪也言使臣者使臣之礼也大人卿大夫也言事君者臣事君以忠也祥善也居官谓士以下　贾氏公彦曰此总説尊卑言语之别有事即言无妨更言余事但君以使臣为主已下皆随事为主也　敖氏继公曰此陈与人言之义而言则各主于一端者亦但举其切要者以为法与与众言言忠信慈祥大戴记注引此无忠信字盖后人因下文有言忠信二字而误衍也当删之案记曰在朝言礼在官言官在府言府在库言库亦是言当其可与此同义
　　凡与大人言始视面中视抱卒视面毋改众皆若是【中如字注古文毋作无今文众作终敖从今文作终】
　　正义郑氏康成曰始视面谓观其顔色可传言未也中视抱容其思之且为敬也卒视面察其纳已言否也毋改谓传言见答应之闲当正容体以待之毋自变动为嫌解惰不虚心也　敖氏继公曰大人亦谓卿大夫也毋改谓不可变乱其三视先后之序也众字无意义宜作终终皆若是谓与言之时自初至终皆当如上所云不可以久故而或改之也
　　存疑郑氏康成曰众谓诸卿大夫同在此者皆若是其视之仪无异也　贾氏公彦曰曲礼天子视不上于袷不下于带视大夫得视面此视君得视面者彼寻常视君法此据与君言时　李氏如圭曰此大人谓君也曲礼国君绥视大夫衡视衡视视面此视君衡视者据与君言时
　　案此节即申上节与大人言之法上节之大人为卿大夫此节不应遽异疏家盖因注有诸卿大夫同在此之语而疑其为在君所耳
　　余论张子曰视有髙下视髙则气亢视下则心柔故上于面则傲下于带则忧倾则奸目者仁之所示见且心常存焉已之敬傲必见于视
　　若父则逰目毋上于面毋下于带【上时掌反注今文父为甫古文毋为无】正义敖氏继公曰此谓与父言之时也其异于大人者逰目耳毋上于面视面时也毋下于带视抱时也此与视大人者无以异乃着之者嫌逰目则或不然也逰目而不上于面孝且敬也　郑氏康成曰子于父主孝不主敬所视广也因观安否何如也
　　案天子视不上于袷则不得绥视诸侯绥视则不得衡视盖以是为敬也父之尊与君等然其视之也时而上于袷时而绥视时而衡视各惟其宜无不可者是之谓逰目以主于爱故也但虽逰目而亦上不过面下不过带则是至爱之中仍有至慤者存也
　　若不言立则视足坐则视膝
　　正义郑氏康成曰不言则伺其行起而已【贾疏以行觧立行由立始以起觧坐起由坐始】　敖氏继公曰视足视膝异于言时且益恭也
　　右言视之法
　　凡侍坐于君子君子欠伸问日之蚤晏以食具告改居则请退可也【欠起剑反伸音申注古文伸作信蚤作早】
　　正义郑氏康成曰君子谓卿大夫及国中贤者也【贾疏礼之通例大夫得称君子又乡射礼注云君子有大徳行不仕者】志倦则欠体倦则伸间日蚤晏近于久也具犹辨也改居谓自变动也敖氏继公曰以食具告谓以所食之具告从者盖
　　欲食也卑幼之于尊长请见不请退此请退者縁君子意也可者许之之辞眀其异于常礼
　　案少仪言侍坐请退之法尚有运笏泽剑首还屦三事而无以食具告改居之文与此礼互相备
　　夜侍坐问夜膳荤请退可也【荤香芸反注古文荤作薫】
　　正义郑氏康成曰问夜问其时数也【贾疏钟鼔刻漏之数】膳谓食之荤辛物葱薤之属食之以止卧
　　案问夜异于问日膳荤异于食具皆因夜而变者也若欠伸改居之请退其节宜与日同
　　右侍坐于君子
　　若君赐之食则君祭先饭徧尝膳饮而俟君命之食然后食【饭父返反注今文呫尝膳】
　　正义郑氏康成曰君祭先饭谓君祭食臣先饭示为君尝食也【贾疏凡君将食必有膳宰尝君之食备火齐不得下文是也此谓膳宰不在则侍食者自尝已前食既不尝君前食则不正尝食故云示也】此谓君与之礼食【贾疏谓小小礼食法仍非正礼食正礼食则公食大夫是也】膳谓庶羞既尝庶羞则饮俟君之徧尝也　敖氏继公曰宾主共食则宾当祭此君臣共食君祭而臣否所以别尊卑也臣既不祭又先饭而尝膳所以眀臣礼也君命之食然后食则臣食或先于君矣君若不命之则亦俟君之食乃食与
　　案此经盖为得赐食而非君所客者而言故不得祭若君所客则少仪曰若赐之食而君客之则命之祭而后祭先饮辩尝羞饮而俟是也少仪又曰君命之羞羞近者命之品尝之然后惟所欲凡尝逺食必顺近食此亦当然
　　若有将食者则俟君之食然后食
　　正义郑氏康成曰将食犹进食谓膳宰也膳宰进食则臣不尝食周官膳夫授祭品尝食王乃食　贾氏公彦曰玉藻云若有尝羞者则俟君之食然后食饭饮而俟注云不祭侍食不敢备礼也不尝羞膳宰存也是也　敖氏继公曰君食然后食臣侍君食之正礼以其不尝膳故君不必命之
　　通论孔氏颖逹曰礼敌者共食则先祭降等之客则后祭若臣侍君而赐之食则不祭若赐食而君以客礼待之则君命之祭乃敢祭
　　若君赐之爵则下席再拜稽首受爵升席祭卒爵而俟君卒爵然后授虚爵【注今文曰若赐之爵无君也】
　　正义郑氏康成曰必俟君卒爵者若欲其釂然也敖氏继公曰赐之爵使人授之于其席也下降也降席者降而当席末也既拜兴受爵君答再拜乃升席坐祭酒既卒爵兴授人爵也臣先卒爵亦先饭尝膳之意君卒爵而授虚爵则是授爵亦先于君矣此受爵卒爵授爵之节皆异于燕之无算爵者礼贵相变也凡升席降席皆由下　郝氏敬曰曲礼云长者举未釂少者不敢饮故燕礼公卒爵而后饮此先卒爵而俟
　　案臣之再拜稽首其别有三若阶下再拜稽首讫而君辞之则若未成然复升再拜稽首以成之是谓成拜其礼最重次则降阶未拜闻命即升升乃再拜稽首又其次则不降阶惟下席再拜稽首此赐爵礼轻故惟拜于席下而已至其卒爵之节与燕礼异者燕礼之赐爵当以行旅故必前爵先既乃得既其后爵此则惟君赐臣一人爵而已故急承君惠而輙先卒爵也　又案赐爵之礼少仪所载与此大同但下又云受一爵而色洒如也二爵而言言斯礼已三爵而油油以退又左氏传曰臣侍君燕过三爵非礼也此亦当然
　　存疑郑氏康成曰受爵者于尊所至于授爵坐授人耳
　　案此因侍燕食而赐爵未必有面尊如燕礼之为至君所赐爵而坐以授人恐非臣礼所冝当以敖説为正
　　退坐取屦隐辟而后屦【辟音霹】
　　正义郑氏康成曰谓君若食之饮之而退也隐辟俛而逡遁　方氏慤曰退取屦以进时説屦也隐则不显辟则不正与屏于侧同义　敖氏继公曰是时屦在西阶下曲礼曰就屦跪而举之屏于侧此坐取屦即跪而举之也隐辟即屏于侧也屦谓纳屦
　　案少仪文亦与此同其下又云坐左纳右坐右纳左疏云坐左膝则纳右足之屦坐右膝则纳左足之屦
　　君为之兴则曰君无为兴臣不敢辞君若降送之则不敢顾辞遂出【为于伪反】
　　正义郑氏康成曰辞君兴而不辞其降于已大崇不敢当也　贾氏公彦曰云若者不定之辞眀有不降之法　敖氏继公曰云不敢辞者眀已不敢与君为礼也送之亦当至门君于士尊卑悬絶乃降送之其礼大崇故益不敢当
　　大夫则辞退下比及门三辞【比毗志反】
　　正义郑氏康成曰下亦降也　贾氏公彦曰大夫则辞者对上不敢辞是士大夫之内兼卿　敖氏继公曰大夫起而退则君兴下阶则君降及门则君送于此三节皆辞之故曰三辞大夫位尊不嫌与君为礼故得辞也此着大夫则上之不敢辞者为士眀矣右士大夫侍饮食于君
　　总论应氏镛曰古之君臣以情相与不若后世堂陛之森严也于其闲燕命之侍坐从容无事可以用其情矣故有赐食赐爵之礼也燕见侍坐疑若不必过于严其分矣然亦未尝忘恭敬之心亷耻之节焉
　　若先生异爵者请见之则辞辞不得命则曰某无以见辞不得命将走见先见之【见之并如字】
　　正义郑氏康成曰先生致仕者也【贾疏此先生即乡饮酒就而谋宾介者也】异爵谓卿大夫也辞辞其自降而来走犹出也【贾疏取急意而言走先见之者出先拜也】　敖氏继公曰卿大夫之爵于士为逾等故曰异爵辞者谓其以尊就卑已不敢当也辞不得命谓三辞而不见许也无以见言其非敌不可以接见之走者行之速也先见之既传言即走而见之也此礼当在以贽见于先生异爵者之后又先生异爵者之见于士其礼同则士之以贽见于先生亦当如见于大夫之礼矣
　　案乡饮射礼皆有先生君子之文注以先生为致仕者盖依书传大夫致仕为父师士致仕为少师教乡闾子弟谓之乡先生而言也以君子为有大徳行不仕者盖依曲礼博闻强识而譲敦善行而不怠谓之君子而言也此经前有侍坐君子之文注云谓卿大夫及国中贤者以其不别言异爵故知异爵者亦以君子该之也此言先生又言异爵故先生之注与乡饮射礼同若然则侍坐于先生者礼当与上之君子同君子之请见者礼当与此之先生同矣此篇之礼大抵主于辨贵贱独此二文可以见古人尊徳乐道之诚絶不以名位爵秩为拘故孟子以徳为逹尊古今之通义也　又案不言卿大夫而言异爵则卿之见于大夫礼当视此矣请见不言贽则疏家谓尊无执贽见卑之法者信矣
　　存疑敖氏继公曰先见之先亦当作走
　　案请见时先生异爵者盖在门也辞不得命而先见之则必出门而拜之矣故注以为出先拜也先生异爵者答拜遂退主人再拜送之如是而止以宾不入门故先拜非迎也玉云士于大夫不敢拜迎而拜送不可以彼律此先见之于义可通不必改先为走右先生异爵者见于士
　　非以君命使则不称寡大夫士则曰寡君之老
　　正义郑氏康成曰谓摈赞者辞也　贾氏公彦曰玉藻曰大夫私事使私人摈则称名以其非聘问之礼也又曰公士摈则曰寡大夫寡君之老大夫有所往必与公士为摈注云谓聘也
