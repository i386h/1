<!-- { "loadSidebar": true } -->
　　右宾酢主人
　　主人坐取觯于篚以降【觯支义反】
　　正义郑氏康成曰将酬賔
　　宾降主人奠觯辞降宾对东面立主人坐取觯洗宾不辞洗卒洗揖让升宾西阶上疑立
　　案乡饮酒礼宾不辞洗下曰立当西序东面
　　主人实觯酬之阼阶上北面坐奠觯遂拜执觯兴賔西阶上北面答拜主人坐祭遂饮卒觯兴坐奠觯遂拜执觯兴宾西阶上北面答拜
　　案乡饮酒礼宾两答拜皆无北面之文此详之
　　主人降洗宾降辞如献礼升不拜洗宾西阶上立主人实觯宾之席前北面宾西阶上拜主人坐奠觯于荐西宾辞坐取觯以兴反位主人阼阶上拜送宾北面坐奠觯于荐东反位
　　正义郑氏康成曰宾辞辞主人复亲酌已
　　案乡饮酒礼宾西阶上拜下云主人少退卒拜进坐奠觯于荐西
　　主人揖降宾降东面立于西阶西当西序
　　正义郑氏康成曰主人将与众宾为礼宾谦不敢独居堂
　　右主人酬宾
　　主人西南面三拜众宾众宾皆答一拜
　　正义郑氏康成曰献宾毕乃与众宾拜敬不能并
　　主人揖升坐取爵于序端降洗升实爵西阶上献众宾众宾之长升拜受者三人【长知丈反】
　　正义贾氏公彦曰众宾亦三人在堂上与乡饮酒数同其堂下众宾无定数
　　案献众宾之爵饮酒礼取于西楹南而此则取于序端者乡饮酒有介主人于介右受介酢讫其爵即奠于西楹南此礼无介主人于阼阶受宾酢讫其爵本奠于序端故也
　　主人拜送坐祭立饮不拜既爵授主人爵降复位正义贾氏公彦曰此还据堂上三人者降复賔南东面位　敖氏继公曰位亦堂下之位宾之南也
　　众宾皆不拜受爵坐祭立饮
　　正义贾氏公彦曰此谓堂下众宾无数者
　　每一人献则荐诸其席
　　正义贾氏公彦曰此还据堂上三人有席者
　　众宾辩有脯醢【辩音遍】
　　正义贾氏公彦曰还据堂下无席者
　　主人以虚爵降奠于篚揖让升賔厌众宾升众宾皆升就席
　　案乡饮酒礼众賔序升
　　右主人献众賔
　　一人洗举觯于宾升实觯西阶上坐奠觯拜执觯兴賔席末答拜举觯者坐祭遂饮卒觯兴坐奠觯拜执觯兴賔答拜
　　案乡饮酒礼先言升后言举觯于宾此先言举觯于賔后言升盖举觯于宾目下事耳文不妨扵互倒也
　　降洗升实之西阶上北面賔拜举觯者进坐奠觯于荐西宾辞坐取以兴举觯者西阶上拜送宾反奠于其所举觯者降
　　正义敖氏继公曰前篇言受此言取互文也
　　右一人举觯
　　大夫若有遵者则入门左【遵将氲反注今文遵为僎】
　　正义郑氏康成曰谓此乡之人为大夫者也谓之遵者方以礼乐化民欲其遵法之也其士也扵旅乃入【贾疏记云士既旅不入明未旅皆得入】卿大夫士非乡人礼亦然【贾疏以其同是卿大夫士礼无异】主于乡人耳　贾氏公彦曰言若者或无不定也　敖氏继公曰若有遵者谓若有与此防而为遵者也入门左则向者宾入之位也不俟于门外别扵正宾
　　案饮酒礼惟于篇末略言遵者之礼此详之下记云有诸公则如宾礼大夫如介礼无诸公则大夫如介礼可见诸公亦与也经特举大夫以见遵者之仪耳
　　主人降
　　正义郑氏康成曰迎大夫于门内也不出门别扵宾
　　宾及众宾皆降复初位
　　正义郑氏康成曰不敢居堂俟大夫入也　敖氏继公曰初位阶西以南当序之位
　　存疑郑氏康成曰初位门内东面
　　案自门至阶主人与大夫当有三揖之礼焉若此降复之位为门内东面之位则当主人与大夫揖进时宾既未可以厌大夫又无使宾随大夫行之理其扵礼也窒矣阶西当序之位凡宾降皆立于是当以敖说为长
　　主人揖譲以大夫升拜至大夫答拜主人以爵降大夫降主人辞降大夫辞洗如宾礼席于尊东
　　正义郑氏康成曰尊东明与宾夹尊也【贾疏上云尊于賔席之东则宾席在尊西此言席于尊东夹尊可知】不言东上统于尊也【贾疏继尊而言故知西上】　敖氏继公曰如宾礼自三揖三让以至于一揖一让升之仪也此言尊东乡饮酒言宾东亦文互见也
　　案下经自升不拜洗至扵哜啐不告防礼皆与介同而记云无诸公则大夫如宾礼者指辞洗以前礼也拜洗以后虽无诸公亦如介矣经扵如宾礼下乃继之曰席于尊东者遵者有无不定其席不可以预布故既以此明遵者布席之节又以见必无诸公而大夫如宾然后得席于是若有诸公则乡饮酒记所谓主人之北西面者是大夫之席位也大夫之席西上与宾相变也可见宾席之不统于主人矣宾与大夫之间有尊焉故不嫌统扵宾也若有二三大夫皆西上
　　升不拜洗主人实爵席前献于大夫大夫西阶上拜进受爵反位主人大夫之右拜送
　　正义敖氏继公曰席前献其西北面与主人既拜送则亦立于阶东此与荐脯醢已下皆如乡饮酒之介礼
　　大夫辞加席主人对不去加席【去起吕反】
　　正义郑氏康成曰辞之者谦不以己尊加贤者也不去者大夫再重席正也宾一重席　敖氏继公曰乡饮酒礼曰有诸公则辞加席委于席端主人不彻此惟主言无诸公之大夫
　　案乡饮酒礼惟言公与大夫辞席之差而未及其辞之之节据此经则知既献将荐之时是其辞席之节矣虽诸公礼亦宜同
　　乃荐脯醢大夫升席设折俎祭如宾礼不哜肺不啐酒不告防西阶上卒爵拜主人答拜
　　正义郑氏康成曰凡所不者杀于宾也大夫升席由东方【贾疏大夫席西上升由下】　贾氏公彦曰注云凡所谓经中三事然上不拜洗亦是杀于宾之类　敖氏继公曰主人答拜亦于大夫之右
　　大夫降洗主人复阼阶降辞如初卒洗主人盥揖让升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜
　　正义郑氏康成曰降洗将酢主人也大夫若众则辩献之长乃酢【贾疏此经据一大夫而言故献大夫即酢有司彻主人洗爵献长宾于西阶上然后众宾长升拜受爵宰夫赞主人酌若是以辩乃升长宾主人酌酢于长宾西阶上北面是辩献长乃酢也】　敖氏继公曰授主人爵于两楹间者大夫虽尊若与饮射之礼则屈于正宾其礼但比于介故此授受之节亦惟与介同
　　案酢之为言报也敌者之礼也故惟宾介大夫得酢主人余则否然名以定位位以起礼故三賔之名同也其位同也主人辩献三宾惟长拜洗众大夫之名同也其位同也主人辩献众大夫惟长一酢其义一也若然则遵者若兼有诸公亦当辩献诸公大夫而后诸公一酢与
　　主人坐奠爵于西楹南再拜崇酒大夫答拜主人复阼阶揖降大夫降立于宾南
　　正义郑氏康成曰降立于宾南虽尊不夺人之正礼敖氏继公曰必降者宜与宾序升也立于宾南下
　　之也乡射礼大夫下于宾乡饮礼公与大夫皆下于介
　　案乡饮酒礼之爵其奠于西楹南者献介之爵也以其介右拜送故也此亦大夫之右拜送故所奠同处然彼西楹南之爵其继以献众宾献讫乃降奠于下篚此爵疑主人于复阼揖降时亦当以降奠文不具耳
　　主人揖让以宾升大夫及众宾皆升就席
　　正义敖氏继公曰宾献大夫大夫献众宾乃升也众宾其长三人也
　　案大夫若众其亦序升与
　　右遵者之礼
　　案乡饮酒礼宾若有遵者则既一人举觯乃入此即叙于一人举觯之后顺其节也
　　席工于西阶上少东乐正先升北面立于其西
　　正义郑氏康成曰言少东者明乐正西侧阶【贾疏既言席工西阶上少东复云立于其西故知侧近西阶】　敖氏继公曰少东据工之下席而言也乐正立于其西犹未至阶也乡饮酒礼曰乐正先升立于西阶东
　　存疑郑氏康成曰不欲大东辟射位
　　案此席工之法与乡饮无异俱自西阶之东始而放于东下经云乐正命弟子赞工迁乐于下将射而迁之则设席时无庸辟射位明矣
　　工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降【相息亮反何胡可反越胡末反】
　　正义郑氏康成曰瑟先贱者先就事也面前也鼓在前变于君也前越言执者手入之浅也相者降立西方　敖氏继公曰前越去廉差逺故不可挎但执之而已面鼓者亦变于饮酒
　　案乡饮酒礼相者二人皆左何瑟又云相者东面坐遂授瑟此不言二人又不言东面皆文畧也
　　通论贾氏公彦曰乡射与大射相对大射君礼后首此臣礼前首燕礼与乡饮酒相对燕礼面鼓又与乡饮酒后首相变瑟近首鼓处则寛近尾不鼓处则狭侧持之法近鼓持之手入则浅近尾持之手入则深是以此与燕礼面鼓则云执之手入浅也大射与乡饮酒后首则云挎越手入深也
　　笙入立于县中西面【县音悬】
　　正义郑氏康成曰堂下乐相从也　敖氏继公曰县中盖县之西
　　案乡饮酒礼升歌既毕始言笙入者彼乐备四节其歌笙二节工与笙迭为之故得序入此止有合乐一节须工与笙并为之故笙从工而并入也
　　存疑郑氏康成曰县中磬东立西面【贾疏知不在磬西西面者笙者背磬不可也】
　　案县在洗东北笙若更东则距阶太远笙者必与歌瑟相比太远非所宜也在县西而西面者以须乡歌者且不可与宾主人行礼者背也
　　乃合乐周南闗雎覃卷耳召南鹊巢采蘩采苹【合如字刘音閤召音邵】
　　正义郑氏康成曰不歌不笙不间志在射畧于乐也不畧合乐者周南召南之风乡乐也不可畧其正也敖氏继公曰为射事繁且乆故畧也
　　案此礼与大射皆畧于乐故此不备前三节大射不备后二节也
　　工不兴告于乐正曰正歌备乐正告于宾乃降
　　正义郑氏康成曰不兴者瞽蒙礼畧也乐正降者堂上正乐毕也降立西阶东北面　陈氏旸曰乐以人声为主故合乐亦谓之歌
　　案乡饮酒礼歌毕即献工笙毕即献笙更越间合二节始告备以至是始备也此则仅有合乐一节故先告备而后献
　　主人取爵于上篚献工
　　案乡饮酒礼献工之爵不言所自取此乃明之
　　大师则为之洗宾降主人辞降工不辞洗卒洗升实爵【大音泰为于伪反】
　　正义敖氏继公曰大夫不降亦别于賔主人卒洗亦与宾揖让乃升此以上着大师之礼异也余则与非大师者同
　　案此文专为有大师者言之也乡饮酒礼记此于献工既毕之后此经则叙入于此故敖氏别白之
　　工不兴左瑟一人拜受爵主人阼阶上拜送爵
　　正义郑氏康成曰左瑟辟主人授爵也一人无大师则工之长者
　　荐脯醢使人相祭工饮不拜既爵授主人爵众工不拜受爵祭饮辩有脯醢不祭【相息亮反辩音遍下并同】
　　正义郑氏康成曰祭饮坐祭坐饮
　　不洗遂献笙于西阶上
　　正义敖氏继公曰非大师则工之长亦不洗矣乃着笙不洗者正使笙师犹不洗也诸侯之笙师盖下士为之言遂者承工后也　郝氏敬曰不笙亦献笙者合乐有笙但不独奏耳
　　案乡饮酒礼献工既讫主人奠爵于篚更越笙入三终乃再取以献笙此言遂者明其相因而献与乡饮酒之礼异也
　　笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭
　　正义贾氏公彦曰此总献笙人虽贱中亦有尊卑故一人升余者不升
　　案乡饮酒礼笙一人拜不言于下此详之众宾授爵亦升
