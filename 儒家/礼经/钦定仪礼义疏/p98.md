<!-- { "loadSidebar": true } -->
　　案聘礼归饔之鼎设于西阶前以其归于宾馆宾之也少牢礼之鼎陈于东方以其行礼于庙内之也此陈于碑南虽宾礼主之者君也归饔之鼎上当碑南陈则亦遥直碑矣但彼遥以碑爲节此则正当碑南耳归饔之鼎东面者鼎在西也少牢之鼎西面者鼎在东也此鼎南面者鼎在碑南也北上者纵陈之西上者横陈之
　　存疑郑氏康成曰入由东出由西明为賔也
　　案此注未知何指岂以经有出自鼎西之句而云尔邪鼎既陈乃有鼎西方举鼎时则何东西之有如谓入由闑东出由闑西则经固无文即果然亦是出入公门由闑右之常法而无爲宾之义也
　　雍人以俎入陈于鼎南旅人南面加匕于鼎退
　　正义郑氏康成曰雍人掌割亨之事者旅人雍人之属旅食者也雍人言入旅人言退互文相应也【贾疏雍人言入亦退旅人言退亦入皆入而退去】匕俎每器一人诸侯官多也【贾疏少牢雍正执一匕雍府执四匕司士与司士赞者二人皆合执二俎是大夫官少故毎人兼执也】敖氏继公曰雍人西面于鼎南陈俎俎南顺旅人南面于鼎北加匕匕北枋退盖兼执匕俎者而言旅人其士旅食与
　　案注知旅人爲雍人之属者以少牢执匕爲雍正雍府者决之也俎匕之入亦当从鼎少牢之鼎西面其俎西肆匕东枋此鼎南面故敖氏知其俎南肆匕北枋也
　　大夫长盥洗东南西面北上序进盥退者与进者交于前卒盥序进南面匕【长知丈反】
　　正义敖氏继公曰长盥以长而序盥也亦目下事之辞当盥者七人皆违其位而立于洗之东南国君设洗当东霤于东夹南爲少东洗之东南则又东矣前者其立处之西也于洗南爲少东交于前不言相右可知也南面立于鼎后也匕出鼎实也　郝氏敬曰北上序进谓在北立者先盥盥卒仍退立皆盥毕复序进　贾氏公彦曰乡饮射宾盥北面此大夫盥亦北面可知
　　案鼎七则匕者当用大夫七人若食上大夫九鼎则当九人而爲承摈者赞者执他事者或有出使者疾病者皆不与焉则一国五大夫之説不可执也五大夫言其副于三卿者耳岂外此遂无大夫乎
　　载者西面
　　正义郑氏康成曰载者左人也亦序自鼎东西面于其前大夫匕则载之　贾氏公彦曰在鼎南稍东也敖氏继公曰西面执俎以载也
　　案上经于左人不言面此曰载者西面则知前待载时固已西面矣
　　鱼腊饪
　　正义郑氏康成曰食礼宜熟飨有腥者【贾疏左传云王飨有体荐体荐则腥矣乐记云大飨而俎腥鱼是飨有腥也】　贾氏公彦曰上云羮定恐鱼腊不在其中故此特着鱼腊饪也
　　通论陈氏祥道曰析而干之曰脯全而干之曰腊脯在笾腊在俎脯常先于醢腊常亚于鱼有薧腊有鲜腊有全腊有胖腊聘礼宾鼎九此礼上大夫俎九有鲜聘礼上介鼎七此礼下大夫鼎七无鲜少牢特牲士冠昏皆用全士丧士虞既夕胖而已
　　载体进奏【奏千豆反】
　　正义郑氏康成曰体谓牲与腊也奏谓皮肤之理也进其理本在前　敖氏继公曰体者三牲则右体腊其一纯与言体而不言骨见其尊者耳牲体之数五其脊脇各三而皆二骨以并腊则倍之也少牢礼曰腊一纯而俎进奏注见乡饮酒记
　　案载牲之法少牢礼云载右胖肩臂臑防骼正脊一脡脊一横脊一短脇一正脇一代脇一肠三胃三举肺一祭肺三肩臂臑防骼在两端脊脇肺肩在上其注云凡牲体之数及载备于此此礼肠胃别俎故不见肠胃下经云三牲之肺不离则亦无举肺其载之亦当如少牢肩臂臑在上端防骼在下端而脊脇肺居中也但彼进下而此则进奏耳若腊则少牢礼曰腊一纯而俎其注云如羊豕凡腊之体载礼在此故敖氏知此之载腊亦一纯也
　　通论贾氏公彦曰三牲与腊皆载体士虞记云升左肩臂臑肫骼脊脇彼丧礼用左乡饮射记云右胖进奏则此亦用右胖之肩臂臑肫骼脇可知既用右胖则左胖爲庶羞进奏者生人食法进本本谓近上者若祭祀则进末故少牢云进下　陈氏祥道曰腊之骨如牲体殡奠之腊进柢未异于生也少牢之腊进下异于生也其载之也上肩其举之也以肩昏礼腊一纯髀不升丧礼腊髀亦不升少牢祝俎髀属于凥少牢不宾尸腊辩无髀则腊之贱髀亦与牲同矣
　　鱼七缩俎寝右
　　正义敖氏继公曰鱼七者肠胃有俎故鱼亦放其数也缩俎者首尾乡俎之前后也所以变于牲寝右进鬐亦进奏之意鱼鬐在上腴在下士丧礼曰载鱼左首进鬐　郑氏康成曰右首也寝右进鬐也干鱼近腴多骨鲠　贾氏公彦曰宾在戸牖之间南面俎则东西陈之鱼首在右腹腴乡南鬐脊乡宾若祭祀则进腴故少牢进腴
　　通论陈氏祥道曰鱼之在俎或缩或横或右首或左首或进首或进尾或进鬐或进腴凡右首左首者于俎为缩于人爲横进首进尾者于俎为横于人为缩此礼与少牢皆右首而丧礼左首反吉故也少牢进腴此礼进鬐而丧奠与虞亦进鬐未异于生故也案干鱼载俎有缩无横有司彻言横载之据人横执俎而言鱼之在俎犹缩也至缩执俎以羞则进首变于正祭也其他礼鱼皆缩于俎而俎横设之所以生人则右首寝右而进鬐鬼神则右首寝左而进腴也若濡鱼则横载少仪曰羞濡鱼者进尾冬右腴夏右鬐则不论生人与鬼神盖皆然与陈氏説尚未明析更爲疏通之
　　肠胃七同俎
　　正义郑氏康成曰以其同类也不异其牛羊腴贱也此俎实凡二十八【贾疏牛羊异俎此肠胃同俎牛羊各有肠胃肠胃各七四七二十八也】　敖氏继公曰肠胃七者大牢之下数也与牲异俎者大牢之礼也　李氏如圭曰君子不食圂腴圂谓犬豕也取牛羊腴而已
　　通论贾氏公彦曰据此肠胃与牲别鼎是正法取其鼎数竒也少牢五俎若肠胃别鼎则六不得竒故幷肠胃与牲同鼎有司彻亦然此肠胃七者以与牲别鼎故取数于牲少牢幷于牲鼎故肠三胃三取数于脊脇各三也宾尸礼杀于正祭故肠胃各一士丧礼下篇盛葬奠故肠胃五也
　　案疏言肠胃肤别鼎同鼎之法大抵三鼎者则肤与牲同鼎若少牢则既加羊而肤又别鼎是为五鼎若大牢则既加牛而肠胃又别鼎是为七鼎凡此所加皆牲体也若九鼎则干鱼之外加以鲜鱼干腊之外加以鲜腊是鼎之最盛者也至所用肠胃之数则少牢以五爲盛三爲中一爲杀大牢则以十有一爲盛九爲中而七爲杀也少牢惟有羊其用五者肠五胃五凡十其用三者肠三胃三凡六其用一者则肠一胃一而已大牢则牛羊兼有其用十有一者爲数当四十有四其用九者爲数当三十有六其用七者则此注谓二十有八是已
　　伦肤七【注今文伦或作论】
　　正义郑氏康成曰伦理也谓精理滑脃者　敖氏继公曰伦肤者雍人所伦之肤也伦犹择也肤乃七者亦效肠胃之数也少牢礼曰雍人伦肤九　贾氏公彦曰此肤与肠胃皆别鼎俎特牲惟有三鼎故肤从豕同鼎有司彻虽同少牢亦止三鼎故肤还从于牲鼎也　陈氏祥道曰士虞礼注曰肤脇革肉盖豕肉之美者不过脇革肉故礼于肤皆谓之伦肤
　　肠胃肤皆横诸俎垂之
　　正义敖氏继公曰横诸俎者以其皆出于牲体故载于俎与牲体同言垂之见其长也不言其垂之所及者肠胃与肤其长或异　郑氏康成曰肠胃垂及俎拒【贾疏少牢云肠三胃三垂及俎拒】
　　通论陈氏祥道曰牛羊有肠胃而无肤豕有肤而无肠胃豕虽有肤然四解而未体折无肤豚而未成牲无肤士丧礼豚皆无肤以未成牲故也士丧礼下篇大遣奠少牢四解无肤以未体折故也肠胃常在先肤常在后者以肠胃出于牛羊肤出于下牲故也存疑郑氏康成曰顺其在牲之性也【贾疏肠胃在牲而垂】案肠胃细若缩俎则不能出于俎外况肤之长又朒焉故必横诸俎上不嫌其下之空也注疏甚迂几见肠胃在牲腹而垂之者乎
　　总论郝氏敬曰自载体以下至此言载俎之法
　　大夫既匕匕奠于鼎逆退复位
　　正义敖氏继公曰匕奠于鼎谓加匕于鼎上也位东夹南之位　郑氏康成曰事毕宜由便也士匕载者又待设俎【贾疏上文云士举鼎又云左人待载下文云士设俎于豆南是载者又待设俎】案匕鼎西上则最西之鼎大夫长所匕也其进也大夫长在前比其毕也匕肤鼎者先退是谓逆退右鼎入载俎
　　公降盥宾降公辞卒盥公壹揖壹让公升宾升【注古文壹皆作一】
　　正义郑氏康成曰盥将设酱辞辞其从已壹让杀于初　敖氏继公曰公辞宾亦对而反位于阶西于是小臣各执槃匜箪巾以就公盥
　　案凡降盥而升皆一揖以距阶近无三揖之位也始至于阶三让至此惟一让则杀于初矣亦公升二等而后宾升
　　宰夫自东房授醯酱公设之宾辞北面坐迁而东迁所正义郑氏康成曰授授公也醯酱以醯和酱【贾疏此经所陈物异者皆别器下但言酱不别言醯明以醯和酱可知祭祀无此法以生人尚防味故有之】公设之以其爲馔本东迁所奠之东侧其故处【贾疏公设当席中故东迁之】　敖氏继公曰宰夫授亦并授也下放此公设之示亲馈也辞者辞公亲设也辞时盖东面于公之西东迁所东迁于其所也所者谓酱之正位也公设之处于其正位为少西必少西者爲宾当迁之故也迁之者示不敢当公亲设之意且以爲礼也下皆放此　贾氏公彦曰蒲筵长丈六尺于户牖之闲南面设之乃设正馔于中席已东自中席已西设庶羞也郝氏敬曰公立设宾坐迁之
　　案东迁所者东而迁之于其当设之所也不定其所者席所设之西可容一湇而此湇与席西之粱相距可以容人即其所也此所既定即下设湇之所设粱之所皆定矣故惟此言所而下于湇于粱惟言坐迁之不复言所所设之馔在席前不在席公盖北面设之　又案疏谓正馔与庶羞分列席之东西未为不是下经设庶羞云旁四列则敖氏谓正馔中席而庶羞在旁者义尤长
　　公立于序内西乡宾立于阶西疑立【疑鱼乙反注今文曰西阶】正义敖氏继公曰事未至故离其拜位也序内西乡主位也阶西西阶上之西也公与宾各俟于此与乡饮酒主人立于阶东之意同公不立于阼阶东者公尊也
　　存疑郑氏康成曰不立阼阶上示亲馔宾不立阶上以主君离阼也
　　案阼阶东者主人正位今公立于序内故注以爲示亲馔然据下侑币时馔已设讫而公之所立不异则知此位乃以公尊而变于常礼耳至宾之正位本在西阶之西诸礼皆无宾立于西阶上者亦非以主君离阼而后然也疑立见乡饮酒礼
　　宰夫自东房荐豆六设于酱东西上韭菹以东醓醢昌本昌本南麋臡以西菁菹鹿臡【醓他感反臡奴兮反菁子丁反刘音精注今文臡皆作麋】
