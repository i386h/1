<!-- { "loadSidebar": true } -->
　　正义郑氏康成曰筵西拜南面拜也宾还答拜于西序之位东面者明成人与为礼异于答主人【贾疏案乡饮酒乡射宾答主人拜于西阶北面此西序东面故云异于答主人】　敖氏继公曰受觯于筵前乃复位醴用觯以其质也东面答拜别于答孤子孤子之冠行主人礼宾则北面答拜于西阶上通论贾氏公彦曰昏礼聘礼礼宾皆云拜送此但云答拜者彼醴是主人物此醴非宾物故也
　　荐脯醢
　　正义郑氏康成曰赞冠者也荐进也　敖氏继公曰不言于席前可知也脯在西
　　冠者即筵坐左执觯右祭脯醢以柶祭醴三兴筵末坐啐醴防柶兴降筵坐奠觯拜执觯兴宾答拜冠者奠觯于荐东【啐七内反防初洽反又作锸又作扱石经敖本竝作建注古文啐为呼】
　　正义李氏如圭曰祭谓取少许祭先世造此食者不忘本也　贾氏公彦曰祭醴三者如昏礼始扱一祭又扱再祭也此啐醴不拜既爵者以其不卒爵也郑氏康成曰防柶扱柶于醴中啐尝也其拜皆如初荐东荐左【贾疏荐左据南面为正】　敖氏继公曰祭脯醢以脯祭擩醢而祭之古人饮食于其重者则有祭既祭不言右执觯可知也筵末席西端降筵坐于筵西也不卒爵故既啐则拜其意与拜既爵者同冠者升筵乃奠觯不卒爵而奠觯者此礼不主于饮也于荐东者堂上自奠其觯之节也笾豆云荐者上经云荐脯醢故因其事而名之后皆放此　郝氏敬曰祭则坐于筵闲饮则坐于筵末防立也未祭覆觯上待用既祭揷于觯中醴闲也
　　通论李氏如圭曰凡醴不卒觯啐之而礼成奠觯之拜拜成礼也其卒觯者则卒觯乃拜
　　右醴冠者
　　降筵北面坐取脯降自西阶适东壁北面见于母【见贤遍反下同】
　　正义敖氏继公曰取脯亦右取而左奉之必取脯者见其受赐也执脯见于母因有脯而为之且明礼成也云适东壁而见之则是时母位在此与
　　存疑郑氏康成曰适东壁者出闱门也【许氏慎曰闱宫中小门朱子曰如今东西掖门盖正门之外又有闱门在旁壁也】时母在闱门之外【贾疏冠子母无事故在门外今子须见母故出闱门也】妇人入庙由闱门【贾疏记夫人奔丧入自闱门郑云宫中之门曰闱门为相通者也】
　　案东房者妇人之位若有礼事母宜位于房中冠礼房中陈服赞者有事焉母不可以位于房也经但云适东壁见于母不言出门则出闱门云者臆说耳且曰母在闱门之外则闱门之外者又何所乎盖庙之左右有墙周之在西曰西壁特牲记饎爨在西壁是也在东曰东壁乡射记俎由东壁及此经是也但饎爨则近堂之南取俎之处则近堂之北耳母位当在北堂之东北近东壁南面而立近于北堂亦位之宜也南面房中之正位也故放之子降自西阶由西而东又折而北乃见之脯非以奉母眀见醴耳士昏记宾右取脯左奉之归执以反命可以见义类矣
　　母拜受子拜送母又拜
　　正义郑氏康成曰妇人于丈夫虽其子犹侠拜　朱子曰古人坐即是跪低手只揖便是肃拜故礼注云肃俯手也母拜其子当如是　又曰凡妇人见男子每先一拜男拜则答拜子冠见母亦如之重成人也古人无受拜礼虽君亦然但臣见君则两拜答一拜耳　敖氏继公曰子拜送亦再拜此拜非主于受送也亦因有脯而言之耳凡妇人与丈夫为礼礼重者则侠拜
　　存异孔氏颖达曰冠子以酒脯奠庙讫子取脯以见于母母拜其脯重尊者处来故拜之非拜子也辨正吕氏大临曰冠礼所荐脯醢为醴子设非奠庙也盖礼有斯须之敬母虽尊有従子之道故当其冠也以成人之礼礼之若谓脯自庙来拜而受之则子拜送之后其母又拜义复何居
　　余论贾氏公彦曰不见父与宾者盖冠毕则已见也敖氏继公曰不见父以难为礼也盖此时冠者于
　　凡所见者皆不先拜而答拜乃其礼当然耳父至尊是礼有不可行故阙之不见宾者賔既醴之则交拜矣是亦见也若复行礼则防于防
　　右见于母
　　宾降直西序东面主人降复初位
　　正义敖氏继公曰但云直西序则当南于阶初位阼阶东直东序之位　郑氏康成曰初位初至阶让升之位　贾氏公彦曰宾直西序则非初让升之位主人直东序西面者欲迎其事闻字之言故也
　　冠者立于西阶东南面宾字之冠者对
　　正义郑氏康成曰对应也其辞未闻　敖氏继公曰宾当少进乃字之
　　辨正贾氏公彦曰冠义既冠而字之见于母母拜之似字讫乃见母此经先见母乃字其实未字先见母字讫乃见兄弟急于母缓于兄弟也记人以下有兄弟之等拜之故退见母于下使文近也
　　案冠者立于西阶东乃西阶下之东也是时冠主与宾俱降阶尊者既降则卑者岂得在上经文自冠者见母后无升降之仪可以见之
　　右字
　　宾出主人送于庙门外
　　正义郑氏康成曰不出外门将醴之　敖氏继公曰宾出而赞者不従以当与冠者为礼也
　　案賔出冠事毕也冠者不送礼不参
　　请醴宾宾礼辞许賔就次
　　正义郑氏康成曰醴宾者谢其勤劳也次门外更衣处【贾防次者舍之名行礼衣服或与常服不同更衣之时须入于次】以帷幕簟席为之【贾防聘礼宗人授次次以帷又周官幕人掌帷幕幄帟绶之事注云帷幕皆以布为之士卑或用簟席是以记诸侯大夫丧皆用布士用簟席次亦当然】　敖氏继公曰请者有白于人而恭孙之辞也醴亦谓以醴饮之也请醴之辞士昏记有之此礼虽与彼异辞宜畧同醴宾之礼一献有俎有币似飨矣乃曰醴者亦因用醴而名之通论朱子曰凡经内言醴者皆指其物而言此与醴冠者之醴皆谓以醴礼之也
　　存疑郑氏康成曰此醴当作礼【贾防周官天子礼诸侯用鬯不云鬯賔故郑破醴为礼也】
　　辨正李氏如圭曰士之醴子醴宾醴妇经皆作醴不必改为礼
　　右宾出就次
　　冠者见于兄弟兄弟再拜冠者答拜见赞者西面拜亦如之
　　正义郑氏康成曰见赞者西面拜则见兄弟东面拜赞者后宾出【贾防赞者后出亦当就次待礼也】　贾氏公彦曰兄弟位在东方赞者宾之类故东面亦如之者赞者先拜冠者答之也　敖氏继公曰兄弟与赞者皆先拜之亦重冠礼也兄弟位在洗东赞者位在西方亦当西序
　　案不言见众宾者于赞者中该之皆见可知也下经醴宾曰赞者皆与
　　入见姑姊如见母【姊将此反】
　　正义郑氏康成曰入入寝门也庙在寝门外如见母者亦北面姑与姊亦侠拜也不见妹妹卑　敖氏继公曰不见妹者未成人则不与为礼也
　　案注云不见妹妹卑敖云未成人固是然弟亦卑未成人见之何也弟在庙与诸人同见则见之妹在内则不必见也如筓而字者亦见之
　　右见兄弟姑姊
　　乃易服服冠端爵韠奠贽见于君遂以贽见于郷大夫郷先生【冠如字贽亦作挚音至】
　　正义郑氏康成曰易服不朝服者非朝事也【贾防朝服与端同端则裳黄裳裳黒屦朝服则裳以素而屦色白也以俱正幅故朝服亦得端名】贽雉也【贾防士执雉】郷先生郷中老人为卿大夫致仕者【贾防即郷饮酒郷射所谓先生也先生亦有士不言者畧之】　贾氏公彦曰易服者爵弁助祭之服不可服见君及大夫防也初冠时服端为缁布冠服以缁布冠冠而之故易冠配端也　敖氏继公曰奠贽见于君谓执贽至下奠贽再拜稽首也不朝服以其未仕也所见者亦端见之郷大夫郷之异爵者或曰即主治一郷者未知孰是先生徳齿俱尊者也士相见礼曰士见于大夫终辞其贽于其入也一拜其辱见于先生之礼亦宜如之
　　案见君与乡大夫乡先生终言之耳不必冠日亦不必同日也见君当于其早朝时乡大夫乡先生则皆有辞让反见诸礼其不能一日而毕事可见矣国语晋赵文子冠见栾范诸卿则冠者之见大夫先生必加以训辞是古义也
　　右见君见乡大夫乡先生
　　乃醴宾以壹献之礼
　　正义郑氏康成曰壹献者主人献宾而已无亚献者【贾防案特牲少牢主人献尸主妇亚献此则主人献賔而已无亚献】献酢酬宾主人各两爵而礼成【贾防主人献賔賔酢主人主人将酬賔先自饮讫乃酬賔賔奠而不举是賔主人各两爵而礼成也又昏礼舅姑飨妇以一献之礼奠酬记曰妇酢舅更爵自荐是备有酬酢乡饮酒亦备献酢酬是其义也】特牲少牢馈食之礼献尸此其类也【贾防特牲少牢主人主妇各一爵有亚献此賔主各两爵无亚献虽少不同义类同也】士礼一献【贾防士冠及昏礼乡饮酒礼乡射礼皆是一献】卿大夫三献【贾防左传季孙宿云得贶不过三献郊特牲云三献之介周官大行人上公飨礼九献侯伯七献子男五献是以大夫三献士一献此其差也】宾醴不用柶者泲其醴【贾防此賔醴饮之泲者故不用柶醴子则不泲故用柶也】内则曰饮重醴清糟【贾防内则注云饮目诸饮也重陪也糟醇也清泲也致饮有醇者有泲者重设之】凡醴事质者用糟文者用清【贾防质谓若冠礼醴子之类是也故设尊在房中文者此醴賔是也故于房户之间显处设尊也】　敖氏继公曰此礼用醴盖因醴子用醴而为之若不醴而醮则此礼亦因之而用酒与用酒则为飨醴賔之时赞者皆与赞冠者为介与乡饮酒相类则是一献之礼賔介而下皆然也其献及酢酬疑亦畧如乡饮之仪案郑知醴用清者以下经言酬賔酬必先酢酬酢必卒爵糟醴不卒故知用清也然则宾介皆拜既爵矣洗亦设于庭一献之礼简注防谓献后有燕未必然
　　主人酬賔束帛俪皮【俪音丽力移反注古文俪为离】
　　正义郑氏康成曰饮宾客而従之以财货曰酬所以申畅厚意也【贾防当奠酬之节行之以货财】束帛十端也俪皮两鹿皮也【贾防此无正文郑注聘礼云凡君于臣臣于君麋鹿皮可也】　敖氏继公曰醴之而有俎又酬以皮帛重谢之也酬賔之礼当行于宾受献之后未卒爵之前犹食礼既受侑币乃卒食也
　　案献酢用爵酬用觯賔取觯奠于荐东主人乃更洗爵以献介介酢主人主人不酬介献之礼成于酬主于尊者而已
　　通论贾氏公彦曰此醴宾与飨礼同飨礼有酬币聘礼云若不亲食致飨以酬币大戴礼礼币采饰而四马是大夫礼与士异也礼器琥璜爵郑注云天子酬诸侯诸侯相酬以此玉将币也凡尊卑献数多少不同及其酬币唯于奠酬之节一行而已凡言束者无问脯与锦皆以十为数
　　赞者皆与赞冠者为介【与音预】
　　正义郑氏康成曰介宾之辅以赞为之尊之饮酒之礼贤者为宾其次为介【贾防郷饮酒礼又其次为众賔此亦当同】　敖氏继公曰言此于酬宾之后者眀酬币唯用于正宾也介副也以副于正賔名之饮酒之礼有賔有介有众宾此赞冠者为介余为众賔众賔之位亦在堂乡饮酒礼賔席于户牖间介席于西序众賔之席继賔而西
　　存疑郑氏康成曰赞者众賔也皆与亦饮酒为众宾辨正朱子曰详赞者谓主人之赞者也恐字误作众宾耳
　　案皆者皆众賔与主人之赞者也赞冠者亦存焉下句又别言之耳主人之赞者位于堂下及献之则升受降饮与
　　宾出主人送于外门外再拜归宾俎
　　正义郑氏康成曰一献之礼有荐有俎其牲未闻【贾疏昏礼舅姑共飨妇以一献有姑荐则此亦有荐脯醢可知】归宾俎使人归诸宾家也古者与人饮食必归其盛者所以厚礼之
　　案出不言赞者文畧也有俎必有牲其用豕与知不用豚者以宾介主人俱当有俎不可以豚觧之法施之也俎实当与乡饮酒同
