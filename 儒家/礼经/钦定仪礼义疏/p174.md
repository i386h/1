<!-- { "loadSidebar": true } -->
　　受主妇拜送也　贾氏公彦曰自宾三献爵止至酢于主人此内有十一爵宾献尸一也主妇致爵于主人二也主人酢主妇三也主人致爵于主妇四也主妇酢主人五也尸举奠爵乃酢宾六也宾献祝七也献佐食八也致爵于主人九也致爵于主妇十也酢于主人十一也
　　案羞燔亦长兄弟
　　爵止
　　正义郑氏康成曰尸止爵者三献礼成欲神惠之均于室中是以奠而待之　贾氏公彦曰尸三献祝与佐食亦得献主人主妇未得一献是神惠未均奠而待之待主人主妇致爵也案下文众宾长为加爵如初爵止注云尸爵止者欲神惠之均于在庭止得一献亦言均则不以爵数为均直据得一献则均也敖氏继公曰尸于举爵之末亦欲主人而下皆受举爵之礼故止爵以见其意于是主人主妇交相致爵既而遂献宾以至于私人而终尸意焉其爵止之节在羞燔者出之时也宾长亦出而复位
　　案宗庙之中尸为尊主人主妇次之原宗祖之心则主人主妇在所先縁子孙之心则接神事尸者在所重故主人主妇未致爵而先献祝佐食者敬吾之亲则当敬其事吾亲者使之必先报之也祝与佐食既毕献而主人主妇相继而布席者父子一体而夫妻牉合明其为宗庙主也然则曷为不致爵于三献之先礼未成也曷为不致爵于三献而尸卒爵之后尸未示意也惟宾献而爵止尸不言而子孙可默喻焉故遂縁尸意而达之耳
　　右宾长献尸爵止
　　席于户内
　　正义郑氏康成曰为主人铺之西面席自房来　敖氏继公曰设席盖于主人所立之处之南席亦南上未受爵而设席变于大夫
　　主妇洗爵酌致爵于主人主人拜受爵主妇拜送爵【注今文曰主妇洗酌爵】
　　正义敖氏继公曰是亦献也乃不云献者酒乃已物不可以献为名故谓之致爵亦拜受于席　郑氏康成曰主妇拜拜于北面也
　　案爵取之内篚即亚献及佐食毕而以入于房者也郑知主妇北面拜者少牢不宾尸主妇酌致主人户西北面拜送爵
　　宗妇赞豆如初主妇受设两豆两笾
　　正义郑氏康成曰初赞亚献也【贾疏上主妇亚献时宗妇执两笾此云赞豆如初明赞豆之时与赞笾同】主妇荐两豆笾东面也【贾疏以主人西面故知也】敖氏继公曰宗妇赞者亦一人既授两豆复取两
　　笾于房经第言赞豆文省耳如初户外坐也主妇受于户外而设于席前其豆则菹在北其笾则枣在菹北栗在枣西也设豆东面设笾南面
　　案尸席东面故菹在南醢在北枣在西栗在东主人席西面故菹在北醢在南枣在东栗在西惟菹北醢南故须东面设惟枣东栗西故须南面设敖氏説比注更宻也
　　俎入设
　　正义郑氏康成曰佐食设之【贾疏有司不宾尸者主妇致爵于主人时佐食设俎】　敖氏继公曰设于豆西
　　主人左执爵祭荐宗人赞祭奠爵兴取肺坐絶祭哜之兴加于俎坐捝手祭酒啐酒【注古文捝皆作説】
　　正义郑氏康成曰絶肺祭之者以离肺长也少仪曰牛羊之肺离而不提心【贾疏少仪注云提犹絶也不絶中央少许者】豕亦然捝拭也捝手者为絶肺染污也刌肺不捝手【贾疏刌肺先已断絶不须以手絶之】　敖氏继公曰赞祭荐盖以笾祭授之祭也离肺之仪乡饮酒备矣
　　案通上文观之则主人主妇俱祭肺离肺备但祭肺在尸俎离肺则各在已俎耳
　　通论孔氏颖达曰尸尊虽于俎取祭反之皆坐其余人取祭反之不坐惟祭时坐耳盖俎有足故须立而就俎取所祭肺坐祭祭讫乃反此所祭之物加之于俎皆立而为之也
　　案尸所以得坐祭者以有祝佐食为之赞祭
　　肝从左执爵取肝防于盐坐振祭哜之宗人受加于俎燔亦如之兴席末坐卒爵拜
　　正义郑氏康成曰一酌而备再从而次之亦均【贾疏上主人献尸宾长以肝从主妇献尸兄弟以燔从今一酌而肝燔从则与尸等故云亦均亦者亦上酒均于室中】于席末坐卒爵敬也　敖氏继公曰宗人既受肝则主人复右执爵矣一进酒而两进从俎者欲其与尸祝之两献者同见其尊也主妇礼亦如之席末席上之北于此卒爵近于受爵之处也向者受爵在所设席之北不降席者亦因尸礼也
　　案羞肝者亦宾长羞燔者亦长兄弟既羞则各以其俎出主人所哜者宗人受之以宗人专相主人之礼事也乡饮射礼啐酒于席末卒爵于阶上此饮于室中故啐酒于席上而卒爵于席末所以别于尸祝存异李氏如圭曰坐振祭重出坐字可疑　敖氏继公曰坐字衍
　　案礼记少仪云有折俎者取祭不坐燔亦如之疏谓燔肉虽非折骨其肉既在俎则取时亦不坐据此凡从献之俎实皆兴而取之既乃坐而祭也此经不曰兴文省耳少牢宾尸次宾羞燔亦曰坐振祭则坐字非衍明矣
　　主妇答拜受爵酌醋左执爵拜主人答拜坐祭立饮卒爵拜主人答拜
　　正义敖氏继公曰酢不易爵者礼妇人承男子后多不易爵则其自酢又可知矣主妇自酢者主人辟尸不敢酢主妇主妇达其意也下自酢之义皆类此内则凡女拜尚右手左字非误则衍
　　案主妇执爵拜亦戸内北面与少牢同立饮拜既变于男子礼
　　主妇出反于房
　　正义敖氏继公曰反奠爵于篚
　　右主妇致爵于主人自酢
　　主人降洗酌致爵于主妇席于房中南面主妇拜受爵主人西面答拜【注今文受为授】
　　正义敖氏继公曰不言升酌文省耳主人于主妇亦谓之致爵者夫妻一体也主妇席南面变于大夫不宾尸之礼也亦拜受于席此席盖于房中之北堂案祭而有席者自尸而外惟祝与主人主妇而已凡房中妇人南面丈夫西面者其正也
　　宗妇荐豆俎从献皆如主人
　　正义敖氏继公曰豆亦两豆两笾俎牲俎也从献肝燔也皆如主人谓其受爵以前之礼也所异者其不用赞与　李氏如圭曰少牢下篇宾致爵于主妇其俎亦佐食设之
　　案一酌而豆笾俎从献备故曰皆如主人见主妇尊也
　　主人更爵酌醋卒爵降实爵于篚入复位
　　正义郑氏康成曰主人更爵自酢男子不承妇人爵也祭统曰酢必易爵明夫妇之别　贾氏公彦曰堂下篚实二爵一尸奠之未举一致于主妇此更者更取房中之爵以酌酢酢讫奠于下篚　敖氏继公曰更爵更取在内篚者也男子不承妇人爵虽自酢犹更之内篚在洗东乃不因而洗之者以其自醋也自醋而不洗亦因尸之醋礼也此醋亦在房中西面其他仪皆与主妇自醋者畧同惟卒爵则坐与主妇异耳位室中之位凡男子易爵于内篚惟醋于房中者得由便为之不然则否
　　通论贾氏公彦曰祭统云尸酢夫人执柄夫人受尸执足夫妇相授受不相袭处是天子诸侯皆有夫妇致爵之事但少牢宾尸受致不酢不宾尸受致又酢不致士受致自酢又致各不同也
　　右主人致爵于主妇自酢
　　案主妇与主人之交致爵在三献爵止之后縁尸之意而达之也盖神惠之均徧莫先于主人而相和相敬尤宜于主人主妇交致爵而酢焉所谓妻子合而父母顺者其在于斯矣故下文三献乃作尸止爵焉
　　三献作止爵
　　正义郑氏康成曰宾也谓三献者以事命之作起也旧説云宾入户北面曰皇尸请举爵　敖氏继公曰致爵之礼成亦足以少塞尸之止爵意矣于此而作止爵宜也若俟毕献乃为之则久畱尊者之爵非所以为敬
　　尸卒爵酢酌献祝及佐食洗爵酌致于主人主妇燔从皆如初
　　正义杨氏复曰上文宾三献尸爵不举故未得献祝与佐食待主人主妇致爵又酢神惠已均尸乃举爵酢宾宾献祝及佐食礼之序也　郑氏康成曰洗乃致爵为异事新之【贾疏下篇不宾尸洗爵致于主人注云以承佐食贱新之此云为异事新之者异事则是承贱承贱后则事异言虽不同理则一也】燔从皆如初者如亚献及主人主妇致爵也凡献佐食皆无从【贾防嫌献佐食亦有燔从故辨之】其荐俎献兄弟以齿设之　敖氏继公曰宾献祝亦北面拜于户西献佐食亦西面拜于主人之南宾既献佐食则室中之事毕矣乃复致爵者因上礼也皆皆尸卒爵以下也自尸卒爵以至及佐食如主人酢献之礼也致于主人者如主妇致爵之礼致于主妇者如主人致爵之礼燔从者如亚献祝及致于主人主妇之礼言此则是从献之物仅有此耳亦见其杀于初者也　贾氏公彦曰此献尸祝无肝从故经惟云燔从如初
　　案少牢宾尸宾酌致主人而不致主妇不宾尸则宾致爵于主妇此则主人主妇交致爵而宾又致主人致主妇皆礼之互变也善事亲者能得人之欢心以事其先主人不先献宾而宾先致主人何也以祭言之则宾在三献之列而诸在庭中者不敢竝焉以分言之则卑者也且立宾所以事尸尸方欲行室中之惠则宾之致爵亦所以善承尸意也夫而后室中之礼成而庭中之礼起矣
　　更爵酢于主人卒复位
　　正义郑氏康成曰宾更爵自酢亦不承妇人爵　敖氏继公曰更爵不言降与升酌又不言如初亦文省致于主人主妇乃惟酢于主人者为礼主于尊者也宾更爵自酢其意与主人之自酢者同
　　案致爵则兼主妇酢则主于主人经凡主人徧献众宾而后专酢于宾长即此例也
　　右宾作止爵尸酢宾宾献祝佐食致于主人主妇自酢
　　主人降阼阶西面拜宾如初
　　正义郑氏康成曰如初如视濯时主人再拜宾答拜三拜众宾众宾皆答再拜者　敖氏继公曰阶下当有前字初谓三拜众宾众宾皆答一拜也将献而旅拜宾宾一人辞洗则是助祭之宾其尊卑但与乡饮酒之众宾同耳
　　案三献之宾设折俎于阶上继则降设于阶下而无席位比乡饮射之三宾亦已杀矣又祭自视濯以后堂下之众宾皆与执事故主人拜宾长遂拜众宾与乡饮射之礼异且以别于少牢宾尸南面旅拜之大夫礼也
　　洗宾辞洗
　　正义郑氏康成曰拜宾而洗爵为将献之　敖氏继公曰少牢下篇云主人洗爵长宾辞主人奠爵于篚兴对
　　卒洗揖让升酌西阶上献宾宾北面拜受爵主人在右答拜
　　正义敖氏继公曰献宾盖西南面　郑氏康成曰就宾拜者此礼不主于尊也宾卑则不专阶主人在右统于其位【贾疏宾西阶上北面以东为右主人位在阼阶故云统于其位】　贾氏公彦曰案乡饮酒乡射宾主献酢各于其阶至酬乃同阶此因祭而献宾所尊者尸也又宾卑不得专阶故就之
　　案分庭揖让而酌献同阶比之乡饮酒如介礼
　　荐脯醢设折俎
　　正义郑氏康成曰凡节解者皆曰折俎不言其体畧云折俎非贵体也【贾疏节解牲体升于俎故名折俎与臑折同名其折义则异下记云宾骼骼非贵体故畧云折俎】上宾骼众宾仪【贾疏仪者尊体尽仪度余骨可用而用之】公有司设之　贾氏公彦曰尸祝等俎经不言牲体亦不言折以其体贵故也此宾俎不言牲体而言折明非贵体有司彻云司士设俎此下文云有司在门西则此设俎者也　敖氏继公曰自宾以下其设荐俎者皆以私人为之与
　　案折牲体则言折俎折体骨则第言折不言俎此经例也注云折俎非贵体亦对上文室中房中之俎言耳若乡饮射燕虽肩臂脊胁具亦通以折俎称不可泥定
　　总论陈氏祥道曰特牲尸之牲体九祝三主人与主妇五佐食三宾一长兄弟及宗人折其余如佐食俎众宾而下皆殽脀此尊卑之辨也
