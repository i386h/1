<!-- { "loadSidebar": true } -->
　　通论刘氏敞曰人苟为悦而相亲若者末必争苟为简而相亲若者末必怨是故士相见礼者人道之大也所以使人重其身而毋迩于辱也所以使人慎其交而毋迩于祸也　陈氏师道曰周人之制士见于大夫公卿介以厚其别词以正其名贽以効其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎防也故曰介以厚其别名以举事词以导名名者所以定分也名正则词不悖分定则名不犯故曰词以正其名言不足以尽意名不可以过情又为之贽以成其终焉介以通名摈以将命勤亦至矣然因人而后逹也礼莫重于自尽故曰贽以効其情诚发于心而谕于身达于容色故辞以三请贽以三献三揖而升三拜而出礼烦则凟简则野三者礼之中也故曰仪以致其敬是以贵不陵贱下不援上谨其分守顺于时命志不屈而身不辱以成其善当是之时岂特士之自贤亦有礼为之节也夫周之制礼其所为防至矣及其晚世礼存而俗变犹自是而失身况于礼之亡乎自周之礼亡士知免者寡矣郝氏敬曰此士君子初相接之礼也古之君子
　　论行而结交行苟同矣未遽合也必有介以相见有辞以相命有贽以相将有仪以相敬然后无苟合而免失身之悔也
　　余论郑氏康成曰杂记防葬礼曰相见也反哭而退朋友虞祔而退
　　案防礼本文尚有相趋也出宫而退相揖也哀次而退相问也既封而退注引之者眀相见者之恩谊视朋友为疏而较相趋相揖相问者则为厚也
　　士相见之礼
　　正义陆氏徳眀曰凡卑于尊曰见敌而曰见谦敬之辞也
　　案天子之上士三命中士再命下士一命公侯伯之士一命子男之士不命即王制中所谓秀士俊士选士造士者亦皆通谓之士凡仪礼中主言士者实指诸侯之士其贽不异则是三等之士礼皆从同即王国之士与夫未仕之士其礼亦皆从同矣
　　贽冬用雉夏用腒左头奉之【贽本又作挚音同腒其居反奉芳勇反下同注今文头为脰】
　　正义郑氏康成曰贽所执以至者君子见于所尊敬必执贽以将其厚意也士贽用雉者取其耿介交有时别有伦也【贾疏雉雄雌不杂春交秋别】雉必用死者为其不可生服也【贾疏尚书一死雉也】夏用腒备腐臭也【贾疏天官庖人职夏行腒鱐注云腒干雉冬时虽死形体不异故存本名夏形体异故变称腒】左头头阳也【贾疏曲礼执禽者左首虽死犹尚左以从阳也】　敖氏继公曰贽者所依以相见者也故先言之雉用死者谓其难生得也冬言雉夏言腒文互见耳干禽谓之腒犹干兽谓之腊也此干雉乃泛言腒者与雉互见不嫌其为他物也惟言冬夏而不言春秋盖春则先从冬后从夏秋则反之亦若屦然左头奉之但言其执之之法如是其实此时賔未执也必左头者头宜乡内也不言服者亦端可知
　　通论孔氏安国曰五等诸侯执其玉诸侯世子执纁公之孤执附庸之君执黄卿执羔大夫执鴈士执雉　吕氏大临曰诸侯执圭璧孤执皮帛妇人无外事贽用枣栗脯脩天子无客礼唯告于鬼神用鬯以为贽　朱子曰贽是初见时用以献二生一死皆是抱羔鴈雉真物以献　刘氏敞曰贽者致也所以致其志也天子之贽鬯诸侯玉卿羔大夫鴈士雉鬯也者言徳之逺闻也玉也者言一度不易也羔也者言柔而有礼也鴈也者言进退知时也雉也者言死其节也故天子以逺徳为志诸侯以一度为志卿以有礼为志大夫以进退为志士以死节为志眀乎其志之义而天下治矣故执斯贽也者致斯志者也余论贾氏公彦曰凡执贽之礼惟新升为臣及聘朝及他国君来主国之臣见之皆执贽常朝及余防聚皆无执贽之礼又或平敌或以卑见尊皆用贽尊无执贽见卑之法檀弓云哀公执贽见已臣周丰者彼谓下贤非正法也
　　案容有未仕之士慕义相见或此国之士而见彼国之士亦当用贽又君以下贤执贽则卿大夫之下贤者亦宜然
　　曰某也愿见无由逹某子以命命某见【见贤遍反下不出者皆同】正义郑氏康成曰无由逹言久无因縁以自逹也某子今所因縁之姓名也以命者称述主人之意　贾氏公彦曰谓久无绍介中闲之人达彼此之意虽愿见无由得与主人通达也命某是賔之名　敖氏继公曰此答摈者请事之辞也某子之某所因縁者之姓氏也以命以主人之命也言某子以主人之命命某见乃敢见也恭孙之辞　方氏慤曰少仪曰愿闻名于将命者以其尊不敢遽见故欲先闻其名此与之相敌故不必先闻其名直曰愿见而已　刘氏敞曰士相见必依于介绍以言其不可苟合也苟而合惟小人无耻者能之
　　案言以命则是介绍必先以其愿见之诚达于主人既得主人之许而后敢造见矣
　　主人对曰某子命某见吾子有辱请吾子之就家也某将走见【注今文无走】
　　正义郑氏康成曰有又也某子命某徃见今吾子又自辱来序其意也走犹徃也　贾氏公彦曰以某子是中闲之人故宾主共称之走取急徃相见之意敖氏继公曰言某子命某见者眀已宜先徃见也吾子有辱者不敢当其先见已也有辱谓有所屈辱也宾来见已是自屈辱走言其不敢缓
　　案有字之义敖説尤长
　　宾对曰某不足以辱命请终赐见
　　正义郑氏康成曰命谓请吾子就家之言
　　主人对曰某不敢为仪固请吾子之就家也某将走见【注今文不为非古文云固以请】
　　正义郑氏康成曰不敢为仪言不敢外貎为威仪忠诚欲往也固如故也【贾疏固为坚固以再请如前故云如故】　敖氏继公曰为仪徒为辞譲之仪也再请之故曰固
　　案为仪犹言礼辞也一辞为礼辞此固辞故曰不敢为仪
　　宾对曰某不敢为仪固以请【注今文不为非】
　　正义郑氏康成曰请请终赐见也
　　主人对曰某也固辞不得命将走见闻吾子称贽敢辞贽【注古文曰某将走见】
　　正义郑氏康成曰不得命者不得见许之命也走犹出也【贾疏上据向賔家故走为徃此据出门故云犹出也】称举也辞其贽为其大崇也【贾疏有贽为重无贽为轻】　敖氏继公曰许其见复辞其贽宾客之礼尚辞譲也
　　案賔已三请主人将出见矣而又辞其贽者重宾也亦自重也重宾故不敢当其崇礼自重故频辞以观其诚后世滥交苟合若陈遵郑当时之流无论已即倒中之屣盈北海之尊于交道寕有当乎彼其所以执贽而请者将以讲道论徳也岂徒识韩御李重増声价已哉
　　宾对曰某不以贽不敢见
　　正义郑氏康成曰见所尊敬而无贽嫌大简【贾疏曲礼云主人敬客则先拜客客敬主人则先拜主人并不问爵之大小故虽两士亦得云所尊敬】　敖氏继公曰宾言此者谓始相见不可无贽也故主人再辞但以不足以习礼言之　杜氏佑曰君子于其所尊必执贽以相见眀其厚心之至以表忠信不敢相防也
　　主人对曰某不足以习礼敢固辞
　　正义郑氏康成曰不足习礼者不敢当其崇礼来见已　敖氏继公曰礼谓授受往来之礼盖指用贽而言
　　宾对曰某也不依于贽不敢见固以请
　　正义郑氏康成曰言依于贽谦自卑也　敖氏继公曰依于贽言托之以为重
　　主人对曰某也固辞不得命敢不敬从【注今文无也】
　　正义敖氏继公曰以上宾主之辞皆摈者传之不言者可知也后放此　刘氏敞曰君子可见也不可屈也可亲也不可狎也可逺也不可疎也宾至门主人三辞见宾称贽主人三辞贽者以致尊严也
　　案自此已上言士见于士之礼少仪所谓敌者也若以卑见尊则少仪云始见君子者辞曰某固愿闻名于将命者不得阶主是也阶主即此礼之某子也不曰愿见而曰闻名不斥主人而言将命者皆视敌礼为加谦也然惟致辞异耳余仪悉当与此同少仪又曰罕见曰闻名亟见曰朝夕盖罕见者以事暌隔旷久不见迹疑于濶故虽于敌者亦曰闻名卑其辞以致谢也亟见者甫见而复求见迹嫌于渎故不徒曰见而曰朝夕韩愈所谓朝夕继见也此二者无借于介绍故不言阶主亦不复用贽矣
　　出迎于门外再拜宾答再拜主人揖入门右賔奉贽入门左主人再拜受宾再拜送贽出
　　正义郑氏康成曰右就右也左就左也受贽于庭既拜受送则出矣不受贽于堂下人君也【杨氏复曰受贽不于堂为下人君者聘礼宾至于近郊君使卿朝服用束帛劳宾受于舍门内诸公之臣则受于堂又宾私面于卿受币于楹闲及众介面则受币于中庭以此言之则受于堂为重受于庭为轻其义可知也】　贾氏公彦曰凡门出则以西为右以东为左入则以东为右以西为左　敖氏继公曰此宾主相见而授贽于大门内大夫士之礼也主人入门而右宾入门而左是宾主之位在大门内之东西也其拜则相乡其贽则东西讶受于门中士惟昏礼受鴈于堂大夫私面乃受币于堂者因问及之非相见之正礼
　　存疑贾氏公彦曰出谓去还家无意待主人留已也案出迎再拜曲礼所谓同国始相见主人拜其辱也宾既答拜则主人以宾入矣士二门此非寝门也入门谓入外门出亦出外门也下即云主人请见则宾未还家可知
　　主人请见宾反见【下见如字】
　　正义郑氏康成曰请见者谓宾崇礼来相接以矜荘欢心未交也宾反见则燕矣下云凡燕见于君至凡侍坐于君子博记反见之燕义　敖氏继公曰请见于宾答宾之见于已也宾反见之其于主人之堂与案賔以送贽为已得见故出主人则以见礼未成故不送而使摈者请见之盖相见之仪应有此两节也请见而宾不辞者宾本为见来也曲礼曰凡与客入者每门譲于客客至于寝门则主人请入为席然后出迎客客固辞主人肃客而入主人入门而右客入门而左主人就东阶客就西阶主人与客譲登主人先登客从之拾级聚足连步以上上于东阶则先右足上于西阶则先左足此宾既反而主人与之相接之仪与
　　存疑贾氏公彦曰注谓反见则燕者士冠昏皆有礼宾之事眀此主人留必不虚宜有欢燕
　　案注意盖以燕为安和之义谓其主宾欢洽从容笑语耳不谓燕饮之燕也
　　退主人送于门外再拜
　　案賔不答拜者礼有终也凡拜送皆无答拜之法右初相见
　　主人复见之以其贽曰向者吾子辱使某见请还贽于将命者【复音伏又扶又反见之如字向许亮反】
　　正义郑氏康成曰复报也复见之者礼尚徃来也以其贽谓向时所执来者也向曩也将犹也命者谓摈相也【贾疏出接宾曰摈入诏礼曰相一也】　敖氏继公曰使某见谓因其见已而使得于家见之也云将命者不敢斥主人　贾氏公彦曰诸侯身自出朝及遣臣出聘以其圭璋重不可遥复朝聘讫即还之其在国之臣自执贽相见虽禽贽皆还之惟臣见于君则不还案宾既见而主人复见所谓相见也不曰吾子见某而曰使某见谦辞也
　　主人对曰某也既得见矣敢辞
　　正义郑氏康成曰辞其来答已也　贾氏公彦曰上言主人据前为主人而言此云主人谓前宾今在已家也　敖氏继公曰贽所依以见者也既得见则事毕矣故辞其还贽
　　宾对曰某也非敢求见请还贽于将命者
　　正义郑氏康成曰言不敢求见嫌亵主人　贾氏公彦曰乡者主人见已今即来见主人宾主频见是亵也故不敢当相见之法直云还贽而已
　　案主人以既得见为辞故宾以非敢求见为对眀为还贽来也
　　主人对曰某也既得见矣敢固辞
