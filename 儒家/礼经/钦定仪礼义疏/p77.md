<!-- { "loadSidebar": true } -->
　　正义郑氏康成曰宰夫宰之属也命之使众官具币及所宜赍【贾疏周官宰夫掌百官府之征令云官具者谓使宰夫命诸官各具所行币币在官之府其司非一故言众官币谓享币及问大夫问卿总具之所宜赍谓行道所用多少皆是】案官所具享币以周官约之则玉府所藏献遗诸侯良货贿之物及内府所受九贡九赋之货贿与所入四方币献之良货贿凡适四方使者共其所受之物而奉之校人饰币马执扑而从之凡国之使者共其币马之属是也官所宜赍则周官外府所掌邦布之入出以待邦之大用共财用之币赍是也若圭璋璧琮之等春官典瑞掌之不在玊府币献金玊之内矣道涂所经皆有饩积故惟赍帛布以备行道之用且戒不虞也以上诸职皆宰书应出之数宰夫征令之也
　　右具聘物
　　及期夕币
　　正义郑氏康成曰及犹至也夕币先行之日夕【贾疏下云厥明释币于祢是行日明此夕是先行之日夕也】陈币而视之重聘也　敖氏继公曰此云及期则上亦当有请期吿期之礼文畧耳夕如夕月之夕以夕时陈币而展之故曰夕币此题下事也下不见者以意求之　杨氏复曰夕币之礼夕陈币以授使者然授币而未授圭何也圭聘礼之重者也不可预授
　　案命使之后夕币之前中闲取具币赍治行李整车徒容有旬日使介从旅得以庀其家事皇皇者华诗序曰君遣使臣送之以礼乐燕送之节应在此时请期吿期面位畧如夕币宰田君右命之
　　使者朝服帅众介夕【朝直遥反下并同注古文帅皆作率】
　　正义郑氏康成曰视其事也　敖氏继公曰于此云朝服者嫌朝夕之服异也下言君朝服放此
　　管人布幕于寝门外【幕音莫注古文管作官今文布作敷】
　　正义郑氏康成曰管犹馆也馆人谓掌次舍帷幕者也【贾疏天官掌次职有邦事则张幕设案掌舍职为帷宫设旌门又幕人职掌帷幕幄帟绶之事郑注在旁曰帷在上曰幕幕或在地展陈于上即此布幕是也馆人即彼掌舍以诸侯兼官故郑总言之】布幕以陈币【贾疏即下文官陈币是也】寝门外朝也【贾疏谓路门外即正朝之处也】敖氏继公曰管人其有司之掌劳辱之事者与
　　存疑贾氏公彦曰下记云宗人授次次以帷则馆人与宗人共掌之若宾客则宗人掌之也
　　官陈币皮北首西上加其奉于左皮上马则北面奠币于其前【注古文奉为卷今文无则】
　　正义贾氏公彦曰官陈币者即上文官具者也馆人布幕于地官陈币于其上　郑氏康成曰奉所奉以致命者谓束帛及纁也【贾疏所奉谓享时奉入以致命束帛加璧以享君纁加琮以享夫人郑不言璧琮者璧琮不陈厥明乃授之也】马言则者此享主用皮或时用马【贾疏主用皮谓有皮之国国无皮者乃用马故下云庭实皮则摄之郑注皮言则者或用马也记云皮马相闲可也注闲犹代也土物有宜】马入则在幕南【贾疏以经云马则北面奠币于其前故下展币时云马则幕南北面奠币于其前也】皮马皆乘【贾疏下宾觌时云总乘马又云礼玉束帛乘皮是皆乘也】　敖氏继公曰陈皮不言幕上可知也北首变于执也西上放设时之位也左皮尊故加币于其上马入则亦右牵之北面犹北首也前谓左马之前幕之上也此皮若马之位其享主君者在西享夫人者在东
　　使者北面众介立于其左东上
　　正义郑氏康成曰既受行同位也【贾疏未受命以前卿大夫士面位各异是以记云使者既受行日朝同位】位在幕南【贾疏币在幕上使者须亲币故在幕南也】敖氏继公曰北面盖在雉门之右宜乡君也
　　案使介之位在幕南而少东不正直幕恐有马则碍且当与北面展币者相参差也凡朝位庭中北面皆东上雉门内之右东方也亦不偪近门
　　卿大夫在幕东西面北上
　　正义郑氏康成曰大夫西面辟使者【贾疏此谓处者大夫当北面今与卿同西面是辟使者】　敖氏继公曰幕东南北节也
　　宰入告具于君君朝服出门左南乡
　　正义郑氏康成曰入告入路门而告　敖氏继公曰是时君亦立于阼阶东南南乡宰北面告之具谓所陈者已具出门左出路门而少东辟天子之朝位也天子日视朝当宁而立　李氏如圭曰出门而左君在东也
　　史读书展币
　　正义敖氏继公曰书谓书享币之数于方者也展谓详视之下云拭圭遂执展之足以明之矣史盖幕西东面读书有司北面展之　郑氏康成曰展犹校录也
　　存疑郑氏康成曰史幕东西面读书必西面者欲君与使者俱见之也贾人坐抚其币每者曰在　贾氏公彦曰贾人当在幕西东面抚之亦欲使君与使者俱见之也以贾人主币行者故知贾人抚币受之案贾人所司者圭璋璧琮也他币不与焉自别有人司之此第云展币则圭璋璧琮不在所展之列而贾人无事不在矣卿大夫在幕东西面使者与介幕南北面史读书当面乡所展币而令众共闻之则云幕西东面者得之
　　宰执书告备具于君授使者使者受书授上介
　　正义郑氏康成曰史展币毕以书还授宰宰既告备以授使者其受授皆北面【贾疏宰以书授使者宰至使者之东北面授之使者授介亦北面向君故也　李氏如圭曰据下文宰授使者圭授受同面】
　　公揖入
　　正义郑氏康成曰揖礼羣臣　贾氏公彦曰展币授使者讫入于寝也
　　官载其币舍于朝【舍试夜反下同】
　　正义郑氏康成曰待旦行也　贾氏公彦曰官谓从宾行者下文入竟又展之又有司展羣币以告注云有司载币者自展自告是也　敖氏继公曰载谓载之于车币亦兼皮言也古者用币之车以人推之春秋传曰用币必百两百两必千人
　　案言此者见装皆豫定且明使者不以归也马则在廐届时乃行
　　上介视载者所受书以行
　　正义郑氏康成曰监其安处之毕乃出　敖氏继公曰所受书谓上介所受于使者也别言以行见其不与币同处
　　案载币有司理共事而上介则视所载之物及所受于使者之书以验其数之相符以否也以行上介不舍于朝也上言舍于朝谓守币者耳
　　右夕币
　　厥明宾朝服释币于祢
　　正义郑氏康成曰告为君使也宾使者谓之宾尊之也天子诸侯将出告羣庙【贾疏礼记曾子问孔子曰诸侯适天子必告于祖奠于祢又曰天子诸侯将出必以币帛皮圭告于祖祢是天子诸侯同告羣庙也】大夫告祢而已【贾疏大夫三庙降天子诸侯不得并告故直告祢而已若父在则告祖下记云赐饔唯羹饪筮一尸若昭若穆注筮尸若昭若穆者父在则祭祖父没则祭祢】凡释币设洗盥如祭【贾疏执币须洁当有洗盥手亦洗当东荣南北以堂深水在洗东篚在洗西也】　敖氏继公曰或言宾或言使者互见也卿大夫之服以朝服为正故入庙亦用之释舍置也将出而释币于祢象生时出必告也大夫三庙惟告祢者远辟天子诸侯也存疑贾氏公彦曰昭元年楚公子围聘于郑云布几筵告于庄共之庙而来服氏云庄围之祖共围之父是大夫并告羣庙者彼不告聘直告娶故得并告古者大夫得因聘而娶故传云且娶于公孙段氏是也案春秋事多逾礼况楚围当时自以为君尤多僭越不足据也疏言娶得并告亦非是朱子于士昏礼言之
　　有司筵几于室中祝先入主人从入主人在右再拜祝告又再拜
　　正义郑氏康成曰更云主人者庙中之称也【贾疏上云宾此更云主人是庙中之称特牲少牢皆称主人】祝告告以主人将行也　敖氏继公曰筵几盖亦蒲筵漆几也室中室中之奥也筵亦东面而右几祝升自西阶先入主人升自阼阶从之在右在祝右也祝在左者以亲释辞于鬼神宜变于他时诏辞之位也少仪曰诏辞自右主人拜不稽首变于祭祝不拜辟君礼
　　案祝在左如祭时也祝立祝不坐主人再拜兴祝告讫乃又再拜告辞当云孝子某将以某日使于某敢奠币于皇考某子
　　释币制纁束奠于几下出
　　正义郑氏康成曰祝释之也凡物十曰束【贾疏币帛锦十卷者皆名束脯十脡亦曰束】纁之率居三纁居二【贾疏率皆如是也三纁二者象天三覆地二载也　敖氏继公曰居三纁居二者盖据鲁人之赠币言也以此币用于神者故意其亦然鲁人之赠见杂记】朝贡礼云纯四只制丈八尺【贾疏纯谓幅之广狭制谓舒之长短赵商问只长八寸四八三十二幅广三尺二寸大广非其度郑答云古三四积画四误当爲三三只则二尺四寸矣杂记云纳币一束束五两两五寻然则每卷二丈若作制币者每卷丈八尺为制合卷为匹也】　敖氏继公曰既告乃释币亦辟君礼奠于几下亦缩之出亦祝先而主人从
　　案古者布帛幅皆二尺有二寸此注疏云纯三只则二尺有四寸矣与常幅不同不可晓此引朝贡礼周官注又作逸巡守礼
　　主人立于户东祝立于牖西
　　正义郑氏康成曰少顷之闲示有俟于神　敖氏继公曰先言主人立以其近于户也其立东西相乡
　　又入取币降卷币实于笲埋于西阶东【笲音烦】
　　正义郑氏康成曰埋币必盛以器若藏之然　敖氏继公曰又入者祝及主人也祝既取币乃与主人俱出币必埋之者神物不欲令人防之笲说见士昏礼案士虞记无尸祝卒之后阖户啓户出入皆主人先祝此当同也但士虞声三啓户郑注云噫歆也此或不必然与
　　又释币于行
　　正义郑氏康成曰告将行也丧礼有毁宗躐行出于大门【贾疏檀弓文】则行神之位在庙门外西方【贾疏所毁者在庙门西明行神亦在庙门西月令注云庙门外之西为軷坛厚二寸广五尺轮四尺】不言埋币可知也今时民春秋祭祀有行神古之遗礼乎　敖氏继公曰将有事于道路故释币于行以告之亦告为君使也此释币之仪与室中者异故不蒙如之也存疑郑氏康成曰行者之先其古人之名未闻天子诸侯有常祀在冬【贾疏月令祀行是也】大夫三祀曰门曰行曰厉【贾疏祭法文】
　　案士丧记疾病行祷五祀则五祀之祭通乎大夫士不专在天子诸侯也五祀之名从月令为正祭法不足据
　　遂受命
　　正义郑氏康成曰宾须介来乃受命也言遂者明自是出不复入【贾疏释币于门不复更入则待介于门】　敖氏继公曰受命谓帅介以受命于朝也言于此者明与释币之事相接也
　　上介释币亦如之
　　正义郑氏康成曰如其于祢与行
　　案众介不释币职轻且辟大夫礼也宾与上介释币同时上介稍先焉礼毕则介造于宾之门而宾亦出矣
　　右释币
　　上介及众介俟于使者之门外
　　正义郑氏康成曰俟于门外东面北上【贾防依宾客门外之位】
　　使者载旜帅以受命于朝【旜之然反注古文旜皆为膳】
　　正义郑氏康成曰旜旌旗属也载之者所以表识其事也周官曰通帛为旜又曰孤卿建旜【贾疏司常文】至朝门使者北面东上【贾疏依展币之位】　敖氏继公曰此载旜为将受命以行也使事于是乎始故以其旗表之后或张旜意与此类朝盖指受命之处而言谓路门外也受命于朝亦目下事也
　　君朝服南乡卿大夫西面北上君使卿进使者
　　正义敖氏继公曰此在朝固朝服矣必着之者嫌命聘使或当皮弁服也南乡亦在路门之左也使卿进使者重其事也使者此时盖俟命于雉门外凡人臣非朝夕之时而欲至公所者必俟命而后入　贾氏公彦曰此还依展币之位下文使者北面东上位亦同
　　存疑郑氏康成曰进之者使者谦不敢必君之终使已
