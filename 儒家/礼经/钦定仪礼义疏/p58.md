<!-- { "loadSidebar": true } -->
　　正义郑氏康成曰不啐酒辟正主也不告防主人之义　敖氏继公曰拜酒谓拜谢其以防酒饮已也酒非宾物则无是二礼可知乃着之者嫌亦当如宾扵主人之仪也不崇酒者无崇酒之拜也酒非己物故是礼亦不可得而行
　　存疑郑氏康成曰未荐者臣也
　　案啐酒而后拜酒拜酒而后告防不啐则不拜不告可知矣文不杀者以酒为君酒嫌虽不啐容有拜也又以已是代主嫌虽不拜容告防于君也正主酢则必荐此未荐者以主人堂上无位堂下又未定洗北之位无所荐之且公卿未荐不得輙荐主人非但以臣而已他礼卒爵必言其阶此曰遂卒爵者以本酢于西阶上故也
　　宾降立于西阶西射人升宾宾升立于序内东面正义敖氏继公曰己之献酢礼毕主人又将与君为礼故不敢居堂升宾者优之也序内东面乡君也然则君位亦在东序内眀矣　郑氏康成曰大射礼曰摈者以命升宾【贾疏证此射人升宾以得君命】
　　案乡饮乡射扵此节宾降主人不升宾者宾既酬讫主人又降阶以与介遵为礼故也此则宾未及酬而又急于献公故异宾立常在序端此时入序稍深故曰序内
　　右宾酢主人
　　主人盥洗象觚升实之东北面献于公
　　正义郑氏康成曰象觚觚有象骨饰也【敖氏继公曰象骨恐当作象齿】取象觚者东面【贾疏膳篚南有臣之篚不得北面取又不得南面背君取以是知东面】杨氏复曰献公用象觚别于宾也　李氏如圭曰
　　实之谓酌膳大射礼曰洗象觚升酌膳　敖氏继公曰亦酌膳执幂如初不言者可知也酒乃君物进之扵君而曰献者以主人为献主故也公在席而东北面献之亦因献宾之仪而为之也经言献酳在席者多矣独此与大射见献公之仪若是则其他之献酳者皆正乡其席与
　　案献酢之礼酬而后成未酬宾而献公者尊公也先献宾而后献公燕之礼主扵宾也成公意亦以尊公也先人后已上贤自下扵以眀公志焉
　　公拜受爵主人降自西阶阼阶下北面拜送爵
　　正义贾氏公彦曰凡此篇内举旅行酬公应先拜者皆受酬者先拜公乃答拜尊公故也此公先拜受爵者献礼重故也　敖氏继公曰拜于下者臣也此惟一拜葢答公拜也一拜则不稽首答拜而不稽首亦献礼然也其他则否凡臣先拜其君皆再拜稽首案公拜受爵先拜于席兴乃受爵也主人之降皆自西阶不尽见者可知也至此必着之者以当向阼阶下眀不敢由便而自阼阶降也其拜于阼阶下为少西
　　余论朱子曰古人上下之际虽严而情意甚相通如禹拜昌言王拜手稽首之类到汉以来皇帝见丞相在坐为起在舆为下賛者曰皇帝为丞相起尚有这意思
　　士荐脯醢膳宰设折俎升自西阶
　　正义郑氏康成曰大射礼曰宰胥荐脯醢由左房【贾疏证此脯醢从左房来】　贾氏公彦曰前献宾荐俎皆使膳宰今君尊故使士荐知士尊扵膳宰者以天子膳夫上士诸侯降等膳宰则卑也礼之大例荐羞者尊扵设俎者　敖氏继公曰升自西阶者俎也着之者嫌公俎宜由阼也膳宰既设俎则少退东面而俟既賛授肺乃降
　　案膳宰者膳夫之属与卑于士则未成士也他礼设俎皆俟升席之后此则公本立于席故继荐即设之以此知公之拜受爵为拜于席也
　　公祭如宾礼
　　正义敖氏继公曰祭谓祭荐祭肺祭酒也其异者扵下见之
　　膳宰賛授肺不拜酒立卒爵坐奠爵拜执爵兴主人答拜升受爵以降奠于膳篚
　　正义敖氏继公曰賛授肺者以授肺而賛之也君尊不兴取肺未祭则授之既祭则受之惟言授但见其一耳不拜酒者以其为己物也不拜酒则亦不啐酒凡男子之坐卒爵者奠爵乃拜妇人之尊者立卒爵而执爵拜此立卒爵而奠爵拜其君礼与公于其臣乃先拜既者亦献礼重也云奠于膳篚见向者取之亦在此　郑氏康成曰凡异者君尊变于宾也案主人既拜送爵不即升俟答拜也其北面立以俟与主人受爵亦东北面其奠于膳篚亦东面
　　右主人献公
　　更爵洗升酌膳酒以降酢于阼阶下北面坐奠爵再拜稽首公答再拜【注古文更为受敖云酒字衍】
　　正义郑氏康成曰更易也更爵者不敢袭至尊也敖氏继公曰更爵者改取南篚之觚葢不用君器也上下文酌膳皆无酒字此衍　杨氏复曰君尊不酢其臣主人自酢成公意也虽更爵亦酌膳者眀酢之之意出自君也　贾氏公彦曰受公酢而自酌者不敢烦公尊君之义
　　案此酌膳与大射仪酌散异其说见前再拜稽首以当拜受之节也公答再拜以当拜送之节也不曰拜受拜送君臣之礼异也
　　主人坐祭遂卒爵再拜稽首公答再拜主人奠爵于篚正义敖氏继公曰亦兴坐奠爵乃再拜稽首执爵兴右主人自酢
　　主人盥洗升媵觚于宾酌散西阶上坐奠爵拜【媵异证反散思旦反下同注今文媵皆作腾放云觚当作觯】
　　正义敖氏继公曰洗洗角觯也自饮而盥洗象宾之饮已也下文类此者义皆然主人因在下遂盥洗故宾不降亦异扵正主者也觚当作觯此酬宾也乃云媵觯者以主人扵宾为降等故尔云媵觯于宾题其事耳酌散者以其将自饮也凡卑者酬酒于臣礼则曰举觯于君礼则曰媵觯　郑氏康成曰媵送也读或为举也酌散者酌方壶酒也于膳为散案献以爵而酬以觯饮酒之大凡也献或不以爵而以觚以角以散皆有为而为之至酬则无不以觯者以非觯则不可以旅也此主人酬宾也则觚之当为觯审矣
　　余论李氏如圭曰少仪君绥曰良绥副绥曰散绥散义同此
　　宾降筵北面答拜【降筵依疏当衍】
　　正义贾氏公彦曰宾受献讫立于序内以来未有升筵之事乡饮酒大射酬前宾皆无逆在席者言降筵者葢误　敖氏继公曰大射仪曰宾西阶上北面答拜
　　主人坐祭遂饮宾辞卒爵拜宾答拜
　　正义敖氏继公曰宾见主人将饮故辞之葢欲即受此觯不敢复烦主人之更酌已且逺辟媵爵于公之礼也媵爵于公者亦皆先自饮乃更酌之云卒爵拜省文也大射仪曰卒爵兴坐奠爵拜执爵兴
　　存疑郑氏康成曰辞者辞其代君行酒不立饮也案坐祭遂饮乡饮乡射之常初不于燕而异上文主人献宾宾坐祭坐啐坐饮卒爵未尝立饮宾酢主人亦然宾未尝辞也可见代君酬本无降而立饮之礼则宾之辞非辞其坐饮眀矣敖氏之义差长
　　主人降洗宾降主人辞降宾辞洗卒洗揖升
　　正义敖氏继公曰此皆如献礼也
　　不拜洗主人酌膳宾西阶上拜
　　正义敖氏继公曰拜为将受之是时主人已在筵前北面　贾氏公彦曰乡饮射酬宾皆主人实觯席前北面宾始西阶上拜此及大射主人始酌膳宾已拜以主人代君劝酒其宾是臣急承君劝不敢安暇也案导饮酌散臣之分也及酌宾则仍酌膳者本君劝宾之意也疏说亦有意义然详玩经文宾拜即受爵则亦如常而已似不必扵主人酌时而蚤拜也经特省文耳凡拜之节次亦无忽先忽后者
　　受爵于筵前反位主人拜送爵
　　正义敖氏继公曰主人酬宾不奠乃授之者亦与士礼异者也主人拜亦于宾右少牢下篇酬尸酬宾亦皆亲授觯
　　宾升席坐祭酒遂奠于荐东
　　正义敖氏继公曰宾升席祭酒尊君物也遂奠之由便　郑氏康成曰遂者因坐而奠不北面也奠之者酬不举也
　　案酬酒不祭以已祭于献也此祭者尊者之赐虽重赐如新受赐臣子之义也下文宾为公所酬虽旅亦祭义与此同
　　主人降复位
　　正义敖氏继公曰位西方东面也此时未有洗北西面位至既献大夫而荐乃有之
　　存疑李氏如圭曰下经荐主人于洗北则洗北者主人之位
　　宾降筵西东南面立
　　正义敖氏继公曰降降筵也曩者宾降于阶下而君命升之故此时惟降筵而已恐防礼而重烦君命也不立于序内者升降异处以相变为敬　李氏心传曰东南面立乡君也
　　存疑郑氏康成曰宾不立于序内位弥尊也位弥尊者其礼弥卑
　　右主人酬宾
　　小臣自阼阶下请媵爵者公命长【长知丈反下竝同】
　　正义敖氏继公曰此媵爵以为旅酬始也长谓下大夫之长也此但云命长不言下大夫者其以下大夫媵觯有常职故与　杨氏复曰此媵爵于公公以酬宾宾以旅酬与乡饮酒礼一人举觯于宾以为旅酬始其义同而礼则不同
　　案举觯者举之以属其人卑者之辞也媵爵者送之以聼其命臣者之辞也上章酬宾亦曰媵因君礼而名之耳举觯不请而媵爵则请皆异扵臣礼者也存疑郑氏康成曰命长使选卿大夫之中长幼可使者
　　案宾以大夫则媵爵自无使卿之理长如逹官之长之长非以年计也注兼卿言且并幼以立说葢误
　　小臣作下大夫二人媵爵
　　正义郑氏康成曰作使也卿为上大夫不使之者为其尊　敖氏继公曰以公命作之也二人所谓长也大夫在入门右之位北面则小臣作之者其南面与案燕示慈主于尽醉极欢故一献之礼虽略而旅酬之仪则盛主人于宾一献一酢一酬正礼已成矣将欲行酬使众人共饮而酬必自宾始然宾不敢始也故于宾奠酬觯之后乃使二人媵觯于公此媵觯既以成献公之礼而因以之酬宾即为宾举旅而遂以辩酬乎公卿大夫以为此宾之旅也皆君之赐云尔情文相生恩义浃洽下文三举旅皆以是观之
　　媵爵者阼阶下皆北面再拜稽首公答再拜
　　正义郑氏康成曰再拜稽首拜君命也　敖氏继公曰北面亦东上
　　媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜
　　正义郑氏康成曰序次第也楹北西楹之北也先者既酌而反与后酌者交于西楹北俟于西阶上乃降【贾疏二大夫盥洗讫先者升西阶由西楹之北向东楹之西东面酌讫右还由西楹北向西阶上北面后者升西阶亦由西楹之北向东楹之西酌讫由西楹北西阶上北面乃次第而降】　敖氏继公曰序进之节先者既洗后者乃进也先者既洗即升立于西阶上以俟后洗者酌散更言序进眀其复发于西阶上也交于楹北交相右也凡经文惟言交者皆谓相右也阶上之位退者在东进者在西以相右为便降时亦先者降三等后者乃降葢同阶而同时俱降之法然尔
　　案此洗南之位与前宾主降洗时之洗南异彼北面则正当洗此西面北上其在主人改位之南公卿之位之北与二大夫阼阶下拜讫左还从堂涂南行既南于洗右还东行至洗之东南乃右还而西面北上其进盥也发位西行当洗南左还北行就洗乃盥盥讫北面坐取角觯于臣篚兴乃洗至洗讫序进之说敖氏与疏家少异而皆可通细绎两言序进之义则敖氏为尤密
　　媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南
　　正义郑氏康成曰待君命也　敖氏继公曰洗南西面向者之位
　　案媵爵于公亦坐祭遂卒觯则向者酬宾宾辞之不为不立饮可见矣待于洗南犹执觯者眀其为有事于媵爵也
　　小臣请致者
　　正义郑氏康成曰请使一人与二人与　敖氏继公曰向者公但命长不定言二人故小臣至是复请致者之数致如致爵之致酒君物也以进扵君故谓之致
　　若君命皆致则序进奠觯于篚阼阶下皆再拜稽首公答再拜媵爵者洗象觯升实之序进坐奠于荐南北上降阼阶下皆再拜稽首送觯公答再拜
