<!-- { "loadSidebar": true } -->
　　正义郑氏康成曰当辟射也赞佐也迁徙也　敖氏继公曰适西方自西阶东而徃西阶前也亦西面命之
　　案弟子在西堂下之南东面立故适西方乃命之
　　弟子相工如初入降自西阶阼阶下之东南堂前三笴西面北上坐【相息亮反笴古我反又古老反注今文无南】
　　正义敖氏继公曰如初入谓何瑟之仪与后先之序也堂东堂也必空三笴者辟主人徃来堂东之路也位于堂下而坐惟工耳亦无席　郑氏康成曰笴读为槀谓矢干　陈氏祥道曰矢材谓之槀以竹为常以楛为异　贾氏公彦曰矢人注矢干长三尺三笴是去堂九尺也
　　案迁工于阼阶东南者奏射节宜就主人之方且其位亦得与县相近也
　　乐正北面立于其南
　　正义郑氏康成曰北面乡堂不与工序也　敖氏继公曰北面者变扵堂上之位堂上则乐正与工同面右迁乐
　　司射犹挟乘矢以命三耦各与其耦让取弓矢拾【拾其劫反除决拾之外皆同】
　　正义郑氏康成曰犹有故之辞拾更也　贾氏公彦曰大射取弓矢于次不拾注云次中隐蔽也此无次故逓取弓矢见威仪　敖氏继公曰譲者下让其上也拾者更迭而取之也司射以此二者命之
　　案言犹者承上不释弓矢之文明仍于三耦之南北面命之也言犹挟乘矢者起下改挟一个之文明诱射后即不挟乘矢也凡诸射仪司射皆扵诱射时以身为教惟诱射无耦则与其耦让取弓矢拾不能以身教也故预命之
　　三耦皆袒决遂有司左执弣右执而授弓遂授矢正义郑氏康成曰有司弟子纳射器者也凡纳射器者皆执以俟事弣弓把　贾氏公彦曰有司授弓讫复授矢　敖氏继公曰如此授之是并授也云遂则亦授弓者授之也上既纳射器则陈之矣弟子乃留于堂西主授受之事故此时复执以授之　朱子曰后记君袒朱大夫袒纁襦君在大夫射则肉袒然则士射皆肉袒与
　　三耦皆执弓搢三而挟一个【搢音晋】
　　正义郑氏众曰搢谓揷扵绅带之间若带剑也【贾疏带有二大带即绅也革带以佩玉佩之等挿扵绅之外革之内故云绅带之间】　郑氏康成曰未违俟处也【贾疏下文乃云三耦皆进】搢揷也揷扵带右【贾疏以左手执弓右手抽矢而射故知揷扵带右诗云左旋右抽】个犹枚也
　　司射先立于所设中之西南东面
　　正义杨氏复曰此时未设中但言立于将设中处之西南　敖氏继公曰下经云设楅于中庭南当洗又云设中南当楅西当西序然则此时司射之位少南于洗而西当荣与司射先立于此欲三耦知其位也司射俟三耦毕取弓矢乃适其位者以三耦皆弟子备或未习其礼也
　　三耦皆进由司射之西立于其西南东面北上而俟正义敖氏继公曰进亦每耦并行上射在左如退适堂西之仪也立于其西南以司射立处为节也俟俟作射
　　右三耦就射位
　　司射东面立于三耦之北搢三而挟一个
　　正义郑氏康成曰为当诱射也固东面矣复言之者明郤时还【贾疏司射先在中西南东面今三耦立定郤来三耦之北东面明郤时右还乃复东面也】　敖氏继公曰复云东面者以其违于旧处且明既还而后搢三挟一也
　　案三耦立于司射之西南则司射位在三耦之东北至是郤身右旋北面乃少向西行复左旋东面而在三耦之直北又变其兼挟者为搢三挟一如三耦之仪以将诱射不欲自异于耦且示三耦以揖进之节也
　　揖进当阶北面揖及阶揖升堂揖豫则钩楹内堂则由楹外当左物北面揖及物揖【注豫读如榭今文豫作序敖云宜从今文】正义郑氏康成曰钩楹绕楹而东也周立四代之学于国而又以有虞氏之庠为乡学乡饮酒义曰主人迎宾扵庠门外是也左物下物也　贾氏公彦曰升堂揖讫东行向楹豫则钩楹内过以物当栋近北故过由楹北也堂则由楹外过而东行以物当近南故过由楹南也物以南面为正东为左物也　敖氏继公曰自揖进已下皆教三耦以射仪也注云今文豫作序序之文意明白扵豫且记亦以序与堂对言宜从今文序州党之学也堂即庠乡学也州属扵乡党属扵州则三者之学其大小深浅有差矣序则钩楹之东而北以其物当栋也堂则循楹之南而东以其物当楣也盖射者必履物而物有深有浅故耳此篇以乡射为名而礼乃及扵州党之学者君子之居或近于庠或近于序故其射也各随其所近而以行礼焉此其所以不容不异也诱射而就左物者以其为主党也及物揖揖履物也
　　存疑郑氏康成曰序无室可以深也堂之制有堂有室豫谓州学也读如成周宣榭灾之榭周礼作序凡屋无室曰榭州立榭者下乡也今文豫为序序乃夏后氏之学亦非也
　　案序无室之说已于篇首席宾辨其不然矣州长职春秋以礼防民而射于州序郑注云序州党之学也经注甚明何至此乃改为榭乎尔雅阇谓之台有木者谓之榭榭盖有柱而四面或三面无壁者其不可以为学宫明矣且记明言东房东房之外遵者席焉若无室则宾席于后遵者席扵前参差不整必无是理如并无房则豆笾置扵何所而记语亦为虚设矣无室之云防不可从自揖进以及当阶及阶之揖所谓堂下三揖也自升堂以及当物及物之揖所谓堂上三揖也揖进之揖始发扵位而揖也升堂之揖复发于阶而揖也当阶与当物同义及阶与及物同义凡此诸揖惟揖进为东面揖余俱北面揖乃经扵当物必重言北面者以钩楹由楹为乡东行嫌或东面揖故也
　　余论贾氏公彦曰王制云有虞氏上庠下庠夏后氏东序西序殷人右学左学周人东胶虞庠虞殷大学在西郊小学在国中夏周大学在国中王宫之东小学在西郊周立虞之上庠殷之右学亦在西郊立夏之东序即周之东胶在王宫之东故云周立四代之学也　陈氏祥道曰四代之学如此而周又有辟雍成均瞽宗之名盖上庠东序右学东胶大学也下庠西序左学虞庠小学也周之学成均居中其左东序其右瞽宗此大学也虞庠在国之西郊则小学也记曰天子视学命有司行事祭先师先圣焉卒事遂适东序设三老五更之席又曰食三老五更扵大学祀先贤于西学夫天子视学则成均也祭先师先圣即祀先贤于西学所谓祭于瞽宗者也适东序设三老五更之席即飬国老于东胶所谓食三老五更于大学者也然则商之右学在周谓之西学亦谓之瞽宗夏之东序在周谓之东胶亦谓之大学盖夏学上东而下西商学上右而下左周之所立特其上者而东序右学与成均并建扵一邱之上也　朱子曰注疏所言四代之学未有以见其必然陈氏说其位置又与诸儒不同皆无可考阙之可也
　　案并东序于东胶疏说与陈氏同惟疏以上庠右学在郊东序东胶在王宫之东陈氏则谓与成均并在一邱之上位置为异至上庠辟雍与成均为并为析陈氏曾未之详攷董仲舒以成均为五帝学名疑即上庠以其四面环水壅之故又以辟雍名意亦一学而三名与
　　左足履物不方足还视侯中俯正足【还音旋】
　　正义郑氏康成曰方犹并也志在于射左足至右足还并足则是立也南面视侯之中乃俯视并正其足【朱子曰注意若曰左足履物而右足不并便还足南面视侯之中也若便并右足则是立矣以志在扵射故未暇立而先视侯既视侯而后俯并其足也】　敖氏继公曰左足履物履从画也大射仪曰司射由下物少退则履物者当履其从画矣他时凡欲还者必先立此不方足未暇北面而立也还谓右还而南面也右还者为下射宜乡上射也既视侯中乃俯视而正足则视侯中之时右足其亦在从画而少退与　陈氏祥道曰凡射履物则先左足以正其位还视侯中以审其的然后俯正而俟物者则之所自出射之所履不过乎物故位谓之物　贾氏公彦曰大射纳射器之下即言工人士与梓人升自北阶两楹间疏数容弓若丹若墨度尺而午此不言画物早晚者文畧亦当纳射器后即画之也
　　案矢南行射者必侧身西乡其足当左前右后不得并足也此所云正足乃甫至物时之足容其既乃侧身而射如前法观下文于上耦曰合足而俟盖合足之后又经司马命去侯司射命射而后射则知正足非即射时之足容明矣
　　不去旌【去起吕反】
　　正义郑氏康成曰以其不获　敖氏继公曰倚旌扵侯而不去者以诱射不主于中且不获也
　　存疑贾氏公彦曰旌拟唱获诱射不唱获
　　案注所云获谓中也旌倚侯中不去旌而命中则并中其旌矣故不去旌者明不责诱射者之命中也其不责以命中者以诱射者之射而尽中则难乎其为继射之人使诱射者之射而尽不中则又无以塞乎教射之责故惟主于仪而不主扵中以是为礼射之诱射也云尔疏说不如注善
　　诱射将乘矢执弓不挟右执
　　正义郑氏康成曰诱犹教也将行也行四矢象有事于四方不挟矢尽　敖氏继公曰诱引导也亦有教之之意执弓左执弣也不挟明事毕也挟弓者以右巨指钩不挟则但执而已
　　南面揖揖如升射降出于其位南适堂西改取一个挟之【注今文曰适序西】
　　正义敖氏继公曰南面揖揖退也揖如升射谓如其当物升堂之揖也云出于其位南见是时未有司马西方之位也自宾与大夫之外凡南行而适堂西与堂西出而北行者皆由于此惟发于其位及反位者则否　郑氏康成曰改更也不射而挟之示有事也贾氏公彦曰一个不在西阶而在堂西故适堂西
　　即云改取一个也　杨氏复曰不从阶西径过堂西必出于其位南而后向北以适堂西亦敎众耦以适堂西之威仪也
　　案司射升时堂上三揖退亦当然但升时之揖北面退则南面故曰南面揖揖如升射也至堂下则降时一揖如升射之有及阶之揖也出于其位南又揖如升射之有当阶之揖也将适堂西又揖如升射之有发位之揖也此三揖惟适堂西为西面揖　又案言出于其位南则当与三耦立处相当盖三耦本立于其位之西南也司射至此乃转而西行至上耦前又转而北行以适堂西也言改者改乘为一也不搢三者以将搢扑也
　　遂适阶西取扑搢之以反位【扑普卜反】
　　正义郑氏康成曰扑所以挞犯教者书云扑作教刑敖氏继公曰搢扑者以三耦将射也　陈氏祥道
　　曰众之所在非威不足以制之故古者闾胥扵乡小胥扵学有觵挞司市于市有扑罚司徒扵誓田亦有扑礼称夏楚二物收其威也则射之有扑宜矣案反位谓反中西南东面之位
　　右诱射













　　钦定仪礼义疏卷八
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷九
　　乡射礼第五之二
　　司马命获者执旌以负侯获者适侯执旌负侯而俟【注今文俟为立】
　　正义郑氏康成曰欲令射者见侯与旌深有志于中敖氏继公曰使之执旌于侯中以示射者若谓中
　　侯则举此而言获然　贾氏公彦曰俟谓待司马命去侯
　　司射还当上耦西面作上耦射【还音旋】
　　正义郑氏康成曰还左还也作使也【贾疏上耦位在司射之西南司射还与相当故知左还】　敖氏继公曰当谓当上下射之闲
　　司射反位上耦揖进上射在左并行当阶北面揖及阶揖上射先升三等下射从之中等上射升堂少左下射升上射揖并行皆当其物北面揖及物揖皆左足履物还视侯中合足而俟【还音旋】
