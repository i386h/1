<!-- { "loadSidebar": true } -->
　　正义郑氏康成曰挼祭祭神食也【贾疏乡者隂厌厌饫神今尸来升席而挼祭祭讫当食神余】士虞礼古文曰祝命佐食堕祭周官曰既祭则藏其堕【贾疏守祧文】堕与挼读同耳防醢者染于醢肺祭刌肺也【贾疏下记刌肺三注为尸主人主妇此经云肺祭明是刌肺非举肺】陈氏祥道曰注谓下祭曰堕是与春秋传所谓隋成之隋同记曰祭黍稷加肺报阴也周人所祭莫先于肺尸堕祭犹生者之饮食必祭也　李氏如圭曰周礼九祭六曰擩祭擩祭者防于醢以祭不食也郊特牲曰祭肺贵气主也
　　存疑郑氏康成曰命诏尸也　敖氏继公曰挼祭即授祭也挼字盖误
　　案士虞祝命佐食堕祭与周官赞堕文同注谓下祭曰堕窃疑祭荐亦下祭也何独于黍稷肺之祭而谓之堕敖氏谓挼即授字之误检下经佐食授挼祭则授字一解挼字又一解其非字误明矣然堕祭之祭黍稷也肺也其授之则佐食也命之授则祝也祝命佐食非命尸也大约尸先祭豆而祝即命佐食取黍稷肺授祭士虞立文甚明此经祝命佐食堕祭尸于是先祭豆正欲与授祭之节相接耳郑注命为命尸非命佐食似与前説相悖
　　通论陈氏祥道曰周官大祝隋衅小祝大祭祀赞隋周官作隋士虞作堕少牢与礼记作绥特牲作挼其实一也天子诸侯或堕于堂上或堕于室中固不可考要之其物黍稷与肺其乐钟鼓赞之以祝授之以佐食藏之以守祧而尸与主人主妇皆有是礼曾子问摄主不挼士虞无尸不挼以摄与无尸非备文也
　　祭酒啐酒告防主人拜尸奠觯答拜【啐七肉反】
　　正义郑氏康成曰酒谷味之芬芳者齐敬共之唯恐不美告之以美达其心明神飨之　敖氏继公曰尸告防而主人先拜尸尊也
　　通论朱子曰酹酒有两説一用郁鬯灌地以降神惟天子诸侯有之一是祭酒盖古者饮酒必祭今以鬼神自不能祭故代之祭
　　祭铏尝之告防主人拜尸答拜
　　正义郑氏康成曰铏肉味之有菜和者【贾疏此即公食大夫牛藿羊苦豕薇之等以其盛之铏器因号羹为铏若大羹则不调以盐菜】曲礼曰客絮羹主人辞不能亨【贾疏引之证铏羹有五味调和故告防】
　　祝命尔敦佐食尔黍稷于席上【尔士虞礼作迩同】
　　正义郑氏康成曰尔近也近之便尸之食也
　　案少牢尔敦在举肺脊后此在前者士礼变乎大夫礼也士虞礼与此先后异者丧祭反乎吉祭也
　　设大羹湇于醢北【大音泰湇去及反注今文湇皆为汁】
　　正义郑氏康成曰大羹湇煮肉汁也不和贵其质设之所以敬尸也不祭不哜大羹不为神非盛者也士虞礼曰大羹湇自门入【贾疏引士虞礼证迎尸后乃从献来也】　贾氏公彦曰醢北谓荐左案公食大夫礼昏礼大羹湇皆在荐右此在左者神礼变于生人士虞礼大羮湇设于铏南在右与生人同有不忍异于生故也　李氏如圭曰士虞记曰无尸则无大羹湇大羹在荐左者神礼变于食　敖氏继公曰此湇为尸设乃在左者以其居神位故变于常礼也虞礼湇在右者丧祭也凡祭而设湇尸皆不以之
　　案大羹湇设于醢北亦不逼近醢遥继醢而言耳盖当豫留羞四豆之地也公食大夫礼大羹湇不祭不祭者其常也故虞与特牲亦皆不祭虞而无尸则无大羹湇有尸则有大羹湇周官云羹齐视夏时凡设湇皆即席后乃入
　　举肺脊以授尸尸受振祭哜之左执之
　　正义郑氏康成曰肺气之主也脊正体之贵者先食啗之所以导食通气　李氏如圭曰肺离肺也周礼九祭五日振祭振者将食既擩必振乃祭也牢肉皆擩于醢
　　乃食食举
　　正义敖氏继公曰乃食乃以右手食食也既食食则食举所以安之　郑氏康成曰举言食者明凡解体皆连肉【贾疏牲体或七或二十七皆据骨节今言食故知体皆连肉】　李氏如圭曰食举即肺脊也食必先举之故曰举
　　存疑贾氏公彦曰乃食谓食肺举谓正脊
　　案乃食者连上黍稷而言也又云食举者见先食黍稷后食肺脊也下文尸实举于菹豆注云举谓肺脊甚明疏两误
　　主人羞肵俎于腊北
　　正义郑氏康成曰肵俎主于尸主人亲羞敬也神俎不亲设者贵得宾客以神事其先　敖氏继公曰肵俎一而已故主人可以亲设之神俎多宜使宾也不言降与升省文少牢礼曰主人羞肵俎升自阼阶
　　尸三饭告饱祝侑主人拜【饭父晚反下同】
　　正义郑氏康成曰三饭告饱礼一成也侑劝也或曰又劝之使又食少牢馈食礼侑辞曰皇尸未实侑孔氏颖逹曰释诂文侑报也毛诗传侑劝也郑笺云为其嫌不饱祝以主人之辞劝之　敖氏继公曰祭以馈食为名故当食而尸尤尊虽主人拜亦不答也案曲礼三饭主人延客食胾士昏礼三饭卒食公食礼宾三饭公以束帛侑皆以三为节故注云三饭礼一成古人行礼未有不答拜者上文两告防于礼尸本宜拜而主人先拜尸答拜者尸尊也此告饱主人拜者为侑尸食也故尸又三饭以顺主人之欢心而不答拜焉
　　佐食举干尸受振祭哜之佐食受加于肵俎举兽干鱼一亦如之
　　正义郑氏康成曰干长胁也兽腊其体数与牲同【贾疏下记云腊如牲骨】　李氏如圭曰正胁曰干此经无正胁则干通谓长胁　贾氏公彦曰大夫之礼兽鱼别举此兽鱼一时同举　敖氏继公曰此一举也是虽连举三俎之实然同时相接为之故但主于牲而总为一举耳下文放此凡于尸每食必举牲体若骨者明主人以此供尸食也　郝氏敬曰佐食受加于肵俎犹虞祭实于篚也
　　案尸此时左手仍执肺脊其受之佐食而振祭哜之者皆右手也哜毕仍授佐食加于肵俎者既哜则不可以反于神俎且将为祭毕佐食彻尸俎有司归尸地也
　　尸实举于菹豆
　　正义郑氏康成曰为将食庻羞也举谓肺脊　敖氏继公曰既三饭而奠举士吉祭之礼然耳士虞则不食举卒食乃授之是其异也
　　佐食羞庻羞四豆设于左南上有醢
　　正义郑氏康成曰庻众也众羞以豕肉所以为异味【李氏如圭曰王制云庻羞不逾牲】　敖氏继公曰少牢礼羞两胾两醢此亦当放之也左亦醢之北湇之南也南上者胾醢相闲两胾各在醢之南也四豆乃不防者统于正豆也正豆两而为一列故此豆虽有四亦不宜防以异之
　　存疑郑氏康成曰四豆者膮炙胾醢南上者以膮炙为上以有醢不得防也【贾疏一醢不得与胾炙相对相对之法炙在南醢在北胾在北醢在南如此见得防少牢两瓦豆胾两瓦豆醢亦得防者以其四豆胾醢相对故郑皆云防也】案少牢大夫礼庻羞四豆两胾两醢士礼焉得过之而用膮炙乎但少牢两胾一羊一豕特牲则两胾皆豕此其异也公食礼聘礼明着膷臐膮之文皆以其大牢故也
　　尸又三饭告饱祝侑之如初
　　正义郑氏康成曰礼再成也
　　案侑如初谓祝释辞而主人拜
　　举骼及兽鱼如初【骼音格后同】
　　正义郑氏康成曰兽鱼如初者兽骼鱼一也　敖氏继公曰此再举也
　　案举之者皆佐食也如初兼谓祭哜
　　尸又三饭告饱祝侑之如初
　　正义郑氏康成曰礼三成也不复饭者三三者士之礼大成也
　　案自此已上祝迎尸延尸于周官大祝之职所谓相也祝飨者再所谓享也命佐食挼祭所谓隋也九饭而三侑所谓右也
　　通论陈氏祥道曰礼有以多为贵故特牲士祭尸九饭少牢大夫祭尸十一饭有以少为贵故礼器天子一食诸侯再大夫士三盖一食即一饭也士九饭大夫十一饭则皆以三饭而又加者也正饭致其隆故贵多加饭嫌于渎故贵少此饭礼所以不同也贾疏一吿谓之一饭士三饭即告饱而侑大夫七饭告饱而侑诸侯九饭而侑天子十一饭而侑饭必告饱而告饱必侑侑礼有拜以致其敬有辞以道其勤有乐以乐其心然特牲三饭告饱而侑则九饭三侑饭寡而侑多少牢七饭告饱而侑则十一饭再侑饭多而侑寡者盖礼杀者仪蹙故告饱速而侑多礼隆者仪纾故告饱迟而侑少此侑礼所以不同也
　　案虞尸九饭不侑特牲亦九饭祝与主人同时侑少牢尸十一饭祝与主人更侑皆互相变
　　举肩及兽鱼如初
　　正义郑氏康成曰举先正脊后肩自上而郤下防而前终始之次也【贾疏先举正脊自上也次举胁郤也后举骼下防也终举肩前也前者牲体之始后者牲体之终故云终始之次】　李氏如圭曰案少牢馈食礼载牲体之次肩臂臑膊胳在俎两端脊胁肺在上其序肩脊胁骼今尸举牲体如防　敖氏继公曰此三举也兽谓兽肩　贾氏公彦曰少牢腊鱼皆一举特牲惟三俎腊鱼皆三举
　　案注谓自上而郤下防而前以是推之其升之鼎也有尊卑其载之俎也有体次正为举之之时地也举正脊者以其贵于横脊举长胁者以其贵于短胁牲之前体肩为上臂臑次之以其近于先举之脊也后体骼为贵肫次之以其近于不升之髀也内外饔之辨体名肉物有以也夫
　　佐食盛肵俎俎释三个【盛音成】
　　正义郑氏康成曰佐食取牲鱼腊之余盛于肵俎将以归尸俎释三个为改馔于西北隅遗之所释者牲腊则正脊一骨长胁一骨及臑也【贾疏知者案下记云尸俎右肩臂臑肫胳正脊二骨横脊长胁二骨短胁今尸已举正脊一骨长胁一骨及骼肩则脊胁各有一骨在前脚二节后脚二节各举其一讫前脚举肩讫宜次盛臂后脚举胳讫宜次盛肫前后各一节及横脊短胁以归尸前脚唯有臑在并正脊长胁各一骨为三也】鱼则三头而已个犹枚也今俗言物数有若干个者此读然　敖氏继公曰俎释三个不可遽空神俎也腊俎三个盖如牲俎
　　举肺脊加于肵俎反黍稷于其所
　　正义郑氏康成曰尸授佐食佐食受而加之反之也肺脊初在菹豆　贾氏公彦曰少牢云上佐食受尸牢肺正脊加于肵注云受者尸授之也　敖氏继公曰其所俎南也
　　案举肺脊授尸与举肺脊加肵相为终始尔敦与反敦亦相为终始祭以特牲馈食为名所重在是也自是而献礼乃行
　　右尸食
　　主人洗角升酌酳尸【酳羊进反注今丈酳皆为酌】
　　正义郑氏康成曰是献尸也云酳者尸既卒食又欲颐衍养乐之不用爵者下大夫也【贾疏决少牢主人降洗爵酌酒用爵不用角也】　敖氏继公曰不言降以升见之
　　案酳义已见士昏礼及士虞礼
　　通论陈氏祥道曰卒食必有酳曾子问言侑酳是侑食而后有酳也乐记言执酱而馈执爵而酳是馈食而后有酳也特牲少牢之献皆曰酳尸则大夫士无朝献馈献之礼特酳尸于馈食之后而已　孔氏颖达曰四升曰角宗庙之中贵者献以爵贱者献以散特牲主人献尸用角角受四升其器小佐食洗散献尸散受五升其器大是尊者小卑者大也
　　尸拜受主人拜送尸祭酒啐酒宾长以肝从【注古文无长】正义郑氏康成曰肝肝炙也　孔氏颖达曰炕火贯炙之谓炙肝以从献酒之用行苇笺曰燔用肉炙用肝　贾氏公彦曰直言肝从亦当如少牢宾长羞肝缩执俎肝亦缩进米盐在右但文不具耳
　　案此尸之拜酒祭酒啐酒一与宾礼同但不离乎席者尸以象神尊也
　　通论孔氏頴达曰夏官量人云凡祭祀制其从献脯燔之数量是从献之文也骨体陈于俎既献酒即以燔炙从之非尸宾常俎故为从献
　　尸左执角右取肝防于盐振祭哜之加于菹豆
　　正义敖氏继公曰置肝于菹豆尊者之吉礼然也
