<!-- { "loadSidebar": true } -->
　　案殡在堂而奠在室者神之以鬼神尚寂静尚幽闇也席设于奥南上奥为尊者之所主若长子之丧则奠未必于奥以其生时不得主奥也其奠于殡东略如小敛奠与檀弓孔子梦奠于两楹之间似殡后之奠亦在堂者岂礼俗不同耶抑殷制别耶此祝亦夏祝
　　烛反降及执事执馔
　　正义郑氏康成曰东方之馔　敖氏继公曰执之以待爼而俱升
　　案烛反降则祝亦从而降矣降仍自阼阶执事中兼有祝不言祝者以下文见之
　　士盥举鼎入西面北上如初载鱼左首进鬐三列腊进柢【鬐勤夷反】
　　正义郑氏康成曰如初如小敛举鼎执匕爼扃鼏朼载之仪鱼左首设而在南鬐脊也左首进鬐亦未异于生也【贾疏公食大夫礼右首进鬐此左首者下注云载者统于执设者统于席彼右首据席而言此左首据载者若设于席亦右首故云未异于生也】凡未异于生者不致死也　敖氏继公曰左首其首于载者为左也左首进鬐则寝右矣鱼以鬐为上腴为下进鬐犹牲之进柢也鱼九而三列则三三为列也凡爼实进上乃食生之礼丧之初奠若此但取其未异于生耳其后遂因而不变又以别于吉祭云
　　祝执醴如初酒豆笾爼从升自阼阶丈夫踊甸人彻鼎正义郑氏康成曰如初祝先升【贾疏小敛奠祝执醴先升】
　　案此时执烛者亦当前导入室而祝从之既入室烛乃南乡以照奠奠讫乃出以蒙上省文故不言也
　　奠由楹内入于室醴酒北面
　　正义郑氏康成曰亦如初【贾疏小敛奠醴酒先升北面西上】　敖氏继公曰楹内东楹北也唯云醴酒北面则其余之未设者亦西面矣
　　设豆右菹菹南栗栗东脯豚当豆鱼次腊特于爼北醴酒在笾南巾如初
　　正义郑氏康成曰右菹菹在醢南也此左右异于鱼者载者统于执设者统于席此统于席也醴当栗南酒当脯南　敖氏继公曰设豆右菹豆南上也豆南上则席亦南上矣凡设豆而与其席之所上相变者于生人耳鬼神则否
　　既错者出立于户西西上祝后阖户先由楹西降自西阶妇人踊奠者由重南东丈夫踊
　　正义敖氏继公曰立于户西南面待祝出而偕行也祝后阖户者祝错醴最在后故后出而因阖户也唯云阖户是初时牖未尝启矣既阖户祝西行而南执事者从之皆由楹西而降奠者由重南而东复其门东之位也祝位在门西
　　宾出妇人踊主人拜送于门外入及兄弟北面哭殡正义敖氏继公曰宾出而主人乃与兄弟哭殡顺其亲亲之心也亲者宜异于朋友下云殡前北面哭存疑贾氏公彦曰丧大记云大夫士哭殡则杖此不言杖文略也
　　案三日成服乃杖殡时未成服焉得杖乎大记盖指朝夕哭于殡宫者言之而非此时之哭殡也疏误
　　兄弟出主人拜送于门外
　　正义郑氏康成曰小功以下至此可以归异门大功亦存焉【贾疏丧服小功以下为兄弟大功则同门同财然大功容有不同门者至此亦可以归故云亦存焉虽归至朝夕奠亦入哭】
　　案兄弟自初丧至殡勤劳于此日夕不休者数日矣又哭殡乃归故拜送之以重谢其厚意也
　　众主人出门哭止皆西面于东方阖门主人揖就次正义敖氏继公曰门外东方之位亦北上　郑氏康成曰次谓斩衰倚庐齐衰垩室也大功有帷帐小功缌麻有牀笫可也【贾疏次者庐垩室以下总名间传云父母之丧居倚庐寝苫枕块不说绖带齐衰之丧居垩室芐翦不纳大功之丧寝有席小功缌麻牀可也注引此为证】
　　案主人出门则妇人当由房降自北阶出闱门以入于内寝
　　右殡奠
　　君若有赐焉则视敛既布衣君至
　　正义郑氏康成曰赐恩惠也敛大敛【贾疏丧大记君于士既殡而往为之赐大敛鸟】　贾氏公彦曰杂记公视大敛公升商祝铺席乃敛注引丧大记云大夫之丧将大敛既铺绞衾君至此君升乃铺席则君至为之改始新之此不言改新者文不具也　敖氏继公曰君欲视敛则使人告丧家故主人不敢升堂而先布绞紟衾衣以待其来丧大记云吊者袭裘加带绖则此时君之吊服亦朝服袭裘而加绖与带矣若主人成服之后而往则弁绖疑衰
　　案吊服吊者固有尊卑又因所吊之人而为降杀但主人未成服则吊者不易服故朝服袭裘加绖带君大夫士一也详见丧服记
　　存疑郑氏康成曰君视大敛皮弁服袭裘主人成服之后往则锡衰
　　主人出迎于外门外见马首不哭还入门右北面及众主人袒【还音旋】
　　正义郑氏康成曰迎不拜　敖氏继公曰丧礼主人不迎宾若有所迎见之则不哭盖礼然尔上经云见宾不哭是也此于君吊既迎之于外门外又见其马首即不哭敬之至也言见马首明未入巷门也入门右谓庙门也
　　案丧中唯君及君使至主人乃迎之虽迎亦不拜变于吉礼也康成谓拜迎则为君之答已非也凡丧礼宾皆不答主人拜况君之于士乎袒者为大敛事至固当袒且君至又当袒也主人深衣括髪自若绖带自若
　　巫止于庙门外祝代之小臣二人执戈先二人后正义敖氏继公曰周官言丧祝男巫皆于王吊则前国君不得竝用巫祝其在庙门外则巫前至庙门则祝前互用其一所以下天子也必用巫祝者其亦以与神交之故与巫至庙门外乃止则君下之处差逺于庙门矣小臣执戈前后以备非常
　　通论郑氏康成曰周官男巫王吊则与祝前丧祝王吊则与巫前小臣君行则在前后君升则侠阼阶北面凡宫有鬼神曰庙檀弓云君临臣丧以巫祝桃茢执戈以恶之所以异于生也　贾氏公彦曰丧大记云大夫士既殡而君往焉巫止于门外祝代之先君释菜于门内祝先升自阼阶负墉南面君即位于阼小臣二人执戈立于前二人立于后文与此同有详略耳
　　余论李氏如圭曰左传楚公子围设服离衞郑子皮曰二执戈者前矣则小臣执戈盖亦君之常衞
　　君释采入门主人辟【采音菜辟音避下人辟哭辟不辟同】
　　正义郑氏康成曰释采者祝为君礼门神也必礼门神者明君无故不来也礼运曰诸侯非问疾吊丧而入诸臣之家是谓君臣为谑辟逡遁辟位也　敖氏继公曰采读为菜盖物之可以为豆实者如葵韭之类是也释采盖于闑西阈外释谓奠之于地盛之之器则用笲主人辟于是众主人众宾亦皆辟位案或云君临臣丧何必礼其门神而入释采者释去吉衣也大敛时未成服君未锡衰吉服而来不可即以吉服入故释而去之以着其哀也此说似新实悖丧大记两言释菜与月令仲春上丁乐正释菜同足以互见之矣主人未成服则凡吊者朝服未变也但小敛后则袭裘加绖为异耳不经之谈不可以说礼
　　君升自阼阶西乡祝负墉南面主人中庭
　　正义郑氏康成曰祝南面房中东郷君【贾疏丧大记君称言视祝而踊祝相君之礼故须郷君】主人中庭进益北【贾疏前主人先入门右中庭之南今云中庭明益北　敖氏继公曰此东方中庭也】
　　案郊特牲君适其臣升自阼阶不敢有其室也则升自阼阶吉凶同之君升时主妇及众妇人其暂辟入房中乎注言房中东者房户外之东也
　　君哭主人哭拜稽颡成踊出
　　正义郑氏康成曰出不敢必君之卒敛事【贾疏主人出郷门外立】　敖氏继公曰君已哭而主人出为君既有事矣自此以下六节每节之毕主人辄出皆为不敢久留君也丧大记云出俟于门外
　　案君哭则主人哭公卿大夫于堂下亦哭
　　君命反行事主人复位
　　正义郑氏康成曰事大敛事　敖氏继公曰位入门右之位也此时唯将拜君乃进中庭不然则否
　　君升主人主人西楹东北面
　　正义郑氏康成曰命主人使之升　敖氏继公曰升之使视敛也西楹东明其在堂中西也主人与君同在堂宜逺之
　　升公卿大夫继主人东上乃敛
　　正义敖氏继公曰升之使视敛以其尊也云继主人东上则主人之位在楹东少南矣
　　案继主人则公卿大夫在主人之西而又当少南也敛时皆不哭东上以君在东也君若不来公卿大夫亦升堂视敛冯尸逆降复位君在则君为主故升之乃升使偕视敛也大国有孤曰公注已见郷饮酒礼
　　卒公卿大夫逆降复位主人降出
　　正义贾氏公彦曰卒谓卒敛也　郑氏康成曰逆降者后升者先降位如朝夕哭吊之位
　　案朝夕哭位谓公门东北面西上卿大夫东方西面北上也复位者盖亦由重南而东
　　君反主人主人中庭君坐抚当心主人拜稽颡成踊出【注今文无成】
　　正义敖氏继公曰反谓命之反也　郑氏康成曰抚以手按之也凡冯尸兴必踊【贾疏丧大记文引之见抚亦冯之类兴则踊故君与主人拾踊也】
　　君反之复初位众主人辟于东壁南面
　　正义敖氏继公曰初位亦入门右位也嫌在中庭故以初明之　郑氏康成曰众主人辟者以君将降也南面则当坫之东【贾疏南面则西头为首者当堂角之坫】
　　案众主人位在阼阶下西面君升时辟之既复位兹又辟之
　　君降西乡命主人冯尸主人升自西阶由足西面冯尸不当君所踊主妇东面冯亦如之
　　正义郑氏康成曰君必降者欲孝子尽其情不当君所不敢与尊者所冯同处
　　案君降盖在阼阶下暂立以俟复升视奠祝亦随之南面于阼阶下之西公卿大夫亦降复位君降矣主人升由足而东之时妇人乃出于房与
　　奉尸敛于棺乃盖主人降出君反之入门左视涂正义敖氏继公曰君反主人而主人即入视涂者盖君反之之时以是命之也下云君命反奠亦见其一耳　郑氏康成曰肂在西阶上入门左由便趋疾不敢久留君也
　　君升即位众主人复位卒涂主人出君命之反奠入门右
　　正义敖氏继公曰入门右即初位也先言位次言初位此复着其所者以明其非有事于中庭则东方之位皆在是也
　　案主人复门右北面之位下云主人从踊犹在此也
　　乃奠升自西阶
　　正义郑氏康成曰以君在阼【贾疏凡奠皆升自阼阶为君在阼故辟之】
　　君要节而踊主人从踊
　　正义敖氏继公曰要犹候也节当踊之节也此节谓执奠者始升阶时
　　卒奠主人出哭者止
　　正义敖氏继公曰卒奠谓奠者出户时也主人于此即出矣哭者止为君将出节也　郑氏康成曰以君将出不敢聒尊者
　　案此云哭者止则前此哭自若也卒奠而主人出未及奠者之降阶君亦降出矣于是奠者降阶君将出门妇人踊
　　君出门庙中哭主人不哭辟君式之
　　正义郑氏康成曰古者立乘式谓小俛以礼主人也曲礼云立视五巂式视马尾
　　贰车毕乘主人哭拜送【乘舌绳反】
　　正义郑氏康成曰贰车副车也其数各视其命之等【贾防周官大行人贰车上公九乘侯伯七乘子男五乘】君吊盖乘象辂【贾防此据上公及侯伯于王有亲者得乘象辂以吊其臣若侯伯于王无亲者以下各乘革辂木辂之等注言此者以贰车皆与正车同也】曲礼曰乘君之乘车不敢旷左左必式【贾疏乘君之乘车则此贰车也　敖氏继公曰此车唯有御与右而已】　贾氏公彦曰君入臣家至庙门乃下车则贰车本不入大门此云贰车毕乘主人哭拜送明出大门矣　敖氏继公曰丧大记云拜稽颡
