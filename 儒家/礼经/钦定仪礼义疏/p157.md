<!-- { "loadSidebar": true } -->
　　正义郑氏康成曰隶人罪人也今之徒役作者也涅塞也为人复徃防之【贾疏然则古者非直不共湢浴亦不共厕也】
　　右记沐浴饭含袭之事
　　既袭宵为燎于中庭厥明灭燎陈衣
　　正义郑氏康成曰记节【贾疏小敛陈衣当袭之明旦灭燎之时故云记节】案经但言小敛之夕为燎于中庭而无既袭为燎之文故记眀之此谓始死之日即袭者也若属纩在晡后而袭以明日则未袭之前夕亦必设燎可知其室中堂上俱当有烛说已见经
　　右记为燎灭燎之节
　　凡绞紟用布伦如朝服【绞户交反紟其防反注今文无紟古文伦为轮】
　　正义郑氏康成曰凡凡小敛大敛也伦比也　贾氏公彦曰如朝服者杂记云朝服十五升　敖氏继公曰紟不必言凡与绞连文尔大敛有紟小敛无之右记绞布
　　设棜于东堂下南顺齐于坫馔于其上两甒醴酒酒在南篚在东南顺实角觯四木柶二素勺二豆在甒北二以竝笾亦如之【棜郁庶反齐如字勺上灼反注古文角觯为角柶】
　　正义郑氏康成曰棜之制如今之大木轝也上有四周下无足勺二醴酒各一也豆笾二以并则是大敛馔也【贾疏小敛一豆一笾大敛乃有二豆二笾】　敖氏继公曰此大敛馔也角觯四木柶二为明日朝奠兼馔之也自是以后常更用之以位而言豆当在笾北乃云甒北者设豆之时未有笾也故但取节于甒
　　案始言甒末言豆笾而篚叙于其间明篚亦馔于棜上也此亦异于吉者自此至葬棜篚常设不彻齐于坫谓棜之外防与东坫齐也
　　存疑郑氏康成曰角觯四木柶二为夕进醴酒兼馔之
　　案经于朝哭时彻殡奠乃设朝奠则殡之夕不更有奠明矣夕进醴酒之云失检耳
　　凡笾豆实具设皆巾之
　　正义郑氏康成曰笾豆偶而为具具则巾之巾之加饰也明小敛一豆一笾不巾　贾氏公彦曰于东堂下馔之于奠设之二处皆巾故云皆巾之小敛奠一豆一笾堂东馔时不巾设于牀东巾之为在堂乆设尘埃加故虽一豆一笾亦巾之檀弓云丧不剥奠也与祭肉也与以其有牲肉故也　敖氏继公曰笾豆实谓菹栗之属皆皆上下也笾豆有实而具则馔于东方及奠于席前皆巾之若一豆一笾则于奠时或有巾之者馔时不巾也经言小敛之馔云馔于东堂下脯醢醴酒幂用功布实于箪此则不皆巾者也
　　觯俟时而酌柶覆加之面枋及错建之【覆芳屋反枋柄同错七故反】正义敖氏继公曰俟时而酌谓将设乃酌之面枋者便于建也建时亦覆手取之而枋在下　贾氏公彦曰恐谓馔时已酌于觯故记之
　　案执之之人酌之酌醴者夏祝也酌者棜南北面左手取觯右手取勺乃之棜西东面酌之既仍反北面奠勺于篚取柶加之自此以后朝夕奠亦然
　　存疑郑氏康成曰时朝夕也檀弓曰朝奠日出夕奠逮日
　　案此谓殡奠也甒与觯虽已馔于东方必届奠时乃酌非日出逮日之谓也
　　右记馔殡奠之事
　　总论敖氏继公曰其次当在众主人布帯之后
　　小敛辟奠不出室【辟音辟】
　　正义郑氏康成曰辟袭奠以辟敛设于序西南毕事而去之【贾疏敛事毕奉尸侇于堂乃去之而设小敛奠于尸东】　敖氏继公曰奠即始死之奠也后奠未即设而先辟此奠者辟敛也不出室明未彻去也是时尸在室未可遂彻其奠而脯醢醴酒又无改设于西堂之礼故辟之于室中而已既设小敛奠乃去之旧说谓辟之设于室西南隅
　　案尸牀当牖下奠在牀东尸腢含竟设袭牀于含牀东则奠亦宜稍移向东矣经记不言者文略也袭时不辟奠者袭衣少不用举者迁尸也知设于室西南隅者室中唯此一隅尚空且小敛后奠改设者皆于西堂下此室中方位宜放之也注谓设于序西南序盖室之讹
　　无踊节
　　正义郑氏康成曰其哀未可节也　敖氏继公曰此承上文而言亦异于小敛以后之礼也踊节即所谓要节而踊者也凡丈夫妇人之踊以彻奠者之徃来为节嫌此辟奠之时亦然故以明之
　　案辟奠无踊节在室中也设小敛奠后有踊节在堂上也故卒敛后主人主妇踊皆无算而踊节自小敛奠后始焉
　　右记小敛辟奠
　　既冯尸主人袒髺发绞帯众主人布帯
　　正义郑氏康成曰众主人齐衰以下【贾疏知众主人非众子者以众子皆斩衰绞帯明众主人自齐衰以下至缌麻首皆免也】　敖氏继公曰绞帯者绳帯也先言袒髺发着其节也然则布帯者亦于既免乃加之
　　案经云主人髺发袒众主人免于房记此者明着绞帯布帯在此时也绞帯者以苴麻之绳为帯其垂者则散之此时尚未绞也谓之绞帯指其束于要者耳右记绞帯布帯之节
　　案自小敛辟奠至此其次当在伦如朝服之后设棜之前
　　大敛于阼
　　正义郑氏康成曰未忍便离主人位也主人奉尸敛于棺则西阶上宾之【贾疏丧事即逺檀弓云周人殡于西阶之上则犹宾之】敖氏继公曰大敛于阼乃殡于西阶象其由主位而徃也　贾氏公彦曰经大敛时直言布席如初不言其处故记之
　　案记此亦为下文节也
　　大夫升自西阶阶东北面东上
　　正义郑氏康成曰视敛　敖氏继公曰云阶东者明大夫虽多亦不可以当阶恐妨敛者之徃来也案此在迁尸于席而将敛之时
　　既冯尸大夫逆降复位
　　正义郑氏康成曰中庭西面位【贾疏朝哭主人堂下直东序西面卿大夫在其南故云中庭西面也】　敖氏继公曰卿大夫之位东方西面案大夫中若有诸公亦升阶视敛既降乃复门东北面之位注云中庭意其继主人之南则中庭耳或少南或少北要不逺于此
　　右记大夫视敛之节
　　巾奠执烛者灭烛出降自阼阶由主人之北东
　　正义郑氏康成曰巾奠而室事已　敖氏继公曰此见出时之节且不与执事者偕行也言由主人之北则主人之位近于阶明矣
　　案灭烛乃出明烛为照奠也执烛者另行以其不与于馈奠之数也凡朝奠皆然
　　右记烛出及降节
　　既殡主人说髦【说吐活反注今文说皆作税】
　　正义郑氏康成曰既殡置铭于肂复位时也儿生三月翦发为鬌男角女羁否则男左女右【贾疏内则文彼注云夹囟曰角午达曰羁】长大犹为饰存之谓之髦所以顺父母幼小之心至此尸柩不见丧无饰可以去之髦之形象未闻　敖氏继公曰子事父母必着拂髦亲已死至殡乃说之者未殡之前孝子犹冀其复生既殡则絶望矣乃说之也诗云髧彼两髦两者为父母俱存之故若然则是诗但说其一耳孔疏云父死说左髦母死说右髦二亲竝没竝说之亲没不髦是也
　　案丧大记小敛卒敛主人袒说髦乃奉尸侇于堂郑以彼为诸侯之礼者为其与此异节耳然大记皆通诸侯大夫士言之初非专为诸侯而设或礼俗不同记者各随所见闻而记之与
　　右记说髦之节
　　三日绞垂
　　正义郑氏康成曰成服日绞要绖之散垂者　贾氏公彦曰小敛日要绖大功以上散帯垂经不言绞之时故记言之小功缌麻初而绞之不待三日也　敖氏继公曰记惟指主人也而男女大功以上亦存焉小敛之时妇人之帯虽结本亦未绞至此与丈夫同绞之将成服先绞其帯之垂者以其已在身故也其下冠衰屦亦皆以所加之次言之
　　冠六升外縪缨条属厌【縪音必刘蒲结反丧服传作毕属音烛厌于叶反】正义郑氏康成曰縪谓缝着于武也外之者外其余也厌伏也【贾疏五服之冠皆厌但此据斩衰而言】　敖氏继公曰冠厌亦变于吉也縪丧服传作毕疑此误
　　存疑贾氏公彦曰以其冠在武下过乡上反缝着冠冠在武下故云厌也
　　案如疏说仍是外毕之义于厌无与也谓厌即外毕则记文何必繁而不杀乎冠有梁有武武横而梁纵武有定而梁无定梁长则冠髙梁短则冠伏张子谓布幅二尺二寸竪搭过布则前后共有四尺四寸首围所占之外余广者为辟积此言其广也但吉冠则梁长而辟积多丧冠则梁短而辟积少厌近发紒故名厌耳敖氏疑不用辟积所以厌亦未必然
　　衰三升屦外纳杖下本竹桐一也
　　觧见丧服传
　　右记三日成服之事
　　居倚庐寝苫枕块不说绖帯哭昼夜无时【苫失占反枕之防反】觧见丧服传
　　非丧事不言
　　正义贾氏公彦曰丧服四制云不言而事行者扶而起言而后事行者杖而起庶人面垢而已天子诸侯不言而事行者丧事亦不言大夫士降于君言而事行此士礼言而事行故于丧则言非丧事不言也曲礼云居丧未葬读丧礼言中亦兼此　敖氏继公曰意不在他也
　　歠粥朝一溢米夕一溢米不食菜果【溢音逸】
　　正义郑氏康成曰不在于饱与滋味实在木曰果在地曰蓏
　　右记居丧寝处哭泣言语饮食
　　主人乗恶车【注古文恶作垩】
　　正义郑氏康成曰拜君命拜众宾及有故行所乗也杂记曰端衰丧车皆无等【贾疏证丧事上下同贵贱虽异于亲一也】然则此恶车王丧之木车也【贾疏春官巾车职王之丧车五乗其第一木车蒲蔽是王始丧所乗木车无饰与此恶车同故引之见尊卑同也】
　　白狗幦【幦迷翼反注古文幦为幂】
　　正义郑氏康成曰未成豪狗【贾疏尔雅释畜文　郭氏璞曰狗子未生防毛者曰狗防长豪也音翰】幦覆笭也【贾疏谓车前式竪者笭子以皮为幦以覆之】以狗皮为之取其臑也白于丧饰宜　贾氏公彦曰玉藻云士齐车鹿幦此丧车无饰故用白狗幦
　　余论毛氏苌曰幭覆式也　孔氏颖逹曰诗言幭礼记作幦周官作字异而义同轼者两较之间有横木可冯者也幭覆轼礼注谓之覆軨軨即式旁之立木此幭亦覆之故彼此各见其一也
　　蒲蔽
　　正义郑氏康成曰蔽藩【贾疏谓车两邉为藩蔽】　敖氏继公曰蔽即笰也在车两邉以蒲席为之吉时或以簟诗云簟笰鱼服是也
　　御以蒲菆【菆则侯反注古文菆作驺】
　　正义郑氏康成曰不在于驱驰蒲菆牡蒲茎也【贾疏宣十二年左传知庄子毎射抽矢菆纳诸厨子之房厨子怒曰非子之求而蒲之爱杜注云菆好箭又云蒲杨桞可以为箭也】　敖氏继公曰蒲菆亦变于吉也吉时盖以竹为策
　　犬服
　　正义郑氏康成曰笭闲兵服【贾疏用兵器建之于车上笭闲丧家乗车亦有兵器自卫】以犬皮为之取坚也亦白　敖氏继公曰不言色似以其革为之
　　木錧【錧音管注今文錧作鎋】
　　正义郑氏康成曰用木取少声　敖氏继公曰錧毂端沓也
　　约绥约辔
　　正义郑氏康成曰约绳也【贾疏哀十一年左传人寻约吴髪短杜注亦云约绳也】绥所引以升车　贾氏公彦曰吉时绥辔用索为之今丧中取其无饰故用绳为之也　敖氏继公曰吉时绥辔皆以丝为之与
　　案绳疑即索也贾氏以吉凶殊之岂绳麤恶而索精好与少仪云良绥则以丝为绥者固当有之
　　木镳【镳卑妖反注古文镳为苞】
　　正义郑氏康成曰亦取少声【贾疏平常车錧马镳以金为之今用木是取少声也】　敖氏继公曰镳马衔也
　　马不齐髦【齐如字又子浅反注今文髦为毛】
　　正义郑氏康成曰齐翦也　敖氏继公曰此所谓髦马也
