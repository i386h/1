<!-- { "loadSidebar": true } -->
　　祖庙未毁教于公宫三月若祖庙已毁则教于宗室正义郑氏康成曰祖庙女高祖为君者之庙也【贾疏诸侯五庙太祖庙不毁亲庙四以次毁之故未毁已毁据高祖庙言】以有缌麻之亲就尊者之宫【贾疏共承高祖是四世缌麻之亲若三世共曾祖是小功之亲若共祖是大功之亲若共祢是齐衰之亲则皆教于公宫今直言缌麻者举最疏而言亲者自可知也】教以妇徳妇言妇容妇功【贾疏昏义文彼注云徳贞顺也言辞令也容婉娩也功丝麻也】宗室大宗之家【贾疏继别为宗谓别子之世适长子族人来宗事之者谓之宗者收族者也高祖之庙既毁与君絶服则皆以大宗之家教之又小宗有四或继祢或继祖或继曾祖或继高祖此等至五代皆迁不就之教者小宗卑故也】　贾氏公彦曰此谓诸侯同族之女将嫁之前教成之法　敖氏继公曰此据士族之贵者言也祖女所自出之君也毁坏也传曰坏庙之道易檐可也改涂可也礼国君五庙太祖之庙不毁其余先君若过高祖则毁其庙而迁之云未毁者以其犹在今君四亲庙之中也其与君共太祖者若太祖去今君五世庙虽不毁其礼亦与既毁者同祖庙未毁而教于公宫统于祖也已毁而教于宗室统于宗也李氏心传曰此言公族之为士者也若祖庙已毁
　　而教于宗室然则异姓者亦教于宗子之家与　张子曰祖庙未毁教于公宫则知诸侯于有服族人引而亲之如家人然
　　余论孔氏颖达曰与大宗近者于大宗教之与大宗逺者于小宗教之此记谓君之同姓若君之异姓亦有大宗小宗其族人嫁女各于其宗也
　　案教女虽在公宫宗室而凡纳采至亲迎之仪则女父自于其祢庙受之就所亲也
　　右记筓女及教
　　问名主人受鴈还西面对宾受命乃降
　　正义郑氏康成曰受鴈于楹闲南面【贾疏如纳采礼】还于阼阶上对宾以女名【贾疏此即西面对也】　贾氏公彦曰经直云问名如纳采之礼纳采礼中无主人西面对事故记之　敖氏继公曰问名之仪主人以宾升西面宾升自西阶东面问名主人阼阶上北面再拜进受鴈于楹闲还于阼阶上西面宾亦还于西阶上东面主人对宾受命乃俱降也
　　右记问名之仪
　　祭醴始扱壹祭又扱再祭宾右取脯左奉之乃归执以反命【奉芳勇反】
　　正义贾氏公彦曰祭醴谓赞醴宾之时礼成于三始祭醴之初扱一祭及又扱则分为两祭是为三也经直云降筵北面坐取脯不言左右手故记之先用右手取得脯乃用左手兼奉之以降授从者于西阶下乃归执以反命　敖氏继公曰始扱壹祭又扱则再祭示隆杀也壹扱而可以再祭则柶叶如勺矣右取脯左奉之不游手也执以反命谓至于壻父之门外乃受之以反命也此记在问名下纳徴上则是但据纳采问名之宾言耳盖经文惟见此醴宾之礼故也若纳吉纳徴请期之宾其礼亦如之可知　郑氏康成曰反命谓使者问名纳吉纳徴请期还报于壻父【贾疏以下云凡使者归反命言凡非一则知四者皆有反命也纳采与问名同使亲迎又无使故据四者而言】
　　右记祭醴取脯之仪
　　纳徴执皮摄之内文兼执足左首随入西上参分庭一在南【摄之涉反下同】
　　正义郑氏康成曰摄犹辟也兼执足者左手执前两足右手执后两足左首象生曲礼曰执禽者左首西上中庭位并　贾氏公彦曰授币得如授鴈之礼至于庭实之皮无可相如故记之一手执两足毛在内故云内文执皮者二人相随而入至庭北面皆以西为上　敖氏继公曰先儒读摄为折则训叠也今人屈物而叠之谓之折古之遗言与执皮摄之者中屈其皮叠而执之也内文兼执足摄之之法也文兽毛之文也内文者事未至也左首为西上也云随入者以其并设嫌亦并行也西上统于宾也参分庭一在南者参分庭深而所立之处当其二分之一故二分在北一分在南也此设之位亦当在西方
　　存疑郑氏康成曰随入为门中阸狭【贾疏匠人职天子庙门容大扃七个注云大扃牛鼎扃长三尺毎扃为一个共二丈一尺此士庙门降杀甚小故云门中阸狭执皮者又横执之故二人相随乃可以入不得并行也至中庭稍寛故得俱北面西上】
　　案聘记凡庭实随入左先彼人君之庙门非阸狭而亦随入者礼应尔也知此士礼随入亦礼应尔非为庙门狭小之故
　　宾致命释外足见文主人受币士受皮者自东出于后自左受遂坐摄皮逆退适东壁【见贤遍反】
　　正义郑氏康成曰宾致命主人受币庭实所用为节【贾疏宾堂上致命时则庭中执皮者释外足见文主人堂上受币时则主人之士于堂下受皮是其节也】自由也　贾氏公彦曰释外足者据人北面以足向上执之足逺身为外释之则文见也受皮者自东方出于执皮者之后至于左北面受之逆退者二人相随自东而西令后者先向东行也　敖氏继公曰释外足见文所谓张皮也见文者事已至也皮以文为美故当授受之节宜示之他时则否士谓主人之私臣非指有爵者也自东自门东而来也士之私臣其位在门东北面后与左皆据执皮者言也居客之左使其先执前乃执后也聘礼曰宾出当之坐摄之逆退在东者先退由便也此记与聘礼互见当参攷存疑郑氏康成曰士谓若中士下士不命者以主人为官长
　　案士丧礼注云士谓胥徒之长有勇力者盖此辈乃可以给劳役之事故士丧小敛大敛则举尸奠则举鼎赗则受马皆士也其非有爵者明矣曾是中士下士而为人共此役乎敖氏以为主人之私臣良是胥徒或可兼用老既为主人之贵臣则臣不必贵者多矣
　　右记执皮
　　父醴女而俟迎者母南面于房外【迎鱼敬反后同】
　　正义郑氏康成曰女既次纯衣父醴之于房中南面盖母荐焉重昏礼也【贾疏舅姑共飨妇姑荐脯醢故知父醴女亦母荐】女奠爵于荐东【贾疏冠礼醴子及此篇醴宾醴妇皆奠爵于荐东明亦然也】立于位而俟壻壻至父出使摈者请事母出南面于房外示亲授壻且当戒女也　敖氏继公曰特牲礼主人致爵于主妇西面答拜此父醴女于房中位宜如之其仪畧与赞醴妇之礼同
　　案女将嫁而父醴之犹子将亲迎而父醮之也昏姻者人道之始且将发戒命故先加礼敬焉
　　女出于母左父西面戒之必有正焉若衣若筓母戒诸西阶上不降
　　正义贾氏公彦曰母出房户之西南面女出房西行故出于母左父在阼阶上西面故因而戒之母戒诸西阶上者母初立房西女出房母行至西阶上乃戒之也　敖氏继公曰是时父立于阼阶上女出于母左而就之东面受戒父乃正其衣或正其筓而戒之且女之衣筓固自正矣今复正之者欲其以此为识耳女既就父则母东面乎西阶上俟女至而戒之以女当降自西阶也母不降送尊也孟子曰女子之嫁也母命之往送之门戒之此礼至后世而变与　郑氏康成曰必有正焉者以托戒使不忘
　　通论贾氏公彦曰此士礼父母不降送桓三年谷梁传曰礼送女父不下堂母不出祭门祭门则庙门言不出庙门则似得下堂者彼诸侯礼与此异以其大夫诸侯天子各有昏礼故不同也
　　余论班氏固曰去不辞戒不诺者盖耻之重去也案女降自西阶至入寝门亦升自西阶从夫之义也去不辞者嫁女之家三日不息烛思相离也父母在有归宁之道不忍辞也戒不诺者父醮子命之迎子曰诺惟恐弗堪不敢忘命承之也妇人固重耻且未知其果能孝舅姑事夫子和室人与否与不敢诺也
　　妇乘以几从者二人坐持几相对
　　正义郑氏康成曰持几者重慎之　贾氏公彦曰上经虽云妇乘以几不见从者二人持之故记之此几以将上车时而登也若王后则履石大夫诸侯亦应有物履之但无文以见今人犹用台是石几之类右记醴女至升车
　　妇入寝门赞者彻尊幂酌酒三属于尊弃余水于堂下阶闲加勺【属音注又音烛】
　　正义郑氏康成曰属注也酒涗水贵新【贾疏郊特牲云明水涗齐贵新也又云凡涗新之也】昏礼又贵新故事至乃取之三注于尊中【贾疏于外器中酌取此涗水三度注于酒尊中礼成于三故三注之也】　敖氏继公曰酒清水也水色与酒并设故亦以酒名之云酌则以勺也弃余水者不欲人防用之也彻幂加勺兼指二尊而言
　　案酒则先实于尊而置之惟酒临时方酌故记人明之弃余水必于阶间者若东西阶则嫌洗者若赞者往来践之也
　　通论贾氏公彦曰礼有酒涗水明水三者各逐事物生名酒据色而言涗水据新取为号其实一也以上古无酒用水为酒后代虽有酒用之配尊不忘本也明水者秋官司烜氏以隂鉴取明水于月郊特牲云其谓之明水也由主人之洁着此水也配尊之酒三酒加酒郁鬯与五齐皆用明水配之相对酒与明水别通言之明水亦名酒若天子诸侯祭祀得郁鬯与五齐三酒并用卿大夫士祭直用三酒与酒无五齐与郁鬯及明水若生人礼不忘本亦得用也
　　右记酒之节
　　笲缁被纁里加于桥舅答拜宰彻笲【注今文桥为镐】
　　正义郑氏康成曰被表也笲有衣者妇见舅姑以饰为敬桥所以庪笲其制未闻　贾氏公彦曰经惟云笲不言表里加饰之事故记之　敖氏继公曰此文主于枣栗腶脩者其实奠菜之笲亦如之舅既答拜而兴宰乃彻笲节也
　　案桥先有设之者妇但以笲加之而已然则桥与笲皆不高也宰已见士冠礼
　　右记笲
　　妇席荐于房
　　正义郑氏康成曰醴妇飨妇之席荐也　敖氏继公曰亦如冠礼席在南笾豆在北也　贾氏公彦曰醴妇惟席与荐无俎飨妇并有俎俎则不于房从鼎升于俎入设于席前
　　飨妇姑荐焉
　　正义郑氏康成曰舅姑共飨妇舅献爵姑荐脯醢贾氏公彦曰经不言姑荐故记之
　　案据此推之则父醮子命之迎不言母荐亦母荐之可知
　　妇洗在北堂直室东隅篚在东北面盥
　　正义郑氏康成曰洗在北堂所谓北洗【贾疏房与室相连为之房无北壁故得北堂之名】北堂房中半以北洗南北直室东隅【贾疏南北节也】东西直房户与隅间【贾疏东西节也】　贾氏公彦曰经惟言北洗不言洗处及篚故记之房无北壁无户是以得设洗直室东隅　敖氏继公曰室之东隅有二云洗在北堂故无嫌于南篚盛爵觯为妇酢姑酬也庭中设洗水在洗东篚在洗西此篚在洗东则水在洗西矣盥为将洗爵以酢舅也无嫌于不洗故惟以盥见之此洗内洗也亦曰北洗记主为妇礼发之故云妇洗
　　案房之户朱子谓在房东西之中注谓洗直房户与隅闲则洗在房北檐下其南遥直房户而稍西耳以房四分计之宜为四分房一在西矣所以然者以更东则当侧阶也
　　妇酢舅更爵自荐【酢音胙】
　　正义郑氏康成曰更爵男女不相因也　贾氏公彦曰飨妇舅献姑荐今妇酢舅妇自荐之嫌别人荐故记之　敖氏继公曰凡卑者受尊者献则不敢酢妇乃酢舅者飨妇则妇如宾也更爵男子不承妇人爵也自荐者为姑亲荐己故不敢使人荐舅行礼欲其称也
　　不敢辞洗舅降则辟于房不敢拜洗【辟音避】
　　正义敖氏继公曰此谓舅将献妇之时也舅降谓降洗也妇辟于房者既不从降又不敢安于堂上故宜辟也从降而辞洗升堂而拜洗丈夫于敌者之礼也妇人于丈夫则无之以是礼不可得而行故也　郑氏康成曰不敢与尊者为礼【贾疏士冠乡饮酒等主人与宾为礼皆辞洗此则不敢也】　贾氏公彦曰此当在妇酢舅之上退之在下者欲见酬酒洗时亦不辞故也
