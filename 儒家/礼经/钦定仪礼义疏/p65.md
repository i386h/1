<!-- { "loadSidebar": true } -->
　　案虞书搏拊琴瑟以咏升歌之节也下管鼗鼔笙入之节也笙镛以闲闲歌之节也箫韶九成合乐之节也夫九成者舞也乃虞书之言九成与此记之言舞勺皆扵合乐之后则是乐备乃舞矣凡舞有文舞有武舞而文武二舞又各有大小舞勺文舞之小舞也象武舞之小舞也记内则篇云十有三年舞勺成童舞象熊氏云以年尚幼故习文武之小舞是也大武武舞之大舞也大夏文舞之大舞也祭统云朱干玉戚以舞大武八佾以舞大夏注以大武为武大夏为文是也文舞无论大小舞皆以羽籥武舞则小舞以干戈大舞以干戚也文王世子载养老更事曰舞大武此舞勺者燕礼轻也故经曰则勺言其惟用文武之小舞也
　　存疑郑氏康成曰勺颂篇吿成大武之乐歌也其诗曰于铄王师遵养时晦既合乡乐万舞而奏之所以美王侯劝有功也
　　案勺古者小学即舞之未必始扵周于铄之诗名酌偶同耳恐未可质言其为此舞之节也此舞佾数亦未详
　　右记有盛乐之事
　　惟公与宾有俎
　　正义郑氏康成曰主扵燕其余可以无俎　敖氏继公曰经文已眀记复言之者嫌所与燕者或当有爼如异之宾也
　　右记有爼者
　　献公曰臣敢奏爵以聴命
　　正义郑氏康成曰授公释此辞不敢必受之　敖氏继公曰奏进也命谓君受与否之命　贾氏公彦曰谓主人献公也宾媵觯于公虽非献亦释此辞案下记有四方之宾媵爵于公之辞而本臣子之为宾者媵爵之辞无闻故防家以此辞决之
　　右记授公爵之辞
　　凡公所辞皆栗阶凡栗阶不过二等
　　正义郝氏敬曰凡公所辞辞拜下也　郑氏康成曰栗越也谓越等急趋君命也其始升犹聚足连步越二等左右足各一发而升堂　敖氏继公曰辞之而升其礼则然越等而上曰栗阶下曰躇阶栗与歴声相近再言凡凡公所辞者也不过二等眀虽急趋君命犹有节也二等者阶之上二等也以诸侯七等阶言之则至五等左右足乃各一发尽阶则复聚足然后升堂
　　通论贾氏公彦曰礼器天子之堂九尺诸侯七尺大夫五尺士三尺士冠礼降三等受爵弁注云下至地则士三等阶以此推之则一尺为一阶大夫五尺五等阶诸侯七尺七等阶天子九尺九等阶云凡栗阶则自九等至三等皆有栗阶法栗阶据上等而言其始升犹聚足连步聚足谓前足蹑一等后足从之并连步谓足相随不相过也
　　右记栗阶之节
　　凡公所酬既拜请旅侍臣
　　正义郑氏康成曰既拜谓自酌升拜时也摈者阼阶下吿扵公还西阶下吿公许请旅请行酒于羣臣必请者不専恵也　敖氏继公曰凡凡四举旅之礼请请于摈者侍臣侍饮之臣也其礼见大射仪
　　右记受公酬者请旅之节
　　凡荐与羞者小膳宰也
　　正义郑氏康成曰谓扵卿大夫以下也上言羞卿者小膳宰欲絶扵宾羞宾者亦士【贾防上文君下特言羞卿欲见宾之羞与君同】　敖氏继公曰谓扵大夫以下者也上云羞卿小膳宰者释经文也此无所释故并荐言之立文宜然也然则经言羞膳羞卿之类亦并荐言之眀矣案荐君使士荐宾使膳宰经有眀文羞膳羞卿上记言之故知此记为大夫以下发也荐宾者膳宰则羞宾者亦膳宰与经惟言请羞扵诸公卿者未言其人又不言荐卿及荐大夫羞大夫之人故记眀之
　　有内羞
　　正义郑氏康成曰谓羞豆之实酏食糁食羞笾之实糗饵粉餈【贾防醢人注云酏也内则曰取稲米举糔溲之小切狼臅膏以与稲米为又曰糁取牛羊豕之肉三如一小切之与稲米稲米二肉一合以为饵煎之笾人注云糗饵粉餈皆粉稲米黍米所为合蒸曰饵饼之曰餈糗者粉熬大豆为饵餈之粘着以粉之耳饵言糗餈言粉互相足】敖氏继公曰注以周官醢人笾人职所言羞豆羞笾之实为此内羞礼恐或然但未必其皆用之也祭礼尊者之庶羞内羞同时进之　贾氏公彦曰内羞者祭祀馈食所加少牢所谓房中之羞
　　案庶羞之外又有房中之羞犹无算乐之外又有房中之乐也言此扵羞者之下而云有则不异人可见矣
　　右记荐与羞者及内羞
　　君与射则为下射袒朱襦乐作而后就物小臣以巾授矢稍属【与音预襦人于反属章欲反】
　　正义敖氏继公曰言与射则君扵燕射或时不与矣稍属者稍与发矢时相连属也説又见乡射记通论陈氏祥道曰乡射记大夫与士射袒纁襦此记言君射袒朱襦盖大夫与士射士肉袒以拾蔽肤大夫则有纁襦在但以拾敛衣而已君与大夫射大夫肉袒以拾蔽肤君则有朱襦在但以拾敛衣而已注谓拾所以蔽肤敛衣者此也
　　不以乐志
　　正义郑氏康成曰辟不敏也　敖氏继公曰古文志识通毎发不以乐之节为识而必欲应之亦优君也记言此扵授矢发矢之间则是君之燕射扵其再射即用乐行之益可见矣燕射亦三至再射而君始射案以乐志所谓不鼓不释也君射虽不鼓犹释之其乐以貍首而不以驺虞亦与乡射异者也
　　既发则小臣受弓以授弓人
　　正义郑氏康成曰不使大射正燕礼轻　敖氏继公曰受弓以授弓人盖卒射之事也
　　案大射仪曰公既发大射正受弓而俟拾发以将乗矢此受以小臣故注以为礼轻也然则賛设决拾者亦未必使小射正矣及卒射大射仪又曰大射正受弓其注谓以授有司扵东堂此小臣之授弓人亦当如之
　　上射退于物一笴既发则答君而俟若饮君燕则夹爵君在大夫射则肉袒【笴古我反又古老反】
　　正义敖氏继公曰説皆见乡射记
　　案乡射记若饮君如燕则夹爵此似脱一如字右记公射之事
　　若与四方之宾燕媵爵曰臣受赐矣臣请賛执爵者正义郑氏康成曰受赐谓公向者酬之也至燕射后宾降洗升媵觯于公　敖氏继公曰宾谓介为宾者也执爵似指乡之媵觯者而言赞犹佐也
　　相者对曰吾子无自辱焉【相息亮反】
　　正义郑氏康成曰辞之也亦吿公以公命答之也敖氏继公曰此下当有宾再请而相者许之辞记不备见也
　　有房中之乐
　　正义郑氏康成曰歌周南召南之诗而不用钟磬之节也　敖氏继公曰奏之扵房故云房中之乐盖别扵堂上堂下之乐也　贾氏公彦曰此文承四方之宾燕下而云有眀为四方之宾有之
　　案此乐亦工歌之亦有瑟其即当宾媵爵之节乎説屦升坐则不宜使工扵堂上奏乐矣注又云谓之房中者后夫人之所讽诵以事其君子盖本诗之初意而言以房中妇人之所有事者也
　　存疑陈氏祥道曰毛氏以诗招我由房为房中乐郑氏则以磬师之燕乐为房中乐又谓歌周南召南而不用钟磬之节闗雎之诗曰钟鼓乐之而周官教燕乐以磬师则房中之乐非不用钟磬也毛苌侯芭孙毓皆云有钟磬王肃言无钟磬与郑氏同贾公彦曰房中乐以祭祀则有钟磬以燕则无钟磬
　　余论陈氏曰汉书曰汉有房中祠乐梁书曰周备六代之乐至秦余韶武房中而已由是推之房中之乐自周至扵秦汉盖未尝废其所异者特秦更为夀人汉更为安世魏更为正世至晋复为房中也右记与四方宾燕之辞及乐
　　燕礼总论吕氏大临曰礼之所贵别而已矣贵贱相自王公卿士以至皁舆隶僚仆台各有其等君者积尊而为之也苟无等下将得而犯之燕礼之别君卿大夫士庶子皆有次其献之皆有序虽以施恵尽欢而贵贱之义极其宻察矣

　　钦定仪礼义防巻十二
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷十三
　　大射仪第七之一
　　正义郑氏康成曰名曰大射者诸侯将有祭祀之事与其羣臣射以观其礼数中者得与于祭不数中者不得与于祭大射仪于五礼属嘉礼大戴第十三小戴及别録皆第七　吕氏大临曰古之选士中多者得与于祭盖礼乐节文之多惟射与祭为然能尽射之节文而不失其敬可以奉祭祀矣能心平体正持弓矢审固而中多其诚可以事鬼神矣　陈氏祥道曰人之贤不肖不能逃于威仪揖让之闲而好恶趋舍常见于行同能偶之际故射而饰之以礼乐以观其德比之以偶以观其类陈氏汲曰大射者王将有郊庙之事于射宫择
　　诸侯及羣臣与邦国所贡士可以与于祭者司裘职言虎侯熊侯豹侯麋侯射人职言三侯梓人记言皮侯皆大射也　敖氏继公曰诸侯与其羣臣饮酒而习射之礼也言大射者别于宾射燕射也案先儒皆据射义天子将祭必先习射于泽之文以此大射为将祭而择与祭者之礼然以周官司裘射人诸职攷之则自天子以至诸侯卿大夫皆有大射夫大夫之臣能有几何乃将祭而行大射之礼以择之乎卽天子之祭六卿以下至于祝史皆有常职五等诸侯入觐当祭之时无不助祭之礼如必射中者乃得与于祭则大宰不必赞玉币而大司徒不必奉牛牲大宗伯不必奉玉齍而肆师不必诛怠慢也抑西雝之我客或易其人而烈文辟公多废然而返也揆之于礼多所未安盖射义原属汉人傅防欲铺张射事之重大而不觉其言之过耳敖氏不用旧觧所见伟矣但经生诵习戴记目濡耳染其来已久今姑仍郑义而存敖氏之説于后并附论之如此云　又案古人德行之外所重道艺德行体也道艺用也六艺之目礼乐为首其余四者皆日用利頼之事而射又先焉盖礼中乐和斯须不可去然必因事而见如祭祀朝聘飨食师田之属非肄之有素涖事难以卒行而礼乐不可以空肄唯射之一事贵贱有等宾主有分长防有仪能否有别揖逊雍容心气得平焉周旋进反容貎得庄焉至于以乐行之不鼔不释应声赴节四矢如树而其艺也亦进于神已胜者无可矜而不胜者可以勉射者旣身其事而观之者亦鼓舞动荡而勃然以兴故夫习礼乐之事无过于射者然则将有祭祀君与诸公卿大夫士举行此射以习礼乐理亦宜之而非必择焉而有所去取也以其为祭而习射故谓之大射而后人因有选士之傅防与若然则大夫士因祭而射皆可谓之大射皮侯大射所用士射以豻侯则士亦有大射矣若拘于中者得与于祭之説则王朝侯国亦多窒碍岂独士大夫不可通乎
　　大射之仪
　　正义贾氏公彦曰不言礼言仪者以射礼盛威仪多敖氏继公曰他篇言礼此乃言仪者以其仪多于
　　他篇故特显之礼者总名仪则其节文也
　　通论孔氏颖达曰射礼有三一为大射是将祭择士之射二为宾射是诸侯来朝而天子与之射或诸侯相朝而与之射三为燕射谓燕息而与之射其天子诸侯大大三射皆具士无大射故司裘职不及士注云士无臣祭无所择是也宾射燕射士皆有之射人职士射豻侯二正是士有宾射乡射记云士布侯画以鹿豕是士有燕射也
　　案考工记张皮侯而栖鹄则春以功谓大射也张五采之侯则远国属谓宾射也张兽侯则王以息燕谓燕射也天子诸侯三射备有之卿大夫以下无宾射以其远国属非诸臣所有也其宾射即燕射耳射人职言士射豻侯豻侯皮侯也则士亦有大射矣康成以射人之射法为宾射非也五正三正二正者乐节也
　　君有命戒射
　　正义郑氏康成曰将有祭祀之事当射宰告于君君乃命之言君有命政教宜由尊者　敖氏继公曰谓君发命而戒有司以将射也
　　宰戒百官有事于射者
