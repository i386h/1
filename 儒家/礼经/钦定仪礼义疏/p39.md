<!-- { "loadSidebar": true } -->
　　正义郑氏康成曰至此盛礼俱成宾主百拜【贾疏乐记文】强有力者犹倦焉【贾疏聘义文】张而不弛弛而不张非文武之道【贾疏杂记文】请坐者将以宾燕尽殷勤也爼肴之贵者辞之者不敢以礼杀当贵者　贾氏公彦曰自此以上皆立行礼人皆劳倦故请坐于宾乡射司正升自西阶阼阶上受命于主人适西阶上北面请坐于宾此亦同云主人曰请坐于宾亦是使司正语于宾也　敖氏继公曰坐谓燕坐而饮也辞以爼者以爼辞其请坐之命谓爼在此不敢坐也爼肴之贵者燕坐则礼杀矣当俎而燕坐是亵之也司正于是又反命于主人
　　主人请彻俎宾许
　　正义郑氏康成曰亦司正请告之　敖氏继公曰宾向者辞以俎今主人请彻俎而宾许之是许其坐矣
　　案请者请于主人告者告于宾
　　司正降阶前命弟子俟彻俎
　　正义郑氏康成曰西阶前也弟子宾之少者俎者主人之赞者设之今宾辞之使其党俟彻顺宾意也敖氏继公曰俟彻俎者俟尊者彻乃受之也
　　司正升立于序端
　　正义郑氏康成曰待事【贾疏司正命弟子彻俎即升立于序端弟子尚未彻俎故云待事】
　　宾降席北面主人降席阼阶上北面介降席西阶上北面遵者降席席东南面【遵将氲反注今文遵为僎或为全】
　　正义郑氏康成曰皆立相须彻俎也遵者谓此乡之人仕至大夫主人所荣而遵法者也或有无来不来用时事耳　敖氏继公曰宾北面于俎南以当先取俎也主人介遵皆近其席而立俟取俎之节也遵者乃此乡之人仕至公卿大夫主人请之来与此防者也遵者席西上降席而立于席东便也
　　案乡射礼主人降席自南方宾及大夫皆不言所自以上啐酒之降决之则宾降席自西方以席东南面之文决之则大夫降席自东方主人必左还宾介必右还而后乡其席诸公大夫谓之遵者以其爵崇徳备可为乡人所遵法故请之以为矜式焉
　　宾取俎还授司正司正以降宾从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如宾礼众宾皆降【还音旋下同】
　　正义郑氏康成曰取俎者皆乡其席既授弟子皆降众宾从降亦为将燕　贾氏公彦曰乡席取爼还转授之故经皆言还　敖氏继公曰北面取俎还南面授司正必言还者明就而受之司正受宾俎者宾尊宜异之此取俎与升受俎者皆以先者既降为节主人介取俎不言所乡如宾可知主人之俎乃以降自西阶者辟君礼也人亦谓弟子乡射礼大夫取俎还授弟子是也主人降立于阼阶东宾降立于西阶西介在宾南大夫在介南众宾又在大夫南少退案众宾无俎亦降者乡射注曰从降亦为将燕是也其位则乡射礼曰立于大夫之南少退北上
　　右彻俎
　　説屦揖譲如初升坐【説吐活反注今文説为税】
　　正义郑氏康成曰説屦者为燕当坐也必説于下者屦贱不空居堂説屦主人先左宾先右　孔氏颖逹曰以前皆立而行礼至此彻俎之后乃説屦升堂坐也　贾氏公彦曰曲礼上于东阶则先右足上于西阶则先左足注云相乡敬也玉藻着屦之法坐左纳右坐右纳左今説之北面乡阶主人先左宾先右亦取近于相乡也　敖氏继公曰説屦者各于其阶侧北面宾党之屦亦北上坐于堂而説屦于上者惟尊长则然此宾主人其尊相敌故皆説于下揖譲者主人与宾一揖一譲也宾则厌介介厌大夫大夫厌众宾以次而升
　　通论贾氏公彦曰少仪云排阖説屦于户内一人而已矣彼在室则尊者説屦在户内其余説于户外若在堂亦尊者説屦在堂余説于堂下是以燕礼大射臣皆説于阶下公不见説屦之文则公舄在堂矣饮射行敌礼故皆説于堂下
　　右説屦升坐
　　乃羞
　　正义郑氏康成曰设啗其以案酒也羞进也所进者狗胾醢也【敖氏继公曰特牲少牢之庻羞皆以其牲肉为胾又有醢知此礼当放之也】乡设骨体所以致敬今进羞所以尽爱敬之爱之所以厚贤也　贾氏公彦曰记云其牲狗礼记又云庻羞不逾牲则所羞者狗胾也醢是旧作之物诸经又不见以狗作醢则醢当兼有余牲　敖氏继公曰羞者进庻羞于凡有荐者也此时众宾亦当祭荐文不具耳
　　无算爵
　　正义郑氏康成曰算数也宾主燕饮爵行无数醉而止也乡射礼曰使二人举觯于宾与大夫又曰执觯者洗升实觯反奠于宾与大夫皆是　杨氏复曰此礼无算爵其文畧注引乡射以释之案乡射无算爵宾与大夫不兴取奠觯饮卒觯不拜执觯者受觯遂实之宾觯以之主人大夫之觯众宾长受而错皆不拜注云错者实主人之觯以之次宾实宾长之觯以之次大夫也此礼亦同但乡射无介此礼有介当实宾之觯以之主人实主人之觯以之介及其交错而行也当实主人之觯以之众宾长实介之觯以之次大夫又实众宾长之觯以之第三位次大夫实次大夫之觯以之第二位次宾长如此交错以辩卒受者兴以旅在下者于西阶上及其辩也执觯者洗升实觯反奠于宾与大夫所以复奠之者燕以饮酒为欢醉而止此所以为无算爵也　敖氏继公曰无算爵者行其奠觯终而复始无定数也乡射礼曰使二人举觯于宾与大夫又曰执觯者洗升实觯反奠于宾与大夫此异于彼者举觯及反奠不于大夫而于介耳其宾觯亦以之主人介觯则以之大夫其余可以类推
　　案此二觯之行杨氏推説颇备然以二人举觯为于宾与大夫则循用注説与敖氏异二觯竝举以之宾介经有明文此有介鄕射无介所以异也当据经以敖氏之説为正
　　无算乐
　　正义郑氏康成曰燕乐亦无数或闲或合尽欢而止【贾疏如上闲歌用小雅合用二南】　敖氏继公曰爵行则奏乐爵止则乐阕故爵无算乐亦无算歌与闲合所用未闻案鄕饮酒义饮酒之节朝不废朝莫不废夕则虽无算知其不及于乱
　　右无算爵
　　宾出奏陔【陔古才反后记同】
　　正义郑氏众曰若今时行礼于大学罢出以鼓陔为节　郑氏康成曰陔陔夏也春官钟师以钟鼓奏九夏是奏陔夏则有钟鼔矣乡射礼曰宾兴乐正命奏陔宾降及阶陔作宾出众宾皆出　敖氐继公曰陔夏有声无辞之乐金奏之一者也
　　通论贾氏公彦曰杜子春云王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏言以钟鼓者庭中先击钟却击鼔而奏此九夏也天子九夏俱作诸侯则不用王夏得奏肆夏以下大夫以下据此用陔夏其余无文案经传中言歌又言奏者则有诗篇若驺虞貍首采苹采蘩是也言奏不言歌者则但如笙诗之类有其谱而无诗篇九夏是也周官明言以钟鼔奏九夏左传亦曰金奏肆夏之三吕叔玉乃以肆夏为时迈樊遏为执竞渠为思文夫执竞歌成康矣岂其周公制礼而豫着成康之諡乎宜欧阳氏决破郑笺而郑樵断以九夏为无辞也九夏之用其见于经传者惟肆夏为最广周官但言尸出入者以其命于大司乐者言也若纳夏章夏齐夏族夏之用则经传无文杜氏直以意为説耳
　　存疑郑氏康成曰钟鼔者天子诸侯备用之大夫士鼓而已盖建于阼阶之西南鼔
　　案九夏谓之金奏以其有钟也何独于陔夏而无之无钟则不成为夏注谓大夫士有鼔无钟非也钟磬县于阼阶之西则鼔当建于西阶之东矣説见下记
　　主人送于门外再拜
　　正义郑氏康成曰门东西面拜也宾不荅拜　敖氏继公曰再拜送宾也不拜送介杀于初宾主人以下当屦而后出经文畧也　马氏晞孟曰説屦升坐脩爵无数宜其醉矣而賔出主人拜送如礼盖自始至终皆有节文此之谓安燕而不乱也
　　右宾出
　　宾若有遵者诸公大夫则旣一人举觯乃入【遵将氲反】正义郑氏康成曰不干主人正礼也【贾疏正礼谓主宾献酌】遵者诸公大夫也谓之宾者同从外来耳大国有孤四命谓之公【贾疏周官典命文】　敖氏继公曰此谓遵先俟于门外以一人既举觯为入之节诸者不定之辞大夫兼卿言也主人于遵者亦使人告之公大夫若皆来则同时入其入之节在一人举觯之后于众工未入之前乃于是言之者以其或有或无或来或否不定故也大国有孤其官或与天子之三公同名晋有大师大傅亦可见矣
　　案若有遵者上云宾以其在宾党也则主人亦使人豫戒之可见矣不召而来自无此理详见乡射礼存异郑氏康成曰孤一人言诸者容牧有三监【贾疏王制云天子使其大夫为三监监于方伯之国国三人彼是殷法故云容言容有异代之法】
　　案注以公为大国之孤是也以经言诸因有三监之説而周无此法后人又或以寄公者当之説益濶矣统公卿大夫而言则诸者非一之称也抑古之从大夫者虽已老不废朝谒孔子吉月朝服而朝是也若然则大国之孤容有老于乡者而与此礼亦事之所时有縁此而多生曲説不己末乎
　　席于宾东公三重大夫再重【重直容反】
　　正义郑氏康成曰席此二者于宾东尊之不与乡人齿也　贾氏公彦曰宾在户牖之闲酒尊又在户东席此二者又在酒尊之东云宾东者但继宾而言耳三重再重犹言三领二领也　敖氏继公曰席于宾东尊之不与正宾齿亦不加尊于其正宾也贵贵尊贤尚齿三者之义竝行而不悖于斯见之矣礼再命则不齿于乡里若爵为大夫虽非再命犹不齿也三重再重皆蒲筵缁布纯也上下之席同物故不言加此重席亦兼卷而设之公三重大夫再重者以大夫宜异于士而公宜异于大夫也
　　案党正之饮再命齿于父族则有席于宾西者矣此宾贤能凡遵者皆席于东故曰宾东明不与賔齿与党正之饮异也
　　公如大夫入主人降宾介降众宾皆降复初位主人迎揖让升公升如宾礼辞一席使一人去之【去起吕反下同】正义敖氏继公曰入谓入门左也主人迎遵者宾以下皆降其意与上同迎不拜者别于宾介亦以其在门内也迎于门内而拜降等者之礼也公于主人为逾等乃后升者非正宾也升阶正法客尊则先升如宾礼如其献礼也辞一席不敢当也诸侯之加席与其下席而二此席虽非加而数则过于二故辞之而主人亦许而彻之也遵者辞席之节见乡射礼　贾氏公彦曰宾厌介此公与大夫同入亦厌大夫位西阶下东面位　郑氏康成曰主人迎之于门内也辞一席谦自同于大夫
　　案公与大夫或兼有或只有其一故曰如不定之辞也
　　大夫则如介礼有诸公则辞加席委于席端主人不彻无诸公则大夫辞加席主人对不去加席
　　正义郑氏康成曰加席上席也大夫席再重【贾疏此三重再重皆一种故云上席明无异也】　敖氏继公曰如介礼亦如其献礼耳若其酢则主人于公大夫一也乡射礼大夫之酢其仪与此介同诸公虽尊礼宜如之所以辟正賔也委卷而置之也席端席北端也不彻不使人彻之也主人对不许其辞也不去亦谓不使人去之也大夫辞加席谦也有诸公则大夫自委其加席者公惟再重已宜辟之主人不彻明其有为而为之非正礼无诸公则不去者士亦一重异爵者不可以无别也无诸公则大夫之席在尊东南面有诸公则席在主人之北西面云辞加席委于席端则是凡辞席者皆近席为之也此重席乃云加席者但取其在上故尔非谓此席即加席也凡加席与其下席异物而长半之重席则否
