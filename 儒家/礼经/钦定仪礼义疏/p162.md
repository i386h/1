<!-- { "loadSidebar": true } -->
　　祝迎尸一人衰绖奉篚哭从尸【衰七回反奉芳勇反】
　　正义郑氏康成曰尸主也孝子之祭不见亲之形象心无所系立尸而主意焉一人主人兄弟【贾疏主人哭出复位无从尸之礼又衰绖非疏远故知是主人兄弟也】檀弓曰既封而祝宿虞尸【贾疏引此以证虞祭有尸之事】　程子曰古人祭祀用尸极有深意盖人之魂魄旣散孝子求神而祭无主则不依无尸则不飨魂气必求其类而依之人与人既为类骨肉又为一家之类已与尸各已洁齐至诚相通以此求神宜其飨之后世不知此直以尊卑之势遂不肯行耳　敖氏继公曰云衰绖眀其为主人兄弟且不易服也祝出迎尸而主人不降亦变于吉
　　案吉祭有肵俎主人之所亲设也虞未可以吉故不用肵俎以篚代之而次于主人者奉以从尸亦放吉祭为之而又以别于吉也如主人无亲昆弟则以子若昆弟之子为之又无则大功以下
　　尸入门丈夫踊妇人踊
　　正义郑氏康成曰踊不同文者有先后也【贾疏主人在西序东面众足弟西阶下亦东面妇人堂上当东序西面见尸有先后故踊有先后】尸入主人不降者丧事主哀不主敬【贾疏特牲少牢尸入主人皆降立于阼阶东敬尸也故此不降为主哀】　敖氏继公曰此妇人踊惟继丈夫之后不以尸行为节
　　淳尸盥宗人授巾【淳章伦反】
　　正义郑氏康成曰淳沃也沃尸盥者宾执事者也【贾疏上文宾与宗人皆在执事中既宗人授巾明沃盥者宾执事也】　敖氏继公曰亦于入门左之位为之
　　案上云匜水错于槃中在西阶之南尸入门先西行折而北行当西阶北面盥宗人取巾于执巾者而授之既则宗人受之面位见记
　　尸及阶祝延尸
　　正义郑氏康成曰延进也告之以升【贾疏特牲注云在后诏侑曰延又少牢注云由后诏相之曰延然则延者皆在后也记云尸谡祝前乡尸又曰降阶还及门如出戸以此言之降则在尸前也故礼器云诏侑无方】　敖氏继公曰觐礼云摈者延之曰升
　　案宗祝辨乎宗庙之礼故后尸
　　尸升宗人诏踊如初
　　正义郑氏康成曰言诏踊如初则凡踊宗人诏之【贾疏上无宗人诏踊之事以此云如初明前踊幷明下文踊皆宗人诏之故注云凡也】　敖氏继公曰如初如其丈夫先妇人后也下文放此
　　存疑敖氏继公曰至是乃云宗人诏踊明尸入门而踊者非宗人诏之也
　　案宗人非一俱在西阶前北面尸入门时一宗人诏踊又一宗人授巾其诏踊者立如故也踊三者三宗人自皆诏之经文前后互见者多有敖説似泥
　　尸入户踊如初哭止
　　正义郑氏康成曰哭止尊尸也　敖氏继公曰将有事也
　　妇人入于房
　　正义敖氏继公曰祭礼妇人当在房中前此在堂者以其有尸入之哭也哭止入于房及尸谡则又复位而哭也
　　右尸入
　　主人及祝拜妥尸尸拜遂坐【妥吐火反】
　　正义郑氏康成曰妥安坐也【贾疏尔雅云妥安坐也尸即至尊之坐或不自安则以拜安之】　敖氏继公曰此皆变于其吉祭也士之吉祭尸既坐主人乃拜妥尸祝不拜
　　案尸入室即坐而卒祭周人之礼也主人拜以妥之若惟恐其不妥者然非必尸有不安之意待拜而后安也记云尸坐不说屦祭事严也
　　从者错篚于尸左席上立于其北【从才用反下从者并同】
　　正义贾氏公彦曰此篚象特牲肵俎以拟盛尸之馔郑氏康成曰北席北也　敖氏继公曰立俟其祭
　　之毕也
　　尸取奠左执之取菹擩于醢祭于豆闲【擩如员反又如悦反一作防】正义敖氏继公曰右手取奠予左手执之为右手将有事也下祭之类此者皆于豆闲特于是见之耳
　　祝命佐食堕祭【堕呼规反】
　　正义郑氏康成曰下祭曰堕堕之犹言堕下也周官曰既祭则藏其堕谓此也【贾疏凡祭皆手举之乡下祭之故云下祭曰堕藏其堕春官守祧职文】今文堕为绥特牲少牢或为羞失古正矣【贾疏二字皆非堕下之义】齐鲁之闲谓祭为堕
　　案敖氏以堕为绥绥为授字之误盖未必然说见特牲礼
　　佐食取黍稷肺祭授尸尸祭之祭奠祝祝主人拜如初尸尝醴奠之【下祝之又反】
　　正义贾氏公彦曰迎尸后祝辞即下记飨辞云哀子某圭为而哀荐之飨注云飨辞劝强尸之辞也　郑氏康成曰如初亦祝祝卒乃再拜稽首　敖氏继公曰此拜为祝祝也故尸不答拜凡祝祝之辞皆告于神者尝醴奠之复于故处尝与啐之异同未闻案疏祝尸之辞即飨神之辞也经一飨二祝皆当有辞而记惟有二意者取飨神之辞而再释于尸与
　　佐食举肺脊授尸尸受振祭哜之左手执之【哜才计反】正义郑氏康成曰右手将有事也【贾疏下文祭铏尝铏是也】　敖氏继公曰于此举之明其不在举数中也下篇意亦类此
　　案礼成于三故牲体三举下文干胳肩是也脊与肺同举而在迩敦之前故不在举数此举肺当两手絶之以祭尸不尔者佐食絶之以授尸故也
　　通论贾氏公彦曰案特牲祝命迩敦佐食迩黍稷于席上举肺脊授尸尸受振祭哜之彼举肺脊在迩敦后此举肺脊在迩敦前者彼吉祭吉凶相变故也存疑郑氏康成曰尸食之时亦奠肺脊于豆【贾疏特牲尸实举于菹豆】
　　祝命佐食迩敦佐食举黍错于席上
　　正义郑氏康成曰迩近也　敖氏继公曰士之吉祭并迩黍稷此亦其异者
　　案黍稷并设之敦必偶也侧迩之丧食略也
　　尸祭铏尝铏
　　正义郑氏康成曰右手也少牢曰以柶祭羊铏遂以祭豕铏尝羊铏【贾疏引此者证尝铏时亦用柶下记云铏芼用苦若薇夏用葵冬用荁有柶是也】
　　案虞祭用特豕则祭铏尝铏有豕铏无羊铏
　　泰羹湇自门入设于铏南胾四豆设于左【湇去及反胾侧吏反】正义郑氏康成曰博异味也湇肉汁也胾切肉也贾氏公彦曰前云祝奠觯于铏南此又云设于铏南者以泰羹湇未设故觯继铏而言之其实铏南觯北留空处以待泰羹湇也胾设于左正豆之北也　敖氏继公曰泰羹豕肉之汁也设于右亦因食生之礼又以别于吉祭也左醢北也庶羞惟用胾亦变于吉案菜羹铏之正泰羹其加也菹醢二豆豆之正胾四豆其加也有正有加祭礼也泰羹湇自门入爨在门外新自爨来欲其热也内则云羹齐视夏时设于左不言所上四豆一物也
　　尸饭播余于篚【饭父返反下同注古文播为半】
　　正义郑氏康成曰不反余也古者饭用手吉时播余于会【贾疏曲礼云毋搏饭又云饭黍毋以箸故知古者饭用手也】　敖氏继公曰于尸之初饭即言播余是每饭皆然也惟饭而已不食举未忍同于吉也虽不食举犹左执之
　　案饭谓食一口也少牢注云小数曰饭少仪小饭而亟之虽童子之礼盖成人皆然每饭皆小防噎也取诸敦者差多入于口者差少则毎饭皆有余矣不可反于敦又不可弃于席故播于篚以篚本以盛余馔者也
　　三饭佐食举干尸受振祭哜之实于篚
　　正义郑氏康成曰干长胁也　敖氏继公曰尸既哜而佐食受之实于篚举干不云授尸省文亦以尸受见之也
　　存异郑氏康成曰饭闲啗肉安食气
　　案经无食举之文凡佐食所举者尸特哜之而已未尝食之也注谓啗肉非也曾是丧祭而尸啗肉乎
　　又三饭举胳祭如初【胳音格】
　　正义敖氏继公曰不言佐食又不言尸受文又省初谓振祭哜之下放此
　　佐食举鱼腊实于篚
　　正义郑氏康成曰尸不受鱼腊以丧不备味【贾疏佐食举鱼腊不云尸受明尸不受鱼腊也特牲三举鱼腊尸皆振祭哜之此鱼腊实于篚尸不哜故云丧不备味也】敖氏继公曰鱼腊一鱼及腊胳也于前后二举不
　　举鱼腊此节举之又不以授尸以其不在三举之数故略之亦丧祭异也必于此节举之者所以见前后宜举而不举之意也
　　又三饭举肩祭如初
　　正义郑氏康成曰后举肩者贵要成也【贾疏祭统云周人贵肩】通论敖氏继公曰此三举牲之体骨始于胁终于肩先贱而后贵也于前后体惟以肩骼者后体则举其下前体则举其上亦宜尔
　　举鱼腊俎俎释三个
　　正义郑氏康成曰释犹遗也个犹枚也此腊亦七体如其牲也【贾疏下记牲有七体此腊亦不过于牲体故云如其牲特牲十一体腊如牲骨亦十一体与此不同吉礼异故也】　贾氏公彦曰俎释三个不言牲体者下记云羹饪升左肩臂臑肫骼脊胁七体此佐食初举脊次举干又举骼终举肩举四体惟有臂肫臑三者佐食于豕俎即当释此三个故直举鱼腊而已又特牲释三个注云谓改馔于西北隅遗之此亦为改馔也　敖氏继公曰佐食于鱼亦举其五腊又举其三每俎各释三个腊体之在俎者亦臂臑肫也必释之者俎未即彻则不宜空之此腊亦体五骨二如其牲
　　案此举者举而实之于篚也吉祭实于肵俎以归尸此亦当以归尸也腊如其牲则所举亦脊胳肩与初举之干为四明矣
　　尸卒食佐食受肺脊实于篚反黍如初设
　　正义郑氏康成曰九饭而已士礼也【贾疏少牢十一饭诸侯十三饭天子十五饭故九饭士礼也】篚犹吉祭之有肵俎【贾疏特牲少牢尸举牲体振祭哜之皆加于肵俎此尸举牲体振祭哜之皆实于篚故云篚犹吉祭之有肵俎也】　贾氏公彦曰上设黍稷在俎南西黍东稷又佐食举黍错于席上此尸卒食故反黍于本处如初设　敖氏继公曰尸九饭乃卒食虽与吉祭之数同然其闲无告饱拜侑之事亦丧质威仪少也云受肺脊则尸向者未尝奠于豆眀矣是亦变于其吉祭者也
　　案尸不告饱丧食不饱也主人与祝不侑丧祭不敢以饱为劝也尸九饭案节饭之备数而已故每食播余亦见其下咽者少也
　　右尸食
　　主人洗废爵酌酒酳尸尸拜受爵主人北面答拜尸祭酒尝之【注古文酳作酌】
　　正义郑氏康成曰爵无足曰废爵【贾疏下文主妇洗足爵注云爵有足轻者饰也则主人丧重爵无足可知凡诸言废者皆是无足废敦之类是也】酳安食也主人北面以酳酢变吉也【贾疏特牲少牢尸拜受主人西面拜送与此北面异故云变吉也】凡异者皆变吉【贾疏特牲主人拜送此云主人答拜特牲尸卒角祝受尸角曰送爵此不云送爵特牲哜肝讫加于菹豆此哜肝讫加于俎皆是异于吉时故云凡异者皆变吉】敖氏继公曰北面盖于户西北面答拜
　　案云酌酒者以初酌而奠者醴故此须言酒以别之也废爵足爵繶爵三献之差也三者皆异于吉祭而无饰与稍有饰则有闲矣云答拜者明尸先拜也酳亦有继续之义谓先进食而继饮之以酒也士昏礼详之
　　宾长以肝从实于俎缩右盐【长知丈反】
　　正义郑氏康成曰缩从也缩实肝炙于俎也丧祭进柢【贾疏柢本也谓肝之本头进之乡尸】右盐于俎近北便尸取之也【贾疏据执俎之人西面乡尸南为左畔有肝北为右畔有盐尸东面以右手取肝于俎之右畔而擩盐于其左畔故云便尸取之也】缩执俎言右盐则肝盐并也【贾疏俎既缩执则狭肝盐不容相远右盐左肝故云并也】　敖氏继公曰实于俎缩右盐言肝盐在俎之法尔非谓此时方实之也盐与俎于执者皆为右
　　案此即羞俎在内西塾上者也从者从于献也有正俎矣又有从俎者见其殷勤无己之意亦祭礼如此也宾长即三献之宾也初献而宾长助执事者主人尊也
　　尸左执爵右取肝擩盐振祭哜之加于俎宾降反俎于西塾复位
