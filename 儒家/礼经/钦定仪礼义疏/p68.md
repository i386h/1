<!-- { "loadSidebar": true } -->
　　案燕礼纳羣臣与辞宾下拜皆小臣此纳羣臣以小臣师而辞宾下拜则以小臣正盖正与师分司其事也燕礼祝史同班此不着祝位者统于大史也其又在小史之西与祝史之职掌相联故下经云祝史亦就其位而荐之服不主获大史主释获服不之位近于大侯而大史乃在干侯东北者大史事未至届时乃之所设中之西东面而俟也燕礼在东堂下者惟小臣师此则又有从者据司士职文有大仆从者注谓小臣祭仆御仆隶仆则此亦谓祭仆以下与
　　公降立于阼阶之东南南乡小臣师诏揖诸公卿大夫诸公卿大夫西面北上揖大夫大夫皆少进【上两大夫皆衍文】正义敖氏继公曰阼阶东南盖于鑮南也燕礼言尔此言揖亦互文也　郑氏康成曰诏告也变尔言揖亦以其入庭深也【贾疏燕礼言尔以其近门去君逺此入庭深揖之而已】上言大夫误衍耳【贾疏大夫与公卿异下别言大夫明上误衍　敖氏继公曰上言大夫次言大夫皆衍文】
　　案小卿盖与大夫同位亦少进但在大夫之东耳存疑陈氏祥道曰射人掌国之三公孤卿大夫之位三公北面孤东面卿大夫西面诸侯在朝则皆北面盖大射宾射燕射之位一也　又曰司服王祀先公飨射则鷩冕疏曰王飨食在庙故鷩冕大射在西郊虞庠亦鷩冕燕射在寝则朝服宾射在朝则皮弁服然王朝服亦皮弁也诗以侧弁之俄刺幽王饮酒无度此燕射用皮弁之证也
　　案古者天子诸侯各有三朝外朝治朝皆无射法惟燕射则于燕朝其在国而宾射宜亦于燕朝若大射则先儒以为于射宫理或然与此礼之位悉同燕礼故陈氏谓三射同位然若两君相宾而射则公当迎宾于大门外三揖三让而升堂公自为主人亲献之畧与乡射相似而堂上则无公卿大夫遵者之位与此不甚同也至射人所掌三公孤卿大夫之位则路门外治朝之朝位朝无射法此亦非射位牵合言之经义滋矣其诸侯之射服惟燕射朝服记人言之若大射宾射则无文以天子大射与享先公同鷩冕者决之则诸侯大射亦当冕服以聘礼宾及公皆皮弁者决之则诸侯宾射或亦皮弁服与卿大夫与君同服冕弁君服冕士则服爵弁也
　　右即位
　　大射正摈
　　正义郑氏康成曰大射正射人之长【贾疏大射正对射人为长若小臣正对小臣师亦为长】　敖氏继公曰此大射正亦射人也乃异其称者别于下文为司射者耳
　　案周官射人以下大夫为大上士次之诸侯之官降等则大射正其上士与
　　摈者请宾公曰命某为宾摈者命宾宾少进礼辞反命又命之宾再拜稽首受命摈者反命宾出立于门外北面
　　正义杨氏复曰大射正摈故请宾以后皆言摈者案饮射戒宾惟曰许燕则曰许诺此乃曰受命臣礼射重于燕弥恭之辞也
　　公揖卿大夫升就席小臣自阼阶下北面请执幂者与羞膳者
　　正义郑氏康成曰请士可使执君两甒之幂及羞庻羞于君者方圜壶献无幂【贾疏方圜壶臣尊献获者尊皆无幂】
　　乃命执幂者执幂者升自西阶立于尊南北面东上膳宰请羞于诸公卿者
　　右命宾及执事者
　　摈者纳宾宾及庭公降一等揖宾宾辟公升即席【辟音避】正义贾氏公彦曰此言宾辟燕礼不言文畧也　敖氏继公曰凡受公礼者皆辟经不尽见之
　　奏肆夏
　　正义敖氏继公曰此为宾奏之当作西方之县也周官言九夏次曰肆夏春秋传言肆夏之三曰肆夏繁遏渠穆叔聘晋晋侯享之金奏肆夏之三穆叔曰三夏天子所以享元侯也使臣不敢与闻此惟奏肆夏而不及繁遏渠其辟天子之礼与　孔氏颖逹曰此礼以臣为宾故及庭始金奏若邻国君来入门即金奏也
　　案左传以肆夏为天子享元侯之乐而燕礼记乃曰若以乐纳宾则宾及庭奏肆夏此大射与之同而皆不为僭则敖氏以奏三与奏一为区分者谅矣抑天子于宾出入皆奏此则惟奏于入时而出则奏陔亦降于天子者也据周官奏九夏者钟师也令奏三夏者大司乐也诸侯无大司乐其乐正令之而钟人奏之与
　　通论贾氏公彦曰大司乐职王出入则令奏王夏尸出入则令奏肆夏牲出入则令奏昭夏下云大飨不入牲其他皆如祭祀不入牲不奏昭夏也其他谓王出入宾客出入亦奏王夏肆夏以此言之王用肆夏以飨诸侯燕时纳賔亦奏之此纳宾乐故诸侯皆得用
　　存异郑氏康成曰吕叔玉曰肆夏时迈也时迈者太平廵守祭山川之乐歌其诗曰明昭有周式序在位又曰我求懿徳肆于时夏奏此以延宾其着宣王徳劝贤与
　　辨正刘氏敞曰九夏乃有声而无辞者也左传于文王之三云工歌于肆夏之三云金奏则夏非颂明矣右宾入
　　宾升自西阶主人从之宾右北面至再拜宾答再拜正义郑氏康成曰主人宰夫也
　　案燕礼云主人亦升自西阶明代主不敢由阼也此礼云主人从之明代主不敢先升也辞互见而义实相备
　　右拜至
　　主人降洗洗南西北面宾降阶西东面主人辞降宾对主人北面盥坐取觚洗宾少进辞洗主人坐奠觚于篚兴对宾反位主人卒洗宾揖升主人升
　　正义郑氏康成曰宾每先升
　　宾拜洗主人宾右奠觚答拜降盥宾降主人辞降宾对卒盥宾揖升主人升坐取觚执幂者举幂主人酌膳执幂者盖幂酌者加勺又反之
　　正义敖氏继公曰举幂之仪当与盖幂者相类盖主人取觚适尊所执幂者则进而发其幂之反者主人取勺执幂者乃举幂也又反之亦执幂者也　郑氏康成曰反之覆勺
　　筵前献宾宾西阶上拜受爵于筵前反位主人宾右拜送爵
　　正义郑氏康成曰宾既拜于筵前受爵退复位【贾疏云于筵前受爵者恐读者以拜下读为句】
　　宰胥荐脯醢
　　正义郑氏康成曰宰胥宰官之吏也不使膳宰荐不主于饮酒变于燕　敖氏继公曰宰胥宰之属也荐宾者与公同亦盛之
　　案燕礼荐公以士荐宾以膳宰荐主人以胥胥即宰胥是宰胥卑于膳宰矣射礼重于燕乃荐宾与公俱用卑者岂射礼执事者多恐不敷于用故与抑宰胥亦有以士为之者与
　　宾升筵庻子设折俎
　　正义敖氏继公曰庻子亦见燕礼　郑氏康成曰不使膳宰设俎为射变于燕
　　案下经彻公俎者曰庻子正则此设公俎者当亦庻子正为之然则设荐之宰胥其亦有等差与
　　宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜乐阕【阕曲雪反】
　　案自宾及庭奏肆夏至是而乐乃阕也此时歌工犹未入也足以明金奏之非歌章矣
　　通论贾氏公彦曰此是宾啐酒节即乐阕燕礼记云宾及庭奏肆夏宾拜酒主人答拜而乐阕亦据啐酒时案郊特牲宾入大门而奏肆夏又曰卒爵而乐阕与此不同彼谓朝聘之宾此燕已臣子法
　　宾西阶上北面坐卒爵兴坐奠爵拜执爵兴主人答拜案燕礼无执爵兴之文此详之
　　右主人献宾
　　宾以虗爵降主人降宾洗南西北面坐奠觚少进辞降主人西阶西东面少进对
　　正义敖氏继公曰西阶西非主人堂下之正位以从降暂立于此耳主人既对不言反位亦文省
　　案燕礼宾不言西北面主人不言西阶西此详之宾必西北面者以主人在西阶西宜乡之也
　　宾坐取觚奠于篚下盥洗主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵
　　正义郑氏康成曰宾南面授爵乃于左拜凡授爵乡所受者【贾疏乡饮射献酢酬皆然故云凡】
　　主人坐祭不啐酒不拜酒
　　正义郑氏康成曰燕礼曰不拜酒不告防
　　遂卒爵兴坐奠爵拜执爵兴宾答拜主人不崇酒以虗爵降奠于篚
　　正义郑氏康成曰不崇酒辟正主也
　　宾降立于西阶西东面
　　案燕礼不言东面此详之　又案西阶西者宾降阶之正位也宰夫为献主不可由阼故其降阶亦立于是东西之节主人与宾同若南北之节则主人当在宾之南
　　摈者以命升宾宾升立于西序东面
　　正义郑氏康成曰命公命也
　　案燕礼不言以命此详之西序燕礼作序内亦互文也
　　右宾酢主人
　　主人盥洗象觚升酌膳东北面献于公
　　正义贾氏公彦曰燕礼云实之此云酌
　　公拜受爵乃奏肆夏
　　正义郑氏康成曰言乃者其节异于宾【贾疏宾及庭奏此受爵乃奏是其异】　敖氏继公曰此奏肆夏当以东方之县通论孔氏颖达曰此礼以臣为主人而献君若两君相见则宾献主君而金奏作也
　　案宾及庭而奏为宾至奏也至宾受爵奏犹未阕则亦为献宾奏也然献宾之奏实从及庭之时而已奏矣此献公则受爵而后奏故曰乃奏
　　主人降自西阶阼阶下北面拜送爵宰胥荐脯醢由左房庻子设折俎升自西阶
　　正义敖氏继公曰凡堂上之荐皆由左房特于君见之耳　郑氏康成曰乡射记曰主人俎脊胁臂肺存疑李氏如圭曰燕礼宾之荐俎皆使膳宰公之荐俎使士异人此宾与公之荐俎同人
　　案下经云庻子正彻公俎故敖氏以此之设者亦为其正是也若然则公俎与宾俎虽并云庻子而不得谓同人矣公俎当脊胁肩肺与乡射主人之俎小异
　　公祭如宾礼庻子赞授肺
　　案燕礼赞授肺以膳宰者膳宰设之也此庻子设故庻子赞膳宰之赞授肺敖氏以为既设俎则少退东面而俟既赞授肺乃降此亦当然
　　不拜酒立卒爵坐奠爵拜执爵兴主人答拜乐阕案为献宾奏则阕于拜酒时为献公奏则阕于卒爵后者尊卑之差亦以初奏时先后不同故也
　　升受爵降奠于篚
　　正义敖氏继公曰篚膳篚也
　　案燕礼奠于膳篚
　　右主人献公
　　更爵洗升酌散以降酢于阼阶下北面坐奠爵再拜稽首公答拜【注古文更为受散当依敖作膳】
　　正义敖氏继公曰此亦当酌膳云散误也燕礼曰公答再拜此省文也下不言者皆如之
　　主人坐祭遂卒爵兴坐奠爵再拜稽首公答拜主人奠爵于篚
　　案燕礼不言兴坐奠爵此详之
　　右主人自酢
　　主人盥洗升媵觚于宾酌散西阶上坐奠爵拜宾西阶上北面答拜主人坐祭遂饮宾辞卒爵兴坐奠爵拜执爵兴宾答拜【媵异证反注古文媵皆作腾觚当从敖作觯】
　　正义敖氏继公曰此觚亦当作觯
　　案燕礼卒爵下不言兴坐奠爵拜下不言执爵兴此详之
　　主人降洗宾降主人辞降宾辞洗卒洗宾揖升不拜洗主人酌膳宾西阶上拜受爵于筵前反位主人拜送爵宾升席坐祭酒遂奠于荐东主人降复位宾降筵西东南面立
　　右主人酬宾
　　小臣自阼阶下请媵爵者公命长小臣作下大夫二人媵爵【长知丈反】
　　正义贾氏公彦曰取下大夫尊卑处中者
　　媵爵者阼阶下皆北面再拜稽首公答拜媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【注古文曰降造阼阶下】
　　案言降适阼阶下谓既降自西阶乃东行而适阼阶下也燕礼不言适此详之
