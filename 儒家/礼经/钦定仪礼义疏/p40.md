<!-- { "loadSidebar": true } -->
　　案此礼但重席耳而曰加席者以其有加于宾主之席也公三重席正也必辞一席者不欲有加于大夫也注谓谦自同于大夫是也公辞之而主人即去之者以虽去一席犹异于己之一重也大夫有诸公则辞加席者以公既辞一席则不可以同于公也敖氏谓公惟再重巳宜辟之是也主人不彻而聼其自委者以彻之即同于己之一重也无诸公而大夫犹辞加席者不欲有加于宾也乡射注谓谦不以己尊加贤者是也主人对而不去之者大夫再重席正也敖氏谓士亦一重不可以无别是也
　　通论贾氏公彦曰公食大夫礼宰夫设筵加席几又记云司宫具几与蒲筵常缁布纯加萑席寻帛纯又上大夫蒲筵加萑席其纯皆如下大夫纯彼礼异国之客有别席也燕礼司宫筵宾于户西东上无加席大射司宫设宾席于户西南面有加席
　　右遵者之礼
　　案遵者献酢之节详于乡射礼此不具者射义云卿大夫之射也必先行乡饮酒之礼二礼本同可互攷也
　　明日宾郷服以拜赐【注今文曰賔服郷服　朱子曰古经文无上服字今有之衍文也】正义郑氏康成曰乡服昨日饮酒之朝服也【贾疏知是朝服者下记云朝服而谋宾介】拜赐拜恩恵　敖氏继公曰乡服乡饮酒之服卽朝服也变朝言乡见其与昨日同也拜赐拜谢其饮已之赐也介不拜赐者礼主于宾也凡拜赐者例不见
　　主人如賔服以拜辱
　　正义郑氏康成曰拜賔复自屈辱也乡射礼曰宾朝服以拜赐于门外主人不见如宾服遂从之拜辱于门外乃退　敖氏继公曰辱拜赐之辱也主人徃拜賔辱者敌也凡尊卑不敌则不答拜赐之礼
　　右拜赐拜辱
　　主人释服【注古文释作舍】
　　正义郑氏康成曰释朝服更服端也
　　案释服而息司正则息司正所服者必端也息司正宜降于正礼一等则正行乡饮时朝服无疑矣唯其然故前而谋宾介后而拜赐拜辱皆一同于正行礼之朝服也下记云乡朝服而谋宾介以经未着所服故记之不别言饮酒之何服则朝服之不改也决矣或疑未仕者不应朝服夫士始冠即备端皮弁爵弁三服矣朝服在端之上皮弁之下亦士礼服之常也特牲祭者皆朝服岂必皆已仕者乎
　　乃息司正
　　正义郑氏康成曰息劳也劳赐昨日赞执事者独云司正司正庭长也　敖氏继公曰息疑即燕之异名考工记梓人职曰张兽侯则王以息燕是也此礼亦于学宫行之必息司正者以昨日劳之而待之之礼又杀于宾党故也
　　无介不杀【杀如字】
　　正义郑氏康成曰劳礼略也司正为宾不杀则无俎敖氏继公曰皆贬于饮酒
　　荐脯醢羞唯所有徴唯所欲以告于先生君子可也正义郑氏康成曰徴召也告请也先生不以筋力为礼于是可以来君子国中有盛徳者可者召不召唯所欲　敖氏继公曰亦使人告之唯言告是不请矣不请则不速可知皆异于宾也先生君子若与其位盖如遵先生説见士冠礼君子国中有徳有爵者也案既言徴唯所欲又曰以告于先生君子可也者先生君子未有不欲徴之者徒以此时之礼既杀于正礼疑不可以屈先生君子故明之其来其否则唯先生君子之意而已
　　宾介不与【与音预注古文与为预】
　　正义郑氏康成曰礼渎则亵　贾氏公彦曰数则渎渎则不敬故不与
　　乡乐唯欲
　　正义郑氏康成曰唯所欲作不从次也不歌鹿鸣鱼丽者辟国君也　敖氏继公曰乡乐凡国风皆是也国风为大夫士之乐小雅为诸侯之乐大雅颂为天子之乐礼盛者可以进取故乡饮酒升歌小雅也息司正礼轻故唯用其正乐耳乡射礼云一人举觯遂无算爵然则工入之节其在无算爵之时乎
　　右息司正
　　案息司正之礼乡射所载较详此从略者亦以二经可互考故也
　　记乡朝服而谋宾介
　　正义郑氏康成曰朝服冠端缁带素韠白屦　敖氏继公曰乡乡饮酒也不言饮酒省文耳孔子曰吾观于乡王制曰冠昏丧祭乡相见皆其徴也于此云乡者如燕礼记先言燕特牲记先言特牲馈食之类也谋宾介为饮酒之始故即服其服经不见所服故记明之
　　皆使能不宿戒
　　正义敖氏继公曰皆皆宾介也其下者亦存焉能谓善于礼者当日乃戒之故曰不宿戒知其能乃使之故如此　郑氏康成曰再戒为宿戒礼将有事先戒而复宿戒【贾疏士冠礼先戒宾又宿】
　　案能即贤能之能乡射记同见饮射之席于上者皆以能为选与正齿位之以年定者异自食燕之礼皆不宿戒矣饮酒之礼视燕故亦如之
　　右记宾介
　　蒲筵缁布纯【纯章允反】
　　正义郑氏康成曰筵席也纯縁也　敖氏继公曰公食大夫记蒲筵常缁布纯此不言常其度或短与右记筵
　　尊绤幂宾至彻之
　　正义郑氏康成曰绤葛也幂覆尊巾　敖氏继公曰宾至彻幂臣礼之节也士昏礼夫妇入于室赞者彻尊幂特牲礼尸即位而彻幂皆与此类
　　通论贾氏公彦曰幂为尘加设之但用不用不同者醴皆不用质也士冠礼礼子昏礼礼宾赞礼妇聘礼礼宾是也醮亦无幂从礼子也或以尊临卑亦无幂燕礼君尊有幂方圜壶则无幂昏礼尊于室内有幂尊于房户外则无幂是也乡饮酒乡射有幂者敌也若祭祀之幂幂人云以疏布幂八尊注曰天地之神尚质也以画布幂六彝注曰宗庙可以文也凡王巾皆黼诸侯无文或与王同其丧中之幂则大小敛奠用功布也士虞用絺与吉同
　　右记尊幂
　　其牲狗也亨于堂东北【亨普庚反】
　　正义敖氏继公曰用狗者用燕礼之牲也乡饮与燕类也而燕于君礼为差轻乡饮于臣礼为差重故牲不嫌其同亨煮也堂东北爨所在也就而亨焉凡学宫惟有一门故牲爨不于门外而于堂东北堂东北即东夹之东北也学宫有左右房则亦当有夹室孔氏颖逹曰犬有三种一曰守犬守御宅舎二曰田犬田猎所用三曰食犬充君子庖厨
　　存疑郑氏康成曰狗取择人堂东祖阳气所始也案春官小宗伯职毛六牲郑氏众曰司徒主牛宗伯主鸡司马主马及羊司宼主犬司空主豕是狗亦牲之一也狗不在牢数而燕与大射皆用之者以燕射轻于飨食也乡饮不可有加于燕乡射不可有加于大射其同用狗也固宜以堂东为祖阳气虽本乡饮酒义而其説终濶当以敖氏为长
　　右记牲
　　献用爵其他用觯
　　正义郑氏康成曰爵尊不亵用之贾氏公彦曰献用一升之爵酬及旅酬皆用三升之觯　敖氏继公曰其他谓酬及举觯之属也此上篚之爵三觯一下篚之觯三
　　案酢亦用爵但言献者酢统于献也
　　右记爵觯之用
　　荐脯五脡横祭于其上出自左房【脡弟郢反本亦作脡同】
　　正义郑氏康成曰脡犹膱也乡射礼曰祭半膱膱长尺有二寸房馔陈处也冠礼之馔脯醢南上曲礼曰以脯脩置者左朐右末　贾氏公彦曰此横祭于其上者于脯为横于人为缩　敖氏继公曰祭者半脡使人以为祭也云横祭则五脡者缩笾也左房东房也有左房则有右房可知
　　案此荐惟言笾不及豆乡射记详之
　　右记脯
　　俎由东壁自西阶升
　　正义郑氏康成曰亨狗既孰载之俎馔于东方　贾氏公彦曰既由东壁恐自东阶升故明之　敖氏继公曰上言亨于堂东北而不别言陈俎之处则是俎亦未离于其所也故其设时由东壁而来必言由东壁者嫌俎当自门入也云自西阶升者明宾主同也
　　宾俎脊胁肩肺主人俎脊胁臂肺介俎脊胁胳肺肺皆离皆右体进腠【胳音格腠干豆反注今文胳作骼俗本胳肺上有肫字者非】
　　正义郑氏康成曰凡牲前胫骨三肩臂臑也后胫骨二肫胳也【贾疏此如特牲少牢不取觳也　敖氏继公曰注此语不备后胫骨亦三髀肫胳也髀虽或不升然不可以为非胫骨】尊者俎尊骨卑者俎卑骨祭统曰凡为俎者以骨为上骨有贵贱凡前贵后贱离犹防也右体周所尚也腠理也进理谓前其本也　贾氏公彦曰凡觧体皆连肉骨为本故以骨名肉宾用肩尊宾也有臑肫在而介不用者盖以为大夫俎大夫虽尊不夺宾主正礼故用体卑于主宾而尊于介也若有一大夫则介用肫有二大夫则介用胳也进理与公食同是生人食法少牢进下是鬼神食法　朱子曰介俎脊胁胳肺印本胳上有肫字然释文无音防又云有臑肫而介不用明本无此字也成都石经亦误今删去　敖氏继公曰案疏云介用胳又云或有肫胳两言者据前説则胳上固无肫字攷后説则是作疏之时或本已有两言肫胳者矣盖后人妄増当时无有是正之者故二本竝行其后石经与印本但以或本为据所以皆误也肺言皆离明无切肺祭以离肺饮酒正礼也皆皆肩臂胳也凡脊胁不谓之体右体者吉礼所尚故于賔主人介用之介俎用胳者欲以臑为诸公俎肫为大夫俎也遵者若多则自三以下皆用左体若无遵者介俎犹用胳不为之变也肺在后者便其取之也凡俎横设其后皆于所为设者为右
　　右记俎所由与其实
　　以爵拜者不徒作
　　正义郑氏康成曰徒犹空也作起也言拜既爵者不徒起起必酢主人
　　坐卒爵者拜既爵立卒爵者不拜既爵
　　正义郑氏康成曰隆杀各从其宜唯工不从此礼敖氏继公曰此盖于卒爵之时见其拜不拜之意坐近于拜故当拜则坐饮不当拜则立饮也是二仪经已具之记盖言其例耳
　　案坐卒爵谓宾主人介立卒爵谓众宾以下乡饮酒义所谓隆杀之义辨也
　　凡奠者于左将举于右
　　正义郑氏康成曰于左不饮者不欲其妨【贾疏谓主人酬賔之】觯于右便也　敖氏继公曰此礼奠者一而已言凡未详此与上条惟以乡饮乡射之礼言之则可若推于他礼则有不尽然者
　　案少仪云客爵居左注云主人酬宾之觯宾不举奠于荐东又云其饮居右疏云一人举觯宾奠于荐西至旅酬以酬主人其义正与此同
　　众宾之长一人辞洗如宾礼【长知丈反】
　　正义郑氏康成曰于三人之中复差有尊者敖氏继公曰主人献众宾惟于长者一人为之洗经云取爵于西楹下降洗是也一人辞之者礼主于己也案长者一人亦当稍进南行而后东北面辞洗故曰如宾礼
　　右记行礼诸节
　　立者东面北上若有北面者则东上【东上之东当从敖作西】正义敖氏继公曰此谓在门内位之时也宾入门左位近庭南介以下又居其南众宾若多则容有北面者与东面者相继当西上云东者字误也门西北面而东上自为列者耳
　　存疑郑氏康成曰贤者众寡无常也或统于堂或统于门　贾氏公彦曰堂下立者若少则东面北上统于堂若多东面立不尽则门西北面东上统于门案主人三拜众宾众宾以次受献则北面者必与东面者相随而行西上乃顺耳若东上则前行者居后后行者反居前盖不可矣特牲礼公有司门西北面东上不与众宾相随行也
　　右记众宾立位
　　乐正与立者皆荐以齿【与音预】
　　正义郑氏康成曰谓其饮之次也不言饮而言荐以荐明饮也既饮皆荐于其位乐正位西阶东北面敖氏继公曰乐正乃公有司非宾党也又不立于西方嫌其礼异故明之
　　存疑郑氏康成曰尊乐正同于宾党
　　案乐正既不序于工故以齿于乡人未必为尊之也右记乐正荐节
　　凡举爵三作而不徒爵
　　正义郑氏康成曰谓献賔献大夫献工皆有荐【敖氏继公曰献宾谓宾介及众宾献工兼笙者】
　　右记不徒爵
　　乐作大夫不入
