<!-- { "loadSidebar": true } -->
　　正义郑氏康成曰执纼牵之东面致命无束帛畧之士介西面拜迎　敖氏继公曰使宰夫亦以其爵也宰夫致之故朝服士之朝服与卿大夫之弁服其差相似也致之谓致其礼也亦以君命下文皆以是推之
　　士介朝服北面再拜稽首受
　　正义郑氏康成曰于牢东拜自牢后适宰夫右受【贾疏明在宰夫东南从牢后适宰夫至宰夫之后受取牛也知然者前君使士受私觌之马适其右受知此亦在右受也】由前东面受从者【贾疏由宰夫之前东面受从者】　敖氏继公曰士介出门左西面拜迎北面听命宰夫东面致命士介还少退再拜稽首适宰夫右受也不言宰夫退士介拜送者畧之也　贾氏公彦曰君使士受私觌由马前此由牢后不同者牛畜扰驯与马有异案马之踶蹋在后故由前辟其后也牛之抵触在前故由后辟其前也疏意得之而辞尚未逹
　　无傧【傧旧作摈李氏如圭曰当作傧监本已改正今从之下无傧同】
　　正义敖氏继公曰无傧者贱也大夫以上乃有傧礼必着之者嫌受国君之赐皆当傧也　郑氏康成曰明日众介亦各如其受之服从賔拜于朝
　　右饩士介
　　賔朝服问卿
　　正义郑氏康成曰不皮弁别于主君【贾防上文聘享私觌皆皮弁】卿每国三人【贾疏言此见三卿皆以币问之】
　　案此在归饔之明日记云聘日致饔明日问大夫
　　卿受于祖庙
　　正义郑氏康成曰重賔礼也祖王父也　敖氏继公曰于祖庙亦尊国君之礼也　贾氏公彦曰卿受而不辞以前賔请有事于大夫君礼辞许是以不敢辞故记云大夫不敢辞
　　存疑贾氏公彦曰大夫三庙有别子者立太祖庙非别子者立曽祖庙今不受于太祖及曽祖庙者以天子受于文王庙诸侯受于太祖庙大夫下君则受于王父庙
　　案常礼行于祢庙此受之于祖庙尊之也意天子之聘使有问卿者则当受之于太祖庙与天子受于文王庙诸侯受于太祖庙经记无文未可援之遂以此为卿大夫下君之义也
　　下大夫摈
　　正义敖氏继公曰下大夫摈公使为之也必使下大夫者欲与上介之爵相当也此公事也故重之存疑郑氏康成曰无士摈者既见于君所急见之案此以下大夫摈取其与賔爵差近所以尊賔而上介因事而同之盖推而进之也且此问卿者无士介也何士摈之有焉
　　摈者出请事大夫朝服迎于外门外再拜賔不答拜揖大夫先入每门每曲揖及庙门大夫揖入
　　存疑贾氏公彦曰大夫二门入大门东行即至庙门未及庙门而有每门者大夫三庙每庙两旁皆南北竪墙墙皆閤门假今王父庙在东则有每门每曲之事　郑氏康成曰入者省内事也既而俟于宁也案庙制已于公迎賔章言之此贾氏説亦三庙平列者也如朱子之説则太祖庙在北一昭一穆分列于南而外为都宫则入大门转而东行当有一閤门又当有都宫之门其昭庙穆庙之旁各有閤门则每门皆揖也大夫揖入入而俟于入门右之位与上文賔之待致饔者同此非宁也人君路门外之朝位则曰宁卿大夫焉有宁名乎
　　摈者请命
　　正义郑氏康成曰亦从入而出请不几筵辟君也敖氏继公曰请命亦请将其君命也不几筵者君使尊不敢设神位以临之不几筵之义有二礼太重者不设此类是也礼差轻者亦不设小聘之礼是也案不几筵之説敖氏当矣注义亦兼存之
　　庭实设四皮賔奉束帛入三揖皆行至于阶让【注古文曰三让敖本从古文】
　　正义郑氏康成曰麋鹿皮也　敖氏继公曰此三让者賔也
　　賔升一等大夫从升堂北面聼命賔东面致命大夫降阶西再拜稽首賔辞升成拜受币堂中西北面賔降出大夫降授老币
　　正义郑氏康成曰賔致命致其君命大夫于堂中央之西受币趋聘君之命　敖氏继公曰自三让至此其礼意与归饔饩同大夫于是进立于中庭西面
　　无傧
　　正义郑氏康成曰不傧賔辟君也　敖氏继公曰臣之傧虽杀于主君之醴而束帛庭实则同故不用之聘賔有傧礼者不在国无嫌
　　案敖氏谓大夫立于中庭盖据下老受币于中庭推之以东方之中庭为主人之位也
　　右问卿
　　摈者出请事賔面如觌币
　　正义郑氏康成曰面亦见也其谓之面威仪质也【贾疏觌面并文则面为质若散文面亦为觌故郑司仪注云私面私觌也又左传楚公子弃疾以乘马八匹私面郑伯】　敖氏继公曰聘使私见于主君曰觌大夫曰面盖异其称以别尊卑也然周官以私觌为私面则又通而言之与此异　贾氏公彦曰賔私觌于君用束锦乘马则此私面于卿亦同束帛乘马可知
　　賔奉币庭实从
　　正义郑氏康成曰庭实四马【贾疏以其言如觌币】
　　入门右大夫辞
　　正义郑氏康成曰见私事也虽敌賔犹谦入门右为若降等然　敖氏继公曰亦中门而入乃右也下放此入门右者欲于此北面奠币也賔与大夫爵敌乃若降等然者不敢自同于奉命之礼也大夫于中庭南面辞之大夫不出迎以面与问礼相因也凡自敌以下客礼之相因而行者惟于内俟之
　　賔遂左
　　正义敖氏继公曰大夫不俟其奠币而亲辞賔亦不果奠币而遂左此则异于降等者也于是賔少立于入门左之位以俟之
　　庭实设揖让如初大夫升一等賔从之
　　正义敖氏继公曰庭实既设于西方主人乃至入门右之位揖賔而皆行如初谓三揖三让也賔亦三辞存疑郑氏康成曰大夫至庭中旋并行【贾疏賔初入门右大夫阶下辞賔賔遂门左大夫至庭中迎賔大夫廽旋与賔揖而并行北面言如初者大夫不出门惟有庭中一揖至碑又揖再揖而已】
　　大夫西面賔称面
　　正义郑氏康成曰称举也举相见之辞以相接　敖氏继公曰称面不言东乡可知也称面者敌者之礼也亦以向者大夫辞之不得为礼于下故尔
　　大夫对北面当楣再拜受币于楹闲南面退西面立正义郑氏康成曰受币楹闲敌也賔北面授　敖氏继公曰不稽首别于聘君之命賔亦当少退賔不振币异于授主君也不言受马之仪如觌可知
　　賔当楣再拜送币降出大夫降授老币
　　右賔私面
　　摈者出请事上介特面币如觌介奉币皮二人赞正义郑氏康成曰特面者异于主君士介不从而入也君尊众介始觌不自别也【贾疏上介初觌主君之时不敢自尊别与众介同执币而入】上賔则众介皆从之【贾疏众介皆从之者上介言特面则賔问卿与私面介皆从可知】皮亦俪皮也
　　案问者君礼也面者私礼也賔于卿先问而后面公私两有之上介以下则致其私情而已故賔问则上介及士四介皆从之问面相因面亦不改也上介有面无问则特
　　入门右奠币再拜
　　正义郑氏康成曰降等也　敖氏继公曰介奠币赞者亦奠皮出
　　大夫辞摈者反币
　　正义郑氏康成曰于辞上介则出摈者反币出还于上介也　敖氏继公曰于其既拜乃辞之降于賔也反币与请受之言互见也反币者取之出请受而上介受之也不礼辞者亦别于君主人之士亦取皮从其币以出委之于门外上介既受币则赞者亦取之
　　庭实设介奉币入大夫揖让如初【注今文曰入设】
　　正义敖氏继公曰介入门左少立大夫亦进至于入门右之位揖而皆行也大夫先升当楣北面　郑氏康成曰大夫亦先升一等
　　介升大夫再拜受
　　正义敖氏继公曰云介升大夫再拜明其不称面也介于卿虽降一等然同为大夫故受于堂上亦得在楹闲也　郑氏康成曰亦于楹闲南面而受【贾疏上介是下大夫与卿小异大同明得行敌法在楹闲可知】
　　介降拜大夫降辞介升再拜送币
　　正义敖氏继公曰降拜者亦贬于卿大夫既辞则揖而先升西面介升拜于西阶上北面　郑氏康成曰介既送币降出也大夫亦降授老币
　　右上介私面
　　摈者出请众介面如觌币入门右奠币皆再拜大夫辞介逆出
　　正义敖氏继公曰于士介亦亲辞辟君也
　　摈者执上币出礼请受賔辞
　　正义敖氏继公曰惟执上币是亦不必其受之也郑氏康成曰賔亦为士介辞
　　大夫答再拜摈者执上币立于门中以相拜士介皆辟老受摈者币于中庭士三人坐取羣币以从之【相息亮反辟音避】
　　正义敖氏继公曰此士介私面之仪大约与其觌礼同惟以一入而大夫亲辞为异老受摈者币于中庭者以大夫降立于此故也
　　右众介私面
　　摈者出请事賔出大夫送于外门外再拜賔不顾正义敖氏继公曰賔亦告事毕乃出也此言賔不顾见敌者之礼也必言之者嫌其或异于尊者也礼于尊者拜或辟去而不敢当
　　摈者退大夫拜辱
　　正义郑氏康成曰拜送也　敖氏继公曰摈者从大夫出门而遂退拜辱拜其屈辱而相已也此拜亦兼二义经盖以其所主者立文也
　　案敖云二义谓拜辱兼拜送也以摈者大夫尊奉君命而来摈有不敢安之意焉
　　右賔退
　　下大夫甞使至者币及之【使师异反】
　　正义郑氏康成曰甞使至已国则以币问之也君子不忘旧【贾疏其三卿不问至已国不至已国皆以币及之上已论讫】
　　上介朝服三介问下大夫下大夫如卿受币之礼其面如賔面于卿之礼
　　正义贾氏公彦曰问下大夫使上介是各以其爵也郑氏康成曰上介三介下大夫使之礼也【贾疏下经云小】
　　【聘曰问其礼如为介三介是下大夫小聘之礼】　敖氏继公曰问下大夫异于卿者上士摈耳如賔面于卿谓如其礼庭实则用俪皮也
　　案言三介者上介问下大夫三介从焉四介减其一不敢当卿礼也不特者以问为将君命故三介从入也三介亦朝服
　　通论贾氏公彦曰据此篇大聘使卿五介小聘使大夫三介若大国之卿七介小聘使大夫五介小国之卿三介小聘使大夫一介也
　　右问下大夫甞使者
　　大夫若不见君使大夫各以其爵为之受如主人受币礼不拜【见贤遍反为于伪反】
　　正义郑氏康成曰有故也各以其爵主人卿也则使卿大夫也则使大夫不拜代受之耳不当主人礼也【贾疏拜是致敬之事不可人代之拜故直受之而已】　敖氏继公曰必使人代受者不可虚聘君之命也各以其爵者亦欲与使者之尊相当也聘君问卿使卿问大夫使大夫此受者非主人则亦无揖让之礼矣惟言不拜见其重者耳案不见谓疾病或有丧或奉使在外者皆是也云各则问与面之礼两有之矣代受而不代拜可见凡礼皆无代拜者也
　　右代受问
　　夕夫人使下大夫韦弁归礼
　　正义郑氏康成曰夕问卿之夕也【贾疏下记云聘日致饔明日问大夫夕夫人归礼是其问卿之夕也】使下大夫下君也【贾疏君归饔饩使卿】君使之云夫人者以致辞当称寡小君　敖氏继公曰次日之夕夫人乃归礼不惟不敢与君同日又且不敢同其时皆下之也使下大夫者亦下君或亦辟其于朝君之礼也亦韦弁者君与夫人之聘享其器币畧同则使者之同服亦宜也
　　堂上笾豆六设于户东西上二以并东陈
