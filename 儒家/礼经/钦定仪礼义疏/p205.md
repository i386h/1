<!-- { "loadSidebar": true } -->
　　案原图陈服器即位为一图迎賔加冠受醴见母送賔爲一图未免错杂今改陈服即位迎賔为一图三加仪繁自为一图受醴以下又为一图分二为三庶几阅者便焉　堂上两序自北而南序之南端本有賔主站立之地仪礼升堂之位皆在此要知舍此之外亦不得谓之端也原图賔立于西序端之东北盖以经不言端也若主人立于东序端之西北则其地在堂上与经东序端义不符易之　经言兄弟立于洗东兄弟众矣原图两兄弟无义可説又位于洗之东北而不在洗东今改一兄弟以槩之仍以兄北弟南存经文北上之义其位改正洗东　下经赞者洗于房中此陈服器无北洗阙也据昏礼注云北洗在北堂又云洗南北直室东隅则洗在房北阶上西当室之东隅又据昏礼记言北堂北面盥则洗盖南陈也　入大门賔主并曲而东直庙门又并曲而北凡二曲入庙賔曲而西主人曲而东直阶并曲而北亦二曲据朱子门内东入庙有閤门则入閤门揖又二庙者有都宫门入门又揖当祢庙门曲而东揖又曲而北揖则又二曲二入门也【説详聘礼图】今据一庙图之注云将曲揖则先揖后曲也杨图揖必相乡于理
　　为合从之　迎賔自大门至堂节繁而易混特准杨图大射射者升降例以墨道贯之又入庙门三揖郑注谓入门将右曲揖将北曲揖当碑揖案乡射礼云众賔皆入门左东面北上賔少进主人以賔三揖则三揖在门左少进之后不复有将左曲之揖则郑説未尽合也今从敖氏继公説入门左右少进一揖三分庭一在南揖一在北揖凡三揖【案説附经详之】

<经部,礼类,仪礼之属,钦定仪礼义疏,卷四十五 礼节图一>
　　右主人献賔图
　　案賔主人降辞及对幷盥之节经不言面位以乡饮酒礼准之则降辞及对皆賔阶前东面主人阶前西面盥时则賔在洗南北面主人则阼阶东当序西面蒲筵二其一已布于东序为冠席则房中尚有一
　　筵故合尊脯醢并载之　经三加之节賔与赞之仪甚繁初加賔筵前坐一正纚一兴一降受冠一进容一祝一坐一加冠一兴一复位一凡十赞者坐栉一设纚一卒一凡三再加并同其或言进不言容言加不言坐言复位不言兴文省耳赞者如初惟设笄不设纚卒与卒纮为异三加并如初要之賔之十节各三赞者之三节亦各三惟冠弁等则当分别言之其冠者之节则出三即筵坐三兴三适房三容二亦不可畧也　初加賔降一等执冠者升一等东面授賔注云中等相授据此则賔所降与执冠者所升二等之中似尚有一等阶为授受之地故郑以为中等相授也若然则下賔降二等当为初加授受之地賔降三等当为初加执冠者升一等之地是必降四等始下至地也乃三加注则又以降三等为至地两説互易其何所适从与但据初加疏云天子之堂九尺九等为阶诸侯宜七尺七等大夫五尺五等士三尺三等此本戴记礼器及考工记匠人文而推之者也又觐礼注云司仪为坛三成成重也三重者自下差之为三等而上有堂又觐礼经文言坛深四尺司仪注云坛三成深四尺则一尺一等疏云地一尺上有三成为三尺总四尺也合诸説言之则三等之阶本有四尺三尺之辨四尺者除堂及地自为三等盖地一尺为第一等又一尺为第二等又一尺为第三等三等之上又一尺始至堂上是所谓堂深四尺为三成也若堂阶之常制自当以考工记匠人九尺九等之説差之则士阶不过三尺而无四尺之制又阶制以一尺一等为率则士之三尺三等除堂上与地亦不过二等阶而谓之三等则仍合堂上及地言之故郑以降三等为至地也盖堂高三尺降一等则去地二尺降二等则去地一尺降三等则至地则合堂上为三等者此三尺三等必然之理也而初加注乃以为中等相授与降三等至地説自为矛盾者郑岂误以四尺三成之制强合之三尺三等之阶乎抑亦读注者之误尔案注不言受而言授所谓授者自执冠者言之也则所谓中等当亦自执冠者言之盖自降者言则自堂降一等爲第一等降二等为中等降三等至地为第三等自升者言则自地升一等为第一等升二等为中等升三等至堂为第三等今賔降一等之阶在賔为第一等在执冠者则为中等执冠者身虽在第一等以不敢重劳賔故两手奉冠就中等賔所立之阶授之所谓中等相授其义不过如此若谓中闲又有一阶为授受之地则授者于此而受者亦于此注应合授受并言之今言授不言受则所谓中等者特自执冠者言之而非又有一阶在其中可知矣但两阶相逼为地无多两人授受之闲未免过窄説经者不能无疑窃谓两人若南北相乡迓受窄或有之今授者东面受者西面中闲绰有余地可以容其授受也　经三加毕彻皮弁冠栉筵入于房则加皮弁必先去冠加爵弁必先去皮弁皮弁冠至三加后乃彻则去时暂置于席可知是席上有冠及皮弁也

<经部,礼类,仪礼之属,钦定仪礼义疏,卷四十五 礼节图一>
　　右受醴见母送賔图
　　案记言醮于客位经言筵于户西则席当在户牖之闲原图在牖前盖本乡饮酒礼注彼注又本乡饮酒义坐賔于西北言之其实即户牖之闲耳　賔东面受醴赞者西面重冠事故迓受也凡室南有牖及户房亦有户则室房牖户每图皆应注明序端亦然经賔筵前北面盖授醴时脯醢未设所谓筵前即设脯醢处也图既载脯醢故列之脯醢之南盖亦筵前也　经冠者初祭脯醢次祭醴皆在筵啐在筵末拜则降筵其升降之方经无眀文据乡饮酒礼賔升席自西方彼注以为降亦自席西从之　经言冠者啐醴降筵拜即言冠者奠觯于荐东降筵北面坐取脯两言降则既拜又升筵奠觯乃降而取脯昏礼妇奠于荐东注所谓升席奠之是也升席则应向南奠之冠子时母应入庙经言东壁者妇人位北堂时以
　　赞者与馔设俱在北堂故母在东壁盖北阶之东东夹之东北也堂四面皆有壁其闲可通往来故冠者由东堂下见之郑以为出闱门者误【案説附经详之】



　　右醮用酒图
　　案醮礼与上醴礼虽小异大同然经有眀文者则当依经图之经言尊于房户之闲两甒有禁酒在西加勺南枋洗有篚在西原图第载酒二字于房户闲禁勺并阙今补者二　经賔降取爵于篚辞降如初卒洗升酌冠者拜受賔答拜凡八节原图第载取爵一节今补其七　经冠者升筵坐左执爵右祭脯醢祭酒兴筵末坐啐酒降筵拜賔答拜冠者奠爵于荐东立于筵西彻荐爵筵尊不彻凡十二节原图并阙今补　经再醮摄酒其他如初三醮有干肉折俎哜之其他如初北面取脯见于母三醮虽不言摄酒然经言如初又下若杀再醮三醮皆摄酒则此三醮亦摄酒可知合而言之为节凡八原图第言脯醢及再醮摄酒三醮折俎三者而已今补其五

　　右孤子冠图
　　案经言拜揖让如冠主据正冠主人惟有两再拜一迎賔所谓主人出门左西面再拜是也一送賔所谓主人送于外门外再拜是也其揖则迎賔至庙门揖入门又三揖賔卒盥升又一揖凡五揖其让则至于阶让者三合卒盥凡四让要之无有当臬而拜揖让者杨图拜揖让如冠主六字载之当臬之处误也上正冠时经言主人之赞者筵于东序少北西面盖视主人常位为少北其去房户尚逺也杨图逼近房户亦误　正冠在阼孤子当与正冠同据经言礼于阼其易席与否虽无文可考要之礼席即当冠席之处未必二席并设也杨图二席一载冠于阼一载礼于阼二席并设以次而西亦误并易之　杨图本分孤子庶子为二图但庶子文畧何必别为一图今合为一

<经部,礼类,仪礼之属,钦定仪礼义疏,卷四十五 礼节图一>
　　右纳采问名之图
　　案大门外迎賔入有每门每曲之揖入庙门有入门左右少进及三分庭一在南一在北之揖其节见士冠礼此不再赘　礼重迓受授于楹闲南面则賔南面授主人主人北面迓受矣但礼惟以君命授人则南面余南北迓受则授者皆北面受者皆南面以别之此所谓授于楹闲南面者盖谓賔授于楹闲主人则南面受之耳郑注以并受为説究之并受轻于迓受岂有纳采重礼而反从礼之轻者乎今依敖氏説易之

　　右醴賔图
　　案揖让如初盖即入门左右三揖至阶三让之谓前图详之　赞者出房不言面注以为南面则主人当北面注所谓迎受也筵前送醴亦迓受经言主人西北面而賔之东南面无文可知　仪礼之例受授在筵前拜必在阶上而不在席杨图受醴拜三字载之席上误

　　右纳征礼图
　　案賔主南北授受上纳采图详之賔当阿致命主人阼阶北面再拜此无文图之者准纳采经文也　一受皮者自东折而西当执皮者之左又折而北既受皮又自北折而东乃折而北此玉藻注所谓曲行宜方折还中矩之谓也其自南来北面受皮后乃转而南此跬步之闲当反行反行者宜圜此玉藻所谓周还中规也杨图甚舛易之

　　右壻家陈鼎及器图
　　案经言陈三鼎于寝门外东方北面北上又言大羮湇在爨而不言设爨之所据特牲礼陈鼎于门外北面亨于门外东方西面羮饪实鼎陈于门外如初又据少牢礼亨于门东镬在爨西鼎又在镬西以准此经爨当在鼎东西面经言三鼎北上则豚鼎最北鱼鼎次之腊鼎又次之也　下夫妇入室媵御沃盥此当并在北洗【説附经详之】据下记云妇洗在北堂【説详士冠】则此经陈器当有北洗以为媵御沃盥之具经不言洗阙之篚在东南陈説见特牲　豆敦馔于房中而不言面乡据士冠礼脯醢在房中西墉下南上特牲礼豆笾在东房南上则此六豆四敦亦在西墉下南上醢酱余则以次而北直北洗也　经言尊于室中北墉下而未详墉下何所据下夫妇入室后馔设并在奥妇席在东妇立于尊西南面当近于席则尊在妇席之东北据士虞礼尊在北墉下当户彼经神席在奥故逺尊于室之东北此馔设在奥尊位当亦如之以酌者之往来便也

<经部,礼类,仪礼之属,钦定仪礼义疏,卷四十五 礼节图一>
　　右亲迎礼图
　　案经言壻出主人不降送记言父送女命之要之主人不降壻出且然送女可知记所谓送盖违其位少进但与母戒诸西阶畧异耳　壻奠鴈疏引何休説云周人逆于户又云迎于房者亲亲之义也案奠或于门或于庭授币受币则堂中居多惟聘礼受玉在中堂与东楹之闲授觌币则当东楹賔问卿卿受币亦在堂中之西堂上賔主处中彼賔逾堂中而东主人逾堂中而西则重礼也昏为宗祀所系故重其事如此图依疏説载之　杨图妇车在庙门外据下壻俟于门外【注谓大门外】妇至主人揖妇以入及寝门揖入则妇下车在大门外登车不在庙门外眀矣易之

<经部,礼类,仪礼之属,钦定仪礼义疏,卷四十五 礼节图一>
　　右夫妇即席图
　　案经言媵御沃盥交注谓媵女从者御壻从者媵沃壻盥于南洗御沃妇盥于北洗又云媵御交道其志其説未合据经第言媵御无壻及妇之文则此为媵御自相交沃其义甚眀况妇人不下堂下舅洗于南洗姑洗于北洗其眀证也媵为女从者岂有沃盥于南洗之理敖氏谓媵御自相沃皆于北洗是也从之下脱服后言烛出则夫妇入室时烛入可知但经
