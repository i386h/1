<!-- { "loadSidebar": true } -->
　　之始终而言耳命谓舅姑与夫之命
　　存疑贾氏公彦曰父戒之使无违舅命母戒之使无违姑命故父云命下文云事也注有姑字写误案顺于舅姑和于室人而后当于夫无违命义注非误也敖氏兼夫言尤全
　　母施衿结帨曰勉之敬之夙夜无违宫事【衿其荫反帨舒锐反】正义郑氏康成曰帨佩巾　敖氏继公曰此即戒诸西阶上语也施衿结帨亦欲以此为识耳宫犹家也谓凡宫中之事不可违尊者之命也妇人无外事故惟以此戒之
　　案尔雅释器衿谓之袸注衣小带也陈氏祥道云衿香缨带也带结之垂者为褵诗云亲结其褵是也帨见内则宫事即所谓成丝麻布帛之事职在共养馈食之间也
　　总论真氏徳秀曰夫之道在敬身以帅其妇妇之道在敬身以承其夫故父醮子曰勉帅以敬父母之送女曰勉之敬之夫妇之道尽于此矣
　　庶母及门内施鞶申之以父母之命命之曰敬恭聴宗尔父母之言夙夜无愆视诸衿鞶【鞶步干反注视乃正字今文作示俗误行之】
　　正义郑氏康成曰庶母父之妾也鞶鞶囊也男鞶革女鞶丝【贾疏内则文】所以盛帨巾之属为谨敬【贾疏内则云箴管线纩施鞶袠注云鞶袠言施明为箴管线纩有之是鞶以盛帨巾之属此物以共事舅姑故云谨敬】申重也宗尊也愆过也诸之也示之以衿鞶皆托戒使识之也不示之以衣筓者尊者之戒不嫌忘之　敖氏继公曰门内庙门内也庶母位在下故送及门内施鞶与施衿意同庶母贱不敢有所戒故惟举尊者之言以重告之使敬从之也曰敬恭聴宗尔父母之言指此时而言也夙夜无愆视诸衿鞶指异日而言也言若欲夙夜无愆但当视衿与鞶耳盖视此则或能识已之语而父母之戒固自不能忘而可以无愆也欲其识已之语云鞶足矣乃及于衿者不敢专以已之所施者为言亦敬也
　　壻授绥姆辞曰未教不足与为礼也
　　正义郑氏康成曰姆教人者　敖氏继公曰言未教盖谦辞
　　右记亲迎送女诸辞
　　宗子无父母命之亲皆没巳躬命之
　　正义郑氏康成曰宗子适长子也【贾疏大宗小宗皆是适妻所生长子】命之命使者【贾疏谓纳采至请期】母命之在春秋纪裂繻来逆女是也【贾疏隠二年公羊传裂繻者何纪大夫也何以不称使昏礼不称主人何休注为养防逺耻也又云然则曷称称诸父足师友又云纪有母何以不称母母不通也何注妇人无外事但得称诸父兄师友以行耳此注之文似母亲命者盖畧言之其实但使子之父兄师友命之也】躬犹亲也亲命之则宋公使公孙夀来纳币是也【贾疏成八年公羊传称主人何辞穷也辞穷者无母也何休注宋公无母莫使命之辞穷故自命】言宗子无父是有有父者礼七十老而传八十齐丧之事不及若是者子代其父为宗子其取也父命之【贾疏宗子有父虽主家事其昏事则父命使者也】　朱子曰言宗子无父则是有有父之宗子如老而传齐衰不及者其子虽代父主家至于遣使定昏则犹父命之无父然后母命之也　敖氏继公曰宗子大宗子也亲皆没已自命之虽有诸父诸兄不称之者宗子尊不统于族人也此见无父而母命使者之礼则是父没而母存亦不可亲迎矣案宗子不统于旁尊亲没命使与诸侯大夫畧相似注故引春秋之事证之昏礼全篇皆为适长立文则大宗小宗兼之此节记宗子亲没者之变礼非専指大宗也继祖继祢之小宗不称诸父诸兄则同
　　支子则称其宗
　　正义郑氏康成曰支子庶昆弟也称其宗子命使者贾氏公彦曰命使者当称宗子以命之大小宗皆
　　然　敖氏继公曰支子宗子之族人也此指其无父母与亲兄者而言称其宗子命使者宗子尊也言称其宗则非宗子自命之矣下文弟称其兄亦然
　　弟则称其兄
　　正义郑氏康成曰弟宗子母弟【贾疏以上支子谓庶昆弟故知此宗子同母弟也】　敖氏继公曰弟谓凡无父母而有亲兄者也兄虽非宗子犹称之也有兄则不称宗子者尚亲也右记命使
　　若不亲迎则妇入三月然后壻见曰某以得为外昏姻请觌【见贤遍反下竝同】
　　正义贾氏公彦曰自此至篇末论壻不亲迎过三月及壻往见妇父母事也必待三月者亦如三月妇庙见一时天气变妇道成故见外舅姑　郑氏康成曰女氏称昏壻氏称姻【贾疏尔雅檡亲文】觌见也　敖氏继公曰不亲迎谓使人迎之此指无父者也记曰父醮子而命之迎昏义曰子承父命以迎是亲迎者必受父命也若无父则子无所承命故其礼不可行壻见见于妇之父母也亲迎之时主人迎壻以入母立于房外壻奠鴈而降是亦见妇之父母矣若不亲迎则壻须别见必俟三月者妇无舅姑者三月而庙见故此壻之行礼于妇家亦以之为节也下文云某之子未得濯摡于祭祀然则此在庙见之后祭行之前乎昏姻者壻妇两家相于之通称觌者卑见尊之辞通论陈氏祥道曰纳币必以使而春秋之时有亲行之者庄公如齐纳币是也逆女必亲而春秋之时或以使公子翚公子遂如齐逆女是也应亲而不亲不应亲而亲春秋所以讥耳礼必亲迎若不亲迎则有妇入三月壻见之仪存焉
　　案齐俗不亲迎诗人讥之或曰荒政多昏此亦庶民之分时宜省礼非所以处士大夫也或曰庶子不亲迎然父命子迎用醮不分适庶则亦得备此礼矣惟敖氏指无父者及父殁母存者盖为得之以命使虽称宗兄而醮子无父不行也若然则凡大宗小宗及支庶无父皆不亲迎矣此节盖专主宗子适子立言以下文云濯摡于祭祀决之也宗子无父亦不亲迎者以宗子虽尊醮命无所受均也杂记大功之末可以嫁子父小功之末可以取妇已小功卒哭可以取妻或余丧有不必备礼者亦得不亲迎与
　　主人对曰某以得为外昏姻之数某之子未得濯摡于祭祀是以未敢见今吾子辱请吾子之就宫某将走见【濯文学反摡古代反】
　　正义郑氏康成曰主人女父也以白造缁曰辱【贾疏谓以洁白之物造置于缁器中是汚白色犹宾至已门亦是屈辱】　贾氏公彦曰前祭之夕濯摡祭器以其自此以前未庙见未得祭祀故未敢相见请就宫者使壻还就家欲往就见也　敖氏继公曰言此明已所以未往见也外舅不必先见壻此盖谦辞濯洗也摡拭也濯摡于祭祀谓祭祀则濯摡祭器也此非主妇之事乃言某之子亦谦辞也其意以为女未与祭则未成为妇故云然言请吾子之就宫者不敢当壻之先见已也
　　对曰某以非他故不足以辱命请终赐见【注今文无终赐】正义郑氏康成曰非他故弥亲之辞命谓将走见之言
　　对曰某以得为昏姻之故不敢固辞敢不从【以得本作得以旧监本已改正今从之注古文曰外昏姻】
　　正义郑氏康成曰不言外亦弥亲之辞　敖氏继公曰此所谓礼辞也得为昏姻则异于宾客所以不敢固辞也先辞其见而后不辞其贽亦异于宾客以上宾主之辞皆摈者之
　　主人出门左西面壻入门东面奠贽再拜出
　　正义郑氏康成曰出门出内门入门入大门出内门不出大门者异于宾客也【贾疏大夫士迎宾皆于大门外】壻见于寝【贾疏凡聘礼见宾客及士亲迎皆于庙聘礼敬宾客故在庙亲迎在庙者以先祖之遗体许人此壻见外舅姑非宾客非亲迎在适寝也】奠贽者壻有子道不敢授也贽雉也【贾疏士执雉是其常也】　敖氏继公曰主人出门左西面则近于门矣此异于见宾客之位盖亲之也壻入门亦入门左也壻于主人长幼不敌如降等者然故奠贽而不授恐主人先拜故不敢入庭深也东面奠贽象其东面讶授也此宾主服端
　　案入门东面者宾主之正奠贽不授者见尊之仪贽唯昏礼下达用鴈昏既成则贽各从其本此士执雉若大夫则仍执鴈卿则当执羔也
　　摈者以贽出请受
　　正义郑氏康成曰欲使以宾客礼见　敖氏继公曰受谓主人欲亲受之也
　　壻礼辞许受贽入主人再拜受壻再拜送出
　　正义郑氏康成曰出已见女父　贾氏公彦曰以其相见讫拟出更与主妇相见也　敖氏继公曰壻东面辞既许则进讶受其贽入立于寝门外之右东面乡主人主人拜于位进讶受于门中壻复位东面拜送
　　见主妇主妇阖扉立于其内
　　正义郑氏康成曰主妇主人之妻也见主妇者兄弟之道宜相亲也【贾疏尔雅母与妻之党为兄弟故知主妇于壻者兄弟之道也】阖扉者妇人无外事【贾疏妇人迎送不出门见兄弟不逾阈是无外事也】扉左扉【贾疏士丧礼卜葬阖东扉主妇立于其内东扉即左扉也】　敖氏继公曰扉门扇也双言之谓之门单言之则谓之扉阖东扉立于其内示内外之限也不言西面可知摈者出请入告主妇乃位于此然后壻入必出乃入者礼更端不敢由便也主妇此时亦纚筓宵衣
　　案壻见主妇不用贽者统于主人且别于妇之见舅姑也丧服云小功以下为兄弟谓本宗也则妻之父母固当以兄弟之道视之矣
　　壻立于门外东面主妇一拜壻答拜主妇又拜壻出正义郑氏康成曰必先一拜者妇人于丈夫必侠拜
　　主人请醴及揖让入醴以一献之礼主妇荐奠酬无币正义郑氏康成曰及与也【贾疏主人与壻揖让而入寝门升堂醴壻】无币异于宾客【贾疏士冠礼醴宾昏礼飨送者皆有币】　敖氏继公曰于壻之出主人送于门外因请醴之壻亦礼辞许主人乃与之揖而入也入寝门则三揖至于阶三让升记大畧言之耳醴之谢其辱也一献亲之也主妇荐示夫妇共此礼也奠酬壻奠主妇酬觯于荐东也必云无币者嫌其如士冠醴宾一献之为也士之饮宾不必有币其或有币有为为之耳此礼畧如舅姑飨妇之礼而无俎其他异者以意求之
　　壻出主人送再拜
　　正义敖氏继公曰壻奠酬即出送谓送于外门外案主人拜壻不答拜凡送宾之礼皆然也
　　右记不亲迎壻见父母之仪

　　钦定仪礼义疏卷四
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷五
　　士相见礼第三
　　正义郑氏康成曰士以职位相亲始承贽相见之礼士相见于五礼属賔礼大小戴及别録皆第三敖氏继公曰此篇主言士相见之礼其他礼则
　　因而及之也　贾氏公彦曰篇内或士自相见或士徃见卿大夫或卿大夫下见士或见已国君或士大夫见他国君来朝者以新出仕从防至着以士为先后更升为大夫已上故以士为总号也又天子之孤卿大夫士与诸侯之孤卿大夫士执贽既同相见之礼亦无别也
　　案曲礼曰徃而不来非礼也来而不徃亦非礼也此礼若主见人者而言则见者为徃而复见者为来若主见于人者而言则见者为来而复见者为徃交为徃来而迭为賔主是以谓之相见也相见之法惟敌者为至备若降等之客则有见而不复见者矣故篇首主士以备着其相见之法至他礼之隆杀则以是推之
