<!-- { "loadSidebar": true } -->
　　通论贾氏公彦曰丧大记云熬君四种八筐大夫三种六筐士二种四筐注云熬者煎谷也设熬士二种黍稷旁各一筐大夫三种加以粱君四种加以稻四筐则首足皆一其余设于左右
　　存异杜氏子春曰熬谓重也　郑氏康成曰熬所以惑蚍蜉令不至棺旁也
　　案如注说是将引蚍蜉使侵棺也而可乎敖氏所推庶几近之
　　余论朱子曰今古不同如殡礼今已自不可行右为殡具
　　陈三鼎于门外北上豚合升鱼鱄鲋九腊左胖髀不升其他皆如初【鱄朱渊反音专又主舛反鲋音附胖音判】
　　正义郑氏康成曰合升合左右体升于鼎合升四鬄相互耳【贾疏小敛四鬄为七体亦合升此合升亦四鬄故云相互也】其他皆如初谓豚体及鼎之面位与匕爼之陈如小敛时　敖氏继公曰腊用左胖别于吉也此腊唯豚解其髀不升亦前肩后防胉脊而已凡腊必去髀不以豚解体解合升胖升而异
　　案陈鼎亦当东塾少南西面不言者因于小敛可知也
　　烛俟于馔东
　　正义郑氏康成曰烛燋也在地曰燎执之曰烛馔东方之馔有烛者堂虽明室犹闇
　　案此烛在堂下为室中而豫设之然则小敛亦当有烛明矣以敛时早室中闇也疏谓近戸得明故无烛无亦以经文不具而强为之说与
　　右陈鼎
　　祝彻盥于门外入升自阼阶丈夫踊
　　正义敖氏继公曰祝彻者题下事也此彻者多矣唯言祝见其尊者耳是时无东堂下之盆盥故盥于门外　郑氏康成曰小敛设盥于馔东大敛设盥于门外【贾疏不知何时设此小敛陈馔讫即设盥则陈大敛馔讫亦设盥于门外也】
　　案此祝夏祝也
　　祝彻巾授执事者以待
　　正义郑氏康成曰授执巾者使先待于阼阶下为大敛奠又将巾之也【贾疏此巾前为小敛奠巾之今彻以授执事者使待于阼阶下将为大敛奠巾之】祝还彻醴　敖氏继公曰设小敛奠之时执巾者待于阼阶下祝就而受之然则祝于此时亦唯以巾授之于阼阶下盖授受之节宜同也以待者谓执事以巾置于馔所以待奠事之至也
　　彻馔先取醴酒北面【馔当依敖氏作奠】
　　正义郑氏康成曰北面立相待俱降【敖氏继公曰谓待取爼豆者】敖氏继公曰醴酒尊先取之后设先取礼相变也
　　馔字误当作奠
　　案记云祝馔祖奠于主人之南当前辂则奠亦可云馔敖恐与馔于东方之馔相混故改作奠以别之耳
　　其余取先设者出于足降自西阶妇人踊设于序西南当西荣如设于堂
　　正义敖氏继公曰其余谓取笾豆俎者也先设者先取之后设者后取之经唯言取先设者见其初者耳既取则南面西上俟执醴酒者行而从之降矣设于序西南改设之也凡彻尊者之盛馔必改设之而后去之序西南南北节也当西荣东西节也不设于东异于生也特牲馈食礼云祝命彻阼爼豆笾设于东序下此生者之礼也此新奠设于既殡之后而旧奠乃彻于未敛之前者为辟敛故尔凡改设者宾出则彻之　贾氏公彦曰设于序西南不巾以不久设故也　郑氏康成曰堂谓尸东也【贾疏谓如尸东堂上陈设之次第】凡奠设于序西南者毕事而去之【贾疏将设后奠则彻先奠于序西南待设后奠事毕乃去之】
　　案小敛以后诸奠其初之馔也于东方卒之彻也于西方盖顺其隂阳而无所苟焉升自阼阶降自西阶亦此意也
　　醴酒位如初执事豆北南面东上
　　正义郑氏康成曰如初者如其北面西上也执醴尊不为便事变位【贾疏设小敛奠时醴酒先升北面西上执豆爼者立于俎北西上至此执豆爼者豆北东上变于前者以事讫向东适馔便也执醴酒者尊仍西上是不为便事变位】存异敖氏继公曰醴酒亦后设故其位如初执豆爼者既设而东上俟设醴酒者毕而从之降亦由便也此奠于西堂其俟降之位东上是由馔东而南乃降自侧阶也然则侧阶南于序端矣凡升降自侧阶者此经皆不见之
　　案上文云降自西阶则诸彻者俱相从以降矣又云如设于堂则设之堂下而不在堂又明矣敖氏乃有奠于西堂降自侧阶之说殊不可晓
　　乃适馔
　　正义郑氏康成曰东方之新馔　敖氏继公曰适东方之馔处以待亊至也后放此适馔亦由主人之北案上疏谓奠者位在盆盥之东其指此适馔时与此暂俟于此非常位也若奠毕由重南东而复位则当南近于门此适者由主人之北馔奠之南当东荣之东而西面执巾者亦存焉
　　右彻小敛奠
　　帷堂
　　正义敖氏继公曰又将设餙也
　　案此为大敛事至也凡小敛大敛有事于尸皆帷堂卒敛而彻帷丧大记云士堂上一烛下一烛堂上之烛其照敛者与帷堂则堂亦闇而敛事繁重不可无烛照之也
　　妇人尸西东面主人及亲者升自西阶出于足西面袒正义郑氏康成曰袒为大敛变也不言髽免髺发小敛以来自若矣【贾疏男子髺发免妇人髽自小敛以来有此此时自若故不言也】敖氏继公曰妇人尸西东面以男子将升故也取节于尸明近于牀男子但言西面袒是逺于尸矣然则此时主人堂上之位其在阼阶上所布席之东与案妇人近于尸者无所隔也男子逺于尸者敛席在尸东男子又当位于敛席之东也至迁尸于敛席则又男子近而妇人逺矣
　　存疑敖氏继公曰此亲者谓众主人也
　　案亲者谓大功以上经例无异若专指众主人则齐衰大功者皆不升堂视敛也而可乎敖盖泥于下经众主人复位之文耳
　　士盥位如初
　　正义郑氏康成曰亦既盥竝立西阶下【贾疏亦如小敛时士盥二人以竝立西阶下以待迁尸也】　敖氏继公曰此时不设东堂下之盥而彻者乃盥于门外似亦未必有西方之盥若然则此士亦盥于门外与丧大记言君大敛之礼云士盥于盘上北面
　　案大敛讫而举尸以殡度非两人所能胜则所云二人以竝者必不止于二人明矣
　　布席如初
　　正义郑氏康成曰亦下莞上簟　敖氏继公曰布席之处其于阶上为少西于楹为少北盖小敛之牀大敛之席与殡肂之节宜同也
　　案席在东堂下奠席之东执事者以升而布之盖由阼阶以尸在中堂无嫌而尸西有妇人也
　　啇祝布绞紟衾衣美者在外君襚不倒
　　正义郑氏康成曰至此乃用君襚主人先自尽【贾疏君襚小敛不陈不以敛至大敛乃用是主人先自尽也】　敖氏继公曰美者在外谓衣也君襚先祭服祭服先散衣而祭服之中又各有所先后皆所谓美者在外也在外亦指敛时言之若于此时则但为在下耳君襚不倒尊也以祭服视散衣则祭服为尊以君襚视祭服则君襚为尊唯君襚不倒则祭服亦有倒者矣至是乃用君襚者大敛之礼重故以服之尤尊者为之袭而美者在外小敛而美者在中大敛又反之礼贵相变也
　　案下篇将啓商祝袒免以其有事于柩也此有事于尸亦当袒免为之经文不具耳其绖带则三祝于小敛后竝加之矣虞祭祝犹免则夏祝周祝有事时亦免与若成服后则不免以其亲者皆不免也
　　有大夫则告
　　正义郑氏康成曰后来者则告以方敛【贾疏檀弓大夫吊当事而至则辞焉注云辞犹告也摈者以主人有事告也】非敛时则当降拜之　敖氏继公曰告谓告以主人方有事未及拜宾也非敛时则位在下来即拜之
　　案记云大夫升自西阶阶东北面东上既冯尸大夫逆降复位此谓大夫之先至者也而后来者亦存焉皆升堂视敛冯尸讫乃复东方西面位也但先至者则未敛时已拜之后来者则既敛乃拜之为异耳
　　士举迁尸复位主人踊无算卒敛彻帷主人冯如初主妇亦如之
　　正义贾氏公彦曰迁尸谓从楹间牀笫上迁于阼阶上之敛席　敖氏继公曰复位反阶下位以俟也于主人主妇既冯尸乃复升而举尸以敛于棺也通论孔氏颖逹曰丧大记君将大敛子弁绖即位于序端子弁绖虽以大敛为文其小敛时子亦弁绖大夫之子亦然士则素冠
　　右大敛
　　主人奉尸敛于棺踊如初乃盖
　　正义郑氏康成曰棺在肂中敛尸焉所谓殡也檀弓曰殡于客位　贾氏公彦曰先以棺入肂中乃从阼阶敛席上迁尸郷西阶敛于棺中乃加盖于棺上也敖氏继公曰纳尸于棺则尸藏不见矣故亦以敛
　　言之小敛男女奉尸此惟云主人者其殡礼之异者与
　　案不言士举者可知也小敛讫奉尸侇于堂牀在楹间故可两旁奉之殡倚西壁则惟主人奉其右也奉尸时妇人当乡北行在房外南郷暂立以俟复位
　　主人降拜大夫之后至者北面视肂
　　正义敖氏继公曰后至者于主人既升堂而后来者也唯云降拜大夫之后至者则于士之后至者既袭乃拜之矣杂记云当袒大夫至虽当踊絶踊而拜之反改成踊乃袭于士既事成踊袭而后拜之不改成踊正此意也　郑氏康成曰北面于西阶东
　　案云拜大夫之后至者则其先至者当即拜之可知矣拜时南面不稽颡者别于襚而致命时也如无大夫之后至者则既降不即复位亦之西阶东视肂视肂视涂也
　　众主人复位妇人东复位
　　正义郑氏康成曰阼阶上下之位　敖氏继公曰阼阶上虽非妇人之正位以其向者在此今复之故亦云复位也此复位皆当在主人拜大夫之时无大夫后至者则在主人视肂之时
　　案众主人复位则齐衰大功者皆复位可知经特言众主人以该之耳不云降蒙主人可知也大敛前妇人以西方东面之位为正以主人在尸东也殡后主人不升则阼阶空而殡在西阶不可背之则阼阶上亦即妇人之正位矣自此至迁祖不改也
　　设熬旁一筐乃涂踊无算
　　正义敖氏继公曰丧大记注引此云旁各一筐则是此经脱一各字也各各黍稷也每旁二筐黍当在南涂之象葬时加土之意也　郑氏康成曰涂者以木覆棺上而涂之为火备
　　案以泥涂之盖敛藏固宻之意注谓为火备敖氏谓象葬时加土或竝有之不必主于一也
　　余论邱氏濬曰古者大敛而殡累墼涂之今或漆棺未干又南方土卑湿多蝼蚁不可涂殡姑从其便
　　卒涂祝取铭置于肂
　　正义郑氏康成曰为铭设柎树之肂东　敖氏继公曰置铭盖于肂南也柩在肂中而涂之孝子虑神疑于其柩故置铭于此若使之知其处然爱敬之心也檀弓云以死者为不可别已故以其旗识之爱之斯録之矣敬之斯尽其道焉耳
　　主人复位踊袭
　　正义敖氏继公曰位阼阶下位也袭于序东
　　案记云既殡主人说髦其当此既成踊袭于序东之时与
　　余论徐氏勉曰记云三日而敛者以俟其生也三日而不生亦不生矣自顷以来不遵斯制送终之家殡以期日润屋豪家乃或半晷衣衾诸务以速为荣属纩才毕灰钉已具伤情蔑理莫此为大盍亦缓其敛殡之期申其望生之冀而致其附身者之诚信哉司马氏光曰礼三日而敛俟其复生故以三日为之礼今贫者丧具或未办或漆棺未干虽过三日亦无伤也世俗以隂阳拘忌择日而敛盛暑之际至有汁出虫流岂不悖哉
　　右殡
　　乃奠烛升自阼阶祝执巾席从设于奥东面
　　正义郑氏康成曰自是不复奠于尸【贾疏始死奠小敛奠皆在尸旁今大敛奠不就殡所于室内设之此后朝夕奠朔月奠荐新奠皆不于尸所】室中西南隅谓之奥执烛南面巾委于席右　敖氏继公曰周人敛用日出故既敛而室犹闇须用烛也祝执巾与席从执烛者升而设之于奥既委巾乃设席士虞礼祝布席于室中东面凡丧奠不启牖
