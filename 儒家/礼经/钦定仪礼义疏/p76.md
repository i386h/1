<!-- { "loadSidebar": true } -->
　　案司正射人亦士也先诸人而荐则先诸人而献明矣亦所谓以荐明饮者
　　辩献士士旣献者立于东方西面北上乃荐士【辨音遍下并同】正义郑氏康成曰士旣献易位者以卿大夫在堂也案燕礼注云尊之此注云卿大夫在堂互相足
　　祝史小臣师亦就其位而荐之
　　正义郑氏康成曰亦者亦士也辩献乃荐也祝史门东北面东上　敖氏继公曰此献史盖小史也大史释获向已受献
　　案祝史在门东燕礼之位也此礼初入门大史小史位于千干之东北祝亦当存焉至将射史乃至所设中之西以后设中执算释获小史于此有事及此主人献之注云祝史门东北面东上则是射毕大史小史祝俱各复其门东之位也
　　主人就士旅食之尊而献之旅食不拜受爵坐祭立饮主人执虚爵奠于篚复位
　　案燕礼不言奠篚复位此详之
　　右主人献士
　　宾降洗升媵觯于公酌散下拜公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觚升酌膳坐奠于荐南降拜小臣正辞宾升成拜公答拜宾反位【注媵觯今文觯为觚公答拜无再拜】
　　正义郑氏康成曰象觚当为觯
　　右宾媵觯于公
　　公坐取宾所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之有执爵者唯受于公者拜【觚亦当作觯】案燕礼酌膳下惟曰下拜此曰下再拜稽首者凡言成拜皆降时己再拜稽首升复再拜稽首故经于此见之
　　司正命执爵者爵辩卒受者兴以酬士大夫卒受者以爵兴西阶上酬士士升大夫奠爵拜士答拜大夫立卒爵不拜实之士拜受大夫拜送士旅于西阶上辩士旅酌
　　右公为士举旅
　　若命曰复射则不献庶子【复扶又反】
　　正义敖氏继公曰命君命也不犹未也此虽非正射然亦当于正礼中行之故其节在未献庶子前也郑氏康成曰献庶子则正礼毕后无事
　　司射命射唯欲
　　正义郑氏康成曰司射命宾及诸公卿大夫射欲者则射不欲者则止可否之事从人心也　敖氏继公曰以其非正射也人之力强弱不齐或有至是而不欲射者故以唯欲命之然则正射之时自诸公以至于士无不与射者矣
　　案篇首云宰戒百官有事于射者则是无事于射者不与此礼也故至此而后有唯欲之命
　　卿大夫皆降再拜稽首公答拜
　　正义敖氏继公曰拜拜君命也公不辞之而卽答拜者以宾不在其中也宾不与此拜者以与君为耦射否宜由君不敢从唯欲之命也
　　存疑郑氏康成曰拜君乐与臣下执事无己不言宾宾从羣臣礼
　　案因命复射而拜则拜非为乐与执事也宾与君为耦则不可从羣臣之类矣
　　壹发中三侯皆获
　　正义敖氏继公曰以其非正射故上下射惟拾发一矢以其一发故中虽非其侯亦获中亦谓中其鹄耳惟公则离维纲扬触捆复皆获上云退中与算而俟至是则亦设中执算而释获矣释获则有饮射爵之事　郑氏康成曰矢扬触或有参中者
　　案复射则大史小史祝复离门东之位
　　右复射
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼
　　右主人献庶子以下
　　无算爵士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜受赐爵者以爵就席坐公卒爵然后饮
　　案至此礼将终矣受赐爵者再拜稽首而公答犹再拜以此见前之凡答再拜稽首者亦皆再拜一如燕礼也
　　执膳爵者受公爵酌反奠之受赐者兴授执散爵者执散爵者乃酌行之唯受于公者拜
　　正义敖氏继公曰受赐之下当有爵字
　　卒爵者兴以酬士于西阶上士升大夫不拜乃饮实爵士不拜受爵大夫就席士旅酌亦如之
　　正义敖氏继公曰卒爵之闲当有受字
　　公有命彻幂则宾及诸公卿大夫皆降西阶下北面东上再拜稽首公命小臣正辞公答拜大夫皆辟升反位士终旅于上如初无算乐【辟音避】
　　正义敖氏继公曰至是乃言公命见上文凡言小臣正辞者皆公命之也
　　宵则庶子执烛于阼阶上司宫执烛于西阶上甸人执大烛于庭阍人为烛于门外
　　正义敖氏继公曰燕礼曰阍人为大烛于门外右无算爵
　　宾醉北面坐取其荐脯以降奏陔
　　正义敖氏继公曰宾入奏肆夏出奏陔夏远辟王朝之礼也大司乐职曰宾出入奏肆夏
　　宾所执脯以赐钟人于门内霤遂出
　　正义敖氏继公曰篇首言士旅食之位在士南者为辟射也此见钟人于门内霤岂旣射若已献则复正位于门西乎
　　卿大夫皆出公不送公入骜
　　正义郑氏康成曰骜夏亦乐章也以钟鼓奏之今亡此公出而言入者射宫在郊以将还为入燕不骜者于路寝无出入也　敖氏继公曰骜夏亦九夏之一公入奏骜亦盛射礼也出时不奏亦辟天子之礼也大司乐职曰大射王出入令奏王夏
　　存疑敖氏继公曰入谓降而入于内也燕礼不言公入此言公入者为奏骜而见之也
　　案卿大夫言出公言入则敖氏之言不为无理若自郊而入则君若臣先后而行可矣且奏骜者卽射所之乐也故云公入骜若自郊入路寝至路门又当奏矣岂可以射所之乐当之意者虽在郊公亦必旣入易服稍休乃出而还于国与郑敖二说姑两存之右宾出公入
　　总论贾氏公彦曰此篇所解多不具者以先行燕礼射三番多依乡射是以同者不复重释之也

　　钦定仪礼义疏卷十四
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷十五
　　聘礼第八之一
　　正义郑氏康成曰大问曰聘诸侯相于久无事使卿相问之礼【贾疏下记云久无事则聘焉故郑据久无事而言】小聘使大夫【贾疏下经云小聘曰问其礼如为介三介是也】周官曰凡诸侯之邦交岁相问也殷相聘也世相朝也【贾疏大行人职文郑彼注小聘曰问殷中也久无事又于殷朝者及时相聘也父死子立曰世凡君即位大国朝焉小国聘焉皆所以习礼考义正刑一徳以尊天子也岁相问殷相聘聘义所云比年小聘三年大聘是也】于五礼属宾礼大戴第十四小戴第十五别録第八　敖氏继公曰此篇主言次国大聘之礼　贾氏公彦曰大行人职上公九介侯伯七介子男五介又云凡诸侯之卿其礼各下其君二等聘义上公七介侯伯五介子男三介是诸侯之卿介各下其君二等者也若小聘曰问使大夫又下其卿二等此聘礼是侯伯之卿大聘以经云五介上介奉束锦士介四人皆奉玉锦又孤卿建旜此云及竟张旜此见侯伯之卿大聘又玉人云瑑圭璋八寸璧琮八寸以覜聘据上公之臣公食大夫礼俎实伦肤七据子男之臣各举一边而言明五等俱有是其互见为义也
　　案聘义比年小聘所谓岁相问也三年大聘所谓殷相聘也左氏传昭九年孟僖子如齐殷聘礼也杜注云自叔老聘齐至今二十年礼意久旷今脩盛聘以无忘旧好故曰礼则三年为大聘之常期其有他事故乃或旷也邻国君臣以礼相与如此讲信修睦兵革不试而衣冠玉帛之典隆矣　又案以此篇观之一聘也而仪物之繁多礼节之委折周详如此则诸侯相朝与朝聘于王朝及王朝之下聘当更盛焉可知也
　　聘礼
　　案聘犹问也春官占梦职季冬聘王梦但聘重而问轻耳
　　君与卿图事
　　正义郑氏康成曰图谋也谋聘故【贾疏谋聘者爲久无事则聘故谓有事故或因聘或特行记云若有故则卒聘束帛加书将命是因聘者也晋侯使韩穿来言汶阳之田之类是特行者也】及可使者【贾疏谓于三卿之中选可使者】谋事者必因朝【贾疏欲取对众共询之意】其位君南面卿西面大夫北面士东面【贾疏仪礼内见诸侯燕朝燕礼是也又见射朝大射是也不见路门外正朝案燕礼大射仪皆云卿西面大夫北面士东面公降阶南面揖之正朝当与二朝面位同故注以燕大射约之也】
　　案天子五门臯库雉应路外朝在库门之外秋官小司寇掌外朝之政以询万民朝士建外朝之法是也治朝在路门之外夏官司士正朝仪之位射人掌国之三公孤卿大夫之位是也燕朝在路门之内其堂即路寝夏官大仆正燕朝之位是也外朝治朝皆无堂其治朝于外期则为内于燕朝则又为外即此疏所谓正朝也诸侯三门库雉路外朝在库门外内朝在路门内亦路寝也治朝在路门外亦正朝也凡视朝君臣皆立此图事亦然下详之
　　遂命使者【使师异反下使者并同】
　　正义郑氏康成曰遂犹因也既谋其人因命之也【贾疏即上注可使者是也】聘使卿【贾疏经云及竟张旜春官司常职孤卿建旜故知使卿也】案昭三十年传郑游吉对晋士景伯先王之制嘉好聘享之事于是乎使卿鲁所使聘于诸侯者如公子友公子遂季孙行父仲孙蔑叔孙豹皆卿也则使卿正也其或有非卿者则大夫摄行事所谓小卿者与
　　使者再拜稽首辞
　　正义郑氏康成曰辞以不敏　敖氏继公曰使者少进北面乃拜君亲命之故拜而后辞变于传命之仪也
　　案燕礼大射仪摈者命宾宾少进礼辞不再拜稽首而后辞者是传命之仪与此异也
　　君不许乃退
　　正义郑氏康成曰退反位也受命者必进　敖氏继公曰君不许其辞故不答拜使者亦当许而后退案使者许诺而退不再拜稽首者辞时已拜也此所谓一辞而许曰礼辞者使于四方不辱君命人臣之素志也
　　既图事戒上介亦如之
　　正义郑氏康成曰戒犹命也已谋事乃命上介难于使者易于介　李氏如圭曰介副也上介使大夫敖氏继公曰既图事乃戒之者以其不在图事之数也又使者言命上介言戒亦异尊卑也如如其礼辞也使者与上介必辞者不敢以专对之才自许谦敬也凡聘使有故则上介摄其事
　　案君所与图事者卿也下大夫不与焉故既图事乃戒介既戒则诸大夫皆与闻之
　　宰命司马戒众介皆逆命不辞
　　正义郑氏康成曰宰上卿贰君事者也诸侯谓司徒为宰【贾疏天子有六卿天地四时之官诸侯兼官而有三卿立地官司徒兼冢宰立夏官司马兼春官立冬官司空兼秋官左氏传杜泄云季孙为司徒叔孙为司马孟孙为司空诸侯幷六卿为三兼职焉是诸侯以司徒为冢宰】众介者士也士属司马周官司马之属司士掌作士适四方使为介【贾疏司士属司马故引以证诸侯司马戒众介也】逆犹受也　敖氏继公曰宰命司马戒众介以其卑贱也不辞者自别于使者及上介且任轻亦不必辞也众介受命亦当再拜稽首宰说见大射仪　贾氏公彦曰云不辞者是其副使之贱者故不敢辞案宰三卿之长也春秋时吴宋鲁皆有大宰之名宋王者之后六卿备焉鲁见于春秋之初吴见于春秋之末余国无之则注以为司徒之兼官者谅矣如晋郑但云为政则为政者即首卿亦大宰也但异其名耳首卿亦时奉使出聘则命戒书币诸事盖大夫之为小宰者为之士介当四人
　　右命使介
　　宰书币
　　正义郑氏康成曰书聘所用币多少也【贾疏谓聘邻国享君及夫人问卿之等币周官司仪职凡诸侯之交各称其邦而为之币以其币为之礼郑注币享币也于大国则丰于小国则杀是也】宰又掌制国之用【贾疏王制冢宰制国用】　敖氏继公曰周官冢宰以九式均节财用六曰币帛之式故此主书币也
　　命宰夫官具
