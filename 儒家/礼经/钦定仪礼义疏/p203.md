<!-- { "loadSidebar": true } -->
　　案大功章注云大功布者其锻治之功麤沽之疏云斩麤皆不言布与功以其哀痛极未可言布体与人功至此轻可以见之斩衰章传云冠六升不加灰则此七升言锻治可以加灰矣但麤沽而已若然言大功者用功麤大故沽疎则言小功者对大功是用功细小也缨绖者注云绖有缨者为其重也自大功以上绖有缨以一条绳为之小功以下绖无缨也疏云斩衰冠绳缨通屈一条绳属之于武垂下为缨此绖之缨亦通屈一条绳属之于绖垂下为缨也大功长殇及正大功绖皆有缨中殇七月则绖无缨也　又案苴色则恶澡色则洁此则不恶不洁而居轻重之间故斩衰用苴殇小功用澡而自齐衰至小功皆用牡麻也

　　案此繐衰乃诸侯之臣为天子服也疏云在大功下小功上者以天子七月葬既葬除故在大功九月下小功五月上又缕虽如小功升数又少故在小功上也不言带屦者以下传云小功之繐则带屦亦同小功可知传曰繐衰者何以小功之繐也注云治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐疏云此据缕麤细非据升数也诸侯之大夫于天子为陪臣以时聘问接见天子天子礼之故服此服是恩轻也诸侯为天子服至尊义服斩缕三升半陪臣降君改服至尊加一升为四升半也凡布细而疏皆谓之繐不独丧服然也记曰繐衰四升有半其冠八升注云服在小功之上者欲着其缕之精麤也升数在齐衰之中者不敢以兄弟之服服至尊也疏云据升数合在杖期上以升数虽少而缕之精麤与小功同不得在杖期上故在小功之上也小功以下乃是兄弟故不敢以兄弟之服服至尊天子也汉南阳郡有邓氏造布名繐故注云邓繐

　　案殇小功服本齐衰大功之亲而乃叙在成人小功之上者为其殇死而降在小功也其服布衰裳澡麻带绖注云澡者治去莩垢不絶其本也小记曰下殇小功带澡麻不絶本诎而反以报之疏云言小功者对大功是用功麤大则小功是用功细小精宻者也澡者谓以枲麻治去莩垢使之滑净也引小记者见小功有本是齐衰之丧若大功下殇则入缌麻也云屈而反以报之者谓先以一股麻不絶本者为一条展之为绳报合也以一头屈而反乡上合之乃绞垂之必屈而反以合者见其重也引之者证此带亦不絶本也案服问云小功无变也又云麻之有本者变三年之葛彼云小功无变据成人小功无变三年之葛云有本得变之则知大功殇长中在小功者绖带无本也以此而言经专据齐衰下殇小功重者而言也正小功布衰裳牡麻绖即葛五月者此则成人小功轻于殇小功故次之也注云小功轻三月变麻因故衰以就葛绖带而五月也闲传曰小功之葛与缌之麻同疏云引闲传者见小功有变麻服葛法大小同故变同之也　又案正小功有正降义三等其衰裳之制澡麻带绖同唯断本与殇小功为异耳

　　案杂记曰缌冠澡缨缌冠者冠与衰同用缌布澡缨者以其灰澡治布为缨与冠别以其冠与衰皆不治缨则澡治之以其轻故图其冠缨相连以异于上也又案缌者丝也谓治其缕细如丝也古缌丝二字
　　通用

　　案苴杖之义有三苴杖竹也父者子之天竹圆象天一也竹内外有节象子为父亦兼内外之痛二也竹贯四时而不变子之痛父亦经寒暑而不改三也削杖之义亦有三削杖桐也削之使下方取母象于地也一也桐之言同也取内心悲痛同于父也二也桐外无节象家无二尊故外屈于父为之齐衰经时而有变也三也　又案丧服小记云绖杀五分而去一杖大如绖注云如腰绖也必知如腰绖者以杖从心已下与腰同处故也又云杖皆下本者从木性也各齐其心者杖以扶病病从心起故杖之高下以心为断也



　　案传云菅屦者菅菲外纳也在周公时谓之屦在子夏时谓之菲其实一也菅屦谓以菅草为屦菅白华也已沤为菅沤菅柔韧中用此菅是已沤者用之为屦外纳者向外编之也疏屦者麤屦也传曰疏屦者藨蒯之菲也藨蒯皆草名案斩衰言菅屦见草体举恶貌其服重也齐衰言疏屦举草之总称其服轻也自此不杖期则言麻屦齐衰三月则与大功同绳屦小功缌麻又没其屦号皆各因其差降之宜也

　　案鬠筓用桑长四寸纋中鬠结也取会聚之义先以组束发乃筓也纋中谓两头阔中央狭狭则可以安髪也以桑为之桑之为言丧也筓长四寸者为不冠也古之死者但鬠筓而不冠妇人但鬠而无筓记云母之丧鬠无筓是也

　　案仪礼士丧礼瑱用白纩既夕记曰瑱塞耳周礼弁师缫斿玉瑱诗曰充耳琇莹左氏传曰衡紞纮綖昭其度也盖瑱以充耳紞以垂瑱士瑱用白纩人君用黈纩不特施于冕也弁亦有之其制盖皆紞以垂之琼玉以承之也陈氏祥道曰贾公彦谓古者瑱不用纩士死则用之然士之袭礼所用弁衣带笏之类皆用生时之物孰谓瑱用白纩特死者之饰哉

<经部,礼类,仪礼之属,钦定仪礼义疏,卷四十四 礼器图四>
　　案陈氏祥道曰古者革带大带皆谓之鞶春秋传所谓鞶厉大带也内则所谓男鞶革带也郑氏以厉为裂以鞶为囊误也天子至士带皆合帛为之但有或以素或以练或终辟或辟垂或辟下其饰或朱緑或华之不同故大夫带广四寸则其上可知而士不必四寸也士绅三尺则其上可知而有司止于二尺五寸也　又案士丧礼韐带搢笏注云韐带者韎韐缁带不言韎缁者欲见韐自有带韐带用革笏搢于带之右旁然则革带博二寸用以系佩韨然后加以大带而佩系于革带笏搢于二带之间矣

　　案士丧礼云掩练帛也广终幅长五尺析其末作掩为裹尸首故也析其末者以后二脚于颐下结之既瑱幎目之后乃以前二脚倒结于项中也丧大记云君锦冒黼杀缀旁七大夫冒黼杀缀旁五士缁冒赪杀缀旁三凡冒质长与手齐杀三尺注云既袭所以韬死重形也杀冒之下帬韬足上行者也又士丧礼云冒缁质长与手齐赪杀掩足注云冒制如直囊上曰质下曰杀质正也其用之先以杀韬足而上后以质韬首而下齐手上下纁象天地也孔义云于不缝之边上下安带以结之缀旁七旁五旁三尊卑之差也



　　案幎目所以覆尸之面者制用缁布方尺二寸頳里着以絮四角皆有组系皆于后结之幎郑读萦同士丧礼握手用纁里长尺二寸广五寸牢中旁寸着组系注牢读为楼疏云楼谓削约握之中央令狭小以安手之四指也又下记云握里亲肤系钩中指结于注云掌后节中也握手两端各有组系先以一端绕一匝还从上自贯又以一端向上钩中指反与绕者结于掌后节中也

<经部,礼类,仪礼之属,钦定仪礼义疏,卷四十四 礼器图四>
　　案丧大记云小敛布绞缩者一横者三大敛布绞缩者三横者五绞紟如朝服注云绞既敛所用束坚之者也缩从也如朝服者谓布精麤如朝服十五升也疏云谓从者一幅置于尸下横者三幅亦在尸下从者在横者之上每幅之末析为两片以结束为便也小敛之绞广终幅析其末大敛之绞取布一幅直裂作三片而用之其横者五者亦取布二幅直裂为六片而用五片置于缩三之下皆欲其坚之急也

<经部,礼类,仪礼之属,钦定仪礼义疏,卷四十四 礼器图四>

　　案丧大记小敛君锦衾大夫缟衾士缁衾皆一至大敛又制二衾君大夫士一也凡衾皆五幅布于绞上衾者即今之被也衿者郑注襌被也五幅白布为之别无縁饰丧大记云衿五幅无紞注云紞被识生时襌被有识死则去之异于生也丧大记曰小敛以往用夷衾夷衾质杀之裁犹冒也冒以韬尸小敛又覆以夷衾其所用缯色及长短制度与质杀同但不复为囊及旁缀耳小敛前有冒故不用夷衾自小敛后衣多不可用冒故用夷衾覆之



　　案士丧礼明衣裳用布记云明衣裳用幕布袂属幅长下膝注云幕布帷幕之布升数未闻属幅不削幅也长下膝者谓制此衣长至膝下亦有裳前三幅后四幅不辟积腰间下至足跗亦不被土也此不辟积腰间者以其一服不动不假上狭下寛也士丧礼下篇曰縓綼緆是裳之饰也缁纯即此衣之饰也一染谓之縓在幅曰綼在下曰緆衣以缁裳以縓象天地也

　　案古人文武之事始终不忘故生而悬弧死而用决也士丧礼决用正王棘若檡棘组系纩极二注云决犹开也挟弓以横执正善也王棘檡极善理坚韧之木皆可以为决极犹放也以沓指放令不挈指也生者朱韦为之而三死者用纩又用二明其不用不挈指者令不决挈伤指也

　　案周礼凌人大丧共夷盘冰注云夷之言尸也实冰于夷盘中置之尸牀之下所以寒尸也尸之盘曰夷盘牀曰夷牀衾曰夷衾皆依尸而为言也

　　案士丧礼为铭各以其物檀弓铭明旌也以死者为不可别也故以其旗识之注云明旌神明之旌也周礼司常大丧共铭旌注云王则太常　又案司常职王建太常诸侯建旂孤卿建旜大夫士建物铭旌亦然但尺数异耳天子九尺诸侯七尺大夫五尺士三尺若不命之士则以缁布半幅长一尺也赪其末长终幅长二尺也缁赪共长三尺广三寸书铭于末曰某氏某之柩竹杠长三尺置于宇西阶上注云杠铭幢也宇梠也梠者两端连绵木也



　　案檀弓重主道也疏云谓始死作重犹若吉祭木主之道也吉祭木主所以依神在丧作重亦以依神故曰主道也盖孝子望亲之精神有所凭依故设重以依之谓鬼神每依饮食庶几见亲于所依也重起于殷代以含饭余鬻以鬲盛之名曰重今之粮甖即其遗制也士丧礼云重木刋凿之甸人置重于中庭三分庭一在南注云木也县物曰重刋斲治之凿之为孔士重木长三尺疏云以其木有物县于下相重累故得名重士重木长三尺则大夫以上各有等当约铭旌之杠士三尺大夫五尺诸侯七尺天子九尺据竪者言之横者宜半之也士丧礼曰夏祝鬻余饭用二鬲于西墙下幂用疏布久之系用靲县于重幂用苇席北面左衽带用靲贺之结于后注云夏祝祝习夏礼者也士二鬲则大夫四诸侯六天子八与簋同差久读为灸谓以盖塞鬲口也靲竹防也以席覆重辟屈而反两端交于后左衽西端在上贺加也疏云北面左衽者人北面以席先于重北面向南掩后也聂氏崇义图云重用互逹横凿穿为四孔贯四横木每一横县二鬲四横八鬲诸侯七尺三横六鬲大夫五尺二横四鬲士三尺一横二鬲并覆以疏布裹以苇席也　又案敖氏继公辨郑注读久为灸之非而谓久者乃以物承他器之称既幂其上又承其下乃以靲系之而县于簪也敖说良是附存于此

　　案士丧礼设熬旁一筐郑注曰熬黍稷各二筐旁各一筐大夫三种加以君四种加以稻四筐则手足各一余设于左右加鱼腊者据特牲士腊用少牢大夫腊用麋天子诸侯无文当用六兽之类今案用熬筐者或亦以谷气乃人精气所依置之棺旁亦以米实口以饭实鬲之意注谓以惑蚍蜉得毋蚍蜉不胜惑而熬已尽乎

