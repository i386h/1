<!-- { "loadSidebar": true } -->
　　正义郝氏敬曰矢不备有遗也　敖氏继公曰自适堂西以至揖弓皆如初适堂西亦由其位南　郑氏康成曰索犹尽也
　　案不备者不足四四之数也数扵楅者有不备知其取扵地者有不尽也
　　弟子自西方应曰诺乃复求矢加扵楅【复扶又反】
　　正义敖氏继公曰弟子已应即往取矢司马乃降由司射之南释弓反位如初弟子既加矢司马进抚之如初　郑氏康成曰增故曰加
　　案不索之矢必蔽扵隐处故前曰取矢此曰求矢存疑郑氏康成曰向获者许诺此弟子曰诺事同互相明
　　辨正敖氏继公曰此时获者犹负侯而取矢之弟子已退在西方之位故独应之
　　右取矢加于楅
　　司射倚扑于阶西升请射于賔如初賔许诺
　　正义敖氏继公曰请射请三耦之外皆射也其辞盖曰有司请射如初者升自西阶阶上北面告也后放此此请射与下请释获亦示听命于賔之意
　　右再请射
　　賔主人大夫若皆与射则遂告于賔适阼阶上告于主人主人与賔为耦【与射之与音预】
　　正义郑氏康成曰言若者或射或否在时欲耳射者绎已之志君子务焉大夫遵者也告賔曰主人御于子告主人曰子与賔射【贾疏此约大夫与士射之辞以賔比大夫主人比士尊賔之义也】
　　案大夫与三賔之或射或否疑已前定于纳射噐之时故此时司射得据以告扵賔
　　存疑敖氏继公曰賔与主人或有一人不欲射则阙此一耦盖不可与余人为耦故耳
　　案主人以射故而请賔賔以射故而应主人之请必无不与之事而云若者盖君子不必之意且为大夫及三賔言之耳
　　遂告于大夫大夫虽众皆与士为耦以耦告于大夫曰某御于子
　　正义郑氏康成曰大夫皆与士为耦谦也同爵自相为耦则嫌自尊别也大夫为下射而云御于子尊大夫也【贾疏大夫虽为下射其辞不与下射同】
　　案司射告賔扵西阶上告主人扵阼阶上此告大夫承主人后而曰遂告则知亦扵阼阶上向其席而告之言大夫虽众者盖使大夫一人则其与士耦也势也故言虽众亦然明其与士耦者非为不足扵耦也存疑郑氏康成曰士谓众賔之在下者【贾疏与賔俱至主人所命者】及羣士来观礼者也【贾疏将射而至非主人所命者若然则堂上三賔不与大夫为耦矣】礼一命已下齿扵乡里
　　辨正敖氏继公曰士谓众賔也大夫冝与众賔长为耦若众则以次而为之不足乃及扵堂下者大夫不自为耦者变扵君所之射也此賔主人皆士扵众耦之上下射不敢俱以大夫为之
　　案大射仪司射东面于大夫之西比耦大夫与大夫
　　西阶上北面作众賔射
　　正义敖氏继公曰作众賔射使之降而为射事也案众賔者三賔也前作三耦射北面扵三耦之南此亦北面于三賔之南但彼堂西而此阶上耳賔主人大夫言告三賔则言作者尊卑之差也
　　司射降搢扑由司马之南适堂西立比众耦
　　正义敖氏继公曰立比众耦谓立扵此为比众耦耳比之之事俟众賔降而后为之
　　众賔将与射者皆降由司马之南适堂西继三耦而立东上大夫之耦为上若有东面者则北上【与音预】
　　正义敖氏继公曰云将与则或有不与者矣记曰众賔不与射者不降是也降者由司马之南适堂西而堂下之众賔皆从之不言者可知也此虽未执弓矢亦必由司马之南者异扵大夫也继三耦而立居其西也着大夫之耦为上者嫌其不与耦并立或变扵有耦者也若有东面者谓众賔若多堂西南面之位不足以尽之则东面于西壁而北上也　郑氏康成曰言若有者众賔多无数也
　　賔主人与大夫皆未降
　　正义敖氏继公曰尊者事至乃降
　　案賔主人大夫皆前司射所告而不作者也凡降者以俟比也賔主人大夫不与众耦同比故未降
　　司射乃比众耦辩【辩音遍】
　　正义郑氏康成曰众耦大夫耦及众賔也【贾疏大夫耦唯谓堂下之士众賔则兼堂上三賔】命大夫之耦曰子与某子射其命众耦如三耦众賔射者降比之耦乃徧　敖氏继公曰乃者言其方有事也众耦谓众賔自为耦者也大夫之耦亦存焉是时众賔皆已立扵司射之北若西然后可比之不言命之之辞者如上耦可知也大夫之耦则先命之其辞曰子与某子射与他耦上射之辞异云辩者为下节也
　　案司射之比耦不言所面者前三耦南面司射北面比之则此时之继三耦而立者司射亦当北面若有东面者则西面比之与大夫为下射而命之如上射故其耦虽为上射知以命下射者命之
　　右比众耦
　　遂命三耦拾取矢司射反位【拾其劫反】
　　正义郝氏敬曰三耦与司射共矢二十八个皆收委扵楅故命就楅取之拾取者上射取一下射取一更迭至四也　郑氏康成曰反位者俟其袒决遂来
　　三耦拾取矢皆袒决遂执弓进立于司马之西南正义郑氏康成曰必袒决遂者明将有射事　敖氏继公曰惟云执弓是亦不挟也亦变扵大射者此所立者即其故位更以司马为节近故耳向者司马未在此故以司射为节　朱子曰此拾取矢字疑衍案三耦拾取矢句犹言三耦之拾取矢也盖以虚句目下事后记司射释弓矢视算与献释获者释弓矢文义亦然
　　司射作上耦取矢司射反位
　　正义郑氏康成曰作之者还当上耦如作射
　　上耦揖进当楅北面揖及楅揖上射东面下射西面正义郑氏康成曰当楅楅正南之东西　贾氏公彦曰上耦发位东行时一南一北并行及将至楅南下射在南稍进当楅南俱北面揖其时上射稍西下射稍东东西相当　敖氏继公曰当楅揖者当楅南则折而北行故北面揖也及楅揖者将折而西东也上射在西下射在东如其物之位也
　　案升射时凡六揖此不升堂故止三揖揖进之揖亦发扵位之揖也当楅及楅之揖犹当阶及阶之揖也及楅揖犹北面既乃转而东面西面
　　上射揖进坐横弓郤手自弓下取一个兼诸弣顺羽且兴执而左还退反位东面揖【却去约反弣音抚还音旋下并同】正义郑氏康成曰横弓者踣弓也却手由弓下取矢者以左手在弓表【贾疏覆左手以执弓表弓背也】右手从里取之便也兼并也并矢于弣当顺羽既又当执也顺羽者手放而下备不整理也不言毋周在阼非君周可也【贾疏大射左还毋周反面揖注云左还反其位毋周右还而反东面也君在阼还周则下射将背之此直云左还不言毋周明还周可也】　贾氏公彦曰以右手顺羽之时则兴故云且兴也左还者以左手向外而西回东面揖者揖下射使取矢也　敖氏继公曰进坐不言北面可知也下放此矢南乡人于楅南北面取之便也此横弓覆手也坐而横弓亦便也覆手横之以上端乡下射敬之也弓下弣之下也兼诸弣明左手并执矢也凡执弓者左执弣兼矢扵弣即顺羽兴则是横弓者惟取矢之时则然也执弓者言不挟也扵楅前左还者以楅东肆宜顺之也反位不言毋周亦是左还也此与顺羽且兴皆变扵大射云
　　案注疏以在阼非君不妨还周为説固得为一义然要非其所主也以其有堂上下之隔原无背不背之嫌也必俱左还而后东西面揖者以为容也左还还之正也其右还者或由便则为之
　　下射进坐横弓覆手自弓上取一个兴其他如上射【覆芳伏反】
　　正义郑氏康成曰覆手由弓上取矢者以左手在弓里右手从表取之亦便　贾氏公彦曰亦踣弓既仰左手向上执弓故用右手向下取矢　敖氏继公曰此横弓却手也却手横之亦以上端乡上射也人北面弓东西乡皆为横也弓上弣之上也凡覆手却手而横弓其皆乡身与他谓兼诸弣而下也惟西面揖异耳
　　案矢之拾取犹射之拾发也每取一矢进退各一揖则拾取乗矢上下射俱各八揖矣弓之両端皆箫也而有上端下端之别者弣侧有挞士防记设依挞焉是也挞在上则为上端执弓者必以上端向人为敬也是时在楅之矢皆北括取矢者自南而取必以镞兼诸弣而后调其北括之羽以南比扵弓然矢笴三尺坐而顺之不足以竟其长也故既兼弣之后必放下左手耸身而兴其右手乃得以循其笴而顺其羽故曰顺羽且兴也
　　通论朱子曰燕礼司正右还疏云以右手向外者以奠觯防为内也此三耦左还疏云以左手向外者以所立防为内也大射云毋周者既以左手向外绕其所立之防及至将匝之时乃复以右手向外而转身也此注云周可也则以左手向外绕其立防以至扵匝乃不复以右手向外而即便转身也燕礼则右还而未至于匝故不言周与不周
　　既拾取乗矢揖皆左还南面揖皆少进当楅南皆左还北面搢三挟一个揖皆左还上射于右与进者相左相揖反位【还并音旋】
　　正义郑氏康成曰上射转居右便其反位也下射左还少南行乃西面【贾疏以初北面时东西相当今西行冝并】相左皆由进者之北　敖氏继公曰不捆矢不兼挟皆左还亦变扵大射也进谓东西行而相近也当楅南向及楅之位北面乃搢挟者礼贵相变也上射固居右矣复言之者嫌或当如卒射而退转居左也自此少南行至扵向当楅之位亦揖不言者无以为节亦以其可知故也凡毎耦既射若既取矢而退者其曲折皆与进时同
　　案始之左还自东西面还而南面也次之左还自南面还而北面也卒之左还自北面还而西面也射讫而退亦六揖此无堂上之揖故亦止扵三南面之揖犹降阶之揖也楅南之揖犹出扵其位南之揖也但彼南面而此北面者以搢挟当乡楅也反位之揖犹将适堂西之揖也大射仪既拾取矢捆之兼挟乗矢皆内还南面揖适楅南皆左还北靣下大射仪有揖疑此脱之
　　三耦拾取矢亦如之后者遂取诱射之矢兼乗矢而取之以授有司于西方而后反位【拾其劫反】
　　正义贾氏公彦曰上耦已取矢复云三耦者三耦之中除上耦寔二耦也　朱子曰后者下耦之下射也郑氏康成曰取诱射之矢挟五个　敖氏继公曰
　　三当作二大射云二耦是也下耦之下射扵既拾取之后又兼取诱射之四矢皆兼诸弣至楅南乃北面搢三挟五个至西方以四矢授有司而挟一个以反位此见其异者也又下耦亦无与进者相左相揖之事经不见之者可知也
　　存疑郑氏康成曰弟子逆受扵东面位之后【贾疏弟子即纳射噐者下耦将司射矢来向位西面弟子即往逆受之下射乃反东面】
　　辨正敖氏继公曰此西方即堂西也士防礼以东堂下西堂下为东方西方亦其征也有司即弟子之纳射噐者因留主授受扵堂西故此下射出扵其东面位之后以乗矢就而授之大射仪曰以授有司于次中皆袭反位亦谓就而授之
　　案以大射授扵次中例之敖説似长
　　右三耦取矢于楅
　　众賔未拾取矢皆袒决遂执弓搢三挟一个由堂西进继三耦之南而立东面北上大夫之耦为上【拾其劫反】正义郑氏康成曰众賔不拾者未射无楅上矢也言此者嫌众賔三耦同伦初时有射者后乃射有拾取矢礼也　敖氏继公曰未拾取矢谓扵堂西取矢不拾也堂西取矢固不拾矣乃言之者以继三耦拾取之后嫌当如之也其后取矢扵楅乃拾故此云未也是时虽未拾取矢亦譲取弓矢拾如向者三耦之为进立射位以射事至也众賔未拾取矢故俟三耦取矢事毕而后进
　　案大夫之耦为上上经既言之矣此复言者上为堂西比耦之位此则司马西南之射位
　　右众耦皆就射位
　　司射作射如初一耦揖升如初司马命去侯获者许诺司马降释弓反位
