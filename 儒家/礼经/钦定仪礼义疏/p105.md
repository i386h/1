<!-- { "loadSidebar": true } -->
　　正义郑氏康成曰傧使者所以致尊敬也【贾疏聘礼使卿用束帛劳宾不还束帛宾傧卿以束锦此使者以玉劳侯氏侯氏还玉仍亦傧使者是尊敬天子之使也】拜者各于其阶【贾疏宾与使者行敌礼若乡饮酒乡射宾主拜各于其阶】　敖氏继公曰使者受傧不稽首者同为王臣故不因其受璧之礼也其授受之节盖于坛中亦北面授
　　使者降以左骖出侯氏送于门外再拜侯氏遂从之【骖差庵反】
　　正义郑氏康成曰騑马曰骖左骖设在西者【贾疏陈四马与人以西为上聘礼礼宾时宾执左马以出此亦然也】其余三马侯氏之士遂以出授使者之从者于外【贾疏亦案聘礼而知】从之者遂随使者以至朝　敖氏继公曰使者亦左执币乃北面右执左骖以出也四马象在车前故西者曰左骖驾车之马两服居中两骖在旁使者以左骖出侯氏之士以三马从之旣则其从者并受币而皆讶受马也从之者随以入国
　　右郊劳
　　天子赐舍【注今文赐作锡】
　　正义郑氏康成曰以其新至道路劳苦未受其礼且使卽安也赐舍犹致馆也所使者司空与【贾疏聘礼使卿致馆此亦宜使卿司空主营城郭宫室馆亦宫室之事故知使司空但司空亡正文故云与以疑之】小行人为承摈【贾疏小行人职及郊劳眂馆将币为承而摈】　贾氏公彦曰聘礼宾至于朝君使卿致馆此不言致馆言赐舍者天子尊极也　敖氏继公曰侯氏至于国而卽馆天子则使上大夫赐舍也此舍谓公馆
　　案掌舍职凡舍事掌之注王行所止舍礼运天子适诸侯必舍其祖庙是天子固称舍矣然卿大夫士亦馆舍通称聘记卿馆于大夫大夫馆于士士馆于工商又曾子问为君使凡所使之国有司所授舍则公馆已是馆舍通称也此经不云致馆云赐舍疏以为天子尊极者盖因言赐故也
　　通论李氏如圭曰聘礼宾至卽欲受之者主人之礼觐礼且使卽安者君上之惠
　　余论陈氏祥道曰古者诸侯于王畿有朝防之邑泰山有汤沐之邑王制曰方伯为朝天子皆有汤沐之邑于县内视元士则凡非方伯其邑不得视元士也王人出聘馆于诸侯之庙国语曰襄王使大宰文公及内史兴赐晋文公命文公馆诸宗庙是也若侯氏之朝王列国之相朝则不必馆于庙故觐礼侯氏至天子赐舍
　　曰伯父女顺命于王所赐伯父舍【女音汝】
　　正义郑氏康成曰此使者致馆辞　贾氏公彦曰此及下经皆云伯父者谓同姓大国也举同姓大国则同姓小国及异姓之国礼不殊也　敖氏继公曰顺命谓顺王命而来朝也赐舍不用币尊者之礼也案上文云侯氏遂从之盖从使者至朝告至也与聘礼下大夫劳者遂以宾入至于朝之义同其时天子卽降赐舍之命于是小行人帅至于馆而司空乃宣是命辞于舍门外焉聘礼曰大夫帅至于馆卿致馆其义例可推也
　　侯氏再拜稽首
　　正义郑氏康成曰受馆　敖氏继公曰不着其所是于舍门外也使者东面致命侯氏西面听命旣则北面拜
　　傧之束帛乘马
　　正义郑氏康成曰王使人以命致馆无礼犹傧之者尊王使也【贾疏聘礼卿无礼致馆宾无束帛傧卿此王使亦无礼致馆宾犹傧使者用帛马尊王使故也　敖氏继公曰礼谓礼物也】侯氏受馆于外旣则傧使者于内【贾疏旣受馆则为已所有明傧使者在内】　敖氏继公曰侯氏于使者亦有迎送之拜不言者文畧耳下于大夫戒之礼亦然
　　案聘礼致馆后有设飱之节秋官掌客凡诸侯之礼上公飱五牢侯伯飱四牢子男飱三牢凡介行人宰史皆有飱以其爵等为之礼疏云此诸侯自相朝主国待宾之礼天子待诸侯亦同诸侯自相待可知疏盖因掌客不见天子待诸侯设飱之牢数而以意推耳然恐隆杀不尽同也又掌讶职宾客至于国宾入馆次于舍门外待事于客诸侯有卿讶夏官讶士职邦有賔客则与行人送逆之入于国则为之前驱而跸野亦如之居馆则帅其属而为之跸诛戮暴客者客出入则道之有治则赞之此于侯氏之来朝皆当有焉经不备见之也聘记宾卽馆讶将公命又见之以其贽此侯氏讶者卿也贽宜用羔
　　存疑敖氏继公曰凡傧使者必于受命之处则此傧之亦当在舍门外
　　右赐舍
　　天子使大夫戒曰某日伯父帅乃初事【注今文帅作率】
　　正义郑氏康成曰大夫者卿为讶者也掌讶职曰凡讶者宾客至而徃诏相其事戒犹告也告使顺循其事也初犹故也【贾疏四时朝觐自是寻常故使恒循故常之事也】
　　存疑敖氏继公曰此戒之亦于舍门外其面位与赐舍同
　　案侯氏已在舍应有出门再拜迎入之仪使者升堂东面致命侯氏东阶上西面听之旣乃降两阶之闲北面再拜稽首
　　侯氏再拜稽首
　　正义郑氏康成曰受觐日也
　　案盛世事几综理朝廷不久畱宾故列侯各无废事宾见有时卽虞书乃日觐四岳羣牧之义也王制诸侯礿则不禘禘则不尝尝则不烝烝则不礿为述职故缺一时之祭此自尊王之礼宜然亦由朝觐有常期故前后时祭得举耳
　　右戒觐日
　　诸侯前朝皆受舍于朝同姓西面北上异姓东面北上【朝直遥反余并同】
　　正义郑氏康成曰言诸侯者明来朝者众矣顾其入觐不得并耳【贾疏上注云言侯氏者明国殊舍异礼不凡之于此言诸侯凡之者以其诸国同时遣上介故言来朝者众若其行礼自有先后故云入觐不得并】受舍于朝天子使掌次为之诸侯上介先朝受焉【贾疏下文上介皆奉其君之旂置于宫知此亦是使上介也】此觐也言朝者其来之心犹若朝也【贾疏大宗伯注朝之言朝欲其来之早觐之言勤欲其勤王事各举一边言其实早来勤王通冇故变觐言朝】分别同姓异姓受之将有先后也春秋传曰寡人若朝于薛不敢与诸任齿则周礼先同姓【贾疏隐十一年左传文】敖氏继公曰朝犹觐也前朝者先觐日也此舍如庐舍之舍谓觐时待事之处也若诸侯相朝则但授次而已聘礼记所云君之次者是也　李氏心传曰受舍于朝所谓外朝也　贾氏公彦曰此经同姓西面异姓东面曲礼下云天子当依而立诸侯北面而见天子曰觐彼此皆是觐礼彼诸侯皆北面而不辨同异姓与此不同者此谓外为位时彼谓入见天子时存疑郑氏康成曰受次于文王庙门之外聘礼记曰宗人受次次以帷少退于君之次则是次也言舍者尊舍也
　　案受舍于朝者谓听王官之所颁处也掌次云诸侯朝觐则张大次小次注云与诸侯张之是也其地当在皋门以内库门以外属外朝之东西一以来觐者众余地能容一以宾车不入大门下行为近也若庙外则觐日陈摈介又诸侯亦当有从臣执币马者在焉占地多矣且觐尚严庙外宜肃苟尽张次于此从衞纷嚣非所以为敬也受舍之舍与赐舍之舍别赐舍之舍馆舍也有屋宇盖司空之属掌之受舍之舍次舍也以帷幕天官之属掌之注引次以帷于义得矣云文王庙门之外则非是同异姓分东西面者盖放庙中助祭之位以兄弟之党宾之党殊之
　　右受舍于朝
　　侯氏裨冕释币于祢【裨贫医反音脾祢乃礼反】
　　正义郑氏康成曰将觐质明时也【贾疏聘礼宾厥明释币于祢故知此亦质明时也】裨冕者衣禆衣而冠冕也裨之为言埤也【贾疏诗政事一埤益我取埤陪之义】天子六服大裘为上其余为裨以事尊卑服之【贾疏六冕以大裘为上衮冕以下皆为裨以事尊卑服之者卽司服云王祀昊天上帝则大裘而冕祀五帝亦如之祀先王则衮冕以下至羣小祀则冕举天子而言】而诸侯亦服焉上公衮无升龙【贾疏天子升降俱有诸侯直有降龙而已】侯伯鷩子男毳孤希卿大夫此差司服所掌也【贾疏诸侯唯不得有大裘上公则衮冕以下】释币者告将觐也如聘大夫将受命释币于祢之礼旣则祝藏其币归乃埋之　杨氏倞曰禆之为言卑也　敖氏继公曰裨冕者冕服之次者也侯氏若上公也则服鷩侯伯也则服毳子男也则服希天子以大裘而冕十二章者为上衮冕九章者次之是时天子受觐亦服其裨冕故觐者不得服其上服也祢谓考也释币者告将觐也其礼则筵几于其馆堂户牖之闲南面祝升自西阶君升自阼阶祝奠币于几下君北面祝在左君及祝再拜兴祝曰孝嗣侯某将觐天子敢用嘉币告于皇考某侯又再拜君就东箱祝就西箱有闲君反位祝乃取币藏之君反于阼乃降而遂出也归则埋币于祢庙西阶之东此朝以裨冕亦与周官异大行人职言朝服云上公冕服九章侯伯七章子男五章皆其上服也
　　案凡冕以一上者为正其余卑者为裨康成云天子六服大裘为上其余为裨则上公五服衮冕为上鷩冕以下为裨侯伯四服鷩冕为上毳冕以下为裨子男三服毳冕为上希冕冕为禆敖说固与郑注相发明也特郑注言之未析耳曾子问云大祝裨冕又云大宰大宗大祝皆裨冕玉藻禆冕以朝皆谓此也若上公衮侯伯鷩子男毳则仍是上服经直云冕可矣又何裨乎所以然者天子非大祭不服十二章之上服则诸侯非助祭于天子虽朝觐亦祗服其次服也然与大行人所言不可强通
　　存疑郑氏康成曰祢谓行主迁主矣而云祢亲之也【贾疏曾子问师行必以迁庙主行乎孔子云天子廵守以迁庙主行载于齐车言必有尊也彼据天子其诸侯宜亦然】
　　案曾子问言迁庙主此言祢不可以混为一者也意诸侯出亦奉迁主以行而告觐则但于祢而不于迁主与若谓迁主也而名之祢以为亲则是名不正言不顺也圣人制礼夫岂有此
　　右释币于祢
　　乘墨车载龙旂弧韣乃朝以瑞玉有缫【韣音独缫音早注今文玉为璧缫或为璪】
　　正义郑氏康成曰墨车大夫制也【贾疏巾车职云大夫乘墨车】乘之者入天子之国车服不可尽同也【贾疏巾车职云同姓金路异姓象路四衞革路据在本国所乘并得与天子同下记云偏驾不入王门偏驾金路象路等是也旣不入王门舍于客馆乘此墨车以朝也】交龙为旂诸侯之所建【贾疏司常职文】弧所以张縿之弓也弓衣曰韣【贾疏尔雅说旌旗正□为縿故以此弧弓张縿之两幅也月令云带以弓韣韣是弓衣可知】瑞玉谓公桓圭侯信圭伯躬圭子谷璧男蒲璧【贾疏大宗伯文】缫所以借玉【贾疏义见聘礼记】　敖氏继公曰乘墨车屈也载龙旂不没其实也晋韩宣子聘于周自称曰士大国之卿自比天子之士则其君自此于大夫亦宜也上云前朝此云乃朝则以觐名篇之意可见矣
　　余论马氏端临曰圭镇宝也诸侯以朝见天子执之以为信不过于当事之时暂捧之而卽奠之不常执也常见绘图者绘如秉笏之状盖误以圭为笏误以鎭国之具为容饰之具也古人笏亦但搢耳不常执之
　　案墨车加黑色而漆之者也自士昏乘之为摄盛自入觐乘之则为屈交龙之旂五等所同斿数则异公九斿侯伯七斿子男五斿弧以张縿必备韣者为将敛也聘礼旜有张敛此亦然与缫以借玉说己见聘礼
　　天子设斧依于戸牖之闲左右几【依于岂反下同】
