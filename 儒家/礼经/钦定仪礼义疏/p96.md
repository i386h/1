<!-- { "loadSidebar": true } -->
　　正义郑氏康成曰主国君以礼食小聘大夫之礼于五礼属嘉礼大戴第十五小戴第十六别录第九　贾氏公彦曰下别言食上大夫之法故知此据小聘大夫聘礼据侯伯之大聘因见小聘此公食据小聘后言大聘互见爲义篇末云鱼肠胃伦肤若九若十有一下大夫则若七若九此经鱼肠胃伦肤皆七则谓子男小聘之下大夫也　敖氏继公曰此篇主言食小国小聘之宾盖与前篇互见其礼也
　　案秋官掌客职云公侯伯子男之相爲宾上公三飨三食三燕侯伯三飨再食再燕子男一飨一食一燕是诸侯飨食燕其来朝诸侯之数也其疏云天子之待诸侯当与诸侯之自相待者同理或然也聘记云公于宾一食再飨燕无常数是诸侯飨食燕乎大聘之卿之数也若小聘大夫则聘记云上介一食一飨小聘其礼如爲介盖大聘之上介以下大夫而小聘之宾其爵与同故其食飨之数亦如之也
　　通论孔氏颖达曰皇氏云飨有四种一是诸侯来朝天子飨之周官大行人职所云是也其牲则体荐体荐则房烝故左传云飨有体荐国语云王公立饫则有房烝也二是王亲戚及诸侯之臣来朝王飨之其牲则折俎亦曰殽烝故国语云亲戚宴飨则有殽烝左传定王飨士防用折俎其飨朝廷之臣亦当然也三是四裔之使来王飨之其礼王不亲飨但以牲全体委与之故国语云坐诸门外而体委与之是也若其君来则与中国子男同故小行人职掌小宾小客所陈牲牢不异也四是飨防衞及耆老孤子则以醉爲度故酒正云凡飨士庶子飨耆老孤子皆共其酒无酌数是也燕则折俎有酒而无饭牲用狗亦有二种一是燕同姓二是燕异姓诗湛露笺云夜饮之礼同姓则成之异姓让之则止是也食礼者有饭有殽虽设酒饮只以潄口以饭爲主亦有二种一是礼食大行人所云上公九举及此礼是也二是燕食曲礼酒浆处右注云此大夫士与宾客燕食之礼是也
　　案食与飨燕类也然飨食于庙燕于寝故飨最重食次之燕又次之燕礼者诸侯燕其大夫若聘大夫之礼此篇则诸侯食聘大夫之礼因附见主国大夫食聘大夫之礼也以燕推之则诸侯亦当有食其大夫之礼以食燕推之则诸侯又当有飨其大夫若聘大夫之礼以主国大夫食聘大夫者推之则主国大夫亦当有飨燕聘大夫及自相与飨食燕之礼且推而上之诸侯又当有飨食燕其来朝之诸侯及王国来聘之大夫之礼天子亦当有飨食燕其大夫与来朝之诸侯及侯国来聘之大夫之礼今攷诸经传如秋官掌客职王合诸侯而飨礼则其十有二牢大行人职上公飨礼九献食礼九举侯伯七献七举子男五献五举是天子之飨食其来朝之诸侯者也左传所载定王飨士防事是天子之飨侯国之聘大夫者也聘礼曰大夫于宾壹飨壹食上介若食若飨是主国大夫之飨食乎聘大夫者也其详则经籍散轶盖不可尽考矣
　　公食大夫之礼【食音嗣】
　　正义贾氏公彦曰此礼序在聘礼之下是因聘而食之　刘氏敞曰公养宾国养贤一也亲之故爱之爱之故养之养之故食之食而弗爱犹豢之也爱而弗敬犹畜之也飨礼敬之至也食礼爱之至也飨爲爱弗胜其敬食爲敬弗胜其爱文质之辨也　郑氏锷曰天官外饔职掌外祭祀之割亨宾客飱饔飨食之事如之盖事宾如事神敬之至也
　　案聘记曰大夫来使无罪飨之过则饩之传曰使者误主君弗亲飨食所以媿厉之也然则疏家以此礼爲因聘而食者是也乐记云食三老五更于大学天子袒而割牲执酱而馈执爵而酳冕而总干此礼惟公亲设酱若牲则不亲割爵亦不亲酳又无乐舞之事侯礼杀于王礼而聘宾又非老更比也大抵食礼通乎上下其等差则视乎食之之人与所食之人以爲隆杀耳
　　使大夫戒各以其爵
　　正义郑氏康成曰告之必使同班敌者易以相亲敬贾氏公彦曰此篇虽据子男大夫爲正兼见五等
　　诸侯大聘使卿之事故云各以其爵　刘氏敞曰戒必以其爵恭也已轻则卑之已重则是以其贵临之也　敖氏继公曰云各以其爵则兼卿大夫言矣此盖顾下经食上大夫之礼而立文也饮食之礼宾主敌则亲戒速所以尊宾也此以其爵亦其义也案大夫不着所服亦朝服也戒以其爵则服亦以其爵下文宾朝服此大夫亦朝服往戒可知戒宾必有其辞然燕主饮故辞曰有不腆之酒燕君在阼故辞曰与寡君须臾此食礼无酒又无阼席则辞当与彼异然经记无文不可考矣
　　上介出请入告
　　正义郑氏康成曰问所以爲来事　贾氏公彦曰大夫就宾馆之门外宾使上介出请所爲来事
　　三辞【三如字】
　　正义郑氏康成曰爲既先受赐不敢当　贾氏公彦曰聘日已致饔故今辞食但受饔之时礼辞而已至飨食皆当三辞　敖氏继公曰食必三辞重于燕也燕则再辞而许
　　案下经言设洗如飨注云如其近者此注所云先受赐盖亦指飨言之未必舍近而遥继饔也
　　宾出拜辱大夫不答拜将命宾再拜稽首
　　正义敖氏继公曰宾不言朝服可知也旣对乃北面而拜拜辱説见乡饮酒　郑氏康成曰不答拜爲人使也将犹致也再拜稽首受命　郝氏敬曰将命致君食宾之命也
　　存疑郑氏康成曰拜使者屈辱来迎已
　　案拜辱者拜君命之辱非拜使者之辱也故使者不得而答之受命必稽首者臣礼也以燕礼之辞例之此宾将出时宜曰某固辞不得命敢不从其既受命亦宜曰君贶寡君多矣又辱赐于使臣臣敢拜赐命然后再拜稽首
　　大夫还宾不拜送遂从之
　　正义郑氏康成曰还复于君不拜送为从之不终事敖氏继公曰云不拜送明有拜送者先拜送乃从
　　之国君于王使之礼也
　　存疑贾氏公彦曰乡饮乡射戒宾遂从之而云拜送者以其主人先反不相随故也觐礼使者劳宾侯氏送于门外再拜遂从之使者既不先反犹拜送者尊天子使故也
　　案乡饮射礼虽从之犹拜送者以主人亲戒故也聘礼之郊劳归饔虽使者犹拜送者以宾不从之故也此使者戒而宾又从之故不拜送觐礼之侯氏虽于使者而已又从之然犹拜送者以敬天子之使也此宾于主君则为外臣故异然则若食已国之大夫使者既戒而还其所戒之宾亦必拜送矣遂从之非与戒者偕行也言随后踵至耳亦所以明其不易服也右戒宾
　　宾朝服卽位于大门外如聘【朝音潮】
　　正义敖氏继公曰拜命之时宾固朝服矣于此乃着之者明其与聘服异亦因事而见之如聘谓宾入于次乃卽位而主君之摈者亦三人也宾卽位亦于西方东面介立于其东南北面西上
　　存疑郑氏康成曰于是朝服则初时端【贾疏聘礼重宾发馆即皮弁此礼轻及大门乃朝服】
　　案聘使自始迄终惟以皮弁服朝服爲隆杀无服端者郑谓初服端非也朝服大夫之正服大夫与大夫相接胡爲而不朝服乎下记云宾之乘车在大门外西方北面立则宾卽位在下行之后而车已还立矣
　　右宾卽位于大门外
　　卽位具
　　正义敖氏继公曰宾卽位而主人之有司乃具者节也具如具官馔之具谓具其所当陈设之物也存疑郑氏康成曰主人也摈者俟君于大门外【贾疏宾主设摈介以相待如聘时】卿大夫士序及宰夫具其馔物皆于庙门之外【贾疏以君迎宾入始言卿大夫已下庙内之位故知此时皆在庙门外也】
　　案主人迎宾之位在大门内当稍后于宾则此云卽位者尚非主人也摈者从君但在大门内唯上摈请事乃出耳言具则自甸人陈鼎以下至于宰夫之具皆具也随所在而具之则不专在庙门外也矣
　　羮定【定多佞反】
　　正义郑氏康成曰着之者下以为节
　　案此卽下记所云亨于门外东方者
　　甸人陈鼎七当门南面西上设扃鼏鼏若束若编【编必绵反注今文扃作古文鼏皆作密】
　　正义郑氏康成曰七鼎一大牢也【贾疏聘礼致飱与饔饩皆九鼎此无鲜鱼鲜腊与聘礼腥一牢鼎七同】甸人宰之属兼亨人者【贾疏天官有甸师氏兼有亨人诸侯兼官故甸人兼亨人】南面西上以其爲宾也扃鼎扛所以举之者凡鼎鼏盖以茅爲之【贾疏茅是洁白之物故疑用茅】长则束本短则编其中央　敖氏继公曰甸人掌以薪蒸役外内饔之事故此时爲陈鼎也天子则外饔爲之大牢而用七鼎以所食者乃大夫也篇首虽言使大夫戒各以其爵而篇中则实主言下大夫耳陈鼎于庙门外少北而东西则当门陈鼎当门南面君礼也西上明爲宾也设扃鼏在陈鼎之前于此乃言之者亦因而见之也若束若编亦谓科用其一耳与若丹若墨之文意同
　　案聘礼于上介其致飱致饔皆鼎七此小聘之宾爵与大聘之上介同故亦七鼎聘记所谓小聘其礼如爲介是也但致飱致饔不羞庶羞故正鼎之外幷陪鼎而皆陈之此礼之庶羞临食乃取诸门外东方而入而设之故惟具之于雍爨不实于陪鼎以与正鼎同陈也
　　设洗如飨【注古文飨或作乡】
　　正义郑氏康成曰必如飨者先飨后食如其近者也飨礼亡燕礼则设洗于阼阶东南　贾氏公彦曰不言如燕者飨食在庙燕在寝不得用燕礼决之也注引燕礼者欲见设洗之法食与飨燕同无飨礼故引燕礼而言
　　案设洗亦南北以堂深东西当东霤
　　余论李氏如圭曰春秋传赵孟叔孙豹曹大夫入于郑郑伯兼享之子皮戒赵孟遂戒穆叔赵孟欲一献及享具五献之笾豆于幕下赵孟辞乃用一献赵孟爲客此春秋时飨礼之可见者
　　案据此则是飨得因时爲隆杀又有兼飨之法然曰赵孟爲客则是虽兼飨仍主一人爲宾矣
　　小臣具槃匜在东堂下【匜逸离反音移】
　　正义郑氏康成曰爲公设盥也公尊不就洗【贾疏特牲尸尊不就洗盥用槃匜故知此亦为公盥不就洗也】小臣于小宾客飨食掌正君服位　敖氏继公曰匜盛盥水槃盛盥弃水也凡行礼其以槃匜盥而不就洗者尊者一人而已有敌者则否不言箪巾文畧耳祭礼有槃匜必有箪巾案夏官小臣职大祭祀朝觐沃王盥此诸侯之小臣故主沃公盥
　　宰夫设筵加席几
　　正义郑氏康成曰设筵于户西南面而左几【贾疏宾在戸牖之间南面生人左几异于神右几】公不宾至授几者亲设湇酱可以略此【贾疏决聘礼礼宾公亲授几以无设湇酱之事故也】　刘氏敞曰设筵加席几致安厚之义也
　　无尊
　　正义郑氏康成曰无尊者主于食不献酬　敖氏继公曰言此者嫌酒浆或用尊也
　　饮酒浆饮俟于东房
　　正义郑氏康成曰饮酒清酒也浆饮酨浆也【贾疏酨之言载以汁滓相载】其俟奠于丰上也饮酒先言饮明非献酬之酒也【贾疏献酬酒不言饮此拟酳口故言饮天官酒人职共宾客之礼酒饮酒注云飨燕之酒不言饮食之酒云饮是其义也】浆饮先言浆别于六饮也【贾疏浆人职共王六饮水浆醴凉医酏】　敖氏继公曰酒言饮者指其所用名之也浆云饮者明其爲六饮之一者也浆在六饮而云浆饮亦犹醴在五齐而云醴齐之类也言俟者见其已在觯特俟时而设之耳
　　存疑贾氏公彦曰清酒祭祀之酒此用之者优宾也案酒正三酒一曰事酒二曰昔酒三曰清酒注以爲皆祭祀之酒至四饮则一曰清二曰医三曰浆四曰酏注以清爲醴之已泲者四饮惟此爲酒与三酒中之清酒不同此注以饮酒爲清酒盖指四饮之清以其爲酒而在四饮之内故谓之饮酒非三酒中之清酒也疏説疑误
　　凡宰夫之具馔于东房
