<!-- { "loadSidebar": true } -->
　　正义郑氏康成曰笾豆六者下君礼也设于户东又辟馔位也　敖氏继公曰笾豆六与子男之礼同重聘使也凡设笾豆自二以上皆先豆而后笾乃言笾豆者文顺耳此六豆六笾皆宜用朝事者而各去其末之二其设之之序则豆皆在西笾继之而东韭菹其南醓醢屈以终防其南蕡亦屈以终饔饩之礼其馔各有所属户西之馔为饪也西夹东夹之馔为腥也此无牢故惟有堂上之馔而设于户东示其异也不用簠簋铏者以无牢故也此礼主于饮君之礼主于食
　　存疑郑氏康成曰其设脯其南醢屈六笾六豆案凡一豆一笾者则一脯一醢此豆笾各六注乃直以脯醢当之何也岂其六脯而六醢邪当以敖氏之说为正
　　壶设于东序北上二以并南陈醙黍清皆两壶【醙所九反】正义郑氏康成曰醙白酒也凡酒稻为上黍次之粱次之【敖氏继公曰盖据内则三醴之次言之】皆有清白以黍闲清白者互相备【贾疏上言白明黍粱皆有白下言清明稲粱亦有清故也于清白中言黍明醙即是稲清即是粱也】明三酒六壶也先言醙白酒尊先设之　敖氏继公曰设于东序北上亦统于豆
　　大夫以束帛致之賔如受饔之礼傧之乘马束锦正义郑氏康成曰致夫人命也此礼无牢下朝君也【贾疏上公之礼夫人致礼八笾膳大牢侯伯以下亦皆有牢是朝君有牢此无牢故云下朝君也】敖氏继公曰以束帛致其礼亦盛之也飱不致此杀于飱乃致者盖主君以设飱为差轻而夫人归礼为特重所以异也賔受亦不尽与受饔之礼同云如者亦大畧言之
　　上介四豆四笾四壶受之如賔礼傧之两马束锦正义敖氏继公曰四豆者去菁菹鹿臡四笾者去形盐膴四壶者去粱酒不言其位如賔可知也言受之明亦用束帛致之也如賔礼者亦如其受饔之礼也不言所使者下大夫可知于上介亦使下大夫者礼穷则同也
　　案下大夫归礼于上介亦韦弁賔介俱韦弁受之与以越日而受夫人之礼可以无嫌也
　　余论敖氏继公曰夫人归礼不及士介者以其礼薄不可得而复杀且君与士介已无堂上之馔故也
　　明日賔拜礼于朝【注今文礼为醴】
　　正义郑氏康成曰于是乃言賔拜明介从拜也右夫人归礼于賔介
　　大夫饩賔大牢米八筐
　　正义郑氏康成曰其陈于门外【贾疏经无牢米入门之文明是门外可知】黍粱各二筐稷四筐二以并南陈【贾疏案上使卿归饔饩米百筥设于中庭此云八筐则黍粱稷亦宜法其行数】无稻【贾疏记云凡饩大夫黍粱稷筐五斛是也】牲陈于后东上【贾疏此放君饩賔时陈于门西东上】不馔于堂庭辟君也敖氏继公曰君饩賔米百筥筥半斛此米八筐筐五斛以量言之则八筐者杀于君米二筐也所以下之此亦陈于其馆之外门外
　　通论贾氏公彦曰案掌客邻国之君来朝卿见以羔膳大牢侯伯子男膳特牛彼又无筐米此侯伯之臣得用大牢有筐米者彼为君礼此是臣礼各自为差降不得以彼难此
　　賔迎再拜老牵牛以致之賔再拜稽首受老退賔再拜送
　　正义敖氏继公曰賔出门左西面拜迎聼命老东面致命賔还北面拜乃适老右受此使老致之者大夫之臣老为尊也賔于老乃拜迎之亦重其为使也再拜稽首受者盖以大夫向者稽首受其君命故賔于此因其礼与使者受傧而稽首之意同大夫不亲饩者以其礼轻不欲烦賔且辟君礼也君归饔饩于朝君则亲致于介亦使卿
　　上介亦如之
　　正义敖氏继公曰然则此牢米亦如賔矣盖以其具不可得而杀故也
　　众介皆少牢米六筐皆士牵羊以致之
　　正义郑氏康成曰士亦大夫之贵臣　敖氏继公曰米六筐盖黍粱稷各二筐也于賔上介使老于众介使士所使使者虽贱亦不可以无所别也不言受之之礼如賔可知
　　存疑郑氏康成曰米六筐者又无粱也
　　右大夫饩賔介
　　公于賔壹食再飨【食音嗣下并同注古文壹皆为一今文飨皆为乡】
　　正义郑氏康成曰飨谓亨大牢以饮賔也【贾疏飨礼与食礼同食礼既亨大牢明飨礼亨大牢可知但以食礼无酒飨礼有酒故以饮賔言之】公食大夫礼曰设洗如飨则飨与食互相先后也【敖氏继公曰互相先后谓食居二飨之闲也】
　　存疑贾氏公彦曰此经先言食后言飨则食在飨前公食言设洗如飨则飨在食前先后出于主君之意故不定也
　　通论贾氏公彦曰此篇虽据侯伯之卿聘使五等诸侯其臣聘使牢礼皆同无大国次国之别是以掌客五等诸侯相朝其下皆云羣介行人宰史皆有飱饔饩以其爵等为之牢礼之陈数又云凡诸侯之卿大夫士为国客则如其介之礼以待之注云爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢也此降小礼丰大礼也以此言之公侯伯子男大聘使卿主君一食再飨小聘使大夫则主君一食一飨若然掌客子男一食一飨子男之卿再飨多于君者以其君臣各自相差不得以君决臣也
　　燕与羞俶献无常数【俶处郁反注古文俶作淑】
　　正义郑氏康成曰羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也　敖氏继公曰禽羞周官亦谓之禽献庖人职曰凡用禽献春行羔豚膳膏芗夏行腒鱐膳膏臊秋行犊麛膳膏腥冬行鱻羽膳膏羶即此羞也燕亦无常数异于朝君也　叶氏梦得曰飨所以训防俭也故至于再燕与时赐以示慈惠也故无数
　　通论贾氏公彦曰掌客上公三燕侯伯再燕子男一燕皆有常数此臣无常数者亦是君臣各为一不得相决
　　案燕虽无常数盖亦不过于三也
　　賔介皆明日拜于朝
　　正义敖氏继公曰上惟见賔礼乃言介拜似非其次盖此文宜在下句之下也賔与介之拜赐各主于其所受者也飨賔燕賔之时介虽与焉然礼不为己故不必拜賔于禽羞亦拜之者谢主君之意也
　　上介壹食壹飨
　　正义郑氏康成曰飨賔介为介从飨献矣复特飨之客之也【贾疏公食礼介虽从入不从食賔食毕介逆出是也知从飨者下记云大夫来使飨之其介为介故知介从飨案襄二十七年宋公兼享晋楚之大夫赵孟为客子朩与之言弗能对使叔向侍言焉子朩亦不能对也叔向为赵孟介而得从飨是其义也】
　　案賔于发去之日乃三拜乘禽于朝则此之拜赐自拜飨食燕耳羞与俶献未必仆仆亟拜也因享食而及燕因又及羞献之无常数经于此以类连举之耳介无燕则敖氏所云失次者或然
　　右飨食燕羞献
　　若不亲食使大夫各以其爵朝服致之以侑币如致饔无傧【侑音又注古文侑皆作宥】
　　正义郑氏康成曰君不亲食谓有疾及他故也【贾疏他故者死丧之事】必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以己本宜徃【贾疏饔饩等君使人致礼賔则傧使者飨食礼主君合速賔来入庙賔无傧礼今主君有故致于賔己本宜往故亦无傧】　敖氏继公曰若不亲食之文虽主于君然賔有故而不及往者其礼亦存焉致之各以其爵者賔介之爵不同则所使者亦宜异也
　　致飨以酬币亦如之
　　正义郑氏康成曰酬币飨礼酬賔劝酒之币也所用未闻也礼币束帛乘马亦不是过也　敖氏继公曰酬币説见士昏礼
　　余论郑氏康成曰礼噐曰琥璜爵盖天子酬诸侯【贾疏礼噐云圭璋特琥璜爵郑注云圭璋特朝聘以为瑞无币帛也琥璜爵者天子酬诸侯诸侯相酬以此玉将币也彼经不云天子诸侯相酬之币故此注云葢】
　　右致飨食
　　大夫于賔壹飨壹食上介若食若飨
　　正义敖氏继公曰此大夫与饩賔介者皆谓卿也下大夫甞使者亦存焉云若食若飨是主于食也盖飨賔之时介已为介故也
　　若不亲飨则公作大夫致之以酬币致食以侑币正义郑氏康成曰作使也大夫有故君必使其同爵者为之致之列国之賔来荣辱之事君臣同之　敖氏继公曰酬币侑币皆用束锦亦有庭实若不亲飨食则使人告于公公乃作其同爵者为致之同爵者非己之可使故须告公也必使大夫者其礼重也此致之以大夫不嫌与君同者公作之故也
　　余论贾氏公彦曰经直言飨食不言燕亦有燕昭二年左传韩宣子来聘宴于季氏传无讥文明邻国大夫有相燕之法
　　右大夫飨食
　　君使卿皮弁还玉于馆
　　正义郑氏康成曰皮弁者始以此服受之不敢不终也【贾疏始谓受聘享在庙时】　敖氏继公曰皮弁者象还于其君故如聘服也玉圭璋也还玉即还贽之义使卿者亦欲与賔相当也
　　賔皮弁袭迎于外门外不拜帅大夫以入【注今文曰迎于门外古文帅为率】
　　正义敖氏继公曰不事至乃袭辟君也不言出请入告文省也礼不主于己故不拜云帅以入则是不揖之也大夫亦袭至庙门乃执玉　郑氏康成曰帅道也
　　存疑郑氏康成曰迎之不拜示将去不纯为主也
　　大夫升自西阶钩楹
　　正义郑氏康成曰钩楹由楹内也将南面致命必言钩楹者賔在下嫌楹外也　敖氏继公曰必云钩楹者见其入堂深而东行也下文云賔自左南面受圭则是大夫南面立于中堂少西而致命也南面致命而不东面者宜别于亲受者也
　　賔自碑内听命
　　正义敖氏继公曰听命于下以君命不主于己也言自碑内见于庭少北也入门而賔在东大夫在西分庭皆行大夫直行而升賔则当碑东少北乃西行负碑北面立于此乡致命者也不于阼阶西辟主位也凡大夫于君命之主于己者听命于上乃降拜之
　　升自西阶自左南面受圭退负右房而立【注今文或曰由自西阶无南面】
　　正义郑氏康成曰自左南面右大夫并受也　敖氏继公曰升自西阶非受玉之正主也亦钩楹由大夫之后乃自左受之玉当讶受乃南面并受者代受之示异也二人俱代君行礼故皆不北面賔退负右房而立俟降阶之节也记曰卿馆于大夫而此云负右房则大夫之家亦有左右房明矣
　　存疑郑氏康成曰必并受者若乡君前耳【贾疏谓于本国君前受圭璋时北面并受今还南面并受面位不同并受不异】
　　案正行礼时则讶受其非正行礼则并受方在庙门外时贾人授介介授賔亦并受也即凡受醴亦然注盖非经意
　　存异贾氏公彦曰大夫士直有东房西室天子诸侯左右房今不在大夫庙于正客馆故有右房也辨正朱子曰此礼君使卿还玉于馆賔退负右房而立賔故馆于大夫也则大夫亦有右房矣
　　案大夫士亦有右房经之证据甚多此尤明显郑注无文盖亦觉其不可破也疏乃云不在大夫庙而舍于正客馆经之所无岂可造作迁就以附己说哉
　　大夫降中庭賔降自碑内东面授上介于阼阶东正义郑氏康成曰大夫降出言中庭者为賔降节也【贾疏大夫授賔圭讫降自西阶大夫至中庭賔乃降】　敖氏继公曰中庭西方南北之中也大夫降而至于中庭賔乃发于负右房之位而降盖以之为节也自碑内者反其向者所由之涂也既授上介则复立于中庭
　　案授上介亦并授也阼阶东其南亦当碑内上介既受以东授贾人藏之上介裼不袭
　　存疑郑氏康成曰授于阼阶东者欲亲见贾人藏之也【贾疏贾人此时在堂东待藏玉】賔还阼阶下西面立【贾疏賔在馆如主人在阶下西面立以待授璋】
　　案贾人自应藏之然賔之授于阼阶东非为此也賔向者不立于阼阶下则固已异乎正主矣
