<!-- { "loadSidebar": true } -->
　　正义郑氏康成曰者者明为下出也【贾疏经文上陈其服下列其人故于服下出者字明为下文子为父臣为君等所出也下诸章者字义皆如此】凡服上曰衰下曰裳【贾疏言凡者兼五服也下记云衰长六寸博四寸是缀之于心者衰也对裳言之则在上者总号曰衰非止当心而已故诸言衰皆与裳相对至于吊服三者亦谓之衰也】麻在首在要皆曰绖【贾疏知一绖兼二者以传文二绖俱解礼记诸文亦首要并陈故士丧礼云要绖小焉】要绖象大带【贾疏玉藻天子素带朱里终裨诸侯素带终裨大夫素带裨垂士则练带裨下末三尺用缁是大带之制今此要绖传名为带明象吉时大带也】又有绞带象革带【贾疏玉藻韠之制肩革带博二寸吉备二带大带申束衣革带以佩玉佩及事佩之等今于要绖之外别有绞带明绞带象革带可知案士丧礼云苴绖大搹要绖小焉又云妇人之带牡麻结本注云妇人亦有首绖但言带者记其异此齐衰妇人斩衰妇人亦有苴绖以此而言则妇人丧服亦备二绖与绞带也】齐衰以下用布【贾疏下齐衰章云削杖布带】绖之言实也明孝子有忠实之心【贾疏檀弓文】　贾氏公彦曰斩衰裳者谓斩三升布以为衰裳【敖氏继公曰此但据正服而言也正服布三升义服布三升有半】言斩者取痛甚之意杂记县子曰三年之丧如斩斩衰先言斩下疏衰后言齐者以斩衰先斩布后作之疏衰先作之后齐之也苴绖杖者谓以苴麻为首绖要绖又以苴竹为杖丧服小记云苴杖竹也是竹杖可称苴也冠在首不先言冠者以衰布三升冠布六升冠既加饰故退在带下也齐衰冠缨用布则此绳缨不用苴麻用枲麻矣菅屦者以菅草为屦诗白华篇笺云白华已沤名之为菅濡韧中用也斩衰不言三年者下疏衰云三年则此斩衰三年可知也孔氏頴逹曰苴者黯也　敖氏继公曰苴绖杖者谓绖带用苴麻杖用竹也绞带所以束衣代革带也齐衰以下用冠布则此其用牡麻与菅茅类也斩衰自卒哭以至练祥服有变除经皆不着之唯言初服者丧服之行于世久矣节文纤悉人所习见故经但举大畧以记之耳后放此
　　案礼服以冠表衣而衣与裳从之如士冠礼端服皮弁服爵弁服及春官司服五等冕服是也丧服则以衰表衣而裳与冠从之斩衰齐衰大功小功繐衰缌麻以及锡衰缌衰疑衰皆然盖冠为首服必精于被体之服故礼服以冠表之崇饰也丧服以衰表之尚麤恶明哀也士之礼服有三缁布冠者冠之初服之下也故丧服仿之以制焉丧冠有梁有武有缨畧如冠制若弁冕则异矣无韠亦去饰之意衰适负版则有所为而增之以疏衰布带及带缘各视其冠推之则绞带不必与要绖同为苴麻敖説密矣一苴统二绖与杖足矣何必连绞带乎
　　存疑郑氏康成曰首绖象缁布冠之缺项【贾疏士冠礼缁布冠无筓着缺项围发际结项中隅为四缀以固冠凡丧服法吉服而为之以要绖绞带象吉时二带明首绖象缺项可知至于丧冠亦无筓其首绖与冠绳缨别材而不相缀也】
　　辨正敖氏继公曰凡丧服衰裳冠带之属皆因吉服而易之若首绖则不然盖古者未有丧服之时但加此绖以表哀戚后世圣人因而不去且异其大小之制以为轻重云
　　案缁布冠有缺项而缨属之所以固冠也丧冠自有缨不借绖而固则首绖与缺项不类矣春官司服职云凡吊事弁绖服弁亦有绖不独冠也则首绖之不从冠取象又明矣五服之外尊卑吊服皆加绖则敖氏所云表哀者近之
　　传曰斩者何不缉也
　　正义敖氏继公曰此释经斩衰裳之文也不缉谓不齐之也
　　存疑敖氏继公曰其领袖亦有纯
　　案下杖期章传谓带缘各视其冠各者各齐衰以下诸服也然则斩衰及齐衰三年之服其皆不縁与初丧之服虽不縁虞后受服则縁之矣
　　苴绖者麻之有蕡者也苴绖大搹左本在下去五分一以为带【蕡扶云反搹音戹又音革去起吕反下并同】
　　正义敖氏继公曰此释苴绖之文也麻有蕡则老而麤恶矣故以为斩衰之绖重服之绖以麻之有本者为之又有缨此绖左本而在下所以见其以本为缨也去五分一五分其绖之大而去其一也绖大带小见轻重也闲传曰男子重首妇人重带绖带大小之义主于男子　郑氏康成曰盈手曰搹搹防也中人之防围九寸　雷氏次宗曰搹不言寸数则各从其人大小以为搤　贾氏公彦曰苴绖大搹左本在下士丧礼文与此同蕡麻子也以色言之谓之苴以实言之谓之蕡下言牡者对蕡为名言枲者对苴生称也　朱子语类问绖带之制曰首绖大一搤只是拇指与第二指一围要绖较小绞带又小于要绖
　　齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带【齐则私反下并同】
　　正义敖氏继公曰传主言斩衰之绖带此则连言之耳　郑氏康成曰以五分一为数者象五服之数也贾氏公彦曰齐衰之绖斩衰之带也者大小同也
　　齐衰之绖七寸五分寸之一大功之绖五寸二十五分寸之十九小功之绖四寸百二十五分寸之七十六缌麻之绖与其带亦皆以五分破寸计之凡五服之绖皆两股绞之　李氏如圭曰经以绖包二者别而言之则首绖曰绖要绖曰带
　　案缌麻之绖三寸六百二十五分寸之四百二十九缌麻之带二寸三千一百二十五分寸之二千九百六十六
　　苴杖竹也削杖桐也杖各齐其心皆下本【齐如字】
　　正义敖氏继公曰此主释苴杖而幷及削杖也竹杖而谓之苴者以其不脩治故也削杖齐衰之杖也用桐木而又削之所以别于斩衰者杜元凯曰员削之象竹是已小记杖大如绖则是二杖皆如其首绖之度矣各齐其心者谓其长短以当每人之心为节也皆者皆二杖也下本所以别于吉凡吉杖下末曲礼献杖者执末谓吉杖也　贾氏公彦曰为母杖桐者桐之言同同之于父也
　　案杖缘扶病而设而遂因之以为节文故为父为母有竹与桐之殊苴者不削削则去其皮而稍泽以是为斩齐之差也吉杖之长不仅齐心其本在上或刻镂之以为饰丧杖短其度而又倒之亦去饰之意耳不着尺寸而曰齐心者人之长短不同犹苴绖大搹之意也疏引变除谓削之使方取母象于地此因削字而生其枝节耳桐竹既分矣何必又方之乎方之则不可以如绖之围计矣注以下本为顺其性亦未确夫吉杖岂必逆其性乎明乎吉凶之变而斩与齐又自有变则礼意得矣　又案丧服小记注谓杖如要绖则齐衰之杖仅五寸二十五分寸之十九似大细矣且曰如则宜如其显者当从敖説
　　杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也【担都甘反又侍艳反音赡】
　　正义敖氏继公曰此因广言用杖不用杖之义无爵者谓大夫以下其子之无爵者及庶人也传意盖谓此杖初为有爵者居重丧而设所以优贵者也其后乃生担主辅病之义焉　郑氏康成曰爵谓天子诸侯卿大夫士也担犹假也无爵者假之以杖尊其为主也非主谓众子也　贾氏公彦曰有爵之人必有德有德则能为父母致病深故许其以杖扶病适子虽无爵假取有爵之杖为之丧主故云担主也其众子虽非为主为父母致病是同故杖亦为辅病也当室童子则杖此不杖者庶童子也妇人不杖亦谓童子妇人若成人妇人正杖小记女子子在室为父母其主丧者不杖则子一人杖注云女子子在室亦童子也无男昆弟使同姓为摄主不杖则子一人杖谓长女也是童女为丧主则亦杖矣童子得称妇人者小功章云为侄庶孙丈夫妇人之长殇是未成人亦得称妇人也雷氏以为妇人不为主而杖者唯此一条其余不为主者皆不杖此説非也
　　案记云百官备百物具不言而事行者扶而起言而后事行者杖而起身自执事而后行者面垢而已此哀情之甚否系乎爵之崇卑而与德之大小相称也本以有爵者为丧主特为设杖以扶病既而推之凡为丧主者虽无爵亦杖焉以杖表主是假之器以责其情也众子为父母即非丧主亦杖辅病之义逹乎庶人三年之丧无贵贱一矣童子妇人不杖正也其有杖者则亦担主之义不能病者不责之以能病也其有防而不能执杖者若为主则抱者执之曾子问世子生三日见于殡袒踊袭衰杖大夫士以下可以类推
　　绞带者绳带也
　　正义敖氏继公曰此释绞带之文经言绞带而传以绳带释之者盖绞之则为绳矣绞者纠也　雷氏次宗曰绞带在要绖之下言之则要绖五分去一为绞带　贾氏公彦曰绖带至虞后变麻服葛绞带至虞后虽不言所变案公士众臣为君服布带则绞带于虞后变麻服布于义可也
　　通论朱子曰吉服先系革带其外又有大带以申束衣故谓之绅凶服先系绞带一头作环一头穿之而反扱于要闲以象革带绖带则两头皆散垂之以象大带　问大带束衣要绖则之革带以佩玉佩及事佩绞带则之丧服无佩既有要绖矣绞带何用曰绞带象革带革带是正带以束衣者不专为佩而设大带乃申束之尔　问要绖交结处温公谓两旁相缀白绢带系之廖丈则谓以二小绳缀于要绖相交处以纽系要带如大带之纽约用组也周丈云缀小带于衰服上以系绖二説孰是曰廖説与温公之説似是　敖氏继公曰先儒以此绞带象革带则其博当二寸齐衰以下之布带其博宜亦如之玉藻曰革带博二寸
　　存疑王氏肃曰绞带如要绖
　　案朱子答门人谓绞带又小于要绖则雷氏五分去一为绞带之説可从若然则缌麻之绞带当二寸一万五千六百二十五分寸之九千六百一十四也
　　冠绳缨条属右缝冠六升外毕锻而勿灰衰三升【属音烛升郑音登众并如字锻都唤反】
　　正义敖氏继公曰此主释冠绳缨之文条属右缝皆谓缨也条属者以一条绳为缨而又属于武也右缝者以缨之上端缝缀于武之右边也必右边缝者辟绖之缨也其属之以下端向上而结于武之左边以固其冠也齐衰大功布缨亦如之唯小功以下则缨在左而属于右杂记云丧冠条属以别吉凶三年之练冠亦条属右缝小功以下左是也冠六升以下乃因上文而幷言冠之布与其制又因冠布而见衰布也毕谓缝冠于武而毕之也外毕者别于吉也吉冠于武上之内缝合之凶冠于武上之外缝合之是其异也言锻而勿灰者嫌当异于衣也凡五服之布皆不加灰杂记云加灰锡也则凶服可知矣衰三升者但以正服言之不及义服也记曰斩衰三升三升有半是斩衰有二等也　郑氏康成曰属犹着也布八十缕为升升字当为登登成也今之礼家皆以登为升俗误已行久矣外毕者冠前后屈而出缝于武也贾氏公彦曰冠绳缨者用绳为缨着之冠垂之为
