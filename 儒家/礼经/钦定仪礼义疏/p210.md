<!-- { "loadSidebar": true } -->
　　案经致馆者卿设飧者宰夫本截然二事自郑注混而爲一杨氏惑于其说遂举门外之致命及再拜稽首皆移于堂上载之又删去宰夫设飧若卿所致爲设飧之命者误也又设飧与归饔饩礼有繁简经文亦详畧不同要其陈设面位彼与此无不同此经所畧即可以下经准之如牢鼎在阶前下经东西面皆北上上当碑陪鼎当内亷此亦当如之杨图羞鼎在两阶间逼近堂亷饪薪二牢亦逼近阶下则又误矣又此堂上及西夹之豆下经经文明言韭菹其南醓醢是即周官醢人朝事之豆也朝事之豆其实韭菹醓醢昌本麋臡菁菹鹿臡茆菹麋臡此经言二豆以发其端其爲朝事之豆可知自公食大夫礼注易茆菹麋臡爲葵菹蜗醢下疏遂本此言之不知诸侯之待宾与本国卿大夫不同宜敖氏以朝事之豆正之也今从之　又此经言东陈西陈南陈与乡饮酒礼篚南肆及公食大夫礼六簋説有同者亦有不同者据郑氏以篚下爲篚南则篚之南盖下乡之此门外米禾车西陈敖氏以东陈者西辕谓其下乡之此与彼二经之义同至饪鼎陪鼎俱东面而经则曰北上南陈腥鼎西面经亦曰南陈盖设之成列则由北而南其面不尽乡下也【敖氏第谓设壶如筥米不谓设馔如米禾】堂上之馔属饪鼎两夹之馔属腥鼎则其陈当亦如之如豆簋铏簠有有面者亦有无面者要知有面者皆南乡以待宾之坐尝而其设以成列也则东上而西陈东夹之馔西面西夹之馔东面其设之亦北上而南陈皆准牢礼设之

　　右请事迎宾图
　　案杨氏目是图曰摈出迎宾不几以迎宾者之爲摈耶今改曰请事迎宾　此下三节经文本明自郑注傅防周礼之文仪节易混今以敖氏说参之据敖氏云三摈俱在门内惟上摈出西面请事【经言摈者请事敖氏以为上摈是也】时宾出次东面因其请而亲对之众介则立于东南北面而已宾亲对故无所谓旅摈也及上摈入告公乃出中门东面于大门内迎之上摈乃纳宾【经言大夫敖氏以爲上摈是也】宾介以次入宾东面介北面西上摈入门右与承摈绍摈北面并立其说是也至公再拜宾不答而辟则皆经说也

<经部,礼类,仪礼之属,钦定仪礼义疏,卷四十六 礼节图二>
　　右迎宾入庙之图
　　案公迎宾再拜即云公揖入每曲揖贾疏求每门之説而不得乃谓昭东穆西祖居中庙两边有墙中央通门祖庙以西隔墙有三閤门亦有三其説与每门之义彷佛相合然五庙无并立之理故朱子引江都集説以正之所谓古宗庙之制外爲都宫内各有寝庙别爲门垣太祖在北昭穆以次而南者是也盖入大门北行折而东至庙必有垣以隔之垣有门是则所谓閤门也此入大门折而西则当有閤门折而北则当有都宫门入门或北或东或西以至于受聘之庙又有閤门庙门所谓每门每曲者如此此经先言先君之祧后又第言庙其说未详今借祢庙以明之又摈介从行位经无明文据玉藻君入门介拂闑
　　大夫中枨与闑之间士介拂枨此君礼也宾则入不中门由闑西其介随行亦应雁行由东而西上介在宾后与宾共拂闑次介少退末介又西少退也又上言入陈币于庙门下言贾人东面注谓向入陈币之位则贾人乡币而立其币则在西塾之南也介本在宾右少退故敖以立宾西南东面爲说其胜郑氏币南北面之说逺矣从之



　　右受玉图
　　案贾人东面在宾南宾东面当在贾人之北少东介在其间而郑以爲北面受圭如其说则介将舍宾至贾人之南受圭而后可若谓介在宾与贾人之间而北面则贾在其后乌能受圭且贾人本坐授亦未尝至介前授之不若敖氏介东面之说爲确也从之又公入庙即立于中庭及宾入门左经亦无公迎至门内之文敖氏所谓宾入门左而揖三分庭一在南

　　而揖者公皆不能偕所能偕行偕揖者惟三分庭一在北之揖而已而经乃云三揖者是贾疏所谓向宾揖之非更至内霤相近而揖敖氏所谓宾至中庭公乃与之偕行则前二揖皆公乡宾遥揖之矣今依二说图之　又一裼一袭皆俄顷事郑氏序坫之间隐处说未免太过今即于拜及授玉处载之公降立中庭则注说也

　　右受享币图
　　案敖谓致命再拜受币皆冒如初之文则公亦当在东楹之东宾亦在西楹之西乡公致之再拜亦当楣北面受币亦四分两楹间一在东也【上受玉于中堂与东楹之间敖云四分楹间一在东】　经言皮如入右首而东敖据士昏礼左首说谓右当作左其说是也今改左首而东上　陈币注不言庙门外之方及宾立接西塾注乃以币言之则币在西塾之南也杨图载之当门易之

　　右礼宾图
　　案公出迎宾揖让如初敖谓如初者亦三揖但不与向者同盖据受玉言也彼经公在中庭故偕行偕揖者惟三分一在北之揖耳若此出迎宾则并入并揖前敖氏三揖说得尽行故备载之　又公侧受于序端者几醴币是也宰夫自东箱授之序端当西面据李氏如圭之论受醴也谓公不迎受故宰夫不面叶则公皆不迎受可知不迎受则当南面受也　又送醴受醴面乡经俱无文敖谓筵前西北面则宾亦筵前东南面迓受也马在西方西上亦敖氏说　又宾降辞降拜之方无文可考以下宾觌降阶东拜送准之则西阶东也【敖氏以阶东为西阶东】　又公用币经不言所自来据注云亦受于序端则亦宰授之也并补之又摈者相币经不言其所以受玉注摈者阼阶西相拜说准之则与彼位同也吿授几亦如之　宾当东楹北面受币其爲楹之南北经未之详敖氏以为楹北者盖公当南面授币楹南爲地无多且此节主宾授受多在楹北此亦无异也

　　右宾私觌图
　　案仪礼之例凡入门而右其地大抵北当阶者居多此入门右当亦如之摈者西面辞者以公在阼阶东西面摈在公之南故顺公面以致命也马入设三分庭一在南者盖设庭实之常法也　经言公揖让如初则即入门右少进及三分庭一在南一在北之揖与及阶之让也经不言宾文省耳故并载之　公北面再拜经不言其所以正聘准之则亦当楣也其宾之西楹西东面亦准正聘载之　上言三退负序此言三退反还负序则跬步之间有旋折矣敖氏谓反西面而还东面其说是也从之　上礼宾宾当东楹北面受币经不言楹之南北敖氏以爲楹北【说详上礼宾图】以例此经则宾亦楹北北面授币也公之南面迓受亦从可知矣

　　右公送宾问君问大夫劳宾介图
　　案郑注以此爲宾至始入门之位故俱依上迎宾图载之其面乡则仍从敖氏说

<经部,礼类,仪礼之属,钦定仪礼义疏,卷四十六 礼节图二>
　　右归饔饩图
　　案堂夹及门外之馔其说已于上致飧图详之此馔筥罋之法注谓筥东西爲列列当醓醢南亦相变疏谓陈鼎南乡醓醢夹碑亦南乡则当以设鼎之法准之鼎有九有七有三而经谓之二列者盖自南北视之则腥鼎爲二列饪鼎与陪鼎亦爲二列是南北爲列也疏既以鼎爲南乡又以罋爲南乡则罋之十以爲列者亦当南北爲列筥则东西爲列也南北爲列者自北而南直陈之东西爲列者自东而西横陈之其列不同故百筥注谓之变也又经以百罋爲夹碑注以米筥在醯醢南则东西五十罋当各作五列毎列十罋夹碑直陈之其出于碑南者无几夫是之谓夹碑而米筥乃得在其南也

　　右宾问卿图
　　案经言卿受于祖庙所谓每门每曲与上正聘入门之节同故图断自庙门余已详前此不复赘　当及庙时大夫揖先入礼有主人先入待于门内霤者迨宾奉币入门遂有三揖至阶之文则偕行偕揖也偕揖则当有入门左揖三分庭一在南揖三分庭一在北揖盖宾与主人并行之　经言大夫受币于堂中西北面而不言授者之位图作宾南面授者据以君命授人者例皆南面也大夫西面当楣者据下当楣再拜知之也大夫受觌币南面宾北面者注説也



　　右还玉图
　　案经言大夫钩楹宾则无文要知宾与大夫俱入堂深南面并受则亦与大夫并钩楹可知宾钩楹矣其由西而东必由大夫之后者以乡射礼司马钩楹由上射后之节爲准也钩楹之说有二贾疏谓由楹西钩楹北敖氏谓由楹南钩楹东今从敖氏说

　　公食大夫礼

　　右陈器图
　　案吉礼陈鼎皆在门东此独言当门敖氏谓东西当门则当以两门之中言据考工记匠人庙门容大扃七个彼文上言明堂下言九嫔九卿则天子庙门之制也此七鼎设扃而言当门则鼎皆当门于天子之门恰合七扃之数若诸侯则门制当杀其鼎当以两门之中爲是　爲公设盥故小臣具槃匜其位并在东堂下便于取也敖氏以不言巾爲文畧则有巾可知　又记亨于门外东方下又言太羮湇自门入则东方有爨又可知并补之　饮酒浆饮当有壶又宰夫之具自下文断之是敖氏所谓豆铏簠簋也以经无文故并从其畧

<经部,礼类,仪礼之属,钦定仪礼义疏,卷四十六 礼节图二>
　　右迎宾即位之图
　　案聘礼自公迎宾大门内至于庙门每门每曲皆有揖【详聘礼图】此经文畧故图亦自庙门始入庙门三揖士冠礼已详聘礼公初入庙门即立于中庭及礼时亲迎宾三揖始备此入庙门无中庭之文则三揖皆并行也今依士冠礼载之　东夹之制详上宫室图此大夫位东夹南似指东堂上言但据下大夫有匕牲之事则位宜近所有事故敖氏以东堂南言盖位在东堂下当东夹南其说是也士立于门东则门内之东矣　宰言东夹北则北阶之东北也内官之士又在东北则少退于宰也介门西北面西上则三介皆在也又经言小臣敖氏合小臣正小臣师及从者言则非仅一小臣而已今并依经畧之

　　右鼎入载俎图
　　案士举鼎不言盥与祭礼异也次入则始牛鼎终肤鼎矣抽扃奠于鼎西则七鼎之西皆有扃也　大夫序进盥又序进匕与燕礼下大夫二人媵爵同盖君礼也鼎七则匕者亦七大夫然不胜载也故以一大夫槩之复位则当东夹南之位也

<经部,礼类,仪礼之属,钦定仪礼义疏,卷四十六 礼节图二>
　　右食宾之图
　　案公降盥宾降公辞而不言宾对亦对可知又公尊不就盥上经槃匜与小臣并在东堂下故敖氏谓小臣各执槃匜箪巾以就公也时公在阼阶前其即盥于此与　宰夫自东房授醯酱不言公受然下言公设则受而设之可知敖氏谓此亦并授则公在宰西与宰俱南面又大羮湇升自阼阶授公不言受言设则亦受也并补　公立于序内注以亲馔爲説则应与宾席相当以后诸节皆行于此惟辞宾诸节则当于阼阶上西面　宾阶西疑立注以爲阶下据上公与宾升后宾无降文则当以敖氏阶上之西说爲是旅人取匕甸人举鼎出匕先而鼎后敖氏说也
