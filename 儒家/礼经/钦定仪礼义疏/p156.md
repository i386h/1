<!-- { "loadSidebar": true } -->
　　正义郑氏康成曰为其不能自屈伸也【贾疏丧大记云体一人若然四体各一人屈伸据手足】御者今时侍从之人　敖氏继公曰持体正其手足也
　　男女改服
　　正义郑氏康成曰主人深衣
　　案上言养者皆齐则固服端矣或褖衣亦服之褖衣所谓如端而连衣裳如深衣制者也盖士服以端为正燕居则深衣曲礼云父母存冠衣不纯素谓深衣也然则褖衣亦得服之可见矣病者垂絶生者改服深衣见其异于常也深衣以白布为之士之服无质于此者而非凶服则父母虽当死生之际无嫌也
　　属纩以俟絶气【属音烛纩音旷】
　　正义郑氏康成曰为其气微难节也纩新绵易动摇置口鼻之上以为候
　　男子不絶于妇人之手妇人不絶于男子之手
　　正义郑氏康成曰备防也　贾氏公彦曰丧大记注君子重终为其相防若然疾时使御者持体并死于其手若妇人则内御者持体还死于其手春秋僖公三十三年冬公薨于小寝左氏传曰即安也注小寝夫人寝也礼男子不絶于妇人之手今僖公薨于小寝讥其近女室故云备防
　　案此所以厚别厚别所以谨终也虽妻妾亦逺焉其生平不牵于房帏之私可概见矣
　　乃行祷于五祀
　　正义郑氏康成曰尽孝子之情　敖氏继公曰此祷于平常所祭者也士之得祭五祀于此可见　朱子曰疾病行祷者臣子之于君父各祷于其所当祭士则五祀是也　问祷果有应之之理否或知其无应之之理而为之曰祷是正礼自合有应不可谓知其无是理而姑为之
　　存疑郑氏康成曰五祀博言之士二祀曰门曰行
　　乃卒主人啼兄弟哭
　　正义郑氏康成曰卒终也【贾疏檀弓云君子曰终小人曰死盖取此义】啼哭哀有甚有否【贾疏啼则哀之甚气竭而息声不委曲若徃而不反】
　　设牀笫当牖衽下莞上簟设枕【笫菑史反又音箦莞音官枕止饮反注古文笫为茨】
　　正义郑氏康成曰病卒之闲废牀至是设之事相变衽卧席
　　案病时牀横设之则东首卒后牀纵设之则枕设于南尸南首也
　　迁尸
　　正义郑氏康成曰徙于牖下也于是幠用敛衾右记疾病始死之节
　　复者朝服左执领右执要招而左【朝音潮要于遥反】
　　正义贾氏公彦曰所执者谓爵弁服也　敖氏继公曰簪裳于衣故左执领右执要此谓既登屋而执之如此也招而左谓招时两手自右而左也左尊故其执与招之仪然耳朝服者敬其事也
　　案士有礼事如冠祭之类有司皆朝服是朝服乃有司之盛服也复者朝服冀死者之神魂识之而依之以反上经贾疏具此意与敖说合观之其义乃备
　　楔貌如軶上两末【楔先结反軶于革反注今文軶作戹】
　　正义郑氏康成曰事便也　贾氏公彦曰軶如马鞅軶马领上两末令以屈处入口取出时易也　敖氏继公曰柶而云楔因其楔齿而名之以别于他柶也軶在大车辕端厌牛领者楔状类之楔齿时以两末上乡则末出于口旁矣
　　缀足用燕几校在南御者坐持之【缀知劣反校胡孝反注古文校为枝】正义郑氏康成曰以拘足则不得辟戾矣　敖氏继公曰校盖几左防之名校在南则横设也几之为制前后狭而左右差广缀足宜寛故横设之必校在南者生时设几左防近人故放之也坐持之则御者亦在牀矣其于几之北与　贾氏公彦曰恐几欹侧故使御者一人坐持之
　　案据此则几足之相距盖容人之两足虽稍寛亦无多矣阮谌几长五尺之云不足信也
　　右记复楔齿缀足之事
　　即牀而奠当腢用吉器若醴若酒无巾柶【腢音隅又音偶刘五侯反】正义郑氏康成曰腢肩头也【贾疏尸南首则在牀东当尸右肩】用吉器器未变也【贾疏未忍异于生故未变至小敛奠用素俎大敛奠用毼豆无縢之笾则变矣】贾氏公彦曰若醴若酒醴酒俱有容用之或卒无
　　醴用新酒科用其一以其始死不备故也若小敛以后则酒醴具设　敖氏继公曰此吉器之异于凶者豆笾耳其觯则无吉凶之异皆用角也若醴若酒谓无酒则二觯皆醴无醴则二觯皆酒无巾者非盛馔也无柶者异于大敛以后之奠也
　　右记始死奠
　　赴曰君之臣某死赴母妻长子则曰君之臣某之某死【长知丈反注今文赴作讣】
　　正义贾氏公彦曰君之臣某之某死者上某是士名下某假令长子则云长子某若母妻则妇人不以名行直云母与妻也　敖氏继公曰母妻长子亦赴于君者哀乐之事君臣同
　　案长子亦赴于君者以其为三年之丧故也冠则见于君死则赴于君庙中则有举奠之礼合而观之士之子恒为士其义亦可见矣妇人则当以姓通如姬姜任姒之类
　　右记赴辞
　　室中唯主人主妇坐兄弟有命夫命妇在焉亦坐正义郑氏康成曰别尊卑也　敖氏继公曰经云众妇人户外北靣众兄弟堂下北靣记乃见兄弟之命夫命妇者亦坐于室中然则经所言者唯指兄弟之为士者及士妻耳
　　案小功以下为兄弟男子位本在堂下妇人则在堂若是命夫命妇则进而坐于室中其大功以上至众主人虽在室中犹立也然丧大记谓士之丧主人父兄子姓皆坐于东方则何也意齐衰大功者或有出入之班焉如命夫命妇不在则余人亦坐矣两经固无碍与　经凡云命夫命妇者皆指大夫大夫之妻以其于士为异等也于丧服见之矣
　　右记哭位
　　尸在室有君命众主人不出
　　正义郑氏康成曰不二主【贾疏曾子问以丧有二孤庙有二主为非礼孤即丧主也】　贾氏公彦曰众主人不出在尸东经直云主人唯君命出不言众主人故记明之　敖氏继公曰凡居丧而为君命出者唯主人耳众主人则否记乃特着尸在室之礼者异时众主人与主人皆在庭嫌此时亦然故以明之
　　右记众主人
　　襚者委衣于牀不坐
　　正义郑氏康成曰牀髙由便
　　案賔赙则坐委之以在地卑故也牀髙则可以不坐其赗赠之币委于栈左服亦以髙故不坐　此通小敛后襚者言之故下又别言其在室者
　　其襚于室户西北面致命
　　正义郑氏康成曰始死时也　贾氏公彦曰谓未小敛之前尸在室中户西故北面致命若小敛后奉尸侇于堂则中庭北面致命
　　案此専指庶兄弟及朋友之襚者经不言致命之面位故记眀之
　　右记襚
　　夏祝淅米差盛之【差七何反又初皆反刘藏何反盛音成】
　　正义郑氏康成曰差择之　贾氏公彦曰经直云祝淅米于堂南面用盆不言夏与盛之故记言之案注择字当读为释之叟叟之释枣蒸栗择之择亦同古者释择泽三字常通故诗其耕泽泽汉张黡陈泽之泽亦读为释也丧大记御者差沐于堂上注云差淅也诗毛传亦云释淅米也则择之为释审矣差盛之者谓既淅之而以盆盛潘以敦盛米也
　　御者四人抗衾而浴襢笫【抗苦浪反刘音刚襢袒同旧之善反非】
　　正义郑氏康成曰抗衾为其裸裎蔽之也襢袒也袒箦去席盝水便　敖氏继公曰古字襢袒通诗襢裼暴虎史记左襢右襢是也四人抗衾而二人浴
　　其母之丧则内御者浴鬠无筓
　　正义郑氏康成曰内御女御也无筓犹丈夫之不冠也【贾疏凡丧男子袭不冠此妇人不筓与男子不冠同】　敖氏继公曰鬠筓虽短亦筓也故辟之其亦以生时不用此筓而然与案母丧如此妻丧可知丈夫不冠则无固冠之筓矣鬠用组乃筓则犹有固髪之筓焉嫌妇人不筓而尚有此筓故记眀之
　　设明衣妇人则设中带
　　正义郑氏康成曰中带若今之裈襂
　　存疑贾氏公彦曰设明衣者男子其妇人则设中带敖氏继公曰明衣之制有衣有裳妇人生时衣不
　　殊裳故此不用明衣也中带未详其制然与明衣对言则其连衣裳为之与
　　案玩记意似谓男妇皆设明衣裳而妇人又多中帯者妇人生时衣不殊裳盖以其上服言之若襦襗恐未可概也下记所云明衣裳之制焉知妇人之必不用乎
　　卒洗贝反于笲实贝柱右齻左齻【柱知羽反齻音颠】
　　正义贾氏公彦曰齻两畔牙最长者经直云实贝于尸左右及中不言柱故记明之　敖氏继公曰含而因柱其左右齻盖恐其口复闭也
　　案据此则尸口固不欲其闭明矣柱二齻则中者在舌上与
　　夏祝彻余饭
　　正义郑氏康成曰彻去鬻之　贾氏公彦曰经不言夏祝彻故记言之
　　瑱塞耳
　　正义郑氏康成曰塞充窒　贾氏公彦曰经直云瑱用白纩不云塞耳恐同生人县于耳旁故记言之
　　掘坎南顺广尺轮二尺深三尺南其壤【广古旷反深式防反注今文掘为坅】
　　正义郑氏康成曰南顺统于堂轮从也　敖氏继公曰南顺南其壤明其掘之自北而南也
　　垼用块【垼音役注古文垼为役】
　　正义郑氏康成曰块堛也【贾疏尔雅释言文孙氏云堛土块也】
　　明衣裳用幕布袂属幅长下膝【属音烛长直亮反下同】
　　正义郑氏康成曰幕布帷幕之布升数未闻也属幅不削幅也长下膝又有裳于蔽下体深也　贾氏公彦曰袂属幅长下膝唯据衣而言以其下别云裳也敖氏继公曰必云袂属幅者嫌明衣或异于生也
　　然则吉服之袂属幅也明矣
　　案袂属幅则衣之裻及裳皆削幅矣衣长下膝以其不用衣要也
　　有前后裳不辟长及觳【辟音壁觳苦角反又戸角反】
　　正义郑氏康成曰不辟积也觳足跗也凡他服短无见肤长无被土【贾疏他服谓如深衣二句深衣文】　敖氏继公曰裳前三幅后四幅不辟之则其要广而前后相掩者深旁不开体不见矣长及觳为蔽足也明衣之长下膝其裳之制复如是皆为重形且异于生也
　　案此不别言母盖男妇皆同以其亲身里服不必殊之也
　　縓綼緆缁纯【縓七绢反綼贫支反刘音卑緆他计反纯诸允反】
　　正义郑氏康成曰一染谓之縓今红也【贾疏一染谓之縓尔雅文谓一入赤汁染之即汉时红】饰裳在幅曰綼在下曰緆七入为缁黑色也饰衣曰纯谓领与袂也【贾疏饰皆谓之缘缘衣裳之侧广各寸半则表里共三寸】衣以缁裳以縓象天地也
　　案杂记言韠制纰以爵韦六寸康成意此綼与彼纰同又玉藻言缟冠素纰纰亦冠饰故以饰裳在幅者释之綼在幅则緆当在下矣饰在幅者谓饰其前三后四之邉幅也缁縓分属衣裳则以他服之上下纁者例之此于他经无所取证郑氏揣测云然尔縓缁皆谓布也而视幕布为精
　　存疑敖氏继公曰纯盖兼指在衣裳者而言
　　设握里亲肤系钩中指结于
　　正义郑氏康成曰手无决者以握系一端绕还从上自贯反与其一端结之【贾疏两端各有系先以一端绕一匝还从上自贯又以一端乡上钩中指反与绕者结于掌后节中】　贾氏公彦曰经言右手有决者不言左手无决者故记言之　敖氏继公曰握手唯一而已与决同设于右手其系则相闗经文详于设决畧于设握故记见之设握之法以纁里亲肤其中央正当于掌右端掩四指之后左端在其上乃以其组系环将指之本而与决之系相结于而连之所谓设握乃连者也
　　案握手之设所以防指则注疏谓两手竝有于理宜然若然则母丧袭事无决极而握手则同也敖氏据经文不见有两系故谓止设右手姑竝存之
　　甸人筑坅坎【坅起饮反又五锦反】
　　正义郑氏康成曰筑实土其中坚之穿坎之名一曰坅　贾氏公彦曰经直云甸人掘坎不云还使甸人筑故记明之
　　隶人涅厕【涅乃结反厕测异反】
