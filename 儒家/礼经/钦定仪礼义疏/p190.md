<!-- { "loadSidebar": true } -->
　　正义郑氏康成曰阼俎主人俎无体逺下尸也【贾疏尸用右体主人用左体是其相下今主人正俎全无牲体故云逺下尸】以肺代之肺尊也【贾疏尸侑一肺今主人一俎有两肺肺者气之主食所先祭尊于肠胃故以肺代体云】加羊肉湇而有体崇尸惠亦尊主人【贾疏肉湇与尸同至尸酢主人而设之故曰崇尸恵侑无羊匕湇豕匕湇而主人尽有是其尊主人】臂左臂也侑用肩主人用臂下之也不言左臂者大夫尊空其文【贾疏知是左臂者以右臂在尸俎故也】阼俎司士所设豕鼎西俎也其湇俎与尸俎同豕俎又与尸豕俎同【贾疏以其共用益送之俎故知同也】　敖氏继公曰尸之牲俎三主人亦如之故其正俎无体逺下尸也无骨之属但用肺而已臂不言左者可知也正俎太贬故加俎宜用尊体其脊胁之属亦不嫌于与尸同也侑正俎用肩主人之加俎乃用臂者盖示其不相统之意豕脀犹言豕俎也不言肉湇者一俎而已无所别异也豕脀体数乃放羊肉湇者亦以羊俎太简故尔此羊肉湇豕脀皆用雍人所设之南俎与尸同
　　存疑郑氏康成曰降于侑羊体一而増豕肤三有所屈有所申亦所谓顺而摭也【贾疏顺而摭礼器文】
　　案主人与侑之豕脀俎肤皆三未见其増也而以此为申何哉
　　主妇俎羊左臑脊一胁一肠一胃一肤一哜羊肺一载于一俎
　　正义敖氏继公曰主妇有正俎而无豕脀下侑也必用肤者明其可用豕脀而不用也亦与阼俎惟用羊肺之意相近用哜肺者此俎设于房中故不因堂上之礼　郑氏康成曰无豕体而有肤以主人无羊体不敢备也无祭肺有哜肺亦下侑也祭肺尊【贾疏侑俎皆祭肺】言哜羊肺者文承肤下嫌也【贾疏有豕肺之嫌故须辨之】肤在羊肺上则羊豕之体名同相亚也【贾疏进豕肤在羊肺上者羊豕虽异脊胁之等体名则同故以肤在肺上使相亚也下主人献賔时肤又在肺下者彼取用之先后故退肤在下】其俎司士所设在鱼鼎西者
　　案主妇一俎有羊无豕特加豕肤以见意故次于脊胁肠胃以明其皆为俎实且与侑俎阼俎不甚异也羊肺在下者贵所祭殊之也
　　司士朼鱼亦司士载尸俎五鱼横载之侑主人皆一鱼亦横载之皆加膴祭于其上【注膴大呉反】
　　正义敖氏继公曰二司士举鱼鼎者也横载之亦缩俎其于载者则为横此益送鱼肉之俎载时皆横执之与羞之之时异于斯见之矣凡经言载俎之例惟云横载者据俎而言也加以之字者据载者而言也此三羞湇鱼亦皆迭用南俎　郑氏康成曰横载之者异于牲体膴读如殷哻之哻刳鱼时割其腹以为大脔可用祭也其俎又与尸豕俎同【贾疏鱼三俎皆用尸豕俎益进之】
　　案尸之鱼俎不于前并序之而在此者欲使三鱼俎为类也
　　存疑贾氏公彦曰正祭升鱼缩载于俎为缩于尸为横右首进腴若食生人亦缩载于人为横右首进鳍今賔尸鱼横载于人为缩是不与正祭同又与生人异也牲体进腠是已变于神至鱼载又横于俎是弥变于神也
　　案载鱼之法上篇正祭曰缩载此賔尸则曰缩载之其实一也因执俎有横缩之别而异其文耳疏未清析已于上篇详之
　　右通言载俎之法
　　案主人之与尸也俎并同后此设俎羞俎之人并同主人尊与尸为偶也侑辅尸者杀于尸则无羊匕湇俎羊肉湇俎豕匕湇俎矣主妇匹主人者杀于主人又杀于侑则并无豕脀俎豕燔俎湇鱼俎矣且侑与主妇之俎祗令司马设之而不以烦賔长也几此皆尊卑降杀之差也主人与尸俎虽同而俎实大不同则亦所谓有所屈有所申者
　　卒升
　　正义郑氏康成曰卒已也已载尸羊俎　敖氏继公曰谓已升四羊俎也
　　案尸侑主人主妇之羊正俎相继而序升之敖説是也此云卒升则专指尸俎以为下文行礼之节注説亦可通
　　賔长设羊俎于豆南賔降尸升筵自西方坐左执爵右取韭菹防于三豆祭于豆闲尸取麷蕡宰夫赞者取白黑以授尸尸受兼祭于豆祭【长知文反】
　　正义郑氏康成曰賔长上賔【贾疏案下三献时上賔洗爵知为一人也】敖氏继公曰賔长设俎尊尸之正俎也阼俎亦然云賔降见尸升之节也既祭则右执爵于尸升筵主人亦疑立于阼阶东　郝氏敬曰韭菹麷蕡在北近筵尸自取白黑在南逺宰夫赞者取授尸
　　案上经尸北面拜进受爵于筵前乃退复西楹西北面之位尸爵犹右手执之未奠也主妇荐豆笾司马升羊俎而賔长设之于是尸乃升筵事皆相接中闲虽有空隙斯须耳以堂上荐豆笾堂下朼载可并行也尸既升筵坐乃左执爵为将祭也
　　总论贾氏公彦曰从上文献尸下尽尸升筵立于筵末有五节主人献酒并主妇设豆笾一也此賔长设羊俎二也下次賔羞羊匕湇三也司马羞羊肉湇四也次賔羞羊燔尸乃卒爵五也
　　雍人授次賔疏匕与俎受于鼎西左手执俎左亷缩之郤右手执匕枋缩于俎上以东面受于羊鼎之西司马在羊鼎之东二手执挑匕枋以挹湇注于疏匕若是者三【挑汤尧反一音由挹因入反注今文挑作抌挹皆为扱】
　　正义敖氏继公曰疏匕与俎在羊俎西之北者也匕湇尊于肉湇故用上俎羞之雍人陈俎时俎西缩疏匕缩俎西柄而此左手执左亷郤右手执匕枋以受湇是身当俎下端也然则凡缩执俎者皆当其下端矣左手执俎左亷乃缩之是授受时皆横执俎也缩执俎以受于鼎西者惟此与豕匕湇耳二手执挑匕枋敬其事不游手也挹湇且若是则匕牲体者可知郑氏康成曰挑谓之防读如或舂或抌之抌或作
　　挑者秦人语也此二匕者皆有浅升状如饭操【贾疏此以汉法况之言浅升对寻常勺升深此浅耳】挑长枋可以抒物于器中者注犹泻也　郝氏敬曰受于鼎西就鼎取湇也郤仰手向后匕中有湇直设俎上以手前执俎左笾右手向后仰执匕柄
　　案盛湇恒以瓦镫此用疏匕者为益送不常设也俎非盛湇之器故注于疏匕而以俎承之徒匕不可执以为礼也其挹之三者礼成于三也据此则疏匕大而挑匕小可见矣
　　尸兴左执爵右取肺坐祭之祭酒兴左执爵
　　正义郑氏康成曰肺羊祭肺【贾疏上载尸羊正俎而云祭肺一是也其羊肉湇虽有哜肺一此时未升】　敖氏继公曰言兴左执爵明其右执爵以兴也下文皆然　郝氏敬曰接上祭白黑遂祭肺祭酒
　　次賔缩执匕俎以升若是以授尸尸郤手受匕枋坐祭哜之兴覆手以授賔賔亦覆手以受缩匕于俎上以降正义郑氏康成曰哜湇者明湇肉加耳尝之以其汁尚味【贾疏匕湇似大特牲大不祭不哜以不为神非盛此哜之者明肉湇加在鼎有汁在俎无汁故以七进汁以増俎实为尸加特牲大自门入本不在鼎不调之此肉湇在鼎已调之故云尚味】李氏如圭曰此匕湇也匕湇无肉肉湇无汁匕湇
　　羊豕皆有之豕不曰肉湇而曰豕脀者肉湇言肉初在湇中曰脀明在俎时无汁也以降者俟羞羊肉湇敖氏继公曰若是者谓执匕俎之仪无变也郤手
　　受匕柄则匕内乡而便于用覆手以授賔明其变于有事之时次賔亦覆手以受统于尊者也缩俎则不复执之而二手执俎矣祭湇如祭酒然亦注于地他时湇不祭此祭者重其在俎也
　　案湇俎无所载其在鼎西唯有挹注之法其羞于尸唯有授受之法下豕匕湇及主人之羊匕湇豕匕湇并同但无雍人授匕俎一节耳尸郤手受而覆手授尚相变也次賔郤手受于雍人而覆手以授于尸意亦同
　　尸席末坐啐酒兴坐奠爵拜告旨执爵以兴主人北面于东楹东答拜【注古文曰东楹之东】
　　正义贾氏公彦曰上篇尸不啐奠不告旨大夫之礼尸弥尊至于賔尸啐酒告旨者异于神也　敖氏继公曰拜告旨不降筵以有后事也云主人北面于东楹东明其复位下放此
　　案特牲告旨主人拜尸答拜此尸先拜主人答拜者彼正祭尸尊此賔尸尸同于賔客也乡饮射礼皆先拜而后告旨
　　司马羞羊肉湇缩执俎尸坐奠爵兴取肺坐絶祭哜之兴反加于俎司马缩奠俎于羊湇俎南乃载于羊俎卒载俎缩执俎以降【羊湇俎湇字从杨敖作衍文】
　　正义郑氏康成曰湇使次賔肉使司马大夫礼多崇敬也【贾疏以大夫官多故次賔司马各使载其一】　杨氏复曰正俎皆横执横奠加俎皆缩执缩奠羊湇俎湇字衍　敖氏继公曰缩执俎者既载则错而改执之也载时横执之尸奠爵亦于左宜辟羞俎者后湇字衍司马北面缩奠俎既则西面于俎东载之
　　案司马缩执缩奠之俎羊肉湇俎也即雍人所设益送之南俎也载于羊俎者载此羊肉湇于尸之正俎也后湇字杨氏敖氏以为衍文盖羊湇俎賔既以之降矣不宜复有俎在也絶祭已见乡饮酒礼
　　尸坐执爵以兴次賔羞羊燔缩执俎缩一燔于俎上盐在右尸左执爵受燔防于盐坐振祭哜之兴加于羊俎賔缩执俎以降
　　正义敖氏继公曰室中之事无燔俎故此与亚献皆用之受燔取于俎也
　　存异李氏如圭曰羞羊燔亦当以羊肉湇之俎案羊俎西之二俎祗载其升于鼎者以益送耳其燔则别以俎实之而陈于内东塾非此俎也燔已见士虞及特牲礼
　　尸降筵北面于西楹西坐卒爵执爵以兴坐奠爵拜执爵以兴主人北面于东楹东答拜主人受爵尸升筵立于筵末
　　案燕礼賔既受酢则降立于席西东南面此之筵末即席西也亦当东南面
　　右终主人献尸之礼
　　主人酌献侑侑西楹西北面拜受爵主人在其右北面答拜
　　正义郑氏康成曰不洗者俱献闲无事也【贾疏以其献尸讫即献侑中闲别无酬酢之事故不洗凡爵行爵从尊者来向卑者献闲无事则不洗从卑者来向尊者虽献闲无事亦洗】主人就右者贱不专阶【贾疏对主人不就尸阶者尸尊得专阶故也】　敖氏继公曰献侑亦于席前西南面也侑既拜则进受之以复位主人既拜则立于西阶东及侑降筵北面则复就其右
　　总论贾氏公彦曰此节内从献有三事主人献时主妇荐豆笾一也司马羞羊俎二也次賔羞羊燔三也侑降于尸二等无羊匕湇又无羊肉湇
　　主妇荐韭菹醢坐奠于筵前醢在南方妇赞者执二笾麷蕡以授主妇主妇不兴受之奠麷于醢南蕡在麷东主妇入于房
　　正义敖氏继公曰醢在南方是豆北上也豆北上者以席南上也生人席豆相变之法于斯见之矣下云侑升筵降筵自北方是席南上也主妇荐豆而赞者即赞笾者两豆两笾同时设故不必亲取笾　郑氏康成曰醢在南方者立侑为尸使正馔统焉【贾疏凡设菹常在右便其防今菹在醢北者以其立侑以辅尸故菹在北统于尸也】
　　案生人席豆相变之法在堂则然在室则有不尽然者説见士昏礼
　　侑升筵自北方司马横执羊俎以升设于豆东
　　正义敖氏继公曰凡正俎皆横执此乃明言之者以司马进之嫌亦缩执也
　　案侑与主妇之正俎皆司马设之者侑不可并于尸主妇不可并于主人不敢以烦賔长也设于豆东在两豆之东一俎当二豆两笾在其南所谓要方者
　　侑坐左执爵右取菹防于醢祭于豆闲又取麷蕡同祭于豆祭兴左执爵右取肺坐祭之祭酒兴左执爵次賔羞羊燔如尸礼
　　正义敖氏继公曰不啐酒者凡堂上每献啐酒之节皆当放于尸上礼尸哜湇乃啐酒此无湇则不宜啐以异其节
　　侑降筵自北方北面于西楹西坐卒爵执爵以兴坐奠爵拜主人答拜
　　正义郑氏康成曰答拜拜于侑之右【贾疏以其前拜爵时主人在侑之右】
　　案立侑以辅尸礼如介亦有不纯如介者介降席自南方侑则降自北也
