<!-- { "loadSidebar": true } -->
　　案尔雅云室有东西厢曰庙无东西厢有室曰寝郭璞注云厢夹室前堂与此注所谓东夹之前者合然攷古人室堂之制东西序之外皆有屋一闲其北为室即东西夹室也继夹而南为堂即东堂西堂也堂之南畔楣以外近檐处谓之箱箱亦堂也其堂下则为东堂下西堂下若寝果无夹室前堂则亦不应有东堂下西堂下乃燕礼之小臣师立于东堂下士丧礼之小敛奠馔于东堂下二礼皆行于寝是诸侯与士之寝皆有夹室前堂矣或曰尔雅所云无东西厢有室曰寝者谓其北虽仍有夹室而继夹而南则南檐稍浅故但有东西堂而无箱或曰尔雅所云寝者指庙后之寝不谓诸侯之路寝与大夫士之正寝若路寝正寝盖亦有东西厢如庙也二说未知孰是姑附论之以俟知者或云箱在堂下东西别为之如箱然此大缪也此礼公之退于箱进于堂皆无升降之文则不在堂下明矣若堂下两旁别有屋则盥洗献酬升降之间随地窒碍矣而可乎
　　摈者退负东塾而立
　　正义郑氏康成曰无事
　　案摈谓上摈退者自阼阶下退而南也公既退故摈亦退负东塾立于承摈之东
　　宾坐遂巻加席公不辞【卷几阮反下同】
　　正义郑氏康成曰赞者以告公公听之【贾疏公既在序外不告何以知之眀赞者告公】　敖氏继公曰巻加席者北面坐而巻自席末也公不辞以其降等也若于朝君则辞而宾反之　郝氏敬曰卷加席不敢居隆礼也
　　案大射仪宾有加席不辞者以公亦有加席也此无阼席故宾巻之乡饮酒礼遵者辞一席使一人去之此不使人去之者公不在堂也然则宾既卷其亦自委于席端与
　　宾三饭以湇酱【饭父晚反】
　　正义郑氏康成曰歠湇擩酱【贾疏湇言歠淡也酱言擩咸也】食正馔也三饭而止君子食不求饱
　　案是时宾所饭者为粱稻是公所亲设者宾于初食皆用之重公所设也
　　存疑郑氏康成曰不言其殽优宾【贾疏特牲少牢尸食时举殽皆言次第此不言者任宾取之也】　贾氏公彦曰曲礼云三饭主人延客食胾然后辩殽注云先食胾后食殽殽尊此先食殽者彼大夫士与客燕食之法此为礼食故先食殽案经但云以湇酱而已无食殽之文郑以意亿之耳贾氏因又有食殽食胾或先或后之云尤为蛇足宾三饭而遂已以公俟于箱欲速成礼不欲乆留公也所以牲体皆不举与曲礼主人亲延客食则与此礼迥异无庸以之相较
　　宰夫执觯浆饮与其丰以进宾捝手兴受宰夫设其丰于稻西
　　正义郑氏康成曰此进潄也非为卒食为将有事缘宾意欲自洁清兴受受觯也酒在东浆在西是所谓左酒右浆【敖氏继公曰左酒右浆弟子职文】　贾氏公彦曰曲礼云酒浆处右此言若酒若浆耳两有之则左酒右浆敖氏继公曰浆觯亦先加于丰上如饮酒可知
　　庭实设宾坐祭遂饮奠于丰上
　　正义郑氏康成曰庭实乘皮饮潄也　敖氏继公曰此与下文行礼之节亦略与聘礼醴宾者同祭浆亦于酱湇间
　　案宰夫设丰之后宾遂坐祭而饮矣而先言庭实设者着有司设庭实之节也玉藻云水酱不祭若祭为已偞卑而此乃祭酱者臣礼也故彼注云臣于君则祭之而疏亦引此为证
　　右宾食
　　公受宰夫束帛以侑西乡立宾降筵北面
　　正义郑氏康成曰侑犹劝也主国君以为食宾殷勤之意未至复发币以劝之欲用深安宾也西乡立序内位也受束帛于序端【贾疏聘礼公受几于序端故毎公所受皆约之受于序端】宾降筵以君将有命也北面于西阶上　敖氏继公曰是时公受束帛盖于东箱醴时公在堂则受于序端也侑者食宾而从之以货财之称劝人食亦曰侑刘氏敞曰侑以束帛虽备物犹欲其加厚之也
　　案宾既饮则赞者以告而公出自箱矣于是宰夫授公束帛而公受之盖饮者食毕之事宾而饮将有告退之心矣故以是为侑币之节
　　摈者进相币宾降辞币升听命降拜公辞宾升再拜稽首【相息亮反】
　　正义郑氏康成曰摈者进相币为君释币辞于宾宾降辞币主国君又命之【贾疏约聘礼礼宾宾降辞币公降一等辞栗阶升听命】升听命释许辞降拜当拜受币　敖氏继公曰辞币者谓既受赐食不宜又辱赐币也公于是降一等止其降且不许其辞宾即栗阶升听命也经似有脱文案上摈自东塾复立于阼阶下故曰进也此与聘礼礼宾大槩相同
　　受币当东楹北面退西楹西东面立
　　正义郑氏康成曰主国君南面授之当东楹者欲得君行一臣行二也退俟主国君送币也退不负序以将降【贾疏聘礼宾三退负序以执圭将进授之此为公拜送币故在楹西宾在阶西不负序以将降故也】　敖氏继公曰西楹西亦少北也
　　案宾北面受故注知公南面授也以其为讶受故也
　　公壹拜宾降也公再拜
　　正义郑氏康成曰宾不敢俟成拜
　　介逆出宾北面揖执庭实以出公降立上介受宾币从者讶受皮【讶吾驾反注今文曰梧受】
　　正义郑氏康成曰介出以宾事毕宾揖执者示亲受公降立俟宾反　敖氏继公曰北面揖之者象亲受之也凡庭实并受公降立亦立于中庭　郝氏敬曰介逆出先宾出也介在门西北面西上近门者先出故曰逆也上介受宾币受于门外也从者讶受皮谓君有司执皮送于门外宾从者迎受之也
　　案聘礼礼宾之庭实以马马可一手牵之故曰宾执左马以出既执币又执左马故不揖牵马者此礼庭实以皮皮不可一手张之宾既执币不可以兼执皮故揖执皮者以出也庭实或以皮或以马其受者皆可以是推之
　　存疑郑氏康成曰从者府史之属讶迎也　贾氏公彦曰此子男小聘大夫士介一人而已介已受宾币故知讶受者府史之属也
　　案聘礼云小聘曰问其礼如为介三介则小聘之宾有三介矣前即位时云介西上此云介逆出又云上介眀介非一人则介皆士也从者讶受皮犹醴宾之从者讶受马也于此着讶受者眀介受宾币之为并受也从者已见聘礼
　　右侑币
　　总论敖氏继公曰此一节经文有不释者已见于聘礼醴宾章
　　宾入门左没霤北面再拜稽首
　　正义敖氏继公曰霤门内霤也没霤庭南也拜者谢侑币之赐也没霤而拜以公立于中庭也
　　存疑郑氏康成曰便退则食礼未卒不退则嫌更入行拜若欲从此退【贾疏此注深觧宾意食礼自有常法便退则食礼未卒觧宾入之意不退则有贪食之嫌觧再拜稽首将辞之意】
　　案向者公侑币时宾听命己再拜稽首矣及受币而降公则为之再拜此拜为送币也公既拜宾当亟答之犹燕饮之礼拜送爵亦当拜受爵也宾降疾趋而南至参分庭一在南庭实所设之处乃旋身北面以揖执庭实者而公已立于中庭宾疾趋而出授币于介疾趋入亟于答公之拜也答公之拜所以谢侑币也没霤即拜固以公之立于中庭亦当留三揖地也宾于受币后无竟退之理则无入而不拜之理
　　公辞揖让如初升宾再拜稽首公答再拜
　　正义郑氏康成曰辞止其拜如初如初入也宾升介入复位【贾疏上云介逆出下更云介逆出明中闲复入可知】　敖氏继公曰辞辞其拜于庭也时公在中庭与宾三揖则是与聘礼者同矣云如初亦大略之言也宾再拜稽首向宾拜赐于庭南公辞之故成拜于此
　　案公先在中庭则不得与宾分庭而揖矣聘礼敖氏云于宾入门左而揖参分庭一在南而揖又偕行至于参分庭一在北而揖是三揖也宾至西方之中庭公乃与之偕行此揖让亦如之
　　右宾拜侑币
　　宾降辞公如初宾升公揖退于箱
　　正义郑氏康成曰宾辞公将复食　郝氏敬曰辞公辞其临视也　敖氏继公曰如初谓公许也
　　宾卒食防饭三饮不以酱湇【食饭皆如字】
　　正义郑氏康成曰防饭谓黍稷也【贾疏上文宰夫坐启簋防各却于其西此云防饭故知防饭是黍稷】此食黍稷则初时食稻粱【贾疏前宾三饭不言防以簠盛稻粱无防】三饮已食防饮三漱浆也不以酱湇不复用正馔也初时食加饭用正馔此食正饭用庶羞互相成也　敖氏继公曰向者三饭乃饮此凡三饮盖九饭也九饭大夫礼也后礼更端故与前三饭不相蒙食加饭而饮浆则此所饮者其酒与不以醤湇亦变于初礼也先言醤者不用之故惟据所设之序而言
　　存疑敖氏继公曰减簋饭于防而食之故云防饭案古人饭以手每食一口谓之一饭则食防饭者直取诸簋可也不必减诸防而后食之但他时或但食黍此则每饭皆兼黍稷食之而二者初设时皆有防故云防饭耳三饮注以为浆敖氏以为酒则敖氏近之礼尚相变加饭饮浆则正饭宜饮酒也不然则酒饮为虚设矣不以醤湇初三饭用之则此不用亦相变之意也此礼无侑之者宾虽九饭成礼而公俟于箱若缓食而待侑非所以为敬也宾礼当如是故公亦不使人侑之　又案秋官司仪职言食礼举数上公九侯伯七子男五以差言之则大夫当三举此不言举未详
　　捝手兴北面坐取粱与醤以降西面坐奠于阶西正义郑氏康成曰示亲彻也　敖氏继公曰再食不用粱与醤乃取以降者重公所设也公于正馔先设醤于加馔先设粱故宾亲彻此二者阶西向者所欲食之处也　刘氏敞曰宾必亲彻有报之道也案前宾降时取湇此别取醤者公所亲设西一器而东二器宾降止可左右各取一器故此舍湇而取其所未尝取之酱也此时君当出自东箱复立于序内之位
　　通论孔氏颖达曰玉藻云君既彻执饭与醤乃出授从者此谓君不客者若君与已礼食则但亲彻之不授从者此礼宾取粱与醤坐奠于阶西是也
　　东面再拜稽首
　　正义郑氏康成曰卒食拜也　敖氏继公曰卒食而拜赐也亦拜于阶西不于阶东又不北面皆变于初明其将遂退矣
　　存疑郑氏康成曰不北面者异于辞　贾氏公彦曰上文宾受侑币出更入门左没霤北面再拜稽首其时辞欲退以其待公留故北面此卒食礼终故东面案上文宾拜皆北面非独门左没霤之拜为然也大抵宾之拜皆向君而拜前之北面拜以君在堂也门左没霤之北面拜以君在中庭也此时宾以将出而降君从之降则君在东方而西面矣故宾独东面拜下文云公降是也注疏恐非经意
　　公降再拜
　　正义敖氏继公曰公拜亦西面于阼阶下　郑氏康成曰答之也不辞之使升堂礼有终
　　案宾降将出故公亦从而降也公既降则自无使宾更升成拜之事矣
　　右卒食
　　介逆出宾出公送于大门内再拜宾不顾
　　正义郑氏康成曰初来揖让而退不顾退礼略也亦难进易退之义摈者以宾不顾告公公乃还【贾疏公还入寝】敖氏继公曰于此复云宾不顾嫌其或与聘问之
　　时异也
　　案春官镈师职凡祭祀鼓其金奏之乐飨食宾射亦如之此礼无金奏之文岂以公食大夫礼轻故略之若两君相食或当有之与门内迎之故亦门内送之皆所以辟朝君之礼也宾不顾亦上摈送宾出而以复于公
　　右宾出
　　有司卷三牲之俎归于宾馆
　　正义郑氏康成曰卷犹收也无遗之辞也三牲之俎正馔尤尊尽以归宾尊之至也　敖氏继公曰云卷者明尽以其俎与其实归之此牲体皆在俎则食时不举之眀矣少牢特牲礼尸所举者加于肵士虞礼则实于篚司仪职言食礼举数上公九侯伯七子男五以差言之则大夫当三也此乃不举其亦与周官异者乎
