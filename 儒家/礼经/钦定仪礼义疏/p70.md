<!-- { "loadSidebar": true } -->
　　正义郑氏康成曰管谓吹簜以播新宫之乐笙从工而入既管不献畧下乐也　敖氏继公曰新宫三终者管新宫并及其下三篇也二篇之名未闻书曰下管鞉鼔诗曰鞉鼔渊渊嘒嘒管声既和且平依我磬声则管时亦奏西方之乐以应之矣此不笙不合乡乐者为射故畧于乐也不畧小雅者小雅为诸侯之正乐故不畧其正亦如乡射之不畧乡乐矣
　　案乐之重者则变笙入一节为下管此下管者以大射礼重故也燕礼如以乐纳宾则下管新宫与此礼同亦重之于他燕也但彼于下管之后尚有笙入三成及合乡乐二节此则畧去间合如敖氏之説耳新宫盖三曲如笙诗由庚白华之类
　　存异敖氏继公曰此承上文而言是降者管之簜一而已其大师管之与新宫诗名三诗盖亦有依管而歌以明之者如笙之有和然诸侯之乐其下管者虽有笙亦不闲
　　案降者乃堂上之歌与瑟也堂上歌工无复为堂下龡工之理且燕礼记云升歌鹿鸣下管新宫其时歌工不降则管工与歌工异人决矣簜非一器笙箫之属并存焉其主此乐者则管也管工当在两县闲少东北面立歌工降而东面则管者之异人又可见矣管亦无歌若有歌而又奏乐以应之不疑于合乐乎通论陈氏栎曰郊特牲曰歌者在上匏竹在下下之一字别管鼗等为堂下之乐见琴瑟为堂上之乐矣奏丝以咏歌之时则堂下之乐不作奏匏竹众乐之时则堂上之乐不作
　　卒管大师及少师上工皆东坫之东南西面北上坐正义贾氏公彦曰工人前不即迁于东者为管作不以无事乱有事故待卒管乃东也不言去堂逺近当如乡射迁工阼阶下之东南堂前三笴西面北上不告乐备者是礼畧于乐也　敖氏继公曰坫东南当在东县之东北射事未至乃遂迁于此者乐毕故也于是小乐正北面立于其南相者退立于西方存疑郑氏康成曰不言县北统于堂也于是时大乐正还北面立于其南
　　案乐以合为备乡射虽不歌不笙不间犹有合乐此不合乐故不告备以乡射笙入在东者推之此时管工亦当随歌工而东立于其南小乐正不离乎工工东则从而东别无所谓大乐正也者
　　右工歌下管
　　案大师职大祭祀帅瞽登歌令奏击拊下管播乐器令奏鼔小师职大祭祀登歌击拊下管击应鼔俱云大飨亦如之据此则歌时有拊管时有且大师少师或令或击均有事焉此不见者大射虽重视祭飨则已轻矣郑氏众曰升歌贵人声也郑氏康成曰下管贵人气也此礼视他乐四节为杀而存此二节者其亦用其贵者与
　　摈者自阼阶下请立司正公许摈者遂为司正
　　正义敖氏继公曰君再举旅而即请立司正为射故也
　　案时方将射未有酒事即立之者以当安宾故也乡射之司正其继也即为司马诸侯官多别有司马正司马师故司正终礼不变其职
　　司正适洗洗角觯南面坐奠于中庭升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安
　　正义郑氏康成曰奠觯者着其位以显其事威仪多也以我安者君意殷勤欲留之以我故安也　敖氏继公曰此中庭者亦阼阶前南北之中与燕礼司正之位同以当辟射也羣臣皆为射而来时犹未射固无嫌于不安而司正乃受命以安之者縁其意若不敢必君之终行射事然也受命亦北面与请彻俎同案戒射而来无不终行射事之理盖诸公卿大夫在公所则公唯恐其意中或踧踖而不安也故安之然则君有祭事公卿大夫宜无无故不与者而犹谓大射以择之乎
　　司正降自西阶南面坐取觯升酌散降南面坐奠觯兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立【还音旋】正义敖氏继公曰北面立亦在觯南
　　右立司正
　　司射适次决遂执弓挟乘矢于弓外见镞于弣右巨指钩【挟子恊反乘绳证反见贤徧反镞子木反弣音抚注古文挟皆作接】
　　正义郑氏康成曰司射射人也【敖氏继公曰司射射人亦大射正也燕礼曰大射正为司射是其征矣诸侯之大射正盖上士二人】次若今时更衣处张帏席为之耦次在洗东南【贾疏设楅南北当洗此下三耦拾取矢出次西行又北行向楅则次在洗东南】弣弓杷也见镞焉顺其时也右巨指右手大擘　敖氏继公曰次所谓耦次也周官掌次职云射则张耦次执弓左手执弣也挟乘矢于弓外谓挟四矢而矢在弣之外也见镞于弣明其指间前后之节也右巨指钩所谓挟弓也　贾氏公彦曰燕礼射人请立司正公许射人遂为司正则射人司正一人也又曰若射则大射正为司射此大射正摈摈者请立司正公许遂为司正则司正与大射正一人也下云公就物小射正奉决拾以笥大射正执弓注云大射正舍司正亲其职　陈氏祥道曰大射设次于东故不适堂西乡射无次
　　案大射正为摈者而遂为司正此经之明文也大射正为司射燕礼之明文也此篇所主在射则司射无反以小射正为之之理敖氏之説可从乡射司射取弓挟矢于阶西此则于次其仪视乡射详焉
　　自阼阶前曰为政请射
　　正义郑氏康成曰为政谓司马也司马政官主射礼敖氏继公曰为政为射政者也言此者亦示已不
　　敢擅其事也阶前北面白于公
　　遂告曰大夫与大夫士御于大夫【注今文于为于】
　　正义郑氏康成曰御犹侍也大夫与大夫为耦不足则士侍于大夫与为耦也　敖氏继公曰此以在堂上者为耦之法吿公也此大夫兼诸公卿而言不言士与士者畧贱也
　　案乡射堂上之耦惟于再射时各告其耦此则未射之先而以为耦之法吿公者尊君也
　　存疑郑氏康成曰因吿选三耦于君
　　案司射于三耦有教之之义故乡射之三耦不以众宾而以弟子敖氏谓嫌于待宾之浅者是也若然则大射之三耦亦以士而已不以大夫也三耦初射以卑贱者为之又何必选之于君而为此烦渎哉右请射
　　总论敖氏继公曰自此以后经文有与乡射同者不重释之
　　遂适西阶前东面右顾命有司纳射器
　　正义贾氏公彦曰乡射西阶前西面命弟子纳射器此东面者君在阼宜向之右顾者有司是士前注谓士佐执事不射者是也士在西阶南东面是以右顾向之　敖氏继公曰东面而右顾者为有司在南也此有司其旅食者与上经云士旅食者在士南北面东上命之之仪如是者以其贱也
　　案所用有司多矣如工人士梓人皆在焉士之不射者恐不足以共则必取诸旅食者况云南顾则于北面立者尤相对也　又案夏官司弓矢职大射燕射共弓矢如数注云如当射者之数每人一弓乘矢诸侯之官未必有司弓矢然亦必有共之者至获者以旌入释获者以中与筹入小臣师以楅入司宫士以丰入可以下文推而知也若决拾则人当自备然亦必有司之者与
　　射器皆入君之弓矢适东堂宾之弓矢与中筹丰皆止于西堂下众弓矢不挟总众弓矢楅皆适次而俟【注今文俟作待】
　　正义郑氏康成曰中闾中也丰可奠射爵者众弓矢三耦及卿大夫以下弓矢也司射矢亦止西堂下【敖氏继公曰谓所挟一矢　贾疏下文司射卒诱射遂适堂西改取一个挟之】众弓矢不挟则纳公与宾弓矢者挟之楅承矢器　朱子曰乡射记于郊则闾中以旌获当入大射记　敖氏继公曰宾之弓与矢皆不在堂上远下君也众弓矢不挟以其多也总谓以物合而束之也众弓众矢异束之中筹丰在堂西楅在次各近其所设处也俟兼指射器之在三处者言也
　　案乡射之弓矢先宾与大夫而后及主人宾主之序也此则先君而后及宾君臣之分也君之弓当倚于东序矢在弓下北括宾之弓当倚于堂西矢在其上存疑敖氏继公曰此射于公宫则中乃皮树中也乡射记云君国中射皮树中
　　案郑氏谓大射于郊之学宫则当用闾中而朱子从之敖氏以其无的据而国中未尝不可大射故云皮树中姑两存之
　　工人士与梓人升自北阶两楹之闲疏数容弓若丹若墨度尺而午射正涖之【数疏屋反度如字】
　　正义郑氏康成曰工人士梓人皆司空之属【贾疏考工记有梓人之官工人士与同事故知属司空】能正方圜者一从一横曰午谓画物也　敖氏继公曰北阶北堂之阶也两楹之闲言当也疏数犹广狭也言二物从画相去广狭之数也度如度以寻之度度尺谓以尺为度也午如十字然也射事至乃画物亦君礼异也射正升降盖自西阶此射正其小射正与大射正二人是时一为司正一为司射　贾氏公彦曰若丹若墨科用其一也云度尺者即乡射记从如笴三尺横如武尺二寸是也　杨氏复曰物与乡射同记云物长如笴其闲容弓距随长武是也
　　案工人士盖工于画物之人而为士旅食者也工人士主丹墨梓人则主度尺与
　　卒画自北阶下司宫埽所画物自北阶下【画胡麦反】
　　正义郑氏康成曰埽物重射事也
　　存疑郑氏康成曰工人士梓人司宫位在北堂下【贾疏南方不见有位其人升降自北阶明位在北堂下】
　　案画物为堂上之役故徃来皆由房不由西阶者贱故也大射似不应有北堂下之位况工人士梓人非内官之士比也
　　右纳射器画物
　　太史俟于所设中之西东面以聼政【大音泰下大史并同】
　　正义郑氏康成曰中未设也大史俟焉将有事也乡射礼曰设中南当楅西当西序东面又曰乃设楅于中庭南当洗【贾疏见大史位在此】　敖氏继公曰是时中与楅皆未设大史盖南当洗西直西序之西而立也政即司射所誓之事
　　案大史位于侯之东北至此乃适西方小史亦从焉东面则北上祝其尚仍故位与春官大史职凡射事饰中舍算执其礼事则天子诸侯之宾射燕射其大史所执事悉与此同
　　司射西面誓之曰公射大侯大夫射参士射干射者非其侯中之不获卑者与尊者为耦不异侯太史许诺【中竹用反注今文异作辞】
　　正义郑氏康成曰誓犹吿也　贾氏公彦曰覆言卑者与尊者不异侯者恐与尊为耦亦各射已侯故宾与君为耦同射大侯士与大夫为耦同射参侯以其既与尊者为耦不可使之别侯别侯则非耦也　敖氏继公曰释获之事未至乃誓之者欲其豫识之也此虽陈射三侯者而其意则不主于公
　　案此再射以后之射法也而先以誓于众犹前之吿耦亦再射以后之耦法也而先以吿于公皆君礼异也不曰命而曰誓盖以军礼行之故太史曰聼政
　　遂比三耦三耦俟于次北西面北上【比毗至反又笔倚反注今文俟为立】正义敖氏继公曰三耦皆士也亦司射前戒之故先立于此以待比也俟于次北便其入也此乃未比时之位若既比则位于次中矣　郑氏康成曰未知其耦　贾氏公彦曰未知其耦己言面位者虽未知与谁为耦要知为三耦故立于此
　　案此礼之有次犹乡射司马西南之射位也乡射比耦在堂西既比乃进就射位此比耦即于次北者以三耦初比当使众共见之也次之帏席盖幛其上与东南北三方而西则空
　　司射命上射曰某御于子命下射曰子与某子射正义敖氏继公曰是所谓比也此下当有司马命巾车量人系左下纲及命获者倚旌于侯之事文不具也乡射则于既比三耦为之
　　案司射亦当不释弓矢于耦西东面命之命辞悉与乡射同若此耦果以大夫充之如注家之説则当有士御于大夫而异其命辞之事如下经所云矣以此知三耦皆士之説为信
　　卒遂命三耦取弓矢于次
