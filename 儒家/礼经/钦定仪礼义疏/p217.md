<!-- { "loadSidebar": true } -->
　　案经第言主人即位于庙门外东方又言牲北首东上而未详其所今牲在鼎南主人牲北南面者以特牲礼为准也特牲三鼎牲鱼腊皆有爨其爨凡三此五鼎当有四爨四镬【豕肤同镬】而经乃第言羊镬豕镬者鱼腊爨及镬统于羊言羊镬则羊北鱼鱼北腊可知五鼎之面各随其爨设之所谓羊镬以西者盖以羊为节谓设三鼎自羊镬之西以次北陈其在鱼腊爨之西者皆自羊镬始注所谓鱼腊从羊也　经言摡匕俎注谓皆陈之而后告絜据士丧礼爨在门西俎匕在西塾西则爨北也此亦宜然故合甑甗匕敦各置之所摡爨之北云　经先言馔豆笾篚于房中放于西方又云改馔豆笾于房中南面如馈之设则其初本自东墉下向西陈之后言改馔南面而不言其所则亦东墉下南面放于西如馈之设则亦韭葅在南醓醢在北葵菹在北蠃醢在南也今以一豆概之其铏在豆西笾在铏南其设盖亦如馈云　经初言勺爵觚觯实于篚此东堂下所摡者也又言馔豆笾篚于房中后改馔房中不言篚惟洗东则有篚又据下主妇献尸及祝佐食皆有司赞者取于下篚以授之又据献祝主妇洗于房中献佐食毕主妇受爵入于房注谓奠于内篚则有内篚亦有内洗改馔不言篚盖省文耳但内篚无爵盛勺爵觚之篚则在南洗之西也又下士盥举鼎敖氏谓士盥于外则门外又有洗矣又正祭时上佐食取羊铏下佐食取豕铏皆在房中则房中有铏准之特牲则铏次于正豆也今合洗篚及铏并补之　宗人告备经不言面以特牲告濯具准之彼在主人之西南故东北乡主人此在主人之东南则当西北面告后言退则违其本位进而告之告毕乃复位也　特牲言宗人告絜而不言摡及陈此言摡不言陈及告絜盖互文见义注所谓摡者陈之后告絜也今依注补入　大夫阶五等考工记贾疏説也士冠礼详之















<经部,礼类,仪礼之属,钦定仪礼义疏,卷四十八 礼节图四>
　　即位筵几实鼎之图
　　案特牲有宾此主人即位不言宾据下宗人遣宾就主人则亦有宾经文省耳又特牲言士盥出则盥于门内之洗可知此言士盥举鼎入则盥在门外故敖氏以为盥于外盥于外则门外亦有洗明矣今并补特牲主宾皆亲举鼎及匕此经言主人迎鼎则主
　　人不举可知且据经鼎俎入设之后始言遣宾盥则宾亦不举又可知但经言遣宾就主人皆盥长朼则似主人亦匕矣注乃第言宾次宾而不言主人者盖据经言主人先入与特牲宗人执毕先入之义同彼入当阼阶南面注谓执毕导之此注言主人亲临之则亦当阼阶前南面以莅之而不朼如宗人其执毕与否则经无可考阙之　特牲宗人位在宾西北故遣士盥时东南面命之此宗人在主人东南据下有司彻主人南面三拜众宾于门东则宾亦在众宾中皆位于门东北面宗人当阼阶前南面命之也　右匕西面左载北面其説士虞礼图详之至经言上利升羊载右胖下利升豕司士升鱼腊肤敖以佐食为宾司士为私人是也今依经载之心舌二以并羊左而豕右亦敖氏説　经佐食迁肵俎余不言迁则肵俎初当序后迁在阼阶西也　注以两端及上为载之体次疏谓肩臑在上端胳在下端【敖氏所谓前后两端也】脊胁肺在中盖亦以体次言而不及肠胃敖氏谓肺下不言肠胃可知又以在上为在右是也又下经言腊亦进下又言肤亦横载亦者亦羊豕骨体也敖氏以下为诸体之下谓横载之以下乡神盖俎横设于席前以右为上左为下则肩臂臑当横设于右端胳当横设于左端其在中者则由脊而肺而肠胃而胁皆自右而左横设之所谓体次也











　　设馔祝神图
　　案杨图以此为隂厌今据敖氏説易之【説详士虞礼图】疏云韭菹在南醓醢在北次东葵菹菹在北蠃醢在南则四豆在席前形如四隅羊豕又在豆东羊南豕北鱼腊又在羊豕东鱼南腊北皆二以并肤则特于北也初二敦黍在羊南稷在鱼南又二敦黍在稷南稷在黍南则四敦在俎南亦形如四隅二以并其西去席实空二铏之地与特牲礼同彼未迎尸先设两铏于豆南在二敦之西祝奠于铏南则与敦不相当也此经设铏在迎尸之后则未迎尸之前铏尚未设故祝奠不言铏南则其奠北去韮菹亦空两铏之地以待设铏也　俎皆横设于席前上右谓前端在右也故图之诸俎俱右首此俎亦横设而骨体乃缩于席前且下乡席者盖凡骨体皆缩载于俎设之则横此横载于俎故设之独直也下乡尸者经所谓进下也鱼进腴不进下故下不乡席缩载不横载故席前独横经云敦皆南首盖以龟首言图不及绘龟原图黍
　　稷字皆南首虽不甚确亦存其意而已从之






<经部,礼类,仪礼之属,钦定仪礼义疏,卷四十八 礼节图四>
　　迎尸正祭及酳尸图
　　案尸次説上特牲图详之此大夫礼门外亦应有次所谓祝就次尸出次则大夫士礼所并有也今补祝入门右据注以辟尸盥则必尸至于阶乃从其后延之也　敖氏谓上云尸入祝从则祝固己入矣此复云祝先入者明其先于主人则所谓祝从及祝先入者盖一事而两言之以为主人从入之节今合三者一串载之庶防祝之从尸而先主人其义自明焉特牲尸坐乃答主人拜此既拜乃坐敖氏所谓变
　　于士也尸不言则亦不脱屦可知并载之　祝初从尸入不言面及主人入户即位则曰祝在左西面拜妥之后又云祝反南面则始从尸入南面及主人入将妥尸故转而西面既妥复南面位故谓之反也凡擩必于醢肝则擩于盐此席前止四豆菹醢各二尸取韭菹辩擩则不过两醢豆而止经乃言擩于三豆姑依经存之　主人羞肵俎升自阼阶置于肤北则是亲取之阼阶西而进之无赞以申其敬也敖氏云肵俎亦横设之盖凡俎皆横此加俎嫌其或变也故以明之　四瓦豆胾醢各二注谓羊胾在南豕胾在北敖氏谓羊在西列之南豕在东列之北则西第一列胾南醢北第二列醢南胾北郑注所谓防也尸受鱼振祭加于肵横之盖鱼本缩载于俎设之则横所谓进腴也肵俎横载设之则缩恐鱼亦缩置也故特明之　特牲卒食佐食盛肵俎释三个又反黍稷于其所又尸既祭肝宾降反俎于西塾此经无文图亦从其畧云














　　尸醋主人图
　　案经言主人拜受爵尸答拜主人西面奠爵又拜敖氏云主人受酢而侠拜大夫礼异也又云初拜固西面又言之者着受爵而反位也盖主人先拜于初入户之位乃进筵前受爵遂还初位又拜则侠拜皆在初位惟受爵则进至筵前要之皆西面也今分别详之【主人受酢不设荐俎及黍稷肺祭于地二説并详特牲图】　尸执以命祝祝受东北面嘏主人于户西执者黍也命者嘏辞也祝受者合黍与嘏辞并受也下主人受黍当亦兼嘏辞言之今依经从其畧云　主人受黍敖氏谓少进受之复位则主人当违其位西南面乡祝迓受也　特牲主人出写啬于房祝以笾受啬此经第言出不言房其授受于室户之外所谓大夫礼异与今依经文存之



















　　主人献祝及二佐食图
　　案经言荐而不言其人据下篇主妇献祝宰夫荐枣糗故敖氏谓此亦宰夫荐也以经无文阙之　尸俎有肩臂胳故前肩后胳脊胁在中之两端而肠胃肺处其中象牲体也祝俎止有脊胁髀其体不备惟前脊后胁及髀肠胃处中以存牲体之意而已肤不在体解中例须另列故与鱼腊为外一行进下横载皆如正俎鱼亦缩载进腴也　祝祭俎而不言振祭

　　哜之敖氏所谓省文也今亦从其畧焉改肝牢为牢肝则敖氏説也　仪礼室中北面拜皆在户西此佐食拜受爵独云牖东是敖氏所谓取节于牖见其少西于他人之北面拜者今移西近牖　祝不拜既爵则佐食亦如之经乃言佐食卒爵拜故敖氏以拜为衍文今依经载拜字而存敖説以正之　特牲献祝佐食两言主人受爵而不言授可知也此经献佐食言授不言受献祝则并不言授要知皆授亦皆受也补之　特牲佐食荐在东堂俎在阶间此佐食俎亦在阶间则亦有荐在东堂可知又主人受下佐食爵亦应降奠于篚经文并省故亦畧之














　　主妇献尸及祝二佐食图
　　案内篚无爵及献下佐食毕乃以爵入房奠于内篚内篚始有一爵献尸时尚无爵故必赞者取于下篚以授之经言有司赞者取爵于篚篚在洗西乃不因便而洗者献爵者必亲致絜也　有司赞者授主妇赞者于房户而不言外内东西则是授受于户间外不入内不出也　主人献尸不侠拜受酢侠拜初拜尸不答又拜乃答之主妇献尸侠拜受酢不侠拜拜

　　献尸答拜送尸不答此其异者今详载之以见礼之变云　挼祭而无俎豆当亦祭于地也　有司赞者两易爵皆与妇赞者相授受独以爵出户赞者乃亲授受之敖氏所谓变于初也抑或有妇赞者转相授受于其间而经文偶未之及与阙之



















　　宾长献尸及祝图
　　案宾长洗爵献尸经不言酌可知也补之　特牲三献止爵此尸卒爵则不止爵以将宾尸也特牲止爵故必作止爵然后受酢献祝此不止爵故酢后即献之不献佐食者注谓将傧尸礼杀敖云祝不卒爵故不及佐食二説相备也祝北面奠爵亦敖氏説　此受酢亦侠拜但主人初拜尸不答又拜乃答此初拜尸答又拜尸不答为异耳








　　祭毕尸出图
　　案士虞礼记尸谡祝前乡尸及出户过主人降阶及门皆如之敖氏谓此亦宜然补之　又敖氏据士冠礼请醴宾宾就次説谓此尸出庙门祝宜告以主人将有事尸于门外次中俟之其説是也今特增次于庙门外云


<经部,礼类,仪礼之属,钦定仪礼义疏,卷四十八 礼节图四>
　　四人图
　　案经第言上佐食盥升不言三盖省文耳故注补之曰三亦盥升敖氏所谓据特牲礼举奠及长兄弟盥而推之是也今依注补之　室中尸只一席经言设对席则东西各一席者四人二人共一席可知　特牲尸出惟彻庶羞此止彻肵俎其余俱在席前而图仅载羊俎及敦铏者据见于经者言之也四东西面各二主人西面拜则虽与东面者相乡其如西面者何故或疑其拜西面者当转而东面也但此本馂神之余则当以神位为主敖氏谓西面三拜者明其不为二人西面而易位拜之其説是也从之　上兴出主人送乃退敖氏云出出户也送送于户外也退谓上返于宾位也盖礼毕惟尸出门俟于次宾皆待事而未出佐食宾长皆执事者独出门何为故依敖氏説载之










　　迎尸侑图
　　案经言摄酒而不言设尊则仍故尊也又言燅尸俎则仍燅于雍爨也【今补雍爨于门外】诸俎无腊而有肤经云无腊与肤者盖此不用腊肤则附于豕鼎故无肤腊二鼎陈三鼎言如初则亦如正祭时初陈于镬西卒升乃加扃鼏陈于门外东方北面北上　正祭有尸俎有主人主妇俎此又应增侑俎经第言燅尸俎者据下尸侑主人主妇俎以次而升则其俎亦燅言尸

　　者统于尊也祝佐食亦有俎不燅及升者以不与宾礼设于阶下之位而已畧之　宗人戒侑注以为南面疏谓据下众宾位在门东北面而言从之　侑出俟于庙门外面乡未闻据下尸侑北面于庙门外西上敖氏谓在门外之西则侑亦当俟于门西北面也仪礼大槩主席皆在东阶上介席皆在西阶上与
