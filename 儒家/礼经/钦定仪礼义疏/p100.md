<!-- { "loadSidebar": true } -->
　　案饮与酒皆祭则酒亦以饮潄明矣大司马职大祭祀飨食羞牲鱼授其祭注云牲鱼鱼牲也是鱼有祭也此不祭鱼者侯礼异于王礼食大夫又异于食诸侯也酱湇不祭者酱类于醢湇等于铏醢之祭也以菹擩之铏之祭也以菜擩之酱湇皆特设酱无菹湇亦无菜无所用以擩者故不祭也
　　右宾祭正馔
　　案玉藻曰宾祭主人辞曰不足祭也此宾祭不辞者彼谓敌礼此则臣礼故异

　　钦定仪礼义疏卷十九
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷二十
　　公食大夫礼第九之二
　　宰夫授公饭粱公设之于湇西宾北面辞坐迁之正义郑氏康成曰既告具矣而又设此加也迁之迁而西之以其东上也【贾疏下宰夫膳稻于粱西是以粱在东为上】　敖氏继公曰粱言饭者以宾主食之也北面辞盖于公之左而少退上云北面坐迁与此文互见也　郝氏敬曰粱谷之大者即今髙粱炊以为饭
　　案向设湇时席前最北近席者惟有酱以酱为节故曰酱西此时已设湇以湇为节则又在湇西此盖于间容人之处为西而已属设加馔之部分矣但视宾迁处为少东宾西迁之与正馔之迁酱相变也前公设酱设湇惟曰宾辞不言北面至此乃见之　又案生民诗维穈维芑尔雅释草云虋赤苗芑白苗郭璞注云虋今之赤粱粟芑今之白粱粟皆好谷周官九谷六谷康成俱以粱备数而小雅甫田诗以黍稷稻粱竝言与此礼所用符合是则粱为谷之羙者也今辽人以髙粱为上饭则郝氏所言不缪与
　　公与宾皆复初位
　　正义郑氏康成曰位序内阶西【贾疏上设酱时公立于序内宾立于阶西】
　　宰夫膳稻于粱西【膳当从敖作设】
　　正义郑氏康成曰进稻粱者以簠【贾疏下记云簠有盖幂】　贾氏公彦曰上设黍稷讫云郤防此稻粱不云郤防者先于房去之也
　　存疑郑氏康成曰膳犹进也
　　辨正敖氏继公曰膳当作设字之误膳设声相近由是误云
　　士羞庶羞皆有大盖执豆如宰【大如字】
　　正义郑氏康成曰羞进也庶众也进众珍味可进者也大以肥美者特为脔所以祭也鱼或谓之膴膴大也唯醢酱无大【敖氏继公曰以经云皆故言此以眀之醢四醢酱芥酱也】如宰如其进大羮湇右执豆左执盖　郝氏敬曰庶羞之有大脔如脯之有横膱也
　　案庶羞自门外入则不升于鼎可知俎与庶羞皆士设之以其自堂下来与馔于东房者异也取诸门外以其加也且容鼎入后乃于爨为之
　　先者反之
　　正义敖氏继公曰先者即执膷豆者也既设膷豆则以次受其余于西阶上而设之反者既往而复来之辞　贾氏公彦曰反之者以庶羞十六豆羞人不足故先至者反取之下文云先者一人升设于稻南其人不反则此云先者反之谓第二以下为先者也案疏指阶下之腾羞者言敖氏则指堂上之设羞者言据下先者一人之文则敖说为密然阶下之腾羞者亦必反之是二说相兼而经义始备也
　　由门入升自西阶
　　正义敖氏继公曰由门入则三牲与鱼亦于门外饔爨为之与
　　先者一人升设于稻南簋西闲容人
　　正义郑氏康成曰簋西黍稷西也必言稻南者明庶羞加不与正豆倂也【贾疏稻与庶羞俱是加故南北相继不与正豆倂】闲容人者宾当从闲往来也【贾疏下文宾左拥簠粱右执湇以降又云升反奠于其所是宾往来也】　敖氏继公曰先者一人士之长设膷者也稻南言其东西节也簋西言其南北节也闲诸簋之西庶羞之东也
　　案正豆继酱而东此亦豆也不继稻而西而在稻南者与正豆相变且稻粱之南空设于其南乃得左右相称也不曰粱南者以庶羞西北上则膷豆北直于稻不直于粱也膮与牛炙乃北直粱矣铏西亦稻南也以宾用庶羞时食防饭则是庶羞宜与簋为列故不于铏西而于簋西也然惟言簋西则嫌于继簋而西故又曰闲容人明其与簋为列特东西遥对耳非继之也
　　旁四列西北上
　　正义郑氏康成曰不统于正馔者虽加自是一礼是所谓羮胾中别　贾氏公彦曰曲礼云左殽右胾殽骨体也为正馔胾为切肉则庶羞与此正馔在东庶羞在西闲容人同　敖氏继公曰云旁者见正馔之中席而此在旁也下文云宾坐席末取粱即稻而庶羞在稻南足以明之矣西北上谓膷豆在诸豆之西北也必西北上者放正豆之位亦变于席之所上也案不徒曰西上而曰西北上与上设簋之言东北上者同见其亦南陈也羮胾中别弟子职文敖氏谓正馔中席而加席在旁稍与疏异疑敖得之
　　膷以东臐膮牛炙炙南醢以西牛胾醢牛鮨鮨南羊炙以东羊胾醢豕炙炙南醢以西豕胾芥酱鱼脍【膷音香臐许云反膮许尧反炙之绎反又章夜反胾侧吏反鮨巨之反注古文膷作香臐作薫今文鮨作鳍】正义郑氏康成曰膷臐膮今时臛也牛曰膷羊曰臐豕曰膮皆香美之名也先设醢防之以次也胾切肉也内则谓鮨为脍然则脍用鮨芥酱芥实酱也内则脍春用葱秋用芥　敖氏继公曰炙炙肉也首二醢为牛之炙胾鮨设也又一醢为羊炙羊胾设也又一醢为豕炙豕胾设也芥酱为鱼脍设也牛三品二醢尊也羊二品一醢降于牛也豕亦二品一醢而醢次于炙又异于羊也鱼一而已其芥酱复先于脍又异于豕也古人于食物之微亦以多寡先后示尊卑之义其精微周密之意可见矣
　　正义贾氏公彦曰凡醢配胾而卑于胾今牛羊豕胾皆在醢下直是防之次非尊卑之列特牲一醢不得防少牢两醢故防与此同
　　案设豆之法皆防醢皆卑于他物正豆一菹一醢相闲故防而醢仍在菹下也庶羞品多故以一醢从牛炙而一醢居牛胾牛鮨之闲一醢居豕炙豕胾之闲唯芥酱在鱼脍之上盖纵横四列而设之则又欲使四醢与芥酱各相闲而成文也若执一胾以求之则窒矣
　　众人腾羞者尽阶不升堂授以盖降出
　　正义郑氏康成曰授授先者一人庶羞多羞人不足则相授于阶上复出取也　敖氏继公曰进羞而言腾亦取其自下而上之意众人不升设者降于俎也以羞授先者一人先者每为设之所谓先者反之也以盖降出惟谓众人其先者之盖则次者既授豆而受之幷以出矣
　　案一人设而众人不升堂或羞人不足固已即使人多而杂沓于堂上非所以为肃敬也故变于设俎之法焉亦所谓堂事交乎阶也以盖降出则授豆而不倂授以盖亦如宰之授湇而不倂授以盖也簋防与簋同设已乃郤之者以为正饭也簠防不与簠同设先于房去之者以加饭变也湇盖羞盖不于爨去之者以由门入为风尘也然尽阶即去之不以升堂则又殊之于饭也
　　存疑郑氏康成曰腾当作媵媵送也
　　辨正郝氏敬曰腾升也众人尽阶授于先者故谓之腾
　　案燕礼媵觯注云今文媵皆作腾敖氏因改媵为腾盖据此腾羞之文而然也此经腾羞注云腾当作媵盖据彼媵觯之文而然也然燕之觯媵者自奠之以其奠于公也故不曰送而曰媵词之巽也若此之羞则腾者授之先者设之接踵而来自下而上故谓之腾气之奋也皆当以本文为正无庸改易
　　右设加馔
　　案加馔以粱为先设其次则稻由房出而羞自阶升与正馔之上下闲设者同法　又案正馔之列其在东之东者以西为上豆与俎是也其在东之西者以东为上簋与铏是也加馔之列其在西之北者以东为上粱与稻是也其在西之南者以西为上庶羞是也一陈馔之间亦必相变如此
　　赞者负东房告备于公
　　正义郑氏康成曰复告庶羞具者以其异馔　敖氏继公曰此言备者备周于具
　　赞升宾宾坐席末取粱即稻祭于酱湇间
　　正义郑氏康成曰命宾升席　贾氏公彦曰前告具公再拜揖食此赞升宾者礼杀也　敖氏继公曰公向者已再拜揖食故于此惟赞者升宾礼不可亵也升宾之辞盖曰吾子其升也坐席末者就加馔也取粱即稻言不反粱于左手也不祭于豆而祭于酱湇间者以其近也且别于正馔
　　案坐席末以其近于稻粱取之便也取粱即稻则右手先取稻左手取粱以幷之公所亲设者三酱湇不祭所祭者粱耳祭公所设之粱于公所设之酱湇之闲不敢槩于豆祭亦所以见尊公所设之意也存疑郑氏康成曰祭稻粱不于豆祭祭加宜于加案酱湇非加也郑氏欲与正馔别言之而不觉其辞之误耳
　　赞者北面坐辩取庶羞之大兴一以授宾宾受兼壹祭之
　　正义敖氏继公曰一壹同赞者壹以授宾宾兼壹祭之礼之节当然也宾于黍稷牲肺皆壹祭之特于此发之耳祭不言其所亦于酱湇间可知
　　存疑郑氏康成曰壹壹授之而兼壹祭之庶羞轻也祭之于膷臐之闲以异馔也【贾疏祭加宜于加也】
　　案宾自取之而祭者其近于席者也赞者取以授宾而祭者其逺于席者也宾之祭馔者六其亲取以祭者三为赞所授以祭者亦三然于豆则辩取之而后擩擩而后祭于铏则既扱而擩之辩辩而后祭于簠则取粱以即稻而后祭是皆兼壹而祭也赞所授者则于簋曰取辩兴以授賔而宾祭之于俎曰辩取兴以授宾而宾祭之于羞亦曰辩取兴以授宾而宾兼壹祭之是赞皆壹授而宾皆兼壹而祭也注于俎谓宾每肺兴受而祭是以赞为非壹授宾亦非壹祭也于羞谓壹壹授之而兼壹祭之是以赞为非壹授惟宾为壹祭也似皆不合于经祭于膷臐之间亦以其为加之上豆故意其云尔犹是上文祭加宜于加之说也蒙粱稻而言则敖氏谓湇酱间者近之正馔祭于豆闲加馔祭于湇酱闲亦足以别矣且坐虽席末而所祭必于其正也
　　右宾祭加馔
　　宾降拜公辞宾升再拜稽首公答再拜
　　正义敖氏继公曰拜者为将食故也
　　案设馔之始礼由主人故公先拜馔备之后礼当由宾故宾先拜
　　宾北面自闲坐左拥簠粱右执湇以降
　　正义郑氏康成曰自闲由两馔之闲拥抱也必取粱者公所设也以之降者堂尊处欲食于阶下然也敖氏继公曰拥之者示其重也云簠粱见其器也凡粱稻皆以簠必取湇者饭则先啜湇故特取之以降者为公立于堂已不敢坐食于席也必以降者臣也郝氏敬曰粱加馔湇正馔兼取之也
　　案公所亲设者三首拥粱者食礼主于饭也兼执湇者饭粱宜啜湇也执湇而舍酱者左右各一器不可以兼及也拥之以臂抱之而着于膺旁也于君拥之于大夫执之差之宜也
　　公辞宾西面坐奠于阶西东面对西面坐取之栗阶升北面反奠于其所
　　正义敖氏继公曰公辞止其食于下也阶西宾所欲食之处也故于此奠之对者释其所以降之意且从命也　郑氏康成曰奠而后对成其意也【贾疏成其降食阶下之意故奠乃对此决下文大夫相食宾执粱与湇之西序端主人辞賔反之而不奠也】
　　案公辞者欲其食于尊处公意愈重也前公降一等而宾栗阶此不从降亦栗阶者臣礼弥恭也
　　降辞公公许宾升公揖退于箱
　　正义郑氏康成曰降辞公敬也必辞公者为其尊而亲临已食侍食赞者之事箱东夹之前俟事之处敖氏继公曰公不许其降食乃敢辞公为礼之节然也辞公之意与向者欲食于下之意同降而辞公亦以其臣也　郝氏敬曰箱厢通暂退东厢俟宾食也案辞公欲公即安于他所而不临已食也燕礼公有席此礼无阼席故辞公而后食公退于箱盖西乡立欲知宾之动止食候故不入堂深也
　　通论贾氏公彦曰案尔雅有东西厢曰庙其夹皆在序外
