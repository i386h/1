<!-- { "loadSidebar": true } -->
　　卒角祝受尸角曰送爵皇尸卒爵主人拜尸答拜正义毛氏苌曰皇大也　郑氏康成曰曰送爵者节主人拜　敖氏继公曰云皇尸卒爵明主人当送之也后言之者见送爵之辞指主人尸卒爵不拜既乃俟主人先拜者所以深见其尊尸也祝释辞其东面于尸席前之东与
　　案散文则角通云爵经于此见例
　　右主人酳尸
　　祝酌授尸尸以醋主人【醋才各反与酢同注古文醋作酢】
　　正义郑氏康成曰醋报也祝酌不洗尸不亲酌尊尸也　贾氏公彦曰酢主人宜亲洗爵尸尊由祝代酌故不洗也　敖氏继公曰祝不洗而酌解见前篇
　　主人拜受角尸拜送主人退佐食授挼祭【注今文挼作绥】正义郑氏康成曰退者进受爵反位尸将嘏主人佐食授之挼祭其授祭亦取黍稷肺祭　敖氏继公曰以神俎敦之黍稷肺祭授之者象尊者赐之食然案宗庙之中尸最尊主人次之主妇又次之其堕祭得如尸礼自祝而下则仅有离肺而无祭肺盖牺牲粢盛惟主祭者得与所祭者共之者也故其挼祭也同祭而摄则不敢行此礼所以重宗尊适而别乎正主也
　　主人坐左执角受祭祭之祭酒啐酒进听嘏【嘏古雅反】正义郑氏康成曰听犹待也受福曰嘏嘏长也大也待尸授以长大之福也　敖氏继公曰进于尸前而听其嘏已之辞下文云亲嘏主人是也又以少牢礼所言者参之则嘏云者盖致福于人之称　方氏慤曰天保诗云降尔遐福此福所谓长也楚茨云以降景福此福所谓大也寿禄为五福之先故以长大言之
　　佐食抟黍授祝祝授尸尸受以菹豆执以亲嘏主人【抟大官反】
　　正义郑氏康成曰独用黍者食之主【贾疏黍为谷之贵者】其辞则少牢馈食礼有焉【贾疏少牢云祝以嘏于主人曰皇尸命工祝承致多福无疆于女孝孙来女孝孙使女受禄于天宜稼于田睂寿万年勿替引之是也】　敖氏继公曰馈食之礼主于黍稷而黍又其尊者故特取之以通其意焉然则远辟大夫礼也少牢馈食礼所载嘏辞乃祝传尸嘏者也此尸亲嘏其辞之首与彼异　郝氏敬曰独抟黍者尸食惟黍　贾氏公彦曰少牢不亲嘏者大夫尸尊礼文此亲嘏者士尸卑礼质通论郑氏康成曰祝以孝告嘏以慈告各本其义也孔氏颖达曰郑笺楚茨四章云嘏之礼祝徧取黍
　　稷牢肉鱼擩于醢以授尸天子前就尸受之祝则释嘏辞以敕之永锡尔极即嘏辞之畧也特牲士礼尸亲嘏主人少牢大夫礼祝传尸命嘏主人二者皆取黍而已天子礼尸徧取黍稷牢肉擩于醢以嘏者尊卑不同故礼数有异
　　主人左执角再拜稽首受复位诗怀之实于左袂挂于季指卒角拜尸答拜【挂音卦】
　　正义郑氏康成曰诗犹承也谓奉纳之怀中季小也实于左袂挂袪以小指者便卒角也少牢馈食礼曰兴受黍坐振祭哜之　贾氏公彦曰挂袪以小指者左手执角右手挂袪以小指不干左手也饮酒之时恐其遗落故挂以小指便卒角也　敖氏继公曰左执角为右手将有事也拜不奠爵受黍不祭皆异于大夫也季指左手之小指也挂袪于指以黍在袂中故也古者袪狭于袂然犹挂之者虑拜时或遗落也李氏如圭曰内则曰诗负之孔疏诗者持也以手
　　维持则奉承之义也
　　案疏谓左手执角右手挂袪以小指亦通但玩经文似用右手实黍于左袂既则以左手之小指禁持之而已以袖口夲狭故也当从敖氏为安
　　主人出写啬于房祝以笾受
　　正义敖氏继公曰出亦执角以出笾虚笾也　郑氏康成曰变黍言啬因事托戒欲其重稼啬啬者农力之成功　贾氏公彦曰少牢云宰夫以笾受黍主人尝之此主人写啬于房祝以笾受士贱故也
　　右尸酢主人嘏
　　筵祝南面
　　正义郑氏康成曰主人自房还时　敖氏继公曰筵祝盖于其立处之西亦有司为之下放此
　　主人酌献祝祝拜受角主人拜送
　　正义郑氏康成曰行神惠也先献祝以接神尊之敖氏继公曰士虞与少牢礼皆云祝与佐食坐受爵此不言坐如之可知
　　设菹醢俎
　　正义敖氏继公曰菹醢葵菹蜗醢也　郑氏康成曰菹醢皆主妇设之佐食设俎【贾疏前献尸时菹醢主妇设之此设菹醢亦主妇可知少牢主人献祝佐食设俎此亦佐食设俎可知】
　　祝左执角祭豆兴取肺坐祭哜之兴加于俎坐祭酒啐酒
　　正义敖氏继公曰此离肺也记曰祝俎离肺一当奠角乃兴取肺坐絶祭哜之既执角乃祭酒不言奠角执角与絶者亦文畧耳
　　以肝从祝左执角右取肝防于盐振祭哜之加于俎卒角拜主人答拜受角
　　正义敖氏继公曰肝加于俎避尊者礼也下文主人主妇之仪亦放此少牢礼曰不兴加于俎
　　案凡从献之肝膰尸或加于豆或加于肵不反之正俎者以正俎神俎也尸出将彻犹改设于西北隅其余若祝俎则彻而归于家主人主妇俎则彻而为燕时之庻羞故无论肝与膰皆可加于正俎也经前后言加于俎者放此
　　酌献佐食佐食北面拜受角主人拜送佐食坐祭卒角拜主人答拜受角降反于篚升入复位
　　正义贾氏公彦曰上献祝有俎此献佐食不言俎者上经云执事之俎陈于阶闲佐食亦在其内下记云佐食俎觳折脊胁是也又下经献宾长节注云凡献佐食皆无从其荐俎于献兄弟以齿设之若少牢献佐食俎即设于两阶之闲西上大夫将賔尸故即设佐食俎至宾尸时无之　敖氏继公曰上不言坐故于祭见之
　　案佐食北面拜亦于户内牖东主人拜送答拜亦西面与少牢同祝祭酒而啐佐食祭而不啐亦礼畧也右主人献祝佐食
　　主妇洗爵于房酌亚献尸
　　正义郑氏康成曰亚次也次犹贰主妇贰献不夹拜者士妻仪简耳【贾疏决少牢主妇亚献尸时夹拜此士妻下之故云仪简】　敖氏继公曰亚献更用爵以见主人之用角者有为为之耳献以爵正礼也献尸不夹拜辟内子礼
　　通论陈氏祥道曰士虞主人献尸以废爵主妇以足爵宾长以繶爵郑谓繶犹屦之繶繶爵者口足闲有篆也主人废爵未有足主妇足爵未有篆宾长则篆口足而已以虞未纯吉也然则吉祭之爵其益文而加篆与
　　余论朱子曰祭礼主人作初献未有主妇则弟得为亚献　吕氐祖谦曰主人初献亚献终献以诸弟为之
　　案明堂位君卷冕立于阼夫人副袆立于房中礼器君亲制祭夫人荐盎君亲割牲夫人荐酒盖日东月西阳倡阴和降而卿大夫士亦莫不然故曰同承宗庙之重也后世宗法废其嫡子与庻子无别嫡子妇与庻子妇亦无以异妇人又多不嫺于礼而亚献或议以诸弟代之盖欲以济礼之穷然去礼之初意远矣
　　尸拜受主妇北面拜送
　　正义郑氏康成曰北面拜者辟内子也大夫之妻拜于主人北西面　贾氏公彦曰少牢礼主妇入户西面拜献尸注云不北面者辟君夫人也大夫妻贵辟君夫人士妻贱不嫌与君夫人同
　　宗妇执两笾户外坐主妇受设于敦南
　　正义郑氏康成曰两笾枣栗枣在西【贾疏下记云枣烝栗择士虞礼云枣栗设于防南枣在西】　敖氏继公曰宗妇赞豆笾户外坐士祭礼然也少牢礼主妇与赞者授受于室中亦异者也士虞礼笾设于防南此宜如之不云防者可知也案少牢内子荐四笾宜有赞者此两笾耳而亦赞吉祭异于虞且与设馔时敦铏相变也主妇亦当坐受之
　　通论孔氏颖达曰士不宾尸故设两笾大夫主妇正祭不设笾以当日宾尸也天子诸侯明日宾尸故正祭亦设笾　贾氏公彦曰特牲少牢士二笾二豆大夫四笾四豆诸侯宜六天子宜八
　　祝赞笾祭尸受祭之祭酒啐酒
　　正义郑氏康成曰笾祭枣栗之祭其祭之亦于豆祭【贾疏有司彻云尸取防蕡宰夫赞者取白黒以授尸尸受兼祭于豆祭是笾豆同祭于豆闲也】　敖氏继公曰惟云尸受则是祝皆取二笾之祭以授之也亦左执爵乃受之
　　案豆祭无论两豆四豆皆尸自取兼祭以其近也笾稍远于豆士二笾则祝赞祭大夫四笾则尸取其二祝赞其二授而兼祭
　　兄弟长以燔从尸受振祭哜之反之【燔音烦】
　　正义郑氏康成曰燔炙肉也【贾疏诗云载燔载烈注云傅火曰燔贯之加于火曰烈烈则炙也彼以燔炙相对此注云炙肉者燔之傅火亦炙类也】　孔氏颖达曰取肉之肥大而美者加火燔烧以为从献之用　敖氏继公曰尸取燔于俎乃云受者羞燔者执俎以进之亦相授之义也此亦左执爵乃受燔
　　通论孔氏颖达曰燔者火烧之名炙者远火之称以难孰者近火易孰者远之故肝炙而肉燔
　　羞燔者受加于肵出
　　正义敖氏继公曰尸反其燔于俎羞燔者则以俎受之也既则执之以加于肵　郑氏康成曰出者俟后事也【贾疏俟主妇献祝之时更当羞燔于祝】　贾氏公彦曰上文主人献尸宾长以肝从至献祝时以肝从不言其人明亦宾长可知此下文主妇献祝燔从如初明亦长兄弟羞燔可知
　　案尸加肝于豆者为嗣举奠将以授之也燔则哜之而不复用矣然不可加之正俎又无自反于肵之礼故反之长兄弟而代加焉已后凡加于肵者放此
　　尸卒爵祝受爵命送如初
　　正义郑氏康成曰送者送卒爵　敖氏继公曰初亦主人仪
　　酢如主人仪
　　正义郑氏康成曰尸酢主妇如主人仪者自祝酌至尸拜送如酢主人也【贾疏自祝酌至尸拜送已上则如之其异者不并取】不易爵辟内子【贾疏上尸酢主人时不易爵此主妇受酢亦不易爵可知少牢云祝易爵洗酌授尸主妇拜受爵是其易爵也男女不相袭爵所以今袭爵者辟内子】
　　案男子不承妇人爵妇人有时承男子爵故主妇袭尸爵又尸酢主妇男女不嫌相授受者祭统云尸酢夫人执柄夫人受尸执足不相袭处所以示别也
　　主妇适房南面佐食挼祭主妇左执角右抚祭祭酒啐酒
　　正义郑氏康成曰抚挼祭示亲祭佐食不授而祭于地亦仪简也【贾疏少牢大夫妻上佐食挼祭主妇西面于主人之北受祭祭之此佐食祭于地主妇抚之而已故曰亦仪简亦者亦前不夹拜也】　敖氏继公曰房中南面主妇之正位也经因事见之祭亦谓黍稷肺祭也佐食授祭主妇抚之而不取亦异于内子也既抚则佐食以祭置于地
　　入卒爵如主人仪
　　正义郑氏康成曰入室卒爵于尊者前成礼明受惠也　敖氏继公曰主妇入于室中北面而立饮如主人仪谓卒爵拜尸答拜也入室卒爵亦以向者于此拜受故也
　　右主妇献尸尸酢
　　献祝笾燔从如初仪
　　正义敖氏继公曰主妇当更洗于房中乃酌献祝畧如内子之礼盖男子不承妇人爵也初仪即主人献祝之礼此惟无祭俎一节余则如之也笾与豆燔与肝虽异其祭之之仪则同故亦蒙如初祝亦两笾其设之枣在菹西栗在枣南
　　案笾亦祭于豆燔亦反于俎
　　及佐食如初卒以爵入于房
　　正义郑氏康成曰及佐食如初如其献佐食则拜主人之北西面也　贾氏公彦曰佐食北面受献主妇不宜同面拜送言如初明同主人西面拜与内子同敖氏继公曰及谓献及之也初者亦主人献佐食
　　之仪少牢礼主妇献祝及佐食皆西面于主人之北答拜
　　案爵亦奠于内篚如少牢礼
　　右主妇献祝佐食
　　宾三献如初燔从如初
　　正义郑氏康成曰初亚献也【贾疏主妇亚献承初献后宾长又承亚献后】敖氏继公曰不言洗爵升酌可知也如初谓尸拜
