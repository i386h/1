<!-- { "loadSidebar": true } -->
　　正义郑氏康成曰取肝右手也加于俎从其牲体也【敖氏继公曰谓特俎也】　贾氏公彦曰复位者宾长也谓复西阶前众兄弟之南东面位
　　尸卒爵祝受不相爵主人拜尸答拜【相悉亮反】
　　正义郑氏康成曰不相爵丧祭于礼略相爵者特牲曰送爵皇尸卒爵　敖氏继公曰不相爵变于吉祝相爵者命主人拜送爵也此虽不相爵而主人犹先拜盖其节宜然也
　　右主人酳尸
　　祝酌授尸尸以醋主人主人拜受爵尸答拜主人坐祭卒爵拜尸答拜【醋才各反本亦作酢】
　　正义郑氏康成曰醋报　敖氏继公曰尸无降席之礼故祝为酌之酢不洗爵尸礼也孝子是时饮而卒爵为尊者之赐也
　　案居丧不饮酒祭而酢则神赐不可不饮故卒爵且不卒爵则无虚爵以献祝也献祝及佐食皆承尸之废爵用之亚献足爵三献繶爵并同
　　右尸酢主人
　　筵祝南面
　　正义郑氏康成曰祝接神尊也【贾疏祝得先献尊也】筵用萑席【贾疏上文尸用苇席以尸在丧故今祝宜与平常同故知用萑　李氏如圭曰萑似苇而细】　敖氏继公曰筵祝盖赞者也筵于北墉下尊之西也室中之席南面以西方为上既筵则祝升席与
　　案注云尊者谓尊于佐食也南面祝之正位于主奥者为配位也赞者届时升堂取席于房中入室设之已乃降复位其设荐也亦然
　　主人献祝祝拜坐受爵主人答拜
　　正义郑氏康成曰献祝因反西面位　敖氏继公曰祝与佐食皆事尸者也故于酳尸献尸之后因而献焉承已饮之后乃不洗而献祝者下尸也坐受爵者因尸礼也以眀其由尸而得献祝既受爵主人乃反西面位答拜
　　荐菹醢设俎
　　正义敖氏继公曰亦赞荐而佐食设俎
　　案此菹醢所谓从献豆两者也俎在阶闲佐食降取升入设之
　　祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人答拜祝坐授主人【注今文无擩盐】
　　正义敖氏继公曰祭荐亦右手以菹擩醢祭于豆闲也先奠爵乃取肺以祭离肺用二手也祭不言絶文省以肝从亦宾长也祝亦左执爵乃取肝不言之者同于尸可知也授主人下宜脱一爵字
　　案兴取肺者变于尸尸则佐食絶而授之祝则自取而絶之也兴加于俎者既兴取之则不宜坐加之故兴也祭酒之上似脱一坐字祭无不坐特牲坐祭酒啐酒是也祝取肝不兴皆因于尸也
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位
　　正义郑氏康成曰篚在庭不复入事已也亦因取杖乃东面立【贾疏主人升堂复位不复入室以其事毕因得取杖复东面位也】
　　案佐食不设席荐俎设于阶闲而不在室又无从佐食卑也吉祭亦然上经设洗于西阶西南水在洗西篚在东篚以实爵故郑云篚在庭也疏乃曰无文盖失检耳
　　右主人献祝佐食
　　主妇洗足爵于房中酌亚献尸如主人仪
　　正义郑氏康成曰爵有足轻者饰也【贾疏主妇主人之妇为舅姑齐衰是轻于主人故爵有足为饰也】昏礼曰内洗在北堂直室东隅【贾疏引此证洗爵于房中不言设洗处宜与昏礼同也】　贾氏公彦曰如主人仪如上文主人酳尸尸拜受爵主人北面答拜等仪也案疏以主妇为主人之妇盖谓舅没姑老则死者之妻不与祭事也然此为吉祭言之则可耳若丧事则妻为夫斩衰稽颡未有舍斩衰稽颡之妻而以齐衰不杖之妇为主妇之理既而虞何遽易之且卒哭练祥变除之节斩衰者为多齐衰则既练而除矣是卒哭练祥之祭必死者之妻为主妇可知也惟其妻不在者乃以主人之妇为之耳然则足爵虽云轻者饰谓亚献次于初献为稍轻非必以服之轻重也曰以母而助子祭可乎曰子初献母亚献礼以男子为主故母不先子亦夫死从子之道宜然也若执事则吉祭陈馈时荐豆荐敦荐铏者皆主妇也虞则一以赞者为之惟于己献时自荐两笾而已此正以辟母助子祭之嫌与
　　存疑敖氏继公曰此不谓之酳而云献者食尸之礼非闗于主妇故此礼与彼不相而惟以进酒者为称也
　　案酳尸即初献以其继卒食而言故曰酳亚献则上承初献自不当言酳矣食尸虽主人主之而谓无闗于主妇岂主人主妇判然不相属乎敖説支矣
　　自反两笾枣栗设于会南枣在西
　　正义郑氏康成曰尚枣枣美　贾氏公彦曰特牲宗妇执两笾主妇受设于敦南此主妇自反不使宗妇者以丧尚纵纵反吉故也上文主人献使赞荐菹醢注云齐斩之服不执事彼为主人献故不使主妇荐此已自献故自荐也　李氏如圭曰自反者自徃取之而反也此两笾及下献祝笾即上馔时亚于从献豆之四笾也　敖氏继公曰自者明其不用赞也吉祭则宗妇赞之
　　案主妇出堂东面取笾左手执枣右手执栗以入设下献祝同
　　尸祭笾祭酒如初宾以燔从如初尸祭燔卒爵如初正义郑氏康成曰初谓主人仪【贾疏尸祭笾以下至献祝献佐食并如主人仪故皆云如初也】　敖氏继公曰祭枣栗于豆闲也亦祝取而授之特牲祝赞笾祭尸受祭之燔从之宾谓次宾也燔如初者如肝从之仪也
　　案敖氏知燔从为次宾者以宾长三献亦燔从明非宾长则当次于宾长者一人羞之也主人献而宾长羞主妇献而次宾羞亦差次宜然也尸不酢主妇丧祭礼杀也
　　右主妇亚献
　　酌献祝笾燔从献佐食皆如初以虚爵入于房
　　正义敖氏继公曰皆皆献祝以下四事也笾位则在豆俎西
　　案敖氏云四事谓祭笾祭酒祭燔卒爵也云皆此四事者眀佐食不皆也
　　右主妇献祝佐食
　　宾长洗繶爵三献燔从如初仪【繶于力反】
　　正义郑氏康成曰繶爵口足之闲有篆文弥饰【贾疏繶是屦牙底之闲缝中之饰则此爵云繶亦是口足之闲有饰可知主妇爵有足已是有饰今口足之闲又加饰也】
　　案宾长亦献祝献佐食次宾燔从尸祝亦备焉佐食其祭酒而不卒爵乎以三献毕尸将起故也
　　右宾长三献
　　妇人复位
　　正义郑氏康成曰复堂上西面位【贾疏上云妇人及内兄弟即位于堂明复位者还复此位也】事已尸将出当哭踊
　　案尸将出而哭踊其节与尸入同也故复堂上位以竢焉吉祭无堂上位丧祭有之为哭踊也主人不由阼不位于东序亦以辟妇人也
　　祝出户西面告利成主人哭
　　正义郑氏康成曰西面告告主人也【贾疏主人东面故祝西面对而告之】利犹养也成毕也言养礼毕也不言养礼毕于尸闲嫌也【贾疏若言养礼毕于尸中闲即嫌讽去之也或本闲作闲音以养礼事毕而尸空闲嫌讽去之】
　　通论敖氏继公曰上云主人升堂复位而此云祝出户西面告利成则主人虞祭与反哭之位皆入堂深矣　李氏如圭曰告利成致尸意于主人也
　　案告利成则尸将出矣人子之心见尸如见亲事亡如存也故事已而哀不已所谓自致者也
　　皆哭
　　正义郑氏康成曰丈夫妇人于主人哭斯哭矣【贾疏上言主人哭则主人之外缌麻以上凡在位者皆哭矣故注总言丈夫妇人】
　　案皆哭则无服者亦哭可知不哭者惟尸与祝耳尸不自哭祝则接神也疏言缌麻以上拘已
　　右祝告利成
　　祝入尸谡【谡疏屋反古文谡或为休】
　　正义郑氏康成曰谡起也祝入而无事尸则知起矣不吿尸者无遣尊者之道也　敖氏继公曰祭既毕矣尸必俟祝入乃起者礼之节当然也
　　从者奉篚哭如初
　　正义郑氏康成曰初哭从尸
　　案从者即前衰绖从尸之一人
　　祝前尸出户踊如初降堂踊如初出门亦如之
　　正义郑氏康成曰前道也如初者出如入降如升三者之节悲哀同【贾疏上文尸入门丈夫踊妇人踊尸升宗人诏踊如初尸入户踊如初是以三者皆如之】　敖氏继公曰祝前者道尸也踊如初者丈夫先妇人后也云降堂者明其方降于阶上而即踊也
　　右尸出
　　祝反入彻设于西北隅如其设也几在南厞用席【厞附胃反刘音非】
　　正义郑氏康成曰改设馔者不知鬼神之节改设之庶防歆飨也几在南变右文眀东面也【贾疏上文飨神时设几席于室中东面右几今云几在南明其同皆东面也】厞隐也于厞隐之处从其幽闇【贾疏谓以席为障使之隐也】　贾氏公彦曰祝反入谓送尸出门而反入也彻者彻神前之馔改设于西北隅也如其设谓设于西北隅次第一如奥中东面设也敖氏继公曰设于西北隅者亦以尊者之盛馔未可遽彻去之故改设于此也盖微与彻丧奠而改设于序西南之类者同意祝改设之亦变于吉
　　存疑郑氏康成曰不南面渐也【贾疏特牲吉礼东面右几今虞为丧祭设几与吉祭同示乡吉有渐也】　敖氏继公曰几在南在馔之南也厞用席者以席之一端倚于几一端倚于俎则足以障蔽其馔矣如是者明其非为求神
　　案郑氏隂厌阳厌之説陆佃陈祥道俱不然之敖继公亦为别解详见特牲虞祭所举牲体尸哜而不食则无与于厌饫之义明矣
　　右改设
　　祝荐席彻入于房祝自执其俎出
　　正义郑氏康成曰彻荐席者执事者也祝荐席初自房来【贾疏祝之荐席设与彻不言其人知执事者凡主人之事不言官者皆其为之也上文神席在西序下此祝荐席经记俱不言知自房来者公食大夫记云筵出自房士昏礼士冠礼席皆在于房故此祝席亦自房来今还于房也】
　　赞阖牖户
　　正义郑氏康成曰鬼神尚居幽闇或者逺人乎【贾疏或者远人乎礼记郊特牲文】赞佐食者【贾疏室中行事惟有祝与佐食上云祝自执其俎出故知阖牖户者是佐食也】
　　主人降宾出
　　正义郑氏康成曰宗人诏主人降宾则出庙门
　　主人出门哭止皆复位
　　正义郑氏康成曰门外未入位【敖氏继公曰谓殡宫门外未入时之位也】
　　宗人吿事毕宾出主人送拜稽颡
　　正义郑氏康成曰送拜者眀于大门外也【贾疏上云复位是殡门外未出大门此云送拜是出大门可知】宾执事者皆去则彻室中之馔者兄弟也【贾疏宾即执事出则室中无执事之人惟有兄弟故知彻室中之馔者兄弟也】敖氏继公曰送此宾亦稽颡者为徒劳之故重拜其辱也吉祭之宾有俎主人则但拜送之而已盖仪物相为隆杀也
　　通论李氏如圭曰荀子曰几筵馈荐吿祝如或飨之物取而皆祭之如或尝之毋利举爵主人有尊如或觞之宾出主人拜反易服即位而哭如或去之谓丧祭也毋利举爵谓佐食不献尸主人有尊谓纳一尊于西北隅易服杨倞谓易祭服反丧服盖谓练祥之祭也当攷
　　右事毕

　　钦定仪礼义疏卷三十二
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷三十三
　　士虞礼第十四之二
　　记虞浴不栉【注今文曰沐浴】
　　正义郑氏康成曰浴者将祭自洁清不栉未在于饰也惟三年之丧不栉期以下栉可也【敖氏继公曰郑从古文原无沐字今夲记与注首皆云沐浴盖传写者误衍之】
　　陈牲于庙门外北首西上寝右
