<!-- { "loadSidebar": true } -->
　　小臣请致者若命皆致则序进奠觯于篚阼阶下皆北面再拜稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜存疑郑氏康成曰既酌而代进往来由尊北亦相左贾氏公彦曰前初酌自饮时相左于西楹北后者
　　南相东向先者北相西向也今此二人先者于尊西东面酌讫于东楹之北东向向公前奠之右旋于东楹之北北畔西过后者亦于尊西东面酌讫于东楹之北南过东向于公前奠之是亦交于楹北相左也案燕礼媵爵之节注于二人往来之交不言相左故疏于皆致时以先者之既奠而反为于南西过以后者之酌而往奠为于北东行是相右也此注言相左乃于前自酌时谓先者北相西向后者南相东向于此皆致时谓先者于东楹之北北畔西过后者于东楹之北南过是两疏互异也敖氏之説主于相右而于两言序进之故诠释尤密详见燕礼此不出
　　媵爵者皆退反位
　　正义郑氏康成曰反门右北面位【贾疏大夫得揖少进而已故还以门右言之】
　　案此文燕礼不具此详之
　　右媵觯于公
　　公坐取大夫所媵觯兴以酬宾宾降西阶下再拜稽首小臣正辞宾升成拜
　　正义郑氏康成曰正长也小臣长辞变于燕【贾疏燕直使小臣此使小臣长】　敖氏继公曰小臣正辞亦公命之
　　公坐奠觯答拜执觯兴公卒觯宾下拜小臣正辞宾升再拜稽首
　　存疑贾氏公彦曰自此以下皆云公答拜不言再拜燕礼皆言公答再拜不同者燕主欢不用尊卑此射礼主辨尊卑答一拜也　郑氏康成曰下亦降也发端言降拜因上事言下拜
　　案燕射礼畧同但射事稍重耳其为尊卑一也当以上经敖氏之説为正降与下亦文偶异耳燕礼于公之卒觯言立此亦当然
　　公坐奠觯答拜执觯兴宾进受虗觯降奠于篚
　　正义郑氏康成曰宾进以臣道就君
　　案注既以宾进为臣道则不宜以君之酬宾为降就西阶上矣故知敖氏君酬于席之説是也
　　易觯兴洗
　　正义敖氏继公曰言兴洗见洗则立也
　　案言兴者明奠篚皆坐而奠也燕礼无兴字
　　公有命则不易不洗反升酌膳下拜小臣正辞宾升再拜稽首公答拜
　　正义郑氏康成曰不易君义也不洗臣礼也
　　宾告于摈者请旅诸臣摈者吿于公公许
　　正义郑氏康成曰宾欲以次序劝诸臣酒　敖氏继公曰旅旅酬之也宾因君所赐诸旅诸臣所以广君赐也公许摈者又以告宾乃旅也
　　案此文燕礼不具此详之燕礼记云凡公所酬既拜请旅侍臣
　　宾以旅大夫于西阶上摈者作大夫长升受旅宾大夫之右坐奠觯拜执觯兴大夫答拜宾坐祭立卒觯不拜若膳觯也则降更觯洗升实散大夫拜受宾拜送遂就席【长知丈反】
　　案至此乃就席者既以其觯酬人则已无事也燕礼不言就席此详之
　　大夫辩受酬如受宾酬之礼不祭酒卒受者以虚觯降奠于篚复位【辩音遍下同】
　　案燕礼不言复位此详之卿复西靣北上之位大夫复庭中北面之位
　　右公为宾举旅
　　主人洗觚升实散献卿于西阶上司宫兼卷重席设于宾左东上【卷举逺反重直容反】
　　正义贾氏公彦曰兼卷不谓至是始卷之直是铺设之时兼卷而设之也
　　卿升拜受觚主人拜送觚卿辞重席司宫彻之乃荐脯醢卿升席庻子设折俎
　　正义郑氏康成曰卿折俎未闻盖用脊胁臑肺【贾疏前体有肩臂臑后体有膊胳尊卑以次用之故卿宜用臑若有诸公公用臑卿宜用膊】　敖氏继公曰卿有俎大射差重于燕也
　　卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴
　　正义敖氏继公曰不哜肺亦自贬于宾
　　案燕礼于卿言不啐酒者以无俎也此有俎故言不哜肺不哜肺则不啐酒可知矣
　　主人答拜受爵卿降复位
　　正义郑氏康成曰复西面位
　　辩献卿主人以虚爵降奠于篚摈者升卿卿皆升就席案卿以次受献不以次就席者以其同班故相需而后就席也大夫之就席也亦然
　　若有诸公则先卿献之如献卿之礼席于阼阶西北面东上无加席【先细宴反】
　　右主人献诸公卿
　　小臣又请媵爵者二大夫媵爵如初请致者若命长致则媵爵者奠觯于篚一人待于洗南长致者阼阶下再拜稽首公答拜洗象觯升实之坐奠于荐南降与立于洗南者二人皆再拜稽首送觯公答拜【长知丈反下并同】
　　右再媵觯于公
　　公又行一爵若宾若长唯公所赐以旅于西阶上如初正义敖氏继公曰燕礼言酬此言赐亦文异耳　郑氏康成曰赐宾则以酬长赐长则以酬宾大夫长升受旅以辩
　　案以上文宾拜送遂就席之文例之则此时卿行酬觯拜送讫亦宜就席矣大夫则既拜送仍当各复其位以未受献故也
　　大夫卒受者以虚觯降奠于篚
　　右公为诸公卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位
　　正义郑氏康成曰大夫卒爵不拜贱不备礼【贾疏此注云贱不备礼燕礼注云礼杀两注相兼其义乃足】
　　案此献大夫兼小卿而言复位皆复庭中北面东上之位
　　胥荐主人于洗北西面脯醢无脀【脀支膺反】
　　正义敖氏继公曰胥宰胥也
　　辩献大夫遂荐之继宾以西东上若有东面者则北上卒摈者升大夫大夫皆升就席
　　正义贾氏公彦曰大夫献讫降阶献辩摈者乃总升之就席就席乃荐之
　　案此席言继宾以西则知小卿此时乃得献矣席位如此知其庭中亦不在西面北上之位也前经既言大夫继而西东上若有东面者则北上此复言之者前虚拟其位至此始布其席也以此证服不之尊与洗亦为前虚拟其处至后乃设之敖氏之説确矣右主人献大夫
　　乃席工于西阶上少东小臣纳工工六人四瑟
　　正义郑氏康成曰六人大师少师各一人上工四人四瑟者礼大乐众也【贾疏对燕礼工四人】　敖氏继公曰大射差重于燕加瑟者二人然则诸侯祭飨歌与瑟各四人与以是推之天子之制其隆杀之数亦可知矣案不言瑟先者下经云后者徒相入则其为瑟先不假言也
　　仆人正徒相大师仆人师相少师仆人士相上工【相息亮反下同大音泰少诗召反下大师少师同】
　　正义郑氏康成曰徒空手也仆人正仆人之长师其佐也士其吏也天子眂了相工诸侯兼官是以仆人掌之太师少师工之长也凡国之瞽蒙正焉【贾疏春官大师小师注云凡乐之歌必使瞽蒙为焉命其贤知者以为大师小师】　敖氏继公曰上工即上瞽周官上瞽四十人
　　案大师必言徒相者明大师少师为歌者且见即下经所谓后者也少师亦后者而不言徒相以下经言后者徒相则其同于大师可知也
　　相者皆左何瑟后首内挎越右手相【何胡可反挎口孤反注古文后首为后手】
　　正义郑氏康成曰谓相上工者
　　案后首挎越变于燕也详见乡饮酒礼
　　后者徒相入
　　正义郑氏康成曰谓相大师少师者也凡相者以工出【贾疏见入时如此出时亦然】
　　案此经云徒相故下注云大师无瑟是也乡饮酒注以大师为或瑟或歌疏谓大师能瑟在瑟中能歌在歌中其説误矣当以此注正之
　　入小乐正从之
　　正义郑氏康成曰从大师也后升者变于燕也小乐正于天子乐师也
　　存疑贾氏公彦曰燕礼乐正先升不使小乐正者彼主于乐此畧于乐故也
　　辨正敖氏继公曰诸侯之小乐正下士也前三篇不言小以此见之也此乐盛于彼且用小乐正则彼可知矣大射乃不使大乐正者其辟祭飨之礼与案反覆此篇未见乐正之有二人也縁郑氏左右正之缪解而误
　　升自西阶北面东上
　　正义郑氏康成曰工六人
　　案入时工在前大师少师在后至于阶工少止大师少师先升工从升前后皆闲一等大师少师乃先之东方位工毕就位乃坐凡此皆相者相之燕礼言坐此不云坐省文
　　坐授瑟乃降
　　正义郑氏康成曰相者也　敖氏继公曰相者降位盖亦在西方
　　案敖言此者以注云西县之北则过北太偪堂亷也盖在西县之东堂涂之西鑮与鼔之间其次则自正而师师而士以次而南东面
　　小乐正立于西阶东
　　正义郑氏康成曰明工虽众位犹在此【贾疏燕礼工四人乐正升立于工之西在西阶东此虽六人众于彼犹西阶东不变】　敖氏继公曰上经云小乐正从之而此于工升之后乃言立则是亦后升也此礼重于燕而乐正乃后升然则后升者其正礼与
　　乃歌鹿鸣三终
　　正义敖氏继公曰三终谓歌鹿鸣之什三篇篇各一终如春秋传所谓工歌鹿鸣之三是也乡饮酒礼歌鹿鸣四牡皇皇者华其义曰工歌三终可见矣存异郑氏康成曰歌鹿鸣三终而不歌四牡皇皇者华主于讲道畧于劳苦与谘事
　　案凡升歌皆三终如所谓升歌清庙亦举清庙以包维天维清耳况此明言三终乎敖説是也
　　主人洗升实爵献工工不兴左瑟
　　正义郑氏康成曰大师无瑟于是言左瑟者节也【敖氏继公曰注意谓献大师时瑟者犹未受献而其左瑟则以此时为节也】　敖氏继公曰爵即觚也不言觚者可知耳
　　存疑郑氏康成曰洗爵献工辟正主也【贾疏乡饮射大师则为之洗余工不洗此工六人皆为之洗】献不用觚工贱异之也
　　案经惟一言洗而拜受此爵者即大师也则惟为大师一洗耳又凡饮酒贵者献以爵宰夫为献主故不用爵而用觚辟正主也工贱乃反以爵献之左矣
　　一人拜受爵主人西阶上拜送爵
　　正义郑氏康成曰谓大师也言一人者工贱同之也案此经献工先大师乡饮礼注谓大师或瑟或歌其献之瑟则先歌则后而疏谓献法皆先瑟后歌随大师所在以次献之亦因前説之误而误
　　荐脯醢使人相祭卒爵不拜主人受虗爵
　　正义郑氏康成曰輙荐之变于大夫
　　案大夫必辩献乃荐者以其辩献乃席也此工已先在席矣故每一人献则荐诸其席
　　众工不拜受爵坐祭遂卒爵辩有脯醢不祭主人受爵降奠于篚复位
　　正义敖氏继公曰位洗北之位也
　　案燕礼不言主人复位此详之
　　大师及少师上工皆降立于鼔北羣工陪于后
　　正义郑氏康成曰工立仆人立于其侧坐则在后【贾疏约迁乐东方时面位得知】于是时小乐正亦降立于其南北面【贾疏约迁乐于东方工西面乐正北面】　敖氏继公曰鼔北鑮南也不云鑮南者嫌与尊旅食者之意同也不取节于鼙者鼔大鼙小也羣工即上工谓瑟者四人也陪于后者其以鼔鑮之闲不足以为一列与前列二人后列四人皆当北上降不言相者可知也
　　存疑郑氏康成曰鼔北西县之北也言鼔北者与鼔齐面余长在后也羣工陪于后三人为列也【贾疏大师后有工二人少师后亦有工二人】
　　案若在西县之北则不当取节于鼓矣或又以西阶东之建鼔当之亦非也鼔距堂亷近大偪师工六人难以陪列况又有乐正在其南益无所容矣自当以敖説为正盖县时鑮鼓之闲稍离之自足为位且县亦不东偪堂涂则虽取节于鼔而立者犹当鼔之东北也相者各立于所相者之侧同面而稍后
　　乃管新宫三终
