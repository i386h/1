<!-- { "loadSidebar": true } -->
　　正义郑氏康成曰不哜啐下宾　敖氏继公曰降席适西阶上也介席南上自南方降者介尊于礼轻者或得由便也主人亦然主人介右答拜复西就之有司彻侑降席自北方以其卑于介也
　　右主人献介
　　介降洗主人复阼阶降辞如初卒洗主人盥介揖譲升授主人爵于两楹之间
　　正义敖氏继公曰洗为主人将自酢也初谓宾酢时主人降以下至坐取爵卒洗之礼也自饮而盥逹介意也介立于洗南以俟之主人既盥乃揖而行也介授主人爵者不敢酢也主人受之者亦逹介意也凡受献而亲酢者一人而已其余则或所献者自酢焉此介视宾为杀故其酢礼如此然其初乃得为主人洗爵亦其异者也　郑氏康成曰如初如宾酢之时盥者当为介酌介不自酌下宾酒者宾主共之案为介酌而亦盥尊介也乡射礼大夫之酢主人也亦然授于两楹之间者以此爵未酌且以示杀于宾酢主人授于席前者之礼也
　　介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜
　　正义郑氏康成曰奠爵西楹南以将献众宾　敖氏继公曰主人拜于西阶而奠爵于西楹南以其近也其意则与向之奠于序端者同拜介崇酒亦至是乃为之者因宾礼也
　　案主人所与为礼自工外其拜位与宾同在西阶者以其皆宾之属也主人之拜位自介以下则拜于其右不与拜宾同位者不二尊也于是主人在介右故奠于西楹南由便也介不告防主人亦拜崇酒者介不敢同于宾而主人敬之则不敢甚异于宾也
　　主人复阼阶揖降介降立于宾南
　　正义贾氏公彦曰向来主人与介行礼于西阶上事讫故复阼阶
　　案介降者以主人将与众宾为礼也与前将献介而宾降同意主人不酬介者献宾之礼既成则介宜从杀也故上篚惟一觯
　　右主人自酢于介
　　主人西南面三拜众宾众宾皆答壹拜
　　正义郑氏康成曰三拜示徧也壹拜不备礼也不升拜贱也　敖氏继公曰是时众宾皆在门内之西主人少南行近于门东乃西南面乡之而拜拜众宾为将献之与宾升而拜至之意相类三拜者旅拜之法皆答壹拜者答旅拜之法此礼大夫士同之
　　存疑贾氏公彦曰主人在阼阶下众宾在宾介之南故西南向拜之
　　案言皆者皆三宾以下之众宾也众宾多主人不可胜拜然无不为一拜之理主人三拜以示徧众宾无不为答拜之理敖氏之説得之众宾相随行至西阶西宾介之南东面北上立此无三揖之礼以旅进非相耦也
　　主人揖升坐取爵于西楹下降洗升实爵于西阶上献众宾众宾之长升拜受者三人主人拜送坐祭立饮不拜既爵授主人爵降复位【长知丈反】
　　正义敖氏继公曰西阶上献众宾总言之也主人盖执爵西南面于西阶上众宾则以次升受之不献于席前辟尊者礼也其拜者亦北面长其年之差尊者不拜既爵卒爵不拜也献而不拜既爵差卑也自别于尊者且重劳主人之答巳也不拜既爵故但立饮记云立卒爵者不拜既爵位堂下之位介之南也于此云复则主人揖升之时众宾其皆进与　郑氏康成曰言三人则众宾多矣主人拜送于众宾右【贾疏约上介右而知】既卒也卒爵不拜立饮立授贱者礼简
　　案降洗者为众宾之长一人而已其余皆不洗从略也殊其三人于三人之中又殊其长者皆尊卑之差次也祭酒必就地不可以立祭故坐祭
　　众宾献则不拜受爵坐祭立饮
　　正义郑氏康成曰次三人以下也不拜受爵礼弥简敖氏继公曰自第四人以下又不拜受爵愈自别
　　于尊者
　　案言则者见其又别于三宾者也亦言坐祭立饮则其授主人爵而降复位悉与三宾同
　　每一人献则荐诸其席
　　正义郑氏康成曰谓三人也　敖氏继公曰此荐之节当在坐祭立饮之后与特牲馈食之众宾同无俎又既饮乃荐逺下宾介也不言不祭者可知也　贾氏公彦曰席谓席前
　　案言每一人献则知主人皆拜送而有司以次荐之有荐则当祭荐以下工长言荐而曰使人相祭者决之也然此时三宾犹未即席当亦燕而后祭如燕礼大夫之为故敖氏于下经乃羞处觧云此时众宾亦当祭荐也
　　众宾辩有脯醢【辩音遍注今文辩皆作徧】
　　正义郑氏康成曰亦每献荐于其位位在下【贾疏堂下立侍不合有席既不言席知位在下】　敖氏继公曰众宾三人之外者也众宾长以下其堂下之位继宾介之位而南
　　主人以爵降奠于篚
　　正义郑氏康成曰不复用也
　　案此篚下篚也以上所用之爵皆因献宾之爵
　　揖譲升宾厌介升介厌众宾升众宾序升即席【厌于叶反注今文厌皆为揖】
　　正义敖氏继公曰揖譲升者主人独与宾一揖一譲而先升也宾厌介升者宾既厌介乃升也介厌众宾升亦然三宾则不相厌但以次序而升耳即席立于席上　郑氏康成曰序次也即就也　贾氏公彦曰序升谓三宾堂上有席者以年长为首
　　右主人献众宾
　　总论吕氏大临曰宾介与众宾异矣宾与介又有等故介不拜洗主人不于阼阶拜送不哜肺不啐酒不告防不自酌酢主人不酬省于宾可知矣众宾则升受坐祭立饮不酢其拜受者宾长三人余则不拜省于介可知矣此所以辨隆杀也
　　一人洗升举觯于宾
　　正义贾氏公彦曰此一人举觯为旅酬也　郑氏康成曰发酒端曰举　敖氏继公曰相者使之也献礼既备即举觯为旅酬始示留宾之意也一人主人之赞者既洗乃升用下篚之觯也此举觯者代主人行礼耳中庸曰旅酬下为上举觯犹言扬觯
　　实觯西阶上坐奠觯遂拜执觯兴宾席末答拜坐祭遂饮卒觯兴坐奠觯遂拜执觯兴宾答拜
　　正义敖氏继公曰举觯者自饮而洗且拜与主人酬宾之礼同宾席末拜示违其位也不降席答之者以其贱也下二人举觯放此举觯者拜亦当楣　贾氏公彦曰席末答拜者谓于席西南面非谓席上近西为末以无席上拜法也
　　案献宾时经云席末坐啐酒下乃云降席拜告防是席末未离乎席也
　　降洗升实觯立于西阶上宾拜进坐奠觯于荐西宾辞坐受以兴举觯者西阶上拜送
　　正义郑氏康成曰宾拜拜将受觯言坐受者明行事相接若亲受谦也【贾疏虽于地若手授之】　敖氏继公曰立者俟宾拜也奠觯者亦以宾未即饮故也此实取之而曰受者原宾意也云坐受是宾已拜即兴矣凡此时之在席者皆无事则兴经文略也
　　存疑郑氏康成曰举觯不授下主人也
　　案亲受者惟献酢耳若酬则虽主人亦奠而不授盖酬礼当然也大夫以上则异
　　宾坐奠觯于其所举觯者降
　　正义郑氏康成曰所荐西也举觯者降事已　贾氏公彦曰以其将举故奠之于右　敖氏继公曰下经云宾坐取俎西之觯即此觯也其于荐西为少南云其所者明其近于故处也必奠于其所者降于主人且别于不举者也主人酬宾奠觯于荐西宾取奠于荐东其觯卒不复举
　　案主人之酬觯宾北面奠之此时宾已即席盖南面奠之荐西而曰其所明此为奠觯之常处也
　　右一人举觯
　　设席于堂防东上
　　正义郑氏康成曰为工布席也侧邉曰亷燕礼曰席工于西阶上少东乐正先升北面此言乐正先升立于西阶东则工席在阶东【贾疏经不言阶东故取燕礼及此经下文以见乐正在西阶东而云立于工西则工席更在阶东】　孔氏颖逹曰堂亷堂基南畔亷棱之上也　敖氏继公曰此云设席于堂亷言其南北节也乡射云席工于西阶上少东言其东西节也文互见耳席东上其下者当西阶上少东案乐正在西阶东工席又在其东席工之法自西端始随其人数之多寡而放于东也工不可正居堂中故以西为节而不以两楹之间为节也众宾之席不属此席则属矣升降由后故也
　　工四人二瑟瑟先相者二人皆左何瑟后首挎越内右手相【相息亮反下同何胡可反挎口孤反】
　　正义郑氏康成曰二瑟二人鼓瑟则二人歌也瑟先者将入序在前也相扶工也众宾之少者为之每工一人【贾疏二人瑟相二人则二人歌相亦二人】乡射礼曰弟子相工如初入【贾疏引之证弟子相工之事】天子相工使眂了者【贾疏春官眂了职凡乐事相瞽】工瞽蒙也【陈氏旸曰以其精于聼也】故有扶之者后首者变于君也【贾疏乡饮与燕礼相对燕礼面鼔此不面鼓是变于君大射后首乡射面鼓亦变于君】挎持也相瑟者则为之持瑟其相歌者徒相也【贾疏无可何空以右手相】越瑟下孔所以发越其声也内侧担之【贾疏以左手于外侧担之使向内】　敖氏继公曰在肩曰何左何瑟为相当以右手也后首瑟之首在后也挎以指钩之也后越去瑟亷差近故以巨擘承下亷而三指挎越也内向身也右手相者便也工笙盖亦公家之乐官给学中饮射之事者与　朱氏载堉曰古人歌诗未尝不弹琴瑟弹琴瑟未尝不歌诗或有不弹而歌不歌而弹者则变也故尔雅曰徒歌谓之謡徒鼓瑟谓之歩别而言之着其变也论语取瑟而歌家语弹琴而歌今人歌诗与琴不能相入盖失其传耳挎越者以左手四指入瑟底空穴内捉之也少仪云琴瑟执之皆尚左手谓琴挎瑟皆用左手不用右手也案相工之人天子以眂了见周官眂了职诸侯以仆人见大射仪其轻礼以小臣见燕礼士大夫以弟子见乡射礼注以弟子为众宾之少者盖乡庠州序之中必有肄业之人所谓弟子也礼乐之地以有事为荣庠序举饮射之礼弟子自当共其役注所谓众宾之少者即指是与　又案可鼔之处即首也经盖互言之前之则曰鼓有声者在显处也后之则曰首有声者在隐处也因隐显而异其文耳后首则执尾尾狭则指入越者曲而深故云挎面鼓则执首首濶则指入越者直而浅故云执此其异同既与君礼变而饮与射又相变也内竝同外则不可执矣存疑贾氏公彦曰此乡大夫饮酒而曰四人大射诸侯礼而曰六人若然士当二人天子当八人为差次案歌工必用二人惟瑟以多寡为隆杀若工一人瑟一人恐不成乐矣故乡射礼亦工四人疑士与大夫同制至以诸侯六人推知天子八人则疏説固可循也乐记曰清庙之瑟朱而疏越一倡而三叹所谓倡叹朱子曰盖一人倡而三人和也今觧者以为三叹息非是据此则天子之歌工或用四人与
　　乐正先升立于西阶东
　　正义郑氏康成曰正长也乐正于天子乐师也凡乐掌其序事乐成则告备　敖氏公曰天子乐师以下大夫上士下士为之诸侯乐师惟当用上士下士然则此使之给事者其下士与乐正当从工乃先升者变于尊者之重礼也此先升而立于西阶东明其不与工序也乡射礼云乐正先升立于工席之西亦与此文互见也
　　案侯国有大小乐正此小乐正也故敖云下士为之燕礼大射仪亦用小乐正则乡饮射可知矣
　　工入升自西阶北面坐相者东面坐遂授瑟乃降正义敖氏公曰相者东面坐于其席前之西以瑟首乡东授之　郑氏康成曰降立于西方【贾疏乡射云乐正适西方命弟子赞工迁乐故知立于西方】
　　案乡射礼北面东上坐此亦然
　　工歌鹿鸣四牡皇皇者华【华呼瓜反】
