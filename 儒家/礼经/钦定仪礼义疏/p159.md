<!-- { "loadSidebar": true } -->
　　正义郑氏康成曰稾犹散也散车以田以鄙之车【贾疏司常职斿车载旌注云斿车木车也王以田以鄙此散车亦斿散所乗故与斿车同觧士亦有以田以鄙者谓従君以田以鄙也】蓑笠备雨服今文稾为潦【贾疏考工记轮人为盖注云礼所谓潦车谓盖车与若然此作潦车亦通】凡道车稾车之缨辔及勒亦县于衡也【贾疏三车皆有马有马则有此三者记人举上以明下明亦县于衡可知】　敖氏继公曰巾车职士乗栈车然则此三车者皆漆车也以制言之其乗车道车轮与辀之髙下又等但因事名之耳考工记田车之轮六尺有三寸乗车之轮六尺有六寸又云国马之辀深四尺有七寸田马之辀深四尺足以知其制矣荐车三乗士礼也
　　右记荐车
　　将载祝及执事举奠户西南面东上卒束前而降奠席于柩西
　　正义郑氏康成曰将于柩西当前束设之　贾氏公彦曰经载柩时不言举奠设席之事故记明之　敖氏继公曰先举奠者辟举柩也东上统于柩也卒束前卒束之前也束未毕而先降奠席为卒束即奠故也此举奠于堂上者退立于户西则奠近于柩而不当西阶明矣
　　案将载谓将下柩于庭而载之柩车也其仍以輁轴与举奠者执之在手以俟也柩直两楹之间不可正当其首而举奠者户西南面者以柩从西阶降故无嫌也
　　巾奠乃墙
　　正义郑氏康成曰墙饰柩也【贾疏即帷荒】　贾氏公彦曰经直云降奠当前束商祝饰棺不言巾奠故记明之右记举奠巾奠之节
　　抗木刋【注古文刋为竿】
　　正义郑氏康成曰剥削之　贾氏公彦曰木无皮者直削之有皮者剥乃削之　敖氏继公曰两面皆刋也
　　茵着用荼实绥泽焉【着张吕反荼大奴反】
　　正义郑氏康成曰荼茅秀也绥防姜也泽泽兰也皆取其香且御湿【贾疏以其在棺下须御湿之物】
　　苇苞长三尺一编
　　正义郑氏康成曰用便易也　贾氏公彦曰苇草即长截取三尺一道编之用便易故也
　　菅筲三其实皆瀹【菅古顽反筲所交反瀹余若反】
　　正义郑氏康成曰米麦皆湛之汤未知神之所飨不用食道所以为敬　贾氏公彦曰经不言苞筲所用及黍稷生孰故记明之
　　案瀹谓以汤瀹之仍干之而盛于筲也瀹之以致洁而不熟之故注云不用食道也
　　余论敖氏继公曰此筲设于棺旁其实宜皆用谷亦如殡时之熬然
　　右记葬器之制
　　祖还车不易位【还音旋】
　　正义郑氏康成曰为乡外耳未行　敖氏继公曰还车谓还荐车也不易位西者亦当东荣　贾氏公彦曰经云乃祖还车不辨还之逺近故记明之
　　右记还车
　　执披者旁四人【披彼义反又劈漪反】
　　正义郑氏康成曰前后左右各二人【贾疏谓前之左右后之左右一旁四人两旁则八人】
　　右记执披人数
　　凡赠币无常
　　正义郑氏康成曰宾之赠也玩好曰赠在所有　贾氏公彦曰经云公赠纁束是公赠有常矣又云宾赠奠币如初不言物色与多少故记明之
　　案无常谓不盈束者亦可赠也有者无过礼贫者亦各尽其情嫌赠必以束为限故记明之
　　右记宾赠
　　凡糗不煎
　　正义贾氏公彦曰葬奠经云四笾枣糗栗脯不言糗之不煎故记明之　敖氏继公曰不煎之以膏也此云不煎则固有煎者矣嫌或当为之也
　　案丧奠糗不煎则吉祭及进于生人者或当煎之此不煎者亦不用食道之意与笾人羞笾之实糗饵粉餈对言之则别通言之则餈亦可名糗笾人注云饵言糗餈言粉互相足是也此丧奠科用其一故云凡凡者凡二种也贾氏谓凡大夫以上敖氏又推诸葬奠之外似皆失之
　　右记葬奠之糗
　　唯君命止柩于堩其余则否【堩古邓反】
　　正义郑氏康成曰不敢留神也堩道也曾子问云葬既引至于堩　敖氏继公曰言此者明余人不当行礼于堩也　贾氏公彦曰经云柩至邦门君使宰夫赠不言止柩故记明之
　　右记止柩
　　车至道左北面立东上
　　正义敖氏继公曰荐车北乡而徃则道左乃道西也其位于圹为西故东上而统于圹　贾氏公彦曰经不云三车之面位故记明之知此车是乗车等者以其下有柩车也
　　案立者谓立马以待不脱驾也
　　存疑郑氏康成曰道左墓道东先至者在东【贾疏据墓南面为正故知是墓道东也当在陈器之南先至者谓乗车】　贾氏公彦曰陈器于道东西北上统于圹以其入圹故也三等之车不入圹故东上不统于圹也
　　案器陈于道东则车当在道西矣若并在道东而空其西将无妨众主人及众宾之立位乎车虽不入圹无不统于圹之理然则东上之为道西无疑也
　　柩至于圹敛服载之
　　正义郑氏康成曰柩车至圹祝除饰说载乃敛乗车道东稾车之服载之不空之以归【贾疏柩车既空乃敛乗车皮弁服道车朝服稾车蓑笠三者之服载之于柩车】送形而徃迎精而反【贾疏问丧文】亦礼之宜
　　卒窆而归不驱
　　正义敖氏继公曰此亦指三车也祝敛服而载于栈则此车空而无所用之矣故于既窆即反云不驱者嫌其与去时异　郑氏康成曰孝子徃如慕反如疑【贾疏亦问丧文】为亲之在彼
　　案柩车以人引送葬者步行唯乗车道车稾车驾马云不驱则非三车莫属矣郑以孝子言者盖自圹而反三车在前柩车随之孝子随柩车迎精者主于柩车也相属而缓行次苐则然亦以逹孝子之情也三车既空嫌疾驱而先归故记明之　问送葬者皆步行恐中有大夫及诸妇人不便于徒行也如何曰经不言送葬之乗车也即有之亦随主人之后而缓行与主人及众主人要无不步者唯逺葬者自当乗车耳
　　右记乗车等至圹及归节
　　君视敛若不待奠加盖而出不视敛则加盖而至卒事正义郑氏康成曰为有他故及辟忌也【贾疏不待奠者君有他故急事是以不得待奠不视敛者以君有辟忌不用见尸是以敛讫乃来】　敖氏继公曰丧大记云君于士既殡而徃盖常礼也此二者则加于常礼特以有故而不能终始其事耳
　　案卒事谓卒殡奠之事君于士有赐焉乃视敛则均之视敛又有降杀之等宜矣
　　右记君视敛不同之事
　　既正柩宾出遂匠纳车于阶间
　　正义郑氏康成曰车载柩车【贾疏以其于阶间是为载柩若乗车道车之等则当东荣不在阶间故知此是柩车也】周官谓之蜃车【贾疏遂师职大丧使帅其属以幄帟先及窆共其邱笼及蜃车之役注云蜃车柩路也四轮廹地而行有似于蜃因取名焉】杂记谓之团或作辁或作槫声读皆相附耳其车之轝状如牀中央有辕前后出【贾疏此轝与輶车同亦一辕为之】设前后辂轝上有四周下则前后有轴以辁为轮许叔重云有辐曰轮无辐曰辁　敖氏继公曰宾出而纳此车于阶间为主人送宾而入则当载矣　贾氏公彦曰经不言纳柩车时节故记明之
　　案注言柩车之制皆是也唯轝上有四周恐未然左服右服不竟于车之两端则前后未必周矣车低故轮小轮小故不必有辐而别名之曰辁辁即转辚转辚即轮耳疏于迁祖用轴已云辚轮也此疏又云輴无轮直有转辚胡为自相戾乎輴制见丧大记　又案柩车之制中人之长八尺加小敛大敛之衣绞而内于棺棺则长矣棺载于车饰棺而前有池则车又长矣乗车兵车隧止四尺四寸谓之俴收欲其便于驰驱也柩车之长盖倍于人而视乗车兵车则数倍焉车身长而所载者重故廹地而四轮欲其稳称也左服右服即疏所云两畔竪軨子者也大车之服长八尺羊车七尺柏车六尺皆不竟车底之两端此亦当然但服不止八尺而车身则又长耳一辕而前后出为设辂也辂防于辕辕纵而辂横如鱼贯然引属于辂之两端执引者分两行各鱼贯而前行故人虽多而出门不碍也
　　存疑郑氏康成曰遂匠遂人匠人也遂人主引徒役匠人主载柩窆职相左右也【贾疏遂人职大丧帅六遂之役而致之掌其政令及葬帅而属六綍及窆陈役乡师职及葬执翿以与匠师御柩而治役及窆执斧以涖匠师是遂人主引徒役匠人主载窆职相左右也周官遂人匠人天子之官士亦有遂人匠人主其葬事】　敖氏继公曰遂匠未详或云遂之匠也未知是否柩车丧大记谓之国车又以其公家之车故也既正柩与宾出不相属盖有烂文焉
　　案士之葬事当有公家之匠共其役纳车用之者载柩说柩及窆皆其职宜始终之也丧大记士葬用国车或出公家未可知然此与大夫辁车为类当指其制则注以国为团字之误近之且大夫之车何必不出于公家也朝祖正柩之后有荐车荐马设祖奠之事故敖云与宾出不相属然宾出凡朝夕皆有之记欲于朝祖记纳车以为将载之节故特以既正柩先之耳
　　右记纳柩车
　　祝馔祖奠于主人之南当前辂北上巾之
　　正义郑氏康成曰言馔于主人之南当前辂则既祖祝乃馔【贾疏未祖以前柩车乡北前辂在主人之北今云馔于主人之南明既祖还柩乃馔之】贾氏公彦曰经直云祖还车及还重讫直云布席
　　乃奠如初不云馔处故记明之　敖氏继公曰馔犹设也此祖奠即如殡奠者也祝及执事者馔之唯言祝者祝尊也于主人之南明其在车东也主人之位当前束故奠少南当前辂也北上谓先设豆于北也是亦略言之以见其如初耳
　　右记设祖奠处
　　弓矢之新沽功【沽音古又谷乌反注今文沽作古】
　　正义郑氏康成曰设之宜新沽示不用　贾氏公彦曰沽谓麤为之经直云用器弓矢不言善恶及弓矢之名故记明之　敖氏继公曰之新恐当作新之
　　有弭饰焉亦张可也有柲设依挞焉有韣【弭宻倚反柲彼肄反挞他逹反韣音独注古文柲作枈今文挞为铦】
　　正义敖氏继公曰此言弓也弭弓弰也亦张可也许其得张之　郑氏康成曰弓无缘者谓之弭【贾疏尔雅弓有缘谓之弓无缘谓之弭孙氏云缘系约而漆之无缘不以系约骨饰两头是弭也】弭以骨角为饰【贾疏诗云象弭鱼服是用象骨弓隈既用角明两头亦得用角也】柲弓檠也弛则缚之于弓里备损伤以竹为之【贾疏以竹状如弓凡弛弓之时缚之于弓里】诗云竹柲绲縢【贾疏秦风小戎篇文绲绳也縢约也谓以竹为柲以绳约之】依纒也【贾疏谓以韦依纒其即今时弓是也】挞弣侧矢道也【贾疏所以挞矢令出生时以骨为之在弣侧今死者亦用韦】皆以韦为之韣弓衣也以缁布为之【贾疏月令帯以弓韣缁布无正文郑据当时目验而言】
　　案有弭饰谓两端有弭而亦以骨角饰之也挞即今箭溜也以韦若骨若金玉大如钱嵌入弣侧以别上下射时在弓之右矢之上矢由此而去故名溜溜亦挞之意也
　　翭矢一乗骨镞短卫【翭音侯又音乗绳证反下同镞租屋反又千木反】
　　正义郑氏康成曰翭犹候也候物而射之矢也【贾疏司弓矢职鍭矢用诸近射田猎注云可以伺候射敌之近者及禽兽与此义同】四矢曰乗骨镞短卫亦示不用也生时翭矢金镞【贾疏尔雅释器云金镞翦羽谓之鍭此短羽即翦羽也】凡为矢五分笴长而羽其一【贾疏考工记矢人上陈五矢下乃云五分其长而羽其一注云矢笴长三尺则羽六寸也谓之羽者指体而言谓之卫者以矢无羽则不平正羽所以防卫其矢故名为卫　敖氏继公曰注云五分笴长而羽其一者以见短卫者不及其笴五分之一耳】
　　志矢一乗轩輖中亦短卫【輖音周】
