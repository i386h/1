<!-- { "loadSidebar": true } -->
　　存疑敖氏继公曰小射正作取矢如初一句似衍大射之礼司射惟命拾取矢而不复作与鄕射异以前后经文考之可见又言此于拾取矢之后似非其次且上无作取矢之事亦不宜言如初其为衍也明矣案上经将飮不胜者司射于三耦及众射者旣命之矣小射正又作升飮射爵者如作射以彼例此则拾取矢亦当司射命之而又小射正作之不应竟无此节而以经文为衍也此句盖在上句之上传写者讹在下耳此云如初则初命拾取矢亦当有之而文脱矣非至此礼杀而后以小射正代也注以小射正为司射之佐则射人之为大射正也不已决乎
　　三耦旣拾取矢诸公卿大夫皆降如初位与耦入于次皆袒决遂执弓皆进当楅进坐说矢束上射东面下射西面拾取矢如三耦【拾其刼反説吐活反下同】
　　正义郑氏康成曰皆进当楅进三耦揖之位也　敖氏继公曰如初位者适次继三耦以南也坐说矢束俱北面说之旣说则上射少西而反东面下射少东而反西面乃拾取之
　　案皆进之位是三耦西面揖之位也当楅之位是三耦北面揖之位也又进之位是三耦及楅揖之位也经言此者明亦有三揖也
　　若士与大夫为耦士东面大夫西面大夫进坐说矢束退反位
　　正义郑氏康成曰说矢束自同于三耦谦也
　　案据此虽在君所士与大夫为耦士亦为上射
　　耦揖进坐兼取乘矢兴顺羽且左还毋周反面揖大夫进坐亦兼取乘矢如其耦【还音旋】
　　正义郑氏康成曰耦兼取乘矢不敢与大夫拾
　　北面搢三挟一个揖进
　　正义敖氏继公曰揖进当作揖退鄕射云揖退是也案此仪亦于旣适楅南皆左还之时为之
　　大夫与其耦皆适次释弓说决拾袭反位诸公卿升就席
　　正义郑氏康成曰大夫反位诸公卿乃升就席大夫与己上下位【贾疏上大夫与下大夫同是大夫爵】
　　存疑敖氏继公曰大夫旣反位诸公卿乃与之序升公卿之下不言大夫者文脱耳又此上下文皆言卿大夫升就席不应此时独否也然则此有脱文明矣案升惟言公卿则大夫不升矣大夫盖立于三耦之南与再射时大夫先降之义同
　　众射者旣拾取矢皆如三耦遂入于次释弓矢说决拾袭反位【拾取之拾其刼反】
　　正义敖氏继公曰此或言适次或言入于次互文以见其同也
　　右耦皆取矢于楅
　　司射犹挟一个以作射如初一耦揖升如初
　　正义敖氏继公曰此司射作射亦在未取弓矢之时与初作射者微异云如初者谓所作唯上耦而旣作则反位
　　司马升命去侯负侯许诺司马降释弓反位
　　正义敖氏继公曰亦皆如初可知
　　司射与司马交于阶前倚扑于阶西适阼阶下北面请以乐于公公许
　　正义郑氏康成曰请奏乐以为节也始射获而未释获复释获复用乐行之君子之于事始取苟能中课有功终用成法敎化之渐也射用应乐为难孔子曰射者何以听循声而发发而不失正鹄者其惟贤者乎【贾疏射义文】
　　案鄕射礼云请以乐乐于宾此不言乐宾宾卑也射义疏云何以射言何以能使射中与乐节相应也何以听言何以能听此乐节使与射中相合也循声而发言依循乐声而发矢也不失正鹄言中也所释乐节之义最明盖乐之转折处每节之以鼔射之发也循声则其中也应鼔鼔不与射期而射适与鼔防是之谓乐节
　　司射反搢扑东面命乐正曰命用乐乐正曰诺
　　正义郑氏康成曰言君有命用乐射也乐正在工南北面　贾氏公彦曰司射在西阶下东面遥命之敖氏继公曰乐正许诺自若北面
　　司射遂适堂下北面视上射命曰不鼔不释上射揖司射退反位乐正命大师曰奏貍首闲若一大师不兴许诺乐正反位奏貍首以射【大音泰貍力之反】
　　正义郑氏康成曰乐正北面受命左还东面命大师貍首逸诗闲若一者调其声之疏数重节　刘氏敞曰驺虞采蘩采苹皆在二南则貍首亦必其俦岂夫子删诗时已亡与或曰貍首鹊巢也篆文貍似鹊首似巢　方氏慤曰此射义所谓饰之以乐也
　　存疑郑氏康成曰貍之言不来也其诗有射诸侯首不朝者之言因以名篇后世失之谓之曾孙曾孙者其章头也射义所载诗曰曾孙侯氏是也以为诸侯射节者采其旣有弧矢之威又言小大莫处御于君所以燕以射则燕则誉有乐以时防君事之志也案貍首注以为逸诗是也旣逸矣何又以曾孙当之乎射义曾孙八句盖后人因射礼而附防为之与驺虞采蘩采苹絶不类夫驺虞采蘩采苹不必其咏射事也直以之为节耳曾孙侯氏之云拘拘事实古人宁屑为此而谓周公制礼乃以之为射节乎至考工记祭侯之辞曰母或若女不宁侯不属于王所故抗而射女此本非仁人之言也果尔则诸侯将尽离心解体尚何礼明乐备之有此正当抉其疵缪而辨正之者郑氏以其下文亦有贻女曾孙之云而牵而合之滋乖刺矣射节之诗不可太长不过三句四句而止以其类求之则刘氏之说或然　又案周官主射节者乐师也太师则帅瞽而歌钟师又掌其奏夫歌者人声也奏者钟鼓也然则此亦乐正主之工歌之而钟人奏之与
　　三耦卒射宾待于物如初公乐作而后就物稍属不以乐志其他如初仪卒射如初【属之欲反】
　　正义郑氏康成曰不以乐志君之射仪迟速从心其发不必应乐辟不敏也　敖氏继公曰卒射如初谓公卒射以至宾反位于阶西之仪
　　案其他盖谓赞决赞袒赞拾及授弓受弓之等
　　宾就席诸公卿大夫众射者皆继射释获如初卒射降反位释获者执余获进告左右卒射如初
　　正义敖氏继公曰就席继射释获三事皆如初也降反位指众射之最后者而言以见释获者升告之节也
　　右三射
　　司马升命取矢负侯许诺司马降释弓反位
　　案上经云司马释弓反位而后卿大夫升就席此亦当然
　　小臣委矢司马师乘之皆如初司马释弓视算如初释获者以贤获与钧告如初复位
　　右取矢告获如初
　　司射命设丰实觯如初
　　正义敖氏继公曰实觯上更有设丰二字如鄕射文此脱也
　　遂命胜者执张弓不胜者执弛弓升飮如初卒退丰与觯如初
　　右飮不胜者如初
　　司射犹袒决遂左执弓右执一个兼诸面镞适次命拾取矢如初司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位【拾其刼反】
　　正义敖氏继公曰后字下盖脱弣字
　　案鄕射之退授弓矢于堂西此则于次然鄕射云不反位者谓遂止于堂西也此云反位者谓反次中之位也
　　卿大夫升就席
　　正义敖氏继公曰不言诸公者可知也诸公卿大夫旣就席则士亦当反西方之位矣
　　案前大夫拾取反位后公卿升就席大夫不敢与之同升者射事未已大夫未得遽离乎射位也此时射事已终将行旅酬故大夫与公卿俱升
　　右耦皆复取矢于楅
　　司射适次释弓说决拾去扑袭反位司马正命退楅解纲小臣师退楅巾车量人解左下纲
　　正义敖氏继公曰退楅亦于次司马正于此命解纲则向命系之明矣鄕射礼曰说侯之左下纲而释之案此左下纲之系之释三侯同然亦先释大次释参乃释干也
　　司马师命获者以旌与荐俎退司射命释获者退中与算而俟【注今文司马师无司马】
　　正义郑氏康成曰诸所退射器皆俟备君复射释获者亦退其荐俎　敖氏继公曰退中与算亦于西堂下亦小臣执中太史执算也
　　存疑敖氏继公曰旣则大史与小史俱复位于门东案当复位于干侯之东北非门东也
　　右射事毕
　　案此礼之与鄕射异者其执射事之人鄕射惟司射一人此则有大射正有射人而敖氏以为射人亦大射正也小射正且有数人鄕射惟司马一人而司马卽前之司正此则大射正为司正不为司马而别有司马正一人司马师一人鄕射惟获者一人此则服不主大侯又有二侯之获者及三侯相代而获者三人鄕射惟释获者一人此则有大史又有小史至三耦以及纳器张侯设楅取矢设丰之等鄕射皆以弟子此则三耦以士纳器以有司张侯以量人巾车设楅以小臣师取矢以小臣设丰以司宫士其执射爵者鄕射以赞者此则以仆人师此外又有画物之工人士梓人埽物之司宫埽侯道之仆人荐服不之宰夫有司若乐事则鄕射特县此轩县其北方之县虽不具而人已多矣鄕射不必有大师此有大师少师而与工为六唯小乐正则始终一人与乡射礼无异耳官备仪多情文美盛郁郁彬彬于兹可想
　　公又举奠觯唯公所赐若宾若长以旅于西阶上如初大夫卒受者以虚觯降奠于篚反位
　　正义陈氏旸曰燕则工歌之后笙奏之前为大夫举旅大射至射毕乃为大夫举旅者主于射故也　敖氏继公曰此一举觯当在未立司正之前乃降于此者为射故也
　　右公为大夫举旅
　　总论敖氏继公曰此以下经文与燕礼同者不重释之
　　司马正升自西阶东楹之东北面告于公请彻俎公许正义李氏如圭曰司马正当作司正马字疑衍
　　遂适西阶上北面告于宾宾北面取俎以出诸公卿取俎如宾礼遂出授从者于门外【从才用反】
　　正义敖氏继公曰如宾礼谓各鄕其席取之也诸公南面卿北面射宾而下皆自执俎以出者臣也亦以其从者不得入路门
　　大夫降复位
　　正义郑氏康成曰门东北面位【贾疏下文宾诸公卿入门在西阶下大夫不在西阶下者以言复位其西阶下旧无位故知在门东北面也】　敖氏继公曰大夫降者欲与宾同说屦而升也复位于门东者以诸公卿亦以俎出故也燕礼诸公卿无俎故与大夫降而同立于西阶下
　　案燕礼大夫之降与卿同东面北上者从卿也此时西阶下无卿故大夫复其初位
　　庶子正彻公俎降自阼阶以东
　　正义敖氏继公曰正庶子之长者也燕礼膳宰设公俎故膳宰彻之然则上之设公俎者亦庶子正矣右彻俎
　　宾诸公卿皆入门东面北上
　　正义郑氏康成曰诸公卿不入门而右亦因从宾敖氏继公曰入门入自闑东也入门卽东面变于常位也将与大夫同升宜近之
　　司正升宾宾诸公卿大夫皆说屡升就席公以宾及卿大夫皆坐乃安
　　正义敖氏继公曰说屦亦于阶下
　　案向者立司正而命曰以我安安之使射也然其意则直至射毕彻俎说屦升堂乃为安耳故至此不待有命而云乃安遥继前文而终言之
　　羞庶羞
　　正义郑氏康成曰或有炮鼈脍鲤【贾疏六月诗笺以吉甫远从镐来饮之酒加其珍美之味所以极劝之】雉兎鹑鴽【贾疏公食大夫二十豆有此四者】案大射重于燕则狗胾醢之外或有所加然亦未必多也地官牛人职飨食宾射共其膳羞之牛则国君宾射当以牛牲以牛牲则自膷臐膮而下亦可羞矣
　　大夫祭荐司正升受命皆命公曰众无不醉宾及诸公卿大夫皆兴对曰诺敢不醉皆反位坐
　　正义郑氏康成曰皆命者命宾命诸公命卿大夫皆乡其位
　　右说屦升坐
　　主人洗酌献士于西阶上士长升拜受觯主人拜送士坐祭立饮不拜旣爵其他不拜坐祭立饮【长知丈反注今文觯作觚当从今文】
　　案燕礼云主人洗升此云洗酌亦互文也
　　乃荐司正与射人于觯南北面东上司正为上
　　正义敖氏继公曰射人卽向之为司射者亦大射正也唯此一人与司正同荐以其为司射故特异之与燕礼不同者余亦见燕礼
