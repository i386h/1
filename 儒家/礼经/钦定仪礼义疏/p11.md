<!-- { "loadSidebar": true } -->
　　筮人执防抽上韇兼执之进受命于主人【防初革反韇音独】正义郑氏康成曰筮人有司主三易者也【贾疏周官筮人掌三易一曰连山二曰归藏三曰周易】韇藏防之器也今时藏弓矢者谓之韇丸【贾疏韬弓矢者以皮为之诗象弭鱼服是以鱼皮为矢服则此韇亦用皮也】兼并也进前也自西方而前【贾疏前乡东方受命】受命者当知所筮也　贾氏公彦曰少牢云史左执筮右抽上韇兼与筮执之东面受命于主人得命西面于门西抽下韇左执筮右兼执韇以击筮乃立筮此不言文不具防即蓍也曲礼云防为筮韇言上者其制有上下下者从下乡上承之上者从上乡下韬之也　敖氏继公曰筮人有司之共筮事者少牢礼言为大夫筮者史也此为士筮宜亦如之史而云筮人者因事名之也案筮人注虽以兼主三易为说然左传所载凡筮多用周易此亦宜然也兼执之者兼上韇与下韇而并执之此时蓍尚在韇待筮时乃取出以筮也
　　宰自右少退赞命
　　正义郑氏康成曰宰有司主政教者自由也赞佐也佐主人告所以筮也少仪曰赞币自左诏辞自右李氏如圭曰少退后于主人　朱子曰宰所赞之辞当云某有子某将以来日某加冠于其首庶几从之敖氏继公曰向者宰亦在有司位至是乃来主人
　　之右赞命为主人释辞也
　　案宰有司主家政者士丧礼赗宰举币以东杂记亦曰宰举以东原思为孔子宰家语孔子谓顔渊使尔多财吾为尔宰盖大夫以上宰皆臣也若士则公有司若私臣皆可为之
　　通论贾氏公彦曰士丧礼命筮者在主人之右特牲云宰自主人之左赞命不由右者为神求吉变也士丧在右不在左者以其始死未忍异于生也少牢宰不赞命大夫尊屈士卑不嫌故使人赞命也
　　案特牲宰赞命亦当由右云左者字讹耳诏辞自右无神人吉凶之别也说见特牲礼
　　筮人许诺右还即席坐西面卦者在左【还音旋下同】
　　正义郑氏康成曰即就也东面受命右还北行就席卦者有司主画地识爻者也【贾疏卦者亦西向】　敖氏继公曰筮人即席抽下韇乃释之而坐筮　贾氏公彦曰三正记大夫蓍五尺故立筮士之蓍三尺当坐筮案筮法详见周易蓍短者坐筮蓍长者立筮然则筮者执其上端植而不卧及分而为二则倚于西壁而揲之与若不近壁者亦当设一物倚之
　　通论敖氏继公曰凡卜筮于门者皆西面筮宅于兆南则北面盖以西北隂方故乡之以求诸鬼神也少牢礼卦者在左坐卦以木卒筮书卦于木此不言坐则是立也其亦士礼异与立则卦时乃坐既乃兴
　　卒筮书卦执以示主人
　　正义郑氏康成曰卒巳也书卦者筮人以方写所得之卦也【贾疏方版也不使他人书卦者尊卦也】　敖氏继公曰执之不言筮人文省
　　案上言筮者西面坐至卒筮书卦兴执以示主人不言还则是西面自若但侧身以卦示之耳故下文乃言还东面
　　通论贾氏公彦曰案特牲卒筮写卦筮者执以示主人注云卦者主画地识爻六爻备乃以方版写之则彼写卦亦是卦者祭礼吉事尚提提故卦者写卦筮人执卦以示也士丧礼注卦者写卦示主人经无写卦之文丧礼遽故卦者自画自示主人也此筮者自写自示主人冠礼异于丧祭故也
　　主人受眂反之【眂音视】
　　正义郑氏康成曰反还也　贾氏公彦曰主人受眂未辨吉凶主人尊先受眂知卦体而已反还之筮人使占吉凶
　　筮人还东面旅占卒进告吉【注古文旅作胪】
　　正义郑氏康成曰旅众也还与其属共占之　敖氏继公曰筮人东面而言还明其位亦在有司中也占者占所遇之卦若其爻之吉凶也必旅占者欲尽众人之见也告吉亦执卦
　　案筮人还亦右还也席北上而进退皆右还则升降皆由下便也
　　通论贾氏公彦曰卜筮之法案洪范三人占从二人之言又金縢乃卜三一习吉则卜时三并用玉瓦原三人各占一兆筮时连山归藏周易并用亦三人各占一易卜筮皆三占从二三吉为大吉一凶为小吉三凶为大凶一吉为小凶若独用一一易则三人共占之
　　存疑贾氏公彦曰夏殷以不变为占周易以变者为占
　　案夏殷占法逺难征矣周易占法原兼变与不变者为占如六爻皆不变则占本卦彖内为贞外为悔孔成筮立衞侯元得屯秦伐晋筮得蛊贞风悔山是也其占变爻者如毕万得屯初敬仲得观四是也其兼变不变占两彖者如晋文遇贞为屯悔为豫皆利建侯是也疏云夏殷以不变者为占盖未尽然矣
　　若不吉则筮逺日如初仪
　　正义郑氏康成曰逺日旬之外【贾疏曲礼旬之内曰近某日旬之外曰逺某日据士礼旬内筮特牲旬内筮日是也大夫已上礼旬外筮少牢筮旬有一日是也】　贾氏公彦曰曲礼吉事先近日冠吉事故先筮近日不吉乃更筮逺日　敖氏继公曰逺日去初筮者旬有一日也以其干同故谓之逺日少牢日用丁巳而以后丁后巳为逺日可见初仪筮人执筮以下者也案此于筮逺日如初仪之下然后云彻筮席宗人告事毕则不吉而未筮逺日事未毕筮席不彻也故特牲亦序宗人告事毕于筮逺日之下明筮逺日乃当日并筮也少牢则更筮其云及逺日又筮如初则非当日并筮与此异
　　辨正张子曰据仪礼惟有筮逺日之文不云三筮筮日之礼先筮近日后筮逺日不从则直诹用下旬逺日盖亦足以致听于鬼神之意而祀事则不可废案曲礼卜筮不过三王肃云礼以三为成也上旬中旬下旬三卜筮不吉则不举然考之礼经皆无其文果用三筮经宜着再不吉又筮如初矣解者误谓三卜筮而不知为重渎也至疏谓冠之筮日三旬不吉更筮后月之上旬则是四筮并与三筮之说不合矣
　　彻筮席
　　正义郑氏康成曰彻去也敛也【贾疏席则彻去之筮则敛藏之】　敖氏继公曰筮蓍也既筮则释于闑西今乃并与席彻去之
　　宗人告事毕
　　正义郑氏康成曰宗人有司主礼者【贾疏宗人掌礼比于宗伯】敖氏继公曰告事毕东北面特牲礼宗人东北面告濯具宰宗人筮人之属皆公家所使给事于私家者右筮日
　　主人戒宾宾礼辞许
　　正义郑氏康成曰戒警也告也宾主人之僚友【贾疏同官为僚同志为友此谓上中下士尝执贽相见者也若未尝相见则不必戒】古者有吉事则乐与贤者欢成之有凶事则欲与贤者哀戚之今将冠子故就告僚友使来礼辞一辞而许也再辞曰固辞三辞曰终辞不许也　贾氏公彦曰戒宾者主人亲至宾大门外之西东面宾出大门外之东西面戒之案乡饮酒主人请宾宾礼辞许注云不固辞者素所有志此亦素有志乐与主人欢成冠礼故不固辞也　敖氏继公曰宾者主人同乡之士也戒之者告之使知其事且欲劳之也此上更当有宾主为礼一节与宿宾同文不具耳凡宾之与冠事者主人皆亲戒之而以将为筮者为先余人亦各以次为先后也是时主人皆亲戒之者未筮则未有所别异也此虽亲相见其辞则皆摈者之宿宾放此说见特牲篇戒宾亦朝服凡既筮而有事如戒宿之类皆因筮服无变也
　　主人再拜宾答拜主人退宾拜送
　　正义郑氏康成曰退去也归也　贾氏公彦曰案乡饮酒礼主人戒宾宾拜辱主人答拜乃请宾宾礼辞许主人再拜宾答拜主人退宾拜送乡射亦然此经文不具当以彼文为正　敖氏继公曰宾许而主人再拜谢其许也他礼类此者义皆然此言戒宾之仪畧者盖以宿宾之仪见之也必拜送者所以谢之凡拜送客者皆于其既退乃拜之故不答拜亦异于迎也吉礼拜送者必再拜经或不见之文省耳
　　右戒宾
　　前期三日筮宾如求日之仪
　　正义郑氏康成曰前期三日空二日也【贾疏二日中虽有宿宾宿赞冠者及夕为期但非加冠之事故云空也】筮宾筮其可使冠子者贤者恒吉冠义曰古者冠礼筮日筮宾所以敬冠事敬冠事所以重礼重礼所以为国本　朱子曰前巳广戒众宾此又择其贤者筮之以为正宾不吉则仍为众宾不嫌于预戒也　贾氏公彦曰筮宾者于僚友众士之中筮取吉者为加冠之宾也命筮虽无文宰赞盖云主人某以来日为适子某加冠筮某为宾庶几从之若庶子则云庶子　敖氏继公曰筮宾如求日之仪是亦不过再筮而已初筮者若不吉则改筮其次者为正宾若次者又不吉则不复筮而即以第三者为正宾亦以初筮者为次宾也主人于宾既次第其先后矣然犹筮之者盖虑其异日或以他故而不及与则将废冠事此乃非人之所能预知者故不可不问于神而用舍一听之虽或先后易位有不能尽如人意者亦不以为嫌也
　　通论贾氏公彦曰冠筮宾特牲少牢不筮宾者彼以祭祀之事主人自为献主羣臣助祭而已天子诸侯之祭前已射于泽宫择取可与祭者故不筮之也案冠为人道之始宾必取人伦中有望者以为成人式彼乡饮之宾必谋于先生不筮者从人望也冠宾乃己之僚友宜素知之矣然不遽自决又不宜品第其可否以谋于人故决之鬼神若祭祀则所重者尸但筮尸而已宾直助祭无庸筮也
　　右筮宾
　　乃宿宾宾如主人服出门左西面再拜主人东面答拜正义郑氏康成曰宿进也【贾疏谓进之使知冠日当来】宿者必先戒【贾疏若上文已戒宾今又宿之也】戒不必宿【贾疏即上文所戒之宾除正宾及赞冠者外但戒使知之而已后不更宿也】其不宿者为众宾或悉来或否【贾疏宾与赞冠者戒而又宿不得不来众宾非要须来容有不来者故直戒不宿也】主人朝服【贾疏以上筮日时朝服至此无改服之文知之】左东也出以东为左入以东为右　朱子曰此云宿宾言主人往而宿之以目下事如篇首筮于庿门之例　敖氏继公曰既筮即宿宾故云乃宿之为言速也速之使来也不曰速而曰宿者以具事在异日也宾尊故主人亲宿之出门左出大门而左也西面再拜拜其辱也礼又谓之拜迎通论贾氏公彦曰案乡饮酒乡射主人戒宾及公食大夫使大夫戒各以其爵皆是当日之戒理无宿也又大射宰戒百官有事于射者射人戒诸公卿大夫射司士戒士射与赞者前射三日宰夫戒宰及司马皆有戒而无宿若特牲礼前期二日宿尸前无戒而直有宿者文不具其实亦有戒也祭统云先期旬有一日宫宰宿夫人注云宿读为肃夫人尊故不言戒而变言宿读为肃者亦戒之意
　　案宿字义或训进或训肃或训夙或训速然音义可相通也盖肃之使进以致其速也
　　乃宿宾宾许主人再拜宾答拜主人退宾拜送
　　正义郑氏康成曰乃宿宾者亲相见致其辞
　　宿赞冠者一人亦如之
　　正义郑氏康成曰赞冠者佐宾为冠事者谓宾若他官之属【贾疏冠事即下文坐栉设纚卒纮诸事助宾成礼故取其属为之】宿之以筮宾之明日【贾疏下厥明夕为期是冠前一日宿宾宿赞在厥明之上则去冠前二日矣筮宾是前期三日则宿宾赞冠者是筮宾之明日可知】　朱子曰佐宾虽轻亦必择其贤而习礼者为之不然则有阙故并宿之使必来也　敖氏继公曰赞冠者一人赞者之长也尊次于正宾如乡饮酒之介然故亦亲宿之若众宾则或使人宿其礼简故不着乡饮酒礼惟言主人戒宾及介之仪而于众宾则阙焉例正与此类宿宾及此赞冠者其礼与辞皆同惟以先后为别
　　案赞冠者即次宾也与正宾徳位相埓但卜而吉者为正宾其未卜若卜而未吉则为赞冠者耳注疏以宾上士赞冠者中士下士为言不可泥
　　右宿宾
