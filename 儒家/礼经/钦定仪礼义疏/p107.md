<!-- { "loadSidebar": true } -->
　　乃右肉袒于庙门之东乃入门右北面立告听事【袒音但】正义郑氏康成曰右肉袒者刑宜施于右也凡以礼事者左袒【贾疏无问吉凶礼皆袒左】入更从右者臣益纯也告听事者告王以国所用为罪之事也　陈氏祥道曰天子宗庙在雉门之外　敖氏继公曰肉袒示恐惧也袒右变于礼事也为之于庙门之东亦变位入而复右已事更端也告听事者告摈者以己于此听事也事谓己所以得罪于天子之事大戴记曰肉袒入门而右以听事也
　　摈者谒诸天子天子辞于侯氏曰伯父无事归宁乃邦侯氏再拜稽首
　　正义郑氏康成曰谒告也宁安也乃犹女也　敖氏继公曰天子辞于侯氏者天子以命摈者摈者以告侯氏也凡摈者于侯氏之行臣礼如奠圭之类皆以谒诸王其告于侯氏也则皆传王命也上文不言谒诸天子天子辞于侯氏此不言摈者告于侯氏皆互见其文耳云伯父无事辞其听也云归宁乃邦安之之辞实未使之归也
　　余论朱子曰周礼最是大行人等官属之司冦难晓盖觐礼诸侯行礼旣毕则降而肉袒请刑王曰伯父无事归宁乃邦然后再拜稽首出此所谓怀诸侯则天下畏之也如此等处皆是合着如此初非圣人私意
　　右告听事
　　出自屏南适门西遂入门左北面立王劳之再拜稽首摈者延之曰升升成拜降出【劳力报反屏皮盈反又彼郢反】
　　正义郑氏康成曰王辞之不卽左者当出隐于屏而袭之也【贾疏以屏外不见天子为隐向者右袒今王辞以无事故宜袭也】天子外屏【贾疏云天子外屏者据此文出门乃云屏南也礼纬云天子外屏诸侯内屏】劳之劳其道劳也　敖氏继公曰出自屏南乃适门西则侯氏之出入天子之门亦必由闑东矣适门西为袭也西下似脱袭字袒于东袭于西宜相变也王劳之亦摈者传王之辞
　　案执圭行朝礼时则王与侯氏授玉受玉皆袭过此而享则裼矣以裼乃其常也此裼袭相对者也侯氏请事则袒天子辞之而出则袭此袒袭相对者也虽袭犹裼自若也亦以裼乃其常也　又案大行人职王礼上公再祼而酢侯伯一祼而酢子男一祼不酢则王之礼之也其在劳之之后乎侯氏出就舍天子应使人致饔饩据天官宰夫职凡朝觐会同宾客以牢礼之灋掌其牢礼委积膳献饮食宾赐之飱牵与其陈数大行人职上公之礼九牢侯伯七牢子男五牢又掌客职凡介行人宰史皆有饔饩以其爵等为之礼是其事也聘礼夫人使下大夫归礼而内宰职掌致后之宾客之礼则后于侯氏亦宜有礼焉此经皆不见之者文畧也或别具于他篇而逸之与余论陈氏祥道曰荀子天子外屛不欲见外也礼台门而旅树旅道也当道而设屛此外门之屛也天文屛四星近右执法
　　右王劳
　　天子赐侯氏以车服迎于外门外再拜【注古文曰迎于门外敖本从古文】
　　正义郑氏康成曰赐车者同姓以金路异姓以象路【贾疏巾车掌五路玉路以祀尊之不赐诸侯金路同姓以封象路异姓以封革路以封四衞木路以封蕃国郑直言金路象路者畧之也】服则衮也鷩也毳也【贾疏司服职上陈王之吉服有九下云公之服自衮冕而下如王之服侯伯自鷩冕而下如公之服子男自毳冕而下如侯伯之服】敖氏继公曰上云赐舍则此门外乃舍门外也凡舍惟有一门
　　案侯氏迎再拜此时诸公亦不答拜如郊劳然　又案注疏据春官司服之文差之则侯伯以鷩子男以毳皆不得衮服然韩奕诗云王锡韩侯衮赤舄采菽诗云又何予之衮及黼又似凡诸侯皆可得此赐者岂鷩冕毳冕之服可通名为衮与抑由天子所赐有不必拘者与
　　存疑贾氏公彦曰郑云同姓以封谓王子母弟率以功德出封虽为侯伯其画服犹如上公赐鲁侯郑伯服则衮冕得乘金路以下与上公同则太公与杞宋虽异姓服衮冕乘金路矣异姓谓舅甥之国与王有亲者得乘象路异姓侯伯同姓子男皆乘象路以下四衞要服以内庶姓与王无亲者自侯伯子男皆乘革路以下
　　案疏谓鲁齐郑之车服得从上公左传苌曰分鲁公以大路大路金路也明堂位云鲁侯服衮冕亦足证之若然则三国入觐郊劳当三劳其他亦如上公之礼矣以勲戚而加隆理或然也杞于春秋称侯称伯称子玩振鹭之诗则其始固上公与
　　路先设西上路下四亚之重赐无数在车南
　　正义郑氏康成曰路谓车也凡君所乘车曰路【贾疏君之居以大为名如云路寝路门之等】路下四谓乘马也亚之次车而东也诗云君子来朝何锡予之虽无予之路车乘马又何予之衮及黼重犹善也所加赐善物多少由恩也春秋传曰重锦三十两【贾疏闵二年左传文　敖氏继公曰引重锦之文以证重之为善也】　敖氏继公曰设路亦于西方中庭北辀路车一而已乃云西上者以其与马同设也四马设于车东异于驾也
　　诸公奉箧服加命书于其上升自西阶东面大史是右【箧苦协反大音泰下大史同注古文是为氏】
　　正义敖氏继公曰奉箧服者一人耳乃云诸公者若师若傅若保不定也置服于箧故谓之箧服命书若文侯之命之类是也先设庭实乃奉其所以将命者亦至尊之礼异也此不言揖让之礼如劳可知　郑氏康成曰右读如周公右王之右【贾疏襄二十一年左传文】是右者始随入于升东面乃居其右【贾疏在公右宣王命也】
　　案以箧盛服而加命书于其上所谓命服也车曰命车亦犹是尔采菽诗云天子命之则凡来朝者皆有命书予之可知春官内史职掌书王命遂贰之卽此书也祭统云祭之日一献君降立于阼阶之南南鄕所命北面史由君右执策命之再拜稽首受书以归则王亲命之于庙与此就其舍而命之者异意命之于庙命之于朝命之于舍礼固有随时不同者与东面居右则在诸公之南亦诏辞自右之义
　　侯氏升西面立大史述命
　　正义郑氏康成曰读王命书也
　　侯氏降两阶之闲北面再拜稽首
　　正义郑氏康成曰受命　敖氏继公曰是时侯氏升降自阼阶故拜于两阶之闲不于阶东者拜至尊之命宜异于常礼也使者不辞之者以其同为王臣且尊之也春秋传宰孔止齐侯母下拜以王命辞之也案未有王命则使者不可代王辞之若辞之则嫌若拜已然又若居己于内而视侯氏为外故敖氏以不辞为尊之也
　　升成拜
　　正义敖氏继公曰亦于阼阶上不辞之而升成拜尊者之礼也必成拜者放授玉之仪也受劳者未有所放故惟拜于下而已
　　存疑郑氏康成曰大史辞之降也春秋传曰且有后命以伯舅耊老母下拜【贾疏僖九年左传文】此辞之类
　　大史加书于服上侯氏受
　　正义郑氏康成曰受箧服　敖氏继公曰受亦北面诸公南面讶授之此受于堂乃不着其所是就而受之明矣
　　使者出侯氏送再拜傧使者诸公赐服者束帛四马傧大史亦如之
　　正义郑氏康成曰旣云拜送乃言傧使者以劳有成礼畧而遂言【贾疏其实傧使者在拜送前于傧后畧言者以傧有成礼可依也】案郊劳赐舍傧使者一人此傧诸公大史二人大史下大夫与诸公尊卑异而傧如之者使事旣同傧礼不应殊别且束帛乘马不可以为减杀也
　　右赐车服
　　同姓大国则曰伯父其异姓则曰伯舅同姓小邦则曰叔父其异姓则曰叔舅
　　正义郑氏康成曰此礼云伯父据同姓大邦而言吕氏大临曰父与舅以姓同异而别也伯与叔以位尊卑而别也谓之父与舅尊之亲之之辞也
　　通论贾氏公彦曰周官冡宰职掌建邦之六典以佐王治邦国注云大曰邦小曰国对文则别散文则通故此大国言国小邦曰邦也下曲礼东西二伯同姓称伯父异姓称伯舅州牧同姓称叔父异姓称叔舅与此异
　　飨礼乃归
　　正义郑氏康成曰礼谓食燕也【贾疏聘礼及诸文言飨无云礼者今飨下有礼故以礼为食燕】王或不亲以其礼币致之【贾疏经变食燕而言飨礼见王有故不亲食燕则以礼币致之】畧言飨礼互文也【贾疏直言飨见王无故亲飨之若有故则以酬币致之食燕之礼王有故以币致之王无故亦亲食燕故云互文】掌客职曰上公三飨三食三燕侯伯再飨再食再燕子男一飨一食一燕【贾疏引此见五等诸侯飨食燕皆有证经之礼是食燕也】
　　通论贾氏公彦曰掌客职三飨三食三燕若弗酌则以币致之是诸侯自相待法则天子待诸侯三者皆有币可知又掌客职王廵守从者三公眂上公之礼卿眂侯伯之礼大夫眂子男之礼则天子使公卿大夫存覜省至诸侯之国诸侯与之飨食燕皆有币与诸侯同可知也若大国之孤聘于天子及邻国其飨食燕有侑币酬币亦与子男同又聘礼云若不亲食使大夫致之以侑币如致饔无傧致飨以酬币亦如之是亲飨食之有币可知又云燕与俶献无常数又不言致燕以币则无致燕之礼亲燕亦无酬币若然天子诸侯燕己臣及四方卿大夫皆无酬币也　陈氏祥道曰郊明堂之飨帝宗庙之飨先王王飨诸侯两君相见谓之大飨先王之于帝也亲之与祖考同于宾也敬之与人鬼同故亦谓之飨飨宾之礼所乘则齐车所卽则宗庙所用则祭器祼以郁鬯尚以酒设以庭燎乐则肆夏牲则房烝故大司乐职云大飨不入牲其他皆如祭祀飨礼几设而不倚爵盈而不饮殽干而不食凡以训恭俭而已
　　案飨食燕三者天子诸侯卿大夫以礼礼宾之目也此经侯国之书故本篇虽畧见飨礼之目而无如何飨之如何礼之之文卽以侯国言之而公食与燕二篇仅存飨则无有春秋传载襄王飨晋侯郑伯飨赵孟之类祗纪其事而仪节之详隆杀之等亦不可得而考矣聘礼飨食燕之外有羞有献周官庖人职共宾客之禽献则王朝于觐宾亦有羞献可知聘礼有大夫飨食有还玉有贿有赠此皆当有之文不具耳雝诗言相予肆祀载见诗言率见昭考则羣后入觐者当祭则无不与而二王之后宜为长宾也考工梓人职张五采之侯则远国属地官牛人春官镈师眂了典庸器夏官小臣诸职于賔射胥有事焉则天子有与诸侯宾射之礼盖又别于燕射但或举或不举非若飨食燕之有常耳侯氏旣觐而归则告于祖祢社禝山川饮至舍爵防勲焉礼也
　　右言称谓与其礼
　　诸侯觐于天子为宫方三百步四门坛十有二寻深四尺加方明于其上
