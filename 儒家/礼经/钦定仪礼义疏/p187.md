<!-- { "loadSidebar": true } -->
　　正义郑氏康成曰彻肵俎不出门示将賔尸之意也不云尸俎未归尸【敖氏继公曰不賔尸之礼尸出则佐食出尸俎于庙门外有司受归之】　敖氏继公曰肵俎而以賔尸者賔尸之俎宜俱用尊体肵俎有肩骼之属在焉不得不于是乎取之也终以归尸故无嫌佐食亦上佐食也阼阶南近于向者所升之处也
　　存疑郑氏康成曰肵俎而以賔尸者其本为不反鱼肉耳【贾疏曲礼云毋反鱼肉谓食鱼肉不反俎故尸食亦加肵俎今賔尸将更食鱼肉当加于肵俎未得即送尸家故賔尸讫并后加者得归之也】
　　案尸不反鱼肉故尸所举者皆加于肵此释所以设肵俎之意至于用肵俎以賔尸郑固未之及也肵俎賔尸用其俎实以燅耳下篇无更设肵俎之文疏乃谓賔尸更食鱼肉当更加于肵俎未协
　　右尸出祭毕
　　司宫设对席乃四人籑【籑与馂同】
　　正义郑氏康成曰大夫礼四人籑明恵大也　贾氏公彦曰祭统云凡馂之道每变以众所以别贵贱之等而兴施恵之象是故上有大泽则恵必及下是以特牲二人馂恵之小者大夫四人馂则恵之大者也郝氏敬曰对席室中东西对设席两佐食两賔为
　　四人
　　案设对席而四人馂则二人共一席矣西面之席当少北以主人之位在其南也
　　上佐食盥升下佐食对之賔长二人备
　　正义郑氏康成曰备四人馂也三馂亦盥升【敖氏继公曰三馂亦盥升以特牲礼举奠及长兄弟盥而推之也】　贾氏公彦曰下佐食对之不谓东西相当上佐食东面近南下佐食西面近北为对賔长二人备亦不东西相当一賔长在上佐食之北一賔长在下佐食之南也　敖氏继公曰賔长二人谓长賔及众賔长也此佐食皆异姓故可使賔长对之　郝氏敬曰室中之事佐食与尸周旋久而阙一献神恵宜首及賔长助献因得陪食也案大夫不以嗣举奠辟诸侯世子之礼也既不举奠故亦不与于馂下篇佐食不与于賔尸之礼盖自馂而后佐食无事矣长賔在上佐食之左东面众賔长在下佐食之左西面
　　司士进一敦黍于上佐食又进一敦黍于下佐食皆右之于席上
　　正义郑氏康成曰右之者东面在南西面在北　贾氏公彦曰右之饭用手右之便也　郝氏敬曰上佐食居西席之右下佐食居东席之右故曰皆右之于席上
　　案尸东面在奥近南今尸起上佐食居尸坐处故知上佐食东面近南下佐食西面近北
　　资黍于羊俎两端两下是馂【注今文资作赍】
　　正义郑氏康成曰资犹减也减置于羊俎两端则一賔长在上佐食之北一賔长在下佐食之南　贾氏公彦曰两下者二賔长于二佐食为下　敖氏继公曰两端当肩骼之处也羊俎两端其于两下亦皆为右两下是馂谓二賔长以此黍馂也馂主于二佐食故以二賔长为两下
　　案凡俎皆横设之此羊俎肩一端在南骼一端在北上文云彻肵俎此云资黍则五俎之设自若也俎设自若不分簋而资黍于俎皆大夫礼异也
　　司士乃辩举籑者皆祭黍祭举【注今文辩为徧】
　　正义郑氏康成曰举举肤【贾疏尸举肺馂者下尸明不举肺当举肤特牲云佐食授举各一肤此大夫礼亦然】　敖氏继公曰辩举举肤以授四人肤即在特俎者
　　主人西面三拜籑者籑者奠举于俎皆答拜皆反取举正义郑氏康成曰三拜旅之示徧也言反者拜时或去其席在东面席者东面拜在西面席者皆南面拜【贾疏在西面席者嫌与主人同面拜故廻身南面也】　敖氏继公曰西面于其位也言此者明其不为二人西面而易位拜之也奠举于俎亦各于其所近者与皆答拜答一拜也反取举复取举于俎也言反者明其向者亦在手也存疑敖氏继公曰籑者答拜无异文则是西面者亦西面拜矣
　　案主人之位近户在下馂之南注云在西面席者南面拜若西面则嫌于不乡之理或然也
　　司士进一铏于上籑又进一铏于次籑又进二豆湇于两下乃皆食食举【湇去及反音泣】
　　正义郑氏康成曰湇肉汁也　贾氏公彦曰神坐之上止有羊豕二铏一进与上佐食一进与下佐食故更羞二豆湇于两下湇从门外镬中来以两下无铏故进湇也　李氏如圭曰皆食食黍也食举食肤也敖氏继公曰两下资黍于俎又有湇无铏皆下于
　　上籑者也此二佐食众賔也两下賔长也籑则佐食反尊于賔长者以其劳于室事故报礼特重焉祝不籑者接神职尊不敢使之籑也二铏上籑羊下籑豕然则二豆湇亦羊豕各一与
　　案祝不籑者不但以其尊此籑以二人对二人若以祝则难乎其为对也
　　卒食主人洗一爵升酌以授上籑赞者洗三爵酌主人受于户内以授次籑若是以辩皆不拜受爵主人西面三拜籑者籑者奠爵皆答拜皆祭酒卒爵奠爵皆拜主人答壹拜【注古文壹为一】
　　正义郑氏康成曰答壹拜畧也【贾疏四籑皆拜主人总答一拜】　敖氏继公曰赞者盖亦宰夫也每于将酌乃洗爵云洗三爵总言之耳若是谓酌授受也辩及于两下也皆不拜受爵者人多重劳主人一一答之也籑者奠爵拜亦与士异答一拜卒爵礼轻可以畧特牲二人籑其礼亦然凡大夫士之礼其答卒爵拜者皆一拜也乃见之者嫌人多或旅之也
　　存疑郑氏康成曰不拜受爵者大夫馂者贱也【贾疏特牲使嗣子与兄弟馂为贵故拜受爵】
　　案特牲籑者拜受爵少牢籑者不拜受爵亦礼之相变也非闗馂者之贵贱而然凡馂之道每变以众君卿大夫皆馂焉岂有主祭者尊而籑反贱乎
　　籑者三人兴出
　　正义郑氏康成曰出降反賔位　敖氏继公曰不执爵以出统于上籑也
　　上籑止主人受上籑爵酌以醋于户内西面坐奠爵拜上籑答拜坐祭酒啐酒
　　正义郑氏康成曰主人自酢者上籑独止当尸位尊不酌也【贾疏特牲上籑亲酌醋主人此不亲酌者上籑将嘏主人故在尸位不可亲酌也】敖氏继公曰主人啐酒者为听嘏凡既祭酒而未得即卒爵者必啐酒
　　案主人自酌者达籑之意欲酢主人且与特牲士礼相变也注谓上籑当尸位是也尊不酌恐未然特牲上籑亦当尸位其亲酌也则谓之何
　　上籑亲嘏曰主人受祭之福胡夀保建家室
　　正义郑氏康成曰亲嘏不使祝　敖氏继公曰上籑亲嘏且不以黍惟以辞别于尸也胡如胡福之胡案特牲礼有祝辞无嘏辞祝曰籑有以也见兴恵逮下之意以士之馂者嗣子及长兄弟亲者也亲主于爱少牢礼有嘏辞无祝辞嘏曰主人受祭之福胡夀保建家室则归福于主人之意以大夫之馂者佐食及賔疏者也疏主于敬故也士冠礼注云胡犹遐也逺也
　　主人兴坐奠爵拜执爵以兴坐卒爵拜
　　正义敖氏继公曰重嘏故其礼盛至是乃云主人兴是坐而听嘏也亦杀于尸
　　上籑答拜上籑兴出主人送乃退
　　正义敖氏继公曰上籑兴出则是不受主人爵也主人奠爵上籑不受示礼有终且为有司将彻之也出谓出户送谓送之于戸外退上籑退立于賔位也賔以出为退主人以入为退
　　存疑郑氏康成曰送佐食不拜贱　贾氏公彦曰賔主之礼賔出主人皆拜送此佐食贱故送之而不拜案凡出而主人拜送者谓大门也上籑之出出于室户耳尚未出庙门何缘有拜主人出户而复入故云送稍异于籑者三人之出而主人不出也籑者三人兴出注云出降反賔位此佐食胡独异乎
　　右籑
　　案祭统言馂者祭之末也善终者如始馂其是矣凡馂之道每变以众所以别贵贱之等而兴施恵之象也是故以四簋黍见其脩于庙中也四簋黍者记者谓士二簋馂以一大夫四簋馂以二诸侯六簋馂以四若天子八簋馂以六也其二簋不以馂留其有余神惠不可尽也




　　钦定仪礼义疏卷三十八
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷三十九
　　有司彻第十七之一
　　正义郑氏康成曰少牢之下篇也大夫既祭賔尸于堂之礼天子诸侯之祭明日而绎有司彻于五礼属吉大戴第九小戴第十二别録少牢下篇第十七　敖氏继公曰此别为一篇及其名篇之意皆与既夕同　郝氏敬曰承上籑事毕有司彻室中馔賔尸于堂賔尸即绎凡大祭明日绎少牢之傧即祭日也
　　案上篇正祭以神道事尸于室故用祝与佐食皆室事也此篇賔尸以賔礼接尸于堂故不用祝与佐食而另立侑以辅尸皆堂事也即于祭日摄酒燅俎而行之与天子诸侯明日绎祭者不同祭统云天子之祭也与天下乐之诸侯之祭也与竟内乐之然则大夫之賔尸也亦率其賔客宗族家臣以乐尸而已
　　通论郑氏康成曰卿大夫既祭而賔尸礼崇也天子诸侯明日而绎春秋传曰辛已有事于大庙仲遂卒于垂壬午犹绎是也尔雅曰绎又祭也　又曰天子诸侯曰绎以祭之明日卿大夫曰賔尸与祭同日　贾氏公彦曰尔雅释天云周曰绎商曰肜夏曰复胙复胙者复昨日之胙祭肜者义取肜肜祭不絶绎者取寻绎前祭之事郊特牲绎之于库门内祊之于东方失之矣注祊之礼宜于庙门外之西室绎又于其堂神位在西也二者同时而大名曰绎其祭礼简而事尸礼大大夫賔尸同日用正祭之牲天子诸侯礼大别日又别牲　何氏休曰绎者继昨日事但不灌地降神耳天子诸侯曰绎大夫曰賔尸士曰宴尸去事之杀也必绎者尸配先祖食不忍辄忘故因以复祭
　　存异郑氏康成曰上大夫既祭賔尸于堂若下大夫祭毕礼尸于室中无别行賔尸于堂之事　贾氏公彦曰賔尸是卿不賔尸是下大夫上大夫室中事尸行三献礼毕别行賔尸于堂下大夫行三献即于室内为加爵礼尸无别行賔尸于堂之事下文若不賔尸以下是也
　　辨正郝氏敬曰郑谓有司賔尸为上大夫不賔尸为下大夫賔与不賔事故适然或祭有大小礼有损益未可据此分大夫之上下也
　　案少牢下篇以賔尸为正礼不賔尸乃礼之杀者故另起言若不賔尸如士冠礼言若不醴则醮用酒若杀则特豚士昏礼记云若不亲迎则妇入三月然后壻见一例敖氏以为古今文质异宜或亦五方风俗异尚是也又时祭有四或三时賔尸而一时不賔尸或秋冬賔尸而春夏不賔尸亦惟人酌而行之耳
　　有司彻
　　正义郑氏康成曰彻室中之馈【贾疏室内之馈主于尸馔荐俎黍稷皆名馈】及祝佐食之俎【贾疏祝亦有荐在室内北墉下佐食之俎在两阶之间见于上篇】贾氏公彦曰不賔尸馂讫云有司官彻馈馔于室
　　中西北隅彼注司马司士举俎宰夫取敦及豆则此馈内兼数物惟无肵俎肵俎上篇佐食彻之先设于堂下也　敖氏继公曰彻室中之馈及籑者之豆爵与祝之荐俎也祝不执其俎以出是未归也其二佐食乃众賔为之室中事毕亦反于賔位然则祝与佐食皆当与于賔尸之礼矣此时有司彻祝俎或设于堂下与主人于籑者之退亦反入于室及有司既彻则出立于阼阶东也
　　案此后无室事则凡室中所有悉彻而空之矣室中之馈则尸之四豆也五俎也四敦也两铏也四瓦豆也酌奠之觯也祝之二豆也一俎也籑者之二豆湇也四爵也其在外则肵俎已设于堂下阼阶南二佐食之荐俎本设于两阶闲悉彻之但尸俎肵俎则出之爨以待燅祝佐食之荐爼则当各设之于其堂下之位其余豆铏诸物各归其所以待摡涤室中尸祝主人主妇之祭亦埽而去之
