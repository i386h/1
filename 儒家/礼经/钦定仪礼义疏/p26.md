<!-- { "loadSidebar": true } -->
　　正义郑氏康成曰没终也奠菜者以篚祭菜也盖用堇【贾疏内则有堇荁枌榆共养是以疑用堇】　敖氏继公曰乃奠菜亦题下事也　贾氏公彦曰必三月者三月一时天气变妇道可成也此言舅姑俱没者若舅没姑存则当时见姑三月亦庙见舅若舅存姑没妇人无庙可见或更有继姑自然如常礼也案曾子问云三月而庙见称来妇也择日而祭于祢成妇之义也注谓舅姑没者也必祭成妇者妇有共养之礼犹舅姑存时盥馈于室也此之奠菜即彼祭于祢一也奠菜亦得称祭者学记皮弁祭菜之类也　孔氏颖达曰此盥馈庙见皆谓适妇其庶妇不馈亦不庙见也
　　存疑庾氏蔚之曰舅姑偏有没者昏夕厥明即见其存者以行盥馈之礼至三月不须庙见亡者　崔氏灵恩曰厥明妇盥馈于其存者三月庙见于其亡者案士祭其祖祢或一庙或二庙舅姑在者自主其祭虽适妇无越见祖庙之礼亦如有适子者无适孙之义也舅姑既没祭事适子主之适妇有特见祢庙之礼而庶妇无之此可以庶妇不馈者推之也士虽祖祢并祭而舅姑既没适妇庙见之礼则惟主于祢故称来妇来妇者对祢之辞也若庶妇则惟于三月祭行之时从主妇入自闱门立于房中列在内宾宗妇之班而已或以三月奠菜即三月祭行者非是朱子取三月祭行为舅姑存者之通礼而以三月奠菜为礼之变者附于祭行之后一为通礼一为变礼明矣大抵三月祭行乃适妇庶妇舅姑存没之通礼而三月奠菜则适妇舅姑既没特行于祢庙之事盖奠菜以补盥馈之不及祭行以率三月之常礼故三月祭行必在奠菜之后也
　　席于庙奥东面右几席于北方南面
　　正义郑氏康成曰庙考妣之庙北方墉下【贾疏象生时见舅姑】贾氏公彦曰周官司几筵注云祭于庙同几精气
　　合又祭统云设同几同几即同席此祭于庙而别席者若生时见舅姑舅姑别席异面今亦别席异面象生不与常祭同也　敖氏继公曰右几见席南上也凡设几例在席之上端舅席东面南上姑席南面西上生时见舅姑不用几此有之者异其神也姑席无几几主于尊者也是亦质明行事
　　案祭时不别席者以有尸也此不立尸则别席可也妇馈舅姑皆东面此则姑席南面者无所辟也无所辟则南面者配位之正也
　　祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子
　　正义贾氏公彦曰洗在门外祝与妇就而盥之此亦异于常祭祝帅妇以入者象特牲祝先主人入室也某子言若张子李子也　敖氏继公曰执笲菜亦于门外庙见用笲菜异于生时之贽也云帅妇以入是妇亦升自西阶也此时妇入室西面祝在左而为之告也皇者尊大之之称　郑氏康成曰帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也
　　案妇人礼不下堂此盥于门外者以自外入也祝盥私臣沃之妇盥御者沃之妇人入庙由闱门此由庙门者以其奠菜非常礼故祝道之而夫不偕也存疑敖氏继公曰某子者某諡也犹言文子武子矣此盖指其为大夫者也假设言之以着其庙见之礼与为士者同耳
　　案妇于皇舅称某子尊尊之义也士固无諡即大夫亦不必尽有諡则称諡之说不可以为通礼矣又或疑妇人内夫家称舅之姓似非家人一体之意不知妇本异姓也始见祝称某氏而告辞别着舅姑之姓氏亦正始之道当然不与子孙称祖考一例此于内夫家之义何伤乎若聘礼祭饔祝称皇祖某甫皇考某子及特牲少牢筮日称諡若字与此异也
　　妇拜扱地坐奠菜于几东席上还又拜如初【扱初洽反】正义郑氏康成曰扱地手至地也【贾疏以手至地谓之扱地则首不至手又与男子空首不同】妇人扱地犹男子稽首【贾疏扱地妇人之重拜稽首拜中之重故以相况】　敖氏继公曰妇拜拜于其位也奠菜于几东席上则是几前犹有余席亦可见设几之节矣还又拜亦反于故位复拜也此又拜者接神礼然也其例见于聘礼及特牲少牢礼　孔氏颖达曰肃拜是妇人之正昏礼妇拜扱地以其新来为妇尽礼于舅姑也　陈氏祥道曰肃拜俯其手而肃之也手拜者手至地也昏礼妇拜扱地是也
　　通论贾氏公彦曰春官大祝辨九拜一曰稽首二曰顿首三曰空首四曰振动五曰吉拜六曰凶拜七曰奇拜八曰褒拜九曰肃拜九拜之中稽首拜中之重肃拜者妇人以肃拜为正郑司农云肃拜但俯下手今时撎是也
　　案肃拜亦跪但身微俯而敛手上下之故异于扱地耳先郑以为撎非也
　　妇降堂取笲菜入祝曰某氏来妇敢告于皇姑某氏奠菜于席如初礼
　　正义郑氏康成曰降堂阶上也【贾疏不直云降而云降堂者则在阶上】室事交乎戸今降堂者敬也【贾疏室事交乎户礼器文】于姑言敢告舅尊于姑　敖氏继公曰取犹受也降堂取笲菜以其行礼于室也在堂则降阶在室则降堂逺近之差礼亦宜然入入而北面也祝亦在左吿之如初礼拜而奠于席上之右还又拜也
　　妇出祝阖牖户
　　正义郑氏康成曰凡庙无事则闭之【贾疏以鬼神尚幽闇】　贾氏公彦曰先牖后户者先阖牖后阖户也　敖氏继公曰妇出户则老释辞请醴之而妇入于房矣
　　老醴妇于房中南面如舅姑醴妇之礼
　　正义郑氏康成曰因于庙见礼之【贾疏象舅姑生时因见礼之】贾氏公彦曰舅姑生时见讫舅姑使赞醴妇于寝之户牖间今舅姑没者使老醴于庙之房中其礼则同使老及处所则别也　敖氏继公曰庙见而醴之达神意也不于堂辟尊者在之处也房中行礼则老其西面拜与妇见醴乃成为妇
　　案老总家政舅姑生存时所任用者故因妇之庙见而达神意以礼之如舅姑醴妇之礼妇则无南面侠拜之文与姑偏没则祔于皇姑妇不越祖庙而见姑以舅在则子妇不得越次而奠于曾祖庙也有继姑则如常礼无则奠笲于舅而盥馈以下自有变礼若舅偏没宜先入庙不容无见或厥明见姑先行盥馈至三月奠菜于舅而老醴之然后姑飨焉揆诸礼意似当如此
　　右奠菜
　　案曽子问云女未庙见而死则如之何孔子曰不迁于祖不祔于皇姑壻不杖不菲不次归于女氏之党示未成妇也注云迁朝庙也壻虽不备丧礼犹为之服齐衰也疏云将归葬于女氏之党故其柩不迁朝于壻之祖庙又不得祔于皇姑庙也未庙见而死以未得舅姑之命而杀礼示若未成妇然其女之父母则为之降服大功以其非在家壻已为之服齐衰期非无主也此则礼之变者也此庙见盖兼奠菜与祭行通言之
　　壻飨妇送者丈夫妇人如舅姑飨礼
　　正义贾氏公彦曰舅姑存自飨送者如上文今没故壻兼飨丈夫妇人如舅姑飨礼并有酬锦之等　敖氏继公曰壻飨丈夫妇人亦当异日而皆酬之以束帛也此礼之节宜在始嫁之时因言庙见而及之故其文在此非谓行之于老醴妇之后也
　　右舅姑没飨送者
　　记士昏礼凡行事必用昏昕受诸祢庙辞无不腆无辱【昕音欣祢乃礼反腆他典反】
　　正义郑氏康成曰用昕使者【贾疏谓男家使向女家纳采问名纳吉纳徴请期五者皆用昕昕即明之始君子举事尚早故用朝旦也】用昏壻也【贾疏谓亲迎时】腆善也宾不称币不善主人不谢来辱　朱子曰用昕即诗所谓旭日始旦也经言户西故记复指言其处古者宗子法行非宗子之家不可别立祖庙故但有祢庙　敖氏继公曰祢庙父庙也庙受重其事也经凡言士礼多主于一庙者一庙则祖祢皆在焉惟云祢主于祢也盖祖尊而祢亲受昏礼宜于亲者　贾氏公彦曰辞无不腆无辱者郊特牲云告之以直信信事人也信妇徳也注云二者所以教妇正直信也是宾纳币之时不得谦虚为辞主人亦不为谦虚亦教女正直之义也
　　存疑敖氏继公曰言当善其辞又不可以辱命也案辞无不腆无辱疏义得之刘向说苑亲迎有不珍之琮不珍之屦之辞后世若东晋王堪六礼仪宋政和纳吉仪以不腆之币为辞昧斯防矣
　　贽不用死皮帛必可制
　　正义郑氏康成曰贽鴈也皮帛俪皮束帛也　贾氏公彦曰皮帛必可制者可制为衣物此亦是教妇以诚信之义
　　存疑贾氏公彦曰恐用死鴈故云不用死
　　案虞书贽二生鴈其一也一死则雉此不用死者明下达用鴈不用雉耳士相见礼凡贽受者惟君之于臣此昏礼皆受者主为合好异于他礼也皮不上于堂当次于帛经文先言帛后言皮为正此记及下辞先皮而后帛文错综耳
　　腊必用鲜鱼用鲋必殽全【鲋音附】
　　正义郑氏康成曰殽全者不馁败不剥伤　贾氏公彦曰此并据同牢时也　李氏如圭曰鼎九者腊乃有鲜此用鲜贵新也　敖氏继公曰惟云腊必用鲜则鱼用薧矣一腊而用鲜亦异昏礼也
　　余论贾氏公彦曰腊用鲜者义取夫妇日新之义鱼用鲋者义取夫妇相依附必殽全者义取夫妇全节无亏之理
　　案必殽全兼鱼腊言之亦重昏礼之意聘礼设飱归饔皆有鲜腊特牲少牢鱼皆用鲋此疏所取义据物以推耳不言豚者豚新解之不嫌有异也
　　右记行事时及所用物
　　女子许嫁筓而醴之称字【筓吉兮反】
　　正义郑氏康成曰许嫁已受纳徴礼也【贾疏以纳采问名纳吉三礼虽使者往来未成交亲故曲礼云非受币不交不亲注据纳徴惟未行请期亲迎也】筓女之礼犹冠男也使主妇女宾执其礼【贾疏杂记云女虽未许嫁年二十而筓礼之妇人执其礼彼非许嫁筓筓轻使妇人而已明许嫁筓当使主妇对女宾执其礼】　贾氏公彦曰女子许嫁谓年十五以上曲礼女子许嫁缨有筓兼有缨示有系属此不言缨文不具也云醴之称字者犹男子冠醴之称字是以丧服小记云丈夫冠而不为殇妇人筓而不为殇其义同也　朱子曰许嫁筓则主妇当戒外姻为女宾使之着筓而遂礼之未许嫁而筓则不戒女宾而自以家之诸妇行筓礼也　敖氏继公曰此礼当于房中行之醴之以醴饮之也字若伯姬仲子之类易屯之六二曰女子贞不字十年乃字言许嫁乃字也然则未许嫁而筓者不字矣古者女子成人乃许嫁
　　存疑贾氏公彦曰许嫁者用醴礼之不许嫁者当用酒醮之敬其早得礼也　敖氏继公曰筓有二节一则成人之筓一则许嫁之筓
　　案冠子若不醴则醮用酒质文因时宜也庶子则醮之昏礼适妇用醴庶妇用醮适庶从乎夫也据丧服女子子虽适与庶同则筓而礼之不论许嫁未许嫁槩用醴与以冠子因丧而冠者除丧不改冠推之则及年而未许嫁先筓但未字耳至许嫁则缨而字之筓犹前筓无二节也
