<!-- { "loadSidebar": true } -->
　　案使者待命于门别于处臣尊君命也君使卿进使者盖以宾礼使者重聘事也注未得经意
　　使者入及众介随入北面东上君揖使者进之上介立于其左接闻命
　　正义敖氏继公曰入入雉门而右也接闻命释所以立于其左之意其实此时君未发命也上介必接闻命者爲使或有故则上介摄使事宜与闻之　郑氏康成曰进之者有命宜相近也接犹续也
　　贾人西面坐啓椟取圭垂缫不起而授宰【贾音嫁缫音早下并同注今文缫作璪】
　　正义郑氏康成曰贾人在官知物贾者杂采曰缫有组系所以荐玉也其或拜则奠于其上【贾疏觐礼记奠圭于缫上是也】　敖氏继公曰椟藏玉之器也西面坐啓之则是近于君而在其东矣缫以帛爲之表里纁所以借玉而又揜其上者也垂缫谓开之也开而不揜则其缫垂授玉不起贱者宜自别也宰于其右亦坐受之案至此始云贾人啓椟取圭则前此夕币时贾人不在亦无圭可见矣
　　存疑贾氏公彦曰缫有二种一者以木爲中干以韦衣之天子五采公侯伯三采子男二采采爲二行下记及典瑞皆有其文此爲缫也下曲礼执玉其有借者则裼郑亦谓之缫郑以承玉系玉二者所据虽异所用相将又同名爲缫是以和合解之
　　辨正刘氏敞曰执玉其有借者则裼无借者则袭此直谓朝聘时圭璋璧琮琥璜皆玉也执璧琮琥璜则与帛锦绣黼同升所谓有借有借则裼裼者礼差轻尚文也执圭璋则特逹所谓无借无借则袭袭者礼方敬尚质也裼袭系于有借无借不系于有缫无缫又缫非借借非缫借者荐也缫者组也　陈氏祥道曰先儒以垂缫爲有借屈缫爲无借非也考之于礼玉有缫以爲之借有束帛以爲之借有借则裼无借则袭特谓束帛而已聘则宾袭执圭公袭受玉及享则宾裼奉束帛加璧盖聘用特玉而其礼严享借以帛而其礼杀此裼袭所以不同
　　宰执圭屈缫自公左授使者
　　正义郑氏康成曰屈缫者敛之礼以相变爲敬也自公左赞币之义【贾疏少仪诏辞自右赞币自左】　敖氏继公曰屈缫以缫揜玉之上也揜之则其缫屈宰执圭屈缫则公不视之也
　　案此时宰使者皆裼不袭执玉当袭而不袭者以非正行聘故第率其常服也
　　使者受圭同面垂缫以受命
　　正义郑氏康成曰同面者宰就使者北面并授之既授之而君出命矣凡授受者授由其右受由其左【贾疏据乡饮酒乡射燕礼献酬酢皆授由其右受由其左若有所因由则有授由左受由右是以使者反命之时宰自公左受玉郑云亦于使者之东同面并受不右使者由便也又宾授觌时士受马适右受郑云适牵者之右而受由便又乡饮酒云受酬者自介右郑云尊介使不失故位如此者皆是变例郑此据平常行事而言】　敖氏继公曰于使者受圭公乃命之明其执此以申信也
　　既述命同面授上介
　　正义郑氏康成曰述命者循君之言重失误　敖氏继公曰此授受皆同面别于聘时宾主之仪也其不见者以此求之
　　上介受圭屈缫出授贾人众介不从
　　正义郑氏康成曰贾人将行者【贾疏对上云贾人出玉是留者也】在门外北面【贾疏使者在门外时皆北面此贾人不入明依本北面可知】　贾氏公彦曰上介授贾人讫则复入　敖氏继公曰上介出授贾人贾人以他椟藏之
　　总论敖氏继公曰自贾人取圭至此凡三授受或垂缫或屈缫盖相变以爲仪亦莫不有义存焉
　　受享束帛加璧受夫人之聘璋享纁束帛加琮皆如初
　　正义郑氏康成曰既聘又享所以厚恩惠也聘用璋取其半圭也【贾疏半圭曰璋】圭璋特逹瑞也【贾疏聘义圭璋特逹徳也言特逹者不加束帛】璧琮有加往德也【贾疏郊特牲云束帛加璧往德也】周官曰瑑圭璋璧琮以覜聘【贾疏典瑞文又玉人文臣出聘不用君之所执无桓信躬谷蒲之文所执皆降其君一等其圭璋璧琮瑑之而已】　敖氏继公曰凡以玉帛之属爲礼其于敌以上者皆曰享束帛加璧者束帛之上加以璧也加琮亦然此二束帛即向之所展而官载之者至是复取而合诸璧琮以见用之之法也享束帛不言纁文省耳夫人之聘璋享琮谓君复以二器聘享主国君之夫人也聘享主君而幷及其夫人所以见敬爱主君之至也记曰君以社稷故在寡小君足以明之矣聘君用圭聘夫人用璋享君用璧享夫人用琮尊卑之差也聘用圭璋以爲信也享用璧琮以爲礼也圭璋特逹以其尊而币不足以称之也璧琮有加以其降于圭璋可以用币又以将其厚意也聘享夫人之礼惟聘有之诸侯相朝无是礼也
　　存疑郑氏康成曰帛今之璧色缯也【贾疏大宗伯职以苍璧礼天下云牲币各放其器之色礼天之璧用苍色则币帛亦苍色于汉时云璧色缯者亦因周法则此束帛亦与璧色同也】
　　案纁者用币之常璧色缯臆说无据未可以礼天之璧币一律论之云如初则璋琮亦有缫而垂屈之节并同矣圭形长下方而首鋭如三角璋则半之璧圆有孔尔雅肉倍好谓之璧注云肉边也好孔也琮似璧而八角
　　右受命
　　遂行舍于郊
　　正义郑氏康成曰曲礼曰凡爲君使己受命君言不宿于家　敖氏继公曰爲将有事于此也记曰问大夫之币俟于郊
　　存异郑氏康成曰于此脱舍衣服乃即道也【贾疏上文宾朝服告祢乃遂受命于朝至此衣服未改郑云吉时道路深衣则此脱舍朝服服深衣而行】
　　案舍谓止宿于馆也舍郊犹云宿于郊耳注谓脱舍衣服谬也
　　敛旜
　　正义郑氏康成曰此行道耳未有事也【贾疏案下文云及竟张旜是有事也】敛藏也　敖氏继公曰敛旜者上事已也至是乃敛者行时未可以变因舍而后爲之
　　右遂行
　　若过邦至于竟使次介假道束帛将命于朝曰请帅奠币【竟音境下同】
　　正义郑氏康成曰至竟而假道诸侯以国爲家不敢直径也将犹奉也帅犹道也请道已道路所当由敖氏继公曰次介士也假道礼轻故使次介将命犹致命也此朝谓大门外将命别有辞请帅乃其后语耳奠币者贱不敢授也
　　下大夫取以入告出许遂受币
　　正义敖氏继公曰君许乃可受之受币盖亦有辞文不具耳于其奠币未即受者不必其君意也
　　存疑郑氏康成曰言遂者明受其币非爲许故也客其辞让不得命也【贾疏币本爲行礼非爲求许是以容其辞让不受此币若因许道受币当云出许受币不须言遂】
　　案束帛薄物正爲假道将其礼意许道即受币如下君使卿用束帛劳宾听命受币皆一事无辞币之文
　　饩之以其礼上宾大牢积唯刍禾介皆有饩【大音泰下大牢并同积子赐反】
　　正义郑氏康成曰凡赐人以牲之生者曰饩【贾疏论语告朔之饩羊郑注云牲生曰饩春秋传云饩藏石牛服氏亦云牲生曰饩春秋传僖三十三年郑皇武子云饩牵竭矣服氏云腥曰饩以其对牵诗序云虽有牲牢饔饩郑云腥日饩以其对生望文爲义故不同也】饩犹禀也给也以其礼者尊卑有常差也上宾有禾十车刍二十车禾以秣马　敖氏继公曰饩之以其礼者宾则大牢上介则少牢羣介则特牲也米禾薪刍皆谓之积积惟刍禾是无薪与米也上宾有积上介以下未必有之此饩积唯若是所以降于主国之礼宾也然以此而待过客亦不爲不厚矣饩与积皆陈于门外其饩以大牢者牵牛以致之少牢者牵羊以致之特牲则束之也亦执其绁以致之与
　　存疑郑氏康成曰上宾上介牲用大宰羣介用少牢【贾疏下文大夫饩宾上宾上介皆大牢众介皆少牢】米皆百筥陈于门内之西北面米设于中庭上宾上介致之以束帛【贾疏皆约下文君使卿致饔饩礼】羣介则牵羊焉【贾疏致礼于士无用束帛之法归饩用大牢礼盛宰夫朝服牵牛以致之此众介少牢当与大夫饩宾亦牵羊以致之同也】
　　辨正李氏心传曰宾大牢则介不得用大牢积唯刍禾则无米可见矣
　　案此亦无束帛致之宾介于来饩者亦无傧
　　士帅没其竟
　　正义郑氏康成曰没尽也
　　案夏官候人以士爲之周语候人爲导即此士也
　　誓于其竟宾南面上介西面众介北面东上史读书司马执策立于其后【防或作防】
　　正义郑氏康成曰此使次介假道止而誓也【贾疏此誓当在使次介假道复命之时言于此者上文终言彼国之礼乃更却本言之不谓此誓在士帅没竟之后也】宾南面专威信也史读书以敕告士众爲其犯礼暴掠也礼君行师从卿行旅从【贾疏定四年召陵之会祝佗辞】司马主军法者执策示罚　敖氏继公曰春秋传昭六年楚公子弃疾聘晋过郑禁刍牧采樵不入田不樵树不采艺不抽屋不强匄誓曰有犯命者君子废小人降此所誓者其类之乎书谓誓辞史读书不言东面可知也
　　右过他国
　　未入竟壹肄【竟纪影反肄逸利反壹释文作一】
　　正义郑氏康成曰竟谓所聘之国竟也肄习也习聘之威仪重失误
　　爲壝坛画阶帷其北无宫【壝喻水反坛大丹反画胡麦反】
　　正义郑氏康成曰壝土象坛也帷其北宜有所乡依也无宫不壝土爲外垣也　敖氏继公曰筑坛而卑曰壝坛爲壝坛象堂也坛卑故画地爲阶必画阶者习升降之仪也帷其北象房室以爲堂深之节无宫谓不爲外垣亦不以他物象之也天子之礼有车宫坛壝宫帷宫诸侯未闻　贾氏公彦曰案觐礼与司仪同爲坛三成宫方三百步此则无外宫其坛壝土爲之无成又无尺数象之而已
　　朝服无主无执也
　　正义郑氏康成曰不立主人主人尊也不执玉不敢亵也徒习其威仪而已　敖氏继公曰必言朝服者嫌肄聘仪则当如聘服也下展玉言朝服意亦类此此固无主矣乃言之者嫌习礼则或当以人象之也无执下执玉帛也无主则无授受之仪故不必执之且不敢亵也凡道路常服卿大夫则朝服士以下则端与
　　介皆与北面西上【与音预注古文与作预】
　　正义敖氏继公曰言皆与者肄时介无事嫌不必与也　郑氏康成曰入门左之位也　贾氏公彦曰但习入庙聘享揖让升降布币受玉之礼是以直云北面西上之位其大门外内及庙门外之礼威仪少而易行故略之
　　习享士执庭实
　　正义敖氏继公曰士乃有司之主执庭实者也庭实亦无授受之事乃执之者当别于玉帛也实如内实之实此庭实谓皮若马也对堂上之币而言故谓之庭实　郑氏康成曰庭实必执之者皮则有摄张之节【贾疏下文宾升致命执皮者张之以见文】
　　存疑郑氏康成曰士士介也　贾氏公彦曰享时庭实旅百献国所有不止于皮以金龟竹箭等皆列于地所执惟皮而已
　　案上云介皆与则此执庭实者非士介明矣庭实旅百享王之礼此侯伯之卿聘金龟竹箭等经文不载恐非宜有觐礼有之亦当有执之者未必皆列于地也
　　习夫人之聘享亦如之习公事不习私事
　　正义郑氏康成曰公事致命者也【贾疏君与夫人聘享及问大夫皆致君命私事谓私觌于君私面于卿大夫】　敖氏继公曰公事聘享与问大夫者也
　　右习仪
　　及竟张旜誓
　　正义郑氏康成曰张旜明事在此国也张旜谓使人维之　敖氏继公曰张旜者将与主国接如下文所云者是也过邦假道不张旜者使事不在彼国也或云张或云载互文耳誓之仪亦如初
