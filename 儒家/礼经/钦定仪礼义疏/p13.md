<!-- { "loadSidebar": true } -->
　　正义郑氏康成曰属犹着纚今之帻梁也【贾疏举汉法为况郑目验而知至今久逺未审也】终充也纚一幅长六尺足以韬发而结之矣【贾疏既云韬髪乃云结之则韬讫乃为紒矣】筓今之簪有筓者屈组为纮垂为饰【贾疏有筓者即皮弁爵弁是也屈组谓以一条组于筓左头系定绕頥下右相向上仰属于筓屈系之有余因垂为饰也】无筓者缨而结其绦【贾疏无筓者即缁布冠是也谓以二条组为缨两相属于缺属讫所垂绦于頥下结之】纁边组侧赤也【贾疏以缁为中以纁为边侧而织之】同箧谓此以上凡六物【贾疏六物者缺项青组缨属于缺为一物缁纚二物皮弁筓三物爵弁筓四物缁组纮纁边皮弁爵弁各有一为二物通前四为六物】隋方曰箧【贾疏尔雅无文此对笥方而不隋也隋谓狭而长】　敖氏继公曰下经言宾受冠右手执项左手执前则是冠后亦谓之项也此缺项者盖别以缁布一条围冠而后不合故名之曰缺项谓其当冠项之处则缺也其两端有别以物贯穿而连结之以固冠其两相又皆以缨属之而结于頥下以自固盖太古始为冠之时其制如此后世之冠缝着于武亦因缺项之法而为之也纚旧说谓缯为之言纚于缺项二筓之间见三加同一纚也纮弁之系也以组一条为之冠用缨弁用纮
　　存疑郑氏康成曰缺读如有頍者弁之頍缁布冠无筓者着缺围发际结项中隅为四缀以固冠也【贾疏此无正文以义言之既别有缺项明于四隅为缀上缀于武然后得安穏也】项中有亦由固缺为之耳【贾疏亦无正文以义言之缺之两头皆为别以绳穿中结之然后缺得安固也】今未冠筓者着卷帻頍象之所生也【贾疏此亦举汉法以况义】辨正陈氏祥道曰郑说缺项之制盖有所传读缺为頍无所经见
　　案缺项之解敖氏为长诗毛传以頍为弁貌非冠上之物也郑读为頍义无取焉然缺项另为一物郑固不甚缪也近有谓缁布冠缺其后项者无论冠缺则不成冠矣缺项连缨在箧缁布冠在匴岂可混二为一乎
　　存异吕氏大临曰以布为卷帻约四垂短髪而露其髻冠礼谓之缺项冠者先着此缺项而后加冠古者有罪免冠而缺项存因谓之免丧服恐与冕弁之冕音相乱故改音问
　　案缺项着于冠外吕氏谓先着缺项而后加冠缪也又以袒免之免混言之亦昧于吉凶之分矣
　　通论贾氏公彦曰周官弁师掌五冕王之皮弁玉筓则天子以玉为筓祭义天子冕而朱纮诸侯冕而青纮诸侯之筓亦当用玉矣又弁师韦弁与皮弁同科皮弁有筓则韦弁亦有筓矣又为筓者属缨不见有緌则六冕无緌矣士缁布冠无緌下记云其緌也吾未之闻也若诸侯亦以缁布冠为始冠则有緌玉藻缁布冠缋緌诸侯之冠也郑注云尊者饰也其大夫纮礼器管仲镂簋朱纮郑注云大夫士当缁组纮纁边是也其筓亦当用象
　　栉实于箪【栉庄乙反箪音丹】
　　正义郑氏康成曰箪笥也【贾疏郑注曲礼圆曰箪方曰笥方圆有异此箪笥为一物者举其类】
　　蒲筵二在南
　　正义郑氏康成曰筵席也【贾疏郑注周官司几筵云敷陈曰筵借之曰席散言之则筵席通故诸敷席在地者多言筵也】　贾氏公彦曰二者一为冠子即下云筵于东序少北是也一为醴子即下云筵于户西南面是也在南者最在南头对下文甒醴在服北也
　　案在南言在三服之南通指箧与箪不専言蒲筵也箪在箧南筵在箪南
　　侧尊一甒醴在服北有篚实勺觯角柶脯醢南上【甒亡甫反音武篚方尾反勺上灼反觯支义反柶音四醢音海注古文甒作庑】
　　正义郑氏康成曰侧犹特也无偶曰侧置酒曰尊侧者无酒【贾疏昏礼亦云侧尊甒醴于房中又云合升侧载士虞礼侧尊皆是无偶为侧也】服北者纁裳北也篚竹器如笭者【贾疏亦举汉法为况】勺尊升所以防酒也【贾疏少牢罍水有枓与此勺为一物故云尊升对彼是罍枓所以防水则此为尊枓防酒者也】爵三升曰觯【贾疏韩诗外传一升曰爵二升曰觚三升曰觯四升曰角五升曰散相对爵觯有异散文则通皆曰爵故郑以爵名觯也】柶状如匕【敖氏继公曰盖如有司彻所谓挑匕者也】以角为之者欲滑也【贾疏对士丧礼用木柶者丧反吉也】南上者篚次尊笾豆次篚　敖氏继公曰尊设尊也甒瓦甒醴尊设于房臣礼也国君则于东箱南上醢在北
　　爵弁皮弁缁布冠各一匴执以待于西坫南南面东上宾升则东面【匴素管反坫丁念反注古文匴为篹坫为檐】
　　正义贾氏公彦曰上文举冠以表服冠实不陈此専为冠言之　郑氏康成曰爵弁者制如冕黑色但无缫耳【弁师注缫合五采丝为绳垂于綖之前后以贯旒玉者】周官王之皮弁防五采玉璂象邸玉筓【弁师注防缝中也璂读如綦谓结也皮弁之缝中每贯结五采玉十有二以为饰邸下柢也以象骨为之】诸侯及孤卿大夫之冕皮弁各以其等为之【贾疏弁师注云缫斿玉璂如其命数】则士之皮弁又无玉无象邸饰【贾疏弁师注云士变冕为爵弁具韦弁皮弁之防无结饰】缁布冠今小吏冠其遗象也【贾疏士初加之冠冠讫敝之不用庶人则常着之故诗云台笠缁撮汉之小吏亦常服之故举为况】匴竹器名今之冠箱也执之者有司也坫在堂角　敖氏继公曰爵弁皮弁其制同也弁冠特别于西方而统于宾盖以宾専掌冠事使若宾之物然执匴者皆主人之赞者也南面而东上及东面则北上矣　李氏如圭曰西坫堂西南隅之坫也案冠弁是主重于他器服故执之而不陈其序在陈器服后者为执以待事也冠也弁也冕也三者首服之大分则敖氏谓二弁制同者近之爵弁或以爵色之缯为之则爵弁韦弁别矣注谓有板如冕未详所据互见丧服记
　　通论贾氏公彦曰坫有二若明堂位崇坫论语反坫皆在庙中以亢圭反爵此所言者则据堂上角为名存疑陈氏祥道曰士之服止于爵弁而荀卿云士韦弁孔安国曰雀韦弁也则爵弁即韦弁耳古文弁字象形则其制上锐如合手然韦其质爵其色也　敖氏继公曰陈氏以爵弁即韦弁其说近是攷经传物色之言爵者爵弁之外惟爵韠爵韦耳若丝与布则不闻以爵名者岂爵弁果以韦为之与然礼经言士之服则曰爵弁言大夫以上之服则曰韦弁是其物虽同而名则以尊卑而异礼文残缺未能定也右陈服器
　　主人端爵韠立于阼阶下直东序西面【阼才故反】
　　正义郑氏康成曰端士入庙之服也【贾疏特牲士礼祭服用端此亦士之加冠在庙故与祭同服】阼犹酢也东阶所以答酢宾客也堂东西墙谓之序【贾疏尔雅释宫文】　贾氏公彦曰端爵韠与上所陈为子加冠之端服一也立于阼阶下将欲与宾行礼也直当也谓当堂上东序墙也　敖氏继公曰端不言冠者可知也主位谓之阼故东阶曰阼阶下云礼于阼是也
　　通论朱子曰凡墙在堂上者谓之序堂下者为之壁在房室与夹者谓之墉在庭者谓之墙其实一也随在异其名耳
　　兄弟毕袗立于洗东西面北上【袗止引反又至印反又音真注古文袗为均】
　　正义郑氏康成曰毕犹尽也袗同也者衣裳也【贾疏以其同故知上下皆】缁带韠【贾疏缁亦之类因士有缁带故韠亦言缁】位在洗东退于主人【贾疏主人当序南西面洗当东荣兄弟又在洗东故云退于主人】不爵韠者降于主人也【贾疏韠弁同色主人尊故也兄弟用缁韠不用爵韠兄弟卑故也】　敖氏继公曰袗如袗絺绤之袗乃被服之别称端也毕袗谓尽服端也洗东于主人为东南
　　案注言缁韠者盖以特牲助祭者皆缁韠而推之也疏谓韠弁同色未详岂以主人之爵韠与爵弁服之韎韐同与
　　摈者端负东塾
　　正义郑氏康成曰东塾门内东堂【贾疏摈者是主人摈相事在门内故知在门内东堂】负之北面【贾疏向主人也】　敖氏继公曰此见其少东于入门右之位也东塾西塾其北盖与东西堂相对而广亦如之　杨氏复曰不言如主人服者兄弟衣裳同而韠异摈者衣韠同而裳异
　　存疑贾氏公彦曰摈者别言端不言如主人服则与主人不同与下赞者端从之同可知
　　辨正朱子曰三者端一也主人裳爵韠兄弟裳缁韠摈者黄裳或杂裳而同用爵韠也
　　存异敖氏继公曰立于塾北而云负则塾之崇其过于堂与
　　案乡之则曰面背之则曰负非必所背者髙而谓之负也况云负东塾则塾已髙亦犹之负墉矣非必其地之髙而谓之负也塾之崇过于堂必无是理经凡言由塾及出入于门者皆无升降之文足以见之如其言天子之堂崇九尺其塾反得十数尺邪
　　将冠者采衣紒在房中南面【紒音髻又音界注古文紒为结】
　　正义郑氏康成曰采衣未冠者所服玉藻曰童子之节也缁布衣锦缘锦绅幷纽锦束发皆朱锦也【贾疏绅大带之垂者幷其纽皆以锦饰之束髪总也童子尚华饰故衣此】紒结发　敖氏继公曰童子之衣盖亦深衣制也曲礼童子不衣裘裳不裳则连裳于衣矣紒露发为紒也凶时谓之髽吉时谓之紒内则言男子未冠者亦用纚此乃紒者为将冠去之　朱子曰以上下章考之则房户宜当南壁东西之中而将冠者宜在所陈器服之东当户而立也
　　右即位
　　宾如主人服赞者端从之立于外门之外
　　正义郑氏康成曰从犹随也外门大门　贾氏公彦曰宾如主人服尊卑同也赞者皆降主人一等其衣冠虽同其裳则异故别言端　敖氏继公曰赞者赞冠者而下之众宾也皆俟于宾之门宾出乃从之立于主人外门之外西方东面北上
　　通论贾氏公彦曰此兄弟及宾赞皆端特牲主人与尸祝佐食端自余皆朝服者彼助祭在庙缘孝子之心欲得尊嘉宾以事其祖祢故朝服与主人异也
　　摈者告
　　正义敖氏继公曰上言摈者负东塾则在庙也至是则宾之将命者入告摈者摈者东面以告主人也此宾乃主人戒宿而来故不出请事
　　主人迎出门左西面再拜宾答拜
　　正义敖氏继公曰答拜不言再可知也凡答再拜而不言其数者皆放此
　　主人揖赞者与宾揖先入
　　正义郑氏康成曰赞者贱揖之而已又与宾揖先入道之赞者随宾　敖氏继公曰揖赞者尊正宾也贾氏公彦曰前拜宾讫今又揖者为将先入故
　　每曲揖
　　正义郑氏康成曰周左宗庙【贾疏祭义小宗伯俱有此文对殷右宗庙也】入外门将东曲揖直庿将北曲又揖　贾氏公彦曰入大门而东则主人在南宾在北俱东向为一曲至庿门则主人在东宾在西俱北向为一曲当将曲之时宾主皆相见故皆一揖通下将入庿门揖为三也敖氏继公曰每曲揖谓大门之内庿门之外宾主
　　于凡所行曲折之处则相揖也主人迎宾入门右西面而立宾入门左东面乃折而北又折而东又折而南与主人相乡而前乃东行入閤门主人入门右宾入门左接西塾东面而立主人折而东又折而北又折而西与宾相乡而前乃北行入祢庿也凡主人以宾入而有每曲揖者惟将入庿之礼然其余则否
　　至于庿门揖入三揖
　　正义郑氏康成曰入门将右曲揖将北曲揖当碑揖【贾疏入庿门主人将右欲背客宜揖将北曲与客相见又揖碑是庭中之大节又宜揖碑在堂下三分庭一在北】　敖氏继公曰揖入主人揖而先入门右西面也宾入门左赞者皆入门左东面北上主人乃与宾三揖三揖者于入门左右之位揖参分庭一在南揖参分庭一在北揖凡经言三揖放此
