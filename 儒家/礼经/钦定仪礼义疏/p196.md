<!-- { "loadSidebar": true } -->
　　正义郑氏康成曰枣馈食之笾糗羞笾之实【贾疏据笾人职而言】杂用之下賔尸也【贾疏案上賔尸时麷蕡白黒糗脩之等朝事之笾羞笾之实各用之而不杂也】栗脯加笾之实也反位反主人之北拜送爵位　贾氏公彦曰此设笾实继在少牢室内西南隅案上賔尸主妇亚献尸设笾直有糗脩二笾此主妇亚献有四笾者賔尸之礼主人献尸主妇设四笾麷蕡白黒故至主妇献时直设糗饵与脯脩二笾通前四笾为六笾此主人初献无笾从故至主妇亚献设四笾犹自少于賔尸两笾　敖氏继公曰笾位自左而右綪之变于敦位也此从献之礼傧则阙之者详于堂上故畧于室中隆杀之宜也
　　案无笾从杀于賔尸之初献而四笾隆于賔尸之亚献有所屈有所申之义也
　　通论敖氏继公曰此馈食之礼则四笾者其馈食之笾与周官笾人职馈食之笾五有枣栗而无糗脯盖枣下脱糗栗下脱脯也天子诸侯馈食之笾亦八当与豆数同
　　案敖氏言笾人职有脱文颇为得闲盖笾豆皆偶不应馈食之笾仅五物而止也然据此经加之糗脯犹缺其一而经文未可轻变姑阙所疑或以糗为羞笾之实脯为加笾之实馈食不应重用之则豆实之醓醢鱼醢亦两见矣
　　尸左执爵取枣糗祝取栗脯以授尸尸兼祭于豆祭祭酒啐酒次賔羞牢燔用俎盐在右尸兼取燔防于盐振祭哜之祝受加于肵
　　正义郑氏康成曰自主妇反取笾至祝受加于肵此异于傧【贾疏上篇主妇但有献而已无笾燔从之事此篇不賔尸主妇亚献尸乃有笾燔故云异于傧也】
　　卒爵主妇拜祝受尸爵尸答拜
　　右主妇献尸
　　祝易爵洗酌授尸尸以醋主妇主妇主人之北拜受爵尸答拜主妇反位又拜上佐食绥祭如傧卒爵拜尸答拜【注今文醋为酢】
　　正义郑氏康成曰主妇夹爵拜为不賔尸降崇敬【贾疏特牲主妇不夹爵拜上篇主妇夹爵拜此为不傧尸降崇敬故夹爵拜】　敖氏继公曰此夹爵拜内子正礼也傧则畧之
　　案少牢正祭于室与賔尸于堂主妇献尸皆夹爵拜可见其为正礼也其受尸酢则否以有两番献故于酢畧之此不賔尸受酢与献尸同亦仍是两番夹爵拜耳
　　右尸醋主妇
　　主妇献祝其酌如傧拜坐受爵主妇主人之北答拜正义郑氏康成曰自尸卒爵至此与傧同者亦在上篇
　　案谓同上篇正祭亚献祝之仪
　　宰夫荐枣糗坐设枣于菹西糗在枣南祝左执爵取枣糗祭于豆祭祭酒啐酒次賔羞燔如尸礼卒爵
　　正义郑氏康成曰内子不荐笾祝贱使官可也【贾疏案左赵姬请逆叔隗以为内子国语卿之内子为大带则内子卿妻也特牲主妇设笾者士妻卑也上文尸与下文主人笾皆主妇设之此使宰夫设笾故云祝贱使官可也】自宰夫荐至賔羞燔亦异于傧【贾疏少牢主妇献祝祝亦无笾燔从一事】　敖氏继公曰内子不荐而使官为之者远下尸亦大夫礼异也士礼主妇荐豆笾于祝
　　主妇受爵酌献二佐食亦如傧主妇受爵以入于房正义敖氏继公曰祝卒爵而主妇受是亦不拜既如傧也自此以上如傧者皆在前篇
　　案如傧二字统少牢正祭与有司彻之賔尸而兼言之按其节次以如之也此主妇献二佐食如傧者如正祭主妇之献佐食亦酌献之于户内佐食北面拜坐受爵主妇西面答拜祭酒卒爵而坐授主妇也右主妇献祝佐食
　　賔长洗爵献于尸尸拜受賔户西北面答拜爵止正义郑氏康成曰尸爵止者以三献礼成欲神恵之均于室中是以奠而待之　敖氏继公曰此三献爵止之义与特牲礼同受爵而即止亦大夫礼异也郝氏敬曰少牢正祭賔长三献尸尸卒爵酢賔长賔长又献祝祝啐酒奠爵而主人出尸遂起不賔尸则賔长献尸尸受奠而不举待主人主妇交致爵而后举与特牲礼同
　　右賔长献尸爵止
　　主妇洗于房中酌致于主人主人拜受主妇户西北面拜送爵司宫设席
　　正义郑氏康成曰拜受乃设席异于士也【贾疏特牲礼未致爵已设席】　敖氏继公曰设席亦于主人立处之南案特牲主人席于户内主妇洗致于主人不着设席之人賔尸主妇致爵于主人主人筵上拜受爵其筵之设在受尸酢时司宫设之此云主妇户西北面拜送爵司宫设席则亦其异者
　　主妇荐韭菹醢坐设于席前菹在北方妇賛者执枣糗以从主妇不兴受设枣于菹北糗在枣西佐食设俎臂脊胁肺皆牢肤三鱼一腊臂
　　正义郑氏康成曰臂左臂也【贾疏右臂尸所用故知左臂】特牲五体此三者以牢与腊臂而七【贾疏特牲一豕故阼俎用五体此经牢兼羊豕臂脊胁俱有是六也通腊臂而七】牢腊俱臂亦所谓腊如牲体【贾疏特牲记云腊如牲骨骨即体也此腊臂直一骨无并上文腊摭五枚左肩臂臑防骼今主人不用肩而用臂以羊豕皆用臂故腊亦用臂】　敖氏继公曰腊臂亦左臂也肺离肺也脊胁各一骨脊胁之数皆少者以俎实多故尔亦远下尸也鱼一亦横之与牲腊异既设俎主人乃升筵坐与主妇升筵之节同
　　案上文云主人之鱼腊取于是此鱼一腊臂即上之佐食所摭者也此设之亦佐食
　　主人左执爵右取菹防于醢祭于豆闲遂祭笾奠爵兴取牢肺坐絶祭哜之兴加于俎坐捝手祭酒执爵以兴坐卒爵拜
　　正义郑氏康成曰无从者变于士也【贾疏特牲主妇致爵于主人肝燔并从】　敖氏继公曰此笾祭不賛且无从与士礼异者其辟尊者之礼与此牢肺则絶祭哜之者各一也亦卒爵于席者室中之礼已在席则宜卒爵于席不必于拜受之处成礼也
　　主妇答拜受爵酌以醋户内北面拜
　　正义郑氏康成曰自醋不更爵杀
　　主人答拜卒爵拜主人答拜主妇以爵入于房
　　正义杨氏复曰自主人酳尸以后其节大率与特牲礼同主人不致爵于主妇为异　郝氏敬曰司宫设席于户内主人立处之南其荐二笾二豆一俎主妇受爵自酢皆与賔尸异自此以下之礼賔尸皆行于堂不賔尸皆行于室所以异也
　　案特牲夫妇交致而又自酢此惟主妇致而自酢者主人尊则主妇稍降也累而上之至于天子诸侯则夫妇之闲愈尊严矣至若特牲主妇之俎与少牢不賔尸主妇之俎所下于主人者惟俎实不同而已賔尸主人益送之俎与尸同而主妇止羞羊燔者妇人之礼于堂事则尤杀也
　　右主妇致爵于主人自醋
　　尸作止爵祭酒卒爵賔拜祝受爵尸答拜
　　正义郑氏康成曰自爵止至自作止爵亦异于傧作止爵乃祭酒亦变于士【贾疏特牲祭酒讫乃止爵经云燔从乃爵止也今大夫作止爵乃祭酒故云变于士】　敖氏继公曰尸向受爵而即止故于是祭之于三献而无从与士礼异者其亦辟尊者之礼与
　　通论贾氏公彦曰賔尸止爵在致爵前其作之在献私人后欲神恵之均于庭此止爵在主妇致爵前作之在致爵后欲神恵之均于室中
　　祝酌授尸賔拜受爵尸拜送坐祭遂饮卒爵拜尸答拜正义敖氏继公曰此賔受酢不夹爵拜而卒爵之仪又畧以其闲有爵止之事既变于上故此仪亦不得同于主人是与傧少异者也
　　右尸作止爵醋賔
　　献祝及二佐食
　　正义敖氏继公曰賔献祝亦北面拜献佐食亦西面拜与上篇此节献祝不卒爵又不言献佐食之礼此经文畧也其或以主妇献礼通之与特牲礼曰献祝及佐食皆如初
　　右賔长献祝佐食
　　洗致爵于主人主人席上拜受爵賔北面答拜坐祭遂饮卒爵拜賔答拜受爵
　　正义郑氏康成曰洗致爵者以承佐食贱新之　敖氏继公曰主人虽拜于席亦立受爵与祝异
　　酌致爵于主妇主妇北堂司宫设席东面
　　正义郑氏康成曰东面者变于士妻【贾疏特牲记宗妇北堂东面北上注云宗妇宜统于主妇主妇南面此东面故云变于士妻】賔尸不变者賔尸礼异矣内子东面则宗妇南面西上【贾疏此无正文郑以意解之宗妇位继主妇今主妇与特牲宗妇位易处则宗妇位亦易防则宗妇位南面西上可知】内賔自若东面南上【贾疏亦约特牲记文】　敖氏继公曰北堂谓立于北堂即所设席之北也
　　存疑敖氏继公曰特牲记云宗妇北堂东面北上主妇之席北堂东面则在宗妇之北也亦异于傧此设席亦北上也賔尸之礼席主妇于房中南面主妇立于席西是东上而上左也此礼设席虽变而东面亦宜上左上左则北上也
　　案敖氏以宗妇不改特牲东面之位似未必然房中之深防何既尊两壶于西墉下内賔继而南矣其北即北堂宗妇位于此恐不能容主妇之席矣况其北又逼设洗之所乎或席于宗妇之东为两层则可耳注谓此宗妇南面理自可通意房中常位本与特牲无异届賔致爵时主妇乃与宗妇易处既则反之所以然者其亦辟尊者之礼与
　　主妇席北东面拜受爵賔西面答拜
　　正义郑氏康成曰席北东面者北为下【贾疏曲礼席东乡西乡以南方为上故北为下】
　　存疑敖氏继公曰席北上主妇乃拜于席北者以其先立于此故由便也不拜于席南者其以切近于宗妇长之位故与
　　妇賛者荐韭菹醢菹在南方妇人賛者执枣糗授妇賛者妇賛者不兴受设枣于菹南糗在枣东
　　正义郑氏康成曰妇人賛者宗妇之弟妇也
　　佐食设俎于豆东羊臑豕折羊脊胁祭肺一肤一鱼一腊臑
　　正义郑氏康成曰豕折豕折骨也不言所折畧之特牲主妇觳折【贾疏引特牲见彼是觳折此不言骨名是畧也】豕无脊胁下主人【贾疏上文主人有羊脊胁】羊豕四体与腊臑而五【贾疏上主人牢与腊臂而七此五是畧】　敖氏继公曰此肺哜羊肺也祭字误衍尔豕折而腊臑者腊与牲并用则宜放其尊者
　　案上文云祝主人之鱼腊取于是不言主妇疏以为写者脱耳今此云腊臑是主妇之俎亦取于所摭者无疑矣又荐俎之设笾燔之加尸祝则于主人初献主妇亚献时佐食之俎设于主人初献时亚献无加焉贱故杀也主人则于主妇致爵时主妇则于賔致爵时皆层递相接为之不于尸酢时者正祭严重不与賔尸同故皆于其専献也
　　主妇升筵坐左执爵右取菹防于醢祭之祭笾奠爵兴取肺坐絶祭哜之兴加于俎坐捝手祭酒执爵兴筵北东面立卒爵拜
　　正义郑氏康成曰立饮拜既爵者变于丈夫
　　賔答拜賔受爵易爵于篚洗酌醋于主人户西北面拜主人答拜卒爵拜主人答拜賔以爵降奠于篚
　　正义郑氏康成曰自賔献及二佐食至此亦异于傧【贾疏少牢賔长献直及祝不及佐食彼注云不献佐食将賔尸礼杀此不賔尸故异】　敖氏继公曰易爵于篚亦下篚也自及佐食至此亦傧之所杀者其义与上同
　　案賔尸主人献尸献侑尸醋而侑不醋主人献賔及众賔主人醋于长賔而众賔不醋盖醋者其主受献者也不醋者其以次而连献之者也賔致爵于主人主妇主人醋而主妇不醋又俟其并致于主妇而后主人醋之正同此例
　　总论贾氏公彦曰自賔长献尸一节内凡有十爵献尸一也主妇致爵于主人二也主人醋主妇三也尸醋賔四也賔献祝五也献上佐食六也献下佐食七也賔致爵于主人八也致爵于主妇九也賔受主人醋十也
　　右賔长致于主人主妇
　　总论敖氏继公曰自是而后以致于末献室中之
　　事无复如傧者以内外之礼异故耳
　　乃羞宰夫羞房中之羞司士羞庶羞于尸祝主人主妇内羞在右庶羞在左
　　正义郑氏康成曰不賔尸则祝犹侑耳
　　案内羞庶羞解详见賔尸賔尸之礼羞于侑不賔尸则羞于祝故注云祝犹侑也
