<!-- { "loadSidebar": true } -->
　　案敖氏三揖之说与注疏异初疑其不然然读乡饮酒礼众宾皆入门左北上主人与宾三揖乡射礼众宾皆入门左东面北上宾少进主人以宾三揖夫东面北上而后三揖则方其至霤而曲固不揖也宾少进乃有三揖则初北面时亦不揖也于此分三揖之部位则于入门左右少进一揖参分庭而南北各一揖乃势之不得不然者矣至设碑之节旧谓参分庭一在北敖氏谓当南北之中语见聘礼但注疏承习已久姑两存之以俟学者自择焉所以相揖者郑注聘礼云相人偶是也
　　通论贾氏公彦曰昏礼注至内霤将曲揖既曲北面揖当碑揖又聘礼乡饮酒入三揖注皆据此三节其义不异
　　至于阶三让
　　正义敖氏继公曰让据主人言主人三让宾三辞既则主人先升一等宾从之凡让升之法宾主敌则主人先让而先升主人尊亦然若宾尊则宾先让而先升也惟天子之使则不让
　　主人升立于序端西面宾西序东面
　　正义郑氏康成曰主人宾俱升立相乡序端东序头敖氏继公曰主人立于序端北当序也宾在西序
　　负序也主人不立于东序者辟子之坐且不参冠礼也宾不言升省文　贾氏公彦曰位定将行冠礼不拜至者冠子非为宾客故异于乡饮酒之等也右迎宾
　　赞者盥于洗西升立于房中西面南上【盥古椀反音管注古文盥皆作浣】
　　正义郑氏康成曰盥于洗西由宾阶升也【贾疏案乡饮酒主人在洗北南面宾在洗南北面盖主人从内宾从外来之便赞亦从外来但卑不可与宾并故在洗西东面】立于房中近其事也【贾疏与主人赞者先入房竝立待事】南上尊于主人之赞者【贾疏赞冠一人而云南上明与主人赞者为序又主人尊敬宾之赞者故位在南而居上也】　朱子曰赞者西面则负东墉而在将冠者之东矣　敖氏继公曰盥者重冠礼故将执事而自洁清也盥于洗西者洗西无篚故得辟正宾而盥于此不然则否房中南上宾位也特牲记房中西墉下内宾东面南上是也
　　主人之赞者筵于东序少北西面
　　正义郑氏康成曰筵布席也东序主人位也适子冠于阼少北辟主人　贾氏公彦曰为将冠者布席也敖氏继公曰主人之赞者私臣也此席南上
　　案左氏传言士有隶子弟而特牲礼士有私臣盖隶子弟之类即可谓之私臣有事则执其劳役主人之赞者敖氏以为私臣是也如郑说即一士而冠昏丧祭需人多矣安所尽得中士下士而驱使之哉存疑郑氏康成曰主人之赞者其属中士若下士
　　将冠者出房南面
　　正义郑氏康成曰南面立于房外之西待宾命【贾疏知在房外之西不在东者以房外之东南当阼阶故是知房外者皆在西昏礼母南面于房外女出于母左母在房外之西故也　朱子曰据此疏则阼阶切近东序之西正当房户之东壁矣】
　　赞者奠纚筓栉于筵南端【注古文栉为节】
　　正义郑氏康成曰赞者宾之赞冠者也【贾疏凡言主人之赞者即加主人字今此不言故知是宾之赞冠者】奠停也　贾氏公彦曰前缺项已下六物同一箧陈于房今将用之故取置于将冠之席南不言余物及箧箪者皆来可知也　敖氏继公曰奠犹置也置于筵南端以将冠者升降由下也
　　宾揖将冠者将冠者即筵坐赞者坐栉设纚
　　正义敖氏继公曰欲其即筵以揖见意也下文凡揖者多类此赞者坐栉设纚宜于筵后为之不言者可知也　郑氏康成曰即就设施　贾氏公彦曰二事皆劳役之事故赞者为之
　　通论朱子曰古人坐法以膝着地两蹠向后如今之跪经凡言坐皆然
　　宾降主人降宾辞主人对
　　正义郑氏康成曰主人降为宾将盥不敢安位也辞对之辞未闻　敖氏继公曰主人以宾为己事而降则不敢安于上而从之凡宾主从降之义皆然其异者则别见主人降亦立于阼阶东当东序西面辞者谓主人无事不必降也盖于阶前辞之主人少进既则复位
　　宾盥卒壹揖壹让升主人升复初位【注古文壹皆作一】
　　正义郑氏康成曰揖让皆壹者杀于初　贾氏公彦曰初位谓东序端　敖氏继公曰宾盥当于洗南北面一揖揖宾进也一让礼宜杀于初也升亦主人先而宾从之惟云主人复初位见宾之不然
　　案此无三揖之位故但一揖也一让固杀于初亦以承一揖之礼而然
　　宾筵前坐正纚兴降西阶一等执冠者升一等东面授宾【冠如字】
　　正义郑氏康成曰正纚者将加冠宜亲之兴起降下也下一等升一等则中等相授冠缁布冠也　敖氏继公曰士阶三等堂不与焉此降阶一等盖幷堂为二等也东面授宾则宾西面受之授冠时亦以匴既则以匴退
　　通论贾氏公彦曰案考工记匠人天子之堂九尺贾马以为九等为阶是诸侯堂宜七尺则七等阶大夫堂宜五尺则五等阶士宜三尺则三等阶也
　　宾右手执项左手执前进容乃祝坐如初乃冠兴复位赞者卒【项胡港反祝至宥反下同】
　　正义贾氏公彦曰冠后为项下皮弁爵弁无缺项皆云执项知非缺项也　敖氏继公曰右手执项以冠时进右手便也容者示之以威仪　郑氏康成曰进容者行翔而前鸧焉【贾疏翔谓行而张拱也鸧与跄同容貌舒扬也曲礼曰堂下不趋室中不翔则堂下固得翔矣又曰大夫济济士跄跄注云皆行容止之貌此进容是士故知行翔而前跄也】至则立祝坐如初坐筵前复位西序东面卒谓设缺项结缨也【贾疏下文皮弁赞者卒纮此缁布冠无筓纮故卒者终缺项与结缨也】案宾之行礼无时非容独于此言之者盖加意为之示冠者以观法也
　　冠者兴宾揖之适房服端爵韠出房南面
　　正义敖氏继公曰服端爵韠亦赞者为之不言带与屦可知也下皆放此　郑氏康成曰复出房南面者一加礼成观众以容体【朱子曰观示也】
　　右始加
　　宾揖之即筵坐栉设筓宾盥正纚如初降二等受皮弁右执项左执前进祝加之如初复位赞者卒纮
　　正义贾氏公彦曰冠者坐讫当脱去缁布冠乃更栉也筓有二种一是紒内安发之筓一是冕弁固冠之筓此未加冠而设筓明是安发筓也缁布冠亦宜有之彼不言者恐与上两弁之筓相乱又此言设筓彼言设纚可互见矣其皮弁固冠之筓则宾加弁时自设之可知　郑氏康成曰如初为不见者言也卒纮谓系属之【贾疏有筓者屈组以为纮仰属之左相系定右相屈系拟解时易】　敖氏继公曰不言去冠去缨及设纚可知也卒纮谓终其设纮之事其设之也先系一端于筓之左端绕頥下而上复系一端于筓之右端所以固筓也
　　存疑敖氏继公曰筓皮弁筓也设筓于加弁之前则此筓之度其短与
　　案敖氏盖谓两筓不幷用也然以经文求之栉而即设筓则尚非皮弁筓也既加皮弁又不得不以皮弁筓筓之何嫌二筓乎且筓之两端必出于弁外然后纮可属也则其度当不甚短而亦不可设之于加弁之前矣
　　兴宾揖之适房服素积素韠容出房南面
　　正义贾氏公彦曰兴谓冠者加皮弁讫起而宾揖之也不言缁带可知也加缁布冠时出亦有容至此益盛乃言之　郑氏康成曰容者再加弥成其仪益繁敖氏继公曰上不见皮弁之衣故此亦不言之皆
　　省文也容与进容之意同再加祝云敬尔威仪此言容出房见其奉宾戒也
　　案始加云进容乃祝言宾之自正其容示冠者以观法也此再加云容见冠者知弃其幼志自敬其威仪矣
　　右再加
　　宾降三等受爵弁加之服纁裳韎韐其他如加皮弁之仪
　　正义郑氏康成曰降三等下至地他谓卒纮容出敖氏继公曰受爵弁降三等者以其最尊故就而受之不言纯衣亦文省他谓宾揖之即筵而下凡所不见者也云如皮弁之仪者以设筓卒纮容出惟与再加者同也
　　通论敖氏继公曰杂记言襚者受服之节云受爵弁服于门内霤皮弁服于中庭朝服于阶端于堂其尊者逺而卑者近义与此受冠弁之等相类
　　彻皮弁冠栉筵入于房【冠如字】
　　正义郑氏康成曰彻者宾赞及主人之赞者为之【贾疏宾赞者奠栉主人之赞者设筵故知还遣之也】　贾氏公彦曰冠即缁布冠不言缁布可知也皮弁具言者以有爵弁之嫌不言爵弁着之以受醴至见母兄弟姑姊讫乃易服故也敖氏继公曰再加去冠三加去皮弁亦置于箧此
　　所彻者箧与栉之箪也不言缺项筓纮与冠弁同处可知也宾赞者彻箧箪主人赞者彻筵
　　通论陈氏祥道曰始加缁布不忘本也次加皮弁朝服也三加爵弁祭服也不忘本然后能事君能事君然后能事神
　　案陈氏以皮弁为朝服亦假借言之诸侯不以皮弁视朝士安得用之端亦祭服爵弁特助祭于君耳又案记言三王共皮弁素积再加也夏收殷冔周
　　弁三加也则冠礼之三加其来旧矣或以初用裳为夏尚黑再用素积为商尚白三用纁裳为周尚赤以此为备三代之礼说则巧矣揆之经义何所取焉且夏后氏之巳用素积也则谓之何
　　右三加











　　钦定仪礼义疏卷一
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷二
　　士冠礼第一之二
　　筵于戸西南面
　　正义郑氏康成曰筵主人之赞者户西室户西【贾疏以下记醮于客位在室户西醮醴同处故知也】敖氏继公曰户西即户牖闲客位也筵于此者以其成人尊之不因冠位者逺辟主人也此席东上
　　通论李氏如圭曰寝庙以室为主故室户専得户名经凡言户者皆室户也房户则兼言房以别之
　　赞者洗于房中侧酌醴加柶覆之面叶【注古文叶为擖】
　　正义郑氏康成曰洗盥而洗爵【贾疏凡洗爵者先盥此经不具故注眀之】昏礼曰房中之洗在北堂直室东隅篚在洗东北面盥【贾防引昏礼证房中有洗非在庭之洗也】侧酌言无为之荐者【贾疏下直言荐脯醢不别言其人是赞者自酌还自荐也】面前也叶柶大端【贾疏叶谓扱醴之面柄细故以为柶大端】赞酌者宾尊不入房　敖氏继公曰洗洗觯也酌醴盖西面云侧眀无佐之酌者凡赞者酌醴皆侧也特于此见之覆之面叶为冠者祭时当覆手执枋也叶乡外故云面
　　案赞者之洗为酌醴而洗觯也觯实于篚篚置房中与醴同在服北又赞者初位在房中三加之后仍入于房则洗于房中固其所便或疑篇中无北堂别置洗之文不知上云有篚实勺觯此云洗于房中盖互见也少牢特牲主妇洗于房中亦不言房中设洗而但言馔篚于房中与此同例柶醴匕也若今匙然叶即匙头用时仰之赞者不自用故覆之以授也通论贾氏公彦曰凡醴皆设柶此与昏礼云面叶者此以宾尊不入房赞者面叶授宾宾乃得面枋授冠者冠者得之面叶以扱醴而祭昏礼礼宾亦主人尊不入房赞者面叶授主人主人面枋以授宾宾得面叶以扱祭赞者皆讶授故也聘礼礼宾宰夫面枋授公者宰夫不讶授公侧受醴则还面枋以授宾也
　　宾揖冠者就筵筵西南面宾受醴于户东加柶面枋筵前北面【枋彼命反注今文枋为柄】
　　正义郑氏康成曰户东室户东【贾疏以冠者筵于室户西賔自至房户取醴赞者酌醴出西乡以授也】　敖氏继公曰赞者出房西面宾由西序往故受醴于室户东言面枋见其讶受也非所与行礼者而讶受辟君礼也固加柶矣复言之者见其更为之也筵前北面欲其受于席也
　　冠者筵西拜受觯宾东面答拜
