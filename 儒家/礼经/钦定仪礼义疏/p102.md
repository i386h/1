<!-- { "loadSidebar": true } -->
　　存疑郑氏康成曰归俎者实于篚【贾疏此礼无肵俎士虞礼亦无肵俎尸举牲体皆盛于篚吉凶虽不同无肵俎是一故知同用篚】他时有所释故【贾疏特牲士虞取俎归于尸释三个是有所释此无所释故称卷也】
　　案特牲少牢有肵俎者祭礼也此无肵俎者宾礼也士虞亦无肵俎者丧祭非吉故盛于篚也凡乡饮射燕礼大射之俎宾皆以出则此之归俎亦当以俎归之如敖氏之说未必改实于他器而后以归也
　　鱼腊不与【与音预注古文与作豫】
　　正义郑氏康成曰不言肠胃肤者在鱼腊下不与可知也
　　案鱼腊为宾所不祭者故不与此但以俎实言之若豆铏庶羞则不与不必言矣
　　右归宾俎
　　明日宾朝服拜赐于朝拜食与侑币皆再拜稽首【食音嗣】正义郑氏康成曰朝谓大门外　贾氏公彦曰聘礼归饔饩直言拜饔与饩不拜束帛彼使人致之故不拜此君亲赐故拜之　敖氏继公曰向于既食既受侑币皆已亲拜谢今复拜赐者正礼不可废也此拜公不见故无嫌于重复
　　案归饔之拜赐皮弁而此朝服者疏谓朝服受还朝服拜皮弁受亦皮弁拜是也食于庙而拜赐于朝者于时公在朝不在庙也
　　讶听之
　　正义郑氏康成曰受其言入告出报也此下大夫有士讶【贾疏周官掌讶大夫有士讶】
　　右宾拜赐
　　上大夫八豆八簋六铏九俎鱼腊皆二俎
　　正义郑氏康成曰记公食上大夫异于下大夫之数敖氏继公曰豆加茆菹麇臡簋加黍稷各一铏加
　　羊豕俎加鲜鱼鲜兽于肤之下如饔九鼎之次云九俎则四四为列而特鲜兽
　　存疑郑氏康成曰豆加葵菹蜗醢四四为列【贾疏醢人朝事之豆云韭菹醓醢昌夲麋臡菁菹鹿臡茆菹麇臡上云六豆用鹿臡以上仍有茆菹麇臡在今八豆不取茆菹麇臡而取馈食之豆葵菹蜗醢者注以特牲少牢参之】俎加鲜鱼鲜腊三三为列无特【贾疏陈馔要方上七俎两行六俎一俎特于俎东此九俎为三行故无特虽无特肤亦为下】
　　案上大夫如聘礼之正宾是也故食之之礼亦略如归饔于宾之数九俎者如其西阶前之饪鼎九也八豆八簋六铏如其堂上戸西之所馔者也豆实与陈俎之法俱当以敖氏为正盖朝事之豆无庸意为増损而设俎之法未有无特者也八豆之次当曰韮菹以东醓醢昌本麋臡麋臡南菁菹以西鹿臡茆菹麇臡九俎之次当曰牛羊豕鱼腊在牛南肠胃肤鲜鱼亚之鲜腊为特八簋之次当曰黍当牛俎其西稷稷南黍其东稷稷南黍其西稷稷南黍其东稷六铏之次当曰牛以西羊羊西豕豕南牛牛东羊羊东豕
　　鱼肠胃伦肤若九若十有一下大夫则若七若九正义郑氏康成曰此以命数为差也九谓再命者也十一谓三命者也七谓一命者也九或上或下者再命谓小国之卿次国之大夫也卿则曰上大夫则曰下大国之孤视子男　贾氏公彦曰春官典命公侯伯之卿三命大夫再命士一命子男之卿再命大夫一命士不命则诸侯之臣分为三等三命再命一命不命与一命同此经鱼肠胃伦肤亦分为三等有十一有九有七则十一当三命九当再命七当一命若然惟有上下二文者以公侯伯之大夫与子男之卿同再命卿爵尊为上大夫爵卑为下则上言若九者子男之卿也下言若九者公侯伯之大夫也故郑云卿则曰上大夫则曰下云大国之孤视子男者此经惟见三命以下故郑倂论及之案典命大国之孤四命又大行人云大国之孤执皮帛以继子男又云其他皆视小国之君若然孤与子男同十三侯伯十五上公十七差次可知　敖氏继公曰其俎数之同者又以此见尊卑也因言上大夫以及下大夫盖以足前礼未备之意　郝氏敬曰此三者之俎所载数也案注疏所论盖谓子男之卿虽八豆八簋六铏九俎与公侯伯之卿同然其鱼肠胃伦肤三俎惟用九数不得用十有一数所谓若九也若公侯伯之卿则用十有一数不止九数所谓若十有一也子男之大夫虽六豆六簋四铏七俎与公侯伯之大夫同然其鱼肠胃伦肤三俎惟用七数不得用九数所谓若七也若公侯伯之大夫则用九数不止七数所谓若九也就其同之中又有少异者以明其等焉
　　存疑陈氏祥道曰此礼一命鱼七再命九三命十一惟天子诸侯鱼数不见经先儒谓诸侯十有三天子十有五理或然也
　　案陈氏所述即昏礼疏之说也所推诸侯鱼数与此疏所谓孤与子男同十三侯伯十五上公十七者异据此经则生人鱼数盖以命数为差者也若然则此疏所推为近而天子之鱼其数当不止于十五矣
　　庶羞西东毋过四列【注古文毋为无】
　　正义郑氏康成曰谓上下大夫也　贾氏公彦曰下大夫东西四行南北亦四行上大夫东西四行南北五行　敖氏继公曰欲闲容人也膷当稻南若过四列则近于簋矣西东西列东列也先言西者上也案四列谓如膷臐膮炙四豆为列也如过此或六或八则东偪簋而西亦不当席矣言此者谓东西有定而南可加也
　　上大夫庶羞二十加于下大夫以雉兔鹑鴽【鹑音淳鴽音如】正义郑氏康成曰鴽无母　贾氏公彦曰尔雅释鸟云鴽鴾母郭氏曰防也青州人呼曰鴾母荘子曰田鼠化为鹑淮南子云虾防所化月令曰田防化为鴽敖氏继公曰东西毋过四列则是四者为一列于
　　南也
　　案雉兔鹑鴽之次当曰鱼脍南雉以东兔鹑鴽
　　右食上大夫礼
　　若不亲食使大夫各以其爵朝服以侑币致之
　　案注疏及敖氏说已见聘礼
　　豆实实于罋陈于楹外二以并北陈簋实实于筐陈于楹内两楹间二以并南陈【罋乌送反注今文并作倂】
　　正义郑氏康成曰陈罋筐于楹间者象授受于堂中也南北相当以食馔同列耳罋北陈者变于食【贾疏食时豆设于醤东西上今北陈故云变】罋数如豆【贾疏以菹醢异物不可同罋八豆则八罋六豆则六罋】　朱子曰两楹间不必与楹相当谓堂东西之中耳　敖氏继公曰豆实在罋簋实在筐又皆陈于楹间皆变于食也南北异陈示不相统也罋数如豆北上韭菹其东醓醢屈筐数如簋南上黍其东稷错也
　　存疑郑氏康成曰醢芥醤从焉【贾疏以三牲不杀生列于门内醢经百日乃成不由不杀故有醢庶羞之醢更无别种宜同一罋芥醤亦一罋】筐米四【贾疏黍稷各一筐稻粱又二筐】
　　案下经云庶羞陈于碑内四醢芥醤皆庶羞也胡为从此而陈于堂上疏云同一罋尤非也筐米四二黍二稷如簋之数物虽同不倂稻粱加未必与黍稷同陈于此则在堂下与　又案聘礼归饔其豆簠簋之实各以其器陈于戸西而更有铏此则实于罋筐陈于楹内外而又无铏致食礼变于饔也且无饔则自无铏矣又饔有壶此礼无壶则以食不主于酒故也
　　庶羞陈于碑内
　　正义敖氏继公曰庶羞者醢四并鱼脍与芥醤也不陈于上以牲在下宜从之庶羞主于牲肉也上大夫又加以雉兔鹑鴽此豆实也亦实于罋　郑氏康成曰不陈于堂辟正馔【贾疏庶羞本在堂上正馔之西今在碑内故云辟】　贾氏公彦曰不陈于碑南者以其本合在堂今宜近堂故于碑北
　　存疑郑氏康成曰生鱼也【贾疏鱼脍是鱼之脍者本与胾炙俱设今胾炙在牲未杀脍全不破可知】鱼腊从焉上大夫加鲜鱼鲜腊雉兔鹑鴽【贾疏雉兔鹑鴽亦生致之】
　　案牛羊豕未杀则膷臐膮鳍胾从牢未具也其余自当具之生鱼未成羞当已脍矣若加雉兔鹑鴽亦当孰而实于罋乃为羞也经不言鱼腊及加之鲜鱼鲜腊或当如注说从于此与经又不言簠实或亦陈于此以加宜从加也其陈之之次则皆当北上鱼脍其东芥醤南二醢又南二醢以四醢不得防也有加则又在其南雉以东兔兔南鹑鹑西鴽鱼腊当稍西以俎实宜与饩同列也鱼直四醢西又西腊有加则在其南鱼南鲜鱼腊南鲜兽粱稻则在鱼腊之北粱东而稻西与　又案聘礼之归饔陪鼎即庶羞也此不陈鼎故别见庶羞彼当碑南陈此陈于碑内者以碑南当陈庭实故也
　　庭实陈于碑外
　　正义郑氏康成曰执乘皮者也不参分庭一在南者以言归宜近内　贾氏公彦曰庭实正法皆参分庭一在南陈之士昏记执皮者参分庭一在南今继碑而言近北矣彼拟与宾向外故近南此陈于客馆拟舆宾入内故在内　敖氏继公曰不于西方参分庭一在南又不执之皆变于食也
　　案此皮亦麋鹿皮其陈之亦当左首
　　牛羊豕陈于门内西方东上
　　正义郑氏康成曰为其践汚馆庭使近外　敖氏继公曰生归之亦变于食陈于门西饩位也
　　案聘礼归饔饩二牢此一牢者如食礼之数也聘礼曰陈于门西北面东上牛以西羊豕此亦当然
　　宾朝服以受如受饔礼无傧【傧夲作摈李氏如圭曰当作傧监夲已改正今从之下经大夫相食章同】
　　正义郑氏康成曰朝服食礼轻也【贾疏归饔时宾皮弁受】无傧以已本宜往　敖氏继公曰亲食时朝服故此致者受者皆服之如受饔礼则侑币与食亦殊拜之　贾氏公彦曰主君在庙行食礼有侑币宾无傧法故致食礼亦不合有傧
　　案云如受饔礼则自宾迎大夫于外门外以至终礼皆如之矣但受饔有傧而此无傧故明之
　　明日宾朝服以拜赐于朝讶听命
　　正义郑氏康成曰赐亦谓食与侑币
　　右致食礼
　　案聘礼曰若不亲食使大夫各以其爵朝服致之以侑币如致饔无傧其文正与此同但彼不及其陈设之仪故此详之
　　大夫相食亲戒速
　　正义郑氏康成曰记异于君者也速召也先就告之归具既具复自召之　敖氏继公曰亲戒而又速之者以其敌也
　　案聘礼宾既觌则请有事于大夫谓问卿也宾问之则大夫食之宜也故聘记曰大夫于宾一飨一食上介若食若飨则是大聘之宾介小聘之宾大夫皆有食之飨之之礼
　　迎宾于门外拜至皆如飨拜【注古文飨或作乡】
　　正义郑氏康成曰飨大夫相飨之礼也今亡　敖氏继公曰迎賔与拜至亦皆再拜大夫相飨盖亦附于公飨大夫礼中而并亡之矣
　　案迎賔不着所服亦朝服也门外大门外也其既入而至于阶亦当大夫升一等而賔从之大夫相飨拜至如乡饮射拜至之礼经言如飨拜者犹之上经言设洗如飨之意皆如其近者也
　　降盥
　　正义敖氏继公曰賔亦从降主人辞降賔对主人乃盥于洗南面卒盥一揖一让升经不言文省也礼賔主敌则不设槃匜惟盥于洗耳
　　受醤湇侑币束锦也皆自阼阶降堂受授者升一等賔止也【注今文无束】
　　正义郑氏康成曰皆者谓受醤受湇受币也侑用束锦大夫文也降堂谓止阶上主人三降賔不从【贾疏以主人降堂不至地故賔止不降】　敖氏继公曰不受于堂辟君也賔止之义与聘礼致饔傧大夫賔降堂受老束锦大夫止者同
　　案授公者宰夫也此授大夫者其大夫之宰与公食又有授粱之节此不见者岂以公食则公亲设者三大夫辟君故亲设者止于二邪
　　存疑敖氏继公曰降堂升一等中等相授异于士也大夫之阶亦惟三等于此见之矣考工记言天子堂崇九尺以是差之则公侯伯七尺子男五尺大夫士皆三尺也士冠礼賔受冠降阶一等
　　案敖氏据此推之以为大夫之阶亦三等似矣然礼器云天子之堂九尺诸侯七尺大夫五尺士三尺则以爵等为隆杀乃差之正也殊觉公侯伯七尺子男五尺之说矫揉而不近于自然疑此阶五等大夫降堂盖降三等受之授者升一等乃是中等相受所以然者逺下君礼也
　　宾执粱与湇之西序端主人辞宾反之
