<!-- { "loadSidebar": true } -->
　　正义郑氏康成曰告诸公卿于堂上尊之也　敖氏继公曰耦者谓公卿自为耦也以耦告亦如命三耦之辞大夫则降卽位而后告见其贬于诸公卿也下文所云是其事已若卿与大夫为耦则其告亦当有上下之别诸公卿大夫为耦亦各以其次为之案鄕射礼言主人与宾为耦主于宾也此言宾御于公主于公也大夫之耦不足则以士备之公卿之耦不足则以小卿小卿之耦不足则以大夫小卿之耦于大夫意者直为上射与
　　司射自西阶上北面告于大夫曰请降司射先降搢扑反位大夫从之降适次立于三耦之南西面北上正义贾氏公彦曰以诸公卿在上故请大夫降卿射大夫不降者彼臣礼与此异也　敖氏继公曰于此云北面则是命宾及告诸公卿皆鄕其位也适次亦谓进而至于次也三耦士也而在大夫之上者以其先射殊之三耦之南大夫之北宜有闲地以待诸公卿之降
　　存疑郑氏康成曰适次由次前而北西面立【贾疏适次者大夫降自西阶东行适次所过向堂东西面立因过次为适次非入次也】
　　案鄕射之大夫告耦于上又鄕其位而告之此之公卿与同以皆席于宾东故也鄕射之三宾惟作之射又北面而作之此之大夫与同以皆席于宾西故也是时西方之士耦皆从大夫而东云适次立于三耦之南则三耦先适次而立于次内之北偏明矣注疏从此岐趋遂生轇轕
　　司射东面于大夫之西比耦大夫与大夫命上射曰某御于子命下射曰子与某子射【比毗志反又笔倚反下同】
　　正义敖氏继公曰司射东面亦在次中不言适次者可知也与大夫谓与之为耦也
　　卒遂比众耦众耦立于大夫之南西面北上
　　正义郑氏康成曰众耦士也　敖氏继公曰士与大夫为耦者亦存焉立于大夫之南则在次可知故经亦不言适次
　　若有士与大夫为耦则以大夫之耦为上命大夫之耦曰子与某子射告于大夫曰某御于子
　　正义郑氏康成曰为上居羣士之上士虽为上射其辞犹尊大夫　敖氏继公曰士与大夫为耦亦其长者也乃着其为上者意与鄕射同大夫之耦虽为上射犹立于大夫之后者射事未至明其不并立也及将射乃转居右而并立
　　命众耦如命三耦之辞诸公卿皆未降
　　正义敖氏继公曰诸公卿尊宜事至乃降也此时之降者为比耦也向者旣以耦告公卿于上则耦定矣故可以未降　贾氏公彦曰言未者后当降若终不射不得言未是以鄕射记曰众宾不与射者不降右比耦
　　遂命三耦各与其耦拾取矢皆袒决遂执弓右挟之【拾其刼反】
　　正义敖氏继公曰拾取矢谓取之于楅者也司射旣于次中东面以次命之卽反西方之位不言者亦以其可知也
　　存疑郑氏康成曰此命入次之事也【贾疏上未有三耦入次袒决遂之事又下文曰一耦出明此是命入次】司射旣命而反位不言之者上射出当作取矢事未讫【贾疏鄕射云司射反位此司射位在西方去次远故不言】敖氏继公曰司射于取矢者惟命之而不复作之
　　者以其取矢亦发于次中与鄕射异
　　案大射旣有射次别无次外之位唯初比三耦时三耦俟于次北正谓将入次而卽位耳非以次北为位也此时三耦与大夫之耦士众耦皆比矣此三耦者又何待司射命之而后入次哉细玩经文无此迂曲下经云小射正作取矢如初则此处司射反位后亦当有小射正作之文脱耳注谓司射当作取矢敖谓无复作之者皆未必然
　　一耦出西面揖当楅北面揖及楅揖上射东面下射西面
　　案耦自次出西行又北行而后及楅则次在楅之东南也其折而北行处则南直碑而远北直楅而近其距楅也如堂深之半与
　　上射揖进坐横弓郤手自弓下取一个兼诸弣兴顺羽且左还毋周反面揖【还音旋下并同注古文且作阻】
　　正义郑氏康成曰左还反其位毋周右还而反东面也【贾疏左还行至位卽位右还而反东面是还不周也下射则左还向东覆卽右还西面】君在阼还周则下射将背之　敖氏继公曰旣顺羽则钩而左还也自西面而东面若皆左还则谓之周此先左还而后右还是毋周也下放此必毋周者以相变为容
　　案进坐横弓时皆北面兴则上射已东面矣不因而遂揖又左还毋周而后东面者以顺羽故因而为之仪也始取矢时镞在右手则羽逆转括之一端于右手而以镞乡外乃顺矣毋周变于鄕射之周者也君在堂上取矢者在堂下固无背之之嫌且司射司马师亦时有南面者不嫌也注言不背君亦賸义耳又案兴一事也顺羽一事也左还又一事也三者皆于俄顷之闲踵而为之故鄕射礼曰顺羽且兴执而左还此曰兴顺羽且左旋互相明也此左还亦执揖亦东面
　　下射进坐横弓覆手自弓上取一个兼诸弣兴顺羽且左还毋周反面揖【覆芳伏反】
　　正义敖氏继公曰反面自东面而反西面
　　存疑郑氏康成曰人东西鄕以南北为横
　　案横弓时上射下射皆北面以楅上之矢镞鄕南必北面乃可取之也旣取乃东西鄕耳人北面则弓以东西为横矣注説殊足人　又案此揖亦西面言反面揖正以明其毋周也
　　旣拾取矢捆之【拾其刼反捆若穏反注古文捆作魁】
　　正义郑氏康成曰捆齐等之也
　　兼挟乘矢皆内还南面揖
　　正义郑氏康成曰内还者上射左下射右　敖氏继公曰亦揖乃皆内还经文不具也上射左还下射右还皆鄕内故总以内言之皆内还者由便也
　　适楅南皆左还北面揖搢三挟一个
　　正义郑氏康成曰楅南者向及楅之位也　敖氏继公曰上射东行下射西行而在楅之南也
　　案鄕射礼云皆少进此云适卽少进之义下射亦左还而周可见上之毋周者无闗于不背君也鄕射北面下无揖字
　　揖以耦左还上射于左退者与进者相左相揖退释弓矢于次説决拾袭反位【説吐活反拾如字】
　　正义郑氏康成曰以犹与也言以者耦之事成于此意相人耦也上射转居左便其反位也上射少北乃东面　敖氏继公曰以如以宾升之以谓上射以其耦左还也此左还者上射先而下射后故言以亦少南行至于向当楅之位而揖不言者无可为节亦以其可知故也
　　存疑敖氏继公曰于左当作于右必言上射于右者其意与鄕射同
　　案鄕射上射于右此于左者鄕射之耦位在西于右乃当其位此则在东于左乃当其位也鄕射注云下射少南此云上射少北者鄕射之耦西行以南为左必由进者之北乃与进者相左故上射在北自若而下射少南以与之并也此则东行以北为左必由进者之南乃与进者相左故下射在南自若而上射少北以与之并也鄕射于此节无释弓矢説决拾之事臣礼威仪省也
　　二耦拾取矢亦如之后者遂取诱射之矢兼乘矢而取之以授有司于次中皆袭反位【拾其刼反】
　　正义郑氏康成曰有司纳射器因留主授受之　敖氏继公曰云以授有司乃反位则主射器之有司不离其位而授受亦可见矣
　　右三耦取矢于楅
　　司射作射如初一耦揖升如初司马命去侯负侯许诺如初司马降释弓反位
　　正义敖氏继公曰如初亦适次作上耦也其异者三耦于旣作乃袒决遂取弓矢也司射旣作卽反位不俟之司马司马正也下放此不言説决拾与袭亦文省
　　案鄕射礼惟言负侯许诺此必言如初者此礼三侯且有授旌之事与彼不同故以如初明之
　　司射犹挟一个去扑与司马交于阶前适阼阶下北面请释获于公公许反搢扑遂命释获者设中以弓为毕北面
　　正义郑氏康成曰北面立于所设中之南当视之也鄕射礼云设中南当楅西当西序　敖氏继公曰大史前立于所设中之西于是司射当之西面命之旣则少西南行而北面以弓为毕指画以示其处案先言交于阶前而后适阼阶下则凡适阼阶下者皆循堂亷之下而东行矣鄕射礼司射西面立于所设中之东而后北面视设中此亦然
　　大史释获小臣师执中先首坐设之东面退大史实八算于中横委其余于中西兴共而俟【共九勇反】
　　正义敖氏继公曰云大史释获明上释获者之为大史也实算则坐故于后言兴是时大史位于中西小史之位亦宜近之　郑氏康成曰先犹前也命大史而小臣师设之国君官多也小臣师退反东堂下位鄕射礼曰横委其余于中西南末　贾氏公彦曰鄕射释获者执鹿中一人执算以从之彼自执中尚使人执算况国君官多大史不自执中岂得自执算明亦使人执之　郑氏锷曰释算所以记其中之数大史释之者职当记注也
　　案此礼三侯三乏而中惟一者射中则释不以侯别也为大史执算者意其小史与小史主佐大史下经有小史故此不言执算之人以其可知也
　　司射西面命曰中离维纲扬触捆复公则释获众则不与【中竹用反与音预注古文捆作魁】
　　正义郑氏康成曰离犹过也猎也侯有上下纲其邪制躬舌之角者为维或曰维当为縜縜纲耳【贾疏纲与维皆用绳为之又以布为縜笼纲然后以上个下个边缀着縜两头以纲系着植维者于上个下个上下躬两头皆有角又以小绳缀角系着植也　朱子曰纲耳卽笼纲以布为之梓人谓之縜】扬触者谓矢中他物扬而触侯也捆复谓矢至侯不着而还复复反也公则释获优君也众当中鹄而着　敖氏继公曰西面亦于中东离丽也中而丽于维纲言其去鹄远也扬触捆复言其非正中又且不必在鹄也二者甚不宜释获而于君则释之优君也不与谓不在此释获之科也此特承上文而言耳其实众之所射非正中其鹄者皆不释也或曰维谓躬与舌也躬舌所以维持侯也
　　唯公所中中三侯皆获【中竹用反】
　　正义郑氏康成曰値中一侯则释获　贾氏公彦曰云中三侯皆获则丽维纲及扬触捆复亦释之　敖氏继公曰此愈优君也中亦兼离维纲扬触捆复而言皆获者中一侯则其侯之获者主获之也此命传告于获者故以获言之上云释获此云获互文也王氏与之曰君之侯道独远然至射时却又优君不必中鹄不必至远亦自释获
　　案言中三侯卽上经所谓非其侯也
　　释获者命小史小史命获者
　　正义郑氏康成曰传吿服不使知此司射所命【贾疏据大侯言则参侯于侯可知】　敖氏继公曰获者三侯之获者也司射所命之辞言众则不与又言中三侯皆获故须徧命之
　　司射遂进由堂下北面视上射命曰不贯不释上射揖司射退反位【贯古玩反注古文贯作闗】
　　案鄕射礼不言视上射此详之
　　释获者坐取中之八算改实八算兴执而俟
　　案鄕射礼云改实八算于中此文略
　　乃射若中则释获者每一个释一算上射于右下射于左若有余算则反委之又取中之八算改实八算于中兴执而侯三耦卒射【若中之中竹用反】
　　正义敖氏继公曰鄕射礼云若中则释获者坐而释获
　　案三耦卒射则适次反位
　　宾降取弓矢于堂西
　　正义郑氏康成曰不敢与君并俟告取之以升俟君事毕　贾氏公彦曰下云公将射则宾降适堂西袒决遂于此不卽袒决遂者去射时远也　敖氏继公曰此言降而不言升似有阙文宾降取弓矢以升者明其将侍君射
　　案宾先降而诸公卿从之旣则宾升诸公卿适次
　　诸公卿则适次继三耦以南
　　正义郑氏康成曰言继三耦明在大夫北　贾氏公彦曰至三耦之南以次西面立　敖氏继公曰不言降者可知也
