<!-- { "loadSidebar": true } -->
　　案敖氏谓宾先举奠觯旅辩而后兄弟长复举奠觯以此解无算爵与鄕饮射礼不合无算爵有二义一则终而复始与旅酬之有爵数者不同一则惟己所欲与旅酬之以次相酬者亦不同如敖氏解则旅酬与无算爵一例矣或谓下记宗人献与旅齿于众宾佐食于旅齿于兄弟今注谓无次第何也曰是惟旅则以齿序耳非所论于无算爵也或又曰注鄕射无算爵固云主人之觯以之次宾宾长之觯以之兄弟是明以序相酬矣曰祭礼无算爵行之堂下者也宾礼无算爵先行之堂上而后之堂下者也堂上不以序势不能辩及于下下亦无躐而旅于在上之礼行之堂下交酌于其尊互旅于其阶主于饫祌之惠而已故惟己所欲而不嫌其无等也
　　右弟子各举觯遂无算爵
　　利洗散献于尸酢及祝如初仪降实散于篚
　　正义郑氏康成曰利佐食也言利以今进酒也更言献者以利侍尸礼将终宜一进酒嫌于加酒亦当三也不致爵礼又杀也　贾氏公彦曰利与佐食乃有二名者以上设爼啓防尔敦之时以黍稷爲食故名佐食今进酒酒以供养故名利利即养也少牢名佐食上利执羊爼下利执豕爼者大夫礼文故卽两见其名更言献者上主人献主妇献宾长三献长兄弟加爵众宾长加爵通利洗散献尸亦三尸饮六士祭事尸礼毕也　郝氏敬曰礼将终告利成故利终献以成礼
　　右佐食献尸祝
　　主人出立于戸外西面
　　正义郑氏康成曰事尸礼毕　敖氏继公曰戸外戸东少南也不立于阼亦变于大夫
　　祝东面告利成
　　正义郑氏康成曰利犹养也共养之礼成　敖氏继公曰东面于戸外之西
　　通论贾氏公彦曰祝告利成士在戸外大夫在阶上天子诸侯在堂下　郑氏康成曰诗礼仪旣备钟鼓旣戒孝孙徂位工祝致告祭礼毕孝孙徃堂下西面位祝于是致孝孙之意告尸以利成　孔氏颖逹曰特牲告利成卽云尸谡祝前主人降少牢告利成卽云祝入尸谡主人降此二者皆祝致尸意以告主人也所以然者孝子事尸有尊亲之义命当由尊者出非主人所当先发也天子弥尊备仪尽饰则祝先致尸意告主人已乃更致主人之意以告尸故郑笺云告尸以利成也其告主人则同主人报告则有差
　　尸谡祝前主人降【谡所六反】
　　正义郑氏康成曰谡起也前犹导也少牢馈食礼曰祝入尸谡主人降立于阼阶东西面祝先尸从遂出于庙门前尸之仪士虞礼备矣
　　案士虞礼尸出主人不降者如尸入时堂上初位也少牢宾尸主人送于庙门外者如其出迎之初位也此尸入主人立于阶下故其出也亦降立于阶下如初位与不宾尸之礼同
　　通论郑氏康成曰诗云神具醉止皇尸载起鼓钟送尸尸卽神也神醉而尸谡送尸而神归尸出入奏肆夏
　　案据周官及诗疏王祭祀尸出大祝令小祝送尸出庙门祝不出尸入于次释服掌祧受之尸乃归掌祧藏尸隋与其服
　　祝反及主人入复位命佐食彻尸俎俎出于庙门正义敖氏继公曰言及见其先入也　郑氏康成曰俎所载于肵俎少牢礼曰有司受归之　朱子曰诗云废彻不迟以疾爲敬也
　　案先彻肵俎者尸出宜终其事必言出于庙门者嫌如少牢正祭佐食彻肵俎仍降设于阼阶南也
　　彻庶羞设于西序下
　　正义郑氏康成曰爲将馂去之尚书传曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者爲将以燕饮与　贾氏公彦曰彻庶羞不入于房而设于西序下以拟燕故也必知祭有燕者楚茨诗云鼓钟送尸下云备言燕私郑笺云祭祀毕归宾客之俎同姓则留与之燕所以尊宾客亲骨肉也大夫当日宾尸则无燕礼不宾尸与士礼同亦当有燕　敖氏继公曰彻者亦佐食也彻庶羞亦改设者尊尸食故未卽去之西序下其东也此先彻庶羞亦与大夫礼相变
　　案庶羞尸入乃加视荐俎敦较轻且下文馂簋铏而不及庶羞无所用宜先彻之西序下从其方也与东序下主人俎豆笾之设相对
　　存疑郑氏康成曰自尸祝至于兄弟之庶羞盖宗子以与族人燕饮于堂内宾宗妇之庶羞主妇以燕饮于房
　　右尸出
　　筵对席佐食分簋铏
　　正义敖氏继公曰筵对席设对席于馔东也此于神席亦爲少北其名义与昬礼之对席同下篇放此簋卽敦之异名分簋铏者以簋分簋实以铏分铏羹也郑氏康成曰爲将馂分之也分簋者分敦黍于防
　　爲有对也祭统曰馂者祭之末也不可不知也是故古之人有言曰善终者如始馂其是已
　　案此时奥席未彻敖氏谓设对席略近北是也天子八簋馂以六诸侯六簋馂以四大夫四簋馂以二士二簋则其馂也一而已知所分爲黍者以少牢资黍决之又上文尸亲嘏抟黍而不及稷在所略也少牢两铏俱馂此仅分其一亦降大夫礼分簋之法郑敖二说不同敖氏近之以铏无防则必别以一铏分之也铏旣尔簋亦宜同
　　宗人遣举奠及长兄弟盥立于西阶下东面北上正义敖氏继公曰举奠子姓也云及长兄弟则主人之子位在长兄弟之上明矣立于西阶下俟命也其位盖在宾之东北
　　祝命尝食籑者举奠许诺升入东面长兄弟对之皆坐【籑与馂同注古文籑皆作馂】
　　正义郑氏康成曰命告也士使嗣子及兄弟籑其惠不过族亲【贾疏决下篇少牢二佐食及二宾长馂眀惠及异姓】　敖氏继公曰尝食二字或当在籑者之下举奠东面升尸席也长兄弟对之升对席也使嗣子籑故不敢以宾长对之而使长兄弟也士以二人籑降于大夫者两也其籑惟以嗣子及长兄弟又与大夫礼相变　郝氏敬曰命尝食籑者犹言命籑者尝食
　　案祝命尝食以祖宗之命命之也不曰馂余者嫌其近于亵
　　通论郑氏康成曰鬼神者祭不独飨之使人馂之恩泽之大者也　陈氏祥道曰祭礼利成则尸谡尸谡则命馂士馂二人故一簋一铏大夫之馂四人故两铏二豆资黍于羊俎两端然则诸侯以四簋黍则每变以众其分而资之可知矣天子诸侯之馂自君以至百官下而煇胞翟阍之吏皆与焉以明惠周于境内也大夫之馂二佐食二宾长而已以明惠及于其臣也士之馂举奠与长兄弟而已以明惠止于其亲也　张子曰圣人无一事不示教况庙中有境内之象乎执事至晏朝固已饥矣故庙中而食其余　方氏慤曰祭统云凡馂之道每变以众故始则君与三卿共四人变而加以两故大夫六人又变而加以两故士八人又变则又加以百官盖以示其惠之愈广也
　　案据祭统不言世子馂故先儒有王世子馂诸侯世子不馂避王之说若然则大夫无爲避君矣大抵大夫不世爵故其嗣子旣不敢行举奠礼自不敢行登馂礼皆嫌其以大夫自居也天子国君继世则其嗣子旣行举奠礼自当行登馂礼故记曰其登馂受爵以上嗣尊祖之道也祭统以施惠言文王世子以尊祖言
　　佐食授举各一肤
　　正义敖氏继公曰以肤爲举亦欲其每食则啗之李氏如圭曰馂者举肤降于尸也
　　案俎释三个将以改馔则授馂者惟肤耳举莫重于体骨至肤则有食味之道盖与簋黍铏羮同致其美焉所以加惠于子孙者不可同于事祖宗之义也
　　主人西面再拜祝曰籑有以也两籑奠举于俎许诺皆答拜
　　正义郑氏康成曰祝告籑释辞以戒之言女馂此当有所以也以先祖有徳而享于此祭馂其余亦当以之也少牢馈食礼不戒者非亲昵也【贾疏谓二佐食与二宾长非亲】旧说曰主人拜下馂席南　敖氏继公曰主人西面盖于其位俎者上籑豕而下籑腊与
　　案上馂主人之子也父拜之爲行礼也冠礼见于母母拜之义与此同馂者答亦再拜下执爵拜同
　　若是者三
　　正义郑氏康成曰丁宁戒之　敖氏继公曰所以见主人殷勤之意也三者总言之盖礼成于三也然则主人拜祝释辞籑答拜者又二也
　　皆取举祭食祭举乃食祭铏食举
　　正义敖氏继公曰祭举亦振祭哜之食食乃祭铏变于尸　郑氏康成曰食乃祭铏礼杀【贾疏决尸祭铏吿旨讫始食】李氏如圭曰祭食簋实也
　　案取举执于左手犹尸之左执肺脊也先祭食乃祭举者黍重而肤轻也食食而后食举亦如尸礼
　　卒食主人降洗爵宰赞一爵主人升酌酳上籑上籑拜受爵主人答拜酳下籑亦如之
　　正义郑氏康成曰少牢馈食礼曰赞者洗三爵酌主人受于户内以授次籑【贾疏引少牢见此礼亦然】旧说云主人北面授下籑爵
　　存疑敖氏继公曰酳下籑亦东面于其席前之北授之
　　主人拜祝曰酳有与也如初仪
　　正义郑氏康成曰主人复拜爲戒也言女酳此当有所与也与者与兄弟也谓敎化之　敖氏继公曰初仪主人再拜及两籑许诺也
　　两籑执爵拜
　　正义郑氏康成曰答主人也　敖氏继公曰此着其拜之异于上者也凡男子执爵拜皆左执之内则曰凡男拜尚左手
　　祭酒卒爵拜主人答拜两籑皆降实爵于篚
　　正义敖氏继公曰上籑将酢乃亦实爵于篚者宜与下籑共终其事不可由便也
　　上籑洗爵升酌酢主人主人拜受爵
　　正义郑氏康成曰下籑复兄弟位不复升也　敖氏继公曰上籑得亲酢者尸已出故也此亦变于大夫之礼大夫籑者不亲酢酢主人东面鄕之于其位主人亦西面拜主人父也上籑子也先拜而不以爲嫌者以事籑之礼当然与事尸之意微相类　郝氏敬曰二籑卒爵并降独上籑升酢主人重嗣子也案洗爵升酢主人犹向者举奠洗复神之奠觯也凡酌酒无不拜受者虽尸之尊犹然燕礼臣献爵君亦拜受父子可推矣
　　上籑卽位坐答拜
　　正义郑氏康成曰旣授爵户内乃就坐　贾氏公彦曰主人位在户内下籑席南西面故上籑授爵于戸内乃就坐
　　案卽位而后拜送者礼之常犹鄕饮酒主人拜送必于阼阶宾拜送必于西阶之类是也
　　主人坐祭卒爵拜上籑答拜受爵降实于篚主人出立于戸外西面
　　正义郑氏康成曰籑礼毕　敖氏继公曰戸外亦戸东
　　通论陈氏祥道曰士籑有戒而大夫之籑不戒士籑受爵皆拜大夫之籑受爵不拜何也大夫之籑不戒以其非举奠也受爵不拜以其非贵者也
　　案士籑以子姓兄弟故主人亲祝而上籑不复亲嘏少牢之上籑以宾故上籑亲嘏而主人不复亲祝皆相变也
　　右籑
　　祝命彻阼俎豆笾设于东序下
　　正义郑氏康成曰命命佐食阼俎主人之俎宗妇不彻豆笾彻礼略各有爲而已【贾疏佐食设俎理应佐食还自彻俎宗妇赞设豆笾理应宗妇彻豆笾以彻礼略故宗妇豆笾佐食并彻之云各有爲而已者谓宗妇彻祝俎豆笾佐食彻阼俎豆笾各自有爲何必依前所设之时也】设于东序下亦将燕也　贾氏公彦曰下文云佐食彻阼俎堂下俎毕出又退在下者欲见先彻室内俎乃彻堂下也　敖氏继公曰阼俎以其设于主人之位而名之也戸内之东祭时室中之主位也东序下堂上之主位也宗妇不彻之者以改设于东序非妇人之事也其设之面位亦如在室旣籑乃彻阼荐俎亦变于大夫礼
　　祝执其俎以出东面于戸西
　　正义郑氏康成曰俟吿利成少牢下篇云祝告利成乃执俎以出　敖氏继公曰不俟改设尸俎而先出者亦异于大夫此云户西则主人立于户东明矣贾氏公彦曰案有司彻不宾尸祝执俎出于庙门有司受归之
　　宗妇彻祝豆笾入于房彻主妇荐俎
　　正义郑氏康成曰宗妇旣并彻彻其卑者士虞礼曰祝荐席彻入于房　敖氏继公曰此所彻者皆置于房故宗妇得爲之不言席文省
