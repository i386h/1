<!-- { "loadSidebar": true } -->
　　乃席宾南面东上
　　正义敖氏继公曰不言户牖间者可知也记云出自东房有东房西房则中有室而席宾于户牖之间也明矣凡席于此者皆东上惟为神席则西上
　　存疑郑氏康成曰不言于户牖之间者此射于序贾氏公彦曰乡饮酒在庠有室序无室无户牖设席亦当户牖之处耳东上主人在东故席端在东不得以曲礼席南向北向西方为上解之
　　案庠与序深浅有殊其为规制一也若中无室与户牖则傍亦无房笾豆俱无所置之何以行礼敖氏引记文证之当已堂上生人之席皆东上不以主人故也遵者席西上则与宾相变
　　众宾之席继而西
　　正义敖氏继公曰众宾之长三人也继继宾席也明其以次而西众宾之席亦皆不属而东上
　　存疑郑氏康成曰言继者甫欲习众庶未有所殊别【贾疏决乡饮酒三宾之席各自特不继有所殊别】
　　案席无相属之法相属则不便于升降矣乡饮酒礼言不属此礼言继互见为义也葢乡饮酒礼所言者其席耳至此礼乃言其席之面言其席则谓席宾矣席主人矣席介矣其席之特不必言也至众宾则三席相继疑于不特故曰皆不属也言其面则谓席宾南面矣东上矣至众宾之席则与之相继其为南面东上不异也故曰继而西也敖说得之
　　席主人于阼阶上西面
　　正义敖氏继公曰阼阶上东西节也南北当东序凡主位皆然
　　案乡饮酒礼之席皆不言其面位故此详之乡饮酒礼席宾主人介连言此礼后言主人者欲令众宾与宾相继文顺也非谓席众宾讫而后席主人也
　　尊于宾席之东两壶斯禁左酒皆加勺篚在其南东肆【勺上灼反篚音匪】
　　正义敖氏继公曰宾席之东即房戸之间也此亦与前篇互见其文　郑氏康成曰设尊者北面西曰左尚之也【贾疏经云左酒据人设尊北面故以西为左若据酒则南面地道尊右以西为右酒在右故云尚之】
　　案酒亦加勺故曰皆饮酒礼加二勺于两壶是也
　　设洗于阼阶东南南北以堂深东西当东荣水在洗东篚在洗西南肆【深式防反】
　　案他处设洗特洗耳此则又将以为下县之节也
　　县于洗东北西面【县音悬】
　　正义郑氏康成曰县于东方辟射位也【贾疏决乡饮酒无射事县于阶间】
　　存疑郑氏康成曰此县谓磬也但县磬者半天子之士无钟【贾疏对大夫及天子士有钟】　贾氏公彦曰此兼乡大夫询众庶当为判县而无钟者若乡饮酒之从士礼也天子诸侯钟磬镈具卿大夫天子士以下亦无镈以诸侯卿大夫士半天子卿大夫士若有镈添钟磬为三半不得也
　　辨正敖氏继公曰县不近阶者宜辟东县之正位也大射东县在阼阶之东县谓县钟磬与鑮于笋簴也鼓鼙之属亦存焉周官小胥职凡县钟磬半为堵全为肆又云天子宫县诸侯轩县卿大夫判县士特县然则凡为士者之乐皆得县钟与磬惟以特而别扵其上耳大射仪言国君西方之县先磬次钟次鑮鼓鼙在其南钟师职掌以钟鼓奏九夏镈师职掌金奏之鼔此与上篇皆宾出奏陔陔夏金奏之一然则亦有钟鼓鑮明矣其设之磬在北鼓在南畧放大射西方之县焉
　　案编钟编磬十六枚为一堵合两堵为一肆天子宫县四肆诸侯轩县三肆卿大夫判县二肆士特县一肆诸侯之士与天子之士一也钟磬各十六以备十二律四清声若无钟则八音不全不可以为乐矣且九夏皆金奏亦见有鑮何独于陔夏无之岂陔夏仅以革奏而可乎
　　右陈席器
　　乃张侯下纲不及地武
　　正义许氏慎曰侯本作矦从人从丆象张布之状矢在其下　郑氏康成曰侯谓所射布也【贾疏下记大夫士皆言布侯】纲持舌绳也【贾疏考工记梓人云上纲与下纲出舌寻縜寸焉注云纲所以系侯于植者也】武迹也中人之迹尺二寸【贾疏无正文汉礼云五武成歩歩六尺或据此而言】侯象人纲即其足也是以取数焉【贾疏侯上广下狭象人张足六尺张臂八尺】　敖氏继公曰下纲谓已繋者也纲不及地武则下个亦然
　　案据许氏则侯字本为射而制射义所谓威不寜侯者从为之辞耳
　　不繋左下纲中掩束之【系吉诣反又胡计反】
　　正义郑氏康成曰事未至也侯北面西方谓之左贾氏公彦曰侯以向堂为面左下纲以西畔而言敖氏继公曰侯以左为尊故事未至则未繋左下纲也中掩束之者中掩左下个而以纲束之也
　　案侯之上下方左右各有五尺之躬其上方又各有一丈之舌下方亦各有五尺之舌必缀以纲而繋之于两植而后其侯得牢焉所谓张也不繋左下纲谓惟系其右方之下纲而暂舍其左方者也中即侯中也谓之掩者侯中一丈而左方之躬与舌合长一丈引此一丈者以向右方则适与侯中之一丈者相掩故曰中掩也束之者既掩过侯中因用其所缀之纲笼扵绢而束之于右方也燕礼之侯临射乃张而此与大射皆预张之者此在学宫大射在射宫与在寝者异也然虽预张之犹留其左下纲者不繋以示若未张者然故下于繋左下纲时直曰司马命张侯也其所不繋必左下纲者以侯之西畔为宾所从入之方故也
　　乏参侯道居侯党之一西五步
　　正义郑氏众曰容者乏也待获者所蔽也　郑氏康成曰容谓之乏【贾疏射人职王射三容】所以为获者御矢也侯道五十歩此乏去侯北十丈西三丈【贾疏乡侯五十弓弓之下制六尺与步相应五十歩则三十丈三分取一为十丈西三丈者经云西五歩五六三十故也】　郭氏璞曰容如小曲屏唱射者所以自防　聂氏崇义曰容纵广七尺以牛革鞔漆之　贾氏公彦曰参谓三分之党傍也在侯之西北邪乡之　敖氏继公曰侯党指侯之西边而言此乏参分侯道而居其一乃云侯党者眀虽取数扵侯道实取节扵侯党也然则此乏其南十丈其东三丈乃与侯党相当矣
　　存疑贾氏公彦曰云乏者谓矢扵此匮乏不去辨正郑氏樵曰文反正为乏正以受矢乏以蔽矢是相反也　陈氏祥道曰正面北乏面南故文反正为乏侯必有获获必有容大夫士一侯一获一容谓之容以获者所厞也尔雅云容谓之防容与防皆乏之异名也
　　案乏之为义郑氏陈氏之说是也若如疏解则礼射虽不以挽强为隽然距侯十丈矢已不去其人宜不在与射之数矣恶得以拙射者之短为射器之名乎右张侯
　　羹定主人朝服乃速宾宾朝服出迎再拜主人答再拜退宾送再拜【定多佞反朝直遥反】
　　正义敖氏继公曰礼戒速同服此速宾朝服则戒时亦朝服可知乡射而朝服其义与乡饮同
　　存疑郑氏康成曰戒时端　贾氏公彦曰乡饮酒宾主俱不言服以彼礼重戒速俱朝服此礼轻故戒时端召乃朝服
　　案饮射一也乡饮戒防同服则乡射同服可知于是言朝服者举后以见前耳犹乡饮记之举前以见后也
　　宾及众宾遂从之
　　正义敖氏继公曰主人既退众宾乃至于宾之门而与之皆行也言遂者虽相去有间而事实相接也案乡饮酒礼言皆从之此言遂从之互见为义右速宾
　　总论敖氏继公曰自此以后经文及记文有与乡饮酒礼同者不重释之
　　案射义曰卿大夫士之射也必先行乡饮酒之礼故此经自速宾至立司正以及篇末旅酬以后大抵皆同今于其解义之同者概不重録惟详畧互见者乃为明之
　　及门主人一相出迎于门外再拜宾答再拜揖众宾主人以宾揖先入宾厌众宾众宾皆入门左东面北上宾少进【相息亮反厌于叶反下同注今文皆曰揖众宾】
　　正义敖氏继公曰门谓学门也少进谓少东　郑氏康成曰以犹与也少进差在前也
　　案言以宾揖明此揖不及众賔也
　　主人以宾三揖皆行及阶三让主人升一等宾升主人阼阶上当北面再拜宾西阶上当楣北面答再拜【楣密夷反】
　　正义敖氏继公曰皆行言无先后也主人升一等賔乃升敌者之礼也
　　存疑贾氏公彦曰賔主既行众宾亦行故云皆行案以賔三揖亦不及众宾皆者皆主人与宾也众宾犹在门左东面之位若众宾皆行则将随賔而揖乎抑宾揖而随者不揖乎均不可矣且三揖是两人相耦之礼非旅进之礼也
　　右迎宾拜至
　　主人坐取爵于上篚以降宾降主人阼阶前西面坐奠爵兴辞降宾对【注今文无阼阶】
　　正义贾氏公彦曰凡取爵于篚以降者皆是上篚乡饮酒不言上者文畧也
　　案乡饮酒礼阶前不言西面此详之下主人辞降亦云宾西阶前东面则知凡宾主奠爵于阶前者皆东西相面矣
　　主人坐取爵兴适洗南面坐奠爵于篚下盥洗宾进东北面辞洗主人坐奠爵于篚兴对賔反位
　　正义郑氏康成曰反位反从降之位也乡饮酒曰当西序东面
　　主人卒洗壹揖壹让以宾升宾西阶上北面拜洗主人阼阶上北面奠爵遂答拜【注古文壹皆作一】
　　案卒洗之节此文畧饮酒礼云主人坐取爵沃洗者西北面卒洗
　　乃降宾降主人辞降宾对主人卒盥壹揖壹让升宾升西阶上疑立【疑鱼乙反】
　　正义郑氏康成曰疑止也有矜荘之色【贾疏乡饮酒注云疑正立自定之貎二义相兼乃具】
　　案乡饮酒礼宾对下曰复位当西序
　　主人坐取爵实之宾席之前西北面献宾宾西阶上北面拜主人少退
　　正义郑氏康成曰凡进物曰献　贾氏公彦曰周官玉府注云古者致物于人尊之则曰献　敖氏继公曰席之当作之席
　　案乡饮酒礼宾拜受不言面此详之
　　宾进受爵于席前复位主人阼阶上拜送爵宾少退案乡饮酒礼宾受爵不言于席前此详之
　　荐脯醢宾升席自西方乃设折俎主人阼阶东疑立宾坐左执爵右祭脯醢奠爵于荐西兴取肺坐絶祭尚左手哜之兴加于俎【折之设反后放此哜才计反】
　　正义郑氏康成曰郤左手执本右手絶末以祭也【贾疏约乡饮酒知之】肺离上为本下为末哜尝也右手在下絶以授口尝之
　　案乡饮酒礼右手取肺郤左手执本坐弗缭右絶末以祭此文不具
　　坐捝手执爵遂祭酒兴席末坐啐酒降席坐奠爵拜告防执爵兴主人阼阶上答拜【捝始锐反啐七内反注古文捝作说】
　　案乡饮酒礼捝手下不言执爵此详之
　　宾西阶上北面坐卒爵兴坐奠爵遂拜执爵兴主人阼阶上答拜
　　右主人献宾
　　宾以虚爵降主人降宾西阶前东面坐奠爵兴辞降主人对
　　正义贾氏公彦曰乡饮酒不言虚爵此不言洗互见为义
　　宾坐取爵适洗北面坐奠爵于篚下兴盥洗主人阼阶之东南面辞洗宾坐奠爵于篚兴对主人反位
　　正义郑氏康成曰宾北面盥洗自外来【贾疏对主人自内出南面】反位反从降之位也主人辞洗进也【贾疏经直言反不言进注以由进乃反故本之】
　　案乡饮酒礼于适洗曰洗南于兴对下曰主人复阼阶东西面
　　宾卒洗揖让如初升主人拜洗宾答拜兴降盥如主人之礼
　　案乡饮酒礼宾东北面盥坐取爵卒洗
　　宾升实爵主人之席前东南面酢主人主人阼阶上拜宾少退主人进受爵复位宾西阶上拜送爵
　　正义敖氏继公曰乡饮酒无升字
　　案上既言降盥则此宜有宾升之文乡饮酒礼扵宾实爵不言升此详之
　　荐脯醢主人升席自北方乃设折俎祭如宾礼不告防自席前适阼阶上北面坐卒爵兴坐奠爵遂拜执爵兴宾西阶上北面答拜主人坐奠爵于序端阼阶上再拜崇酒宾西阶上答再拜
　　正义贾氏公彦曰奠于序端拟下献众宾
　　案乡饮酒礼阼阶上北面再拜崇酒
