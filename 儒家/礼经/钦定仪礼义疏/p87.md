<!-- { "loadSidebar": true } -->
　　案凡作豆实醯统于醢则醢尊矣醯在东郑敖二义可兼存而敖尤宻切不错者变于堂上之诸馔且因腥饪为别也　云夹碑十以为列盖南北为列东西各十其五而从陈之掌客郑注云米横陈于中庭醯醢夹碑从陈也
　　余论贾氏公彦曰士丧礼下郑注云罋瓦噐其容亦葢一觳瓬人职簋实一觳又云豆实三而成觳四升曰豆则罋与簋同受斗二升也
　　饩二牢陈于门西北靣东上牛以西羊豕豕西牛羊豕正义郑氏康成曰牛羊右手牵之【贾疏人居其左】豕束之寝右【贾疏特牲礼豕北首东足郑注云尚右也彼祭礼故寝左上右士虞记云陈牲于庙门外北首西上寝右郑注云寝右者当外左胖也变吉故与生人同也】亦居其左【贾疏亦人居其左】敖氏继公曰饩陈于内者以堂上庭中皆有所陈宜与之相近且门外有米禾薪刍之车在焉亦不足以容此饩礼故也二牢为一列变于腥亦以惟有牢故也东上门西之位然也亦变于饔
　　米百筥筥半斛设于中庭十以为列北上黍粱稻皆二行稷四行【筥居吕反行并户郎反】
　　正义郑氏康成曰东西为列【贾疏横陈之黍两行在北次粱两行次稻两行次南稷四行】列当醯醢南亦相变也　敖氏继公曰此米从饩者也饩陈于内故米宜从之腥饪有醯醢饩有筥米盛大礼也中庭乃东西之中继饩而言故指其所以明之其南北之节宜于庭少南也黍稻粱皆二行而稷独四行者以其下也故多之以足百筥之数凡米以黍为上稷为下于此见之矣食则以黍为上稻为下酒则稻为上粱为下而不用稷葢稷不可以为酒故也
　　通论敖氏继公曰掌客职言待侯伯之礼醯醢百罋米百筥此侯伯之卿其米与醯醢之数乃与其君同然则公与子男之卿亦可知矣
　　存疑郑氏康成曰庭实固当庭中言当中庭者南北之中也此言中庭则设碑近如堂深也【贾疏堂深犹若设洗南北以堂深若然碑东当洗矣】
　　案设碑之所郑氏原无确据直以此经陈设之节揣度之耳意以醯醢夹碑十列百筥继之而南则碑在三分庭之北其南乃寛深而可陈也然醯醢夹碑其上列固当少北于鼎罋虽十列占地无多而饩在门内米筥从饩则距门不必大逺设碑于南北之中其下尚寛然也凡设洗以堂深若碑亦如堂深则当云设洗南当碑矣而经不云然未可谓碑洗同节也乡射记设楅于中庭南当洗楅必不当碑设之也然则敖氏云东西南北之中者固不缪哉葢设之以丽牲视日景亦为陈设进退之节故以适中为宜若过北则嫌促廹不便于射牲过南则恐日极南时为日晷之所不到也
　　门外米三十车车秉有五防设于门东为三列东陈禾三十车车三秅设于门西西陈【防疏五反秅笃误反注今文防或为逾】正义郑氏康成曰大夫饔饩之礼米禾皆视死牢【贾疏上文饪一牢腥二牢三死牢也故米及禾皆三十车敖氏继公曰若朝君则取数于生牢死牢杂也】秉防秅数名也秉有五防二十四斛也【贾疏下记云十斗曰斛十六斗曰防十防曰秉若然一秉十六斛又有五防为八斛总二十四斛也】三秅千二百秉【贾疏下记云四秉曰筥十筥曰稯十稯曰秅四百秉为一秅三四十二为千二百秉也】防读若不数之数　敖氏继公曰经凡言某陈者皆谓其下乡之也言东陈是西辕也西陈者反是云为三列每列皆南北为之前列在西后二列以次而东也禾不云三列可知也禾列则先东而后西
　　薪刍倍禾
　　正义郑氏康成曰倍禾者以其用多也薪从米刍从禾【贾疏薪可以炊防故从米陈之刍可以食马故从禾陈之郑言此者以经云倍禾恐并从禾陈之也】凡此所以厚重礼也聘义曰古之用财不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔　敖氏继公曰倍禾谓车数也独言倍禾者以其相类而相等故也此唯言倍禾而已不见其设之之法则是二者之车亦各为三列而其陈亦皆如米禾之车与
　　存疑郑氏康成曰四者之车皆陈北辀
　　案东陈者西乡西陈者东乡辕皆在内如注説则是南陈而非东西陈矣薪在米之东刍在禾之西稍离之亦如米禾陈法而三列倍为六列耳四者之车皆人挽者非驾牛马者也
　　賔皮弁迎大夫于外门外再拜大夫不答拜
　　正义郑氏康成曰大夫使者卿也　敖氏继公曰賔不韦弁而皮弁者嫌其加于己致君命时之服也案凡为使者命未将例不答拜如昏礼迎賔主人再拜賔亦不答拜也
　　揖入及庙门賔揖入
　　正义郑氏康成曰賔与使者揖而入使者止执币賔俟之于门内谦也古者天子适诸侯必舍其祖庙【贾疏礼运文】诸侯行舍于诸公庙【贾疏诸公大国之孤若无孤舍于卿庙】大夫行舍于大夫庙　敖氏继公曰及庙门大夫立接西塾賔揖而先入俟之于入门右之位既则上介出请命矣记曰卿馆于大夫经云及庙门是賔馆于大夫之庙也此其祢庙与
　　存疑贾氏公彦曰门内即宁下
　　案门内即入门右之位所云揖位也入门而右又稍北乃西乡而俟賔
　　存异敖氏继公曰是篇言入庙之仪详矣独于入此庙不云每曲揖是不自主人之寝外门入也盖古者之庙亦自有外门与寝之外门同无事则闭之今賔馆于此乃开之以便賔之出入故自是入庙无毎曲揖也凡主人与客东行入庙其于祢庙则毎曲揖于祖庙以上则毎门毎曲揖若诸侯则虽于其祢庙亦有毎门毎曲揖也
　　案此即敖氏所説顾命庙门之制因以推于大夫以下之庙者也前已辨其不然又见士丧礼下篇
　　大夫奉束帛入三揖皆行
　　正义郑氏康成曰奉束帛执其所以将命者皆犹并也使者尊不后主人　敖氏继公曰揖而皆行明賔俟之于门内也
　　案此三揖与公醴賔同与正行聘礼者异
　　至于阶让大夫先升一等【注古文曰三让敖本从古文】
　　正义敖氏继公曰此三让者大夫也大夫三让而賔三辞大夫先让者以其奉君命尊也客尊则主人不敢先让升于觐礼见之
　　存疑郑氏康成曰让不言三不成三也【贾疏賔三让大夫即升无三辞则不成三】凡升者主人让于客三敌者则客三辞主人乃许升亦道賔之义也使者尊【贾疏奉君命也】主人三让则许升矣今使者三让则是主人四让也【贾疏言使尊终先升则是主人三让使者三辞待主人又让后乃升则是四让也】　贾氏公彦曰周官司仪职诸公之臣相为国客大夫郊劳三让登听命又云致饔饩如牢之礼此古文云三让与彼合郑不从者周官举其大率而云三让此仪礼据屈曲行事故不从古文也
　　案让之节当三古文是也经言三让者多不言三辞盖三让兼三辞矣贾氏引司仪三让既云合矣乃又舍经而狥注何哉
　　賔从升堂北靣听命
　　正义郑氏康成曰北面于阶上也　敖氏继公曰升堂不西面而即北面者辟国君之礼也国君于天子之命西面听之乃降拜
　　大夫东面致命賔降阶西再拜稽首拜饩亦如之正义郑氏康成曰大夫以束帛同致饔饩也致命致其君命賔殊拜之敬也重君之礼也　敖氏继公曰再拜稽首为将受币乃云拜饩亦如之然则此币其主于饔礼乎下之饩礼虽以大牢亦无币可见矣案此阶西阼阶西也賔馆于此故升降由阼阶此降阶西与前賔觌賔降阶东一也西阶下则拜于东阼阶下则拜于西
　　大夫辞升成拜
　　正义敖氏继公曰亦称君命辞之賔既卒拜于下大夫乃辞之者别于君也凡君与异国之臣为礼于其降拜即辞之不待其卒升成拜亦饔饩异拜也每拜皆再拜稽首
　　受币堂中西北面
　　正义郑氏康成曰趋主君命也堂中西中央之西敖氏继公曰堂中西四分楹闲一在西也賔受币而少过于西者尊君命也
　　大夫降出賔降授老币
　　正义敖氏继公曰降授老币亦变于君礼
　　出迎大夫大夫礼辞许入揖让如初賔升一等大夫从升堂
　　正义敖氏继公曰初谓三揖三让賔于是三让而大夫三辞受傧私事也故复其常礼　郑氏康成曰賔先升敌也【贾疏賔在馆如主人之仪】皆北面
　　庭实设马乘
　　正义郑氏康成曰乘四马也　敖氏继公曰亦设于西方
　　賔降堂受老束锦大夫止
　　正义敖氏继公曰降堂受锦亦辟君礼云大夫止者嫌賔为已受币则当从之也不从者以降堂礼轻也少牢下篇曰主人降受宰几尸侑降降谓没阶以此徴之则大夫止之义见矣
　　存疑郑氏康成曰止不降使之余尊
　　案大夫以君命来故賔敬之有加礼至傧则已复其常未见其余尊也
　　賔奉币西面大夫东面賔致币大夫对北面当楣再拜稽首
　　正义敖氏继公曰致币称其致币之辞也　郑氏康成曰稽首尊君客也
　　受币于楹闲南面退东面俟賔再拜稽首送币
　　正义郑氏康成曰賔北面授尊君之使　敖氏继公曰賔不南面授辟尊者之礼也凡授币于堂而南面者惟君及奉君命于臣者耳
　　大夫降执左马以出賔送于外门外再拜
　　正义郑氏康成曰出庙门从者亦讶受之　敖氏继公曰賔之士于是执三马随之出庙门则从者并受币而皆讶受马也
　　明日賔拜于朝拜饔与饩皆再拜稽首
　　正义郑氏康成曰拜于大门外【贾疏言拜于朝无入门之文诸侯外朝在大门外明矣】　敖氏继公曰此所谓拜赐也周官曰凡賔客之治令讶听之【贾疏秋官掌讶职賔入馆次于舍门外待事于客及将币为前驱至于朝诏其位凡賔客之治令讶听之】此拜亦皮弁服
　　通论李氏如圭曰乡射礼明日賔拜赐于门外主人不见知此拜饔饩亦于大门外也
　　右归賔饔饩
　　上介饔饩三牢
　　正义郑氏康成曰賔介皆异馆　敖氏继公曰三牢亦降以两也
　　饪一牢在西鼎七羞鼎三腥一牢在东鼎七
　　正义郑氏康成曰饪鼎七无鲜鱼鲜腊也
　　堂上之馔六
　　正义郑氏康成曰六者賔西夹之数
　　西夹亦如之
　　正义敖氏继公曰其馔亦六也不设于东夹以腥牢惟有一尔腥牢自二以上乃兼有东西夹之馔
　　筥及罋如上賔
　　正义郑氏康成曰凡所不贬者尊介也　敖氏继公曰上介之牢与其鼎馔皆杀于賔而筥及罋独否亦盛大礼也又此二者初不视牢数以为隆杀故得畧之而与賔同筥米从饩乃与罋并言于此者因文而遂及之耳
　　饩一牢门外米禾视死牢牢十车薪刍倍禾凡其实与陈如上賔
　　正义敖氏继公曰死牢饪与腥也牢十车则二十车也　郑氏康成曰凡凡饪以下
　　下大夫韦弁用束帛致之上介韦弁以受如賔礼正义敖氏继公曰下大夫致之者亦使人各以其爵也上介韦弁以受主人如賔服正礼也向者皮弁以聘者上賔也故上介于此不必皮弁以无加服之嫌故尔　郑氏康成曰介不皮弁者以其受大礼似賔不敢纯如賔也
　　案郑氏谓介不皮弁所以下于賔敖氏谓賔主聘事介无加服之嫌兼之其义始备
　　傧之两马束锦
　　正义贾氏公彦曰此下大夫使者受上介傧如卿使者受賔傧礼同
　　右归上介饔饩
　　士介四人皆饩大牢米百筥设于门外
　　正义敖氏继公曰大牢各一降于上介者两也此惟有饩与筥米则筥为从饩而罋为从饔又可见矣门亦所馆之外门也牢米陈于外饩之正礼也牢在米南东上
　　案士介四人亦各馆饩大牢以下为一人言之其余从同故云皆也凡吉礼陈于门外者皆东上有对则或西上耳注谓牢西上非也
　　宰夫朝服牵牛以致之
