<!-- { "loadSidebar": true } -->
　　宾左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵酌酢奠爵拜宾答拜正义郑氏康成曰主人酌自酢者宾不敢敌主人主人达其意【贾疏宾不敢与主人为敌故主人酌自酢以达宾意若乡饮射宾皆亲酢主人以宾尊行敌礼故也】　敖氏继公曰豆亦兼笾言也宾云卒爵拜主人云奠爵拜文互见
　　案受爵酌酢亦如介礼少牢犹然惟徧献众宾毕乃酢为异耳
　　主人坐祭卒爵拜宾答拜揖执祭以降西面奠于其位位如初荐俎从设
　　正义郑氏康成曰位如初复其位东面少牢馈食礼宰夫执荐以从设于祭东司士执俎以从设于荐东是则皆公有司为之与　贾氏公彦曰宾位在西阶下东面今受献于西阶上执祭以降西面奠于其位明复西阶下东面位也　敖氏继公曰云位如初嫌既献则位或异也　李氏如圭曰执祭谓脯也右主人献宾长自酢
　　众宾升拜受爵坐祭立饮荐俎设于其位辩主人备答拜焉降实爵于篚【辩音遍后同】
　　正义郑氏康成曰众宾立饮贱不备礼乡饮酒记曰立卒爵者不拜既爵备尽也尽人答拜　敖氏继公曰立饮亦为不拜既爵也其説见乡饮酒礼与其记辩谓皆有荐俎也其荐俎亦于毎献一人则设之其答拜亦在毎人受爵之后　贾氏公彦曰公有司献在众宾后
　　案先言荐俎而后言辩可知献毕旋荐而后更献也与少牢徧献乃荐异其酌亦主人徧为之
　　通论方氏慤曰必献宾者以宾礼隆助祭之人故也李氏如圭曰坊记云尸饮三众宾饮一示民有上
　　下也
　　右主人献众宾
　　尊两壶于阼阶东加勺南枋西方亦如之【勺时灼反】
　　正义郑氏康成曰为酬宾及兄弟行神惠不酌上尊卑异之就其位尊之两壶皆酒优之【贾疏设尊之法皆有酒今两壶皆酒无酒优之也】先尊东方示惠由近礼运曰澄酒在下【贾疏证壶尊亦饮在下者酒是三酒】　贾氏公彦曰上文献宾及兄弟皆酌上尊献是严正故得与神灵共尊至旅酬礼防故不敢酌上尊先尊东方乃设西方者东方主人位西方宾位见酒由主人来也　敖氏继公曰为宾及兄弟设之也设尊于堂下者欲其便且别于大夫礼也两壶皆酒别于上尊也西方之尊其在西阶西与案加勺亦南柄北面酌也与堂上之尊同庭中凡四尊尊必朋设东西阶下分宾主人党也宗庙之礼尊者主于敬亲者主于爱以敬为主故酳尸而不敢酬况于旅乎少牢不宾尸亦献而止矣少牢宾尸而后尸举旅行酬则杀乎正祭矣以爱为主故尸加爵而爵止亦欲与于祭者之无不醉也况主祭者乎一举觯为旅酬始再举觯为无算爵始而凡乡饮射燕合情同爱之礼皆视乎此矣
　　通论孔氏颖达曰记云澄酒在下澄谓沈齐也酒谓三酒稍卑之故陈于堂下　贾氏公彦曰案司尊彛职四时之祭皆有罍诸臣之所酢也特牲壶尊在下者士卑得与人君同少牢大夫堂下无尊者大夫尊辟人君故也
　　主人洗觯酌于西方之尊西阶前北面酬宾宾在左正义郑氏康成曰先酌西方者尊宾之义　敖氏继公曰于此酬宾终正礼也酬宾于西方故酌西方之尊酬于下者宜近宾位便其奠之
　　案西阶前南于阶正当宾位之东乡饮酬宾在阶上而此在阶下者以宾位本在下也饮射主于燕宾则宾在堂上祭礼主于事尸则宾在堂下
　　主人奠觯拜宾答拜主人坐祭卒觯拜宾答拜主人洗觯宾辞主人对卒洗酌西面宾北面拜
　　正义郑氏康成曰西面者乡宾位立于西阶之前宾所答拜之东北【贾疏主人西面授宾北面答拜明主人不得过于宾】　敖氏继公曰此宾主之拜亦皆北面少牢下篇云主人奠爵于篚对
　　主人奠觯于荐北
　　正义郑氏康成曰奠觯于荐左非为其不举行神惠不可同于饮酒【贾疏神惠右不举生人饮酒左不举今行神惠不可同于饮酒故奠于左与生人相变】　敖氏继公曰不授而奠酬之正礼荐北荐左也既奠则复位北面拜文不具耳此奠觯于庭皆将举者也而或在荐左或在荐右各从其便不取奠者于左将举于右之义也
　　案上文宾北面拜拜受也从无宾拜受而主人不拜送之礼故敖氏谓文不具
　　宾坐取觯还东面拜主人答拜【还音旋】
　　正义郑氏康成曰还东面就其位荐西【贾疏云还东面则宾初坐取觯荐东西面可知】　敖氏继公曰宾坐取觯兴象受之也宾取觯亦西面还而东面拜谢主人之奠觯也执奠觯而拜所以见其意奠而不辞既则以拜谢之皆变于饮酒之仪也
　　宾奠觯于荐南揖复位
　　正义郑氏康成曰奠觯荐南明将举　敖氏继公曰东面而奠于荐南亦便也复位主人复阼阶下西面位
　　案以下文及少牢观之则奠觯荐右者或举或不举故敖谓取其便也凡饮射燕无举奠酬者祭则有之盖饮射燕皆正宾也不可以尽人之欢祭则尸为主宾非正也不可不广神之惠
　　右主人酬宾长
　　案献酢酬三者具而礼成故献之礼成于酬宾主之正礼然也此主人酬宾所以成献宾之礼少牢下篇亦酬尸以宾尸在堂则以宾礼事之也特牲但酬宾而已尸则不敢酬之以其在室神之也
　　主人洗爵献长兄弟于阼阶上如宾仪
　　正义郑氏康成曰酬宾乃献长兄弟者献之礼成于酬先成宾礼此主人之义亦有荐脀设于其位【贾疏下记云长兄弟及宗人折是也】私人为之与　贾氏公彦曰云如宾仪则长兄弟初受献于阼阶上时亦荐脯醢设折俎于阼阶上祭讫乃执以降设于下位也　敖氏继公曰献于阼阶上异内外也献亦西南面宾宾长也如宾仪兼酢言
　　案宾俎公有司设之记云公有司献次众宾此兄弟俎私臣设之记云私臣献次兄弟郑意以其班应尔也
　　右主人献长兄弟自酢
　　洗献众兄弟如众宾仪
　　正义郑氏康成曰献卑而必为之洗者显神惠此言如众宾仪则知献众宾洗明矣　敖氏继公曰献众兄弟与献长兄弟之礼相属乃为之洗者以其承已自酢之后故须洗之也然则献众宾于自酢之后则亦宜为之洗矣上经不言文畧耳　贾氏公彦曰私臣职贱献在众兄弟后　郝氏敬曰佐食荐俎亦设于此时
　　案如众宾之升拜受亦异于少牢宾尸之升受而不拜也敖氏谓主人承已自酢之后故为之洗然则乡饮射宾长一人洗其余经无文者容以主人不自酢之故与
　　右主人献众兄弟
　　洗献内兄弟于房中如献众兄弟之仪
　　正义郑氏康成曰内兄弟内宾宗妇也【贾疏下记云内宾宗妇彼注云内宾姑姊妹宗妇族人之妇若然兄弟者服名故号妇人为兄弟】如众兄弟如其拜受坐祭立饮设荐俎于其位而辩内宾位在房中之尊北【贾疏下记云尊两壶于房中西墉下南上内宾立于其北东面南上宗妇北堂东面北上】不殊其长畧妇人也【贾疏上献宾于西阶上献众兄弟于阼阶上皆殊其长此不殊畧也】有司彻曰主人洗献内宾于房中南面拜受爵【贾疏引有司彻者见此内宾受献时亦南面拜受爵】　敖氏继公曰献之盖西北面
　　案内兄弟赞主妇者亦在焉旅酬则主妇为始献则主人为主妇人统于丈夫不贰尊也　下记注云内宾象众宾宗妇象兄弟又云内宾之长取觯酬宗妇之姒宗妇之姒亦取觯酬内宾之长是均也若献而殊其长则长者须另为班房中廹隘且于时不暇故畧其礼与少牢同也然论房中之立位则内宾为长何则北堂者主妇位也内宾南上宗妇北上是宗妇之长统于主妇而主妇不兼统内宾之长也下注云内宾之长南面答拜而不言宗妇谓酢也则首献内宾之长可知矣
　　主人西面答拜更爵酢卒爵降实爵于篚入复位正义郑氏康成曰爵辩乃自酢以初不殊其长也内宾之长亦南面答拜　贾氏公彦曰献时不殊其长酢时犹如宾及兄弟殊其长　敖氏继公曰更爵亦在房中者也献毕乃酢其长亦犹宾致爵于主人主妇而受爵酢于主人之义也不言酢仪其礼可得而推故耳
　　案主人酢于内宾之长出房主妇则洗觯酌西面以酬内宾之长奠觯拜内宾之长西面答拜主妇坐祭卒觯拜内宾之长答拜主妇洗觯酌奠于荐北内宾之长东面坐取觯还西面拜主妇答拜内宾之长奠觯于荐南复位此奠觯为房中旅酬之始
　　右主人献内兄弟自酢








　　钦定仪礼义疏卷三十五
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷三十六
　　特牲馈食礼第十五之三
　　长兄弟洗觚爲加爵如初仪不及佐食洗致如初无从正义郑氏康成曰大夫士三献而礼成多之为加也不及佐食无从杀也致致于主人主妇　贾氏公彦曰如初仪者如宾长三献之仪但宾长献十一爵此兄弟长加献唯有六爵洗觚爲加献一也尸酢长兄弟二也献祝三也致爵于主人四也致爵于主妇五也受主人酢六也　敖氏继公曰无从谓所献所致者皆无燔从也无从则不啐酒而卒爵亦其异者案加爵之义有二一比于侑食劝饱之意一使长兄弟众宾长得以伸其敬也及祝而不及佐食者佐食与旅而祝不与旅非但礼杀而已加爵而后致爵亦所以伸敬于主祭者也加爵用觚所以别于正献也致爵于主妇旣乃更一觚以自酢故篚实二觚焉酢讫降奠于篚
　　通论陆氏佃曰九献之外谓之加明堂位曰加以璧散璧角是也盖卒食之后其豆谓之加豆以其加于卒食之后也卒献之后其爵谓之加爵以其加于卒献之后也　陈氏祥道曰士礼主人主妇宾三献又爵三长兄弟宾长利献之也下大夫主人主妇宾三献又爵二宾长与利献之也上大夫特主人主妇宾三献而已盖士与下大夫无宾尸故有加爵上大夫有宾尸故无加爵天子诸侯有绎祭又有加爵礼所以隆于尊者也
　　案大祫十三献説者谓九献外加爵三通嗣举奠爲十三献祫与时祭无加爵止有九献窃疑特牲少牢大夫士四时之祭也大夫士有加爵而天子诸侯反废加爵之礼于理未合疏盖本之崔氏姑存以备考右长兄弟爲加爵
　　众宾长爲加爵如初
　　正义敖氏继公曰如初亦如亚献也此亦无从尸祭酒啐酒而爵止
　　爵止
　　正义郑氏康成曰尸爵止者欲神惠之均于在庭贾氏公彦曰加爵停之使庭行旅酬
　　案大夫宾尸尸作三献之爵遂继之以旅酬是尸自行其惠于庙中也士不宾尸则尸不出堂而行旅酬之礼矣故于加爵而爵止所以示致惠之意而使上下同其爱内外致其忱至于既醉而止也盖三献以申敬故爵止而上下内外无不献焉斯以广敬也加爵以尽欢故爵止而上下内外无不酬焉斯以合欢也
　　存疑敖氏继公曰向者三献用爵其爵止而主人主妇之致亦用爵盖放尸器而用之也此爵止之后室中及庭中行礼者皆用觯则此加爵亦当用觯矣尸爵止于举觯之节又欲觯之徧行也
　　案加爵不言用某器蒙上文洗觚而言也下记云二觚长兄弟加爵并用之旣则奠于篚矣众宾长同时加爵其用觚可知敖氏用觯之説未足据也
　　右众宾长爲加爵爵止
　　嗣举奠
　　正义郑氏康成曰嗣主人将爲后者【贾疏不言适而言将爲后者欲见无适长立庶子及同宗爲后者皆是】举犹饮也【贾疏举而饮之】使嗣子饮奠者将传重累之者【贾疏将使爲嗣牵累崇敬承重祭祀之事】　贾氏公彦曰奠即上文祝酌奠奠于铏南是也　敖氏继公曰举奠谓举奠觯而饮之重适故特爲此礼是惟主于有适者言之无适则已　孔氏颖逹曰因嗣子举奠觯饮之自是以后因号嗣子爲举奠
