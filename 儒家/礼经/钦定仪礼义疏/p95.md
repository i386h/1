<!-- { "loadSidebar": true } -->
　　案饔饪九鼎此祭如馈食则五鼎而五俎牛羊豕鱼腊也牲体亦升其右胖于尸羞四豆则膷臐膮与醢为四铏则牛二羊豕各一如公食与祝佐食主人宾之俎皆有牛体亦其异者
　　假器于大夫
　　正义敖氏继公曰必假于大夫者其礼其器与之同也　贾氏公彦曰曲礼云大夫士去国大夫寓祭器于大夫士寓祭器于士注云与得用者言寄若然卑者不得用尊者之器故宾介于主国大夫假祭器而行之
　　存疑郑氏康成曰不敢以君之器为祭器【贾疏致饔虽是祭器人臣不敢以君之器为祭器】
　　案致饔有鼎无俎固不得不假彼亦未必以君之祭器致之
　　朌肉及廋车【朌音班廋所求反注古文朌作纷】
　　正义郑氏康成曰朌犹赋也廋廋人也车巾车也二人掌视车马之官也　贾氏公彦曰此谓祭讫朌胙逮下也周官夏官有廋人职掌养马春官有巾车职敖氏继公曰言此明亦有不及者矣
　　案春官巾车以下大夫为之则尊官也此云及则其贱者盖胥徒与左氏传云巾车脂辖
　　右记以饔祭
　　聘日致饔
　　正义敖氏继公曰自此至旬而稍记主国行礼于宾之节也
　　明日问大夫【注古文曰问夫人也】
　　正义郑氏康成曰不以残日问人崇敬也　敖氏继公曰所以下于其君亦以聘日未有暇及之也
　　夕夫人归礼【注今文归作馈】
　　正义郑氏康成曰与君异日下之也
　　旣致饔旬而稍
　　正义敖氏继公曰旬日乃稍者以饔饩之物多也案十日而稍恐其米禾刍薪或不继也牢则无之
　　宰夫始归乘禽日如其饔饩之数【注古文饩为旣】
　　正义郑氏康成曰乘禽乘行之禽也谓鴈鹜之属其归之以防为数其宾与上介也　贾氏公彦曰天官浆人共宾客之稍礼谓宾留闲主人稍所给者如其饔饩之数一牢当一防故聘义云乘禽日五防是饔饩五牢者也上介三牢则三防也士介一牢则一防也
　　士中日则二防
　　正义郑氏康成曰中犹闲也不一日一防太寡不敬也
　　凡献执一防委其余于面
　　正义郑氏康成曰执一防以将命也【案此少仪文】面前也其受之也上介受之以入告士举其余从之【贾疏此约私献礼私献摈者取献以入士举其余此亦上介受入明其余士举从入可知】宾不辞拜受于庭上介执之以相拜于门中乃入授人【贾疏此亦约私献文】上介受亦如之【贾疏以其受饔饩之时已如宾礼也】士介拜受于门外【贾疏以其受饩在门外也】
　　禽羞俶献比【比笔倚反】
　　正义郑氏康成曰比放也其致之礼如乘禽也右记主国礼宾之节与羞献
　　归大礼之日既受饔饩请观
　　正义郑氏康成曰聘于是国欲见其宗庙之好百官之富　李氏如圭曰呉季札聘鲁请观周乐晋韩起聘鲁观书于大史氏是其类
　　存疑敖氏继公曰归大礼之日即聘日也是日所行之礼自聘以至于介之私觌凡十余节以大概言之亦必至于日几中而后毕既而又有受饔之事已受饔又以祭其祖祢如馈食之礼由是观之则日暮人倦可知矣乃复请观何哉且问卿之公事未举而私为道观亦非礼也此记必误矣
　　案敖氏献难义亦近是但此举或于归大礼之日请于归饔饩之卿以达于君非于即日观也亦如上经宾请有事于大夫非于即日问也其讶帅之文相连者记欲终其事耳
　　讶帅之自下门入
　　正义郑氏康成曰帅犹道也从下门外入游观非正也
　　右记请观
　　各以其爵朝服
　　正义郑氏康成曰此句宜在凡致礼下【贾疏此各以其爵朝服为致礼也故知义然】
　　右记致礼者之爵与服
　　士无饔无饔者无傧【傧石经作摈李氏如圭曰摈当作傧监本已改今从之】正义郑氏康成曰谓归饩也
　　右记士无傧
　　大夫不敢辞君初为之辞矣
　　存疑郑氏康成曰此句宜在明日问大夫之下【贾疏以宾请有事于大夫君礼辞许也】　敖氏继公曰此上盖有阙文右记宾问大夫
　　凡致礼皆用其飨之加笾豆
　　正义郑氏康成曰凡致礼谓君不亲飨宾及上介【贾疏案上经宾一食一飨上介若食若飨唯士介不言飨故知其中唯宾与上介耳】以酬币致其礼也其其宾与上介也加笾豆谓其实也亦实于罋筐【贾疏致饔饩醯醢是豆实实于罋明此亦实于罋可知也】飨礼今亡　敖氏继公曰春秋传昭六年晋侯享季武子有加笾武子辞韩宣子曰寡君以为驩也是笾豆之加与否已定于未飨之先若不亲飨而归之嫌加者不致故云然案皆皆宾与上介又皆主国之公与大夫也加笾豆如笾人醢人职所列者是也公于宾用其全则八于上介减其二则六大夫之于宾与上介亦然加者皆用则正者毕具可知矣此致礼云皆用则亲飨者宜无不用矣然据晋人之于季孙又似加于常礼之外者与此微异
　　右记致飨用加笾豆
　　无饔者无飨礼
　　正义郑氏康成曰士介无飨礼
　　右记士无饔
　　凡饩大夫黍粱稷筐五斛
　　正义敖氏继公曰凡凡宾上介及士介也经云大夫饩宾上介米八筐士介米六筐而此云黍粱稷则是皆不用稻矣八筐者二黍二粱四稷也六筐者二黍二粱二稷也其器既异于君器又多寡相悬且不敢与君同用四种皆所以远下之凡降杀之例自下者始此八筐者乃不去稷而去稻者以当多者不宜去而当少者不宜多也是或一义耳若六筐者则因宾介之礼而但减其多者之数以别之无他义也君器多而小大夫器寡而大亦隆杀之宜　郑氏康成曰谓大夫饩宾上介也器寡而大略【贾疏君归饔饩于宾与大夫介米少而筥多今大夫致礼于宾介用筐数寡而器大其礼略】
　　右记大夫饩礼之米
　　既将公事宾请归
　　正义郑氏康成曰谓已问大夫事毕即请归也主国留之飨食燕献无日数尽殷勤也
　　案请请于所问之大夫而以达于君也其于宾介面毕大夫送宾时请之与请归之意谓不敢久留溷主国也盖其飨食有常数燕虽数举不过示以优游之意至旬而稍则归期近而留焉者暂矣
　　右记请归之节
　　凡宾拜于朝讶听之
　　正义郑氏康成曰拜拜赐也唯稍不拜　敖氏继公曰讶听之异于已臣也
　　右记宾拜赐
　　燕则上介为宾宾为苟敬
　　正义敖氏继公曰飨食之礼君亲为主故以宾为宾尊宾也君与臣燕则宰夫为献主故不以宾为宾而以为苟敬亦尊宾也此苟敬之位在阼阶西北面余并见燕礼记
　　存疑郑氏康成曰燕私乐之礼崇恩杀敬也宾不欲主君复举礼事礼已于是辞为宾君听之从诸公之席命为苟敬苟敬者主人所以小敬也更降迎其介以为宾亦大夫也虽为宾犹卑于君君则不与亢礼也主人所以致敬者自敌以上
　　案燕礼具有成法非必宾辞为宾而后以介为宾也小敬之义亦所未安
　　宰夫献
　　正义郑氏康成曰为主人代公献　敖氏继公曰燕礼轻故君与臣燕则不亲为主而使宰夫献所以明君臣之义也此与他国之臣燕亦用此礼者所以别于其君也
　　右记燕
　　无行则重贿反币【注今文曰贿反币】
　　正义郑氏康成曰无行谓独来复无所之也【贾疏此特来非歴聘呉公子札聘于诸国是有行也】必重其贿与反币者使者归以得礼多为荣所以盈聘君之意也秦康公使西乞术聘于鲁辞孙而说襄仲曰不有君子其能国乎厚贿之【贾疏文十二年左氏传文】此谓重贿者也　敖氏继公曰于反币之外又重贿之答其特来之厚意也反币即赠币也赠币为报其私觌故云反必言反币者嫌重贿则不必赠也
　　右记特聘无行
　　曰子以君命在寡君寡君拜君命之辱
　　正义郑氏康成曰此赞聘君拜聘享辞也在存也
　　君以社稷故在寡小君拜
　　正义郑氏康成曰此赞拜夫人之聘享辞也言君以社稷故者夫人与君体敌也其卒亦曰寡君拜命之辱
　　君贶寡君延及二三老拜
　　正义郑氏康成曰此赞拜问大夫之辞贶赐也大夫曰老
　　又拜送
　　正义郑氏康成曰拜送宾也其辞盖云子将有行寡君敢拜送
　　右记公馆宾之辞
　　宾于馆堂楹间释四皮束帛宾不致主人不拜
　　正义郑氏康成曰宾将遂去是馆留礼以礼主人所以谢之　敖氏继公曰必释于此者明为馆故也皮亦在堂礼之变也宾主各有当为主人之嫌难乎其为授受也不用锦而帛不授受无嫌于君礼
　　案宾以馆于其庙故释此以礼其神与有四皮者盛之也夫然则不致不拜宜矣
　　右记宾释皮帛于馆
　　大夫来使无罪飨之【使所吏反】
　　正义郑氏康成曰乐与嘉宾为礼　敖氏继公曰无罪谓无失误也飨之亲飨之也主国君于宾有飨食燕之礼但言飨者举其盛者言之
　　存疑敖氏继公曰来使与下文所谓过者相对立文
　　过则饩之
　　正义郑氏康成曰饩之生致其牢礼也其致之辞不云君之有故耳聘义曰使者聘而误主君不亲飨食所以愧厉之也
　　案经云致飨以酬币此云过则饩之是二者异也不异其礼而异其辞则虽以愧厉之而究不暴其过忠厚之至也
　　存疑郑氏康成曰不言罪者罪将执之　敖氏继公曰谓假道而过者则饩之也过即经所谓过饩即经所谓饩之以其礼复记于此者蒙无罪之文也若有不假道不禁侵掠之类是过者之罪矣
　　案如敖说则二句不相承接不相呼应殆非也行人见执见讥于春秋盛世未必有之
　　其介为介
　　正义贾氏公彦曰飨宾于庙之时还以聘之上介为介而上介于从宾为介之外复别飨也　敖氏继公曰此上当言飨宾之礼乃及此耳其亦有阙文与飨宾君为主人故以宾为宾而上介为介若飨上介则上介为宾而无介小聘使下大夫其飨礼亦宜如之盖士介贱不可以与主君为礼故也
　　右记飨否之异
　　有大客后至则先客不飨食致之
　　正义郑氏康成曰卑不与尊齐礼　贾氏公彦曰前有小国之卿大夫来聘将行飨食而値大国之卿大夫来聘则废小国飨食之礼　敖氏继公曰主人待客隆杀之仪也大客谓朝君
　　案贾敖二义可以兼备
　　右记大客后至
　　唯大聘有几筵
　　正义郑氏康成曰谓受聘享时也小聘轻虽受于庙不为神位　敖氏继公曰经于小聘云不几筵其文已明
　　右记几筵
　　十斗曰斛十六斗曰防十防曰秉【注今文防为逾】
　　正义郑氏康成曰秉十六斛今江淮之闲量名有为防者　邢氏昺曰包咸云十六斗曰庾防今文为逾是庾逾防其数同也
　　二百四十斗
　　正义郑氏康成曰谓一车之米秉有五防
　　四秉曰筥
　　正义郑氏康成曰此秉谓刈禾盈手之秉也【贾疏对上秉为量名】筥穧名也若今莱阳之闲刈稻聚把有名为筥者诗云彼有遗秉又云此有不敛穧
　　十筥曰稯十稯曰秅四百秉为一秅【稯祖孔反音总秅音妒注古文稯作緵】
　　正义郑氏康成曰一车之禾三秅为千二百秉三百筥三十稯也
　　右记米禾之量

　　钦定仪礼义疏卷十八
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷十九
　　公食大夫礼第九之一
