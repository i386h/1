<!-- { "loadSidebar": true } -->
　　卿为上摈大夫为承摈士为绍摈
　　正义郑氏康成曰摈为主国之君所使出接宾者也绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而传命君子于其所尊不敢质敬之至也　贾氏公彦曰此摈陈在主国大门外主君之摈与宾之介东西相对南北陈之摈者之数大行人天子待诸侯如此诸侯待聘宾无文郑以意解之　敖氏继公曰承绍云者皆有为之先之辞周官言天子之摈者其于上公则五人于侯伯则四人于子男则三人皆以朝者之爵为差也此但言上摈承摈绍摈而不言其人数则是诸侯之摈者三人而已不以己爵及朝聘者之尊卑而异所以别于天子也此摈者虽有三人惟上摈专相礼事乃必立承绍者所以别于诸臣之礼也
　　案摈者之数与其所立之位出入之仪郑敖二说迥不相同郑以大行人天子待诸侯之礼说此似有据依然究未可即以是为诸侯宾其聘卿之礼敖则于本篇所行节次体防玩绎而出更以公食大夫礼比类观之胥有合焉非苟为异者其义胜于郑氏多矣但注说承习已久姑两存之以俟好古者潜心讨论焉下节亦同
　　摈者出请事
　　正义郑氏康成曰是时宾出次直闑西北面上摈在闑东阈外西面其相去也公之使者七十步侯伯之使者五十步子男之使者三十步【贾疏此依大行人职诸侯之卿其礼各下其君二等郑注谓介与宾主朝位之闲】此旅摈耳不传命上介在宾西北东面承摈在上摈东南西面各自次序而下【贾疏宾介从南乡北上次下至末介主人之摈从承摈乡南上次下至末摈也】未介末摈旁相去三丈六尺【贾疏东西相去三丈六尺】上摈之请事进南面揖宾俱前宾至末介上摈至末摈亦相去三文六尺【贾疏上摈入乡公前北面受命出门南面遥揖宾使前摈者渐南行宾至末介北东面上摈至末摈南西面东西相去亦三丈六尺】止揖而请事还入告于公天子诸侯朝觐乃命介绍传命耳其仪各乡本受命反面传而下及末则乡受之反面传而上又受命传而下亦如之此三丈六尺者门容二彻参个旁加各一步也【贾疏辙广八尺参个三八二丈四云旁各一步此无正文人之进退周旋不过再举足一步故门旁各空一歩二步则丈二尺添二丈四尺为三丈六尺也】　敖氏继公曰摈者上摈也云请事则为上摈可知请事云出则摈者常近于君所矣请事之辞盖曰寡君使某请事是时宾即位于西方东面介立于其东南北面西上摈者东方西面请事宾对摈者乃入告于公诸侯相朝则上摈传主君之命以请于上介上介以告于朝君又以朝君之命告于上摈所谓交摈也聘宾臣也故亲对而不交摈云出请事而不云入告省文也后多类此
　　案敖义较郑为优说已见上节
　　公皮弁迎宾于大门内大夫纳宾
　　正义郑氏康成曰公不出大门降于待其君也【贾疏司仪职诸公相为宾公皮弁交摈车迎拜辱出大门此于门内是降于待其君也】大夫上摈也谓之大夫者上序可知【贾疏春秋之义卿称大夫王制云上大夫卿】是时宾主人皆裼【贾疏玉藻不文饰也不裼下行聘时执玉皆袭此未执玉正是文饰之时】公迎宾卿大夫以下入庙门即位而俟之　敖氏继公曰于此乃迎宾于大门内则是摈者出请事之时公犹未出中门也大门内者其在门东西面与此大夫亦谓上摈也云纳賔则为上摈可知故变言大夫与卿为上摈之文互见以明卿亦谓之大夫也此与上经言摈者之意略同皆错综其文以见义尔纳宾亦西面乡之其辞曰寡君须矣吾子其入也既则道之以入于公之迎宾也诸摈皆从之上摈出纳宾而承摈绍摈则皆立于门东北面
　　案是时公与宾皆裼经不着之者以裼乃其常向来原未袭也　又案下经公送宾及大门注云宾至始入门之位众介在其右少退西上时承摈绍摈亦于门东北面东上上摈徃来传君命出时门内之位如此则入时门内之位亦同门内之位如此则可因以推门外之位而见上注之非定论矣
　　宾入门左
　　正义郑氏康成曰众介随入北面西上【贾疏约下文入庙行聘享时众介入庙随宾入门左北面西上】少退【贾疏不敢与宾齐也】摈者亦入门而右北面东上【贾疏亦约朝君揖位北面东上而知之】上摈进相君　敖氏继公曰宾入门左而东面乡公介亦立于其东南北面西上上摈亦入门而右玉藻曰宾入不中门不履阈又曰公事自闑西亦谓此时也
　　案此注云摈者入门而右北面东上与敖说大槩略同但承摈绍摈初即未出故敖专以上摈入门言之视注尤密耳
　　公再拜宾辟不答拜【辟音避】
　　正义敖氏继公曰宾入门左而公乃拜之是西面拜迎于入门右之处明矣公迎大夫乃再拜者尊国宾也相见礼主人于降等者不出迎一拜其辱　郑氏康成曰辟者逡遁不敢当其礼
　　存疑郑氏康成曰公南面拜迎
　　公揖入每门毎曲揖
　　正义郑氏康成曰每门辄揖者以相人偶为敬也凡君与宾入门宾必后君介及摈者随之　敖氏继公曰诸侯三门库雉路则库门为大门左宗庙右社稷入大门东行而至庙此每门指閤门与庙门而言也每门揖者主人至每门则揖而先入也每曲揖者于曲处则揖而折行也
　　存疑贾氏公彦曰诸侯三门臯应路则应门为中门左宗庙右社稷入大门东行即至庙门其闲得有每门者诸侯有五庙太祖之庙居中二昭居东二穆居西庙皆别门门外两边皆有南北隔墙中央通门若然祖庙以西隔墙有三则閤门亦有三东行经三门乃至太祖庙门中则相逼入门则相逺是以每门皆有曲有曲即相揖故每曲揖也
　　辨正朱子曰案江都集礼古者宗庙之制外为都宫内各有寝庙别有门垣太祖在北左昭右穆以次而南与此疏之说不同
　　存异敖氏继公曰诸侯五庙太祖之庙最东髙祖而下之庙以次而西庙各有大门有中门有庙门中门外两边皆有南北隔墙墙中央通閤门故入诸侯之庙必有毎门也天子之庙各有五门与其寝同是诸侯亦有三门也康王受顾命于庙出庙见诸侯乃云王出在应门之内则天子诸侯庙门之名数可见矣案古者庙必分昭穆故丧服小记曰祔必以其昭穆士虞记亦曰以其班祔士一庙者祖祢尚从昭穆之班则三庙五庙七庙者自太祖而下宜分昭穆之庙可见矣敖氏乃谓太祖之庙最东髙祖而下以次而西则是置昭穆于不问而直以东为上也一有升祔则四亲庙俱当动移此岂祔以其班之意乎贾氏昭东穆西而太祖居中近之矣然诸庙平列而无南北上下之殊揆之礼意亦未为得七庙五庙之说惟朱子用孙毓之说为可从中庸逹孝章或问详言之矣敖氏又谓天子七庙每庙皆有五门诸侯五庙每庙皆有三门竝如朝制此则尤不可通者若然则举大礼奉大祭之时何不直由其庙之五门三门者入而转自朝之大门回曲以逹于东乎盖神必依于人故庙虽各全其尊而所从入之道则自朝门而趋而之左即社稷在右亦必由大门而入可见也然则此有每门毎曲者何也入大门北行折而东入庙必有西乡之门为庙与朝之限此即谓之閤门也既入閤门则当有南乡都宫之门又一门也都宫内左昭右穆其庙门之外或亦各有閤门东西相乡与毎曲则士冠礼敖氏言之但此五庙者曲弥多耳诸侯三门注疏谓臯应路敖氏谓库雉路盖侯国三门则同而名或有异有此则缺彼敖氏依鲁言之又差可据
　　及庙门公揖入立于中庭
　　正义郑氏康成曰公揖先入既则立于中庭以俟宾不复出上摈亦随公入门东东上【贾疏下文摈者出请命更不见上摈别入之文明随公入也】少进于士【贾疏公食礼云士立于门东北面西上知此亦然以摈者是卿又相君故知进于士也】　敖氏继公曰公揖宾而入礼之也凡主人与宾揖而入门者有二义俱入则为道之自入则为礼之公先入俟宾于内也摈者随公鴈行而入负东塾东上敌者则俟于门内公盖西面
　　存疑郑氏康成曰公入省内事也如此得君行一臣行二【贾疏齐语晏子辞　王氏应麟曰国语无此文盖见韩诗外传】于礼可矣　敖氏继公曰庙未详其为何庙以差言之则受天子之聘宜于太庙受诸侯之朝若聘其于髙祖而下者与案公但入而俟宾无内事之可省也公先入此其异于飨食者君行一臣行二之法此无之公入则三摈皆入矣不仅上摈也下经云负东塾是其位也摈位盖在士位之东士西上而摈东上明其不相统也
　　宾立接西塾
　　正义郑氏康成曰接犹近也门侧之堂谓之塾【贾疏尔雅释宫文】立近塾者已与主君交礼将有出命俟之于此敖氏继公曰接西塾者在其南而东面也立于此
　　俟时而执玉也介立于其西南东面北上
　　存疑郑氏康成曰介在币南北面西上【贾疏上入竟展币宾西面介北面今此陈币宾在门西北面明介统于宾也】
　　案宾介鴈行而入同面未改也币在行涂之南贾人东面乡之介立于贾人之北宾又在介北少进而皆东面下文授圭受圭皆同面足以明之矣注疏以展币之位例之非也
　　右迎宾
　　几筵既设摈者出请命
　　正义郑氏康成曰有几筵者以其庙受宜依神也【贾疏下记云唯大聘有几筵对小聘不几筵】宾至庙门司宫乃于依前设之神尊不豫事也【贾疏对公食礼宰夫设筵加席几而后迎宾与此异司几筵职大朝觐大飨射王位依前南乡设筵几觐礼亦云依前尔雅释宫牖户之闲谓之扆】席西上周官诸侯祭祀席蒲筵缋纯右雕几【敖氏继公曰注似脱加莞席纷纯五字】敖氏继公曰宾至庙门乃设几筵者君礼也请命者请致其君命也
　　贾人东面坐啓椟取圭垂缫不起而授上介
　　正义郑氏康成曰贾人向入陈币东面俟于此言之就有事也不言裼袭者贱也　敖氏继公曰玉尊不与币同陈故事至乃取之上介受圭于其左亦东面案下言上介不袭则贾人不袭可知凡入公门者皆裼也
　　上介不袭执圭屈缫授宾
　　正义郑氏康成曰不袭者以盛礼不在于己也屈缫并持之也　敖氏继公曰袭而执圭者惟宾与主人行礼者二人耳故上介不袭而执之必言之者嫌聘时执玉者必袭也授宾东面于其右
　　存疑郑氏康成曰上介北面受圭进西面授宾【贾疏宾东面故上介西面授宾】
　　案此竝受非讶受也竝受则上介亦东面矣不讶受者以其非正行礼也
　　宾袭执圭
　　正义敖氏继公曰袭谓袭上衣不见裼衣也聘以圭为尊吉服以袭为异玉藻曰服之袭也充美也又曰礼不盛服不充袭而执圭以行礼欲其称也不言垂缫可知也　郑氏康成曰执圭盛礼而尽饰为其相蔽敬也【贾疏玉藻云君在则裼尽饰也今既执圭以瑞为敬若尽饰而裼则揜执圭之敬】玉藻曰服之袭也充美也是故尸袭执玉龟袭也　孔氏颖逹曰使臣行聘主于敬不主于文又聘享相对聘质而享文文质相变故裼袭不同也
　　总论李氏如圭曰圭璋特逹无借也璧琮加于束帛有借也袭者礼方敬尚质裼者礼差轻尚文宾执圭公受玉皆袭所谓无借者则袭宾出公裼降立宾裼奉束帛加璧享所谓有借者则裼也借者荐也
　　摈者入告出辞玉
