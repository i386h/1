<!-- { "loadSidebar": true } -->
　　案上言君出门庙中哭哭者以君之出门为节则庙门也主人先俟于庙门外君升车乃辟君式之则主人亟趋出外门外矣贰车毕乘明君车之已出外门也主人于是送君拜稽颡送乃哭者见向之不哭以为君耳与君出门而庙中哭之意同　又案迎君送君主人一人而已其在列之公卿大夫皆不与可见礼主于丧不以他文乱之而人臣于君不务以趋承为敬也
　　存疑敖氏继公曰主人拜送不着其处则是但于庙门外耳盖是时君已升车故也
　　案君使吊襚主人尚送之于外门外君亲临之乃于庙门外而止乎经虽无两出门之文疏说善矣
　　袭入即位众主人袭拜大夫之后至者成踊
　　正义敖氏继公曰既送君即袭于外明其袒之久者为君在故也既即位乃拜大夫之后至者此已礼宜更始而为之不可于送君之余由便拜之也此后至谓君既至而后来者
　　案主人即阼阶下西面之位众主人以其即位为袭节焉于此成踊明前此之踊乃从君也
　　宾出主人拜送
　　正义郑氏康成曰自宾出以下如君不在之仪【贾疏君在时卿大夫士从君者不得与主人为礼君出后主人乃得与宾为礼也】
　　余论朱子曰看古人君臣之际如君临臣丧坐抚当心要节而踊今日于死生之际恝然不相闗不啻如路人所谓君臣之义安在我朝祖宗时于旧执政亦尝亲临之
　　右君视大敛
　　总论黄氏叔旸曰古者人君于其臣之丧亲临之即其阼阶上之位而视敛敛毕抚尸其恩礼一何厚也巫不入门而祝先之其恭敬一何至也升主人冯之又命主妇冯之其教孝一何切也臣于君之临也虽当丧事倥偬之际迎而先入抚而先降必俟君命而后冯冯又不敢当君所且于男女之别亦不紊焉细微曲折无不尽礼如此此所以家齐国治而天下平也
　　案或问士微者也非卿大夫之比而君临视其敛如此不已亵乎抑无乃妨于为国之政治乎曰中庸言体羣臣则士固君之肢体也焉有肢体摧伤而元首不为之痛怛者圣人制礼称情以立文何亵之有且此即政治也为国以礼簿书期防云乎哉
　　三日成服杖
　　正义敖氏继公曰云成服者向已绖带矣今复以冠衰之属足而成之也三日者以加绖带之日数之也丧大记云士之丧二日而殡三日之朝主人杖妇人皆杖然则此盖于未朝哭为之也
　　案成服通五服之亲及外亲有服者而言杖则专指当杖者必三日者未三日则服不能备且其次第当在既殡之后也于是凡有服者各服其冠衰屦斩衰者不括发齐衰以下者不免矣虽不括发不免而去纚则如故但于发紒之上加冠也大功以上要带之散垂者至是绞之妇人髽者去纚如故要带之结本者亦绞之其他与男子同
　　余论郑氏康成曰既殡之明日全三日始歠粥矣【贾防谓三日不食至成服日乃食粥】曲礼云生与来日
　　右成服
　　拜君命及众宾不拜棺中之赐
　　正义郑氏康成曰礼尊者加惠明日必往拜谢之敖氏继公曰言于此者明已成服然后可为之也君命及众宾谓吊者也拜之者谢其吊已也棺中之赐谓襚也不拜襚者襚礼不为已也此谓不吊而襚者若吊襚竝行则其拜亦唯主于吊凡往拜之节其于朝奠之后乎拜之皆于其外门外所拜者不见案未成服主人无他出理君命当急拜成服即往余宾则次第拜之不定在一日也不拜棺中之赐则所拜者唯其施于已者尔然则世俗谓代亲拜者缪矣唯其然故吊宾与主人皆无拜及死者之法也拜之亦一拜不稽颡　又案古之仕者不出本国则所拜众宾近在一城之中若其自异国而来者则必不舎朝夕之哭奠而奔走道涂以拜之但拜于其所馆而已后世或越数百里之逺过都越邑而往叩吊者之门礼意岂其然哉
　　右拜吊者
　　朝夕哭不辟子卯
　　正义敖氏继公曰朝夕哭谓既殡之后丈夫妇人于每日之朝夕皆哭于殡宫其礼于下见之　郑氏康成曰不代哭也子卯桀纣亡日凶事不辟吉事阙焉【贾疏诗云韦顾既伐昆吾夏桀左传云乙卯昆吾稔之日昆吾与夏桀同时诛则桀以乙卯亡书牧誓云时甲子昧爽武王伐纣之日是纣以甲子日死王者以为忌日檀弓云子卯不乐是吉事阙也凶事不辟者即此经是也】
　　案殡后哭不必不絶声而殡宫之朝夕有时故无庸分班代哭日必再奠奠无不哭故虽子卯不辟也此云不辟则吊人者容辟之
　　妇人即位于堂南上哭丈夫即位于门外西面北上外兄弟在其南南上宾继之北上门东北面西上门西北面东上西方东面北上主人即位辟门【辟音辟】
　　正义郑氏康成曰外兄弟异姓有服者也【贾疏谓若舅之子姑姊妹从母之子等】辟开也凡庙门有事则开无事则闭【贾疏有事谓朝夕哭设奠时非此则闭】　崔氏凯曰同僚宾客吊者因主人朝夕哭而往　敖氏继公曰即位于堂阼阶上也丈夫众主人众兄弟也同姓异姓之亲及宾客虽以亲疏为序列于东方而所上相变明其不相统也门东北面西上与西面北上者相变也门西北面东上与东面北上者相变也以下文考之则此东方之宾卿大夫也门东诸公也门西他国之异爵者也然则西方者其士与门东门西外门内之左右也列定而主人乃即位于东方之北
　　案未殡之前无外位以主人未就次不由外入也此将即内位先即外位职丧于凡有爵者之丧涖其禁令序其事此其一端矣凡丧以属之亲踈服之轻重为序故主人及五服之亲在上而外兄弟次之其以爵则卑者宜近而在上尊者宜逺而殊之故诸公与他国之异爵者皆北面也自外兄弟以上皆主人之属也在东方而另列于上宾以下则皆宾也东方西面者与西方东面者相对门东者与门西者相对在外位时盖皆不哭下云出门哭止可见矣　又案外兄弟注言异姓有服者则舅外祖父妻之父壻甥外孙竝存焉
　　妇人拊心不哭【拊敷武反】
　　正义敖氏继公曰拊心不哭见其悲哀而未敢哭也所以然者以男子未哭故也
　　案即位时固已哭矣丧事主哀至丧所无不哭也既而不哭者因辟门若有所俟者然
　　主人拜宾旁三右还入门哭妇人踊【还音旋】
　　正义敖氏继公曰旁三谓郷宾所立之方而三拜之也于内位之拜别其尊卑故于此略之总旅拜而已以序言之先南面拜乃东面拜西面拜既则右还而入门也嫌其由便故言右还以明之妇人但言踊以踊见哭也哭有不踊踊无不哭者
　　存疑郑氏康成曰先西面拜乃南面拜东面拜也案依内位以推外位北面者最尊西面者次之东面者又次之则敖氏所云旁三之次于义为长旁为三拜合之则九拜矣拜毕乃右还而入门非以右还即为三拜之法也主人入门哭而妇人踊节也
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之宾凡异爵者拜诸其位
　　正义郑氏康成曰宾皆即此位乃哭尽哀止主人乃拜之如外位矣兄弟齐衰大功者主人哭则哭小功缌麻亦即位乃哭上言宾此言卿大夫明其亦宾耳少进前于列异爵公卿大夫也他国之公卿大夫亦前于列尊之拜诸其位就其位而拜　贾氏公彦曰外位主人之南有外兄弟其南乃有宾此内位主人之南即言卿大夫者外兄弟虽在主人之南以少退故卿大夫继主人而言也诸公门东少进者案大夫家臣位在门右则士之属吏亦在门右又在宾之后也　敖氏继公曰此位与外位同故上言其位此着其人以互见之上言宾继外兄弟此言卿大夫在主人之南明外兄弟以上皆少退于主人亦互见之也门东又有私臣之位门西又有公有司之位故诸公与他国异爵者皆少进以别之特牲礼记公有司门西北面东上私臣门东北面西上此位亦当如之也他国之异爵者谓来聘若从君来朝者也凡凡诸公卿大夫也
　　案外位既定辟门以次而入其次则如上经之序与防言属吏在门右敖言私臣在门东一也但注疏谓士无臣故云属吏耳敖意谓执奠者由重南而东则位于此固也但士虽有私臣而不执奠曾子问士则朋友奠不足取诸大功以下者是也私臣虽不执奠其位则当与执奠者俱北面于门东其门西之公有司则祝宗人皆在焉经云少进明有在后列者也敌则先拜他国之宾谓士也士与士敌皆西方东面而北上则他国之士在北矣虽旅拜必先他国者尊宾也然则公卿大夫亦先拜他国者可知矣特拜者皆一拜必兴而后拜旅拜则三拜之丧中主宾之位列莫详于此
　　存疑敖氏继公曰敌则先拜他国之宾唯谓异爵者若士则否以其同国异国者皆在西方位又旅拜之不宜异也
　　案如敖说则上经就外位于西方东面者不见之矣盖不其然
　　右朝哭
　　案杂记朝夕哭不帷注云既出则施其防是殡后设帷但哭奠时不帷耳奠毕帷之而出
　　彻者盥于门外烛先入升自阼阶丈夫踊
　　正义郑氏康成曰彻者彻既殡之宿奠　敖氏继公曰言烛先入则彻者继之可知然则此时烛亦俟于外矣檀弓云朝奠日出故用烛
　　祝取醴北面取酒立于其东取豆笾俎南面西上祝先出酒豆笾俎序从降自西阶妇人踊
　　正义贾氏公彦曰祝执醴在先次酒次豆次笾次俎敖氏继公曰祝已取醴北面立已取酒者亦北面
　　立于其东西上也余人已取豆笾俎南面西上盖立于神席之前不敢以由便而变位也
　　设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔
　　正义郑氏康成曰遂先者明祝不复位也适馔适新馔将复奠　敖氏继公曰唯豆云西面错盖其他不尽然也祝与执事者自西阶下而径东故出于主人之北是时东方之馔醴酒在甒既适馔乃酌之右彻殡奠
　　乃奠醴酒脯醢升丈夫踊入如初设不巾
　　正义郑氏康成曰入入于室也有俎乃巾之【贾疏檀弓丧不剥奠也与祭肉也与小敛奠殡奠皆有俎俎有祭肉故巾之】　敖氏继公曰如初设者醴酒错于脯南也不巾别于殷奠也室中唯殷奠则巾其余否
　　错者出立于户西西上灭烛出祝阖户先降自西阶妇人踊奠者由重南东丈夫踊宾出妇人踊主人拜送正义敖氏继公曰灭烛出谓执烛者灭烛而出也亦先降自阼阶由主人之北东
　　存疑郑氏康成曰哭止乃奠奠则礼毕矣
　　案丈夫妇人以奠者之升降为踊节则奠时哭不止明矣下经云出门哭止
　　众主人出妇人踊出门哭止皆复位阖门主人卒拜送宾揖众主人乃就次
　　正义敖氏继公曰众主人出而妇人踊乃朝夕哭之踊节多于殡日者也
　　案凡踊妇人居闲至宾出而妇人踊众主人出而妇人又踊则以丈夫之出门为节不在居闲之数者堂下者行堂上者止故止者视行者而踊也主人拜送宾则兄弟当出者随之出矣曰卒拜宾防上拜宾之文而终言之非另有拜也敖氏以此拜送宾为众兄弟之属非也夫众兄弟不可谓之宾且家人一体何庸朝夕拜之
　　右朝奠
　　总论敖氏继公曰自妇人即位至此唯主言朝哭朝奠之礼其夕哭夕奠之与此异者唯彻醴酒脯醢不设于序西南耳其余竝同
　　案夕奠逮日则不用烛矣朝夕奠之外主人兄弟皆不入殡宫小记无事不辟庙门哭皆于其次是也吊者必于主人朝夕奠时少仪丧俟事不犆吊是也
　　朔月奠用特豚鱼腊陈三鼎如初东方之馔亦如之正义郑氏康成曰朔月月朔日也初谓大敛时　敖氏继公曰朔月则殷奠象生时之朔食也
