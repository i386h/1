<!-- { "loadSidebar": true } -->
　　正义郑氏康成曰宾使者【贾疏使者亦士也】币纁也辂辕缚所以属引【贾疏谓以木缚于柩车辕上以属引于上而挽之】由马西当前辂之西于是北面致命得乡柩与奠柩车在阶闲少前参分庭之北【贾疏下记云遂匠纳车于阶闲是柩车在阶闲也】辂有前后【贾疏经云前辂则有后辂可知】　敖氏继公曰宾奉币入门左当阶而北行当辂乃折而东行至其右北面致命君使乃不升堂致命者柩在下也宾进自西方而云由马西则马亦在西方明矣
　　案马在西方堂涂之东故宾由马西宾致命时尚在前辂之西致讫乃之东而奠币以奠币故不以由尸首为嫌也
　　主人哭拜稽颡成踊宾奠币于栈左服出【栈士眼反刘才产反注今文栈作輚】
　　正义郑氏康成曰栈谓柩车也栈车不革鞔而漆之服车箱奠于左服象授人授其右也【敖氏继公曰如授生人以物必于其右而授之欲其便于受也】　贾氏公彦曰此车南乡以东为左尸在车上以东为右故左服授其右也　敖氏继公曰下经云至于邦门公使宰夫赠纁束主人由左听命宾由右致命然则此时主人虽不在位亦当进于庭之北稍近于宾而听命矣宾既致命亦于是而拜之奠于左服与委物于尸东殡东者同意
　　案春官巾车职士乗栈车注云栈车不革鞔而漆之此柩车廹地四轮与栈车制异但不革鞔是同故亦以栈名之服即考工记车人牝服植于车两旁为拦蔽者也乗车则谓之较宾仍西行由马西而南行折而东乃出
　　宰由主人之北举币以东
　　正义郑氏康成曰柩东主人位以东藏之【贾疏此时主人位在门东北面以币在车东故宰由主人位北而向左服上取币以东藏之于内也】　敖氏继公曰主人之北谓主人当时所立处之北也盖是时主人不拜于位又以下文主人受赙之仪例之则主人拜此君命亦西面矣
　　案宰私臣也其位在门东北面主人迎宾入门右北面时则固在宰之前左矣主人稍进听命拜宾宰乃进而北行折而西由主人之北当柩东又折而北乃举币以东也敖云主人不拜于位者谓不拜于柩东之位也其拜在位之东南
　　士受马以出
　　正义郑氏康成曰此士谓胥徒之长也有勇力者受马　敖氏继公曰此受马者亦以举币为节
　　主人送于外门外拜袭入复位杖
　　正义敖氏继公曰此亦为君命袒故既送使者则袭于外　贾氏公彦曰还入庙门复柩车东之位杖存异敖氏继公曰此外门亦庙之外门也将葬则开之以出柩吉时惟馆宾于此则开之
　　案外门只有一耳庙别有外门于经无据
　　右公赗
　　宾赗者将命摈者请入告出告须
　　正义贾氏公彦曰云将命者身不来遣使者将命告主人　敖氏继公曰賔卿大夫士之使者也　郑氏康成曰不迎告曰孤某须【贾疏杂记主人使摈者告宾辞】
　　马入设宾奉币摈者先入宾从致命如初
　　正义敖氏继公曰摈者先入入门而若道之也宾从入门而左也　郑氏康成曰初公使者
　　主人拜于位不踊
　　正义郑氏康成曰柩车东位也既启之后与在室同【贾疏始死时兄弟朋友襚者主人拜于位此亦拜于位俱不为宾出故云与在室同也】　敖氏继公曰拜不稽颡亦以与君礼同节宜逺辟之下礼放此
　　案此云拜于位则拜君赗之使者不于位明矣
　　宾奠币如初举币受马如初
　　正义敖氏继公曰举币亦如初者是时主人之位与拜君命之处虽不同而宰之举币以主人之北为节则一也
　　摈者出请
　　正义郑氏康成曰宾出在外请之为其复有事　敖氏继公曰言出请见宾已出在外也此时宾客为礼或不一而足故于其出也主人未送而必请之与襚时异　贾氏公彦曰宾既行赗讫出更请之为其复有事若无事賔报事毕送之乃去也
　　若奠
　　正义郑氏康成曰賔致可以奠也【贾疏所致之物或可堪为奠者也】案主人常日奠唯朝一夕一至葬日遣奠为奠之最盛故亲者致其奠物以共奠事之用焉　徐穉为诸公所辟虽不就有死丧负笈赴吊以炙鸡絮酒竟到其家醊酒则去不见丧主当时高之然则宾朋设酒食以致祭奠自汉以来有之矣意吊宾之拜灵座亦始此与
　　入吿出以宾入将命如初士受羊如受马
　　正义敖氏继公曰此将命犹致命也主人亦拜于位如受马如其受之以出也羊者士葬奠之上牲故此奠者用之奠不用币　郑氏康成曰士亦胥徒之长
　　又请若赙【赙音附】
　　正义郑氏康成曰赙之言补也助也货财曰赙【贾疏公羊传文】
　　入吿主人出门左西面宾东面将命
　　正义郑氏康成曰主人出者赙主施于主人　敖氏继公曰此将命执物以将之也
　　案赗奠赠主人皆不出而独为赙出盖赙不施于死者则宾固不入至柩车之前致命也主人岂得不出庙门而受之乎或疑以为轻礼而重财非也
　　主人拜宾坐委之宰由主人之北东面举之反位正义敖氏继公曰主人有丧则于賔客之餽遗者不宜亲受故賔坐委之以见不敢授之意有器而不委之嫌若必以授主人　郑氏康成曰反位反主人之后位【贾疏主人在门东西面宰由主人之北西行举币明宰位在主人之后】
　　若无器则捂受之【捂五路反】
　　正义郑氏康成曰谓对相授受不委地　贾氏公彦曰捂逆也对面相迎受也　敖氏继公曰亦宰捂受之举之则同面受之则相对亦礼贵相变也器所以盛赙物者也不委地者为其坋汚无器则无必授主人之嫌故可以不委之
　　案赙施于生者故宾不入门若入门则有并施死者之嫌也少仪云赗马入庙门赙马与其币不入庙门捂受即讶受也不言讶者以丧礼异之
　　又请賔告事毕拜送入
　　正义敖氏继公曰宰既反位主人未即入俟摈者既请事乃遂送之也如但赗若奠而已主人亦出送之
　　赠者将命
　　正义郑氏康成曰赠送也　敖氏继公曰以柩将去而赠之与赠生人之意同
　　案此不蒙又请之文则是更端也然则赠礼较重于奠赙与赠如聘礼之有赠谓以币若他物之可为明器者赠之
　　摈者出请纳宾如初
　　正义郑氏康成曰如其入告出告须
　　宾奠币如初
　　正义郑氏康成曰亦于栈左服　敖氏继公曰亦北面致命既则主人拜之乃奠币也币亦纁束
　　若就器则坐奠于陈
　　正义郑氏康成曰就犹善也赠无常唯翫好所有陈明器之陈　敖氏继公曰就成也谓已成之器也奠于陈从其类也以陈明器之处为陈者因事名之如以脊肺为举之类是也
　　通论李氏如圭曰杂记云诸侯使人吊其次含襚赗临皆同日而毕事此宾赗奠赙赠亦相次以一日行之
　　案诸侯使吊之礼在殡宫行之不必定于迁祖后也士大夫相吊诸礼当亦有殡后葬前陆续而来者经特于此着之耳若賔多礼备而尽集于俄顷之间则日力不足以供而主人且不胜其病矣
　　凡将礼必请而后拜送
　　正义郑氏康成曰虽知事毕犹请君子不必人意敖氏继公曰此为不见者言之也将行也行礼谓赗若赙之属上文唯于赙之后言拜送此则明不赙若不奠者亦当如之也
　　兄弟赗奠可也
　　正义郑氏康成曰兄弟有服亲者可且赗且奠许其厚也赗奠于死生两施　敖氏继公曰可者许其得赗且奠然亦未必其并用之辞以上经考之其得赗奠者亦可赙若赠也而此经兄弟唯正言赗奠文已畧矣乃复不必其并用者记曰有其礼无其财君子弗行也圣人之意其或在是与
　　所知则赗而不奠
　　正义郑氏康成曰所知通问相知也降于兄弟　敖氏继公曰赗以币马尊敬之意也故亲疏皆得用之奠以羊若相饮食然亲亲之恩也故疏者不得用之以自别于兄弟所知谓知死知生者也朋友亦存焉
　　知死者赠知生者赙
　　正义郑氏康成曰各主于所知　贾氏公彦曰赠是玩好施于死者赙是补主人不足施于生者　敖氏继公曰是又于所知之中以此二者别之也知死者且赗且赠知生者且赗且赙以是推之则生死两知者三者皆得用也然此亦但许其力之所能为者耳初不必其备礼也经于兄弟已见其意矣
　　案古人称情为礼多少之节厚薄之差各有攸当如此
　　书赗于方若九若七若五
　　正义郑氏康成曰方板也书赗奠赙赠之人名与其物于板每板若九行若七行若五行　贾氏公彦曰宾客所致有赗有奠有赙有赠直云书赗者举首而言所送有多少故行数不同　敖氏继公曰书者为将读之行数多不过于九少不下于五言其疏数之节也
　　书遣于策【遣器彦反】
　　正义郑氏康成曰策简也【贾疏编连为策不编为简】遣犹送也谓所当藏物苞以下　贾氏公彦曰上书赗于方此言书遣于策不同者聘礼记云百名以上书于策不及百名书于方以宾客赗赙名字少故书于方遣送死者明器之物名字多故书于策　敖氏继公曰书赗于方书遣于策所以别内外又遣皆为主人之物不必别书之亦宜于防也策广于方
　　右宾赗奠赙赠
　　总论吕氏大钧曰诗云凡民有丧匍匐救之不谓死者可救而复生谓生者或不救而死虽不死而不能襄其大事也孝子之丧亲不能食者三日其哭不絶声既病矣杖而后起问而后言其恻怛之心痛疾之意如不欲生则思虑所及虽其大事有不能周之者而况于他哉故亲戚僚友乡党闻之而往者不徒吊哭而已莫不为之致力焉始则致含襚以佐其敛三日则具糜粥以扶其羸每奠则执其礼治葬则助其事既祖而赗焉不足则赙焉或助其奠物焉或赠以币器焉凡有事则奔走焉故适有丧者之辞不曰愿见而曰比虽国君之临亦曰寡君承事他国之使曰寡君使某毋敢视宾客主人见宾不以尊卑贵贱莫不拜之明所以谢之且自别于常主也宾于主人无有答其拜者明所以助之且自别于常宾也后世行之多失其义丧主之待宾也如常主吊宾之于主人也如常宾甚者为衣服饮食以奉之辍朝夕之哀以谢之而先王之礼意荡然尽矣今有志于礼者但于其始丧则哭之馈奠或与之又以力之所能及为营葬事之未具者以应其求遣子弟仆隶之勤干者以助其役易纸币香烛之费以为襚除供帐酒馔之文以为赗与赙凡丧家之待己者悉以他辞无受焉庶乎其可也
　　乃代哭如初
　　正义郑氏康成曰柩有时将去不忍絶声也初谓既小敛时　敖氏继公曰此陈柩与小敛后夷尸相类故亦代哭明日而葬亦类于殡
