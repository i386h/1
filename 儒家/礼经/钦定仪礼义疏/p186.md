<!-- { "loadSidebar": true } -->
　　案特牲尸亲嘏主人注云其辞则少牢有焉是士与大夫嘏辞相同但士尸亲嘏不命工祝则首句须易耳天子诸侯嘏辞惟天保诗有曰君曰卜尔万寿无疆而楚茨诗曰工祝致告徂赉孝孙苾芬孝祀神嗜饮食卜尔百福如防如式既齐既稷既匡既敕永锡尔极时万时亿是天子嘏辞也朱子以为公卿之嘏辞然末章云小大稽首礼大夫之臣不稽首公卿安得有小大稽首之事则当从孔疏以为天子之嘏辞与蔡邕集汉辞云高皇帝使工祝承致多福无疆于尔嗣曽孙皇帝使尔受禄于天宜此旧都万国和同兆民康乂睂夀万年子子孙孙永守兆民勿替引之盖推少牢大夫礼嘏辞而增损为之
　　右尸酢主人嘏
　　主人献祝设席南面祝拜于席上坐受
　　正义敖氏继公曰亦先设席乃酌献之　郑氏康成曰拜于席上室中廹狭【贾疏大夫士庙室皆两下五架正中曰栋栋南两架北亦两架栋南一架名曰楣前承檐以前名为庪栋北一架为室南壁而开户即是一架之开广为室故云廹狭也】
　　主人西面答拜
　　正义郑氏康成曰不言拜送下尸【贾疏上主人酳尸尸拜受主人拜送礼重此献祝祝拜受主人答拜礼轻】　敖氏继公曰答拜即拜送也案敖説固直截然经文于此不无轻重之差焉故两存之
　　荐两豆菹醢
　　正义敖氏继公曰荐者亦宰夫也下篇云主妇献祝宰夫荐枣糗此宜如之其设之亦菹在西醢在东菹醢谓韭菹醓醢也盖祝笾以尸之上笾则其豆亦当以尸之上豆也不賔尸礼主人主妇之荐皆以韭菹醓醢则此可知矣
　　存疑郑氏康成曰葵菹蠃醢　贾氏公彦曰上云韭菹醓醢朝事之豆也而馈食用之丰大夫礼葵菹蠃醢是馈食之豆当馈食之节是其常事今祝用之亦其常事故知用葵菹蠃醢也
　　案大夫祭虽无朝事而豆则以朝事之豆始之韭菹醓醢上经荐于尸者已然无嫌也祝杀其二以下于尸而韭菹醓醢则同敖氏以上笾例之是也更以聘礼及公食大夫礼统观之则识用豆之法矣
　　佐食设俎牢髀横脊一短胁一肠一胃一肤三鱼一横之腊两髀属于尻【属音烛尻渇鏖反】
　　正义郑氏康成曰皆升下体祝贱也【贾疏髀与短胁横脊皆羊豕之下体属于尻又腊之下体】鱼横者四物共俎殊之也【贾疏鱼在俎缩载今以羊豕鱼腊四物共俎故横而殊之】腊两髀属于尻尤贱不殊【贾疏腊用左右胖故有两髀尻在中髀与尻相连属不殊】　敖氏继公曰牢髀右髀也横脊短胁不二骨者俎实已多故此畧之鱼横之亦据人而言也其义与加于肵者同牢皆用右髀腊两脾不殊皆取尸俎之不用者耳腊亦髀者与牲并用故体亦放之祝俎一而已乃杂用五俎之物者见其尊也不賔尸之礼主人主妇俎亦然
　　案鱼横之犹是缩载也牢体皆横于俎于人为缩鱼殊之于俎为缩于人为横矣尻两髀中有窍处也两髀属之则载于俎之末端与祝接神尤贵者故虽逺下尸而俎实之多犹尔也
　　祝取菹防于醢祭于豆闲祝祭俎
　　正义郑氏康成曰大夫祝俎无肺祭用肤逺下尸【贾疏特牲尸俎有祭肺离肺祝俎有离肺无祭肺是下尸今大夫尸俎亦皆有祝则离肺祭肺俱无是逺下尸也】　敖氏继公曰祭俎取肤以祭也取肤以祭亦振祭哜之既则反之于俎士虞饯尸以干肉半尹为祭其祭之也振祭哜之反之此肤乃俎实异于豆祭不可以置于地其仪当与干肉之祭同不言振祭哜之亦文省耳
　　案祝俎无肺者以賔尸用肺多也祭以肤者髀脊胁肠胃皆不便于祭也注又谓不哜之肤不盛夫哜者固不必其盛也敖氏以干肉折俎之祭例之当矣
　　祭酒啐酒肝牢从祝取肝防于盐振祭哜之不兴加于俎卒爵兴
　　正义敖氏继公曰肝牢当作牢肝俎牲俎也　郑氏康成曰亦如佐食授爵乃兴【贾疏主人献祝祝卒爵坐授主人爵兴与二佐食同】不拜既爵大夫祝贱也【贾疏特牲祝卒角拜主人答拜以士卑故祝不贱此大夫尊故祝贱不拜既爵也】
　　案祝不拜既爵变于士礼亦以賔尸故畧也
　　主人酌献上佐食上佐食户内牖东北面拜坐受爵主人西面答拜
　　正义敖氏继公曰取节于牖见其少西于其他之北面拜者也凡室中北面拜者皆在户牖闲其言户西者则近于户其言牖东者则近于牖
　　案祝有席佐食无席经但着其位
　　佐食祭酒卒爵拜坐授爵兴
　　正义郑氏康成曰不啐而卒爵者大夫之佐食贱礼畧【贾疏特牲佐食亦啐天子诸侯礼虽亡或对天子诸侯佐食啐乃卒爵贵故也】　敖氏继公曰拜盖衍文祝与佐食皆不拜既爵者逺下尸亦大夫礼异也佐食兴则出立于户外士虞记曰佐食无事则出户负依南面
　　案祝尚不拜既爵则佐食可知亦以賔尸故畧于正祭之旁礼也疏谓天子诸侯之佐食贵者天子诸侯盖不别立佐食如大司徒奉牛牲羞其肆大司马羞牲鱼授其祭大司冦奉犬牲皆佐食之职以六卿为之又雝诗云于荐广牡相子肆祀以辟公为之诸侯亦当以卿大夫为之可知故云贵也
　　俎设于两阶之闲其俎折一肤
　　正义郑氏康成曰佐食不得成礼于室中折者择取牢正体余骨折分用之　郝氏敬曰佐食室中受爵而不设俎俎在堂下两阶之闲特牲记云佐食无事则中庭北面俎即设于其所
　　存异郑氏康成曰有脀而无荐亦逺下尸【贾疏有脀即俎实也无荐无菹醢也既无肺已是下尸又无荐是逺下尸也】
　　辨正敖氏继公曰下篇献众賔以至于私人皆有荐脀佐食在众賔之中又有上事不宜贬于私人但有脀而无荐此不云荐亦文畧也又不賔尸之礼云其献祝与二佐食其位其荐脀皆如傧则此佐食有荐明矣折説见特牲记
　　主人又献下佐食亦如之其脀亦设于阶闲西上亦折一肤
　　正义郑氏康成曰上佐食既献则出就其俎特牲记曰佐食无事则中庭北面谓此时　敖氏继公曰卒献则主人受爵以实于下筐而升复位特牲礼曰佐食卒角主人受角降反于篚
　　案西上者上佐食之俎在西下佐食之俎在东也盖亦顺尸之面位而为之献毕则亦自执其荐以降而设于俎南与
　　右主人献祝佐食
　　有司赞者取爵于篚以升授主妇赞者于房户【户当从敖作东】正义郑氏康成曰男女不相因【贾疏言男女不相因者不相因爵也】敖氏继公曰篚下篚也主妇亚献用下篚之爵岂此时内篚未有爵与妇人不可以取爵于庭故有司为取之户字误授受于户当言内外东西不宜单言也下篇曰司宫取爵于篚以授妇赞者于房东此户亦当为东与
　　妇赞者受以授主妇主妇洗于房中出酌入户西面拜献尸
　　正义郑氏康成曰入户西面拜由便也不北面者辟人君夫人也【贾疏特牲主妇北面拜注云辟内子也则是士妻卑不嫌得北面与君夫人同也】拜而后献者当侠拜也士昏礼曰妇洗在北堂直室东隅
　　尸拜受主妇主人之北西面拜送爵
　　正义郑氏康成曰拜于主人之北西面妇人位在内此拜于北则上拜于南矣
　　尸祭酒卒爵主妇拜祝受尸爵尸答拜
　　正义敖氏继公曰尸不啐而卒爵为无从也
　　案特牲主妇亚献时宗妇执两笾主妇以设于敦南兄弟长以燔从此无者特牲室中成礼无賔尸于堂之事故即备笾燔此别行賔尸凡加豆加笾铏燔之等皆于賔尸时进之礼各异也
　　易爵洗酌授尸
　　正义郑氏康成曰祝出易爵男女不同爵　敖氏继公曰易爵易于下篚也酢而易爵亦内子礼异也下篚在洗西故因易爵而洗之凡尸酢不洗賔尸乃或有之
　　主妇拜受爵尸答拜
　　正义敖氏继公曰主妇受酢不夹爵拜亦变于不賔尸之礼
　　上佐食绥祭主妇西面于主人之北受祭祭之其绥祭如主人之礼不嘏卒爵拜尸答拜【注绥亦当作挼古文为肵】
　　正义郑氏康成曰不嘏夫妇一体　敖氏继公曰士妻抚祭内子受祭又有于房于室之异皆相变也主妇既祭又祭酒乃卒爵下篇曰主妇立卒爵执爵拜郝氏敬曰其绥祭如主人礼二佐食取四敦黍稷
　　一切肺同也不嘏统于主人也
　　主妇以爵出赞者受
　　正义郑氏康成曰赞者有司赞者也
　　右主妇献尸尸酢
　　易爵于篚以授主妇于房中
　　正义郑氏康成曰易爵亦以授妇赞者妇赞者受于房户外入授主妇　敖氏继公曰此易爵于下篚则内篚初无爵明矣易爵于下篚乃不洗者辟祝为尸易爵之礼也
　　存疑敖氏继公曰赞者与主妇亲授受亦变于初案经不言授主妇赞者防上献尸之文故省耳未必亲授受也当以注为正
　　主妇洗酌献祝祝拜坐受爵主妇答拜于主人之北卒爵不兴坐授主妇【注今文曰祝拜受】
　　正义郑氏康成曰不侠拜下尸也　敖氏继公曰主妇必洗者为赞者终其事也献祝可以不洗
　　主妇受酌献上佐食于户内佐食北面拜坐受爵主妇西面答拜祭酒卒爵坐授主妇主妇献下佐食亦如之主妇受爵以入于房
　　正义郑氏康成曰不言拜于主人之北可知也爵奠于内篚　敖氏继公曰上云主人之北此云西面上云不兴此云祭酒皆互见也
　　案主妇于祝及二佐食俱不侠拜者以降等则其仪简也献祝则洗二佐食不洗简之中又有等也右主妇献祝佐食
　　賔长洗爵献于尸尸拜受爵賔尸西北面拜送爵尸祭酒卒爵賔拜祝受尸爵尸答拜
　　正义贾氏公彦曰尸祭酒卒爵与特牲止爵异者特牲欲神恵之均于室中待夫妇致爵大夫礼有賔尸故不致爵爵不止也若然有司彻尸作止爵三献致爵于主人主人不酢又不致爵于主妇其不賔尸賔献尸止爵主妇致爵于主人酢主妇主人不致于主妇特牲主人与主妇交相致爵参差不同者大夫得賔尸故不致爵上辟人君其不賔尸者增酢主妇而已士卑不嫌与君同故致爵具也
　　祝酌授尸賔拜受爵尸拜送爵賔坐奠爵遂拜执爵以兴坐祭遂饮卒爵执爵以兴坐奠爵拜尸答拜
　　正义敖氏继公曰賔受酢而侠拜与夫奠爵拜执爵兴之类皆放主人事尸之礼为之
　　右賔献尸尸酢
　　賔酌献祝祝拜坐受爵賔北面答拜祝祭酒啐酒奠爵于其筵前
　　正义郑氏康成曰啐酒而不卒爵祭事毕示醉也不献佐食将賔尸礼杀　贾氏公彦曰祝与佐食俱事神及尸是以献尸并及之今賔献祝不及佐食者但为有賔尸则賔长之献为祭末礼杀故不及佐食也敖氏继公曰不卒爵故啐而奠之筵前席南也盖
　　北面奠之奠于此者明其与他奠爵之礼异也祝不卒爵又不及佐食盖放不賔尸末献之仪
　　右賔献祝
　　主人出立于阼阶上西面祝出立于西阶上东面祝告曰利成
　　正义郑氏康成曰利犹养也成毕也孝子之养礼毕李氏如圭曰特牲礼户外吿利成此于阶上尊者
　　弥逺于尸　敖氏继公曰阶上亦皆序内
　　祝入尸谡主人降立于阼阶东西面祝先尸从遂出于庙门【谡疏屋反注谡或作休】
　　正义郑氏康成曰谡起也事尸之礼讫于庙门外【贾疏上祝迎尸于庙门毕又送尸于庙门案祭统尸在庙门外则疑于臣是以据庙门为断】　敖氏继公曰祝先先尸而行也其出户降阶及门之时亦皆乡尸而还畧如士虞记所云也尸出庙门祝宜吿以主人将有事则尸于门外次中俟之士冠礼曰请醴賔賔就次　郝氏敬曰尸出于庙门外俟傧也
　　祝反复位于室中主人亦入于室复位祝命佐食彻肵俎降设于堂下阼阶南
