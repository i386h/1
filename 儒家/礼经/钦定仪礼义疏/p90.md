<!-- { "loadSidebar": true } -->
　　通论敖氏继公曰司仪职曰还圭如将币之仪谓君亲还之也则其礼皆与此异矣
　　上介出请賔迎大夫还璋如初入
　　正义郑氏康成曰出请请事于外以入告也賔虽将去出入犹东唯升堂由西阶几介之位未有改也敖氏继公曰还璋为夫人还之如初入者自帅入以至授介皆如之也
　　賔裼迎大夫贿用束纺【贿虎腿反纺敷罔反】
　　正义敖氏继公曰裼者已受聘玉则复其常也大夫于賔裼亦裼上介出请入告乃迎之贿礼主于答其聘故畧于聘礼而不用庭实吕氏春秋曰以襌缁当纺缁纺与禅对言则纺非单丝矣　郑氏康成曰贿予人财之言也纺纺丝为之今之缚也所以遗聘君相厚之至也
　　存疑贾氏公彦曰郑注内司服亦云素沙者今之白缚也则此束纺者素沙也
　　案贿固以答聘君亦以酬聘賔之劳也故用束纺变于他礼之用束帛也内司服之素沙祗为妇服之里康成虽并以防解之要非与此纺为一物也左氏传文十二年春西乞术来聘厚贿之即此贿也则贿所以厚聘賔明矣
　　礼玉束帛乘皮皆如还玉礼
　　正义郑氏康成曰礼礼聘君也所以报享也亦言玉璧可知也【贾疏聘賔行享时束帛加璧束锦加琮今报享物亦有璧琮致之以其经言玉故以玉言之若然经言束帛兼有束锦矣】　敖氏继公曰不言迎大夫文又省乘皮先设束帛加玉如享礼其执皮亦有摄张之节皆者皆贿与礼玉也礼玉之庭实不在如中是大概言之耳
　　大夫出賔送不拜
　　正义敖氏继公曰亦上介出请大夫告事毕乃出送之送不拜与不拜迎之意同
　　右还玉及贿礼
　　公馆賔
　　正义敖氏继公曰馆者就其馆之称也公馆賔将致四者之拜也此礼在还玉之明日是时公盖立于賔馆之外门外东乡亦接西塾　郑氏康成曰为賔将去亲存送之厚殷勤且谢聘君之意也公朝服
　　賔辟【辟音避】
　　正义郑氏康成曰不敢受国君见己于此馆也　敖氏继公曰不敢辞不敢见若隐辟然故云辟此辟字义与上文所云者异此主君于聘享夫人之聘享问大夫其拜皆为拜君命之辱賔出受之可也乃辟者其为有拜送之礼与
　　存疑郑氏康成曰言辟者君在庙门敬也【贾疏上文賔即馆卿大夫劳賔賔不见上介聼命此賔亦不见而言辟者以其君在庙门外虽不见而言辟也】凡君有事于诸臣之家车造庙门乃下【贾疏卿馆于大夫之庙案公食记云賔之乘车在大门外又曲礼云客车不入大门以此言之君车入大门矣故郑云造庙门乃下也】案公若入外门则賔当拜迎之于外门外而不可以辟矣当以敖说为正君至臣家车造庙门乃下亦臆度之辞
　　上介听命
　　正义敖氏继公曰上介盖西面于外门外之东塾少南不敢当君也　郑氏康成曰摈者毎赞君辞则曰敢不承命告于寡君之老【贾疏玉藻云摈者曰寡君之老注云摈者之辞主于见他国君今上介当摈者故知辞称告于寡君之老】
　　存疑郑氏康成曰听命于庙门中西面如相拜然也【贾疏前受士介币之时賔固辞公答再拜摈者出立于门中以相拜注云立门中阈外西面此时賔不见使介聼命明如相拜然取其视外便也必知在门中西面者以其君来如賔礼东面介西面向公可知】
　　聘享夫人之聘享问大夫送賔公皆再拜
　　正义郑氏康成曰拜此四事公东面拜摈者北面敖氏继公曰拜聘享与问谢聘君也所谓拜贶也拜送賔以賔将去也
　　案公拜四事皆有摈者释辞而相拜摈者立于公之东南而北面
　　公退賔从请命于朝
　　正义郑氏康成曰賔从者为拜主君之馆已也　敖氏继公曰请命欲亲受公命也向者賔辞但不敢当君馆已之礼耳上介入告知主君有拜聘问等事故于此从而请命焉受命于朝臣礼也
　　通论敖氏继公曰此言请命周官言拜辱亦其异者也
　　公辞賔退
　　正义敖氏继公曰辞者谓向已拜今无事矣
　　案经言公辞賔退似賔不拜者然賔谢君之馆己当有拜则周官言拜辱自可兼也至请命与公辞之义则敖说得之
　　右公馆賔
　　賔三拜乘禽于朝讶听之
　　正义郑氏康成曰发去乃拜乘禽明已受赐大小无不识　敖氏继公曰发去乃拜乘禽以乘禽之赐终于此也而总拜之乘禽虽轻受赐多矣故为之三拜三拜则不稽首此礼在公馆賔之明日
　　右賔拜赐
　　遂行舍于郊
　　正义敖氏继公曰舍于郊者为当与主国为礼于此也　郑氏康成曰郊近郊始发且防近郊自展軨【贾疏曲礼云已驾仆展軨彼是君车故使仆展軨此卿大夫故郑云自展軨恐不得所故也】
　　案注说亦可作兼义
　　公使卿赠如觌币【注今文公为君】
　　正义郑氏康成曰赠送也所以好送之也【贾疏以礼来往皆是和好之事】言如觌币见为反报也　敖氏继公曰出郊而后赠亦异于答聘君之节也如觌币用束帛也其庭实亦存焉亲受觌而使人赠君臣之礼也赠説见士昏礼
　　受于舍门外如受劳礼无傧【劳力报反下同】
　　正义敖氏继公曰舍门外受之变于来时也无傧以其答己之觌故也　郑氏康成曰如受劳礼以赠劳同节
　　使下大夫赠上介亦如之使士赠众介如其觌币正义敖氏继公曰于上介用束帛于众介各用束帛上介之庭实如賔
　　大夫亲赠如其面币无傧赠上介亦如之使人赠众介如其面币
　　正义敖氏继公曰亲赠谓报其面故不嫌与君礼同此所赠者皆用锦也賔与上介之庭实亦同大夫亲赠賔上介而使人赠众介以其降等也亦为向者不亲受
　　士送至于竟【竟音境下同】
　　正义敖氏继公曰此至于竟谓没其竟也若过邦则亦假道如初
　　通论敖氏继公曰司仪职言公侯伯子男之臣相为国客其入也则三积皆三辞拜受其出也如入之积聘义亦云主国待客出入三积是篇前后皆不见之未详
　　右赠
　　使者归及郊请反命
　　正义郑氏康成曰郊近郊也　敖氏继公曰不敢径入恭也请反命其亦使次介与
　　存异郑氏康成曰吿郊人使请反命于君必请之者以已久在外嫌有罪恶不可以入
　　案注説甚谬若君臣相猜疑如此则亦不终日之势矣后世鄙薉之肠不可以蔑圣人之制作也
　　朝服载旜【注古文旜作膳】
　　正义郑氏康成曰行时税舍于此郊今还至此正其故服以俟君命　敖氏继公曰云朝服者反命则执玉嫌当如聘服也载旜为反命也君既许乃为之反命使事之终是以重之也及郊乃载之者出时受命至此而敛归时反命至此而载亦其节也至己之门外乃敛之
　　禳乃入【禳如羊反】
　　正义郑氏康成曰禳祭名也【贾疏春官小祝职掌侯禳祷祠之祝号】为行道恐有不祥禳以除之　敖氏继公曰入入国也以是礼推之则天子诸侯之出而反者其亦有此祭与
　　乃入陈币于朝西上上賔之公币私币皆陈上介公币陈他介皆否
　　正义敖氏继公曰乃入入公门也西上则賔之公币在西私币次而东上介之公币又次之其三者之币又各以所得礼之先后为序而西上也　郑氏康成曰皆否者公币私币皆不陈此币使者及介所得于彼国君卿大夫之赠赐也其或陈或不陈详尊而畧卑也其陈之及卿大夫处者待之如夕币其礼于君者不陈【贾疏谓贿用束纺礼用束帛乘皮之类】上賔使者公币君之赐也私币卿大夫之币也他介士介也　贾氏公彦曰賔之公币则主君郊劳币也醴賔币也致饔饩币也夫人归礼币也食侑币也飨酬币也再飨酬币也郊赠币也賔之私币则主国三卿皆一食有侑币飨有酬币又皆有郊赠币也其上介公币则致饔饩币也夫人致礼币也食侑币也飨酬币也郊赠币也其私币则主国三卿或飨或食要有其一则各有币焉又三卿皆有郊赠币如其面币也
　　案礼于君者不陈以使者将亲执以告故也
　　余论贾氏公彦曰聘君以币问卿而其卿不见报聘君之币者以其尊卑不敌若报之嫌敌体也
　　束帛各加其庭实皮左
　　正义敖氏继公曰上经云陈皮北首此皮左皮上左也故云加然则此庭实之皮其各重累陈之乎是盖主于有皮者言也若无皮者则束帛奠之于地与不布幕别于君物也
　　存疑郑氏康成曰不加于其皮上荣其多也
　　公南乡【乡许亮反】
　　正义郑氏康成曰亦宰告于君君乃朝服出门左南乡【贾疏此亦依夕币而言之】
　　卿进使者使者执圭垂缫北面上介执璋屈缫立于其左
　　正义敖氏继公曰君使卿进使者使者执圭上介执璋而入士介亦随入门右北面东上君揖使者进之上介立于其左与受命时同也此经文省尔使者执玉常垂缫上介执玉常屈缫以是推之则经所不见者可知矣
　　反命曰以君命聘于某君某君受币于某宫某君再拜以享某君某君再拜
　　正义郑氏康成曰某君某国名也某宫若言桓宫僖宫也某君再拜谓再拜受也必言此者明彼君敬君已不辱命　敖氏继公曰聘而云受币者古者于玊亦以币言之司仪云将币皆指朝聘之玉也享属于聘故执圭而竝言之云某宫则是不在太庙矣
　　宰自公左受玉
　　正义郑氏康成曰亦于使者之东同面并受也　敖氏继公曰君南乡则宰已立于其左少退至是乃进而受之既受玉则屈缫矣
　　受上介璋致命亦如之
　　正义郑氏康成曰致命曰以君命聘于某君夫人某君再拜以享某君夫人某君再拜不言受币于某宫可知畧之　敖氏继公曰致与反互文也反者复其所自出致者传其所自来其实一耳
　　执贿币以告曰某君使某子贿授宰
　　正义郑氏康成曰某子若言髙子国子凡使者所当执以告君者上介取以授之
　　礼玉亦如之
　　正义郑氏康成曰亦执束帛加璧也告曰某君使某子礼　敖氏继公曰使者既告而以玉束帛授宰则士讶受皮也陈币之时贿币礼玉束帛乘皮亦以入特不陈之耳于上介取玉束帛有司亦执皮
　　执礼币以尽言赐礼【尽子忍反】
　　正义郑氏康成曰礼币主国君初礼賔之币也【贾疏从郊劳已后至于赠贿礼賔皆有币郊劳为初也】以尽言赐礼谓自此至于赠
　　公曰然而不善乎
　　正义郑氏康成曰善其能使于四方而犹汝也
　　授上介币再拜稽首公答再拜
　　正义郑氏康成曰拜公言也　敖氏继公曰不奠币拜辟奠贽之礼也公既拜则上介复奠于故处焉贾氏公彦曰此币当复陈之于本处入于已者故不授宰也
　　私币不告
　　正义郑氏康成曰亦畧卑也
　　君劳之再拜稽首君答再拜
　　正义郑氏康成曰劳之以道路勤苦
　　若有献则曰某君之赐也君其以赐乎
