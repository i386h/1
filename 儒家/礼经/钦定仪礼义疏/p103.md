<!-- { "loadSidebar": true } -->
　　正义郑氏康成曰不敢食于尊处　敖氏继公曰亦为主人立于堂故不敢食于席也其尊敌故但辟之于堂上而已粱不拥亦降于君云反之明不对也此下当有辞于主人降一等主人从十字盖传写脱之
　　卷加席主人辞宾反之
　　正义敖氏继公曰卷加席亦谦也辞则反之敌也案公食礼賔卷席时公已退于箱公不辞賔卑也此卷加席而主人辞则是大夫犹未退矣意者公食之礼公未退则賔不敢遽即席大夫食之礼则賔未即席大夫不敢遽退与
　　辞币降一等主人从
　　正义敖氏继公曰辞币而降一等为恭也亦略放公食之礼而为之主人从亦降一等也从者辞其降且不许其辞　郑氏康成曰从辞賔降
　　案聘礼归饔傧大夫大夫不辞币者彼衔君命以来傧之故不辞也郊劳傧劳者亦然此食礼故异
　　受侑币再拜稽首主人送币亦然
　　正义敖氏继公曰着之者主人非君嫌不必稽首贾氏公彦曰郊特牲云大夫之臣不稽首非尊家臣以辟君也又左氏传哀十七年公防齐侯盟于蒙孟武伯相齐侯稽首公拜齐人怒武伯曰非天子寡君无所稽首若然臣于君乃稽首平敌相施当顿首今稽首者以食礼相尊敬虽敌亦稽首也　郝氏敬曰受公侑币再拜稽首公送币再拜不稽首此再拜稽首主賔同也
　　案宾受币亦稽首者放公食受币之礼而行之也大夫送币亦稽首者所以异于公之送币也此礼以归饔之傧大夫者决之大夫当奉币西面賔东面大夫致币賔对北面当楣再拜稽首受币于楹闲南面退东面俟大夫再拜稽首送币賔降揖执皮者以出
　　辞于主人降一等主人从
　　正义郑氏康成曰辞谓辞其临已食　敖氏继公曰从者亦辞其降且许之此谓再入而辞者也然则初辞亦有此文明矣又公食礼有賔再入之拜此经乃不见其异者则是大夫礼无此拜也
　　卒食彻于西序端
　　正义郑氏康成曰亦示亲彻　敖氏继公曰亦奠于向者所欲食之处也
　　案卑者侍食之礼曲礼云彻饭齐以授相者主人辞之则止其在敌者则孔疏以为不彻此彻于西序端主人不辞者曲礼乃防常食法此大夫相食则放公食之礼而降杀者也向者执粱与湇之西序端故此亦彻于西序端彻亦彻其粱醤
　　东面再拜降出
　　正义郑氏康成曰拜亦拜卒食　敖氏继公曰拜不当阶又不北面亦变于前主人亦于阼阶上西面答再拜
　　案此拜东面者亦放公食礼将出辞公之拜法而行之但彼阶下而此阶上耳故既拜而后言降
　　其他皆如公食大夫之礼
　　正义敖氏继公曰他谓在公食礼中而不见于上者也然上礼所不见者亦未可尽与公食礼相通经云皆如者大约言之耳又此不别见所馔者之异则是俎豆之属亦皆如公食矣盖大夫此礼为公而举故其馔放之而不嫌与之同也大夫祭其宗庙惟用少牢且于其始也不敢纯用朝事之豆则此食礼之意可见矣　贾氏公彦曰其他谓豆数俎体陈设皆不异上陈但礼异者谓亲戒速君则不亲迎賔公不出此大夫出大门公受醤湇币不降此大夫则降公食大夫大夫降食于阶下此言西序端公食卷加席公不辞此则辞之皆是异也
　　案既戒而复速盥于洗所而不盥于东堂下以及辞币辞于主人皆惟降一等受币卒食皆拜于阶上亦其异者也
　　右大夫相食
　　若不亲食则公作大夫朝服以侑币致之
　　正义郑氏康成曰作使也大夫有故君必使其同爵者为之致礼列国之賔来荣辱之事君臣同　敖氏继公曰不言其礼者与公致食之礼同可知
　　案篇首所云各以其爵据賔之爵而言也此注所云同爵兼据主人之爵而言也大夫相食之礼聘礼曰于賔一飨一食上介若食若飨倘以上大夫而食大聘之上介则主人之爵视介为异等矣如是而以有故不得亲食则公所作之大夫必据主人之爵而亦以上大夫不然是尊已而卑介矣如以卿食卿而为主人者既有故他卿又或出使无可作者则小卿摄卿为之与
　　賔受于堂无傧
　　正义郑氏康成曰与受君礼同　贾氏公彦曰聘礼賔受致饔币堂中西北面注云堂中西中央之西此虽无傧受币亦与之同　敖氏继公曰言此者嫌或与君礼异也賔受大夫饩不于堂故明之賔阼阶上北面再拜稽首受币于楹闲则异于君礼不见者可知也
　　案聘记曰若不亲飨则公作大夫致之以酬币致食以侑币此经所言致食之礼也今飨礼亡则致飨之礼亦不可得而推矣
　　右大夫致食
　　记不宿戒戒不速
　　正义敖氏继公曰宿戒者先期日而戒之也此礼当日乃戒故云不宿戒　郑氏康成曰戒不宿者食賔之朝夙兴戒之賔则从而来不复召　贾氏公彦曰少牢有前期一日之宿此无前日事与乡饮射礼同当日为之
　　案乡饮射礼虽不宿戒然既戒仍有速故其賔之从之也从其速也此礼又不速故其賔之从之也即从其戒也食与飨燕类也飨重于食或当戒速燕轻于食食不戒速则燕可知矣所以然者聘享之正礼既成宾于问卿之日已请归矣则飨食燕诸礼相踵为之若一一申之以宿戒则为日必多恐其以乆淹为宾病也古者公不留宾而亦无废事惟其繁简适宜故也
　　不授几无阼席
　　正义郑氏康成曰不授几异于醴也无阼席公不坐郝氏敬曰不授几公不亲授也无阼席不设主席
　　也
　　亨于门外东方【亨音烹】
　　正义敖氏继公曰门外庙门外也门外东方饔爨在焉　郑氏康成曰于门外者大夫之事也【贾疏少牢廪爨饔爨皆在门外亦大夫事】东方者主阳
　　案少牢礼饔爨在门东南北上此亦饔爨惟曰门外东方文略也少牢注曰羊豕鱼腊皆有灶其疏曰亦皆有镬彼鼎五而镬四肠胃与牲同镬肤与豕同镬然则此七鼎者当五镬其或食大聘之卿九鼎则当七镬也
　　右通记食礼诸事
　　司宫具几与蒲筵常缁布纯加萑席防帛纯皆卷自末【纯诸闰反又诸允反萑音丸注今文萑皆为莞音官敖云宜从今文】
　　正义郑氏康成曰司宫大宰之属掌宫庙者也丈六尺曰常半常曰防【贾疏考工记人长八尺殳长寻有四尺崇于人四尺车防常崇于殳四尺以此推之知常是丈六尺寻是八尺】纯縁也萑细苇也末经所终有以识之【贾疏席无异物为记但织之自有首尾】必长筵者以有左右馔也【贾疏正馔在左庶羞在右陈馔虽不在席上皆于席前当席左右其间容人故谓长筵也】　贾氏公彦曰大宰之下有宫人掌宫中除污秽之事即此司宫彼不言设几席者天子具官别有司几筵诸侯兼官故司宫兼司几筵也　敖氏继公曰司几筵职诸侯祭祀席蒲筵缋纯加莞席粉纯是蒲筵之上宜加莞席也萑乃苇属其为物麤恶故司几筵惟于丧事则用萑席似不可用之于此礼宜从今文作莞蒲筵而加莞席羙者在上也筵常而加席寻是加席之度必半于其筵于此见之矣莞小蒲也
　　案燕礼注曰司宫天子曰小宰听酒人之成要者与此注不同据此疏说则以司宫为大宰之属是也直以当天子小宰则误矣当以此注为正
　　宰夫筵出自东房
　　正义郑氏康成曰筵本在房【贾疏上司宫具之在房】宰夫敷之也天子诸侯左右房　敖氏继公曰筵亦谓设之也案燕礼之賔席司宫筵之此则司宫具之而筵以宰夫者燕以宰夫为献主不得筵席此礼无献故宰夫筵之也　又案郑谓天子诸侯左右房孔贾因之有大夫士东房西室之说其实房室之制自天子至于士一也但崇卑深浅广狭之度殊及四注二注异耳
　　右记筵席
　　賔之乘车在大门外西方北面立【乘绳证反】
　　正义郑氏康成曰賔车不入门广敬也【贾疏曲礼客车不入大门觐礼偏驾不入王门与此同】凡賔即朝中道而往【贾疏内则云男子由右女子由左车从中央】将至下行而后车还立于西方【贾疏少仪云仆于君子始乘则式君子下行然后还立是车还立于西方也】　敖氏继公曰唯云賔之乘车在此则上介以下之车不然矣车北面立者俟賔之出宜乡之云立明其不说驾
　　案经直言賔即位于大门外不言乘车所止处故记人明之
　　通论郑氏康成曰賔及位而止北面卿大夫之位当车前【贾疏大行人职上公立当轵侯伯立当前疾子男立当衡又云大国之孤朝位当车前则卿立与孤同一节兼云大夫者与卿同】凡朝位賔主之间各以命数为逺近之节也【贾疏大行人职上公朝位賔主之间九十步侯伯七十步子男五十步注云朝位谓大门外賔下车及王车出迎所立处又云凡诸侯之卿其礼各下其君二等以下及大夫士皆如之若然如诸侯则依命数臣下其君二等则依君命数而降之也】
　　案注疏所引大行人文谓五等诸侯朝天子也此礼公迎賔于大门内则固无车逆之节然则侯国之孤卿大夫入聘天子其无车逆之节不待言矣彼经所云各下其君二等者盖指他礼而言不可以通之于此也
　　右记賔乘车
　　铏芼牛藿羊苦豕薇皆有滑【芼莫傲反今文苦为芐】
　　正义郑氏康成曰芼菜也藿豆叶也苦苦荼也滑蓳荁之属【贾疏士虞记云铏芼用苦若薇有滑夏用葵冬用荁注云荁蓳类也干则滑此云之属者兼有葵】　敖氏继公曰内则曰蓳荁枌榆免薧滫瀡以滑之　郝氏敬曰滑味之滑利者
　　右记铏芼
　　赞者盥从俎升
　　正义郑氏康成曰俎其所有事　敖氏继公曰赞者所有事于賔者簋俎庶羞之祭也而俎先二者而设故从之以升
　　案言此者着赞者升堂之节也必盥者为当取所祭之物以授宾也
　　右记赞者升节
　　簠有盖幂【注幂今文或作幕】
　　正义郑氏康成曰稻粱将食乃设去防于房盖以幂幂巾也　贾氏公彦曰簠簋相将簋有防眀簠亦有防但簠将食乃设故去防于房盖以幂至陈设幂亦去之云有盖幂者据出房未设而言　敖氏继公曰有盖幂者变于簋也
　　右记簠
　　凡炙无醤
　　正义郑氏康成曰已有咸和　敖氏继公曰凡凡三牲也庶羞于三牲之炙皆为设醢唯鱼脍乃用芥醤是凡炙无醤矣不言胾者如炙可知
　　右记炙
　　上大夫蒲筵加萑席其纯皆如下大夫纯【萑当从敖氏作莞】正义郑氏康成曰谓三命大夫也【贾疏注言此者欲见公侯伯之卿三命亦与子男下大夫同】孤为賔则莞筵粉纯加缫席画纯也【贾疏司几筵职筵国賔于牖前莞筵粉纯加缫席画纯与此记席不同故知彼国賔谓孤也】
　　案筵席及纯皆已见上嫌上大夫筵席或异故又眀之萑席当作莞席说见上文
　　右记上大夫筵
　　卿摈由下上赞下大夫也
　　正义郑氏康成曰由下不升堂也上谓堂上摈赞者事相近以佐上下为名　敖氏继公曰摈无上事故不必升堂上赞即赞者以其佐賔食于堂上故云上赞对堂下之摈者而言也以下大夫为之者欲其不尊于賔也
　　案言卿摈者见上摈必以卿也摈先见其爵后见其位赞则先见其位后见其爵者文相变也赞以下大夫虽食上大夫犹然盖赞必降于摈一等也
　　右记摈赞者
　　上大夫庶羞酒饮浆饮庶羞可也
　　存疑郑氏康成曰于食庶羞宰夫又设酒浆以之食庶羞可也以优賔　敖氏继公曰此记难强觧
　　拜食与侑币皆再拜稽首
