<!-- { "loadSidebar": true } -->
　　以下剂致甿旧谓致为防新説谓致为役皆不然愚谓野地广阔虑其民稀土旷一以下等家二人之率招致田甿旅师凡新甿之治使无征役以地之媺恶为之等亦下剂致甿之意也经文属辞有次第先招致之乃以田里安之以乐昏扰之以土宜教之利甿劝甿任甿皆所以使之稼穑也土均平政之事最在后不当先言役甿若防计之防与致字不相协也
　　以兴耡利甿旧谓起民人令相佐助愚谓此即旅师之职兴耡粟颁之于民施其恵散其利至秋而敛之者也若里宰以岁时合耦于耡以治稼穑趋其耕耨此当在以时器劝甿之中以时器劝甿若以歳时合耦于耡之类耡者治田之器也耡粟之耡亦因其合于耡而名又説见旅师
　　农民最患无葢藏秋敛之粟厯冬及春已欲尽东作方兴室如悬磬数口之家嗷嗷苦饥将称贷于兼并之家则有倍称之息至秋而敛仅足以偿曾未几时而又告匮矣耕三余一耕九余三安能比户如此哉故合野有耡粟之法豫为之储旅师聚之又兼屋粟间粟以益之其用之也春颁而秋敛并不令其出息于是农人无半岁之饥田功无荒废之患而余一余三之积亦由此基之此大有利于田甿之事故此职特言以兴耡利甿在时器劝甿之先正是旅师春颁出粟以散利之事若其春耕已不足虽欲以时器劝之亦不能枵腹而秉耒矣惜先儒説此句失其义
　　以时器劝甿三时用田器以耕以耨以获毋失其时毋惰其力也
　　遂人之所谓野实兼都鄙大司徒言都鄙授田之制与此经相表里大司徒言其畧此言其详非有二法也六乡田制亦视此矣
　　余夫亦如之谓其所受田亦分三等如正夫之率不定畆数者当视其力之所能耕也二十五亩孟子之法也十夫有沟与九夫为井亦通为一法九夫为井以方言之十夫有沟以长言之耳
　　此言治野之法大畧如此十夫至百夫以上皆为虚寛大数不能细算步亩匠人亦云凡沟必因水埶防必因地埶磬折以参伍非可画方棋局也大川常在两山之间岂可限以万夫哉
　　经牧其田野辨其可食者衍沃隰臯可食者也京陵淳卤之类不可食或谓君所食非是
　　遂师遂大夫县正皆听治讼其狱讼之大者遂士听断之春秋内外传有司里之官宾客至授馆兴土功期于司里此城中掌里居者与遂之里宰无涉释者皆以里宰释之误矣
　　里宰虽徴敛二十五家之赋而无府史胥徒则里宰不能为之储峙亦不能为之输将葢均人有人民牛马车辇之力征当于二十五家中起徒役以输之县师而县师又以徒役输之于国也如其里近六乡者亦可输之闾师有当存畱为委积者粟米输之遗人屋米间粟输之旅师薪刍疏材朩材输之委人
　　凡邑中之政相赞此即里宰之邑
　　旅师所掌即遂人以兴耡利甿之事耡粟者农民合出之因合耦于耡故名耡粟正犹随唐社仓义仓每岁出粟少许贮之当社以待年饥之用者也旅师所聚以耡粟为主旅众也谓主众甿合输之粟也耡粟无多恐不足以给又以载师之屋粟闲粟益之此粟不必为凶年之用即不饥之岁当东作时皆用此粟颁之在秋而敛之旧读而用之而字为若今详文势及经意当读本音与上连为一句此粟岁歳皆用非谓有时而用也其用之之法以质剂致民质剂犹今之契券所以为授受之验一半给民一半存官待其秋敛合符于官也民即田野之民平日合出耡粟者平颁其兴积积者岁歳之积兴者兴之平颁者其数皆均无偏饶偏乏也必平颁者耡粟本均输颁之有不平则人不肯出耡粟矣施其恵散其利而均其政令此粟补民不足贷而无息是恵利也施之散之农民皆蒙恵利也均其政令者毋有贷而不偿抵冒侵欺诸弊也凡用粟春颁而秋敛之此申明用粟之时与敛粟之法粟不敛则无以继歳岁又有合出之耡粟与増人之屋粟间粟故此粟可不收息也此旅师之専职后言新甿之治劳来新徙之农是其兼职余事非谓以此粟待羇旅也羇旅与新甿不同羇旅者他方之民羇留不得归又未受田为土著故有委积待之遗人给之粟米委人给之薪蒸疏材若新甿来徙既授以三等之地即是土著之民岂得谓之羇旅且耡粟本野民豫积以为已利岂可夺彼土著之物以散新徙之民乎新甿食土著之粟野民失储粟之利劝输不行而良法坏矣注谓耡粟民相助作近之谓一井之中九夫之税粟非也税粟当入县师旅师惟聚此三粟非徴赋之官委人注言野之农赋旅师徴之亦误
　　委人掌敛野之赋敛薪刍为句不得于赋字读断委人惟敛薪刍疏材木材凡畜聚之物不掌粟米布帛泉货诸物之赋也以稍聚待宾客以甸聚待羇旅与遗人之待宾客羇旅者别异委人无遗人之粟米而遗人无委人所聚之物也此义不明将疑此职何以不言囏阨老孤凶荒矣凡其余聚以待颁赐有余乃颁赐于囏阨老孤凶荒之民否则不颁赐也説见遗人
　　稍聚待宾客亦有刍薪又复言共其刍薪前为储于庐宿候馆以给在道之用此为共饔飱之刍薪平时积之国都不必委人所敛者也饔飱中物多诸官分职共之刍禾又见于舍人葢委人共其物而舍人载之于车犹舂人舍人各言共米也薪则委人自载之与
　　聚者通薪刍疏材木材凡畜聚之物言之皆随地储偫主其地者守以待宾旅道路之用也共则以式灋共之有定数
　　军旅共其委积薪刍凡疏材注谓委积之薪刍此谓共委人平日少积为委多积为积之薪刍对上文所共或有非委人所积者也疏谓大行人委积中有牲牢米禾薪刍之属委人惟共其薪刍非是
　　共野委兵器与其野囿财用承上文军旅而言共野委兵器者野委之兵器犹下文野囿之财用也野委谓军行止宿薪刍露积于野有守之者故共其兵器有谓通言国野之委者误野囿财用谓野囿中竹木鱼鼈之财亦以给军行之用也国语曰囿有林池所以御灾言野囿所以别于囿人之牧百兽者注苑囿藩萝之材非是上下文皆言军旅则此二事皆为军旅而共非军旅无是供也国野委积甚多何能一一共其兵器若藩萝之材不可谓之财用
　　军旅之宾客疏谓诸侯以军旅助王征讨者是
　　土均所主唯在畿内不及诸侯其云邦国者谓国都非谓诸侯之国
　　以地媺恶为轻重之等如居沃土者当禁其奢侈示人以俭居瘠土者当救其鄙陋示之以礼
　　草人种字皆当读去声凡粪种谓粪其地以种禾也后郑谓凡所以粪种者皆谓煑取汁先郑谓用牛则以牛角汁渍其种王氏谓用麻实汁渍其种是读种为上声恐皆是臆説凡粪当施之土如用兽则以骨灰洒诸田用麻子则用过麻油之渣布诸田若土未化但以汁渍其种如何能使其土化恶为美此物理之易明者因读种字误遂为曲説今人粪田未见有煑汁渍种者后人説经好破先儒此当疑而不疑何也
　　农家岁岁粪田欲其肥美多谷也若骍刚诸土未经变化恐非一岁所能化况又惟渍其种乎
　　以猪畜水以防止水先郑引左传町原防规偃猪后郑云偃猪者畜流水之陂也防猪旁隄也愚谓此两句分二事先郑引甚合后郑解猪字得之解防字未确此职専掌稼下地凡下地常忧潦田间之水欲其易出外流之水欲其不入以猪畜水所以分减内水也以防止水所以堵截外水也匠人云凡行奠水磬折以参伍欲为渊则句于矩此猪即所谓渊也于沟中作之视其地势句曲过于矩之处掘之令水洄复畜聚于此而成渊沟之为渊之处多则田中之水减矣下地常滨大川大泽必为隄以阑之今江南之围田是也后郑解为猪旁隄则是陂塘之隄畜水以备灌溉此平原忧旱之地非下泽忧潦之地矣
　　以涉扬其芟作田先郑云以其水写故得行其田中举其芟钩后郑云开遂舍水于列中因涉之扬去前年所芟之草而治田种稻涉字后郑得之扬其芟先郑得之下地之田田中常有水足涉水扬举除草之器以芟之若水尽写不得谓之涉扬芟是举器以除新生之草非扬去前年所芟之草
　　凡稼泽夏以水殄草而芟夷之夏月草盛长乘其水热殄草之时芟夷之则根易絶明年可稼也
　　芒种注谓稻麦麦不宜于泽地当是种芒稻也后世五月节曰芒种谓其时可种有芒之稻
　　旱暵共其雩敛下泽有旱暵不常有之事也敛雩物于民稻人共之
　　凡服耜斩季材旧説是王平仲谓车耜器最劳非穉材可任或谓季为老非也车之劳在轮毂若牝服为车箱小车则为舆非当劳之处耒耜人所推不可用大木皆当用柔刃之材为之季材犹季弟岂可谓之老
　　泽虞贾疏云山虞林衡川衡皆不言国独泽虞言国者二虞二衡文有不同皆互见为义此説是也凡山林川泽皆国所有使其地之人各占其地种蓺草木长养鱼鼈即九职中虞衡之民是谓之守而官为之禁令当取物之时各入其物以为地职之贡闾师所谓任衡以山事贡其物任虞以泽事贡其物者也入贡之余即是民所自有犹必令其取物有时取之有节若官自取物不在禁限此二虞二衡之通法也
　　入木材于官用中冬中夏民自取材别有时王制云草木零落然后入山林是用季秋也
　　春秋之斩木不入禁亦谓邦工也邦工或非中冬中夏而取木于四野取之不入守禁之山林
　　以时舍其守从旧説时按视守者于其舍申戒之有读舍上声谓弛禁者非经意
　　卝人与秋官职金聮事卝人掌金玉锡石之守禁而职金受其入征以入于诸府也此不言丹青者文不具角人疏云言农则皆有夫田出税近山泽者即以齿角骨物之属当地税此説是也此为三农之职别于虞衡闾师言贡九谷者正赋也有他物亦可代之象非周地所产葢他兽之齿亦有可用者
　　葛材惟中絺绤而又言凡葛征益蔓草之类如葛者亦征之灰物出于薪有谓石灰烟煤之类恐古时未有石灰而煤炭亦不见经传
　　野疏材凡畜聚之物注谓徴于山泽入于委人是也有谓臣妾所聚敛者非闾师不言臣妾之贡悯其为人奴婢也
　　医师聚毒药以共医事药物草木为之多疏财畜聚中当有药物入于医师
　　有谓民之圃载师任以徴之国之圃人树以敛之愚谓此即载师之圃虽人树亦是民树
　　廪人匪颁即大宰之匪颁百官之禄是也注谓委人之职诸委积未确且委人亦无粟米
　　统言匪颁则稍食在其中分言之则诸臣之禄为匪颁在官工役之禀为稍食
　　凡万民之食食者通计万民之食非谓食国家之粮食者也疏误
　　考工记防氏之鬴旧説谓六斗四升然以圆算方算皆不合明宗室郑世子朱载堉据管子轻重篇云齐西之粟釜百泉则鏂二十齐东之粟釜十泉则鏂二泉釡即鬴也鏂即区也四升为豆四豆为区五区为鬴鬴乃八斗非六斗四升也此説是廪人谓一月粟米之率以中年三鬴为常率计之十日食八斗一日食八升毋乃太多乎葢防氏所谓深尺方尺者非夏后氏之尺乃周尺也周尺当夏尺之八寸以八寸计之一鬴八斗仅得四斗零九合六勺则日食四升一合弱耳又以商尺当夏尺一尺二寸半以此为鬴八斗当夏之十五斗六升二合有竒后世之营造尺与商尺同今时方尺深尺容四斗周鬴四斗九合有竒商鬴一十五斗六升二合有竒约为四之一而稍赢则今量四斗周量一斗稍赢日食八升当今量一斗稍赢正为今人日食之数与廪人之鬴宻合
