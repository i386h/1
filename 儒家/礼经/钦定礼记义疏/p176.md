<!-- { "loadSidebar": true } -->
　　通论孔氏颖达曰以此而推天子朔月大牢当六簋黍稷稻粱麦苽各一簋若盛举则八簋故小雅陈馈八簋当加以稻粱此常食也若礼食则兼用簠数更多公食大夫礼簠盛稻粱下大夫六簋上大夫八簋周礼掌客上公簠十侯伯八子男六簋则俱十二存疑方氏慤曰周官膳夫王燕食则奉膳赞祭王荆公谓燕食有鱼鸟之膳非祭朝食之余礼馂余不祭以余膳祭非敬也此言日中与夕则燕食尔而曰祭牢肉者由周以前质略故也
　　存异陆氏佃曰深衣叙祭牢肉之上则夕亦以此食矣夕燕居之时虽天子亦深衣易曰君子以向晦入燕息若端朝事也
　　案周官膳夫赞祭注言奉朝之余膳所祭者牢肉则与此正同盖朝所祭者肺此所祭者牢肉就全牲言则以此为朝食之余非前所食者之余也王安石以馂余不祭疑此所祭者是鱼鸟非牢肉误矣又上文端叙卒食之下是可知天子虽卒食犹朝服卒食后乃端也而陆氏佃顾谓天子亦夕深衣何耶且下朝端夕深衣据大夫士而言正以不敢上同于天子昭其辨也岂以相备哉
　　君无故不杀牛大夫无故不杀羊士无故不杀犬豕君子逺庖厨凡有血气之类弗身践也【逺于万反践依注作翦子浅反】正义郑氏康成曰故谓祭祀之属【孔疏若宾客飨饭亦在其中故云祭祀之属】践当为翦声之误也翦犹杀也　孔氏頴达曰弗身践此谓寻常若祭祀之事则身自为之故楚语云禘郊之事天子自射其牲又刲羊击豕是也　方氏慤曰庖宰杀之所厨烹饪之所　应氏镛曰无故不杀仁也君大夫士必有辨礼也有故而杀礼也逺之而弗身践仁也君子逺庖厨盖古有是语孟子亦引之
　　存异孔氏颖达曰此君惟据诸侯以天子日食大牢无故得杀牛也无故不杀羊亦诸侯大夫也若天子大夫有故得杀牛　陆氏佃曰践如字血气之类盖若蝼蚁
　　案孔谓天子日杀一牛显与本文日少牢朔月大牢背陆谓蝼蚁不可踏则妇人之仁矣
　　至于八月不雨君不举年不顺成君衣布搢本关梁不租山泽列而不赋土功不兴大夫不得造车马【衣于既反搢徐音箭又如字】
　　正义郑氏康成曰君不举者为旱变也君衣布以下皆为凶年变也衣布者谓若卫文公大布之衣大帛之冠是也【孔疏为国之破乱与凶年同故引之】搢本去珽荼佩士笏也士以竹为笏饰本以象关梁不租此周礼也殷则关但讥而不征【孔疏虽非凶年亦不课税】列之言遮列也虽不赋犹为之禁不得非时取也【孔疏恐有伤损于物不赋敛也】造谓作新也孔氏颖达曰此论诸侯及卿大夫遭凶年之礼关
　　谓关门梁谓津梁租谓课税以其凶年故不课税马氏睎孟曰古人谓辰角见而雨毕则至于八月不雨者终无雨而万宝莫期乎成矣此君所以不举丧服以布士笏以本衣布所以致忧搢本所以自贬不租不赋所以寛民财司关凶札则无关门之征是也土功不兴所以寛民力司徒荒政弛役是也关以通陆梁以通川大夫不得造车而继之以马者造车而马从之也　朱氏申曰关梁人之所运其利微故其税曰租山泽地之所产其利博故曰赋　辅氏广曰土功谓筑城垒浚河湟大夫不造车马则君不得为宫室可知
　　通论马氏睎孟曰周官司书言赋而终之以凡税敛掌交言九税而余官言九赋司徒言征而继之以赋载师言赋而继之以税则税者以地取之也征者以正取之也敛则收而聚之赋则取而布之租则取之不可以悉税者取之以道征者取之以义敛者取之事赋者取之法租者取之戒其言不同相备故也存疑郑氏康成曰至于八月建子之月尽建未之月也【孔疏文公十年自正月不雨至于秋七月传云不曰旱不成灾也】春秋之义周之春夏无雨未能成灾至秋秀实之时而无雨则雩雩而得雨则书雩喜祀有益也雩而不得雨则书旱明灾成也　刘氏彜曰洪范庶征三代之明训也君人者知其由已之致也反躬自讼不御正寝不进常膳食不举乐春秋所以书正月至于七月不雨或书大旱或书大雩或书又雩皆因其违礼违天之实迹书以见其咎征也三传弗达圣人之意乃曰不为灾故不书旱岂有不雨者七月而不为灾者此曰至于八月不雨君不举后儒惑于三传不然则误且缪矣孔氏颖达曰土功不兴谓人食不得满二鬴之岁若人食二鬴则犹兴土功均人云丰年旬用三日中年用二日无年用一日廪人云人食四鬴上三鬴中二鬴下是无年犹有一日之役也【案年不顺成亦大槩谓凶歳耳不兴土功谓不造城郭宫室若无年犹有一日之役则凡小力役亦是不必土功也】
　　案周八月夏六月孟子所谓七八月之间旱则苖槁者言至此月不雨尚未至年不顺成也而君已为之不举见其敬天勤民之至若据春秋至七月不雨不为灾至八月乃为灾而君不举之説犹未协经义
　　卜人定龟史定墨君定体
　　正义郑氏康成曰定龟谓灵射之属所当用者定墨视兆坼也定体视兆所得也周公曰体王其无害【孔疏此尚书金縢文】　孔氏颖达曰龟人云天龟曰灵属地龟曰绎属东龟曰果属西龟曰靁属南龟曰猎属北龟曰若属各以其方之色与其体辨之色谓天龟地龟黄东青西白南赤北黒也体则俯者灵仰者绎前弇果后弇猎左倪靁右倪若定者定其所当用谓卜祭天用灵祭地用射射则绎也春用果秋用靁之属占人云君占体大夫占色史占墨卜人占坼注云体兆象也色兆气也墨兆广也坼兆璺也凡卜必以墨画龟求其吉兆若龟从墨而大坼称为兆广从墨裂其傍岐细出称为兆璺君定体者谓五行之兆象既得兆体君定其体之吉凶尊者视大卑者视小也　朱子曰占龟土兆大横木兆直金兆从右邪上火兆从左邪上水兆曲或曰火兆直木兆从左邪上【案此即五行之兆象】以大小长短明暗为吉凶或占凶事又以短小为吉又有旋者吉大横吉【案君定体即以此定其吉凶】
　　通论方氏慤曰周官言君占体大夫占色史占墨卜人占坼其序与此不同者彼以尊卑之序言此以先后之序言故也
　　存疑吴氏澄曰墨谓既坼之后以墨涂之坼大者食墨粲然可见坼微者墨不能入故但占其坼而已案古卜法今不传如孔疏则史先就龟腹板为图如书言我卜瀍水东涧水西又卜瀍水东惟洛食是必图瀍涧洛水地势之形而龟之坼如墨所则吉也如吴氏説乃既坼后加以墨全非史所能定矣疑疏説犹为近之
　　君羔幦虎犆大夫齐车鹿幦豹犆朝车士齐车鹿幦豹犆【孔云君下或有齐字幦音觅诗作幭周礼作幎徐苦荻反犆依注音直齐音斋上鹿字或作豹】正义郑氏康成曰幦覆苓也【孔疏苓即式也诗大雅鞹鞃浅幭毛传云幭覆式幭即幦也又周礼巾车作但古字耳三者同也知幦是覆苓者少仪云负良绥申之靣拖诸幦是也】犆读皆如直谓縁也此君齐车之饰【孔疏以大夫及士皆云齐车故知此君齐车之饰】臣之朝车与齐车同饰【孔疏据此则君之朝车与齐车异饰也但无文以言之】　孔氏颖达曰此论君及大夫士等齐车朝车所饰之物尊卑不同皇氏云君谓天子诸侯诗浅幭以虎皮为幭此或缘以虎皮即谓之浅幭欤陈氏祥道曰轼之制有衡以横乎上有犆以直乎下幦若席然施诸轼上其礼有等其用有辨虎以其威猛而有义也羔以其不党跪乳而有礼也鹿以其善接其类而有仁也豹之于虎其为威小矣齐于朝其为礼异矣故诸侯觐王虎浅幦齐则羔幦虎饰而已士之齐车鹿幦豹饰则朝车之幦与饰不以鹿豹而大夫齐车朝车皆鹿幦豹饰者屈于君故也　方氏慤曰周官巾车金路封同姓象路封异姓齐右谓金路为齐车则王固以金路齐也王如此则同姓从可知言同姓以金路则异姓以象路可知由此推之大夫之车则墨车是也士之车则栈车是也　吴氏澄曰朝车者大夫之朝车也蒙上文大夫之齐车用鹿皮为幦豹皮为饰而其朝车及士之齐车亦皆鹿皮豹犆也言朝车者恐人疑其朝车之与齐车异饰也言士齐车者恐人疑士之齐车与大夫异饰也故重出鹿幦豹犆四字而不杀其文云　徐氏师曽曰鹿善羣豹文炳取其恊恭而有文也
　　存疑孔氏頴达曰车式以苓为之有竖者有横者故考工记注云轛式之植者衡者也　又曰皇氏云诗浅幭与衮赤舄同文知亦齐车此用羔幦是异代礼【案韩侯来朝而赐之必命车也此以为齐车又谓为异代之礼不知何据】　方氏慤曰承君之下不言朝车则知君之羔幦虎犆以齐而不以朝也宣王赐韩侯鞹鞃浅幭者谓虎皮浅毛亦虎犆矣盖天子之所锡不必诸侯之以朝故也　马氏睎孟曰周礼以金路祭祀防同宾客谓之齐车而其幦无所经见荀子曰丝末弥龙所以养威此天子之幦也然则羔幦虎犆殆诸侯之礼欤
　　案天子之辂有五等安见辂别而幦与犆尽同欤据周礼丧车且有五等木车犬疏饰素车犬素饰藻车鹿浅防革饰駹车然髤饰漆车豻防雀饰安见祭车朝车反无辨而同同饰欤则周礼巾车一职大有阙文而此一节言齐车朝车亦多阙误盖朝必降齐一等而士必降大夫一等无缘大夫之齐大夫之朝士之齐俱鹿幦豹犆别数之而仍重言之也芮城定本作大夫齐车豹幦豹犆其朝车与士齐车鹿豹犆芮氏博极羣书或有据　又案孔以苓即式是已又言以苓为之何也苓是何物可以之为式乎且言式有直者有横者益不可解式车前横木其直者谓之轛式无直者也
　　君子之居恒当戸寝恒东首若有疾风迅雷甚雨则必变虽夜必兴衣服冠而坐【首手又反迅音峻又音信衣于既反下衣布同】正义郑氏康成曰当戸乡明也东首首生气也衣服冠而坐敬天之怒
　　通论方氏慤曰孔子将病犹当戸而坐君视之犹东首加朝服迅雷风烈必变盖礼然也
　　总论孔氏頴达曰自此至光矣一节明卿大夫以下所居处及盥浴并将朝君之仪
　　日五盥沐稷而靧粱栉用椫栉髪晞用象栉进禨进羞工乃升歌浴用二巾上絺下绤出杅履蒯席连用汤履蒲席衣布晞身乃屦进饮【盥音馆靧音悔栉则乙反椫章善反禨其既反絺刃疑反绤去逆反杅音雩蒯苦怪反连力旦反方读如字屦九具反本又作履】
　　正义郑氏康成曰晞干也沐靧必进禨作乐盈气也【孔疏以新沐气虚补益其气】更言进羞明为羞笾豆之实【孔疏知非庶羞者庶羞为食而设今进禨则为饮设故知是羞笾羞豆】絺绤刷去垢也杅浴器也蒯席涩便于洗足也【孔疏浴竟出盆践蒯席上亦刮去垢也】连犹同也【案同谓此洗足与浴同用汤也疏又以连为释谓同用汤则垢释耳】进饮亦盈气也孔氏颖达曰盥洗手也沐沐发也靧洗面也取稷
　　粱之潘汁洗面沐髪并须滑故也此大夫礼人君靧沐皆粱也椫白理木栉梳也沐髪为除垢腻故用白理涩木以为梳沐已燥则髪涩故用象牙滑栉以通之禨谓酒也沐而饮酒曰禨进羞之后乐工乃升堂以琴瑟而歌连犹释也释去足垢而用汤防也　方氏慤曰上贵而下贱絺精而绤粗上絺下绤则用之各以其称也杅以木为之蒯茅类蒯涩而蒲软用汤谓用以洗足浴既用汤又用汤以洗足故曰连连之为言续也进饮而不进羞工亦不升歌杀于沐也辅氏广曰衣布如今之浴衫晞身乃屦屦服之末进屦则衣服皆举矣故进饮焉
