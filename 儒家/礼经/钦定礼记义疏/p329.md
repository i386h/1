<!-- { "loadSidebar": true } -->
　　正义郑氏康成曰牲体俎实也荐谓脯醢也羞庶羞也　孔氏颖达曰席小卿次上卿者案燕礼上卿在宾席之东小卿在宾席之西隔越于宾席而云次上卿者以俱南面东上遥相次耳大夫次小卿者燕礼大夫在小卿之西故云辩献大夫遂荐之继宾以西东上也士庶子以次就位于下者燕礼于西阶上献士既受献者立于阼阶下西面北上献庶子于阼阶上既献立于阼阶下故云士庶子以次就位于下也献君君举旅行酬者燕礼宰夫为主人酌以献宾宾饮毕酌以酢主人主人饮毕酌以献君君饮毕酌以酢主人更爵以受酢于阼阶下饮卒爵主人又洗觚酬主人先饮卒爵酌以酬宾宾受觚坐奠于荐东讫小臣请媵爵者二人媵爵阼阶下皆北面媵爵于公媵爵者先自饮毕媵爵者洗象觯酌奠于公席之前公坐取所媵之觯以酬宾宾下再拜稽首公命小臣辞宾升成拜公立卒觯宾乃受公虚爵酌之酬大夫于西阶上众大夫相酬毕奠虚觯于篚此是献君君举旅行酬也而后献卿卿举旅行酬者燕礼主人洗升实散献卿于西阶上献卿毕小臣又请媵爵者公使二人媵爵奠于公前公又行一爵若宾若长惟公所酬以旅于西阶上大夫辩而止此是为卿旅酬也而后献大夫大夫举旅行酬者燕礼主人洗献大夫于西阶上大夫辩受献乃纳工献众工毕公又举奠觯惟公所赐以旅于西阶上此是献大夫为大夫而旅酬也而后献士士举旅行酬者燕礼説屦升堂坐之后主人献士于西阶上献士辩又献旅食宾媵觚于公公坐取宾所媵觯兴惟公所赐乃就席坐行之终于大夫终受者兴以酬士士举旅于西阶上此是献士为旅酬也而后献庶子者庶子卑不为之举旅但无算爵之莭执爵者酌而旅之爼豆牲体荐羞皆有等差者公及卿大夫士等皆有等差但燕礼不载无以言也　彭氏曰主人酌献君为君行第一旅次为卿行第二旅次为大夫行第三旅次为士行第四旅次献庶子庶子卑不为之举旅也
　　通论孔氏颖达曰燕礼直云卿不云大卿小卿之异则大卿小卿俱同献也　吕氏大临曰礼之所贵别而已矣贵贵之义有所不行此乱之所由生也燕礼之别故上卿小卿大夫士庶子其席其就位皆有次献君献卿献大夫献士献庶子及举旅行酬皆有序爼豆牲体荐羞皆有等差君臣贵贱之义极其宻察至于此者所以防乱也　方氏慤曰小卿即下卿也言上卿则知小卿之为下言小卿则知上卿之为大仲尼燕居曰席而无上下则乱于席上也故其上下之次如此
　　案凡献皆宰夫所献至举酬则君自为之其俎豆牲体荐羞之等差燕礼文虽未详载然云惟君与宾有俎卿无俎大夫士无脀则亦畧可见矣
　　聘义第四十八
　　正义孔氏颖达曰案郑目録云名曰聘义者以其记诸侯之国交相聘问之礼重礼轻财之义也此于别録属吉事此释仪礼聘礼之义但聘礼谓大聘使卿故经云及竟张旜旜是孤卿所建也此谓侯伯之卿故经云上介奉束锦士介四人皆奉玉锦介凡五人然此聘义所释包五等之卿故经云上公七介侯伯五介子男三介皆谓其卿也通论吕氏大临曰交际之义人道之所以羣也其交际也必有相见以结其驩闲于见也必有相问以继其好自天子至于庶人虽有贵贱亲踈逺尔长幼之差其所以相问一也天子之与诸侯诸侯之与隣国皆有朝礼有聘礼朝则相见聘则相问也朝宗觐遇防同皆朝也存頫省聘问皆聘也故聘礼有天子所以抚诸侯者大行人一嵗徧存三嵗徧頫五嵗徧省是也有诸侯所以事天子者大行人时聘以结诸侯之好殷頫以除邦国之慝是也有隣国交修其好者大行人凡诸侯之邦交嵗相问殷相聘久无事则聘焉是也
　　聘礼上公七介侯伯五介子男三介所以明贵贱也正义郑氏康成曰此皆使卿出聘之介数也大行人职曰凡诸侯之卿其礼各下其君二等　孔氏颖达曰此篇总明聘义介数不同明贵贱有异皆谓使卿出聘之介数也上公亲行则九介其卿降二等故七介侯伯子男以次差之义可知也　方氏慤曰上公即九命作伯之上公也王之三公八命而已以其加三公之一命故以上言之周官行人上公介九人侯伯七人子男五人此言七介五介三介者以大聘使卿各下其君二等故也以爵有贵贱则其介亦有多寡故曰所以眀贵贱也
　　通论吕氏大临曰古者宾必有介介副也所以辅行斯事致文于斯礼者也乡饮酒之礼主人就先生谋宾介此饮酒之宾介也大行人掌上公之礼介九人侯伯七人子男五人此朝觐之宾介也聘礼上公七介侯伯五介子男三介此聘问之宾介也聘礼上介奉束锦士介四人皆奉玉锦则介凡五人举侯伯之卿而言之也礼之莭文少则质多则文同则质异则文致其文者乃所以尽其敬也故使人聘于隣国一人将命可矣必有介者以多为文也爵之髙者其介多爵之卑者其介寡以异为文也人臣之义莫大乎敬君敬君莫大乎敬命使之受命不宿于家入境而死以棺造朝介摄其命备豫不虞如此其至不敢以死而弃之则皆不敢质之义也不敢质故致文也叶氏梦得曰周礼上公九介侯伯七介子男五介谓亲行之介也礼器言诸侯七介七牢大夫五介五牢所谓侯伯之卿使聘也此言侯伯五介子男三介所谓其使之介也
　　案眀贵贱有二义自本国言之介如命数故上公亲行则介九人卿杀其君二等而为七侯伯子男亦各逓减是一义也自列国言之上公之卿七命侯伯之卿降公二等而为五子男亦然又是一义也
　　介绍而命君子于其所尊弗敢质敬之至也
　　正义郑氏康成曰质谓正自相当　陆氏佃曰言绍则若上公七介皆相继命也盖如是而后尽敬父子之间以质为敬君臣之间以文为敬　陈氏澔曰绍继也其位相承继也先时上摈入受主君之命出而与承摈承摈与末摈此是而下也宾之末介受命于末摈而与次介次介与上介上介与宾是而上也此所谓介绍而命也质正也于所尊者不敢正自相当故以介命敬之至也宾在大门外西北面介自南向北为序主君在内迎摈者自北向南为序
　　案仪礼聘礼注云宾至末介相去三丈六尺上摈至末摈亦三丈六尺宾乃聘君之命于上摈即此命时也又此所之命乃寻常交际之命若因国有故而有言则聘礼记所谓若有言则束帛加书将命如享礼者又在卒聘后事也初时尚未遽及云
　　三让而后命三让而后入庙门三揖而后至阶三让而后升所以致尊让也
　　正义郑氏康成曰此揖让主谓賔也三让而后命宾至庙门【孔疏三让而后命之莭正当賔至主人大门主人请事之时案聘礼宾至大门主人陈介而请事此云庙门有庙字者误也】主人请事时也宾见主人陈摈以大客礼当已则三让之不得命乃其君之聘命也三譲而后入庙门譲主人庙受也小行人职曰凡四方之使者大客则摈小客则受其币聴其辞　孔氏颖达曰此明命时揖譲升阶之莭宾既命之后主君延宾而入至庙将欲庙受宾不敢当之故三譲而后入庙门主君在东賔差退在西相向三譲乃入庙门也初入庙门一揖当阶北面又揖当碑又揖三揖乃至阶也至阶主君譲宾升宾譲主君如此者三主君乃先升宾乃升也如此者是宾致其尊譲主人之心也案行人职两君相见则交摈若臣聘于君则旅摈交摈命者各乡本君受命反面而下及末则乡受之反面而上又受命而下其旅摈之时不上下相直宾及上摈相对而语亦是命也聘礼入庙门之时无三譲之文不备也　方氏慤曰致尊言主人之尊宾致譲言宾譲而不敢受
　　君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也【竟同境劳去声】
　　正义郑氏康成曰贶赐也宾致命公当楣再拜聘君之恩恵辱命来聘者也　孔氏颖达曰聘礼宾及竟张旜君使士请事遂以入宾至于近郊君使下大夫请行君又使卿朝服用束帛劳此大夫郊劳者即卿也聘礼宾入门左公再拜是君拜迎于大门之内又云及庙门公揖入纳宾宾入门左宾升西楹西东面是庙受也君于阼阶之上北面再拜拜聘君之贶以聘君之命来屈辱也致敬言主君致敬于聘君　方氏慤曰迎于竟则使士劳于郊则使大夫因为之隆杀焉庙受者受使者所衔之命也受必于庙所以致敬也
　　敬譲也者君子之所以相接也故诸侯相接以敬让则不相侵陵
　　正义郑氏康成曰君子之相接宾譲而主人敬也吕氏大临曰命入门皆三譲三揖至阶三譲而升此宾所以敬主人也士迎于竟大夫郊劳君亲拜迎而庙受拜贶拜辱此主人所以敬宾也宾主之交争相为敬譲则暴慢侵陵无自而生交日以亲好日以固此兵所以不用民所以休息也　方氏慤曰侵言自此以侵彼陵言自下以陵上
　　卿为上摈大夫为承摈士为绍摈君亲礼宾宾私面私觌致饔饩还圭璋贿赠飨食燕所以眀宾客君臣之义也【觌大厯反还音旋食音嗣下同】
