<!-- { "loadSidebar": true } -->
　　正义孔氏颖达曰郑目録云名曰昬义者以其记娶妻之义内教之所由成也此于别録属吉事谓之昬者案郑昬礼目録云娶妻之礼以昬为期因名焉必以昬者取其阳往隂来之义日入后二刻半为昬壻曰昬妻曰姻谓壻以昬时来妻则因之而去也若壻与妻之属亦称昬姻尔雅壻之父为姻妇之父为昬又云壻之党为姻兄弟妇之党为昬兄弟是也夫妇始自遂皇谯周云太昊制嫁娶俪皮为礼是俪皮起于太昊也其昬之年则大戴说男三十女二十合为五十应大衍之数自天子达于庶人一也然左氏说国君十五而生子礼也舜三十不娶谓之鳏文王十五而生武王尚有兄伯邑考知人君昬娶则早不必以年三十矣若郑意依正礼士及大夫皆三十而后娶有早娶者非正法也　吕氏大临曰有天地然后有万物有万物然后有男女有男女然后有夫妇有夫妇然后有父子有父子然后有君臣夫妇人道之始也可不敬乎序卦曰物不可以茍合故受之以贲葢天下之情不合则不成其所以合也敬则克终茍则易离必受之以致饰者所以敬而不茍也昬礼者其受贲之义乎
　　案周礼媒氏凡男女自成名以上皆书年月日名令男三十而娶女二十而嫁家语孔子云男二十而冠有为人父之道女十五而筓有适人之道三十娶二十嫁言其极也汉王吉言嫁娶太早未知为人父母之道而有子是以教化不眀而民多夭则左言国君十五生子者恐非而宋令十三以上并聼昬嫁愈非矣酌以家语孔子之言可也
　　昬礼者将合二姓之好上以事宗庙而下以继后世也故君子重之是以昬礼纳采问名纳吉纳徴请期皆主人筵几于庙而拜迎于门外入揖让而升聼命于庙所以敬慎重正昬礼也【昬一作昏好呼报反】
　　正义郑氏康成曰聼命谓主人聼使者所壻家之命　孔氏颖达曰此经总眀昬礼之义从始至终也采谓采择之礼故昬礼下达纳采用鴈白虎通云鴈取其随时南北而不失节又鴈随阳妻从夫之义纳采问名二礼一使兼行之纳吉者谓男家既卜得吉与女氏也纳征者纳聘财也征成也先纳聘财而后昬成春秋则谓之纳币其庶人则缁帛五两【陈氏祥道曰周礼纯帛无过五两史锦绣千纯文绣千纯纯帛匹帛也郑改缁误　案纯有训丝者有训匹者周礼读如字郑读为防已于祭统中辨正其误此改庶人缁以别大夫之纁亦通】卿大夫则三纁二加以俪皮诸侯加以大璋天子加以谷圭请期者谓男家使人请女家以昬时之期请者谦敬之辞示不敢自专也纳吉纳征请期每一事则使者一人行唯纳征无鴈有币其余皆用鴈主人谓女父母行此等礼时女之父母设筵几于祢庙此等皆据士昬礼而知之　陈氏祥道曰言无过五两则或庶人不必五两也　吕氏大临曰娶妻不娶同姓买妾不知其姓则卜之皆所以远别也君子之祭也既内自尽又外求助昬礼是也故国君取夫人之辞曰请君之玉女与寡人共有敝邑事宗庙社稷出夫人之辞曰某不敏不能从而共粢盛昬礼父醮子命之曰往迎尔相承我宗事诗有采蘩采苹皆以承先祖供祭祀为不失职妇人之职莫先于奉祭祀女子未嫁观于祭祀纳酒浆笾豆菹醢礼相助奠其教有素矣有夫妇然后有父子故天地不合万物不生大昬万世之嗣也此昬礼所以不可不敬也故曰将合二姓之好上以事宗庙下以继后世也昬礼之节纳采问名纳吉纳征请期亲迎其别有六必至于六者敬则不茍别则致详也纳采者男先下女媒妁之言既达纳采择之礼以求之礼用鴈鴈大夫之挚也士昬而用大夫之挚摄盛也其辞曰吾子有恵贶室某也某也有先人之礼使某也请纳采言有恵贶室则知女氏之前许也既纳采遂问名者将卜之也故其辞曰某既受命将加诸卜敢请女为谁氏对曰吾子有命且以备数而择之某不敢辞则告之矣纳吉者既问名而男氏以吉卜告女氏也其辞曰吾子有贶命某加诸占曰吉使某也敢告纳徴者纳币以聘之也古之聘士聘女皆以币交恭敬不可以虚拘也正洁之女非礼则不行犹正洁之士非其招则不往敬之如此其至则夫妇之不正未之有也徴成也证也所以成其信而不渝也聘币皆以束帛故无过五两诸侯天子加玉则又所以重其礼也请期者男氏请昬期于女氏也昬期主于男氏而必请于女氏女氏固辞然后告期者賔主之义不敢先也此五者行乎亲迎之前又皆男氏受命于庙女氏聼命于庙筵几以敬神拜迎揖让以敬賔至繁缛也至重慎也皆所以敬而不茍也妇从乎夫女卑乎男人之大伦也昬礼下达自纳采至于亲迎皆男先于女者天地之义存焉天气降而下地气应而上则天地交而隂阳和万物生上以礼求下下以诚应上则上下交君臣和万化成男女之际非特有所下也别疑逺耻且以成妇之正顺以为事宗庙继后世之重也聘则为妻奔则为妾聘者以礼先之奔则不待礼而行此所以别贵贱也陈氏祥道曰士昬礼既纳采问名然后归卜于祢既卜然后纳吉而卜常在告庙之日礼记曰卜郊受命于祖庙作龟于祢宫郑氏谓受命退乃卜卜昬之礼葢亦如之纳采问名一使而二鴈三入庙而再迎之则问名因于纳采故其礼略也请期曰吾子有赐命某既申受命矣惟是三族之不虞使某也请吉日葢惟父之昆弟已与子之兄弟无死丧之凶然后可以行礼焉　马氏睎孟曰二姓者姓之所自出者异也系之以姓而弗别缀之以食而弗殊虽百世而昬姻不通周道然也自纳采至请期聼壻家之命必于庙者不敢忘其祖以敬慎重正昬礼也　方氏慤曰采择自我而名氏在彼故首之以纳采而次之以问名此资人谋以达之也谋既达矣则宜资鬼谋以决之故又次之以纳吉焉人谋鬼谋皆恊从矣然后纳币以徴之请日以期之故其序如此
　　存疑孔氏颖达曰问名者问其母所生之姓名故昬礼云为谁氏言女之母何姓也　贾氏公彦曰问名者问母之姓氏不问三月之名故昬礼问名辞云敢请女为谁氏郑云谁氏者谦也不必其为主人之女是问姓氏也
　　案经文眀云问名而孔贾以为问母之姓郑又谓谦不敢必其为主人之女夫世岂有纳采之后而犹不知其母之姓者乎有为女择配而非己女者乎仪礼之辞所谓谁氏者如仲子孟姬叔姬季姬之类前此纳采时既告以某之子矣至此乃问其女之名氏也又案白虎通云娶妻不告庙示不必安也遣女于
　　庙重先人之遗支体也朱子云郑忽先配后祖陈鍼子讥之楚围亦言告于荘共之庙而来是娶妻亦先告庙矣岂左氏据当时俗礼非先王正法欤考经文筵几于庙聼命于庙是女氏之庙若上事宗庙则男以事宗庙而娶恐无不告庙之理问名归卜于庙乃纳吉是纳吉已告庙矣岂有纳徴亲迎而不告庙者
　　父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈葢亲受之于父母也降出御妇车而壻授绥御轮三周先俟于门外妇至壻揖妇以入共牢而食合而酳所以合体同尊卑以亲之也【醮子妙反迎鱼敬反下以迎同先悉荐反音谨酳音引】正义郑氏康成曰酌而无酬酢曰醮醮之礼如冠醮与【孔防无酬酢直醮尽之而已冠醴亦无酬酢不名醮者以礼敬之不为饮也】其异者于寝耳【孔防冠醮子于庙此醮在寝　案其在寝者先告庙也昬姻之事成于寝】壻御妇车轮三周御者代之壻自乗其车先道之归也共牢而食合而酳成妇之义又驳异义引左氏谓天子诸侯不亲迎夫文王娶太姒亲迎于渭又孔子答哀公云合二姓之好继先圣之后以为天地宗庙社稷之主冕而亲迎何谓己重乎此天子诸侯有亲迎也　孔氏頴达曰此眀亲迎之义父以酒醮子而命之亲迎男往迎之女则从男而至主人女之父壻来亲迎以敌礼待之故拜迎于门外主人就东阶初入门将曲揖当阶北面揖当碑揖至阶三让主人升自阼阶揖壻升自西阶北面奠鴈再拜于时女房中南面母在房户外之西南面壻既拜讫旋降出女出房南面立于母左父西面诫之女乃西行母南面诫之是壻亲受之于父母也降出御妇车谓壻降西阶而出亲御妇车妇升车时壻授妇以绥御妇车之轮三匝然后御者代御之妇至壻之寝门壻揖妇以入则稍西避之共牢而食者在夫之寝壻东面妇西面共一牲牢而同食不异牲也酳演也谓食毕饮酒演安其气也谓半瓢以一瓠分为两瓢谓之壻与妇各执一片以酳故云合而酳欲使壻亲妇妇亦亲壻所以体同为一不使尊卑有殊也　吕氏大临曰御妇车授绥御轮三周先俟于门外则所以下之之礼尽矣共牢合则所以亲之之义见矣下之则有敬矣亲之则有爱矣爱敬礼之大体而先敬后爱者自异姓而合之所以贵乎别也故曰所以成男女之别而立夫妇之义
　　存疑陈氏祥道曰异义云戴礼说天子亲迎左氏说天子不亲迎上卿迎之诸侯亦不亲迎使上大夫迎之郑氏驳其说而谓天子诸侯有亲迎然考之于经着之诗刺不亲迎而充耳以黄者人君之饰又文王迎于渭韩侯迎于蹶而春秋纪裂繻来公羊曰讥不亲迎也公子翚如齐逆女谷梁曰逆女亲者也使大夫非正也荘公如齐逆女谷梁曰亲迎常事也不志此其志何不正其亲迎于齐也凡此皆言诸侯亲迎之礼若天子则不然赵氏谓王者之尊海内莫敌故嫁女则使诸侯主之适诸侯诸侯莫敢有其室若屈万乗之君而行亲迎之礼则何莫敢敌之有夫子告哀公以为天地社稷宗庙之主以鲁有郊祀天地之礼故云尔非为天子也左氏谓诸侯不亲迎公羊谓天子亦亲迎其说不能全与经合当从赵氏之说为正
　　案亲迎之礼自天子下达左氏谓天子至尊不亲迎先儒谓天子娶于诸侯迎后使卿往而公监之朱子亦谓古者天子必无亲至后家之礼惟郑氏从公羊之义谓为天地宗庙社稷之主非天子而谁周氏谞谓三年之丧人道之终亲迎人道之始故皆自天子达于庶人朱子亦谓天地葢通天子而言况天子主祭于外后主祭于内即宗伯摄天地社稷之祭要亦后为祭主也而可不致敬于其始乎然则亲迎之礼信自天子达但天子迎之于馆诸侯迎之于境大夫士庶迎之于家异耳陈氏祥道谓天子不迎于其国则可谓不迎则不可　又案执鴈有四义取其顺隂阳而往来一也不再偶二也士用大夫挚为摄盛三也昬礼挚不用死物故越雉而用鴈四也四者义可相兼而于士昬礼则以摄盛之义为主
　　敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昬礼者礼之本也【别彼列反下同】
　　正义郑氏康成曰言子受气性纯则孝孝则忠也【孔防昬礼得所则受气纯和生子必孝事君必忠孝则父子亲忠则君臣正是昬礼为诸礼之本也】　孔氏颖达曰昬礼必敬慎重正而后男女相亲不然久必离异也　马氏睎孟曰男女者夫妇之始夫妇者男女之终始则成男女之别终则必能立夫妇之义由男女有别以至于君臣有正其序如易所谓有男女然后有夫妇有夫妇然后有父子以至于有君臣然后礼义有所错同
　　夫礼始于冠本于昬重于丧祭尊于朝聘和于射乡此礼之大体也【朝直遥反】
