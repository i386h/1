<!-- { "loadSidebar": true } -->
　　余论吕氏大临曰名子者必有所辟以其终将讳也国天子之所封也日月天下之达称也隠疾者人之所难言也山川者国之望也名之必可言也所难言者不可传于人故不以隐疾也名之必将讳之讳之必将改之改天子之所封则不敬上改天下之达称则不同乎俗改国之望则不敬鬼神春秋之时名子之礼废犯此四禁而莫之恤也　陈氏祥道曰名子之礼世子适子则名之于君庶子众子则名之于有司大夫士庶之子皆名之于父其名之之礼虽殊而名之之戒则一古人之于命物也犹曰名之必可言也况名子乎魏王昶之名子也以元黙冲虚为称欲使顾名思义而已
　　存疑孔氏颖达曰不以国者不以夲国为名他国即得为名
　　案如孔説则鲁公名宋卫侯名郑皆礼所得为而防同大与相朝于庙将易其国乎抑不讳乎恐亦非是
　　男女异长【长知两反】
　　正义郑氏康成曰各自为伯季也【孔疏案冠礼加字之时伯某甫仲叔季惟其所当又檀弓云幼名冠字五十以伯仲知女子亦自为叔季者春秋伯姬归于纪叔姬归于纪是也】　孔氏颖达曰文家称叔【案管叔以下皆称叔惟末为耼季云】质家称仲嫡长称伯【案若卫共伯】庶长称孟【案若鲁孟孙】　黄氏震曰异长亦示别也　陈氏澔曰各为伯仲示不相干杂之义也
　　男子二十冠而字【冠去声】
　　正义郑氏康成曰冠是成人矣敬其名　朱氏申曰二十曰弱冠已冠而字之成人之道也
　　父前子名君前臣名
　　正义郑氏康成曰对至尊无大小皆相名【孔疏鄢陵之战栾书欲载晋侯鍼曰书退鍼是书之于对晋侯而称名是于君前臣名其父也】　贾氏公彦曰名是受于父母为质字者受于賔为文故君父之前称名至于他人称字是敬其名也　陈氏祥道曰家无二长故父前无伯仲之称国无二上故君前无爵位之称　吕氏大临曰事父者家无二尊虽母不敢以抗之故无长幼皆名不敢致私敬于其长也事君者国无二尊虽父不敢以抗之故无贵贱尊卑皆名不敢致私敬于所尊也
　　通论胡氏铨曰父前子名君前臣名宣十五年申犀谓楚王曰毋畏知死而不敢废王命襄二十一年栾盈谓王行人曰陪臣书皆名其父于君前也于他国君前亦然成三年荀防谓楚王曰以赐君之外臣首余论方氏慤曰字缘名生固以敬其名经言庙中不讳与父前子名同意又言君所无私讳与君前臣名同意
　　女子许嫁笄而字
　　正义郑氏康成曰女子以许嫁为成人　黄氏震曰字以尊名男冠女笄皆成人而字惟君父之前则名陈氏澔曰许嫁则十五而笄未许嫁则二十而筓
　　亦成人之道也故字之
　　余论王氏子墨曰男子伯仲叔季之序达于四方女子之长少不出闺闼其各为长宜也既冠成人敬其名而字之宜也而有时乎名之者君父之前尊有所伸则私有所屈也女子之笄犹男子之冠闺门之内亦当敬其名不言许嫁之年不可以豫定也圣人之制礼未尝不谨其防也男女之别居有堂室之分衣有椸枷之异所以为内外之辨亦至矣而必异其长以眀其无所不当别异也
　　凡进食之礼左殽右胾食居人之左羮居人之右脍炙处外醯醤处内葱防处末酒浆处右以脯脩置者左朐右末【殽户交反胾侧吏反食音嗣脍古外反炙张夜反醯呼奚反防以至反浆子羊反朐其居反】正义郑氏康成曰左右皆便食也殽骨体也胾切肉也殽在俎【孔疏左传王享士防殽烝下云宴有折俎少牢特牲礼皆骨体在俎】胾在豆【孔疏公食大夫礼庶羞十六豆有牛胾羊胾】食饭属居人左右明其近也【孔疏此之设羮食最近人】外内殽胾之外内也【孔疏羮食之外乃有殽胾故脍炙在殽胾外醯醤在殽胾内不得在羮食内也】脍炙皆在豆醯醤食之主故近防烝葱也处醯醤之左言末者殊加也【孔疏地道尊右则末在左葱防文继醯醤之下故知在醯醤之左仪礼正惟有菹醢无葱防故郑以葱防为殊加也】防在豆酒浆处羮之右言若酒若浆尔两有之则左酒右浆【孔疏卑客则或酒或浆若尊客则有酒有浆】此大夫士与賔客燕食之礼其礼食则宜放公食大夫礼云左朐右末亦便食也屈中曰朐【孔疏左朐以中屈处置左也右末以末邉际置右也右手取末际擘食之便脯脩处酒左以燥为阳也】　孔氏頴达曰熟肉带骨而脔曰殽纯肉切之曰胾骨是阳故在左肉是隂故在右饭燥为阳故左羮湿是隂故右醯字徐音作醢则醢之与醤两物各别依昏礼及公食大夫礼醤在右醢在左此醯醤处内亦当醤右醯左也案公食大夫礼宰夫自东方授醯醤公设之郑注以醯和醤又周礼醯人共齐菹醯物则醯醤共为一物也今此记文若作醯字则是一物醯之与醢其义皆通未知孰是但郑注葱防云处醯醤之左则醯醤一物为胜以脯脩置者设食竟所湏也脯训作始始作即成脩训治脩治之乃成郑注腊人云薄析曰脯捶而施姜桂曰腵脩　朱氏申曰脍炙异故处外醯醤食主故处内葱防防物故处末酒浆盛礼故处右　彭氏丝曰脍牛羊鱼肉聂而切之为脍也炙燔肉也处外处殽胾之外也此加非主也故在外醯醋也案食礼复设酒浆者盖食毕用浆以涤口用酒以演气也
　　通论吕氏大临曰据此章所陈与辞逊之节虽与公食大夫礼少有不同其大略无甚异恐此即大夫士与賔客礼之节也公食大夫礼三牲之俎在左庶羞之豆在右俎实皆殽殽骨体也羞豆有胾胾切肉也此则左殽右胾矣公食大夫礼庶羞之豆有脍有炙设于稻南簋西则处外矣公设醯醤于席前则处内矣此其所同也公食大夫礼设黍稷六簋于俎西设铏四于豆西俎豆南则铏簋同列矣簋实食也铏实羮也无左右之别也公食大夫礼饮酒实于觯设于豆东浆饮设于稻西豆东则左稻西则右是左酒右浆不俱在右又无葱防脯脩之品此其所异也乡饮酒之礼以饮为主故先酌酒以行献酢食礼以食为主故卒食设酒以酳之不献也左右内外之设皆便于食因以寓隂阳之义也左氏传粢食不凿玉藻云稷食菜羮皆饭也醯醤食之主也公食大夫礼賔将食宰夫自东方授醯醤公设之卒食賔取粱与醤兴以降贵食之主也脍炙庶羞也庶羞非正食加而已为主者在内加者在外此所以分内外也葱防亦加品与脍炙同物故处末末与外皆阳也酒浆与羮同物故处右右隂也若两有酒浆则左酒右浆酒阳浆隂也脯脩皆胊
　　案彭氏燕食礼图其第一行食左羮右最近人其第二行葱防在左醯醤在葱防之右脯脩又在醯醤之右脯脩皆有朐则胊左末右又酒浆在脯脩之右则酒左浆右较脯脩处稍近人第三行为殽胾则殽左胾右第四行为脍炙则炙左脍右最在外今据郑注细玩之当是食左羮右醯又在食之左醤又在羮之右葱防又在醯之左酒浆又在醤之右共为一行最近人第二行为殽胾三行为脍炙
　　客若降等执食兴辞主人兴辞于客然后客坐【食音嗣】正义郑氏康成曰辞者辞主人之临已食若欲食于堂下然坐复坐也　孔氏颖达曰降下等也谓大夫为卿之客其品等卑下也执捉也兴起也客既卑故未食先执饭起以辞谢主人饭为食主故特执之客既兴辞故主人亦起辞止之则客从辞而止乃复坐食也　吕氏大临曰降等谓大夫于卿士于大夫也但执食兴辞而不下堂　陈氏澔曰不敢当主賔之礼故食至则执之以起而致辞于主人
　　案凡饮食之礼臣于君则降食于堂下公食大夫礼云賔左拥簠粱右执湇以降是也若賔主相敌无降理公食大夫礼云大夫相食賔执粱与湇之西序端是也惟大夫于卿则欲降而不降此记云客若降等执食兴辞是也凡卑防食于尊长而尊长賔之其礼皆然陈氏所谓不敢当賔主之礼是也
　　主人延客祭祭食祭所先进殽之序徧祭之【食郑如字胡音嗣】正义郑氏康成曰延道也祭祭先也【孔疏延客祭者君子得食则种种出少许置在豆间之地以报先代造食之人】君子有事不忘夲也客若降等则先祭【孔疏敌客则得自祭不湏主人之延道也】殽之序徧祭之谓胾炙脍也以其夲出于牲体也【孔疏虽同出牲体而祭必次序徧匝祭之】公食大夫礼鱼腊湇醤不祭也　吕氏大临曰延客祭者客卑于主人客不敢先必延之而后祭也殽谓骨体如特牲少牢尸饭举干举骼举肩皆振祭是谓徧祭　朱子曰古人祭酒于地祭食于豆闲有板盛之卒食彻去
　　通论陈氏祥道曰古者于爨则祭先炊于乐则祭乐祖将射则祭侯用火则祭司爟用龟则祭先卜养老则祭先老于马则祭马祖马社于田则祭先啬司啬于学则祭先圣先师凡此不忘夲也又况饮食之间哉
　　存疑郑氏康成曰主人所先进先祭之所后进后祭之如其次也
　　辨正胡氏铨曰祭食祭所先进食饭也黍稷稻粱之属所先进者则祭之后者不祭若殽之序则徧祭徧皆也　徐氏师曾曰此卑客就食之仪若敌则不必然夫礼要于中而已矣
　　案郑意祭食谓所食之殽胡以饭与殽对举似胡得之但公食大夫礼黍稷粱稻皆祭此非于君故略与
　　三饭主人延客食胾然后辩殽【饭扶晚反辩音徧下同】
　　正义郑氏康成曰延客先食胾后食殽殽尊也凡食殽辩于肩食肩则饱也【孔疏食胾竟后乃始辩殽辩匝也主人道客令食至饱故食殽得匝也特牲少牢云初食殽次食脊次食骼后食肩辩于肩则饱也】　孔氏颖达曰三饭谓三飧也【案朝曰饔夕曰飧此三饭不应以飧言飧疑餐字之误】礼食三飧而告饱湏劝乃更食三饭竟主人乃道客食胾也公食大夫礼云賔三饭以湇醤郑云每饭歠湇以殽擩醤食正也是三饭但食醤及他而未食胾也所以至三饭后乃食胾者以胾为加故客三飧前未食之然公食礼三飧竟不云延客食胾与此异【案公食大夫君礼也此主賔礼自当有异】　贾氏公彦曰公食大夫为礼食故先食殽此大夫士与客燕食故先食胾　吕氏大临曰既食胾则徧食之所谓辩殽也徧食如尸哜之是也先儒以此殽为脍炙脍炙礼谓之庶羞非殽也【案分言之则羊豕鱼腊为正臐膮炙胾为加通言之则凡列皆谓之殽】所谓徧祭者谓徧举骨体而祭也胾加豆也客既三饭主人延客食加所以尽其勤也　马氏睎孟曰饮食惟鱼腊醤湇不祭以其非物之盛则余殽莫不徧祭也饮礼三爵而退食礼三饭而止者不尽人之欢非専为饮食之义也故三饭主人延客食胾然后辩殽盖主人之加礼则义不可辞也
　　主人未辩客不虚口
　　正义郑氏康成曰客不虚口俟主人也虚口谓酳也客自敌以上其酳不待主人饱主人不先饱也【孔疏虚口谓食竟饮酒荡口使清洁及安食也用浆曰潄令口以洁清为义用酒曰酳酳训演言食毕以酒演养其气客虽食殽已匝不得輙酳盖主人常让客不自先饱故客待主人辩乃酳】　孔氏颖达曰此谓卑客案公食礼虽设酒优賔不得用酳但以浆漱口此是私客故用酒以酳也　吕氏大临曰降等之客必俟主人徧食殽胾乃敢卒食而酳盖有所待也
　　存疑胡氏铨曰疏谓公食之礼虽设酒为优賔不得用酳故郑注彼云但以浆漱口而已则此虚口安知其酳邪或曰客虽已饱而主人未辩客必防有所食若食犹未竟者然
　　案客降等若士之于大夫既非均敌又不若大夫之于君其等悬殊故介于二者之闲最宜细防进食之序左殽右胾右近人便于食故先胾而后殽又胾纯肉为隂卑殽带骨为阳尊卑先食尊后食也公食大夫酳以浆此私客自当以酒以浆以酒皆可谓之虚口亦不必泥
