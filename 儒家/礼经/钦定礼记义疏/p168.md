<!-- { "loadSidebar": true } -->
　　正义郑氏康成曰饭目诸饭也黍黄黍也【孔疏下言白黍则上黍是黄黍下言黄粱则上粱是白粱】熟获曰稰生获曰穛【孔疏穛是敛缩之名明以生获故其物缩敛也稰既对穛故为熟获　陆氏佃曰穛若今早稲食之而已稰晚稲耐収故説文云稰晚粱穛早熟谷也　方氏慤曰饭者食之本制造当及其生熟之宜　案二説颇异今江南早稲名籼六十日即可获但収少性刚食之令人有力宜于少者晚稲名稉柔美宜于老人一名糯更柔味美然使人少力】膳目诸膳也【孔疏豆上所盛美膳谓羮与胾醢之属】此上大夫礼庶羞二十豆也以公食大夫礼馔校之则膮牛炙闲不得有醢醢衍字【孔疏公食大夫礼二十豆者膷一牛臛也臐二羊臛也膮三豕臛也牛炙四炙牛肉也四物为一行最在于北従西为始醢五肉醤也牛胾六谓切牛肉醢七牛脍八四物为第二行陈之従东为始羊炙九羊胾十醢十一豕炙十二四物为第三行陈之従西为始醢十三豕胾十四芥醤十五鱼脍十六四物为第四行陈之从东为始以上十六豆是下大夫礼雉十七十八鹑十九鷃二十此四物为第五行陈之従西为始是上大夫所加二十豆】又以鷃为鴽【孔疏释鸟云鴽鴾母郭氏云谓防皇氏贺氏云鴽蝙蝠其义未闻】　孔氏頴逹曰自此至姜桂一节縂论饭饮膳羞调和之宜又眀四时膳食所用并眀善恶治择之等又显贵贱所食之别案玉藻诸侯朔食四簋黍稷稲粱天子则加以苽麦为六种但记文不载耳【案本文谓诸侯所食饭有此六者黍粱黄白或用其一则仍四簋耳或疑其自戾非也】　方氏慤曰饭自黍稷而下皆言其材也牛曰膷芗也土畜羊曰臐熏也火畜豕曰膮水畜皆以其气臭名之
　　通论陆氏佃曰饮与酒以飬阳气名之食与饭以飬隂气名之
　　存疑熊氏安生曰此经醢文承牛羊之下则是牛肉羊肉之醢以其庶羞故得用三牲为醢若其正羞则不得用三牲故醢人职无三牲之醢也　陆氏佃曰醢目诸醢也脯羮鸡羮从麦食不贵非食也牛炙醢醢所以食炙牛胾醢醢所以食胾牛脍不言醢蒙上醢也羊炙羊胾同醢下于牛也豕炙豕胾中醢变于羊也鱼脍上芥醤变于豕也
　　案熊陆二説并可通然不若郑据公食大夫礼为可信
　　饮重醴稲醴清糟黍醴清糟粱醴清糟或以酏为醴黍酏浆水醷滥酒清白羞糗饵粉酏【重直龙反糟子曹反酏自私反醷于纪反徐于力反滥力暂反糗起九反饵音二下同酏依注为又作餰之然反又之善反】
　　正义郑氏康成曰饮目诸饮也重陪也糟醇也清泲也致饮有醇者有泲者陪设之也【孔疏清糟相配重设也周礼浆人共王之六饮水浆醴凉医酏不云糟也夫人致饮于賔客清醴医酏糟三物皆偹清糟不体王得偹之也后致饮賔客医醴糟不清与王同体屈也　陆氏佃曰有清有糟诸侯礼天子清大夫以下糟】以酏为醴酿粥为醴也【案酏粥之薄者不酿曰酏下黍酏是也酿之则为醴一而二矣】黍酏粥也浆酢胾水清醴醷梅浆滥以诸和水也【陆氏徳明曰干桃干梅皆曰诸】以周礼六饮校之则滥凉也纪莒之闲名诸为滥【孔疏周礼浆人掌王六饮水浆醴凉医酏此经水浆二者同醴即重醴但用清耳凉此滥医此以酏为醴酏此黍酏也除六饮外此经别有醷郑司农合醷与医为一物谓即以酏为醴者非康成义也康成知醷为梅浆者下有食之以醢若醯醷兽用梅醷是醯类故知梅浆也酒正辨四饮之物清医浆酏无水凉郑谓无厚薄之齐不必辨也又郑云凉寒粥又名滥者以诸杂糗饭和水也　案明斋王氏谓凉字従冰旁即冰水也滥者饮之别名葢滥杂也杂以五味皆可饮若今饴汤姜汤盐汤故列之末非必杂以糗饭也】酒目诸酒也白事酒昔酒也【孔疏清谓清酒也事酒昔酒皆白故以一白标之配清酒则三酒矣不言五齐以祭祀献神所饮非人常用故也　案周礼注事酒酌有事者今醳酒昔酒旧醳者清酒冬酿夏成】羞目诸羞也周礼羞笾之实糗饵粉餈【孔疏郑注云合蒸曰饵饼之曰餈皆粉稲黍米为之捣粉熬大豆为饵餈之粘着故以粉糗捣之】羞豆之实酏食糁食糗捣熬谷以为粉饵与餈此记似脱【孔疏据周礼粉下有餈今无知脱更以酏益之】酏当为【孔疏黍酏非膳羞所用酏食与糁食连文知必糁类】以稻米与狼臅膏为是也　陆氏佃曰糗饵笾人所谓糗饵言糗饵则餈可知粉酏醢人所谓酏食言粉酏则糁可知四者谓之羞则以甚美故也
　　存疑陈氏澔曰周礼羞笾之实糗饵粉餈此酏字当读为餈记者误耳
　　食蜗醢而苽食雉羮麦食脯羮鸡羮折稌犬羮兔羮和糁不蓼濡豚包苦实蓼濡鸡醢醤实蓼濡鱼卵醤实蓼濡鼈醢醤实蓼腵脩蚳醢脯羮醢麋肤鱼醢鱼脍芥醤麋腥醢醤桃诸梅诸卵盐【食音嗣下苽食麦食食齐皆同徐如字蜗刀戈反苽音孤字又作菰同雉羹絶句脯羮鸡羮絶句折之列反稌音杜和胡卧反糁三敢反蓼音了濡音而下同包伯交反醢音海一本作醯呼兮反卵醤之卵依注音鲲古门反腵丁乱反蚳直其反卵盐之卵力管反】正义郑氏康成曰食目人君燕食所用也苽雕胡也稌稲也脯谓析干牛羊肉也凡羮齐宜五味之和米屑之糁蓼则不矣凡濡谓烹之以汁和也【孔防烹煑以其汁调和】苦苦荼也以包豚杀其气卵读为鲲鲲鱼子或作【陆氏徳眀曰本又作扪孔疏鸟卵非为酱之物今卵醤承濡鱼之下宜是鱼类故读为　鲲也】腵脩捶脯施姜桂也蚳蚍蜉子也肤或为胖切肉也【孔疏以正肤在俎故知切肉】卵盐大盐也【孔疏以其盐形似鸟卵】自蜗醢至此二十六物【吴氏澄曰食物三羮物五濡物四醢物四醤物二腵脩麋脯鱼脍麋腥桃诸梅诸卵盐七物各一共二十六物脯羮再出醢醤三出醢醤即肉醤也与卵醤芥醤为类】似皆人君燕所食也【孔疏周礼掌客诸侯相食皆鼎簋十有二其正馔与此不同公食大夫礼与此又异故疑是人君燕食也　徐氏师曾曰诸侯食无苽麦或天子与】其馔则乱【孔疏上陈庶羞依牲大小先后此则不依牲之次第是上下杂乱也】　孔氏頴逹曰以蜗为醢以苽米为饭以雉为羮三者味相宜以麦为饭析脯为羮又以鸡为羮三者亦味相宜细折稻米为饭以大为羮三者亦味相宜此等之羮宜以五味调和米屑为羮不湏加蓼也濡豚之时包裹豚肉以苦菜杀其恶气濡鸡加之以醢及醤濡鱼以鱼子为醤濡鼈加醢醤四者皆破开其腹实蓼于其中又更缝而合之以煮也食腵脯之时以蚳醢配之食析脯为羮以醢配之食麋肤以鱼醢配之食麋生肉之时还以麋醢配之食桃诸梅诸之时以卵盐和之诸菹也即今之藏桃藏梅也欲蔵之时必先稍干之故周礼谓之干防【陈氏澔曰食之则和以卵盐】　方氏慤曰蜗蜗牛即螔蝓也其殻呙而首有角其肉可以为醢故周官鼈人共之以授醢人苽即周官六谷之苽也和糁不蓼谓既和之以糁则不加蓼也蓼味辛或用或否以其性味各有所宜故也濡豚犹曲礼所谓濡肉盖和之以湇者　陆氏佃曰腵鍜炼之使精脩脩节之使雅通论刘氏彛曰士庶不偹物其有者如此法制之以敬祭祀则鬼神享以奉燕饮则賔客乐以馔尊亲则衰病宜之其在教也为妇功焉圣人所以致子妇于孝敬惜衰老于充肥者其道如是也
　　凡食齐视春时羮齐视夏时醤齐视秋时饮齐视冬时凡和春多酸夏多苦秋多辛冬多咸调以滑甘牛宜稌羊宜黍豕宜稷犬宜粱鴈宜麦鱼宜苽【齐去声】
　　正义郑氏康成曰饭宜温羮宜热醤宜凉饮宜寒多酸多苦多辛多咸多其时味以飬气也【孔疏经方春不用酸夏不用苦谓壮者减其味以杀盛气此恐虚羸故多其时味以飬气也　案食医注云尚其时味而甘以成之犹水火金木之载于土】牛宜稌已下言其气味相成【孔疏上以犬羮配折稌人君燕食以滋味为美此一节皆周礼食医文乃正食也】　方氏慤曰气之温凉寒热异宜味之酸苦辛咸异等因时适宜以辨其等未始不齐也故谓之齐食齐黍稷稌粱之类羮齐雉兎鸡犬之类醤齐醯醢韲菹之类饮齐水浆醴凉之类可否相济谓之和酸以飬骨苦以飬气辛以飬筋咸以飬脉甘以飬肉肉则肌肤之所包而欲其缓滑以飬窍窍则内外之所通而其利故调以滑甘而利其窍缓其肉焉　黄氏裳曰天有四气人有五脏一气不偹物受其病五脏亦然四齐相废则或飬其一脏而遗其四害不浅矣四味一多虑其不通滑以调之虑其不和甘以调之四时之气各欲其强而运四味之所飬分于四脏者脾也载四行之所用均于四时者土也调甘滑以飬脾而后脾能运四味以行焉四齐所视不失其时四和所多不失其节矣牛羊豕犬鴈鱼天产也以为膳飬人之精稌黍稷粱麦苽地产也以为食飬人之形精不足于飬则气衰形不足于飬则气殆膳食之飬不可废膳食之宜不可失则又会其所宜致其所飬焉
　　通论刘氏彛曰周官食医掌和王之六食六饮六膳百羞百醤八珍之齐而曰凡君子之食恒放焉此大司徒得以施诸教人子皆视此以飬亲也
　　春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶【芗音香腒其居反鱐本又作防所求反臊素刀反麛音迷腥音星羶升然反】
　　正义郑氏康成曰腒干雉也【孔疏士相见礼云冬执雉夏执腒故知腒为干雉】鱐干鱼【案庖人疏云腒鱐同是夏用之腒既是干雉明鱐是干鱼】鲜生鱼也【孔疏鱐既为干鱼故鲜为生鱼月令季冬献鱼王制獭祭鱼然后虞人入泽梁是冬鱼成也】羽鴈也【孔疏羽族既多而冬来可食者唯鴈】此八物四时肥美也【孔疏羔豚物生而肥犊麛物成而充腒鱐暵热而干鱼鴈水涸而性定】为其大盛煎以休废之膏节其气也牛膏芗犬膏臊鸡膏腥羊膏羶【孔疏牛土春木王则废犬金夏火王则废鸡木秋金王则废羊火冬水王则废又曰此一经周礼庖人文　方氏慤曰牛之土助飬脾犬之金助飬肺鸡之木助飬肝羊之火助飬心也案郑谓膳以节物气之大盛方谓膳以助脏气之时衰二义相足】　贾氏公彦曰煎和之谓膳
　　案周礼庖人言行此言宜行者用也宜者当也惟宜故行其説互相偹耳
　　牛脩鹿脯田豕脯麋脯麕脯麋鹿田豕麕皆有轩雉皆有芼爵鷃蜩范芝栭蔆椇枣栗榛柿瓜桃李梅杏楂梨姜桂【麕九伦反本又作麇又作麏下同轩依注作宪蜩音条栭音而本又作檽蔆音陵椇音矩榛侧巾反柿音俟楂侧皆反】
　　正义郑氏康成曰脯皆析干其肉也轩读为宪宪谓藿叶切也芼谓菜酿也轩或为胖蜩蝉也范蜂也蔆芰也牛脩至姜桂三十一物皆人君燕食所加庶羞也【孔疏大夫燕食有脍无脯故知此是人君燕食周礼笾人醢人正羞唯枣栗榛桃无以外杂物故知所加庶羞】周礼天子羞用百有二十品记者不能次録【孔防庶羞既多不能依次条録但録诸侯燕食而已亦不能依次也】　孔氏頴达曰麋鹿田豕麕非但为脯又可腥食食时皆以藿叶起之而不细切故云皆有轩不云牛者牛唯可细切为脍不宜大切为轩雉羮羮皆有芼菜以和之芝栭者庾蔚云无华叶而生曰芝栭卢氏曰芝木芝也王肃云无华而实者名栭皆芝属则芝栭是一物贺氏云芝木椹栭软枣以芝栭为二物非也　彭氏汝砺曰麕麞也
　　通论刘氏彝曰四时之和气可以脯可以干可以咸可以藏以偹乎老者之所欲也士庶之力虽不得毕偹有则储之亦子妇所以尽于敬孝也
