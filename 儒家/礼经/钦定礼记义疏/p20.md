<!-- { "loadSidebar": true } -->
　　正义郑氏康成曰御同谓侍食于长者具与之同也贰谓重殽膳也辞之为长者嫌【孔疏御谓侍也侍者虽殽膳重而已不湏辞其多也所以然者此夲为长者设耳若辞之则嫌当长者也】偶坐盛不为己【孔疏偶媲也或彼为客设而召已往媲偶于客共食此夲不为己设故不辞之也一云偶二也若惟独有己主人设己当辞谢若与他人俱坐则己不假辞以主人意不必在己也】
　　通论马氏曰礼者施报而已主人之礼在我不辞非礼也主人之礼不在我辞之亦非礼也
　　存异朱氏申曰御同于长者与长者同御食于君虽贰不辞贰重膳盛礼也礼意施于长者而不在己故不必辞偶坐偶然而坐礼意亦不在己也
　　羮之有菜者用梜其无菜者不用梜【梜古协反】
　　正义郑氏康成曰梜犹箸也　孔氏颖达曰有菜铏羮是也以其有菜交横非梜不可无菜者谓大羮湇也直歠之而已其有肉调者犬羮羮之属或当用匕也
　　为天子削瓜者副之巾以絺为国君者华之巾以绤为大夫累之士疐之庶人龁之【为去声副普偪反华胡瓜反累力果反疐音帝龁恨没反】
　　正义郑氏康成曰副析也既削又四析之乃横断之而巾覆焉【孔疏刋其皮而析为四解又横解而以细布覆之而进也】华中裂之不四析也【孔疏诸侯礼降故破而不四析亦横断之用麤巾覆之而进也】累倮也谓不巾覆也士不中裂横断去疐而已庶人不横断孔氏颖达曰削刊也絺细绤麤也尔雅曰瓜
　　曰华之疐谓脱华处庶人府史之属龁齧也此削瓜等级非谓平常之日当是公庭大防之时　吕氏大临曰削瓜有等亦以辨上下也自大夫以上皆削故曰为天子为国君为大夫以下不削故曰士疐之庶人龁之累之如裸裎之裸也　方氏慤曰瓜必用巾以奉尊者不敢亵其物也必以絺绤当暑以凉为贵也　汤氏三才曰此亦槩论食瓜之礼食瓜之制先刊皮次半破次四析次横断次巾覆天子分尊而制独隆故五者兼有之诸侯有四而又降其一谓麤也大夫有三不四析不巾覆然犹削也士只有二不刊皮不四析不巾覆庶人只有一惟以手龁之而同半破即一食瓜而正名定分之意寓焉
　　通论刘氏彛曰三代之王于府史胥徒女奚莫不用礼以竭其忠孝之诚也如内饔之割烹外饔之刑膴辟鸡宛脾熬母珍捶曲尽精防皆有制度而况瓜为时新必荐寝庙也大夫已上皆曰为者有司为之也士庶人不曰为者自为之也








　　钦定礼记义疏卷三
<经部,礼类,礼记之属,钦定礼记义疏>
　　钦定四库全书
　　钦定礼记义疏卷四
　　曲礼上第一之四
　　父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故【栉侧瑟反惰徒禾反又徒卧反矧本又作哂失忍反詈志反】
　　正义郑氏康成曰不栉不翔忧不为容也不御忧不在乐不变味忧不在味【孔疏犹许食肉但不许多耳变味者少食则味不变多食则口味变也】不矧不詈忧在心难变也齿本曰矧大笑则见复故自若常也　吕氏大临曰孝子之事亲也病则致其忧忧在乎心故言动不得如其故也　方氏慤曰言冠者别于童子冠则有时而不栉可也童子则无冠矣无时而不栉焉此所以止言冠者不栉也以忧亲之疾而忘其身之饰故也言不惰则以忧勤而不敢惰也琴瑟不御者不以所乐而忘所忧也乐必以琴瑟为言者盖常御之乐士无故则不去故也物有常味也食肉多品则为变味人有常貌也饮酒过量则或至变貌　徐氏师曾曰翔张拱也御用也不惰或人问疾或已迎医言之必详而不敢惰也通论陈氏祥道曰仪礼曰疾者齐养者皆齐则自行不翔以至怒不至詈皆齐之事然此亦中人之制孝子之疏节也文王行不能正履不特不翔而已色忧不特言不惰笑不至矧而已一饮亦一再饭亦再不特食肉饮酒不变味变貌也
　　存异郑氏康成曰不惰忧不在私好惰不正之言孔氏頴逹曰惰者惰讹不正之言谓言语戏剧华饰文辞　陈氏澔曰不惰不及他事也
　　辨正姚氏舜牧曰言不惰谓其言急切而不敢怠慢也训不及他事非训惰讹不正之言尤非
　　有忧者侧席而坐有丧者専席而坐
　　正义郑氏康成曰侧犹特也忧不在接人不布他面席也専犹单也　孔氏頴逹曰忧亦谓亲有疾也吉时贵贱有重席之礼若父母始防寝苫无席卒哭后苄翦不纳自齐衰已下始防而有席并不重降居处也　张子曰有忧者心未安故侧席防已然者坐无容故専席也　陈氏澔曰有忧谓亲疾或他祸患存疑吕氏大临曰侧席坐不安也専席不与人共坐也有忧者行不能正履则坐不能安席可知矣防不二事则不与人共处可知矣居倚庐非防事不言既练居垩室不与人居皆専席之义也　陈氏澔曰侧席谓偏设之变于正席也　姚氏舜牧曰侧席是不能正席非独坐一席也専席是另设一席非单设其席也
　　案侧之训特如北阶止一阶而谓之侧阶也盖设席必相对故有东向西向南向北向之席今以有忧无暇与人相接故席止在一面若谓必斜其席则古人死且必以正岂有忧即改其度乎席必两而后为一重居防则单席不重也若谓不与人同坐则防各有位次其尊卑同疏戚同者安能不与之同坐外人无服者又岂有来此席而同坐者乎
　　水潦降不献鱼鼈【潦音老】
　　正义郑氏康成曰不饶多也【孔疏或云水潦降鱼鼈丰足不饶益其多】孔氏颖逹曰此以下明献遗人物　徐氏师曾曰降下也凡言献者皆下施于上之辞
　　余论张氏曰水潦降时鱼鼈方孕故不取　彭氏曰水潦暴至恐人因取鱼鼈伤生故不献
　　存异孔氏颖逹曰卢植庾蔚并以为天降水潦鱼鼈难得　朱氏申曰水深则鱼鼈难取　陈氏澔曰水涸鱼鼈易得不足贵故不献
　　献鸟者佛其首畜鸟者则勿佛也【佛扶弗反陆夲作拂畜许六反】正义郑氏康成曰佛首为其喙害人也佛戾也【王氏肃曰谓捩转其首恐其喙害人】　陈氏祥道曰献鸟必视其性也存疑郑氏康成曰盖为小竹笼以冐之畜养也养则驯【孔疏驯善也鸟经人养则不喙害人故不用笼】　陆氏佃曰佛首以翼佛之若今佛鸡鹜矣　朱氏申曰勿佛顺其性之有所适也
　　案畜禽以笼献则不然据下执禽左首则不用笼可知且竹笼亦与拂首何渉
　　献车马者执防绥【绥音虽】
　　正义郑氏康成曰凡操执者谓手所举以告者也设其大者举其小者便也　孔氏颖逹曰防是马杖绥是上车之绳车马不上于堂不可进尊者之前但执防绥呈之则知有车马也
　　献甲者执胄献杖者执末【胄直又反】
　　正义郑氏康成曰甲铠也胄兠鍪也【孔疏谓铠为甲者言如鼈之有甲也】　孔氏颖逹曰铠大兠鍪小小者易举执以呈之末拄地头也不净不可向人故执以自向　吕氏大临曰便于受献者之执也
　　通论吕氏大临曰少仪云车则说绥执以将命甲若无以前之则袒櫜奉胄
　　案竹木皆有夲末凡吉杖皆下末惟丧杖下夲故此谓拄地者为末
　　献民虏者操右袂【袂弥弊反】
　　正义郑氏康成曰民虏军所也【孔疏谓征伐所】操其右制之【孔疏右袂右边防也以左手操其右袂用右手以防其异心执操互言耳】　胡氏铨曰民虏俘者馘取左而袂操右各制其强力案右手有力操其右袖示已絷服且可防变也
　　献粟者执右契献米者操量鼓【契苦计反量音亮】
　　正义郑氏康成曰契劵要也【孔疏谓两书一札同而别之】右为尊【孔疏以先书为尊】量鼓量器名　孔氏颖逹曰粟稻之属米六米之等量是知斗斛之数也隠义云东海乐浪人呼容十二斛者为鼓以量米故云量鼓献米者执器以呈之　吕氏大临曰古者以契为信居者执左契出者执右契盖予人粟者执左契以待之取人粟者执右契以合之　朱子曰右契契是合同底物以右为上将献于人必执其右自取其左　陈氏栎曰待以右合左而付粟也　彭氏曰带殻曰粟去殻曰米　徐氏师曾曰粟米皆重货难举故但执契鼓以呈之
　　通论方氏慤曰赵简子赋晋国一鼓铁释者谓钧四谓之石石四谓之鼓理或然也
　　案荀子曰桃枣李一本数以盆鼓管子曰釜鼓满则人槩之王肃注家语曰三十斤为钧钧四为石石四为鼓夫五量终于斛而鼓又十二之则量器中鼓为大
　　存疑孔氏颖逹曰米可即食为急故献者执量粟可乆储为缓故献者执契
　　辨正姚氏舜牧曰米云量则粟亦量粟云契则米亦契盖互文耳
　　献孰食者操酱齐【齐子奚反】
　　正义孔氏颖逹曰孰食葱防之属醤齐为食之主执主来则食可知若见芥醤必知献鱼脍之属也　吕氏大临曰醤齐者主人亲设客亲彻食之主也孰食之与醤齐各有所宜所谓不得其醤不食
　　献田宅者操书致
　　正义孔氏颖逹曰书致谓圗书于板丈尺委曲书之而致之于尊者也己上诸物可动故不云致而田宅着土故板图书画以致之故言书又言致也
　　存疑孔氏颖逹曰古者田宅悉为官所赋夲不属民或有重勲为君上所赐故得有献　吕氏大临曰郑伯假许田春秋讥之此必周衰变礼即采地授之君公传之先祖亦非己可擅以予人者一説如郈成子分宅以居之之类其曰献者假人使如有之也此説则得之
　　案水潦降已下八节皆献物之礼首节随天时次节顺物性三节已下唯执末为致洁操右为防变余皆举要以见古人有一物必有一物之仪如此
　　总论陈氏祥道曰献车马以至于田宅皆有所执则举其要也
　　凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜主人自受由客之左接下承弣乡与客并然后受【遗云季反弛式防反辟上扶亦反下音避弣音抚乡音向】
