<!-- { "loadSidebar": true } -->
　　案熊氏气之説断非也六月方用六寸之林钟又用四寸五分之黄钟何所适从乎若谓后十八日气降而四寸五分不应七月又升而五寸三分也至声之所中则九寸者髙宫三寸九分者低宫又未尝不可兼该耳朱子以此为京房律准十三中一不动之黄钟是也
　　其数五其味甘其臭香
　　正义郑氏康成曰土生数五成数十但言五者土以生为本甘香土之臭味也凡甘香者皆属之　髙氏诱曰五行之数土第五也　马氐睎孟曰中央以隂阳之中气生土土之成形而可以稼穑稼穑作甘者所以养万物也土主四时而分王故五味以甘为主五气以香为主　方氏慤曰土可稼穑故其味甘物以土化则其气香甘味之主香气之主中气之为用如此而已　朱氏申曰天五生土地十成之四时皆指成数独土主生数者土分王四时以成物则不嫌于不能成也稼穑作甘土之味也稼穑之气其香始升故其臭香　彭氏防夫曰土言生数土为生之本而君四时且洛书无十取五以为中也甘为五味之主香亦为五气之主
　　其祀中霤祭先心【霤力又反】
　　正义郑氏康成曰中霤犹中室也土主中央而神在室古者复穴是以名室为霤【孔疏古者窟居随地而造若平地则不凿但累土为之谓之复若髙地则凿为坎谓之穴其形皆如陶灶故诗言陶复陶穴也复穴皆开其上以取眀故雨霤之谓之霤后世开牖象之则不当栋而在室之中央因名室为中霤也】祀之先祭心者五藏之次心次肺至此心为尊也祀中霤之礼设主于牖下乃制心及肺肝为爼其祭肉心肺肝各一他皆如祀户之礼　髙氏诱曰霤室中之祭祭后土也祭先心火也用所由生也一曰心土自用其藏也孔氏頴达曰土五行之主神在室之中故家主中
　　霤而国主社社神亦中霤神也因牖象霤故设主牖南之下而北向
　　存异张氏虙曰心当作肾土所胜也
　　天子居大庙大室乗大路驾黄駵载黄旂衣黄衣服黄玉食稷与牛其器圜以闳【圜于权反闳音宏吕氏春秋作髙以揜又淮南子有中宫御女其兵劔朝于中宫】
　　正义郑氏康成曰大庙大室中央室也大路殷路也车如殷路之制而饰之以黄【孔疏四时用鸾路此用大路者以土五行之主故取尊大之名又尚质之义也】稷五谷之长牛土畜也【孔疏易坤为牛又五行传思之不睿则有牛祸】器圜者象土周布于四时闳读如纮谓中寛象土含物　髙氏诱曰南向中央室曰大庙又处其中央故曰大室　孔氏頴达曰案考工记云周人明堂东西九筵南北七筵凡室二筵是五室皆二筵无大小也中央独称大者土为五行主尊之故大之然夏世室四旁之室皆南北三歩东西三歩三尺中央土室南北四歩东西四歩四尺则周之明堂亦应中央大于四室但文不具耳
　　案此大室四仲皆居之闭其西南北之户则为青阳大庙之大室闭其东西北之户则为明堂大庙之大室仲秋冬各闭其三户亦然若季夏则自居明堂右个不于此矣而属之此者以中央土属之也又孔氏疑中央应大于四室而文不具考蔡邕言大庙方三十六丈丈乃尺字之讹盖室中二筵而室外前后左右各得一筵以为重檐所覆则其广四筵而此四筵外又各虚一筵以为大庙之庭与四周之四庙八室相接也
　　存疑李氏谧曰考工记得之于五室而谬于堂之脩广何者五室合于五帝各居一室之义且四时之祀各居其方之正又听朔布令咸居其月之辰也郑康成乃谓土居中木火金水各居四维交以用事可谓攻乎异端疑误后学者矣记云东西九筵南北七筵毎室二筵则五室复居六筵之地而室壁之外才有四尺五寸之堂且二筵之室为四尺之户户之两颊才各七尺全置八尺之斧依且不容矧户牖之间哉盛徳篇九室三十六户七十二牖上员下方东西九仞南北七筵堂髙三尺得之户牖失之九室以论五帝事既不合施之时令又失其辰左右之个重置一隅义无所据也且堂之修广才六十三尺假使四尺五寸为外之基其中五十四尺便是五室之地一室仅可一丈户牖于何容之蔡伯喈假其法象因伪饰辞亦可叹矣　袁氏翻曰考工眀堂同是五室其九室着自戴记汉氏因之自欲为一代之制郑王亦云周是五室于今不同张衡东京赋云乃营三宫布教班常复庙重屋八达九房此眀堂之文也而薛综注乃云房室也谓堂后有九室不叵异乎晋人穿凿谓之一屋更属不经
　　辨正朱子曰论眀堂之制非一窃意当有九室如井田之制东之中为青阳大庙东之南为青阳右个东之北为青阳左个南之中为眀堂大庙南之东即东之南为眀堂左个南之西即西之南为眀堂右个西之中为总章大庙西之南即南之西为总章左个西之北即北之西为总章右个北之中为堂大庙北之东即东之北为堂右个北之西即西之北为堂左个中为大庙大室凡四方之大庙异方所其左右个则青阳之左个即堂之右个青阳之右个即眀堂之左个眀堂之右个即总章之左个总章之右个乃堂之左个也但随其时之方位开门耳大庙大室则毎季十八日天子居正欤古人制事多用井田遗意此恐然也
　　孟秋之月日在翼昏建星中旦毕中【夏小正七月汉案户初昏织女正东乡斗柄县在下则旦日在翼淮南子作招摇在申】
　　正义郑氏康成曰孟秋者日月会于鹑尾【孔疏鹑尾已次之号】而斗建申之辰也　髙氏诱曰翼南方之宿楚之分野　孔氏頴达曰秋揫也收也七月建申申坚也律厯志申坚于申三统厯七月节日在张十八度昏斗四度中旦毕八度中七月中日在翼十五度昏斗十六度中旦井初度中元嘉厯七月节日在张五度昏箕二度中旦胃二度中七月中日在翼十度昏斗三度中旦昴七度中
　　案此谓立秋后三十日也月建申而日在已申与已合也唐月令七月之节日在张昏尾中暁娄中斗建申位之初七月中气日在张昏箕中暁昴中斗建申位之中通书立秋日在星一度处暑日在张八度今时宪书立秋日在柳七度处暑日在星六度古法鹑尾初张十八度终轸十一度今法初星七度终翼九度
　　其日庚辛【淮南子上有其位西方】
　　正义郑氏康成曰庚之言更也辛之言新也日之行秋西从白道成熟万物月为之佐万物皆肃然改更秀实新成人因以为日名焉　孔氏頴达曰律厯志改更于庚悉新于辛　陈氏祥道曰庚数八辛数七同于为金为义　张氏虙曰庚辛属秋以秋盛徳在金也
　　其帝少暤其神蓐收【蓐音辱】
　　正义郑氏康成曰此白精之君金官之臣自古以来着徳立功者也少皞金天氏蓐收少皞氏之子曰该为金官　孔氏頴达曰金天氏与少皞金位相当左传蔡墨云少皞氏之子该又云该为蓐収是为金神佐少皞于秋蓐收者言秋时万物摧蓐而収敛　张氏虙曰相传西方之神少皞乗兑执矩而司秋元气广大谓之皞春为太皞则秋为少皞
　　存疑髙氏诱曰少皞帝喾之子挚兄也
　　案左传郯子云我祖少昊挚之立也是少昊名挚又案少皞天金徳之帝蓐收天金气之神金天与该则人帝人官之配食于此者也
　　其虫毛
　　正义戴氏徳曰毛虫三百六十麟为之长　郑氏康成曰象物应凉气而备寒狐貉之属生旃毛也　朱氏申曰秋则右而义毛虫属焉以其力强也　吴氏澄曰西方奎娄胃昴毕觜参七宿有虎之象故凡物之毛者皆属金　卢氏翰曰西方白虎七宿金属其类为毛故秋则其虫毛
　　其音商律中夷则
　　正义郑氏康成曰三分徴音益一以生商商数七十二属金者以其浊次宫臣之象也秋气和则商声调乐记云商乱则陂其臣壊【孔疏徴数五十四三分之为十八者三又益一十八得七十二数次多故次浊】孟秋气至则夷则之律应夷则者大吕之所生也三分去一律长五寸七百二十九分寸之四百五十一【孔疏大吕长八寸不及半三分之为二十八有零者三去其一得此数】周语曰夷则所以咏歌九则平民无贰【孔疏夷平则法也言法度平故可咏歌九功之法平民使不忒】　髙氏诱曰太阳气衰太隂气万物肃然应法成性故曰夷则　班氏固曰夷伤也万物始伤被刑法也　汉志曰商章也物成熟可章度也商为金声金稍重其数稍多故为臣则法也阳气正法度而伤使隂气当伤之物也　韦氏昭曰九月夷则干九五也管长五寸六分夷平则法也万物既成可法则也　欧阳氏修曰商伤也物过老而悲伤夷僇也物过盛而当杀　陈氏祥道曰夷则建申之律人至申而气夷物至申而有成　朱子曰管子云凡听商如离羣羊大史公云商动肺而和正义闻商声使人方正而好义又云夷则之律长五寸五分五厘一毫
　　存疑王氏乔桂曰自是而后已向于秋矣故夷则长七寸五分自林钟降九分
　　其数九其味辛其臭腥【其数九下唐月令有其性义其事言】
　　正义郑氏康成曰金生数四成数九但言九亦举成数也辛腥金之臭味也凡辛腥者皆属焉【孔疏易地四生金于西天九成金于西但言九以成为功也皇氏云金数四得土五而成故九秋味辛臭腥者金之气味金在气则腥在口则辛也】　孔氏頴达曰金所以在西者西方半隂半阳但物既成就体性坚刚虽可改革犹湏火柔之马氏睎孟曰秋以隂中生金金之形成而从革从
　　革作辛故味辛物以金化则其气为腥故臭腥　方氏慤曰腥隂臭也秋为隂中故其臭腥
　　其祀门祭先肝
　　正义郑氏康成曰秋隂气出祀之于门外隂也祀之先祭肝者秋为隂中于脏值肝肝为尊也祀门之礼北面设主于门左枢乃制肝及肺心为俎奠于主南又设盛于俎东其他皆如祭灶之礼　髙氏诱曰孟秋始内由门而入故祀门肝木也祭先之用其所胜孔氏頴达曰隂气始于五月终于十月故秋为隂
　　中阳气始于十一月终于四月故春为阳中然隂中有阳阳中有隂亦是隂阳之中也五脏肺最前心次之肝次之脾次之肾为后肝在中脾不当中而郑云秋为隂中于脏値肝春为阳中于脏值脾者由秋不得继夏隔于土脾不得继肺隔于心也　张氏虙曰塞向墐户至春而出户祀其出也万寳告成至秋而入门祀其入也人自右手以命脉为主于是为脾为肺乃入左手为心为肝为肾而春脾夏肺中央心秋肝冬肾之祭定矣　黄氏震曰肝属木金克木故祭先肝以养金
　　凉风至白露降寒蝉鸣鹰乃祭鸟用始行戮【夏小正有莠雚苇狸子肇肆湟潦生苹爽死苹莠时有零雨灌荼】
