<!-- { "loadSidebar": true } -->
　　案周礼幂人祭祀以疏布巾幂八尊以画布巾幂六彛疏云祭天无祼惟有五齐三酒实于八尊是祭天惟用八尊故惟疏布幂贾疏祭天亦有秬鬯之彛以疏布幂宗庙亦有八尊以画布幂是辨文素但在幂也郊特牲云器用陶匏者盖尊用陶爵用匏也彛尊皆盛酒器灌取彛中郁鬯之酒实之于瓒而灌之若王用圭瓒后用璋瓒是已献取尊中五齐之酒实之于爵若王用玉爵后用瑶爵是已其于祭天而盛以瓦尊献以匏爵又何疑焉牺尊之制惟聂崇义画牛尊腹之图近之先郑云饰以翠羽后郑读莎画为凤羽王氏肃云刻为兽形阮谌图画为牛象南史盗发齐景公墓得二牺尊分其首以受酒合之为全牛此皆未足据者也椫杓孔疏不用玉爵是以椫为爵非杓矣且与匏爵有违陈谓沃盥之具与上不类惟陆説近之
　　孔子曰礼不可不省也礼不同不丰不杀此之谓也盖言称也【杀所戒反又所例反下而杀同称尺证反下并同】
　　正义郑氏康成曰省察也不同言异也　孔氏颖达曰引孔子语证上诸事礼既所趣不同不察则礼道无由可知不丰者应少不可多不杀者应多不可少也　陈氏澔曰礼各有当然之则丰则逾杀则不及惟称之为善
　　案此一章承上礼之称而详言之盖能称则归于顺合于体协于宜虽未及时之化而亦不背于时矣
　　礼之以多为贵者以其外心者也德发扬诩万物大理物博如此则得不以多为贵乎故君子乐其发也礼之以少为贵者以其内心者也德产之致也精微观天下之物无可以称其德者如此则得不以少为贵乎是故君子慎其独也【诩况矩反乐五孝反致直置反】
　　正义郑氏康成曰外心用心于外其德在表也诩犹普也徧也发犹见也乐多其外见也内心用心于内其德在内也致致密也万物皆天所生孰可奉荐以称其德少其牲物致诚慤也　孔氏颖达曰外心谓起自朝廷广及九州四海德发扬诩万物以下解心在外义言宜发扬其德普徧万物也大理物博者言理万物之事广博如此故乐得其礼迹发见于外也内心谓不使外迹章着也德产之致也精微以下解心在内义既无物可称则宜少外多内也是其外迹岂得不贵少乎　方氏慤曰心一而巳以示礼于外故有外心体礼于内故有内心　马氏睎孟曰言贵多则曰大曰高曰文在其中言贵少则曰小曰下曰素在其中乐其发者乐其德之发于外也慎其独者身致其诚而巳
　　存疑孔氏颖达曰王者居四海之上宜为四海所畏服故礼须自厚显德于外亦以接物君子则天子也一云识礼道者
　　案外心心见乎外所谓英华发外也内心心主乎中所谓美在其中也天地之德发扬于外生物之理盛大有以鼓动万物而物之生者博所谓显诸仁然其所以致此则甚精微而不可见所谓藏诸用也君子知不备物不足以称天地发扬之德即备物亦不足称天地精微之德故乐其发则礼之周流洋溢与天地之发扬同用慎其独则礼之収敛谨密与天地之精微同体是其一体一用虽有内外之殊而总之一心所以或用多或用少归于称而巳或谓贵多是季秋大飨贵少是冬至圜丘或谓贵多是制礼主于备物贵少是行礼主于存诚季秋冬至分多少无据且岂有制之者丰而行之者啬乎盖此心字固属君子之心然推而上之即可见天地之心郑氏以德字属天地此正度越诸儒处特以内心为祭天少其牲物于义不该然亦举其礼之最大者以见义耳不当举此为诟厉也至孔氏以外心专属王者岂王者以备物自厚遂能使四海畏服乎义尤谬矣
　　古之圣人内之为尊外之为乐少之为贵多之为美是故先王之制礼也不可多也不可寡也唯其称也【乐音洛】正义孔氏颖达曰内之为尊者解内心内极敬慎而至理为尊也外之为乐者解外心接物须广大故外极繁富而事可乐也极心于内故内以少为贵极礼迹于表故外以多为美也是故先王制礼多少乃异而以有称为礼也　陈氏澔曰尊如尊德牲之尊恭敬奉持之意
　　案圣人与天地合其德故内外多少自合其宜所谓声为律身为度也由此制礼以理万物其多少皆可为万世则而人曰此先王之礼不可多不可寡矣
　　是故君子大牢而祭谓之礼匹士大牢而祭谓之攘【大音泰匹士王本作匹熊本作正攘如羊反】
　　正义郑氏康成曰君子谓大夫以上　孔氏颖达曰此一节説礼既须称中则得礼僭则盗窃诸侯大夫常祭少牢遣奠及卒哭祔用大牢【案少牢此诸侯之大夫礼若天子之大夫常祭亦大牢】匹士士也【庾氏曰士微贱不得特使为介乃行故谓之匹白虎通云匹偶也与其妻偶故云匹夫匹妇】士常祭特豚遣奠卒哭祔加一等少牢　马氏睎孟曰天子诸侯卿大夫位尊其礼可以致隆故曰天子以牺牛诸侯以肥牛大夫以索牛此大牢而祭谓之礼也攘者非其有而取之也　陈氏澔曰谓之礼称也谓之攘不称也
　　管仲镂簋朱纮山节藻棁君子以为滥矣【镂力豆反簋音轨纮音宏棁章悦反依字当作掇】
　　正义郑氏康成曰滥亦盗窃也镂簋谓刻而饰之大夫刻为龟耳【孔疏案少牢敦皆南首郑注云敦有首者尊者器饰也饰器象龟周之礼饰器各以其类龟有上下甲也龟簋声相近故知刻为龟也】诸侯饰以象【孔疏燕礼有象觚】天子饰以玉【孔疏案周礼九嫔云赞玉齍玉府云共王之服玉】朱纮天子冕之纮也诸侯青组纮【孔疏此祭义文】大夫士当缁组纮纁边【孔疏案士冠礼缁组纮纁边是士也天子诸侯用纯大夫当杂故宜与士同也】栭谓之节梁上楹谓之棁【孔疏此释宫文】宫室之饰士首本大夫达棱【孔疏此礼纬含文嘉文达棱谓斲为四棱以达两端首本斲去木之首本令细与屋头相应】诸侯斲而砻之天子加密石焉【孔疏庄二十四年谷梁传文云大夫斲之士斲本与此小异大意畧同】无画山藻之礼也　孔氏颖达曰此明奢而失礼之事簋黍稷器也纮用组为之从下屈而上属之于两旁垂余为缨镂簋朱纮是天子之饰而管仲僭为之山节刻柱头为斗栱形如山也藻棁者谓画梁上侏儒柱为藻文也此天子庙饰而管仲僭为之也　方氏慤曰滥者溢而无所制之谓也杂记所谓难为上者以此
　　晏平仲祀其先人豚肩不揜豆澣衣濯冠以朝君子以为隘矣【澣又作浣户管反濯直角反朝直遥反隘本又作阨于卖反】
　　正义郑氏康成曰隘犹狭陋也祀不以少牢与无田者同【孔疏与无田之士同无田大夫犹用羔羊也】不盈礼也大夫士有田则祭无田则荐澣衣濯冠俭不务新言二大夫皆非也　孔氏颖达曰此论俭而不中礼非称之事大夫祭用少牢士用特豚而平仲今用豚豚又过小必言肩者周人贵肩也肩在俎今云豆喻其小假豆言之也　方氏慤曰隘者陋而无所容之谓杂记所谓难为下者以此
　　通论陈氏澔曰上言不丰不杀此举管晏之事以明之管仲丰而不称晏子杀而不称者也
　　是故君子之行礼也不可不慎也众之纪也纪散而众乱孔子曰我战则克祭则受福盖得其道矣
　　正义郑氏康成曰纪丝缕之数有纪我我知礼者也【孔疏知非孔子自我者君子务在谦光故也】克胜也　孔氏颖达曰战克祭受福者又引郊特牲语结称也盖得其道者不多不少随而称当解所以战胜而祭受福也　方氏慤曰纪一定则众目各有条理故纪散而众乱此君子之行礼所以不可不慎也祭义曰致物用以立民纪是矣顺以使众故战则克诚以事神故祭则受福通论孔氏颖达曰此无战事而言战者以郊特牲二句相连故合引之也且彼因祭之田猎而教战选兵祭有战事
　　案君子乐其发而分未当不严故多不滥君子慎其独而礼未尝不尽故少不隘若管仲之滥不免于攘即平仲之隘亦未合于礼夫礼之多少大小高下文质皆以示民有常上失其义理则礼无文而不行矣何以使外谐而内无怨哉家语我战则克与上不丰不杀相属又有故曰字郑孔以为非孔子自我是也
　　君子曰祭祀不祈不麾蚤不乐葆大不善嘉事牲不及肥大荐不美多品【麾毁皮反蚤音早葆音保又保毛反本又作保】
　　正义郑氏康成曰祈求也祭祀不为求福也诗云自求多福福由己耳麾之言快也祭有时不以先之为快也齐人所善曰麾葆大谓器币葆之言褒也嘉事之祭致夫人是也【孔疏案桓三年齐侯使仲年来聘致夫人于时公取文姜三月庙见故也】礼宜告见于先祖耳不善之而祭【孔疏人年二十成人自宜冠三十嗣世自宜昏若无亲者昏三月祭以告庙冠毕埽地而祭祢并是有为而然非谓善之而设祭】不贵肥大美多品礼之义有以小少为贵也　孔氏頴达曰此论祭祀之事依礼而行不乐华美也祭以存亲耳非谓就亲祈福报周礼六祈非礼之常也蚤谓先时也孝子感霜露应心而思亲思亲而宜祭不以霜露未至而先时早设为快也【案不祈不麾蚤凡祭皆然不专指宗庙】葆者褒也褒崇髙之称也祭之器币大小长短自有常宜币通文八尺豆盛四升不以贵者贪髙大为之也嘉事冠昏也郊牛茧栗宗庙角握社稷尺各有所宜不必须并及肥大也荐祭品味宜有其定不以多为美故郊特牲而社稷大牢多也
　　通论方氏慤曰祭祀不祈无私祷也有所祈凡以为民而已若噫嘻之祈上帝载芟之祈社稷不麾蚤者不先时也周官言前期十日帅执事而卜日遂戒祭义言孝子将祭虑事不可以不豫非不先时也盖虑事具物不可以不先时及其行事则贵其时而已故经言祭则观其敬而时也左传言奉牲以告曰博硕肥腯曲礼言牺牛肥牛则牲非不肥大也为其礼苟不至徒及肥大则仪不及物故也祭统言苟可荐者莫不咸在郊特牲言不敢用常防味而贵多品则荐非无多品也为其诚苟不至而美多品则以美没礼故也
　　余论孔氏頴达曰案郑发墨守云孝子祭祀虽致其诚信与其忠敬而祝尸嘏主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之若此则祭祀内尽己心外亦有祈福之义也
　　孔子曰臧文仲安知礼夏父弗綦逆祀而弗止也燔柴于奥夫奥者老妇之祭也盛于盆尊于瓶【父音甫綦左传作忌燔音烦又芳云反奥依郑作爨七乱反盛音成瓶歩丁反】
　　正义郑氏康成曰文仲鲁公子彄之曾孙臧孙辰也庄文之间为大夫于时为贤是以非之不正礼也文二年八月丁卯大事于大庙跻僖公始逆祀是夏父弗綦为宗人之为也奥当为爨字之误也或作灶礼尸卒食而祭饎爨饔爨也时人以为祭火神乃燔柴老妇先炊者也盆瓶炊器也明此祭先炊非祭火神燔柴失之矣　孔氏颖达曰闵公僖公俱是庄公之子闵嫡而小僖庶而大庄公死而立闵为君僖时为臣闵少而死后乃立僖僖死子文公立时弗綦为宗伯典礼佞文公云吾见新鬼大故鬼小以闵置僖下是臣在君上为逆乱昭穆文仲不能谏止故为不知礼祭爨神言其有功于人人得饮食故祭报之弗綦谓是火神燔柴祭之文仲又不能谏止又为不知礼爨者是老妇之祭其祭卑惟盛食于盆盛酒于瓶卑贱若此何得燔柴祭之故郑注谓奥当为爨也祝融并奥及爨三者不同祝融乃古火官之长五祀之神祀于郊奥者正是灶之神常祀在夏以老妇配之有俎及笾豆设于灶陉又延尸入奥防者宗庙祭后直祭先炊老妇之神在于爨灶【案疏所辨三者甚明或以先炊为古之燧皇如神农之为先啬则更尊于祝融矣何得卑之或谓妇人主中馈故妇之老者主灶之祭则古未有使妇人主祭者亦非】　周氏谞曰先炊之有祭犹牧之有先牧啬之有先啬也
