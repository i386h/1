<!-- { "loadSidebar": true } -->
　　不贰问问卜筮曰义与志与义则可问志则否【与音余下同】正义郑氏康成曰不贰问谓当正巳之心以问吉凶于蓍龟不得于正凶则卜筮其权也【孔疏若贰心不正必凶则卜筮权时妄告也】大卜问来卜筮者也义正事也志私意也孔氏颖达曰卜筮者是公义则可为卜筮若所问是私意则不为之卜筮
　　通论刘氏彞曰凡问卜筮之道先正其心然后问于卜筮书曰官占惟先蔽志昆命于元龟言以义蔽志为先人谋次之鬼谋又次之然后龟筮协从也习吉之卜徇其志者也大卜之所弗筮焉　徐氏师曽曰书言先蔽志此言志则否彼谓志之公此谓志之私也
　　存疑徐氏师曽曰问谓问于蓍龟人有疑而问于卜筮者当致其诚一之心不可至再以渎神即易所谓初筮告再三渎也将问之时必先自谋于心曰吾所问者果义之所当为者与抑私志之所欲为者与茍出于义则可问出于志则不可问言不当非义而问也
　　尊长于己逾等不敢问其年燕见不将命遇于道见则面不请所之丧俟事不犆吊侍坐弗使不执琴瑟不画地手无容不翣也寝则坐而将命【见贤遍反见则之见如字犆本亦作特画胡麦反翣本亦作菨所甲反又一作所角反】
　　正义郑氏康成曰逾等父兄党也问年则已恭逊之心不全【陈氏澔曰嫌若序齿也】燕见谓自不用賔主之正来则若子弟然也遇于道可以隠则隐不敢烦动也不请所之恐尊长所之或卑亵也【方氏慤曰尊者于卑者则可问所之然孟子问宋牼先生将何之稍长犹敌也】丧不犆吊亦不敢故烦动也事朝夕哭时侍坐弗使不执琴瑟至不翣皆端慤所以为敬尊长或使弹琴瑟则为之可也【陆氏佃曰曾防鼓瑟不必使也　案此谓童子也若成人则无故不去琴瑟】命有所传辞也坐者不敢临之卢氏植曰不画地不敢无故画地手无容不弄手也【案玉藻言手容恭弄手则不恭矣故戒之方氏云手虽无容亦不可翣连下反泥】　孔氏颖达曰此连下节论卑幼奉侍于尊长诸杂仪翣扇也虽热不敢摇扇寝卧也坐跪也若尊者卧而侍者辞当跪不可以立恐临尊者也
　　案手无容郑注以为端慤其所该者广矣岂特不持翣哉
　　侍射则约矢侍投则拥矢胜则洗而以请客亦如之不角不擢马【射食夜反胜时证反擢直角反】
　　正义郑氏康成曰约矢不敢与之拾取也【孔疏矢箭也凡射必计耦先设福在中庭福者两头为龙头中央共一身而箭于楅身上上耦前取一次下耦又进取一如是更进各得四箭而升堂揷三于要而手执一只若卑者侍射则又不敢更拾进取但一时并取四矢】拥矢不敢释于地也投壶坐【孔疏投投壶也投壶礼亦賔主各四矢若柘若棘为之从委于身前坐一一取之若卑者侍投则不敢释置于地手并抱投之拥抱也】胜则洗爵请行觞不敢直饮之客亦如之谓客射若投壶不胜主人亦洗而请之【孔疏若敌射及投壶竟司射命酌而胜者当应曰诺胜者弟子酌酒南面以置丰上不胜者下堂揖让升堂北面就丰上取爵将饮之而跪曰赐灌灌犹饮也胜者立于不胜者东亦北面而跪曰敬飬若卑者得胜则不敢直酌当洗爵而请行觞然后乃行也客若不胜则主人亦洗以请所以优賔也】角谓觥罚爵也于尊长与客如献酬之爵【孔疏行罚用角爵诗云酌彼兕觥是也饮尊者及客则不敢用觥】擢去也谓彻也我取以来则彼马去矣已彻马嫌胜故専之【孔疏投壶立算为马马有威武射者所尚也凡投壶每一胜辄立一马至三马而成胜但频胜三马难得若一朋得二马一朋得一马于是二马之朋彻取一马者足以为三马以成胜也今若卑者朋虽得二马亦不敢彻尊者马足成己胜也】　朱子曰此皆是卑者与尊者为耦若已胜而司射命酌则不敢使他弟子酌酒以罚尊者必自洗爵而请行觞若耦胜则亦不敢烦他弟子酌而饮己必自洗爵而请自饮也　徐氏师曾曰其曰客亦如之因尊长而及客尔
　　执君之乘车则坐仆者右带剑负良绥申之面拖诸幦以散绥升执辔然后歩【乘绳证反拖徒可反又他佐反幦徐音觅散悉但反】正义郑氏康成曰执执辔谓守之也君不在车坐示不行也【孔疏凡御则立今守空车故坐】面前也幦覆苓也【孔疏苓车前阑也亦名为弍】良绥君绥也负之由左肩上入右腋下申之于前覆苓上也【孔疏先取君绥申于面前乃掷于车前幦上】歩行也　孔氏颖达曰此眀为君仆御之法仆即御者也右带剑带之于要右邉也带剑之法在左以右抽之便也今御者在中君在左若左带剑则妨于君故右带也良善也拖犹掷也亦引也散绥副绥也本繋于车仆登车既不得执君绥故执副绥而升也既升车执防分辔而后行车行车五歩而立待君君出上则授良绥而升君也
　　存疑孔氏颖达曰君由后升仆者在车背君而面向前取君绥申之
　　辨正朱子曰既言以散绥升则是此时仆方在车下带剑负绥而掷绥末于幦上君固未就车也及仆以散绥升之后君方出而就车此疏乃言君由后升仆者在车背君取绥而拖诸幦误矣又疑绥制当是以索为环两头相属故负之者得以如环处自左腋下过前后各上至背则合而出于右腋之中以申于前而自车下掷于幦上君升则还身向后复以覆幦如环处授君使君得以两手执之而升也案此与曲礼君车将驾以下皆仆之通法非専为君御者之事案曲礼授绥疏云左手执绥转身向后引君上车是谓君升则向后面君以授绥今君未升故背之面向前耳此疏乃云君升仆背君面乡前则与曲礼疏説不符朱子非之是也今即其説论之若谓申且拖在君未升车之前则君尚未出不可谓背君若谓在君升车之顷则授者既有不得不向君之势又君绥己授之君手何由申而拖之若谓在君既升之后则君已在左与仆并立又何背君之可言且升后君自执绥亦无事仆之申而拖之也君由后升之下疑有阙文其申面拖幦当在以散绥升之后葢为君升授绥而设耳　又案记曰执君之乘车故注疏専就君言但仆者卑幼者之事朱子以为仆之通法以少者御长亦然故属之少仪也
　　请见不请退朝廷曰退燕游曰归师役曰罢【见贤遍反朝直遥反后朝廷皆同罢郑读疲朱子曰如字】
　　正义郑氏康成曰不请退去止不敢自由也罢之言罢劳也春秋传曰师还曰疲【孔疏公羊荘八年秋师还善辞也何善尔病之也何休注慰劳其罢病也罢疲同】　孔氏颖达曰此眀卑者见尊及朝廷退归之辞朝还则称曰退论语子退朝冉有退朝若在燕及游还称曰归燕游礼防主于归家也师役之中欲还则曰罢劳　陈氏祥道曰请见于君子有慕徳之志而请退焉则防于倦矣　朱子曰案易曰或鼓或罢与史记将军罢休就舍之罢亦同【案郑朱训罢义各异而理实相成惟疲故罢耳并存之】
　　案请见不请退句当在下节君子欠伸上见亦有退之时如下文所云是也朝廷三句葢因言退而并及之
　　侍坐于君子君子欠伸运笏泽剑首还屦问日之蚤莫虽请退可也【欠起剑反伸音申笏音忽还音旋蚤音早莫音暮】
　　正义郑氏康成曰此皆解倦之状伸频伸也运泽谓玩弄也金器弄之易以汗泽　孔氏颖达曰此眀侍坐法也志倦则欠体疲则伸运动也谓君子摇动于笏泽谓光泽玩弄剑首则生光泽还转也尊者説屦于户内是屦恒在侧故得自还转之也虽假令也前言侍者不得请退今若见君子有欠伸以下诸事皆是乆坐体倦欲起欲卧故侍者当此时假令请退亦可也　辅氏广曰运笏示欲搢而起还屦示欲着而起泽剑首则意不在巳也　黄氏震曰运以手动泽以手摩还以手转之
　　事君者量而后入不入而后量凡乞假于人为人从事者亦然然故上无怨而下逺罪也【量音亮乞如字又音气为于伪反逺于万反】
　　正义郑氏康成曰量量其事意合成否【孔疏谓意相合否不妄投也事可成否不幸试也】　孔氏颖达曰此眀臣事君之法臣之事君欲请为其事先商量事意堪合与否然后入而请之不先入请然后始商量成否非直事君如此凡乞贷假借于人与求请事人之属亦湏先商量事意成否如此则下不忤上故上无怨上不责下故下逺罪　方氏慤曰茍入而后量则无及矣　辅氏广曰入不止于进言进而委质进而任事皆入也为人从事岂仅言乎
　　通论马氏睎孟曰谏期于必行言期于必聼无谗谄以为闲无沽讦以取祸臣之将入岂可不量哉古人能尽臣道量而后入者莫如伊周不入而后量者莫如孔孟
　　余论徐氏师曽曰范増之于项羽贾之于汉文皆不量而后入者也
　　案入谓入官所谓学而后入政也诸説俱以量为量人然自量为要不度徳不量力而任人家国事能无败乎子使漆雕开仕开曰吾斯之未能信可谓能自量矣
　　不窥密不旁狎不道旧故不戯色【窥苦规反】
　　正义郑氏康成曰密隐曲处不窥密嫌伺人之私也不旁狎妄相服习终或争讼也不道旧故言知识之过失损友也孔子曰故旧不遗则民不偷不戯色暂变倾顔色为非常则人不长失敬也【孔疏言当恒自矜持尊其瞻视若变为防慢则人不复长乆失他人所敬】　孔氏頴达曰此眀在僚类当自矜持之事　朱子曰旁泛及也泛与人狎习不恭敬也旧事既非今日所急且或扬人宿过以取憎恶如陈胜賔客言胜故情为胜所杀之类也戯色谓嬉笑侮慢之容
　　案窥人隠密之事则奸旁与人狎昵则防于故旧道其盛则近于援道其失又邻于薄戯色如笑颦不谨瞻视不尊则轻且忽皆所当戒也
　　为人臣下者有谏而无讪有亡而无疾颂而无讇諌而无骄怠则张而相之废则埽而更之谓之社稷之役【讪所见反徐所奸反讇敕检反相息亮反更音庚】
　　正义郑氏康成曰亡去也疾恶也颂谓将顺其羙也骄谓言行谋从恃知而慢也怠惰也相助也废政敎壊乱不可因也役为也　孔氏颖达曰此眀臣事君之道君若有恶臣当諌之讪谓道説君之过恶及毁谤也三諌不从乃出境而去不得强防而憎恶君也颂羙盛徳之形容讇谓以恶为羙横求见容也君政怠惰臣当为张起而助成之君政废壊无可复张助者则当埽荡而更立新政事君如是可谓社稷之臣也　方氏慤曰事弛而不力为怠事弊而无用为废辅氏广曰以下羙上易失于讇以是諌非易失于
　　骄志怠则张而助之事废则埽而改之
　　案怠兼志与事言始备方以怠属事辅以怠属志要未有志怠而事不怠者欲振其事先振其志
　　毋防来毋报徃毋渎神毋循枉毋测未至士依于徳游于艺工依于法游于説毋訾衣服成器毋身质言语【防蒲末反王本作校古孝反报依注音赴循音旬訾子斯反】
