<!-- { "loadSidebar": true } -->
　　正义郑氏康成曰威敬言其用之尊严天子无筮谓征伐出师若廵守天子至尊大事皆用卜也【孔疏以前云外事用刚日内事用柔日据在国诸事今此云无筮又云道以筮又云诸侯非其国不以筮皆据将欲出行及在道之事下云道以筮则无筮是未在道故知征伐出师若廵守欲发时也天子大事不徒用筮而巳兼用卜也故簭人云国之大事先簭而后卜此云无筮无徒筮耳不谓全无筮也】春秋传曰先王卜征五年嵗袭其祥【孔疏左传襄公十一年言先王将廵守先五年毎嵗卜之岁嵗恒而后始行　案古者五年一廵守是嵗将出乃卜三龟一袭乃出未必五年五卜皆乃出之谓】守筮守国之筮国有事则用之道以筮者始将出卜之道有小事则用筮诸侯入他国则不筮不敢问凶于人之国也诸侯受封乎天子因国而国唯宫室欲改易者得卜之耳【孔疏诸侯初受封时因先王旧国则不卜若初建国不因旧则必卜可建国之处也】天子不卜处大庙言卜可建国之处则宫庙可知　孔氏颖达曰所主之噐当威严敬重不可私亵于小事杂用飨时则用燕则不用也道谓出行于道路之上临时有小事唯用筮也卜宅寝室诸侯受封不卜建国之否但建国巳后宅及寝室则卜之　吕氏大临曰天子无筮者天子体尊在国中有事皆卜而不以筮至于廵守征伐在道则以筮盖以龟当敬而不可亵也诸侯卑于天子在国中居守有事则筮降于天子之用龟也至于出竟则不筮盖不敢问凶于人之国且辟天子也小宗伯云凡建国左宗庙右社稷则宗庙有定位虽天子不卜唯宅寝室则卜之盖寝室为人君之居不可不敬以求祜于天故必卜　项氏安世曰凡为宫室者寝室宅其中宗庙处左中定则左右可知故但卜寝室之所宅不卜宗庙之所处虽天子之庙无卜也诸侯以下可知　方氏慤曰观天子道以筮则天子非无筮也所守者龟耳诸侯卜宅寝室则诸侯非无卜也所守者筮耳　徐氏师曾曰龟筮者圣人所以寓神道之教者也故其为噐可畏敬而不可亵玩焉古者大事卜小事筮唯天子至尊则大小事皆用卜而不用筮诸侯有守国之筮则大小事皆用筮而不用卜然天子亦有用筮时如廵守征伐出而在途有事则筮明杀于在内也诸侯亦有不用筮时盖守筮用于本国若在他国则不筮不欲人疑其吉凶之问也天子亦有不用卜时盖其适诸侯则舍其祖庙居有常处不须卜也然此亦大略言之以见大人之噐当威敬耳
　　存疑孔氏颖达曰大人谓天子　张子曰不卜处大庙舍诸侯祖庙为常故不卜　方氏慤曰威敬若见君之几杖则起遭君之乘车则下是也
　　案大人兼天子诸侯孔单指天子未安噐即指龟筮方推到几杖乗车则泛又张子谓诸侯适他国惟卜宅寝室而巳夫诸侯在国无守龟岂有适他国不以筮行反以龟行者非其国不筮岂有筮于人国恐人疑之卜于人国人反不疑者且诸侯大夫朝聘于他国其国必致馆我卜之不将使其国改筑乎恐只谓在国之宅寝室可卜适他国则我无可卜虽天子适诸侯亦处其大庙而不必卜耳张子说未确
　　子曰君子敬则用祭噐是以不废日月不违龟筮以敬事其君长是以上不渎于民下不亵于上
　　正义郑氏康成曰敬则用祭噐谓朝聘待賔客崇敬不敢用燕噐也用龟筮问所贡献也上之于下以直则下应之以正不亵慢也　孔氏颖达曰敬事君长谓诸侯朝天子及小国之于大国　吕氏大临曰不废日月者事其君长各有日月如嵗之有朝觐宗遇一日之有朝夕不敢废也不违龟筮者欲见其君长及其所贡献皆卜筮而后进也如此则上之待下下之事上莫非敬也故上不渎于民下不亵于上　方氏慤曰祭噐所以事神燕噐所以事人以事神之礼事之则敬可知也不废日月不违龟筮凡以致敬而巳故推此道则臣足以事其君幼足以事其长　徐氏师曾曰祭用祭器燕用燕器礼之常也唯主人敬賔则变其常而用祭器以燕之此天子诸侯待来朝之賔也是以诸侯守其常见之期而不敢废卜其贡献之礼而不敢违凡以敬事天子及大国而巳是賔主交致其敬也由是敬道行而上不渎下不亵矣通论孔氏颖达曰郑注以朝聘用祭器其实冠昏亦不用燕器也故左传称鲁襄公冠季武子曰君冠必以祼飨之礼行之是用祭器也【周氏谞曰冠昏人道之始君子之所致敬故亦用祭噐】
　　案以上为第八支以卜筮言亦言敬也首支言敬而终复言敬者君子之学一敬而巳能敬则事上治民持身接人所谓为仁为义为实者一以贯之矣

　　钦定礼记义疏卷六十八
<经部,礼类,礼记之属,钦定礼记义疏>
　　钦定四库全书
　　钦定礼记义疏卷六十九
　　缁衣第三十三
　　正义孔氏颖达曰案郑目录云名曰缁衣者善其好贤者厚也缁衣郑诗也此于别录属通论　陆氏德明曰刘瓛云公孙尼子所作　吕氏大临曰篇中有好贤如缁衣语故以是名篇　方氏慤曰此篇凡二十四节大抵多明人之好恶人之所宜好者莫如贤所宜恶者莫如恶缁衣好贤之诗也经正引此故以名篇　朱子曰缁衣兼恶恶独以缁衣名篇者以见圣人有心于劝善无心于惩恶也　冯氏椅曰篇中多依仿圣贤之言其文有不纯义有不足者多矣
　　子言之曰爲上易事也爲下易知也则刑不烦矣【易以防反】正义郑氏康成曰言君不苛虐臣无奸心则刑可以措　孔氏颖达曰君上以正理御物则臣事之易臣下无奸诈则君知其情易　吕氏大临曰上不务信以机心待民则民亦以机心报上上下之交机心相胜奸生诈起欲刑之不烦不可得矣　刘氏彝曰上难事则下难知上易事则下易知好恶悖其正喜怒失其常于是有匿其诚信以爲容悦者屈其忠直以爲阿谀者包其祸心以爲诈僞者
　　子曰好贤如缁衣恶恶如巷伯则爵不凟而民作愿刑不试而民咸服大雅曰仪刑文王万国作孚【好呼报反恶恶上乌路反下如字】
　　正义郑氏康成曰缁衣巷伯皆诗篇名缁衣首章曰缁衣之宜兮敝予又改爲兮适子之馆兮还予授子之粲兮是其好贤欲其贵之甚也巷伯六章曰取彼谗人投豺虎豺虎不食投有北有北不受投有昊此其恶恶欲其死兦之甚也爵不凟者不轻爵人也试用也咸皆也刑法也孚信也仪法文王之德而行之则天下无不爲信者也文王爲政克明德慎罚　孔氏颖达曰此明好贤恶恶赏罚得中则爲民所信缁衣郑风之首美桓公武公诗巷伯小雅篇名刺幽王诗凟滥也愿慤也末所引诗大雅文王之篇谏成王之诗　胡氏铨曰缁衣好得其正巷伯恶得其正　吕氏大临曰子曰示之以好恶而民知禁盖诚心不至则好恶不明好恶不明则民莫知其所从违如此而欲人心之孚天下向风难矣文王好恶得其正而一出乎诚心故爲天下之所仪刑德之所以孚于下也
　　子曰夫民教之以德齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苖民匪用命制以刑惟作五虐之刑曰法是以民有恶德而遂絶其世也【孙去声】
　　正义郑氏康成曰格来也遯逃也涖临也孙顺也甫刑尚书篇名【孔疏此尚书吕刑篇而称甫刑者案孝经序云春秋有吕国而无甫侯国语云齐许申吕皆由大姜然则吕即甫也孔注尚书吕侯后爲甫侯故穆王时谓之吕侯周宣王及平王时爲甫侯】匪非也命谓政令也高辛氏之末诸侯有三苖者作乱其治民不用政令专制御以严刑乃作五虐蚩尤之刑以爲法【孔疏苖民九黎之君少昊氏衰上效蚩尤重刑颛顼代少昊诛九黎分流其子孙爲居于西裔高辛之衰又复九黎之君恶尧兴又诛之尧末又在朝舜时又窜之后王深恶此族三生凶恶故着其氏谓之苗民民者冥也】于是民皆爲恶起背畔也三苖由此见灭无后由不任德　孔氏颖达曰此明教民以德不以刑也论语云有耻且格　马氏睎孟曰德者所以养人于中而在外有不正则又以礼齐之此顺其性命之理而以善养人也故民有格心政者所以率人于外而内有不从则又以刑齐之此逆其性命之理而以力服人也故民有遯心先王之爲治德礼以爲本刑政以爲助　叶氏梦得曰子以爱之信以结之所谓教之以德也恭以涖之所谓齐之以礼也德不止于一故有仁有信礼则恭而已矣　应氏镛曰书云苖民弗用灵灵善法也今引弗用命命当作灵
　　子曰下之事上也不从其所令从其所行上好是物下必有甚者矣故上之所好恶不可不慎也是民之表也【好恶并去声】
　　正义郑氏康成曰不从其令言民化行不拘于言甚者甚于君也民之从君如景逐表　马氏睎孟曰令者令之于民行者行之于已令民而使作愿民未必作愿令民而使之服民未必咸服唯好贤如缁衣则爵不渎而民作愿恶恶如巷伯则刑不试而民咸服所谓从其所行而不从其所令也　陈氏祥道曰言之化人也浅行之感人也深故好恶出于正则彼皆从而正好恶出于非则彼皆从而非犹表端而影端表枉而影枉也故谓民之表
　　子曰禹立三年百姓以仁遂焉岂必尽仁诗云赫赫师尹民具尔瞻甫刑曰一人有庆兆民頼之大雅曰成王之孚下土之式
　　正义郑氏康成曰遂犹达也言百姓效禹爲仁也孚信也式法也皆言化君也　孔氏颖逹曰此申明上文君爲民表不可不愼诗小雅节南山之篇引以证民之法则于上甫刑见上引以证上有善行頼及于下大雅下武之篇引以证君有善与下爲法式也方氏慤曰禹欲百姓之仁而已及百姓之兴仁亦遂上之所欲而已故以遂言之　陈氏澔曰岂必尽仁言不必朝廷尽是仁人而后足以化民也得一仁人爲民之表则天下皆仁矣所谓君仁莫不仁也通论孔氏颖达曰禹立三年则百姓尽行仁道论语称有王者必世而后仁者禹承尧舜禅代之后其民易化论语所称者谓重离之后故必世乃后仁是以注论语云周道至美武王伐纣至成王乃致太平由承殷纣敝化之后然也
　　存异郑氏康成曰言百姓效禹爲仁非本性能仁也案民之秉彞好是懿德未有民之本性不可爲仁者谓非本性能仁缪已
　　子曰上好仁则下之爲仁争先人故长民者章志贞教尊仁以子爱百姓民致行已以说其上矣诗云有梏德行四国顺之【好去声长上声说悦通梏诗作觉行去声】
　　正义郑氏康成曰章明也贞正也民致行已者民之行皆尽已心梏大也直也【吕氏大临曰觉明也训大直未详　案朱子诗传亦训直大又有觉其楹训觉高大而直也则明之义已在其中矣】　孔氏颖达曰此结上经在上行仁之事诗大雅抑之篇刺厉王也引以证上有其德下所从也　吕氏大临曰爲仁争先人者得其良心之所同然靡然向风日用而不知也章志者明吾好恶以示之贞教者立不可易之道以敎之所示所教者尊仁而已好仁恶不仁吾所以示之也明人伦于上教之使顺不使之不顺此吾所以敎之也民致行已以悦其上如子从父母之命尽心力以奉之不忍违也　陈氏祥道曰觉出于性而非僞故觉爲直
　　子曰王言如丝其出如纶王言如纶其出如綍故大人不倡游言可言也不可行君子弗言也可行也不可言君子弗行也则民言不危行而行不危言矣诗云淑愼尔止不諐于仪【綍与绋通音弗危行而行之行竝去声諐诗作愆字通】
