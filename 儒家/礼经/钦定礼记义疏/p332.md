<!-- { "loadSidebar": true } -->
　　正义郑氏康成曰服莫重斩衰也　孔氏颖达曰此眀恩制也父恩最深故特举父言之其实门内诸亲之服皆恩制也
　　门内之治恩揜义门外之治义断恩资于事父以事君而敬同贵贵尊尊义之大者也故为君亦斩衰三年以义制者也【治直吏反断丁乱反】
　　正义郑氏康成曰资犹操也贵贵谓为大夫君也【孔疏大夫之臣事大夫为君大夫尊贵臣能尽敬】尊尊谓为天子诸侯也【孔疏天子诸侯之臣事天子诸侯为君同为南面臣能极敬】　孔氏颖达曰此眀义制也门内之亲故得行私恩揜公义若三年之丧君不呼其门是也门外谓朝廷之间公朝当以公义絶私恩若金革之事无辟是也操事父之道以事君则敬君与父同以义断恩门外如一虽复大夫与王侯有异而其臣敬不殊故并云义之大者故为君亦斩衰三年同于父也
　　案仪礼义服五服皆有之此特言其重者也
　　三日而食三月而沐期而练毁不灭性不以死伤生也丧不过三年苴衰不补坟墓不培祥之日鼔素琴告民有终也以节制者也资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也【期音基苴七余反为于伪反齐音咨见贤遍反大戴不培作不坿下有下同丘陵四字】
　　正义郑氏康成曰食食粥也沐谓将虞祭时也【孔疏士虞礼沐而不栉杂记曰非虞祔练祥无沐浴】补培犹治也鼓素琴始存乐也【孔疏始存省此乐若县而作在既禫之后】三年不为乐乐必崩　孔氏颖达曰此眀节制也不补者苴麻之衰虽破不补也不培者一成丘陵之后不培益其土也大祥日得鼔素琴所以为此上事者教其民使哀有终极也以节制者以情实未已仍以礼节为限制抑其情也自此以上皆节制之事自此以下更眀节制欲尊归于一无二事之理言父母恩爱虽同而服乃有异以不敢二尊故也故下总结无二尊之理　吕氏大临曰创钜者其日久痛甚者其愈迟遂其无穷之情则情之过者不至灭性不止而情之不及者不知所勉矣故三日而殡未殡不食既殡食粥朝暮皆一溢米三月而未不沐既将虞然后沐浴期而小祥既小祥然后练冠练衣盖毁不可以久久则灭性以死伤生不得申其孝矣恩虽重也嵗月之久则不可不除故丧不过三年苴麻之衰以为至痛饰非求乎完且久故服虽敝而不补之言藏封之以识非求乎高大而终不夷故坟墓不培哀虽甚也已过则不可不乐故既祥而后乐者示哀亦不可以无终此所以为之节也　贾氏公彦曰子为母屈而期心丧犹三年故父虽为妻期而除然必三年乃娶者达子心丧之志也程子曰古之父在为母服期今则皆为三年之丧
　　皆为三年丧则家有二尊矣可无嫌乎防今之宜服齐衰一年外以墨缞终月算可以存古之礼全今之制
　　通论吕氏大临曰檀弓曰祥而缟是月禫徙月乐又曰孔子既祥五日弹琴而不成声十日而成笙歌又曰鲁人有朝祥而暮歌者子路笑之子曰又多乎哉逾月则善矣又孟献子禫县而不乐夫子曰献子加于人一等矣由此观之既禫徙月然后可乐孔子亦未以朝祥暮歌为非而既祥五日弹琴乃躬行之何也盖祥者吉也自练至于祥渐而即吉则人既祥可乐矣然又至于禫之徙月为乐不忍遽也此云祥之日鼓素琴或未然　又曰父子之道天之合也其爱不可觧于心此以恩制者也君臣之道人之合也义则从不义则去此以义制者也情之至者遂之则无穷也至于无穷则贤者过之不肖者不可继道所以不行此不可不以节制者也遂其所不得申则无等差施之于所不必用则事无实责之于所不能具则力不给必之于所不能行则人告病此不可不以权制者也故恩莫大于父服莫重于斩衰极其恩而制其服也极天下之爱莫爱于父极天下之敬莫敬于君爱敬生乎心与生俱生者故门内以亲为重故为父斩衰亲亲之至也门外以君为重故为君亦斩衰尊尊之至也内外尊亲其义一也
　　案父在为母期庾氏皇氏熊氏俱以为属下经权制独郑氏于期下总注三日而食三月而沐之事是为母期之文乃在节制之中攷古本及大戴本则资于事父以事母半莭本在三日而食上与资于事父以事君接递而下而后错简耳故虽从今本而以郑説为正
　　杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者面垢而已秃者不髽伛者不跛者不踊老病不止酒肉凡此八者以权制者也【担是艶反秃吐木反髽侧瓜反伛纡主反跛彼我反大戴无起四十字此八者作凡此】
　　正义郑氏康成曰五日七日授杖谓为君丧也扶而起谓天子诸侯也杖而起谓大夫士也面垢而已谓庶民也髽妇人也男子免而妇人髽髽或为免　孔氏颖达曰此眀权制也权制之中所以先眀杖者以下有不应杖而杖又有应杖而不杖皆是权宜故先举正杖于上杖之所设本为扶病而以爵者有徳其恩必深其病必重故杖为爵者设也三日五日七日厯叙其爵之人也丧服云杖者何爵也无爵而杖者何担主也非主而杖者何辅病也郑注担假也尊其为主假之以杖庶子以下虽非适子皆杖为其辅病故也妇人未成人之妇人童子防男所以不杖为其不能病也不言而事行者谓王侯也丧具触事委任百官不假自言而事得行故许子病深虽有扶病之杖亦不能起又须人扶乃起也言而后事行者谓大夫士既无百官百物须已言而后丧事行故不许极病所以杖而起不用扶也身自执事者谓庶人也卑无人可使但身自执事不可许病故有杖不得用但使面有尘垢之容而已子于父母贵贱情同而病不得一故为权制髽是妇人大紒重丧辫麻绕发秃者无发故不髽女秃不髽故男子秃亦不免者露膊伛者可憎故不露跛人脚蹇故不踊老病身已羸瘠又使备礼或致灭性非制所许故酒肉养之此八条不可以强逼故圣人权宜制也所谓八者谓应杖不杖不应杖而杖一也扶而起二也杖而起三也面垢四也秃者五也伛者六也跛者七也老病者八也又曰案丧大记大夫与士之丧皆云三日授子杖
　　同主为其亲也今云五日七日故知为君也
　　通论吕氏大临曰丧之有杖所以辅病也孝子毁瘠之至非杖不能起后世因之以为节文亲丧则亲者杖君丧则有爵者杖童子当室则杖皆以其主丧而有杖故曰担主也国君之丧三日子夫人杖五日大夫世妇杖大夫之丧既殡主人主妇室老皆杖士之丧三日之朝主人杖妇人皆杖则妇人有杖矣此云妇人不杖者先儒云谓皆以防不能病故不杖其义然也　又曰先王制礼其本致一而不可二也妇人已嫁为夫斩为其父齐衰其致一于夫虽父不得而抗也亲莫隆于父母父在为母齐衰期其致一于父虽母不得而抗也故爱有差等仁义所以并行而礼所由立致于一也　方氏慤曰伊耆氏言军旅有爵者杖则不特丧事为然凡以优贵者也三日五日七日则以爵之贵贱而为授杖早晚之节凡此皆非礼之经故曰以权制
　　案人子执亲之丧也以身致之其得自致者为正不得致者为权若杖则所以安此身也衰病者用之惟天子诸侯大夫士居父母丧知义理则能病官备事具则可病病必有以扶之故以杖为正若妇人弱童子防皆不能病者也庶人身执事面垢而已又不可病者也则又以不杖为正以杖为权也庶人不杖而长子为主以接宾者劳则使担之不止有爵矣权制一也庶子不杖而同此父母讵不能哀则虽不以杖即位而病则辅之幷不止担主矣权制二也妇人不杖而有不为主而杖者姑在为夫为长子亦以辅病故此权制三也童子不杖而有杖者男子当室则杖女子子在室其主丧者不杖则子一人杖亦以担主故此权制四也或曰二语上对大夫士则担主辅病各一下对妇人童子其担主辅病又各一而四耳百官以下申上爵者杖而庶人不杖之意不通考诸礼而观其义则孰为正孰为权总不眀
　　存疑庾氏蔚之曰父存为母一也不数杖与不杖之例吕氏大临曰八者父在为母期一也妇人童子不杖二也杖而起三也面垢四也庾氏数为母而不数扶而起及童子不杖非
　　案庾吕皆承今本以为母属下节之误而以杖而起为一与以扶而起为一误正同
　　始死三日不怠三月不解期悲哀三年忧恩之杀也圣人因杀以制节【解佳买反期音基杀色戒反】
　　正义郑氏康成曰不怠哭不絶声也不解不解衣而居不倦怠也　孔氏颖达曰此覆眀节制之事不怠谓哭不休息期悲哀者谓期闲朝夕恒哭三年忧谓不复朝夕哭但忧戚而已恩之杀者自初以降恩渐减杀也圣人因孝子情有减杀制为限节　吕氏大临曰始死哭不絶声水浆不入口者三日此三日不怠也未哭无时居倚庐寝不説绖带此三月不解者也既虞卒哭惟朝夕哭此朞悲哀者也既练不朝夕哭哭无时谓哀至则哭此三年忧也君子之居丧期合乎中者也圣人因隆杀而制其礼所谓品节斯斯之谓礼
　　此丧之所以三年贤者不得过不肖者不得不及此丧之中庸也王者之所常行也书曰髙宗谅闇三年不言善之也王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而高之故谓之高宗三年之丧君不言书云高宗谅闇三年不言此之谓也然而曰言不文者谓臣下也【复扶又反】正义郑氏康成曰言不文者谓丧事辨不所当共也孝经説言不文者指士民也　孔氏颖逹曰三年之丧君不言是记者引古礼　吕氏大临曰礼者所以敎民之中故三年之丧贤者不得过不肖者不敢不勉也三年之丧自天子达于庶人古之道也书称高宗谅闇者先王之礼废王者有不能行之者高宗以善丧闻为废礼所由兴故善之也不言而事行者此人君之丧礼故高宗三年不言也言而后事行者杖而起故言不文此士大夫之丧礼也　朱子曰谅闇天子居丧之名
　　存疑孔氏安国曰谅闇读为谅隂谅信也阴黙也郑氏康成曰谅古作梁谓之梁闇读如鹑防之防闇谓庐也庐谓有梁者所谓柱也　孔氏颖达曰古之王者既虞后施梁而柱
　　礼斩衰之丧唯而不对齐衰之丧对而不言大功之丧言而不议缌小功之丧议而不及乐
　　正义郑氏康成曰此谓与宾客也唯而不对相者为之应耳言谓先发口也　孔氏颖达曰唯而不对但称唯而已不对其所问之事相者为之对不旁及也对而不言但对其所问之事不余言也言而不议但言説他事不与人议论相问答也议而不及乐得议他事但不能听及于乐也　吕氏大临曰此不言谓舆宾客接若治丧之事则亦言而后行事也对而不言应之而不倡也言而不议无徃反酬问也议而不及乐有徃反酬问而不及乐事也此因论三年不言与言不文而及之
　　父母之丧衰冠绳缨菅屦三日而食粥三月而沐期十三月而练冠三年而祥【衰七雷反菅音奸期音基】
　　正义吕氏大临曰父母之丧其大变有三始死至于三月一也十三月而练二也三年而祥三也
　　比终兹三节者仁者可以观其爱焉知者可以观其理焉强者可以观其志焉礼以治之义以正之孝子弟弟贞妇皆可得而察焉【比必利反知音智上弟音悌】
