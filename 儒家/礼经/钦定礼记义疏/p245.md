<!-- { "loadSidebar": true } -->
　　正义郑氏康成曰不以衣尸谓不以袭也复者庶其生也若以其衣袭敛是用生施死于义相反士丧礼云以衣衣尸浴而去之衻嫁时上服非事鬼神之衣也妇入称字不以名行也气絶则哭哭而复复而不苏可以为死事　孔氏颖达曰自殷以上贵贱复同呼名周则天子称天子诸侯称某甫且字矣大夫士称名妇人并称字气絶而孝子即哭哭讫乃复故云惟哭先复复而不生故行死事谓正尸于牀及浴袭之属也　陈氏祥道曰当云复衣以衣尸不以敛以衣尸者即士丧礼以衣衣尸者也不以敛者即士丧礼疏浴而去之者也　方氏慤曰税与衻皆谓之缘衣祭之缘衣谓之税嫁之缘衣谓之衻
　　案复而后行死事檀弓所谓楔齿缀足饭设饰帷堂并作也
　　存异陆氏佃曰襢衣有衻税衣亦有衻复升而复衻下垂故不以　郝氏敬曰衻裙也下体之服属隂故不用【案男子殊裳妇人不殊裳如陆郝说截去其半乎纯衣纁衻明见士昏礼诸説妄也】
　　始卒主人啼兄弟哭妇人哭踊
　　正义郑氏康成曰悲哀有深浅也若婴儿中路失母能勿啼乎　孔氏颖逹曰主人孝子男子女子也哀痛呜咽不能哭故啼也有声曰哭兄弟情比主人为轻也妇人众妇也宗妇亦啼妇人雀踊而此云踊者通自上诸条并踊也
　　存疑陆氏佃曰主人啼而不哭兄弟哭而不踊妇人哭踊杀于上矣盖踊所以动体安心下气也
　　案孔疏明言通上如陆説则主人兄弟皆不踊恐非
　　既正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面
　　正义郑氏康成曰正尸者谓迁尸牖下南首也【孔疏既夕礼设牀笫当牖士丧礼将含商祝入当牖北面故知牖下南首】子姓谓众子孙也姓之言生也其男子立于主人后女子立于夫人后世妇为内命妇卿大夫之妻为外命妇外宗姑姊妹之女　孔氏颖逹曰此明人君丧子及夫人以下哭位也子谓世子世子尊故坐于东方士丧礼主人坐于牀东是也卿大夫父兄子姓立于东方士丧礼言众主人在其后又云亲者在室谓大功以上在室内东方但诸侯以上位尊不宜卿大夫父兄子姓俱在室内卿大夫等或当在戸外之东方遥继主人之后也有司庶士卑故在堂下北面夫人坐于西方者亦近尸故士丧礼云妇人侠牀东面但士礼略人君当以帷障之内命妇则世妇及子妇也姑姊妹谓君姑姊妹也子姓君女孙皆立于西方也外命妇谓卿大夫妻外宗谓姑姊妹之女疏于内命妇故在戸外妇人无堂下之位故皆堂上北面舅之女及从母之女外宗中兼之也　应氏镛曰男东女西隂阳之大分也丧遽哀迫人杂事丛先谨男女之辨而各以类从则有伦矣男主居东之上而内之家长虽若母亦在西则示一国一家之有主而内外族姓之尊卑咸有所统摄矣
　　存疑孔氏颖达曰案士丧礼云小功以下众兄弟堂下北靣此经直云有司庶士在堂下则诸父兄子姓等虽小功以下皆在堂上西靣也　陆氏佃曰卿大夫序于父兄子姓之上国事先君臣也诸侯为卿大夫服而不服父兄子姓以此序内命妇在上岂诸侯为内命妇服视卿大夫服与
　　案士丧礼言小功以下众兄弟此言有司庶士合二説论之则皆在堂下明矣疏説未安
　　大夫之丧主人坐于东方主妇坐于西方其有命夫命妇则坐无则皆立士之丧主人父兄子姓皆坐于东方主妇姑姊妹子姓皆坐于西方凡哭尸于室者主人二手承衾而哭
　　正义郑氏康成曰命夫命妇来哭者同宗父兄子姓姑姊妹子姓也凡此哭者尊者坐卑者立士贱同宗尊卑皆坐承衾哭者哀慕若欲攀援　皇氏侃曰尊者坐卑者立谓爵位尊者则坐故上文君丧子及夫人坐大夫之丧主人主妇命夫命妇皆坐是也君之丧卿大夫皆立卿大夫之丧非命夫命妇者皆立是也此尊卑非谓对死者为尊卑也若今所行之礼与古异成服之后尊于死者则坐卑于死者则立　孔氏颖达曰此明大夫士初有丧哭位之礼大夫之丧哭位之中有命夫命妇虽有卑于死者以其位尊故坐哭若其无命夫命妇虽尊于死者亦皆立哭此是为丧来哭者若有吊者当立哭不得坐也不显父兄子姓及姑姊妹哭位者约上文君丧及下文士丧略可知也君与大夫位尊故坐者殊其贵贱士既位下故坐者等其尊卑无所异也　黄氏震曰大夫变子言主人下于君也　陈氏澔曰承衾而哭犹若致其亲近扶持之情也谓初死时
　　案此下疑脱君设大盘四节
　　君之丧未小敛为寄公国宾出大夫之丧未小敛为君命出士之丧于大夫不当敛则出【为于僞反】
　　正义郑氏康成曰父母始死悲哀非所尊不出也出者或至庭【孔疏谓世子迎寄公及国宾下文士出迎大夫不逆于门外】或至门【孔疏下文大夫于君命出则世子于天子之命士于君命亦然】不当敛其来非敛时孔氏颖达曰此明君大夫士未小敛之前主人出迎宾之节公失国之君国宾邻国大夫来聘者未小敛去小敛远不当敛去小敛近士之丧大夫来吊其主人于大夫来吊不当小敛之时尚为大夫出若当敛而至则摈者以主人有事告檀弓云当事而至则辞焉主人无事则为大夫出但云敛不云袭者未袭之前唯士为君命出其余则不出故士丧礼未袭之前君使人吊主人迎于寝门外是也君使退主人哭拜送于外门外于时宾有大夫则拜之非特出迎宾也杂记云士丧当袒大夫至絶踊而拜之亦谓敛后正敛时不出也
　　凡主人之出也徒跣扱衽拊心降自西阶君拜公国宾于位大夫于君命迎于寝门外使者升堂致命主人拜于下士于大夫亲吊则与之哭不逆于门外【跣悉典反扱初洽反衽而审反拊音抚使色吏反】
　　正义郑氏康成曰拜公国宾于位者于庭乡其位而拜之此时公位在门西【孔疏寄公有宾义也】国宾位在门东【孔疏或本是吉使行私吊之礼故从主人之位】皆北靣【孔疏凡吊北靣尸在堂上故向之也】小敛之后寄公东靣【孔疏稍依吉礼就宾位向主人也】国宾门西北靣【孔疏亦渐吉就宾位但爵是卿大夫犹北面也】士于大夫亲吊谓大夫身来吊士也与之哭既拜之即位西阶东靣哭【孔疏大夫与士俱来皆东靣故主人即位西阶下在大夫北】大夫特来则北靣　孔氏颖达曰前明出迎宾远近此更辨拜迎委曲之仪降自西阶不忍当主位也主人郷寄公国宾之位拜讫即位于西阶下东靣哭之士之丧大夫亲来吊立于西阶下东靣主人则降自西阶下南靣拜之拜讫即位西阶下与大夫俱哭不迎大夫于门外　郝氏敬曰惟罪人徒役不冠周礼司圜职云罢民弗使冠饰而任之以事始死丧冠屦未成又不敢着吉冠屦故自毁如罪人
　　案问丧云亲始死徒跣扱上衽交手哭孔疏谓扱深衣前衽于带以号踊履践为妨交手谓交手拊心而为哭也即此扱衽拊心
　　存疑陆氏佃曰迎逢也凡言先之也若逆彼来而后往焉大夫于君命言迎士于大夫言逆以此
　　夫人为公夫人出命妇为夫人之命出士妻不当敛则为命妇出
　　正义郑氏康成曰出拜之于堂上也此时公夫人命妇位在堂上北靣小敛之后尸西东靣【孔疏前文云君之丧外命妇率外宗哭于堂上北靣故郑知此时在堂上北靣也小敛之后迁尸于堂故知从妇人之位在尸西东靣也】
　　孔氏颖达曰前明男子迎宾此明妇人迎宾也出谓出房也妇人不下堂但出房而拜于堂上也妇人尊卑与夫同故所为出者亦同
　　小敛主人即位于戸内主妇东靣乃敛卒敛主人冯之踊主妇亦如之主人袒説髦括发以麻妇人髽带麻于房中【冯皮冰反説本作税同他活反髽侧瓜反】
　　正义郑氏康成曰士既殡説髦此云小敛盖诸侯礼也士之既殡诸侯之小敛于死者俱三日也【孔疏谓死数往日】妇人之髽带麻于房中则西房也天子诸侯有左右房　孔氏颖逹曰自此至拾踊明人君大夫士等小敛之节及拜迎于宾及奠祭吊者之仪初时尸在牖下主人在尸东今小敛当戸内故主人在戸内稍东西靣敛讫主人冯尸而踊主妇冯尸竟亦踊主人袒者向小敛不袒今方有事故袒衣也説髦者髦幼时翦髪为之至年长则垂着两边明人子事亲恒有孺子之义也若父死説左髦母死説右髦二亲并死则并説之亲没不髦是也今小敛竟丧事已成故説之也人君小敛説髦竟而括髪用麻士既小敛亦括髪但未説髦耳妇人髽亦用麻也带麻谓妇人要绖士丧礼妇人之带牡麻结本在房男子説髦括发在东房妇人髽带麻于西房与男子异处
　　存疑吕氏大临曰妇人不俟男子袭绖亦先带麻者以其无绞带布带且质略少变故因髽而袭绖也辨正黄氏干曰丧礼义但有死三日而敛若并死日而数则三日而敛恐指大敛而不及小敛惟白虎通义云天子诸侯三日小敛大夫士二日小敛天子诸侯殡葬月日与士不同则敛日亦当不同　又曰案士丧礼小敛冯尸主人括发袒众主人免于房妇人人髽于室又士丧礼曰既冯尸主人绞带众主人布带丧大记曰妇人髽带麻于房中以此观之则知小敛冯尸之后括发免髽之时主人已绞带众主人已布带妇人已带麻特主人未袭绖尔　又曰丧服斩衰章疏云妇人亦有绞带布带以备丧礼吕氏云无绞带布带当考
　　案丧礼主人袒括发绞带与妇人髽同时而稍先至其先男子袭绖而带麻者盖男子所重在首妇人所重在腰括发与带麻并行盖各重其所重耳带绖非男子所重故妇人先之非无绞带之谓也又男子袒故下云袭绖妇人不袒吕亦以袭绖言之尤误
　　彻帷男女奉尸夷于堂降拜
　　正义郑氏康成曰夷之言尸也于迁尸主人主妇以下从而奉之孝敬之心也降拜拜宾也　孔氏颖达曰此明士之丧小敛讫彻帷夷尸之节初死恐人恶之故有帷小敛衣尸毕有饰故除帷此士礼也【案士丧礼卒敛彻帷乃冯尸】诸侯及大夫宾出乃彻惟见下文夷陈也小敛竟相者举尸将出尸陈于堂孝子男女亲属扶捧之至堂也降下也适子下堂拜宾也
　　通论陆氏佃曰体魄降矣而谓之夷婉词也盘曰夷槃牀曰夷牀衾曰夷衾亦以此
　　君拜寄公国宾大夫士拜卿大夫于位于士旁三拜夫人亦拜寄公夫人于堂上大夫内子士妻特拜命妇泛拜众宾于堂上【泛孚梵切与泛爱之泛同】
　　正义郑氏康成曰众宾谓士妻也尊者皆特拜拜士与其妻皆旅之　熊氏安生曰大夫士拜卿大夫者是卿大夫士家自遭丧小敛后拜卿大夫于位士旁三拜大夫内子士妻亦谓自遭丧小敛后拜命妇及拜士妻之礼大夫士各自遭丧并言之者以其大夫士家丧小敛后拜宾同故也　孔氏颖达曰此明小敛讫拜宾也君谓嗣君也小敛毕尸出堂嗣君下堂拜寄公国宾并就其位乡而拜之也卿大夫则就其位乡而拜之士贱不人人拜之每一靣三拜士有三等故也旁犹不正也夫人拜于堂上妇人无下堂也卿妻曰内子大夫妻曰命妇不言者见卿妻与命妇同也特拜命妇特犹独也谓人人拜之尊故也拜内子亦然众宾士妻贱故汜拜之亦旁三拜也
　　存疑孔氏颖达曰寄公尊故先言之大夫士是先君之臣同服斩小敛讫出列庭位故嗣君出拜之大夫士妻夫人亦拜之此经唯举君丧拜宾不云大夫士者文不具也大夫士丧拜宾亦然故士丧礼云主人拜宾大夫特拜士旅之是也
