<!-- { "loadSidebar": true } -->
　　郑氏康成曰可以前知者言天不欺至诚者也前亦先也祯祥妖孽蓍龟之占虽其时有小人愚主皆为至诚能知者出也四体谓龟之四足春占后左夏占前左秋占前右冬占后右【孔疏郑以圣人君子将兴之时或圣人有至诚或贤人有至诚则国之将兴祯祥可知而小人愚主之世无至诚又时无贤人亦无至诚所以得知国家之将亡而有妖孽者虽小人愚主由至诚之人生在乱世犹有至诚之徳此妖孽为有至诚能知者出也案周语云幽王二年三川皆震伯阳父曰周将亡矣昔伊洛竭而夏亡河竭而商亡时三川皆震为周之恶瑞是伯阳父有至诚能知周亡也又周惠王十五年有神降于莘莘虢国地名周恵王问内史过史过对曰夏之兴也祝融降于崇山其亡也囘禄信扵聆隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射宣王于镐今虢多凉徳虢必亡也是内史过有至诚之徳神为之出是愚主之世以妖孽为至诚能知者出也】
　　孔氏颖达曰至诚之道可以前知者此由身有至诚可以豫知前事此至诚之内是天生至诚亦通学而至诚故前经云自明诚谓之教是贤人至诚同圣人也言圣人贤人俱有至诚之行天所不欺可知前事国家将兴必有祯祥者祯祥吉之萌兆祥善也言国家之将兴必先有嘉庆善祥也又说祯祥者言人有至诚天地不能隐如文王有至诚招赤雀之瑞也国本有今异曰祯本无今有曰祥何为本有今异者何云国本有雀今有赤雀来是祯也国本无凤今有鳯来是祥也尚书祥桑谷共生于朝是恶此经云善何得入国者【案此句疑有误】以吉凶先见者皆曰祥别无义也国家将亡必有妖孽者妖孽谓凶恶之萌兆也妖犹伤也伤甚曰孽谓恶物来为妖伤之征若鲁国鸜鹆来巢以为国之伤征按左传云地反物为妖说文云衣服歌谣草本之怪为妖禽兽虫蝗之怪为孽见乎蓍龟动乎四体者所以先知祯祥妖孽见乎蓍龟卦兆动于龟之四体也　祸福将至者祸谓妖孽福谓祯祥萌兆豫来是祸福将至　善必先知之者善谓福也　不善必先知之者不善谓祸也　故至诚如神者言至诚之道豫知前事如神之微妙故云至诚如神也
　　朱子曰祯祥者福之兆妖孽者祸之萌蓍所以筮龟所以卜四体谓动作威仪之间如执玊高卑其容俯仰之类凡此皆理之先见者也然唯诚之至极而无一毫私伪留于心目之间者乃能有以察其几焉神谓鬼神　右第二十四章言天道也
　　诚者自成也而道自道也【释文自道音导】
　　郑氏康成曰言人能至诚所以自成也有道艺所以自道逹
　　孔氏颖达曰诚者至乆也此经明已有至诚能成就物也　诚者自成也而道自道也者言人能有至诚之徳则自成就其身故云诚者自成也若人有道艺则人自道逹于己故云而道自道也
　　朱子曰言诚者物之所以自成而道者人之所当自行也诚以心言本也道以理言用也
　　诚者物之终始不诚无物【案朱本合下节作一节】
　　郑氏康成曰物万物也亦事也大人无诚万物不生小人无诚则事不成
　　孔氏颖达曰诚者物之终始不诚无物者言人有至诚则能与万物为终始若无至诚则不能成其物若大人无至诚则不能生万物若小人无至诚则不能成其物物犹事也小人无诚则不能成事
　　是故君子诚之为贵
　　郑氏康成曰言贵至诚
　　朱子曰天下之物皆实理之所为故必得是理然后有是物所得之理既尽则是物亦尽而无有矣故人之心一有不实则虽有所为亦如无有而君子必以诚为贵也盖人之心能无不实乃为有以自成而道之在我者亦无不行矣
　　诚者非自成己而已也所以成物也成己仁也成物知也性之徳也合外内之道也【释文知音智一案朱本合下节作一节】郑氏康成曰以至诚成己则仁道立以至诚成物则知弥博此五性之所以为徳也外内所须而合也外内犹上下
　　孔氏颖达曰诚者非自成已而已也所以成物也者言人有至诚非但自成就已身而己又能成就外物成己仁也成物知也者若能成就己身则仁道兴
　　立故云成己仁也若能成就外物则知力广远故云成物知也　性之徳也者言诚者是人五性之徳则仁义礼智信皆由至诚而为徳故云性之徳也　合外内之道也者言至诚之行合于外内之道无问外内皆须至诚于人事言之有外有内于万物言之外内犹上下上谓天下谓地天体髙明故为外地体博厚闭藏故为内也是至诚合天地之道也
　　故时措之冝也
　　郑氏康成曰时措言得其时而用也
　　孔氏颖逹曰故时措之冝也措犹用也言至诚者成万物之性合天地之道故得时而用之则无往而不冝故注云时措言得其时而用也
　　朱子曰诚虽所以成已然旣有以自成则自然及物而道亦行于彼矣仁者体之存知者用之是皆吾性之固有而无内外之殊既得于己则见于事者以时措之而皆得其冝也　右第二十五章言人道也
　　故至诚无息不息则乆乆则征征则悠远悠远则博厚博厚则高明【案朱本分故至诚无息节乆则徴节博厚则高明节作三节】
　　郑氏康成曰征犹效验也此言至诚之徳既着于四方其高厚日以广大也征或为彻
　　孔氏颖达曰故至诚无息言至诚之徳所用皆冝无有止息故能乆远博厚高明以配天地也　不息则乆者以其不息故能长乆也　乆则征征验也以其乆行故有征验　征则悠远者悠长也若事有征验则可行长逺也　悠逺则博厚以其徳既长远无所不周故博厚也飬物博厚则功业显著故博厚则高明也
　　朱子曰既无虚假自无闲防　乆常于中也征验于外也　此皆以其验于外者言之郑氏所谓至诚之徳着于四方者是也存诸中者既乆则验于外者益悠逺而无穷矣悠逺故其积也广博而深厚博厚故其也高大而光明
　　博厚所以载物也高明所以覆物也悠乆所以成物也博厚配地高明配天悠乆无疆【释文疆居良反　案朱本分悠乆所以成物也节悠乆无疆节作二节】
　　郑氏康成曰后言悠乆者言至诚之徳既至博厚高明配乎天地又欲其长乆行之
　　孔氏颖达曰博厚所以载物也以其徳博厚所以负载于物　高明所以覆物也以其功业高明所以覆盖于万物也　悠乆所以成物也以行之长乆能成就于物此谓至诚之徳也　博厚配地言圣人之徳博厚配偶于地与地同功能载物也　高明配天言圣人功业高明配偶于天与天同功能覆物也　悠乆无疆疆穷也言圣人之徳既能覆载又能长乆行之所以无穷悠乆则上经悠逺悠乆在博厚高明之上此经悠乆在博厚高明之下者上经欲明积渐先悠乆后能博厚高明此经既能博厚高明又须行之长乆故反覆言之
　　朱子曰悠乆即悠逺兼内外而言之也本以悠逺致高厚而高厚又悠乆也此言圣人与天地同用　此言圣人与天地同体【案此句注博厚配地节】
　　如此者不见而章不动而变无为而成天地之道可一言而尽也【朱注见音现　案朱本分无为而成以上作一节以下合下节作一节】
　　郑氏康成曰言其徳化与天地相似可一言而尽要在至诚
　　孔氏颖达曰如此者不见而章不动而变无为而成者言圣人之徳如此博厚高明悠乆不见所为而功业章显不见动作而万物改变无所施为而道徳成就　天地之道可一言而尽也言圣人之徳能同于天地之道欲寻求所由可一句之言而能尽其事理正由于至诚是一言而尽也
　　朱子曰见犹示也不见而章以配地而言也不动而变以配天而言也无为而成以无疆而言也
　　其为物不貮则其生物不测【释文不貮本亦作防音二】
　　郑氏康成曰言至诚无貮乃能生万物多无数也孔氏颖逹曰其为物不貮则其生物不测者言圣人行至诚接待于物不有差貮以此之故能生殖众物不可测量故郑云言多无数也
　　朱子曰此以下复以天地明至诚无息之功用天地之道可一言而尽不过曰诚而己不貮所以诚也诚故不息而生物之多有莫知其所以然者
　　天地之道博也厚也高也明也悠也乆也
　　郑氏康成曰此言其着见成功也
　　朱子曰言天地之道诚一不貮故能各极其盛而有下文生物之功
　　今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一巻石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉【释文夫音扶下同昭章遥反本亦作炤同撮七活反华岳户化户瓜二反本亦作山岳泄息列反卷音权又羌权反范羌阮反藏才浪反勺徐市若反鼋音元鼍徒河反一音直丹反鼈必列反】
　　郑氏康成曰此言天之高明本生昭昭地之博厚本由撮土山之广大本起卷石水之不测本从一勺皆合少成多自小致大为至诚者亦如此乎昭昭犹耿耿小明也振犹也卷犹区也
　　孔氏颖逹曰今夫至不已此一节明至诚不已则能从微至着从小至大　今夫天斯昭昭之多者斯此也昭昭狭小之貌言天初时唯有此昭昭之多小貌尔故云昭昭之多也　今夫地一撮土之多言地之初时唯一撮土之多言多少唯一撮土　振河海而不泄者振也言地之广大载华岳而不重振河海而不漏泄　今夫山一卷石之多言山之初小唯一卷石之多多少唯一卷石耳故郑注云卷犹区也今夫水一勺之多言水初时多少唯一勺耳此以
　　下皆言为之不已从小至大然天之与地造化之初清浊二气为天地分而成二体元初作盘薄穹隆非是以小至大今云昭昭与撮土卷石与勺水者何也但山或因垒石而为髙水或因众流而成大皆是从微以至于着因説圣人至诚之功亦是从小以至于大以今天地体大假言由小而来以譬至诚非实论也
　　朱子曰昭昭犹耿耿小明也此指其一防而言之及其无穷犹十二章及其至也之意盖举全体而言也振也卷区也此四条皆以明由其不貮不息以致盛大而能生物之意然天地山川实非由积累而后大读者不以辞害意可也
　　诗曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已【释文于穆上音乌下于乎同乎好奴反　案诗曰朱本作诗云】
　　郑氏康成曰天所以为天文王所以为文皆由行之无巳为之不止如天地山川之云也易曰君子以慎徳积小以成高大是与【孔疏君子慎徳积小以高大此易升卦之象辞按升卦巽下坤上木生于地中升进之义故为升也】
　　孔氏颖逹曰诗曰维天之命于穆不已此一经以上文至诚不已己能从小至大故此经引诗明不已之事所云诗者周颂维天之命文也诗称维天之命谓四时运行所为教命穆美也于穆不已者美之不休已也此诗之本文也　盖曰天之所以为天也此是孔子之言记者载之此诗所论盖说天之所以为天在乎不已　于乎不显文王之徳之纯此亦周颂文王之诗纯谓不杂显谓光明诗人叹之云于乎不光明乎言光明矣文王之徳之纯谓不已也言文王徳教不有休已与天同功　盖曰文王之所以为文也此亦孔子之言觧诗之文也　纯亦不已者言文王之徳之纯亦如天之不休已故曰纯亦不已
