<!-- { "loadSidebar": true } -->
　　正义郑氏康成曰设大礼则宾客之也【孔疏凡飨食之属以宾客礼待之使人延宾于馆则主君亲待之是宾客其使人也】或不亲而使臣则为君臣也【孔疏主君或不亲飨则使人致礼于宾若致饔饩致飨致食及还圭璋赠贿之属皆主君不亲客是臣故使臣敌之是君臣之义也】　孔氏颖达曰主国之卿为上摈接迎于宾大夫为承摈者承副上摈也士为绍摈者绍继承摈也聘礼注云主君公则摈者五人侯伯四人子男三人其待聘客及朝宾摈数皆然若摈者五人则士为绍摈者三人四人则士为绍摈者二人三人则士为绍摈者一人君亲礼賔者谓行聘已讫君亲执醴以礼宾故聘礼宾行聘讫宰夫彻几改筵公出迎宾以入公侧受醴公拜送醴是也私面私以已礼而见主国之卿大夫私觌私以已礼觌主国之君以其非公聘正礼故谓之私司仪云诸公之臣相为国客私面私献注云私面私觌也行聘之日主君使卿致饔饩之礼于宾馆宾将去时君使卿就宾馆还其所聘之圭璋故聘礼云君使卿皮弁还玉于馆是也贿赠者因其还玉之时主人之卿幷以贿而徃还玉既毕以贿赠之故聘礼还圭璋毕大夫贿用束纺是也飨食燕者主君设大礼以飨宾设食礼以食宾皆在朝也又设燕以燕之燕在寝也故聘礼云公于宾一食再飨燕与羞俶献无常数是也凡此君亲礼宾宾用私觌及致饔饩飨食之属或主人敬宾或宾答主人或君亲接客或使臣致之是显眀宾客君臣之义也　吕氏大临曰主之有摈犹宾之有介摈有三者亦以多为文也大宗伯朝觐防同则为上相相即摈也入诏礼曰相出接宾曰摈宗伯卿也故卿为上摈小行人诸侯入王则为承而摈行人大夫也所以接承上摈之事故大夫为承摈士职卑承官之乏以继其摈之事故士为绍摈聘礼宾卒聘事奉束锦请觌所谓私觌也宾朝服问卿既致命出面如觌币所谓私面也君命未致使臣不敢以私见其君及其卿卒君事乃得申其私敬也私觌见其君私面见其卿别而言之此篇及觐礼所言私觌私面是也离而言之则私面即私觌亦可为见君如司仪诸公之臣相为国客私献私面楚公子弃疾见郑伯以乘马八匹私面于君是也盖使臣之义则致其君臣之敬于所聘之君主君之义则致其宾主之敬于来聘之臣故公之礼宾及受私觌皆揖譲而进之臣降拜公辞然后升拜宾觌奉束锦总乘马二人赞入北面奠币再拜稽首以臣礼见也摈者辞宾出摈者取币牵马出请受于宾宾礼辞聼命乃牵马入设授币堂上始以客礼见此君臣交致其敬者也既卒聘事然后敢私面私觌此臣独致其敬者也设三摈以接之亲礼以敬之致饔饩贿赠及飨食燕以尽其欢还圭璋以成其信此君独致其敬者也黄氏震曰半圭曰璋贿以货言赠以送言
　　通论孔氏颖达曰案聘礼君使卿韦弁归饔饩五牢注云牲杀曰饔生曰饩又曰饪一牢鼎九设于西阶前腥二牢鼎二七设于阼阶前饩二牢陈于门西北面东上是也案聘礼饩既为生而左云饩牵竭矣服防云死曰饩者以饩与牵相对牵既为生饩则为死故诗瓠叶篇郑注云腥曰饩者以牲牢饔饩相对以牲牢既为生饔又为熟故以饩为腥也
　　存疑吕氏大临曰大行人五人四人三人此王迎朝宾之摈也诸侯之卿各下其君二等则主待聘客之摈上公当三人侯伯二人子男一人矣聘礼聘义皆云卿为上摈大夫为承摈士为绍摈必三人而后备亦举公礼言之也郑以王待诸侯之摈为诸侯待宾客之摈恐未然【案论语朱注摈用命数之半恐无视聘宾介数逓降之礼】
　　故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也【比必履反使去声】
　　正义郑氏康成曰比年小聘所谓嵗相问也【孔疏大行人诸侯之邦交嵗相问也聘礼记云小聘曰问故知小聘是嵗相问也】三年大聘所谓殷相聘也【孔疏大行人又云殷相聘也殷中也谓三年之时中而无事故称殷也此经谓诸侯自相聘也】　孔氏颖达曰天子立制使诸侯相于比年使大夫小聘三嵗使卿大聘使者行聘之时礼有错误则主君不亲自飨食所以使宾愧耻自相劝厉天子制此礼使诸侯相亲是存养诸侯无兵革之患国家得正由其外亲诸侯也　吕氏大临曰使者聘而误主君不亲飨食者聘礼所谓大夫来使无罪飨之过则饩之意也先王御诸侯使之相交以好必求疏数之中故比年小聘三年大聘也使之相敬以全交必相厉以礼故使者之误主君不亲飨食以愧厉之然后仁达而礼行也
　　通论孔氏颖达曰王制云诸侯之于天子比年一小聘三年一大聘与此不同者此经诸侯相聘是周公制礼之正法王制谓文襄之法故不同　吕氏大临曰王制言诸侯之聘于天子此言诸侯交相聘天子制其礼也
　　案周礼天子十二年乃廵守其十二年中五服诸侯来朝各二卿大聘四大夫小聘六正得防数之中则比年一小聘三年一大聘乃诸侯事天子之正法王制所云是也周礼大戴皆言诸侯邦交嵗相问不云比年殷相聘不云三年左孟僖子如齐殷聘服防注云自襄二十年叔老聘于齐至今二十年故盛聘则诸侯相聘无一定之年可知若诸侯相聘亦必比年三年则卿大夫道长不给矣晋文襄覇诸侯以事天子者事晋非礼也聘义亦因时事为説耳古今惟礼可以养人制诸侯是天子养之也自为正是诸侯自养也相厉以礼正其以礼相养处
　　以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣
　　正义郑氏康成曰圭瑞也尊圭璋之类也【孔疏言尊此璋同于圭则璋是圭之类】用之还之皆为重礼礼必亲之不可以已之有遥复之也【孔疏言若亲往彼国则可以已国所有执往行礼既不亲往则不可以已国所有寳玊遥复偿他国所来圭璋也】财谓璧琮享币也受之为轻财者财可遥复重贿反币是也　孔氏颖达曰玉以比徳故以圭璋而聘宾将归时致此圭璋付与聘使而还其聘君也凡行聘礼之后飨君用璧飨夫人用琮加于束帛还圭璋之玉是重其礼防璧琮之财是轻其财重者难以报复故以本物还之轻者易可酬偿故更以他物赠之是轻财重礼之义
　　通论孔氏颖达曰聘礼圭璋与璧琮相对故圭璋为聘璧琮为享若诸侯之朝天子圭璋与璧琮皆为享也皆为财故小行人合六币圭以马璋以皮二王之后享天子用圭享后用璋则虽圭璋亦受之不归也方氏慤曰以仪礼考之有聘必有飨聘君则以圭
　　聘夫人则以璋飨君则以璧飨夫人则以琮聘先于飨其礼为尊尊之故圭璋特而达飨因于聘其礼为亲亲之故璧琮有所加焉圭璋固有藻然特借玉以为礼而已异乎璧琮之加于束帛以为财也故言圭璋特达以此
　　案天子之命圭惟朝天子则执以合符所谓辑五瑞也若诸侯相朝聘则所执者瑑玉其制视命圭而瑑刻之故谓之瑑圭瑑圭八寸与命圭之九寸七寸如其命数者不同此以圭璋聘已聘而还圭璋乃八寸之瑑圭璋也郑言不可以已之有遥复之论语注执命圭小误盖命圭必不可以复人亦不可言已有也若六币之圭璋乃诸侯所以享天子与后者与聘君聘夫人八寸之圭璋又不同以享之圭璋必合币聘之圭璋则特达而不用币也
　　主国待客出入三积饩客于舍五牢之具陈于内米三十车禾三十车刍薪倍禾皆陈于外乘禽日五双羣介皆有饩牢壹食再飨燕与时赐无数所以厚重礼也【积子赐反乘防证反食音嗣】
　　正义郑氏康成曰厚重礼厚此聘礼也　孔氏颖达曰待客三积者谓上公之臣司仪云诸公之臣相为国客则三积注云侯伯之臣不致积也入三积出亦三积故司仪云遂行如入之积是也聘礼致客有饔有饩今直云饩客者畧言之于舍谓于宾馆也五牢之具谓饪一牢在宾馆西阶腥二牢在宾馆东阶饩二牢在宾馆门内之西是皆陈于内也聘礼米三十车设于门东东陈禾三十车设于门西西陈薪刍倍禾郑注薪从米刍从禾乘禽谓乘行羣匹之禽鴈鹜之属聘卿则每日致五双也羣介皆有饩牢者郑注掌客云爵卿飱二牢饔饩五牢爵大夫飱大牢饔饩三牢爵士飧少牢饔饩大牢也聘卿一为之设食再为之设飨其欢燕与当时之赐无常数凡此备设待宾之物皆所以尊重行聘之礼也凡天子待诸侯之礼及诸侯相待之法宾主玉帛之莭饔饩飧积之差米禾薪刍之多少飨食牲牢之隆杀皆文具掌客义见聘礼　吕氏大临曰上公五积卿下其君二等则三积也三积皆有牢礼米禾刍薪也致积之礼惟诸公之臣有之故聘礼不载【案郑注司仪云侯伯之臣不致积贾疏云但不以束帛致之非无积也】积者致重礼于其出入也饔饩者致重礼于其舍馆也乘禽二羞俶献将其勤也飨食燕尽其欢也皆所谓厚重礼也　陆氏佃曰据周官侯伯七十双今曰日五双虽曰诸侯大夫不应如是之县也盖日五双旬而稍所致之禽也据聘礼旬而稍乘禽日如其饔饩之数羣介皆有饩壹食再飨子男一食一飨则上公之使食视子男飨视侯伯其米二十车禾三十车仿此据侯米三十车禾四十车子男米二十车禾三十车燕与时赐无数聘礼谓之俶献献言礼赐言义不言禽羞从时赐也　叶氏梦得曰饩牢天产阳物也故陈于内米禾刍薪地产隂物也故陈于外飨所以训恭俭也故至于再燕与时赐以示慈恵也故无数　彭氏曰每牢有饪熟之腥杀之饩生之
　　案礼有饭有殽设酒不饮食礼也体荐不食爵盈不饮飨礼也一献既毕坐饮至醉燕礼也或赐以束纺或赐以金玉时赐也食行于朝飨行于庙以训恭俭故有数燕行于寝时赐于馆以示慈恵故无数此所以尽品莭之宜而结邦交之好也
　　古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔
　　正义郑氏康成曰不能均如此言无则从其实也言尽之于礼欲令富者不得过也　孔氏颖达曰古之用财不能均平常厚如此言厚则从其丰无则从其实古之用财既有隆杀而相聘之用费如此丰厚者言丰财以行礼尽礼而后用财虽有其财惟尽极于礼不可礼外过用其财也若用财能以礼自制不得过则于国内上下和睦君臣不相陵四隣归懐外不相侵也故天子制此聘礼诸侯务而行焉　吕氏大临曰古者制国用量入以为出至于国新杀礼凶荒杀礼故有祈以币更宾以特牲者则用财于宾客不皆如此之厚也然礼存其数将使富而奢汰者不敢过制贫而俭啬者不敢不尽则尽之于礼此天子所以养诸侯使内外不相侵陵之道也
　　案合考聘义宾礼四一命二入庙三至阶四升堂皆揖譲者所以致尊譲于主君也主礼五一迎竟二郊劳三拜迎四庙受玉五拜贶或使人或亲行所以致敬于使臣也有一之未行不可谓之尽礼
