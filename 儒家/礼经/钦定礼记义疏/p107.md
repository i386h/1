<!-- { "loadSidebar": true } -->
　　正义郑氏康成曰皆记时候也寒蝉寒蜩谓蜺也【孔疏寒螀也似蝉而小青赤方氏曰黒而赤者谓之蜺】鹰祭鸟者将食之示有先也【孔疏以人君行戮眀鹰之杀】　髙氏诱曰凉风坤卦之风为损降也寒蝉得寒气鼓翼而鸣是月鹰挚杀鸟于大泽之中四面陈之世谓之祭鸟　方氏慤曰凉未至于寒也特为寒之微而已春露生秋露杀以杀故言白以白为金之正也戮盖杀之也　马氏睎孟曰凉风至则天地之仁气散【案散疑当作敛】矣白露降则隂乗阳而其候交矣寒蝉鸣则物之生于暑者其声变矣鹰祭鸟则时主杀而物之司杀者应是而动也鹰至不仁犹祭然后食而况于人乎　陆氏佃曰西风谓之凉风犹东风谓之温风温凉言其气也　彭氏亷夫曰凉风八风之一西南风也　卢氏翰曰凉薄也寒也未至于寒特为寒之渐尔严凝之始也隂生于午而严凝之气及申方始隂极于亥而严凝之气至丑方终主秋冬而以收藏为事也天地之气阳盛则散为雨露隂盛则凝为霜雪白露露感秋金而变色犹未凝也　张氏虙曰鹰祭与豺獭祭小异祭时犹生祭后始杀之故云用始行戮
　　存异陈氏澔曰用始行戮顺时令也
　　辨正徐氏师曾曰此记时候不言政事陈説非也案夏小正传曰寒蝉者蝭也蝉哑蝉也青赤色与仲夏之蝉异种前此瘖哑此时得风露乃鸣葢隂类也
　　天子居总章左个乘戎路驾白骆载白旂衣白衣服白玉食麻与犬其器亷以深【骆音洛淮南子有西宫御女撞白钟其兵戈】正义郑氏康成曰总章左个大寝西堂南偏戎路兵车也制如周革路而饰之以白白马黑鬛曰骆麻实有文理属金犬金畜也器亷以深象金伤害物入藏髙氏诱曰总章向西堂西方总成万物章眀之也
　　左个南头室也白顺金也亷利也象金断割深象隂闭藏也　张氏虙曰秋为白藏不言白而言章赤白为章白在其中矣四时惟秋继夏为尅我赤白不相离故以总章名秋所居此当申上七月之位也秋所乘路宜尚白而言戎路以用言之若诗元戎小戎重兵也但兵车鞔之以革而漆之无他饰此饰以白耳麻木谷金王之时恐其或过取物之窃我者以杀之犬金畜金王之时恐其或悖取物之同类者以调之食得其调则疾不生亦所以安性古人之食惟取其冝而已不以珍异进也亷棱也以春对观圜则深广亷则方严达则显深则隠
　　案麻木谷而位西方秋食之从其方也犬艮畜艮隂盛于下而阳日消亦秋之象器外亷象秋之严内深象隂之敛
　　是月也以立秋先立秋三日太史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝正义郑氏康成曰军帅诸将也武人谓环人之属有勇力者　髙氏诱曰迎秋于西九里之郊金气用事治兵讨罪非帅不整非武不威故赏军帅武人于朝与众共之也　徐氏师曾曰赏帅武人顺时令将振武也
　　天子乃命将帅选士厉兵简练桀俊专任有功以征不义诘诛暴慢以眀好恶顺彼逺方【将好恶竝去声】
　　正义郑氏康成曰征之言正也伐也诘谓问其罪穷治之顺犹服也　方氏慤曰才足以将物而胜之谓之将知足以帅人而先之谓之帅选士则人无不能厉兵则器无不利简之则无不择练之则无不熟然苟非已试之效则胜负犹未可知故必任有功而或置疑贰于其间则知者不能尽其谋能者不能竭其力故任之又欲其专也凡此皆欲以征不义而已无以覆下之谓暴不能敬上之谓慢诘以问其罪诛以戮其人征不义言其道诘诛暴慢言其事义人所好不义人所恶好恶得其眀则合天下之所愿而无违矣　朱氏申曰万二千五百人为军军将皆命卿二千五百人为师师帅皆中大夫五百人为旅旅帅皆下大夫【案周礼夏官丈】　董氏应旸曰命将所以征不义杰俊即士诘诛即征暴慢即不义也眀所恶即以见所好顺声教四讫之意　徐氏师曾曰士言其人兵言其器简择士中之俊桀者而以兵器练习之如此则兵可用矣于是任有功之将以征不义之国不置疑不中制而暴慢之不义者或问其罪或戮其人此非穷兵黩武正以眀吾所好在义所恶在不义耳夫所好明则人知慕义而来所恶眀则彼知畏威而化乃顺彼逺方之道也
　　通论刘氏恕曰天地方以义正万民而可令不义之人横行天下乎则用兵以征不义扶生人之义理即助天地之义气也　彭氏亷夫曰此説虽善然亦以天地肃杀之义着此令耳非拘泥以为出师必此时也观者无以辞害意
　　是月也命有司脩法制缮囹圄具桎梏禁止奸慎罪邪务搏执命理瞻伤察创视折审断【句】决狱讼必端平戮有罪严断刑天地始肃不可以赢【缮市战反搏音博创平声折音舌旧音哲非审断之断音严断之断音鍜旧以断决为句非】
　　正义郑氏康成曰顺秋气政尚严也理治狱官有虞氏曰士夏曰大理周曰大司宼创之浅者曰伤端犹正也肃严急之言也赢犹解也　蔡氏邕曰皮曰伤肉曰创骨曰折骨肉皆絶曰断　陆氏佃曰伤瞻之而已创然后察也折视之而已断然后审也非直以伤创折断正其罪之轻重亦所以疗之疗之而愈则罪又有末减者矣　方氏慤曰法制古所有故曰脩囹圄禁人之地故曰缮桎梏禁人之器故曰具奸存乎心故止之邪见乎行故罪之搏以戮之执以拘之端言无偏颇之异平言无轻重之差先命有司以脩法制非理之所专故也既务搏执矣又命理如此用心之仁可知矣秋者隂之始冬者隂之终故于孟秋言天地始肃阳道常饶则有余而赢隂道常乏则不足而缩为此者天地而君实辅相之故曰天地始肃不可以赢　朱氏申曰赞化者不可使隂气之赢也张氏虙曰此章反覆用刑之道谓秋主肃杀天之
　　道不可以不顺然天道好生圣人之刑将以教民非以虐民又未尝不寓其恻隠之仁也　徐氏师曾曰用刑而致有伤创折断所以致其义恤刑而命瞻察视审所以致其仁
　　存异方氏慤曰审断决故狱讼必端平　张氏虙曰断决囚欲如片言折狱然不可不审　徐氏师曾曰天地始肃当因时致刑不可使阳道常赢
　　案注疏于审断句无训蔡氏以审断为句吴氏纂言从之方氏以审断决为句陈氏集説从之而按之文义蔡氏为确不可以赢赢字郑训解髙训骄谓有罪之人不可解纵徐谓阳道不可使太过方谓隂道不可使有余则方氏为长又伤创折断陆氏以民之相鬭言徐氏以官之用刑言则二説可兼葢既伤创折断皆所当恤也
　　是月也农乃登谷天子尝新先荐寝庙【唐月令是月也下有筑圃三字】
　　正义髙氏诱曰先荐寝庙不忘亲也　孔氏頴达曰不云牲记文畧也　方氏慤曰谷谓稷也孟夏之麦仲秋之麻季秋之稻皆谷独于稷言谷以稷为五谷之长也稼穑之官谓之后稷土谷之神谓之社稷皆以此尔
　　存疑郑氏康成曰黍稷之属于是始熟　朱氏申曰不言所配以万物新成不可偏主一物也
　　案郑氏不知此谷之专指稷而以为黍稷之属反疑前此之荐黍为旧黍则麻与稻皆谷也可指为旧麻旧稻乎
　　命百官始收敛完隄坊谨壅塞以备水潦脩宫室坏垣墙补城郭【坏音培】
　　正义郑氏康成曰收敛物顺秋气也备备八月也以八月宿値毕毕好雨也脩宫室坏垣墙补城郭皆象秋收敛物当藏也　髙氏诱曰坏犹培也　方氏慤曰隄坊大故欲完壅塞小故欲谨凡以备水潦而已张氏虙曰宫室当脩垣墙当坏城郭当补此治国
　　之常经葢治国犹治家也藩篱衰败则盗生心栋宇倾欹则人肆侮国体所系岂止御灾捍患己哉通论方氏慤曰阳为出故春主散隂为入故秋主收敛天之示人有收敛之道人之奉天即有收敛之事　应氏镛曰夏气舒则脩利隄坊无有壅塞秋气收敛则完而谨之葢水在天地间最为流通不可壅之物而其盛衰消长亦因乎时夏潦不可隄也秋潦则可隄矣一通一障其为民御患一也　胡氏铨曰春秋城筑皆取定星中此非土功时也
　　是月也毋以封诸侯立大官毋以割地行大使出大币【使去声】
　　正义髙氏诱曰封侯裂土封之大官上公九命割地以地赐人大币金帛之币大使使命也方金气之收藏所以皆不冝行　张氏虙曰封诸侯始建国者割地则有功而加地也　又曰虽与祭统不合然亦不相悖也　方氏慤曰使者使于四方故言行币藏于府库而以赐人故言出皆非收敛之事故止之其曰大官大使大币则小者容或可矣
　　存疑郑氏康成曰古者于尝出田邑此其月也而禁封诸侯失其义矣　孔氏頴达曰郑云毋封侯割地为失义则毋立大官行大使出大币为得礼　陆氏佃曰言以着封割虽封割可也特毋以是月务行之耳　陈氏澔曰记者但知赏以春夏刑以秋冬故言如此
　　孟秋行冬令则隂气大胜介虫败谷戎兵乃来行春令则其国乃旱阳气复还五谷无实行夏令则国多火灾寒热不节民多疟疾【淮南子下有七月官库其树栋】
　　正义郑氏康成曰行冬令则亥气乗之行春令则寅气乗之行夏令则己气乗之介甲也甲虫属冬败谷稻蟹之属【孔疏越语王孙雄曰今吴稻蟹不遗种谓蟹食稻也】戎兵十月宿直营室营室主武事旱云雨以风除也无实阳气能生而不能成也疟疾寒热所为者今月令疟作厉　髙氏诱曰冬水王故隂气大胜介虫冬武之属金水相并则戎兵来侵春阳亢燥故旱是月凉风用事而春燠乗之故谷更生而不实夏火王故多火灾金寒火热金火相干故不节而使民病疟　朱氏申曰戎兵乃来隂气大胜而主杀也以三隂之时行三阳之令故阳气复还以秋成之时行春生之令故五谷无实热极生寒故不节　陈氏澔曰行冬令为亥水之气所泄行春令为寅木之气所损行夏令为己火之气所克也
　　通论张氏虙曰阳气复还宜万物之所喜而反不能成实则出之无时非徒无益也　黄氏曰疠疾之作或感四时之邪气或自养之失宜素问曰夏伤暑其病在秋为痎疟秋伤湿其病在冬为咳此自养之失行夏令民多疟疾此感时之邪先王于时气不能使之无邪而有以裁成之不能使万民无疠疾而有以养之为之疾疡之医所以养万民之疾为之礼义之政所以裁成其时气而又为之膳膏齐和使尝放焉所以维持其五脏六腑仁民之政也
　　案三隂之时行六隂之令则隂大胜矣兵戎亥中北落师门主非常兵寇也隂中之时行阳中之令则阳亢矣故旱也










　　钦定礼记义疏卷二十三
　　钦定四库全书
　　钦定礼记义疏卷二十四
　　月令第六之五
　　仲秋之月日在角昏牵牛中旦觜觽中【觜音兹觽音夏小正有辰则伏参中则旦日在角淮南子作招摇指酉】
　　正义郑氏康成曰仲秋者日月防于夀星【孔疏夀星辰次之号】而斗建酉之辰也　髙氏诱曰角东方宿郑之分野孔氏頴达曰八月建酉酉留也律厯志云留执于
　　酉三统厯八月节日在轸十二度昏斗二十六度中旦井二度中八月中日在角十度昏女三度中旦井二十一度中元嘉厯八月节日在翼十七度昏斗十四度中旦毕十六度中八月中日在轸十五度昏斗二十四度中旦井九度中
