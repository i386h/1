<!-- { "loadSidebar": true } -->
　　通论陆氏佃曰天地之祭各两牲有降之者有祀之者燔柴于泰坛瘗埋于泰折实牲体焉所以降之在始祭之时也扫地而祭羞牲体焉所以祀之在正祭之时也故牛人曰凡祭祀共其享牛求牛享牛祀神之牛求牛降神之牛也降神之牛于天则骍犊于地则黝牲各从其类也祀神之牛于天用苍地用黄各象其功也此经特牲盖言享牛而巳灌以为礼而已未有笾豆之荐故周官笾人掌四笾自朝事而下余论孔氏頴达曰天子无介其实余事亦有介故鬯人共介鬯是天子临鬼神使介执鬯也案大行人云上公三礼再祼而酢则诸侯朝天子天子灌用郁鬯此特云诸侯相朝者据以少为贵诸侯于天子无郁鬯诸侯相朝则设郁鬯欲见卑者礼多故也案仪礼特牲有九饭少牢十一饭郑云诸侯十三饭天子十五饭此云一饭再饭与彼不同此据食毕更加饭之数也大夫士之下惟有工商农故知食力是工商农也若对文言之则庶人食力故晋语云士食田庶人食力工商食官也　周氏谞曰飨至于酬爵则礼成矣圭璋春夏迎气之玉有生物之意琥璜秋冬迎气之玉有成物之意有生物之意故不待礼成而特达于天子有成物之意故必待礼成然后附爵而通夫天地之大德曰生故聘义曰圭璋特达德也
　　辨正方氏慤曰殷尚质故就之少者为大多者为次周则以多为贵焉故玉路十有再就然郊特牲言先路三就次路五就彼所谓五就指继先路之次路也此所谓七就指继次路而又次者也顾命于革路象路通谓之次路且自上而下降杀以两由一以至三三以至五五以至七固其理也以周路之有五则殷路固不止于三矣徐氏师曽曰圭璋瑑圭璋也长八寸圭以享王璋以享后二王之后所用虽曰圭以马璋以皮然皮马不上堂是独用也陈可大以圭璋为朝王后之玉不知诸侯朝用命圭享天子用璧享后用琮皆非圭璋也琥璜玉之卑者爵酒器也子男享诸侯用琥璜必待送酬爵之时献绣若黼而将之不特达也鬼神异于人不假多重以为温暖故单席黄叔旸乃谓此王席非鬼神而引周礼以证之然周礼王席三重祀先王酢席亦如之则非单席明矣案周礼求牛或以为求得即用即索牛也或以为绎祭之牛旧説郊特牲谓祭天一牛以半燔柴以半正祭陆谓用两牛夫牛人凡祭祀三字所包者广庙祭则以求牛为绎祭之牛可也若郊祭则以享牛为正祭之牛此特牲是也求牛为燔柴所实牲体之牛求牛用而不卜享牛卜而后用必无一牛而可两半用者旧説未确陆説自明
　　有以大为贵者宫室之量器皿之度棺椁之厚丘封之大此以大为贵也【量音亮皿命景反】
　　正义方氏慤曰周官典命宫室以命数为节自上公至子男或以九或以五各有差此宫室以大为贵也天子之路弓斗房皆谓之大此器皿以大为贵也尊者之棺四重卑者止于一重椁则周于棺此棺椁以大为贵也周官冢人以爵等为丘封之度此丘封以大为贵也量言所容度言所至互相备也车旂之属谓之器不可谓之皿笾豆之属谓之皿亦可谓之器积土言之曰丘度土言之曰封丘必高封则不必高也
　　案今本此节注疏皆阙伏生大传天子之堂广九雉公侯七雉伯子男五雉皆三分其广以二为内考工记言明堂度九尺之筵东西九筵南北七筵宗庙路寝同制则宫室之量可知器皿则未闻棺椁丘封详丧记月令
　　有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也【散悉旦反觯支豉反缶方有反甒音武】
　　正义郑氏康成曰凡觞一升曰爵二升曰觚三升曰觯四升曰角五升曰散【孔疏皆韩诗説文】五献子男之飨礼也【孔疏凡王飨臣及其自相飨行礼献数各随其命子男五命故知五献是子男】壶大一石瓦甒五斗【孔疏汉礼器制度文也此瓦甒即燕礼公尊瓦大也】缶大小未闻也易曰尊酒簋贰用缶【孔疏今以小为贵近者小则逺者大缶在门外则大于壶矣易坎卦六四爻辞】　孔氏頴达曰案特牲云主人献尸用角佐食洗散以献尸是尊者小卑者大天子诸侯及大夫皆献尸以爵无贱者献以散之文礼文散亡略不具也特牲主人献尸用角下大夫也崔氏云特牲少牢礼尸入举奠觯是尊者举觯特牲主人受尸酢受角饮是卑者举角此是士礼天子诸侯祭礼亡文不具也凡飨有酒其列尊之法缶盛酒在门外壶在门内君尊谓子男尊也瓦甒云君尊则壶缶但饮诸臣也不云内外则陈之于堂人君面尊专惠也　方氏慤曰献谓献之于尸也举谓自举而饮也贵贱以位言尊卑以体言献爵者主人献散者佐食主人之与佐食则有贵贱之别焉故以位言之举觯者皇尸举角者主人皇尸之与主人特有尊卑之别尔故以体言之
　　通论孔氏颖达曰今韩诗説爵尽也足也觚寡也饮当寡少觯适也饮当自适也角触也不能自适触罪过也散讪也饮不能自节为人所谤讪也总名曰爵其实曰觞觞者饷也觥亦五升所以罚不敬觥廓也所以着明之貌君子有过廓然明着非以饷不得名觞　陆氏佃曰燕礼司宫尊于东楹之西两方壶岂所谓门内壶者邪公尊瓦大在尊南南上岂所谓尊瓦甒者邪士旅食于门而两圜壶岂所谓门外缶者邪圜壶虽非缶其陈设之序则然
　　辨正陆氏佃曰贵者献以爵贱者献以散所谓尸饮五君洗玉爵献卿尸饮九以散爵献士尊者举觯卑者举角者凡妥尸天子举斚诸侯举角则卿举觯大夫举角与若特牲馈食酳尸以角旅酬更以觯与此不同者盖卑者以大为贵然则此经所言盖天子诸侯之仪也
　　有以高为贵者天子之堂九尺诸侯七尺大夫五尺士三尺天子诸侯台门此以高为贵也
　　正义方氏慤曰天子堂阶之高其尺以九为节自是而下降杀以两或以七或以五或以三焉凡此皆以高为贵也
　　存疑周氏谞曰天子之堂九尺非周制也周之上公以九为节则天子堂以十二为节也天子诸侯皆台门而天子门以五诸侯门以三乃其别也
　　辨正孔氏頴达曰天子堂九尺此周法也案考工记殷人重屋堂崇三尺郑差之云夏髙一尺故知此九尺者周法也
　　案阶以一尺为一级孔疏足正周氏之违台门惟在雉门但天子外阙两观诸侯内阙一观为别耳
　　有以下为贵者至敬不坛埽地而祭天子诸侯之尊废禁大夫士棜禁此以下为贵也【坛大丹反棜于据反】
　　正义郑氏康成曰废犹去也棜斯禁也谓之棜者无足有似于棜或因名耳【孔疏棜是举名既夕礼云设棜于东堂下注棜今之轝也制如今大木轝上有四周下无足今大夫斯禁亦无足似木轝之棜周公制礼或因名此斯禁为棜耳故少牢司宫尊两甒于房户之间同棜是周公时已名斯禁为棜也】大夫用斯禁士用禁禁如今方案隋长局足高三寸　孔氏頴达曰初则燔柴于泰坛燔柴讫于坛下埽地而设正祭此周法也棜长四尺广二尺四寸深五寸无足赤中画青云气菱苕华为饰禁长四尺广二尺四寸通局足髙三寸漆赤中画青云气菱苕华为饰刻其足为褰帷之形也　又曰废禁者废去其禁司尊彛郁鬯之尊用舟以承之其牺象等六尊皆无用舟又燕礼诸侯之法瓦大两有丰是无禁也　方氏慤曰有足为禁无足为棜有足则髙无足则下此主以下为贵于大夫用棜至废禁则又下矣故天子诸侯之尊如此通论孔氏颖达曰案玊藻云大夫侧尊用棜则斯禁也案乡饮酒两壶斯禁是大夫用斯禁也玉藻云士用禁又士冠礼士昏礼承尊皆用禁是士用禁也案乡射是士礼而用斯禁者以礼乐贤从大夫也特牲是亦士礼而云棜禁在东序者郑注云祭尚厌饫故得与大夫同也　方氏慤曰祭天之礼谓之至敬下言至敬无文是也坛待人为髙非体之自然也故埽除其地以致其洁也郊特牲所谓埽地而祭于其质也是矣陈氏祥道曰棜虽差异于禁而乡饮酒礼亦谓之斯禁盖天子诸侯之尊有罍有舟谓雷动以时则有鼓物之利否则有害物之灾舟善操之则有载济之利否则有覆溺之患所以为戒也大夫士之尊命之禁所以禁之也德尊者有戒而无禁德卑者戒而又禁之此天下所以无彛酒之过矣
　　存疑孔氏颖达曰至敬不坛埽地而祭者此谓祭五方之天
　　辨正陈氏祥道曰周官小宗伯之职言兆五帝四望四类又言兆山川丘陵坟衍不言兆昊天盖有兆域则有坛无兆域则不坛不坛于外所以示其至敬于内也
　　礼有以文为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五士三此以文为贵也【黼音甫黻音弗纁许云反藻本又作璪】
　　正义郑氏康成曰此祭冕服也　孔氏颖达曰人君因天之文章以表于德德多则文备故天子龙衮诸侯以下文稍少也十二谓旒数也　陈氏祥道曰此经主以文为贵故于天子不言大裘曰龙衮而巳诸侯德贵乎能断故言黼卿大夫德贵乎能辨故举黻士之服止于衣纁裳则质而已衣正色天子至士皆衣裳闲色天子至士皆纁裳所异者特绣缋之功或多或寡或有或无而巳
　　存疑孔氏頴达曰周家旒数随命数士但爵弁无旒此亦似夏殷礼
　　辨正熊氏安生曰周诸侯九章七章其中有黼孤希冕而下其中有黻诗采菽篇云衮及黼终南篇云黻衣绣裳特言黼黻即周法无嫌　方氏慤曰言朱緑与言君朱緑带同义
　　案天子上士冕则三旒孔谓士爵弁无旒未然
　　有以素为贵者至敬无文父党无容大圭不琢大羹不和大路素而越席牺尊疏布鼏椫杓此以素为贵也【琢字又作瑑大转反大羹之大音泰和胡卧反越音活牺郑素何反今如字鼏莫歴反椫章善反又市战反杓市约反】
　　正义郑氏康成曰大圭长三尺杼上终葵首琢当为篆字之误也明堂位曰大路殷路也鼏或作幕椫木白理也　孔氏頴达曰至敬谓敬之至极祭天服用大裘是无文也父党谓父之族党事之无有折旋揖让之容大圭天子朝日月之圭尚质故无琢桓蒲之文大羹肉汁也不和无盐梅也大古初变腥但煮肉而饮其汁未知调和后人祭既重古但盛肉汁谓之大羹大路殷祭天车也越席蒲席也祭天质素故素车蒲席疏麤也鼏覆也幂人云祭祀以疏布巾幂八尊以疏布天地之神尚质也贵素故用白理木为杓陆氏佃曰凡木不饰为椫椫栉椫杓是也若龙勺
　　疏勺蒲勺则于杓加饰矣陈氏祥道曰至敬无文笃于诚也父党无容笃于爱也以不琢而谓之大圭则羹不和谓之大羹路不饰谓之大路以其道之所寓而非功之所致也八尊所以祭天地故尚质六彛所以祭家庙故尚文则疏布之所幂唯尊而已　陈氏澔曰大羹大古之羹后王存古礼故设之亦尚酒之意
　　存疑孔氏頴达曰牺尊先儒云刻尊为牺牛之形郑云画尊为凤羽婆娑然椫杓郑注周礼祭天爵用白木不用玉也　陈氏澔曰杓沃盥之具
