<!-- { "loadSidebar": true } -->
　　正义郑氏康成曰报读为赴疾之赴防赴皆疾也人来徃所之当有宿渐不可卒也渎谓数而不敬毋循枉谓前日之不正不可复遵行以自申也测意度也六艺五礼六乐五射五御六书九数也法谓规矩尺寸之数説谓鸿杀之义所宜也考工记曰薄厚之所震动清浊之所由出侈弇之所由兴有説【孔疏引考工记者证説是説法度之意】訾思也成犹善也思此则疾贫也质成也闻疑则疑若成之或有所误　孔氏颖达曰此广眀为人之法渎慢也神眀正直当敬而逺之未至之事圣人难之凡人固不可预测量之也士敖游于六艺工当依附于法式游息于法式之文书　刘氏彞曰工依于法者冬官司空掌天下之制度工作器用茍不依之则无所受而刑之所禁也故工不信度政之弊可知矣　方氏慤曰徳本也故言依艺末也故言游法常法也所谓説则有变通存焉若规矩凖绳法也故依之而不可违若器或利于古而害于今则有説故游之而不泥　朱子曰防来报徃防是急走到这边来赴是又急还向那邉去犹云其就义若热其去义若渴所谓其进鋭者其退速也　彭氏丝曰訾度长者衣物不敬訾度他人亦渉揣量且屑屑及是抑末矣　陈氏澔曰曲礼疑事毋质与此质字义同
　　案疾速而来急遽而徃其失在威仪亦知其心之不固也妄想而凟乱其神眀惮改而循其邪枉意度而测所未至皆用心之失衣服器用既成而訾恶之事理未深晓而以身质之则于物理事宜必失其当要亦心之无恒与不慎为之也故必皆戒之
　　存疑郑氏康成曰徳三徳至徳敏徳孝徳【孔疏知非六徳知仁圣义中和者以彼敎万民此云士当是国子也】　孔氏颖达曰士谓进士有徳行者当依附于三徳【案注疏舍去六徳其説太偏】
　　言语之羙穆穆皇皇朝廷之羙济济翔翔祭祀之羙齐齐皇皇车马之羙匪匪翼翼鸾和之羙肃肃雍雍【羙郑读仪济子礼反齐如字皇郑读徃于况反今如字匪读为騑芳非反】
　　正义郑氏康成曰羙皆当为仪字之误也周礼敎国子六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容【孔疏引周礼保氏六仪容即仪也故知羙皆当为仪】　孔氏颖达曰此眀诸事之宜与賔客言语形状穆穆皇皇然曲礼天子穆穆诸侯皇皇行容也皆羙大之状在朝廷威仪则济济翔翔然谓厚重寛舒之貌孝子祭祀威仪严正心有所继属故齐齐皇皇匪匪翼翼者皆是车马之形状故诗小雅云四牡騑騑【案引以证匪即騑】下又云四牡翼翼鸾和声之形状肃肃雍雍肃肃是敬貎雍雍是和貎方氏慤曰穆穆者敬以和皇皇者正而羙济济者出入之齐翔翔者翕张之羙齐齐言致齐而能定皇皇言有求而不得匪匪言行而有文翼翼言载而有辅肃肃言唱者之整雍雍言应者之和
　　存疑辅氏广曰羙如字自通不假易
　　案言语穆穆则不浅露皇皇又不深晦祭祀齐齐则思之一皇皇又求之专皇氏谓孝子祭祀心有继属读如归徃之徃不必然
　　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪【长丁丈反下并同乐音岳】正义郑氏康成曰御谓御事【孔疏御治也事谓寻常小事小于社稷之事】正乐政也周礼大司乐以乐徳敎国子中和祗庸孝友以乐语敎国子兴道讽诵言语以乐舞敎国子舞云门大卷大咸大韶大夏大濩大武【孔疏引大司乐证卿大夫子习乐之事】士禄薄子以农事为业　孔氏颖达曰此节眀国君及大夫士之子长幼之称彼人问君之子长幼长则答云能从君供社稷之事若幼则曰已能治事若大幼则曰未能治事大夫之子恒习学于乐长则已能习乐故曰能从乐人之事幼则习乐未成但听政令于乐人故云已能受政令于乐人若大幼则曰未能受政令于乐人曲礼问其父身此问其子皇氏云记人之意异耳　吕氏大临曰男子十三学乐诵诗舞勺成童舞象谓十三以上是能正于乐人未十三则未能也二十舞大夏则乐人之事备故曰能从乐人之事也能御则成童以上未能御则未成童也辅氏广曰敎之乐所以飬其徳也而曰能从乐人
　　之事者谦辞也敎所以正之也犹言能受敎于乐人未能受敎于乐人也且示不敢忘敎　陈氏澔曰国君尊故以社稷言大夫下于君故以敎子言士贱则以耕与负薪言
　　通论陈氏曰古乐正之职主于正国子而敎之盖乐者人之所成始终也始乎乐舜命防以乐敎胄子是也终于乐孔子曰成于乐是也礼然后乐言乐则礼举矣
　　余论辅氏广曰御谓五御孔子曰吾何执执御乎执射乎吾执御矣亦谓天下无有生而贵者也　陈氏曰射然后御言御则射举矣人于六艺缺一不可大夫之子既能礼乐射御则书葢亦无不能矣其不言者以人生六年固已敎之名数十年固已学书计故也
　　存疑陆氏佃曰曲礼记天子之大夫士礼此所记诸侯之大夫士礼知然者以冒问国君之子长幼知之也此视曲礼降一等以此且曰长则曰能从社稷之事矣幼则曰能御未能御其闲容众子若曲礼所言是以一人之身长幼问答
　　案此与曲礼所记惟问天子之年国君之年与此问国君之子长幼异耳若问大夫之子以下一也而多异辞者各记所闻耳应氏以曲礼为旁自相问此为问其子于父非此亦旁自相问应对之辞令则然也其不言天子庻人亦文畧耳必句求其所以异即凿矣
　　执玉执龟防不趋堂上不趋城上不趋武车不式介者不拜【防音防】
　　正义郑氏康成曰于重器于近尊于廹狭无容也歩张足曰趋不式兵车不以容礼下人也军中之拜肃拜　辅氏广曰趋葢所以为容也执重器则加谨近尊者则加恭于廹狭及临危则自敛故皆不趋非此时则行不可无容也
　　通论方氏慤曰武车言其道戎车言其事兵车言其器革车言其饰
　　存疑陆氏佃曰前曰兵车不式兵车革路也此曰武车不式武车木路也
　　妇人吉事虽有君赐肃拜为尸坐则不手拜肃拜为丧主则不手拜
　　正义郑氏康成曰肃拜拜低头也【孔疏肃拜如今妇人拜】手拜手至地也【孔疏手拜则周礼空首郑注周礼空首拜头至手此云手至地不同者此手拜之法先以手至地而头来至手故两注不同其实一也】妇人以肃拜为正凶事乃手拜耳【孔疏经云为丧主则不手拜眀不为丧主其余轻丧凶事乃有手拜也】为尸为祖姑之尸也士虞礼曰男男尸女女尸【孔疏谓虞祭若平常吉祭则共以男子一人为尸故祭统云设同几是也】为丧主不手拜者为夫与长子当稽颡也【孔疏小记文以稽颡故不手拜】其余亦手拜而已虽或为唯或曰丧为主则不手拜肃拜也【孔疏或解与前为夫长子稽颡违异非也】　孔氏颖达曰此论妇人拜仪妇人吉礼不手拜但肃拜吉事及君赐悉然为尸坐者周礼坐尸嫌妇人或异故眀之也则不手拜肃拜者妇人为尸或答拜时但肃拜而不手拜也　陈氏祥道曰肃拜俯其手而拜之妇人与介者之拜也手拜者手至地也士昏礼妇拜扱地是也
　　案肃拜者但俯下手如今时撎是也手拜先屈膝跪手至地首亦至手特不至地所谓空首也舅姑既没三月庙见则妇扱地先屈膝跪手至地而首亦至地如男子之稽首也为丧主而稽颡则如稽首而开两手颡直触地而无容矣
　　通论孔氏颖达曰肃拜妇人之常而昏礼妇拜扱地以其新来为妇尽礼于舅姑故也【案昏礼妇见醴妇馈飨俱不言扱地】左穆嬴顿首于宣子之门者有求于宣子非礼之正也
　　葛绖而麻带
　　正义郑氏康成曰谓既虞卒哭也带所以自结束也于丧之带有除而无变　孔氏颖达曰此谓妇人既虞卒哭其绖以葛易麻故云葛绖妇人尚质所贵在腰带有除无变终始是麻故云麻带　呉氏澄曰绖谓首绖带谓腰绖也
　　通论徐氏师曽曰即小记所谓易服者易轻者存疑郑氏康成曰妇人质少变
　　案此亦因妇人为丧主不手拜而及之言不特拜不同妇人葛绖而麻带亦与男子之麻绖而葛带不同义各有取也若谓妇人质故腰带不变则男子首绖不变谓何
　　取爼进爼不坐
　　正义郑氏康成曰以其有足亦柄尺之类【案管子弟子职云柄尺不跪注豆有柄长尺则立而进之】　孔氏颖达曰取爼谓就爼上取肉进爼谓进肉于爼爼既有足立而进取便故不坐通论方氏慤曰爼有足而髙故不坐若书册琴瑟则坐而迁之可也
　　存异陆氏佃曰弟子职曰柄尺不跪盖笾豆之属若爼无柄应坐今卒哭取爼进爼犹立
　　案此亦由便与受立授立不坐义同眀堂位周以房爼是爼有足也郑引弟子职眀豆有柄不坐与爼之有足者不坐一耳陆氏以爼无柄应坐而以此为卒礼无据
　　执虚如执盈入虚如有人
　　止义郑氏康成曰愼重　陈氏淳曰二句体认持敬工夫意象最亲切虽无人境界此心常严肃如对大賔然便是主一无适之意
　　凡祭于室中堂上无跣燕则有之【跣悉典反】
　　正义郑氏康成曰祭不跣者主敬也燕则有跣为欢也天子诸侯祭有坐尸于堂之礼【孔疏天子诸侯朝事延尸于户外故坐尸于堂若卿大夫以下祭礼于室无坐尸于堂也】祭所尊在室【孔疏此则贵贱通故卿大夫士正祭馈食并在室中而天子诸侯虽朝事延尸于户外非礼之盛节初入室灌及馈熟之时事神大礼故云祭所尊在室】燕所尊在堂【孔疏燕礼文无在室唯在堂行礼初时立而致敬故云燕所尊在堂】将燕降説屦乃升堂【孔疏燕礼文】　孔氏颖达曰此论堂上有跣无跣之事凡祭谓天子至士悉然也跣説屦也祭礼主敬故凡祭非唯室中不説屦堂上亦不敢説屦燕则有之者谓堂上有跣也燕礼云賔及卿大夫皆説屦升就席注云凡燕坐必説屦屦贱不在堂也礼者主敬敬多则不亲燕安坐相亲之心陆氏佃曰凡説屦为坐也立饫坐燕故曰燕则有之而礼不説屦升堂谓之饫跣説屦也无韈而跣谓之徒跣
　　未尝不食新
　　正义郑氏康成曰尝谓荐新物于寝庙　孔氏颖达曰未尝则人子不忍前食新也
　　存异方氏慤曰秋祭曰尝月令特于孟秋言尝新者以此左氏言不食新乃谓麦为新麦以夏为秋故也
　　仆于君子君子升下则授绥始乘则式君子下行然后还立【还音旋注同】
　　正义郑氏康成曰还车而立以俟其去　孔氏颖达曰仆御之礼必授人绥故君子升及下仆者皆授绥也仆者始乘君子未至御者则式以待君子升也仆人之礼若君子将升则仆先升君子下行则仆后下更还车而立待君子去后乃敢自安
　　存疑孔氏颖达曰或云君车将驾则仆执防立于马前故君子将下车则仆亦下车立于马前待君子下行乃更还车立以俟君去【案前説为正】
　　乘贰车则式佐车则否贰车者诸侯七乘上大夫五乘下大夫三乘【上乘如字七乘以下去声】
　　正义郑氏康成曰贰车佐车皆副车也朝祀之副曰贰戎猎之副曰佐鲁庄公九年败于干时公丧戎路乘而归七乘五乘三乘此葢殷制也周礼贰车公九乘侯伯七乘子男五乘及卿大夫各如其命之数孔氏颖达曰乘贰车佐车仆乘副车法也朝祀尚
　　敬乘副车者式戎猎尚武乘副车者不式也
