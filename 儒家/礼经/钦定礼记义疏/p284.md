<!-- { "loadSidebar": true } -->
　　孔氏颖达曰仁者人也亲亲为大者仁谓仁恩相亲偶也言行仁之法在于亲偶欲亲偶疎人先亲己亲然后比亲及疎故云亲亲为大　义者宜也尊贤为大冝谓于事得冝即是其义故云义者宜也若欲于事得宜莫过尊贤故云尊贤为大　亲亲之杀尊贤之等礼所生也者五服之节降杀不同是亲亲之衰杀公卿大夫其爵各异是尊贤之等礼者所以辨明此上诸事故云礼所生也
　　朱子曰人指人身而言具此生理自然便有恻怛慈爱之意深体味之可见冝者分别事理各有所冝也礼则节文斯二者而巳
　　在下位不获乎上民不可得而治矣【释文治直吏反一音如字】郑氏康成曰此句其属在下着脱误重在此
　　孔氏颖逹曰在下位不获乎上者郑谓此句应在下章着脱误重在此耳
　　朱子曰郑氏曰此句在下误重在此
　　故君子不可以不脩身思脩身不可以不事亲思事亲不可以不知人思知人不可以不知天
　　郑氏康成曰言脩身乃知孝知孝乃知人知人乃知贤不肖知贤不肖乃知天命所保佑
　　孔氏颖逹曰故君子不可以不脩身思脩身不可以不事亲言思念脩身之道必先以孝为本故云不可以不事亲　思事亲不可以不知人既思事亲不可不先择友取人也　思知人不可以不知天欲思择人必先知天时所佑助也谓人作善降之百祥作不善降之百殃当舍恶脩善也
　　朱子曰为政在人取人以身故不可以不脩身脩身以道脩道以仁故思脩身不可以不事亲欲尽亲亲之仁必由尊贤之义故又当知人亲亲之杀尊贤之等皆天理也故又当知天
　　天下之逹道五所以行之者三曰君臣也父子也夫妇也昆弟也朋友之交也五者天下之逹道也知仁勇三者天下之逹徳也所以行之者一也【释文知音智】
　　郑氏康成曰逹者常行百王所不变也
　　孔氏颖达曰五者天下之逹道也五者谓君臣父子夫妇昆弟朋友之交皆是人间常行道理事得开通故云逹道也　知仁勇三者天下之逹徳也言知仁勇人所常行在身为徳故云天下之逹徳也　言百王用此三徳以行五道五事为本故云道三者为末故云徳若行五道必须三徳无知不能识其理无仁不能安其事无勇不能果其行故必须三徳也所以行之者一也言百王以来行此五道三徳其义一也今古不变也
　　朱子曰逹道者天下古今所共由之路即书所谓五典孟子所谓父子有亲君臣有义夫妇有别长防有序朋友有信是也知所以知此也仁所以体此也勇所以强此也谓之逹徳者天下古今所同得之理也一则诚而巳矣逹道虽人所共由然无是三徳则无以行之逹徳虽人所同得然一有不诚则人欲闲之而徳非其徳矣程子曰所谓诚者止是诚实此三者三者之外更别无诚
　　或生而知之或学而知之或困而知之及其知之一也【案朱本合下节作一节】
　　郑氏康成曰困而知之谓长而见礼义之事己临之而有不足乃始学而知之此逹道也
　　孔氏颖达曰或生而知之谓天生自知也　或学而知之谓因学而知之　或困而知之谓临事有困由学乃知　及其知之一也言初知之时其事虽别既知之后并皆是知故云及其知之一也
　　或安而行之或利而行之或勉强而行之及其成功一也【释文强其两反】
　　郑氏康成曰利谓贪荣名也勉强耻不若人
　　孔氏颖达曰或安而行之谓无所求为安静而行之或利而行之谓贪其利益而行之行此五事得其
　　荣名于巳无害则利而行之也故论语云知者利仁是也　或勉强而行之或畏惧罪恶勉力自强而行之　及其成功一也虽行之有异及其所行成功是一也言皆得成功矣皇氏云所知所行谓上五道三徳今谓百行皆然非唯三五而已也
　　朱子曰知之者之所知行之者之所行谓逹道也以其分而言则所以知者知也所以行者仁也所以至于知之成功而一者勇也以其等而言则生知安行者知也学知利行者仁也困知勉行者勇也盖人性虽无不善而气禀有不同者故闻道有蚤莫行道有难易然能自强不息则其至一也吕氏曰所入之涂虽异而所至之域则同此所以为中庸若乃企生知安行之资为不可防及轻困知勉行谓不能有成此道之所以不明不行也
　　子曰好学近乎知力行近乎仁知耻近乎勇知斯三者则知所以脩身知所以脩身则知所以治人知所以治人则知所以治天下国家矣【释文好呼报反近附近之近知音智行皇如字徐下孟反朱注子曰二字衍文　案朱本分知耻近乎勇节则知所以治天下国家矣节作二节】郑氏康成曰言有知有仁有勇乃知脩身则脩身以此三者为基
　　孔氏颖逹曰子曰至家矣前文夫子答哀公为政须脩身知人行五道三徳之事此以下夫子更为哀公广说脩身治天下之道有九种常行之事又明脩身在扵至诚若能至诚所以赞天地动蓍龟也博厚配地高明配天各随文觧之此一节覆明上生而知之学而知之困而知之　好学近乎知者覆前文或学而知之若能好学无事不知故云近乎知也　力行近乎仁者此覆前文或利而行之以其勉力行善故近乎仁也　知耻近乎勇者覆前文困而知之及勉强而行之以其知自羞耻勤行善事不避危难故近乎勇也前经生而知之不覆説者生知自然合圣故不须覆説也
　　朱子曰此言未及乎逹徳而求以入徳之事通上文三知为知三行为仁则此三近者勇之次也吕氏曰愚者自是而不求自私者徇人欲而忘返懦者甘为人下而不辞故好学非知然足以破愚力行非仁然足以忘私知耻非勇然足以起懦　斯三者指三近而言人者对己之称天下国家则尽乎人矣言此以结上文脩身之意起下文九经之端也
　　凡为天下国家有九经曰脩身也尊贤也亲亲也敬大臣也体羣臣也子庶民也来百工也柔远人也怀诸侯也【释文子如字徐将吏反】
　　郑氏康成曰体犹接纳也子犹爱也远人蕃国之诸侯也
　　孔氏颖达曰凡为天下国家有九经者此夫子为哀公说治天下国家之道有九种常行之事论九经之次目也　体羣臣也者体谓接纳言接纳羣臣与之同体也　子庶民也者谓子爱庶民也　来百工也者谓招来百工也
　　朱子曰经常也体谓设以身处其地而察其心也子如父母之爱其子也柔远人所谓无忘賔旅者也此列九经之目也吕氏曰天下国家之本在身故脩身为九经之本然必亲师取友然后脩身之道进故尊贤次之道之所进莫先其家故亲亲次之由家以及朝廷故敬大臣体羣臣次之由朝廷以及其国故子庶民来百工次之由其国以及天下故柔远人懐诸侯次之此九经之序也视羣臣犹吾四体视百姓犹吾子此视臣视民之别也
　　脩身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔远人则四方归之怀诸侯则天下畏之【释文元遍反】
　　郑氏康成曰不惑谋者良也不所任明也
　　孔氏颖逹曰脩身则道立者此一经覆说行九经则致其功用也脩身则道立者谓脩正其身不为邪恶则道徳兴立也　尊贤则不惑者以贤人辅弼故临事不惑所谋者善也　敬大臣则不者亦惑也以恭敬大臣任使分明故于事谓不惑前文不惑谋国家大事此云不谓谋国家众事但所谋之事大小有殊所以异其文　体羣臣则士之报礼重者羣臣虽贱而君厚接纳之则臣感君恩故为君死于患难是报礼重也　子庶民则百姓劝子爱也言爱民如子则百姓劝勉以事上也　来百工则财用足百工兴财用也君若赏赉招来之则百工皆自至故国家财用丰足　柔远人则四方归之远谓蕃国之诸侯四方则蕃国也　怀诸侯则天下畏之怀安抚也君若安抚懐之则诸侯服从兵强土广故天下畏之朱子曰此言九经之效也道立谓道成于己而可为民表所谓皇建其有极是也不惑谓不疑于理不谓不迷于事敬大臣则信任专而小臣不得以闲之故临事而不也来百工则通功易事农末相资故财用足柔远人则天下之旅皆悦而愿出于其故四方归懐诸侯则徳之所施者博而威之所制者广矣故曰天下畏之
　　齐眀盛服非礼不动所以脩身也去防逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试旣廪称事所以劝百工也送徃迎来嘉善而矜不能所以柔远人也继絶世举废国治乱持危朝聘以时厚徃而薄来所以怀诸侯也【释文齐侧皆反去起吕反远于万反好恶呼报反下乌路反又并如字敛力验反旣依注音饩许气反廪彼锦反又力锦反称尺证反朝直遥反　案廪朱本作禀】
　　郑氏康成曰同其好恶不特有所好恶于同姓虽恩不同义必同也尊重其禄位所以贵之不必授以官守天官不可私也官盛任使大臣皆有属官所任使不亲小事也忠信重禄有忠信者重其禄也时使使之以时日省月试考校其成功也旣读为饩饩廪稍食也稾人职曰乘其事考其弓弩以下上其食【孔疏尊重其禄位者言同姓之亲既非贤才但尊重其禄位荣贵之而已不必授以官守也云大臣皆有属官所任使不亲小事也者若周礼六卿其下各有属官其细碎小事皆属官为之是不亲小事也云旣读为饩饩廪稍食也者以旣与廪连文又与饩字声同故读旣为饩稍食者谓稍给之故周礼月终均其稍食是也引稾人职者证其饩廪称事案周礼夏官稾人掌弓矢之材其职云乘其事乘谓计算其所为之事考其弓弩谓考校弓弩之善恶多少以下上其食下谓贬退上谓增益善者则増上其食恶者则减其食故也】孔氏颖达曰齐明至侯也此一节说行九经之法齐明盛服者齐谓整齐明谓严明盛服谓正其衣冠是脩身之体也此等非礼不动是所以劝脩身　尊其位重其禄同其好恶所以劝亲亲也者尊其位谓授以大位重其禄谓重多其禄但崇重而己不可任以职事同其好恶好谓庆赏恶谓诛罚言于同姓旣有亲踈恩亲虽不同义必须等故不特有所好恶劝亲亲也者尊位重禄以勉之同其好恶以励之是劝亲亲也　官盛任使所以劝大臣也官盛谓官之盛大有属臣者当令任使属臣不可以小事专劳大臣大臣懐徳故云所以劝大臣也　日省月试旣廪称事所以劝百工也旣廪谓饮食粮廪也言在上每日省视百工功程每月试其所作之事又饮食粮廪称当其事功多则廪厚功少则饩薄是所以劝百工也　治乱持危者诸侯国内有乱则治讨之危弱则扶持之　厚徃而薄来所以懐诸侯也厚徃谓诸侯还国王者以其财贿厚重徃报之薄来谓诸侯贡献使轻薄而来如此则诸侯归服故所以懐诸侯也朱子曰此言九经之事也官盛任使谓官属众盛足任使令也葢大臣不当亲细事故所以优之者如此忠信重禄谓待之诚而飬之厚葢以身体之而知其所頼乎上者如此也旣读曰饩饩禀稍食也称事如周礼稾人职曰考其弓弩以上下其食是也往则为之授节以送之来则丰其委积以迎之朝谓诸侯见于天子聘谓诸侯使大夫来献王制比年一小聘三年一大聘五年一朝厚往薄来谓燕赐厚而纳贡薄
　　凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷【释文跲其劫反皇音给行下孟反疚音救　案朱本分所以行之者一也节道前定则不穷节作二节】
