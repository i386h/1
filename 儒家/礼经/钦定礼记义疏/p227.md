<!-- { "loadSidebar": true } -->
　　宾牟贾侍坐于孔子孔子与之言及乐曰夫武之备戒之已久何也对曰病不得其众也咏叹之淫液之何也对曰恐不逮事也发扬蹈厉之已蚤何也对曰及时事也武坐致右宪左何也对曰非武坐也声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言是也【液音亦宪音轩苌直良反】
　　正义郑氏康成曰武谓周舞也备戒击鼓警众也病犹忧也以不得众心爲忧忧其难也咏叹淫液歌迟之也【孔疏迟待也】逮及也事戎事也及时事时至武事当施也致谓膝至地也宪读爲轩声之误也非武坐言武之事无坐也非武音言武歌在正其军不贪商也时人或说其义爲贪商也有司典乐者也传犹说也荒老耄也言典乐者失其说而时人妄说也书曰王耄荒苌周大夫　王氏肃曰厉疾也备戒虽久至其发作又疾也及时事欲令之事各及时致右宪左右膝至地左膝去地也　孔氏颖达曰自此至不亦宜乎是宾牟贾与夫子相问答之事宾牟姓贾名【张氏守节曰宾姓牟贾名】初论他事次及于乐孔子问作武乐之前先击鼓备戒其众备戒之后久始作舞何也贾答武王伐纣之时忧不得士众之心故先鸣鼓以戒士众久乃出战今武乐令舞者久不即出是象武王忧不得众心故也淫液是贪羡之貌孔子又问欲舞之前其歌声何意吟咏长叹歆羡贾答象武王伐纣恐诸侯不至不逮及战事故长声而叹其音连延不絶欲待众之至也孔子又问初舞之时即手足发扬蹈地而猛厉之蚤何也贾对所以舞时蚤爲发扬蹈厉象武王及时伐纣战事也此答非者以下云发扬蹈厉太公之志故知非也孔子又问武人何忽有时而跪以右膝至地而左足仰之贾答此非是武人之坐以舞法无坐也此答亦非者下云武乱皆坐周召之治故知非也淫贪也当时人不晓武音谓此歌声爲贪商孔子以时人之意问贾云何意有贪商之声贾答武王应天从人不得已而伐之何容有贪商之声故言非武音也孔子因问贪商之歌则何音也贾答是典乐有司失其传说若非失其传说将实爲贪商则是武王之志荒耄矣吾子相亲之辞
　　案竹书纣五十一年乃武王之十年冬十一月诸侯会师孟津请伐纣武王谕以纣不可伐而还纣杀比干囚箕子微子出奔武王曰纣不可不伐矣明年春警诸侯师秋伐殷师次鲜原盖会师孟津诸侯皆请伐纣而武王不许者三仁犹在庶其改之也至比干死微子亡不得不伐矣然春警师师未起也秋师起矣犹次鲜原未行也盖以箕子尚囚纣若免而出之则犹或改于万一也纣终不悛且恃其如林之众以相敌不得已十一月师渡孟津而纣亡矣故始之备戒之已久象春警师也咏叹之淫液之迟而又久象师次鲜原也发扬蹈厉象师渡孟津至于牧野诗所谓时维鹰扬也武王革殷其不得已之心皆形见于乐贾所答皆非子反覆明其迟之又久之故而非病不得众非恐不逮事皆见孔谓贾上两答是亦误也又案咏叹淫液声淫及商皆谓歌声大武六章皆歌者在堂上舞者在堂下歌者自歌舞者自舞特其缓急疾徐皆相应而当日情事自见耳国语牧野之事音皆尚宫周官大祭祀之乐无商而当时有淫而及商声者故知非武音若武乐果有此音则武王杀伐之心动而志荒矣贾知武王无此心故夫子亟许之
　　宾牟贾起免席而请曰夫武之备戒之已久则既闻命矣敢问迟之迟而又久何也子曰居吾语女夫乐者象成者也总干而山立武王之事也发扬蹈厉太公之志也武乱皆坐周召之治也【二迟字并直诗反方氏上迟去声待也语鱼据反女音汝大音泰】
　　正义郑氏康成曰迟之迟【案疏引贺説则迟之指备戒言迟而又久指立于缀言之字当絶此聨下迟字意必传写之误特依本文存之而缀以说疏仝】谓久立于缀居犹安坐也成谓已成之事也总干持盾也山立犹正立也象武王持盾正立待诸侯也发扬蹈厉所以象威武时也武舞象战鬭也皆坐象周公召公以文止武也　王氏肃曰武乱武之治也皆坐以象安民无事也　孔氏颖达曰宾牟贾前答孔子虽爲孔子所许贾犹有不晓者故请问孔子也免席避席也迟之迟者贺氏云备戒已久是迟久立于缀亦是迟而又久何意如此孔子言作乐者仿象其成功者也将舞之时舞人总持干盾以正立似山不动摇象武王持盾以待诸侯之至也武乐之舞发扬蹈厉象太公威武之志武舞之坐象周公召公以文止武也　张子曰总干而山立是舞中有一人象武王之治者然以就舞位而乐尸养老必天子有时而亲爲也　方氏慤曰上迟音穉待也所谓待诸侯之至也下迟如字盖迟未至于久迟而又久则迟之至也乐象成者以其成功形见于乐也干所以自防戚所以致诛见武王之用武无事于致诛姑自爲之防耳发扬蹈厉见乎手足之鼓舞手足之鼓舞存乎心之所之故曰太公之志陈氏澔曰乱乐之卒章也
　　存异郑氏康成曰乱谓失行列也失行列则皆坐陆氏佃曰凡哗乱者使坐则定
　　案尔雅释乱治也又乐之卒章也前经云复乱以饬归即此义盖不如此不足以成周召之治也若如郑注则尽美如大武亦有失行列之事乎且失行列又何以成周召之治
　　且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也分夹而进事蚤济也久立于缀以待诸侯之至也【缀竹劣反夹古洽反分扶问反】
　　正义郑氏康成曰成犹奏也每奏武曲一终爲一成始奏象观兵盟津时也【案北出纣五十二年未渡孟津时非前一年观兵孟津事】再奏象克殷时也三奏象克殷有余力而反也四奏象南方荆蛮之国侵畔者服也【案武王无伐荆蛮事大约如逸书所言庶方不服分师俘之若侯来伐靡集于陈百弇伐衞陈本伐磨新荒伐蜀诸事】五奏象周公召公分职而治也六奏象兵还振旅也复缀反位止也驷当爲四声之误也武舞战象也每奏四伐【孔疏每一奏之中四度击刺】一击一刺爲一伐牧誓曰今日之事不过四伐五伐分犹部曲也事犹爲也济成也舞者各有部曲之列又夹振之者象用兵务于蚤成也久立于缀象武王伐纣待诸侯也　孔氏颖达曰此孔子爲宾牟贾说武乐六成之意武始而北出者谓初舞位最在于南头从第一位而北出次及第二位稍北出者象武王北出观兵也再成而灭商谓舞者从第二位至第三位象武王灭商也三成而南者谓舞者从第三位至第四位极北而南反象武王克纣而南还也四成而南国是疆者谓武曲四成舞者从北头第一位郤至第二位象武王伐纣之后南方之国于是疆理也五成而分周公左召公右者谓从第二位至第三位分爲左右象周公居左召公居右也六成复缀以崇者缀谓南头初位舞者从第三位南至本位故言复缀此并熊氏说皇氏不云次位舞者本在舞位中到六成而已盛威于中国者象武王之德盛大威武于中国也夹谓振铎夹之言舞者各有部分振铎夹之而进象武王伐纣爲事之早成故前进也久立于缀言未舞之前舞者久立于酂缀象武王待诸侯之至也　张氏守节曰武王居镐在南纣居朝歌在河北故舞者南来时楯向北尚象之　应氏镛曰武乐之始终大槩不过乎蚤与久之两节而已蹈厉之已蚤大将之鼓勇也分夹而蚤济三军之养勇也戒备之已久不敢轻大敌而易进久立以有待不敢迫诸侯而速进敏以趋天时而以蚤爲贵则动如飘风之不可御缓以听人心而以久爲贵则静如磐石之不可摇一急一缓俱不可偏然六成之舞其久之意常胜于蚤者圣人无贪利之心迫而后应不得已而后动也又曰待诸侯之至此武之始事孔子言之于终者以其问至于迟久故以是言
　　存疑郑氏康成曰崇充也凡六奏以充武乐天子夹振之王与大将夹舞者振铎以爲节
　　辨正王氏肃曰天子上属谓作乐六成尊崇天子之德矣此家语文也　陈氏澔曰六成象武功成而归镐京四海皆崇武王爲天子也一说天子连下句但旧注以崇训充则未可通耳
　　案郑于以崇絶句语意不全以天子属下句谓王与大将夹舞者振铎尤非是孔以久立于缀爲未舞得之张子属之复缀爲六成事未确
　　存异张子曰周文王已三分有二矣既得天下必须鎭抚其诸侯故三成而南鎭抚南方诸侯也四成南方之国皆疆理而治也五成而分舞列皆分两行以象周召分而治也六成复缀以崇此时必改易衣冠服饰使之充盛象治定致文也久立于缀是舞人四出后改易衣服以待其至也如言将帅之士使爲诸侯必有变服爲诸侯而出　陈氏祥道曰六成则天神皆降若八变则又自南而北爲七成此二表至三爲八成则地祗皆出若九变又自三表至北表爲九成人鬼可得而礼焉武始而北出则至二表矣再成则至三表三成则至四表四成又自北而南至二表五成而至三表六成复缀以崇天子则复初表矣此乐终而德尊也
　　案舞之周旋象风雨则每成中必有许多回旋曲折才成舞法若如旧说则自南而北自北而南合六成只走得一遍恐未必然若如陈説则六成已完八变九成又走半遍成何舞法
