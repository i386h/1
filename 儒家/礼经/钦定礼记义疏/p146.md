<!-- { "loadSidebar": true } -->
　　正义郑氏康成曰瑞信也诸侯执瑞孤卿以下执挚阇者谓之台【孔疏两边筑阇为基基上起屋曰台门阇者谓之台尔雅释宫文　案台门门两旁筑土为台其中阙然故谓之阙台上悬象以观示人巍然而高故谓之象魏又谓之两观】　孔氏颖达曰此还明上经称次之事也诸侯有保土之重须占详吉凶故得以龟为寳圭五等玉也诸侯受封于天子天子与之玉为瑞书云辑五瑞又云班瑞于羣后是也家卿大夫也大夫卑轻不得寳龟故臧文仲居蔡为僭卿大夫不得执玉故不得藏圭诸侯有保捍之重故为台门而大夫轻故不得也言有称者结上得不得各有所称也
　　存疑郑氏康成曰古者货贝寳龟大夫以下有货耳易曰十朋之龟【孔疏古者货贝以贝为货若今之用钱为货也贝有五种案食货志王莽作金银龟贝钱布之品名曰寳货大贝四寸八分以上一朋直二百十六文壮贝三寸六分以上朋直五十文幺贝二寸四分以上朋直三十文小贝一寸二分以上直十文各以二枚为一朋不盈寸二分漏度不得为朋枚直三文是为货贝五品又以龟为寳易损六五云或益之十朋之龟郑注引尔雅云一曰神龟四灵之一二曰灵龟天龟也三曰摄龟地与四方之龟也四曰寳龟所谓青黑縁者五曰文龟六曰筮龟七曰山龟八曰泽龟九曰水龟十曰火龟食货志云元龟尺二寸直比大贝十朋公龟九寸以上比壮贝十朋侯龟七寸以上比幺贝十朋子龟五寸以上比小贝十朋　案此则文龟诸侯得用之大夫即卜亦用筮龟以下耳】　孔氏颖达曰此云家不寳龟案三正记白虎通天子之龟尺二寸诸侯一尺大夫八寸者彼谓卜龟士亦有龟故士丧礼卜宅是也【案大夫不能无卜而藏龟则僭故屈原卜居往就大卜郑詹尹而所用之龟亦非寳龟也大夫如此士更可知龟亦可以为币故旅币无方龟为前列非寳龟外又有币龟也】
　　案申言义理有此五者而末于称重言之见称之尤不可少以起下章
　　礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也【介音戒后皆同俗读古贺反非重直龙反下同翣所甲反】
　　正义郑氏康成曰豆之数谓天子朔食诸侯相食及食大夫【孔疏以下大夫六豆上大夫八豆皆是食飨大礼明天子诸侯亦是大礼故云朔食及相食也】公食大夫礼曰宰夫自东房荐豆六设于酱东此食下大夫而豆六则其余着矣【孔疏下大夫六豆设于堂上则天子公侯之豆亦设于堂上可知】聘礼致饔饩于上大夫堂上八豆设于户西则凡致饔饩堂上之豆数亦如此【孔疏此证上大夫八豆公食大夫礼亦有八豆之文必引聘礼者以聘礼是致饔饩礼欲见食与饔饩堂上豆数同】周礼公之豆四十其东西夹各十有二侯伯之豆三十有二其东西夹各十子男之豆二十有四其东西夹各六【孔疏皆周礼掌客文其陈于堂上及东西夹此郑以意量之也　陈氏祥道曰礼器之豆数用数也掌客之豆数陈数也】诸侯七介七牢者周之侯伯也大夫五介五牢者侯伯之卿使聘者也周礼上公九介九牢侯伯七介七牢子男五介五牢【孔疏今言七举中言之】聘义所云上公七介侯伯五介子男三介乃谓其使者也【孔疏大行人凡卿大夫士之礼各下其君二等侯伯七介七牢故卿大夫五介五牢亦举中言之也其介数得各下其君二等君牢则以爵等五等之卿同牢今言五牢者惟据侯伯之卿降君二等其余牢礼则否】天子葬五重者谓抗木与茵也葬者抗木在上茵在下【孔疏古者椁累木于其四边上下不周致茵于椁下所以借棺从上下棺之后又置抗木于椁之上所以抗载于土　案仪礼言器方陈时茵在后若用则先茵以借棺既下棺乃于上加抗木加席皆以覆棺也】士丧礼下篇陈器曰抗木横三缩二加抗席三加茵用疏布缁翦有幅亦缩二横三此士礼之一重者【孔疏证此经葬重之义也下棺之后先加折于圹上以承抗席折犹屐也方凿连木为之盖如牀缩者三横者五无篑于上加抗木抗木之上加抗席三此为一重茵者借棺外下缛用浅色缁布为之每将一幅辄合缝为囊将茅莠及香草着其中如今有絮缛也而缩二横三毎为一重也】以此差之上公四重【孔疏豆数及棺之重数上公与诸侯不同今诸侯既三明上公四重也】　孔氏颖达曰天子诚深孝笃故立庙以多世为称诸侯大夫德转薄故庙少为称士一庙据下士为言若适士则二庙也天子豆二十有六者尊者宜备味也【皇氏曰天子庶羞百二十品笾豆各六十此云二十六堂上数也堂下东西夹各十七】诸公上公也诸侯侯伯子男也十六十二谓更相朝时堂上之豆数上下大夫或八或六皆谓主国食使臣堂上之豆数介副也牢大牢也诸侯朝天子天子以大牢礼赐之也介及牢不云天子者天子无介牢礼无等及为賔客之事也诸侯之席三重者谓相朝时宾主皆然也尊者须温厚故多重乃称也葬五重者尊者宜坚固故多重也八翣者尊宜多鄣蔽以称之也三重六翣者五等同也卑于王故鄣蔽少再重四翣者大夫又卑故从而少饰也此以多为贵者结上文也　陈氏祥道曰多少者礼之数大小高下者礼之度文素者礼之容是虽所设之不同皆縁情以制宜随宜以为贵以求其称而已其言以多为贵则先之以庙而继之豆介牢席者先神后人之序也由豆介牢席而继之以葬者养生送死之序也　方氏慤曰诸侯牢介谓朝天子之礼卿大夫牢介谓诸侯使聘天子之礼止言诸侯之席三重则通五等可知言大夫再重则兼卿可知凡此尊者多而卑者少故曰以多为贵　许氏曰庙祧之设非特以诚深孝笃独隆于天子也盖以天下有王尊祖亲祢之道当如是也堂上正羞非以备味多品独宜于天子也不如是无以极九州之美备四时之和也牢介异数席重异宜与葬月之或七或五抗茵柳翣之数五与三八与六天子诸侯之仪其间不能以寸圣人乃惓惓致意焉盖以为明嫌表微舍是无以自见也
　　通论陆氏佃曰天子朝践八豆馈食八豆又加豆八羞豆二所谓二十有六者此与自公以下虽有加豆羞豆不数方隆天子以多为贵故也亦其加豆羞豆有降杀春秋传曰楚子入飨于郑加笾豆六品是也又聘礼云凡致礼皆用其飨之加笾豆则笾豆非飨盖少诸公倍上大夫朝事八馈食八诸侯倍下大夫朝事六馈食六上大夫八朝事之豆也下大夫六去茆菹麋臡公食大夫宰夫自东房荐豆六韭菹醯醢昌本麋臡菁菹鹿臡是也以差次推之馈食之豆四既夕礼脾析蠯醢葵菹蠃醢是也下士馈食之豆二冠礼丧礼特牲馈食葵菹蠃醢士笾有栗脯而已余论许氏曰死生终始之际圣人严焉况至尊至贵而可忽于此乎七日而殡七月而葬必诚必信而庸有悔焉质之周制含襚币玉小宰受之乡遂绋引司徒治之大丧殡葬必以大臣涖之者所以示天下之严且重也矧夫未殡之始复之用衣裳也芗之用鬯也寒之用槃冰也枕之用角枕楔之用角柶也敛之用圭璋琥璜璧琮也必七日而殡焉及其葬也水兕之周于杝梓也菆龙之加于椁帱也竁之用窆器也葬之用鸾车象辂也必七月而葬焉盖欲诚信乎此也
　　辨正孔氏頴达曰礼有正羞庶羞故公食大夫礼设韭菹醯醢六豆设于酱东是正羞也将食正羞庶羞设于稻南膷臐膮牛炙之等十六豆谓之庶羞又掌客云公豆四十又云食四十则豆盛正羞食谓庶羞也是庶羞与正羞别此上大夫八豆下大夫六豆皆为正羞而天子二十六豆亦为正羞故熊氏以为正羞醯醢百二十罋之等但不知堂夹若为陈列皇氏以为庶羞其义非也仪礼之例一种席皆称重故燕礼注云重席重蒲筵是也若余经虽异席亦称重则此经是也凡席有两则称二重有一则称一重与棺重别也　陆氏佃曰天子之席五重书曰敷重篾席敷重笋席则凡王席重设行苇传曰设席重席也周官司几筵设莞筵纷纯加缫席画纯加次席黼纯席皆重设是以谓之五重凡礼对文则别散文则通筵或谓之席席亦或谓之筵也又天子五重诸侯三重筵皆单设席则重也大夫再重有筵则席亦单设无加席则筵盖重尔公食大夫礼曰蒲席常缁布纯加萑席寻帛纯萑席盖亦单设大射仪曰司宫兼卷重席设于宾左此筵亦重设也是以谓之重席谓之重席则无异席可知而郑氏谓公食大夫孤为宾则莞筵纷纯加缫席为画纯是不知司几筵加缫席重设主诸侯三重席言之公食大夫加萑席主大夫再重言之萑席单设而已盖如是而知诸侯之席三重大夫再重也又曰凡翣天子戴璧诸侯戴圭盖首戴玉非大夫以下事也
　　有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也【犊音独本亦作特朝直遥反下同灌古乱反鬯丑亮反脯音甫醢音海繁步干反琥音虎璜音黄单音丹】
　　正义郑氏康成曰天子无介无客礼也【孔疏为宾用介天子以天下为家既不为宾客故无介也】灌献也一食再食三食谓告饱也食力谓农工商也大路繁缨一就殷祭天之车也【孔疏殷犹质以木为车乗以祭天谓之大路】周礼王之五路玉路繁缨十有二就金路九就象路七就革路五就木路翦繁鹄缨圭璋特朝聘以为瑞无币帛也【孔疏聘礼曰聘君以圭夫人以璋典瑞云公执桓圭侯执信圭伯执躬圭诸侯相见及朝天子亦无束帛是朝聘以为瑞无币帛也】琥璜爵者天子酬诸侯诸侯相酬以此玉将币也【孔疏琥璜非爵名故知是送爵案聘礼礼宾之币束帛乗马又致飨以酬币又致食以侑币则诸侯于聘宾惟用束帛乗马皆不用玉今琥璜送爵故知是天子酬诸侯诸侯自相酬也】大夫特士旅之谓君揖之孔氏颖达曰祭天特牲者天神尊贵质故祭止一
　　特牲也诸侯事天子如天子事天故天子廵狩诸侯奉膳亦止用牛而已诸侯相朝谓五等诸侯自相朝也天子祭天不用鬰鬯诸侯膳天子亦无郁鬯而自相朝朝享礼毕未飨食之前主君酌郁鬯之酒以献宾示相接以芬芳之德不在殽味也案司仪职云凡诸公相为宾将币毕云傧亦如之郑云傧谓以郁鬯礼宾也大夫聘礼以脯醢者大夫出使行聘礼毕主国礼之酌以酒而又有脯醢是须味稍多也天子一食者食湌也尊者以德为饱不在食味故每一湌辄告饱待劝之乃更湌诸侯再食而告饱大夫士德转少告转疏故少牢特牲皆三饭告饱也食力者代耕力作以得食以饱为度不须告劝故湌无数也繁马腹带缨鞅也染丝而织之曰罽五色一帀曰就就成也言五色帀则一成大路车既朴素故马亦少饰止一就也次路殷之第三路供卑用故就多也然郊特牲云大路一就先路三就次路五就而此云次路七就郑注郊特牲以此云七为误圭璋玉中之贵也特谓不用他物媲之表德特达不加物也琥璜是玉劣于圭璋者也不特达附爵乃通鬼神单席神道异人不假多重自温故也诸侯视朝谓日出视诸臣之朝也大夫则君人人揖之士则不问多少共一揖之也凡此尊者少而卑者多故曰以少为贵也陈氏祥道曰大夫之德尊而士之德卑德尊者寡故特揖德卑者众故旅揖而巳
