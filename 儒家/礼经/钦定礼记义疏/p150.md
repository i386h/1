<!-- { "loadSidebar": true } -->
　　正义郑氏康成曰作犹起也已犹甚也慤蹙愿貌大愿则辞不见情无由至也上帝周所郊祀之帝也鲁以周公之故得郊祀上帝与周同先有事于頖宫告后稷也【孔疏鲁人无后稷之庙今将祭天先于頖宫告后稷也】告之者将以配天先仁也【孔疏谓将欲以后稷配天先以仁恩存偶之也】頖宫郊之学也诗所谓頖宫也字或为郊宫【孔疏周人立大学于东郊则天子鲁侯立大学于公宫东也小学在郊诗云思乐泮水薄采其藻则鲁以小学为頖宫頖宫在郊】恶当为呼声之误也呼池呕夷幷州川【孔疏此夏官职方之文案在今山西繁畤县东由直入海】配林林名【案在今山东莱芜县】系系牲于牢也【孔疏充人云祀五帝则系于牢刍之三月】戒散斋也宿致斋也【孔疏祭义曰散斋七日致斋三日郑注仪礼云宿是又戒宿之言肃肃敬之义也】将有祭祀之事必先敬慎如此不敢切也摈诏告道宾主者也诏或为绍　孔氏颖达曰君子行礼非私意専辄徒起而致己情皆法天地之道陈七介以相见申宾主之情也司仪宾至大门外陈摈介交摈三辞毕君迎宾拜辱至大门三揖三让入大门主君每门让宾三辞是三辞三让若不为此则大急蹙情无由达也　方氏慤曰宾主相接而后礼行瞽相相资而后乐作则缓而不廹和而无乖故曰温之至也　黄氏震曰慤谓大质蹙谓太遽徐氏师曾曰相见始于介至庙始于辞让祭始于
　　先牲始于系是即所谓由始云者非如旧説由始于古后世守而行之也
　　案礼不贵近人情则行礼者可以为我情在于斯遂起而直致之乎葢礼之始本于天制于圣原与人之俗情相逺如宾主相见必有介以道之又辞让而后进不然则过慤而野过蹙而躁而情反无以致矣恶池配林河岱之从祀也摈以道仪诏以达意相以治乱歌之终歩以见方舞之始祭不直告所祭而先告其所配此慎之至温如柔色以温之之温摈诏有左右之勤相歩协始终之节此温之至总未有直致其情者
　　存疑郑氏康成曰相歩扶工也
　　案相谓治乱以相歩谓三歩见方注似未确
　　存异郑氏康成曰敬非己情也所以下彼有由始有所法也
　　案礼出于人心自有之敬郑谓敬非己情非是
　　礼也者反本脩古不忘其初者也故凶事不诏朝事以乐醴酒之用酒之尚割刀之用鸾刀之贵莞簟之安而槀鞂之设是故先王之制礼也必有主也故可述而多学也【鸾力端反莞音官一音九簟徒防反槀亦作藁古老反鞂秸同】
　　正义郑氏康成曰哭泣由中非由人也【孔疏孝子亲丧痛由心发故啼号哭泣不待外告而哀自至是反其孝性之本心也】朝廷养贤以乐乐之也【孔疏朝廷是养老之地为贤所乐故臣入门必县兴奏乐之事是反其乐朝廷之本心也】二者反本也穗去实曰鞂禹贡三百里纳鞂服酒三者脩古也主谓本与古述而多学以本与古求之而已孔氏颖达曰此节论礼之所设反本反其本性脩古脩习于古由其反本脩古故不忘其初本谓心也醴酒五齐第二酒也酒水也割刀今之刀鸾刀古刀也【陈氏澔曰鸾铃也刀镮有铃故名鸾刀割肉欲中其音节郊特牲云声和而后断也】今刀便利古刀迟缓莞簟今之席诗云下莞上簟乃安斯寝言其精细可以安人槀鞂除穂粒取秆槀为郊席四时祭祀有醴酒之美而陈尊在酒之下宗庙不用今刀而用古刀郊祭不用莞簟之可安而设稾鞂之粗席是皆脩古也　方氏慤曰逐末之流而不知其所反从今之便而不能有所脩则先王之礼意亡矣本者末之初古者今之初反之脩之则不忘之故也本末一物欲追还之故曰反古今异时必有损益故曰脩夫少则得多则惑以其有主则虽多不惑故可述而多学也
　　案檀弓之记凶事言相者多而此云不诏何葢孝子之哀痛迫切原发于至性也此一章兼内外统古今见礼有其初不可忘也
　　君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也
　　正义郑氏康成曰致之言至也极也　孔氏颖达曰此明作事云为非礼不可内犹心也察分辨也　方氏慤曰节者即物自然而为之制者也用是以观物则万物之情可见矣苟无节于内则所存乎已者未定何恃而观彼哉礼者体物以致节者也由礼乃能得物之情　陈氏澔曰无节于内言胸中不能通达礼之节文也观物弗之察言虽见行礼之事不能审其得失也　刘氏曰致谓极至也万物由之各遂其性各正其命之谓也
　　存疑郑氏康成曰节犹验也【孔疏外欲观察万物必先内有识验之明心内无明则外不能分辨而心不由礼则察物不能得也】
　　案天地惟有精防之徳故能发以诩万物外心由内心出也礼也者圣人以大中至正之心体天地盈虚消息之理而有以曲成万物者也故察物必以礼察之乃能得不然不能察物则作事不合物理之宜而人不敬出言不合物理之宜而人不信故曰礼者物理之极致君子先慎其独心乃有节于内而观物察郑贾以验训节未确
　　是故昔先王之制礼也因其财物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子达亹亹焉【朝音潮放上声亹亹亡非反徐音尾勉勉貌】
　　正义郑氏康成曰大事祭祀也【孔疏左国之大事在祀与戎】春秋曰启蛰而郊【孔疏建寅之月蛰虫启户郊祭天也】龙见而雩【孔疏建己之月龙星昏见雩祭天求雨也】始杀而尝【孔疏建酉之月隂气始杀尝祭宗庙】闭蛰而烝【孔疏建亥之月烝祭宗庙】日出东方【孔疏为朝谓天子春分之日朝日于东门之外】月生西方【孔疏为夕谓秋分之夕夕月于西门之外】冬至祭天于圜丘夏至祭地于方泽君子爱物见天雨泽皆勉勉劝乐【孔疏天地感祭而降雨泽天子乐之所以与天地合徳】亹亹勉勉也　应氏镛曰大事不止于祀若动大众兴大役必顺寒暑之时而为之节为朝夕若日出而作日夕而息必因其有昼夜之经而为之限为髙若筑台观为下若蓄陂池必因其有高下之势而始用其力天时雨泽葢阳和融液仁徳流行出于天运之自然而不容止也君子感之仁孝爱敬之心发于中而达于外者亦勉勉而不容己焉感之而敬天则雷出地奋必达其殷荐之诚感之而思亲则雨露既濡必达其怵惕之心以至经纶于云雷之屯宴乐于云天之需财成辅相于天地交泰之时赦过宥罪于雷雨作觧之日皆所以达其亹亹也
　　存疑郑氏康成曰达犹皆也　孔氏颖达曰为髙冬至祭皇天大帝于圜丘之上为下夏至祭昆仑之神于方泽之中
　　案物各适用之谓材孟子有达财者财与材同礼为物之致故先王制礼必因所用之物而推极其义得物理之宜而后行之故凡作大事必顺天道之本然与时宜之适然如为朝夕必因日月出没之时为高下必因山泽崇卑之势二句举以例其余凡府事之脩和皆在其内郑専以祭祀言应氏又推而广之二者必相兼乃备也又注疏天降雨泽説是矣或云君子由礼故其事之所达如时雨之化物之生长亹亹不已焉其説亦得备一义附存之至皇天大帝及昆仑之神本纬书之言诸儒咸非之前卷已详　又案此一节即天时有生地理有宜之意惟察物乃能用物也
　　是故昔先王尚有徳尊有道任有能举贤而置之聚众而誓之
　　正义郑氏康成曰古者将有大事必选贤誓众重事也　孔氏颖达曰先王贵尚有徳之人尊崇有道之士任使有能之众至将祭之时选举贤能置之祭位则射以择士是也又聚集其众而誓戒之其有不恭则服大刑是也　朱氏申曰贤谓有徳有道者置用也众谓有能者誓戒也
　　案上节以作事明因物之道此又以用人明因物之道徳如知仁圣义中和道如孝友睦婣任恤能如礼乐射御书数平时既尊礼而信任及将祭又举此贤者而置之助祭之列又聚众执事而誓之人官有能此亦其一耳
　　是故因天事天因地事地因名山升中于天因吉土以飨帝于郊升中于天而鳯凰降龟龙假飨帝于郊而风雨节寒暑时是故圣人南面而立而天下大治【假音格至也治直吏反】
　　正义郑氏康成曰天髙因髙者以事地下因下者以事也名犹大也升上也中犹成也谓廵狩至于方岳燔柴祭天告以诸侯之成功也【马氏睎孟曰升中心之诚于天　案王者以安天下为心诸侯之功即王者安民之心也】吉土王者所卜而居之土也飨帝于郊以四时所兆祭于四郊者也鳯凰降龟龙假者功成而太平隂阳和而致象物风雨节寒暑时者五帝主五行五行之气和而庶徴得其序也【孔疏尚书八曰庶征庶众也徴騐也五行之气各有所主得失皆有其验】南面立者视朝　熊氏安生曰自其自然而言谓之天自其主宰而言谓之帝唯圣人为能祀天享帝所谓先天而天弗违后天而奉天时于此概见　彭氏丝曰鳯凰飞故言降龟龙潜故言假风雨不可过故言节寒暑不可忒故言时
　　存异郑氏康成曰升中孝经説曰封乎泰山考绩燔燎禅乎梁甫刻石纪号　孔氏颖达曰因天事天因地事地是圜丘方泽前不言感应者以未太平之时未能感应此太平之后致祥瑞可知名山谓封禅也太平乃封禅未太平时巡守而已　又曰升中唯泰山为之余岳则否五行木为雨金为旸火为燠水为寒土为风
　　辨正陈氏澔曰舜典柴岱宗即其礼后世封禅之説皆郑氏祖纬书悮之
　　案孔氏第见言封禅者动以泰山梁甫为説故谓唯泰山为之不知虞书巡守之礼自柴望而下东西南朔皆同也又洪范以水火木金土为序而配以雨燠寒风此乃以木金火水土配五庶徴葢五行家悖经之説不足训也
　　天道至教圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也【罍音雷牺旧素何反今如字下同县音元应应对之应分抉问反】
