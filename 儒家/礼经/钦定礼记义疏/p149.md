<!-- { "loadSidebar": true } -->
　　存疑方氏慤曰祀灶于奥配以先炊故谓之老妇之祭　胡氏铨曰祭灶先荐于奥有主有尸周时特牲迎尸如宗庙之仪但无燔柴耳郑以为爨误矣案家语奥字作灶字方氏胡氏奥读如字而谓祭灶于奥则一字当读灶又读奥恐无是理又考祀灶礼无盛于盆尊于瓶之仪而仪礼饎爨饔爨之祭但用黍肉无笾豆俎则于此经正合未可据以驳郑也至应氏谓僖公死未久既升僖公之祀于上又即其所居之奥而焚牲以祭则是于僖公之寝奥燔柴祭僖公也尤为臆造无据盖此章承礼之称不可过不可不及而过之失尤甚于不及君子所云皆当礼而止不求过也若文仲以新鬼大而跻之祭庙爨而燔柴皆求媚而失礼甚矣

　　钦定礼记义疏卷三十四
<经部,礼类,礼记之属,钦定礼记义疏>
　　钦定四库全书
　　钦定礼记义疏卷三十五
　　礼器第十之二
　　礼也者犹体也体不备君子谓之不成人设之不当犹不备也礼有大有小有显有防大者不可损小者不可益显者不可揜防者不可大也故经礼三百曲礼三千其致一也未有入室而不由户者【当丁浪反】
　　正义郑氏康成曰礼犹体谓若人身体致之言至也一谓诚也　孔氏颖达曰此论因上礼之有称故此以下广明三代之礼皆由诚信乃合也人之身体发肤骨肉筋脉备足乃谓成人若不备便不为成人也礼有大者谓有大及多为贵也有小者谓有小及少为贵也有显者谓有髙及文为贵也有防者谓有素及下为贵也大小显防各随其体而设礼不得不当也行礼皆须至诚犹入室须由戸室犹礼戸犹诚也马氏睎孟曰经礼者曲礼之总曲礼者经礼之别陈氏澔曰体人身也先王经制大备如人体之全
　　具矣若行礼者设施或有不当亦与不备同也大者损之小者益之揜其显著其防是不当也
　　存疑郑氏康成曰经礼谓周礼周礼六篇其官有三百六十曲犹事也事礼谓今礼礼篇多亡本数未闻辨正朱子曰礼仪三百便是仪礼中士冠诸侯冠天子冠礼之类此是大节有三百条如始加再加三加又如坐如尸立如齐之类皆是其中小目吕与叔云经便是常行底纬便是变底恐不然经中自有常有变纬中亦自有常有变
　　君子之于礼也有所竭情尽慎致其敬而诚若有美而文而诚若
　　正义郑氏康成曰竭情尽慎谓以少小下素为贵也美而文谓以多大髙文为贵也
　　存疑郑氏康成曰若顺也
　　辨正陈氏澔曰若语辞
　　案有美而文则所易于不足者诚耳上句兼言敬此句専言诚重礼本也葢非慎其独何以能乐其发非有忠信礼之本何以能行义理礼之文哉故此篇似广言义理礼之文而意实注重忠信礼之本也
　　君子之于礼也有直而行也有曲而杀也有经而等也有顺而讨也有摲而播也有推而进也有放而文也有放而不致也有顺而摭也【杀去声摲所监反又所览反芟也放方徃反下有放必放同不致本或作不至摭之石反】
　　正义郑氏康成曰直而行若始死哭踊无节也【孔疏直顺己之天性而行　方氏慤曰若凶事不诏至敬无文皆是】曲而杀若父在为母期也【方氏曰若君燕不以卿为宾亦是】经而等若天子下至士庶人为父母三年【孔疏经常也天子至士庶尊卑有异而服其父母贵贱同一　方氏曰男昏女嫁亦是】讨犹去也顺而讨若天子以十二公以九侯伯以七子男以五为节【孔疏顺序而稍去之】摲之言芟也谓芟杀有所与也摲而播若祭者贵贱皆有所得不使虚也【孔疏谓君祭而臣助祭下至胞翟悉有所得】推而进若王者之后得用天子之礼【方氏曰若兄弟之子犹子亦是】放而文若天子之服象日月以至黼黻放而不致若诸侯自山龙以下【孔疏放法而不至极】顺而摭若君沐粱大夫沐稷士沐粱【孔疏士卑不嫌是拾君之礼而用之】孔氏亲达曰此经广明礼意不同播布也放法也
　　存异项氏安世曰此章凡九条皆以反对为文独经而等无反对者则外八条皆变而不同即此一条之反对也顺而讨自与顺而摭为对讨去也摭取也顺而去谓自下而上每等减去以去为顺此以多为贵者也顺而取谓自上而下每等取加以加为顺此以少为贵者也
　　三代之礼一也民共由之或素或青夏造殷因
　　正义郑氏康成曰一也者俱趋诚也言所尚虽异礼则相因耳孔子曰殷因于夏礼所损益可知也周因于殷礼所损益可知也　孔氏颖达曰此广明三代损益不同　方氏慤曰三代之礼所异者迹所同者道故曰民共由之迹之相变虽或有异道之相因未始不同故其言如此
　　存疑郑氏康成曰素谓殷尚白青谓夏尚黑秦赵髙变乱名实以青为黑黑为黄今语犹存　王氏肃曰舜尚青　方氏慤曰青言文素言质天地之文始于春质始于秋
　　周坐尸诏侑武方其礼亦然其道一也夏立尸而卒祭殷坐尸周旅酬六尸曾子曰周礼其犹醵与【侑音又郑云或作囿陆云或作宥武郑读无醵其庶反又其约反与音余】
　　正义郑氏康成曰武当为无声之误也方犹常也告尸行节劝尸饮食无常若孝子就养无方【孔疏宗庙之中礼主于孝若子事父母】此亦周所因于殷也夏礼尸有事乃坐殷无事犹坐周旅酬使之相酌也后稷之尸发爵不受旅合钱饮酒为醵【孔疏曽子引世事证周礼旅酬】旅酬相酌似之也【孔疏凡敛钱饮酒必令平徧与次序旅酬相似】王居明堂礼仲秋乃命国醵孔氏颖达曰此论三代尸礼不同殷人坐尸周因
　　坐之诏告也侑劝也其礼亦然者谓周礼坐尸及诏侑无方之礼皆因于殷礼故云亦然其用至诚之道一也夏礼质言尸是人人不可久坐神坐故惟饮食时暂坐非饮食则尸倚立以至祭竟也殷因夏礼而损其不坐之礼益为常坐之法周又因殷而益之更相次序以酬也旅酬六尸谓祫祭时聚羣庙之主于大祖后稷庙中次序以酬也大祫多主惟云六尸者毁庙无尸但有主也
　　存疑孔氏颖达曰据特牲少牢诏侑皆祝谓人有方自确据周礼大祝下大夫二人上士四人小祝中士八人下士十六人谓凡祝皆得诏侑不定一人　陆氏佃曰案周九庙而旅酬六尸则旅酬葢言成康之世而文武亲未尽犹在七庙之数葢以时祭何必大祫
　　案无方言诏侑之无有定所非谓劝侑之人不定一人也　又案书言七世之庙可以观徳礼王制言天子七庙祭法言王立七庙诸经无言九庙者葢大祖庙一居中其昭穆功徳庙二亲庙四亲庙递迁惟功徳二庙不毁故曰七世之庙可以观徳不闻曰七庙之外可以观徳如刘歆九庙之説也又郑氏述逸禘祫礼云禘祫昭穆各用一尸葢时祫大祖不与旅酬故惟旅酬六尸即大禘祫羣祧咸在而羣祧总统于文武之二尸则亦惟旅酬六尸是六尸时祫大祫一也赵匡谓大禘四亲庙尸不与加所自出一尸则当四尸牛谓大祫加先公二尸先王二尸则十一尸于经皆无据
　　君子曰礼之近人情者非其至者也郊血大飨腥三献爓一献孰【爓似廉反】
　　正义郑氏康成曰近人情者防而逺之者敬郊祭天也一献祭羣小祀也【孔疏大宗伯祭羣小祀则冕宜一献也】爓沈肉于汤也血腥爓孰逺近备古今也【孔疏血为逺腥次之爓稍近孰最近逺者为古近者为今一祭之中兼有此事故云备古今也】尊者先逺差降而下至小祀孰而已　孔氏颖达曰此论礼以尊逺为敬近人情为防近人情者若一献孰饮食也既近人情非是敬之至极血于人最逺故郊荐血以为极敬也腥生肉去人情稍近爓更渐近孰最防近矣
　　通论皇氏侃曰此据设之先后郊则先设血后设腥与爓孰其祭天皆然大飨之时血与腥同时俱荐当朝事迎尸于户外荐血腥也其宗庙之祭皆然三献之祭血腥与爓一时同荐凡荐爓之时皆在荐腥之后但社稷五祀初祭降神之时已埋血宗伯之文是也至正祭荐爓之时又荐血此文是也若羣小祀之属唯有荐孰无血腥爓也以其神卑故耳先荐者设之在前后进者设之居后　孔氏颖达曰凡郊与大飨三献之属正祭之时皆有血有腥有爓有孰此云郊血是郊有血也宗伯云以血祭祭社稷五祀是三献有血也楚语云禘郊则有全烝是祭天有孰也有孰则有腥可知也宗伯云以肆献祼飨先王是大飨有腥有孰也此云三献爓宗伯云以血祭祭社稷五祀既有血有爓明有腥有孰可知也　沈氏括曰腥爓以鬼道接之馈食以人道接之
　　余论黄氏裳曰君子事其尊而逺者以意为主事其卑而近者以物为主以禋祀祀昊天上帝以我之意达之物之形气不足与焉以实柴祀日月星辰以槱燎祀司中司命飌师雨师以血祭祭社稷五祀五岳则以物之气达之以貍沈祭山林川泽以疈辜祭四方百物则以物之形达之形气之中先王诚意之所寓故足以致焉然则自孰至血其去人情逺矣泰坛之设羔羊之裘未孕之牲陶匏之器无文也无情也无味也用血而已岂礼之至哉以寄其敬而已故必定之以七日之戒齐之以三日之宿不御色不聼乐不饮酒不茹荤眂涤濯涖玉鬯省牲镬奉玉齍赞币爵告时告备告纯告洁以诚其意而乃可交于神也存疑郑氏康成曰大飨祫祭先王也【孔疏案宗伯以肆献祼飨先王以下宗庙之祭凡有六飨此云大飨飨中最大故为祫也此大飨之文在郊血之下故知非大飨帝也祭社稷五祀者以冕服差之司服祀四望山川则毳冕毳冕子男之服子男五献以下差之也祭社稷五祀则希冕宜三献也】
　　案周礼追飨禘也朝飨祫也禘重于祫郑云祫大禘小非也又三献当作祭山林川泽如貍沈之祭是也若社稷五祀与五岳同为血祭则不止于三献矣注谓三献为祭社稷五祀亦非
　　是故君子之于礼也非作而致其情也此有由始也是故七介以相见也不然则已慤三辞三让而至不然则已蹙故鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林三月系七日戒三日宿慎之至也故礼有摈诏乐有相歩温之至也【蹙本又作慼字子六反又音促頖或作泮音判郑云或作郊宫恶音呼恶池即滹沱秦或作大相息亮反温纡运反】
