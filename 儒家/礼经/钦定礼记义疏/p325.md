<!-- { "loadSidebar": true } -->
　　案仪礼郷饮酒卒歌主人献工注一人工之长者也凡工贱不为之洗又曰大师则为之洗大射礼燕礼皆然　又案燕礼合乐遂歌郷乐周南闗雎葛覃卷耳召南鹊巢采蘩采苹是六诗皆歌也孔疏谓笙吹召南三诗未闻所据但合乐三终乃堂上下歌瑟及笙并作笙诗自小雅六诗而外不知合乐时吹笙又是何诗况笙诗有声无辞鹊巢三篇则有辞矣姑仍疏以存其説可也
　　宾酬主人主人酬介介酬众宾少长以齿终于沃洗者焉知其能弟长而无遗矣【少诗召反弟音悌】
　　正义郑氏康成曰遗犹脱也忘也　孔氏颖逹曰旅酬之时宾主人之党各以少长为齿以次相旅至于执掌罍洗之人以水沃盥洗爵者皆豫酬酒之限是弟长无遗也主人酬介介酬众宾虽据旅酬之时少长以齿终于沃洗因遂连言无算爵见无不周徧郷饮酒记主人之赞者西面北上不与无算爵然后与是也　马氏睎孟曰终于沃洗逮贱之谓也少长以齿能弟长也终于沃洗能无遗也　朱子曰弟长而无遗弟悌也敬顺之意言能使少者皆承顺以事长者而无所遗弃也
　　降説屦升坐脩爵无数饮酒之节朝不废朝莫不废夕宾出主人拜送节文终遂焉知其能安燕而不乱也【下朝字直遥反莫音暮説脱同】
　　正义郑氏康成曰朝夕朝莫听事也不废之者既朝乃饮先席则罢其正也终遂犹充备也　孔氏颖逹曰无算爵前皆立而行礼未彻俎故未説屦至此彻俎之后乃説屦升堂坐也脩爵无数谓无算爵也朝后乃行饮酒之礼礼毕乃治私家之事是朝不废朝莫不废夕此谓郷饮酒礼若党正饮酒一国若狂无不醉也饮毕主备礼拜而送宾节制文章终竟申遂不有阙少故知安燕而不乱
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于郷而知王道之易易也
　　正义孔氏颖逹曰此总结上五种之事　方氏慤曰五行行之于一身则身正而无邪施之于一国则国安而无危天下之本在国故曰国安而天下安天下安则王道成矣　胡氏铨曰前言正席次言司正正礼此言正身盖席正然后礼正礼正然后身正身正则国正国正则天下安矣故继之以国安而天下安也
　　郷饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政敎之本也
　　正义郑氏康成曰日出于东僎所在也月生于西介所在也　孔氏颖逹曰此覆説郷饮酒礼之义有所法象之事前文天地共言此则析言之宾者主之所尊敬故以宾象天主供物以养宾故以主象地前经介僎象隂阳据其气此云日月言其体僎在东北象日出介在西南象月出　吕氏大临曰饮酒之礼莫先于宾主立宾象天立主象地礼之经也其次立介僎以辅之辅之者纪也其次立三宾以陪之陪之者参也政教之立必有经有纪有参然后可行也其或言立或言设也立则本于创始之时设则见于既陈之后因宾而后用介因主而后用僎则是立宾立主于前乃设介设僎于后也礼之所制如此故用之于事则足以为政之本体之于道则足以为教之本
　　亨狗于东方祖阳气之发于东方也洗之在阼其水在洗东祖天地之左海也尊有酒教民不忘本也【亨普萌反】正义郑氏康成曰祖犹法也狗所以养宾阳气主养万物海水之委也太古无酒用水而已　孔氏颖逹曰烹狗东方覆説前文羞出自东房也洗之在阼水在洗东覆説洗当东荣也尊有酒亦覆上文　吕氏大临曰天地之间海居于东东则左也故洗在阼水在东有左海之义　陈氏祥道曰牲用狗者狗之为物有所守而善择人者也非其人则在所去故古之人于燕飨饮食皆用之　方氏慤曰凡植物皆地产足以养人之隂凡动物皆天产足以养人之阳天产不特狗也而特烹狗者阳之辰穷于戍至阳之畜也东方者得阳之中烹至阳之畜于阳中之方又得其宜矣水则盛之于罍者盖酌之于罍而涤之于洗故其水在洗东洗既在东水又在洗之东者凡以祖天地之左海也左亦东也以方言之则曰东以体言之则曰左
　　宾必南郷东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也【郷许亮反下同偝音佩】
　　正义郑氏康成曰春犹蠢也蠢动生之貌也圣之言生也假大也愁读为揫揫敛也察犹察察严杀之貌也南郷郷仁贵长大万物也察或为杀　孔氏颖达曰圣之言生也东方产育万物故为春为圣养育万物长之使大亦为仁五行春为仁夏为礼今春为圣夏为仁者春夏皆是生长俱有仁恩之义中者藏也北方主智亦为信以五行言之则为信以生长敛藏言之则万物所归藏也　吕氏大临曰天子南面而立左则东方东方圣也左之则尊之也郷则南方南方仁也郷之则宗之也右则西方西方义也右之则用之也偝则北方北方藏也偝之则违之也天子之立如是而坐宾亦南郷者尊宾之至也　马氏睎孟曰春木为仁而夏曰仁何也天地之仁至乎夏而尽矣天地之义至乎冬而极矣故乐记曰春作夏长仁也秋敛冬藏义也长者大之而已秋者敛也万物至秋而敛则其成体可察也义者仁之节秋者春夏之节也故曰守义中者万物复归其根也蔵者不露其形也以秋为揫敛则知春夏为发散也以冬为中藏则知春夏为外发也　项氏安世曰圣管万善故象春仁济万善故象夏义制万事故象秋中藏万理故象冬圣以徳言未及于用也故左之义以事言天下之大用也故右之郷仁以应物偝藏以反身也凡道备于身为圣施于物为仁形于事为义存于心为中名虽有四其实一也考其次序固人道之当然推其方位亦天理之自然也
　　案此节有脱误若移下主人必居东方三十一字置产万物者圣也上宾必南郷四字属南方者夏上则明顺矣圣知本藏于冬而发于春仁育本见于春而大于夏言各有当也
　　介必东郷介宾主也主人必居东方东方者春春之为言蠢也产万物者也主人者造之产万物者也
　　正义郑氏康成曰献酬之礼主人将西宾将南介覸其间也主人者造之礼之所共由主人出也　孔氏颖逹曰介宾主者主人献宾将西行就宾宾又南行将就主人介在西阶之上以介覵隔宾主之间也主人造之产万物者释所以主人居东方之意东方产育万物主人供客所湏故造为产万物之象
　　存异方氏慤曰言宾必南郷以见主之北郷言介必东郷以见僎之西郷　陆氏佃曰介必东郷介宾主也据此坐乡东北明矣然则主人面西北宾面东南僎面西南皆可知
　　案上文云坐宾于西北而坐介于西南主人坐于东南而坐僎于东北言其方也此又云宾必南郷介必东郷主人坐于东方言其郷也后世遂沿为侧坐相向则误矣观仪礼献宾时云宾升席自西方记云主人介升席自北方降自南方则其席之正而宾南乡介东乡主人西乡皆可得而推之矣郑注仪礼云宾席牖前南面主人席阼阶上西面介席西阶上东面众宾席于宾席之西是四面之坐礼经甚明
　　月者三日则成魄三月则成时是以礼有三让建国必立三卿三宾者政教之本礼之大参也
　　正义郑氏康成曰礼者阴也大数取象法于月也孔氏颖达曰乐既为阳故礼为阴月是阴精故礼之数取法于月也乡饮酒立三宾亦象国立三卿故曰政教之本　吕氏大临曰一生二二生三三生万物三者物之所由致是故礼有三让宾有三宾国有三卿上法于月则三日成魄三月成时政教所本礼之所以法也　马氏睎孟曰大国三卿周官所谓设其参是也
　　射义第四十六
　　正义孔氏颖达曰案郑目录云名射义者以其记燕射大射之礼观德取士之义此于别录属吉事案此篇中有乡射又云不失正鹄正则宾射然则乡射宾射俱有之目録惟云燕射大射者此篇广説天子诸侯大射燕射之义不专于乡射宾射也射起自黄帝易系辞云古者木为弧剡木为矢弧矢之利以威天下是弓矢起于黄帝虞书云侯以明之是射侯见于尧舜至周则具矣
　　通论孔氏颖达曰礼射有三一大射是将祭择士之射二宾射诸侯来朝天子或诸侯相朝而与之射三燕射谓息燕而与之射天子诸侯大夫三射皆具士无大射士无臣祭无所择也射人云士射豻侯二正是士有宾射乡射记云士布侯画以鹿豕是士有燕射也其侯司裘职云王大射则共虎侯熊侯豹侯畿内诸侯大射止张熊侯豹侯若畿外诸侯大射亦张三侯逺尊得伸也一曰大侯天子以熊皮饰之二曰糁侯豹鹄而麋饰三曰豻侯胡犬皮饰侯若畿内卿大夫则麋侯也畿外卿大夫射侯无文葢降君一等则糁侯豻侯其鹄三分侯中而居其一以虎熊豹麋之皮饰其侧又方制之以为□谓之鹄鹄者取名于鳱鹄小鸟而难中故以中之为隽其侯道虎九十弓熊七十弓豹麋五十弓列国之诸侯大射大侯亦九十糁七十豻五十逺尊得伸可同耳其天子以下宾射王射三侯五正诸侯二侯三正卿大夫一侯三正士豻侯二正郑云五正者中朱次白次苍次黄居外三正损黄二正或以朱绿二侯者三正一侯者二正而已天子宾射用五正三正二正之侯诸侯宾射用三正之侯卿大夫用二正之侯士亦用二正之侯畿外诸侯以下宾射其侯无文约大射礼文之意诸侯既同天子张三侯则宾射亦同天子用五正三正二正其卿大夫射亦三正二正之侯士射二正之侯天子以下燕射则尊卑皆用一侯天子熊侯白质诸侯麋侯赤质大夫布侯画以虎豹士布侯画以鹿豕其耦射人云王六耦诸侯四耦卿大夫士三耦谓畿内也若畿外诸侯以下则皆三耦也天子大射则在庙宾射则在朝诸侯亦在朝天子燕射则在寝诸侯亦在寝惟诸侯大射不显畿内畿外之异郑云大射于太学其诸侯宾射若在国则亦在朝与天子同若在国外相防则在境此三射之外又有乡射谓卿大夫贡贤能之后行乡射之礼而询众庶是也又有州长射于州序之礼又有主皮之射凡主皮之射有二一是卿大夫从君田猎无侯张兽皮而射之二是庶人无侯亦张皮而射之是也又有习武之射故司弓矢云弧弓以授射甲革椹质者是也　吕氏大临曰射者男子所有事也天下无事则用之于礼义故有大射乡射之礼所以习容习艺观德而选士天下有事则用之于战胜故主皮呈力所以御侮克敌也
　　古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长防之序也【长丁丈反】
　　正义郑氏康成曰言别尊卑老穉然后可以观徳行也　孔氏颖逹曰仪礼大射在未旅前具牲狗及设折俎行一献此等皆燕法故云先行燕礼明君臣之义者谓臣于堂下再拜稽首升成拜君答拜以臣尽竭其力致敬于君君施恵以报之也明长防之序者党正饮酒六十者坐五十者立侍是也　吕氏大临曰诸侯之射必先行燕礼者大射也卿大夫之射必先行郷饮酒之礼者郷射也射者男子之事必饰之以礼乐者所以养人之徳使之周旋中礼也盖燕与郷饮酒皆燕也因燕以娱宾不可以无礼故有大射郷射之礼礼不可无义故明君臣之义长防之序焉
　　故射者进退周旋必中礼内志正外体直然后持弓矢审固持弓矢审固然后可以言中此可以观徳行矣【中行并去声】
