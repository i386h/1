<!-- { "loadSidebar": true } -->
　　正义郑氏康成曰大射将祭择士之射也以为某鹄者将射还视侯中之时意曰此鹄乃为某之鹄吾中之则成人不中之则不成人也得为诸侯谓有庆不得为诸侯谓有让也　孔氏颖逹曰鹄则上下俱同无复君臣父子之别而言以为父鹄者是升射之时既身为人父则念云所射之鹄是为人父之鹄中则任为人父不中则不任为人父故为人父者以为父鹄为人子以及君臣皆放此　吕氏大临曰射之为艺不専心致志则不得也所以父子君臣各以已为之鹄射者各射已之鹄故虽诸侯之射亦以中则得为诸侯不中则不得也故谓之射侯古之射者志于中也其専如是岂特志于中鹄中侯已哉中父之鹄则反求所以中为人父之道中子之鹄则反求所以中为人子之道是乃所以充其类绎其志也　方氏慤曰绎若抽绎之绎言其绎于内而明于外舍若趋舍之舍言其舎于此而之于彼诗不云乎舍矢旣均又曰舍拔则获射固有舎意
　　余论朱子曰射中则为诸侯不中则不得为诸侯此等语皆难信书谓庶顽谗説侯以明之然中间若有羿之能又如何以此分别恐大意畧以射审定非専以此去取也
　　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也【与音预】
　　正义郑氏康成曰泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地　孔氏颖达曰泽者盖于寛闲之处近水泽而为之也非惟祭而择士余射亦在其中故书论主皮射云向之取也于圃中勇力之取也今之取也于泽宫揖让之取也是主皮之射亦近于泽也司弓矢云泽共射椹质之弓矢有庆者先进爵有让者先绌地进则爵轻于地故先进爵而后益地也退则地轻于爵故先削地而后绌爵也
　　故男子生桑弧蓬矢六以射天地四方天地四方者男子之所有事也故必先有志于其所有事然后敢用谷也饭食之谓也【饭扶晚反食音嗣】
　　正义郑氏康成曰男子生则设弧于门左三日负之人为之射乃卜食子也　孔氏颖逹曰男子生而有为射之志故长大重之桑弧蓬矢取其质也所以用六者射天地四方也礼射惟四矢象御四方之乱三日射罢而后用谷以食子也　方氏慤曰天地四方谓之六合以上与下为合东与西为合南与北为合故也以射六合故以六矢射之射之则以射人代之而已六合男子之所有事也生而必射以示其有事之志射而后食以示其受禄之道　陈氏澔曰宇宙内事皆已分内事皆男子之志也
　　射者仁之道也求正诸己巳正而后发发而不中则不怨胜已者反求诸已而已矣孔子曰君子无所争必也射乎揖让而升下而饮其争也君子
　　正义郑氏康成曰诸犹于也必也射乎言君子至于射则有争也下降也饮射爵者亦揖让而升降胜者袒决遂执张弓不胜者袭説决拾郤左手右加弛弓于其上而升饮君子耻之是以射则争中　孔氏颖逹曰仪礼大射云耦进上射在左并行当阶北面揖及阶揖升堂揖皆当其物北面揖及物揖射毕北面揖揖如升射是射时升降揖让也经文揖让而升谓饮射爵时揖让非射时也　方氏慤曰胜饮不胜则材养不材之意也材养不材仁之道也君子当仁不让于此安得不争乎　陈氏澔曰为仁由已射之中否亦由已非他人所能与也故不怨胜已而反求诸身
　　孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也【正音征夫音扶】正义郑氏康成曰何以言其难也声谓乐节也画布曰正栖皮曰鹄正之言正也鹄之言梏也梏直也言人正直乃能中也发或为射发犹射也的谓所射之识也言射的必欲中之者以求不饮女爵也辞养让见养也　孔氏颖逹曰何以射者言人之射何以能使射中与乐节相应也何以听者言何以能听此乐节使与射中相合也言射中乐节两相应防作何法以为之至极难矣循声而发谓射者依循乐声而发矢不失正鹄言中也射中与乐节相防唯贤者乃能诗小雅宾之初筵之诗郑注声谓乐节驺虞九节之属画布曰正则宾射也栖皮曰鹄则大射也所射之识谓记识之处即正鹄之中也　吕氏大临曰君子责己重而责人轻我之不中则反求诸已曰非病也不能也必心平体正持弓矢审固循声而发发而不大正鹄者惟贤者能之非不肖者所能也此责己之重也彼之不中则曰非不能也病也老也酒者所以养老与病也揖让而升以礼相下以饮其不胜者此责人之轻也
　　钦定礼记义疏卷七十五
<经部,礼类,礼记之属,钦定礼记义疏>
　　钦定四库全书
　　钦定礼记义疏卷七十六
　　燕义第四十七
　　正义孔氏颖达曰案郑目録云名曰燕义者以其记君臣燕饮之礼上下相尊之义此于别録属吉事案仪礼目録云诸侯无事若卿大夫有勤劳之功与羣臣燕饮以乐之勤劳谓征伐聘问诗曰吉甫燕喜是也臣有王事之劳亦燕之故燕礼记云若有王事是也
　　通论吕氏大临曰古之君臣宾主之相接有飨有燕有食飨礼亡矣独燕食之礼存焉仪礼公食大夫礼是也【案仪礼下当有燕礼及三字坊本之漏耳】燕以饮为主食以食为主故燕礼之始主人酌以献宾荐脯醢设折俎而无黍稷食礼之始主人亲设醢醤太羮宰夫为主菹醢之豆六三牲鱼腊肠胃肤之俎七黍稷之簋六牛羊豕之铏四宰夫执觯酒设于豆东而不献此燕食之别也飨礼虽无文然杂见于记之间飨以训恭俭燕以示慈惠飨有体荐燕有折俎又云几设而不倚爵盈而不饮又云若不亲飨致飨以酬币又云大飨卷三牲之俎于宾馆故知飨礼之始如燕之始献言爵盈而不饮则啐而不卒爵矣言有体荐则俎肉不折矣言几设而不倚则无脱屦而升堂矣又有酬币又卷俎归于宾馆此燕飨之别也盖燕者主于接欢故至于请安请醉旅酬无算爵少纾其敬也故其辞曰寡君有不腆之酒以请吾子之与寡君须臾焉此所以示慈惠也古之燕礼有天子燕诸侯者湛露之诗是也有燕羣臣者鹿鸣之诗及记云君与卿燕则大夫为宾与大夫燕亦大夫为宾是也有燕宾客者则记云若与四方之宾燕聘礼云燕羞俶献无常数大行人云上公三飨三食三燕是也有燕族人者文王世子公与族燕则以齿是也有养老者王制云凡养老有虞氏以燕礼夏后氏以飨礼殷人以食礼周人脩而兼用之是也　陈氏祥道曰近自九族同姓与夫兄弟朋友之亲而逺至乎诸侯君臣与夫蛮貊夷狄之邦莫不有恩以见其爱有义以尽其礼故礼行而人説而天下服者此乃古之所以为燕也行苇之序曰周家忠厚故能内睦九族而其诗有或歌或咢洗爵奠斚是所谓燕九族同姓也与頍弁之刺异矣常棣之序曰闵管蔡之失道而其诗有兄弟既具和乐且孺是所谓燕兄弟也与杕杜之刺异矣伐木之序曰友贤不弃不遗故旧而其诗有矧伊人矣不求友生是所谓燕朋友也与谷风之道异矣若夫燕诸侯则有湛露燕羣臣嘉宾则有鹿鸣焉　汤氏三才曰诸侯无事朝毕而燕一也卿大夫有勤劳之事君燕劳之二也卿大夫聘还燕之三也四方聘客燕之四也存疑吕氏大临曰有因燕而射者大射礼是也陈氏祥道曰燕夷狄则所谓蓼萧泽及四海是已其诗曰燕笑语兮是以有誉处兮夫以湛露之诸侯为中国则蓼萧之所以燕诸侯者皆谓之四海岂非夷狄与
　　案此当云因射而燕者燕礼记云若射则大射正为司射如乡射之礼是也至于大射则因祭而射以择士又因射而先行燕礼不得谓之因燕而射盖燕礼之射重在燕大射之燕重在射也如陈以蓼萧为通及宾客则可谓専燕夷狄不确至先王之燕夷狄经无明文乃若夷狄食礼则周语舌人食之委之牲体而坐诸外由此推之则燕夷狄可知四夷之乐不使乱雅而陈于门则燕夷狄所歌之诗亦无考
　　古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存游卒使之脩德学道春合诸学秋合诸射以考其艺而进退之【卒依注作倅七对反大子之大音泰卒伍之卒子忽反正音征】
