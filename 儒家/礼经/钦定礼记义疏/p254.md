<!-- { "loadSidebar": true } -->
　　案社有与郊对举者汉志引礼记祭地于泰折在北郊就隂位也【案今记无此盖逸文】周礼大宗伯以冬日至致天神夏日至祭地苍璧礼天黄琮礼地四圭有邸以祀天两圭有邸以祀地大司乐圜丘方泽此禋祀之礼礼之最重者也社有与稷并称者大司徒设社稷之壝防社稷之职夏官小子掌衈于社稷此血祭之礼礼之稍轻者也方泽祭全载之地大社祭中国九州之地王社祭畿内之地诸侯国社祭其一国之地下而州社祭一州之地里社祭一里之地天唯天子得祭之地则诸侯大夫士无不得祭但有广狭不同者天父道地母道也天尊地亲父尊母亲天非天子不得郊见地各以其所食为社也唯于天尊之故礼多举郊而祈谷祈年不及举其重以明尊也于地亲之故瘗埋泰折止一言而大社王社国社侯社置社悉数之举其多以明亲也不明此义而胡氏有社无北郊之惑生矣
　　王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶【霤力又反】
　　正义郑氏康成曰中霤主堂室居处门户主出入行主道路行作厉主杀罚灶主饮食之事明堂月令春曰其祀户祭先脾夏曰其祀灶祭先肺中央曰其祀中霤祭先心秋曰其祀门祭先肝冬曰其祀行祭先肾聘礼曰使者出释币于行归释币于门【孔疏此证大夫有门行】士丧礼曰疾病祷于五祀【孔疏此证士亦有五祀】司命与厉其时不着春秋曰鬼有所归乃不爲厉　孔氏颖逹曰此明天子以下立七祀五祀之义司命者宫中小神非天之司命故祭于宫中国门谓城门也国行谓行神在国门外之西泰厉谓古帝王无后者此鬼无所依归好为民作祸故祀之也此七祀是为民所立与众共之其自为立者王自祷祭不知其当同是一神为是别更立祀也诸侯减天子户灶二祀故五祀公厉谓古诸侯无后者诸侯称公其鬼曰公厉大夫减诸侯司命中霤故三祀族厉古大夫无后者鬼也曰门曰行者大夫无民国故不言国门国行也方氏慤曰司命即周官以槱燎祀司命者是矣厉即春秋所谓鬼有所归乃不为厉是矣以司人之命祀之求有所延虑其为厉故祀之使有所归也门行曰国而户灶不言者以其在内故也大夫而下虽门行亦不言者以所立皆非为国也司命天神故首言之中霤土神故次言之门在外故又次于中霤行在道故又次于国门厉之施毒不特在道而已故又次于国行户虽在内特用于房户之闲而已故又次于泰厉灶则化饮食以飬人非人之飬也故以是终焉独族厉先于门行者以厉之为道在天道则为卑在人道则为尊故或先或后以尊卑之辨也大宗伯言以血祭祭社稷五祀则七祀之説非周制可知曲礼王制止言大夫祭五祀盖以周制言之上可得以兼下而五祀主于家故也
　　通论陈氏祥道曰五祀见于周礼礼记仪礼杂出于史多矣特祭法以司命泰厉为七祀而左传家语则以五祀为重该脩熙黎勾龙五官月令为门行户灶中霤白虎通刘昭之徒为门井户灶中霤郑氏释大宗伯则用左家语释小记则用月令释王制则用祭法而荀卿谓五祀执荐者百人侍西房侍西房则五祀固非四方之五官侍必百人则五祀固非门户之类然则所谓五祀其名虽同其祭各有所主也七祀之制不见他经郑氏以七祀为周制五祀为商制然周官虽天子亦止于五祀仪礼虽士亦备五祀则五祀无尊卑隆杀之数矣祭法曰七祀推而下之至于适士二祀庻人一祀非周礼也五祀中霤祀于中央灶祀于夏井祀于冬户在内而竒阳也故祀于春门在外而耦隂也故祀于秋两汉魏晋立五祀井皆与焉隋唐用月令祭行及复脩月令冬亦祀井而不祀行然则行神亦特軷于始行而已非先王冬日之常祀也考之于礼五祀之牲羊牲【案小司徒小祭祀共羊牲】祭于庙有主有尸观月令腊先祖五祀同时则五祀祭于庙可知曽子问祭五祀尸入则有尸既殡而祭不酳不酢则凡祭五祀固有侑酳与酢矣老妇之祭先儒以为灶配则五祀固有配矣先儒又谓卿以上宗庙有主五祀亦有主大夫以下宗庙无主五祀亦无主然大夫之庙未尝无主五祀有主与否不可考也
　　余论马氏端临曰司命与厉当有祭之之所若中霤门户行灶则所祭之神即其地也而隋唐以时享祖宗时并祭于庙盖本郑康成説然康成注礼记月令言祭于庙注周礼宫正言祭七祀于宫中夫五祀皆人生日用起居所系当即宫居而祭之若庙则所以崇奉祖宗不当杂祭他鬼神于其地如门户中霤庙亦有之因时享而并祀于其地犹可也若司命灶行于庙何闗况泰厉乃帝王之无后者非我族类得毋有相夺予享之患乎
　　存疑郑氏康成曰今时民家或春秋祠司命行神山神门户灶在旁是必春祠司命秋祠厉也或者合而祠之山即厉也民恶言厉巫祝以厉山为之谬乎存异郑氏康成曰此非大神所祈报大事者也小神居人之闲司察小过作谴告者尔司命主督察三命【孔疏案援神契云命有三科有受命以保庆有遭命以谪暴有随命以督行受命谓年夀也遭命谓行善而遇凶也随命谓随其善恶而报之】
　　王下祭殇五适子适孙适曽孙适孙适来孙诸侯下祭三大夫下祭二适士及庶人祭子而止【殇音伤】
　　正义郑氏康成曰祭适殇者重适也祭适殇于庙之奥谓之隂厌王子公子祭其适殇于其党之庙大夫以下庶子祭其适殇于宗子之家皆当室之白谓之阳厌凡庶殇不祭　孔氏颖达曰此明天子以下祭殇之差郑注王子谓王之庶子公子谓诸侯之庶子不得为先王先公立庙无处可祭适殇故祭于党之庙谓王子公子但为卿大夫得自立庙与王子公子同者就其庙而祭之适殇其义已具曽子问　方氏慤曰孙之子为来孙必曰来者言其世数虽逺方来而未已也曽见小记觧殇见檀弓觧毎言适则庶殇在所不祭矣重本故也然以尊而祭卑故曰下祭且在王而下毎杀于庙数之二焉曽子问所谓隂厌阳厌者是矣　应氏镛曰祭殇之数尊者所及逺卑者所及近泽有厚薄则礼有隆杀也徳厚者流光既上及其祖又下及其殇祭及于五所爱者逺也祭止于适所重正统也不混淆也
　　夫圣王之制祭祀也法施于民则祀之以死勤事则祀之以劳定国则祀之能御大烖则祀之能捍大患则祀之是故厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社帝喾能序星辰以着众尧能赏均刑法以义终舜勤众事而野死鲧鄣洪水而殛死禹能脩鲧之功黄帝正名百物以明民共财颛顼能脩之契为司徒而民成冥勤其官而水死汤以寛治民而除其虐文王以文治武王以武功去民之葘此皆有功烈于民者也及夫日月星辰民所瞻仰也山林川谷丘陵民所取材用也非此族也不在祀典【御鱼吕反葘音哉共音恭鄣音章殛纪力反去起吕反夫音扶】
　　正义郑氏康成曰此所谓大神也春秋曰封为上公祀为大神厉山氏炎帝也起于厉山或曰有烈山氏弃后稷名也共工氏无录而王谓之霸在太昊炎帝之闲【孔疏本汉律歴志文案月令春其帝太皡夏其帝炎帝不载共工氏是无録以水纪官是无録而王又案昭十七年左传郯子称黄帝以云纪炎帝以火纪共工氏以水纪太皡氏以龙纪从下逆陈是在炎帝之前太皡之后也】着众谓使民兴事知休作之期也赏赏善谓禅舜封禹稷等也能刑谓去四凶义终谓既禅二十八载乃死也野死谓征有苖死于苍梧也【案辨详檀弓】殛死谓不能成其功也明民谓使之衣服有章也民成谓知五教之礼也冥契六世之孙也【案竹书少康十一年使商侯冥治河帝杼十三年商侯冥死于河】其官冥水官也【案为冥之官者脩与熙二人乃少皡之后非契后冥虽治水未尝为冥之官冥其名非官也】虐菑谓桀纣也烈业也族犹类也祀典谓祭祀也　孔氏颖达曰法施于民若神农后土帝喾与尧及黄帝颛顼与契之属是也以死勤事若舜及鲧冥是也以劳定国若禹是也御大菑捍大患若汤及文武是也农谓厉山氏后世子孙名柱能殖百谷故国语云神农之子名柱作农官因名农是也夏末汤遭大旱七年变置社稷故废农祀弃祀以为稷者谓农及弃皆祀之以配稷之神也共工后世之子孙为后土之官后君也为君而掌土能治九州五土之神故祀之以配社之神帝喾能纪星辰序时候以明着使民休作有期不失时节故祀之也尧以天下位授舜封禹稷官得其人是能赏均平也五刑有宅是能刑有法也舜征有苖仍廵守陟方而死是勤众事而野死鲧塞水无功被尧殛死于羽山治水九载亦有防功故得祀之又世本云作城郭是亦有功也郑答赵商云鲧非诛死放居东裔至死不得反于朝耳禹能脩父之功故祀之上古虽有百物而未有名黄帝为物作名正名其体明民谓垂衣裳使贵贱分明得其所也共财谓山泽不鄣教民取百物以自赡也汤除虐谓放桀也去民之菑谓伐纣也自厉山氏以下所得祀者皆有功烈于民也及夫日月星辰者释上文泰坛泰折等祀也上有祭地祭天祭四时寒暑水旱此不言者举日月则天地可知四时寒暑水旱则日月隂阳之气故举日月以包之非此族谓非厉山以下及日月丘陵之等无益于民者悉不得预于祭祀之典也　刘氏彝曰法施于民则祀之者民頼其法成身者也伏羲氏作八卦而民頼之以知君臣父子兄弟夫妇之义神农氏作耒耜而民頼之以知耕种之益黄帝氏作衣裳而民頼之以知尊卑上下之分尧舜执逊避之义而民頼之以知亷让崇徳之羙后稷立耕稼之规而民赖之以知粒食畎亩之法是皆功及万世而莫敢或违故有天下者祀以为报所以重民之生也以死勤事者忠于国者弗顾其生义于君者弗惜其死祀之则忠义劝于天下矣以劳定国者夙夜劳瘁弼成王业如伊尹之相汤升陑如吕望之鹰我武如周公之坐以待旦也能御大菑者如洪水为菑而后土氏能平五土懐襄昏垫而夏后氏能涤九源既免民之鱼鼈又敷土以播殖也能捍大患者如玁狁猾夏而宣王斥之管蔡乱国而周公征之杨墨乱教而孟子辟之皆俾大患弗克兴焉黄帝正名百物者谓垂衣裳而定尊卑之法为舟楫而取诸涣服牛乗马而取诸随重门击柝而取诸豫设杵臼而取诸小过弧矢而取诸睽作宫室而取诸大壮易棺椁而取诸大过立书契而取诸夬皆其正百物之名以兴天下之利而共其财用于无穷者也　陈氏祥道曰凡圣贤之有功烈于民者盖皆应时而造随所着见而已其内之所存岂止于此哉尧之道至于无能名而其所以见祀者止于赏均刑法以义终舜之道至于无为而其所以见祀者止于勤众事而野死以此推之则功烈者道徳之迹迹者祀典之所可载而其为道非祀典之所可尽也夫法施于民所谓民功曰庸也以死勤事以劳定国所谓事功曰劳也能御天之大菑捍人之大患所谓治功曰力也
