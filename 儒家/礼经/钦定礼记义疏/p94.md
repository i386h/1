<!-- { "loadSidebar": true } -->
　　案郑注谓祭五祀用特牲孔疏此特牲是特牛考仪礼士用特牲下大夫少牢礼一等安得谓特牲是特牛乎记言郊特牲而社稷大牢郊之特牲是骍犊又安得谓五祀于郊同特牲邪白虎通云天子诸侯用牛大夫用羊则当直谓之特牛不当名曰特牲也又云户以羊灶以鸡门以犬井以豕中霤以豚或曰天子诸侯中霤用牛大夫士豚井皆以鱼考五祀次于社稷诸侯社稷且少牢无五祀反以牛之理当天子大牢诸侯少牢大夫特牲则郑所云或据大夫礼与士二祀门以犬行以豚庶士庶人立一祀则灶以鸡井以鱼亦可也　又案周有七祀又有五祀仪礼既夕篇是也孔谓周加有七祀而五祀为殷礼悮也又案五祀当以蔡邕刘安门户灶井中霤为正盖户主出木也灶火也中霤土也门主敛金也井水也若行则祖道之祭耳司命天神泰厉人当为别祀至五官贵为上公古者祭各以其等大夫祭五祀则不得及上公可知也且所祭者即所降之神神无主不止故以配者为之主耳更不得谓门户灶井之神卑而配之者乃上公之尊也周祭五祀于宫故祭庙时不祭灶而祭爨所谓爨者老妇之祭也然则五祀当祭于宫矣
　　东风觧冻蛰虫始振鱼上冰祭鱼鸿鴈来【淮南子振下有苏字上下有负字鸿鴈来夏小正作鴈北乡吕氏春秋及淮南子皆作候鴈北唐月令作鸿鴈归】正义郑氏康成曰皆记时候也振动也夏小正正月启蛰鱼陟负冰汉始亦以惊蛰为正月中此时鱼肥美将食之先以祭也鴈自南方来将北反其居今月令鸿皆为候【孔疏今月令即吕氏春秋入礼记为古不入礼记为今】　孔氏颖达曰此明天气时候早晚每月皆记候惟二分二至再记之者以二至是隂阳之始终二分是隂阳之交会也凡先言者气候在前后言者气候在后蛰虫得阳气初始振动二月乃大惊而出对二月故云始振也鱼当盛寒伏于水下逐其温暖及正月阳气既上故鱼游水上而近于冰汉初以惊蛰为正月中雨水为二月节刘歆作三统厯改之又古厯谷雨在清眀前今厯案通卦验改谷雨在清明后凡二十四气气十五日有余每中分之为四十八箭三分之为七十二候　马氏睎孟曰厯有数所以正时也月之气二十四嵗之候七十二所以记时物也先王因其时物以授民时此民之听所以不惑而易知也　方氏慤曰冻结于重隂东风发散之后能觧之冻觧则物之藏于密者起而振潜于深者跃而上故蛰始振鱼上冰也　朱子曰唐月令作立春之日东风觧冻后五日蛰虫始振后五日鱼上冰雨水之日祭鱼后五日鸿鴈归后五日草木萌动后分六候放此　徐氏师曽曰五日为候月有六候而此篇有止纪五候者有不足五候者不知何谓大统厯取草木萌动足之
　　天子居青阳左个乗鸾路驾仓龙载青旂衣青衣服仓玉食麦与羊其器疏以达【仓苍通载如字陈澔读戴上衣去声下衣如字后并放此又淮南子有东宫御女鼓琴瑟其兵矛】
　　正义郑氏康成曰皆所以顺时气也青阳左个大寝东堂北偏【孔疏此是明堂北偏而云大寝者欲明明堂与太庙大寝制同于明堂听朔竟次还太庙次还大寝也言东堂者知听朔皆堂不于五角之室中也】鸾路有虞氏之车有鸾和之节而饰之以青取其名耳春言鸾冬夏言色互文马八尺以上为龙凡所服玉谓冠饰【孔疏冕之旒及笄也】及所佩者之衡璜也【孔疏古之佩玉上有葱衡横置于上以贯珠之绳三条悬衡上垂之而下以双璜悬于两畔绳之下端又以身悬于中绳之下端使前后触璜以为声衡之下璜之上皆贯蠙珠也】麦实有孚甲属木羊火畜也时尚寒食之以安性也【孔疏食火畜以助之胜寒气】器疏者刻镂之象物当贯土而出也又玉藻曰天子龙衮以祭端而朝日皮弁以日视朝与此皆殊【孔疏周礼朝乗象路祀乗玉路戎乗革路猎乗木路是各以事殊朝皮弁服祀六冕服戎韦弁服田冠弁服龙衮衣纁裳皮弁白布衣四时皆然是不随时而变】　孔氏颖达曰此明天子每时居处及所乗车马所建旌旗所服衣玉所食牲谷及器物之属春言鸾则夏秋冬并鸾也夏云朱冬云则春青秋白可知仓亦青也逺望则仓旂与衣欲见人功所为故以近色言之尚书五行传视之不明则有羊祸注羊畜之逺视者属视故羊为火疏以达刻镂为文使文理麄疏直而通达　方氏慤曰青阳者少阳之称春为少阳故所居之室名之中有大庙左右个处其两傍谓之大庙以其常飨帝于此也古者非特眀堂中有大庙而大庙亦谓之眀堂左氏所谓不登于眀堂是也以飨神故谓之庙以听政故谓之堂故天子听朔于明堂而诸侯听朔于大庙个即左传所谓置馈于个也曰龙者以少阳之时龙方用事也旂人君以是率众玉君子于是比徳食麦与羊以麦火谷羊火畜皆时所生也夫以所生者所以相继以所胜者所以相合以其类者所以相合故能使四时之气不戾五脏之疾不生焉　项氏安世曰麦自苖至实皆在春时故春食麦易大壮卦二月夬卦三月皆取羊象意羊本春类而成于兑邪　陆氏佃曰鸾青凤故青路曰鸾路张氏虙曰载建之车上周礼交龙为旂旂必有铃朱氏申曰左个以其介于左也【案説文无个字书秦誓一介臣大学作一个臣徐谓即介字之误盖左右个即左右夹室也】　黄氏震曰器则疏镂通达象阳气之射出
　　案麦金谷故火王而死其位东方羊兑畜兑阳长而隂消食之顺阳义也
　　存疑郑氏康成曰凡此车马衣服皆所取于殷时而有变焉非周制也【孔疏虞夏有日月星辰十二章周朝祀戎猎各有殊故知殷制而殷木辂此鸾路故知有变焉】周礼朝祀戎猎车服各以其事不以四时为异　徐氏师曽曰麦金王而生火王而死当为金谷而郑曰木兑为羊当属金而郑曰火盖本洪范五行言之或隂阳多涂不可一定也
　　存异张氏虙曰近世夏休辨六服之色以衮如蓘青草也鷩赤毳黄布白黑皆然【案周礼司服注谓六服皆张説不知何据且如其説则春必服衮冕夏必服鷩冕矣不可为训】
　　辨正胡氏铨曰郑言车马衣服取于殷时案明堂位言鸾车有虞氏之车则车非殷檀弓殷人乗翰翰白马则马非殷周诗言鸾声哕哕庾人职马八尺以上曰龙则犹周制也
　　总论孔氏颖达曰自孟春迄其曰甲乙眀天道此下至鸿鴈来明圣人奉天时及万物节候也先建春以奉天奉天然后立帝立帝然后言佐言佐然后列昆虫之别物有形可见然后声音可闻故陈音有音然后清浊可听故言钟律音声可以章故陈酸羶羣品以着五行为用于人然后宗而祀之故陈五祀东风以下効初气之序也二者既立然后人君承天时行庶政故言帝者居处之宜衣服之制布政之节焉
　　是月也以立春先立春三日大史谒之天子曰某日立春盛徳在木天子乃齐立春之日天子亲帅三公九卿诸侯大夫以迎春于东郊还反赏公卿诸侯大夫于朝【先去声齐音斋帅入声篇内并同还与旋同】
　　正义郑氏康成曰大史礼官之属掌正嵗年以序事谒告也王居眀堂礼曰出十五里迎嵗周近郊五十里赏谓有功徳者有以显赐之也朝大寝门外【孔疏以赏赐公卿大夫宜在治事之朝故也】　孔氏頴达曰此论立春天子迎春及行赏之事凡言是月谓是月之节气不谓是月之日也以下有不言是月者或事细小或通他月或事相连接或词有详畧若别事更端则更言是月也周法四时迎气皆前期十日散齐七日致齐三日秦法简易止散齐二日致齐一日天以覆盖生民为徳春则为生天之生育盛徳在于木位四时各有盛时也四时所赏不同者春阳气始着故赏朝臣及诸侯夏阳气尤盛故庆赐转广秋隂气始凝故赏军帅武人冬隂气尤盛故赏死事及其妻子皆顺时气也通论方氏慤曰立之日其气始至迎之于郊导其气之至也木居东火居南金居西水居北各以其方迎之不迎土者土居中非自外至也古者于寒曰迎客隂也于暑曰逆主阳也合而言之则气皆自外至故通谓之迎焉还言自郊主彼也反言于朝主此也春夏非不刑特顺阳义以赏为主秋冬非不赏特顺隂义以刑为主四立喜其气之至故皆行赏焉　马氏睎孟曰五行四时还相为本而各以其时王焉王则相我者生生我者废胜我者囚我所胜者死其盛在我矣故于四立之日告盛徳所在焉五行之序不同曰水火木金土天地生五行之序也曰木火土金水相生之序也曰水火金木土相尅之序也天地之生五行也以数其相生也以气其相尅也以刑　陆氏佃曰木仁徳之盛金义徳之盛君子体之方以仁为恩则盛徳在木方以义为理则盛徳在金他放此张氏虙曰天地之大徳固难形容至分而为四时则各有所在凡见于万物之生者皆木之徳也迎之郊重其至示敬也
　　存异郑氏康成曰迎春祭苍帝灵威仰于东郊之兆也　孔氏頴达曰案贾马蔡邕皆谓祭大皞及句芒郑独以为灵威仰者据春秋文耀钩礼器云飨帝于郊而风雨节寒暑时人帝何能使风雨节寒暑时邪周礼祀昊天上帝服大裘而冕祀五帝亦如之人帝何得与天帝同服乎盛徳灵威仰之盛徳也　张氏虙曰迎其气非有神矣
　　辨正陈氏祥道曰迎青帝配以大皞从以句芒迎赤帝配以炎帝从以祝融以至中央秋冬之礼亦然案郑据春秋纬以灵威仰赤熛怒实五帝之名固妄而王子雍谓有五人帝无五天帝亦拘张谓迎气非有神则更谬矣夫神二气之灵也有其气则有其神而祭是神则有是配神无主不止也安得谓有其气反无其神有人帝反无天帝乎特不当如郑説妄为之名耳　又案郑引明堂礼出十五里迎春汉郊祀志注引月令章句云东郊去邑八里因木数也南郊七里因火数也中郊五里因土数也西郊九里因金数也北郊六里因水数也则但迎之于其郊而不必于郊之门可知通典云其坛位各于当方之郊为兆位于中筑方坛而祭之礼七献舞当代之乐
　　命相布徳和令行庆施惠下及兆民庆赐遂行毋有不当【相当并去声】
　　正义郑氏康成曰相谓三公相王之事也徳谓善教也令谓时禁也庆谓休其善也惠谓恤其不足也天子曰兆民遂犹达也言使当得者皆得得者无非其人【孔疏非其人谓无功无徳之徒】　方氏慤曰徳令庆惠出于君而布和行施以下及者相也徳主于宣利故曰布令贵于无乖故曰和庆则必致用故曰行惠则必有与故曰施庆主礼赐主物上言行庆则礼而已下言庆赐又及于物也行欲其无壅又恶夫妄予以伤费焉余论孔氏頴达曰公羊传云三公者何天子之相至六国时一人知事者谓之相故史记称穰侯范雎蔡泽皆为秦相后又为丞相
　　案徳布为令令以行徳和调也行而适宜使民各得其所所谓敷政优优不竞不絿也庆赐遂行者不使膏屯而不下究毋有不当厚薄多寡得其宜
　　乃命大史守典奉法司天日月星辰之行宿离不贷毋失经纪以初为常【离郑读俪又如字贷忒同】
