<!-- { "loadSidebar": true } -->
　　正义郑氏康成曰职主也庶子犹诸子也【方氏慤曰诸庶皆众也诸侯而下长倅皆在所掌所以为庶其异名犹周官宗伯记曰宗人周官甸师记曰甸人也】周礼诸子之官司马之属也卒读皆为倅【孔疏此庶子之卒下防卒皆为倅副倅之倅】诸子副代父者也戒令致于大子之事【孔疏其事非一故云戒令】教治脩徳学道也位朝位也【孔疏此等诸子虽未为官皆继父尊卑以为等级】国子诸子也军法百人为卒五人为伍国子属大子司马虽有军事不赋也游卒未仕者也【孔防周礼师氏职凡国之贵游子弟学焉注云贵王公子弟游无官司者是游逸尚未仕也】学大学也射射宫也燕礼有庶子官是以义载此以为説【孔防燕礼云主人升自西阶献庶子于阼阶上又云庶子执烛是燕礼有庶子官】　孔氏颖达曰此官职主诸侯及卿大夫士众庶之子副倅于父之事所以官名庶子也教谓教学治谓治身周礼诸子职则云掌国子之倅此云诸侯卿大夫士之庶子庶众也以其适子众多故总谓之庶子非适子庶弟而称庶子也必知适子者以云倅是副贰于父之言王制云王大子王子羣后之大子卿大夫元士之适子是也国有大事之时则进致诸子于大子唯任大子随时所用也若国有甲兵之事则庶子之官付授以车甲合会之以卒伍置立之以有司谓立其主将使统领之用军旅之法治理也正役也诸子既统属大子随大子徴发司马不得征役之也凡国之政事谓力役土功胥徒之属国子存游卒者未仕者之中既不与寻常政事但使之脩行其徳学习道艺也仲春之时合此诸子在于大学仲秋之时合此诸子在于射宫庶子之官考校其艺能之髙下而进退之吕氏大临曰古人为国其使君臣相信非一日积也大子君之贰也国子之倅诸侯诸臣之贰也以诸侯诸臣之贰事其君之贰学相同则好相合矣王制曰春秋教以礼乐冬夏教以诗书是也事相同则情相信矣率国子致于大子唯所用之是也故大子虽未为君君臣之交相际已久贤不肖之别已悉可任使之才已则先王所以虑后世者不为不豫也戒令谓任之征役也别其等谓父爵为之等也正其位谓在朝廷则尚爵在学校则尚齿也国有大事谓大祭祀大丧纪大宾客大燕飨之类甲兵之事谓师旅之役也国之政事谓凡力役田猎追胥之事未仕则庶人力役田猎追胥之事不舍然以国子之倅将使之脩徳学道故舍征而存之以养材也　方氏慤曰戒则戒之使勿怠令则令之使有为敎则敎之以其艺治则治之以其事知其戒令而后可以教治之也等谓上下之等位谓贵贱之位周官师氏敎国子保氏养国子地官掌邦敎也故师保以敎养为主夏官掌邦政也故庶子以戒令为主甲以自营兵以胜敌合其卒伍则联之有数置其有司则帅之有人所谓以军法治之也军法者司马之所正治之以军法而司马弗正者致之在于庶子用之在于大子以国之贵游不可以常民畜之故也合其卒伍置其有司所谓戒令春合诸学秋合诸射所谓敎治也戒令庶子之职所主敎治庶子之职所兼也　马氏睎孟曰司马治之则处之以义司马弗征则优之以恩春合诸学而教之以文所以顺阳秋合诸射而敎之以武所以顺阴　叶氏梦得曰辨其等则亲疎有序正其位则贵贱有等所谓庶子之官治而邦国有伦也
　　通论李氏觏曰王者之师其矣乎非直兴于闾里抑又取于世族彼以父祖贵富宜有报上之心而况学习徳行道艺孰不知忠孝之美佐之以金革则与夫干赏蹈利佣徒鬻卖者盖有闲矣且大子将为君国子将为臣君臣之分未定而恩义固已接矣则今日之游卒未必不为嗣王之将帅也辔长驭逺有如是哉
　　案庶子国子卒游倅总是诸侯卿大夫士之适子将来承袭父爵代父宣力者合众言之曰庶养于国学曰国副贰曰倅未仕曰游卒其庶子官则统率之官名也
　　辨正芮氏城曰此燕礼乃诸侯之礼与天子官何与周礼夏官诸子职掌与燕饮何与虽经内有献庶子及庶子执烛之文然其受献士举旅以后其执事与甸人阍人相联乃诸侯官之最卑者燕礼之行贵者众矣不举其职而先最贱者何哉删之为当【案此必他书断简掇拾者见下有士庶子就位于下字遂取以附此耳今姑另断为一章】
　　存疑孔氏颖达曰天子谓之诸子诸侯谓之庶子其职掌则同
　　案周礼司马之属有诸子此记又言天子有庶子官而所载庶子职之説则犹是周礼诸子职文则庶子即诸子注説是也此下皆诸侯礼而此则首言庶子官则诸侯亦有庶子官与天子同贾以诸子属天子庶子属诸侯不知记固眀言天子有庶子官也
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也【乡许亮反适音敌　案尔卿下当有卿西面北上尔大夫八字文阙耳】
　　正义郑氏康成曰定位者为其始入踧踖揖而安定也　孔氏颖达曰燕礼之初君独升立于阼阶之上眀君尊莫敢适之义也皆引燕礼正经记者以义説之案燕礼卿大夫皆入门右北面君南乡尔卿卿西面北上尔大夫大夫皆少进皆北面所以然者定羣臣之位也莫敢适言莫敢与君敌体为礼也　吕氏大临曰燕礼射人告具小臣设公席于阼阶上西乡公升即位于席西乡而与燕之羣臣皆未入也诸臣未入而君特立于席眀是燕也君为之主非诸臣之敢敌也君既即位小臣纳卿大夫士皆入门立公乃降立于阼阶之东南南乡尔卿卿西面北上尔大夫皆少进尔近也进之使前也　方氏慤曰卿大夫在北面故乡而尔之欲其皆少进以定位故也君独升席上西面特立者西面则居东主居东则宾宜西宾居西则主与之对立矣而此言特立者方见宾莫敢居西而与之敌也始则南乡杀君道也终则西面示主道也示君道者待之以臣礼示主道者待之以宾礼至于待之以宾礼犹莫敢居宾位以相敌焉是乃所以深眀君臣之义也
　　存异陈氏祥道曰定位小卿次上卿大夫次小卿士庶子以次就位是也
　　案所云定位盖中庭立位也陈以下文席次言之误矣
　　设宾主饮酒之礼也使宰夫为献主臣莫敢与君亢礼也不以公卿为宾而以大夫为宾为疑也眀嫌之义也宾入中庭君降一等而揖之礼之也【亢苦浪反为疑之为去声】正义郑氏康成曰设宾主者饮酒致欢也宰夫主膳食之官也【方氏慤曰此即天官之膳夫非天官之宰夫亦谓之宰夫者皆以宰制为事也杜蒉言蒉宰夫刀已是供即此】天子使膳宰为主人【方氏慤曰为献主摄主人而献賔也膳夫供食饮养王以养王者养賔王之厚意也】公孤也【孔防此诸侯燕臣而称公故知是上公得置孤孤止一人而燕礼云诸公者郑注彼云容牧有三监也　案天子不以公为賔诸侯不以卿为宾或通天子言之】疑自下上至之辞【孔防疑拟也是在下比拟于上故云自下上至之辞】公卿尊矣复以为宾则尊与君大相近　孔氏颖达曰公卿朝臣之尊宾又有敌主之义若以公卿为宾疑其敌君也为其嫌疑故使大夫为宾眀其逺嫌之义也宾既至庭君降阶一等而揖之是以礼待于宾也吕氏大临曰既尔卿大夫然后射人请宾公曰命
　　某为宾宾以大夫不以公卿之贵疑于君也宾入及庭公降一等揖之公升就席乃以宰夫为主人以献宾臣不敢亢君也君不敢以已尊莫亢而必伸宾主之敬臣不敢以已为宾而必屈君之尊君尽君之礼以下下故宾入及庭降一等揖之宾受爵拜君皆答拜臣尽臣之礼以事上故君举旅赐爵宾皆降再拜稽首君辞然后升成拜天下之理未有不交而成者也故天地交而万物通上下交而其志同此所以君臣和礼义行也
　　通论陈氏祥道曰王不自为主故于膳夫曰王燕饮则为献主也燕必于内朝之地故于大仆曰王燕则相其法也
　　君举旅于宾及君所赐爵皆降再拜稽首升成拜眀臣礼也君答拜之礼无不答眀君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必眀正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以眀君臣之义也【稽音启以道之道音导】
　　正义郑氏康成曰言圣人制礼因事以托政臣再拜稽首是其竭力也君答拜之是其报以禄位也　孔氏颖达曰君举旅于宾者谓举旅酬之酒以酬宾赐爵者特赐臣下之爵凡宾受君之酬及臣受君赐爵皆降自西阶再拜稽首以受君恩又升堂更再拜稽首以成拜也故燕礼云公酬宾宾降西阶下再拜稽首公命小臣辞宾升成拜郑云升成拜复再拜稽首也至礼杀之后宾下堂是欲拜君则辞之宾未拜也宾乃升堂再拜稽首郑注不言成拜以其下堂未拜故也燕礼云公卒觯宾下拜小臣辞宾升再拜稽首郑注不言成拜为拜故下实未拜也下不輙拜礼杀也燕礼君赐爵之时再拜稽首示竭力尽能立功于国也燕礼臣拜君皆答之者示君报之以爵禄也凡臣之拜君无不答拜示为上之道不虚取于下上必须报之也上下既须相报故在上眀正道以敎道于民民亦依君训导有功报上君既簿敛于上民亦什一而税于下上下和平亲睦而不相怨恨前眀君臣相报此眀君民上下相报上下和亲是和也不相怨是安宁也和与宁礼之用也以结成上文　方氏慤曰举旅即下言举旅行酬也乡饮酒礼亦谓之相旅即中庸所谓旅酬是也君所赐爵谓旅酬之外君有特赐之爵也和宁礼之用也以其国安而君宁论语曰礼之用和为贵曲礼曰人有礼则安皆以是而已陈氏澔曰先是宰夫代主人行爵酬宾之后君命
　　下大夫二人媵爵公取此媵爵以酬宾宾以旅酬于西阶上　杨氏复曰案公取媵爵以酬宾此别是一礼与寻常酬宾不同君臣之际其分甚严其情甚亲使宰夫为献主所以严君臣之分今举觯以酬宾宾西阶下拜小臣辞升成拜公奠觯答再拜公卒觯宾下拜公答再拜畧去势分极其谦卑所以通君臣之情也注云不言君酬宾于西阶上及君反位尊君空其文也此又所以严君臣之分也
　　通论叶氏梦得曰上以爵禄报下则下日奋而有功故礼无不拜下以功力事上则上见知而有赐故礼无不答无不拜则非与亢礼无不答则非虚取也劳心者治人劳力者治于人治人者食于人治于人者食人上下之义也燕礼眀君臣之义者何以异此案礼通于上下故拜无不答因答拜之礼推及君臣报功之道又因君臣之礼推及君民取与之义以见礼之可以为国也
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以眀贵贱也【差初冝反】
