<!-- { "loadSidebar": true } -->
　　正义郑氏康成曰言治国有家道　慕容氏彦逢曰先王所以治天下者在顺乎民所以顺民者在因其性五者民性之所有人道之所先天下莫不贵者道也尊无二上继天而为之子位莫贵焉者君也道者所由而行君者所恃而治孰有大于斯凡有德者能得道者也凡有爵而贵者佐君而理者也为其近而贵焉则所贵者广矣亲生我者也兄先我者也子承我者也人之所以为人尽于此三者于亲致其孝于兄竭其敬于子尽其慈人道备矣贵老则凡在已上者欲其同于亲所以广孝也敬长则凡在已右者欲其同于兄所以广敬也慈幼则凡在已下者欲其同于子所以广爱也先王推其所为至于如此则天下之大莫能外焉宜其可以运诸掌
　　总论孔氏颖达曰自此至国家也一节论贵德及孝弟之事
　　是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之敎因而弗改所以领天下国家也【王于况仄】
　　正义郑氏康成曰天子有所父事诸侯有所兄事谓若三老五更也天子衰诸侯兴故曰霸　孔氏颖达曰以圣人之德无以加于孝故虽天子之尊必有事之如父者谓养三老也敎民礼顺莫善于弟故虽诸侯之贵必有事之如兄者谓养五更也因人心之孝弟即以孝弟敎人是因而不改案天子诸侯俱有养老之礼皆事三老五更故文王世子注云三老如宾五更如介但天子尊故父事属之诸侯卑故兄事属之　方氏慤曰于天子言父于诸侯言兄者以弟不足以尽天子之德而诸侯未足以尽孝之道故也先王之敎因而弗改者因其良知良能而敎之也孩提之童无不知爱其亲故先王因而弗改则敎之以孝焉及其长也无不知敬其兄先王因而弗改则敎之以弟焉先王有孝弟之敎如此则上足以承父兄下足以令臣庶而刑于四海矣故曰所以领天下国家也　辅氏广曰孝生于仁弟生于义仁可以包义义未足以尽仁故有近王近霸之说
　　存疑王氏曰王孝霸弟此非孔子之言
　　存异项氏安世曰古人谓事亲为仁敬长为义王者以仁覆天下故至孝近之君之道主乎仁也覇者以义尊王室故至弟者近之臣之道主于敬也不曰君臣而曰王霸者极其至者而言之也王者君位之极霸者臣位之极也古之所谓霸者即伯字也诸侯之长也自孟子荀子推明王霸之辨而后学者以霸为羞故此章遂不可通殊不知孟荀所辟谓春秋时五霸耳由威文以前尧舜之四岳夏殷之二伯文武时周召为二伯成王时太公为侯伯康王时召公毕公为二伯是亦可羞乎
　　案各经不言霸惟孔孟于桓文之属谓之霸祭法言共工氏之霸亦因孔孟之说而追称之非古诚有所谓霸也项混霸于伯致以周召二伯为霸此与援儒入墨者等耳尧舜四岳夏殷二伯之说又直以注疏傅防语为墨守矣尚谓学者考古不精不亦过欤
　　子曰立爱自亲始敎民睦也立敬自长始敎民顺也敎以慈睦而民贵有亲敎以敬长而民贵用命孝以事亲顺以听命错诸天下无所不行【错干路反】
　　正义郑氏康成曰亲长父兄也睦和厚也尊长出敎令者　孔氏颖达曰人君欲立爱于天下从亲为始言先爱亲也已爱亲则人亦爱亲是敎民睦也欲立敬于天下从长为始言先自敬长已能敬长民亦敬长是敎民顺也睦则恩慈故云慈睦民既慈睦则贵所有之亲民心和顺不有悖逆故贵用在上之敎命马氏睎孟曰爱所以为仁敬所以为义事亲者仁
　　之实故立爱自亲始从兄者义之实故立敬自长始方氏慤曰相亲之谓睦不悖之谓顺尧典曰以亲
　　九族九族既睦则睦固出于爱亲矣孝经曰以敬事长则顺则顺固出于敬长矣能慈睦则相亲而不离能敬顺则从命而无逆
　　总论孔氏颖达曰此一节明爱敬之道自此以下皆展转相因广明其事者盖记者杂录以事类相接为次非本相因之辞也
　　郊之祭也丧者不敢哭凶服者不敢入国门敬之至也正义郑氏康成曰祭者吉礼不欲闻见凶人　孔氏颖达曰此论郊祀之礼以是吉礼大事故丧与凶服皆辟之　方氏慤曰吉礼莫重于祭祭礼莫大于郊故不敢以凶事干吉礼焉然非敬之至又安能如是
　　祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也【从才用反碑彼皮反袒徒旦反鸾力端反刲苦圭反膟音律膋力雕反爓音寻】
　　正义郑氏康成曰祭谓祭宗庙也穆子姓也【孔疏姓生也子孙是昭穆所生言穆者文不备　方氏慤曰父为昭则子为穆故以穆言之】答对也序以次第从也序或为豫丽犹系也毛牛尚耳以耳毛为上也膟膋血与肠闲脂也【孔疏膟血也膋牛肠闲脂】爓祭祭腥祭爓肉腥肉也汤肉曰爓【孔疏腥肉即礼运腥其俎爓肉即礼运孰其殽此先爓便文耳汤肉不全熟以鬼神异于生也若小祀则煮熟之所云一献孰】　孔氏颖达曰此明祭庙牵牲致敬君牵牲时子姓对君共牵牲卿大夫佐币士奉刍依次从君也牲以纼系着中庭碑将杀牲卿大夫袒取牛毛荐之耳主听故以耳毛欲使神聼之用鸾刀刲割牲体又取血及肠闲脂血以供荐而膋以供炙肝及爇萧也乃退谓杀牲竟而取卿大夫所刲血毛膟膋荐之竟而退也祭有三节此一节竟故退荐膟膋之后以俎载爓肉腥肉而以祭祭卒而退是恭敬之至极也　方氏慤曰答君必以穆示父子合敬而致其力也卿大夫从君而在穆后故曰序从言不失先后之序也袒示其用力之劳也毛牛则告全故也尚耳欲神之听之杂记周官谓之衈也郊特牲言肉袒亲割此言卿大夫者卿大夫相君故也鸾刀以刲取声和而后断也取膟膋将以染萧而焫之也爓则向乎孰矣腥则全乎生而巳夫祭之日内之父子外之君臣周旋反覆从事至于如此故曰敬之至也　叶氏梦得曰牵牲而入庙门丽于碑所谓纳牲诏于庭也毛牛尚耳者所谓升首于室也刲取膟膋以合羶香所谓臭阳达于墙屋也祭爓腥而退所谓至敬而不享味也
　　郊之祭大报天而主日配以月夏后氏祭其闇殷人祭其阳周人祭日以朝及闇
　　正义郑氏康成曰主日者以其光明天之神可见者莫着焉以朝及闇谓终日有事【孔疏周人尚文祭百神礼多故以朝及闇彼季氏大夫之家礼仪应少亦以朝及闇故夫子讥之】　孔氏颖达曰自此至致天下之和论郊祭及日月之义郊之祭者谓夏正郊天于此郊时大报天之众神天无形体悬象着明不过于日月故以日为百神之主配之以月自日以下皆祭特言月者但月为重以对日耳　马氏睎孟曰周官掌次职云祀五帝则张大次小次注云大次始往所止居小次既接祭退佚之所是与诸臣代有事也惟其与诸臣代有事故虽以朝及闇而不继之以倦也
　　存疑郑氏康成曰闇昏时也阳读为曰雨曰旸之旸【孔疏洪范庶徴旸谓亢旸干燥日中干燥异于昏明恐人以昼阳夜隂终日而祭故读从旸】谓日中时也朝日出时也夏后氏大事以昏殷人大事以日中周人大事以日出亦谓此郊祭也【孔疏檀弓大事非止是丧亦兼诸祭故云亦谓此郊】　孔氏颖达曰盖天地独为坛其日月及天神等共为一坛故日得为众神之主也　刘氏敞曰周人祭日以朝及闇此言周人尚赤先日欲出之初犹逮及闇则可行祭事矣稍后则昼昼则与殷人日中相乱　杨氏秀曰或谓郊祀上帝则百神从祀然乎曰郊之祭也大报天而主日配以月传记屡言之窃意垂象着明莫大于日月日月之明即天之明也故祭天而主日配以月非必百神悉从祀也案郊为大祭仪节应多非终日不能毕上闇字以日未出时言陈氏澔所谓昧爽以前是也若如郑昏时说不几于礼器继烛之讥耶阳以日出言即礼器质明盖平旦之气斯可以交神明日中则太晏矣下闇字以昏时言以朝及闇者谓日出行礼至昏而毕即疏所引礼器质明及晏是也刘说约略大意以日欲出而其时犹闇其说亦近但只说得以朝闇未说到以朝及闇要知郑注终日之说本确不可移刘有心求异宜其戾耳　又案周礼大司乐冬至圜丘以天神皆降为说则天神无不在矣杨说未安
　　祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和【别彼列反廵依注读沿又如字】
　　正义郑氏康成曰幽明者谓日照昼月照夜端正也廵读如防汉之防谓更相从道【陆氏佃曰廵读如字致若冬夏致日春秋致月其相廵也以相济也　陈氏澔曰终始相廵只是终始往来周流不息之义不必读沿　案三说相兼乃备盖相沿故不息不息故相济也】　孔氏颖达曰此经皆据春分朝日秋分夕月祭日于坛谓春分也祭月于坎谓秋分也月为幽日为明日在坛月在坎是殊别幽明制定上下也日为阳在外月为隂在内今祭日于东用朔旦之时是为外祭月于西用乡夕之时是为内是以别外内以正其位也隂谓夜阳谓昼夏则阳长而隂短冬则阳短而隂长是隂阳长短也月之与日同行黄道其晦朔之日月与日同处自朔之后月与日先后而行至月终日还与月同处是终始相廵也隂阳和会是致天下之和也　方氏慤曰坛之形圜而无所亏以象日之无所亏而盈也坎之形虚而有所受以象月之有所受而明也且封土为坛其形高而显凿土为坎其形深而隠一显一隐所以别隂阳之幽明一髙一深所以制隂阳之上下东动而出西静而入出则在外入则反内故东西所以别隂阳之外内东为阳中西为隂中中则得位故东西所以端隂阳之位别幽明之道然后能制上下之分别内外之所然后能端隂阳之位言之序如此且坛坎者人为之形故言制东西者天然之方故言端日出于东言其象出于天地之东也月生于西言其明生于轮郭之西也日言出于东则知为入于西尧典于东曰寅宾出日于西曰寅饯纳日者以此月言生于西则知为死于东扬雄言月未朢则载魄于西既朢则终魄于东者以此日之出入也歴朝夕昼夜而成一日月之死生也歴晦朔朢而成一月日往则月来月往则日来而隂阳之义配焉阳道常饶隂道常乏故运而为气赋而为形凡属乎阳者皆长属乎隂者皆短一长一短终则有始相廵而未尝相絶故以是致天下之和者隂阳相济之效也独隂而无阳独阳而无隂是同而巳又何以致乎　慕容氏彦逢曰北虽为阳生之方然隂居其半则出而未离乎内南虽为隂生之方然阳居其半则入而未离乎外故惟东西然后可以别内外也东南为阳而东阳中也于阳为纯西北为隂而西隂中也于隂为纯至于南北则隂阳杂矣隂阳杂则非所以正其位也故惟东西然后谓之端其位
　　存疑刘氏彝曰冬至大报天于圜丘而主日位日于坛东以象其所出位月于坛西以象其所生东为主故曰内西为宾故曰外　叶氏梦得曰日月既以并祭不可不别其方日阳也阳主乎辟辟则坛升而在上以别乎明月隂也隂主乎阖阖则坎险而在下以别乎幽
　　案郊之祭主日配月以祭天而及之此从祀也春分祭日于坛秋分祭月于坎此专祀也孔疏甚明刘氏谓冬至位日于坛东位月于坛西反汩而乱之且与本经祭月于坎违矣所云日东为主曰内月西为宾曰外是男内女外也于义不悖乎叶氏言日月并祭不可不别其方既并祭矣如何一坛一坎窃意从祀则皆坛阳为主而隂从之专祀则一坛一坎辨隂阳也
