<!-- { "loadSidebar": true } -->
　　案斩衰裳三升以冠为首饰故倍衰裳而用六升布右缝外毕冠广三寸落额上以布为三辟襵两头皆在武下向外屈之缝于武以前后两毕之末向外襵之故曰外毕曲礼厌冠不入公门注厌犹伏也丧冠厌伏也谓反屈之故得厌伏之名冠绳缨条属属犹着也通屈一条绳为武垂下为缨着之于冠也又杂记云丧冠条属以别吉凶言吉冠则缨武别材凶冠则缨武共材将一条绳从额上约之至项后交过前各至耳于武缀之各垂于颐下结之也三年之练冠亦条属右缝至大祥缟冠从吉当缨武异材也大功以上右缝其三辟襵向右为之从阴小功以下左缝亦三辟襵向左为之从阳　又案大功章注云大功布其鍜治之功麤治之是用灰也此冠用六升布加水濯之勿用灰盖七升以上始用灰也　又案黄氏干曰案五服之丧冠其制之异者有四升数之不同一也绳缨之与布缨澡缨二也右缝之与左缝三也勿灰之与灰四也其制之同者亦四条属一也外毕二也辟积之数三也广狭之制四也盖其不同者亲疏之差等其同焉者形式之定制也

　　案闲云斩衰貌若苴齐衰貌若枲丧服曰苴绖大搹左本在下尔雅以蕡为枲实孙炎以蕡为麻子苴绖者以色言之谓之苴以实言之谓之蕡郑氏康成曰麻在首在腰皆曰绖绖之言实也明孝子有忠实之心苴之形恶色貌象苴服因心而发也盈手曰搹搹扼也围九寸　腰绖大七寸五分寸之一而樛之谓两股相交两头结各存麻本散垂三尺也　绞带者绳带也谓绞苴麻为绳以作带故云绞带王肃

　　谓带如腰绖亦用苴麻为之

<经部,礼类,礼记之属,钦定礼记义疏,卷八十二>
<经部,礼类,礼记之属,钦定礼记义疏,卷八十二>

　　案仪礼丧服疏衰裳齐牡麻绖冠布缨削杖布带疏屦三年者曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也闲曰齐衰貌若枲又曰齐衰四升五升六升盖降服四升正服五升义服六升也敖氏继公曰牡麻者无实之麻也牡麻比苴为善故齐衰以下之绖用之此绖右本在上以见其不以本为缨而缨亦在其左也其制屈一条绳自额上而后交于项中一端垂于左下而为缨一端止于右上而前乡其不缨者则左端不垂而在上为异耳冠布缨之制与绳缨同齐斩不言布此缨带言布者对斩衰缨带用绳言也大功至缌麻衰惟无负版辟领之制其衰则皆外削幅其裳则皆内削幅盖布有麤细而体式略同故大小功缌麻之齐裳等物皆凖此不另图

　　案苴杖之义育三苴杖竹也父者子之天竹圆象天一也竹内外有节象子为父亦兼内外之痛二也竹贯四时而不变子之痛父亦经寒暑而不改三也削杖之义亦有三削杖桐也削之使下方取母象于地也一也桐之言同也取内心悲痛同于父也二也桐外无节象家无二尊故外屈于父为之齐衰经时而有变也三也　又案丧服小记云绖杀五分而去一杖大如绖注云如腰绖也必知如腰绖者以杖从心

　　已下与腰同处故也又云杖皆下本者从木性也各齐其心者杖以扶病病从心起故杖之高下以心为断也



　　案云菅屦者菅菲外纳也在周公时谓之屦在子夏时谓之菲其实一也菅屦谓以菅草为屦菅白华也已沤为菅沤菅柔韧中用此菅是已沤者用之为屦外纳者向外编之也疏屦者粗屦也曰疏屦者藨蒯之菲也藨蒯皆草名案斩衰言菅屦见草体举恶貌其服重也齐衰言疏屦举草之总称其服轻也自此不杖期则言麻屦齐衰三月则与大功同绳屦小功缌麻又没其屦号皆各因其差降之宜也

　　案士丧礼明衣裳用布记云明衣裳用幕布袂属幅长下膝注云幕布帷幕之布升数未闻属幅不削幅也长下膝者谓制此衣长至膝下亦有裳前三幅后四幅不辟积腰间下至足跗亦不被土也此不辟积腰间者以其一服不动不假上狭下寛也士丧礼下篇曰縓綼緆是裳之饰也缁纯即此衣之节也一染谓之縓在幅曰綼在下曰緆衣以缁裳以縓象天地也

<经部,礼类,礼记之属,钦定礼记义疏,卷八十二>
　　案丧大记云小敛绞缩者一横者三大敛布绞缩者三横者五绞紟如朝服注云绞既敛所用束坚之者也缩从也如朝服者谓布精粗如朝服十五升也疏云谓从者一幅置于尸下横者三幅亦在尸下从者在横者之上每幅之末析为两片以结束为便也小敛之绞广终幅析其末大敛之绞取布一幅直裂作三片而用之其横者五者亦取布二幅直裂为六片而用五片置于缩三之下皆欲其坚之急也

　　案士丧礼云掩练帛也广终幅长五尺析其末作掩为裹尸首故也析其末者以后二脚于颐下结之既瑱幎目之后乃以前二脚倒结于项中也　丧大记云君锦冒黼杀缀旁七大夫冒黼杀缀旁五士缁冒赪杀缀旁三凡冒质长与手齐杀三尺注云既袭所以韬尸重形也杀冒之下帬韬足上行者也又士丧礼云冒缁质长与手齐赪杀掩足注云冒制如直囊上曰质下曰杀质正也其用之先以杀韬足而上

　　后以质韬首而下齐手上下纁象天地也孔疏云于不缝之边上下安带以结之缀旁七旁五旁三尊卑之差也

<经部,礼类,礼记之属,钦定礼记义疏,卷八十二>

　　案丧大记小敛君锦衾大夫缟衾士缁衾皆一至大敛又制二衾君大夫士一也凡衾皆五幅布于绞上衾者即今之被也紟者郑注襌被也五幅白布为之别无缘饰丧大记云紟五幅无紞注云紞被识生时襌被有识死则去之异于生也　丧大记曰小敛以往用夷衾夷衾质杀之裁犹冒也冒以韬尸小敛又覆以夷衾其所用缯色及长短制度与质杀同但不复为囊及旁缀耳小敛前有冒故不用夷衾自小敛后衣多不可用冒故用夷衾覆之



　　案礼记丧大记云君设大盘造冰周礼凌人大丧共夷盘冰注云夷之言尸也实冰于夷盘中置之尸牀之下所以寒尸也尸之盘曰夷盘牀曰夷牀衾曰夷衾皆依尸而为言者也汉礼器制度大盘广八尺长丈二尺深三尺漆赤中诸侯谓之大盘其即夷盘之谓与

　　案檀弓重主道也疏云谓始死作重犹若吉祭木主之道也吉祭木主所以依神在丧作重亦以依神故曰主道也盖孝子望亲之精神有所凭依故设重以依之谓鬼神每依饮食庶防见亲于所依也重起于殷代以含饭余鬻以鬲盛之名曰重今之粮甖即其遗制也士丧礼云重木刊凿之甸人置重于中庭三分庭一在南注云木也县物焉曰重刊斵治之也凿之为县簪孔也士重木长三尺疏云以其木有物县于下相重累故得名重云簪孔者下云系用靲用靲内此孔中也云簪者若冠之簪使冠连属于紒此簪亦相连属于木之名也士重木长三尺则大夫以上各有等当约铭旌之杠士三尺大夫五尺诸侯七尺天子九尺据竖者言之横者宜半之也礼又曰夏祝鬻余饭用二鬲于西墙下幂用疏布久之系用靲县于重幂用苇席北靣左衽带用靲贺之结于后注云夏祝祝习夏礼者也夏人教以忠其于养宜鬻余饭以饭尸余米为鬻也重主道也士二鬲则大夫四诸侯六天子八与簋同差久读为灸谓以盖塞鬲口也靲竹防也以席覆重辟屈而反两端交于后左衽西端在上贺加也疏云前商祝奠米饭米夏祝彻之今乃鬻之而盛于鬲是以下记云夏祝彻余饭其注云彻去鬻是也北面左衽者人北靣以席先于重北靣向南掩后也聂氏崇义图云重用互达横凿穿为四孔贯四横木每一横县二鬲四横八鬲诸侯七尺三横六鬲大夫五尺二横四鬲士三尺一横二鬲并覆以疏布裹以苇席而后代则重与苇席为二物矣又案幂用疏布以布覆鬲也久之不言其物殆以所幂者为之耶左袵者右端在上而西乡象死者之左衽也带用靲以靲中束其席象死者之带也曰靣曰衽曰带皆象形名之故曰重主道也　又敖氏继公不读久为灸而以久为以物承他器之称是上既幂之而下又承之也其说较优

　　案礼记丧大记曰熬君四种八筐大夫三种六筐士二种四筐加鱼腊焉注熬者以火熬谷使香以筐盛之设棺旁以惑蚍蜉使不至棺也郑注士丧礼曰熬黍稷各二筐又曰设熬旁各一筐大夫三种加以粱君四种加以稻四筐则手足各一余设于左右加鱼腊者案特牲士腊用兔少牢大夫腊用麋天子诸侯无文当用六兽之属今案用熬筐者或亦以谷气者人精气所依置之棺旁亦实口用米实鬲用饭之意

　　必谓以惑蚍蜉窃恐熬谷易竭而蚍蜉无穷也迂矣



　　案周礼巾车职云大丧饰遣车注云一曰鸾车用疏布为輤四靣有障置于四隅后郑云輤其盖也四面皆有障蔽以隐翳牢肉置于椁中之四隅疏云遣车谓将葬柩朝庙毕将行设遣奠竟取遣奠之牲臂臑折之为段用此车载之遣送亡者入圹也杂记云遣车视牢具言车多少各如所包牲体之数也既夕礼云包牲取下体盖遣奠所包也士三个前胫折取臂臑后胫折取骼是一牲取三体士少牢二牲则六体大夫以上用太牢牲九体分为十五段三段为一包凡五包诸侯分为二十一段凡七包天子分为二十七段凡九包所包皆用左胖



　　案天子六綍前后二碑上下各重鹿卢共穿四綍左右二碑二鹿卢分穿二綍余可以此推之

　　案士丧礼为铭各以其物檀弓铭明旌也以死者为不可别已故以其旗识之注云明旌神明之旌也周礼司常大丧共铭旌注云王则大常　又案司常职王建大常诸侯建旗孤卿建大夫士建物铭旌亦然但尺数异耳天子九尺诸侯七尺大夫五尺士三尺若不命之士则以缁布半幅长一尺也赪其末长终幅长二尺也缁赪共长三尺广三寸书铭于末曰某氏某之柩竹杠长三尺置于宇西阶上注云杠铭橦也宇梠也梠者两端连绵木也



　　案既夕礼云商祝执功布以御柩执披注云居柩车之前若道有低仰倾亏则以布为抑扬左右之节使引者执披者知之士执披八人疏云葬时乗车故有柩车前引柩者及在旁执披者皆御治之下记云执披者旁四人注云前后左右各二人是士执披者八人也　又案礼将葬啓肂商祝免袒执功布入升自西阶又商祝拂柩用功布夫啓肂用功布者执之以接神为有所拂防也拂柩用功布者始告神用功布

　　拂去凶邪之气也此皆功布之为用也功布灰治之布也　周礼乡师及葬执纛以与匠师御柩注云纛与翿义同翿羽葆幢也丧大记君葬御棺用羽葆盖士御柩以功布则大夫御柩以茅诸侯以羽葆天子以纛皆以指引前后左右一如功布之施为也

　　案杂记诸侯之葬升正柩匠人执羽葆御柩郑注御柩者居前道止之孔疏匠人工人也羽葆者以鸟羽注于柄头如盖谓之羽葆谓盖也匠人主宫室故执盖物御行于道示指挥于路为柩进止之节也

<经部,礼类,礼记之属,钦定礼记义疏,卷八十二>
