<!-- { "loadSidebar": true } -->
　　存疑郑氏樵曰尔雅注栭茅栗郭云江东呼栭栗陈氏澔曰江淮呼小栗为栭栗椇形似珊瑚味甘美一名白石李　吴氏澄曰所记盖三十二物牛脩至范十五物飞走之味芝至棃十五物草木之味其末姜桂二物则调和者也
　　案鹿山兽能补阳麋泽兽能补隂月令仲夏鹿角觧仲冬麋角觧二兽迥别而赵氏岐云麋鹿之大者则混而一之芝生于地为地耳小曰卷耳通谓之芝生于木为木耳有黒有白通谓之栭若贺所云软枣郑樵所云栭栗则皆果属非芝类矣山查小如指棃大如拳亦有颇小而味酸澁似查者谓之查棃縂之品物或古今异名南北异产不可胜竆况郑言天子庶羞百二十品记者不能次録则三十一物固已而吴氏三十二物説亦得偹一义也
　　大夫燕食有脍无脯有脯无脍士不贰羮胾庶人耆老不徒食
　　正义郑氏康成曰尊卑差也　孔氏頴逹曰郑志曰脯非食殽此燕得食脯者谓食不专用脯若有余馔则兼有脯士不贰羮胾者谓士燕食也　黄氏裳曰脍脯是食之珍味而大夫燕居常食不得兼之羮胾为食之本而士燕居常食亦不得兼之降及庶人唯耆老乃不徒食谓七十者无故可食肉矣故云庶人无故不食珍也
　　存异孔氏頴逹曰此接上人君燕食因眀大夫士庶人燕食不同若朝夕常食则下云羮食自诸侯已下至于庶人无等
　　案上经所陈既非诸侯所食又非公食大夫礼特人君燕食所加庶羞也不应此燕食忽指正燕礼食礼也此节文义趋重末句言大夫士虽贵亦有所不兼唯老则庶人亦不徒食以优老也起下文飬老之意耳
　　脍春用葱秋用芥豚春用韭秋用蓼脂用葱膏用薤三牲用藙和用醯兽用梅鹑羮鸡羮鴽酿之蓼鲂鱮烝雏烧雉芗无蓼【薤户界反一本作防藙鱼气反鲂音房鱮音叙烝皇絶句贺读烝雏为句雏仕俱反皇读雉芗为句】
　　正义郑氏康成曰芥芥醤也【孔疏上谓鱼脍芥醤则谓秋时用芥芥辛于秋宜也】脂肥凝者释者曰膏藙煎茱萸也汉律会稽献焉尔雅谓之榝【孔疏贺氏云今蜀郡作之九月九日取枝连实长四五寸一升实可和十升膏陆氏德眀曰似茱萸而实赤小　方氏慤曰用之能杀虫　案本草藙一作艾此食茱萸非吴茱萸也】
　　【故曰茱萸类】和用醯者畜与家物自相和也兽用梅者亦野物自相和也酿谓切杂之鴽在羮下烝之不羮也烧烟于火中也芗苏荏之属也此皆言调和菜醸之所宜也　孔氏頴逹曰此论调和饮食之宜鹑羮鸡羮者用鹑用鸡为羮鴽唯烝煮之而已不以为羮酿谓切杂和之言鹑羮鸡羮及烝之者皆酿之以蓼鲂鱮二鱼皆烝熟之雏鸟之小者火中烧之然后调和雉或烧或烝或可为羮其用无定故直云雉也鲂鱮烝及雏烧并雉等三者调和唯以苏荏之属无用蓼也【案或曰酿者用诸酒芗者羮用苏言鹑鸡可羮鴽可酿三者皆用蓼鲂鱮可烝雏可烧雉用芗三者皆无蓼也此别为一义】　方氏慤曰葱以气逹为悤于春物生为宜芥以味辛为介于秋物成为宜故脍用二物以和之韭性温而生能乆春所宜蓼性辛而气能散秋所宜故豚用二物以和之三牲肉体之大者气之所聚不能无毒故用藙之辛以散其毒焉和用醯谓三牲也书曰若作和羮尔惟盐梅醯与梅皆酸也和之以収其味而巳
　　不食雏鼈狼去肠狗去肾狸去正脊去凥狐去首豚去脑鱼去乙鼈去丑【去起吕反下竝同凥苦刀反脑如老反】
　　正义郑氏康成曰皆为不利人也雏鼈伏乳者丑谓鼈窍也　孔氏頴逹曰自此至攅之论治择肉物恶者及果实之属　陆氏佃曰狼肠直故去肠狗肾热故去肾狸脊上一道如界凥有九孔豕俯聚精在脑医方云豕脑食之昏人精神故去脑　方氏慤曰狐首丘故狐去首尔雅鱼肠谓之乙馁自肠始故鱼去乙
　　存疑郑氏康成曰乙鱼体中害人者名也今东海鰫鱼有骨名乙在目旁状如篆乙食之鲠人不可出陈氏澔曰或云丑颈下骨能毒人
　　案鱼去乙方训典而此皆常有之物何必东海鰫鱼不言去肠避文复也丑训郑得之
　　肉曰脱之鱼曰作之枣曰新之栗曰撰之桃曰胆之柤棃曰攅之【胆丁敢反攅再官反本又作鑚】
　　正义郑氏康成曰皆治择之名也　皇氏侃曰脱之除其筋膜取好处尔雅注李巡云去其骨郭璞云剥其皮作之者取鱼摇动之视其鲜馁馁者不食郭云今本作斮谓削鳞也　孔氏頴逹曰枣易有尘埃恒治拭之使新栗多虫数数布拣撰省视之桃多毛拭治去毛令色青滑如胆柤棃恐有虫故一一攅防其虫孔
　　通论方氏慤曰尔雅瓜曰华之桃曰胆之枣李曰疐之樝棃曰鑚之与此大同小异
　　存疑孔氏頴逹曰或曰桃有苦如胆者去之
　　牛夜鸣则庮羊泠毛而毳羶狗赤股而躁臊鸟皫色而沙鸣鬰豕望视而交睫腥马黑脊而般臂漏雏尾不盈握弗食舒鴈翠鹄鸮胖舒凫翠鸡肝鴈肾鸨奥鹿胃【庮音由泠音零结毛如氊也毳昌鋭反躁早报反皫刘普保反徐芳表反又普表反沙如字又所嫁反睫音接腥依注作星般音班臂本又作擘必避反徐芳避反漏依注作蝼音楼鹄胡笃反鸨音保奥于六反胃音谓】
　　正义郑氏康成曰亦皆为不利人也庮恶臭也春秋传曰一薰一庮泠毛毳毛别聚于不觧者也【孔疏泠谓毛本稀毳谓毛头结】赤股股里无毛也皫色毛变色也【孔疏色不润泽】沙犹嘶也郁腐臭也【案鬰周官作狸】望视远视也【方氏慤曰豕俯首以食病则首昂荘子所谓豕之亢鼻也案周礼作盲视郑注以望为正】腥当为星声之误也星肉中如米者【陆氏徳明曰説文云腥星见食豕令肉内生小息肉也】般臂前胫般般然也漏当为蝼如蝼蛄臭也舒鴈鵞也翠尾肉也鹄鸮胖谓脇侧薄肉也舒凫鹜也【孔疏尔雅释鸟文李巡云野曰鴈家曰鹅野曰凫家曰鹜　方氏慤曰为人所畜飞不疾而舒故谓之舒】鸨奥脾肶也鹄或为鸨也　孔氏頴逹曰此论臊腥羶臭及诸物不可食者躁谓举动急躁交睫谓目睫毛交牛夜鸣至般臂漏皆与周礼内饔职文同雏谓小鸟尾盈一握然后堪食若其过小未盈握不堪食也自此以下因广言不堪食之物奥谓脾肶藏之深奥处　吴氏澄曰夜鸣至般臂言其形之病庮羶臊郁腥漏言其臭之恶有此病形必有恶臭其肉皆不宜食也　陈氏澔曰此雏下九物亦不可食
　　肉腥细者为脍大者为轩或曰麋鹿鱼为菹麕为辟鸡野豕为轩为宛脾切葱若薤实诸醯以柔之【麕九伦反辟必益反徐芳益反宛于晚反脾婢支反醯呼兮反本或作防】
　　正义郑氏康成曰为脍为轩言大切细切异名也【孔疏凡大切若全物为菹细切者为齑】脍者必先轩之所谓聂而切之此轩辟鸡宛脾皆菹类也【孔疏其牲体大者菹之其牲体小者齑之故麋鹿鱼野豕为菹为轩是菹也麕为辟鸡为宛脾是齑也】酿菜【孔疏菜谓葱薤】而柔之以醯杀腥肉及其气菹轩聂而不切辟鸡宛脾聂而切之【孔疏皆少仪文聂则防也声相近耳】轩或为胖宛或作鬰　孔氏頴逹曰此眀齑菹之异用肉不同言或曰者作记之时无其制旧有此言也少仪不言鱼此言鱼者记异闻是鱼之大者也切葱若薤或用葱或用薤肉与葱薤置诸醋中悉皆濡孰故云柔之
　　羮食自诸侯以下至于庶人无等大夫无秩膳大夫七十而有阁天子之阁左逹五右逹五公侯伯于房中五大夫于阁三士于坫一【食音嗣坫丁念反】
　　正义郑氏康成曰羮食食之主也【孔疏凡人所食羮饭为主助以杂物醤是众食所湏故曲礼云醯醤处内公食大夫礼公设醯醤注以其为馔本也又牲与黍亦诸食之本故掌客云鼎簋十有二注合言之以俱食主也】庶羞乃异耳【孔疏公食大夫礼下大夫十六豆上大夫二十豆又周礼掌客云上公食四十侯伯食三十二子男食二十四食谓庶羞美可食者此庶羞乃异也】秩常也无秩膳谓五十始命未甚老也七十有阁有秩膳也【孔疏六十者比五十有常肉比七十则有无肉时　案防合下宿肉句觧】阁以版为之庋食物也逹夹室大夫言于阁与天子同处天子二五倍诸侯也【孔疏天子尊庖厨远故左右夹室各五阁诸侯稍卑庖厨宜近故杀于天子大夫卑无嫌故亦于夹室　案防意谓庖厨远则取之难故多置阁以偹所需诸侯庖厨近则取之易故偹者少】五者三牲之肉及鱼腊　崔氏灵恩曰宫室之制中央为正室左右为房房外有序序外有夹室　孔氏頴逹曰食谓饭也此谓每日常食若非依常礼食之外或别有牛羊豕之肉随时得为羮也其黍稷稻粱依礼正食之外别有稼穑収获皆得为饭故云羮食无等　方氏慤曰食为主羮为配人所日用者也惟称有无随其所宜不制丰杀而预为之等焉虽然此特自诸侯以下而已若王则周官膳夫王日一举鼎十有二物皆有爼则固有等矣　张氏怡曰上言大夫士庶燕食有无以肉食言也此言无等以羮食二者言也阁木为之而高坫土为之而卑此其别也
　　存疑陆氏佃曰堂上为逹公侯伯于房中下天子也左逹左夹室前堂右逹右夹室前堂大夫言于阁三则蒙上房中可知　吴氏澄曰士言于坫一疑亦在房中或北堂之角也
　　案郑谓逹夹室崔氏言序外有夹室其制甚眀陆乃谓逹夹室前堂夫堂前无墙故显室有墙故隠岂有堂室混为一者呉谓士坫在北堂之角案东房有北阶无北墙故北以半曰北堂恐亦非置坫之所

　　钦定礼记义疏卷三十九
<经部,礼类,礼记之属,钦定礼记义疏>
　　钦定四库全书
　　钦定礼记义疏卷四十
　　内则第十二之二
　　凡养老有虞氏以燕礼夏后氏以飨礼殷人以食礼周人脩而兼用之凡五十养于卿六十养于国七十养于学达于诸侯八十拜君命一坐再至瞽亦如之九十者使人受五十异粻六十宿肉七十贰膳八十常珍九十饮食不违寝膳饮从于游可也六十嵗制七十时制八十月制九十日脩唯绞紟衾冒死而后制五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从七十不俟朝八十月告存九十日有秩五十不从力政六十不与服戎七十不与賔客之事八十齐衰之事弗及也五十而爵六十不亲学七十致政凡自七十以上唯衰麻为丧凡三王养老皆引年八十者一子不从政九十者其家不从政瞽亦如之凡父母在子虽老不坐有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭衣而养老【粻知良反绞古交反紟其防反本又作衿冒亡报反暖乃管反朝直遥反下同珍从之从才用反又如字与音预下同齐侧皆反衰七回反冔况甫反缟古老反】
　　正义郑氏康成曰记王制有此　孔氏颖达曰记者重録之后人因而不去慎疑不敢删易也
