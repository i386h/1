<!-- { "loadSidebar": true } -->
　　孔氏颖达曰子曰至妻帑以上言行道在于已身故此一节覆明行道在身之事以射譬之　射有似乎君子者言凡人之射有似乎君子之道　失诸正鹄反求诸其身者诸于也求责也正谓賔射之侯鹄谓大射之侯言射者失于正鹄谓失不中正鹄不责他人反乡自责其身言君子之人失道于外亦反自责于已
　　朱子曰画布曰正栖皮曰鹄皆侯之中射之的也子思引此孔子之言以结上文之意　右第十四章子思之言也凡章首无子曰字者放此
　　君子之道辟如行远必自迩辟如登高必自卑【释文辟音譬迩音尔卑音婢又如字】
　　郑氏康成曰自从也迩近也行之以近者卑者始以渐致之高远
　　孔氏颖达曰君子行道辟如行远必自迩辟如登高必自卑者自从也迩近也卑下也行之以远者近之始升之以高者卑之始言以渐至高远不云近者远始卑者高始但勤行其道于身然后能被于物而可谓之高远耳
　　诗曰妻子好合如鼓瑟琴兄弟既翕和乐且眈宜尔室家乐尔妻帑【释文好呼报反翕许急反乐音洛下同眈丁南反帑音奴子孙也本又作孥同尚书传毛诗笺并云子也杜预注左传云妻子也朱注眈诗作湛亦音眈】
　　郑氏康成曰琴瑟声相应和也翕合也眈亦乐也古者谓子孙曰帑此诗言和室家之道自近者始孔氏颖达曰诗云妻子好合如鼓瑟琴兄弟既翕和乐且眈此小雅棠棣之篇美文王之诗记人引此者言行道之法自近始犹如诗人之所云欲和远人先和其妻子兄弟故云妻子好合情意相得如似鼓弹瑟与琴音声相和也兄弟尽皆翕合情意和乐且复眈之眈之者是相好之甚也宜尔室家乐尔妻帑者宜善尔之室家爱乐尔之妻帑帑子也古者谓子孙为帑故甘誓云予则帑戮汝于人则妻子为帑于鸟则鸟尾为帑左传云以害鸟帑是也
　　朱子曰诗小雅棠棣之篇鼓瑟琴和也翕亦合也眈亦乐也帑子孙也
　　子曰父母其顺矣乎
　　郑氏康成曰谓其敎令行使室家顺
　　孔氏颖达曰因上和于远人先和室家故此一节次之父母其顺矣乎谓父母能以敎令行乎室家其和顺矣乎言中庸之道先使室家和顺乃能和顺于外即上云道不远施诸已
　　朱子曰夫子诵此诗而赞之曰人能和于妻子宜于兄弟如此则父母其安乐之矣子思引诗及此语以明行远自迩登高自卑之意　右第十五章
　　子曰鬼神之为徳其盛矣乎视之而弗见聼之而弗闻体物而不可遗【案朱本分其盛矣乎节体物而不可遗节作二节】
　　郑氏康成曰体犹生也可犹所也不有所遗言万物无不以鬼神之气生也
　　孔氏颖达曰子曰至此夫此一节明鬼神之道无形而能显著诚信中庸之道与鬼神之道相似亦从微至着不言而自诚也　体物而不可遗者体犹生也可犹所也言万物生而有形体故云体物而不可遗者言鬼神之道生养万物无不周徧而不有所遗言万物无不以鬼神之气生也
　　朱子曰程子曰鬼神天地之功用而造化之迹也张子曰鬼神者二气之良能也愚谓以二气言则鬼者隂之灵也神者阳之灵也以一气言则至而伸者为神反而归者为鬼其实一物而已为徳犹言性情功效　鬼神无形与声然物之终始莫非隂阳合散之所为是其为物之体而物所不能遗也其言体物犹易所谓干事
　　使天下之人齐明盛服以承祭祀洋洋乎如在其上如在其左右【释文齐侧皆反本亦作斋洋音羊】
　　郑氏康成曰明犹洁也洋洋人想思其傍僾之貌孔氏颖达曰使天下之人齐明盛服以承祭祀者明犹洁也言鬼神能生养万物故天下之人齐戒明洁盛饰衣服以承祭祀　洋洋乎如在其上如在其左右者言鬼神之形状人想像之如在人之上如在人之左右想见其形也
　　朱子曰齐之为言齐也所以齐不齐而致其齐也明犹洁也洋洋流动充满之意能使人畏敬奉承而发见昭著如此乃其体物而不可遗之验也孔子曰其气发扬于上为昭明焄蒿凄怆此百物之精也神之着也正谓此尔
　　诗曰神之格思不可度思矧可射思【释文格古百反度待洛反矧诗忍反射音亦朱注射诗作斁】
　　郑氏康成曰格来也矧况也射厌也思皆声之助言神之来其形象不可亿度而知事之尽敬而已况可厌倦乎
　　孔氏颖达曰神之格思不可度思矧可射思者格来也思辞也矧况也射厌也此大雅抑之篇刺厉王之诗诗人刺时人祭祀懈倦故云神之来至以其无形不可度知恒须恭敬况于祭祀之末可厌倦之乎言不可厌倦也记者引诗明鬼神之所尊敬也
　　朱子曰诗大雅抑之篇格来也矧况也射厌也言厌怠而不敬也思语辞
　　夫微之显诚之不可揜如此夫【释文揜音掩于检反夫音扶】
　　郑氏康成曰言神无形而着不言而诚
　　孔氏颖达曰夫微之显者言鬼神之状微昧不见而精灵与人为吉凶是从微之显也　诚之不可揜者言鬼神诚信不可揜蔽善者必降之以福恶者必降之以祸如此夫者此诗人所云何可厌倦夫语助也此鬼神即与易系辞云是故知鬼神之情状与天地相似以能生万物也案彼注木火之神生物金水之终物彼以春夏对秋冬故以春夏生物秋冬终物其实鬼神皆能生物终物也故此云体物而不可遗此虽说隂阳鬼神人之鬼神亦附隂阳之鬼神故此云齐明盛服以承祭祀是兼人之鬼神也
　　朱子曰诚者真实无妄之谓隂阳合散无非实者故其发见之不可揜如此　右第十六章不见不闻隐也体物如在则亦费矣此前三章以其费之小者而言此后三章以其费之大者而言此一章兼费隐包小大而言
　　子曰舜其大孝也与徳为圣人尊为天子富有四海之内宗庙飨之子孙保之【释文与音余】
　　郑氏康成曰保安也
　　孔氏颖逹曰子曰至受命此一节明中庸之徳故能富有天下受天之命也　子孙保之者师说云舜禅与禹何言保者此子孙承保祭祀故云保周时陈国是舜之后
　　朱子曰子孙谓虞思陈胡公之属
　　故大徳必得其位必得其禄必得其名必得其寿郑氏康成曰名令闻也
　　孔氏颖达曰故大徳必得其位者以其徳大能覆养天下故必得其位如孔子有大徳而无其位以不应土録虽有大徳而无其位也案援神契云丘为制法主黒緑不代苍黄言孔子黑龙之精不合代周家木徳之苍也孔演图又云圣人不空生必有所制以显天心丘为木铎制天下法是也必得其寿者据舜言之而夫子不长寿以勤忧故也
　　朱子曰舜年百有十歳
　　故天之生物必因其材而笃焉【案朱本合下节作一节】
　　郑氏康成曰材谓其质性也笃厚也言善者天厚其福恶者天厚其毒皆由其本而为之
　　孔氏颖逹曰故天之生物必因其材而笃焉材谓质性也笃厚也言天之所生随物质性而厚之善者因厚其福舜禹是也恶者因厚其毒桀纣是也故四凶黜而舜受禅也
　　故栽者培之倾者覆之【释文栽依注音灾将才反植也培蒲回反覆芳伏反】郑氏康成曰栽读如文王初载之载栽犹殖也培益也今时人名草木之植曰栽筑墙立版亦曰栽栽或为兹覆败也【孔疏栽读如文王初载之载者案诗大明云文王初载天作之合彼注云载识也言文王生适有所识天为之生配谓生大姒此载为栽殖者载容两义亦得为识亦得为殖此对倾者覆之故以为殖云筑墙立版亦曰栽者案荘二十九年左传云水昏正而栽谓立版筑也】
　　孔氏颖达曰故栽者培之者栽殖也培益也言道徳自能丰殖则天因而培益之　倾者覆之者若无徳自取倾危者天亦因而覆败之也
　　朱子曰材质也笃厚也栽植也气至而滋息为培气反而游散则覆
　　诗曰嘉乐君子宪宪令徳宜民宜人受禄于天保佑命之自天申之故大徳者必受命【释文嘉戸嫁反诗本作假音同假嘉也皇音加善也宪音显一音如字佑音祐　案朱本分自天申之节必受命节作二节】
　　郑氏康成曰宪宪兴盛之貌保安也佑助也
　　孔氏颖达曰嘉乐君子宪宪令徳此大雅嘉乐之篇美成王之诗嘉善也宪宪兴盛之貌诗人言善乐君子此成王宪宪然有令善之徳案诗本文宪宪为显显与此不同者齐鲁韩诗与毛诗不同故也　宜民宜人受禄于天保佑命之自天申之故大徳者必受命者宜民谓宜养万民宜人谓宜官人其徳如此故受福于天佑助也保安也天乃保安佑助命之为天子又申重福之作记者引证大徳必受命之义则舜之为也
　　朱子曰诗大雅假乐之篇假当依此作嘉宪当依诗作显申重也　受命者受天命为天子也　右第十七章此由庸行之常推之以极其至见道之用广也而其所以然者则为体微矣后二章亦此意
　　子曰无忧者其唯文王乎以王季为父以武王为子父作之子述之【案唯朱本从惟】
　　郑氏康成曰圣人以立法度为大事子能述成之则何忧乎尧舜之父子则有凶顽禹汤之父子则寡令闻父子相成唯有文王
　　孔氏颖逹曰子曰至一也此一节明夫子论文王武王圣徳相承王有天下上能追尊大王王季因明天子以下及士庶人葬祭祀之礼各随文解之　以王季为父以武王为子父作之子述之者言文王以王季为父则王季能制作礼乐文王奉而行之文王以武王为子武王又能述成文王之道故无忧也朱子曰此言文王之事书言王季其勤王家盖其所作亦积功累仁之事也
　　武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之【释文缵徐音纂哉管反大音泰下大王同一戎衣依注衣作殷于巾反谓一用兵伐殷也尚书依字读为一着戎衣而天下大定】
　　郑氏康成曰缵继也绪业也戎兵也衣读如殷声之误也齐人言殷声如衣虞夏商周氏者多矣今姓有衣者殷之胄与壹戎殷者一用兵伐殷也【孔疏案尚书武成云一戎衣谓一着戎衣而灭殷此云一者以经武王继大王王季文王三人之业一用灭殷对三人之业为一耳由三人之业故一身灭之郑必以衣为殷者以十一年观兵于孟津十三年灭纣是再着戎服不得称一戎衣故以衣为殷故注云齐人言殷声如衣】
　　孔氏颖达曰武王缵大王王季文王之绪者缵继也绪业也言武王能缵继父祖之业以王天下也壹戎衣而有天下者戎兵也言一用兵伐殷而胜之也朱子曰此言武王之事缵继也大王王季之父也书云大王肇基王迹诗云至于大王实始翦商绪业也戎衣甲胄之属壹戎衣武成文言一着戎衣以伐纣也
　　武王末受命周公成文武之徳追王大王王季上祀先公以天子之礼斯礼也逹乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧逹乎大夫三年之丧逹乎天子父母之丧无贵贱一也【释文末亡遏反追王于况反期音基】
