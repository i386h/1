<!-- { "loadSidebar": true } -->
　　正义郑氏康成曰弓有往来体皆欲令其下曲隤然顺也遗人无时已定体则张之未定体则弛之【孔疏弓之为体以本为身以角为面筋在外面张之时曲来乡内故遗人则使筋在上弓身曲向其下其弛之时反张向外筋在曲内角在曲外今遗人角向其上弓形亦曲向下也弓人云秋合三材冬定体则合三材时亦可献】箫弭头也谓之箫箫邪也【孔疏箫弓头头稍剡差邪似箫又谓为鞘鞘箫言相似】弣把中【孔疏弣谓弓把也】帨佩巾也磬折则佩垂授受之仪尊卑一主人拜拜受也辟拜谦不敢当由从也従客之左右客尊之也接下接客手下也承弣却手则箫覆手与【孔疏主人既敌故自受拜客既竟従客左而受之主人既还在客左与客并却左手接客左手之下而承弣又覆右手捉弓下头必知客主俱却左手承弣右手执箫者盖主人用右手承弣则是倒执弓也】乡与客并谓于堂上则俱南面礼敌者并授【孔疏乡与客并明既拜客竟还前立处与客俱南面而立乃受弓若不敌则不并授】　孔氏颖逹曰此以下明授受之宜敌体故称遗地道贵右故推客居右客覆右手执弓下头又却下左手以承弓把把当中央而髙两头頽下以授主人主人在左弓下头拄地不净故自执之以上头授人示敬也主人将受当宾前而拜客谦不欲当主人之拜故少逡廵以避之不答拜者执弓不得拜也　吕氏大临曰右手执箫左手承弣者受者便于执也少仪云弓则左手屈韣执弣授受之仪尊卑皆稍磬折故皆垂帨也由客之左吉事尚右以尊賔也接下承弣敬受之也乡与客并然后受者敌相遗皆南乡　胡氏铨曰尊卑垂帨献受皆敬还辟犹退却也　陈氏澔曰还辟之辟犹开也谓离其所立之处　方氏慤曰賔主异等则授受异乡此賔主敌故乡与客并也　徐氏师曾曰接下承弣者是时客方承弣不能容手故先以左手接下俟客放手而后承弣次以右手执箫也
　　通论孔氏颖逹曰聘礼賔问主国之卿卿北面受币聘賔南面授币敌不并授者以聘賔衔聘君之命敬其君命也
　　存疑孔氏颖逹曰尊卑谓賔俱是大夫则为尊俱是士则为卑　张子曰尊卑垂帨至地髙下之节也尊卑者髙下也尊者谓宾主卑者谓宾主之侍者尊者磬折则卑者亦当然
　　辨正朱子曰賔主虽或一尊一卑然皆当磬折垂帨也　马氏睎孟曰主佩垂则臣佩委明尊卑俯仰之异也言尊卑垂帨而无上下之异者盖宾主授受之礼非臣主之际也
　　案此只论賔主虽有尊卑而其礼一致耳若如孔氏説则賔主或一大夫一士不皆垂帨显与经背矣如张子説则賔主行礼安用侍者在旁摹仿乎弓张则筋外而角内弛则角外而筋内箫亦作弰又曰弭诗曰象弭鱼服尔雅曰弓无缘者谓之弭左传曰左执鞭弭是无缘之弓以骨饰其弭也然箫之饰亦有不特以骨者尔雅曰以金者谓之铣以蜃者谓之珧以玊者谓之珪盖射者男子之所有事故弓之制独详而遗人以弓其馈视他物为重故详其容然垂帨拜辟并受即他物亦当无不然者接下承弣孔疏甚明陈氏澔注主人却左手者谓主人却客左手亦以左手承弣也又覆右手者谓主人自覆右手亦以右手执箫也则客左手先释弣而后主承弣下字反不分明
　　进劒者左首
　　正义郑氏康成曰左首尊也【孔疏首劒拊环也客在右主人在左劒以首为尊以尊处与主人也】　孔氏颖逹曰进亦遗也言授与人时也通论孔氏颖逹曰少仪云刀却刃授頴頴镮也春秋传叔孙之圉人欲杀公若伪不解礼而授劒末杜注以劒锋末授之以锋为末则镮是首也少仪又云泽劒首郑注泽弄也劒刃不容弄正是劒镮也
　　案古之佩劒者必左唯仆者右带劒避君也少仪曰劒则启椟盖袭之加夫襓与劔焉夫襓劒衣也博雅作防襓以劒置襓上示不敢防也左首尊其首也劒首在左则主人右手受劒为便也
　　进戈者前其鐏后其刃【鐏在困反又作管反】
　　正义郑氏康成曰鋭底曰鐏【孔疏鐏在尾而钝向人为敬也】后刃敬也【孔疏直刃长八寸横刃长六寸刃下接柄处长四寸并广二寸用以钩害人也刃当头而利故不持向人也】　孔氏颖逹曰戈钩孑防也如防而横安刃但头不向上为钩也　徐氏师曾曰向主人曰前自向曰后不以刃授示不伤人敬也
　　进矛防者前其镦【镦徒对反】
　　正义郑氏康成曰三兵鐏镦虽在下犹为首平底曰镦【孔疏防两边皆安横刃长六寸中刃长七寸半横刃下接柄处又长四寸半并广寸半镦矛防柄尾平底如镦柄下也以平向人敬也】　孔氏颖逹曰矛如鋋而三亷也防今之防也亦应并授不云左右而云前后者互文也若相对则前后也若并授则左右也　彭氏曰矛横安两刃而头俱钩向下也防横安两刃一向上而一向下也镦为矛防柄尾
　　进几杖者拂之
　　正义郑氏康成曰尊者所冯依拂去尘敬也　孔氏颖逹曰前云献杖执末此云拂之亦互文也或云进几者以弯外授人亦顺也
　　通论吕氏大临曰少牢礼主人左手缩之以右进拂几三二手横执几进授尸于筵前此进几之仪【案此授尸之礼子事父弟事师或亦然若相遗则未必然也】
　　效马效羊者右牵之
　　正义郑氏康成曰效犹呈见用右手便也　孔氏颖逹曰此亦是遗人而言效互文也　徐氏师曾曰马羊豢畜驯而易制故右手牵之
　　效犬者左牵之
　　正义郑氏康成曰犬齛齧人右手当禁备之【孔疏犬好齛齧人故左牵之而右手防御也少仪云献犬则右牵之彼是田犬畜犬不齧人此是充食之犬故防之狗犬通名分言之则大者为犬小者为狗尔雅云未成豪曰狗】　吕氏大临曰犬虽豢畜然吠非其主或有噬人之患故左牵而以右制之如臣虏之比
　　执禽者左首
　　正义郑氏康成曰左首尊【孔疏左阳也首亦阳也左首谓横捧之并授则主人在左故客以鸟首授之也】　陆氏佃曰禽若羔鴈之类左首向人焉
　　案此执禽与前献鸟不同即周礼所谓以禽作六挚卿羔大夫鴈士雉庶人鹜工商鸡是也故下文继之云饰羔鴈者以缋士相见礼云挚冬用雉夏用腒左头奉之即执禽左首之谓也
　　饰羔鴈者以缋【缋胡对反】
　　正义郑氏康成曰缋画也【孔疏饰覆也画布为云气以覆羔鴈为饰以相见也】陈氏栎曰饰羔鴈者覆以布而缋画之　朱氏申
　　曰卿执羔大夫执鴈以为挚焉饰以缋所以文之也存疑郑氏康成曰诸侯大夫以布天子大夫以画【孔疏士相见礼云下大夫以鴈上大夫以羔饰之以布不言缋者彼是诸侯之卿大夫卑故但用布此天子之卿大夫尊故画之也】
　　辨正陆氏佃曰案士相见礼下大夫以鴈饰之以布言饰则缋可知未必有天子之大夫诸侯之大夫之异
　　受珠玉者以掬【掬九六反】
　　正义郑氏康成曰受珠玉以掬慎也掬手中【孔疏珠玉若受之置在手中不用承之恐坠落也】　陈氏澔曰谓以两手共承之也徐氏师曾曰两手曰掬珠玉重寳受之宜慎故开
　　匣而以两手共承之也
　　受弓劒者以
　　正义郑氏康成曰受弓劒以敬也【孔疏受弓劒者不露手取之用衣承接以为敬也】
　　存疑徐氏师曾曰前言受弓接下承弣又似不以者岂前专受弓而此兼受弓劒与
　　饮玉爵者弗挥
　　正义郑氏康成曰为其寳而脆　孔氏颖逹曰玉爵玉杯也挥振去余也左传奉匜沃盥既而挥之是也陈氏栎曰洗他爵必挥之去其余水惟饮玉爵
　　者弗挥玉器宜慎也
　　余论吴氏澄曰此因上文受珠玉以掬而并记之也
　　凡以弓劒苞苴箪笥问人者操以受命如使之容【苴子余反箪音单笥思嗣反操仓刀反使色吏反】
　　正义郑氏康成曰问犹遗也苞苴裹鱼肉或以苇或以茅箪笥盛饭食者圜曰箪方曰笥如使之容谓使者【孔疏苞者以草包裹鱼肉之属诗曰白茅包之既夕礼云苇包长三尺是也苴者以草借器而贮物箪圜笥方俱是竹器亦以苇为之问人者谓因问而有物遗之也或自有事问人或闻彼有事而问之悉有物以表其意使者操持此上诸物以进受尊者之命如臣为君聘使受君命先习其威仪进退令如其至所使之国时之仪容故云如使之容也】　孔氏颖逹曰凡谓凡此数事皆同　吕氏大临曰书厥包橘柚锡贡是包兼果实惟衣裳在笥是笥或有衣裳　陈氏栎曰苴借也箪以盛饭食笥以盛衣裳问如诗杂佩以问之左氏问之以弓　徐氏师曾曰上言亲献之仪此言为使之仪也使者操持诸物以进受尊者之命即习其威仪进退如至彼之仪容则临时不至失礼而称其为使矣
　　通论吕氏大临曰进者以物共尊者之用非献也效者致之尊者之前使之见非进也聘礼曰小聘曰问问者乆不相见使人问安否以讲好因有物遗之义如诸侯之相聘礼则杀之也诗云知子之顺之杂佩以问之如弓劒苞苴箪笥皆可以问人者也使者操是物以受尊者之命如使臣受命于君之容所以敬命也　应氏镛曰自献鱼鼈至于效犬执禽皆细别其献物之宜而一物必有一仪也自饰羔鴈至于饮玉爵又畧叙其饰物之文而重其物必重其礼也终则总之曰凡以弓劒苞苴箪笥问人者举其凡以该上文所列之目也盖曰献曰遗曰进曰效虽不同而皆所以为问也当其受命主人之时物虽未至于所遗之家而其执操有仪已若与之相为揖逊周旋而无愧乎使者之容矣
　　余论马氏曰礼曰无辞不相接也无礼不相见也欲民之毋相防也相见以贽为此也卿执羔大夫执鴈而饰之以缋者君子交接之礼以文为贵盖位弥尊而礼弥文也苞苴箪笥物之防者也操而遗人必习其威仪进退如使者之容以礼将之也故聘义使者聘而误主君弗亲飨古之人相厉以礼如此
　　凡为君使者己受命君言不宿于家【为于伪反使色吏反下使者并同】正义郑氏康成曰急君使也言谓有故所问也【孔疏郑注聘礼有故谓灾患及时事相告所问或问其臣或问他人】　孔氏頴逹曰受命谓受得君命为聘使受君言宜急去不得停留宿于家聘礼既受命遂行舎于郊是也　吕氏大临曰人臣之义莫大乎敬君敬君莫大乎敬命受君命不宿于家不敢留也　方氏慤曰上曰命盖主于所使之人下曰言盖主于所问之事
　　通论陈氏祥道曰为人臣者无以有已故将军受命之日则忘其家临军誓众则忘其亲援桴而鼓则忘其身为君使者岂异是哉聘礼所以言释币遂行此所以言不宿于家也　郑氏康成曰聘礼曰若有言【孔疏如告籴乞师言汶阳田之类】则以束帛如享礼【孔疏行享礼毕而又有此言亦必有物将之又加束帛也】
　　案聘有以常礼行者则言不过述嵗事之常有以有故行者则言如秦伯使西乞术聘鲁且言将伐晋事是也以其非一定故聘礼云若有言郑引此者以见人臣急君命不敢留宿之义
　　君言至则主人出拜君言之辱使者归则必拜送于门外
　　正义郑氏康成曰敬君命也此谓国君问事于其臣孔氏颖逹曰君使初至则出门拜迎君命辱者言
　　屈辱尊者之命来也君之使去又出拜送门外则知初至迎亦出门也
　　若使人于君所则必朝服而命之使者反则必下堂而受命【使人如字朝音潮】
　　正义郑氏康成曰此谓臣有所告请于其君　孔氏颖逹曰命使者言朝服则君言至亦朝服受之互言也去不下送反而下迎者尊君命也不出门者已使卑于君使也
