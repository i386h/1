<!-- { "loadSidebar": true } -->
　　天子执冒四寸以朝诸侯注云名玉曰冒者言徳能覆盖天下也四寸者方以尊接卑以小为贵也案尚书大传云古者必有冒言下之不敢専达之义天子执冒以朝诸侯是冒覆之注云君恩覆之臣乃敢进是其冒覆之事然则诸侯所受天子之圭璧者与诸侯为瑞也瑞也者属也诸侯朝于天子有过行者留其圭璧三年圭璧不复者少黜以爵六年圭璧不复者少黜以地九年圭璧不复者而尽黜其地此所谓诸侯之于天子也义则见属不义则不见属也又孔注顾命曰言冒所以冒诸侯圭邪刻之以冒诸侯之圭以为瑞信子男执璧盖亦刻而覆验之大传以古者圭有冒亦是冒圭之法也此冒据朝觐诸侯时执之诗殷颂云受小球大球为下国缀旒注小球尺二寸大球长三尺与下国结定其心如旌旗之旒彼据天子与诸侯盟防故云结定其心故执镇圭不执冒也

　　镇圭大宗伯以玉作六瑞以等邦国【等谓齐也】王执镇圭长尺二寸以镇安天下盖以四镇山为瑑饰故得镇名典瑞曰王执镇圭搢大圭以朝日又曰珍圭以徴守以恤凶荒【珍音镇】镇圭以徴守者若汉时徴郡守以竹使符也诸侯亦一国之镇故以镇圭徴之凶荒则民有逺志不安其土故王使使执镇圭以往致王命以安之镇圭大小之制当与琬圭琰圭相依孔义云凡圭广三寸厚半寸剡上左右各寸半又注云尹拙议以镇圭用五采组约中央以备失坠窦仪云详周礼仪礼经疏之义自天子公侯已降及聘使所执圭璋皆有绚组约圭中央备其失坠新图圭缫叙必以合正文则余制皆显矣



　　大宗伯云公执桓圭注云公者二王之后及王之上公也玉人云命圭九寸谓之桓圭公守之其信圭躬圭皆言命圭而云守之者以其朝觐执焉居则守之也后郑云双植谓之桓贾释云象宫室之有桓楹也以其宫室在上须桓楹乃安天子在上须诸侯乃安也盖亦以桓楹为瑑饰也

　　大宗伯云侯执信圭【信音身】注云信圭躬圭皆长七寸盖皆象以人形为瑑饰文有麤缛耳欲其慎行以保身

　　大宗伯云伯执躬圭七寸孔义引江南儒者解之云直者为信其文缛细曲者为躬其文麤略义或然也

　　大宗伯云子执谷璧五寸诸侯自相见亦执之曲礼疏云其璧则内有孔谓之好外有玉谓之肉故尔雅云肉倍好谓之璧肉好若一谓之环此五等诸侯各执圭璧朝于王及自相朝所用也又云谷所以养人盖瑑谷稼之形为饰

　　大宗伯云男执蒲璧五寸曲礼疏引此注云蒲为席所以安人盖瑑蒲草之形为饰

　　典瑞云牙璋以起军旅以治兵守先郑云牙璋瑑以为牙牙齿兵象故以牙璋兵若今铜虎符兵也后郑云牙璋亦王使之瑞节兵守用兵所守也若齐人戍遂诸侯戍周之类又玉人云牙璋中璋七寸厚寸以起军旅以治兵守后郑云二璋皆有鉏牙之饰于琰侧知然者以其二璋同起军旅故也盖大军旅则用牙璋以起之小军旅则用中璋以起之也首言牙璋中璋不言牙者但牙璋文饰多故得牙名而先言之也中璋次于牙璋明亦有牙也以文饰差少故惟有中璋之名不言牙也典瑞不言中璋者以其大小等故不见也



　　玉人云谷圭七寸天子以聘女注云纳徴加于束帛贾释云自士已上皆用纁束帛但天子加以谷圭诸侯加大璋亦七寸典瑞云谷圭以和难以聘女后郑云谷圭亦王使之瑞节也谷善也其饰若粟文然仇雠和之者若春秋宣公及齐侯平莒及郯晋侯使瑕嘉平戎于王也其聘女则以纳徴焉

　　大璋七寸射四寸厚寸诸侯以聘女注云亦纳徴加于束帛也上云大璋九寸此七寸得云大璋者以天子谷圭七寸以聘女诸侯不可过于天子而用九寸也谓用大璋之文以饰之故得大璋之名又案三璋之勺注云大璋加文饰中璋杀文饰边璋半文饰则此璋虽七寸取于大璋加文饰之义谓遍于璋体瑑云气如大璋也

　　玉人曰驵琮五寸宗后以为权又曰驵琮七寸鼻寸有半寸天子以为权后郑读驵为组谓以组系琮因名组琮以玉饰豆即名玉豆是其类也先郑解组琮以为称锤以起量既用为权故有鼻又贾释云量自是斗斛之名此权衡而为量者对文量与权衡异散文权衡亦得量名以其量轻重故也天子组琮既有鼻明后组琮亦有鼻也

　　玉人云大琮十有二寸射四寸厚寸是谓内镇宗后守之后郑云如王镇圭也射其外鉏牙贾释曰言大琮者对上驵琮五寸者为大也言十有二寸者并角径之为尺二寸也云射四寸者据角各二寸两厢并四寸内镇者对天子执镇圭为内谓若内宰对太宰内司服对司服皆为内之比也王不言外者男子阳居外是其常但妇人隂主内治故得称内也云其外鉏牙者据八角锋言之故云鉏牙也

　　玉人云琬圭九寸而缫以象徳后郑云琬犹圆也王使之瑞节也诸侯有徳王命赐之使者执琬圭以致命焉故典瑞云琬圭以治德结好治徳即玉人注云诸侯有徳王命赐之也结好谓诸侯使大夫来聘既而为坛防之使大夫执以命事焉大行人曰时聘以结诸侯之好缫借也先郑云琬圭无锋芒故治徳以结好

　　玉人云琰圭九寸判规以除慝以易行贾释注云判半也凡圭琰上寸半琰圭琰半以上至首而规又半已下为瑑饰诸侯有为不义使者征之执以为瑞节也经云除慝谓诛逆恶也易行谓去烦苛也然则烦苛非恶逆之事直谓政教烦多而苛虐也是知诸侯有恶行故王使人执之以为瑞节易去之也又后郑典瑞注云除恶行亦于诸侯使大夫来頫既而使大夫执而命事于坛大行人职曰殷頫以除邦国之慝又先郑典瑞注云琰圭有锋芒伤害征伐诛讨之象故以使易恶行令为善也则以此圭责让谕告之详先郑锋芒之言有违判规之义背经取法唯得圭名

<经部,礼类,三礼总义之属,三礼图集注,卷十>
<经部,礼类,三礼总义之属,三礼图集注,卷十>
<经部,礼类,三礼总义之属,三礼图集注,卷十>

　　典瑞云王搢大圭执镇圭缫借五采五就以朝日注云缫有五采文所以荐玉木为中干韦衣而画之就成也五就五帀也一帀为一就公执桓圭侯执信圭伯执躬圭缫皆三采三就子执谷璧男执蒲璧缫皆二采再就缫读曰藻贾释云藻水草之文故读从之言缫有五采文所以荐玉木为中干用韦衣而画之就成也者镇圭尺二寸广三寸即此木板亦长尺二寸广三寸与玉同然后用韦衣之乃于韦上画之一采为一帀五采则五帀一帀为一就就成也是采一色者也又案聘礼记云绚组尺注云五采成文曰绚彼不问尊卑皆用五采组长尺为之系所以束玉使不坠落因以为饰然绚组系亦名缫借者则曲礼云其有借者则裼聘礼曰上介屈缫以授賔是亦名组系为缫借者也又曲礼疏引郑注觐礼云缫借以韦衣木广袤各如其玉之大小既然则谷璧蒲璧其缫借之形亦如之天子则以五采画之公侯以三采子男则以二采其卿大夫亦二采故典瑞云玉缫借五采五就公侯伯皆三采三就子男缫皆二采再就又云瑑圭璋璧琮二采一就是也熊氏云五采五就者采别二行为就也三采三就者亦采别二行为一就故三就也又下云二采一就者以臣下行聘不得与君同是以二采采别一行共为一就凡言就者或两行名为一就即此上下文是也或一帀二行为二就就即等也知者聘礼记云所以朝天子圭与缫皆九寸又云缫三采六等朱白苍注云以三色为再就谓三色色为再就就亦等也三色即六等杂记亦云三采六等注云三采六等以朱白苍画为再行行为一等是一等为一行行亦就也据单行言之也各有所据故其文有异既三采为六等则知天子五采已下采别为二等也此是周法其殷已上则各用所尚色之帛故郑注虞书三帛髙阳氏之后用赤缯髙辛氏之后用黒缯其余诸侯用白缯其余谓尧之诸侯也既以采色画韦衣于板上前后垂之又有五采组绳以为系其组上以为天下以绛为地则系玉有事则垂为饰故聘礼记云纁系长尺绚组注云系无事则以系玉因为饰用五采组上以为天下以绛为地是也

　　三礼图集注卷十
　　钦定四库全书
　　三礼图集注卷十一
　　宋　聂崇义　撰
　　黍尺　　　　　　　指尺
　　璧羡　　　　　　　苍璧
　　黄琮　　　　　　　青圭
　　赤璋　　　　　　　白琥
　　璜　　　　　　　四圭有邸
　　两圭有邸　　　　　圭璧
　　璋邸射　　　　　　方明
　　方明坛
　　自周显德三年冬十月奉堂帖令依故实模画郊庙祭器祭玉至四年春以图様进呈寻降勑命指挥昨聂崇义检讨礼书礼图模画到祭器祭玉数十件仍令国子监太常礼院集礼官博士同共考详合得前代制度既依典礼孰不佥同况臣崇义自叨受命敢不竭诚祖述经文研覈法度由是玉瑞玉器之属造指尺璧羡以规之冠冕鼎俎之属设黍尺嘉量以度之所谓绳墨诚陈不可欺以曲直防矩诚设不可欺以方圜也勅下诸官考详后便下少府监依式样制造其祭器则六尊六彝六罍铏俎柶簋簠笾豆登爵玉爵坫圭瓉璋瓉并盘洗篚洗罍洗勺匜盘太罍龙勺概尊蜃尊散尊共四十三其玉器则苍璧黄琮青圭赤璋白琥璜四圭有邸两圭有邸圭璧璋邸射共十至六年并依定式様修讫已于郊庙行用

　　案汉书律厯志云一黍之广为分十分为寸十寸为尺【一黍之广谓以子谷秬黍中者孟康曰子北方也北方黒谓黒黍也师古曰此说非也子谷犹言谷子耳秬即黒黍也无取北方号中者不大不小者也言取黒黍谷子大小中者率为分寸也秬音巨】又杂令云积秬黍为度者冕制则使之投壶记曰筹室中五扶注云筹矢也铺四指曰扶一指案一寸又公羊传曰肤寸而合何休云侧手为肤案指为寸【肤扶音义同】又家语曰布指知尺然则爰自周世厯秦汉以及魏晋黍分指寸之尺见于礼志但礼神之玉冝眞比珉难得今自苍璧以下圭玉之属请依指寸之尺冠冕尊彝用木之类请用黍寸之尺【黍有横竪故枢宻使王朴亦令定黍尺取竪黍尺以校管律】



　　典瑞云璧羡以起度先郑云羡长也此璧径长尺以起度量后郑云羡不圜之貌盖广径八寸袤一尺又案玉人职云璧羡度尺好三寸以为度先郑解羡径也好璧孔也尔雅云肉倍好谓之璧好倍肉谓之瑗肉好若一谓之环贾释云引尔雅者欲见此璧好三寸也好即孔也两畔肉各三寸则两畔肉共六寸是肉倍好共为九寸也又后郑云羡犹延也其袤一尺而广狭焉是羡为不圜之貌也玉人造此璧之时应圜圜径九寸今减广一寸以益上下之袤一寸则上下一尺广有八寸故云其袤一尺而广狭焉此璧羡天子以为量物之度也



