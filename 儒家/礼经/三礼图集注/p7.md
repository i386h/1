<!-- { "loadSidebar": true } -->
　　三礼图集注卷六
　　宋　聂崇义　撰
　　虎侯　　　　　　熊侯
　　豹侯　　　　　　熊侯【畿内诸侯】
　　麋侯【畿内有采地卿大夫所射】　　大侯【畿外诸侯所射】
　　糁侯　　　　　　豻侯
　　五正侯　　　　　　三正侯
　　二正侯
　　射之所起在于黄帝故易系黄帝九事云古者木为弧剡木为矢弧矢之利以威天下又世本以黄帝臣挥作弓夷牟作矢是弓矢起于此矣虞书曰侯以明之传云当行射侯之礼以明善恶之教则射侯见于尧舜夏殷无文至周大备故礼有天子诸侯卿大夫大射賔射燕射之文各张其侯乡射记曰君国中射注云国中城中谓燕射也于郊谓大射也于竟【音境】谓与邻国君射即賔射也天官司裘王大射则供【音供】虎侯熊侯豹侯设其鹄【古毒反】此所谓皮侯也皮侯者谓用虎熊豹之皮各饰侯侧亦方制其鹄王将祀天地祭宗庙以射选诸侯卿大夫士所射之侯也又夏官射人王以六耦射五正三正二正之三侯者谓来朝诸侯賔射之侯也又乡射记云凡侯天子熊侯白质诸侯麋侯赤质大夫布侯画以虎豹士布侯画以鹿豕此兽侯者燕射所张之侯也凡侯以向堂为面侯道九十弓者用布三丈六尺【此谓大侯也】大侯上个【读为搚公干之干】下个各三丈六尺【上个最上幅下个最下幅也三丈六尺各除左右出舌而言也】中丈八尺【大射量人量侯道以貍步注云貍之伺物每举足者正视逺近为必中也是以量侯道取象焉又乡射记云侯道五十弓弓二寸以为侯中者以考工记弓之下制六尺与步相应弓者侯之所取数宜于射器故侯道取于弓也古者布幅广二尺二寸以二寸为缝诸幅皆以二尺计之此侯九十弓弓二寸以为侯中二九十八故中丈有八尺也】侯中用布九幅幅有丈八尺【总十六丈二尺】倍中以为躬躬身也上躬上接上个下接中下躬上接中下接下个皆三丈六尺【与上个下个总十四丈四尺】倍躬以为左右舌【此谓最上幅通数七丈二尺者也左右舌即上两个也在躬两傍谓之个左右出谓之舌躬外两厢各出丈八尺】下舌半上舌【左右各出九尺上舌则半者于躬下舌上下舌共五丈四尺五寸三总共用布三十六丈也】上纲与下纲出舌寻縜寸【音筠】纲者所以系侯于植者也上下各出舌一寻者亦人张手之节也縜者笼纲维持侯者也亦谓之维故郑云其邪制躬舌之角者为维亦曰维耳旧图唯着三侯取法不尽虽繁解说难辨指归今于三侯之外更増十二件通前十五侯分为上下卷所以尽正鹄之差见皮首之状依经申义焕然可观又旧图云上纽皆十二下纽皆十而三侯数同此说亦失知者九十七十五十弓之侯丈尺广狭不同縜纽笼系宜异今三侯一揆何所据乎且以大侯上舌七丈二尺以十二纽所说计之上舌两端共使四纽余有八纽布在七丈二尺之间每九尺一纽则侯之缓纵上下不停既非正文今亦不取其縜纽之数但依侯大小取称为是其于乐之节奏鹄之等衰正之采縜兽之毛物各随侯图而解之









　　司裘王大射则共虎侯言王大射者谓王将祀五帝于四郊昊天于圆丘及享先王选助祭者故于四郊小学之中王与诸侯及羣臣等行大射之法也虎侯者谓以虎皮饰其布侯之侧其鹄亦以虎皮方制之着于侯中其侯道九十弓弓二寸以为侯中中亦身也侯身广丈八尺三分其侯而鹄居一焉则鹄方六尺矣此王之所射之侯也与梓人张皮侯而栖鹄共为一事侯制上广下狭盖取象于人张臂八尺张足六尺是取象率焉乐以驺虞九节























　　王大射司裘亦共熊侯此助祭诸侯所射之侯也亦以熊皮饰侯侧兼方制其鹄侯道七十弓弓二寸以为侯中广丈四尺亦三分其侯而鹄居其一则鹄方四尺六寸大半寸者贾释云以侯广丈四取丈二三分之得四尺又于四尺之内取尺八寸得六寸有二寸在寸为三分二寸总六分取二分二分于三分为三分寸之二也三分寸之二即是大半寸也故云鹄方四尺六寸大半寸又梓人为侯广与崇方崇髙也上下为崇横度为广则虎侯中丈八尺熊侯中丈四尺豹麋侯中一丈皆方故云广与崇方也又射之诸侯乐以貍首七节






















　　王大射司裘亦共豹侯此助祭卿大夫并士所射之侯也亦以豹皮饰侯侧兼以豹皮方制其鹄侯道五十弓弓二寸以为侯中广一丈亦三分其侯而鹄居其一则鹄方三尺三寸少半寸者贾释云以侯广一丈内取九尺得三尺一尺取九寸得三寸一寸分为三分取一分则分于二分为三分寸之三分寸之一则是少半寸故云鹄方三尺三寸少半寸也谓之鹄者取名于鳱鹄【上古寒切下古沃切】鳱鹄小鸟捷黠难中是以中之为隽而取鹄之言较者直也射所以直已志虎熊豹示伏猛言能伏得猛厉诸侯也麋者迷也以麋皮为侯示能讨击迷惑之诸侯也射者大礼故于三侯之上取义众多又侯道九十七十五十弓逺近三等者以人有尊卑分为三节尊者射逺卑者射近故也射人云孤卿大夫乐以采苹五节士乐以采蘩五节【士无大射而有賔射燕射之礼以士无臣可择故无大射之礼】


















　　司裘云诸侯则共熊侯豹侯此谓畿内诸侯大射将祀先祖亦与羣臣射以择士熊侯则诸侯自射者也豹侯所选助祭臣下所射者也亦以熊豹皮各饰其侯侧方为之鹄其侯道鹄居皆与王之熊侯豹侯同












　　司裘云卿大夫则供麋侯此谓王朝卿大夫畿内有采地者将祭先祖亦行大射之礼张麋侯君臣共射焉亦以麋皮饰侯侧又以皮方制其鹄着于侯中其侯道亦五十弓侯广鹄方丈尺之数亦与王之豹侯同












　　畿外诸侯将祭先祖亦行大射而射三侯与天子同畿内诸侯近尊不得同于天子三侯但射二侯而已畿外诸侯逺尊故得申也三侯虽同而用皮别耳即大射大侯九十糁侯七十豻侯五十是也大射直言九十七十五十不云弓者案乡射记注云大侯九十弓糁侯七十弓豻侯五十弓是有弓可知也又大射注云参读曰糁糁杂也干读曰豻豻胡犬也畿外诸侯自射大侯即熊侯也云大侯者与天子大侯同九十弓也其糁侯助祭者所射也大侯与天子虽同其糁豻二侯用皮为别























　　此谓畿外诸侯卿大夫助祭于君所射之糁侯也糁杂也杂侯者以豹尊于麋明以豹为鹄以麋为饰耳不纯用豹麋者下天子卿大夫故也其侯道七十弓侯广鹄方丈尺之数并与天子熊侯同












　　豻侯者外诸侯之士助君祭所射之侯也豻胡地野犬以豻皮饰侯亦方制为鹄其侯道五十弓侯鹄方广并与天子豹侯同













　　天子賔射射五正三正二正之侯若诸侯朝防于王张此三侯与之共射谓之賔射五正之侯九十弓亦三分其侯正居一焉凡画正五正五采三正三采二正二采五采者先从中画朱方二尺次白次苍次黄次黑皆充尺寸使大如鹄苍即青也以射者是相克相伐之事故还以南方为本其外白青等皆相克为次也又画此五色云气以饰其侧乐以驺虞九节









　　此三正七十弓之侯亦三分其侯正居一焉三正之侯去黄余同五正还以朱白青三色画云气以饰其侧此是诸侯朝王为賔所射之侯也凡画云气用丹为地以丹浅于赤也故于丹上得见赤色之云诸侯于已国射三正二正之侯乐以貍首七节











　　此二正五十弓之侯亦三分其侯正居其一二正之侯又去白青直用朱緑而已还用朱緑二色画云气以饰其侧此卿大夫聘防于王共射之侯也




　　三礼图集注巻六
　　钦定四库全书
　　三礼图集注巻七
　　宋　聂崇义　撰
　　兽侯【熊首】　　　　　兽侯【麋首】
　　兽侯【虎豹首】　　　　兽侯【鹿豕首】
　　鼓足　　　　　　建鼓
　　鼗鼓　　　　　　雷鼓
　　灵鼓　　　　　　路鼓
　　鼖鼓　　　　　　鼛鼓【音臯】
　　晋鼓　　　　　　金錞
　　金镯　　　　　　金铙
　　金铎　　　　　　兵舞【赤楯玉戚】
　　帗舞　　　　　　羽舞
　　皇舞










　　梓人云张兽侯则王以息燕注云兽侯画兽为侯乡射记曰凡侯天子熊侯白质诸侯麋侯赤质白质者谓以蜃灰涂之使白为地正面画其熊之头状亦象正鹄三分其侯而处其一亦各画云气饰其侧燕谓王劳使臣与羣臣饮酒而射也息谓王休农息老物之后亦行此燕射之礼王自射此五十弓熊首之侯也










　　诸侯麋侯赤质谓以赤涂之使赤为地正面画其麋之头状必知然者案貍首者射不来者之首也明熊麋以下皆正面画其头也王燕劳之时诸侯射此五十弓麋首之侯也亦画云气饰其侧












　　卿大夫布侯画以虎豹言布侯者谓不采其地直于布上正面画虎豹头状亦画云气饰其侧王燕射则卿大夫射此五十弓虎豹首之侯也燕射必射此熊虎豹之首者不忘上下相犯也言此三兽皆猛不苟相下若君臣之道献可者替否者不苟相从辄当犯顔而谏似此兽也故用之










　　王燕射士射五十弓鹿豕之布侯者亦谓不采其地直于布上面画鹿豕头状及画云气以饰其侧诸侯必射麋士必射鹿豕者志在君臣相养也案内则云麋鹿豕皆有轩并是可食之物故知相养也天子诸侯特射熊麋之首卿大夫士兼射虎豹鹿豕之首所谓君画一臣画二阳竒隂偶之数也此燕射自天子已下尊卑皆用一侯其侯道又皆五十弓弓二寸以为侯中同方一丈者降尊就卑之义以燕礼主于欢心故也








　　夏后氏谓之鼓足郑注云足谓四足















　　大射云建鼓在阼阶西南鼓注云建犹树也以木贯而载之树之跗也南鼓谓所伐面也贾释云周人县鼓今言建鼓用殷法也主于射略于乐故用先代鼓此亦诸侯卿大夫射之所用也












　　小师职掌教鼓鼗注云出音曰鼓鼗如鼓而小持其柄摇之旁耳还自击又大射注云鼗如鼓而小有柄賔至摇之奏乐也又眡了掌凡乐事播鼗击颂磬笙磬磬言击鼗言播播即摇之可知也鼗所以节乐賔至乃乐作故知賔至摇之以奏乐也又鼗导也所以导鼓声或节一唱之终也










　　大司徒鼓人职曰雷鼓鼓神祀后郑云雷鼓八面鼓也神祀祀天神也贾释云但是天神皆用雷鼓














　　灵鼓鼓社祭后郑云灵鼓六面鼓也社祭祭地只也贾释云但是地只皆用灵鼓














　　路鼓鼓鬼享后郑云路鼓四面鼓也鬼享享宗庙也















