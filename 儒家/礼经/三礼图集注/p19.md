<!-- { "loadSidebar": true } -->
　　苞　　　　　　　遣车
　　筲　　　　　　　瓮
　　甒　　　　　　　桁
　　赗方　　　　　　遣策
　　椑　　　　　　　功布
　　纛

<经部,礼类,三礼总义之属,三礼图集注,卷十八>
　　既夕礼云迁于祖用轴注云迁徙也徙于祖谓朝祖庙也檀弓曰殷朝而殡于祖周朝而遂葬焉盖象平生将出必辞尊者轴輁轴也轴状如转辚刻两头为轵轴輁状如长牀穿桯前后着金而关轴焉大夫诸侯已上有四周谓之輴天子画之以龙防云轴輁轴者下记云夷牀輁轴是也云轴状如转辚者此以汉法况之汉时名转轴为辚辚即轮也故士丧礼云升棺用轴注云轴輁轴輁状如牀轴其轮也挽而行是轮为辚也云刻两头为轵者以轴头为轵刻轴使两头细穿入輁之两髀前后二者皆然云輁状如长牀穿桯前后着金而关轴焉者此輁既云长如牀则有先后两畔之木状如牀髀厚大为之两畔为孔着金钏于中前后两畔皆然然后关轴于其中言桯者以其厚大可以容轴故名此木为桯云大夫诸侯已上有四周谓之楯者大夫殡葬虽不用輴士朝庙皆用輁轴则大夫朝庙当用輴诸侯天子殡葬朝庙皆用輴但天子画辕为龙谓之龙輴大夫诸侯虽不画辕以其皆有四周故同名为輴案阮氏图云輁轴与輴长一丈二尺广四尺士漆大夫以朱饰与浴牀同则天子画辕为龙加赤云气



　　龙輴其制似輁轴亦长丈二尺广四尺取称于柩前一辕画龙于辕加赤云气君殡以輴车备火之虞上有四周

　　熬者以火熬谷使香以筐盛之将涂设于棺傍所以惑蚍蜉使不至棺也丧大记曰熬君四种八筐大夫三种六筐士二种四筐加鱼腊焉郑引士丧礼曰熬黍稷各二筐又曰设熬傍各一筐大夫三种加以粱君四种加以稻四筐则手足各一余设于左右加鱼腊者案特牲士腊用兎少牢大夫腊用麋天子诸侯无文当用六兽之属

　　耒耜象生时田器既夕礼耒耜在用器之中案周礼车人职云车人为耒庛长尺有一寸中直者三尺有三寸上句者二尺有二寸自其庛缘其外以至于首以其内六尺有六寸与歩相中也坚地欲直庛柔地欲句庛直庛则利推句庛则利发郑读庛为刺【音七赐切】刺谓耒下前曲接耜者即耒面也故贾公彦云耒面谓之庛又云耒状若今曲柄锨又案郑下注云耜异材据郑意耜即金也又易下系云斵木为耜者谓斵木为受耜之处也然则除耜金也外总谓之耒经云自庛缘其外以至于首者谓据庛下至手执句者之端逐曲量之有六尺六寸又云以其内者谓据庛面至句下望直量之而有六尺与步相中中应也故下注云耕者以田器为度冝所谓在野度以步以人步或大或小恐其不平故以六尺之耒代步以量地也若兼耜金则稍长故每量地用脱去耜而用之又匠人云耜广五寸其庛亦广五寸古者耜一金二耜为耦人各执一耜为耦人各执一耜若长沮桀溺耦而耕至汉耜歧头两金象古之耦耕用牛引也又山虞职説耒耜之木须坚韧依时取季材少木以为之

　　既夕礼记云槀车载蓑笠注云槀犹散也周礼司常斿车以田以鄙与此散车同是木辂也蓑笠备雨服笠亦以御暑

　　折横覆之注云折犹屐也方凿连木为之盖如牀而缩者三横者五无箦窆事毕加之圹上以承抗席贾释云横覆之者加于圹时南北长东西短是知状如牀也陈时长者东西言覆者见其善面在上也加在圹上时则反善靣向下云折犹屐藏物然知无箦者以其缩三横五以当箦处也

　　既夕礼云加抗席三注云席所以御尘贾释云既陈抗木于折北又加抗席三领于抗木之上故云加抗席三知御尘以抗木在上御土其抗席在下隔抗木虑有尘向下故云御尘然则在陈列之时抗席加于抗木之上茵又加于抗席之上及葬加折于圹口次加抗席于折上次加抗木于席上

　　既夕礼云抗木横三缩二注云抗御也所以御土横与缩各足以掩圹

　　茵用防布缁翦有幅亦缩二横三注云茵所以借棺者也翦浅也幅缘之也亦者亦抗木也及其用之木三在上茵二在下象天三合地二人藏其中贾释云縁之者每用一幅麤防之布不去边乃合缝之为袋实以茅莠又别用物缘此两边幅缝合之处使之牢固因为饰也

　　既夕礼云苞二所以裹奠羊豕之肉也下记云苇苞长三尺一编以此羊豕之肉即遣奠所苞牲之下体也又注云用便易者谓以苇长难用截取三尺一道编之用苞牲体为便易也

　　巾车职云大丧饰遣车遂廞之行之郑注云廞兴也谓陈驾也行之使人以次举之以如墓一曰鸾车用防布为輤【郑读曰蒨】四面有障置于四隅后郑云輤其盖也四面皆有障蔽以隐翳牢肉置于椁中之四隅孔贾义云遣车谓将葬柩朝庙毕将行设遣奠竟取遣奠之牲臂臑折之为段用此车载之遣送亡者入圹也饰者还以金玉象革饰之如生存之车但麤小为之耳知小者以其人各举一置于椁中之四隅故也后郑训廞为兴即言陈驾者解廞为陈驾也谓下车仆云大丧廞革车彼廞谓作之也此文既言饰遣车已是作之义更言遂廞之故以陈驾解廞也又云行之使人以次举之以如墓者杂记云遣车视牢具言车多少各如所苞牲体之数也天子太牢苞九个遣车九乗诸侯太牢苞七个遣车七乗大夫太牢苞五个遣车五乗此谓当朝庙之时于始祖庙陈器之明旦大遣奠之后则以次抗举之人各执一以如墓也一名鸾车者以遣车亦有鸾铃故也案既夕礼苞牲取下体注云下体胫骨象行又俎实之终始也士三个前胫折取臂臑后胫折取骼【音格】是一牲取三体士少牢二牲则六体也分为三个则一个有二体然大夫已上皆用太牢牲有三体凡九体大夫九体分为十五段三段为一苞凡为五苞诸侯分为二十一段凡七苞天子分为二十七段凡九苞盖尊者所取三体其肉多卑者虽取三体其肉少郑又云天子遣奠用马牲其个数未详此遣奠所苞皆用左胖又车仆防説王遣车九乗除革车广阙苹轻五乗之外加以金玉象木四者则九乗矣今遣车特以金饰以见余制【后郑云广车横阵之车也阙车所用补阙之车也苹犹屏也所用对敌自蔽隐之车也轻车所用驰敌致师之车也】校人大丧则饰遣车之马及葬而埋之则是涂车之刍灵与


　　既夕礼云筲三黍稷麦注云筲畚种类也其容盖与簋同一觳也贾释云畚器所以盛种此筲与畚盛种同类故举为况也又下记云菅筲三其实皆瀹【音药】注云米麦皆湛之以汤未知神之所享不用食道所以为敬

　　既夕礼云瓮三醯醢屑幂用防布注云瓮瓦器其容亦盖一觳屑姜桂之屑也内则曰屑桂与姜幂覆同也贾释云知瓮瓦器者以瓮甒二字皆从瓦故知是瓦器也云其容亦盖一觳亦上筲三注云其盖与簋同一觳者也然豆实三而成觳以豆实四升既三豆成觳则觳受斗二升则筲与瓮俱容斗二升矣

　　既夕礼云甒二醴酒幂用功布注云甒亦瓦器也容受宜与瓮同中寛下直不鋭平底其瓮下鋭与甒为异

　　既夕礼云皆木桁久之注云桁所以庋苞筲瓮甒也久当为灸灸谓盖塞其口每器异桁贾释云皆木桁久之者谓自苞筲以下皆灸塞之置于木桁也然苞筲等燥物直苞塞之无幂瓮甒湿物非直灸塞其口又加幂覆之又孔义云桁以木为之置于地所以庋瓮甒也又阮氏梁正等图云桁制若今之几狭而长以承藏具实未见闻

　　士丧礼下篇曰书赗于方若九若七若五注云方板也书赗奠赙赠之人名与其物于板每板若九行若七行若五行贾释云以宾客所致有赗有赙有赠有奠直言书赗于方者举首而言也但所送有多少故行数不同公羊谷梁皆云车马曰赗礼记曰赗马入庙门既夕礼云君赗纁束马两注云赗所以助主人送葬也则赗者施于生及送死者其下注亦云赗者生死两施是也两马士制也谓士在家常乗两马若出使及征伐则乗四马又赙之言补也助也谓补助主人之不足也公羊云货财曰赙又下经云知生者赙然则赙者施于生者也赠者送也士丧礼下记云凡赠币无常注云宾之赠也玩好曰赠任所有也玩好者谓生时玩弄之具与死者相知皆可以赠死者故经云若就器则坐奠于陈就犹善也善器则玩好之器也以所赠无常唯玩好所有奠于明器之陈也奠者谓宾致之物或可堪为奠祭者也然则四者或随亲踈或各主于所知也是故小功兄弟有服之亲且赗且奠许其厚也【赗奠于死生两施也】所知则赗而不奠降于兄弟也【所知通问相知者也奠施于死者为多故不奠也】知死者赠知生者赙以其各主于所知也

　　士丧礼下篇云书遣于策注云策简也遣犹送也贾释云策简也者编连为策不编为简上云书赗于方此云书遣于策者聘礼记云百名以上书之于策不及百名书之于方上以宾客赗赠物名字少故书于方则尽也今主人自遣送亡者于苞筲以下明器用器之等并死者玩好之物名字数多故书于策释器云简谓之毕郭璞云今简札也说文云简牒也牍书板也蔡邕独断曰策简也其制长二尺短者半之然则单执一札谓之简【礼记云执简记奉讳恶】连编诸简乃名为策故于文策或作册象其编简之形句命决云春秋二尺四寸书之孝经一尺二寸书之故六经之策皆称长二尺四寸蔡邕言二尺者谓汉世天子策书所用故与六经异也一行可尽者书之于简数行乃尽者书之于方方之数不容者乃书之于策孔义云牍方版然则牍与方似同一物而异其名也

　　君即位而为椑歳一漆之若未成然郑又云椑谓杝棺亲尸者椑坚着之言也言天子椑内又有水兕革棺丧大记曰君大棺八寸属六寸椑四寸上大夫大棺八寸属六寸下大夫大棺六寸属四寸士棺六寸注云大棺棺之在表者也檀弓曰天子之棺四重水兕革棺被之各厚三寸【合六寸此为一重】杝棺一【杝棺木所谓椑棺也】梓棺二【属与大棺也】四者皆周此从内説而出也然则大棺及属皆用梓椑用杝以是差之上公革棺不被三重也诸侯无革棺再重也大夫无椑一重也士无属不重也庶人之棺四寸棺束缩二横三祍每束一【祍今小要】



