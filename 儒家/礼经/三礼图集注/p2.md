<!-- { "loadSidebar": true } -->
　　田猎则冠弁服后郑云冠弁委貌也委安也服之所以安正容体也若以色言之则曰冠故士冠礼云主人冠朝服缁带素韠其注云冠委貌也朝服则十五升缁布衣素裳白舄养老燕羣臣亦服之其诸侯不限畿内畿外视朝行道皆服之天子诸侯之卿大夫祭其庙亦皆同服之但白屦为别然则周之委貌殷之章甫夏之毋追并用缁布为之故有冠之名三代诸侯各为朝服以行道








　　端取其正也士之端衣身长二尺二寸袂亦长二尺二寸今以两边袂各属一幅于身则广袤同也其袪尺二寸大夫以上侈之盖半而益一然则其袂三尺三寸袪尺八寸司服云齐有端张镒图云天子齐衣冠裳黒韠素带朱緑终辟佩白玉黒舄赤絇繶纯诸侯唯佩山玉为别燕居朱裳朱韠赤舄黒絇繶纯卿大夫素裳上士裳中士黄裳下士杂裳前后黄大夫以上朝夕服之唯士夕服之夕者若今晡上视事耳








　　三公八命而下服毳冕者案射人职掌三公孤卿之位三公北面孤东面卿大夫西面以三公臣中最尊故屈使北面荅君也其挚执璧与子男同制故服毳冕与子男同也虽从毳冕五章其旒与小章皆依命数此所谓屈而伸者也玉缫亦皆三采每缫八成则八旒每旒八玉计用瑉玉百二十八诸家礼图皆不载三公之冕臣崇义案弁师注于命爵之中独着孤缫四就用玉三十二仰推王之三孤六命上极三公缫玉形制彩绘章数触类可知故特图于上公衮冕之右亦内外之次也























　　司服云公之服自衮冕而下注云自公衮冕至卿大夫之冕皆朝聘天子及助祭之服诸侯非二王后其余皆冕而祭又弁师云诸公之缫斿九就瑉玉三采其余如王之事缫斿皆就玉瑱玉笄注云三采朱白苍其余延纽皆覆朱里与王同缫斿就皆三采每缫九成则九斿每斿九玉计用玉百六十二其五冕之版亦广八寸长尺六寸前圆后方又觐礼注云公衮有降龙无升龙又明堂位注韨画山火而无龙祭义云诸侯冕而青纮玉藻云笏诸侯以象又曰荼前屈后直张镒图云其服衣纁裳朱韨素带朱緑终辟佩山玉朱组绶赤舄黒絇繶纯其方伯及王之子弟出封侯伯皆得服之朝王助祭焉




















　　司服云侯伯之服自鷩冕而下弁师注云侯伯缫七就缫玉皆三采每缫七成则七斿每斿亦贯七瑉玉计用玉九十八韨带绶舄皆与上公同王祀昊天上帝助祭及朝王皆服之王者之后方伯王之子弟封为侯伯者皆服之以助王祭先公及飨射











　　司服云子男之服自毳冕而下又弁师注云子男缫五就缫玉皆三采每缫五成则五斿每斿亦贯五瑉玉计用五十韨带绶舄皆与侯伯同若朝王及助王祀昊天上帝祭先王先公飨射祭四望山川及自祭四望山川皆服之王者之后方伯王之子弟封为侯伯者皆服之以助王祭四望山川










　　典命云公之孤四命以皮帛视小国之君又司服云孤之服自絺冕而下郑注弁师云孤缫四就缫玉皆朱緑用玉三十二其服三章衣纁裳朱韨素带华裨垂佩水苍玉缁组绶赤舄黒絇繶纯服以助祭社稷又张镒图云天子孤及卿皆六命则同絺冕之服三章小章则画六上公及王之三公二王之后二伯九州之牧侯伯王之同姓封为侯伯者服之以助王祭社又玉藻云笏大夫鱼须文竹孤亦同焉








　　司服云卿大夫之服自冕而下注云朝聘天子及助祭之服诸侯非二王之后其余皆冕而祭又弁师注云三命之卿缫三就缫玉亦朱緑用玉十八再命之大夫缫再就缫玉亦朱緑用玉八若王朝之大夫上公之卿得用三就之缫玉公之大夫子男之卿再命者得同再就之缫玉其服皆冕一章小章各依命数衣纁裳朱韨素带华裨垂佩水苍玉缁组绶赤舄黒絇繶纯二伯九州之牧王之同姓封为侯伯者助王祭羣小祀视朔朝日皆服之























　　爵弁制如冕但无旒为异士冠礼注云爵弁者冕之次谓尊卑次冕也张镒退于韦弁之下亦非宜也其弁板亦广八寸长尺六寸前圆后方弁上覆大冕俱用三十升布其色赤而微黒如爵头然里亦纁色一命大夫之冕亦无旒其制与爵弁不殊得名冕者一命大夫之冕虽无旒亦前低一寸二分故得冕称其爵弁则前后平故不得冕名又士冠礼云爵弁服纁裳纯衣缁带韎韐注云此与君祭之服如自祭庙则服冠端纯衣丝衣也衣皆用布唯冕与爵弁服用丝耳韎韐緼韨也士緼韨幽衡合韦为之士染以茅搜因以名焉又士佩瓀珉玉而緼组绶纁屦黒絇繶纯





















　　司服云士之服自皮弁而下又弁师注云韦弁皮弁之防无结饰士冠礼云皮弁服素积缁带素韠与君视朔之服同玉藻云佩瓀珉玉而緼组绶又云士笏竹本象可也若上公韦弁皮弁饰九玉侯伯七玉子男五玉皆三采孤四命饰四三命之卿饰三再命之大夫饰二皆二采诸侯皮弁白布衣素裳白韠素带朱緑终裨佩山玉白舄青絇繶纯卿大夫则白屦诸侯朝王及自相朝视朔则服之王朝之臣亦服以朝王其韦弁服既为军容君臣同服制度已见于上更不别图























　　玉藻云朝服以日视朝于内朝郑云朝服冠端素裳也又王制云周人衣而养老注云天子燕服为诸侯朝服彼云衣即此端也张镒图云缁二服素韠素带朱緑终裨佩山玉白舄青絇繶纯天子之卿服以从燕诸侯诸侯之孤卿大夫服以朝君











　　士冠礼云端裳黄裳杂裳缁带爵韠注云此暮夕于朝之服贾疏云谓向暮之时夕君之服也端即朝服十五升布衣也不言朝服而言端者欲见色而取其正也上云主人冠朝服此唯云端不言冠者但冠者三加冠始加缁布次皮弁次爵弁不加冠故不言也又说诸侯之士有三等之裳上士裳中士黄裳下士杂裳前后黄但是天色黄是地色天尊地卑故上士裳中士黄裳下士杂裳还用黄者以前阳后隂故知前后黄也














　　三礼图集注卷一
　　钦定四库全书
　　三礼图集注卷二
　　宋　聂崇义　撰
　　袆衣【音翚】　　　　　揄狄【音摇翟】
　　阙狄【音翟】　　　　　鞠衣
　　展衣【展又作襢】　　　　褖衣
　　纯衣【纁衻】　　　　　宵衣【音绡】
　　墨车　　　　　　厌翟车【金饰诸末】
　　笲　　　　　　　桥
　　内司服掌王后之六服袆衣揄狄阙狄鞠衣展衣褖衣此上六服皆以素沙为里使之张显但妇人之服不殊裳上下连则此素沙亦上下连也王之吉服有□韦弁皮弁端三等裳服与后鞠衣以下三服同但王祭服有六后祭服唯有三翟耳何者天地山川社稷之等后夫人皆不与故三服而已必知外神后夫人不与者案内宰云祭祀祼献则賛天地无祼唯宗庙有内宗外宗佐后皆云宗庙不云外神故知后于外神不与以其妇人无外事故也若然哀公问孔子云以为天地社稷主者彼见夫妇一体而言也又案后郑云六服备于此者以诸经言妇人之服多矣文皆不备其六服唯此文为备郑言此者亦欲推次六服之色故也是以一　云阙翟赤褕翟青袆衣者以王后六服其色无文故须推次其色言推次以鞠衣象鞠尘其色黄褖衣与男子褖衣同其色黒二者为本以五行之色从下向上以次推之水色既黒褖衣象之黒矣水生于金褖衣上有襢衣则襢衣象之金色白金生于土土色黄鞠衣象之黄矣土生于火火色赤鞠衣上有阙翟则阙翟象之赤矣火生于木木色青阙翟上有褕翟象之青矣五行之色已尽六色唯有天色袆衣最在上象天色是自下推次其色然也三翟唯袆言衣者袆衣是六服之首故以衣目之也案汉志皇后谒庙服绀上皁下蚕上青下缥皆深衣制【徐广曰即单衣也】隐领袖縁以绦假结步摇簪珥【上太皇太后皇太后首饰云翦蔮结簪珥耳当垂珠也簪以瑇瑁为揥长一尺端为华胜上为凤凰爵以翡翠为毛羽下有白珠垂黄金镊左右一横簪之以安蔮结诸簪珥皆同制其揥有等级焉下云夫人鱼须揥鄘风以象骨为揥是其等级与揥又作摘音竹革反】步摇以黄金为山题贯白珠为桂枝相缪一爵九华熊虎赤罴天禄辟邪南山丰大特六兽诗所谓副笄六珈者也【爵兽皆以翡翠为毛羽金题白珠珰绕以翡翠为华云副若今步摇释名曰皇后副其上有垂珠步则摇也】续汉志云乘舆黄赤绶四采黄赤缥绀淳黄圭长二丈九尺九寸五分五百首太皇太后皇太后其绶皆与乘舆同蔡邕独断曰皇后赤绶后汉邓皇后赐冯贵人赤绶又加赐步摇环佩各一具【凡先合单纺为一丝四丝为一扶五扶为一首五首成文文采淳为一圭首多者丝细少者丝麤广尺六寸】案周礼追师掌后首服为副编次名制有三等虽代有沿革稽诸典礼参于旧图以意求之则古今之法髣髴而见矣其委貌形制古屦舄各于六服之下图而解之










　　袆衣翚雉衣也其色后郑以为素质五采刻为翚雉之形五色画之缀衣上以为文章后从王祭先王则服上公二王后鲁夫人助君祭宗庙皆服之首饰亦副周礼追师掌王后之首服为副注云副者后夫人之首饰编发为之笄衡笄也珈笄饰之最盛者所以别尊卑也后郑云副之言覆也所以覆首为之饰珈之言加也今步摇上饰也古之制所有未闻孔疏云王后之衡笄皆以玉为之唯祭服有衡垂于副之两傍当耳其下以五色紞悬玉瑱若编次则无衡其笄言珈者以玉饰笄后夫人首服尤尊者此别及衡笄以珈唯后夫人有之卿大夫已下则无故云别尊卑也又云珈之言加者以珈字从玉由副既笄而加此饰故谓之珈汉之步摇如周副之象故可以相类也古今之制不必尽同故古制得有未闻者以言六珈必饰之有六但所施不可考据此言六则侯伯夫人为六王后虽多少无文以侯伯夫人推之宜十二今但图六则余法可知又屦人注云舄为上袆衣之舄也凡舄与裳同色此与衣同色者以妇人尚専一徳无所兼故连衣裳不异其色故云舄为上袆衣之舄也既舄配袆衣则青舄配揄翟赤舄配阙翟又云鞠衣以下皆屦者六服之三翟既以三舄配之则下文命夫命妇唯言屦不言舄故知鞠衣已下皆屦也又云舄屦有絇有繶有纯饰也者言繶是牙底相接之缝缀黄绦于其中絇谓屦头以黄绦为鼻絇拘也取拘持为行戒使人低目不妄视也纯谓以黄绦为口縁凡舄之饰如缋次舄黄絇繶纯者黄天地色相对为缋次之饰也赤絇繶纯者王黒舄之饰也赤黒南北相对亦缋次之饰也黒絇繶纯者王赤舄之饰也青絇繶纯者王白舄之饰也青白东西对方亦缋次之饰也后之赤舄亦黒饰后之青舄亦白饰也若然爵弁纁屦黒絇繶纯黒与纁南北相对用缋次为屦饰者尊祭服也凡屦之饰如绣次此约皮弁白屦黒絇繶纯为饰白与黒西北次方为绣次之饰又后黄屦白絇繶纯白屦黒絇繶纯黒屦青絇繶纯此三者鞠衣已下之屦也然则屦舄王有三等后有六等也上公以下夫人得服袆衣者亦舄也













