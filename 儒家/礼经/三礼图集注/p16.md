<!-- { "loadSidebar": true } -->
　　腰绖大七寸五分寸之一而缪之谓两股相交两头结各存麻本散垂三尺杂记曰麻者不绅郑云丧以腰绖代大带故丧服注云腰绖象大带【既象大带亦于绖交系处两傍各缀组象大带之组约妇人亦服苴绖并腰绖绞带】












　　绞带者绳带也谓绞苴麻为绳以作带故云绞带王肃以带如腰绖【亦七寸五分寸之一】亦用苴麻为之马郑不言当从王义但绖带至虞后变麻服葛绞带虞后虽不言所变案公士大夫之众臣为君服布带又齐衰已下亦云布带则绞带虞后变麻服布于义可也【绞带如革带大带之下带之】











　　冠六升右缝外毕冠广三寸落顶前后以纸糊为材上以布为三辟襵【音辄】两头皆在武下向外反屈之缝于武以前后两毕之末而向外襵之故云外毕曲礼云厌冠不入公门注云厌犹伏也丧冠厌伏也谓反屈之故得厌伏之名【以冠为首饰故倍衰裳而用六升布又加水以濯之但勿用灰而已冠六升者勿用灰则七升已上皆用灰也故大功章注云大功布其鍜治之功麤治之是皆灰者也】










　　冠绳缨条属注云属犹着也通屈一条绳为武垂下为缨着之于冠也【此绳缨不用苴麻】又杂记云丧冠条属以别吉凶言吉冠则缨武别材凶冠则缨武同材谓将一条绳从额上约之至项后交过前各至耳于武缀之各垂于颐下结之也三年之练冠亦条属右缝至大祥除其衰杖则朝服缟冠当缨武异材从吉法也贾释云大功已上右缝小功已下左缝故大戴礼云大功已上唯唯小功已下额额此据孝子朝夕哭在阼阶之下西面吊賔从外来入门北面见之大功已上哀重其冠三辟襵向右为之从隂唯唯然顺也小功缌麻哀轻其冠亦三辟襵向左为之从阳吊賔从外来入门北面望之额额然逆向賔也二者绳缨皆条属其冠辟襵或左从吉或右从凶不同也



















　　苴杖竹也为父所以杖用竹者父是子之天竹圎亦象天竹又外内有节象子为父亦有外内之痛又能贯四时而不变子之为父哀痛亦经寒温而不改故用竹也













　　菅屦谓以菅草为屦毛传云白华野菅也巳沤为菅笺云白华于野已沤名之为菅沤菅柔韧中用矣此菅亦是巳沤者用之为屦又下传云菅屦者菅菲外纳也然则周公时谓之屦子夏时谓之菲【子夏作丧服传故也】外纳者外其饰也谓向外编之也











　　倚庐谓倚木为庐在中门外东方北户丧服传孝子居倚庐寝苫枕块不脱绖带居门外之庐哀亲之在外也寝苫枕块者哀亲之在草土也【苫编藁块墼也】既虞翦屏柱楣寝有蓆【九虞七虞五虞三虞之后乃改旧庐西向开户翦去户傍两厢屏之余草柱楣者前梁谓之楣】【楣下两头竖柱施梁乃夹户傍之屏寝有蓆者闲传云既虞芐翦不纳郑云芐今之蒲苹即此寝有蓆谓蒲蓆加于苫上也】既练舎外寝【此寝谓中门外于屋下垒墼为之不涂塈之垩室也屋下对庐偏倚东壁而言也】初丧居庐垩室子为父臣为君各依亲踈贵贱之序天官宫正云大丧授庐舎辨其亲踈贵贱之居注云亲者贵者居庐踈者贱者居垩室杂记云朝廷卿大夫士居庐都邑之士居垩室案唐大厯年中有杨垂撰丧服图说庐形制及垩室幕次序列次第云设庐次于东廊下无廊于墙下北上凡起庐先以一木横于墙下去墙五尺卧于地为楣即立五椽于上斜倚东墉上以草苫盖之其南北面亦以草屏之向北开门一孝子一庐门帘以缞布庐形如偏屋其闲容半席庐间施苫凷其庐南为垩室以墼垒三面上至屋如于墙下即亦如偏屋以瓦覆之西向戸室施荐木枕室南为大功幕次次中施蒲席次南又为小功缌麻次施牀并西户如诸侯始死庐门外便有小屏余则否其为母与父同为继母慈母不居庐居垩室如继母有子即随子居庐为妻准母其垩室及幕次不必每人致之共处可也妇人次于西廊下【见时于中庭辇障中以藁薄覆为之既违古制故引唐礼以规之】

　　三礼图集注卷十五
<经部,礼类,三礼总义之属,三礼图集注>
　　钦定四库全书
　　三礼图集注卷十六
　　宋　聂崇义　撰
　　齐衰衣　　　　　齐衰裳
　　牡麻绖　　　　　　冠布缨
　　削杖　　　　　　布带【上亦有腰绖】
　　防屦　　　　　　大功布衰
　　大功布裳　　　　大功牡麻绖【中殇降在小功者绖无缨】大功牡麻绖缨【长殇与正服同】繐衰衣【缕如小功细而踈】
　　繐衰裳　　　　　殇小功【连衣裳妇人服特图此者明斩衰至
　　缌麻妇人衰裳皆然】　　　　　小功葛绖
　　腰绖　　　　　　　小功葛带【上亦有腰绖】
　　缌冠澡缨
　　凡五服衰裳一斩四齐自衰裳以至缌麻衰并齐【郑曲礼注云齐谓下缉也】然则君衰弃彼麤名麤名自显功缌遗其齐号齐号亦明而四齐之衰并外削幅【外杀缝也】皆外展而方齐【若今防衣先展讫乃行针功】其裳并内削幅皆内展而始缉臣崇义又案丧服上下十有一章从斩至缌升数有异其异者斩衰有二正义不同为父以三升为正为君以三升半为义其冠则同六升其三年齐惟有正之四升冠七升继母慈母【慈母谓父命为母子者】虽是义服继母以配父不敢殊慈母以重命不敢降故与母同是以略为一节同正而已父在为母为妻齐衰杖朞杂记云十一月而练十三月而祥十五月而禫是也然母则恩爱也妻则义合也虽父尊厌屈禫杖犹申故与三年同正服而齐衰五升冠八升又齐衰三月者义服也衰则六升冠九升曾祖父母计是正服但正服合服小功以尊其祖而服齐衰三月既非本服故与义服同也又殇大功有义为夫之昆弟之长殇义也其衰九升冠十一升余皆降也其衰七升冠十升成人大功皆一有降有正有义姑姊妹出适之等是降也【衰冠同殇降】妇人为夫族为义也【衰冠同殇义】余皆正也其衰八升冠十升又缌衰唯有义服其衰四升半冠七升诸侯之大夫为天子故同义服也殇小功有降有义妇人为夫之族类义也衰冠同十二升余皆降也衰冠同十升成人小功有降【衰冠如殇降】有正衰冠同十一升有义【衰冠同殇义】缌麻之衰冠降正义也皆同十五升抽去其半而已



















　　疏衰裳齐者疏犹麤也齐者缉也此衰齐三年章以轻于斩故次斩后上斩衰章中为君三升半曰麤衰以三升正服斩不得麤名三升半成布三升微细则得麤称晏子麤衰为在三升斩内以斩为正故设义服之此疏衰四升始见其麤若然为父哀极直见深痛之斩不没人功之麤至于义服斩衰齐衰之等乃见麤称其大功小功更见人功之显缌麻极轻又表细密之事皆为哀有深浅故作文不同者也则斩衰先言斩者一则见先斩其布乃作衰裳二则见为父极哀先表斩之深重此齐衰稍轻直见造衣之法衰裳旣就乃始缉之是以斩衰斩在上疏衰齐在下





















　　牡麻绖右本在上者也斩衰绖不言麻此齐衰绖见麻者彼有杖杖亦苴故不得言麻此绖文孤不兼杖故得言麻也【牡麻枲麻也】













　　冠布缨如斩衰绳缨亦通屈一条布为武垂下为缨着之于冠【斩衰冠绳缨退在绞带下使不象垂也齐衰冠布缨无此义故进之使与绖同处】














　　削杖桐也为母杖桐者桐之言同也欲取内心悲痛同之于父也以桐外无节象家无二尊故外屈于父为之齐衰经时而有变也又按变除云削之使下方者取母象于地也上苴杖此削杖虽不言杖之麤细案丧服小记云绖杀五分而去一杖大如绖注云如腰绖也【腰绖五寸二十五分寸之十九】必知如腰绖者以杖从心已下与腰同处故也又云杖者皆下本者从木性也【本根也】各齐其心者杖以扶病病从心起故杖之髙下以心为断也








　　布带者亦象革带以七升布为之此即下章云带縁各视其冠【带縁冠皆七升布如深衣之縁】此言布缨布带者对斩衰缨带皆用绳故也













　　防屦者麤屦也【读如防不熟之防防草也防取用草之义】是故斩衰重而言菅屦故见草体举其恶貌也齐衰轻而言防屦故举草之緫称也自此已下各举差降之冝故不杖章言麻屦齐衰三月与大功同绳屦小功缌麻轻又没其屦号传曰疏屦者藨蒯之菲也叙父卒为母三年父在为母为妻为生母朞父卒为继母嫁者亦朞【曽为母子贵终其恩也】皆服疏衰裳齐牡麻绖冠布缨削杖布带疏履【出妻之子为父后者为出母无服然母出为外祖父母无服】祖父母世父母叔父母兄弟之子适孙【重适】为人后者为父母嫁女为父母【降服】昆弟之为父后者继父同居者姑姊妹女子子适人而无主者【为无祭主故也】为君之父母妾为女君妇为舅姑夫之昆弟之子【君女皆是】公妾大夫之妾为其子女子子为祖父母公妾及士妾为其父母此皆齐衰期不杖麻屦者也【此齐衰不用草】寄公为所寄之国君服齐衰三月凡男女为大宗子及宗子母妻【女谓女子子在室及嫁归宗者也皆齐衰三月尊祖之义也】致仕者畿内之民庶人在官者为君皆三月君之母妻继父本同居今不同者及曾祖父母【与髙祖同冝服小功而服齐衰三月者重其衰麻尊尊也减其日月恩杀也】女子子嫁于大夫者二十成人而未嫁者为曽祖父母皆齐衰三月【自寄公已下皆义服三月者日月既少故在不杖之下而书寄公在上者此章既论义服故以踈者为首】













　　大功布衰裳牡麻绖无受者此直言绖不言缨绖者以其本服齐斩今为殇死降在大功者故次在正大功之上义齐衰之下【凡丧既葬变麻服葛若成人则以此轻服受之此云无受以殇文不缛故不以此轻服受之也又传云不樛垂者谓不绞带之垂者也大功已上于小敛前皆散带之垂者至成服乃绞之小功已下初便绞之今殇在大功者于小敛前及成服后皆散垂不绞以示未成人故与成人殊】传曰年十九至十六为长殇十五至十二为中殇十一至八歳为下殇不满八歳已下皆为无服之殇无服之殇以日易月以日易月之殇殇而无服故子生三月则父名之死则哭之未名则不哭【以日易月者谓生一月者哭之一日也殇而无服者哭之而已】叙服子女子子之长殇中殇【殇者男女未冠笄而死可哀伤者也】叔父姑姊妹适孙庶子为适昆弟夫之昆弟之子公之适子大夫之适子而在长殇中殇者其长殇皆九月缨绖其中殇皆七月不缨绖【公君也通五等及大夫为适子皆是正统成人斩衰今为殇死不得着代故入大功绖有缨者为其情重也自大功已上绖有缨以一条绳为之小功已下绖无缨也】


















