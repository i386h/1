<!-- { "loadSidebar": true } -->
　　大宗伯之言賔礼不过朝觐宗遇防同聘頫八者而已如禬礼之哀围败反见于凶礼脤膰之亲兄弟贺庆之亲异姓反见于嘉礼盖行人以亲诸侯为主凡嘉礼凶礼皆亲诸侯之意不以賔礼为拘也若夫闲岁一问之礼又大宗伯五礼所不载特见于此经抚邦国诸侯之后其义则郑氏所释者是已以至归脤贺庆虽本乎大宗伯之賔礼然大宗伯以脤膰贺同姓异姓而大行人则一概以为诸侯者盖大宗伯言其定制而大行人言其通制者也若夫致禬以补诸侯之烖则又通言凶礼之五者大宗伯之凶礼虽有曰丧曰荒曰禬曰吊曰恤之别而五者皆以哀为文则事虽异意则同郑氏徒见夫禬礼哀围败吊礼哀祸烖遂总而言之以致禬为凶礼之吊礼禬礼其实则五者之礼皆所以补诸侯之烖也大宗伯之言礼亦可以类推矣
　　以九仪辨诸侯之命等诸臣之爵以同邦国之礼而待其賔客
　　九仪同邦国之礼而诸侯谓之命诸臣谓之爵者何也大宗伯言王命诸侯则摈小宗伯言赐卿大夫士爵则摈谓命者以策而命爵则赐之而已此所以为诸侯诸臣之辨然典命掌诸侯之五仪诸臣五等之命与此经若不合且上公九命侯伯七命子男五命凡三等而曰五仪者以公侯伯子男别之所以止谓之仪此则亦以仪而辨诸侯之命也诸臣之爵孤卿大夫士凡四等而曰五等之命者以士之中有不命之士此之所主者爵所以止于四等也爵命不同如此而曰同邦国之礼者非谓举其倍蓰不同者而同之也命同于上公则皆以九为节命同于侯伯则皆以七为节命同于子男则皆以五为节以至爵同于孤则皆以四为节爵同于卿大夫而有大国次国小国之异命则亦各眡其命之数而为之节以此待其賔客则大行人之所掌有定籍而其爵命之上下隆杀各当于礼而举不敢逾其分其同也至矣
　　上公之礼执桓圭九寸缫借九寸冕服九章建常九斿樊缨九就贰车九乘介九人礼九牢其朝位賔主之闲九十歩立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乘介七人礼七牢朝位賔主之间七十歩立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乘介五人礼五牢朝位賔主之闲五十歩立当车衡摈者三人庙中将币三享王礼壹祼不酢飨礼五献食礼五举出入三积壹问壹劳诸男执蒲璧其他皆如诸子之礼
　　此经继九仪而言即所谓辨诸侯之命者周制三公一命衮谓三公八命加一命而服龙衮则为上公周公召公之分陜以之其余则二王之后称公建微子为上公是也按典命之职上公九命为伯其国家宫室车旗衣服礼仪皆以九为节此大行人所以辨上公九命之礼桓圭所执以为瑞者也缫借所用以借玉者也冕服所服所戴以章身者也常者在天子为日月之大常此止名以常即所建交龙之旂而通称为常樊与缨皆饰马之物以罽饰之者也贰车后乘之车也介则相礼者也礼谓饔饩之大礼也凡此其节皆以九其朝见之位分为賔主其闲相去九十歩而立于车毂之末谓之轵于是王行四十五歩以迎賔賔行四十五歩以朝王王于是使大宗伯为上摈以至承摈末摈凡五人摈而见之朝毕则有庙享之礼王受其享享必将币皆束帛加璧庭实惟国所有公再拜送之其享必以三三享之礼既成乃以求神之祼礼礼之王酌郁齐以祼賔后亚焉是谓再祼再祼之礼賔有酢礼以象尸酢王与后之义以至飨礼九献则以饮为主食礼九举则以食为主出入有禾米刍薪之费故五积问以问其无恙劳以劳其劳苦故三问三劳已上皆上公之礼诸侯降杀于公则以七为节其所以异于诸公者执信圭七寸立当前疾摈者四人王礼壹祼而酢而已其他则与诸伯之执躬圭者皆杀于上公之礼也诸子降杀于侯伯则以五为节其所以异于侯伯者执谷璧五寸立当车衡摈者三人王礼壹祼不酢而已其他则与诸男之执蒲璧者皆杀于侯伯之礼也此亦典命所谓侯伯七命子男五命之节　或援先儒之説曰自上公之礼至其他皆如诸子之礼非朝礼也朝礼服皮弁而此云冕服朝礼偏驾不入王门如同姓金路以下皆舍于馆乘墨车龙旂以朝而此云樊缨朝礼天子不下堂见诸侯而此云賔主之闲有立位之差果朝礼乎是不然皮弁日眡朝而已玉藻曰禆冕以朝注谓公衮侯伯鷩子男毳乃冕服之制知此命圭五等以至缫借冕服之三等皆朝礼也偏驾不入王门王门之外而已庭燎之诗曰君子至止鸾声将将注谓君子诸侯将将鸾镳声乃樊缨之制知此则知建常樊缨以至二车之类凡三等皆朝礼也不下堂而见诸侯特汉儒之説尔经之齐仆曰朝觐宗遇飨食皆乘金路其法仪各以其等为车送逆之节注谓迎賔及送相去远近之数知此则知朝位賔主之闲歩立之仪皆朝礼也上公之礼其位相去九十歩侯伯七十歩子男五十歩后郑虽不得其説止曰賔下车及王车出迎所立处若贾氏则直以为在朝乃有此迎賔之法经既明言朝位则是外朝之位有此迎賔之灋朝礼既讫然后于祖庙行受享之礼故将币三享以至王礼之祼诸侯之酢又至于饔礼食礼皆庙中之礼此庙礼与朝礼其别如此岂可强为之説
　　凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆眡小国之君
　　经言执皮帛者大宗伯言孤执皮帛则天子之孤也典命言凡诸侯之适子未誓则以皮帛继子男又言公之孤以皮帛防小国之君此言大国之孤则为上公之孤大国之孤执皮帛而上同乎天子之孤者天子六命之孤而执皮帛束帛而加之以虎皮也上公四命之孤而执皮帛束帛而加之以豹皮也若夫诸侯之适子未誓者以皮帛继子男不纯乎子男也公之执皮帛以继小国之君亦不纯乎小国之君也所谓继小国之君者孤以君命来聘则其位在子男之后子男朝礼既毕则继其后而进出入之积问劳之礼视子男而降杀其朝位当车前则其进而近君也俞蹙而速其传辞则不使介交于王之摈行聘享于庙之时亦不用相礼之人王礼之用酒而已此其所以降杀于子男者若其他如贰车以至飨食之礼皆与子男同故曰昭二十二年叔孙婼曰列国之卿为小国之君固周制也此所谓小国之君者也之为言轻重不同而皆仿其礼则不纯乎小国之君明矣
　　凡诸侯之卿其礼各下其君二等以下及其大夫士皆如之
　　王制言次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫其有中士下士数各居上之三分与左氏所载臧宣叔之言大略相似皆以次国之诸臣而降大国一等小国之诸臣而降大国二等也此言诸侯之卿大夫士其礼各下其君二等以本国之君卿大夫士而以次降二等尔盖有上公之卿有侯伯之卿有子男之卿其命数为不同王朝礼之如介与朝位賔主之歩各降二等则公之卿以七侯伯之卿以五子男之卿以三正与聘义所谓上公七介侯伯五介子男三介之説同然大国之孤眡小国之君则子男以五为节凡为礼皆五今上公之孤子男五介而其卿乃七介则是大国之孤降于其国之卿矣此殆有深意存焉孤执皮帛继小国之君则同小国之君皆以五介而受贽于朝卿不得受贽于朝但以执羔七介受享于庙而已以下及其大夫士亦如之亦如卿之礼而杀其数其他如大夫执鴈士执雉则其命数固自不同也如定八年公防晋师于瓦范献子执羔赵简子中行文子皆执鴈虽春秋之世不废命数其礼可知矣
　　邦畿方千里其外方五百里谓之侯服岁壹见其贡祀物又其外方五百里谓之甸服二岁壹见其贡嫔物又其外方五百里谓之男服三岁壹见其贡器物又其外方五百里谓之采服四岁壹见其贡服物又其外方五百里谓之卫服五岁壹见其贡材物又其外方五百里谓之要服六岁壹见其贡货物
　　邦畿言畿而六服言服内外小大之辨也职方氏言九服之邦国而行人止言六服者盖自侯服以至要服即职方氏蛮服以上虽有远近皆十二岁天子巡守所至故待之以中国之礼惟夷镇二服不见于大行人之职其言九州之外谓之蕃国则此夷镇二服实在九州之内盖先王以其荒远非巡守所至故不列于六服郑氏徒见此二服不列于六服遂一概以为九州之外曰九州之外夷服镇服蕃服也经止言蕃服而郑氏乃加之以夷镇二服非矣又见要服以上每服各五百里六服凡三千里相距六千里兼王畿千里遂谓此六服去王城三千五百里相距方七千里尤不知禹迹之实数也盖禹贡九州之内列为五服方五千里至州则于九州之内为王畿为夷镇以上之八服亦方五千里而蕃国一服在九州之外然则成周言九服与禹贡言五服何以皆言方五百里曰禹之五服则各计其一面之数周之九服则通计其两面之数何谓各计其一面之数禹之甸服千里而止言五百里一面之数也何谓通计两靣之数周之王畿不言五百里而言千里两靣之数也盖禹贡五服王之甸服千里在内自甸服至荒服各五百里凡二千五百里两靣则为五千里至于职方氏所载则王畿千里不在九服之内自方五百里之侯服至方五百里之镇服每服五百里计其一面各二百五十里九服并王畿一靣则为二千五百里两靣亦为五千里是为九州由此观之周之邦畿即禹贡之甸服也周之侯服甸服即禹贡之侯服也周之男服采服即禹贡之绥服也周之卫服蛮服即禹贡之要服也周之夷服镇服即禹贡之荒服也是禹贡之与周制其九州之地皆五千里无可疑者不然则职方氏所载九州之山川泽浸其名不出禹贡九州之域虽时有损益而皆不改乎禹贡九州之旧孰谓其广地于禹贡九州之外耶然而夷服镇服不列于六服者以其为禹贡之荒服非天子巡守之地然则九州之内则其待之也实与要服同其礼惟此六服朝毕十二年王乃巡守则是王巡守之礼止及六服故也若夫侯服岁一见则每岁而见甸服二岁一见则在二年四年六年八年十年男服三岁一见则在于三年六年九年采服四岁一见则在于四年八年卫服五岁一见则在于五年十年要服六岁一见则在于六年而夷镇二服亦然若十二年则皆从王巡守郑氏谓朝之岁四方趋四时而来或朝春或宗夏或觐秋或遇冬此其説可信至于贡祀物以至贡货物其名与大宰之九贡同而其实则非也大宰以九贡致邦国之用岁贡之常也小行人之春入贡是已大行人之所谓六贡则因朝而贡者行人有小大而其贡有同异各分其职而已矣
