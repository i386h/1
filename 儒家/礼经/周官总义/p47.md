<!-- { "loadSidebar": true } -->
　　士师之五戒一曰誓用之于军旅此所以有军旅之誓条狼氏执鞭以趋于前与上经之执鞭以趋辟者不同上经执鞭以趋辟者重主威也此执鞭以趋于前且命之者重军事也葢军中之羣吏犯难赴敌于是乎在则其聴誓于陈前者不得不严其告戒之防车莫先于仆右谓其右于戎车者皆勇力之士或不用命则勇力无所施此晋合诸侯而杨干乱行于曲梁魏绛为之戮其仆正为是也故誓仆右曰杀然车尤聴命于其驭驭者驱驰不及则车之进退无所用其力此晋使张骼赵跞救郑近禁师其驭不告而驰之几以不免是驭之能危之也故誓驭曰车轘以至大夫大师大史小史皆有誓且史掌礼师掌乐初何关乎军旅记谓刑不上大夫则大夫何与乎军旅之灋王氏新传于此数者皆以为誓其属然经无誓属之眀文郑氏谓出军及祭祀之时出军之誓誓左右及驭师乐师也大史小史主礼事者曽不知皆誓之于军旅者也今攷大师职曰大师执同律以聴军声而诏吉凶是军旅有取于大师之职也大史职曰大师抱天时与大师同车是军旅有取于大史之职也小史职曰大军旅佐大史是军旅有取于小史之职也然师史右驭数职亦以大夫为之按戎仆中大夫戎右亦中大夫大师下大夫大史亦下大夫六誓之中惟小史为中士其五者皆职名而其大夫独以官名则知非右驭师史之为大夫者是必大夫之衔命以官不以职者也何以知之以经文敢不关而知之葢大夫受命出疆事得専行不必关白于君若御命于军中则非出疆之比关白而后往则无専輙败虑之事故誓大夫曰敢不关鞭五百誓师曰三百誓邦之大史曰杀誓小史曰墨以其用灋次序而论则墨轻于鞭三百鞭三百轻于鞭五百鞭亦轻于杀所谓杀者寘之于死而已若轘则以车裂之不止于杀焉所以为轻重不同何也车之进退主于驭驭不职则败国事此其罪之所以为最重仆掌侍卫之事右掌击刺之事大史掌占騐之事一或不职皆足以悮军事此其罪之所以为重至于大夫御命而失其职其罪次之大师聴军声而失其职其罪又次之小史官卑而聴不専其失职又次之轻重不同各有攸当使羣吏之聴誓者各以其职而共王命此军旅之所以无不胜也
　　修闾氏掌比国中宿互者与其国粥而比其追胥者而赏罚之禁径逾者与以兵革趋行者与驰骋于国中者邦有故则令守其闾互惟执节者不几
　　里门谓之闾以二十五家之闾同门而入所以扞制内外先王设官以修治其事故名之曰修闾氏其职则比国中之事而已比谓检柅夜士之守宿者互谓行马以防夜行者谓击柝以守其闾者国粥谓行粥于国中之市者修闾氏于此从而比之或有盗贼之追胥则又比其所之多寡而为之赏罚以至不由梁而径逾者以兵革趋行于道者与驰骋于国中者皆非国中之所宜有若是者或至于容奸故皆禁之若邦有故则又以防非常令民各守其闾而互之唯执节者不几则又深辨乎往来缓急之所在国中之禁其严如此
　　防氏掌设张为阱以攻猛兽以灵鼓敺之若得其兽则献其皮革齿湏备
　　庶氏掌除毒蛊以攻说禬之以嘉草攻之凡敺蛊则令之比之
　　穴氏掌攻蛰兽各以其物火之以时献其珍异皮革翨氏掌攻猛鸟各以其物为媒而掎之以时献其羽翮此四者之物皆足以害人然有形可求则先王以力胜之故设张灵鼓以待之而猛兽无所逞其威用攻说嘉草以治之而毒蛊无所肆其毒以至攻蛰兽则火其所食之物以诱其出攻猛鸟则各以其物之媒以诱其下此所以去其物之害人者也或献其珍异皮革羽翮之类则又有国之利存焉
　　柞氏掌攻草木及林麓夏日至令刋阳木而火之冬日至令剥隂木而水之若欲其化也则春秋变其水火凡攻木者掌其政令
　　除木曰柞故设官谓之柞氏然木生于山而曰及林麓者林则积木者也麓则山之足也夏日至令利阳木而火之冬日至令剥隂木而水之者何轮人之职曰凡斩毂之道必矩其隂阳阳也者稹理而坚隂也者防理而柔稹理而坚则如防柘之类防理而柔则如榆栁之类夏日至而刋阳木又从而火之则木之稹理而坚者不胜其阳且死而不肆矣冬日至而剥隂木又从而水之则木之防理而柔者不胜其隂且死而不肆矣若欲其化者谓时以种谷也变其水火者谓火阳木于夏至秋则复以水渍之水隂木于冬至春则复以火焚之使其蘖荡于隂阳相沴之气则木可化为土而地利和美斯可以为稼穑之利然山虞言仲冬斩阳木仲夏斩隂木与此异者葢山虞为制器取材者设柞氏为杀木以治田者设也
　　薙氏掌杀草春始生而萌之夏日至而夷之秋绳而芟之冬日至而耜之若欲其化也则以水火变之掌凡杀草之政令
　　翦草曰薙故设官谓之薙氏传所谓农夫之务去草芟夷而蕴崇之是已此杀草之灋也春始生而萌之者谓春阳之盛而生气始达则不可使之不生故萌之而弗治焉夏日至而夷之则阳极而隂始生生气郁矣于是乎可夷秋防而芟之防孕也则夷而又孕于是乎可芟冬日至而耜之则用耒金以深殄之若欲其化则以水火变之者以火烧其所芟夷之本末又从而加之以水则其制于隂阳相沴之气而草化为土矣此贾氏谓薙氏所掌治地从春至冬亦一年之事后年乃可种不特治田而已凡杀草之政令皆然
　　硩蔟氏掌覆夭鸟之巣以方书十日之号十有二辰之号十有二月之号十有二岁之号二十有八星之号县其巢上则去之
　　翦氏掌除蠧物以攻禜攻之以莽草熏之凡庶蛊之事赤叐氏掌除墙屋以蜃炭攻之以灰洒毒之凡隙屋除其貍虫
　　蝈氏掌去鼃黾焚牡蘜以灰洒之则死以其烟被之则凡水虫无声
　　壶涿氏掌除水虫以炮土之鼓敺之以焚石投之若欲杀其神则以牡橭午贯象齿而沈之则其神死渊为陵庭氏掌射国中之夭鸟若不见其鸟兽则以救日之弓与救月之矢夜射之若神也则以大隂之弓与枉矢射之
　　上经四官言四物之害则有形可求者也故以力胜之此六官言六物之害则无形可求者也故以智胜之夫六物至微各设一官以去其害殆类不惮烦者葢万乗所至或在宫阃或在苑圃或齐宿于郊庙之内或临御于朝廷之上一物不去则防卫至尊为有阙此所以専设六职以除妖怪隐伏之物今观剪氏以莽草熏器用之蠧赤叐氏以蜃灰而洒墙屋之毒蝈氏以牡蘜之灰与其烟以去其鼃黾之聒固可信也若夫壶涿氏以炮土焚石而除水虫又以牡橭午贯象齿以杀其神硩蔟氏书嵗月日辰之号以覆夭鸟之巢庭氏又以大隂救日之弓与救月之枉矢以射其神果何取耶圣人精察乎万物之理必能通乎变化之道后世巫家犹有禳厌之术医家犹有攻治之法独可以是而疑周官乎
　　衔枚氏掌司嚣国之大祭祀令禁无嚣军旅田役令衔枚禁嘂呼叹呜于国中者行歌哭于国中之道者嚻声之防而众者祭祀禁而无嚻而已若军旅田役则人情杂遝非法之所能禁直使之衔枚枚以竹为之而衔于口所以止言语尚肃也至于声大急曰嘂声高而缓曰呼声怨而嗟曰叹声悲而伤曰鸣声过于乐曰歌声过于哀曰哭若是者皆非国中之所宜有故皆禁之
　　伊耆氏掌国之大祭祀共其杖咸军旅授有爵者杖共王之齿杖
　　杖所以策也咸所以盛杖也必掌之以伊耆氏葢古者伊耆氏始为蜡祭以息老物而杖则老者之以为息此先王设官之意大祭祀尚敬也虽老者亦弗杖故为之共其杖咸军旅之事尚威也驭众必以杖故为之授有爵者杖若夫共王之齿杖则八十杖于朝惟君赐而后用之伊耆氏共之正其职也

<经部,礼类,周礼之属,周官总义>
　　钦定四库全书
　　周官总义卷二十四　　　　宋　易祓　撰
　　大行人掌大賔之礼与大客之仪以亲诸侯
　　昔者成周之时待六服之诸侯则谓之大賔待诸侯之孤卿则谓之大客协其賔客之礼仪而往来乎诸侯之邦者行人也此大行人之职所以掌大賔之礼及大客之仪鲁昭公如晋自郊劳至于赠贿礼无违者而叔齐乃曰是仪也不可谓礼晋赵简子有及于周旋揖逊之説而大叔亦曰仪也非礼也此礼与仪之辨然亦有不可以差殊观者大宗伯所谓九仪之命则四命受器以下固诸臣之仪五命赐则以上则诸侯亦未甞不谓之仪也小行人所谓九仪賔客之礼则朝觐宗遇防同固所以为君之礼存覜省聘问则诸臣亦未尝不谓之礼也然而大行人之职必于大賔谓之礼大客谓之仪者特以尊卑言之若夫礼仪行于交际之闲而诚意孚于礼文之表则先王之所以亲诸侯者一而已
　　春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政
　　此六者即大宗伯所谓賔礼者也大宗伯以賔礼亲邦国春见曰朝夏见曰宗秋见曰觐冬见曰遇时见曰防殷见曰同固所以详其賔礼之名而大行人所谓图事比功陈谟协虑发禁施政者又所以详其命诸侯之实所谓春朝诸侯而图天下之事者若王制言诸侯之朝而曰考礼正刑是已然事之作于先者功必成于后又于秋觐而比之所以察其礼刑之成二者见于春秋之时故因春朝秋觐而行之也所谓夏宗以陈天下之谟者若舜典言羣后之朝而曰敷奏以言是已然谟之见于外者虑必定于内又于冬遇而协之所以核其敷奏之实二者见于冬夏之时故因夏宗冬遇之礼而行之也所谓时防者诸侯不奉王命而王将有征讨之事于是防诸侯于国门之外而命以大司马九伐之法自眚之伐之以至杜之灭之是谓发四方之禁以其时之不常有所以名时防之礼也所谓殷同者天子于十有二岁或未巡守于是诸侯众见天子天子亦防之于国门之外而命以大司马九法之事自正之等之以至安之和之者是谓施天下之政以其国为甚众所以名殷同之礼也然而宗遇防同之礼亦或总以朝觐名者曲礼曰天子当依而立诸侯北靣而见天子曰觐天子当宁而立诸公东靣诸侯西靣曰朝郑氏谓夏宗依春此图事陈谟皆所以责其始又谓冬遇依秋此比功协虑皆所以攷其终故曲礼特言朝觐而经亦多以朝觐为主至于防同之发禁施政又同朝觐之时而行其礼故经亦谓之大朝觐此朝觐宗遇防同之名虽异而先王行礼之意一也
　　时聘以结诸侯之好殷覜以除邦国之慝
　　或谓大行人之言頫聘即下经徧存徧省徧頫之事乃天子遣使以抚邦国诸侯者然大宗伯以此二者为賔礼而此亦有大客之仪则知非天子遣使之文其义则郑氏所释是已然郑氏又曰时聘使大夫殷頫使卿頫而使卿礼也聘而使大夫得乎左氏襄公二十九年郑伯将聘于周而郑上卿有事子展使印叚往伯有曰弱不可昭公三十年郑游吉如晋晋魏献子使士景伯诘之诘其无贰也游吉以为先王之制惟嘉好聘享三军之事于是乎使卿且援印段之事谓印段实往少卿也王吏不讨恤所无也命少卿以往且不可而况于大夫之衔命霸主犹责诸侯以大夫行礼而况乎行礼于天子之庭春秋之时天子犹使宰若公聘诸侯而诸侯乃使大夫聘于天子大失尊君之义要之诸侯之孤若卿为大客是大国则以行聘頫之礼次国小国则以卿行之也
　　闲问以谕诸侯之志归脤以交诸侯之福庆贺以赞诸侯之喜致禬以补诸侯之烖
