<!-- { "loadSidebar": true } -->
　　珍圭以徴守以恤凶荒牙璋以起军旅以治兵守珍圭以徴守以恤凶荒者王使其臣徴召诸侯或适列国仓廪以恵民则执珍圭以为符信珍有贵重之义不可轻也牙璋以起军旅以治兵守者王使其臣起诸侯之军旅治戎疆之兵守则执牙璋以为符信牙有森列之义不可乱也
　　璧羡以起度
　　古人之度在乐则起于黄钟在礼则起于璧羡玉人之事曰璧羡度尺好三寸以为度尔雅亦谓肉倍好谓之璧好即孔也以肉倍好则璧之圆凡九寸以其旁之一寸而羡其上下则横径八寸而袤十寸以十寸之尺而起度则十尺为丈十丈为引以八寸之尺而起度则八尺为寻倍寻为常使度或不存天下后世因璧羡而可攷则王者之五度信矣
　　驵圭璋璧琮琥璜之渠眉疏璧琮以敛尸
　　王者之孝莫大于严父故始死而敛也以礼天地四方之六器开渠为眉以组贯之附于尸之六方圭在左璋在首琥在右璜在足璧在背琮在腹盖取方明神之象以神之将配于天地也防璧琮则使通于神示焉
　　谷圭以和难以聘女
　　谷善也圭之饰若粟文故谓之谷圭和难若调人和仇雠之类聘女若媒氏纳纯帛之类此特用于万民而已若天子遣人和诸侯之难及遣人聘女于诸侯皆以谷圭行之则可以释诸侯之善恶可以图诸侯之交好所谓善者盖取诸此
　　琬圭以治徳以结好琰圭以易行以除慝
　　凡圭形皆上鋭琬圭则圆其鋭而无锋芒之利以和顺为义者也琰圭则剡其末而有锋之利以刚断为义者也凡诸侯之善徳者天子遣人以琬圭旌表之及诸侯使其臣来聘则亦执此以命事行人言时聘以结诸侯之好是也凡诸侯之有过行者天子遣人以琰圭诘责之及诸侯使其臣来覜则亦执此以命事行人言时覜以除邦国之慝是也然交好本于执徳之不回故治徳为大而结好次之邪慝生于率行之不谨故易行为大而除慝次之此其先后之序
　　大祭祀大旅凡賔客之事共其玉器而奉之大防共饭玉含玉赠玉凡玉器出则共奉之
　　共者共其物也奉者奉其事也此职皆言玉瑞玉器之名物用事而于职末言共之奉之者重其事也
　　典命掌诸侯之五仪诸臣之五等之命
　　命犹天之命也天子制命于上诸侯诸臣承命于下而皆有仪焉诸侯之五仪则公侯伯子男之异其名诸臣之五命则四命三命再命一命不命之异其数然诸侯未尝无命以仪为贵故也诸臣未尝无仪以以命为节故也此设官典命之意
　　上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节上公九命在周唯宋杞为上公之爵而宋杞未尝为二伯也当时所谓二伯者自陕以东周公主之自陜以西召公主之是周召谓八命之三公加命则为九命之上公王制所谓三公一命巻是已其国家宫室车旗衣服礼仪皆以九为节者国之城方九里宫方九百歩贰车九乗建常九斿冕服九章桓圭九寸樊缨九就介九人礼九牢朝位宾主之间九十步凡此皆以九为节此礼也亦仪也自上公以下降杀以两故侯伯七命子男五命其数皆以七以五为节
　　王之三公八命其卿六命其大夫四命及其出封皆加一等其国家宫室车旗衣服礼仪亦如之
　　王之三公八命其卿六命其大夫四命不言者卿同乎六命也推而下之则王之上士三命中士再命下士一命此虽不见于典命而公侯伯之士一命则王之士可以类举也盖自三命以下无出封之制其爵为卑虽以阳数命之而不嫌惟五七九为阳数之竒故以命五等诸侯六四八为隂数之偶故以命公卿大夫之三等而及其出封以其国皆加一等则三公为九命之上公卿为七命之侯伯大夫为五命之子男其国家宫室车旗衣服礼仪亦如之者亦眂其出封之命数故也　成周之制有以公卿大夫而出封者齐鲁卫是也有以诸侯而入为天子之公卿大夫者芮伯彤伯卫侯毛公是也或出或入乃成周内外相权之制典命止言出封加一等而无入朝加减之文诗之无衣云岂曰无衣七兮不如子之衣安且吉兮岂曰无衣六兮不如子之衣安且燠兮七则诸侯七章之服也六则卿六章之服也是出服诸侯之服而入服公卿之服则入减出加之义明矣
　　凡诸侯之适子誓于天子摄其君则下其君之礼一等未誓则以皮帛继子男
　　诸侯得以世爵象贤也世必以嫡正分也曲礼曰子当室文王世子曰正室守太庙此嫡子之所以为重盖均出于父也均之为兄弟也嫡庶不正祸莫大焉于是死则嫡子继之嫡子死则嫡孙继之杜僣乱之原定上下之志莫先于此然使诸侯自以嫡继而不禀王命则何以奔走天下故周之王者虽不废万世之定分而亦未尝无轻重隆杀之权凡世子受命于王则有文告之辞申戒饬之意故谓之誓已誓者摄其君而至其待之之礼降其君之礼一等若未誓则未有嗣诸侯之义故以皮帛继子男而无正礼所以尊天子之命也上以尊天子之命下以定万世之分而王政行矣
　　公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数
　　公之四命则上同乎天子之大夫执皮帛以眡小国之君则又上同乎天子之然天子之执帛而加以虎皮大国之孤执帛而加以豹皮此其辨也其卿大夫士则同乎侯伯之卿大夫士卿三命大夫再命士一命宫室车旗衣服礼仪则各眡其命之数子男之卿大夫士则又递降公侯伯之卿大夫士一等卿再命大夫一命士不命宫室车旗衣服礼仪则亦各眡其命之数且子男之士不命则亦何以眡其命之数盖当时有不命之数则亦表异乎不为士者矣
　　司服掌王之吉凶衣服辨其名物与其用事
　　吉凶人事之常也故自王以下皆有吉凶衣服名物则冕服衰服之类用事则祀事防事之类凡诸侯以至公卿大夫士莫不皆备其制而曰王之吉凶衣服者礼自王始故也
　　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕
　　王之吉服六自衮冕而下皆有章数惟大裘无章以黒羔皮为之冕即元冠无旒之冕是冕与裘之尚乎质也然司裘以大裘为祀天之服而此则言祀昊天上帝而兼及五帝者天道尚质其用一而已若衮冕以下之五冕则人道以文为贵书称舜曰予欲观古人之象日月星辰山龙华虫作缋宗藻火粉米黼黻絺绣此天子十二章之服也其来逺矣故此职下文亦曰公之服自衮冕而下如王之服知衮冕而下为山龙等之章则知衮冕而上为日月星辰之章此王章十二之明文成周用之无可疑者郑氏徒见左氏载臧哀伯三辰旂旗之説遂谓王者相变至周则以日月星辰画于旌旗故天子亦冕服九章是不然且交龙为旂而周之冕服未尝无龙之餙鸟隼为旟而周之冕服未尝无华虫之餙熊虎为旗而周之冕服未尝无虎蜼之饰何独谓登三辰扵旂旗而遂去身章之日月星辰哉玉藻云王被衮象天戴璪十有二旒则天数也是冕旒之与衣章一也所戴之冕既有十二旒之数则所服之服何独止于九章之饰若曰王服九章之衮则冕旒之数亦当依身章而用九不特衮冕而已如服鷩冕毳冕希冕冕亦当有七旒五旒三旒无旒之别然弁师掌王之五冕则曰皆冕朱里延纽五采缫十有二旒皆五采玉十有二知五冕之玉与缫其数皆十二则五服之皆十二章为可知况以类求之国十有二门马十有二闲大常十有二斿樊缨十有二就凡天子之制无非备物十二果何取于一章三章五章七章以至九章为天子之服耶贾氏云旧説天子九章据大章而言其章别小章章依命数则皆十二为节是旧説诚为可据若此则王者衮冕以下之五服有小章有大章大章则衮冕以九鷩冕以七毳冕以五希冕冕以三以一惟小章备其制则皆合乎天数之十二也其説正与下文合不特天子之五服而已知希冕为孤之服冕为卿大夫之服皮弁为士之服此以爵论也然王之孤六命而公之孤四命王之卿六命而公侯伯之卿三命子男之卿再命王之大夫四命而公侯伯之大夫再命子男之大夫一命王之士有上中下三等之命而公侯伯之士一命子男之士不命茍非有大章小章之异则何以别其命之数又不特诸侯诸臣之命服而已如天子之孤执皮帛公之孤亦执皮帛所异者虎皮豹皮之别也天子之卿大夫执羔鴈而诸侯之卿大夫亦执羔鴈所异者饰缋饰布之别也知命服因其爵而章数眡其命然后知天子虽兼用诸侯之五服而其大章小章备十二之数也明矣
　　凡兵事韦弁服眡朝则皮弁服凡甸冠弁服
　　吉服不同而同于用冕兵田眡朝之服不同而同于用弁所以尊首饰也然兵田之弁有时而用之惟皮弁视朝乃日眡朝之礼共用数矣故夏官弁师所以专言皮弁之制防五采玉璂象邸玉笄此王之皮弁也其服即记所谓三王皮弁素积是已若韦弁则爵弁也其服即记所谓爵弁经防衣是已冠弁元冠也其服即士冠礼所谓主人元冠朝服缁带素韠是已韦弁冠弁虽弁师所不载考其制则与皮弁防有损益知皮弁朝服素积以为裳则冠弁韦弁之服亦可推矣
　　凡凶事服弁服凡吊事弁绖服
　　服弁服防冠也其服斩衰齐衰弁绖之服则钖衰缌衰疑衰也
　　凡防为天王斩衰为王后齐衰王为三公六卿钖衰为诸侯缌衰为大夫士疑衰其首服皆弁绖
　　经书天王惟于此防事一见之与春秋书天王崩同意谨终之义也故天王有父道王后有母道诸侯羣臣为天王服斩衰为王后服齐衰亦犹人子之为父母服也而父母于子亦有服焉故王于诸侯羣臣则有钖衰缌衰疑衰之差然至尊不可以服言也其首服皆加弁绖既则除之尔
　　大札大荒大烖素服
　　素服防礼恐惧修省之意与膳夫言不举之意同
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端
　　上经言王之吉服虽兼诸侯之五服而有大章小章之辨至此言诸侯诸臣之六服亦各以大章小章为等公之服自衮冕而下如王之服衮冕以上则日月星辰为王之衣章以下则山龙等九章如王之服也侯伯之服自鷩冕而下如公之服鷩冕以上则山龙为公之衣章以下则华虫等七章如公之服也子男之服自毳冕而下如侯伯之服毳冕以上则华虫为侯伯之衣章以下则虎蜼等五章如侯伯之服也至于孤之服自希冕而下如子男之服卿大夫之服自冕而下如孤之服士之服自皮弁而下如大夫之服此其等杀也然有王之孤卿大夫士有诸侯之孤卿大夫士盖其爵同于孤则同乎希冕爵同于卿大夫则同乎冕爵同于士则同乎皮弁而其命数之隆杀则有大章小章之辨此贾氏之説为可信也已见上文
　　凡大祭祀大宾客共其衣服而奉之大防共其复衣服敛衣服奠衣服廞衣服皆掌其陈序
　　祭祀宾客衣服上经所言者是也司服则共之奉之而已复衣服则始死复魂之用也敛衣服则大敛小敛之用也奠衣服则陈于座上者也廞衣服则兴观者之廞也掌其陈事则皆有先后之序
