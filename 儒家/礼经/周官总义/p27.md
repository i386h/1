<!-- { "loadSidebar": true } -->
　　凡六变者一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神
　　冬十二月举六代之乐行大蜡之礼其神以日月星辰为主而四方百物之神与焉一变而致羽物及川泽之示以羽物为轻川泽为虚故也臝物比羽物为重山林比川泽为实致之稍难故俟乎再变鳞物又重于臝物丘陵又实于山林致之亦难故俟乎三变毛物又重于鳞物坟衍又实于丘陵致之亦难故俟乎四变介物又重于毛物土示又实于坟衍致之亦难故俟乎五变若象物则麟鳯龟龙之有象于天者及在天之神皆逺人而尊致之为尤难故独俟乎六变变犹更也乐成则更奏也下经六成则告备是已
　　凡乐圜钟为宫黄钟为角太簇为徴姑洗为羽靁鼔靁鼗竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫大簇为角姑洗为徴南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣凡乐黄钟为宫大吕为角太簇为徴应钟为羽路鼓路鼗隂竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣凡乐事大祭祀宿县遂以声展之王出入则令奏王夏尸出入则令奏肆夏牲出入则令奏昭夏帅国子而舞
　　祭前之夕谓之宿宿县则祭前之夕县乐于笋簴也以声展之则十二声皆以词其器也三夏乐章也其文不传而其名见于钟师或意推之谓王言其大王之出入乎庙门则奏王夏肆言其直而遂尸之出入乎庙门则奏肆夏昭者精明之至致味所以歆鬼神牲之出入乎庙门则奏昭夏此不必泥存之而已然则奏三夏者钟师也令其奏者大司乐也帅国子而舞所以宣道其乐之和而已
　　大飨不入牲其他皆如祭祀
　　大飨者大宾客之飨礼也飨礼行于庙中则礼欲尽其诚不入牲于庙门则礼欲致其称是待宾客以祭祀之礼而不防尽如祭祀之礼也且祭祀以牲为重所谓入牲者其牵牲欤当是之时君执绋卿大夫从夫人荐涚水宗妇执盎从而大司乐为之奏昭夏之乐若大飨则有司从牲之后即杀牲于庙门之外礼欲其称而已虽无入牲之礼而其他祼献之节皆如祭祀酌其同异而行之以称亦所以尽其诚也
　　大射王出入令奏王夏及射令奏驺虞诏诸侯以弓矢舞
　　大射者诸侯贡士于天子天子将祭择士而射于西郊之虞庠者也王出入令奏王夏者与上经祭祀之出入同义及射令奏驺虞者先儒以驺虞为义兽非矣考之月令则田猎而七驺咸驾大司马之冬狩而虞人莱所田之野是驺者射义所谓乐官备是已观其庶类蕃殖而搜田以时此所以为驺虞之仁仁如驺虞而王道成此所以为天子之射节诏诸侯以弓矢舞者按大射以诸侯为六耦命三耦取弓矢于次三耦皆次第执弓搢矢当西阶升降以为舞节皆所以致敬于君者也然则舞其射礼之盛者欤
　　王大食三侑皆令奏钟鼓
　　玉藻曰天子日食少牢朔月大牢大牢其大食而少牢其常食欤常食以乐侑之见于膳夫之一侑而已大食则三侑以乐皆令奏钟鼓则乐之节也
　　王师大献则令奏恺乐
　　凡师之出也冝于社造于祖各载其主以行及其有功则皆献之以恺乐郑氏以此为献捷于祖盖以大司马献社而推之殊不知大司马之执律秉钺以献于社特先乎恺乐而已非主其乐者也大司乐乐官也凡社与祖之恺乐皆大司乐有以令其奏焉
　　凡日月食四镇五岳崩大傀异烖诸侯薨令去乐大札大凶大烖大臣死凡国之大忧令弛县
　　数者之变皆王者之忧以天下者也忧之日短则去乐忧之日长则弛县或曰异烖或曰大烖异则非常矣大则非小矣去乐弛县亦称其事变而已矣
　　凡建国禁其滛声过声凶声慢声
　　奸声感人而逆气应之正声感人而顺气应之逆顺既形治乱判焉此所以禁滛声过声凶声慢声记有之郑音好滥滛志晋音燕安溺志卫音趋数烦志齐音傲僻骄志是四者非声之正故谓之滛非声之中故谓之过以其乱世之音故谓之慢以其为亡国之音故谓之凶效之必然无可疑者
　　大丧涖廞乐噐及塟藏乐噐亦如之
　　王者事亡如事存故于大丧有明噐之乐廞兴也藏瘗也大司乐涖之敬其事也











　　钦定四库全书
　　周官总义卷十四　　　　　宋　易袚　撰
　　乐师掌国学之政以教国子小舞凡舞有帗舞有羽舞有皇舞有旄舞有干舞有人舞
　　舞有小大大舞见于大司乐云门大卷大咸大防大夏大大武是已此乐师所教止于小舞小舞小学也古者国子十三学乐诵诗舞勺成童舞象学射御无非教也勺者周告成大武之诗也象者武王告成象武之诗也播为乐章以教国子则有是六者之舞帗舞者谓析众缯以为舞饰也羽舞者谓析众羽以为舞饰也皇舞者谓杂五采羽以象凤凰来仪者也旄舞者谓执牦牛之尾以象百兽率舞者也干舞兵舞也人舞手舞也此六者小舞而谓之国学之政者以无非教国子者也然地官舞师但教兵舞帗舞羽舞皇舞而不及旄舞人舞者教其所当用者而已非国子之小舞也若舞师先教兵舞则以祭祀大小为先后乐师先教帗舞则以所教之序为先后以人舞非舞之正故列于数者之末
　　教乐仪行以肆夏趋以采齐车亦如之环拜以钟鼓为节
　　行趍者接賔之仪环拜者賔拜之仪乐师于是教国子之乐仪欲君臣上下之无违于礼也尔雅曰堂上谓之行门外谓之趍是王出既服至堂而肆夏作出路门而采齐作齐侯曰朝觐宗遇飨食皆乗金路各以其等为车送逆之节是王者有车出迎賔之礼亦因车之行趍而为之歌肆夏采齐盖肆夏之乐其声舒以缓采齐之乐其声数以疾此王者接賔之乐仪也至于朝防诸侯于外朝之位与夫合诸侯于国门外方眀坛之位则有环拜之礼其礼虽不详见贾氏于方眀坛之位则曰公奠玉于上等防拜于中等侯伯奠玉于中等防拜于下等子男奠玉于下等防拜于地此礼之大者有礼必有乐必有钟鼔节之作止之节也
　　凡射王以驺虞爲节诸侯以貍首为节大夫以采苹为节士以采蘩为节凡乐掌其序事治其乐政凡国之小事用乐者令奏钟鼓凡乐成则告备诏来鼔臯舞及彻帅学士而歌彻令相飨食诸侯序其乐事令奏钟鼓令相如祭之仪
　　乐有政有事序事则陈列之先后节奏之次第也乐政则声音律吕六代乐舞之关于大政者也乐师以贰大司乐为职故皆得以掌其序事治其乐政若言其职则大司乐掌大事之乐乐师掌小事之乐先儒谓小事为小祭祀然舞师言小祭祀不兴舞而此下文言臯舞则非舞师所谓小祭祀者也谓大神大示大鬼之外则皆小事之乐也令奏钟鼓严其始而已凡乐成者所奏一竟为一成不特大神大示大鬼之乐为然据大司乐所言则凡天神皆六成凡地示皆八成凡人鬼皆九成每一成则乐师皆为之告其备皆有舞以节其乐诏瞽使来则贵其习之精也名曰臯舞则贵其仪之缓也及祭将彻则帅学士而歌彻学士谓国子也歌彻谓歌雍以彻也令相则令眡了相瞽示之以其所当止也其始终乐节从容不廹如此飨食诸侯则奉賔犹承神其乐之仪亦可以类推矣
　　燕射帅射夫以弓矢舞
　　燕射则王与羣臣燕而行射礼者也凡王燕射则大夫以下为三耦所谓射夫是已弓矢舞之义见大司乐
　　乐出入令奏钟鼓
　　大司乐职曰王出入令奏王夏尸出入令奏肆夏牲出入令奏昭夏此三夏皆瞽所歌之诗有歌必有牲有牲必有舞如此之类皆乐之出入也令奏钟鼓所以节之
　　凡军大献教恺歌遂倡之
　　大司乐言王师大献则令奏恺乐言乐则歌在焉此言教恺歌特歌而已以凡军大献则小于王师大献故也凡乐有倡则有和故乐师倡之而瞽蒙和之
　　凡丧陈乐噐则帅乐官及序哭亦如之凡乐官掌其政令听其治讼
　　乐官谓大胥至司干
　　大胥掌学士之版以待致诸子
　　公卿大夫列于王朝者其子弟谓之国子以其众言之则谓诸子以其学言之则谓学士乐师言帅学士而歌彻则帅国子之已致者此言学士之版则待国子之未者版谓所籍之名数与其齿位未致者以此致之已致者以此合之
　　春入学舎采合舞秋颁学合声
　　先儒谓春入学者入学宫而学秋颁学者颁其才艺之高下一学字而分二义理或未然尝以文王世子篇攷当时之学有三上庠有虞氏之学也东序夏后氏之学也瞽宗殷学也瞽宗与上庠东序并立然当时学舞者在东序学书者在上庠学礼学乐者皆在瞽宗此言合舞于入学之后合声于颁学之后是知其为瞽宗之学也葢瞽宗见于大司乐有所谓成均之法又有所谓乐祖之祭皆所以为礼乐之教春入学舍采者即入瞽宗之学而舍采于乐祖秋颁学者即以成均之法而颁之于瞽宗之学入学舍采而后合舞者春为木木主貌故合舞颁学而后合声者秋为金金主言故合声郑氏谓学礼乐于殷学功成治定与己同也其说是已然文王世子篇又曰春诵夏郑氏以诵为歌为丝阳用事则学之以声是春未尝不学声也又曰春夏学干戈秋冬学羽籥郑氏谓干戈武舞用动作之时学之羽籥文舞用安静之时学之是秋未尝不学舞也此言合舞于春而合声于秋何也合舞者大合舞也与平日之学舞者异合声者大合声也与平日之合声者异文王世子篇所言者主教国子也此所言者主合国子平日之所教者也兹其所以辨
　　以六乐之防正舞位以序出入舞者比乐官展乐噐凡祭祀之用乐者以鼔徴学士序宫中之事
　　上经言合舞合声则教之序也此经则教之成者也故言六乐之防所谓防者其列众其变繁必先正其左右先后之位焉正其位则舞之行缀不可以无序故又为之序其出入何谓序其出入黄帝尧舜禹汤之乐弗可详矣姑以大武之乐言之武舞之位以象大司马之四表大阅以四表为卒伍出入坐作进退之节舞位亦然周都殷之西南殷都周之东北武始而北出则至二表矣此三歩以见方者也再成而灭商则至三表矣此再始以着徃者也三成而南则至四表矣四成而南国是疆则又自北而南至三表矣五成而分周公左召公右则至二表矣此复乱以饬归者也六成而复缀以崇则复初表矣此乐终而德尊者也葢始而北出则出表之东北以殷居东北故也三成而南则出表之西南以周居西南故也疆南国而后可以分治分治而后可以复缀分治系于臣故散而为二复缀统于君故合而为一此乐记言复缀以崇而继之以夹振之而驷伐者又本其始也周人武舞之位出入如此其兼用尧舜禹汤之乐舞则亦可以此而类推焉比乐官则比叙其所教之人以攷其艺之精粗展乐噐则展视其所用之噐而审其声之完否人与器俱善则乐舞可知矣
　　小胥掌学士之徴令而比之觵其不敬者廵舞列而挞其怠慢者正乐县之位王宫县诸侯轩县卿大夫判县士特县辨其声
