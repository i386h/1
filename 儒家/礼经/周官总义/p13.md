<!-- { "loadSidebar": true } -->
　　大祭祀宗庙之六享也祼献瑶爵先儒以为皆九献之礼谓王与后祼各一朝事各一馈食各一酳尸各一与诸臣酳尸之一为九献详攷此经文意则有甚不然者祼自为祼献自为献瑶爵自为瑶爵岂可混而为一大行人于上公将币之礼且曰王礼再祼而酢飨礼九献夫上公九献且在祼酢之外孰谓宗庙而简于此乎以司尊推之祼者始也酢者终也言诸臣之所酢则王与后有酢为可知尸既助王与后及诸臣则诸臣有献为可知诸臣既有献于卒食之时则朝事馈食安得谓之无献今攷六享之礼始也尸在室中王用圭瓒酌郁祼以求神后用璋瓒亦酌郁齐以亚祼所谓郁齐献酌是也二祼之后有朝事之礼王牵牲于门祝则延尸于堂杀牲以献腥王用玉爵酌醴齐以献尸后荐八八豆亦酌醴齐以亚献诸臣为之助祭所谓醴齐缩酌是已此朝事之三献也朝事之后有馈食之礼王解牲而烹之祝则延尸于室纳烹以献熟王用玉爵酌盎齐以献尸后荐八八豆亦酌盎齐以亚献诸臣为之助祭所谓盎齐涗酌是已此馈食之三献也馈食之后尸始饮食于是有卒食之礼王用玉爵献脩酌以酳尸后荐加豆各八羞豆各八亦以脩酌亚献诸臣为之助酳所谓凡酒脩酌是已此卒食之三献也九献之序如此若夫瑶爵亦如之者先儒以为卒食之献然此经以瑶爵别言于祼献之后则知其非献也盖王主祭后亚王而诸臣助焉于是尸以玉爵酢王以瑶爵酢后以散爵为诸臣之酢盖以人道之往反报施终焉内宰于此赞之则六享之始末无违礼者至于宾客之祼献瑶爵亦从而赞后何也大行人言将币之礼上公则再祼壹酢飨礼九献侯伯则壹祼壹酢飨礼七献子男则壹祼不酢飨礼五献王皆以此待宾后皆以此亚王内宰皆以此赞后承賔犹承神之义也余见人醢人司尊之职
　　凡丧事佐后使治外内命妇正其服位
　　内谓九嫔世妇女御外谓卿大夫之妻正其服位使如礼也
　　凡建国佐后立市设其次置其叙正其肆陈其货贿出其度量淳制祭之以隂礼
　　佐后立市非后亲莅之也圣人建国其灋如此设其次者思次介次也置其叙者胥师贾师之所莅者也正其肆陈其货贿之贵贱而各以其肆也量谓五量度谓五度淳谓布帛之幅长其灋皆自上出焉以至立社于市地之道也故祭之以隂礼隂礼对阳礼后亚王之义也
　　中春诏后率外内命妇治蠺于北郊以为祭服嵗终则防内人之稍食稽其功事佐后而受献功者比其小大与其麤良而赏罚之防内宫之财用正嵗均其稍食施其功事宪禁令于王之北宫而纠其守上春诏王后帅六宫之人而穜稑之种而献之于王
　　内小臣掌王后之命正其服位后出入则前驱若有祭祀宾客丧纪则摈诏后之礼事相九嫔之礼事正内人之礼事彻后之俎后有好事于四方则使往有好令于卿大夫则亦如之掌王之隂事隂令
　　阍人掌守王宫之中门之禁丧服凶器不入宫潜服贼器不入宫竒服怪民不入宫凡内人公器賔客无帅则几其出入以时启闭凡外内命夫命妇出入则为之辟掌埽门庭大祭祀丧纪之事设门燎跸宫门庙门凡宾客亦如之
　　寺人掌王之内人及女宫之戒令相道其出入之事而纠之若有丧纪賔客祭祀之事则率女宫而致于有司佐世妇治礼事掌内人之禁令凡内人吊临于外则帅而往立于其前而诏相之
　　内人者女御而下也女宫者刑女之役于宫中者也寺人掌其戒令则相道其出入而纠其违戒令者若有丧纪宾客祭祀之事则帅女宫而致于有司有司即宫卿世妇之官致女宫以给其役也佐世妇治礼事九嫔以上内宰内小臣赞之世妇则寺人佐之宜也若夫内人于亲之有服者有吊丧临丧之事则立于其前而诏相之以内人为卑故立于其前则异乎内小臣之诏相之也
　　内竖掌内外之通令凡小事若有祭祀賔客丧纪之事则为内人跸王后之丧迁于宫中则前跸及执防器以从遣车
　　内竖奄之少者也文王之为世子朝于王季日三鸡初鸣衣服至于寝门外问内竖之御者曰今日安否如何内竖曰安所谓内竖则亦侍卫于燕寝之外者故掌内外之通令凡小事若大事则非童奄之所可传故也祭祀賔客丧纪之事则为内人跸其所禁止者王之内人也王后之丧迁于宫中则前跸谓将而朝于庙则跸以善行也及执防器以从遣车者防器谓颒沭之器从遣车于祖庙而后行也郑氏注玉府以防不为颒沭之器盖谓生时所用故与牀第等连此则死者用之用有异焉故尔
　　九嫔掌妇学之灋以教九御妇徳妇言妇容妇功各帅其属而以时御叙于王所
　　九嫔亚于三夫人三夫人亚于王后是皆四徳之备而不失其礼者故王后以至九嫔内宰皆以隂礼教之至于九御则教以妇职之灋而已未及隂礼也今九嫔专以妇学之灋教九御是即其受教于内宰者而教之也内宰言其学之已成者故谓之隂礼九嫔言其学之未成者故谓之妇学妇学之别有四教之以妇徳则以顺正为徳之本教之以妇言则以诚信为言之本教之以妇容则以柔婉为容之本教之以妇功则以勤恪为功之本四者之教如此则妇学成矣由是各帅其属而以时御于王所即女御之御叙是已惟其以四徳之成者充其选故以时御叙而九御无险诐之行各帅其属而九嫔有进贤之心此二南之风王化之本
　　凡祭祀赞玉齍赞后荐彻豆笾若有賔客则从后大丧帅叙哭者亦如之
　　小宗伯辨六齍之名物使六宫之人共奉之奉之者六宫也赞之者九嫔也宗庙之礼王后之献各荐八豆八而九嫔赞其彻始而终之也賔客则从后赞礼事也大丧帅叙哭者即以外宗所叙者帅之
　　世妇掌祭祀賔客丧纪之事帅女宫而濯摡为齍盛及祭之日莅陈女宫之具凡内羞之物掌吊临于卿大夫之丧
　　九嫔帅女御御叙于王所而世妇帅女宫濯摡为齍盛女宫乃刑女之在宫者卑于女御故也少牢曰饔人摡鼎俎廪人摡甑甗司宫摡豆是濯摡以男子为之而成周乃以责女宫所以及祭之日则莅陈女宫之具及内羞之物以至王使吊丧则共命以往此数者皆世妇之与于祭祀賔客丧纪故尔
　　女御掌叙御于王之燕寝
　　叙御者以叙而进御于王也九嫔职曰各帅其属而以时御叙于王所属即女御也王所即燕寝也言燕寝而不言内寝尊后也
　　以嵗时献功事凡祭祀赞世妇大丧掌沐浴后之丧持翣从世妇而吊临于卿大夫之丧
　　嵗时献功事即典妇功所谓秋献功也功事乃丝枲成功之事故嵗时献之世妇于祭祀则帅女宫而濯摡为齍盛又莅陈女宫之具凡内羞之物故女御赞之大丧而掌沐浴后丧而持翣卿大夫之丧而从吊其职视世妇为轻矣
　　女祝掌王后之内祭祀凡内祷祠之事掌以时招梗禬禳之事以除疾殃
　　王有大祝小祝后有女祝所以别内外也内祭祀则宗庙之礼内祷祠则髙禖之礼招以来福祥梗以障疾疫禬以除灾殃禳以消谪谴皆内宫之礼也所谓祝者必其端谨恪而可以荐信于鬼神者矣
　　女史掌王后之礼职掌内治之贰以诏后治内政逆内宫书内令凡后之事以礼从
　　王有大史小史后亦有女史郑氏以为女奴晓书者非矣掌王后之礼职以至凡后之事以礼从岂女奴知书者能之盖古者后夫人必有女史彤管之灋无非礼者不然大史诏王而以书协礼事此亦诏后以礼从而且为之掌礼职非贤而知礼者能之乎
　　典妇功掌妇式之灋以授嫔妇及内人女功之事赍妇功谓丝枲之功丝以为帛枲以为布其功之小大苦良有常式故以式灋而授嫔妇及内人女功之事赍故书赍为资谓授其丝枲以为之资故为女功之事资内人谓女御之徒嫔妇谓九职之嫔妇郑氏以为九嫔世妇而言及以殊之者容国中妇人至授嫔妇功则又云国中嫔妇所作至典丝内外工之説则又云外工外嫔妇其説亦自背驰且国中妇人岂可与九嫔世妇并称嫔妇哉要之九嫔世妇在经未尝并言嫔妇凡并言嫔妇者皆九职之嫔妇也盖布帛之用不一而足非资九职之嫔妇则有所不能给若内人女御受内宰妇职之教不过以女功献王后而已初非给邦计之用故典妇功于授事资之际以内人为后嫔妇为先其谓是欤
　　凡授嫔妇功及秋献功辨其苦良比其小大而贾之物书而楬之以共王及后之用颁之于内府
　　郑氏谓授当为受非也其意谓国中嫔妇所作共典妇功之所受故言受秋献功则女御所作而王后所受故此不言受而言献其説亦无据盖典妇功之职虽兼言授嫔妇及内人女功之事资若内人女御所献之功则内宰佐王后受之典妇功无与焉故此再专言授嫔妇功则只当读为授字谓授嫔妇功之后及秋献功之际则辨其苦良比其小大而贾之贾之者何细而善则功虽少而有余麤而恶则功虽多而不足通功计直是之谓贾楬而书之以共王及后之用颁之于内府欲其小大苦良之有所辨也
　　典丝掌丝入而辨其物以其贾楬之掌其藏与其出以待兴功之时颁丝与外内工皆以物授之凡上之赐予亦如之
　　丝之所入九职嫔妇所作也岂惟九职嫔妇所作者哉兖之贡丝青之篚丝则九州贡篚亦入焉物有精粗非贾其直则无以等其轻重此所以楬其贾而辨之于书掌其藏与其出以待兴功之时者谓绣文织组朱緑黄各有所宜之时颁丝于外内工皆以物授之则择其材资不容移易必如旧式之物也上之赐予亦如之者亦如旧式之物不可有轻重焉
　　及献功则受良功而藏之辨其物而书其数以待有司之政令上之赐予凡祭祀共黼画组就之物丧纪共其丝纩组文之物凡饰邦器者受文织丝组焉嵗终则各以其物防之
　　及献功则丝功之苦良咸献焉典丝言良功而不言苦功者苦功以共国家经常之用非所藏也受则共之而已若良功则有祭祀黼画组就之物丧纪丝纩组文之物以至赐予之用饰邦器之用皆邦用之大者此所以受良功而藏之也藏之所以待数者之用嵗终则以良功之已用者与其所藏者而防之
　　典枲掌布缌缕纻之麻草之物以待时颁功而授赍布缌缕纻其物不一而总名为麻草之物者麻之为物可以为布为缌为缕草之为物可以为纻而布中亦或兼用葛故曰麻草之物以待时颁功而颁其为功之资也
　　及献功受苦功以其贾楬而藏之以待时颁颁衣服授之赐予亦如之嵗终则各以其物防之
　　及献功则枲功之良苦咸献焉典枲言苦功而不言良功者良功以共国家经常之用非所藏也受则共之而已若苦功则以待丧纪之时颁而用之或用之于衰功之衣服或用之于衰功之赐予皆邦用之不可常者此所以受苦功而藏之也藏之所以待数者之用嵗终则以苦功之已用者与其所藏者而防之
　　内司服掌王后之六服祎衣揄狄阙狄鞠衣展衣缘衣素沙
