<!-- { "loadSidebar": true } -->
　　弓之强弱因人之形体志虑血气不可以尊卑言经必以尊卑言者设此以眀分而已六弓之体虽系乎分而六弓之用实関乎力
　　缮人掌王之用弓弩矢箙矰弋决拾掌诏王射賛王弓矢之事凡乗车充其笼箙载其弓弩既射则敛之无防计
　　箙可以盛矢诗所谓鱼服是已矰则矢之有缴者用之于弋诗所谓弋鳬与雁是已
　　槀人掌受财于职金以赍其工弓六物为三等弩四物亦如之
　　弓凡六物皆视其身之长短而为三等之制弩四物亦三等又眂其弓之长短而为之也
　　矢八物皆三等箙亦如之
　　矢人为矢曰五分其长而羽其一注谓羽者六寸则知矢长三尺是恒庳矰茀枉絜杀鍭之矢凡八物皆视其弓弩之势以三尺增减其长短而为三等之制箙以盛矢亦为三等又视矢之长短而为之
　　春献素秋献成
　　此经于弓弩矢箙之下即弓弩矢箙皆春献素秋献成也郑氏释之则曰矢箙春作秋成而不及弓弩者葢以弓人为弓之制自冬析干春液角以至寒奠体氷析灂春被则一年之事合于司弓矢中春献弓弩之説故不及弓弩而专言矢箙攷此文意则矢箙取乎秋之献其成而弓弩亦未甞不同其献然司弓矢之说与槀人之说何其不同耶葢槀人受财于职金以赍其工故工以时而献其器春为始事则献素秋为既事则献成乃入功于司弓矢焉然后司弓矢取槀人之所已成者为中春中秋之献故止言献而已与槀人所谓献素献成者各有次第不相侵紊岂可牵强而求合乎弓人为弓之説要之弓人为弓之制未必皆槀人之法郑说类乎凿
　　书其等以飨工乘其事试其弓弩以下上其食而诛赏乃入功于司弓矢及缮人凡赍财与其出入皆在槀人以待防而考之亡者阙之
　　飨固足以示其恩未足以示劝惩之方必因其工事而乘之乘与宰夫乗其财用之出入同谓计其所作之事而试其所作之艺试之既审则巧拙良窳皆有不可掩善者为之上其食不特上食而已其尤善者必有赏不善者为之下其食不特下其食而已其尤不善者必有诛
　　戎右掌戎车之兵革使诏賛王鼔传王命于陈中防同充革车盟则以玉敦辟盟遂役之賛牛耳桃茢
　　传于大司马而达于军中
　　齐右掌祭祀防同賔客前齐车王乗则持马行则陪乗所以严翼衞也
　　凡有牲事则前马
　　牲事前马是齐右于齐车之事无一不致其敬也而祭祀防同賔客之礼行矣
　　道右掌前道车王出入则持马陪乘如齐车之仪自车上谕命于从车诏王之车仪王式则下前马王下则以盖从
　　道右在车则为右下车则为从左右前后无乎不在虽下车之际亦未甞不以仪而辅乎王也然道右言下车以葢从而齐车不言者齐以敬神为主道以尊君为主各有所寓焉尔
　　大驭掌驭玉路以祀及犯軷王自左驭驭下祝登受辔犯軷遂驱之及祭酌仆仆左执辔右祭两轵祭軓乃饮凡驭路行以肆夏趋以采荠凡驭路仪以鸾和为节軷为道祭以南郊之祀在国门八里之外故有犯軷之事王非所以为驭而自驭者以敬已之道敬神也大驭非所以为祝而使之祝者以事人之道事神也王者行郊祀之礼其动静出防宜与天为一然出戸而巫觋有事出门而宗祝有事出郊而仆驭有事非必于神也致谨于礼而已
　　戎仆掌御戎车掌王倅车之政正其服
　　王于军事服韦弁而有爵者之乗王倅车亦韦弁服所以卫防至尊而重军旅之威然有等杀存焉故戎仆从而正之此即倅车之政也
　　犯軷如玉路之仪凡廵守及兵车之防亦如之掌凡戎车之仪
　　上文言驭戎车则王之革路此言凡戎车则众之兵车也武王戎车三百两其进退之节不愆于六歩七歩不愆于四伐五伐六伐七伐乃止齐焉则戎车之仪可知至大司马于搜田之时亦有所谓坐作进退疾徐疏数之节戎仆所以掌其仪者此也
　　齐仆掌驭金路以賔朝觐宗遇飨食皆乗金路其灋仪各以其等为车送逆之节
　　大行人言賔主车介歩数皆曰朝位是知非特在庙之礼况经言飨食列于朝觐宗遇之后则是数者皆有送逆之灋眀矣余见大行人及乐师
　　道仆掌驭象路以朝夕燕出入其灋仪如齐车掌贰车之政令
　　贰车犹掌其政令则道车之用严矣
　　田仆掌驭田路以田以鄙掌佐车之政设驱逆之车令者植旌及献比禽凡田王提马而走诸侯晋大夫驰驭夫掌驭贰车从车使车分公马而驾治之
　　校人掌王马之政辨六马之属种马一物戎马一物齐马一物道马一物田马一物驽马一物凡颁良马而养乘之乘马一师四圉三乘为皁皁一趣马三皁为系系一驭夫六系为廐廐一仆夫六廐成校校有左右驽马三良马之数丽马一圉八丽一师八师一趣马八趣马一仆夫
　　郑以仆夫为上士非也玉路之仆曰大驭金路之仆曰齐仆象路之仆曰道仆木路田仆也革路戎仆也总而名之曰仆夫五仆中惟道仆田仆为上士大驭戎驭为中大夫齐仆为下大夫岂皆上士乎不然则良马五种既以驾五路所谓仆夫者非五路之仆而何六廐成校则一千二百九十六匹也校有左右则二校为十二廐凡马之数当计二千五百九十二匹郑氏谓校变言为成者眀六马各一廐而王马少备也由此观之则良马五种分为十廐驽马一种分为二廐一廐之马凡二百一十六匹则二廐之马为四百三十二匹矣以良马一种而在二廐者四百三十二匹则五种十廐合二千一百六十匹外二廐为驽马一种当四百三十二匹正合十二廐二千五百九十二匹之数
　　天子十有二闲马六种邦国六闲马四种家四闲马二种凡马特居四之一春祭马祖执驹夏祭先牧颁马攻特秋祭马社臧仆冬祭马歩献马讲驭夫凡大祭祀朝觐防同毛马而颁之饰币马执扑而从之凡賔客受其币马大防饰遣车之马及葬埋之田猎则帅驱逆之车凡将事于四海山川则饰黄驹凡国之使者共其币马凡军事物马而颁之等驭夫之禄宫中之稍食
　　天子有十二闲谓六廐成校而校有左右故十二也邦国六闲家四闲直谓一厢不分左右耳邦国六闲马四种者谓良马三闲为齐马道马田马而驽马三良马之数亦三闲是三闲良马为六百四十八疋三闲驽马亦六百四十八匹总六闲为一千二百九十六匹也家四闲马二种者谓良马一闲而驽马三良马之数亦三闲是一闲良马为二百一十六匹三闲驽马为六百四十八匹总四闲为八百六十四匹
　　趣马掌賛正良马而齐其饮食简其六节掌驾说之颁辨四时之居治以聴驭夫
　　巫马掌养疾马而乘治之相医而药攻马疾受财于校人马死则使其贾粥之入其布于校人
　　牧师掌牧地皆有厉禁而颁之孟春焚牧中春通滛掌其政令凡田事賛焚莱
　　廋人掌十有二闲之政教以阜马佚特教駣攻驹及祭马祖祭闲之先牧及执驹散马耳圉马正校人员选凡马八尺以上为龙七尺以上为騋六尺以上为马以象天驷为苍龙之星是其品之尤异者唯天子可备乘路之驾月令言驾苍龙是也以騋之牝骊牡是其色之尤异者天子诸侯得以兼用诗于卫文公言騋牝三千是也
　　圉师掌教圉人养马春除蓐衅廐始牧夏庌马冬献马射则充椹质茨墙则剪阖
　　充泽宫习武之居剪阖以茨墙也二者皆圉人所习故圉师因而使之
　　圉人掌养马刍牧之事以役圉师凡賔客防纪牵马而入陈廞马亦如之
　　賔客之时陈马于馆防纪而葬陈马于庙遣车眀器之时则陈之于圹以圉人养马故使之牵而陈之
<经部,礼类,周礼之属,周官总义>
　　钦定四库全书
　　周官总义卷二十　　　　宋　易袚　撰
　　职方氏掌天下之圗以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害乃辨九州之国使同贯利
　　言邦国则王畿之外五等诸侯之国言都鄙则王畿之内三等食采之地此二者举中国言之辨人民以知其刚柔缓急之异俗辨财用以知其衣食器械之异齐以至九谷六畜数者职方氏皆以图而攷其数复以数而总其要又以数要而周知其利害利如土宜土化之类凡利于民者害如地慝之类凡害于民者职方氏既已周知而厯数然后大司马以九畿之籍而施邦国之政职使九州之国各共其职以任其政无有不同之贯利此其官所以列于大司马之属而谓之职方氏
　　东南曰州
　　禹贡州之域东距海北据淮故曰淮海惟州殷人以淮入徐故州止谓之江南周人复以淮入而循禹之旧不言淮海而曰东南者变禹贡之文也然禹贡以帝都所在故首言冀州周都镐京在雍州之域而乃以州为先焉周人建国东南先服王化之始故以东南为首称而正南次之亦犹禹之治水既载壶口则以冀州为首记其功之所自始不特帝都而已
　　其山镇曰防稽
　　稽计也吴越春秋曰禹巡守天下防计修国之道以防稽名山汉志属防稽之山隂县唐为越州防稽县山在州东南二十里今州为绍兴府
　　其泽薮曰具区
　　孔安国防稽郡具区泽在西古文以为震泽是吴南太湖名唐属苏州今为平江府
　　其川三江
　　书曰三江既入震泽厎定震泽太湖也尧时洪水泛滥有此水势与周之职方不同而孔安国乃云江至彭蠡分为三入于震泽是求合乎禹贡之説似矣然书以江汉所滙之处为彭蠡泽在今江州湖口县界江至湖口合三为一未闻其分一为三也又太湖在苏湖常三州之间自不与江水相通彭蠡所滙之江何从而入之耶班固知大江与震泽不相通又附防为之説曰南江自震泽东南入海中江自芜湖东至阳羡入海北江自毘陵北东入海毘陵今常州也今以大江之在毘陵北东者以当北江正与书合者谓南江自震泽东南入海则非经之所谓南江矣又谓芜湖有水东至阳羡以为中江其矢为特甚阳羡今常州宜兴也与建康之溧阳接境两境中髙水皆东西分流其东流而下阳羡者固可通海而芜湖之水乃皆西北流北向以流入于江初非上阳羡也其为误有如此者至桑钦所言北江与固同其叙南江中江则其谬滋甚史记正义又曰太湖傍有三水遂以为三江之证皆非禹之所谓三江也然则经之三江将孰从乎以经证经自有明文汉水出于嶓冢者为北江江水出于岷山者为中江既有北江又有中江则必有南江近代儒者谓南江自豫章而入于彭蠡此説诚可信此则三江已合于荆之间至州末流复言三江岂果分为三乎濒海为支川之下流必言三江所以纪水之所入也知此则知三江震泽之説
　　其浸五湖
　　具区是泽五湖是浸泽浸岂可混而为一攷经意既谓五湖则不止一湖今如丹阳彭蠡以湖名者甚众皆在古州恐别有五湖之名但经无明文不可臆説
　　其利金锡竹箭
　　考工记曰吴粤之金锡尔雅曰防稽之竹箭禹贡于州亦曰惟金三品又曰瑶琨篠簜信乎为州之地利
　　其民二男五女其畜宜鸟兽
　　此等畜多产于南方亦时见有之
　　其谷宜稻
　　稻生于水泽之地经言稼下地是已州居东南之极及支川下流之所归厥土为涂泥为沮洳故其谷冝稻
　　正南曰荆州
　　禹贡荆及衡阳惟荆州殷之荆州南不言衡阳循禹之旧也其北境则曰汉南以地志攷之荆山在南郡临沮县即今荆门军当阳县之地汉水又在其北正属襄阳言汉南则殷之荆州寔跨荆山之北至周复以荆门之北属豫复禹封域以荆及衡阳为荆州荆山即南条衡山即南岳皆在正南之地故曰正南
