<!-- { "loadSidebar": true } -->
　　序其祭祀者于一岁四时之间而序其礼之先后也因序祭祀而序祈珥则祈珥之为义亦广矣小子职曰珥于社稷祈于五祀羊人职曰凡祈珥共羊牲正与肆师之文同至秋官士师职则曰凡刉珥奉犬牲若以祈为刉则肆师之文为非若以刉为祈则士师之文为非后郑皆改祈为刉谓毛牲曰刉羽牲曰珥且以珥之字当従血为衈取其以血为衅之义引杂记之言曰成庙则衅之谓宫兆始成则有衅礼其説非无所据然羊人小子亦自言衅积衅邦器衅军器之事兹数者皆直谓之衅不应宫兆始成之衅而独谓祈珥况刉珥之见于经者独一士师而已如祈珥则肆师羊人小子凡三出焉不应以三出之祈而尽改为刉也又羽牲曰珥如司约言珥而辟藏者固曰以血涂户至山虞职言致禽而珥则又曰取左耳以效功言效功则与衅礼不同言取左耳则为毛牲与羽牲曰珥之文自相背驰何耶按刘氏中义云珥当为弭字之误也祈谓小祝之祈福祥弭谓小祝之弭兵烖然则社稷五祀曰祈曰弭山川曰侯曰禳落成曰衅各有伦类矣其説今存之义亦见山虞
　　大祭祀展牺牲繋于牢颁于职人
　　牲之全者为牺肆师之展牺牲则陈之而视其全也然后系于牢而颁之于职人盖职人之名不同郑氏谓充人及监门之人若散祭祀之牲繋于国门则监门为职人祀五帝之牲系于牢则充人为职人牛人言祭祀共其享牛求牛以授职人而刍之泛举此二者之职人而已肆师所言大祭祀则颁其牲于充人之职者也若是则充人刍之而得其硕肆师展之而得其全
　　凡祭祀之卜日宿为期诏相其礼眡涤濯亦如之祭之日表齍盛告洁展器陈告备及果筑鬻相治小礼诛其怠慢者掌兆中庙中之禁令凡祭祀礼成则告事毕卜日者卜前期之十日也古者圜丘方泽之礼必取冬至夏至之日二者之外则天地宗庙等之祭祀必卜日得吉日而后齐此言卜日宿为期则是卜前之夕与诸执事者以明旦为期也诏相其礼则齐戒之礼而已眡涤濯亦如之者亦如卜日之诏相其礼也及祭之日簠簋齍盛以徽帜表之所以明王者自致之诚此黍稷稻粱所以谓之接盛必肆师告洁而后用展器陈则陈其祭器实之既讫又展省而告备于小宗伯及果筑鬻则筑香草以煑鬯酒所以严宗庙之礼相治小礼诛其怠慢者则尽已之职所以赞宗伯之仪兆谓兆于四郊庙谓昭穆之庙以其执事者众故为之掌其禁令礼成而告事毕则王者之诚至矣
　　大賔客涖筵几筑鬻赞祼将大朝觐佐傧共设匪罋之礼飨食授祭
　　大賔客之礼者天子所以礼诸侯故以几筵为先司几筵设之肆师涖之致其肃也筑鬻亦如宗庙酌祼之礼肆师则酌鬰鬯以赞之也至于大朝觐者非常朝觐之比常朝觐则大宗伯为上相小行人为承摈司仪为旅摈若大朝觐则肆师又为佐傧所以佐大宗伯也共设匪罋之礼则匪以实币帛罋以实醯醢是大府醯人醢人共之而肆师设之也飨食授祭者曲礼曰殽之序徧祭之则无所不祭焉周人以祭肺为主而已膳夫授祭则授之于王肆师授祭则授之于賔
　　与祝侯禳于畺及郊
　　侯谓候迎喜祥禳谓却弭殃气二者小祝之职也逺而五百里之畺近而百里五十里之郊小祝之官实主侯禳之事肆师与之偕往以见国祀之立虽侯禳之小祀不废也
　　大防大渳以鬯则筑鬻命外内命妇序哭禁外内命男女之衰不中灋者且授之杖
　　小宗伯曰王崩大肆以秬鬯渳此则筑鬻以为鬯也序哭则以服之轻重为先后小宗伯县衰冠之式于路门之外若不中法则肆师又从而禁之也且授之以杖则先服而后杖
　　凡师甸用牲于社宗则为位类造上帝封于大神祭兵于山川亦如之凡师不功则助牵主车凡四时之大甸猎祭表貉则为位
　　师甸者田而后用师者也社军社也宗迁祖谓之宗者以其继太祖也盖凡出师征伐必载社之石主祖之木主示有所受命于神也小宗伯所谓帅有司而立军社奉主车是已肆师言用牲于社宗则社与宗而已至于上帝则谓之类造大神则谓之封山川则谓之祭皆军祭之礼也言类则以上帝为主凡天神皆与焉则造其所而祭之封于社及方岳之大神则谓之封山川军所依止以兵而祭则谓之兵祭此军师之所当先者而肆师皆为之位无非依神以为之助而欲民之用命以有功也若师不功则神不得所依也民不得所用也故立国祀者与掌邦政者均任其责焉此大司马所以厌而奉主车肆师亦为之助牵主车貉与祃同谓师祭也而亦用于四时皆肆师为之位以肆师立国祀故尔
　　尝之日涖卜来岁之芟狝之日涖卜来岁之戒社之日涖卜来岁之稼
　　肆师于凡祭祀之卜日宿为期故于来岁之芟来岁之戒来岁之稼亦为之涖其卜盖芟者除田之事尝者尝谷之祭因谷祭而卜田事欲人预知之而尽力于芟也戒者兵寇之备狝者治兵之教因教兵而卜兵备欲人知之而尽力于戒也稼者土事之大社者土示之祭祭土示而卜土事欲人知之而尽力于稼也且三者之卜凡陈龟贞龟命龟眡高作龟使卜师卜人等为之肆师特涖之而已
　　若国有大故则令国人祭岁时之祭祀亦如之
　　岁时之祭常礼也国有大故而祭非常礼也此皆国人之事其礼微矣必待上令而后行则名分所存尤先王之所深致意者也
　　凡卿大夫之防相其礼
　　非相其家礼相其国之防礼而职防聴之者也
　　凡国之大事治其礼仪以佐宗伯凡国之小事治其礼仪而掌其事如宗伯之礼
　　肆师掌立国祀之礼则专于佐大宗伯凡国之大事而言佐宗伯凡国之小事而言掌事如宗伯之礼者兼大小宗伯而言之也故于佐宗伯则谓之事于佐大宗伯则谓之礼
　　郁人掌祼器凡祭祀賔客之祼事和郁鬯以实彝而陈之凡祼玉濯之陈之以赞祼事诏祼将之仪与其节凡祼事沃盥大防之渳共其肆器及葬共其祼器遂貍之大祭祀与量人受举斚之卒爵而饮之
　　祼者求神之始天地不祼而宗庙有祼以人道事之也人之始生也神聚而有气气聚而有形及其死焉气化而有防形化而有魄魄为阴以降乎地防为阳浮以归乎天而其神则无所不之故必求诸隂阳焉殷人先求诸阳故尚声周人先求诸隂故尚臭祼用郁鬯以求神之出所谓臭隂达于渊泉既祼然后迎牲既奠然后萧合羶芗以求神之降所谓臭阳达于墙屋无非求诸阴阳之义而祼寔为求神之始此郁人所以专掌祼器何谓祼器实之者彝也载之者舟也将之者圭瓒璋瓒也凡祭祀宾客之祼则賔客亦有祼如大行人于庙中将币三享有再祼壹祼之礼而先王制礼之意则専以祼为求神之礼和郁鬯以实彝而陈之者郁其草也诗所谓黄流在中是也鬯其酒也记所谓赐圭瓒然后为鬯是也凡祼玉则圭璋也王用圭瓒后用璋瓒郊特牲曰祼以圭璋用玉器也濯之所以致其洁陈之所以备其用迨王与后之祼将也又因以赞其事焉诏祼将之仪则奉玉送祼之仪与其节则奉玉送祼早晏之节沃盥则盥手洗瓒之事凡此皆郁人周旋祼礼之次序也至于大防之渳共其肆器者即小宗伯所谓王崩大肆以秬鬯渳郁人则共其陈尸之器也及葬共其祼器遂貍之者谓遣奠之彞与瓒貍于祖庙之阶次以明奠终于此也大祭祀与量人受举斝之卒爵而饮之者盖祭祀必有尸所以象神尸以献醻以象受福举斚之卒爵则受福之爵也天子奠斝斚乃夏之爵惟王礼而后用之主人举斚献尸而尸醻焉命祝致辞主人坐奠斚兴再拜稽首执爵以兴坐卒爵此郁人与量人则受其余而饮之盖以量人制其从献脯防而有济于郁人之祼事同其事则同其福也然祼为祭祀之始有始则有终受卒爵而饮之不亦宜乎
　　鬯人掌共秬鬯而饰之凡祭祀社壝用大罍禜门用瓢赍庙用修凡山川四方用蜃凡祼事用槩凡疈事用散大防之大渳设斗共其衅鬯凡王之齐事共其秬鬯凡王吊临共介鬯
　　祭祀之礼有秬鬯有郁鬯郁鬯用之于宗庙秬鬯用之于天地社稷等祀葢秬鬯一稃二米乃造化至和之气酿之为酒以求神之降谓之鬯则芬馨逺达而交畅于上下者也故谓之秬鬯而掌以鬯人之职共秬鬯而饰之者郑氏以饰谓设巾以幂人攷之画布巾用以幂六彞而非以饰秬鬯之器葢鬯人共秬鬯而不言祭祀天地之用是天地之秬鬯纯用朴素而无事乎文采其余则未免有饰焉祭社于壝而用大罍若近乎瓦尊然以雷为文则瓦尊之有饰者也禜祭于国门而用瓢赍若近乎匏尊然割瓢以为赍则匏尊之有饰者也庙用修者如司尊凡酒脩酌之义则以人力脩之而为饰者也凡山川四方用蜃者如掌蜃共蜃器之蜃则又以蜃物为饰者也凡祼事用概者谓以朱饰漆尊而横概以落腹者也凡疈事用散者谓散尊虽无琢刻而亦用漆以为饰者也六者之用各因其宜而已以至大防之设斗衅鬯齐事之共其秬鬯无非所以致其香洁之义曲礼曰凡挚天子用鬯是王之吊临则以鬯为挚天子不可以自致使介执之而鬯人共之故曰共介鬯
　　鸡人掌共鸡牲辨其物大祭祀夜嘑旦以嘂百官凡国之大賔客防同军旅防纪亦如之凡国事为期则告之时凡祭祀面禳衅共其鸡牲
　　国之六牲毛物居其五而羽物居其一鸡是已庖人曰秋行犊麛膳膏腥腥为鸡鸡木畜而木废于秋以之养肝此鸡人所以列于春官也所谓共其鸡牲辨其物者辨其阳祀隂祀之骍牲黝牲而已然鸡之为物有用之以为牲者有用之以呼旦者而鸡人实兼掌焉祭祀賔客防纪以至军旅防同皆以夙兴为期呼旦以嘂百官警之以夙兴从事也凡国事为期告之时则不拘于夙兴从事盖使之无时而不告释庭燎之诗者谓不正鸡人之官而问夜早晚所以为当时之戒是知鸡人之告时呼旦夫岂小补凡祭祀面禳衅者禳非一方也畺郊之四面皆禳焉衅以厌妖怪者亦然共其鸡牲则虽小祀不废
　　司尊彞掌六尊六之位诏其酌辨其用与其实六尊六宗庙六享之器也六享之祼皆用六享之献皆用尊故司尊之官不特为之掌其器又为之掌其位下经虽不言所陈之位礼运曰酒在室醴醆在户粢醍在堂澄酒在下此其位也诏其酌则献酌缩酌之类辨其用则春祠夏禴之类与其实则郁齐醴齐之类因其所诏所辨者而推之先六尊而后六则所掌之序先祼以六而后献以八尊则所用之序
　　春祠夏禴祼用鸡鸟皆有舟其朝践用两献尊其再献用两象尊皆有罍诸臣之所昨也秋尝冬烝祼用斚彝黄皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎蜼皆有舟其朝践用两大尊其再献用两山尊皆有罍诸臣之所昨也
