<!-- { "loadSidebar": true } -->
　　居之为言处之得其所之谓也并如兼并之义凡物之体以小入大大者受而入之是谓大与小无并若大者势足以相并则小者不能以自立不动则已器成而动大倚小则小必摧若又从而引之则小者絶而不复属善居材者必有其道矣
　　栈车欲弇饰车欲侈
　　栈车即巾车所言士乘栈车者也饰车即巾车所言孤乘夏篆卿乘夏缦大夫乘墨车者也古者天子诸侯卿大夫士皆以革鞔舆及毂约但有金玉象为饰者得金玉象之名孤卿大夫毂上有篆缦墨之饰故亦得篆缦墨之名士之栈车则无革以为鞔者无革者无以为固故欲弇言敛而向于内也有革者有以为固故欲侈言纵而向于外也然车以弇侈为善而钟则以弇侈为病盖钟贵乎广狭之中而车贵乎小大之宜各适其当而已
　　辀人为辀辀有三度轴有三理国马之辀深四尺有七寸田马之辀深四尺驽马之辀深三尺有三寸轴有三理一者以为也二者以为久也三者以为利也攻木之工七而不列辀人者以辀非作车之所始而实有切于车之用此所以别设辀人之职辀有三度因马之髙下以为之度也国马之辀深四尺有七寸加轵崇三尺有三寸及轸与轐之七寸则衡髙八尺七寸所以用八尺以上之马田马之辀深四尺加轵崇三尺一寸半及轸与轐之五寸半则衡髙七尺七寸所以用七尺以上之马驽马之辀深三尺有三寸加轵崇三尺轸与轐之四寸则衡髙六尺七寸所以用六尺以上之马是三度者固辀人之制轴以贯毂特轮之一器而已于辀人何与而其言轴有三理乃继于三度之后者轴待辀而后运辀待轴而后行其势实相资焉以经意攷之弧而无折经而无絶辀之如此实轴之所以为媺也终日驰骋左不犍终嵗御衣衽不敝辀之久如此实轴之所以为久也劝登马力马力既竭辀犹能一取焉辀之利如此实轴之所以为利也以是知辀人之职实兼辀与轴之制故下文又曰五分其轸间以其一为之轴围则轴之制附于辀人也明矣
　　軓前十尺而策半之
　　軓谓式前也谓自式以前为辕曲中其长凡十尺策以策马半軓之数其长凡五尺御者自车上执之不短不长取其足以及马而已
　　凡任木任正者十分其辀之长以其一为之围衡任者五分其长以其一为之围小于度谓之无任
　　任木者以其材之大小而称其任之轻重者也任正者谓舆下之木车所取正为两輢之所植而较式又依于两輢故谓之任正十分其辀之长以其一为之围则軓前十尺与隧四尺四寸凡丈四尺四寸以十分之一为任正之围则凡尺有四寸五分寸之二矣衡任者谓阨马领不得出两轭之间则辀颈用力之处故谓之衡任五分其长以其一为之围则衡长六尺六寸其围则一尺三寸五分寸之一矣此皆任木之度若小于度则力不足以胜其任故谓之无任
　　五分其轸间以其一为之轴围十分其辀之长以其一为之当兎之围参分其兎围去一以为颈围五分其颈围去一以为踵围
　　轴谓车轴之贯毂者也舆广六尺有六寸即轸之间五分取一以为轴围则其围一尺三寸五分寸之一与衡任者相应矣当兎谓舆下之贯轴者也辀长丈四尺有四寸十分取一为当兎之围则其围尺四寸五分寸之二与任正者相应矣颈谓颈前之持衡者也三分兎围去一以为颈围则其围九寸十五分寸之九矣踵谓舆后之承轸者也五分其颈围去一以为踵围则其围七寸七十五分寸之五十一矣
　　凡揉舟欲其孙而无弧深今夫大车之辕摰其登又难既克其登其覆车也必易此无故唯辕直且无挠也是故大车平地既节轩摰之任及其登阤不伏其辕必缢其牛此无故唯辕直且无挠也故登阤者倍任者也犹能以登及其下阤也不援其邸必緧其牛后此无故唯辕直且无挠也
　　辀以火揉所以致曲亦不可太曲弧深则太曲矣下经言辀欲弧而无折辀无恶于弧也惟太深则折故孙而无弧深孙言顺理也辀而顺理虽无弧深之患亦不可有直且无挠之势于是记考工者以大车之辕证之夫大车乃驾牛之车初无与乎驾马之辀特因其揉辀而证以大车之法今夫大车之辕摰下也谓其势直而下至也下则难于登阤虽能登阤而阪险之地易以倾覆此直而无挠故也大车平地虽能节其轩摰之任而使之髙下相称若其登阤则牛不退而伏其辕辕必重而缢其牛此亦直而无挠故也登阤者自下而上用力为多故谓之倍任然力之强者尚能登阤及其下阤不摩其车之邸则车或进而緧牛之后此亦直而无挠故也此三者皆所以证揉辀之説
　　是故辀欲颀典
　　颀如硕人颀颀之颀言其长也典常也法也辀贵乎曲直顺理故欲颀典颀典则辀虽长而合乎法度之常矣
　　辀深则折浅则负辀注则利凖利凖则久和则安辀欲弧而无折经而无絶进则与马谋退则与人谋终日驰骋左不楗行数千里马不契需终嵗御衣袵不敝此惟辀之和也劝登马力马力既竭辀犹能一取焉
　　辀深则折谓揉之太深则伤其力故马倚之而易折浅则负谓揉之太浅则马负之而反伤马之力此辀之病也不深不浅若水之注无所凝滞故行则利而顺载则凖而平利凖则愈久而愈坚马引之而和人乘之而安此辀之善也其善与病如此故谆复详纪其揉辀之法所谓辀欲弧而无折经而无絶则揉辀之法也弧曲也太曲则易折故欲弧而无折上经言无弧深是已经直也太直则易絶故欲经而无絶上经言孙是已既孙而无弧深则无不得其进退之宜进非能谋于马而若与马相谋退非能谋于人而若与人相谋是以无情之物而与人及马之有情者不期而自合非和之至者不能也辀既得其和矣则其用无不顺其行无不利是以终日驰骋而左不楗言尊者在车之左而无罢倦之势行数千里而马不契需言马与之相习而无相倚之病终嵗御衣袵不敝言马无动摇而不劳御者之力是三者皆善斯可以言辀之和矣然不特和而已辀之势和而顺则其进也必易马力未进辀已有以劝其登非果能劝也其势若有以使之也马行既止则无所用其力辀犹能一进而取道焉非有意于一取也其势自不容已也则虽记考工者之善于形容其亦工之巧者如是哉
　　良辀环灂自伏兎不至軓七寸軓中有灂谓之国辀上言良辀下言国辀记考工者之善于形容者也言国辀则甚言其为良也如经言良马则总言驾五路者又言国马则乘车兵车之所专用者此国辀良辀之辨良辀环灂谓其楘有五环饰之以漆故曰环灂自伏兎不至軓七寸軓中有灂者谓辀长丈有四尺四寸漆之所不至者自伏兎去軓七寸而已其軓中亦半有灂焉此特辀之一端何遽谓之良辀而且以国辀许之盖自上经言辀之和至此方以良辀国辀名之此记者叙述之法也
　　轸之方也以象地也盖之圜也以象天也轮辐三十以象日月也盖弓二十有八以象星也
　　车之为制不过乎形与数也而圣人之观象制器实具不説之理轸之与舆皆方也不言舆而言轸者以轸在舆之下以方而承乎上所以特言其象地也盖之与轮皆圜也不言轮而言盖者以盖在轮之上以圜而覆乎下所以特言其象天也轮之有辐所以直指也辐以三十而凑于毂其数乃象乎日月之运以三十日而合宿者也盖之有弓所以为庇也弓以二十八而凑于部其数乃象乎二十八星之次环列于天之四方者也一车之制取象如此而圣人者又载而与之俱则三才实寓乎其间是盖有超乎形数之表者矣
　　龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也
　　上经言周人上舆车官之制莫详焉车上必建旗故此经终之以旗与斿之义然攷其制皆与周官不合巾车所谓大常大旂大赤大白大麾者主五路所建而兼四伐之制也司常所谓王建大常诸侯建旂孤卿建旜大夫士建物师都建旗州里建旟县鄙建旐者主国之大阅而建之以帅众者也大司马所谓王载大常诸侯载旂军吏载旗师都载旜乡遂载物郊野载旐百官载旟者主中秋之治兵而载之以帅众者也大行人所谓建常九斿建常七斿建常五斿者主五等诸侯之命数而同邦国之礼者也司马司常言旗而不言斿大行人虽言斿而特明诸侯之制巾车于大常言斿而于大旂大赤大白大麾不言斿乃天子五路之制惟司常司马辨天子诸侯羣臣之旗制虽不言旗斿而其旗斿亦各从其命之数诸侯以奇数故以九七五为节羣臣以偶数故以八六四为节今辀人所言龙旂九斿鸟旟七斿则固有取乎阳奇之数所言熊旗六斿蛇四斿则特有取乎隂偶之数而皆以为天子之旗制殆有不可晓者若以此求合巾车之制而谓龙旂为大旂鸟旟为大赤熊旗为大白蛇为大麾似矣然大赤周制大白殷制大麾夏制岂周专于鸟旟殷专于熊旗夏专于蛇乎若复以此求合于司常司马之制谓龙旂为诸侯所建鸟旟为州里百官所建熊旗为师都军吏所建蛇为县鄙郊野所建似矣然诸侯建交龙之旂以至州里百官师都军吏县鄙郊野所建之旗其旗各眡其命数亦岂专于龙旂之九斿鸟旟之七斿熊旗之六斿蛇之四斿乎若曰王乘玉路建大常则象路载鸟旟在前木路载蛇在后金路载龙旂在左革路载熊旗在右亦无据也且周制玉路以祀而四路从固已有巾车之大旂大赤大白大麾矣辀人四旗将安所施况成周之车旗托物取象皆有不説之理辀人四旗之义是岂成王周公之所以托物取象者乎今考之大火东方苍龙之宿心是也其属有尾尾有九星故龙旂九斿象之鹑火南方朱雀之宿栁是也其属有星星有七星故鸟旟七斿象之伐者西方白虎之宿也与参连体而六星故熊旗六斿象之营室北方武之宿也与东壁连体而四星故蛇四斿象之然有可疑者同为青龙何止于大火同为鸟隼何止于鹑火同为熊虎何止于伐同为蛇何止于营室是于四方七宿各举其偏者也大火为心何与乎尾之九星鹑火为栁何与乎星之七星六斿象伐伐止三星不曰与参连体则六之数为不足四斿象营室营室止二星不曰与东璧连体则四之数为不足况东南之星取其一西北之星取其二东南则取日月所舍之次西北则取其星之名东南则取七宿之中西北则取七宿之末其説参差不合于古是岂成王周公之制大抵辀人四旗非周制亦非前代及秦之制也巾车言大旂大赤大白大麾为前代之制此非前代之制矣大司马司常言旂旗旟旐为成周之制此非成周之制矣月令言四时载青赤白黑之旂为秦之制此亦非秦制矣然则何所据乎曲礼云行前朱雀而后武左青龙而右白虎正合辀人四旗之説而曲礼亦先秦古书也上文有车骑之説而三代无车骑骑马之制自战国之赵武灵王始赵改胡服与匃奴角于是乎有骑战或者此为赵之制乎不然则战国之制乎国语云左军皆赤旟而许慎乃谓熊旗六斿以象伐星士卒以为旗则是战国之军制而用之于车战者也以是推之辀人四旗为战国之制明矣
　　弧旌枉矢以象弧也
　　弧弓枉矢见于夏官司弓矢之职则弧矢之取象尚矣盖晋志所载弧九星在狼东南天弓也主备盗贼常向于狼弧矢动摇不如常者多盗贼此成周所以设弧矢之制然周官皆不言旗縿之画惟觐礼曰侯氏载龙旂弧韣释者谓旌旗之属皆有弧也弧以张縿之幅又设矢象弧星有矢恐未必旌旗皆有之或者诸侯之制乎今辀人以此列于四旗是袭侯氏之制以为军制之饰于此益信四旗为战国之制
