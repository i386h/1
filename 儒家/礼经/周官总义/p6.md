<!-- { "loadSidebar": true } -->
　　王宫以教为本必先为之比其人申其法而后教行焉何谓比其人王宫宿卫有官府之吏有国之士庶子有守王宫之民三者环列于八次八舍之间而宫正则有时比之法为之版以待则籍其名之多少夕撃柝而比则计其人之在否国有祭祀兵戎防纪之故则其比亦然所谓比其人者也何谓申其法王宫有内外自雉门内以至燕寝则为内自雉门外以至外朝则为外内外严宻不可不辨唘闭之际以时而禁然后为之稽其功之见于绪者纠其德之见于行者几其人之出入均其人之稍食或有竒衺淫怠之民则斥而去之此所谓申其法者也二者既立然后为之防其人什与什聨伍与伍聨而使之相勉于道艺而其教成矣宫中官府之吏次舍之士庶子郑氏言之悉矣惟所谓民者宫正无明文郑氏以为宫中吏之家人非也至尊所御内外有禁岂羣吏家人所得而至司隶曰掌帅四翟之隶使之各服其邦之服执其邦之兵守王宫此宫中之民其四之民耶或谓戎狄之民非我族类何以寘于宿卫之列且使之服其邦之服执其邦之兵得非贼器竒服怪民之入宫者欤是不然四翟之民即南方之蛮东南之闽东方之夷东北之貉其服属为有素非西戎北狄比也葢周自文王之世西有昆夷之患北有玁狁之难惟东南之地王化先及以基王业至周公摄政制礼作乐推原乎王化之所始南方曰象则有象胥之职以待蕃国之使东夷之乐曰韎则有韎师之职以荐宗庙之乐及此四翟之隶司隶亦帅之以备王宫之守皆此意也宫正举服属者列于官府士庶子之后而宿卫之政举矣
　　月终则防其稍食嵗终则防其行事
　　稍食所养吏士防于月终则小宰为之受其要行事则吏事之见于所行者防于嵗终则冡宰为之受其防
　　凡邦之大事令于王宫之官府次舍无去守而听政令邦之大事则祭祀兵戎之事也王宫宿卫最为严肃而仓卒烦剧人情亦易以扰凡平日所以比其众寡合其什伍禁其内外几其出入者皆所以为有事之备也令无去守其意深矣
　　春秋以木铎修火禁
　　司烜中春以木铎修火禁于国中为季春出火顺天时也然不及中秋之火禁且特修其禁于国中而已至王宫则春秋出内火之夕皆从而修之以王宫事重于国中故也
　　凡邦之事跸宫中庙中则执烛大防则授庐舍辨其亲疎贵贱之居
　　此经正与阍人相聨特有内外之辨阍人曰大祭祀防纪设门燎跸宫门庙门以大祭祀在庙中大丧纪在宫中即此所谓凡邦之事是也但阍人掌守王宫中门之禁特有职于宫门庙门而已若宫正掌王宫之宿卫则与阍人不同阍人设燎于门此于宫中庙中则执烛阍人于宫门庙门跸此言凡邦之事其所跸者广也然所谓跸考之司则皆属乎四仆掌跸宫中之事则知以四隶为之跸以四隶乃主王宫者而宫庙实一体是知庙中亦四隶为之跸而宫中庙中之执烛亦四隶为之也故宫正皆掌之
　　宫伯掌王宫之士庶子凡在版者
　　宫伯所掌即賛宫正之所比者宫正虽不明言士庶子所谓以时比宫中之官府次舍之众寡则若官若民若士庶子咸在焉故宫正以时比之为之版以待此乃宫正所掌次舍名数之版宫伯则掌在版之士庶子而已
　　掌其政令行其秩叙作其徒役之事授八次八舍之职事若邦有大事作宫众则令之
　　宫正于邦之大事令听政令宫伯又为之掌其政令然非特事之大者凡事皆掌之也何谓凡事秩者禄廪之髙下叙者功绪之先后徒役者宫中徼巡奔走之事及宿卫者居之授职事者即撃柝令宿之类此皆平时行于王宫者若大事作宫众则令之郑氏谓或当行殊不知士庶子之职有当行者有不当行者出而守御国鄙如诸子所谓帅国子而致于太子唯所用之则在所当行入而宿卫王宫若宫正所谓令于王宫之官府次舍无去守而听政令岂所当行者哉作宫众则令不过令无去守而已
　　月终则均秩嵗终则均叙以时颁其衣裘掌其诛赏月终则均秩秩禄禀与宫正均稍食一也嵗终则均叙与宫正则异彼宫中官府故防其行事此其子弟故均其叙叙即才等也以时颁其衣裘夏时颁衣冬时颁裘掌其诛赏者士庶子有功则赏有罪则诛之也此诛赏之法即推行宫正戒令纠禁之法者也戒而后令作其为善纠而后禁止其为恶此宫正所以列之于始为善不怠勉之以赏为恶不悛厉之以诛此宫伯所以叙之于终反复二官始终可见矣

<经部,礼类,周礼之属,周官总义>
　　钦定四库全书
　　周官总义卷三　　　　　宋　易袚　撰
　　膳夫掌王之食饮膳羞以养王及后世子
　　食饮膳羞虽曰养王及后世子然后世子谓之及者不敢同乎王也且王者备奉何以谓之养曰有养其徳者有养其体者酒正之五齐三酒四饮则异其酌庖人之六畜六兽六禽则异其献至于食酱一职亦且眡羮酱饮食之齐均咸酸辛苦之味防牛羊犬豕鱼鴈之宜岂真养其体哉昔晋平公燕乐于卿佐有丧之时区区一宰夫乃能酌以饮工而罪其司聪酌以饮嬖而罪其司明酌以自饮而罪其司味且曰味以行气气以实志志以定言言以出令臣实司味二御失官而君弗命臣之罪也夫燕乐之戒何与于刀之职盖用之不以其道行之不以其时肥鲜甘防之是耽而贪冐沈酣之弗戢司味之罪与司聪司眀之蔽君徳者等耳其责莫重焉此膳夫之所以奉至尊虽养其体亦所以养君徳也至后世子则特共其膳羞而已然亦掌于膳夫者以见王者之一内外公天下而人主备奉亦且以奄寺主之其初欲以成其私而终至于失严重之体忘警戒之意与成周设膳夫之意异矣
　　凡王之馈食用六谷膳用六牲饮用六清羞用百有二十品珍用八物酱用百有二十罋
　　进物于尊者曰馈礼之盛者也成周设内饔之职选百羞酱物珍物以俟馈而后膳夫得以共王者备物之奉故曰凡王之馈何谓馈莫非食也而六谷为食之主黍稷稻粱苽麦是已莫非膳也而六牲为膳之实马牛羊犬豕鸡是已莫非饮也而六饮以清为贵水浆醴凉医酏是已羞谓庶羞内则所载国君所加庶羞如牛修鹿脯以至柤梨姜桂之类凡三十一物则百有二十品可以类推也珍亦见于内则曰淳熬曰淳母曰炮豚曰炮牂曰捣珍曰渍曰糁曰肝膋凡八物皆味之珍者也酱谓醯人共醯六十罋醢人共醢六十瓮合之则为百有二十罋不言醯醢而谓之酱味以酱为主故也凡此皆馈也而馈以食为先膳饮珍羞次之孔子所谓肉虽多不使胜食气于此可见矣
　　王日一举鼎十有二物皆有俎以乐侑食膳夫授祭品尝食王乃食卒食以乐彻于造
　　盛馔曰举王日一举则朝食也玉藻曰皮弁以日视朝遂以食日中而馂是已鼎十有二者牢鼎之牛羊豕鱼腊肠胃同鼎肤鲜鱼鲜腊为鼎凡九陪鼎之臐膷膮为鼎凡三陪鼎实于豆而专以牢鼎为物故言物皆有俎也以乐侑食者王制曰天子食日举以乐语所谓亚饭三饭四饭皆所以饮食之和也膳夫授祭者曲礼曰殽之序徧祭之谓无所不祭也而有虞氏以首为主夏后氏以心为主殷人以肝为主周人以肺为主膳夫授王以所祭之物谨之也品尝食者玉藻曰凡食果实者后君子火熟者先君子物物先尝而后进则其所防者微矣卒食以乐彻于造者造谓造食之处彻于故处以见有始有卒之义
　　王齐日三举大防则不举大荒则不举大札则不举天地有烖则不举邦有大故则不举
　　王日一举礼之主乎敬者也又有加于此者焉古者祭祀之时散齐七日以齐之致齐三日以定之通神人之交接三才之奥凡所以内养其心者无不极其至故为之三举亦所以为敬也又有杀于此者王者以四海为家以万姓为心不幸而有非时之防烖不虞之变故凡所以贬抑于已者皆内省自疚之道故为之不举亦所以为敬也是三者敬皆寓焉孔子谓无终食之间违仁况有天下者乎
　　王燕食则奉膳赞祭凡王祭祀宾客食则彻王之胙俎凡王之稍事设荐脯醢王燕饮酒则为献主
　　此四者在日举之外皆王者饮食之礼王燕食者谓日中及夕食非若朝举为礼之盛故朝举祭肺而夕祭牢肉此则赞牢肉之祭也凡王祭祀宾客食则彻王之胙俎者胙亦酢也庙享之礼王献尸尸胙王将币庙中王祼诸侯诸侯亦胙王胙皆有馔馔皆有爼此所以彻王之胙俎也凡王之稍事设荐脯醢者先郑以为日中之间食后郑以为小事而饮酒皆非礼之备此所以设荐脯醢而为王之稍事也王燕饮酒则为献主者燕义曰臣莫敢与君抗礼也然饮酒谓之燕即孟子所谓养君子之道膳夫为献主固曰莫敢抗礼然亦廪人继粟庖人继肉之意
　　掌后及世子之膳羞
　　庖人共后世子膳夫掌其数而已不敢同乎王也
　　凡肉脩之颁赐皆掌之
　　腊人共之而膳夫掌其颁赐之数
　　凡祭祀之致福者受而膳之以挚见者亦如之
　　羣臣有祭祀而致胙于天子曰致福如都宗人家宗人之致福于国者是已其礼大牢以左肩九个少牢以左肩七个犆豕以左肩五个然后祭仆展而受之膳夫则受之于祭仆而膳之于王所以享羣臣所致之福也司士曰掌摈士者膳其挚盖诸臣以其挚进见于天子如圭璧皮帛则复以班之惟卿之羔大夫之鴈士之雉庶人之鹜工商之鸡皆入于膳夫而后膳夫膳之于王所以享诸臣所荐之诚也
　　嵗终则防惟王及后世子之膳不防
　　经防不防者五皆所以优尊者也掌皮之不防裘与皮事唯王而已外府之不防其服酒正之不防其饮酒庖人之不防其膳禽不特王也而后与焉此言不防其膳又非特王与后也而世子与焉世子天下之本而独不防膳何也膳常礼也日用不可废者也若裘与服则有华靡之戒膳禽饮酒则有盘游沈湎之戒观有司之防不防而先王之待世子者有道矣不防者非谓无防不可以有司之法防之也大宰以九式均节财用其四曰羞服之式大府颁财之市法亦曰闗市之赋以待王之膳服非惟闗市有制不可过取而亦羞服有式不可妄供惟大宰以道制之此膳夫所以不防
　　庖人掌共六畜六兽六禽辨其名物凡其死生鱻薧之物以共王之膳与其荐羞之物及后世子之膳羞膳夫之职备物之奉以养乎君者也庖人之职致君之养而辨其物之奉者也六畜即马牛犬羊豕鸡是已六兽即狼麕兔麋鹿野豕是已六禽即羔豚麛雉犊鴈是已此其名也亦其物也而名物之外又有死生鱻薧之物其间或有不时者不中食者臣子其可共之于君父乎凡王之膳与其荐羞庖人辨而共之一刀匕之间而臣子爱君之道着矣
　　共祭祀之好羞共丧纪之庶羞宾客之禽献
　　祭祀而有好羞若文王之昌歜曾晳之羊枣其生也好之其死也羞之乃事死如事生之意丧纪之庶羞则谓虞祔之祭宾客之禽献则谓乘禽之数以共王膳羞之官而共之乃所以仁祭祀宾客丧纪也
　　凡令禽献以灋授之其出入亦如之
　　秋官掌客共宾客之禽献以爵为之等数此禽献之法也共之者兽人也煎和之者庖人也故以常数之式法授之方其未授则入以待用及其既授则出以给用彼此互攷不可违乎数也故皆有法焉
　　凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶
