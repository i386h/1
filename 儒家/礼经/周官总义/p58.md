<!-- { "loadSidebar": true } -->
　　绣非画缋也而继于画缋之后同于用五色而已然画缋阳也施采未备未害也绣阴也阴道常乏常嫌于不备故五采备谓之绣郑氏释上经文章黼黻之义皆谓绣以为裳此其说固不可拘要亦有理存焉书言六章之裳宗彝藻火粉米黼黻絺绣言藻而继之以火青与赤之文也言火而继之以粉米赤与白之章也言粉米而继之以黼白与黑之黼也言黼而继之以黻黑与青之黻也惟黄之色无所见而宗彞绣以虎蜼则亦以黄为色兹实五采备之证而不言五色盖画缋主乎设色而绣则以五采为用欲备色故耳
　　土以黄其象方天时变火以圜山以章水以龙鸟兽蛇杂四时五色之位以章之谓之巧
　　画缋之事非徒尚象也道徳性命之理天地人物之变皆寓焉土以黄其象方天时变者先儒谓古人之象无天地而此记者见时有之殊不知天地虽不可以形容土以黄而位乎中即地之正色可以定体求也故曰其象方青赤白黑者四时之色天以四时之色而生成万物不可以定体求也故曰天时变火之形鋭而性圆因物赋形则有变通不穷之用故曰火以圜山之上正者为章而草木亦为地之章皆取其成象之义故曰山以章水者龙之所宅而泽国龙节亦以类求故曰水以龙鸟即鸟隼为旟之类所以示挚速兽即熊虎为旗之类所以示猛毅蛇即龟蛇为旐之类所以示完果或谓火与山水则缋之于衣鸟与兽蛇则缋之于旗其説或然然缋山于尊曰山尊缋龙于旂曰龙旂岂特衣而已画鸟于彞曰鸟彞画兽于侯曰兽侯岂特旗而已要之古人杂四时五色之位而谓之巧者诚不可以一端求也
　　凡画缋之事后素功
　　甘受和白受采画缋之事备五采也以白为先故曰后素功谓先以粉地为质而后施五采焉子夏问诗之素以为绚兮而夫子曰缋事后素子夏即有礼后乎之对盖礼必以忠信为质犹缋事必以粉素为质以粉为质而谓之功者犹言彰施五采必待此而后为功也
　　钟氏染羽以朱湛丹秫三月而炽之淳而渍之三入为纁五入为緅七入为缁
　　物莫重于钟莫轻于羽羽之色欲其重故以钟氏染之钟之声欲其轻故以鳬氏为之鳬以况其声之清钟以况其色之重也湛渐也秫赤粟也以朱渐赤粟三月而炽之者先练治其色及三月然后以火炽之又取羽淳熟而浸渍之使羽与色渍而相入所以为染羽之善然而一染谓之縓再染谓之赪三染谓之纁纁则自黄而入赤者也又再染而黑则为緅矣又再染而黑则为缁矣经言三入为纁五入为緅七入为缁而不言四入六入者案士冠礼有朱绂而郑云朱则四入是纁入赤而四入为朱也郑又云色在缁緅之间其六入与是又以緅入黑而六入为也染羽之不苟如此然钟氏染羽而春官复有染人者葢染人掌染丝帛而钟氏所染者鸟羽而已羽之入色难于丝帛此所以专设钟氏之职
　　筐人【阙】
　　防人湅丝以涚水沤其丝七日去地尺防之昼防诸日夜宿诸井七日七夜是谓水湅湅帛以栏为灰渥淳其帛实诸泽器淫之以蜃清其灰而盝之而挥之而沃之而盝之而涂之而宿之明日沃而盝之昼防诸日夜宿诸井七日七夜是谓水练
　　治丝帛而熟之之谓防治荒之意也治其生者熟之而已丝弱于帛帛壮于丝湅丝不过涗水而沤之湅帛则以栏为灰煮而熟之以至淫之盝之又至于涂之宿之其灋为特详是湅帛涷丝其灋为不同而同于昼防诸日夜宿诸井者盖防诸日则温之以阳气宿诸井则寒之以阴气精密乎阴阳之理而后知湅丝帛之所以为巧也
　　玉人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之天子执冒四寸以朝诸侯天子用全上公用龙侯用瓒伯用将继子男执皮帛天子圭中必天子圭中必必读为縪縪亦必也先儒谓组约其中央以备失队必致其谨而已盖古者天子诸侯之玉用则执之居则守之然诸侯言缫借而不言组约示有所尊也天子有缫借而又有组约所以优至尊也天子虽居至尊之位而常有必致其谨之意故以组约其圭之中央者不谓之縪而谓之必岂茍而已哉
　　四圭尺有二寸以祀天
　　四圭者备天徳也尺有二寸者备天数也即典瑞四圭有邸是已典瑞掌其用故曰有邸玉人掌其制故曰尺有二寸义见典瑞
　　大圭长三尺杼上终葵首天子服之
　　玉藻云天子搢珽方正于天下也大圭是已大圭而谓之珽者言珽然无所屈也大圭杼上广其首而无屈故曰大圭大之为言道也圭以大名象道之体三尺为数象道之成杼上终葵首象道之用终葵者椎也杼閷也为椎于杼上明无所屈而已先儒谓珽玉六寸盖于三尺圭之上六寸之下两畔杀之而为终葵首者六寸也言天子服之者乃所以搢之也典瑞曰王搢大圭谓搢于衣带之间若衣服之服故曰服
　　土圭尺有五寸以致日以土地
　　土地致日本非二事致日即所以土地也土地必以尺有五寸之土圭者大司徒曰日至之景尺有五寸谓之地中则正合土圭之数义见大司徒之职
　　祼圭尺有二寸有瓒以祀庙
　　祭惟宗庙用祼天地社稷山川等祭则设秬鬯如鬯人共秬鬯是已至郁人共郁鬯用之于宗庙故言祼祼圭有瓒旧图以瓒下有盘口径一尺然瓒盘之制出于汉其说见于郑氏六经初无此制陆氏谓瓒形如盘横径四寸鼻上寸为龙形圭璋为柄当矣然典瑞言祼圭以肆先王以祼賔客而此不言賔客者祼以祀庙为主故也
　　琬圭九寸而缫以象徳琰圭九寸判规以除慝以易行二圭之义已见典瑞然此经但言琬圭九寸而缫琰圭九寸判规则与典瑞之圭加详焉琬圭取其圜圜其鋭者以和顺为义所以彰诸侯之善琰圭取其剡剡其末者以刚断为义所以瘅诸侯之恶典瑞所谓琬圭以治徳以结好琰圭以易行以除慝是也然治徳结好先王之仁也取藻饰之文以示圣人文徳怀抚之意故曰缫易行除慝先王之义也剡与瑑饰各居其半以示圣人威严不可犯之意故曰判规然二圭之长皆以九寸者九为阳数之极言为天子之尊而后可用之以驭诸侯也
　　璧羡度尺好三寸以为度
　　璧羡之义已见典瑞然典瑞止言璧羡以起度而已此言好三寸以为度其制加详焉尔雅云肉倍好谓之璧好孔也今以好三寸推之肉倍好为六寸是两畔各三寸则璧之圆凡九寸延其旁之一寸以盖上下则横径八寸袤十寸矣是璧羡之袤十寸广八寸二者皆谓之度以十寸之尺而起度则十尺为丈十丈为引以八寸之尺而起度则八尺为寻倍寻为常故匠人之室中度以几堂上度以筵宫中度以寻野度以步涂度以轨则又因其数而推之云
　　圭璧五寸以祀日月星辰
　　义已见典瑞而此经但言圭璧五寸者盖圭鋭以象天之用璧圆以象天之体而其制五寸者杀乎祀天之璧又以象天之中数
　　璧琮九寸诸侯以享天子
　　小行人合六币璧以帛琮以锦盖苍璧所以礼天也故诸侯享天子以璧黄琮所以礼地也故诸侯享王后以琮聘礼云享君以璧享夫人以琮诸侯夫人且各致其享况天子与后而可璧琮之无辨乎今此经特诸侯享天子者阙文也或曰诸侯来享以天子为主言天子则王后与焉今两存之然璧琮言九寸者据上公而言也先儒释小行人之义有曰五等诸侯享天子用璧享后用琮其大小各如其瑞是上公九寸侯伯七寸子男五寸其义亦可据矣
　　谷圭七寸天子以聘女
　　义已见典瑞谷善也聘女嘉礼之至善者也先儒以聘女为纳徴盖昏礼有六而五礼皆用鴈惟纳徴以束帛郑氏释媒氏曰大夫以纁束帛天子加以谷圭诸侯加以大璋故知其为纳徴也徴成也谷圭兼言和难亦取其成而已
　　大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马圭璋皆祼玉也圭以象阳之生物璋以象阴之成事成周之肆先王礼賔客以祼圭后之亚祼与王之巡守以祼璋祼圭尺有二寸则象乎阳之以偶成大璋中璋九寸则象乎阴之以竒立此宗庙賔客山川隆杀之辨也后郑谓三璋之勺形如圭瓒天子巡守有事山川则用祼焉于大山川则用大璋加文饰也于中山川则用中璋杀文饰也于小山川则用边璋半文饰也其祈沈以马宗祝亦执勺以先之是已盖圭璋其柄也瓒其勺也所以承流也柄则纯玉为之勺则玉多石少郑许皆谓瓒四玉一石是圭瓒璋瓒皆以玉为之独三璋之勺则饰以金此所谓黄金勺青金外是也金位乎西而为义如山川之阻固则义之象焉黄者阴之中青者阴之始朱者阳之正言山川虽以义佐阳而实以阳为主九寸七寸皆阳数焉射四寸剡出者也射以贯勺象山川之通气鼻四寸所以流鬯也衡四寸勺之径也必有缫焉文之饰也陆氏以黄金勺青金外朱中鼻寸衡四寸有缫谓勺为龙口矣复引杜之说以勺为尊中之勺何也葢勺之字一而其制有二明堂位曰夏后氏龙勺殷之疏勺周之蒲勺则尊中之勺也此所谓黄金勺则圭瓒之首鼻勺之勺也郑氏之説当矣
　　大璋亦如之诸侯以聘女
　　此大璋亦如之者若前大璋九寸则诸侯聘女反过于天子聘女之制郑氏疑之而曰如边璋七寸射四寸岂有继于三璋之后而独言如边璋者况边璋与黄金勺用以酌者聘女加于束帛非酌事也或曰此错文也当继于上经谷圭七寸天子以聘女之后亦如之者亦如谷圭之七寸葢天子聘女用圭诸侯聘女用璋此尊卑隆杀之等其説诚当然两大璋之名一也按经未有一器而尺寸异者亦未有同名为一器而天子诸侯异用者此大字恐误不可臆説
　　瑑圭璋八寸璧琮八寸以覜聘
　　义已见典瑞然典瑞言缫皆二采一就而此经言皆八寸其尊卑隆杀不可以不辨也且诸侯朝于天子公侯伯以圭而其臣覜聘亦以圭子男以璧而其臣覜聘亦以璧圭之外又加以璋璧之外又加以琮八寸虽降于公而实过于侯伯子男臣可以逾乎君其分异也或曰据先儒所释则瑑圭聘天子而以璧享之瑑璋聘王后而以琮享之八寸之制特言上公之臣而已盖上公九命桓圭九寸其臣以上公之命而来则降其君之礼一等是知侯伯之臣以六寸子男之臣以四寸何其说之纷纷也殊不知经言瑑圭璋璧琮则与圭璋璧琮固自不同也五等诸侯以桓信躬蒲谷饰其圭璧而其臣特瑑之而已其制既有降杀则公侯伯之臣何嫌乎圭璋子男之臣何嫌乎璧琮又何嫌乎其制皆八寸而必欲强为六寸四寸之説何也况乎诸侯之三采三就二采再就而诸臣特二采一就其尊卑降杀固不待辨而明矣
　　牙璋中璋七寸射二寸厚寸以起军旅以治兵守典瑞言牙璋以起军旅以治兵守而不言中璋则中璋特牙璋之次者也贾氏曰军多用牙璋军少用中璋战守不同璋亦随异又曰中璋亦有鉏牙但牙璋文饰多故得牙名其长七寸者火之成数其射二寸者火之生数火阳类也而璋为南方亦阳也白虎通曰璋为南方阳极而生阴兵阴也故以起军旅以治兵守
　　驵琮五寸宗后以为权
