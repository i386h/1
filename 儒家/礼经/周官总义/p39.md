<!-- { "loadSidebar": true } -->
　　其山镇曰衡山
　　汉志长沙国湘南县衡山在东南唐属衡州衡阳县本酃县地要之衡山连亘数邑凡酃县之东北以至湘南县之东南则皆衡山也
　　其泽薮曰云瞢
　　汉志华容县有云瞢泽在南然司马相如言云梦泽方八九百里则云梦非止一泽随所在而为之名左传定公四年楚子涉睢济江至于云中则知在江之北者为云又昭公三年楚子郑伯田江南之梦则知在江之南者为梦禹贡言云土梦作乂葢南北髙下不等故江北之云方见土而江南之梦已作乂其势然也
　　其川江汉
　　汉志蜀郡湔氐道岷山在西徼外江水所出今攷唐元和志则岷山近在茂州而江源逺出西徼在松州之境案松州交川县江源镇江水之迹始见于此南流至翼州翼水县又南流至茂州汶山县汶山即岷山禹导江所始之地又南流至成都府成都县有沱江镇禹贡东别为沱是也又西南流至眉州通义县又南流至戎州道县今为叙州宜宾县又东流至泸州泸川县又东流至渝州巴县又东流至涪州涪陵县又东流至忠州临江县又东流至万州南浦县又东流至防州奉节县又东流至归州秭归县又东流至峡州夷陵县又东流至江陵府江陵县又东流入澧州界即禹贡东至于澧之地至岳州巴陵县有洞庭湖即禹贡九江水经云九江在长沙下隽县正其地也又东陵即巴陵江水至此自东而迤北至鄂州江夏县又东流至江州浔阳县今为徳化县有彭蠡泽即禹贡江汉滙泽之地又东北流至池州秋浦县今为贵池县又东北流至润州丹徒县州今为镇江府北对州江都乃汉志所谓东至江都入海者也汉志不知汉水所自误认嶓冢山之西嘉陵江为西汉水与禹贡漾汉大异攷之唐元和志兴元府金华县今为镇三泉县嶓冡山在县西三十里漾水所出东流至洋州兴道县又东流至金州西城县又东流至均州武当县有沧浪州即禹贡沧浪之水又东流至襄阳府襄阳县又东流至鄂州长寿县又东南流至复州竟陵县今为景陵县有渗参水即禹贡三澨也又东南流至沔州汉阳今县为汉阳军有大别山即禹贡至于大别以入于江之地禹贡所记江汉皆发源于梁州周礼不载梁州山川故至荆州而后言其川江汉江自今归州之秭归县以至鄂州之武昌县凡一千四百余里汉江自今均州之武当县以至汉阳军之汉阳县凡一千四百余里皆荆州之地江汉分流于其间至是合流诗曰滔滔江汉南国之纪是也
　　其浸颍湛
　　左氏传昭元年王使刘定公劳赵孟于颍杜氏谓颍水出阳城县案汉志县属颍川郡即今河南府颍阳县又襄十六年楚公子格帅师及晋师战于湛阪杜氏谓襄城昆阳县北有湛水东入汝案地志襄城即今汝州之襄城县昆阳故城今在汝州之叶县已上二者皆古豫州之域经以为荆州之浸必有脱误处
　　其利丹银齿革其民一男二女其畜宜鸟兽其谷宜稻禹贡荆州言砺砥砮丹惟金三品羽毛齿革其地利古今然也然荆州亦言金与簵楛则未尝无金锡竹箭州亦言齿革及惟金三品则未尝无丹银齿革特以其产之多者言之
　　河南曰豫州
　　禹贡荆河惟豫州其封在大河之南南条荆山之北故曰荆河殷之豫州则南境距汉北境接河故曰河南周人于豫州亦曰河南而南境则仍禹贡之旧不曰荆河互文以见也
　　其山镇曰华山
　　汉志京兆华隂县华山在其南后汉华隂属农郡唐及今为华阳县
　　其泽薮曰圃田
　　汉志河南郡中牟县圃田泽在西唐以县属郑州今属开封府圃田泽一名原圃
　　其川荥洛
　　禹贡导沇水东流为齐入于河溢为荥厥后济不溢河荥泽遂枯汉志河南郡虽有荥阳县而不言荥泽唐元和志于郑州荥阳县云县西北四里有故渎恐未必然盖水北为阳县当在泽北不应泽在县北也汉志农郡上洛县洛水出冡岭山东北至巩入河又卢氏县熊耳山在东禹导洛始此而洛水实出于上洛之冡岭山今攷之唐商州洛南县冡岭山在县南七十里洛水所出也又东流至本州之上洛县又东流至虢州卢氏县界熊耳山在县南五十里又东流至河南府之巩县防伊瀍涧之水以入于河
　　其浸波溠其利林漆丝枲其民二男三女其畜宜六扰其谷宜五种
　　郑康成曰波读为嶓孔安国言禹贡有播水无波水音与播同古字从山从番读为嶓冡之嶓康成诚有所见而然尔雅云水自洛出为波度其地其卢氏巩县之间即今商虢州河南府之地左氏传庄四年楚令尹鬭祁莫敖屈重除道梁溠营军临随杜氏以为溠水在义阳厥县西东南入郧水义阳即今信阳军之西去随甚近唐志随州随县溠水出县西四十里此正古豫州之地郑康成乃谓溠宜属荆州在此非也葢汉人误以南阳郡为荆州不知古荆在荆山之南康成徇汉地志之説误矣
　　正东曰青州
　　禹贡有青有兖有徐殷并青于徐而徐兼州之淮故江南曰州周复以淮归而并徐于青正在畿东故曰正东
　　其山镇曰沂山
　　唐沂州沂水县本汉东筦县属琅琊郡沂山在县北一百二十四里
　　其泽薮曰望诸
　　唐宋州虞城县汉属沛郡今属南京应天府孟诸泽西北十里俗号盟诸故书谓之孟诸周礼谓之望诸汉志谓之盟诸史记谓之盟都其实一也
　　其川淮泗
　　禹贡导淮自桐柏汉志南阳郡平氏县桐柏大复山在东南唐以其地为桐柏县属唐州淮水所出东流至蔡州之真阳又至申州之义阳县今为信阳军信阳县又东流至光州定城县又东北流至濠州招信县今属泗州本汉临淮郡淮陵县地乃古徐州之域即汉志所谓淮至淮陵入海者也又东北经楚州之旴眙县今为盱眙军与泗州隔淮相对又至楚州山阳县入海汉志济隂郡乘氏县泗水东南至睢陵入淮此孔安国引以证禹贡者汉乘氏属济隂郡唐以郡为曹州今为兴仁府县属焉睢陵即今泗州招信县之北境然汉志所载自有两泗水其一即自此乘氏至毘陵入淮者又一泗水出鲁国辨县西南至方与入沛唐元和志辨与方与皆在兖州今袭庆府泗水县东陪尾山泗水出焉其源有四西南流至本州曲阜县北分为二流北为洙南为泗其间即夫子设教之地又西南三十五里至本州瑕丘县西二十五里洙复与泗合又南流至本州鱼台县界县本汉方与地属山阳郡即所谓自方与入沛者也又东南流经徐州沛县汉属沛郡即所谓自沛入淮者也又东南经徐州彭城县又至泗州以入于淮徐兖泗皆古徐州之境周并于青
　　其浸沂沭
　　汉志泰山郡盖县沂水南至下邳入泗盖县在唐及今皆兖州之境下邳唐属泗州今为淮阳军沂经下邳分为二水一水于城北西南入泗又一水经城东亦注泗谓之小沂水汉志琅琊郡东筦县沭水南至下邳入泗唐志沂州沂水县本汉东筦县地沭水所出东南至泗州下邳县又东北流至泗州涟水县今为涟水军至此与泗合而入淮
　　其利蒲鱼其民二男二女其畜宜鸡狗其谷宜稻麦禹贡于徐州言淮夷蠙珠暨鱼周并徐于青其余皆兼此二州而言
　　河东曰兖州
　　夏殷皆言济河惟兖州谓东河之东济水之北也周人以青兼徐而兖州又得越乎济之东南故徐之岱山职方以为兖之山镇徐之大野职方以为兖之泽薮是也故曰河东
　　其山镇曰岱山
　　汉志泰山郡博县泰山在西北博在唐为干封属兖州今为袭庆府奉符县泰山一曰岱山禹贡海岱惟青州海岱及淮惟徐州是青州在岱山东北徐州在岱山东南周并徐入青而不以岱属青州兖在西北实兼有其地
　　其泽薮曰大野
　　汉志泰山郡钜野县大野泽在县北唐以县属郓州今属济州案禹贡徐州言大野既猪周无徐州故以属兖
　　其川河泲
　　禹贡言导河积石案汉志金城郡河闗县积石山在西自唐及今为积石军然禹之导河始于积石其实河源逺在西塞之外汉张骞班固及水经山海经等皆不知其地唐穆宗长庆元年刘元鼎使吐蕃归逾湟水湟水出谷抵龙泉与河合溯河之上流繇洪济渠西南行二千里水益狭其南三百里三山中髙而四下曰紫山古所谓昆仑者也其地盖劒南之西虏曰穆穆哩山河源其间色赤行益逺他水并注则浊自此东北直穆克依额音碛尾入吐谷浑以至积石东北流至鄯州龙天县界又东流至河州枹罕县界又东流至兰州五泉县又东北流至防州防寜县又东北流至灵州廽乐县又东北流至三受降城又东迆南至朔州之鄯阳县又南流至岚州合阿县又南流至石州临泉县又南流至隰州永和县又南流至慈州吉昌县又南流至绛州龙门县今以县属河中府乃龙门口即禹贡所谓至于龙门者也又南流至陜州陜州对河为华州华隂县太华山在县西八里河经太华之北故曰华隂即禹贡所谓南至于华隂也至此方自南迆东至陜州陜右县今为陜县有厎柱山在黄河中禹贡所谓东至于厎柱也又东流至河南府之王屋县又东流经本府之河阳县今为孟州府有孟津禹贡所谓东至于孟津是也又东流经本府之巩县有洛水入河禹贡所谓东过洛汭是也又东流至卫州汲县其黎阳县有黎山即禹贡所谓至于大伾是也又东北流至桐州临河县又东北流至澶州顿丘县又北流至魏州贵乡县今省入于大名府之元城县又东北流至贝州经城县今省入大名之宗城县又东北流至冀州南宫县禹贡降水亦入河以禹河东徙故自入海而不入于河降水故渎在县东南六里禹贡所谓北过降水是也又冀州西北接邢赵深三州三州皆有大陆泽禹贡所谓至于大陆是也又东北流至沧州饶安县即禹贡北播于九河同为逆河入于海之地大抵河行万余里岂独为兖州之川禹贡济河为兖州即其地考之自魏至至沧凡一千三百余里其河之东境皆兖之域泲水在经及汉志皆以此字从水从按説文从水从注出兖州之川惟禹贡从水从齐又案汉志从水从齐其水出常山郡房子县赞皇山乃别是一水名则此二字音同实异后世虽例以从水从齐者为兖州之川其实乃字之误当以古文为正按禹贡道沇水东流为济攷之则在河东郡之垣曲县王屋山在县北沇水所出伏流至河内郡之轵县唐为济源县以济水出平地有二源故名济源南流入于河禹贡入河复截河而南溢为荥在郑州荥泽县本汉荥阳县北寔受溢河之济水济水自春秋后不复截河而入于荥矣今虽有荥泽而故渎湮塞不可攷又东至汴州又东北至曹州为陶丘又东北至菏泽在广济军之东北自河至此凡七百余里皆古济所经之地今不复有济水但存其名而已又菏泽虽不受济水亦自有源仍旧东流世俗因其旧名亦以济名之然东南至兖州金乡鱼台入徐州沛县与泗水合而入淮又一禹贡济水至菏泽即东北防于汶汶水出兖州干符县今袭庆府奉符县凡北流至郓州须昌县又东北流至齐州临邑县又东北流至淄州髙苑县又东流至青州博昌县以入乎海自汶水源至此皆古济之地实古兖州之域也
　　其浸庐维
　　郑康成曰庐维当为雷雍葢濮州雷泽县雷夏泽在北又灉沮二水源俱出雷夏泽正兖州之境顔师古曰卢水在济北卢县康成读曰雷非也唐以卢县属郓州今废入阳谷
　　其利蒲鱼其民二男三女其畜宜六扰其谷宜四种利与青州同民畜与豫州同
　　正西曰雍州
　　禹贡有雍有梁故梁为正西而雍为西北殷周皆省梁入雍故雍州为正西
　　其山镇曰岳山
