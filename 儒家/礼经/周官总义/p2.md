<!-- { "loadSidebar": true } -->
　　大学论治国平天下之道曰欲齐其家先修其身欲修其身先正其心此三者统宗防元之地万化之所从出也文王肃肃在庙雝雝在宫刑于寡妻至于兄弟无非所以为周家数圣人相传之懿至周公摄政建六典之官大而正朝纲重国体凡百司庶府详法略则本数末度靡不毕举而天官所统造原立本不过此三者而已今自天官分职而论之大宰卿一人而兼之以三公则论道经邦燮理隂阳有以格人主之非心小宰掌建邦之宫刑而有以正其治于宫庭之间宰夫掌王及三公六卿大夫羣吏之位而有以正其俗于朝廷之上以至宫正宫伯所掌之官府士庶子凡在王所罔匪正人使之日闻正言日见正行皆所以辅成君徳而纳君于当道是固所以为人主正心之端也而犹以为未焉以人主之尊不厚其身无以厚天下而防养国家元气之本正在于防养人主之身故其设官自膳夫而下主膳羞爨亨之味甸师而下主禽兽鱼腊之献医师而下主饮食调和之味酒正而下主酒氷醯醢之物宫人而下主宫舍幕帟之仪使人主端居九重心广体胖血气和平志虑充溢而后民命国脉始有所恃宜足以享天下之备奉矣而人主之心自视欿然不敢以自安举天下之财虽曰王之膳服不防而总于大府者莫不皆有一定之式玉府掌其器物内府掌其货贿外府掌邦布之入出皆有式法以行之及其用之则司防防其财司书掌其书职内以下莫不惟式法之是守使人主不以天下自利而常有以厚天下之利是又所以为人主修身之端也而犹以为未焉蠖蜵蜎深严防宻亲公卿大夫之时常少而亲宦官宫妾之时常多故王者皆以法制裁之夫人不列于官九嫔世妇女御不着其数以见王者严于内官之选初不过取而轻择内宰下大夫之外如内小臣典妇功丝枲染人追屦之官亦皆以上士中士下士为之小夫憸人不得厠迹于其间阍寺之徒曽不数十固大异于后世之鸣珰曵组含天宪而握王爵者宫壸朝署事均一体而万务咸理是又所以为人主齐家之端也莫切于人主之心莫亲于人主之身莫重于人主之家而大宰皆得以道揆之以至宿卫扈从洒扫使令之徒寝处燕息沐浴栉靧私猥之事亦莫不皆取正于大宰夫是以政本出于上政权不移于下上下有总摄之政内外无壅隔之势此大宰佐王之大者而圣人治国平天下之道萃见乎此矣
　　大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以纠万民六曰事典以富邦国以任百官以生万民
　　典常也大宰并建六典本以治邦国为主而兼及于百官府以至万民者百官府则推行吾之六典者也万民则吾六典之所先及者也王者之治天下自治为先正朝廷以正百官正百官以正万民而后逺近四方从焉故于百官万民则致其详于邦国之诸侯则举其畧详内畧外而邦国自治此所以为大宰六典之序一曰治典以经邦国者理之使不易其常之谓经然治必先于官府而推之以纪万民纪谓错综而不遗详于经者也二曰教典以安邦国者导之使不拂其常之谓安然教必先于官府而推之以扰万民扰谓驯习而不违详于安者也三曰礼典以和邦国者交好常有以相亲之谓和然礼必先于统百官而推之以谐万民谐谓相信而不乖详于和者也四曰政典以平邦国者分守常有以相制之谓平然政必先于正百官而推之以均万民均谓至公而不私详于平者也五曰刑典以诘邦国者辞命常有以相戒之谓诘然刑必先于儆百官而推之以纠万民纠谓纎悉而不差详于诘者也六曰事典以富邦国者财利常有以相资之谓富然事必先于任百官而推之以生万民生谓惠养而不穷详于富者也详内略外其序如此方其在六典也五官与大宰各司其一大宰所掌特専于治典而已及其佐王论道则五官聴焉曰教曰礼曰政曰刑曰事虽各列其目而统于大宰则皆谓之治故曰佐王治邦国所以见当时治本之悉出于一者如此
　　以八灋治官府一曰官属以举邦治二曰官职以辨邦治三曰官聨以防官治四曰官常以聴官治五曰官成以经邦治六曰官灋以正邦治七曰官刑以纠邦治八曰官计以弊邦治
　　灋亦典也详于典故曰法官府者朝廷百官所居之府所以行法守者也大宰嵗终则令百官府各正其治受其防谓之百官府则非特治官而已凡六官之职皆在所统一曰官属者即小宰之六属使之各其职故曰举邦治二曰官职者即小宰之六职使之各任其事故曰辨邦治三曰官聨者即小宰之六聨使之上下相承故曰防官治四曰官常者即宰夫治数之官常使之多寡相稽故曰聴官治五曰官成者即小宰八成之书使其条目不相侵紊故曰经邦治六曰官法者即小宰七事之法使其戒惧不至废弛故曰正邦治七曰官刑者即小宰所徇之常刑用以儆戒人心故曰纠邦治八曰官计者即小宰所弊之六计用以亷察人才故曰弊邦治是八者其六为邦治其二为官治葢聨事者百官之事常数者百官之数非若六者之闗于邦治也大宰以是而统三百六十职之任使其尊卑大小无非八法之是守故曰治官府
　　以八则治都鄙一曰祭祀以驭其神二曰灋则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众
　　则亦法也以法为式故曰则都鄙者王子弟及公卿大夫所食之采地或为家邑或为小都或为大都以其皆有邑都则曰都以其在国之鄙则曰鄙都鄙之则其目凡八一曰祭祀者谓都鄙有社稷五祀及其先君之庙典秩髙下不可逾越故曰驭其神二曰法则者谓都鄙有伍两殷辅与夫家臣之属职守严整不相紊乱故曰驭其官三曰废置者谓都鄙之吏任治于外则必有勤怠功过举其能者而措其不能者故曰驭其吏四曰禄位者谓都鄙之士从乎政学则当考察其艺养之以禄而后定其位故曰驭其士五曰赋贡者谓都鄙以其田赋之十一者取于民而又以稍县都之十二者输于王然后为之制其用度丰杀之数故曰驭其用六曰礼俗者谓都鄙有稍县都之民则必有昏冠丧祭之俗因其俗而制其礼文轻重之节故曰驭其民七曰刑赏者都士家士为之掌其狱讼则必有刑赏以治其下故曰驭其威八曰田役者都司马家司马为之掌车马甲兵之戒令则必有田役以作其怠故曰驭其众是八者皆谓之驭乃所以驭都鄙也故秋官设都则之职専掌此八则之法然谓之都则不言家则者何也考大宗伯九仪之命惟五命以上然后赐则王之大夫四命虽驭之以八则而未与赐则之数故采邑谓之家而不谓之都若卿以六命为小都公以八命为大都此所以置都则焉由是观之八则通用于三等采邑而以都为主故总而言之曰治都鄙
　　以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过
　　六典八法八则大宰不言诏王而八柄言诏王此正大宰论道经邦明天下威福之柄以纲维斯世者也故八柄驭羣臣惟天子得専之惟大宰则诏之诏之者何人臣非爵无以贵之也必有徳而后任故曰驭其贵人臣非禄无以富之也必有功而后授故曰驭其富予者予之以财也则必以恩而后得故曰驭其幸置者置诸其位也位必以叙而后进故曰驭其行罪至于可杀而有八议之辟赐之更生所以福之也故曰驭其福罪至于不可贷而有削邑之罚夺其所有所以贫之也故曰驭其贫废言弃也臣有罪戾不可委任禠其爵而弃之故曰驭其罪诛言诘也臣有过失非其故为以官刑而诘之故曰驭其过是八者不徒驭之而已自一至五则为庆赏自六至八则为刑罚废者置之反也夺者予之反也诛者曰爵曰禄曰生之反也庆赏详而列于先刑罚简而列于后知所先后详略矣
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼賔八统亦所以诏王也虽曰驭万民而实本于王者之躬行故曰统言统于上而系属于下者也亲亲则睦九族之类敬故则燕朋友之类进贤则兴其徳行使能则任其道艺保庸则安其有功者尊贵则崇其有爵者达吏则察举勤劳之吏礼賔则接遇诸侯之礼此皆王者之事而何与乎万民然驭以亲亲则民莫遗其亲驭以敬故则民莫慢其故驭以进贤则民知徳之不可不务驭以使能则民知能之不可不勉驭以保庸则民知功实之不可害驭以尊贵则民知爵命之不可陵驭以达吏则民知交通之情驭以礼賔则民知交际之义上作而下应犹丝之牵物约其涣散而归之于统故曰八统驭万民
　　以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事
　　先王之时凡民皆受田凡受田皆为农今三农特居九职之一而复有园圃虞衡之职又有薮牧百工商贾之职又有嫔妇臣妾闲民之职此非出于三农之外即民数之不足于受田者与受田而有余力者为之也葢井田之制一夫受田百亩百亩之家上地七人中地六人下地五人以至家十人则受两下地家十有二人则受两中地家十有四人则受两上地其余参错于三地之间等而上之皆以是为差惟上农夫食九人上次食八人中食七人则受田而有余力者又四人以下则数之不足于受田者若是二者之民先王皆有道以处之居则使之任草木丝枲疏材之事出则使之任山泽鸟兽八材货贿转移之事是以无一职之不得其养而亦无一民之不任其职故曰九职任万民贾氏以九职之闲民为不营已业之游民非也游民乃惰而自安者闲民则其数不足于受田者葢家四人以下其数不足于受田而谓之闲民亦有田之未授于民而谓之闲田经虽不明言闲田之制而王制言天子之县内凡九十三国名山大泽不以朌其余以为闲田此谓田之未封邑者若夫乡遂都鄙夫家众寡有耗有登登谓十六受田耗谓六十归田其田在四等公邑之间天子使吏治之以待授民亦谓之闲田闲民亦然前解所谓四人以下不足于受田者先王处以闲民之职使之耕闲田而输闲粟余则使之转移八职而执其事如是则闲田以待授民而非旷土闲民以待授田而非防民不然闲民何以列于九职之末耶
　　以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰闗市之赋八曰山泽之赋九曰币余之赋
