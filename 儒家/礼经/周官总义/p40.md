<!-- { "loadSidebar": true } -->
　　汉志有扶风汧县吴山在西古文以为汧山雍州山然案唐陇州汧源县而岍山北与陇山接禹贡导岍是也此正岍山非所谓呉山呉山同在陇州却自有吴山县在州西北一百二十里吴山又在县西南五十里周都五岳之外以此特近故为岳山秦都咸阳亦为西岳唐为国之西镇山谓之西吴
　　其泽薮曰蒲
　　汉志有扶风汧县北有蒲谷乡有中谷雍州薮今属陇州汧源县
　　其川泾汭
　　汉志安定郡泾阳县开头山在西泾水所出唐以泾阳源为平凉属原州今属渭州又东南流至泾州临泾保定二县又东南流至邠州之宜禄新平永寿三县又东北流至京兆府之醴泉髙陵云阳三县以入渭汭水者非禹贡所谓汭也禹贡言汭皆水北之汭此所谓汭者雍州之川名汉志右扶风汧县汭水出西北东入泾此正公刘居豳之地诗所谓芮鞠之即徐广曰新平漆县东北有豳亭其国城在邠州东北二十九里三水县界古豳城是也正与公刘诗合又唐志泾州临泾县有汭水西自陇州华亭县流入一名宜禄川然泾陇二州在邠州之西则非邠州之汭要皆雍州之川也
　　其浸渭洛
　　汉志陇西郡首阳县鸟防同穴山在西南渭水所出唐省首阳入渭源后省今置渭源堡属熙州鸟防山在县西渭水有三源正东防南流至本州之襄武县又东流五十里至巩州之陇西县又东流至秦州上邽县又东流至陇州南田县今省入吴山又东流至凤翔府岐山县又东流至京兆府万年县又东流至华州华隂县东北入于河谓之渭口禹贡所谓汭是也洛水别是雍州一浸非禹贡导洛自熊耳之洛郑康成曰洛出懐徳释者引诗之瞻彼洛矣为证案汉志左冯翊懐徳县之疆梁源即洛水懐徳即京兆府之富平县今县属耀州即汉左冯翊之地北条荆山在县西正汉志洛水之源也孔安国注禹贡东防漆沮之下曰漆沮二水名亦曰洛水出冯翊北孔逹引水志云出冯翊懐徳县东南入渭正与汉志合又一洛水出庆州洛源县在唐之京兆西北五百余里攷之地志非一源案唐志庆州洛源县本汉归徳县地属北地郡有于向山在县北三十里洛水所出因以名县东流至鄜州洛交县又东南流至京兆府云阳县之东境又经同州澄城县之西境此去富平之懐徳亦为甚近不应言两洛水以其异源而下流同入于渭故皆以洛水名之如冀之清漳浊漳青之大沂小沂徐亦有两泗水以其同入不害其为名称之同
　　其利玉石其民三男二女其畜宜牛马其谷宜黍稷禹贡于雍州言厥贡球琳琅玕孔氏谓球琳皆玉名琅玕石而似玉
　　东北曰幽州
　　舜十二州本有幽州水土既平以冀为帝都省幽入冀殷人南都河南之亳复舜幽州之名周人又以幽州兼殷之营州实禹贡青州隔海东北之境故曰东北
　　其山镇曰医无闾
　　后汉志辽东郡无虑县有医无闾山唐地志营平乃汉辽西郡则其山又为营平之东北
　　其泽薮曰貕养
　　汉志琅琊郡长广县貕养泽在西唐莱州昌阳县本汉县属东莱郡今为莱阳县貕养泽在县东北四十里葢此泽介乎东莱琅琊两郡之间也
　　其川河泲
　　经于兖州言其川河泲盖兖州北距河而南据泲禹贡言济河惟兖州则惟兖州之川宜也幽州逺在东北于河泲何与盖幽州虽跨有辽水为东北而实西南越海兼有青州之东北境所以琅琊郡之貕养泽泰山郡之淄水千乘郡之时水皆在幽州之域光武十三年以辽东属青州二十四年还属幽州是知幽州实可以有青州王璜张楫云九河陷海中是九河未陷之前凡登莱海岸及滨沧二州之东境皆在幽州之地与兖州东南分界故其川同于河泲
　　其浸菑时
　　汉志泰山郡莱芜县原山淄水所出东至博昌入泲攷舆地记则袭庆府莱芜县淄水所出其地即汉之泰山郡东北流入淄川县汉莱芜故城在东北过临淄县东又东北过利津县又东北入于海与汉志入泲不同盖入泲乃禹川之旧自济之上流既涸故淄水入海汉志千乘郡博昌县时水东北至钜鹿县入马车渎乃今青州之境青州临淄县有时水本汉千乘郡之地
　　其利鱼盐其民一男三女其畜宜四扰其谷宜三种幽州跨海有鱼盐之利
　　河内曰冀州
　　舜十有二州有幽有并有冀水土既平之后以冀为都省十有二州之幽并入焉以余州准之则知禹贡冀州东西南之三面皆距河而北境则越乎常山今之燕云营平诸州皆其地也殷人复以冀州北境复舜之幽州而东西南皆禹迹之旧葢东河之西西河之东南河之北也故曰两河间周人又分冀而复舜之并州故曰河内而已
　　其山镇曰霍山
　　汉志河东郡彘县霍太山在东唐及今晋州霍邑本汉彘县霍山一名太岳在县东三十里
　　其泽薮曰杨纡
　　郑康成曰杨纡所在未闻顔师古引尔雅云秦有杨纡李巡又以为在扶风而此乃以为冀州未详其义及所在
　　其川漳
　　汉志上党郡长子县鹿合山浊漳水所出东至邺入清漳又沾县大黾谷清漳水所出东北至邑成入大河是二漳皆出于上党也唐志浊漳水出潞州长子县本汉县有发鸠山浊漳水所出东北流至本州所理之上党县又东北流至本州之潞城县漳水一名潞水又东北经本州之垣县黎城县又东流至相州之邺县又东北流至磁州澄阳县又东北流经潞州之洛水县有衡漳故渎俗名阿难渠则知合清漳而谓之衡漳清漳出大原府之乐平县本汉沾县少山在县西南清漳所出东南流至仪州之和顺县又东南流至潞州黎城县之东北又东北流至洛州之洛水县又东北与浊漳合而至贝州之寰城县又东北流至徳州之长河县乃漳之南岸其北岸即瀛州之平舒县自此东入于海
　　其浸汾潞
　　汉志太原郡汾阳县北山汾水所出西南至汾隂入河攷唐岚州静乐县今属泽州即汉汾阳县之地汾水东南流入太原府之交城阳曲太原清源文水五县又东南流至汾州温城介休灵石汾西四县又东南流入晋州之霍邑赵城洪洞临汾四县又东南流至绛州之正平稷山龙门三县又南流至河中府寳鼎县北入于河唐潞州潞城县本汉潞县属上党郡漳水一名潞水在县北阚骃曰潞水在县北为冀州浸即漳水也盖周以浊漳为潞清漳为漳
　　其利松柏其民五男三女其畜宜牛羊其谷宜黍稷兾州多山山气多男故五男三女禹贡冀州厥木惟条条长也其利松柏宜矣
　　正北曰并州
　　舜有并州禹贡以并入冀州殷因之周复分冀复舜并州以天下之势言之冀州在西河之东雍州在西河之西并州介乎雍冀之间故曰正北
　　其山镇曰恒山
　　汉志恒山郡上曲阳县常山谷在西北按唐定州恒阳县有北岳今改为中山府县为曲阳即汉之旧也
　　其泽薮曰昭余祁其川虖池呕夷
　　汉志代郡齿城县虖池河东至参合又东至文安入海此言参合则属髙栁县汉髙栁县代郡唐贞观以后为黙啜所破州县俱废开元十年改定襄为云中有髙栁故城则齿城又当在髙栁之北虖池河源未之详其河自鴈门县西南流入崞与唐林二县又西南流至忻州秀容县又西南流入定襄县又南流至太原府孟县又东流至恒州之灵寿真定九门藁城谷城五县又东流至定州无极县又东流入深州之饶阳鹿城安平三县又东南流入瀛州之髙阳河间二县又东流入莫州之唐兴及莫县以至任丘文安县即汉志所谓至文安入海者也康成曰呕夷祁夷也出平舒汉志代郡平舒县有祁夷水唐蔚州兴唐县本代郡地呕夷一名滱水出县西北髙氏山东北流至兴唐县又东流至瀛州之博野东流入于河
　　其浸涞易
　　汉志代郡广昌县涞水东南至容城入河案唐蔚州飞狐县即汉广昌县地有飞狐口涞水所出东南流至易州易县又东北流至涞水县又南流入容城县汉志所谓东至容城入河者也汉志涿郡故安县阎乡易水所出东至范阳入濡并州寝水亦至范阳入涞此言易出故安则近幽州之境案唐蔚州飞狐县周属并州自县北入嬀州之懐戎即古飞狐口易水所出东南流至易州易县至北方是汉涿郡故安县之地又东流至涿州之归义县又东北流至涿州范阳之南界即汉志所谓至范阳入涞者也
　　其利布帛其民二男三女其畜宜五扰其谷宜五种九州之説其来尚矣孔安国以禹贡九州为帝尧之制遂谓治水之后舜分冀州为幽州并州分青州为营州余乃尧旧非也考之舜典其説甚明始言肇十有二州次言咨十有二牧然后命禹平水土是则平水土之命与夫十有二州之建其先后次第自有可攷而不诬者禹别九州书以贡名在治水之后禹贡于逐州之下虽各列随山濬川之説然皆追求其治水踪迹而后辨山川之险易量其道里逺近以定赋贡之髙下不得以舜之十二州为后也善乎班固之言曰尧遭洪水懐山襄陵天下分絶为十二州使禹治之水既平更别九州列五服其先后次序正所以发明当时置州之意
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下凡邦国小大相维王设其牧制其职各以其所能制其贡各以其所有王将巡狩则戒于四方曰各修平乃守攷乃职事无敢不敬戒国有大刑及王之所行先道帅其属而巡戒令王殷国亦如之
　　其要専在建牧一事周制九牧实舜之咨十有二牧之遗制皆所以统天下之邦国使之攷礼正刑以尊天子
　　土方氏掌土圭之灋以致日景以土地相宅而建邦国都鄙以辨土宜土化之灋而授任地者王巡守则树王舍
　　树植也立也王巡守则有四方之舍土方氏既为之土地相宅而知利害之所在然后掌舍为之设梐枑再重为车宫辕门为坛壝宫棘门而土方氏植立之
　　懐方氏掌来逺方之民致方贡致逺物而送逆之逹之以节治其委积馆舍饮食
　　合方氏掌达天下之道路通其财利同其数器壹其度量除其怨恶同其好善
　　道路逹财利通此合方之事也未及夫政焉同数器而九仪之命皆有定守一度量而五则之制亦有定用此合方之政也未及夫教焉至于除其怨恶同其好善则讲信修睦无有异志合方之为教也大矣
　　训方氏掌道四方之政事与其上下之志诵四方之传道正嵗则布而训四方而观新物
　　合方氏之同好善因人心之善还以道之而已至此一职专以训方为事亦非于人心好善之外别有所谓训也道四方之政事则政事固有良而平者矣与其上下之志则志固有醇而正者矣诵四方之传道古今之事亦有格言大训可以为法者矣此皆人心自有之善训方从而训道之也
　　形方氏掌制邦国之地域而正其封疆无有华离之地使小国事大国大国比小国
　　山师掌山林之名辨其物与其利害而颁之于邦国使致其珍异之物
　　川师掌川泽之名辨其物与其利害而颁之于邦国使致其珍异之物
　　邍师掌四方之地名辨其丘陵坟衍邍隰之名物之可以封邑者
　　匡人掌逹灋则匡邦国而观其慝使无敢反侧以聴王命
　　人之不善隠微而未露者谓之慝如土训之道地慝诵训之道方慝皆隠微之谓使其邪慝未革虽有八法八则将何所正此所以先观其慝
