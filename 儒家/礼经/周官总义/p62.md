<!-- { "loadSidebar": true } -->
　　周制王之三公八命其卿六命而不言三孤是三孤与六卿同谓之九卿故同于六命然六卿分六职三孤无正职贰公宏化而已安得分九卿而且言九分其国耶以经之文意攷之恐有衍文要之攷工非成周之全书取其营国之大槩可也
　　王宫门阿之制五雉宫隅之制七雉城隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂
　　此总言营国之制也盖诸侯之制降于天子都鄙之制降于诸侯而其降杀皆以两焉尝以天子之制攷之雉髙一丈王宫门阿之制五雉则其髙凡五丈矣以至宫隅之七雉为七丈城隅之九雉为九丈髙下之制也轨广八尺经涂九轨则其广凡七丈二尺矣以至环涂之七轨为五丈六尺野涂之五轨为四丈广狭之制也此天子之制曰五曰七曰九各适其宜而已若夫诸侯之国降乎天子故有取乎数之七以宫隅之七雉为诸侯之城制则知诸侯之宫隅为五雉以环涂之七轨为诸侯之经涂则知诸侯之环涂为五轨此诸侯之制兼五而止于七也至于公卿大夫之都鄙则又降乎诸侯故有取乎数之五以门阿之五雉为都之城制以野涂之五轨为都之经涂此都鄙之制所以止于五也然亦有可疑者周制天子之数皆用十二而此何以言九雉九轨之制典命曰上公九命侯伯七命而此何以例言七雉七轨之制又曰三公八命卿六命大夫四命而此何以例言五雉五轨之制若然则天子之九雉九轨反下同于上公之命数乎五命之子男用七雉七轨则其数反过于八命之三公六命之孤卿乎八命之三公用五雉五轨则其数反下于七命之侯伯五命之子男乎先儒疑之皆不得其说以天子既用九为数遂谓七为上公之制而非侯伯子男之制五为大都之制而非小都之制且言诸侯则侯伯子男与焉何止于上公言都则小都与焉何止于大都其说亦非经见不足据也盖尝谓古者之制近君者其势屈逺君者其势伸都鄙在王畿之中近乎君者也虽有八命六命四命之不同而其制例以五诸侯在王畿之外逺乎君者也虽有九命七命五命之不同而其制例以七虽然此亦异代之制而已若夫成周之制则上公九命侯伯七命子男五命其国家宫室各眂其命之数三公八命孤卿六命大夫四命其宫室亦眂其命之数其制与匠人不合益信其非成周之全书也若夫天子之九雉九轨则见于上经营国方九里之义详矣

　　钦定四库全书
　　周官总义卷三十　　　　　宋　易祓　撰
　　匠人为沟洫
　　匠人所为之沟洫有与遂人合者有不与遂人合者遂人言夫间有遂是举一夫而言也而匠人言田首之遂则举其百亩而言之遂人言十夫有沟是举旁加而言也而匠人言九夫之沟则举其实数而言之此匠人之制与遂人合者也若夫匠人言方十里为成成间有洫即九百夫之地也则有异乎遂人百夫之洫匠人言方百里为同同间有浍即九万夫之地也则有异乎遂人千夫之浍匠人言两山之间必有川焉即地势自然之川也则有异乎遂人万夫之川何其逺近之大相辽絶若是乎先儒疑之遂谓乡遂采地之不同此非特经无明文且井田之法通行天下抑何乡遂采地之自为异制也要之遂人为成周之法而匠人乃通异代之制是不可以臆説求合者矣
　　耜广五寸二耜为耦一耦之伐广尺深尺谓之田首倍之广二尺深二尺谓之遂
　　遂人言五沟之制而始于遂匠人言五沟之制而始于非沟也播种之地也古者嵗不易者为上田农夫受上田百亩嵗一易者为中田农夫受中田二百亩嵗再易者为下田农夫受下田三百亩一易再易非荒之而不耕也特所以爱惜地力而巳故上地田百亩则一亩为三亩中地田二百亩则一亩为二亩下地田三百亩则一亩为一亩亩长百步广一步广一尺垅髙一尺一尺之则二人各执一耜而共发之耜广五寸合二人为耦而耦则二耜正合一耦之地诗所谓十千维耦是已之制深广皆一尺而其首即为遂遂宜倍于故广二尺深二尺也
　　九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍
　　方里而井井九百亩为九夫旁加一沟为十夫此匠人之説与遂人合也然遂人井田之灋乃成周开方之数若匠人言井间之沟为一里十倍之而为十里之洫又十倍之而为百里之浍特言其一靣之长者而已盖匠人方十里之洫是每一靣各十井以开方而论则方十里者为方一里者百是洫为百井乃九百夫之地果何与于遂人百夫之洫匠人言方百里之浍是每一靣为百井以开方而论则方百里者为方十里者百是浍为万井乃九万夫之地果何与于遂人千夫之浍郑氏疑之而不得其説故曰此畿内采地之制又曰采地制井田异于乡遂及公邑其意谓遂人治野乃乡遂公邑之制匠人沟洫乃采地之制其説无所据依殊不知成周井邑丘甸县都实通行于天下初何采地及乡遂公邑之异此郑氏之失不必辨也近代刘氏中义必欲以匠人沟洫而求合乎遂人治野之制谓遂人所言者积数匠人所言者方灋即所谓据一靣而言者若必欲以一靣而牵合其数则十夫之沟为一里之井十倍之为十里之成又十倍之为百里之同以是推之自百里之同而至于两山之川得无大辽絶乎盖尝谓匠人非成周之全书故不言川而特附见于两山之间至遂人言万夫有川则止于三十二里少半里即诗所言十千维耦终三十里举成数而言之者也不特此而已匠人虽言成间之洫而实为百井之地匠人虽言同间之浍而不言千夫有浍盖遂人千夫乃百井之地此言同间之浍实为万井之地以是知匠人沟洫不可拘以成周之灋或者出于夏商之制未可知也何以明之通十为成成十为终终十为同文王司马灋为商末之制则有合乎十里百里之説益稷之书曰濬畎浍距川是自然之川则有合乎两山之间之説知此则匠人为前代之制遂人为成周之制也明矣
　　専达于川各载其名凡天下之地势两山之间必有川焉大川之上必有涂焉
　　此言同间有浍浍水入川川在两山之间与遂人万夫之川其説大异盖遂人夫间有遂其地百亩十夫则其首为横沟方一里十沟则东畔为南北之洫方三里有竒十洫则于南畔为横浍九浍则于四畔为川是万夫之川故其为川方三十二里少半里又九之而后方一同以南亩圗之九浍而川周其外又从而九之则一同之间方八十一浍何其浍洫之稠多也此遂人之制详宻备具井井皆有条理所以谓之井田至匠人则百里一同始有一浍达于两山之川而已
　　凡沟逆地阞谓之不行水属不理孙谓之不行梢沟三十里而广倍凡行奠水磬折以参伍欲为渊则句于矩凡沟五沟也五沟固所以为灌溉之利沟而逆地阞是不依乎水之脉也水属不理孙是不顺乎地之理也所以皆谓之不行若欲其行必顺乎水之势梢沟则水之源也其末流之势必三十里而广倍是以行停水者直行以三而曲行以五则其势益疾欲为渊则曲为之矩使其回旋流转而其流益迟凡此无非顺其势而导之此五沟之所以为利也
　　凡沟必因水埶防必因地埶善沟者水潄之善防者水淫之
　　善为沟防者因水势而流不壅因地埶而土不决所以为利也又有因其利而利之者沟固恶乎水之潄而善沟者欲其潄之而益深防固恶乎水之淫而善防者欲其淫之而益固其利也大矣
　　凡为防广与崇方其閷参分去一大防外閷
　　广与崇方言其基之广与其堤之髙相等也堤髙则欲其固故杀于基之广者三分之一若大防则非特杀其内而已又杀其外焉是以末势不伤其本益固
　　凡沟防必一日先深之以为式里为式然后可以傅众力
　　此谓沟防有定灋而后可以齐众志盖自深尺广尺以至浍之广二寻深二仞非朝夕之积也必先深一日以为式自方里之井以至方百里之同非跬步而至也必以一里之广以为之式如此则自小可以凖大自近可以凖逺而沟防之功可以渐而成矣
　　凡任索约大汲其版谓之无任葺屋参分瓦屋四分囷窌仓城逆墙六分堂涂十有二分窦其崇三尺墙厚三尺崇三之
　　此非沟洫而匠人终之以此者亦匠人之事而已凡任索约大汲其版谓之无任者谓以绳东其筑堵之版不可过于任也葺屋三分者三分取一以为之峻也瓦屋四分者四分取一以为之峻也囷窌仓城逆墙六分者言六分其髙去一以为之閷也堂涂十有二分者言两旁十二分取一分于中央以为之髙也窦其崇三尺墙厚三尺崇三之其制皆然所以列于匠人之终篇者有由哉
　　车人之事半矩谓之宣一宣有半谓之欘一欘有半谓之柯一柯有半谓之磬折
　　车人之职与轮舆异轮舆之度十分曰寸十寸曰尺十尺曰丈八尺曰寻倍寻曰常车人无取焉内取诸身外取诸物而已欘即斤之柄也柯即斧之柄也宣即人首以上也磬折即人带以下也皆取其近者以为之度易曰巽为宣髪大抵人长八尺而大节有三以三通之则其上居二尺六寸三分寸之二是为一矩之数宣复得矩之半为一尺三寸三分寸之一是人首之长也是一宣之度为一尺三寸三分寸之一宣之半则为六寸三分寸之二合而言之则二尺焉故谓之欘尔雅所言句欘谓之定是已一欘为二尺则半欘为一尺合而言之则三尺焉故谓之柯诗所言执柯伐柯其则不逺是已柯长三尺而一柯有半则为四尺五寸谓之磬折盖人带以下四尺五寸磬折立则俛玉藻所言三分带下绅居二焉绅长三尺是已曰宣曰磬折则取诸吾之身曰欘曰柯则取诸吾所自用之物车之为度其有或差者耶
　　车人为耒庛长尺有一寸中直者三尺有三寸上句者二尺有二寸自其庛縁其外以至于首以其内六尺有六寸与步相中也坚地欲直庛柔地欲句庛直庛则利推句庛则利发倨句磬折谓之中地
　　耒之六尺与步相中谓六尺有六寸之曲也耒之六尺有六寸其制虽一而其曲六尺则有三地之差坚地其土刚故其庛欲直庛直则所入者深而利推然庛直则过乎六尺之矣柔地其土耎故其庛欲句庛句则所起者顺而利发然庛句则不及乎六尺之矣惟中地之耒其庛与直者句者形如磬折则合乎之六尺此量地所以用中地之耒也
　　车人为车柯长三尺博三寸厚一寸有半五分其长以其一为之首毂长半柯其围一柯有半辐长一柯有半其博三寸厚三之一渠三柯者三
　　车人所为之车非乗车兵车田车故其制不同据此则大车也下经所谓大车崇三柯是已柯即斧之柄车人用斧以斩木亦用其柄以为车之度柯长三尺博三寸厚一寸有半以斧柄言也五分其长以其一为之首以斧刄言也其度则専以三尺为言大车崇三柯则其崇九尺焉以是推之则毂之长必半柯辐之长必一柯有半渠之围必三柯者三渠为车輮所谓牙也渠三柯者三则其围凡二丈七尺其径凡九尺或谓牙径九尺而毂空壶中与焉则辐长之四尺五寸似不相合其通计毂而言之欤
　　行泽者欲短毂行山者欲长毂短毂则利长毂则安行泽者反輮行山者仄輮反輮则易仄輮则完
