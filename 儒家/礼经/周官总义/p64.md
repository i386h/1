<!-- { "loadSidebar": true } -->
　　峻弓箫也放矢则箫为之用力故欲其方柎侧骨也骨坚强则与弓为力故欲其高当弓之曲为隈隈所以为之运故欲其长手蔽之处为敝敝所以为握持故欲其薄有此四利则虽引之不已而其应亦无已若夫下柎之弓则形见于弓末之箫者亦将应而发为柎而发则其形见于接中之閷者欲其无动不可得也羽閷则两接中俱动角干亦随之而是柎之与末末之与閷其可有一毫不善者哉
　　弓有六材焉维干强之张如流水维体防之引之中参维角防之欲宛而无负引之如环释之无失体如环弓之六材以干为弓之本足以有制矣故张如流水势顺而利也势虽顺利而尤欲其体之定故又曰维体防之引之中参谓内弓于檠中以定其往来之体引之三尺则与矢相中也弓体既定而角之柎干者尤不可以不正故又曰维角防之欲宛而无负防正也谓置角于隈中者既得其正则其势宛而无负之失也继之曰引之如环释之无失体如环申言宛顺之义如此
　　材美工巧为之时谓之参均角不胜干干不胜筋谓之参均量其力有参均均者参谓之九和九和之弓角与干权筋三侔胶三锊丝三邸漆三斞上工以有余下工以不足
　　材美工巧为之时固谓之参均角不胜干干不胜筋亦谓之参均量其力而谓之有参均者何也有又也干胜一石加角而胜二石又被筋而胜三石故谓之又参均又三之则为九和九和之弓以角干筋为主故角与干权权犹平也筋三侔侔犹等也即所谓角不胜干干不胜筋之意九者和矣而丝胶漆则为之辅胶三锊丝三邸漆三斞其轻重虽未详以经意推之亦欲其称而已九和既定轻重不差此上工所以有余下工所以不足
　　为天子之弓合九而成规为诸侯之弓合七而成规大夫之弓合五而成规士之弓合三而成规弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之凡为弓各因其君之躬志虑血气丰肉而短寛缓以荼若是者为之危弓危弓为之安矢骨直而立忿埶以奔若是者为之安弓安弓为之危矢其人安其弓安其矢安则莫能以速中且不深其人危其弓危其矢危则莫能以愿中五方之民其躬有长短肥瘠之不同而其志虑血气亦因之有刚柔缓急之异故其盛衰强弱常与天地之盈虚相为流通其力少壮则体胖焉肤革充盈而志虑强盛膂力方刚而气血飘溢及其老耄则体将休焉肤革疲癃而志虑柔弱筋力解弛而血气衰耗失身之所化若是况其性之所禀哉固有射于百步之外而四镞如植者亦有射则坠矢而喘息不胜者此为弓所以因其君之躬与其志虑血气也丰肉而短者体之柔者也寛缓以荼者志虑血气之弱者也若是者为之危弓辅以安矢骨直以立者体之刚者也忿势以奔者志虑血气之强者也若是为之安弓辅以危矢危之为言疾也安之为言舒也人与弓矢皆安则三者一于舒故矢不及而莫能以速中人与弓矢皆危则三者一于疾故矢行太过而莫能以愿中上言速则知下之为迟下言愿则知上之为暴然则弓之于人矢之于弓皆相安焉此弓人所以善为弓也
　　往体多来体寡谓之夹臾之属利射侯与弋往体寡来体多谓之王弓之属利射革与质往体来体若一谓之唐弓之属利射深
　　体谓六弓往来之体也贾氏谓夹臾之属往多来寡者弛之一尺五寸张之五寸王弓之属往体寡来体多者弛之五寸张之一尺五寸唐弓之属往来若一者弛之一尺张之亦一尺此虽意推其理诚然以司弓矢考之夹弓臾弓以授射豻侯鸟兽者此所以利射侯与弋也王弓弓以授射甲革椹质者此所以利射革与质也唐弓大弓以授学射者使者劳者此所以利于射深也言王弓之属则弧弓与焉言唐弓之属则大弓与焉夹臾并言而亦曰属者按大射与乡射大夫士同射五十歩之侯又同用夹臾之弓但有合三合五之不同故亦谓之属也余义见夏官司弓矢
　　大和无灂其次筋角皆有灂而深其次有灂而疏其次角无灂合灂若背手文角环灂牛筋蕡灂麋筋防蠖灂大和者九和之弓也其体调适何待于灂其次筋角皆有灂而深者言深在背筋隈角之中央而两旁无有也其次有灂而疏者言背与隈及两旁虽有灂而不皆有也其次角无灂者言箫头及背皆有灂而角之在隈者无灂也合灂若背手文者谓合其表里有灂之处而背上之文理相应也角环灂者谓弓之隈其灂文如环之周旋故曰环灂牛筋蕡灂者谓背之漆文如麻实故曰蕡灂麋筋尺蠖灂者谓背之深文如屈虫故曰尺蠖灂有灂者虽曰受霜露为弓之固然谓之和可也而不谓之大和此大和之弓所以独贵乎无灂也
　　和弓摩
　　和调也试也摩之以待用也
　　覆之而角至谓之句弓覆之而干至谓之侯弓覆之而筋至谓之深弓
　　覆犹察也至犹善也弓以角干筋为主三者皆善则为弓之上二善者为次一善者为下察之而角至角独善而已筋干容有未善故谓之句弓司弓矢所谓句者谓之敝弓是也察之而干至则角既善而筋又善特筋为未善故谓之侯弓上经所谓夹庾利射侯与弋是也察之而筋至则非特角与干善而筋又善故谓之深弓上经所谓唐弓之属利射深是也言句弓侯弓深弓而不及王弧之弓则王弧亦三善而射深其质则尤坚于深弓故尔






