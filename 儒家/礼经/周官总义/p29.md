<!-- { "loadSidebar": true } -->
　　钟师不击鼓而云鼓者以见鼔钟皆所以奏九夏故兼言之也九夏诗也堂上歌之堂下钟应之郑贿侯歌钟二肆谓歌与钟相应而已九夏者乐之大歌有九王出入奏王夏尸出入奏肆夏牲出入奏昭夏此三夏者见于大司乐葢王夏昭夏惟王出入牲出入得用之若肆夏则天子或用之于行趋或用之于车或用之以享元侯两元侯或得以自相享若左氏传所言侯享穆叔金奏肆夏郊特牲所言大夫之奏肆夏自赵文子始皆僣礼者也纳夏章夏齐夏族夏虽无所经见而杜子春曰四方賔来奏纳夏臣有功奏章夏夫人祭奏齐夏族人侍奏族夏后郑亦从其说或者汉为近古典籍可攷也又曰賔醉而出奏陔夏者乡饮酒乡射燕射大射皆奏之陔言陔切之欲其不失礼也又曰公出入奏骜夏者乃大射之文公入奏骜夏谓诸侯射于西郊自外入奏之出入同礼故兼言出入也此九夏者皆诗之篇名以肆夏而知之所谓晋侯金奏肆夏之三工歌文王之三歌鹿鸣之三以类而言文王鹿鸣为诗则肆夏之三亦诗也肆夏为诗则九夏之奏亦诗也国语曰金奏肆夏樊遏渠杜预援之则云乐曲名其二肆夏一名樊其三昭夏一名遏其四纳夏一名渠击钟而奏此三夏曲葢诗之载在乐章者为曲其实一而已
　　凡祭祀飨食奏燕乐
　　燕乐谓之奏亦以钟鼓奏之也且燕以示慈惠而祭礼主乎敬飨礼主乎肃祭祀飨食何以奏燕乐王与诸侯行飨食之礼若飨元侯则升歌肆夏颂合大雅享五等诸侯则升歌大雅合小雅飨同乎燕故谓之燕乐其礼在庙故与祭祀同其乐凶足以见先王之仁鬼神仁賔客也
　　凡射王奏驺虞诸侯奏貍首卿大夫奏采苹士奏采蘩凡射则大射賔射燕射也乐师皆言以驺虞貍首采苹采蘩为之节大师则帅瞽而歌射节钟师乃掌此四诗之奏葢歌则人声也奏则钟鼓也钟师言奏而不言节以主其节者乐师也
　　掌鼙鼓缦乐
　　缦乐即杂声之和乐者鼙鼓又用之以和缦乐者钟师掌金奏者也何取乎二者之和乐以磬师奏缦乐钟师击鼙以和之而已
　　笙师掌教龡竽笙埙籥箫箎篴管舂牍应雅以教祴乐此亦教眡了也众乐并作而以笙名官笙在东方有始事之意焉竽三十六簧宫管在中长四尺二寸其管颏以竹参差以象鸟翼笙长四尺十三管宫管在左以匏为之亦如鸟翼之形埙与管见小师籥如篴三孔主中声而上下之箫编竹为之长一尺四寸大者二十四管小者十六管其形象凤翼其声象凤鸣箎长尺四寸围三寸一孔上出寸三分笛也长三尺四寸六孔舂牍以大竹长七尺为之短者一二尺其端有两孔髹画以两手筑地应长六尺五寸其中有椎雅如漆桶而弇口大二围长五尺六寸以羊韦挽之两纽防画以教祴乐谓賔醉而出为之奏陔夏以此三噐筑地为之明不失礼也
　　凡祭祀飨射共其钟笙之乐燕乐亦如之
　　钟笙之乐郑氏谓钟声相应之笙大射礼云乐人宿县于阼阶之东其南笙钟是钟之与笙堂下之乐也葢升歌在上钟既歌笙应钟谓之钟笙
　　大丧廞其乐噐及葬奉而藏之大旅则陈之
　　镈师掌金奏之鼓凡祭祀鼓其金奏之乐飨食宾射亦如之军大献则鼓其恺乐凡军之夜三鼜皆鼓之守鼜亦如之大丧廞其乐噐奉而藏之
　　镈小钟也与钟师所击不编之钟皆有金奏掌金奏之鼔即鼔人所谓以鼓鼓金奏者也镈师与鼓人聨职故云金奏之鼔又云祭祀飨食賔射皆鼓其金奏之乐所谓军大献则鼓其恺乐者恺乐亦以晋鼓鼓金奏镈师则奏恺乐之金声而已鼜者鼖鼓鼓军事是也鼜其声也司马法曰昏鼔四通为大鼜夜半三通为辰戒旦明五通为煦此奏所谓三鼜及守鼜皆鼓之者皆鼔其金者也
　　韎师掌教韎乐祭祀则帅其属而舞之大飨亦如之东夷之乐曰韎则韎师掌东夷之乐者也下经鞮鞻氏固掌四夷之乐矣而韎师何独先于东夷之乐周自文王之世西有昆夷之患北有玁狁之难惟东南先服王化以基王业祭祀大飨帅其属而舞韎乐乃所以昭先王之德也
　　旄人掌教舞散乐舞夷乐凡四方之以舞仕者属焉凡祭祀賔客舞其燕乐
　　旄人者执牛之尾以为舞者也所掌者旄舞而所教者散乐夷乐葢散乐者野人之舞夷乐者四夷之舞其用甚广所以舞者至于众寡无数祭祀賔客舞其燕乐则散乐夷乐咸在以燕乐示燕闲之意欲其乐之无所不备故也
　　籥师掌教国子舞羽龡籥祭祀则鼓羽籥之舞賔客飨食则亦如之大丧廞其乐噐奉而藏之
　　籥如三孔主中声而上下律吕龡籥持羽则为羽籥之舞文舞也今攷成周乐舞之制有文舞有武舞文舞羽籥则籥师掌之武舞干戈则司干掌之固周人设官之定制然文王世子之篇曰小学正学干大胥賛之籥师学戈籥司丞賛之是籥师亦教干戈欤尝考之文舞未尝无干故舜之格有苗而兼取乎干羽武舞未尝无羽故诗之言万舞而及于左手执籥右手秉翟是知文舞之用干者干不胜羽也武舞之用羽者羽不胜干也二者虽兼用而各以其所尚者为主此乐师之教国子所以专言舞羽龡籥祭祀賔客飨食之时以鼓作之故曰鼓
　　籥章掌土鼓豳籥中春昼撃土鼔龡豳诗以逆暑中秋夜迎寒亦如之凡国祈年于田祖龡豳雅击土鼓以乐田畯国祭蜡则龡豳颂击土鼓以息老物
　　籥章所掌者豳籥言王业之所自始者也葢周自后稷以播种而封于邰至公刘居豳大王因之无非以农事开国及至于成王之世周公遭变作七月之诗谓之豳风凡以天时纪民事者皆所以着先公之风化而为一代艰难之业此豳籥之掌所以专设籥章之职而何取乎土鼓记曰土鼔蒉桴苇籥伊耆氏之乐也或谓伊耆即神农氏始教民耕者也以土鼓应豳籥示不忘本而已然民事之终始实关乎天时之消长故必先之以迎寒逆暑逆如逆女之义自外而入于内以我为主谓阳常居大夏而主岁功故也迎如迎賔之义自内而出于外以彼为客谓阴常居大冬时出而佐阳故也逆暑必于中春之昼迎寒必于中秋之夜者中春为歳阳之中昼为日阳之中如是而逆暑与尧典所谓日中星鸟寅賔出日同意中秋为嵗阴之中夜为宵阴之中如是而迎寒与尧典所谓宵中星虚寅饯内日同意夫寒暑有异气春秋有异而均取于击土鼓龡豳诗者皆以人心之和而召天时之和者也故民事之始终系焉于此而祈年即诗所谓春秋之祈于此而祭蜡即诗所谓秋冬之报然噫嘻于春夏则祈于上帝此则祈于田祖而已丰年于秋冬则报于上帝此则报于八蜡而已祈年虽主于田祖而所谓龡豳雅击土鼓者乃在于乐田畯田畯喜而后民得以耕馌顺民事之始者也祭蜡虽主于索飨万物而所谓龡豳颂击土鼓者乃在于息老物老物息而后民得以室处顺民事之终者也土鼔之用一也而豳籥则有三诗之异郑氏皆以为豳风七月之诗谓其诗八章殆及公子同归以上三章为豳诗为此春酒以介眉夀以上四章为豳雅称彼兕觥万夀无疆一章为豳颂诗所以道其气雅所以作其情颂所以告其成三者虽不同皆所以发逹乎天地之和声夫是以声和而气和气和而天地之和应孰谓土鼓豳籥为声乐之末
　　鞮鞻氏掌四夷之乐与其声歌祭祀则龡而歌之燕亦如之
　　鞮鞻者乐工所履之屦名官以鞮鞻而使之掌四夷之乐言其际天所覆薄海内外凡有足履无不至也葢周自文王之世西有昆夷之患北有玁狁之难而东南独先賔服故专设韎师之职以掌东夷之乐矣至武王克殷遂通道于九夷八蛮而西旅贡獒肃慎氏贡楛矢四夷左衽罔不臣妾于是始备四夷之乐其乐名之见于孝经纬钩命决者东夷之乐曰韎持矛助时生南夷之乐曰任持弓助时养西夷之乐曰株离持钺助时杀北夷之乐曰禁持楯助时藏皆所以昭先王服逺之功荐之宗庙之中亦所以彰圣德之无不被也所谓与其声歌祭祀则龡而歌之燕亦如之者主乎舞而已然鞮鞻于四夷之乐初未尝舞也旄人掌舞夷乐而祭祀宾客舞其燕乐是旄人掌舞而鞮鞻氏之职乃以声音节之而已

　　钦定四库全书
　　周官总义卷十五　　　　　宋　易袚　撰
　　典庸噐掌藏乐噐庸噐及祭祀帅其属而设笋簴陈庸噐飨食賔射亦如之大丧廞笋簴
　　庸功也庸噐即伐国所之寳噐明堂位所言崇鼎贯鼎及左氏传所谓作林钟而铭鲁功之类是已且周自文王伐四国武王克殷之后所玉镇大寳噐藏之天府皆足以昭先王之功然天府藏之而典庸噐复藏之者藏其噐物之可以备声乐之饰者也乐噐即梓人之笋虡所以县钟磬之属横曰笋植曰簴上设板谓之业亦所以明王者之业未有无其业而可以作乐者典庸噐之所掌如此祭祀賔客出而陈之以示先王之道足以胜淫然后皆俘而有之后世子孙徳足以绍先然后能传而守之其所以贻谋于后者逺矣
　　司干掌舞噐祭祀舞者既陈则授舞噐既舞则受之賔飨亦如之大丧廞乐器及葬奉而藏之
　　司干掌舞器而不明其为何器是所掌者干戈之舞而兼及羽籥之舞也羽籥文舞也干戈武舞也贾氏亦谓二者之器皆司干掌之言司干者以周尚武故以干为职首其籥师则教而不掌故其职曰掌教国子舞羽龡籥然文王世子之篇曰春夏学干戈秋冬学羽籥皆于东序是舞勺舞象所用之器也又曰小乐正学干大胥賛之籥师学戈籥师丞賛之若是则籥师教羽籥而未尝不教干戈司干掌干戈而未尝不掌羽籥特籥师以教国子为主故名官以籥司干以周所尚为主故名官以干其实一也然干与戈相配不言戈者言祭祀受舞者器则干与羽籥而已司兵司戈盾亦曰祭祀授舞者兵非干与戈皆于此受而其文互见者乎
　　大卜掌三兆之灋一曰玉兆二曰瓦兆三曰原兆其经兆之体皆百有二十其颂皆千有二百
　　以占象之谓卜以火灼其象可占之谓兆三兆之法专掌于大卜占故也而兼及于三易三梦者易与梦亦占也其属有簭人占梦而大卜为之长故兼掌其灋以三兆为主玉兆瓦兆原兆郑氏以璺罅今考其义不过隂阳竒耦与夫象之上下左右而已诗以乃生男子为载弄之璋则凡以玉名者皆阳也故卜得阳数之竒而其象在上在左者曰玉兆诗以乃生女子为载弄之瓦则凡以瓦名者皆隂也故卜得隂数之耦而其象在下在右曰瓦兆易之比曰比吉原筮原之为言再也或隂阳竒耦之错列上下左右之未定再以其变推之曰原兆经常也其经兆之体皆百有二十则燋之体也颂繇也其颂皆千有二百则占兆之书也自百有二十以至千有二百则以十日十二辰之数与夫四时五行休王相乗之法推之三易三梦之占仿此
　　掌三易之法一曰连山二曰归藏三曰周易其经卦皆八其别皆六十有四
