<!-- { "loadSidebar": true } -->
　　先儒谓大车毂长半柯为短毂柏车毂长一柯为长毂是大车行泽而柏车行山者也盖泽为沮洳之地用短毂则无却行之患故曰利山为险阻之地用长毂则无倍任之患故曰安惟輮亦然輮者牙也牙也者所以为轮之固抱也大抵牙之为制其里则滑而坚其表则澁而脆行泽者反輮反其里之滑者在外也行乎泥淖之中而莫之溓矣故曰易行山者仄輮仄其里之坚者相依也行乎沙砾之地而莫之甐矣故曰完以先儒之言推之则反輮大车之制仄輮柏车之制
　　六分其轮崇以其一为之牙围
　　此与轮人之言同而制则异也轮人言乗车兵车其轮六尺六寸牙围尺有一寸此言大车其轮崇九尺牙围尺有五寸兹其所以不同耳
　　柏车毂长一柯其围二柯其辐一柯其渠二柯者三五分其轮崇以其一为之牙围大车崇三柯绠寸牝服二柯有参分柯之二羊车二柯有三分柯之一柏车二柯凡为辕三其轮崇参分其长二在前一在后以凿其钩彻广六尺鬲长六尺
　　此三车者拟以乗车兵车之制轮即乗车兵车之所谓轮也牝服即乗车兵车之所谓较也辕即乗车兵车之所谓辀也彻广即乗车兵车之所谓轨也鬲即乗车兵车之所谓衡也以乗车兵车而论之轮崇与舆广衡长同于六尺有六寸故曰参如一谓之参称较即舆上之两輢而出乎式者也其制亦如之衡即一辕容两服而服马者也其制亦如之轨广虽八尺然亦因舆之广而加之也辀长虽丈四尺四寸然亦因舆队之深而加之也至于车人之车则不然大车之轮崇九尺而其较长八尺所谓牝服二柯有三分柯之二是已柏车之轮崇六尺而其较长六尺所谓柏车二柯半是已羊车虽不言崇庳小大之制然夫子言小车无軏而释者以为羊车则其较于短为宜今言羊车二柯有三分柯之一则其较为七尺虽不及大车之制而反过于柏车何也柏车行险阻之地则其较宜于短大车行平夷之地则其较宜于长羊车用于宫中冝于长短之中而已是三者既有长短则其为辕也亦各随其轮之制所谓三其轮崇者柏车轮崇六尺三之则为丈有八尺大车轮崇九尺三之则为二丈七尺羊车虽不言轮崇亦三之以为辕也曰轮曰辕曰牝服虽有三等之不一至其为鬲为彻广则一而已是数者皆非乗车兵车三称之制此所以命之车人而特见于攷工之末欤
　　弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也此与下经为总目即下经所谓材美工巧为之时是已干之坚而防也其本强矣故其所及必逺角之厚而泽也其势顺矣故其所发者必疾筋之稹而宻也其力鋭也故其所中者必深于是合之以胶所以为和纒之以丝所以为固环之以漆所以为受霜露六材既美而天时工巧之相济此弓之所以为良也
　　凡取干之道七柘为上檍次之檿桑次之橘次之木次之荆次之竹为下凡相干欲赤黒而阳声赤黒则乡心阳声则逺根凡析干射逺者用埶射深者用直居干之道菑栗不迤则弓不发
　　弓之六材以干为质干之七等以坚为体故取干以柘为上竹虽坚而有节故为下檍也檿桑也橘也木也荆也皆取乎坚而其坚有差故以次而序之序之矣而后有相干之灋赤者阳之正色也黒者隂之正色也隂阳正色发见于外而至坚之体实于中赤黒则乡心言其内外之相应也干之为质虽取乎隂阳之正其声之所发则贵乎阳而不贵乎隂盖木之根下属乎地则去隂为未逺及其乔亢而亲上则近乎阳阳声则逺根言根非所以为阳而本乎阳者亲上也弓人既因其材而相之然后从而析之所谓用势者反其曲而用之则往体寡来体多而利于射深既有以析之则必有以居之如居材之居欲其小大长短适其宜而已菑言其稹也栗言其宻也菑栗不迤言其行不邪而理不絶也如是则弓体坚固何自而发曰取曰相曰析曰居四者不同而取之居之独谓之道道也者顺适乎自然而已然则取之所以善其始居之所以善其终欤
　　凡相角秋閷者厚春閷者薄穉牛之角直而泽老牛之角紾而昔疢疾险中瘠牛之角无泽角欲清白而丰末夫角之本蹙于而休于气是故柔柔故欲其埶也白也者埶之征也夫角之中恒当弓之畏畏也者必挠挠故欲其坚也青也者坚之征也夫角之末逺于而不休于气是故脃脃故欲其柔也丰末也者柔之征也角长二尺有五寸三色不失理谓之牛戴牛
　　閷读为杀秋杀者万物坚成之时则知其角之为厚春杀者万物发生之时则知其角之为薄此以天之时相之也以其时相之则所谓薄者固不如厚者之善穉牛方少而血气壮则角之材必正直而润泽老牛已衰而血气弱则角之材必粗紾而交错牛之疢疾则角里伤牛之瘠瘦则角不滋此以物之材相之也以其材相之则所谓老者疾者瘠者固不如穉牛之为善夫用穉牛之角又以秋时取之则角之材固已得其良矣然角有三等有所谓角之本有所谓角之中有所谓角之末角之本蹙于而休于肉之气则必滋润而柔柔则无力故欲其埶角之中常当弓之隈隈为曲中则其势必挠挠则易伤故欲其坚角之末逺于而不休于肉之气则必枯瘁而脃脃则易折故欲其柔惟埶以白验之坚以青验之柔以丰末验之则可以知三者之用是以角长二尺有五寸而青白丰末之色皆不失自然之理故谓之牛戴牛以其倍于一牛之力故也
　　凡相胶欲朱色而昔昔也者深瑕而泽紾而抟防鹿胶青白马胶赤白牛胶火赤鼠胶黑鱼胶饵犀胶黄凡昵之类不能方
　　昔错也朱色者色之纯赤者也故相胶者以纯赤为上又欲其文之交错谓其交错故瑕虽深而悦泽其理缜而宻其用圜而利皆其明之自内而形见于外者如此也然亦不特朱色而已自鹿胶青白以至犀胶之黄凡六等虽天下之所谓昵者如脂膏之类皆不能方非至良而何就六胶而论之则惟牛角胶火赤所谓朱色者自余非纯赤则不能及矣
　　凡相筋欲小简而长大结而泽小简而长大结而泽则其为兽必剽以为弓则岂异于其兽筋欲敝之敝剽疾也弓之所以疾发者本无与乎兽而欲其如兽之剽者盖兽之所以迅速而轻捷者其力在筋以之为弓亦岂异于其兽然何以知其兽之为剽也亦以相筋而知之筋小则拳联此则小简而长筋大则疎缓此则大结而泽虽未见其兽而已必知其兽之为剽也筋固贵乎剽矣然筋之生者其力硬筋之熟者其力和必欲椎击而嚼齧之使之劳敝而熟则筋之所以为剽者善矣
　　漆欲测丝欲沈
　　上经干角胶筋皆言相而漆与丝则无事乎相测言其清也漆之色恶乎昏而浊故欲其如水深之可测取其清也沈言其润也丝之色恶乎干而燥故欲其如沈于水中之色取其润也无所事乎相此所以居六材之后
　　得此六材之全然后可以为良
　　此总上六材而言
　　凡为弓冬析干而春液角夏治筋秋合三材寒奠体氷析灂冬析干则易春液角则合夏治筋则不烦秋合三材则合寒奠体则张不流氷析灂则审环春被则一年之事
　　古人制器何其不茍也既取乎材之美又资乎工之巧又因乎天之时干欲其坚于冬析之宜其势之顺且易也角欲其和于春液之宜其气之浃而洽也筋欲其舒于夏治之宜其理之散而不乱也胶漆丝欲其实故于秋合之宜其质之固而不离也体者来往之体也体用胶而欲其坚故于寒之时定之宜其张之而不可移也灂谓漆之灂也漆灂欲其凝烈故于氷之时析之宜其用之而不可动也自冬析干至于氷析灂必待朞嵗之久至被则又待来年之春以一弓之微制度精审如此其与后世朝为之夕冀其利者异矣
　　析干必伦析角无邪斵目必荼斵目不荼则及其大脩也筋代之受病夫目也者必强强者在内而摩其筋夫筋之所由幨恒由此作故角三液而干再液厚其帤则木坚薄其帤则需是故厚其液而节其帤约之不皆约疏数必侔斵摰必中胶之必均斵摰不中胶之不均则及其大脩也角代之受病夫怀胶于内而摩其角夫角之所由挫恒由此作
　　此经言干角筋丝胶交相为用之义析干必伦必欲其有伦理也析角无邪必欲其无曲邪也斵目必荼必欲其舒而徐也斵目不荼则及其大修也筋代之受病者修言其久也筋之附干与干为力而干有节目虽足以验其坚然斵之不舒则功不精是以干不用力而筋代之受病夫目也者必强强者在内而摩其筋筋之所由幨常由此作者盖目必坚强而筋必柔弱坚强在内而摩其柔弱则筋为目所胜必有幨絶之患故角三液而干再液者谓以火治之欲其调而适于用也熨角以火而欲其和故三液揉木以火而欲其固故再液厚其帤则木坚薄其帤则需者谓弓中禆也弓虽以木为干仍于干上禆之厚其帤则过乎刚故木坚而难发薄其帤则过乎柔故木需而易惟厚其液而节其帤则其性调适而厚薄为有节也约之不皆约疏数必侔者约谓以丝筋束之不皆约则有多寡焉必欲疏数之皆侔斵摰必中胶之必均斵摰不中胶之不均及其大脩角代之受病者盖施角于弓之隈而斵摰其干必欲其厚薄之适宜故曰必中施胶于上而必欲其多寡之适称故曰必均不然则及其久也角必代干而受病以其不中不均故也夫懐胶于内而摩其角夫角所由挫恒由此作者盖斵摰不中胶之不均则干怀胶于内而与角相摩角乌得而不挫已上数节既言其病又言其利使为工去其病而求其利则材之为用固矣
　　凡居角长者以次需恒角而短是谓逆挠引之则纵释之则不校恒角而达譬如终绁非弓之利也今夫茭解中有变焉故校于挺臂中有拊焉故剽恒角而达引如终绁非弓之利
　　上经言角长二尺有五寸谓之牛戴牛则角固贵乎长也然以达对短则达为长之过需须也良工以次需而用之不可过于长亦不可过于短充满两旁而不及两端则曰恒角而短充满两旁而过于两端则曰恒角而达恒竟也竟其角而失之短则其势必挠则引其而力不逮故至縦舎其而力不及故至于不校竟其角而失之达则其送矢大疾若见绁于弓防而无所发凡此皆非所以为弓之利记者欲言其利特起义端以今夫言之谓校者疾而速剽者疾而勇是必有所自也茭谓弓之隈与弓之箫相接之处也解中则相接之中也有变即异也异谓引之则臂用力放矢则箫用力二者用力既异则其势必疾而速故曰校挺直也挺臂中则弓把之直者也有柎即弓把中之侧骨也弓之两旁以侧骨柎之则骨之坚强与弓为力其势必疾而勇故曰剽知校与剽为弓之利则知居角之短与达者皆所以为弓之害终之曰恒角而达引如终绁非弓之利谓引其也再言之者甚言其过长之尤为害也
　　挢干欲孰于火而无赢挢角欲孰于火而无燂引筋欲尽而无伤其力鬻胶欲孰而水火相得然则居旱亦不动居湿亦不动茍有贱工必因角干之湿以为之柔善者在外动者在内虽善于外必动于内虽善亦弗可以为良矣
　　此谓干角筋胶之材治之得其道则有以调其刚柔强弱之性柔不失于弱则阳气不能胜故居旱亦不动刚不失于强则隂气不能胜故居湿亦不动贱工昧此则弓之为力殆矣
　　凡为弓方其峻而髙其柎长其畏而薄其敝宛之无已应下柎之弓末应将兴为柎而发必动于閷弓而羽閷末应将发
