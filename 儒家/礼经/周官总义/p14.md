<!-- { "loadSidebar": true } -->
　　司服谓之内者别春官之司服而言之也天子之祭服六朝燕之服三此司服掌之王后之祭服三朝燕之服亦三此内司服掌之一曰祎衣者其色祎当为翚尔雅所谓伊洛而南素质五采成章曰翚刻缯为翚缋用五采缀为饰服之从王以祀先王焉二曰揄狄者其色青揄当为摇尔雅所谓江淮而南青质五采成章曰摇刻缯为摇缋用五色缀以为饰服之从王以祀先公焉三曰阙狄者其色赤狄当为翟书所谓羽畎夏翟刻缯为翟阙而不画缀以为章服之从王以祭羣小祀焉此三者皆祭祀服也四曰鞠衣者鞠即麴也其色如麴尘之色采桑于北郊则以祭蠺焉月令所谓三月荐鞠衣于上帝是也五曰展衣者展即襢也其色白服之以见王及宾客焉玉藻所谓一命檀衣是也六曰縁衣者縁即禒也其色黑服之以祗御及燕居以为礼者焉玉藻所谓士禒衣是也盖翚之为祎摇之为揄翟之为狄防之为展郑氏以为音之相近禒之为缘郑氏以为字之误如玉藻所谓君命屈狄则又以阙为屈其实一而已素沙者王后之六服皆以素沙为里取其徳之一于纯洁故也
　　辨外内命妇之服鞠衣展衣縁衣素沙
　　外命妇则卿大夫士之妻也内命妇则九嫔世妇女御也夫王后之六服则上得以兼下外内命妇之服等而降杀则下不得以僣上今言外内命妇之服止于鞠衣展衣缘衣而已其揄狄阙狄不言何也谓其与祎衣同为王后祭服而非臣庶所当用欤据明堂位云夫人副祎则虽王后祎衣鲁亦得用之或谓此鲁之僣礼非周之制也然玉藻注二王之后夫人亦祎衣是其服与后服必有降杀如王者五服与诸侯诸臣同大章之饰而其小章备十二章之数是已又注君命屈狄曰屈作阙此子男夫人之服知子男夫人服阙狄则侯伯夫人服揄狄矣此诸侯夫人之服固有定制至于三夫人视三公服曰阙狄则三公之夫人亦服阙狄盖三夫人亚后三公论道之职亦有定制非内司服所当辨也惟九嫔服鞠衣外则视卿之妻也大夫之妻服展内则视世妇也士之妻服縁衣内则视女御也里用素沙则尊卑皆同至诸侯之卿大夫士亦莫不皆眡其命之数
　　凡祭祀賔客共后之衣服及九嫔世妇凡命妇共其衣服若丧衰亦如之
　　祭祀谓宗庙之事宾客谓飨食之事后亚王而与其礼九嫔世妇则从后而佐礼事所以各共其衣服丧衰亦如之者尊卑隆杀亦如祭祀宾客之制也
　　后之丧共其衣服凡内具之物
　　王后之丧其死之衣服无以异于生之衣服凡内具之物则共其生时所用纷帨线纩鞶袠之类所以见事死如事生之意
　　缝人掌王宫之缝线之事以役女御以缝王及后之衣服丧缝棺饰焉衣翣栁之材掌凡内之缝事
　　缝人以奄人二人为之以役女御则役于女御者也盖王及后之衣服棺饰及衣翣栁之材非内宫之人莫与焉缝人为之役而已
　　染人掌染丝帛凡染春防练夏纁秋染夏冬献功掌凡染事
　　染之为事顺隂阳敛之理明寒暑燥湿之节必因四时之序而后可以调适万物之性春防练者谓阳气燥达宜于防练若考工之防氏所谓以涗水沤丝以烂灰渥淳其帛昼暴诸日夜宿诸井是也夏纁者谓暑气润宜于纁若考工之钟氏所谓湛而炽之淳而渍之三入为纁五入为緅七入为缁而在緅缁之间者是也秋染夏者若夏翟之夏其羽自然成文染以象之备其五采考工虽无其职而有画缋五采之绣不然则筐人之职也掌凡染事则不特染丝帛而已
　　追师掌王后之首服为副编次追衡笄
　　治玉谓之追追师者以其有追衡笄之事而副编次亦以玉为饰故也且副编次有三等其见于经者副与次而已诗云副笄六珈昏礼云女次纯衣此曰副曰次之见于经者也编虽无所经见然厠副次之中则亦可以义起郑氏谓副之言覆所以覆首为之饰遗象若今之歩摇服之以从王祭祀编者编列发为之遗象若今之假紒服之以桑次者次第髪之长短为之所谓髲髢也服之以见王郑氏虽以意解之义或当然至谓三翟之首服曰副鞠衣展衣之首服曰编縁衣之首服曰次者以王者之祭服推之也王者之祭服有六而首服皆有冕则后之祭服有三而其首服亦当皆有副焉况明堂位有夫人副祎之文则非祭服不用副矣等而下之则鞠衣展衣用编縁衣用次可知也况女次纯衣为縁衣縁衣既服次其中惟有编其配鞠衣展衣又可知也至于衡笄亦有二等郑氏谓副则用衡以左氏臧哀伯之言推之也盖衡紞纮綖为诸侯之冕饰是所以维持冕者冕有之副亦有之是非副则不用衡矣又谓编次则用笄矣以士冠礼之说而推之也纚长六尺以韬发笄者所以安髪总者既系其本又总其末则非祭祀之服皆用笄矣其言追衡笄者皆以玉为之诗云追琢其章
　　为九嫔及外内命妇之首服以待祭祀宾客丧纪共笄绖亦如之
　　内司服言外内命妇之服而止鞠衣展衣縁衣是九嫔世妇女御之服与卿大夫士之妻之服也盖妇人无外事惟助祭于后与相后见宾客则服之他则不服焉少牢云主妇髲鬄衣侈袂则大夫之妻不服展衣矣郊特牲云主妇纚笄绡衣则士之妻不服縁衣矣非不服也惟祭祀賔客而后得服其命服故曰以待祭祀宾客据上经郑氏之说鞠衣展衣首服编縁衣首服次而编次皆用笄不言编次笄以王后之下三服而互见也丧服不用吉服之首饰惟笄而加之以绖故亦共其笄绖
　　屦人掌王及后之服屦为赤舄黒舄赤繶黄繶青句素屦葛屦辨外内命夫命妇之命屦功屦散屦凡四时之祭祀以宜服之
　　复下曰舄禅下曰屦屦者上下之所常用舄则用以行礼不以舄名官而曰屦人者以屦为上下通用故总名之也经之言舄者赤舄黒舄而已而郑氏则有白舄元舄青舄之说经之言屦者素屦葛屦与命夫命妇之功屦散屦而已而郑氏则有黄屦黑屦白屦之说要之臆説无据不可信也如今之祭服虽异章而舄则一朝服则异色而屦则一古人所以辩上下明公守者在服不在屦与舄也今以经意攷之赤者南方之色故王之吉服六而皆服赤舄黑者北方之色故后之吉服三而皆服黑舄后之黑舄虽经无明文诗云王锡韩侯衮赤舄郑氏援此谓诸侯与王同而贾氏释之以为赤舄者男子冕服知赤舄为男子之服则知黑舄为妇人之服是后之三翟用黑无疑矣繶者牙底相接之缝缀绦于其中者也絇谓屦头以绦为鼻者也赤舄不可用赤繶是赤繶而青絇者用之于黑舄黄繶而青絇者用之于赤舄是二者经无明文其意可推此用之于祭祀者也若朝燕之三服则皆以屦郑氏亦谓鞠衣以下皆屦尔不言赤屦黑屦而其屦亦视其舄之色经不言下三服之屦其文可以互见也素屦者非纯吉之屦或逺讳与临吊用之也葛屦者为之以葛于絺绤之服用之也至于外内之命夫命妇既有命服必有命屦屦非舄也而命夫服赤命妇服黑亦视其舄之色焉功屦散屦者有饰曰功无饰曰散祭祀各以其宜服之
　　夏采掌大丧以冕服复于太祖以乗车建绥复于四郊夏翟乃五色之羽染夏备五色之文以夏采名官使之掌大丧之复是不忍见其亲之丧而以吉礼复之也不特此而已王之冕服尝奉事于太祖之庙者也王之乗车而建绥尝奉祀于四郊者也方其亲之始属纩也孝子之心洋洋乎其若存皇乎如有求于其平日之所服所乗者于其平日所居所往者而求之焉其庶几乎臯而复之如是者三复而不蘓然后为之擗踊哭泣以戒丧事孝子之爱其亲至矣

<经部,礼类,周礼之属,周官总义>
　　钦定四库全书
　　周官总义卷七　　　　　宋　易袚　撰
　　地官司徒第二
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国
　　教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人乡老二乡则公一人乡大夫每乡卿一人州长每州中大夫一人党正毎党下大夫一人族师每族上士一人闾胥毎闾中士一人比长五家下士一人
　　天下达尊三乡老兼焉在朝称公在乡称老不列以职故上与天子坐而不为偪下与百姓相亲而不为防惟道所在方其在乡称老则三年大比乃与乡大夫帅其吏与其众寡而行賔兴贤能之礼则三公北面而州长百姓得与其列建外朝之位则三公面三槐而州长众庶亦在其后盖州长即乡大夫以下也百姓众庶即前日賔兴所帅之众寡也道之所在下亲乎民上亲乎君超众职之表而能宰制众职者乎
　　封人中士四人下士八人府二人史四人胥六人徒六十人
　　鼓人中士六人府二人史二人徒二十人
　　舞师下士二人胥四人舞徒四十人
　　牧人下士六人府一人史二人徒六十人
　　牛人中士二人下士四人府二人史四人胥二十人徒二百人
　　充人下士二人史四人胥四人徒四十人
　　载师上士二人中士四人府二人史四人胥六人徒六十人
　　闾师中士二人史二人徒二十人
　　县师上士二人中士四人府二人史四人胥八人徒八十人
　　遗人中士二人下士四人府二人史四人胥四人徒四十人
　　均人中士二人下士四人府二人史四人胥四人徒四十人
　　师氏中大夫一人上士二人府二人史二人胥十有二人徒百有二十人
　　保氏下大夫一人中士二人府二人史二人胥六人徒六十人
　　司谏中士二人史二人徒二十人
　　司救中士二人史二人徒二十人
　　调人下士二人史二人徒十人
　　媒氏下士二人史二人徒十人
　　司市下大夫二人上士四人中士八人下士十有六人府四人史八人胥十有二人徒百有二十人
　　质人中士二人下士四人府二人史四人胥二人徒二十人
　　廛人中士二人下士四人府二人史四人胥二人徒二十人
　　胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长每肆则一人
　　泉府上士四人中士八人下士十有六人府四人史八人贾八人徒八十人
　　泉府宜列于天官今乃列于地官司徒之属者以其掌市之征布故尔
　　司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人
　　司闗上士二人中士四人府二人史四人胥八人徒八十人每闗下士二人府一人史二人徒四人
　　掌节上士二人中士四人府二人史四人胥二人徒二十人
　　遂人中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人
　　遂大夫每遂中大夫一人县正每县下大夫一人鄙师每鄙上士一人酂长每酂中士一人里宰每里下士一人邻长五家则一人
　　旅师中士四人下士八人府二人史四人胥八人徒八十人
　　旅如羁旅商旅之类皆托宿于外未安其居新甿亦然故以旅名
　　稍人下士四人史二人徒十有二人
　　委人中士二人下士四人府二人史四人徒四十人土均上士二人中士四人下士八人府二人史四人胥四人徒四十人
　　草人下士四人史二人徒十有二人
　　掌土化之法而名官以草人者草乃所以为化也
　　稻人上士二人中士四人下士八人府二人史四人胥十人徒百人
　　土训中士二人下士四人史二人徒八人
　　诵训中士二人下士四人史二人徒八人
