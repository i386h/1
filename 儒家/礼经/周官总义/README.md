<!-- { "loadSidebar": true } -->
　　钦定四库全书　　　　经部四
　　周官总义　　　　　　礼类一【周礼之属】
　　提要
　　【臣】等谨案周官总义三十卷宋易祓撰祓有易总义已着録是书陈振孙书録解题不载惟赵希弁读书附志着録称许仪为之序刻于衡阳今衡阳本世已无传惟永乐大典尚载其天官春官秋官考工记而地官夏官亦佚谨裒合四官之文编次成帙以存其旧其地官夏官则采王与之周礼订义所引以补其亡仍依读书附志所列勒为三十卷虽非完帙然十已得其八九矣其书研索经文断以已意与先儒颇有异同如论大宰九赋则援载师之任地及司市司闗卝人角人职币等职以驳口率出泉之説论宗庙九献则合笾人醢人内宰司尊及行人王礼再祼之文以驳列祼事于九献之説论肆师之祈珥则引羊人小子及山虞诸条以紏改祈为刉改珥为防之説论辀人之四旗则厯辨巾车司常大司马大行人与考工记不合以明曲礼车为战国之制诸如此类虽持论互有短长要皆以经释经非凿空杜撰至于内宰二事则改为副贰之贰于酒正式灋则指为九式之灋于园廛漆林诸赋则谓以什一取民又于一分中分十一十二二十之三数等而输之于王于凌人斩冰则谓十二月为建亥之月先令之于亥月而后三为凌室以待亥子丑三月之藏亦皆自出新义而于职方氏之地理山川尤为详悉虽其释三江则混于苏氏之説释波溠则胶于唐志随县之文释泲水济水则据汉志而强分为二多所未安要其援引明晰自不可没葢祓虽人品卑汚而于经义则颇有考据不以韩胄苏师旦故掩其著书之功也乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　周官总义卷一　　　　　宋　易袚　撰天官冢宰第一
　　惟王建国辨方正位体国经野设官分职以为民极极中也此经并列于六官之首者言六官所掌之事无非示中于天下取中于王国也诗曰商邑翼翼四方之极古者建国皆本于此然周都镐京而复宅洛邑者取其居天下之中而已昔者成王之世制礼作乐立一王之法乃卜涧水东瀍水西而作王城又卜瀍水东而作下都以迁殷之顽民新邑既成乃时防诸侯于洛是知中天下而立定四海之民斯王之所以建国欤辨方则以日景北极辨东南西北之方正位则以祖社朝市正左右前后之位体国则宫城门涂之度皆如人之有体经野则丘甸沟洫之画皆如丝之有经四者既备而后治道举焉故设官则六典之官各处以职分职则六官之职各命以事无非所以任推行民极之责也所谓民极者于书可以互见营洛之始召公相宅乃作召诰其説曰王来绍上帝自服于土中及洛邑告成周公还政乃作洛诰其説曰其自时中乂万邦咸休周召二公相与维持以成周家一代之治者要皆中道之所寓至于周官之作则成王亲政开物成务之书也观当时有官君子无非推行成王之徳意则所谓设官分职以为民极者可得而悉矣六典所载自周官出所以并列于六官之首
　　乃立天官宰使帅其属而掌邦治以佐王均邦国宰大宰也郑氏谓进退异名葢所主一官不兼他事则与六官同谓之大是退异名也上佐天子而百官总焉尊于六官独谓之是进异名也书曰宰掌邦治统百官均四海与此佐王均邦国同意谓之佐王均邦国则非三公不足以任之故周公以三公兼宰见于蔡仲之命公薨而召公亦以三公兼宰见于康王之诰其佐王均邦国而谓之宰者在周典亦间见其一二大宰之职曰凡邦之小治则宰聴之是对王之大治而称也宰夫之职曰以官刑诏宰而诛之是主王之官刑而称也司防曰以诏王及宰废置是废置参乎王而称也内府曰凡王及宰之好赐予则共之是好赐予参乎王而称也御史曰掌邦国都鄙及万民之治令以赞宰是治令逹夫天下而称也凡此数者事大体重故谓之道揆而兼以三公之职公羊氏之传春秋曰天子之相何以三自陜而东周公主之自陜而西召公主之一相处乎内乃宰之任初非别置一相即周公召公之所兼者是也若夫成周设官之兼宰者职掌虽一而体统异矣此序官所以先列宰而后言大宰于治官之属
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人大宰所以长治官而乃列于治官之属者言其分职聮事亦所以相属也故以卿一人为之然卿乃上下之通称上聮三孤则为九卿下设中大夫而卿亦上大夫故大宰卿一人即以中大夫二人赞之此小宰所以为治官之贰小宰中大夫即以下大夫四人赞之此宰夫所以为治官之考以至八人之上士十有六人之中士三十有二人之下士凡六等其数皆以倍即郑氏所谓转相副贰者在六官皆然然六官及遂师其下士独谓之旅者何也众也他如行夫之下士亦三十有二未尝不众也而不得言旅不得同乎六官乡遂之尊故也今自旅下士等而上之以至于卿在大宰一官凡六十有三推之于五官又推至于三百六十职则不啻数百倍又以六卿推之为中大夫者凡三十人为下大夫者一百八十八人为士者万八千七百五十人推之于六遂又推之于四等公邑三等采地则亦不啻数十倍何其繁也大抵成周官不必备非特三公之职自一命以上无非兼官以行事郑氏释大司马序官曰凡军帅不特置选于六卿之吏自卿以下徳可任者使兼官焉自军帅不特置者推之则知六职之不常有者亦不特置也自卿以下兼官者推之则知其他列于六属者亦皆兼官也况成周之制卿大夫则制以邑三等之士则授以田设官虽多总摄有道是殆不可以泛观之矣余见地官序
　　府六人史十有二人胥十有二人徒百有二十人周官府史胥徒设职甚多而不详所出在天官者凡二千六百六十有六在春官者凡二千二百四十有一在夏官者凡三千二百六十有五在秋官者凡二千六百五十有七冬官虽散落无纪亦可类见唯地官无常职凡职于山林川泽者其数不可胜计杜氏通典总言其为六万三千六百七十五人不调诸民其谁实为之或谓出于闲民然闲民转移执事乃九职之一岂足以备六万三千六百七十五人之数孟子所言与庶人在官者同禄谓在官而受田者非于百姓受田之外而别置府史胥徒之职考之周典自有成説大司徒之颁职事其十有二曰服事郑氏谓其服公家之事者也乡大夫登其夫家之众寡其舍者服公事者郑氏谓其吏之有复除者也又郑氏释府史则曰皆其官长所自辟除非所谓吏之有复除者乎释胥徒则曰此民之给徭役者非所谓服公家之事者乎今以郑氏之説而考论成周之制古者王畿千里提封百万井受田者凡九百万夫其间有徳行道艺之民及三年大比则升于司徒而不征于乡余则老疾之外皆有所服之事此府史胥徒之所从出者也
　　宫正上士二人中士四人下士八人府二人史四人胥四人徒四十人
　　宫伯中士二人下士四人府一人史二人胥二人徒二十人膳夫上士二人中士四人下士八人府二人史四人胥十有二人徒百有二十人
　　庖人中士四人下士八人府二人史四人贾八人胥四人徒四十人内饔中士四人下士八人府二人史四人胥十人徒百人外饔中士四人下士八人府二人史四人胥十人徒百人亨人下士四人府一人史二人胥五人徒五十人甸师下士二人府一人史二人胥三十人徒三百人兽人中士四人下士八人府二人史四人胥四人徒四十人人中士二人下士四人府二人史四人胥三十人徒三百人鼈人下士四人府二人史二人徒十有六人
　　腊人下士四人府二人史二人徒二十人
　　医师上士二人下士四人府二人史二人徒二十人食医中士二人
　　疾医中士八人
　　疡医下士八人
　　兽医下士四人
　　酒正中士四人下士八人府二人史八人胥八人徒八十人酒人奄十人女酒三十人奚三百人
　　浆人奄五人女浆十有五人奚百有五十人
　　凌人下士二人府二人史二人胥八人徒八十人笾人奄一人女十人奚二十人
　　醢人奄一人女醢二十人奚四十人
　　醯人奄二人女醯二十人奚四十人
　　盐人奄二人女盐二十人奚四十人
　　幂人奄一人女幂十人奚二十人
　　宫人中士四人下士八人府二人史四人胥八人徒八十人掌舍下士四人府二人史四人徒四十人
　　幕人下士一人府二人史二人徒四十人
　　掌次下士四人府四人史二人徒八十人
　　大府下大夫二人上士四人下士八人府四人史八人贾十有六人胥八人徒八十人
　　玉府上士二人中士四人府二人史二人工八人贾八人胥四人徒四十有八人
　　内府中士二人府一人史二人徒十人
　　外府中士二人府一人史二人徒十人
　　司防中大夫二人下大夫四人上士八人中士十有六人府四人史八人胥五人徒五十人
　　司书上士二人中士四人府二人史四人徒八人职内上士二人中士四人府四人史四人徒二十人职嵗上士四人中士八人府四人史八人徒二十人职币上士二人中士四人府二人史四人贾四人胥二人徒二十人司裘中士二人下士四人府二人史四人徒四十人掌皮下士四人府二人史四人徒四十人
　　内宰下大夫二人上士四人中士八人府四人史八人胥八人徒八十人
　　内小臣奄上士四人史二人徒八人
　　阍人王宫每门四人囿游亦如之
　　寺人王之正内五人
　　内竖倍寺人之数
　　九嫔
　　世妇
　　女御
　　女祝四人奚八人
　　女史八人奚十有六人
　　典妇功中士二人下士四人府二人史四人工四人贾四人徒三十人
　　典丝下士二人府二人史二人贾四人徒十有二人典枲下士二人府二人史二人徒二十人
　　内司服奄一人女御二人奚八人
　　缝人奄二人女御八人女工八十人奚三十人
　　染人下士二人府二人史二人徒二十人
　　追师下士二人府一人史二人工二人徒四人
　　屦人下士二人府一人史一人工八人徒四人
　　夏采下士四人史一人徒四人
