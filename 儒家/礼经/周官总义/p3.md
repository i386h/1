<!-- { "loadSidebar": true } -->
　　九赋之法与上经九职不同九职所以任万民九赋则非取于任民者也郑氏皆以为民赋且援汉口率出泉之制其説一立王制不明学者惑之不容不辨一曰邦中之赋者即载师以防里任国中之地以圃任园地葢王城内外之地也二曰四郊之赋者即载师以宅田士田贾田任近郊之地官田牛田赏田牧田任逺郊之地盖六乡百里之内而外距六遂之地也三曰邦甸之赋者即载师以公邑之田任甸地葢距国中二百里六遂之余地天子使吏治之者也四曰家削之赋者即载师以家邑之田任稍地葢距国中三百里大夫所食之采地也五曰邦县之赋者即载师以小都之田任县地葢距国中四百里卿及王子弟之疏者所食之采地也六曰邦都之赋者即载师以大都之田任畺地葢距国中五百里公及王子弟之亲者所食之采地也七曰闗市之赋者若与九职之商贾同然商贾主乎货贿阜通此则如司市所言市之征司闗所言闗门之征是也八曰山泽之赋者若与九职之虞衡同然虞衡作山泽之材此则如丱人所取金锡玉石角人所取齿角骨物之类是也九曰币余之赋者如职币所言敛官府都鄙用邦财者之币振掌事者之余财是也前六者皆任地之赋以其田赋之十一者取于民又于一分之中复以十一十二二十而三输之于王如是而已后三者虽非任地然有司所掌利归公上故亦谓之赋而于任地之后详考大府一职既有九赋之式又别有邦国及万民之贡则九赋非任民之赋可知矣
　　以九式均节财用一曰祭祀之式二曰賔客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式大宰之制国用有三曰九职曰九赋曰九式而九式之均节财用特见于九赋之后是専为九赋设也故大府有九赋之式而不言九职九贡之式非无式也大宰三十年之通制国用若九贡不在颁用之数则以之待吊用九职不在颁用之数则以之充府库此成周备先具之道非若九赋为国家之经费也惟九赋为国家之经费故大府之式法曰闗市之赋以待王之膳服邦中之赋以待賔客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予是九者责之有司皆有式法焉以式法待之论之则自宾客以至赐予皆有司之事以式法待之可也若王之膳服则何拘乎式法若拘以式法则膳夫何以不防王之膳外府何以不防王之服以至膳禽饮酒裘与皮事亦何以皆为之不防是数者皆至尊所御不可以有司之法防之也若大宰佐王论道则善服有式乃养成君徳之大者此大府列膳服于九式之先岂无意哉
　　以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡
　　九赋任地九职任民二者皆行于王畿千里之间而王畿千里之外随其地之逺近小大立为邦国九等之贡九贡之目虽不详见考之郑氏自有成説因二郑之説而参之禹贡则有可以类推者禹之甸服实维兾州其外八州别为侯绥要荒无因其地之所宜责其地之所有故曰任土作贡用人以九贡致邦国之用亦若是而已祀贡即浮磬菁茅之类嫔贡即丝枲絺纻之类器贡即银镂砮丹之类币贡即纎缟织皮之类材贡即栝栢篠簜之类货贡即金玉蠙珠之类服贡即纁纎纩之类斿贡即羽毛玑组之类物贡即鱼盐橘柚之类是九物者虽禹贡任土之旧亦可推见成周九贡之法然大宰之于邦国谓九贡而秋官大行人之六贡亦同九贡之目者何也盖有歳之常贡者有因朝而贡者因朝而贡则大行人之六贡也嵗之常贡则大宰之九贡也小行人又有所谓令诸侯春入贡其此之九贡欤
　　以九两繋邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民
　　两聮也属也盖人心以类相合而皆听命于上不为之两则涣散暌异莫相统一听其自两而无所繋乎其间则人心莫知所从相违相尤为患滋甚孟子曰得天下有道得其民斯得天下矣得其民有道得其心斯得民矣其要在于所欲与聚所恶弗施非两相聨属而何成周于是设大宰之官自六典以至九贡特先王维持天下之法制至此总摄人心而归之于一然后有所谓九两牧即施典于邦国而建其牧者长即施则于都鄙而建其长者师即学校之传道授业者儒即道徳之化民成俗者宗如正室门子之类可以三族之亲踈者主如郊甸任地之类不属乎吏而自为之主者吏如乡遂公邑之吏各分其职而治民之事者以至友如乡田同井之友薮如养蕃鸟兽之薮是九者皆有得民之实惟先王繋之有道故其权一出于上而纳天下于皇极之世粤自上失其道民散久矣陵夷至于春秋之后齐晋吴楚迭主夏盟六卿三家颛执国政道术分裂而田骈慎到之徒人自为师儒学不明而畏垒之人乃有尸祝社稷之事田懐屈景之族蟠据国中缮甲京城或以不义而好勇至于朱郭任侠脱人之急刁卓殖货富拟封君然后知九者得民固不可使之奔轶四出而无所聨属于上此先王所以为固结人心之本不容一日释者也然曰牧曰长曰主与吏曰宗与薮无非与利之所在后之有天下者犹得以操其柄而制其变若儒与师友疑似不辨或至于防溺人心此夫子以儒道设教于洙泗之间七十子之徒师友渊源万世宗主亦可以騐其得民之效然则大宰列是三者于九两之中则知先王之繋民势与利云乎哉
　　正月之吉始和布治于邦国都鄙乃县治象之灋于象魏使万民观治象挟日而敛之
　　近代为朞年一变之説者引此经以为证殊不知此非变法也特新之而已郑氏谓重治灋新王事是也郑氏又谓正月朔日布王治之事于天下至正嵗又书而县于象魏使万民观焉葢以小宰互文推之其理殊不然小宰正歳所观不言县治象则知非大宰县治象之时也大宰县治象继于正月始和之下是以周正建子示万民以更始之意何必就合乎小宰之説至谓象魏为阙尤所未安据左氏哀三年鲁灾季桓子御公立于象魏之外命藏象魏若此未可据谓之阙也魏即巍巍之貌也盖治见于象者为治象书治象之法者为象魏两观之县象魏者为魏阙县之十日即敛而藏之至小宰于正歳帅属而观则观之于已敛之后此其序也教官政官刑官仿此
　　乃施典于邦国而建其牧立其监设其参傅其伍陈其殷置其辅乃施则于都鄙而建其长立其两设其伍陈其殷置其辅乃施法于官府而建其正立其贰设其攷陈其殷置其辅
　　大宰之六典佐王治邦国八则治都鄙八法治官府前已叙之矣今又曰乃施典于邦国乃施则于都鄙乃施法于官府者前举其凡以见大宰之所职今更为之申敕亦以见施行之次第也牧者何大宗伯云八命作牧九命作伯此不言伯者伯亦为牧舜于十二州为十二牧禹之九州为九牧殷于八州为八伯外有二伯周设二伯复为九牧以统九州之诸侯书所谓以倡九牧是也监者何王制云天子使其大夫为三监监于方伯之国国三人武王之初亦设三监皆殷之制成王以三监作乱而令诸侯为监以司纠察之任书所谓王启监厥乱为民是也设其参者郑氏以为卿三人王制所谓大国次国三卿是也傅其伍者郑氏以为五大夫王制所谓大国次国小国下大夫五人是也陈其殷者郑氏以为众士即上士中士下士之类置其辅者郑氏以为庶人在官即府史胥徒之类此六者各设其职乃所以施其典于邦国者也长者即公卿大夫及王子弟之食采者立于畿内为内诸侯是之谓长有长必有属故为之立其两两即郑氏所谓两丞之类以至殷亦众士辅亦府史胥徒即都家宗人都家司马之所掌者是也正者何即六官之长如天官宰之类各帅其属以举邦治是之谓正有正必有属故为之立其贰设其攷即郑氏所谓小宰宰夫之类以至殷亦众士辅亦府史胥徒即宫伯宫正以下凡六品所掌者是也然周自武王克殷之后立爵惟五分土惟三建官惟贤位事惟能所谓邦国之君臣都鄙之长属官府之正贰固已截然有一定之制初不待太宰之所建所立以至陈之置之也当是时也周公摄政制礼作乐典章文物粲然大备于是设为六典八法八则之制以作新天下之治前所谓申敕之者是矣
　　凡治以典待邦国之治以则待都鄙之治以灋待官府之治以官成待万民之治以礼待賔客之治
　　上经言施典法则于邦国官府都鄙而邦国官府都鄙之有所治于大宰者又复以此待其治犹以为未焉复举所谓官成宾礼而待之且八法之官成本以治官府而此则曰待万民之治八统之礼宾本以驭万民而此则曰待宾客之治何也官成虽用于官府而八成所谓政役闾里师田称责无非民也礼宾虽以驭万民而大小行人司仪掌客之所职者无非宾客之事也盖有国斯有礼有土斯有民邦国官府都鄙虽不同而二者之治则亦相参而用之耳
　　祀五帝则掌百官之誓戒与其具脩前期十日帅执事而卜日遂戒及执事眡涤濯及纳亨赞王牲事及祀之日赞玉币爵之事祀大神示亦如之享先王亦如之赞玉几玉爵大朝觐防同赞玉币玉献玉几玉爵
　　祀天大礼也其次五帝也大宰言祀五帝而不言祀天以王者祀天不敢指而名之故大宰所掌者祀五帝而已言祀五帝则祀天可以类举也盖苍苍正色者天也主宰万物者帝也帝之与天名异而实同上古之君徳同乎天万世推之尊以祀配帝天亦谓之帝月令所谓其帝大昊其帝炎帝其帝黄帝其帝少昊其帝颛顼是已若郑氏言帝出于纬书盖指五精之君以经意推之其殆大宗伯所谓青圭赤璋白琥璜所礼之四方者耶经于四方初不言帝故器与牲币各放其方之色大宰所谓五帝则牲玉币爵与上帝同其用然后信大宰所谓五帝者即月令之五人帝也方其祀事之始百官在列大宰临之誓者警之以言戒者敕之以事具谓备其牲牢鼎俎之物脩谓严其扫除粪洒之事如此则恭敬诚慤之念固已素孚于未祀之先矣于是前期十日帅执事而卜日遂戒至祀前一日及执事眡涤濯又至纳亨之夕王袒而迎牲射牲割牲大宰则剪其毛而赞之焉及至于行事授以奠焉五帝之祀如此则祀大神示可知也祀大神示如此则享先王可知也故皆曰亦如之惟玉几所以依神玉爵所以荐神独于享先王用之人事尚文故耳
　　大防赞赠玉含玉作大事则戒于百官赞王命
　　君薨百官听于冡宰不以天下忘乎亲也故虽国政之大者亦委而聴焉含玉施于始死之时赠玉施于既窆之后此丧礼之末共于典瑞専于大宰职也而必曰赞云者是知百官虽聴于冢宰而冢宰实未尝一日而废乎王命也
　　王眡治朝则赞聴治眡四方之聴朝亦如之凡邦之小治则冢宰聴之待四方之賔客之小治
　　朝仪有内外邦治有大小此二事最相闗属皆所以为大臣之体治朝在路门之外日朝以聴国事者也四方之聴朝者天子巡狩征伐诸侯各朝于方岳之下者也二者天下之大权皆天子亲之冢宰特赞之而已二者之外则冢宰为之决其小治或谓小治如八法八则九贡九赋之类不以诏王者皆小治也以此为小孰为之大故尝谓天子眡路门之朝则冢宰为之聴其小治如宰夫所言禁令之类天子聴方岳之朝则冢宰为之待四方宾客之小治如职方氏所言戒令之类是谓政无大小皆所兼统内外得其宜矣
