<!-- { "loadSidebar": true } -->
　　此经言殳与酋矛而不言戈防夷矛以类推之而已郑氏以庐器爲矜柲柲言其柄而矜言所执之地也凡爲殳五分其长以其一爲之被而围之正其所执之地以手所被故曰被其实矜也以殳之被爲所执之地则酋矛之三分其长二在前一在后而围之者亦所执之地也围之者圜之也于此圜之则非所执之地其不圜也明矣非所执之地而不圜即郑氏所谓凡矜八觚是也举殳与酋矛之圜则戈也防也夷矛也其圜亦可知即郑氏所谓戈防之矜所围如殳夷矛如酋矛是也殳之被围二尺四寸矣三分去一以爲晋围则一尺六寸矣矛与戈防虽长短不同皆可以是推焉所谓晋围者指其在下言之也所谓首围者指其在上言之也所谓刺围者指其上锐者言之也于殳言首以其上无刄直指其首而已于矛言刺以上有所入故以锐名之郑氏以矛爲刺兵其误正本诸此晋之爲言进也其用在下故以爲名记曰进戈者前其鐏进矛防者前其镦不以刄向人也锐底曰鐏平底曰镦其实皆晋也知此则五兵皆可知矣
　　凡试庐事置而揺之以眡其蜎也灸诸墙以眡其桡之均也横而摇之以眡其劲也六建既备车不反覆谓之国工
　　考工言车有六等之数而后言察车之道庐人言六建既备言试庐之事其实一也置犹植也植于地而以手揺之所以审其体之桡也灸犹柱也柱诸两墙之间所以审其体之匀也横执其首而摇之所以审其体之坚劲与否也五兵与人既建于车而无反覆之患非常工之所能爲也故曰国工与轮人所谓国工同
　　匠人建国水地以县置槷以县眡以景爲规识日出之景与日入之景画参诸日中之景夜攷之极星以正朝夕匠人建国主王国而言也大司徒之建国以土圭之灋测土深以正日景日至之景尺有五寸谓之地中此则赞大司徒求地中而已水地以县置槷以县者此二县字有先后之序先于造成之处以求平地于四旁立四柱以防县之其防附柱不偏量其四旁适均则其地平矣方于中立八尺之表表即槷也复以绳县之其绳附柱不偏而后眡表之景又于四旁之地爲规圜之势画以识之日出于东其景在西则识其出景之端日入于西其景在东则识其入景之端景之两端既定中屈其所量之绳而两者相合则地中可騐又虑其所规之不正也复以出入之景与日中之景三者相参故曰参又虑其所参之或偏也复以日中之景与极星之度两者相考且极星之度何与于日中之景凡以騐日景之中而已盖夏至日在南陆躔于东井去极六十六度有竒而其景尺有五寸冬至日在北陆躔于牵牛去极一百一十六度有竒而其景丈有三尺春分日在西陆躔于娄秋分日在东陆躔于角去极九十一度有竒而其景均焉观日躔去极之逺近以騐四时攷四时日影之短长以求地中则东西可正故曰以正朝夕朝夕东西也经所谓行人之仪不朝不夕记所谓为朝夕必因日月是已东西既正然后度日景两交之间屈其绳之半以指槷而求合乎规圜之势则南北亦正矣
　　匠人营国方九里
　　匠人建国者建城于始也匠人营国者营宫室于后也皆所以相成也方九里则总言王国之制皆开方之九里然成周天子制度无适而非十二之数天子用十二则上公九命其数用九典命曰上公九命为伯其国家宫室车旗衣服礼仪皆以九爲节则营国方九里者乃上公之制非天子之制也何谓非天子之制诗言文王曰筑城伊淢笺谓方十里曰成淢其沟也文王为西伯筑城丰邑其方十里与淢同其制大于诸侯小于天子言小于天子则知天子为十二里言大于诸侯则知上公为九里郑氏亦谓公之城盖方九里侯伯七里子男五里并据文王有声诗笺差之天子当十二里此云九里者按下经有夏殷则此九里通异代也然殷之季世文王之城十里言小于天子之制则殷天子之制亦十二里或者禹卑宫室而九里其夏后氏之制乎要之考工记出于秦火之余非周家之全书或取异代之灋似未可信
　　旁三门国中九经九纬经涂九轨
　　城之一旁为三门四旁凡十二门也每旁之门各有涂则男由左女由右车从中央每门又有三涂焉每门三涂则旁之三门凡九涂矣南北之道为经则其涂为九经东西之道为纬则其涂为九纬九经九纬言四旁之道路纵横皆九也所谓经涂九轨者轨即辙之广也盖六尺有六寸之轮其崇与舆广同车舆外旁出舆两箱各七寸则取于轸轛七寸之数两箱共尺有四寸则轨广凡八尺九轨则积七丈二尺矣言经涂九轨则纬涂亦九轨可知涂而度以轨者车从中央亦因其车之行而定其制者也
　　左祖右社靣朝后市市朝一夫
　　左右前后据王宫而言也古者建国王宫居中左者人道所亲故立祖庙于王宫之左右者地道所尊故立国社于王宫之右朝者义之所在必靣而乡之故立朝于王宫之南市者利之所在必后而背之故立市于王宫之北左右前后之位皆建国之定灋也若夫市朝一夫则方各百歩以开方言之则四方各百歩为百畆此固一夫之地而为市朝之制然朝者官吏之所防市者商贾之所集处以一夫之地则为太狭矣或曰此经既言夏后氏之制则禹之卑宫室而尽力乎沟洫是一夫之地在沟洫为甚利在市朝不为不足是固然也不亦几于太卑乎盖尝谓王朝有三市亦有三朝燕朝在路门之内治朝在路门之外外朝在库门之外此三朝之别也大市居中则日昃而市朝市居东则朝时而市夕市居西则夕时而市此三市之别也以三朝三市各一夫之地庶乎可矣
　　夏后氏世室堂修二七广四修一五室三四歩四三尺九阶四旁两夹窻白盛门堂三之二室三之一殷人重屋堂修七寻堂崇三尺四阿重屋周人明堂度九尺之筵东西九筵南北七筵堂崇一筵五室凡室二筵明堂之中有世室有重屋夏曰世室殷曰重屋周曰明堂各举其一而言之先儒徒见记之言曰鲁公之庙文世室也武公之庙武世室也以鲁之世室为夏之世室遂谓世室为宗庙又谓重屋为王居正堂之路寝明堂为布政教之堂説者亦谓世室以事神为尚重屋以安身为尚明堂以接人为尚抑不思三代之制一也岂于事神安身接人而有异尚乎故尝以世室重屋考之二者皆有所谓堂则知其为明堂也于夏言堂修广而不言崇于殷言堂修崇而不言广夏周不言四阿殷周不言阶窻白盛互明其制而巳然屋则不止乎室也堂则不止乎屋也夏之世室殷之重屋周之明堂其地弥大故也且夏度以歩则歩凡六尺也所谓堂修二七者为十有四歩是堂之南北其修为八丈四尺也所谓广四修一者以十有四歩四分而増一为十有七歩半是堂之东西其广为十丈五尺也所谓五室三四步者言五室南北之修其中为四歩其旁各三歩也所谓四三尺者言五室东西之广其中四歩则增四尺其旁各三歩则各増三尺也盖五室所以象五行木室于东北火室于东南金室于西南水室于西北土室于中央惟土室居中央号大室其制为最大四旁之室皆于土室外接四角而为之其中四歩而旁各三歩为十歩是南北之三室其修为六丈也若五室东西之广其中四歩増四尺其旁各三歩各增三尺共增十尺是东西之三室其广为七丈也所谓九阶者非九等之阶盖世室以南靣为正如明堂位所谓中阶之前阼阶之东西阶之西是南靣三阶而余三靣各二阶也所谓四旁两夹窻者窻助户以为明每室四户每户夹以两窻则凡八窻也所谓白盛者以蜃灰垩其墙壁而饰之也所谓门堂三之二者言门侧之堂取数于正堂之制正堂之南北其修为十有四歩三分取二则门侧之堂其修为九歩二尺正堂之东西其广为十七歩半三分取二则门侧之堂其广为十一歩四尺此门堂之制也所谓室三之一者言门堂之室取数于正室之制正室之南北其修为十歩三分取一则门堂之室其修为三歩二尺正室之东西其广为十一歩有四尺三分取一则门堂之室其广为三歩五尺三寸三分寸之一此门室之制也夏后氏之制如此而殷人则仿而为之殷人度以寻则寻凡八尺也世室之制大抵南北狭东西长知堂之南北其修七寻为五丈六尺则知堂之东西其广九寻为七丈二尺也所谓堂崇三尺者言其等之高也所谓四阿重屋者言重屋之四柱皆重也殷人之制如此而周人则又仿而为之周人度以筵则筵凡九尺也东西九筵则堂之广为八丈一尺南北七筵则堂之修为六丈三尺堂崇一筵则其高凡九尺五室凡室二筵则每室深广皆方丈有八尺与夏殷异也夏之世室殷之重屋周之明堂虽深浅广狭之不同而其大概则堂室阶窻其制则一然其丈尺广袤之制则有可疑者且一夫受五畆之宅以二畆半为庐舎以二畆半为保城是二畆半之地为二百五十歩凡一百有五十丈一夫所居其制如此何世室重屋明堂曽不及其数今言夏之世室其中为二丈四尺其旁为丈八尺东西所加者亦不过一尺至周人明堂则每室修广皆丈有八尺夫宗庙所以行祼献之礼丈有八尺之地其不能容也必矣郑氏但执禹卑宫室之说谓明堂崇九尺重屋崇三尺世室崇一尺无所经见抑何卑宫室之甚耶案书传云周人路寝南北七雉东西九雉室居二雉以雉长三丈言之则南北之修为二十一丈东西之广为二十七丈矣此路寝之制也古人寝不逾庙则世室重屋明堂之制固宜大于路寝之制今路寝之制且极六丈孰谓世室重屋明堂之室而止于丈八尺乎此郑氏诸儒所以不能无疑至陆氏则欲广三代之制谓周人明堂东西九筵南北七筵言其一靣也即堂之内左右各取二筵为室内虚五筵其说非经之明文要之考工一编非周之全书在他经无所騐不可臆说
　　室中度以几堂上度以筵宫中度以寻野度以歩涂度以轨庙门容大扄七个闱门容小扄参个路门不容乘车之五个应门二彻参个
　　此一节据周而言故其文备于周而畧于夏殷盖夏殷尚质夏度以歩殷度以寻无他制也至周人尚文则各因其物之宜以为度之所起慿几而坐者宜于室故室中度以几用筵而行礼者宜于堂故堂上度以筵人之张臂为八尺此八尺之寻宜于宫中故宫中度以寻人之举足为六尺此六尺之歩宜于野故野度以歩涂有三道车从中央而车轨广八尺故涂度以轨大扃者牛鼎之扃先儒约以汉制其长三尺庙门宜于大扃故容大扃七个则其广凡二丈一尺也小扃者膷鼎之扃先儒约以汉制其长二尺闱门宜于小扃故容小扃参个则其广凡六尺也路门者大寝之门乘车行焉乘车广六尺六寸五个则为三丈三尺言不容乘车之五个则路门不及三丈三尺也应门者正朝之门乘车行焉乘车二彻之内其广凡八尺言二彻三个则应门为二丈四尺也然尝疑之明堂之室止于丈八尺而庙门乃二丈一尺应门乃至二丈四尺路门乃几于三丈三尺则其制为大广郑氏疑其说以为路门不容乘车五个乃两门共容三丈三尺则是路门为丈有六尺五寸其制反小于应门且非经之明文是必有差学者畧其长短之数而取其因物拟物之度斯可矣
　　内有九室九嫔居之外有九室九卿朝焉
　　内外之九室指王宫后宫相对而言也在后宫则九嫔上賛三夫人以佐后下则帅世妇以及女御故九嫔居于内之九室在王宫则九卿上賛三公以佐王下则帅大夫以及士故九卿居于外之九室言九嫔而不及三夫人言九卿而不及三公以三公三夫人在周官皆不列于职事此所以独言九卿九嫔也九室之义于经未详
　　九分其国以为九分九卿治之
