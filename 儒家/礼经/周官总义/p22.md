<!-- { "loadSidebar": true } -->
　　五礼吉凶军賔嘉也皆有禁令与其用等用等即轻重隆杀之等见于九仪之命者是已用等辨而后禁之令之焉以吉礼言之三代命祭祀不越望淫祭无福逆祭有罚此其所禁也天子祭天地四方岁徧诸侯方祀岁徧大夫祭五祀岁徧此其所令也以賔礼言之变礼易乐为不从改制度衣服为畔此其所禁也朝觐宗遇防同为君之礼存頫省聘问为臣之礼此其所令也以军礼言之非赐弓矢不得征非赐斧钺不得杀此其所禁也大国三军次国二军小国一军此其所令也以嘉礼言之繋之以姓而弗别缀之以食而弗殊百世婚姻不通此其所禁也男三十而娶女二十而嫁仲春为之防男女此其所令也以凶礼言之三年之防自天子逹或短防而期或朝祥而暮歌此其所禁也歠粥面深墨顔色之戚哭泣之哀此其所令也禁令之施于五礼者不一而足其大畧如此先言禁令而后言用等用等待禁令而后辨云尔
　　辨庙祧之昭穆
　　王制天子之庙三昭三穆与太祖之庙而七此庙之昭穆也毁庙之主各迁于祧而祧亦有昭穆焉故为二祧盖周自后稷以来不窋父为昭鞠子为穆至文王十四世而第称穆武王十五世而第称昭惟文武受命作周为百世不迁之宗及后稷迁邦启土为一代之始祖特立庙不毁与四亲庙为七庙七庙之外其余先王先公之迁主各以昭穆藏于祧庙是宗庙迭有迁毁而其父昭子穆百世有所不可易余见守祧义　朱文公假诸侯之庙以明昭穆之义其大畧曰周礼左宗庙则五庙皆当在公宫之东南同为都宫太祖之庙在北二世居昭之北庙三世居穆之北庙四世居昭之南庙五世居穆之南庙庙皆南向各有门堂室寝而墙宇四周焉惟太祖百世不迁自余每一易世而一迁其迁之也新主祔于其班之南庙南庙之主迁于北庙北庙亲尽则迁其主于太庙之西夹室而谓之祧凡庙主在本庙之室中皆东向及其祫于太庙之室中则惟太祖东向羣昭皆列于北牖下而南向羣穆皆列于南牖下而北向南向者取其向明故谓之昭北向者取其深逺故谓之穆曰六世之后二世之主既祧则三世为昭而四世为穆五世为昭而六世为穆乎曰不然昭常居昭穆常居穆二世祧则四世迁昭之北庙六世祔昭之南庙矣三世祧则五世迁穆之北庙七世祔穆之南庙矣昭祔则穆不迁穆祔则昭不迁此所以祔必以班尸必以孙而子孙之列亦以为序若武王谓文王为穆考成王称武王为昭考自其始祔已然而左传以管蔡郕霍为文之昭防晋应韩为武之穆虽其既逺犹不易也曰二世昭而三世穆四世昭而五世穆则左为尊右为卑矣今乃三世穆而四世昭五世穆而六世昭是右反为尊左反为卑也而可乎曰不然宗庙以左右为昭穆而不以昭穆为尊卑五庙同为都宫则昭常在左穆常在右而外不失其序一世自为一庙昭不见穆穆不见昭而内各全其尊天子庙祧亦当以是推之
　　辨吉凶之五服车旗宫室之禁
　　此谓吉凶皆有五等之服自衮冕至冕所以象其徳自斩衰至疑衰所以称其情以至车旗宫室皆有禁焉典命言其命数此则禁其逾于命数者
　　掌三族之别以辨亲疏其正室皆谓之门子掌其政令有三族有五族有九族广言九族则上及四世之高祖下及四世之孙其五族三族则以次而差今止言三族以辨亲疎则谓父之服属己之服属子之服属推本而言之也是三族皆有亲疎而亲疎之中以正嫡为宗记言尊祖故敬宗敬宗故收族又古者支子不祭祭必告于宗子以宗子为主而后可以睦亲疎之族诗有公子公姓公族以久近言也春秋有公族余子公行以亲疎言也此言门子以嫡庶言也古人重立嫡曲礼曰子当室是以当室名其嫡也文王世子曰正室守太庙是以正室名其嫡也亦正室门子之类
　　毛六牲辨其名物而颁之于五官使共奉之辨六齍之名物与其用使六宫之人共奉之
　　祭祀之礼牲为贵齍次之大宰言赞牲而大宗伯言奉齍其轻重可知也六牲谓牛鸡马羊犬豕毛之则名物为不同六齍谓黍稷稻梁麦辨其名物则其用亦有辨是以祭祀之日王亲牵牲而五官佐焉故颁之于五官使共奉之后亲供齍而六宫助焉故使六宫之人共奉之五官言颁有所分也六宫之人不言颁无所分也五官共奉之而后大宰赞其事六宫之人共奉之而后大宗伯奉其用上下相承之礼严矣
　　辨六彝之名物以待果将辨六尊之名物以待祭祀賔客
　　六牲六齍名物不一故奉之者众此特司尊彝一职之事不过辨其名物待其用而已六彝用之于祼实之以郁齐者也六尊用之于献实之以五齐三酒者也考司尊彝之职则所谓六尊六彝者特施之于宗庙六享初不言賔客之用亦不言天地祭祀之用及观郁人所谓掌祼器凡祭祀賔客之祼事则不特庙享有祼賔客亦有祼也酒正所谓凡祭祀以法共五齐三酒以实八尊则八尊用于祭祀賔客不独庙享也惟小宗伯为之辨其名物以待其用然后司尊彝得以诏其酌辨其用与其实
　　掌衣服车旗宫室之赏赐
　　衣服之制见于司服车旗之制见于巾车宫室之制见于典命皆春官之属也尝为之考其名数之制上公衮冕侯伯鷩冕子男毳冕司服言之矣金路大旂以封同姓象路大赤以封异姓革路大白以封四卫木路大麾以封蕃国巾车言之矣典命虽有五等诸侯宫室之文而无其制郑氏谓公之城方九里宫方九百步侯伯之城方七里宫方七百步子男之城方五里宫方五百步此皆定制固诸侯之所当得者也而小宗伯为之掌其赏赐者何耶葢赐国赐则赐官必待王命而后行之否则诸侯不敢专书曰车服以庸是衣服以待有功也又言惟衣裳在笥则有不可予者焉韩奕之诗曰王锡韩侯淑旂绥章而序诗者以为能锡命诸侯则是车旗亦不可以予也崧高之诗曰王命召伯定申伯之宅而序诗以为能褒赏申伯焉则是宫室亦不可以予也宜乎小宗伯之掌其赏赐必待王命其严如此
　　掌四时祭祀之序事与其礼
　　天神地示人鬼之祭祀四时各有常礼而其祭祀之事则亦有先后之序与其礼则序事之轻重隆杀者也
　　若国大贞则奉玉帛以诏号
　　贞正也以正而卜者谓之贞大卜于国大贞卜立君卜大封眡高作龟是已凡卜大事必用玉帛故玉曰嘉玉币曰量币奉之以诏六者之大号则可以荐信于神而正吉凶矣
　　大祭祀省牲眡涤濯祭之日逆齍省镬告时于王告备于王
　　大宗伯于大祭祀帅执事而卜日宿眡涤濯涖玉鬯省牲镬奉玉齍皆见于前十日之期小宗伯亦于此省牲眡涤濯焉葢省牲则预择其纯眡涤濯则预致其洁至祭之日所谓逆齍者逆大宗伯之所奉者也所谓省镬者省大宗伯之所省者也其礼严矣若夫用玉与鬯礼之大者惟大宗伯得涖其事告时告备礼之烦者乃小宗伯之专职兹其辨焉尔
　　凡祭祀宾客以时将瓒
　　将送也凡祭祀王用圭瓒酌郁鬯以始棵后用璋瓒酌郁鬯以亚祼賔客亦然王祼则小宰赞之后祼则内宰赞之小宗伯特于当祼之时将送二瓒以授王与后使不失其时尔郑氏谓祭祀以时奉而授王賔客以时奉而授大宗伯非也见大宗伯载祼义
　　诏相祭祀之小礼凡大礼佐大宗伯
　　大宗伯于祀大神享大鬼祭大示则诏相王之大礼此则诏相祭祀之小礼而其大礼则佐大宗伯也然大宗伯言诏相大礼者见于省牲镬奉玉齍之后则此文亦当继于告时告备之下以至下经言小祭祀掌事如大宗伯之礼亦当继于此文之下如此方见礼官之次序
　　赐卿大夫士爵则傧
　　郑氏谓傧之如命诸侯之仪所以重王命也义见大宗伯
　　小祭祀掌事如大宗伯之礼大宾客受其将币之赍币赍之说已见于天官外府言之详矣葢贾氏释外府共其财用之币赍则曰外府共其泉是泉布可以为币而言赍此所谓受其将币之赍郑氏亦谓所赍贡献之财物亦泉布之类也故小宗伯受之而外府得待邦之用焉
　　若大师则帅有司而立军社奉主车若军将有事则与祭有司将事于四望
　　古者出师其始必宜于社造于祖其行必以祖社之主载之于车示有所受命焉及合战之时虽以至仁伐不仁然君子临事而惧故又有事于四望之祭葢祭四望则求胜在神载祖社则求胜在人夫子谓我战则克祭则受福用此道也义见肆师
　　若大甸则帅有司而馌兽于郊遂颁禽大烖及执事祷祠于上下神示
　　昔武王有疾周公祷之则祷祠之事古人不废然夫子疾病子路请祷子曰有诸曰有之诔曰祷尔于上下神祗子曰丘之祷久矣是知周公处此亦必有道焉
　　王崩大肆以秬鬯渳及执事涖大敛小敛帅异族而佐县衰冠之式于路门之外及执事眡葬献器遂哭之卜葬兆甫竁亦如之既葬诏相防祭之礼成葬而祭墓为位
　　小宗伯于大防之礼详于大宗伯者何也大宗伯春官之长大防则为上相而已其礼文次序则专属于小宗伯之职建国神位之官而专此数者之事则其礼严矣
　　凡王之防同军旅甸役之祷祠肄仪为位国有烖祸则亦如之凡天地之大烖类社稷宗庙则为位
　　肄习也为位者国之神位也防同军旅田役及祸烖之祷祠乃国家不常之仪故肄仪而后为位天地大烖而类社稷宗庙则有常仪也故为位而已
　　凡国之大礼佐大宗伯凡小礼掌事如大宗伯之仪上经言大礼小礼则祭祀之礼而已此终篇则总结之以五礼之大小者也
　　肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲
　　肆师之职有总言佐宗伯者有专言佐大宗伯者此立国祀之礼则专言佐大宗伯者也大宗伯云祀大神享大鬼祭大示别而言之则天神谓之祀人鬼谓之享地示谓之祭合而言之则享与祭通谓之祀大祀则天地宗庙之祀也次祀则日月星辰社稷五祀五岳之祀也小祀则司中司命风师雨师山林川泽四方百物之祀也立大祀用玉帛牲牷礼之隆者也立次祀用牲币礼之杀者也立小祀则牲而已礼之又其杀者也牲色之纯者谓之牷上言牲牷下不言牷而特言牲则知所谓牲者其色之不必纯也币帛一也自其质而言之则谓之帛制而用之则谓之币玉则阳精之贵者也大祀用精纯而尚乎质故用玉帛牲牷次祀则加以文焉故用牲币小祀则牲以致其味以其礼之近乎人情者也故用牲然大宗伯六器礼天地四方而曰皆有牲币则大祀非无币也典瑞言圭壁璋邸射之类与牧人言凡时祀之牲必用牷物则次祀小祀非无玉与牷也葢肆师立国祀之礼礼者体也上下小大有一定之体则所用之物不容于不辨
　　以岁时序其祭祀及其祈珥
