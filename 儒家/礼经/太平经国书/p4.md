<!-- { "loadSidebar": true } -->
　　或问先王井天下之田分天下之民凡民皆受田凡受田皆为农而太宰之九职三农九谷之外又有园圃虞衡薮牧工商嫔妇之民未免有农末之分何也曰此即受田之民为之非其余力则有余夫也至于臣妾则男或一夫女或一妇既不可以受田于公家其势必服役于私室先王于此则使之聚敛疏财以取其利若九两之主以利薮以富是也【茶以供丧事茅以供祭祀刍茭以饲国马今时人取草以饲牛取萍以饲犬豕负冰拾发竹头木屑皆疏材之属者也】闲民则私田九一之余公田十一之外既不从事于园圃虞衡薮牧之地又不从事于工商嫔妇之业先王于此则使之转移执事以共其利若司徒之生材里宰之锄粟是也盖尝因事论之以为先王与民为生后世则民自为生至于今世民无以为生矣夫与民为生吾不敢以望后世矣而听民之自为生独不可乎不听其自为生而至于无以为生民病则极矣而暴君污吏又从而朘削之征科色目百出而未巳日夜疾视其民而敛之若雠不至于贫蹙溃散则不止则夫无以为生之民于是有轻用其生者矣非复有依依不忍去之意于垂亡临絶之余如先王之季世也尝观周之先王其所以与民为生非一事也井九百亩其中为公田八家皆私百亩使之相养相生如是足矣为之比闾族党州乡为之邻里鄼鄙县遂为之沟洫浍川畛涂道路以安其生为之祷祠医药之政为之赒救补助之法以卫其生如是又足矣而犹以为未也谓王畿之内皆齐民而未有特富者生生之具虽以粗给而祭祀丧纪犹有所不足而取于常数之外于是九职之任颁焉虽臣妾闲民皆不敢遗而亦必有以厚其生当是时也岂复有农者一而食者六工者一而用者六贾者一而资者六乎思虑周密安养生利备至盖不措之于仰事俯育无憾之地则郁郁然如有于斯民也反复太宰之九职未尝不三叹先王之政以为先王孜孜为民之心即后世孜孜为已之心转移而为此此民所以乐其上之爱已而忘其勤于是相与出其赋税以供其上税以足食赋以足军国之用而先王犹不敢泰然而享之斗粟尺帛则有司存钩考防计犹恐其用之妄问有水旱不登则焦然凛然念民生之不易祸至之无日捐租出粟欲减膳而不御乐矣夫其与之也甚厚取之也甚薄而用之也甚啬民知上之与已者至故其所以奉上者亦至非若后世之徒取而徒与也自井田坏而贫富不均上之人犹不能制民之常产况敢望其九职之任乎而民始自为生矣有父子兄弟夫妇之聚而无衣食生养之资穷居蹙处不自聊赖去而为工技散而为商贾不得已而为庸保而民之为生始劳矣迫之以水旱役之以军旅困苦之以疾病死丧而民始无以为生矣不反其本方更图易令以求丰财上之公卿大夫下之百司庶府中外之学士大夫日夜讲求理财之策民何以足而国何以堪邪先王之事吾诚不敢以望后世矣无已则听民之自为生乎
　　税赋【论太宰九赋九贡】
　　或问畿外有贡畿内有赋有税有征敛之目其别如何曰公田以为税私田以出赋征敛则税赋之緫名家征力征则以一家余夫之力言之夫征地征则以一夫私田之赋言之若畿外诸侯则食公田之税以为禄干私田之赋以为贡耳学者于贡赋税之何其纷纷也愚请略公田之税而姑论畿内之赋次及于畿外之贡然后纷纷之可以尽折而一之人徒见夫税以足食赋以足兵则以民赋为止于兵车以九赋为诸臣禄田之赋非也税赋虽一而赋有三凡起徒役毋过家一人此兵赋也甸出长毂一乗此车赋也一曰邦中二曰四郊而下此九等之赋也时方有事则农出一兵甸出一车事已则兵还于农车还于甸虽名为赋其实则使民自为卫耳有以足军之用而未有以足国之用也国之大用有祭祀有賔客有丧荒羞服有工事币帛有刍秣匪颁好用不取诸民于谁责而供之于是始助百亩之私以制九等之赋劝九职之任以代九赋之出今考之周礼国中四郊之赋闾师征之野之贡赋县师征之委人征薪刍木材兽人防人收皮毛筋角角人敛齿角羽翮丱人收金玉锡石泽虞取国泽财物掌葛掌染草则征絺绤染草以当邦赋掌炭掌荼则征灰炭茅莠以当邦赋其始也以九谷为主而其终则皆以九职之物充赋其始也以五等定轻重而其终则皆以年之上下出敛法熟读一书其所以孜孜于田赋之者盖以其未始立法也若公田十一之税周礼曷尝一言之岂惟公田太宰九等之赋不言军旅亦以一兵一车之出自有定制耳此自黄帝为井牧以来未之有改彼则自周公之身而经始之色目常虑其巧立轻重常恐其过差有无常患其相违受用常忧其相乱是以太宰正其名载师酌其数闾师县师随其物太府谨其待用盖其终始本末无毫发不经思虑者达之王畿之外则有异名而无异法诸侯食其税于国则税之名变而为禄诸侯纳其赋则赋之名变而为贡始于太宰之致其用中于司马之制其赋终于小行人之令其献考之职方氏自扬之金荆之丹银以至并之布帛此即取物以充赋也又考之大行人自侯服之祀物甸服之嫔物以至要服之货物此即变赋以为贡也其纎悉委曲则与畿内无一不相应者盖尝以禹贡之书考之然后周礼贡税赋之别源流防通益无可疑者夫冀州在王畿之内尧之所都也厥赋惟上上厥田惟中中是公田之税虽其等在五而私田之赋折以他物则其等实在一也此乃太宰之九赋也八州在王畿之外诸侯之国也田赋之下于是始立为贡篚之制焉有金木鈆石之贡有漆丝羽毛之贡有球琳琅玕银镂砮磬之贡此则太宰之九贡也然禹贡与周礼少异者周礼畿内之类通可以言贡而禹贡则专指以为赋禹贡畿内之赋专以米粟之属而周礼则杂以他物代之此特其微异者耳不害其为同也周衰王制不明贡税赋之法不复存成王周公之制鲁之宣公初税亩是以公田之外复履私田之亩行十一之税虽然赋则尚无恙也至于成公之作丘甲则每三甸而加一乗兵车之赋非复司马法之旧哀公之用田赋则受田百亩而出赋二十亩私田之赋非复载师之旧至于邦国之贡益悖谬而无统包茅不入王祭不共是诸侯既不致贡于天子子产言郑伯之男而使从公侯之贡【见昭公十三年】是晋人责贡于诸侯者又难给焉此岂惟非周家之旧法哉虞夏贡赋之法自三代以来所谓相承而不废者至春秋而埽地矣呜呼读周礼见周之所以盛读春秋见周之所以衰
　　节财【论九式均节财用】
　　或问王制之书言冢宰歳杪制国用此九赋九贡之后亦有九式以节财用冢宰与王论道经邦者而区区于理财用之末何也曰君心之非莫大乎侈心之生财聚于公上而大臣不敢撙节于其间则府库之充牣财物之浩穰而人主之宫室器用服食赐予一切始无度矣是固蛊坏心术之大源而以道佐人主者之急务也余尝论冢宰属官以为内外庭宿卫之士士之贱者也烹庖饔膳之事事之辱者也鱼腊酒浆醯醢之物物之微者也次舍幄帟丧服为末用宦寺嫔御洒埽使令为冗役而宴私玩狎之际易以惑悦人主之耳目而侵窃大臣之权柄是以冢宰一举而尽握之此固一说也然而府库之财物国家之耗费亦莫大乎是数者之间使太宰身不得緫其人心不得约其用则多寡丰杀去取用舍损益之目谁得而检之秦汉以来散无统纪武帝穷奢极侈尤为无度卫士已三万人而郎衞之外又增置期门羽林南北军之外又增置八校尉无复多寡之节少府掌山海池泽之税以充天子私供养大官七丞主膳食汤官主饼饵导官主择米庖人主宰割无复丰约去取之制黄门给事禁中钩盾掌苑囿尚方作禁器御府主衣服掖庭永巷亦置八丞上林池籞多至十监无复用舍损益之限北至朔方东封泰山所过赏赐用帛百余万疋金钱以钜万计县官空虚而吏始坐市列肆贩物求利矣异时元帝在位虽号温恭少欲而齐三服官作工各数千人一岁费数钜万蜀广汉主金银器岁各用五百万三工官官费五千万东西织室亦然廏马食粟将万疋此御史大夫贡禹所以拳拳献忠愿减诸离宫及长乐宫卫之大半太仆减食谷之马水衡减食肉之兽省宜春之苑罢角觝之戏复齐三服官之旧而还高祖孝文之节俭也虽然禹徒知有高祖孝文之节俭而岂知有太宰九式之均节邪以周礼考之膳夫岁终则防惟王及后世子之膳不防庖人岁终则防惟王及后之膳禽不防酒人岁终则防惟王及后之饮酒不防又内府岁终不防王后之服司裘岁终不防王之裘服夫一岁之财有限而司徒所以制一岁之入冢宰所以制一岁之出者亦有常令而防曰不防岂真使王后世子得以自便而自取邪彼贱有司也以区区贱有司而与至尊较出入之是非计用度之当否则于势为不顺于事为难行是以上取之而下供之而多寡丰杀去取用舍损益之数则自有九式存焉吾何与知而与至尊者较曲直取与邪是故好用匪颁吾则共之刍秣币帛吾则共之工事羞服丧荒賔客祭祀吾则共之以至向之所谓贱士辱事微物末用冗役吾又一切共之而一曰祭祀之式至九曰好用之式太宰则緫持之夫惟财共于有司而式法持于太宰是以人主不敢违式法而过取百官有司于此亦不敢至于违式法而过共宰夫以式法掌祭祀酒人以式法授酒材掌皮以式法颁皮革委人以式法具薪蒸木材职币以式法敛币余职岁以式法賛逆防太府以式法颁货贿人主之私心以式法而碍则侈心以式法而销国用不屈民力不匮而玉府之财用始沛然有余而论道经邦之地始造原立本于此而无以蛊坏之也或曰小宰之职以法掌祭祀朝觐防同賔客之戒其军旅田役丧荒亦如之七事者令百官府共其财用今九式之中乃不及朝觐防同军旅田役何也曰朝觐防同之用不过牢礼委积膳献饮食賔赐飱牵而已此则賔客之式也军旅田役之用亦不过币赍委人共委积薪刍司勲掌赏地宫正颁衣裘车人矢人缮人稾人司弓矢司甲兵之数一切皆有法式以给其财此则币帛刍秣匪颁工事之式也或又曰军旅田役莫大于糇粮而不为之式何也曰居者积仓行者裹粮人自为具非公家之所给也公家之所给惟官府中供军士者耳此则有廪人治师役之粮食仓人共道路之谷食遗人掌道路之委积是不为无法也大抵太宰之所谓理财惟急于理其出而已盖财多则下之用者易失之渗漏上之取者每患于过差九式之法不过以撙节人主亦以隄防百官有司之失物辟名也式法不行而后上下始交征利矣锱铢而取泥沙而用竭九州之财不足以赡一人之欲而公私始俱受其病矣呜呼是其所以为秦汉矣














　　太平经国书卷三
<经部,礼类,周礼之属,太平经国书>
　　钦定四库全书
　　太平经国书巻四　　　宋　郑伯谦　撰
　　保治【论九两系邦国得民】
