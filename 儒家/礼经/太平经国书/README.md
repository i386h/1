<!-- { "loadSidebar": true } -->
　　钦定四库全书　　　　　经部四
　　太平经国书　　　　　礼类一【周礼之属】
　　提要
　　【臣】等谨案太平经国书十一卷宋郑伯谦撰伯谦字节卿永嘉人官修职郎衢州府学教授王与之周礼订义首列宋代説周礼者四十五家伯谦为第三十一居黄度项安世之间盖宁宗理宗时人是书挥周礼之义其曰太平经国书者取刘歆周公致太平之迹语也首列四图一曰成周官制一曰秦汉官制一曰汉官制一曰汉南北军所图仅三朝之职掌宿卫盖其大意欲以宫中府中文事武事一统于太宰故惟冠此四图明古制也其书为目三十曰教化奉天省官内治官吏宰相官民官刑揽权养民税赋节财保治考课賔祭相体内外官制臣职官民官卫奉养祭享爱物医官盐酒理财内帑防计内治其中内外一门防计一门又各分为上下篇凡论三十二篇皆以周官制度类聚贯通设为问答推明建官之所以然多叅证后代史事以明古法之善其论天官玉府诸职一条车若水脚气集颇称之然其间命意间有不可解者如齐东野语记韩胄之败殿司夏震尚声喏于道旁梅磵诗话记绍定辛夘临安大火九庙俱燬独丞相史弥逺赐第以殿司军救扑而存故洪咨防诗有殿前将军猛如虎救得汾阳令公府祖宗神灵飞上天痛哉九庙成焦土之句其时武统于文相权可谓重极而此书宰相一篇尚欲更重其权又宋人南渡之余湖山歌舞不复措意中原正宜进卧薪尝胆之戒而此书奉养一篇乃深斥汉文帝之节俭为非所论皆不可为训以他篇贯通经义尚颇有明旧本流传久行于世姑取节焉可矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　太平经国书原序
　　先王无自私之心安家者所以宁天下也存我者所以厚苍生也三代以还人主始自私矣以天下遗其子孙故不得不为久恃无恐之计然天下犹因其自私之心而少安于其间至于秦隋魏晋南北之君淫荒狂惑则并与其自私之计而弗念矣夫有天下而至于不爱已固无望其爱民矣而独惜夫爱已者之所以及民亦褊迫浅陋足以跻时于小康而不足以凭藉维持于无穷也三代圣人之纪纲法度宪章文物所以本诸身而布诸天下者甚设也而尤周密详备于成王周公之时彼其处心积虑上彻乎尧舜下及乎万世者也外不惧天下之谤而私其迹曰必使我子孙相承而宗祀不絶也内实达天下之道而公其心曰必使我君臣相安而祸患不作也是故兼三王施四事夜以继日尽吾精神心术而为之其兵农以井田其取民以什一其教民以乡遂其养士以学校其建官以三百六十其治天下以封建其威民以肉刑大本既立然后其品节条目日夜讲求而増益之其上则六典八法八则九柄九贡九赋九式之序其次则祭祀朝觐冠昏丧纪师田行役之详下至于车妆圭璧之器梓匠轮舆之度与夫画缋刮摩塼埴之法又其细者则及于登鱼取鼋擉鼈之微毕公所谓克勤小物者周公尤尽心焉盖一而再三申复之贻谋燕翼后世岂无辟王而皆赖前哲以免流彘之难共和摄政而天下复如故龙漦作孽宗周灭矣犹能挟鼎玺而东当战国之相吞噬周块然而处其中天下犹百余年而宗主之至于垂亡临絶之际自分而为东西其子孙益缪戾乖忤而弗念厥绍故天下始去周而为秦法亡则周亡天下后世茍有下泉之思治匪风之思周道则陈淫桧乱之极一变而复见豳风之正圣人序诗所以寓其意于十五国风之末也秦人变古不道不足深恨汉氏去三代甚近而去周为尤近不能因其自私之心而讲求周公致太平之迹惴惴然徒惟得失之重而操心之危苦智虑而尽防范大抵不过为握持天下之术耳茍简目前非能深长之思经久之虑也封君古也止于行推恩之令井田古也止于议名田之法刑法止于定棰令军旅止于京师之南北军郡国之都尉建官则仿秦旧制礼则杂秦仪学校则隷太常而选举则数路乡里则烟火万里其浅近功利已畧足以随世而及民矣然乍安而忽危几亡而仅存终不足以垂裕而传后其当世敏秀奇杰之士深见逺识而有志于先王之治者则或请定经制或欲退而更化或愿建万世之长策每观王符论汉家失业之民歳至三十万则田赋乡里刑法等制益知其茍然而已仲长统欲定吏禄重三公之权改税法更官制沛然思惟善道而有易乱为治之意论甚美矣至于请废封建复井田肉刑亦复讲之未精也唐承八代之衰太宗之所以造唐者亦慨然欲庶几先王之治而补汉氏之缺収召豪杰相与修废起坠于贞观一二十年间税为租庸调田为口分世业兵为府选士为明经进士官为七百三十贠天下为袭封刺史然亦驳杂而不纯粹疏畧而无统纪未几兼并不禁课役不均更租调为两税变府兵而为彍骑停世袭而为州县不爱名器而为墨勅斜封唐之子孙固非善守法者而立法之初亦不得不分任其咎当其弊端未见天下因其自私而亦得以茍安之利一旦利尽害形罅隙呈露则遂以大坏而不得支持矣宋之元嘉元魏之泰和隋之开皇仁寿夫岂不为治安而言治者不之数功利在人及身而止汉唐之事何以异此虽然汉承亡秦絶学之后不独二帝三王之法度无复余脉虽五霸七雄区区富强之事亦一埽而无遗草创之初大臣无学方用秦吏治秦律令图书固难责以先王之制度也唐自元魏北齐以来受民以田分民以乡先王之制十已用其一二继以苏绰之在周约六典以定官制而府兵之法亦微有端绪先王之制十已用其五六又继以隋文帝之富盛苏威髙景【本颎字】之损益而先王之制十已用其七八太宗蹑其后而行之使其深观详酌纎悉委曲有以补前世之未备则以唐之治为周之治日月可冀也而仅以若此此岂无所自哉世变不古功利之蟠结于人心而此书之宏博浩瀚读之难晓而说之易惑也彼其煨烬于秦火贬驳于汉儒好古如武帝反谓之末世渎乱不騐之书防藏泯没于山岩屋壁之间汉之末年虽入秘府竟未尝一出而试之于治其后刘歆取以辅王莽五均六干列肆里区皆有征天下骚然受其弊其余杜氏不过能通其句读马郑诸儒亦止于作为训诂而已隋唐之间文中子讲道河汾颇深识其本末以为经制大备后世有所持循然徒载之空言不及见之行事也唐太宗尝与羣臣语及周礼而房杜魏征虽出王氏之门然本无素业留宿中书聚议数日竟不能定问及礼乐复不能对大本既失他何望焉宋朝王氏以儒学起相熙丰又尝一用周礼而计利太卑求民太甚其祸甚于刘歆伊洛老师横渠张夫子固习周公者矣而又不及究其志盖自有周礼以来若孔子文中子及伊洛横渠诸子则恨不及用房龄杜如晦魏征则愧不能用汉之刘氏宋朝之王氏则又悔不善用自汉唐以至今日天下之治所以驳杂而难考弊坏而不可収者大扺出于是三者之间也是以时君世主厌薄儒生姗笑王制悉意于浅功近利就其自私之心而姑为是目前茍简之谋傥可以维持一世足矣不暇及此宏阔之谈也嗟乎千载之下有能起周公之治者学者所不能而见也有能讲明周公之制者学者所不能而辞也永嘉郑伯谦序
　　正徳十四年余以增广生被试策问周礼疑信相半之由余方少窃闻其槩因以意对曰昔孔子之时周徳方衰而对鲁哀公以文武之政布在方策人存政举之说及周益衰孟轲氏始言诸侯去先王之籍不得闻其详彼所称方册与籍岂谓周礼邪孔子尚思兴东周孟子则直劝齐梁以王当时不但其籍亡虽有之固不可为邪至荀卿之徒李斯佐秦遂取经籍一切焚弃之后世以为辠然使始王并天下为周武王李斯有周公之圣其时欲行周礼能乎周之兴也深仁厚泽垂十余世圣后继作礼乐法度莫不讲明国以为敎家以为学渐被陶融非一日也故周立为天子颁其政式放于四海靡然信从事若画一不俟强勉其来逺矣秦则不然以战鬭为功以干戈为业法令已成习俗已定方其烹灭诸侯而六合为一也虽有周礼将安施之而况后秦者乎何也先王之法至周始备至秦始灭去此其防也后世直用秦为古耳秦不复行周礼明后世之不可行必矣然则是书可尽废邪何为其然也三礼莫古于仪周公所亲定者说文云礼之字从豆从曲从示示古神只字盖先王于笾豆神只之间曲尽其意于是乎录其升降等其隆杀故谓之礼此其迹也先王之意有不在是者周易观之曰盥而不荐有孚颙若先王以其诚敬之心事神故下观而化故传曰圣人以神道设敎而天下服矣今夫官名之设内外之辨崇卑之度多寡之数成周致治之具也而所以致治岂尽于是邪故善为治者师其意而已若周礼者存之以考可也其畧云耳是时南原王先生督学优之其年叔嗣举于乡后三年得进士为考功主事始好是书闻人有异本不惮求之同县人按察副使田勤甫氏刋周礼集读其中往往引太平经国书可观取恨不见其全他日翰林学士姚维东氏云有之传以眎叔嗣录藏于家后十年而为嘉靖丙申上冬朔日刋于山西布政司祥符髙叔嗣






　　太平经国书原序








　　小宰掌官刑以贰太宰宰夫掌朝法以贰小宰皆通内外之官也故太仆传言于宰夫宰夫传言于小宰小宰传言于太宰又有内宰虽掌治王内之政令亦属于太宰以此见周之宫中府中实合于一体也




<经部,礼类,周礼之属,太平经国书,[图]>









　　旧有四图一曰宰夫之官分为尚书中书后遂成两省二曰宫正宫伯之官分为光禄勲衞尉后遂成门下省三曰自膳夫至腊人凡鸟兽鱼鼈烹庖之事自酒正至掌次凡酒浆醯醢幕帟幄次之事分入少府自医师至兽师分入太常亦入少府自少府而下至掌皮内一项财则分入少府外一项财则分入大司农四曰自内宰至内师服以下凡宫中使令人分入于大长秋
<经部,礼类,周礼之属,太平经国书,[图]>
　　钦定四库全书
　　太平经国书卷一　　　　宋　郑伯谦　撰
　　敎化【论六典以为民极】
