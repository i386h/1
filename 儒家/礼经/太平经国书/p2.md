<!-- { "loadSidebar": true } -->
　　或问周公之叙六典也辨方正位体国经野设官分职之下每终之以为民极此特建国之始耳未见其有与于民也民何以遽取极于此哉曰先王之教天下未始有精粗本末之间也司徒一官名曰教典自今职职而考之六十官之内大抵皆分画乡遂整理田畴征敛财赋职掌山泽与夫市井门闗之事师田行役祭祀丧纪冠昏乡社之法而已有如乡大夫州长族党之职则不过属民读邦法师氏保氏諌救调媒之职则不过掌国中得失之事其曰十二教曰三物之教曰五礼六乐之教教之条目甚设而教之官属不详见焉先王之教固与夫后世事文墨语言诵说传授者不同也有如王之立朝后之立市朝之居前市之居后公卿大夫之在朝百工商贾之在市人见其为辨方正位而已经涂之九轨而野涂之五轨宫隅之制而以为诸侯之城制都之经涂体野涂焉诸侯之经涂体环涂焉人知其为体国经野而已朝官居朝市官居市卿大夫王后入市则有罚二乡则公一人一乡则郷一人由此而统六遂由此而倡九牧人知其为设官分职而已孰知其所以定民之志而为教之大者固在于此邪夫朝不混市野不逾国人不侵官后不敢以奸王之权诸侯不敢以僭天子之制公卿大夫不牟商贾之利六卿九牧相属而聴命于三公夫彼皆民上也皆富且贵焉者也而尺寸不敢逾一毫分守不敢易所以习民于尊卑等衰阶级之中消其亡等冒上之心而寓其道徳之意盖孔子所谓吾无行而不与二三子者是以民服事其上而下无觊觎贱不亢贵卑不逾尊举一世之人皆安于法度分守之内志虑不易视聴纯一易直淳厐而从上之令父诏其子兄授其弟长率其属何往而非五礼六乐三物十二教哉方位国野设官分职何往而非以为极哉尝读晋之国语每叹绛之富商民韦藩木楗过朝之事以为富商之饶于财使之泽其车而华其服非不足也而必易车服于过朝之际不敢混然与士大夫无别焉民志之定而中道之存成王周公之遗化固然在此也古人教民之意深矣且不独周公然也康王命毕公以康四海不出于表宅里殊井疆画郊圻之间周公陈先公风化之由惟在于于耜举趾条桑载绩播种称觥之事孟子以五谷鱼鼈不可胜食与使民养生送死无憾为王道之始韩退之以士农工商之民父子兄弟夫妇朋友之位推而至于宫室桑麻粟米蔬菓鱼肉之物而归之于道化之原皆此意也后世王制不明道揆法守不立本末源流之论不讲而左右前后尊卑贵贱之际聴其相冒而相易类聚羣分日用饮食交际文为之间无复有能寓吾道徳之意天下之人旁观而习见之耳目乱而分守易秉者虽不泯灭而生厚者因物有迁矣君臣之间方以因民出治为美谈开设学校置博士弟子员下诏劝学以风励四方以改易万民之观聴儒者又从而谀之曰是有志于教化者名存而实不至疏漏而无统纪可以善人之形而不可以善人之心也上为文具下为观美相与为欺而已及陷乎罪然后从而刑之以为示弗率教化者是罔民也汉事文墨晋尚清谈统纪不明同归于乱大司徒教典之意六官以为民极之说谁与讲明而告君者
　　奉天【论天官冢宰加官】
　　或问冢宰一官其属六十顾未始有一事之闗乎天者而冢宰谓之天官何也曰此加官也唐虞稽古建官惟百凡天地之运化四时之作讹成易事之闗于天者羲和职之教化礼乐之要兵刑财谷之司虞工纳言之职十有五人之职所以分天下之万事而治之者也至周以来则省九官以为六卿之职又省六子以冠六卿之号以虚名而加实职并而授之所以宠而尊之也汉之官制犹为近古大司马六卿之职武事者彼霍光领尚书耳内主公卿事外掌四方章奏于司马何与邪而大将军之上必冠以大司马之名此正祖天官冢宰之故意也或曰古者圣人重天道伏羲有神龙之瑞故以龙纪官黄帝有庆云之瑞故以云纪官共工以水神农以火少昊以鸟颛帝之后以民则重黎勾芒祝融后土蓐収冥是也帝尧之兴以天地四时则羲和及四子是也帝舜之兴以五行则益火稷谷禹水是也今成王周公之建官考前世之制而兼其长必若所谓虚名加实职则事之闗乎天者其属之谁乎曰子以为古之大臣其所谓寅亮天地而燮理阴阳者若厯官星翁文史卜祝之所为乎凡论道经邦以转移人主之心术而厘正天下之万事者皆寅亮燮理也皆对时育物抚五辰而熙庶绩者也是故日月之薄蚀百川之沸腾诗人所以刺卿士谷洛之鬭太子晋以归咎于执政焉和同天人之际使之无间然者虽圣人之能事而大臣实辅佐之其谁曰人事之非天理也加天官于冢宰之上其尊大臣也虽至其所以责大臣也益深
　　省官【论天官冢宰兼官】
　　或问太宰至旅下士其为官凡六十有三而为府者六为胥与史者皆十有二而为徒者百有二十何也曰此皆兼官也専官行事则不足兼官行事则有余矣盖自唐虞以来禹以司空而兼百揆羲和以二人而兼四岳及舜二十二人之咨则四岳实一人兼之古者官不必备惟其人而已有其人则备无其人则兼是以周官之作实效唐虞之制而官事不摄吾夫子所以深责管仲变先王之法也以三公言之召公为保周公为师而太傅无有焉召公实兼之也周公既没召公为保而太师太傅无有焉召公实兼之也不惟此也三公之下实有三少当时不见其人召公又兼之乃同召太保奭芮伯彤伯毕公衞侯毛公是六卿之长召公又兼之盖一人之身而兼总七职矣抑不惟此也当是时三公三少既难其人而六卿之官亦不必备周公以三公兼冢宰召公以三公兼宗伯苏公以三公兼司冦毕公毛公以三公兼司马司空惟成王之季年芮伯彤伯衞侯实专领司徒宗伯司冦之职其余大抵皆兼官也其大者犹兼而况于百官羣有司乎故尝以周礼考之二乡则公一人是三公兼乡老也一乡则卿一人是六卿兼乡大夫也军将皆命卿是六卿又兼六军之将也甚者太公以太师而兼司盟之职载在盟府太师职之是也苏公以三公而兼太史之职太史司冦苏公是也故夫六官之中以春夏秋冬为通率以多少相乘除大约一官凡五百人则六官凡三千人而其兼行权摄者意其必相半焉【天官卿大夫命士三百五十余人地官除乡遂山虞林衡司门司闗不可考尚四百余人春夏秋三官凡五百余人是六官通率之凡三千人也】是以局分不必设府史胥徒不别置虽置而其数亦未尝过滥也且不见乡老遂师而下乎府史胥徒四者俱无有何独于天官冢宰而疑之也若夫专官行事势宜多而不宜省则人之与甸师其徒皆三百人而春官御史其史则百有二十八矣
　　内治【论天官冢宰属官】
　　或问三公与王论道经邦当时下兼冢宰而其所统六十官之属往往皆士大夫所不屑为之务何也曰此固所以论道经邦也人徒见夫内外庭宿衞之士士之贱者也烹庖饔膳之事事之辱者也鱼腊酒浆醯醢之物物之微者也次舎幄帟裘服为末用而宦寺嫔御洒埽使令为冗役也而不知夫三代以还所以蛊坏人主之心术而侵夺大臣之权柄者往往皆是人为之盖公卿大臣其内外则有限其进退则有时不得日侍人主之左右前后也若夫侍御仆从之人备趋走使令之职而人主宴私玩狎之际无不与之同焉比其极也则变换其耳目感移其心志伺以和其防夸靡以中其欲小亷小谨以市其信人主一堕其中则亦何所不至哉故虽以文武之圣而侍御仆从犹乐于得正人而周公之所以相成王而诏后世者又不独见于太宰之属他日立政之作尤拳拳于缀衣虎贲马之微焉昔者先王之时宗祝在庙三公在朝三老在学而前巫后史卜筮瞽侑凡所以在左右者无不致其谨焉用能保防君心养成圣徳宦官宫妾便嬖侧媚得以趋走使令于前而不得以乘间取荣宠窃威福也周公之深智逺识固有见于此是以乱萌祸机之所在无不究极用见古人辅相之事业皆格物穷理之学要非屑屑然乐亲羣有司之细务而后集权势以尊已也宫中府中俱为一体后世识此意者诸葛孔明一人而已汉初犹存此意士大夫所不至者惟后庭尔朝夕出入禁闼洞然无内外之限故人主亲士大夫之时常多而亲宦官宫妾之时常少日见正事日闻正言心安而耳目熟论道经邦之地固造原立本于此也自武帝宴游无度于是外庭日疏内庭日亲公卿大夫一切隔絶不接见而小人独在左右事趋媚矣大臣无权而小臣专权异时闗内侯都督之爵下及于烹庖乐工医师之贱至鸣玉而曳组房闼有制政之渐妃妾起巫诅之风阍寺擅废立之权夫谁得而制之微物细事其倾祸毒国至于此烈也而今世儒者顾方不屑意于天下之细务溺意高逺学僻而事左异日败理伤化则往往起人主厌薄之心是故书生之清谈而迂阔者不足怪也论道经邦之事业当于太宰属官而求之
　　官吏【论六官府史胥徒】
　　或问府史胥徒庶人之在官者也先王之时无旷土无游民彼在官者以何人为之禄足以代其耕也以何禄赋之以一歳而更邪或终身而充邪抑免其家之徭役与否邪曰学周礼者其论此固多也而未有惬人意者焉盖其说则曰民自民也吏自吏也一日为之则终身居之此则不可之大者夫终身为吏异时既老且死谁其代之谓其子孙继之邪则不幸有愚不肖之嗣何以遽服公家之役谓其子孙不得继邪则当削其禄而授之田彼素不习农畆之人何以遽安耒耜之劳苦不然一人为吏则一家世其禄也先王之禄地固无若是多也后者之来将何以待之余尝考之矣凡起徒役毋过家一人此兵赋之定数也甸出长毂一乘此车赋之定数也司马法则曰井十为通通三十家士一人徒二人通十为成成三百家革车一乘士十人徒二十人积而至于终则为士徒者四百又积而至于同则为士徒者三千夫以周官甸法考之甸六十有四井受田之民五百一十二家矣今士徒乃止于三十何邪说者以为此调兵之法先王寛民力之意故兵者视农者而损行者视居者而益不知王畿之兵未尝轻出何为而遽发之就如其议则均之为兵耳使居者处其安而行者处其危得无有未平乎司马之所征是固府史胥徒之所出也尝考是四者之数于六官之中盖冢宰一官则二千六百六十有六宗伯一官则二千三百四十有一司马则三千二百六十有五司冦则二千六百五十有七四官之数固已万人矣又况地官无常数冬官散落不传虽权行兼摄官未必置而府史胥徒未必实有而其数固已多矣不调诸民而充之其谁实为之哉然则是徒之征其为府史胥徒之用昭昭也盖自六乡而至六遂自六遂而达三等采邑凡受私田而为民者其有徳行道艺则大司徒三年大比而升之升于司徒则不征于乡其止于有才有力者则大司马立法而征之更调迭发以给公家之徭役焉其上者为府为史其次为胥又其次则为徒上以充宿卫下以给官府其在官则禄于四郊其任事则止于一年其受代而去则复业于百畆一人去之一人居之今之为吏者乃昔日之为民者也今之为民者又后日之为吏者也闾阎之利病田里之囏阨夫家之众寡马牛六畜之登耗政事法令之可否上下相谙彼此相恤更处而迭为之吏无所病于民而民无所苦于吏先王维持天下之政固不惟公卿大夫士而已虽府史胥徒亦有助矣
　　宰相【论太宰建邦六典】
