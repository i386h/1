<!-- { "loadSidebar": true } -->
　　凡王吊临共介鬯
　　注以尊适卑曰临曲礼曰挚天子鬯王至尊介为执致之以礼于鬼神又曰临诸侯畛于鬼神曰有天王某父此王适四方舍诸侯祖庙祝告其神之辞介于是进鬯
　　鸡人掌共鸡牲辨其物
　　注物谓毛色也辨之者阳祀用骍隂祀用黝
　　疏郑举此二者其望祀各以其方色牲及四时迎气皆随其方色亦辨其毛物可知也
　　大祭祀夜嘑旦以嘂百官凡国之大賔客防同军旅丧纪亦如之凡国事为期则告之时【嘑火吴反本又作呼广韵音呼嘂音叫古吊反】
　　注象鸡知时也告其有司主事者
　　凡祭祀面禳衅共其鸡牲【禳如羊反】
　　注衅衅庙之属衅庙以羊门夹室皆用鸡郑司农云面禳四面禳也衅读徽
　　疏祭祀谓宗庙之属靣禳谓祈祷之属郑云衅衅庙之属则衅鼓及甲兵皆在其中训祭祀面禳衅凡三事谓祭祀及面禳与衅皆共鸡牲
　　司尊彞掌六尊六之位诏其酌辨其用与其实注位所陈之处酌泲之使可酌各异也用四时祭祀所用亦不同实郁及醴齐之属
　　疏案下兼有罍尊不言者文畧也
　　春祠夏禴祼用鸡彞鸟彞皆有舟其朝践用两献尊其再献用两象尊皆有罍诸臣之所昨也秋尝冬烝祼用斝彞黄彞皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎蜼彝皆有舟其朝践用两大尊其再献用两山尊皆有罍诸臣之所昨也【两献本作戏注作牺同素何反斝音稼昨读为酢着直畧反蜼音诔又以水反广韵力轨反两大音泰】
　　注祼谓以圭瓒酌郁鬯始献尸也后于是以璋瓒酌亚祼朝践谓荐血腥酌醴始行祭事后于是荐朝事之豆笾既又酌献其变朝践为朝献者尊相因也朝献谓尸卒食王酳之再献者王酳尸之后后酌亚献诸臣为宾又次后酌盎齐备卒食三献也于后亚献内宗荐加豆笾其变再献为馈献者亦尊相因馈献谓加熟时后于是荐馈食之豆笾此凡九酌王及后各四诸臣一祭之正也以今祭礼特牲少牢言之二祼为奠而尸饮七矣王可以献诸臣祭统曰尸饮五君洗玉爵献卿是其差也明堂位曰灌用玉瓒大圭爵用玉琖加用璧角璧散又郁人职曰受举斝之卒爵而饮之则王酳尸以玉爵也王酳尸用玉爵而再献者用璧角璧散可知也鸡彝鸟彞谓刻而画之为鸡凤凰之形皆有舟皆有罍言春夏秋冬及享朝享有之同昨读为酢字之误也诸臣献者酌罍以自酢不敢与王之神灵共尊郑司农云舟尊下台若今时承槃献读为牺牺尊饰以翡翠象尊以象凤凰或曰以象骨饰尊明堂位曰牺象周尊也斝读为稼稼画禾稼也黄彝黄目尊也明堂位曰夏后氏以鸡殷以斝周以黄目着尊着地无足明堂位曰着殷尊也壶者以壶为尊享朝享谓禘祫也在四时之间故曰间祀大尊太古之瓦尊山尊山罍也明堂位曰泰有虞氏之尊也山罍夏后氏之尊也谓黄目以黄金为目郊特牲曰黄目郁气之上尊也黄者中也目者气之清明者也享谓祭迁庙之主以事有所请祷朝享谓朝受政于庙春秋传曰闰月不吉朔犹朝于庙蜼禺属卬鼻而长尾山罍亦刻而画之为山云之形
　　疏尊各用二者郁鬯与齐皆配以眀水三酒配以酒郑志云鸡彝盛眀水鸟彝盛郁鬯是以各二罍尊不言数者诸祭司用三酒不别数可知也注云祭之正也者此九献是正献案特牲少牢仍有众宾长兄弟之长嗣子举奠上利洗散为加献彼并非正故此云正祭也云二祼为奠而尸饮七王可以献诸臣者王献诸臣无文此约祭统而言祭统据侯伯礼宗庙七献二祼为奠不饮干践已后有尸饮五献卿即天子与上公同几献二祼为奠不饮是尸饮七可以献诸臣子男五献者二祼为奠不饮是尸饮三可以献卿大夫士三献无二祼直有酳尸三献献祝皆当降杀以两故云是其差也主人主妇宾长献尸皆有酢报王酳尸因朝践之尊醴齐尸酢王还用醴齐后酳尸用馈献之尊盎齐尸酢后还用盎齐以王与后尊得与神灵共尊宾长臣卑酳尸虽得与后同用盎及尸酢宾长即用罍尊三酒之中清酒以自酢是不敢与王之神灵共酒尊故也云朝享为朝受政于庙者谓天子告朔于明堂因即朝享朝享即祭法谓之月祭诸侯告朔于太庙因即朝享告朔天子用牛诸侯用羊月祭皆大牢也天子告朔于明堂则是天子受政于眀堂而云受政于庙者以告朔讫因即朝庙亦谓之受政但与明堂受朔别也按明堂位鸡彝是夏法斝彞是殷法黄彞是周法其虎彝蜼彞当是有虞氏之尊故郑注尚书曰虞夏以上虎蜼而已也训此经所言乃九献之礼今杂取礼记孔氏疏以附之大祫于太庙祭日之旦王衮冕而入尸亦衮冕入祝在后侑尸王不出迎尸以成尸尊尸入室就位于主之右乃作乐降神乃灌当灌之时众尸皆在太庙中依次而灌小宗伯以圭瓒授王王酌郁鬯以献尸小宰赞王授尸尸受之沥地祭讫啐之奠之不饮后以璋瓒亚祼内宰赞之此一献二献也既灌之后王出迎牲牲入在庭以币告神所谓纳牲诏扵庭也牲丽于碑王乃射牲太仆赞王牲事于是祝取血以告杀取毛以告纯皆在室中告之所谓血毛诏于室也凡牲则庙各别牢故公羊云周公白牡鲁公骍刚又逸礼云毁庙之主昭共一牢穆共一牢于是行朝践之事祝延尸出于室太祖之尸坐于户西南面其主在右昭在东穆在西相对坐主各在其右祝乃取牲肠指脂燎于炉炭入以诏神于室又出以荐于主前所谓诏祝于室坐尸于堂也王乃洗肝于郁鬯而燔之以制于主前所谓君亲制祭也次乃升牲首于室中置于北牖下凡三牲之首皆升之所谓升首于室也后乃荐朝事之笾豆各八乃解牲为七体荐腥于尸主之前所谓腥其爼也王乃以玉爵酌泛齐以献尸是为三献后又以玉爵酌醴齐以献尸是为四献凡王进爵之时皆奏乐此朝践之节也朝践后乃荐熟取牲又解为二十一体以汤爓之载其右体于爼次于腥而荐之堂所谓熟其肴也爓祭时牲体尚未熟爓祭后取牲左右体合烹而熟之所谓退而合烹体其犬豕牛羊也烹既熟将迎尸主入室乃先以爼盛之告神于堂亦曰设于堂所谓羮定诏于堂也于是延主入室太祖东面昭南穆北徙堂上之于室内坐前乃馈熟以隂厌主妇乃荐黍稷祝以斝爵酌先奠于铏南其爵天子用斝诸侯用角郊特牲注所谓天子奠斝诸侯奠角也祝奠爵讫以祝辞告神所谓真祭祝于主也告神讫祝又行祭求神于庙内内所谓索祭祝于祊也则又取萧染以膟膋合黍稷烧之于室中膟膋即肠间脂此所谓既奠然后焫萧合馨香也馨香谓黍稷也凡祭两度焫萧朝践诏祝于室时燔膟膋于炉炭亦有萧在当此之时则大合乐自此以前谓之接祭于是迎尸入室坐于奥举此奠斝祝诏王拜妥尸盖尸始即至尊之坐未敢自安故拜以安之此所谓举斝角拜妥尸也后乃荐馈食之笾豆各八玉以玉爵酌盎齐以献尸是为五献后又以玉爵酌醍齐以献尸是为六献此馈献之节也馈献后祝诏堕祭尸取菹防于醢祭于豆间乃祭黍稷肺祭酒乃食食十五饭讫王以玉爵酌朝践之尊泛齐以酳尸是为七献此朝献之节也朝献后后荐加笾豆各八尸酌酢王王亦堕祭啐酒进听嘏祝嘏王王受嘏卒爵献郁人量人于时王则仍以其爵献诸侯然后后以璧角酌馈食之尊醍齐以酳尸是为八献于时王以瑶爵献卿矣诸侯为宾以璧散酌沉齐以献尸璧角璧散皆瑶爵也是为九献此再献之莭也自酳尸以后命曰卒食三献总在九献之中皆正祭也九献之后谓之加爵特牲礼有三加则天子以下加爵之数依尊卑不止三加疏中众宾长兄弟之长嗣子举奠上利洗散为加献即九献外之加爵也宗庙祭祀之器盛郁鬯尊盛五齐三酒罍亦曰尊通也郁鬯以祼五齐三酒以献以酢酌郁鬯以祼者用圭瓒璋瓒酌齐酒以献酢者用玉爵瑶爵九献之礼唯鲁及王者之后得用之其行事与天子同但大祭时止用四齐自醴以下惟不用泛齐耳时祭亦用二齐谓醴盎也侯伯七献朝践及馈献时君皆不献礼器曰君亲制祭夫人荐盎君亲割牲夫人荐酒是也子男五献馈熟以前君与夫人并无献食后行三献通二灌为五也侯伯子男祫祭时惟用醴盎二齐特祭时惟用一齐亦谓盎也诸臣为宾献用酒而已矣尸酢公侯伯子男皆用所献之齐酢其臣亦皆用清酒天子诸侯之祭酌奠皆用齐酒卿大夫之祭酌奠皆用酒而已矣九献之序先朝践次馈献次朝献次再献经于四时互举之者盖朝献与朝践之齐尊同再献与馈献之齐尊同故对文见义耳似享为禘祫理属可通而康成不如此解者禘祫大祭备五齐之尊则不止两大尊两山尊而已也
　　凡六彝六尊之酌郁齐献酌醴齐缩酌盎齐涚酌凡酒修酌【献司农读仪后郑为莎涚音税舒鋭反李一音雪脩读为涤直歴反】
　　注礼运曰酒在室醴醆在户粢醍在室澄酒在下训以五次之则醆酒盎齐也郊牲牲曰缩酌用茅明酌也醆酒涚于清汁献涚于醆酒犹明清与醆酒于旧驿之酒也此言转相泲成也献读为摩莎之莎煮郁和秬鬯以醆酒摩莎泲之出其香汁也醴齐尤浊和以明酌泲之以茅缩去滓也盎齐差清和以清酒泲之而已其余三齐泛从醴缇沈从盎凡酒谓三酒也修读如涤濯之涤涤酌以水和而泲之今齐人命浩酒曰涤眀酌酌取事酒之上也泽读曰醳明酌清酒醆酒泲之皆以旧醳之酒凡此四者祼用郁齐朝用醴齐馈用盎齐诸臣自酢用凡酒唯大事于太庙备五齐三酒
　　疏凡言酌者皆是泲之使可酌也训凡眀水酒单言之则可通用故礼运云酒在室在室者乃郁鬯之配尊当云明水而曰酒是明水酒通称也又醆乃盎齐而亦曰醆酒是酒齐亦通称也凡齐皆用酒泲之而郁鬯独用盎齐泲之者重郁鬯也
　　大丧存奠彝
　　注存省也谓大遣时奠者朝夕乃彻也
　　大旅亦如之
　　注旅者国有大故之祭也亦存其奠彝则陈之不即彻
　　疏案小宰注天地至尊不祼此得用者此告请非常亦如大遣奠之而已亦非祼耳
　　司几筵掌五几五席之名物辨其用与其位
　　注五几左右玉雕彤漆素五席莞藻次蒲熊用位所设之席及其处
　　疏此经仍有苇席不入数者以丧中非常故不数直取五席与五几相对而言耳
　　凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几【朝直遥反黼音甫依于起反乡许亮反莞音官又音丸纯章允反刘之闰反司农音均缫音早】
　　注斧谓之黼其绣白黒采以绛帛为质依其制如屏风然于依前为王设席左右有几优至尊也郑司农云纷读为豳又读为和粉之粉谓白绣也纯縁也谓粉如绶有文而狭者缫席削蒲蒻展之编以五采画谓云气也次席桃枝席有次列成文
　　疏此经及下文见王有事设席三重之义言大朝觐非四时常朝也大飨谓王与诸侯行飨礼于庙大射谓王将祭祀择士而射于西郊小学虞庠中也凡敷席之法初在地者一重即谓之筵重在上者即谓之席故郑注序官云敷陈曰筵借之曰席郑知黼以绛帛为质者乡射记云凡画者丹质此黼画之知是绛帛绛帛即丹质也案尔雅户牖之间曰扆于扆之处设黼黼即白黒文而为斧形此斧以大板为邸以此斧板置于扆也此经所云王皆立不坐于左右皆有几也
　　祀先王昨席亦如之
　　注昨读曰酢谓祭祀及王受酢之席尸卒食王酳之卒爵祝受之又酌授尸尸酢王于是席王于户内后诸臣致爵乃设席
