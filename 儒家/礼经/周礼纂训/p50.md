<!-- { "loadSidebar": true } -->
　　疏云春辨鼔铎已下欲见春夏秋各教其一至冬大阅之时总教之云凡颁旗物以出军之旗则如秋以尊卑之常则如冬司常佐司马时者按司常云孤卿建旜大夫士建物师都建旗州里建旟县鄙建旐道车载旞游车载旌此为异也云大阅备军礼而旌旗不如出军之时空辟实者大阅虽备礼是教战非实出军法是其空也秋教治兵是出军法故寄出军之旗于彼是冬之空辟实也赵商问巾车职建大麾以田注田四时田猎按大司马职四时皆建太常何郑云麾夏之正色春夏尚生其时宜入兵夏本不以兵得天下故建其正色以春夏田至秋冬出兵之时乃建太常商又问巾车职建大白以即戎注云谓兵车司马职仲秋王建太常注凡颁旗物以出军之旗则如秋不知大白以即戎为何时答曰白者殷之正色王即戎者或命将或劳师不自亲将故建先王之正色异于亲自将也
　　前期羣吏戒众庶修战灋
　　注羣吏郷师以下
　　疏言郷师以下则可及州长不及郷大夫郷大夫则卿也知羣吏郷师以下者见郷师职凡四时之田前期出田法于州里简其鼔铎旗物兵器脩其卒伍是其事也州长党正族师职中亦皆有作民师田行役之事
　　虞人莱所田之野为表百歩则一为三表又五十步为一表田之日司马建旗于后表之中羣吏以旗物鼔铎镯铙各帅其民而致质明旗诛后至者乃陈车徒如战之陈皆坐
　　注郑司农云虞人莱所田之野芟除其草莱令车得驱驰诗曰田卒污莱谓莱芟除可陈之处后表之中五十步表之中央表所以识正行列也四表积二百五十步左右之广当容三军步数未闻致致之司马质正也弊仆也皆坐当听誓
　　疏虞人者若田在泽泽虞若田在山山虞后郑不从先郑解虞人莱所田之野者按王制云昆虫未蛰不以火田则仲冬之时放火田猎何须芟除草莱是以车攻诗毛云大艾草以为防然后焚而射焉是田处不得芟草莱故后郑易之以为芟除可陈之处
　　羣吏听誓于陈前斩牲以左右徇陈曰不用命者斩之注羣吏诸军帅也陈前南面郷表也月令季秋天子教于田猎以习五戎司徒搢扑北面誓之此大阅礼实正嵗之仲冬而况季秋之政于周为中冬为月令者失之矣斩牲者小子也凡誓之大略甘誓汤誓是也
　　疏云此大阅礼实正嵗之中冬者周虽建子为正及其行事皆用夏之正嵗也
　　中军以鼙令鼔鼔人皆三鼔司马振铎羣吏作旗车徒皆作鼔行鸣镯车徒皆行及表乃止三鼔摝铎羣吏弊旗车徒皆坐【摝音鹿】
　　注中军中军之将也天子六军三三而居一偏羣吏既听誓各复其部曲鼔人者中军之将师帅旅帅也司马两司马也振铎以作众作起也既起鼔人击鼓以行之伍长鸣铎以节之及表自后表前至第二表也三鼔者鼔人也掩上振之为摝摝者止行息气也疏此即中春振旅疾徐坐作之事是也云中军中军之将者此六军三军居一偏皆自有中军也云羣吏既听誓各复其部曲者誓之时出向众前听誓讫各复其部伍本处也云鼓人中军之将师帅旅帅者按上云军将执晋鼔师帅执提旅帅执鼙皆是鼔人也
　　又三鼔振铎作旗车徒皆作鼔进鸣镯车骤徒趋及表乃止坐作如初【骤仕救反】
　　注趋者赴敌尚疾之渐也及表自第二前至第三
　　乃鼓车驰徒走及表乃止
　　注及表自第三前至前表
　　鼔戒三阕车三徒三刺【阕音缺】
　　注鼔戒戒攻敌鼔一阕车一转徒一刺三而止象服敌
　　乃鼔退鸣铙且却及表乃止坐作如初
　　注铙所以止鼓军退卒长鸣铙以和众鼔人为止之也退自前表至后表鼓铎则同习战之礼出入一也异者废镯而鸣铙
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主【易以豉反】注冬田为狩言守取之无所择也军门曰和立两旌以为之叙和出用次第出和门也左右或出而左或出而右有司平之郷师居门正其出入之行列也旗军吏所载分地调其部曲疏数前后有屯百步车徒异羣相去之数也车徒毕出和门郷师又巡其行陈司农云险野人为主人居前易野车为主车居前疏云以旌为左右和之门者六军分三军各处东西为左右各为一门云以叙和出者以教战处内故以田处出郑知有司是郷师者见郷师职云巡其前后之屯云车徒异羣者出军之时车徒同羣今在军行列之时则车徒异羣也
　　既陈乃设驱逆之车有司表貉于陈前
　　注驱驱出禽兽使趋田者也逆逆要不得令走设此车者田仆也
　　中军以鼙令鼔鼔人皆三鼔羣司马振铎车徒皆作遂鼔行徒衔枚而进大兽公之小禽私之获者取左耳注羣司马谓两司马也枚如箸衔之有繣结项中军法止语为相疑惑也获得也得禽兽者取左耳当以计功
　　疏此与上文教战时大同惟徒衔枚为异
　　及所弊鼔皆駴车徒皆噪【駴本亦作骇胡楷反李一音噪音喿素报反】注及所弊谓至所弊之处田所当于止也天子诸侯搜狩有常至其常处吏士鼓噪象攻敌尅胜而喜也疾雷击鼔曰駴
　　徒乃弊致禽馌兽于郊入献禽以享烝【馌于辄反刘于法反】注徒乃弊徒止也冬田主用众致禽馌兽于郊聚所获禽因以祭四方神于郊月令季秋天子既田命主祠祭禽于四方是也入又以禽祭宗庙
　　及师大合军以行禁令以救无辜伐有罪
　　注师所谓王巡守若防同司马起师合军以从所以威天下行其政也不言大者未有敌不尚武
　　疏云师谓王巡守若防同者对下文大师是出军法故郑云未有敌不尚武也
　　若大师则掌其戒令涖大卜帅执事涖衅主及军器注大师王出征伐也临大卜卜出兵吉凶也主谓迁庙之主及社主在军者也军器鼔铎之属凡师既受甲迎主于庙及社主祝奉以从杀牲以血涂主及军器皆神之
　　疏案小子职云衅邦器及军器彼官衅之大司马涖之
　　及致建大常此军将诛后至者
　　注致郷师致民于司马比校次之也
　　疏郑知郷师致民于司马者据郷师职知之司马用王大常者以上文大师王亲御六军故司马用王之大常致众若王不亲则司马自用大旗致之
　　及战巡陈眡事而赏罚
　　注事谓战功也
　　若师有功则左执律右秉钺以先恺乐献于社【钺音越】注律所以听军声钺所以为将威也先犹道也兵乐曰恺
　　疏赵商问夏官师有功则献于社春官大司乐王师大献则令奏恺乐注云大献献防于祖不达异意郑云司马主军事之功故献于社大司乐宗伯之属宗伯主宗庙故献于祖若然军有功二处俱献以出军之时告于祖宜于社故反必告也
　　若师不功则厌而奉主车【厌于涉反李于入反】
　　注厌伏冠也奉犹送也送主归于庙与社
　　疏厌谓伏冠者按曲礼厌冠不入公门彼差次当缌小功之冠以义言之五服之冠皆厌以其丧冠反吉冠于武上向内缝之丧冠于武下向上缝之以伏冠在武故得厌伏之名
　　王吊劳士庶子则相【劳力报反】
　　注师败王亲吊士庶子之死者劳其伤者则相王之礼庶子卿大夫之子从军者或谓之庶士
　　疏云庶子为卿大夫之子适庶俱兼则经中士为卿大夫士之身案宫伯掌士庶子注云士适子庶子其支庶与此异者彼宫正掌卿大夫士宫伯别掌士庶子此惟一文故不同也此注不云士之子者以其卿大夫之适子为王及后与士同士之子如众人不得为王及后如士故不吊劳之也
　　大役与虑事属其植受其要以待攷而赏诛【与音预属音灼植直吏反】
　　注大役筑城邑也郑司农云国有大役大司马与谋虑其事也谓虑事者封人也于有役司马虑之植筑城槙也属赋丈尺与其人数
　　疏植者版之属【槙音贞】
　　大防同则帅士庶子而掌其政令
　　注帅师以从王
　　若大射则合诸侯之六耦
　　注王将祭射于射宫以选贤也王射三侯以诸侯为六耦
　　疏王大射之时有诸侯来朝在京师者大司马令之为六耦此大射是将祭而射故用诸侯为六耦若宾射射人亦用六耦但不用诸侯当用卿大夫为之燕射三耦自然用卿大夫以下为之
　　大祭祀飨食羞牲鱼授其祭
　　注牲鱼鱼牲也祭谓尸宾所以祭也郑司农云大司马主进鱼牲
　　疏大祭祀谓天地宗庙此大祭据宗庙而言其中小之祭祀亦为之矣飨食行之在庙故与大祭祀同郑云祭谓尸宾所以祭也者大祭祀授尸祭飨食授宾祭若王祭则膳夫云授王祭是也
　　大丧平士大夫
　　注郑司农云平一其服也谓平者正其职与位疏必使司马平之者司马之属有司士主羣吏今王丧不得使司士故司马平之先郑云平一其服按小宗伯已悬衰冠故后郑不从也
　　丧祭奉诏马牲
　　注王丧之以马祭者葢遣奠也奉犹送也送之至墓告而藏之
　　疏知丧祭是大遣奠者以其丧奠反虞卒哭丧祭之等无奉送诏告惟有大遣奠入圹之时有奉送之事
　　小司马之职掌
　　注此下字脱灭札烂文阙汉兴求之不得遂无识其数者
　　凡小祭祀防同飨射师田丧纪掌其事如大司马之灋疏小防同谓诸侯使卿大夫来聘王使卿大夫与之防同言飨射师田皆是诗侯卿大夫来聘王还使卿大夫与飨燕及射师田之等也小丧纪者三夫人以下
　　军司马【阙】
　　舆司马【阙】
　　行司马【阙】
　　司勲掌六郷赏地之灋以等其功
　　注赏地赏田也在逺郊之内属六郷焉等犹差也以功大小为差
　　疏云赏田在逺郊之内者见载师云赏田任逺郊之地
　　王功曰勲
　　注辅成王业若周公
　　国功曰功
　　注保全国家若伊尹
　　民功曰庸
　　注法施于民若后稷
　　事功曰劳
　　注以劳定国若禹
　　治功曰力
　　注制法成治若咎繇
　　战功曰多
　　注尅敌出竒若韩信陈平司马法曰上多前虏训按国功若申勃蘓之存楚国以之为存亡者也民功若公叔文子为粥与国之饿者是有遗爱在民而民思之者也事若礼乐兵农之类各有所长治若官府簿书之职欲其无怠此皆以大小为先后也
　　凡有功者铭书于王之大常祭于大烝司勲诏之注铭之言名也生则书于王旌以识其人与其功也死则于烝先王祭之诏谓告其神以辞也今汉祭功臣于庙廷
　　疏有功谓上六者诏之谓诏司常书之又以辞使春官告神引汉法者欲见古者亦在庙廷也
　　大功司勲藏其贰
　　注功书藏于天府又副于此者以其主赏训按上云凡有功者此别云大功葢王功国功也注谓功书藏于天府今天府职文无之或即指铭书大常为正藏于司勲者为副耶大功又藏其副重之也
　　掌赏地之政令
　　注政令谓役赋
　　凡赏无常轻重眡功凡颁赏地参之一食
　　注赏地之税参分计税王食其一二全入于臣疏采地之税四之一与小国入天子同赏田参之一与次国入天子同
　　惟加田无国正【正音征】
　　注加田既赏之又加赐以田所以厚恩也正谓税也禄田亦有给公家赋贡独加赏之田无正耳
　　疏加田未知所在或当与赏田同在逺郊大夫士赐地凡有四种大夫已上有采地又有赏田加田载师又有仕田即王制圭田是有四种王制云大夫有田则祭无田则荐是知士亦有田法也
　　马质掌质马马量三物一曰戎马二曰田马三曰驽马皆有物贾【贾音嫁】
