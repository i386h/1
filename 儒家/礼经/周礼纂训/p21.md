<!-- { "loadSidebar": true } -->
　　注郑司农云廛市中空地未有肆城中空地未有宅者民宅曰宅宅田者以备益多也士田者士大夫之子得而耕之田也贾田者吏为县官卖财与之田官田者公家之所耕田牛田者以养公家之牛赏田者赏赐之田牧田者牧六畜之田司马法曰王国百里为郊二百里为州三百里为野四百里为县五百里为都杜子春云五十里为近郊百里为逺郊谓廛民居之区域也里居也圃树果蓏之属季秋于中为樊圃谓之园宅田致仕者之家所受田士相见礼曰宅者在邦则曰市井之臣在野则曰草茅之臣士读为仕仕者亦受田所谓圭田也孟子曰卿以下必有圭田圭田五十畮贾田在市贾人其家所受田也官田庶人在官者其家所受田也牛田牧田畜牧者之家所受田也公邑谓六遂余地天子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云遂人亦监焉家邑大夫之采地小都卿之采地大都公之采地王子弟所食邑也畺五百里王畿界也凡王畿方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地也三分去一其余二十四万夫六乡之民七万五千家通不易一易再易一家受二夫则十五万夫之地其余九万夫廛里也圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也食货志云农民户一人已受田其家众男为余夫亦以口受田如此士工商家受田五口乃当农夫一人今余夫在遂地之中如此则士工商以事入在官而余夫以力出耕公邑甸稍县都合居九十六同八百六十四万夫之地城郭宫室差少涂巷又狭于三分所去六而存一焉以十八分之十三率之则其余六百二十四万夫之地通上中下六家而受十三夫定受田二百八十八万家也其在甸七万五千家为六遂余则公邑
　　疏司农以士田为士大夫之子耕田案礼记问士之子长曰能耕是士子不免农若大夫以上之子则免农礼运曰大夫有田以处其子孙故后郑不从赏田即夏官司勲赏田是也圃谓田首之界家有二亩半以为井灶葱韭王制圭田无征此士田在近郊十一而税者彼是殷法云遂人亦监焉者案遂人云掌野郑云郊外野大总言之则自百里外至五百里皆曰野盖乡遂及公邑皆为沟洫法是以遂人亦监焉云王子弟所食邑者王庶子及母弟与公同食百里地在畺稍疏者与卿同食五十里地在县又疏者与大夫同食二十五里地在稍引食货志农民余夫以口受田者案遂人云夫一廛田百畮余夫亦如之农家以七夫为计余子弟多三十有室受地与正夫同故何休云一夫一妇受田百亩案孟子云余夫二十五亩者彼是年二十九以下未有妻者受口田二十五亩也云士工商家受田五口乃当农夫一人者此则上云半农人者是也士有禄沾及子弟工商贱故五口乃当农夫一人云余夫以力出耕公邑者还是五口之内有丈夫者也案张逸问十八分之十三率之何谓郑云遂人上地有莱五十亩相通三夫受六百五十亩地于三分所去六而存一训问士人受田如何朱子曰上士中士下士是有命之士已有禄如管子士乡十五是未命之士故亦受田近郊逺郊皆士工商之家除农民不算在七家中盖农民自逺郊近郊甸稍县都皆有莫适举也牛田牧田或即是养蕃六畜之处九职所谓薮牧者也
　　凡任地国宅无征园廛二十而一近郊十一逺郊二十而三甸稍县都皆无过十二唯其漆林之征二十而五注征税也国宅凡官所有宫室吏所治者也国税轻近而重逺近者多役也园廛亦轻之者廛无谷园少利也古之宅必树而畺埸有瓜
　　疏稍县都有三等采地为井田助法此云十二者除三等采地而言注云廛无谷园少利者廛则五亩之宅在国中园则百亩田畔家各二亩半异义案公羊十一税无逺近之差汉制収租有上中下与周礼同义之闻也周礼授民田家所养者多与之美田所养者少与之薄田汉无授田法富者贵美且多贫者贱薄且少与周礼异周礼税法据王畿公羊税法据侯国侯国无逺近之差者以其国小地狭役赋事睱也训朱子曰近郊十一逺郊二十而三甸稍县都皆无过十二此即是田税盖近处如六乡家家为兵其役多故税轻逺处如都鄙井田法七家而赋一兵其役少故税重所谓十二者是并杂税言也
　　凡宅不毛者有里布凡田不耕者出屋粟凡民无职事者出夫家之征
　　注郑司农云宅不毛者谓不树桑麻也布泉也宅不毛者有里布民无职事出夫家之征欲令宅树桑麻民就四业则无税赋以劝之也谓宅不毛者罚以一里二十五家之泉空田者罚以三家之税粟以供吉凶二服及丧器也民虽有闲无职事者犹出夫税家税也夫税者百亩之税家税者出士徒车辇给繇役
　　疏里布谓二十五家之口泉汉法人百二十夫三为屋田不耕者罚以三夫之税粟民无职事此则太宰闲民无常职转移执事之人训家君子曰里布乃布帛之布盖不毛则出布不耕则出粟无职则出征征者力役之政盖各以其类　二十五家之布二十五家嫔妇之所出也
　　以时征其赋
　　疏闾师征敛六乡之赋贡遂师旅师敛六遂以外之赋贡载师掌畿内地事亦征其赋案闾师注赋谓九赋九贡则此赋贡含有也至于里布屋粟及闲民夫家之征亦可征之
　　闾师掌国中及四郊之人民六畜之数以任其力以待其政令以时征其赋
　　注国中及四郊是所主数六乡之中自廛里至逺郊也赋谓九赋及九贡
　　疏闾师征敛百里内之赋贡云赋谓九赋及九贡者案太宰赋有九等此征国中四郊唯有二赋言九者大总而言九贡九职之贡即下文贡九谷之等是也训家君子曰闾师所掌贡即九功之贡也盖自中国及四郊六乡之地闾师所贡其余则食采之君贡之与
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物
　　注贡草木谓葵韭果蓏之属
　　疏冢宰九职此分山泽为二唯有八者臣妾无税闲民则载师已见出夫家之征故不言
　　凡无职者出夫布
　　注独言无职者掌其九赋
　　疏此无职即太宰闲民出夫布者出一夫口泉训无职者既给力役亦出夫布
　　凡庶民不畜者祭无牲不耕者祭无盛不树者无椁不者不帛不绩者不衰
　　注掌罚其家事也
　　疏祭无牲死后祭之无牲也无椁死后无椁不衰者死则不为着衰训朱子云载师凡民无职事者出夫家之征闾师凡无职者出夫布前重后轻者载师所掌以待士大夫之有土者闾师所掌方是待庶民宅不毛为其为亭台也田不耕为其为池沼也民无职事此是大夫家所养浮泛之人也
　　县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以攷羣吏而以诏废置
　　注郊里郊所居也自邦国以及四郊之内是所主数周天下也莱休不耕者
　　疏邦国据畿外诸侯都鄙据大都小都稍据家邑甸据六遂郊里据逺郊至国中案遗人云乡里又云郊里彼乡里据国中郊里据在郊
　　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼔兵器以帅而至
　　注受灋于司马者知所当征众寡
　　疏车人之卒伍者人则百人为卒伍人为伍车亦有卒伍案乡师云以旗致万民此云而至谓帅而至乡师也
　　凡造都邑量其地辨其物而制其域【量音良】
　　注物谓地所有也名山大泽不以封
　　疏都谓大都小都邑谓家邑域即疆域大小
　　以岁时征野之赋贡
　　注野谓甸稍县都
　　疏郊内赋贡闾师征敛郊外赋贡县师征之遂师旅师敛之训载师掌畿内财赋之政县师兼掌畿内师役之令












　　周礼纂训卷六
<经部,礼类,周礼之属,周礼纂训>
　　钦定四库全书
　　周礼纂训卷七
　　安溪李钟伦撰
　　遗人掌邦之委积以待施惠乡里之委积以恤民之囏阨门闗之委积以养老孤郊里之委积以待宾客野鄙之委积以待羇旅县都之委积以待凶荒【遗唯季反刘音遂】注委积者廪人仓人计九谷之数足国用以其余共之所谓余法用也少曰委多曰积乡里乡所居也囏阨犹困乏也门闗以养老孤人所出入易以取饩也
　　疏门国门闗闗门出入皆有税所税多少足国用外留以养老孤郊里六乡之民出居郊者以待宾客者宾客至郊因即与饩野鄙据六遂遂中有五百家鄙以待羇旅者甸在二百里中外内有羇旅皆得取之不见稍者县都中兼之特于此三处见凶荒者凶荒畿外畿内皆有畿外凶荒则向畿内取之畿内凶荒则向畿外取之故于近畿三百里外言待凶荒也案仓人文若谷不足则止余法用谓乡里已下皆无入委积之事虽无新物以入委积其旧委积则给囏阨老孤之等故又云藏之以待凶而颁之
　　凡宾客防同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有馆馆有积
　　注馆楼可以观望者也市有三庐一宿
　　疏三庐一宿者十里二十里庐三十里宿四十里庐五十里市是市有三庐一宿也
　　凡委积之事巡而比之以时颁之
　　疏凡委积谓上二文也以时颁之则以待者是也训国野之道总上文国用之余以为委积施惠于此乎取宾客防同师役于此乎供也巡而比之恐有虚冒盗窃也
　　均人掌均地政均地守均地职均人民牛马车辇之力政
　　注政读为征地征谓地守地职之税地守虞衡之属地职农圃之属力征人民则治城郭涂巷沟渠牛马车辇则转委积之属
　　疏均人总均畿内乡遂及公邑土均掌平邦国都鄙
　　凡均力政以嵗上下丰年则公旬用三日焉中年则公旬用二日焉无年则公旬用一日焉
　　注丰年人食四鬴之嵗也人食三鬴为中嵗人食二鬴为下嵗嵗无赢储也公事也旬均也
　　疏此即人民之力政不通牛马车辇故王制云用民之力嵗不过三日
　　凶札则无力政无财赋
　　疏此即廪人不能人二鬴之嵗训财赋即九功之税以其皆任民之事故从力政为类上文不言均财赋者任地乃可言均贡其所有无定则故不言均也
　　不収地守地职不均地政
　　注不収山泽及地税亦不平计地税非凶札之嵗当収嵗乃均之耳
　　三年大比则大均
　　注有年无年大平计之若乆不修则数或阙
　　师氏掌以媺诏王以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长【媺音美行下孟反】
