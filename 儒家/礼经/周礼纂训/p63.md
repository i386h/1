<!-- { "loadSidebar": true } -->
　　注不见鸟兽谓夜来呜呼为怪者兽狐狼之属救日之弓救月之矢谓日月食所作弓矢日月之食隂阳相胜之变也于日食则射太隂月食则射太阳与
　　若神也则以大隂之弓与枉矢射之
　　注神谓非鸟兽之声若或叫于宋太庙者太隂之弓救月之弓枉矢救日之矢与不言救月之弓与救日之矢者互言之救日用枉矢则救月以恒矢可知也疏太隂之弓与上救日之弓对故知是救月之弓枉矢与救月之矢相对则是救日之矢可知欲见弓矢之名故互见其文知救月用恒矢不用庳矢者以其庳矢弩所用
　　衔枚氏掌司嚣国之大祭祀令禁无嚣【嚣五羔反】
　　注令主祭祀者
　　军旅田役令衔枚
　　注为其言语以相误
　　禁呼叹呜于国中者行歌哭扵国中之道者【音叫】注为其惑众
　　伊耆氏掌国之大祭祀共其杖咸
　　注咸读为函老臣虽杖于朝事鬼神尚敬去之有司以此函藏之既事乃授之
　　军旅授有爵者杖
　　注别吏卒且以扶尊者将军杖
　　共王之齿杖
　　注王之所以赐老者之杖王制曰五十杖于家六十杖于乡七十杖于国八十杖于朝
　　疏既共王之齿杖明皆据王所赐者而言若不得王赐者自拄之也训按不得王赐杖者当是庶人之老
　　大行人掌大賔之礼及大客之仪以亲诸侯
　　注大賔要服以内诸侯大客谓其孤
　　疏言要服以内诸侯者对要服以外为小賔世壹见者是也云大客谓孤卿者对小行人所云小客则受其币听其辞者是也按大国得立孤一人侯伯无孤殷聘使时聘使大夫士虽不得时聘为介来亦入客中
　　春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以四方之禁殷同以施天下之政【朝直遥反比毘志反】
　　注此六事者以王见诸侯为文图比陈协皆考绩之言王者春见诸侯则图其事之可否秋见诸侯则比其功之髙下夏见诸侯则陈其谋之是非冬见诸侯则合其虑之异同六服以其朝嵗四时分来更迭如此而遍时防即时见也无常期诸侯有不顺服者王将有征讨之事则既朝王命为坛于国外合诸侯而禁命事焉禁谓九伐之法殷同即殷见也王十二嵗一巡守若不巡守则殷同殷同者六服尽朝既朝王亦命为坛于国外合诸侯而命其政政谓邦国之九法殷同四方四时分来嵗终则遍矣九伐九法皆在司马职
　　疏春夏秋冬虽相对为文及其受之处所则春夏受挚于朝受享扵庙秋冬一受之于庙注云六服以其朝嵗者以下文依服数来朝则有不朝之嵗故云以其朝嵗也云既朝王命为坛于国外者诸侯有不当朝嵗者则就国外坛朝而已是以司仪与觐礼有坛朝之法若诸侯来者次当朝之嵗者则于国内依常朝之法既朝乃向外就坛行盟载之礼也郑知王不巡守即行殷同者下文云十有二嵗王巡守殷国殷国与巡守连文明同是十二嵗若王巡守何须殷同明不巡守乃殷同也十二年唯卫服不当朝歳其余侯甸男采要皆当朝歳当朝歳者亦朝于国乃更于坛朝不当朝歳者亦朝于坛如时防然
　　时聘以结诸侯之好殷覜以除邦国之慝【覜通吊反慝吐得反】注此二事者以王见诸侯之臣使来者为文也时聘者亦无常期天子有事诸侯使大夫来聘亲以礼见之礼而遣之所以结其恩好也天子无事则已殷覜谓一服朝之歳也一服朝之歳五服诸侯皆使卿以聘礼来覜天子天子以礼见之命以政禁之事所以除其恶行
　　疏注云天子有事诸侯使大夫来聘者此谓时防之年当方有诸侯不顺服当方诸侯来防余方诸侯身不来使大夫来聘亦有兵至助王讨逆若无事则不来也云殷覜在一服朝之歳者按宗伯注云一服朝在元年七年十一年以其朝者少聘者多故亦得称殷殷众也
　　间问以谕诸侯之志归脤以交诸侯之福贺庆以赞诸侯之喜致禬以补诸侯之烖【间间厠之间脤上忍反音肾禬音防】
　　注此四者王使臣于诸侯之礼也间问者间歳一问诸侯谓存省之属谕诸侯之志者谕言语谕书名其类也交或往或来也赞助也致禬凶礼之吊礼禬礼也
　　疏注云间问谓存省之属者按下文歳遍存三歳遍頫五歳遍省七歳属象胥九歳属瞽史十有一歳达瑞节并是间歳之事云交谓往来者欲见臣有祭祀亦得归胙于王按宗伯云脤膰本施同姓尊二代之后亦得之按宗伯凶礼有五此唯言吊者此行人唯主吊法余礼盖自有人主之隐元年宰咺来归惠公仲子之赗是宰夫主赙赗之事也训愚谓凶礼之吊礼固见扵行人矣至于防荒禬恤四礼亦当在间问之内同掌于行人故存省之属皆有事而存省之也致禬所以别言之者以其有归财之法与四礼异诸侯有防荒败乱之事王亦必待间嵗乃问之者以侯国多其事亦多不过依间问之期而遍存遍省之而已
　　以九仪辨诸侯之命等诸臣之爵以同邦国之礼而待其賔客上公之礼执桓圭九寸缫借九寸冕服九章建常九斿樊缨九就贰车九乗介九人礼九牢其朝位賔主之间九十步立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位賔主之间七十步立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位賔主之间五十步立当车衡摈者三人庙中将币三享王礼壹祼不酢飨礼五献食礼五举出入三积壹问壹劳诸男执蒲璧其他皆如诸子之礼【缫音藻借在夜反斿音留樊畔于反乗绳证反介音界轵之氏反或居氏反摈必刃反祼古乱反酢才洛反食礼音嗣积子赐反劳老报反信音申后信圭同】
　　注缫借以五采韦衣板若奠玉则以借之冕服着冕所服之衣也九章者自山龙以下七章者自华虫以下五章者自宗彞以下也常旌旗也斿其属防垂者也樊缨马饰也以罽饰之每一处五采备为一就贰副也介辅已行礼者也礼大礼饔饩也三牲备为一牢朝位谓大门外賔下车及王车出迎所立处也王始立大门内交摈三辞乃乗车而迎之齐仆为之节上公立当轵侯伯立当疾子男立当衡王立当轸与前疾谓驷马车辕前胡下垂柱地者庙受命祖之庙也三享皆束帛加璧庭实惟国所有朝士仪曰奉国地所出重物而献之明臣职也朝先享不言朝者朝正礼不嫌有等也王礼王以郁鬯礼賔也郁人职曰凡祭祀賔客之祼事和郁鬯以实彞而陈之礼者使宗伯摄酌圭瓒而祼王既拜送爵又摄酌璋瓒而祼后又拜送爵是为再祼再祼賔乃酢王也礼侯伯一祼者祼賔賔酢王而已后不祼也礼子男则祼賔而已不酢王也不酢之礼聘礼礼賔是与九举举牲体九饭也出入谓从来讫去也每积有牢礼米禾刍薪凡数不同者皆降杀问问不恙也劳谓劳倦之也皆有礼以币致之
　　疏桓圭之等此主行朝礼于朝所执其服则皮弁若行三享则执璧瑞樊马腹带缨马鞅贰车九乗者按觐礼记云偏驾不入王门郑云左傍与己同曰徧同姓金路异姓象路四卫革路蕃国本路据王玉路不赐诸侯是王所乗为正诸侯左傍与己同曰偏此等不入王门舍于馆乗墨车龙旂以朝彼虽觐礼此春夏受贽在朝无迎法亦应偏驾不入至朝后行三享在庙天子亲迎乃申上服得乗金路之等若不申上服车何得有樊缨九就之属但贰车所饰无文未知诸侯贰车得与上车同否贰车及介陈于大门外賔北靣时介皆西北陈之礼九牢是饔饩大礼朝享后乃陈于馆以数有九故进之在上朝位者王未迎之时在大门内与賔相去之数也车轵谓毂末车辕北向在西邉亦去大门九十步公在车东东西相望当毂末也摈者五人大宗伯为上摈小行人为承摈啬夫为末摈其余二人是士庙中将币三享此是朝讫在庙行享乃有迎賔之礼也王礼与下为目已下皆王之礼也飨礼九献者谓后日王速賔賔来就庙中行亨烹太牢设几而不倚爵盈而不饮九献者王酢献賔賔酌主人主人酬賔酬后更八献是为九献食礼亦太牢无酒出入五积谓在路供賔来有积去有积皆五积三问与三劳所行应同处三劳者按小行人逆劳于畿觐礼云至于郊王使人皮弁用璧劳聘礼则劳以币但璧则兼币也但觐礼注郊是近郊近郊与畿大小行人劳逺郊无文按书畧説云天子太子年十八授孟侯孟侯者四方诸侯来迎于郊或逺郊当使世子劳三问之处亦当在近郊逺郊与畿也按王与诸侯行礼与诸侯待诸侯同司仪云诸公相为賔将币交摈三辞车逆注云既三辞则主君乗车出大门而迎賔若聘礼则无出迎法也必知天子与诸侯敌礼者按下文大国之孤视小国之君唯不交摈则诸侯扵天子交摈矣交摈是敌礼也注云飨设盛礼者有酒有食兼食与燕也训云前疾谓驷马车辕前胡下垂拄地者谓若辀人辀深四尺七寸轼前曲中是也云朝先享不言朝者自冕服九章以下唯言享不见朝礼云朝正礼不嫌有等者朝属路门外无九十七十五十步差等相迎之法既无等故不言之云不酢之礼与聘礼之賔同者聘礼之宾用醴壹祼不酢约同之但子男祼以郁鬯不用醴则别云九举举牲体九饭者见特牲馈食礼尸食举尸三饭佐食举肝尸又三饭举骼及兽鱼王日一举亦是生人食有举法故知举是举牲体也
　　凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆眡小国之君
　　注此以君命来聘者也孤尊既聘享更自以其贽见执束帛而已豹皮表之为饰继小国之君言次之也朝聘之礼每一国毕乃前不交摈者不使介辞交于王之摈亲自对摈者也庙中无相介皆入门西上而立不前相礼者聘之介是与以酒礼之酒谓齐酒也和之不用郁鬯耳其他谓贰车及介牢礼宾主之间摈者将币祼酢飨食之数
　　疏按典命上公立孤一人侯伯已下则无故云大国之孤也赵商问大国之孤既眡小国之君以五为节下云诸侯之卿各下其君二等以下注云公使亦七侯伯亦五子男三不审大国孤五而七何答曰七介是奉君命孤五介是特见又小国之君非私觌也然则诸侯之大夫以时接见天子或可有私觌结其恩情但无文耳赵商又问孤出入三积亦是眡小国之君何须特云三积与例似错答曰三积亦然非独孤也故不在眡小国之中然则一劳者亦是卿亦然然则孤聘天子既以聘使受礼又自得礼如是孤法再重受礼矣郑知孤执皮帛是既聘享更自以其贽见者若行正聘则执瑑圭璋八寸以行聘何得执皮帛也侯伯已下臣来但执圭璋行聘无此更见法矣云豹皮表之为饰者宗伯注云天子之孤饰贽以虎皮公之孤饰贽以豹皮云不使介辞交于王之摈而亲自对摈者则聘礼宾来在末介下东靣上摈亦至末摈下亲相与言是也
　　凡诸侯之其礼各下其君二等以下及其大夫士皆如之
　　注此亦以君命来聘者也所下其君者介与朝位宾主之间也其余则自以其爵聘义曰上公七介侯伯五介子男三介是谓使之聘之数也朝位则上公七十步侯伯五十步子男三十步与
　　疏云及其大夫士皆如之者大夫又各自下二等士无介与步数而言如之者指牢礼之等又降杀大夫也
