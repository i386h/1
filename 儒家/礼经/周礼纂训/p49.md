<!-- { "loadSidebar": true } -->
　　疏外乱谓若齐襄公淫于外鲁桓夫人文姜之等是也内乱谓家内若卫宣公上烝父妾下纳子妻之等是也按春秋公羊左氏説凡征伐有六等谓侵战伐围入灭用兵麤觕不声钟鼔入境而已谓之侵侵而不服则战之谓两阵交刃战而不服则伐之谓用兵精而声钟鼔伐而不服则围之谓帀其四郭围而不服则入之谓入其四郭取人民不有其地入而不服则灭之谓取其君训犯令陵政罪甚大不应但杜絶使不与邻国交通而已杜之为义恐与灭等如杜塞之杜谓围困而取之也九法之所不能平者则九伐以正之九伐之序先轻而后重残贼叛乱之事恶极衅厚皆起于王事之衰圣人之所难言也
　　正月之吉始和布政于邦国都鄙乃县政象之灋于象魏使万民观政象挟日而敛之乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿【县音】
　　注畿犹限也自王城以外五千里为界有分限者九籍其礼差之书也政职所供王政之职谓赋税也疏自蛮至镇此三服总号蕃服故大行人云九州之外谓之蕃国指此三服也注云籍其礼差之书者诸侯赋贡多少有常则大国贡半次国三之一小国四之一是其礼差也云政职所供王政之职谓赋税者按冢宰云以九职任万民使万民勤职而出赋税诸侯得之以半与三之一四之一市取土毛以贡之则禹贡篚贡是也据民而出谓之赋税据诸侯所送谓之贡也
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　注赋给军用者也令邦国之赋亦以地之美恶民之众寡为制如六遂矣郑司农云上地食者三之二假令一家有三顷嵗种二顷休其一顷下地食者参之一田薄恶者所休多
　　疏此文承上邦国之下而云令赋是还据邦国诸侯而説也按遂人上地夫一防田百畆莱五十畆中地家二百畆下地家三百畆与此上地食者三之二合故郑云邦国如六遂矣训九法九伐天子之所以令诸侯九畿之籍与令赋之法诸侯之所以承天子
　　中春教振旅司马以旗致民平列陈如战之陈【中音仲下放此陈直觐反下之陈可陈陈前徇陈行陈巡陈皆同余以意求之】
　　注以旗者立旗期民于其下也凡师出曰治兵入曰振旅皆习战也四时各教民以其一焉春习振旅兵入収众专于农平犹正也
　　疏凡欲行搜狩先芟草莱教战讫乃入防田猎郑云治兵振旅皆习战者按庄公八年师次于郎甲午祠兵公羊曰出曰祠兵注云礼兵不徒使故将出兵必祠于近郊陈兵习战杀牲飨士卒入曰振旅其礼一也左氏説治兵于庙礼也注云三年而治兵与秋同名谷梁云出曰治兵习战也入曰振旅习战也郑于异义驳不从公羊云祠兵者公羊字之误亦不从左氏説治兵为授兵于庙云于周司马职曰仲夏教茇舍仲秋教治兵其下皆云如战之陈仲冬教大阅修战法虞人莱所田之野乃为之如是治兵之属皆习战非授兵于庙又无祠五兵之礼是以尔雅云出为治兵尚威武也入为振旅反尊卑也出则壮者在前老弱在后入则壮者在后老弱在前
　　辨鼔铎镯铙之用王执路鼔诸侯执贲鼔军将执晋鼔师帅执提旅帅执鼙卒长执铙两司马执铎公司马执镯
　　【铎直各反镯直角反铙女交反贲扶云反提徒兮反鼙薄兮反】
　　注鼔人职曰以路鼔鼔鬼享以贲鼔鼓军事以晋鼔鼔金奏以金铙止鼔以金铎通鼔以金镯节鼓郑司农云提谓马上鼔有曲木提持鼔立马髦上者故谓之提杜子春云公司马谓五人为伍伍之司马也谓王不执贲鼔尚之于诸侯也伍长谓之公司马者虽卑同其号
　　疏春辨鼔铎者鼔雷之类象中春雷声于外郑引鼔人职者欲见鼔人有六鼔四金据本各依所用今此所用或有不依本者以其惟贲鼔鼔军事是依本王执路鼔军将执晋鼔等并不依本用而在军兼用也云提谓马上鼔者先郑葢据当时以况周其实周时皆乘车无轻骑法也云王不执贲鼔尚之于诸侯者按贲鼔鼓军事计王在军自为元帅自合执贲鼔今不执贲鼓者见诸侯因朝而来与王为宾客故让之使执贲鼔也
　　以教坐作进退疾徐疏数之节【数音朔】
　　注习战法
　　疏案下大阅礼备军法中军以鼙令鼔已下有此坐作进退疾徐疏数之节彼大阅具言于此略説有此坐作之法于教战处为之
　　遂以搜田有司表貉誓民鼔遂围禁火弊献禽以祭社【搜所留反貉莫驾反弊婢世反】
　　注春田为搜有司大司徒也掌大田役治徒庶之政令表貉立表而貉祭也誓民誓以犯田法之罚也誓曰无干车无自后射立旌遂围禁旌弊争禽而不审者罚以假马禁者虞衡守禽之厉禁也既誓令鼔而围之遂搜田火弊火止也春田主用火因焚莱除陈草皆杀而火止献犹致也属也田止虞人植旌众皆献其所获禽焉诗云言私其纵献豜于公春田主祭社者土方施生也
　　疏案下大阅礼遂以搜田以下云以旌为左右和之门羣吏各帅其车徒以叙和出左右陈车徒有司平之既陈乃设驱逆之车有司表貉于陈前此亦当如彼但春非大备故略言之也云献禽祭社者此因田猎而祭非月令仲春春祭社也郑云立旌遂围禁者旌即下大阅礼云旌居卒间者是也云虞衡守禽之厉禁者按地官川衡小田猎之所无厉禁之事言衡者川衡或有与山泽连者则亦有厉禁之事
　　中夏教茇舍如振旅之陈羣吏撰车徒读书契辨号名之用帅以门名县鄙各以其名家以号名郷以州名野以邑名百官各象其事以辨军之夜事其他皆如振旅【茇蒲末反撰息转反又什转反注音算】
　　注茇读如莱沛之沛茇舍草止之也军有草止之法撰读曰算算车徒谓数择之也读书契以簿书校録军实之凡要号名者徽识所以相别也郷遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅帅至伍长也以门名者所被徽识如其在门所树者也凡此言以也象也皆谓其制同耳军将皆名卿古者军将葢为营治于国门鲁有东门襄仲宋有桐门右师皆上卿为军将者也县鄙谓县正鄙师至邻长也家谓食采地者之臣也郷以州名亦谓州长至比长也野谓公邑大夫百官以其职从王者此六者皆书其官与名氏焉门则襄仲右师明矣郷则南郷邮东郷为人是也其他象此云某某之名某某之号某某之事而已未尽闻也郷遂大夫文错不见以其素信于民不为军将或为诸帅是以阙焉夜事戒夜守之事草止者慎于夜于是主别其部职疏云羣吏撰车徒者羣吏谓军将至伍长各有部分注云号名徽识所以相别者即旌旗之细者也皆缀之于上以别死者云家之属谓之号者谓都家之内从大夫至士云百官之属谓之事者从王朝六卿以下至下士野以邑名郑虽不言亦在郷遂之例以其同是沟洫之人出军出贡又等也云家谓食采地者之臣者食采地是公卿大夫其身在朝其臣在采地若公山弗扰之类今随主在军故以其号为名也郷以州名亦谓州长至比长今略举州为首也云野谓公邑大夫者谓四等公邑其长二百里三百里如州长四百里五百里如县正长下皆有属官在军者皆以邑为名云六者皆书其官与名氏焉者假令为官则云大司徒下某官姓名某也云郷遂大夫文错不见者此经六遂直云县鄙不言遂六郷言以州名虽见郷亦不见郷大夫之身云以其素信于民不为军将或为诸帅是以阙焉者郷遂大夫以下至比长邻长皆因为军吏以领本民在上或别使人为军将则郷遂大夫别领人为师帅旅帅以下经在军吏帅以门名之内必知有别使人为军将法者见外穆叔云天子作师公帅之诗曰周公东征此并上公为军将诗曰韎韐有奭以作六师此乃诸侯世子为军将田猎亦容如此于是时乡遂大夫则为诸帅也若然下文云师都载旜郷遂载物注云郷遂大夫或载旜或载物众属军吏无所将者谓诸帅亦不为众属他军吏己身全无所将故不载旗义与此合也
　　遂以苖田如搜之灋车弊献禽以享礿【礿余若反】
　　注夏田为苖择取不孕任者若治苖去不秀实者云车弊者驱兽之车止也夏田主用车示所取物希皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者阴阳始起象神之在内
　　疏此祭因田猎献禽为祭若正祭自在孟月
　　中秋教治兵如振旅之陈
　　疏凡兵出曰治兵秋以出兵为名秋严尚威故也
　　辨旗物之用王载大常诸侯载旂军吏载旗师都载旜郷遂载物郊野载旐百官载旟各书其事与其号焉其他皆如振旅
　　注军吏诸军帅也师都遂大夫也郷遂郷大夫也或载旜或载物众属军吏无所将也郊谓郷遂之州长县正以下也野谓公邑大夫载旐者以其将羡卒也百官卿大夫也载旟者以其属卫王也凡旌旗有军旅者画异物无者帛而已
　　疏云军吏诸军帅者亦谓从军将至下伍长皆是军吏也云师都遂大夫郷遂郷大夫者按司常云孤卿建旜大夫士建物郷大夫是卿建旜是其常师都载旜不嫌无郷大夫故郑直举遂大夫也云郷遂郷大夫者以其遂大夫是中大夫建物是其常今郷遂建物不嫌无遂大夫故郑直举郷大夫也云或载旜或载物众属军吏无所将者郷遂大夫若为军将则是军吏亦载旗今不载旗故知非直不为军将亦不为诸帅以是载旜载物而已若然既不为军吏遂大夫上得与卿同载旜郷大夫是卿下得与大夫同载物也以郷遂大夫掌众同故同载物也云郊谓郷遂之州长县正以下者郊内有六郷州长已下郊外有六遂县正已下有此二等云野谓公邑大夫者按载师职云公邑之田任甸地甸则郊外曰野故以野言之但公邑自甸以出至疆有四等皆以大夫治之云载旐以其将羡卒者正卒既属军吏其余羡卒使此州长已下不为军吏者领之但公邑之内虽不见有出军之法若出军亦当与郷遂同若出军亦正卒使大夫等为军吏其羡卒亦使不为军吏者领之云载旟以其属卫王者以六官之卿大夫其属各六十有选当行卫守王者即是有众故载鸟隼之旟也
　　遂以狝田如搜田之灋罗弊致禽以祀祊【狝息浅反祊注音方】注秋田为狝狝杀也罗弊罔止也秋田主用罔中杀者多也祊当为方秋田主祭四方报成万物诗曰以社以方
　　疏云祀祊者罗止田毕入国过郊之神位乃致禽以祀四方之神
　　中冬教大阅
　　注春辨鼔铎夏辨号名秋辨旗物至冬大阅简军实凡颁旗物以出军之旗则如秋以尊卑之常则如冬司常佐司马时也大阅备军礼而旌旗不如出军之时空辟实
