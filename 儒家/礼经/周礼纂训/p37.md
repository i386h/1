<!-- { "loadSidebar": true } -->
　　疏此不见后世子大丧中兼之杂记天子饭九贝诸侯七大夫五士三郑云同用贝者夏时礼周时天子诸侯用玉含玉案士丧礼用三然则天子用九诸侯用七大夫用五若然大夫以上不徒柱左右与中央也赠玉者案既夕礼棺入坎赠用纁束帛明天子加以玉案玉府已云共含玉此又言者玉府主作之此官主其成事而共之也训此非玉器故别言之
　　凡玉器出则共奉之
　　注玉器出谓王所好赐也奉之送以往逺则送于使者
　　疏逺则送于使者谓王遣使就国赐之
　　典命掌诸侯之五仪诸臣之五等之命
　　注五仪公侯伯子男之仪五等谓孤以下四命三命再命一命不命也或言仪或言命互文也
　　疏此诸臣在诸侯下据诸侯之臣而言
　　上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节注上公谓王之三公有徳者加命为二伯二王之后亦为上公国家国之所居谓城方也公之城盖方九里宫方九百歩侯伯城盖方七里宫方七百歩子男城盖方五里宫方五百歩大行人职则有诸侯圭借冕服建常樊缨贰车介牢礼朝位之数焉
　　疏云公之城盖方九里云云则天子城方十二里也匠人营国方九里据夏殷异代法
　　王之三公八命其卿六命其大夫四命及其出封皆加一等其国家宫室车旗衣服礼仪亦如之
　　注四命中下大夫也出封出畿内封于八州之中加一等褒有徳也其在朝廷则亦如命数耳王之上士三命中士再命下士一命
　　疏云四命中下大夫者序官惟有中下大夫也
　　凡诸侯之适子誓于天子摄其君则下其君之礼一等未誓则以皮帛继子男
　　注誓犹命也言誓者天子命为之嗣树子不易也公之子如侯伯而执圭侯伯之子如子男而执璧子男之子与未誓者皆次小国之君执皮帛而朝防焉其宾之皆以上卿之礼
　　疏云宾之以上卿之礼者据春秋曹世子射姑来朝宾之以上卿是摈介依诸侯法其饔饩飨一与卿同也
　　公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫亦如之子男之卿再命其大夫一命其士不命其宫室车旗衣服礼仪各眡其命之数
　　注眡小国之君者列于卿大夫之位而礼如子男也九命上公得置孤卿一人春秋传列国之卿当小国之君固周制也王制曰大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人
　　疏孤执皮帛者既聘飨更自以其贽见若正聘当以圭璋也引春秋传者孤亦得名卿故匠人云九卿朝焉是六卿与三孤为九卿以其命数同也王制所云据夏殷法大国三卿上卿则天子三命中卿天子再命己君一命下卿天子一命己君一命在周则己君加二命为三命也次国三卿上卿天子二命中卿天子一命己君一命下卿天子不命己君二命故云一卿命于其君周则次国卿竝三命与大国同云小国二卿者文误实亦三卿一卿受天子一命二卿受己君一命周则一卿受天子一命己君一命其二卿竝受己君二命下大夫五人不着命数夏殷时竝不得天子命但己君加一命周则大国次国之大夫再命小国之大夫一命士在夏殷时竝皆不命周则大国次国之士一命小国之士不命也诸侯之大夫一命已上可有贰车士虽一命亦无贰车天子之士再命已上可有贰车也训案王制次国之上卿位当大国之中云云是大国次国小国竝有三卿故郑氏谓小国二卿之文疑有脱误以此也又上中下三卿位次不同则命亦当有异故疏分别三卿命数亦据此文而己又知夏殷之士不命者据大国之卿不过三命下卿再命小国之卿与下大夫一命不着士命数又大夫既一命士当降大夫不命也然典命新掌应是天子之命则此经诸侯之臣自一命已上者皆谓命于天子者也姑详之
　　司服掌王之吉凶衣服辨其名物与其用事
　　注用事祭祀视朝甸凶吊之事
　　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕【鷩音鼈并列切又必灭反刘府弊反毳昌鋭反刘清嵗反】
　　注先公谓后稷之后太王之前不窟至诸盩飨射飨食宾客与诸侯射也羣小祀林泽坟衍四方百物之属大裘羔裘也衮卷龙衣也书曰予欲观古人之象日月星辰山龙华虫作缋宗藻火粉米黼黻希绣此古先王冕服十二章王者相变至周而以日月星辰画于旌旗所谓三辰旂旗昭其明也而冕服九章登龙于山登火于宗尊其神明也九章初一曰龙次二曰山次三曰华虫次四曰火次五曰宗皆画以为缋次六曰藻次七曰粉米次八曰黼次九曰黻皆希以为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗也其衣三章裳二章凡五也希刺粉米无画也其衣一章裳二章凡三也者衣无文裳黼而已凡冕服皆衣纁裳
　　疏云飨食宾客者即大行人三飨三食之等云与诸侯射者此大射在西郊虞庠中若燕射在寝则朝服若賔射在朝则皮弁服云羣小祀林泽坟衍四方百物者此地之小祀若天之小祀风师雨师等亦是宗是宗庙彝尊非虫兽之号而言宗者以虎蜼画于宗因号虎蜼为宗也黼以白黒为斧文近刃白近上黒黼以黒与青画两已相背云希刺粉米无画者衣是阳阳至轻浮画亦轻浮故衣画裳绣但粉米不可画虽在衣亦刺之然则毳冕之粉米亦刺之也知衣纁裳者见易系垂衣裳盖取诸乾坤干天色坤地色黄土位托于南方火赤色赤与黄为纁也训大裘冕无旒衮冕十二旒鷩冕九旒毳冕五旒絺冕五旒冕三旒
　　凡兵事韦弁服
　　注韦弁以韎韦为弁又以为衣裳
　　疏韎是旧染谓赤色以赤色韦为弁案聘礼卿韦弁归饔饩注云韎布为衣而素裳非兵事故变用韎布为衣而素裳也
　　眡朝则皮弁服
　　注眡朝眡内外朝之事皮弁之服十五升白布衣积素以为裳王受诸侯朝觐于庙则衮冕
　　疏天子三朝皆用皮弁云受朝觐于庙则衮冕者春夏受贽在朝则是眡朝皮弁服也其受享于庙与觐同衮冕故扵庙连言朝也
　　凡甸冠弁服【甸音田】
　　注甸田猎也冠弁委貌其服缁布衣亦积素以为裳诸侯以为眡朝之服王卒食而居则端
　　疏委貌以色言则曰冠云诸侯眡朝之服者玉藻天子冕以视朔皮弁以日视朝诸侯皮弁以视朔朝服以日眡朝是也云王卒食则端者端与朝服但异其裳朝服素裳端之裳君朱大夫素上士裳中士黄裳下士杂裳
　　凡凶事服弁服
　　注服弁丧冠也其服斩衰齐衰
　　疏天子诸侯絶傍期正统之期犹不降故兼云齐衰其正服大功亦似不降故大功章适妇注云适子之妇曰何以大功也不降其适也既无所指斥眀闗之天子诸侯也又服问云君所主夫人妻太子嫡妇既言君所主明服不降也如是则嫡孙妇又当小功今注只云斩衰齐衰者举重言然则王为适子斩衰为适孙适曽孙适孙孙来孙则皆齐衰不杖礼适孙曰何以期也不敢降其适也有适子者无适孙孙妇亦如之又丧服始封之君不臣诸父昆弟封君之子不臣诸父而臣昆弟天子义亦当然若庶人起为天子盖亦不臣诸父昆弟而有服也
　　凡吊事弁绖服
　　注弁绖者如爵弁而素加环绖绖大如缌之绖其服锡衰缌衰疑衰诸侯及卿大夫亦以锡衰为吊服丧服小记曰诸侯吊必皮弁锡衰则变其冠耳丧服旧説以为士吊服素委貌冠朝服此近庶人吊服而衣犹非也士当事弁绖疑衰变其裳以素耳国君于其臣弁绖他国之臣则皮弁大夫士有朋友之恩亦弁绖
　　疏云弁绖如爵弁者爵弁之形以木为体广八寸长尺六寸以三十升布染为爵头色弁绖亦然但不用爵色布而用素耳云环绖者五服之绖皆两股绞之今环绖只以一股麻为体纠而横纒之如环然云如缌之绖者五服绖惟缌最小吊服绖亦如之云诸侯及卿大夫亦以锡衰为吊服者案服问云君为卿大夫锡衰当事则弁绖大夫相为亦然引丧服小记诸侯吊必皮弁锡衰者不言君而言诸侯则是吊异国之臣法不着弁绖而变皮弁也引丧服旧説而破之者士与庶人吊服同冠弁则异庶人素冠委貌疑衰素裳士服亦同但冠皮弁之绖为异耳云国君于其臣弁绖者服问云当事弁绖是也云他国之臣则皮弁者丧服小记文是也云大夫士有朋友之恩亦弁绖者丧服记云朋友麻此谓大夫于士士自相于若大夫相于则不假朋友恩以服问云卿大夫相为锡衰弁绖不言朋友也天子吊服具于此下文矣诸侯吊服亦应三衰俱有据服问云为卿大夫锡衰又据文王世子注同姓之士缌衰异姓之士疑衰大夫以锡衰为吊服者以大夫虽已降服仍有小功降至缌麻则既不得以缌衰为吊疑衰亦不可为故以锡衰也士不用锡衰者避大夫用疑衰不用疑裳者避诸侯凡吊服皆施于小敛后既除之
　　凡丧为天王斩衰为王后齐衰
　　注王后诸侯为之不杖期
　　疏此谓诸侯诸臣皆为王与后服也诸臣亦为后期郑独言诸侯者明诸臣亦同其卿大夫适子为君夫人亦与诸臣同诸侯世子不为天子服服问注云逺嫌也与畿外之民同服士之子贱无服当従庶人礼
　　王为三公六卿锡衰为诸侯缌衰为大夫士疑衰其首服皆弁绖
　　注君为臣服吊服也锡麻之滑易者十五升去其半有事其布无事其缕缌亦十五升去其半有事其缕无事其布疑衰十四升衰无事其缕衰在内无事其布衰在外疑之言拟也拟于吉
　　疏君为臣服吊服者君于臣无服直吊服既除之而已布八十缕为升十五升千二百缕去其半则六百缕有事其布有事其缕皆谓以水濯治去其垢也凡妇人吊服与夫同其首服即丧服注云吉笄无首素总是也
　　大札大荒大烖素服
　　注大札疫病也大荒饥馑大烖水火为害君臣素服缟冠若晋伯宗哭梁山之崩
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端【齐侧皆反】注自公之衮冕至卿大夫之冕皆其朝聘天子及助祭之服诸侯非二王后其余皆冕而祭于己杂记曰大夫冕而祭于公弁而祭于己士弁而祭于公冠而祭于己大夫爵弁自祭家庙唯孤尔其余皆冠与士同冠自祭其庙者其服朝服端诸侯自相朝聘皆皮弁服此天子日视朝之服丧服天子诸侯齐斩而已卿大夫加以大功小功士亦如之又加缌焉士齐有素端者亦为札荒有所祷请变素服言素端者眀异制端者取其正也士之衣袂皆二尺二寸而属幅是广袤等也其袪尺二寸大夫以上侈之侈之盖半而益一焉半而益一则其袂三尺三寸袪尺八寸
