<!-- { "loadSidebar": true } -->
　　疏云令有司者此都宗人是王家之官明所令是都内有司
　　家宗人掌家祭祀之礼凡祭祀致福
　　注大夫采地所祀与都同若先王之子孙亦有祖庙疏卿为小都在四百里公为大都在五百里则上都宗人所主大夫称家在三百里则此是也但天子诸侯礼异诸侯之同姓卿大夫采邑有先君之主曰都无曰邑天子之同姓大夫虽有先君之主亦曰邑也
　　国有大故则令祷祠反命祭亦如之掌家礼与其衣服宫室车旗之禁令
　　注不言寇戎保羣臣之壝则都家自保之都宗人所保者谓王所祀眀矣
　　疏云王所祀谓王所命祀者训王所命祀都家皆有彼此文有详畧耳按诸侯不得祖天子大夫不得祖诸侯公庙之设于私家非礼也此经都家之别不当据左所云邑有宗庙先君之主而为説且周礼都家自据家邑小都大都而言与左之意不符其云祭祀致福岂必谓是祭于先王如左孔张归脤受脤是私家之祭亦自可致福于国经曰以脤膰亲兄弟之国是惟同姓之公侯卿大夫乃有脤也
　　凡以神仕者掌三辰之法以犹神之居辨其名物注犹图也居谓坐也天者羣神之精日月星辰其着位也以此图天神人鬼地只之坐者谓布祭众寡与其居句孝经説郊祀之礼曰燔燎扫地祭牲茧栗或象天酒旗坐星防仓具黍稷布席极敬心也言郊之布席象五帝坐礼祭宗庙序昭穆亦又有似虚危则祭天圜丘象北极祭地方泽象后妃及社稷之席皆有明法焉国语曰古者民之精爽不携二者而又能齐肃中正其知能上下比义其圣能光逺宣朗其明能光照之其聪能听彻之如是则神明降之在男曰觋在女曰巫是知使制神之处位次主而为之牲器时服巫既知神如此又能居以天法是以圣人用之今之巫祝既闇其义何明之见何法之行正神不降或于淫厉苟贪货食遂诬人神令此道灭痛矣疏虚危有坟墓四司又为宗庙布席象也
　　以冬日至致天神人鬼以夏日至致地物鬽以禬国之凶荒民之札丧【鬽眉秘反】
　　注天人阳也地物隂也阳气升而祭鬼神隂气升而祭地物鬽所以顺其为人与物也致人鬼于祖庙致物鬽于墠坛盖用祭天地之明日百物之神曰鬽春秋曰魑鬽魍魉杜子春云禬除也谓此禬读如溃痈之溃训王氏应电曰圣人生而神灵故能通幽明之故下此得气清明者亦推测天地隂阳鬼神之故此卜筮占梦眂祲冯相保章大祝司巫等官所由设也记曰王前巫而后史卜筮瞽侑皆在左右王中心无为也以守至正是弭灾所谓禬凶荒札丧者亦非谓灾至而禬之盖因冬至夏至祀天地之日而附以人鬼物鬽因有所攘却焉耳家茂夫叔曰以神仕者卜史巫祝皆是聚而养之使精其道及有所成然后以其艺而贵贱之　愚谓注引国语是専以此为巫觋愚意亦同盖此条所言不主宗庙皆是外神凡巫觋所掌外神居多祝宗所掌内神居多
　　周礼纂训卷十四
　　钦定四库全书
　　周礼纂训卷十五
　　安溪李钟伦撰
　　夏官司马第四
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国
　　政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人
　　凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长一军则二府六史胥十人徒百人
　　司勲上士二人下士四人府二人史四人胥二人徒二十人
　　马质中士二人府一人史二人贾四人徒八人【贾音嫁】量人下士二人府一人史四人徒八人【量音亮或音良】
　　小子下士二人史一人徒八人
　　羊人下士二人史一人贾二人徒八人
　　司爟下士二人徒六人【爟音贯古玩切】
　　掌固上士二人下士八人府二人史四人胥四人徒四十人
　　司险中士二人下士四人史二人徒四十人
　　掌疆中士八人史四人胥十有六人徒百有六十人人上士六人下士十有二人史六人徒百有二十人环人下士六人史二人徒十有二人【环户闗反】
　　挈壶氏下士六人史二人徒十有二人【挈苦结反一音结】射人下大夫二人上士四人下士八人府二人史四人胥二人徒二十人
　　服不氏下士一人徒四人
　　射鸟氏下士一人徒四人
　　罗氏下士一人徒八人
　　掌畜下士二人史二人胥二人徒二十人
　　司士下大夫二人中士六人下士十有二人府二人史四人胥四人徒四十人
　　诸子下大夫二人中士四人府二人史二人胥二人徒二十人
　　司右上士二人下士四人府四人史四人胥八人徒八十人
　　虎贲氏下大夫二人中士十有二人府二人史八人胥八十人虎士八百人
　　旅贲氏中士二人下士十有六人史二人徒八人节服氏下士八人徒四人
　　方相氏狂夫四人
　　太仆下大夫二人小臣上士四人祭仆中士六人御仆下士十有二人府二人史四人胥二人徒二十人
　　仆下士二人府一人史二人胥四人徒四十人弁师下士二人工四人史二人徒四人【弁皮彦反】
　　司甲下大夫二人中士八人府四人史八人胥八人徒八十人司兵中士四人府二人史四人胥二人徒二十人司戈盾下士二人府一人史二人徒四人
　　司弓矢下大夫二人中士八人府四人史八人胥八人徒八十人
　　缮人上士二人下士四人府一人史二人胥二人徒二十人
　　稾人中士四人府二人史四人胥二人徒二十人【稾古老反】戎右中大夫二人上士二人
　　齐右下大夫二人【齐侧皆反】
　　道右上士二人
　　大驭中大夫二人
　　戎仆中大夫二人
　　齐仆下大夫二人【齐侧皆反】
　　道仆上士十有二人
　　田仆上士十有二人
　　驭夫中士二十人下士四十人
　　校人中大夫二人上士四人下士十有六人府四人史八人胥八人徒八十人【校户教反】
　　趣马下士皁一人徒四人【趣七口反刘清须反】
　　巫马下士二人医四人府一人史二人贾二人徒二十人
　　牧师下士四人胥四人徒四十人
　　廋人下士闲二人史二人徒二十人【廋所求反】
　　圉师乘一人徒二人圉人良马匹一人驽马丽一人职方氏中大夫四人下大夫八人中士十有六人府四人史十有六人胥十有六人徒百有六十人
　　土方氏上士五人下士十人府二人史五人胥五人徒五十人
　　怀方氏中士八人府四人史四人胥四人徒四十人合方氏中士八人府四人史四人胥四人徒四十人训方氏中士四人府四人史四人胥四人徒四十人形方氏中士四人府四人史四人胥四人徒四十人山师中士二人下士四人府二人史四人胥四人徒四十人
　　川师中士二人下士四人府二人史四人胥四人徒四十人
　　邍师中士四人下士八人府四人史八人胥八人徒八十人【邍音原】
　　匡人中士四人史四人徒八人
　　撢人中士四人史四人徒八人【撢他南反与探同】
　　都司马每都上士二人中士四人下士八人府二人史八人胥八人徒八十人
　　家司马各使其臣以正于公司马
　　大司马之职掌建邦国之九灋以佐王平邦国
　　疏此九灋以下皆言邦国则施于诸侯为主但九灋据殷同之时建之故大行人云殷同以施天下之政注云谓邦国之九灋
　　制畿封国以正邦国
　　疏制诸侯五百四百里之等各有封疆界分乃得正
　　设仪辨位以等邦国
　　注仪谓诸侯及诸臣之仪辨别也别尊卑之位
　　进贤兴功以作邦国
　　注兴犹举也作起也
　　疏进贤诸臣旧在位有徳行者在草莱有徳行未遇爵命者进之使称才任用兴举也臣有功者举之亦使任用
　　建牧立监以维邦国
　　注牧州牧也监监一国谓君也维犹连结也
　　制军诘禁以纠邦国
　　疏案上文大国三军次国二军小国一军诘禁者士师有五禁天子礼此诸侯国亦当有五禁以相穷治相纠正
　　施贡分职以任邦国
　　注任犹事也事以其力之所堪
　　疏施贡多少大国贡半次国三之一小国四之一皆由天子施之此太宰九贡并小行人春令入贡皆是嵗之常贡与大行人因朝而贡者异分职者即太宰所云九职是也彼据畿内此据诸侯邦国亦由天子分之使民有职业
　　简稽郷民以用邦国
　　注简谓比数之稽犹计也
　　均守平则以安邦国
　　注诸侯有土地者均之尊者守大卑者守小则法也疏平则者谓五等职贡之等皆有常法训守谓封疆城池之固则谓闗石和钧之法如合方氏同其数器壹其度量均守如掌疆司险之官所掌
　　此小事大以和邦国
　　注比犹亲使大国亲小国小国事大国相合和也易此象曰先王以建万国亲诸侯训九法以平邦国所以制其不平而使之平也制畿封国以下四者是开国承家之事制军诘禁以下三者是师田政役之事由大以及小自上以及下也均守平则如注疏説即与制畿封国施贡分职二意相重葢均守平则者均其城郭沟池之守平其谨权审量读法平价之则也均守平则所以脩其内治比小事大所以睦其四邻此二者又绸缪未雨之计而内患外忧所以胥逺之道也建牧立监冝次于制畿封国之下而乃先之以设仪辨位进贤兴功者葢设仪辨位固兼牧监在其中谓七命赐国八命作牧之类是也进贤兴功亦包牧监在其中如侯伯有功徳者赐之附庸立为牧伯之类是也故先之以设仪辨位进贤兴功而后及建牧立监也
　　以九伐之灋正邦国
　　疏此九伐施于邦国在于时防之时是以大行人云时防以四方之禁注云禁谓九伐之灋
　　冯弱犯寡则眚之
　　注眚犹人眚瘦也王霸记曰四面削其地
　　疏云四面削其地者对下文削之者示四面削之为异也
　　贼贤害民则伐之防内陵外则坛之【坛依注作墠音善】
　　注内谓其国外谓诸侯坛读如同墠之墠王霸记曰置之空墠之地谓置之空墠以出其君更立其次贤者
　　疏防内即贼贤害民是也陵外即冯弱犯寡是也上文各有其一故伐之眚之不夺其位此则内外之恶兼有故坛之夺其位立其次贤郑知立其次贤者以其古者不灭国
　　野荒民散则削之
　　注削其地明其不能有
　　负固不服则侵之
　　注固险可依以固者也不服不事大也侵之者兵加其竟而已诗曰密人不共敢距大邦
　　疏云不服不事大上文比小事大是其服者也
　　贼杀其亲则正之
　　注正之者执而治其罪王霸记曰正杀之也春秋僖二十八年冬晋人执卫侯归之于京师坐杀其弟叔武
　　放弑其君则残之
　　疏云残者是加虐杀之
　　犯令陵政则杜之
　　注令犹命也王霸记曰犯令者违命也陵政者轻政法不循也杜之者杜塞使不得与邻国交通
　　外内乱鸟兽行则灭之
