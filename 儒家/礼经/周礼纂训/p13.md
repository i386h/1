<!-- { "loadSidebar": true } -->
　　疏郑破良为苦者以良者入典妇功故典枲直有苦者明典丝亦不得有良者
　　凡祭祀共黼画组就之物
　　注以给衣服冕旒及依盥巾之属白与黒谓之黼采色一成曰就
　　疏云共黼画者凡祭服皆画衣绣裳组就者以组为冕旒之就物谓丝之物色注欲见尊卑皆授丝物故云给据臣言也经云共据王言也周之冕服九章直言黼者据美者而言
　　丧纪共其丝纩组文之物【纩音旷】
　　注以给线缕着旴口綦握之属青与赤谓之文疏云给线缕者谓所裁缝皆用线缕释经丝也着旴口綦握之属者释经纩组案士丧礼握手纁里着组系案丧大记属纩以俟絶气内则云屦着綦綦屦繋文绣之属亦用丝
　　凢饰邦器者受文织丝组焉
　　注谓茵席屏风之属
　　疏上言祭祀丧纪所用故此是据生人器物茵着褥也席者谓席之四縁若纷纯画纯黼纯是也屏风即上文注云黼依也重言之者上据祭祀时此据王所用
　　嵗终则各以其物防之
　　注种别为计
　　疏自上经掌其藏与其出及黼画以下各别为计
　　典枲掌布缌缕纻之麻草之物以待时颁功而授赍注缌十五升布抽其半者白而细疏曰纻草葛防之属疏云麻草之物者谓布缌缕用麻之物纻用草之物布中可以兼用葛防之草为之
　　及献功受苦功以其贾楬而藏之以待时颁
　　注其良功亦入于典妇功以共王及后之用
　　疏云以待时颁者即下文颁衣服及赐予也
　　颁衣服授之赐予亦如之
　　注授之授受颁者帛言待有司之政令布言颁衣服互文
　　嵗终则各以其物防之
　　内司服掌王后之六服袆衣揄狄阙狄鞠衣展衣縁衣素沙【袆音晖揄音遥鞠居六反展张彦反縁或作褖同兎乱反】
　　注狄当为翟雉名伊雒而南素质五色皆备成章曰翚江淮而南青质五色皆备成章曰揺王后之服刻缯为之形而采画之缀于衣以为文章袆衣画翚者揄狄画揺者阙狄刻而不画此三者皆祭服从王祭先王则服袆衣祭先公则服揄狄祭羣小祀则服阙狄鞠衣黄桑服也色如鞠尘象桑叶始生月令三月荐鞠衣于先帝告桑事展衣以礼见王及賔客之服字当为襢襢之言亶亶诚也縁衣实作褖衣字或作税褖衣御于王之服亦以燕居男子之褖衣黒则是亦黒也以下推次其色则阙狄赤揄狄青袆衣妇人尚専一连衣裳不异其色素沙者今之白也六服皆袍制以白缚为里今世有沙縠者名出于此疏袆亦是翟以其六服之首故目言衣王祭服有六后祭服唯三翟者天地山川社稷等后夫人不与也必知不与者案内外宗佐后皆云宗庙不云外神云男子之褖衣黒者案士冠礼陈服于房爵弁服皮弁服端服士丧礼陈袭事于房亦云爵弁服皮弁服褖衣褖衣当端之处以冠时端衣裳别及死袭时端连衣裳与妇人褖衣同故男子端亦名褖衣云以下推次其色者以鞠衣黄褖衣黒二者为本以五行之色推之褖衣水色黒则展衣金色白鞠衣土色黄阙狄火色赤揄狄木色青五色已尽尚有天色袆衣最上象之云六服皆袍制者袍制衣复不单
　　辨外内命妇之服鞠衣展衣縁衣素沙
　　注内命妇之服鞠衣九嫔展衣世妇縁衣女御外命妇其夫孤则服鞠衣其夫卿大夫则服展衣其夫士则服縁衣三夫人及公之妻其阙狄以下乎侯伯之夫人揄狄子男之夫人亦阙狄唯二王后袆衣疏案司服孤卿大夫士皆据诸侯之臣诸侯之臣皆分为三等则其妻亦以次受此服若然五等诸侯之臣命虽不同有孤之国孤絺冕卿大夫同冕无孤之国卿絺冕大夫冕其妻皆约夫而服此三等服天子之臣服亦得与诸侯之臣服同案玉藻云夫人揄狄注云夫人三夫人若三公夫人不得过阙狄知者射人云三公执璧与子男同则三公亦毳冕玉藻君命屈狄据子男夫人则三公之妻亦当屈狄然天子三公有功加命服衮则其妻亦得服袆衣矣
　　凡祭祀宾客共后之衣服及九嫔世妇凡命妇共其衣服共丧衰亦如之【衰七雷反】
　　注凡者凡女御与外命妇也臣之命者再命以上受服则下士之妻不共也外命妇唯王祭祀宾客以礼佐后得服此上服自于其家则降焉
　　疏云九嫔世妇者谓助后祭祀宾客时丧衰者外命妇为王服齐衰于后无服九嫔以下为王斩衰为后齐衰云下士之妻不共者约大宗伯再命受服天子下士唯一命也
　　后之丧共其衣服凡内具之物
　　注内具纷帨线纩鞶袠之属
　　疏后丧衣服谓袭十二称小敛十九称大敛百二十称知内具之物是纷帨之属者约内则妇事舅姑有此数物
　　缝人掌王宫之缝线之事以役女御以缝王及后之衣服注女御裁缝王及后之衣服则为役助之宫中余裁缝事则専为焉
　　疏役女御为女御所役
　　丧缝棺饰焉
　　注孝子既啓见棺犹见亲之身既载饰而以行遂以葬若存时居于帷幙而加文绣丧大记曰饰棺君龙帷三池振容黼荒火三列黻三列素锦褚加伪荒纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六此诸侯礼也礼器曰天子八翣诸侯六翣大夫四翣汉礼器制度饰棺天子龙火黼黻皆五列又有龙翣二其戴皆加璧
　　疏此丧以王为主王家后世子以下亦缝棺饰也云帷幕加文绣者生时帷幕无文绣今更加文绣者即所引丧大记是也训注引丧大记文奥难晓今以孔氏疏之义附之案载棺车曰栁车即下文翣栁帷所以衣车池象屋承霤屋承霤以木为之承于屋霤入此木中又从木中而霤于地池者象焉但以织竹为之衣以青布天子四池诸侯阙后一振容者以绞缯画摇雉悬池下车行幡动以振容仪荒者蒙也谓车上覆鼈甲也亦栁为之以缯衣之縁边画为黼文故曰黼荒又于荒中央画火及黻各三行火形如半环黻两已相背素锦白锦也褚屋也以素锦为屋板施于荒下伪者帷字之误帷荒即龙帷黼荒也大夫以上始有褚以衬覆棺乃加帷荒焉纽所以连结帷荒使上盖与边墙不相离以纁帛为之两旁各三凡六齐象车盖在鼈甲上中央髙三尺径二尺余以五采缯衣之又连贝为五行交络齐上翣形似方扇以木为之两角髙戴圭者置圭于翣之两角为饰也鱼者悬铜鱼于池下在振容间车行则跃而拂池戴值也使棺坚值古者棺木无钉用皮束之横束有三每一束两边各屈皮为纽三束则六纽纁戴者穿纁帛戴于纽两旁各六以繋栁骨纁披者以纁帛繋纁戴与栁骨相结之处而出于帷外每戴一人牵之车登髙则引前车适下则引后敧左则引右敧右则引左以防倾覆也天子之礼则有加数不可攷矣
　　衣翣栁之材
　　注必先纒衣其材乃以张饰也
　　疏栁即上帷荒是也翣栁二者各有材以采缯纒之乃张饰于其上
　　掌凡内之缝事
　　染人掌染丝帛凡染春暴练夏纁秋染夏冬献功【暴步卜反刘步落反】
　　注暴练练其素而暴之纁者谓始可以染此色者纁天地之色以为祭服石染当及盛暑热润始湛研之三月而后可用考工记钟氏染纁术也染则阙矣染夏者染五色谓之夏者其色以夏狄为饰夏狄是其总名其类有六曰翚曰揺曰【音夀】曰甾曰希曰蹲其毛羽五色皆备成章染者拟以为深浅之度是以放而取名焉
　　疏云纁谓始可以染此色者石染当及夏日乃可为以朱湛丹秫易和释也云纁天地之色者赤与黄共为纁天地黄也凡六冕服皆衣纁裳故云以为祭服
　　掌凡染事
　　追师掌王后之首服为副编次追衡笄为九嫔及外内命妇之首服以待祭祀宾客
　　注郑司农云追冠名士冠礼记曰牟追夏后氏之道也衡维持冠者谓副之言覆所以覆首为之饰服之以从王祭祀编编列发为之服之以桑次次第发长短为之所谓髲髢服之以见王王后之燕居亦纚笄总而已追犹治也王及后之衡笄皆以玉为之唯祭服有衡垂于副之两旁当耳其下以紞县瑱笄卷发者外内命妇衣鞠衣襢衣者服编衣縁衣者服次外内命妇非王祭祀宾客佐后之礼自于其家则亦降焉少牢馈食礼曰主妇髲鬄衣侈袂特牲馈食礼曰主妇纚笄宵衣是也昏礼女次纯衣摄盛服耳凡诸侯夫人于其国衣服与王后同
　　疏案诗副笄六珈郑注云副既笄而加饰其制未闻云服以从王祭祀者谓三翟皆首服副云服之以桑者只据鞠衣不云展衣者文畧其实编亦兼展衣也云次以见王者见王有二一是以礼朝见王则服展衣与编一是接御见王则服縁衣与次也云后燕居纚笄总而已者纚六尺以韬发笄以安发总者既繋其本又总其末经云副编次以待祭祀宾客明燕居不着次矣云王后之衡笄皆以玉为之者以弁师王之笄以玉也弁师云诸公用玉为瑱则夫人与君同用玉瑱明衡笄亦用玉矣三夫人与三公夫人既同服翟衣则衡笄亦用玉矣九嫔命妇等当用象云惟祭服有衡者明衡笄唯施于翟衣鞠衣以下无衡但亦有紞以县瑱妇得服翟衣者紞用五采瑱用玉余则三采瑱用石故着诗云充耳以素郑云所以县瑱下云以青以黄据臣三色其琼英琼华注云美石云女次纯衣摄盛服者按昏礼士爵弁亲迎摄盛士妻服褖服首服次亦摄盛也纯衣即褖衣也云诸侯夫人于其国衣服与王后同者公夫人袆衣服次如后见内司服侯伯夫人揄狄见太祖及羣庙阙狄以下亦同子男夫人阙狄见太祖及羣庙与羣小祀鞠衣已下亦同其燕居竝纚笄绡衣也云在其国衣服与后同者对诸臣之妻有助后祭之事诸侯夫人无助后祭故得与后同服也训编次皆以发为之编者取他发为假髻次者取他发被已髻以为饰衡笄据注疏说似有二事衡所以维持冠而悬瑱笄所以安发衡男子女人皆有其制则未详笄亦有二有安发之笄有贯冕之笄贯冕之笄男子有妇人无安发之笄男子妇人俱有服翟者玉笄鞠衣以下象笄也
　　丧纪共笄绖亦如之
　　训丧之笄盖用木
　　屦人掌王及后之服屦为赤舄黑舄赤繶黄繶青句素屦葛屦【舄音昔思积切繶音忆于力切句音劬一音姜逾反】
　　注屦自明矣必连言服者着服各有屦也复底曰舄襌下曰屦古人言屦以通于复今世言屦以通于襌舄屦有絇有繶有纯者饰也凡屦舄各象其裳之色士冠礼曰端黒屦青絇繶纯素积白屦缁絇繶纯爵弁纁屦黒絇繶纯是也玉吉服有九舄有三等赤舄为上冕服之舄诗云王锡韩侯衮赤舄则诸侯与王同下有白舄黒舄王后吉服六唯祭服有舄舄为上袆衣之舄也下有青舄赤舄鞠衣以下皆屦句当为絇絇繶纯者同色今云赤繶黄繶青絇杂互言之明舄屦众多反覆以见之凡舄之饰如缋之次赤繶者王黒舄之饰黄繶者王后舄之饰青絇者王白舄之饰言絇必有繶纯言繶必有絇纯三者相将王及后之赤舄皆黒饰后之青舄白饰凡屦之饰如绣次也黄屦白饰白屦黒饰黒屦青饰絇谓之拘着舄屦之头以为行戒繶缝中紃纯縁也天子诸侯吉事皆舄其余唯服冕衣翟着舄耳士爵弁纁屦黒絇繶纯尊祭服之屦饰从缋也素屦者非纯吉有凶去饰者言葛屦明有用皮时
