<!-- { "loadSidebar": true } -->
　　疏三揖者入门及当曲当碑为三揖三辞者辞让升堂拜受宾再拜乃受币主君亦当拜送不言省文也谓各陈九介者以其在道俱不为主故无五摈之事故各陈九介也云立当车轵也者宾主俱立当轵
　　致馆亦如之
　　注馆舍也使大夫授之君又以礼亲致焉
　　疏云凡致者皆有币以致之
　　致飱如致积之礼
　　注俱使大夫礼同也飱食也小礼曰飱大礼曰饔饩
　　及将币交摈三辞车逆拜辱宾车进答拜三揖三让每门止一相及庙唯上相入宾三揖三让登再拜授币宾拜送币每事如初宾亦如之及出车送三请三进再拜賔三还三辞告辟【辟音避】
　　注郑司农云交摈摈者交也宾三还三辞告辟宾三还辞谢言已辟去也谓既三辞主君则乗车出大门而迎宾见之而下拜其辱宾车乃前下答拜也三揖者相去九十歩揖之使前也至而三让让入门也相谓主君摈者及賔之介也谓之相者于外辞耳入门当以礼诏侑也介绍而命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此为介鴈行相随也止之者絶行在后耳賔三揖三让让升也登再拜受币授当为受主人拜至且受玉也每事如初谓享及有言也宾当为傧谓以郁鬯礼賔也上于下曰礼敌者曰傧礼器曰诸侯相朝灌用郁鬯无笾豆之荐谓此朝礼毕傧賔也三请三进请賔就车也主君每一请车一进欲逺送之也三还三辞主君一请者賔亦一还一辞
　　疏将币谓宾初至馆后日行朝礼之时币即圭璋也云交摈三辞主君大门外賔去门九十歩而陈九介主君在大门外之东陈五摈上摈入受命出请事辞与承摈承摈与末摈末摈与末介末介与承介承介与上介上介与宾宾又与上介上介与承介承介与末介末介与末摈末摈与承摈承摈与上摈上摈入告君如是者三谓之交摈三辞诸交摈者例皆如此也
　　致饔饩还圭飨食致赠郊送皆如将币之仪
　　注此六礼者惟飨食速宾耳其余主君亲往亲往者宾为主人主人为宾君如有故不亲飨食则使大夫以酬币侑币致之郑司农云还圭归其玉也故公子重耳受飱反璧谓聘以圭璋礼也享以璧琮财也已聘而还圭璋轻财而重礼赠送以财既赠又送至于郊
　　賔之拜礼拜饔饩拜飨食
　　注郑司农云賔之拜礼者因言宾所当拜者之礼也所当拜者拜饔饩拜飨食谓宾将去就朝拜谢此三礼三礼礼之重者也宾既拜主君乃至馆赠之去又送之于郊
　　疏案聘礼饔饩燕羞俶献之明日賔皆拜于朝将去又三拜乗禽于朝彼臣故尽拜谢此君畧小惠将去惟拜其大礼也
　　宾主君皆如主国之礼
　　注郑司农云宾主君复主人之礼费也故曰皆如主国之礼谓主君者傧主君也傧之者主君郊劳致馆饔饩还圭赠郊送之时也如其礼者谓玉帛皮马也有陈之积者不如也若飨食主君及燕亦速焉
　　诸侯诸伯诸子诸男之相为宾也各以其礼相待也如诸公之仪
　　注宾主相待之仪与诸公同也饔饩飨食之礼则有降杀
　　疏五等诸侯以命数分为三等其圭璋饔饩飱积步数傧介皆降杀其进退揖让之仪一与公同故云如诸公之仪
　　诸公之臣相为国客
　　注谓相聘也
　　则三积皆三辞拜受
　　注受者受之于庭也侯伯之臣不致积
　　疏案聘礼卿聘使者经不云积明侯伯之臣不致积可知但不以束帛行礼致之岂于道全无积乎明有也
　　及大夫郊劳旅摈三辞拜辱三让登听命下拜登受賔使者如初之仪及退拜送
　　注登听命賔登堂也宾当为傧劳用束帛摈用束锦侯伯之臣受劳于庭
　　疏案仪礼此亦近郊劳也云賔使者如初之仪者谓使命讫礼毕出门賔以束帛賔使者如初行劳时之仪
　　致馆如初之仪
　　注如郊劳也不傧耳侯伯之臣致馆于庭不言致飱者君于聘大夫不致飱也聘礼曰飱不致宾不拜
　　及将币旅摈三辞拜逆客辟三揖每门止一相及庙唯君相入三让客登拜客三辟授币下出每事如初之仪注客辟逡巡不答拜也惟君相入客臣也相不入矣拜主君拜客至也客三辟三退负序也每事享及有言
　　疏将币亦谓圭璋也云旅摈三辞者亦谓于主君大门外主君陈五摈客陈七介不辞云三辞者辞其主君以大客礼当已三辞讫主君遣上摈纳宾宾入大门主君在大门内南面拜拜賔客辟不受拜者使者奉君命来不敢当拜故逡巡辟君拜也
　　及礼私面私献皆再拜稽首君答拜
　　注礼以醴礼客私面私觌也既觌则或有私献者郑司农云説私面以春秋曰楚公子弃疾见郑伯以其乗马私面
　　疏此三者皆于聘日行之故并言之
　　出及中门之外问君客再拜对君拜客辟而对君问大夫客对君劳客客再拜稽首君答拜客趋辟
　　注中门之外即大门之内也问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳问君客再拜对者为敬慎也
　　疏宾来主为以君命行聘享是以先行聘享讫乃始行私相慰问之事
　　致饔饩如劳之礼飨食还圭如将币之仪
　　注飨食亦谓君不亲而使大夫以币致之
　　疏云致饔饩如劳之礼者同使卿威仪进止皆如上郊劳之礼致飨及还玉宾主皆是大夫其将币主君与使臣行礼如将币者盖不尽如之所如者如旅摈主人皮弁宾皮弁袭将币同自余则别是以聘礼君使卿皮弁还玉于馆宾皮弁袭迎于外门外不拜帅大夫以入大夫升自西阶钩楹宾自碑内听命升自西阶自左南面受圭退负右房而立是与将币别之事也
　　君馆客客辟介受命遂送客从拜辱于朝
　　注君馆客者客将去就省之尽殷勤也遂送君拜以送客
　　明日客拜礼赐遂行如入之积
　　注礼赐谓乗禽君之加惠也如入之积则三积从来至去
　　凡侯伯子男之臣以其国之爵相为客而相礼其仪亦如之
　　注爵卿也大夫也士也
　　疏诸侯之臣言爵相为客而相礼者不离三等卿大夫士以命数则参差难等略于臣用爵而已以此三等相礼也云其仪亦如之者亦以三等相差七十步七介五十步五介三十步三介小聘使大夫又降杀也
　　凡四方之宾客礼仪辞命饩牢赐献以二等从其爵而上下之
　　注上下犹丰杀也
　　疏云二等即与大行人云诸侯之卿各下其君二等大夫士亦如之大夫下卿士下大夫降杀以两解之同也
　　凡賔客送迎同礼
　　注谓郊劳郊送之属
　　凡诸侯之交各称其邦而为之币以其币为之礼注币享币也扵大国则丰扵小国则杀主国礼之如其丰杀谓贿用束纺礼用玉帛乗皮及赠之属
　　凡行人之仪不朝不夕不正其主面亦不背客
　　注谓摈相辞时也不正东乡不正西乡常视賔主之前却得两乡之而已
　　行夫掌邦国遽之小事恶而无礼者凡其使也必以旌节虽道有难而不时必达【张员反遽其庶反难乃旦反】
　　注遽若今时乗骑驿而使者也福庆也恶丧荒也此事之小者无礼行夫主使之道有难谓遭疾病他故不以时至也必达王命不可废也其大者有礼大小行人使之有故则介命不嫌不达
　　疏行夫者以身自行于外言恶无礼者无摈介而单行谓之无礼也云福庆也者谓诸侯国有生男及嫁娶等云恶丧荒也者谓民有死丧及年谷不熟若诸侯薨之等大事即使卿大夫若春秋王使荣叔宰咺之等有礼不使行夫也
　　居于其国则掌行人之劳辱事焉使则介之
　　注使谓大小行人也故书曰夷使郑司农云夷使使于四夷则行夫主为之介谓夷声
　　环人掌送逆邦国之通宾客以路节达诸四方
　　注通宾客以常事往来者也路节旌节也四方圻上疏四方圻上者至畿即入诸侯国诸侯国自有通之者也
　　舍则授馆令聚有任器则令环之
　　注令令野庐氏也郑司农云四方人有任器者则环人主令殉环守之
　　疏任器谓宾客任用之器
　　凡门闗无几送逆及疆
　　注郑司农云门闗不得苛留环人也谓环人送逆之则宾客出入不见几
　　象胥掌蛮夷闽貉戎狄之国使掌王之言而谕説焉以和亲之【闽亡巾反貉亡百反使所吏反】
　　注谓蕃国之臣来覜聘者
　　若以时入賔则协其礼与其辞言之
　　注以时入宾谓其君以世一见来朝为宾者
　　凡其出入送逆之礼节币帛辞令而宾相之
　　注从来至去皆为摈而相侑其礼仪
　　疏夷狄无玉帛来向中国而云币帛者谓王有赐与之礼也
　　凡国之大丧诏相国客之礼仪而正其位
　　注客谓诸侯使臣来吊者
　　凡军旅防同受国客币而宾礼之
　　注谓诸侯以王有军旅之事使臣奉币来问
　　凡作事王之大事诸侯次事卿次事大夫次事上士下事庶子
　　注作使也郑司农云王之大事诸侯使诸侯执大事也次事卿使卿执其次事也次事使大夫次事使上士下事使庶子
　　掌客掌四方賔客之牢礼饩献饮食之等数与其政治注政治邦新杀礼之属
　　王合诸侯而飨礼则具十有二牢庻具百物备诸侯长十有再献
　　注飨诸侯而用王礼之数者以公侯伯子男尽在是兼飨之莫敌用也诸侯长九命作伯者也献公侯以下如其命数
　　王巡守殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庻子壹眡其大夫之礼
　　注国君者王所过之国君也犊茧栗之犊也以膳天子贵诚也牲孕天子不食也祭帝不用也凡宾客则皆角尺令者掌客令主国也百牲皆具言无有不具备
　　疏王巡守则殷同殷同则殷国也王巡守至四岳之下当方诸侯或在所经过或至方岳之下若殷国或在王城出畿外在诸侯之国所在之处皆设礼待王故巡守殷国并言也膳亦谓殷膳时也云令百官百牲皆具者此文与下为目百官即三公以下是也
