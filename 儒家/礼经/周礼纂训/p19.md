<!-- { "loadSidebar": true } -->
　　注吉服祭服也凶服吊服也比长主集为之祭器簠簋爼之属闾师主集为之丧器夷槃素爼楬豆輁轴之属族师主集为之此三者民所以相共也射器者弓矢楅中之属党正主集为之为州长或时射于此党也宾器者尊爼笙瑟之属州长主集为之为乡大夫或时宾贤能于此州也吉器若闾祭器者也凶器若族丧器者也礼乐之器若州党宾射之器者乡大夫备集此四者为州闾族党有故而不共也此乡器者旁使相共则民无废事上下相补则礼行而教成疏云吉服祭服者比无祭事族祭酺党祭禜州祭社无过用朝服又知凶服是吊服者若衰裳主人自共庶人之吊服无过素冠深衣而已素俎楬豆輁轴者士丧礼小敛有素俎大敛有楬豆既夕礼用輁轴以载柩此大夫士礼引之以况义实大夫士有禄位不在共限案载师里布屋粟注云罚之以共吉凶二服及丧不言祭者省文此三者皆非官事故不用官物自射以下皆为国行礼得用官物不出民物也
　　若国大比则攷教察辞稽器展事以诏诛赏
　　注攷教视贤能以知道艺与否察辞视吏言事知其情实不展犹整具
　　乡大夫之职各掌其乡之政教禁令正月之吉受教灋于司徒退而颁之于其乡吏使各以教其所治以攷其德行察其道艺
　　注其乡吏州长以下
　　疏教法十二教以下德行六德六行道艺六艺
　　以嵗时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以嵗时入其书注国中城郭中也晚赋税而早免之以其所居复多役少野早赋税而晚免之以其复少役多入其书者言于大司徒郑司农云服公事者谓若今吏有复除也
　　疏七尺谓年二十知者案韩诗外二十行役六尺谓年十五以六十五对六十晚校五年知六尺与七尺早校五年云皆征之者谓筑作挽引道渠之役及出赋若田猎五十则免征伐六十则免是以祭义云五十不为甸徒王制云六十不与服戎二者并不辨国中及野外郑知国中复多役少者以经云贵者至疾者皆舍总据国中而言也训征兼田赋及力役国中与野早晚异者国中复多役少野复少役多受田因从役转也国中当以四郊言
　　三年则大比攷其德行道艺而兴贤者能者乡老及乡大夫帅其吏与其众寡以礼礼宾之
　　注贤者有德行者能者有道艺者变举言兴者谓合众而尊宠之以乡饮酒之礼礼而宾之
　　厥明乡老及乡大夫羣吏献贤能之书于王王再拜受之登于天府内史之
　　注厥其也其宾之明日也天府掌祖庙之寳蔵者内史副冩其书者当诏王爵禄之时
　　退而以乡射之礼五物询众庶一曰和二曰容三曰主皮四曰和容五曰兴舞
　　疏言退者谓献贤能之书于王退来乡内云以乡射之礼者州长春秋二时习射于序名为乡射今乡大夫还用此乡射之礼询众庶也训家君子曰五物即射中之事和内志正也容外体直也主皮中也和容其节比于乐也兴舞其进退揖让比于礼也大司乐王大射则诏诸侯以弓矢舞注谓舞者执弓挟矢进退揖让之仪　大司徒以乡三物教万民而宾兴之然则宾兴之贤是升于司徒而为选士者也贤书既登即继以乡射之礼以询众庶是复择其贤能而论于乡所谓秀士者也询众庶者于众庶之中询其贤能而举之射以观德故取焉
　　此谓使民兴贤出使长之使民兴能入使治之
　　注言是乃所谓使民自举贤者因出之而使之长民教以德行道艺于外也使民自举能者因入之而使之治民之贡赋田役之事于内也言为政以顺民为本也
　　疏出使长之以贤者德大故遣出外或为都鄙主或为诸侯皆可也入使治之以能者徳小故还入乡中量德小大以为比长邻长已上之官治民之贡赋田役于内也
　　嵗终则令六乡之吏皆防政致事正嵗令羣吏攷灋于司徒以退各宪之于其所治之国大询于众庶则各帅其乡之众寡而致于朝
　　训攷灋于司徒就乡大夫所受法而攷之也重言之者申明之意经文多有之州长党正皆然注大询者询国危询国迁询立君
　　国有大故则令民各守其闾以待政令
　　注使民皆聚于闾胥所治处
　　以旌节辅令则达之
　　注民虽以征令行其将之者无节则不得通
　　疏以旌节辅此征令文书
　　州长各掌其州之教治政令之灋正月之吉各属其州之民而读灋以攷其德行道艺而劝之以纠其过恶而戒之若以嵗时祭祀州社则属其民而读灋亦如之春秋以礼防民而射于州序【属音烛下同】
　　注序州党之学也
　　疏此嵗时谓春秋二时春祭社以祈丰熟秋祭社以报功以礼防民亦谓先行乡饮酒之礼乃射知序州党学者下党正亦云饮酒于序若乡则立庠故乡饮酒义云主人迎宾于庠门外彼宾兴贤能非州党所行故知是乡学也
　　凡州之大祭祀大丧皆涖其事
　　注大祭祀谓州社稷也大丧乡老乡大夫于是卒者也
　　疏云州则非国家祭祀丧事
　　若国作民而师田行役之事则帅而致之掌其戒令与其赏罚
　　注掌其戒令赏罚则是于军因为师帅
　　疏行谓廵狩帅而致者州长致与小司徒小司徒乃帅而致与大司徒也云因为师帅者若众属军吏则赏罚戒令别有军吏掌之矣
　　嵗终则防其州之政令正嵗则读教灋如初
　　训如初指上文正月之吉言也此又正月与正嵗不容别之一证矣
　　三年大比则大攷州里以赞乡大夫废兴
　　疏言大者时有兴废故也训此谓考乡之羣吏
　　党正各掌其党之政令敎治及四时之孟月吉日则属民而读邦灋以纠戒之
　　注以四孟之月朔日读灋者弥亲民者于教亦弥数训案读法州三度正月之吉及春秋祭社也党六度四孟月朔及春秋祭禜也族十四度十二月朔及春秋祭酺也
　　春秋祭禜亦如之【禜音荣永兵切又音咏】
　　注谓雩禜水旱之神盖亦为坛位如祭社稷云疏党不得祭社故祭禜
　　国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿
　　注国索鬼神而祭祀谓十二月大蜡之时正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也党正饮酒礼亡以此事属于乡饮酒之义微失少矣凡射饮酒此乡民虽为乡大夫必来观礼乡饮酒乡射记大夫乐作不入士既旅不入是也齿于乡里者以年与众宾相次也齿于父族者父族有为宾者以年与之相次异姓虽有老者居于其上不齿者席于尊东所谓遵
　　疏正齿位非蜡祭礼但其礼在蜡月耳一命下士再命中士三命上士郑引乡饮酒乡射记者证二事俱有一命以上观礼之节又案郑注乡饮酒无党正正齿位之事以彼是三年贡士直行饮酒礼贤者为宾其次为介其次又为众宾礼异也又云天子之国三命乃不齿诸侯之国爵为大夫则不齿盖公侯伯之大夫再命子男之大夫一命但大夫爵尊无论命数皆不齿也齿于乡里在堂下齿于父族在堂上若宾贤能则天子之士再命已下及诸侯之士皆在堂下与乡人齿别为一礼也
　　凡其党之祭祀丧纪昏冠饮酒教其礼事掌其禁戒【冠古乱反】
　　注其党之民
　　疏此并是民之所行与州之大祭大丧异
　　凡作民而师田行役则以其灋治其政事
　　注亦于军因为旅帅
　　训郎氏曰法谓十五比联
　　嵗终则防其党政帅其吏而致事
　　疏致于州长
　　正嵗属民读灋而书其德行道艺
　　疏毎年正嵗皆书记观勉之三年即贡之也
　　以嵗时涖校比
　　注郑司农云校比族师职所谓以时属民而校登其族之夫家众寡辨其老幼贵贱废疾可任者及其六畜车辇
　　疏案族师以四时校比党正临之
　　及大比亦如之
　　疏亦涖之
　　族师各掌其族之戒令政事
　　注政事邦政之事
　　月吉则属民而读邦灋书其孝弟睦婣有学者
　　注月吉毎月朔日
　　疏有学即六艺
　　春秋祭酺亦如之【酺音步或音蒲】
　　注酺者为人物烖害之神故书酺或为步杜子春云当为酺谓校人职又有冬祭马步则未知此世所云蝝螟之酺与人鬼之步与盖亦为坛位如雩禜云族长无饮酒之礼因祭酺而与其民以长幼相献酬焉
　　疏云族长无饮酒礼者案上州长春秋习射党正十月农功毕二事皆有饮酒礼皆得官物为之族卑不得官物故须合钱饮酒耳
　　以邦比之灋帅四闾之吏以时属民而校登其族之夫家众寡辨其贵贱老幼废疾可任者及其六畜车辇疏车驾牛马辇人挽行训六畜车辇亦辨其耗息及完弊也
　　五家为比十家为聨五人为伍十人为聨四闾为族八闾为聨使之相保相受刑罚庆赏相及相共以受邦职以役国事以相塟埋【葬如字刘才郎反埋本或作貍莫皆反】
　　注相共犹相救相赒
　　疏张逸问俗百家安得有八闾郑答并之为聨耳相保不为愆负相受谓相寄托赵商问族师之义邻比相坐康诰之説门内尚寛郑答族师是周公新制之法康诰时周法未定新诛三监务在尚寛故也训此所谓邦比之法两两相聨
　　若作民而师田行役则合其卒伍简其兵器以鼔铎旗物帅而至掌其治令戒禁刑罚
　　注亦于军因为卒长
　　训鼔铎旗物自军将以下各有所当用于族师见之耳
　　嵗终则防政致事
　　闾胥各掌其闾之征令
　　训闾卑故不言政教之事
　　以嵗时各数其闾之众寡辨其施舍凡春秋之祭祀役政丧纪之数聚众庶既比则读灋书其敬敏任恤者【数色主反政如字杜音征郑书既为暨杜读暨为既】
　　注祭祀谓州社党禜族酺也役田役也政若州射党饮酒也丧纪大丧之事四者及比皆防聚众民因以读法以勑戒之
　　疏族师以上官尊读法皆有时节闾胥卑但是聚众庶比之时节读法耳上师田行役并言则役是役作此文不言田则役兼田役也训郎氏曰丧纪谓族相葬埋上四者皆聚众庶以共其事　嵗时则数其众寡祭丧役政则亦聚众庶二者皆须比既比读法承二事言
　　凡事掌其比觵挞罚之事【觵古音又古横反説文从角黄声挞吐达反】注觵挞者失礼之罚也觵用酒其爵以兕角为之挞扑也
　　疏言凡事非一则是乡饮酒及乡射饮酒失礼须罚者诗曰兕觵其觩知爵用兕角也
　　比长各掌其比之治五家相受相和亲有辠竒衺则相及【辠本亦作罪衺似嗟反】
　　注衺犹恶也
　　徙于国中及郊则从而授之
　　注徙谓不便其居也或国中之民出徙郊或郊民入徙国中皆从而付所处之吏明无罪恶
　　疏古者三嵗大比之年民有不便本居则任其迁徙此国中及郊所徙者并不离当乡之内伍长自往付授
　　若徙于他则为之旌节而行之
　　注徙于他谓出居异乡也授之者有节乃达
　　疏上是伍长送授彼吏此非直授兼亦有节
　　若无授无节则唯圜土内之
　　注乡中无授出乡无节过所则呵问系之圜土考辟之也
　　疏辟法也考辟考量以法
　　封人掌设王之社壝为畿封而树之
　　注畿上有封若今时界矣不言稷者稷社之细也疏为畿封而树之者谓王国外四靣五百里各置畿限畿上皆为沟堑其土在外为封又树木而为阻固
　　凡封国设其社稷之壝封其四疆
