<!-- { "loadSidebar": true } -->
　　疏此经总而言之亦有三等之差肆献祼是祫之大祭馈食是禘之次祭春享以下是时祭之小祭若以总用衮冕太牢言之皆为大祭也故酒正注云大祭者王服大裘衮冕所祭是也云殷人先求诸阳周人先求诸隂者祭时作乐为阳灌地为隂殷人先求诸阳谓未灌先合乐周人先求诸隂谓未合乐先灌吉礼十二皆歆神始案大司乐分乐而祀之下复云若乐六变天神皆降若乐八变地祗皆出若乐九变人鬼可得而礼郑云先奏是乐以致其神礼之以玉而祼焉则天神人鬼地皆以乐为下神始也郑云礼之以玉据天地而祼焉据宗庙则此天神言禋地言血宗庙六享言祼是天地宗庙皆乐为下神始禋血与祼为歆神始也又案礼器郊特牲皆言郊血大飨腥三献爓一献熟者彼皆是荐馔始也　赵氏曰予以为禘郊祖宗并叙永世叙而不废絶者也禘者帝王立始庙之庙犹谓未尽其逺尊先之义故又推尊始祖所出之帝而叙之以其祖配之者谓于始祖庙祭之而便以始祖配祭也此祭不兼羣庙之主为其疏逺不敢防狎故也其年数或每年或数年未可知也郑氏注祭法云禘谓配祭昊天上帝于圜丘也盖见祭法所説文在郊上谓为郊之最大者故为此説耳祭法所谓禘郊祖宗者谓六庙之外永世不絶者有四种耳非闗配祭也禘之所及最逺故先言之耳何闗圜丘哉又云祖之所自出谓感生帝威灵仰也此何妖妄之甚此文出自防纬始于汉哀平间伪书也郑又见吉禘于荘公遂云禘小于祫儒者通之云三年丧毕小禘于祢五年大祫自此便三年一禘五年一祫若禘不迎羣庙之主何得谓之大若迎羣庙之主何得于祢庙迎之又曾子问篇中何得不序乖谬之甚也且春秋宣八年公羊云大事大祫也毁庙之主皆陈于太祖未毁庙之主皆升合食于太祖曽子问篇云祫祭于太祖祝迎四庙之主明毁庙之主皆素在太庙故不迎也又云非祫祭则七庙五庙无虚主并无説禘为殷祭处则禘不为殷祭明矣训祫禘之义其于经无明据郑氏所释禘祫后儒多訾之然亦有可取者盖郑氏之言禘祫大概有五谓禘祭非一祀圜丘亦称禘夏正郊天亦称禘其在宗庙则五年而一禘又夏殷之时夏祭亦曰禘是禘之名无専指一也又谓古者丧毕而祫越明年春而禘据春秋文公二年八月大事于太庙于礼虽少四月犹为丧毕而祫也明年春禘虽无正文但以文公二年祫例之僖宣二年亦当有祫二年祫则三年禘后乃越二年而祫越一年而禘率以为常故僖宣之八年皆有禘是原其始则禘祫之二嵗相连而祫为丧毕之祭二也又谓祫禘疏数之数率三年而一祫五年而一禘亦据文公二年有祫推僖宣二年亦祫自二年祫至八年禘中央相距五年其间必有一禘一祫是故二年祫则三年禘歴四年五年至六年又祫歴七年至八年又禘后以为常公羊所谓五年再殷祭纬书所谓三年一祫五年一禘者也盖其始则禘祫之二嵗相连自此以后乃分禘祫于五年之中三也又谓夏商祫于三时周惟秋祫盖据王制天子有祫禘祫尝祫烝之法郑氏谓为殷礼故曰夏商祫于三时也又据春秋文公以八月大祫推之周礼亦当秋祫四也又王制孔疏称郑氏分别祫禘谓祫者合祭于始祖之庙毁庙之主未毁庙之主皆在始祖庙中始祖东向余各从其昭穆以西为上禘则太王王季以上迁主祭于后稷之庙坐位与祫相似其文武以下若穆之迁主则祭于文王之庙文王东面穆主北面无昭主若昭之迁主则祭于武王之庙武王东向昭主南向无穆主此为禘祭又据左闵二年禘于荘公昭十五年禘于武宫昭二十五年将禘于襄公禘皆就各庙为之故曰禘于羣庙五也夫禘之名虽杂出于诸经而禘之义则惟大所载不王不禘王者禘其祖之所自出以其祖配一条而已何得据以言圜丘郊天哉此其不可者也至以为丧毕而祫明年春而禘则闵二年吉禘于荘公谓之丧毕而禘可也何以云祫也孔氏疏鸟诗引祫禘志云四月祫五月禘不讥祫者庆父作乱公惧于难务自専成以厌其祸四月则祫又即以五月禘仍于礼少四月比月而为大祭故讥其速明当异嵗也禘祫祭亦郑所着其言四月祫亦无明文盖三年之中不与祖考接者已久故始除丧则连二嵗行禘祫或先禘后祫或先祫后禘俱不可定如先君之未年祫则今君之初年禘先君之未年禘则今君之初年祫耳故叔向对诸侯曰以寡君之未禘祀言时未终丧犹未得行吉祭可见除丧而即吉斯祫禘皆可行不惟祫为丧毕之祭也所谓三年祫五年禘者盖公羊有五年再殷祭之文则未知其再殷祭者为祫与为祫禘与疏称三年一祫五年一禘乃纬书之文然则郑氏盖以公羊文合之纬书而知禘祫相距之年于经无徴也然尔雅文云禘大祭也可谓之大祭则亦可谓之殷祭安知公羊子所谓五年再殷祭者非一祫一禘之谓乎今考之公羊则有五年再殷祭之説稽之纬书则有三年一祫五年一禘之文适与公羊之年数有合也求之于义则五年之中三年而祫者其世近五年而禘者其世逺也较之于名则以大为殷无不可者王制所谓祫禘祫尝祫烝皆指时祫而言恐非三年之祫未可断夏殷祫于三时也且文二年秋祫直以逆祀故书耳乃据此而为周惟秋祫不亦过乎大抵禘祭之説赵氏为正且质之以大之文而合固无可议者然接左言禘者五闵二年五月禘于荘公僖八年七月禘于太庙宣八年六月禘于太庙昭十五年二月禘于武公昭二十五年八月将禘于襄公定八年十月禘于僖公终左二百四十年间无祫祭之文杜氏因此遂并文二年八月大事于太庙亦通为禘以禘为三年大祭之名而解禘祫为一事取其序昭穆谓之禘取其合羣祖谓之祫耳然曽子问云七庙五庙无虚主虚主者惟天子崩与去其国与祫祭于祖为无主耳若禘都为合祭则曽子问何不列之而仅言祫也且谓禘为祫则是亦合祭也则是凡禘皆当于太庙也何以或禘于武宫或禘于襄宫与是故杜氏见无祫文遂为祫禘合一之説郑氏见各庙皆有禘祭遂谓谛于羣庙之説是故禘必在太祖庙者赵氏之所谓禘也其或有禘于诸庙者吾之所谓时祭也又曰烝尝禘于庙又曰以寡君之未禘祀　吴氏曰肆献祼五年之禘也馈食三年之祫也丘氏曰四时之祭虽有祼馈然其节文比禘祫为畧观孔子论禘失礼而専以灌言则禘之所重在灌可知灌重于禘馈食重于祫各举所重言也陈氏曰祫有三年之祫有时祭之祫时祭之祫小祫也三年之祫大祫也公羊曰大事者何大祫也则将时祭之祫为小祫矣陈氏曰时祭之祫则羣庙之主皆升而合食于太祖之庙而毁庙之主不与三年大祫则毁庙之主亦与
　　以凶礼哀邦国之忧
　　注哀谓救患分灾
　　以丧礼哀死亡
　　注哀谓亲者服焉疏者含襚
　　疏据上文云哀邦国之忧则此亦据诸侯邦国之内而言但天子诸侯絶傍期傍期以下无服若始封之君不臣诸父昆弟亦有服今郑云尔者广解哀义不専据天子诸侯之身也士丧礼注云大功以上有同财之义无归含法然则小功以下有含并有服也若然此据大夫以下説天子诸侯虽无服其含襚则有之春秋王使荣叔归含且赗士丧礼君使人禭明天子诸侯于臣子皆有含襚也
　　以荒礼哀凶札
　　注荒人物有害也曲礼嵗凶年谷不登札读为截谓疫疠
　　疏云人物有害者荒中有凶是物有害荒中兼有札是人有害
　　以吊礼哀祸烖
　　注祸烖谓遭水火宋大水鲁荘公使人吊焉廏焚孔子拜乡人为火来者拜之士一大夫再亦相吊之道
　　以禬礼哀围败【禬刘户外反徐古外反】
　　注同盟者防合财货以更其所丧
　　以恤礼哀冦乱
　　注恤忧也邻国相忧兵作于外为冦于内为乱疏此不损财物当遣使往谘问安不而已
　　以賔礼亲邦国
　　注亲谓使之相亲附
　　春见曰朝夏见曰宗秋见曰觐冬见曰遇时见曰防殷见曰同
　　注此六礼者以诸侯见王为文六服之内四方以时分来或朝春或宗夏或觐秋或遇冬名殊礼异更递而徧时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋曰有事而防殷犹众也十二嵗王如不廵守则六服尽朝朝礼既毕王亦为坛合诸侯以命政焉所命之政如王廵守殷见四方四时分来终嵗则徧疏云命事者谓命以征讨之事大行人云时防以四方之禁禁是九伐之法也云既朝觐者若不当朝之嵗则不须行朝觐于国中直坛朝而已其当朝之嵗者则于国中春夏行朝宗于王朝受享于庙秋冬则一受之于庙也故郑云既朝觐王为坛于国外也
　　时聘曰问殷覜曰视【覜他吊反一音他尧反】
　　注时聘者亦无常期天子有事乃聘之焉竟外之臣既非朝嵗不敢渎为小礼殷覜谓一朝服之嵗以朝者少诸侯乃使卿以大礼众聘焉一服朝在元年七年十一年
　　疏此经是诸侯遣臣聘问天子之事知时聘是无常期者以与时见同云天子有事乃聘之者上时是当方诸侯不顺服其顺服者当方尽朝无遣臣来之法其余三方诸侯不来诸侯闻天子有征伐之事则遣大夫来问也必知时聘遣大夫者以其经称问案聘礼小聘曰问使大夫郑知使卿以大礼者见聘礼大聘使卿
　　以军礼同邦国
　　注同谓威其不协僭差者
　　大师之礼用众也
　　注用其义勇
　　疏大师者谓天子六军诸侯大国三军次国二军小国一军出征之法
　　大均之礼恤众也
　　注均其地政地守地职之赋所以忧民
　　疏此大均亦据邦国徧天下皆均之地政谓地守地职之税也地守虞衡之属地职农圃之属若然地征者与下地守地职为目也
　　大田之礼简众也
　　注古者因田习兵简其车徒之数
　　大役之礼任众也
　　注筑宫邑所以事民力强弱
　　疏灵台隄防之等皆役民力郑畧之也
　　大封之礼合众也
　　注正封疆沟涂之固所以合聚其民
　　以嘉礼亲万民
　　注嘉善也所以因人心所善者而为之制
　　疏此言万民者余四礼万民所行者少故举邦国此嘉礼六者万民所行者多故举万民其实上下通也注云因人心所善而为之制者礼运云饮食男女人之大欲存焉此嘉礼有饮食男女之等皆是人心所善者故设礼节以裁制之
　　以饮食之礼亲宗族兄弟
　　注亲者使之相亲人君有食宗族饮酒之礼所以亲之也文王世子曰族食世降一等大曰系之以姓而弗别缀之以食而弗殊百世而昏姻不通者周道然也
　　疏此经云饮食亦尊卑通有下文别有飨燕则经云饮者非飨燕是私饮酒法其食可以通燕食俱有以其下不别云食故也注引文王世子据人君法引大据大夫士法则万民亦有此饮食之礼也
　　以昏冠之礼亲成男女【冠古乱反】
　　注亲其恩成其性
　　疏云成其性者冠义云礼始于冠既冠责以为人父为人子为人臣之礼又内则云二十敦行孝弟是成其性
　　以賔射之礼亲故旧朋友
　　注射礼虽王亦立賔主王之故旧朋友为世子时共在学者天子亦有友诸侯之义武王誓曰我友邦冢君是也司冦职有议故之辟议賔之辟
　　疏案大射礼以大夫为賔主
　　以飨燕之礼亲四方之賔客
　　注賔客谓朝聘者
