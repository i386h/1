<!-- { "loadSidebar": true } -->
　　疏王有故不巡守方岳之下则春东方尽来夏南方尽来秋西方尽来冬北方尽来王待之亦各于其时在国外为坛行朝觐盟载之法若然亦戒令四方诸侯者殷国所在无常或在国外或向畿外侯国行故有戒令之事训谨详周设职方之官盖所以遥制邦国诸侯故其篇末以邦国终焉首言九州山川者盖名山大泽不以封此是王者所有故别言之九服以次而出经也公侯伯子男大小殊制是其纬也使之大小相维则诸侯之亲诸侯也为之设其牧制其职施其贡而巡守则天子之亲诸侯也此周官治外之法也
　　土方氏掌土圭之法以致日景
　　注致日景者夏至景尺有五寸冬至景丈三尺其间则日有长短
　　以土地相宅而建邦国都鄙【相息亮反】
　　注土地犹度地知东西南北之深而相其可居者宅居也训以土圭相宅建国者盖以辨南北向背之方
　　以辨土宜土化之法而授任地者
　　注土宜谓九谷稙穉所宜也土化地之轻重粪种所宜用也任地者载师之属
　　王巡守则王舍
　　注为之藩罗
　　疏掌舍设梐枑此官亦于外周匝藩罗
　　懐方氏掌来逺方之民致方贡致逺物而送逆之达之以节
　　注逺方之民四夷之民也谕徳延誉以来之逺物九州之外无贡法而至者达民以旌节达贡物以玺节
　　治其委积馆舍饮食
　　注续食其往来
　　合方氏掌达天下之道路
　　注津梁相凑不得陷絶
　　通其财利
　　注懋迁其有无
　　同其数器
　　注权衡不得有轻重
　　壹其度量
　　注尺丈釡钟不得有大小
　　除其怨恶
　　注怨恶邦国相侵虐训除盖解释之
　　同其好善
　　注所好所善谓风俗所高尚训同盖敎道之使以善为尚也
　　训方氏掌道四方之政事与其上下之志
　　注道犹言也为王説之四方诸侯也上下君臣也
　　诵四方之道
　　注道世世所説往古之事也
　　正嵗则布而训四方
　　注布告以敎天下使知世所善恶训布而训之者美者以为法恶者以为戒使众国皆相通知
　　而观新物
　　注四时于新物出则观之以观民志所好恶志淫行辟则当以政敎化之
　　疏此观新物即王制云命市纳价
　　形方氏掌制邦国之地域而正其封疆无有华离之地【华依注音苦哇反】
　　注华读为哨之正之使不邪离絶
　　疏哨者投壶礼有枉矢哨壶是不正之义者两头寛中狭邪者一头寛一头狭正其封疆不使相侵
　　使小国事大国大国比小国
　　注比犹亲也
　　山师掌山林之名辨其物与其利害而颁之于邦国使致其珍异之物
　　注山林之名与物若岱畎丝枲峄阳孤桐矣利其中人用者害毒物及螫噬之虫兽
　　川师掌川泽之名辨其物与其利害而颁之于邦国使致其珍异之物
　　注川泽之名与物若泗濵浮磬淮夷蠙珠暨鱼泽之萑蒲
　　邍师掌四方之地名辨其丘陵坟衍邍隰之名【邍音原】注地名若东原大陆之属
　　物之可以封邑者
　　注物之谓相其土地可以居民立邑
　　疏四井为邑据田中千室之邑据城二者皆须物之
　　匡人掌达法则匡邦国而观其慝使无敢反侧以听王命
　　注法则八法八则也邦国之官府都鄙亦用焉反侧背违法度也
　　撢人掌诵王志道国之政事以巡天下之邦国而语之使万民和悦而正王面【説音悦】
　　注面犹乡也使民之心晓而正乡王
　　都司马掌都之士庶子及其众庶车马兵甲之戒令注庶子大夫士之子车马兵甲备军卒
　　疏都王子弟及三公采地司马主其军赋若王家有军事徴兵于采地则都司马以书致于士庶子有此众庶车马兵甲之戒令士庶子受而依行之
　　以国法掌其政学
　　注政谓赋税也学脩徳学道
　　疏正谓军之赋税无田税泉税
　　以听国司马
　　注听者受行其所徴为也国司马大司马之属皆是疏大司马之属谓军司马舆司马行司马
　　家司马亦如之
　　注大夫家臣为司马者春秋曰叔孙氏之司马戾
　　疏序官注卿大夫之采地王不特置司马各自使其家臣为司马往听政于王之司马












　　周礼纂训卷十八
<经部,礼类,周礼之属,周礼纂训>
　　钦定四库全书
　　周礼纂训巻十九
　　安溪李钟伦撰
　　秋官司冦第五
　　惟王建国辨方正位体国经野设官分职以为民极乃立秋官司冦使帅其属而掌邦禁以佐王刑邦国刑官之属大司冦一人小司冦中大夫二人士师下大夫四人乡士上士八人中士十有六人旅下士三十有二人府六人史十有二人胥十有二人徒百有二十人
　　遂士中士十有二人府六人史有十二人胥十有二人徒百有二十人
　　县士中士三十有二人府八人史十有六人胥十有六人徒百有六十人
　　方士中士十有六人府八人史十有六人胥十有六人徒百有六十人
　　讶士中士八人府四人史八人胥八人徒八十人【讶五嫁反】朝士中士六人府三人史六人胥六人徒六十人司民中士六人府三人史六人胥三人徒三十人司刑中士二人府一人史二人胥二人徒二十人司刺下士二人府一人史二人徒四人【刺七赐反】
　　司约下士二人府一人史二人徒四人
　　司盟下士二人府一人史二人徒四人
　　职金上士二人下士四人府二人史四人胥八人徒八十人
　　司厉下士二人史一人徒十有二人
　　犬人下士二人府一人史二人贾四人徒十六人司圜中士六人下士十有二人府三人史六人胥十有六人徒百有六十人
　　掌囚下士十有二人府六人史十有二人徒百有二十人
　　掌戮下士二人史一人徒十有二人
　　司中士二人下士十有二人府五人史十人胥二十人徒二百人
　　罪百有二十人
　　蛮百有二十人
　　闽百有二十人
　　夷百有二十人
　　貉百有二十人【貉音陌】
　　布宪中士二人下士四人府二人史四人胥四人徒四十人
　　禁杀戮下士二人史一人徒十有二人
　　禁暴氏下士六人史三人胥六人徒六十人
　　野庐氏下士六人胥十有二人徒百有二十人
　　蜡氏下士四人徒四十人【蜡音覰七虑切】
　　雍氏下士二人徒八人
　　萍氏下士二人徒八人【萍音平广韵音瓶薄经切】
　　司寤氏下士二人徒八人
　　司烜氏下士六人徒十有二人【烜音燬许委切又况晚切】
　　条狼氏下士六人胥六人徒六十人【条音涤徒歴反】
　　修闾氏下士二人史一人徒十有二人
　　防氏下士二人徒八人【冥如字又莫歴反】
　　庶氏下士一人徒四人【庶音煮又章预反】
　　穴氏下士一人徒四人
　　翨氏下士二人徒八人【翨音翅失豉反】
　　柞氏下士八人徒二十人【柞音昨在各切又音作】
　　薙氏下士二人徒二十人【薙或作雉同音替他计切又音雉】
　　硩蔟氏下士一人徒二人【硩音摘他歴反蔟苍独反】
　　翦氏下士一人徒二人
　　赤犮氏下士一人徒二人【犮音拔】
　　蝈氏下士一人徒二人【蝈音国广韵音馘古获切】
　　壶氏下士一人徒二人
　　庭氏下士一人徒二人
　　衔枚氏下士二人徒八人
　　伊耆氏下士一人徒二人
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　环人中士四人史四人胥四人徒四十人
　　象胥每翟上士一人中士二人下士八人徒二十人掌客上士二人下士四人府一人史二人胥二人徒二十人
　　掌讶中士八人府二人史四人胥四人徒四十人掌交中士八人府二人史四人徒三十有二人
　　掌察四方中士八人史四人徒十有六人
　　掌货贿下士十有六人史四人徒三十有二人
　　朝大夫每国上士二人下士四人府一人史二人庶子八人徒一十人
　　都则中士一人下士二人府一人史二人庶子四人徒八十人
　　都士中士二人下士四人府二人史四人胥四人徒四十人家士亦如之
　　大司冦之职掌建邦之三典以佐王刑邦国诘四方【诘起吉反】
　　注典法也诘谨也
　　一曰刑新国用轻典
　　注新国者新辟地立君之国用轻典者为其民未习于敎
　　疏赵商问族师法八闾为聨使之相保相受刑罚庆赏相及在康诰曰父子兄弟罪不相及不知书礼异同如何答曰族师法乃周公制礼使民相拱勅康诰时新诛三监天下未定务在尚寛故也若然天下未定即是新国用轻典之义也
　　二曰刑平国用中典
　　注平国承平守成之国也用中典者常行之法
　　三曰刑乱国用重典
　　注乱国篡逆之国以其化恶伐灭之
　　以五刑纠万民
　　注刑亦法也
　　疏此五刑与墨劓之等别或一刑之中而含五或此五刑全不入五刑者
　　一曰野刑上功纠力
　　注功农功力勤力
　　二曰军刑上命纠守
　　注命将命也守不失部伍
　　三曰乡刑上徳纠孝
　　注徳六徳也善父母为孝
　　四曰官刑上能纠职
　　注能能其事也职职事修理
　　五曰国刑上愿纠暴【愿音愿刘又音原暴注作恭】
　　注愿慤慎也暴当为恭字之误训凡此五者盖皆丽于五刑者也故诸官之中多有云附于刑者归于士是也明未附于刑者当官薄罚之也乡刑即大司徒所未乡之八刑官刑与太宰八法中官刑有异国刑即司市所谓以刑罚禁暴而去盗故曰纠暴也不曰市刑而曰国刑何也惟市在国中若其余居民在国中者当从乡刑之条刑不上大夫其言官刑何也葢此所谓官刑乃施之于在官者府史胥徒之属故上云纠万民明非官长也野刑军刑乡刑外事也官刑国刑内事也
　　以圜土聚敎罢民【罢音皮】
　　注圜土狱城也聚罢民其中困苦以敎之为善也民不愍作劳有似于罢
　　凡害人者寘之圜土而施职事焉以明刑耻之【寘之豉反又音示】
　　注害人谓为邪恶已有过失丽于法者以其不故犯法寘之圜土系敎之施职事以所能役使之明刑书其罪恶于大方版着其背
　　疏按司救云凡民之有衺恶者三罚而士加明刑耻诸嘉石役诸司空即此下文者是也此谓过轻直坐嘉石不入圜土也彼又云其有过失者三罚而归于圜土此谓罪重不坐嘉石径入圜土其昼日亦役诸司空夜乃入圜土也
　　其能改者反于中国不齿三年其不能改而出圜土者杀
　　注反于中国谓舍之还于故乡里也司圜职曰上罪三年而舍中罪二年而舍下罪一年而舍不齿者不得以年次列于平民出谓逃亾
　　以两造禁民讼入束矢于朝然后听之【造七报反】
　　注讼谓以财货相告者造至也使讼者两至既两至使入束矢乃治之也不至不入束矢则是自服不直者也必入矢者取其直也古者一弓百矢束矢其百个与
　　疏此与下所言禁者谓令先入此物不实则没入官若不入则是自服不直禁民省事之法也
　　以两剂禁民狱入钧金三日乃致于朝然后听之【剂子随反】注狱谓相告以罪名者剂今券书也使狱者各赍券书既两券书使入钧金又三日乃治之重刑也不劵书不入金则是自服不直者也必入金者取其坚也三十斤曰钧
　　疏剂券书者谓狱讼之要辞
