<!-- { "loadSidebar": true } -->
　　疏案特牲少牢主人受酢之时未设席夫妇致爵乃设席今王于受酢之时即设席者优至尊也至于后即与彼同者后不得与王同也按特牲无致爵于宾长之法此王于诸臣亦无致爵礼言诸臣致爵者谓酳尸讫主人献宾长于西阶上谓之致爵也特牲礼主人致爵于主妇席于东房中此后亦然特牲献宾长于西阶上无席献讫以荐爼降降设于西阶下亦无席此诸臣有席亦是王之臣尊宜设席乃以荐爼降设于席东也训祀先王及昨席虽总承上文几筵而其实则昨席无左右玉几也
　　诸侯祭祀席蒲筵缋纯加莞席纷纯右雕几【缋胡内反】注缋画文也不莞席加缫者缫柔嚅不如莞清坚又于鬼神宜
　　疏此经论诸侯禘祫及四时祭祀之席皆二种席也
　　昨席莞筵纷纯加缫席画纯筵国宾于牖前亦如之左彤几【昨读亦曰酢】
　　注国宾诸侯来朝孤卿大夫来聘后言几者使不防如也朝者雕几聘者彤几
　　疏案公食大夫礼云上大夫蒲筵加席其纯皆如下大夫彼注云孤为宾则莞筵纷纯加缫席画纯聘礼注云筵孤彤几卿大夫其漆几与以此而言则筵诸侯与孤用莞筵缫席卿大夫则用蒲筵席今总云国宾孤卿大夫者广解宾义训附録国賔之席如昨席而别言左彤几则昨席无几可知也诸侯祭祀席有右雕几则王祀先王有几可知也然则祀先王及酢席经虽统承上几筵之文而曰亦如之实则祀先王之有几酢席之无几可以参互得矣郑云朝者雕几聘者彤几凡生人几在左鬼神几在右则朝者之雕几虽如祭祀而其位当依彤几在左也
　　甸役则设熊席右漆几【甸音田】
　　注谓王甸有司祭表貉所设席
　　凡丧事设苇席右素几其柏席用黼纯诸侯则纷纯每敦一几【柏郑音椁刘依司农音迫音丸敦音道刘音畴】
　　注丧事谓凡奠也如苇而细者柏椁字磨灭之余椁席藏中神坐之席也敦读为焘焘覆也棺在殡则椁焘既窆则加见皆谓覆之周礼虽合葬及同时在殡皆异几体实不同祭于庙同几精气合
　　疏云丧事谓凡奠者士丧礼始死之奠至小敛之奠设于地未有席至大敛奠乃有席殡后则有朝夕奠朔月奠大夫以上兼有月半奠并有荐新奠又有迁奠祖奠大遣奠乃废奠而虞祭也故云凡奠也云既窆则加见者既夕下棺讫则加见见谓道上帐帷荒将入藏以覆棺言见者以其棺不复见唯见帷荒故谓之见也云祭于庙同几言祭于庙者谓吉祭时以其禫月吉祭犹未配故知至二十八月乃设同几也
　　凡吉事变几凶事仍几
　　注吉事王祭宗庙祼于室馈食于堂绎于祊每事易几神事文示新之也凶事谓凡奠几朝夕相因丧礼畧
　　疏注不言朝践者朝践与馈献同在堂故畧不言又馈献后更延尸入室进黍稷尸食之事不言者以其还依祼于室之几故亦不言也案檀弓云虞而立尸有几筵据大夫士而言士丧礼大敛即有席而云虞始有筵者以其几筵相将连言其实虞时始有几其筵大敛即有也天子诸侯礼大初死几筵并有故上文云丧事设苇席右素几也凡几之长短阮谌云几长五尺髙二尺广一尺马融曰长三尺旧图以为几两端赤中央黒也

　　周礼纂训卷十
　　钦定四库全书
　　周礼纂训卷十一
　　安溪李钟伦撰
　　天府掌祖庙之守藏与其禁令
　　注始祖后稷之庙其寳物世传守之若鲁寳玉大弓者
　　疏始祖之庙以其最尊故寳物藏焉
　　凡国之玉镇大寳器藏焉若有大祭大丧则出而陈之既事藏之
　　注玉镇大寳器玉瑞玉器之美者禘祫及大丧陈之以华国也
　　疏玉瑞玉器典瑞掌之其美者别入天府玉瑞镇圭之属玉器苍璧礼天之属训此盖不徒寳玩之物皆先世所藏之重器也以为玉瑞玉器之美者恐非镇亦非镇圭也
　　凡官府乡州及都鄙之治中受而藏之以诏王察羣吏之治
　　注治中谓治职簿书之要训治尚其中故簿书以治中为名
　　上春衅寳镇及寳器
　　注上春孟春也衅谓杀牲以血血之
　　凡吉凶之事祖庙之中沃盥执烛
　　注吉事四时祭也凶事后王丧朝于祖庙之奠疏此谓在祖庙中有事夙兴沃盥则天府执烛为明其余祭祀非祖庙事则不与执烛也凶事朝于祖庙者将葬朝六庙后乃朝祖庙祖庙中日侧为祖奠厥明将去为大遣奠皆有沃盥之事
　　季冬陈玉以贞来嵗之媺恶
　　注问事之正曰贞问嵗之媺恶谓问于太卜职大贞之属陈玉陈礼神之玉有天地四方则玉有六器与言陈者既事藏之不必貍之也
　　若迁寳则奉之
　　疏谓王者迁都则寳亦迁
　　若祭天之司民司禄而献民数谷数则受而藏之注司民轩辕角也司禄文昌第六星或曰下能也禄之言谷也年谷登乃后制禄祭此二星者以孟冬既祭之而上民谷之数于天府
　　疏此谓主民之吏及孟冬献民数谷数小司冦受而献之于王王登之于天府云司民轩辕角者轩辕十七星有两角角有大民小民文昌有六星第一上将第二次将第三贵相第四司命第五司中第六司禄第曰下能者石氏星云上能司命为大尉中能司中为司徒下能司禄为司冦二处并有司禄也
　　典瑞掌玉瑞玉器之藏辨其名物与其用事设其服饰注人执以见曰瑞礼神曰器瑞符信也服饰服玉之饰谓缫借
　　王晋大圭执镇圭缫借五采五就以朝日
　　注缫有五采文所以荐玉木为中榦用韦衣而画之就成也朝日者天子常春分朝日秋分夕月郑司农云晋读为搢绅之搢谓挿于绅帯之间若帯剑也五就五帀也一帀为一就
　　疏缫者杂采之名云木为中干者用木版广长与玉同然后以韦衣而画之云搢绅者搢笏于绅亦在绅帯之间也凡帯有二大帯即绅也大夫以上用素士用练又有革帯所以佩玉挿笏者挿于绅之外革之内故云绅帯之间云若帯剑者剑亦在绅帯之间也云五就五帀者一采为一帀下云二采一就者据臣行聘不得与君同是以二采采为一行二行合为一就也训按但言朝言以重言其余祭祀可推若见诸侯则执瑁四寸也
　　公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇会同于王【信音身】
　　注三采朱白苍二采朱緑也
　　诸侯相见亦如之
　　疏诸侯世相朝
　　瑑圭璋璧琮缫皆二采一就以頫聘【瑑音篆持兖切頫他吊反】注璋以聘后夫人以琮享之也大夫众来曰頫寡来曰聘瑑有折鄂瑑起
　　疏此遣臣行聘问之所执者无桓信躬蒲谷之丈但瑑之而已遣臣聘法有聘天子有自相聘故兼言后夫人也圭以聘天子与诸侯而璧享之璋以聘后夫人而琮享之郑以聘后夫人文隠故特言之也然子男之臣不得过本君用以圭璋则亦但用瑑璧琮而已训注云瑑有圻鄂瑑起者于玉上刻为界线若篆文然也
　　四圭有邸以祀天旅上帝【邸丁礼反又音帝】
　　注于中央为璧圭着其四面一玉俱成尔雅曰邸本也圭本着于璧四圭有邸圭末四出也祀天夏正郊天也上帝五帝大宗伯职曰国有大故则旅上帝及四望
　　疏有故而祭曰旅用玉与郊天同案宗伯青圭之等据常祭而言皆谓五方天帝
　　两圭有邸以祀地旅四望
　　注两圭僢而同邸
　　疏僢谓两足相向训四圭两圭其邸吴氏以为即苍璧黄琮也祀天谓圜丘及祈谷上帝则五帝祀地谓方丘社稷盖无礼神之玉四望家君子以为日月星辰然与地祗玉同者盖有故而旅礼变常也下文圭璧以祀日月星辰则正祭所用矣
　　祼圭有瓒以肆先王以祼賔客【肆如字又他厯反】
　　注于圭头为器可以挹鬯谓之瓒国语谓之鬯圭肆先王肆解牲体以祭因以为名爵行曰祼汉礼瓒槃大五升口径八寸下有盘口径一寸
　　疏肆先王宗伯六享皆是祼宾客则上公再祼侯伯一祼之属
　　圭璧以祀日月星辰
　　注圭其邸为璧取杀于上帝
　　疏上文四圭两圭及下璋邸郑皆以邸为璧此圭璧不言邸故郑还以邸解璧也
　　璋邸射以祀山川以造赠賔客【射食亦反】
　　注璋有邸而射取杀于四望射剡也
　　土圭以致四时日月封国则以土地
　　注以致四时日月度其景至不至以知其行得失也冬夏以致日春秋以致月土地犹度地也封诸侯以土圭度日景观分寸长短以制其域所封也训土圭説具司徒篇致至也土圭所以致日而得节气之极节气正而晦朔寒暑无不定矣故曰以致四时日月封国土地亦见司徒建邦国章曰以土圭土其地而制其域然亦大率之辞尺五寸之景南北有异而东西不差盖度地则有度地之法如王制司空是也土圭盖所执符信以往封国者且以此上下所言合之大抵皆符信之类
　　珍圭以徴守以防凶荒【珍杜子春云当为镇】
　　注珍圭王使之瑞节制大小当与琬琰相依王使人徴诸侯忧凶荒之国则授之执以往致王命如今使者持节矣防者闿府库振救之凡瑞节归又执以反命
　　疏案玉人职琬圭九寸珍圭不言故郑约与琬琰相依
　　牙璋以起军旅以治兵守
　　注牙璋瑑以为牙亦王使之瑞节兵守用兵所守若齐人戍遂诸侯戍周
　　疏案玉人有牙璋中璋此云牙璋盖亦兼之中璋比于牙璋但无文饰然则大军旅当用牙璋小军旅用中璋也
　　璧羡以起度
　　注羡长也此璧径长尺以起度量其广径盖八寸疏案尔雅肉倍好谓之璧则璧体圆矣今云璧羡是为长意云长尺广八寸者盖璧本径九寸今言羡是减傍一寸以益上下
　　驵圭璋璧琮琥璜之渠眉疏璧琮以敛尸【驵音祖广韵音粗徂古切敛力騐反】
　　注以敛尸者于大敛焉加之也驵与组同声之误也渠眉玉饰之沟瑑也以组穿聮六玉沟瑑之中以敛尸圭在左璋在首琥在右璜在足璧在背琮在腹疏璧琮者通于天地
　　疏六玉与王为饰皆在衣裳之外故知在大敛后也云渠眉玉饰之沟瑑者此六玉两头皆有孔又于两孔之间为沟渠于沟之两畔稍髙为眉瑑也云圭在左以下约大宗伯青圭礼东方之等以尸南首置此六玉焉疏璧琮者盖谓璧琮中央皆有孔所以逹天地之气与
　　谷圭以和难以聘女【难乃旦反】
　　注谷圭亦王使瑞节谷善也其饰若粟文然难仇讐和之者若春秋宣公及齐侯平莒及郯其聘女则以纳徴焉
　　疏昏礼有六五礼用鴈纳徴不用鴈以其有束帛可执媒氏职庶民用缁帛五两士昏礼用三二纁天子加谷圭诸侯加大璋大夫与士同纳徴春秋谓之纳币
　　琬圭以治徳以结好
　　注琬圭无锋芒亦王使瑞节诸侯有徳王命赐之及诸侯使大夫来聘既而为坛防之使大夫执以命事焉大行人职曰时聘以结诸侯之好
　　疏时聘使大夫来王还使大夫往防焉
　　琰圭以易行以除慝
　　注琰圭有锋芒亦王使瑞节易行易恶行令为善除慝谓于诸侯使大夫来頫既而使大夫执而命事于坛大行人职殷頫以除邦国之慝
　　疏治徳易行是诸侯自有善行恶行王使人就本国治易之结好除慝皆诸侯使大夫来而王亦使大夫为坛命之也
　　大祭祀大旅凡賔客之事共其玉器而奉之
　　注此结璋邸射以上
　　大丧共饭玉含玉赠玉【饭扶晚反含户暗反】
　　注饭玉碎玉以杂米也含玉柱左右□及在口中者杂记曰含者执璧则是璧形而小耳赠玉盖璧也赠有束帛六币璧以帛
