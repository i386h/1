<!-- { "loadSidebar": true } -->
　　疏郑知宾客是王同姓及二王之后者案大行人上公再祼王先一祼后次再祼侯伯子男一祼无后祼至祼时大宗伯代后内宰则赞后拜送爵祼者谓行朝觐礼讫即行三享享讫乃宾于户牖之间所谓祼也后之祼者飨燕亦与焉飨以太牢在庙立行礼燕礼其牲狗一献四举旅降脱屦升坐无筭爵飨燕皆有献宾酬宾后亦助王献酬也
　　致后之宾客之礼
　　注谓诸侯来朝觐及女宾之宾客
　　疏郑注掌客夫人之礼皆使下大夫致之内宰下大夫也云女宾者畿内同姓诸侯夫人有防见王后法
　　凡丧事佐后使治外内命妇正其服位
　　注使使其属之上士内命妇谓九嫔世妇女御郑司农云外命妇卿大夫之妻王命其夫后命其妇谓士妻亦为命妇
　　疏不言三夫人者三夫人从后不在治限云士妻亦为命妇者夏殷之礼命不及士周礼上士三命中士再命下士一命
　　凡建国佐后立市设其次置其叙正其肆陈其货贿出其度量淳制祭之以隂礼【淳音纯】
　　注建国者必靣朝后市王立朝而后立市隂阳相承之义次司次也叙介次也度丈尺也量豆区之属郑司农云佐后立市者始立市后立之也祭之以隂礼者市中之社先后所立社也杜子春云淳幅广也制谓匹长谓纯制天子廵狩礼所云制币丈八尺纯四与隂礼妇人之祭礼
　　疏郑引廵狩礼成子春义也赵商问制丈八尺纯四何郑答咫八寸四咫太广四当为三古三四积画是以三误为四也训自大祭祀后祼献则赞至此皆所以教隂礼而正其服禁其竒衺者也
　　中春诏后帅外内命妇始于北郊以为祭服【中音仲】注郊必有公桑室焉
　　疏月令三月后妃东乡躬桑此云二月者案郑注马质引书曰为龙精月值大火则浴其种即此仲春始是也至三月临生时又浴种乃生之故文异耳
　　嵗终则防内人之稍食稽其功事
　　注内人主谓九御
　　疏案典妇功授嫔妇及内人女功之事赍既别云嫔妇知内人是九御也
　　佐后而授献功者比其小大与其麤良而赏罚之注献功者九御之属典妇功曰及秋献功
　　疏小大麤良者布帛缕小则良缕大则麤
　　防内宫之财用
　　疏内宫是总六宫之内训此财用所该者广如服履营葺之类故别于稍食也
　　正嵗均其稍食施其功事宪禁令于王之北宫而纠其守
　　注均犹调度也施犹赋也北宫后六宫繋于王言之明用王之禁令令之守宿卫者
　　训所宪禁令如禁其竒衺之类
　　上春诏王后帅六宫之人而生穜稑之种而献之于王【穜音同又音重稑音六本又作穋同】
　　注六宫之人夫人以下分居后之六宫者古者使后宫蔵种以其有类蕃孳之祥必生而献之示能育之使不伤败且以佐王耕事共禘郊也郑司农云先种后孰谓之穜后种先孰谓之稑王当以耕种于籍田谓诗云黍稷穜稑是也夫人以下分居后之六宫者每宫九嫔一人世妇三人女御九人其余九嫔三人世妇九人女御二十七人从后惟所燕息焉从后者五日而沐浴其次又上十五日而徧云夫人如三公从容论妇礼
　　疏云佐王耕事共禘郊者举尊而言实山川社稷等皆用之也司农云先种后孰谓之穜后种先孰谓之稑未见谷名后郑引诗见黍稷皆有穜稑成其义也训自仲春以下皆所以教妇职之灋而展其功绪者也
　　内小臣掌王后之命正其服位
　　注命谓使令所为或言王后或言后通耳
　　后出入则前驱若有祭祀宾客丧纪则摈诏后之礼事相九嫔之礼事正内人之礼事彻后之爼
　　注摈为后辞有所求为诏相正者异尊卑也俎谓后受尸之爵饮于房中之俎
　　疏云后受尸之爵者据特牲后受尸酢亦有荐俎
　　后有好事于四方则使往有好令于卿大夫则亦如之注后于其族亲所善者使往问遗之
　　疏后有族亲在四方谓畿外诸侯于王有亲若鲁卫晋郑于诸侯言事卿大夫言令者后于卿大夫时有言教至焉畿外则全无言教所及故以事言之
　　掌王之隂事隂令
　　注隂事羣妃御见之事隂令王所求为于北宫
　　阍人掌守王宫之中门之禁
　　注中门于外内谓中谓雉门也春秋曰雉门灾及两观
　　疏引春秋者证鲁三门雉门有两观为中门则天子五门雉门亦为中门有两观矣
　　丧服凶不入宫潜服贼器不入宫竒服怪民不入宫注丧服衰绖凶器明器也潜服若衷甲者贼器盗贼之任器兵物皆有刻识竒服衣非常春秋曰尨竒无常怪民狂易
　　凡内人公器宾客无帅则几其出入
　　注三者之出入当须使者符节乃行郑司农云公器将持公家器出入者
　　以时启闭凡外内命夫命妇出入则为之辟
　　注内命夫卿大夫士之在宫中者
　　疏内命妇三夫人以下
　　掌埽门庭
　　疏阍人掌中门之门庭若余门庭则各有守者埽之
　　大祭祀丧纪之事设门燎跸宫门庙门
　　注燎地烛也跸止行者庙在中门之外
　　疏丧纪设门燎跸宫门庙门者谓朝庙及出葬时
　　凡宾客亦如之
　　疏宾客在宫中庙中谓飨食在庙燕在寝
　　寺人掌王之内人及女宫之戒令相道其出入之事而纠之
　　注女宫刑女之在宫中者
　　若有丧纪宾客祭祀之事则帅女宫而致于有司注有司谓宫卿世妇
　　疏知有司是宫卿世妇者言有司明是男子官宫卿所掌女宫非是下世妇之帅女宫者也
　　佐世妇治礼事
　　注二十七世妇
　　掌内人之禁令凡内人吊临于外则帅而往立于其前而诏相之
　　注从世妇所吊若哭其族亲立其前者贱也贱而必诏相之者出入王宫不可以阙于礼
　　疏案世妇职云掌吊临于卿大夫之丧故知内人从之也云若哭族亲者据理而言
　　内竖掌内外之通令凡小事
　　注内后六宫外卿大夫也使童竖通王内外之命给小事者以其无与为礼出入便疾内外以大事闻王则俟朝而自复
　　疏云大事自复者经云凡小事明大事自复也
　　若有祭祀宾客丧纪之事则为内人跸
　　注内人从世妇有事于庙者
　　疏祭祀三事为内人跸皆谓在庙时祭祀在庙宾客飨食亦在庙丧纪有朝庙及祖奠遣奠皆在庙也知从世妇者世妇掌祭祀三事与此同
　　王后之丧迁于宫中则前跸及葬执亵器以従遣车注丧迁者将葬朝于庙亵器振饰颒浴之器
　　疏遣车谓将葬而朝七庙将行在大祖庙中为大遣奠苞牲取下体天子太牢苞九个遣车九乘后同使人持之往如墓内竖执亵器从之若生时亦执亵器从也若然郑注玉府亵器为清器虎子者彼据生时也【颒呼内反】
　　九嫔掌妇学之灋以教九御妇德妇言妇容妇功各帅其属而以时御叙于王所
　　注妇德谓贞顺妇言谓辞令妇容谓婉娩妇功谓丝枲凡羣妃御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧云自望后反之
　　凡祭祀赞玉齍赞后荐彻豆笾【齍音咨刘音祖稽反】
　　注玉齍玉敦受黍稷器后进之而不彻
　　疏祭祀赞玉齍者凡祭祀之时男子进俎妇人设豆笾簠簋案明堂位有虞氏用两敦周用八簋特牲少牢大夫士用敦今天子用敦者周兼四代之器云后进之而不彻者以经玉齍直赞不云荐彻也
　　若有宾客则从后
　　疏谓后助王飨燕时
　　大丧帅叙哭者亦如之
　　注亦从后后哭之众次叙者乃哭
　　世妇掌祭祀宾客丧纪之事帅女宫而濯摡为齍盛【摡古爱反】注摡拭也为犹差择
　　疏此妇人所掌祭祀谓祭宗庙宾客谓飨食诸侯丧纪谓朝庙设祖奠与大遣奠时祭祀黍稷舂人舂之人炊之世妇非舂非炊故知为是差择也
　　及祭之日涖陈女宫之具凡内羞之物
　　注内羞谓房中之羞
　　疏案春官世妇云掌女宫之宿戒及祭祀比其具此官直临之而已
　　掌吊临于卿大夫之丧
　　注王使往吊
　　疏案司服公卿大夫皆王亲吊此文使世妇往吊者盖致礼物
　　女御掌御叙于王之燕寝
　　注言掌御叙防上之専妬者于王之燕寝则王不就后宫息也
　　疏云防上専妬者解所以不使九嫔世妇掌房之意
　　以嵗时献功事
　　注丝枲成功之事
　　凡祭祀赞世妇
　　注助其帅涖女宫
　　大丧掌沐浴
　　注王及后之丧
　　后之丧持翣【翣所甲切】
　　注翣棺饰也持而从柩车
　　疏天子八翣后同将葬向圹之时使女御持之左右各四人
　　从世妇而吊于卿大夫之丧
　　注从之数盖如使者之介云
　　疏世妇象大夫介依命数则王之大夫四命世妇之从亦四人
　　女祝掌王后之内祭祀凡内祷祠之事
　　注内祭祀六宫之中灶门户祷疾病求瘳也祠报福疏祭法王立七祀今直云灶门户者以妇人无外事故无行与中霤等祷祠是非常祭后无外事故知惟有求瘳报福之事也
　　掌以时招梗禬禳之事以除疾殃【梗古猛反郑音亢禬音侩古外切禳音穰汝阳切】
　　注郑大夫读梗为亢谓招善而亢恶去之谓梗御未至也除灾害曰禬禬犹刮去也却变异曰禳禳攘也
　　女史掌王后之礼职掌内治之以诏后治内政注内治之法本在内宰书而之
　　逆内宫
　　注钩考六宫之计
　　疏六宫所有费用皆当钩攷之
　　书内令
　　注后之令
　　疏谓书而宣布于六宫之中
　　凡后之事以礼从
　　注亦如太史之从于王
　　疏案太史职大防同朝觐将币之日执书以诏王郑注云告王以礼事此女史亦执礼书以从后
　　典妇功掌妇式之灋以授嫔妇及内人女功之事赍【齍音咨本又作粢】
　　注妇式妇人事之模范灋其用财旧数嫔妇九嫔世妇言及以殊之者容国中妇人贤善工于事者事赍谓以女工之事来取丝枲郑司农云内人谓女御疏知嫔妇有国中妇人者典丝云颁丝于外内工注云外工外嫔妇也式犹九式之式皆用财之制也
　　凡授嫔妇功及秋献功辨其苦良比其小大而贾之物书而楬之【贾音嫁楬其列反】
　　注授当为受国中嫔妇所作成即送之不须献功时贾之者物不正齐当以泉计通功郑司农苦读为盬疏云以泉计通功者妇人等受丝枲作有麤细布绢恶者尽其材犹不充功善者少送以充功直也
　　以共王及后之用颁之于内府
　　训内府所藏皆货贿之良者言共王及后之用其为良者可知其苦者则注以为典丝典枲藏之也
　　典丝掌丝入而辨其物以其贾楬之
　　注丝入谓九职之嫔妇所贡丝
　　疏后宫所之丝自于后宫用之以为祭服不入典丝其嵗之常贡若禹贡兖州贡漆丝等当入此典丝也辨其物者谓丝有善恶不同
　　掌其藏与其出以待兴功之时
　　注丝之贡少藏之出之可同官也时者若温暖宜缣帛清凉宜文绣
　　疏文绣必于清凉者以文绣染丝为之若于夏暑损色也
　　颁丝于外内工皆以物授之
　　注外工外嫔妇也内工女御
　　疏以物授之者若缣帛则授以素丝若文绣则授以防丝
　　凡上之赐予亦如之
　　注王以丝物赐人
　　疏亦如之者亦以物授之
　　及献功则受良功而藏之辨其物而书其数以待有司之政令上之赐予
　　注良当为苦字之误苦功以给有司之公用其良功典妇功受之以共王及后之用
