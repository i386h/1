<!-- { "loadSidebar": true } -->
　　疏司险以其属守其要者其余使其地之民为守也训愚谓掌固所守在城郭及郊野竟界之上司险则处处闗梁要道皆主之二者皆守御之事掌疆主正封域广袤之界此是疆理之事皆王国也其在侯国则形方氏所谓正其封疆是也案古者无旷土游民不应田间沟洫之外复有间地以设五沟五涂且沟涂所以有五者明因田野而制若非田间之沟涂何取于五乎不过以经言树之林恐田中不得有木耳然大司徒云树之田主何尝不可有木也盖止于道途要处树一二以为阻而已无所不可且齐国佐对晋曰尽东其亩惟子戎车是利是古者车徒行人尽由田间之途何尝别有所谓五涂也至于涂之大小则考工记匠人云野涂五轨而郑注遂人云路容三轨及其注匠人则又云都之野涂亦三轨夫遂人所掌在二百里内不得与都之涂同可知也匠人下文别言诸侯及都之涂则其上文所谓野涂是二百里内乡遂之地可知也且匠人自国中经纬之涂以及野涂与诸侯都经涂无不备载而不见制野涂有二法则遂人所谓五沟五涂与此无异又可知也然则川上之路即所谓野涂五轨者而注以为三轨其或误与姑记而阙之
　　掌疆【阙】
　　人各掌其方之道治与其禁令以设人
　　注道治治道也国语曰不在竟讥不居其方也禁令备奸冦也以设人者选士卒以为之诗云彼人兮何戈与祋
　　疏云选士卒以为之者即徒百二十人是也
　　若有方治则帅而致于朝及归送之于竟
　　注方治其方来治国事者也春秋传曰晋栾盈过周王使人出诸轘辕是其送之
　　环人掌致师
　　注致师者致其必战之志古者将战先使勇力之士犯敌焉
　　察军慝
　　注慝隂奸也视军中有为慝者则执之
　　环四方之故
　　注却其以事谋来侵伐者所谓折冲御侮
　　疏云却者训环为却也
　　廵邦国搏谍贼【搏音博谍音牒】
　　注谍贼反间为国贼
　　讼敌国
　　注敌国兵来则往与之讼曲直若齐国佐如师
　　军旅
　　注为之威武以观敌
　　降围邑【降户江反】
　　注围邑欲降者受而降之训愚谓环者周环之义环四方之故谓周知敌国之情廵邦国兼王国侯国皆设环人以廵行国中也
　　挈壶氏掌挈壶以令军井挈辔以令舍挈畚以令粮【畚音本】
　　注挈壶以令军井谓为军穿井井成挈壶县其上令军中士众望见知此下有井壶所以盛饮故以壶表井挈辔以令舍亦县辔于所当舍止之处使军望见知当舍止于此辔所以驾舍故以辔表舍挈畚以令粮亦县畚于所当禀假之处令军望见知当禀假于此下也畚所以盛粮之器故以畚表禀军中人多车骑杂防讙嚣号令不能相闻故各以其物为表省烦趋疾于事便也
　　凡军事县壶以序聚凡丧县壶以代哭者皆以水火守之分以日夜【音托】
　　注壶县以为漏以序聚以次更聚击备守也代亦更也礼未大敛代哭以水守壶者为沃漏也以火守壶者夜则火视刻数也分以日夜者异昼夜漏也漏之箭昼夜共百刻冬夏之间有长短焉太史立成法有四十八箭
　　疏云县壶以为漏者谓县壶于上以水沃之水漏下入器中以没刻为准法礼未殡以前无问尊卑皆哭不絶声大敛之后乃更代而哭亦使哭不絶声大夫以官士亲疏代哭云大史立成法有四十八箭者此据汉法以器盛四十八箭箭各百刻以壶盛水县于箭上节次下水淹一刻则为一刻四十八箭者盖取倍二十四气也
　　及冬则以火爨鼎水而沸之而沃之
　　注冬水冻漏不下故以火炊水沸以沃之
　　射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫鴈注位将射始入见君之位不言士者此与诸侯之賔射士不与也燕礼曰公升即位于席西乡小臣纳卿大夫卿大夫皆入门右北面东上士立于西方东面北上大射亦云则凡朝燕及射臣见于君之礼同疏云此与诸侯之賔射士不与者按下文士豻侯二正是士得自行賔射不得与君賔射也司裘职大射亦不言士以士无臣祭无所择得与君大射而不得自大射也引燕礼者见天子诸侯朝燕射三者位同盖仪礼诸侯有燕朝射朝不见正朝周礼天子有射朝正朝不见燕朝诸侯射朝与燕朝同则天子燕朝亦当与射朝位同则诸侯正朝亦当与射朝位同也训按賔射于朝燕射于路寝廷大射射于射宫
　　诸侯在朝则皆北面诏相其法【相息亮反】
　　注谓诸侯来朝而未归王与之射于朝者皆北面从三公位法其礼仪
　　疏按司几筵凡大飨射王立扆前南乡司服云飨射则鷩冕彼二者据大射在学故有着冕在扆之事此賔射在路门之外朝当皮弁不得有扆也
　　若有国事则掌其戒令诏相其事
　　注谓王有祭祀之事诸侯当助其荐献者也戒令告以齐与期训按下文又云相孤卿大夫之法仪故郑知此诏相是诸侯也但国事中亦容有防同朝觐之事
　　掌其治达
　　注谓诸侯因与王射及助祭而有所治受而达之于王王有命又受而下之训按平时则太仆掌之所谓诸侯之复逆也此因朝而有治与彼异也
　　以射法治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正【射三侯之射食亦反正音征豻五旦反】
　　注射法王射之礼治射仪谓肄之也三侯者五正三正二正之侯也二侯者三正二正之侯也一侯者二正而已容者乏也待获者所蔽也此皆与賔射于朝之礼也考工记梓人职曰张五采之侯则逺国属逺国谓诸侯来朝者也五采侯即五正之侯也正之言正也射者内志正则能中焉昼五正之侯中朱次白次苍次黄居外三正损黄二正去白苍而昼以朱緑其外之广皆居侯中参分之一中二尺豻胡犬也士与士射则以豻皮饰侯下大夫也大夫以上与賔射餙侯以云气用采各如其正九节七节五节者奏乐以为射节之差言节者容侯道之数也
　　疏此则賔射在朝之仪言射法王射之礼者此经兼有诸侯臣各在家与賔客射法各自有官掌之射人但作法与之耳按大射云大侯九十糁侯七十豻侯五十此賔射三侯亦同云二侯者谓七十五十弓者也云一侯者据大夫士同一侯五十弓而已云士以豻皮饰侯大夫已上饰侯以云气者士正用二采而言豻侯明于两畔以豻皮饰之云用采各如其正者其侧之饰采多少各如正之数也云奏乐以为射节之差者九节者五节先以聴七节者三节先以聴五节者一节先以聴皆留四节以乗矢拾云节者容侯道之数者谓若九节者侯道九十弓七节者七十弓五节者五十弓也
　　若王大射则以貍步张三侯
　　注貍善搏者也行则止而拟度焉其必获是以量侯道法之也侯道者各以弓为度九节者九十弓七节者七十弓五节者五十弓弓之下制长六尺三侯者司裘所共虎侯熊侯豹侯也列国之君大射亦张三侯大射礼曰大侯九十参七十干五十是也大侯熊侯也参读为糁杂也豹鹄而靡饰下天子大夫疏此兼大射之事凡弓上制六尺六寸中制六尺三寸下制六尺六尺与步相应训按注云下天子大夫者司裘天子大夫共麋侯此诸侯之三侯以次差之其卿大夫当射参侯所以自下别于麋侯耳
　　王射则令去侯立于后以矢行告卒令取矢
　　注去侯者射人令负侯者去侯所而立于后也乡射曰司马命获者执旌以负侯以矢行告射人主以矢行髙下左右告王也大射礼曰大射正立于公后以矢行告于公下曰留上曰扬左右曰方
　　疏云令负侯者去侯所负侯之人是服不氏也引乡射者大夫家无服不氏家臣为之故不言官也
　　祭侯则为位
　　注祭侯谓献服不服不以祭侯位服不受献之位也疏案大射礼使服不氏负侯将祭侯先设位于侯西北北面服不氏于位受献讫乃于侯所北面祭侯也
　　与大史数射中
　　注射中数射者中侯之也
　　疏数算大史数之射人但视之耳按大射诸侯礼谓之司射即此射人
　　佐司马治射正
　　注射正射之法仪也
　　疏司马所主射仪谓若命去侯命取矢乗矢之等皆当佐之
　　祭祀则赞射牲相孤卿大夫之法仪
　　注烝尝之礼有射豕者国语曰禘郊之事天子必自射其牲
　　疏案国语楚语云刘羊击豕而已则诸侯以下不射之矣
　　防同朝觐作大夫介凡有爵者
　　注作读如作止爵之作诸侯来至王使公卿有事焉则作大夫使之介也有爵者命士以上不使贱者疏作使也大夫为上介凡有爵者为众介也
　　大师令有爵者乗王之倅车【倅七内反刘仓爱反】
　　注倅车戎车之副
　　疏王出征伐王乗戎路副车十二乗皆从王行使命士已上乗之
　　有大賔客则作卿大夫从【从才用反】
　　注作者选使从王见诸侯
　　疏但言大賔客则是朝觐宗遇皆从也
　　戒大史及大夫介
　　注戒戒其当行者觐礼曰诸公奉箧服加命书于其上升自西阶东面太史氏右
　　疏此谓王使诸公就馆赐侯氏之法训按上文防同朝觐作大夫介是当行防同朝觐之礼时也此之大賔客则是飱饔飨食之礼皆在其中矣
　　大丧与仆人迁尸作卿大夫掌事比其庐不敬者苛罚之
　　注仆人大仆也仆人与射人俱掌王之朝位也王崩小敛大敛迁尸于室堂檀弓曰扶君卜人师扶右射人师扶左君薨以是举
　　疏迁尸者始死北牖下迁尸南牖下小敛于户内讫迁尸于户外又迁尸大敛于阼阶讫又迁尸于西阶以入棺云作大夫掌事者王丧宜各有职掌注引檀弓按彼注云卜当为仆训按比其庐者比次居庐者之谨慢因罚其不敬者
　　服不氏掌养猛兽而教扰之
　　注猛兽虎豹熊罴之属扰驯也教习使之驯服王者之教无不服
　　凡祭祀共猛兽
　　注谓中膳羞者兽人冬献狼春秋传曰熊蹯不熟
　　賔客之事则抗皮
　　注谓賔客来朝聘布皮帛者服不氏主举藏之聘礼曰有司二人举皮以东
　　疏引聘礼者证有司二人即服不氏也
　　射则赞张侯以旌居乏而待获
　　注大射礼曰命量人巾车张三侯乏待获者所蔽待获待射者中举旌以获
　　疏引大射者证服不氏佐量人巾车之事云待射中举旌以获者则大射礼唱获者居乏中中则举旌以宫下旌以商是也训愚谓兽人所共是田兽服不氏所共是畜养之兽田兽之政迹人主之畜养之兽囿人主之
　　射鸟氏掌射鸟【射食亦反下射鸟同】
　　注鸟谓中膳羞者鳬雁鸨鸮之属
　　祭祀以弓矢敺乌鸢凡賔客防同军旅亦如之射则取矢矢在侯髙则以并夹取之
　　注王射则射鸟氏主取其矢矢在侯髙者矢着侯髙人手不能及则以并夹取之并夹鍼箭具夹读为甲司弓矢职曰大射燕射共弓矢并夹
　　疏射有三番第一番唯有六耦三耦诱射虽中不获第二第三番皆众耦共射皆释获有取矢之法引司弓矢有大射燕射无賔射者亦同可知
　　罗氏掌罗乌鸟
　　注乌谓卑居鹊之属
　　疏云卑居鹊之属者见小弁诗注云鸒卑居卑居雅乌鹊即山鹊卑居之类
　　蜡则作罗襦【襦女俱反或音须】
