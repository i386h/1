<!-- { "loadSidebar": true } -->
　　注故谓凶烖旅陈也陈其祭事以祈焉礼不如祀之备也
　　疏云礼不如祀之备者但祈为祈请求福得福乃祠赛之祠赛则备而与正祭同
　　王大封则先告后土
　　训案丘氏曰王封诸侯取大社之土苞之以白茅而授之故大宗伯先告焉敬其事也
　　乃颁祀于邦国都家乡邑
　　注颁读为班班其所当祀及其礼都家之乡邑谓王子弟及公卿大夫所食采地
　　疏班其所当祀及其礼者谓若诸侯不得祭天地二王后与鲁惟祭天仍不得祭地大都亦与外诸侯同其礼若献尸上公九侯伯七子男五皆太牢之属其小都与家则依卿大夫之献亦太牢也云都家之郷邑者谓都家之内郷邑耳其都家之内郷邑未必一如六乡六遂家数但采邑之内亦有二十五家为里以上以相统领故一成之内得有革车一乗士十人徒二十人兵及出税之法即谓之郷邑训附録都家不当有乡邑考之于经无文焉还指王国之乡邑是也盖乡邑之中亦有祀如祭禜祭酺之类且先邦国次都家次乡邑自外及内序亦较然

　　周礼纂训卷九
<经部,礼类,周礼之属,周礼纂训>
　　钦定四库全书
　　周礼纂训卷十
　　安溪李钟伦撰
　　小宗伯之职掌建国之神位右社稷左宗庙
　　注库门内雉门外之左右
　　疏案匠人亦云左宗庙右社稷彼掌其营作此掌其成事位次耳丘氏曰右隂也地道尊右故社稷居之左阳也人道尚左故宗庙居之
　　兆五帝于四郊四望四类亦如之
　　注兆为坛之营域四望谓五岳四镇四窦四类谓兆日于东郊兆月与风师于西郊兆司中司命于南郊兆雨师于北郊
　　疏知兆日于东郊兆月于西郊者祭义云大眀生于东月生于西知风师亦于西郊者秋气之时万物熛落由风故风亦于西郊也云兆司中司命于南郊者以其南方盛阳之方司中司命又是阳故司中司命在南郊也云兆雨师于北郊者雨是水宜在水位也训周礼于天神言祀于地示言祭大司乐分乐而祀亦曰以祀四望若望为岳窦则是地示当言祭不当言祀又此经四望四类为列皆是天神无縁有岳窦在其中且岳窦虽尊亦不应序在四类天神之上盖郑氏所解四类或即为四望与诸经所言望如鲁有三望尚书舜典望于山川左楚昭王曰江汉睢漳楚之望也又尔雅云梁山晋望此皆无以天神言者然一经自有一经义例周礼眀于四望言祀而祀眀属天神其不得以为岳渎昭昭矣类类上帝也四类谓类于四郊也类非常祀有故而祭焉肆师职云凡甸师类造上帝疏云四郊自有寻常兆域今战讫而祭故须新为坛兆则四郊有类眀甚又经中言类之处多属上帝而日月星辰风师雨师等祭名无称类之文则亦未可以为信也然类礼行于上帝而在四望下者本非正祭以其礼依郊祀而为之故曰类耳
　　兆山川丘陵坟衍各因其方
　　疏案大司徒地有十等此不言林泽原隰亦顺所在可知畧不言也训山川之中亦兼有岳渎焉岳渎山川之大者也自右社稷左宗庙至此皆建国之神位小宗伯掌之者指授其位次也列建国之神位而不言圜丘方丘者彼皆取丘之自然而不定其东西朔南之方故其位无常在耳
　　掌五礼之禁令与其用等
　　训五礼吉凶军宾嘉也其禁令与其用等谓下文所云也
　　辨庙祧之昭穆
　　注祧迁主所藏之庙自始祖后父曰昭子曰穆疏周以文武为二祧自文武后穆之主入文王祧昭之主入武王祧故迁主所藏之庙曰祧也诸侯无二祧谓始封大祖庙为祧故聘礼云不腆先君之祧是太祖庙为祧也
　　辨吉凶之五服车旗宫室之禁
　　训案丘氏曰吉服九章七章五章三章一章也凶服斩衰齐衰锡衰缌衰疑衰也
　　掌三族之别以辨亲疏其正室皆谓之门子掌其政令注三族谓父子孙人属之正名丧服小记曰亲亲以三为五以五为九正室适子也将代父当门者也政令谓役守之事
　　毛六牲辨其名物而颁之于五官使共奉之
　　注毛择毛也郑司农云司徒主牛宗伯主鸡司马主马及羊司冦主犬司空主豕
　　疏疏六官而云五者以其天官贰王治事尊而不使奉牲也
　　辨六齍之名物与其用使六宫之人共奉之
　　注齍读为粢六粢谓六谷黍稷稻麦
　　疏使六宫之人共奉之谓若世妇职女宫之宿戒也
　　辨六之名物以待果将
　　注六鸡鸟斝黄虎蜼
　　辨六尊之名物以待祭祀宾客
　　注郑司农云六尊献尊象尊壶尊着尊大尊山尊疏案司尊唯为祭祀陈六六尊不见为宾客陈六尊此兼言宾客则在庙飨宾客时陈六尊亦依祭礼四时所用唯在野外飨不用祭祀之尊故春秋云牺象不出门也又案郁人云掌祼器凡祭祀賔客之祼事则上六亦为祭祀宾客而辨之而不言祭祀宾客者举下以眀上故畧而不言
　　掌衣服车旗宫室之赏赐
　　注王以赏赐有功者书曰车服以庸
　　疏衣服谓若司服衮冕以下惟有大裘不可赏赐是以鲁祭天用衮冕则二王后祭天亦不得用大裘也云车旗者谓若巾车金路及夏以下亦得依所乗者赐之唯玉路不得赐是以鲁用殷之大路也
　　掌四时祭祀之序事与其礼
　　训祭祀之序事谓事有先后盖荐腥荐熟之次序也礼谓玉帛牲牷各有隆杀故肆师职云掌立国祀之礼立大祀用玉帛牲牲立次祀用牲币立小祀用牲是也自辨庙祧之昭穆至此皆所谓五礼之禁令与其用等是故昭穆之辨吉凶之制尊卑之等亲疏之杀此礼自上逹下者也牲粢之用尊之器赏赐之度祭祀之事此礼之行于朝家者也五礼其犹经与禁令与用等则其纬也盖小宗伯之职所以贰大宗伯故大宗伯首言天神人鬼地示之礼小宗伯则首列建国之神位大宗伯掌五礼而为之纲小宗伯则掌其禁令与其用等而为之目故其职事相成如此
　　若国大贞则奉玉帛以诏号
　　注号神号币号郑司农云大贞谓卜立君卜大封
　　大祭祀省牲眡涤濯祭之日逆齍省镬告时于王告备于王
　　注逆齍受饎人之盛以入省镬视烹腥熟时荐陈之早晚备谓具
　　疏此云省牲眡涤濯省镬与大宗伯文同谓佐大宗伯其告时告备是其専职耳郑知齍受饎人之盛以入者案少牢饎衅在庙门之外眀天子诸侯饎衅亦在庙门外今言逆齍眀于庙门之外迎入向庙堂东实之以簠簋也云省镬视烹腥熟者此谓祭宗庙朝践馈献节更有室中馈熟亦须镬郑不言畧也
　　凡祭祀宾客以时将瓒祼
　　注将送也犹奉也祭祀以时奉而授王宾客以时奉而授宗伯天子圭瓒诸侯璋瓒
　　疏案少宰职云凡祭祀赞祼将之事此小宗伯又奉而授王者此据受王彼少宰据授尸谓瓒既在王手少宰乃赞王授尸云诸侯用璋瓒者此谓未得圭瓒之赐者祭义云君用圭瓒灌尸大宗用璋瓒亚灌若然天子用圭瓒则后亦用璋瓒亚灌也其诸侯未得圭瓒者君与夫人同用璋瓒也
　　诏相祭祀之小礼凡大礼佐大宗伯
　　注小礼羣臣之礼
　　疏此经未至职未辄言此者此以下皆小宗伯専行事不佐大宗伯故言此以结上也
　　赐卿大夫士爵则傧
　　注赐犹命也傧之如命诸侯之仪
　　疏诸侯尊故大宗伯傧卿大夫士卑故小宗伯傧
　　小祭祀掌事如大宗伯之礼大宾客受其将币之赍【赍子兮反本又作赍】
　　疏此谓诸侯来朝觐礼毕每国于庙贡国所有行三享礼以玉币致享既讫其庭实之物则小宗伯受之以东也
　　若大师则帅有司而立军社奉主车
　　注有司大祝也王出军必先有事于社及迁庙而以其主行社主曰军社迁主曰祖春秋曰军行祓社衅鼓祝奉以从曽子问曰天子廵守以迁庙主行载于齐车言必有尊也书曰用命赏于祖不用命戮于社社之主盖用石为之
　　疏云帅有司立军社奉主车者谓小宗伯帅有司大祝立军社载于齐车以行迁主亦载于齐车以行也
　　若军将有事则与祭有司将事于四望【与音预】
　　注军有事谓与敌合战也与祭有司谓大祝之属盖司马之官实典焉
　　若大甸则帅有司而馌兽于郊遂颁禽【甸音田馌于辄反刘于法反】注有司大司马之属馌馈也以禽馈四方之神于郊郊有羣神之兆颁禽谓以予羣臣诗传曰禽虽多择取三十焉其余以予大夫士以习射于泽宫而分之疏云郊有羣神之兆者上文兆五帝于四郊四类四望亦如之兆山川丘陵坟衍各因其方是羣臣之兆也
　　大烖及执事祷祠于上下神示
　　注执事大祝及男巫女巫也求福曰祷得求曰祠郑司农云小宗伯与执事共祷祠训自大师则帅有司而立军社至此是寻常祭祀之外又有此司甸及大烖等祭祀也
　　王崩大肆以秬鬯渳【渳杜子春读为泯亡恐反李亡辨反广韵音弥绵婢切】注大肆始陈尸伸之　丘氏曰渳浴也以秬鬯浴尸疏太祝小祝已掌此渳尸之事小宗伯察其不如仪也
　　及执事涖大敛小敛帅异族而佐
　　注执事大祝之属涖临也亲敛者盖事官之属为之丧大记曰小敛衣十九称君大夫士一也大敛君百称大夫五十称士三十称异族佐敛疏者可以相助疏大敛五等诸侯同百称天子盖百二十称也天子大夫士约与诸侯之卿大夫士同以其执贽同故禄与庙数袭敛亦无嫌也
　　县衰冠之式于路门之外【县音衰七雷反】
　　注制色宜齐同
　　及执事眡献器遂哭之
　　注执事盖梓匠之属至献眀器之材又献素献成皆于殡门外王不亲哭有官代之
　　疏此谓既殡之后事故檀弓云既殡旬而布材与眀器
　　卜兆甫竁亦如之【竁郑音穿李依杜昌鋭反广韵音毳此芮切】
　　注兆墓茔域甫始也
　　既诏相丧祭之礼
　　注丧祭虞祔也
　　疏士之礼葬用柔日如丁日葬葬日第一虞隔戊日已日第二虞后虞改用刚用庚日卒哭亦用刚用壬日为卒哭祭祔祭又用柔用癸日为祔祭是士始虞至祔祭总用七日以此差之大夫五虞诸侯七虞天子九虞相次日数可知耳
　　成而祭墓为位
　　注成丘已封也天子之冢盖不一日而毕位坛位也先祖形体托于此地祀其神以安之冢人职曰大丧既有日请度甫竁遂为之尸
　　疏云成者谓造丘坟已讫以王之灵柩造于此土故祭后土之神使安祐之当设位于墓左也注云天子之冢盖不一日而毕者案檀弓云有司以几筵舍奠于墓左反日中而虞注云使奠墓有司来归乃虞也则虞祭在奠墓后此上文既云诏相丧祭则虞祭讫矣于下乃云成祭墓为位则虞祭不待奠墓有司来归者由天子之冢髙大盖不一日而毕故丧祭在成葬之上也
　　凡王之防同军旅甸役之祷祠肄业为位国有祸烖则亦如之凡天地之大烖类社稷宗庙则为位【肄以志反习也广韵音勚沈音四】
　　注祷祈礼轻类者依其正礼而为之
　　疏天烖为日月食星辰奔陨地烖谓震裂训上文大师大甸大烖等其祭祷之事已具矣此又重见者上文是帅有司及执事之属共为之此言肄仪为位则小宗伯独主其事也
　　凡国之大礼佐大宗伯凡小礼掌事如大宗伯之仪疏凡言大礼者王亲为之小礼者羣臣摄而为之训通结上文自大祭祀省牲以下是佐大宗伯之事自赐卿大夫士以下是小宗伯掌事之事
　　肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲【牷音全】
