<!-- { "loadSidebar": true } -->
　　注此谓造都鄙也采地制井田异于乡遂重立国小司徒为经之立其五沟五涂之界井牧者春秋所谓井衍沃牧隰皋者也隰皋之地九夫为牧二牧而当一井今造都鄙授民田有不易有一易有再易通率二而当一是之谓井牧昔夏小康在虞思有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之匠人为之沟洫相包乃成耳邑丘之属相连比以出田税沟洫为除水害四井为邑方二里四邑为丘方四里四丘为甸甸之言乘也读如衷甸之甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为一同也积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王地事谓农牧衡虞也贡谓九谷山泽之材也赋谓出车徒给繇役也司马法曰六尺为步步百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乘士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人
　　疏井牧其田野者次田二牧当上地一井授民田之时上地不易家百亩中地一易家二百亩下地再易家三百亩通率三家受六夫之地一家受二夫与牧地同故云井牧其田野郑知此谓造都鄙者乡遂公邑之中皆为沟洫之法此经为井田之法故知谓造都鄙也云采地制井田异于乡遂虽不言异于公邑公邑亦与遂同云九夫为井方一里九夫所治之田者郑据地有九夫而言非谓有九家也治沟洫者皆不出税独言治洫者据外而言其实治沟亦不出税总在六十四井之内以洫言之矣云甸之言乗者欲见甸中出长毂一乗云采地食者皆四之一者案上诸男之地亦四之一故云采地食者皆四之一也云其制三等者谓家邑小都大都云赋谓出车徒给繇役者以采地无赋入天子之法故以赋为军赋解之太宰九赋有家稍邦县邦都之赋者谓三等采地外有公邑赋入王家但公邑无名故举三等之号以表之耳司马法云井十为通通为匹马者井有九夫十井为九十夫之地宫室涂巷三分去一唯有六十夫地在不易一易再易通率三夫受六夫之地三十夫受六十夫之地唯三十家使出马一匹也云士一人徒二人者三十家出三人士谓甲士徒谓步卒此谓天子畿内采地法郑注论语道千乘之国亦引司马法革车一乘甲士三人步卒七十二人彼是畿外邦国法也凡出军之法先六乡赋不止次出六遂赋犹不止征兵于公邑及三等采赋犹不止乃征兵于诸侯大国三军次国二军小国一军此军等皆出于乡遂赋犹不止则诸侯有遍境出之法则千乘之赋是也训问古以百步为亩今如何曰今以二百四十步为亩百亩当今四十一亩　丰镐去洛邑三百里长安所管六百里王畿千里亦有横长处非若今世之为图画方也恐井田之制亦是类此不可执画方之图以定之　丘氏曰甸方八里旁加一里则方十里为一成积百井其中六十四井为田其三十六井则山川城郭方八十里旁加十里则方百里为一同积万井其中六千四百井为田而三千六百井为山川城郭以四数之言田之实数司马法以十数之兼山川城池而言也　附録畿内大夫采地二十五里三分去一除八里有竒为山川城郭余十六里为实田正合此经一县之里数卿采地五十里三分去一除十七里为山川城郭余三十里为实田正合此经小都之里数公采地百里除山川城郭三十余里余六十四里合大都实田之里数盖周公造都鄙惟计实田不通言封域大小故大司徒造都鄙而曰以其室数制之也
　　乃分地域而辨其守施其职而平其政【政依注音征】
　　注分地域谓建邦国造都鄙制乡遂也
　　训附録此条属上文皆是造都鄙之事即都鄙夫家之比法也分地域即大司徒之制其地域而封沟之也辨其守施其职平其政即大司徒之分地职奠地守制地贡也大司徒以立家为义故先言制地而后及授田小司徒以比法为重故先言田野而后及分地也
　　凡小祭祀奉牛牲羞其肆【肆托歴反】
　　注小祭祀王冕所祭
　　疏案司服职云羣小祀则冕彼注云小祭祀林泽百物其于天神亦有小祀则风师雨师之等小祭祀既用牛则王之祭祀无不用牛者
　　小宾客令野修道委积
　　注小宾客诸侯之使臣
　　疏大司徒注令令遗人此虽无注亦与彼同
　　大军旅帅其众庶小军旅廵役治其政令
　　注帅帅而致于大司徒廵役小力役之事则廵行之
　　大丧帅邦役治其政教
　　注丧役正棺引窆复土
　　疏注解经丧役不据初死以其初死所役无多故据塟时而言正棺谓七月而塟朝庙之时正棺于庙引谓葬时引柩窆谓下棺于坎天子六绋四碑背碑挽引而下棺复土者掘坎之时掘土向外下棺之后反覆此土以为丘陵
　　凡建邦国立其社稷正其畿疆之封
　　疏邦国谓畿外诸侯邦国立其社稷者诸侯亦有三社三稷谓国社侯社胜国之社皆有稷配之言立其社稷谓以文书法度与之不可国国身往也正其畿疆者谓九畿畿上皆有疆界封树以为阻固
　　凡民讼以地比正之地讼以图正之
　　注郑司农云以田畔所与比正断其讼地讼争疆界者图谓邦国本圗
　　疏民讼谓六乡之民有争讼者是非难辨故以地之比邻知其是非者共正断其讼言图为邦国本图者凡量地以制邑初封量之时即有地图在于官府民有讼者即以此图正之训建国次在小祭祀以下之后者小祭祀以下皆所以令乡遂者也故因言之
　　嵗终则考其属官之治成而诛赏令羣吏正要防而致事【治直吏反下文同】
　　注治成治事之计
　　正嵗则帅其属而观教灋之象徇以木铎曰不用灋者国有常刑令羣吏宪禁令脩灋纠职以待邦治
　　疏待邦治者待国家有治则供之
　　及大比六乡四郊之吏平教治正政事攷夫屋及其众寡六畜兵器以待政令
　　疏言及大比者亦是三年大校比户口训附録夫屋即夫家也注疏以夫三为屋屋三为井三三相保不得隠误解之然六乡无九夫之制难以相通上文颁比法于六卿使各登其数而嵗入之此则三年大比受其比要而平之正之攷之也大比六乡则甸稍县都邦国亦大比之矣故县师职云三年大比则以攷羣吏而以诏废置

　　周礼纂训卷五
　　钦定四库全书
　　周礼纂训卷六
　　安溪李钟伦撰
　　乡师之职各掌其所治乡之教而听其治
　　疏乡师四人其乡有六二人共主三乡训乡师之职所掌皆稽器属徒之令乡大夫之职所掌皆德行道艺之教盖乡大夫以卿为之其职贵其事重故复有乡师以其部分督率之政焉此其职事所以相成也
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁听其狱讼
　　注施舍谓应复免不给繇役
　　疏国比之法案小司徒职云稽九比之数以辨其贵贱老幼废疾训戒令纠禁狱讼之事自大役以下皆是
　　大役则帅民徒而至治其政令既役则受州里之役要以考司空之辟以逆其役事【辟婢亦反】
　　注而至至作部曲也役要所遣民徒之数辟功作章程逆犹钩考也以役要攷司空之辟者以人之众寡稽所作事之多少也以逆其役事者以所作事之苦良别踵董事者之修堕也
　　凡邦事令作秩叙
　　注事功力之事秩常也叙犹次也事有常次则不偪匮
　　疏凡国家有功作之事皆出政令使多少有常事有次叙训多少有常则财不匮事有次叙则民不偪
　　大祭祀羞牛牲共茅蒩【蒩子都反一音子余反】
　　注蒩士虞礼所谓苴刌茅长五寸束之者是也此所以承祭既祭盖束而去之守祧职云既祭蔵其隋是与
　　疏羞牛牲佐大司徒也案甸师掌共萧茅此乡师得茅束而切之立之祭前以借祭
　　大军旅防同正治其徒役与其輂辇戮其犯命者【輂音梮居玉切】
　　注輂驾马辇人挽行所以载任器也止以为蕃营司马法曰夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二版二筑又曰夏后氏二十人而辇殷十八人而辇周十五人而辇疏正治其徒役者谓六军之外别有民徒使役皆出于乡輂载辎重者知不驾牛者唯驾大车柏车等梩或以为揷或以为锹一也筑杵也
　　大丧用役则帅其民而至遂治之
　　疏大丧用役谓若挽六引之等
　　及葬执纛以与匠师御匶而治役【纛桃报反刘音毒王篇作翿广韵音徒到切又音毒匶音旧】
　　注匠师事官之属其于司空若乡师之于司徒也乡师主役匠师主众匠共主葬引杂记曰匠人执翿以御柩郑司农云翿羽葆幢也尔雅曰纛翳也以指挥挽柩之役正其行列进退
　　疏杂记是诸侯礼匠人执翿此天子礼乡师执翿
　　及窆执斧以涖匠师
　　注匠师主丰碑之事执斧以涖之使戒其事
　　疏窆下棺也
　　凡四时之田前期出田灋于州里简其鼓铎旗物兵器脩其卒伍
　　注田灋人徒及所当有
　　疏人徒即经卒伍所当有即经鼔铎旗物兵器
　　及期以司徒之大旗致众庶而陈之以旗物辨乡邑而治其政令刑禁廵其前后之屯而戮其犯命者断其争禽之讼【断丁乱反】
　　注司徒致众者熊虎之旗此又以之明为司徒致之大夫致众当以鸟隼之旟前后屯车徒异部也疏辨乡邑者田猎之时非直有六乡之众亦有公邑之民分别之云大夫致众当以鸟隼之旟者案司常孤卿建旜大夫士建物司徒卿官寻常建旜乡师大夫官寻常建物在旜下明在军则卿建熊虎之旗大夫当建鸟隼之旟在旗下矣车徒异部者谓大司马云险野人为主易野车为主是也
　　凡四时之征令有常者以木铎徇于市朝
　　注征令有常者谓田狩及正月命脩封疆二月命雷且声
　　以嵗时廵国及野而赒万民之囏阨以王命施惠【囏古艰字本亦作艰】
　　疏以嵗之困阨之时
　　嵗终则攷六乡之治以诏废置
　　疏诏告王与冢宰
　　正嵗稽其乡器比共吉凶二服闾共祭器族共丧器党共射器州共宾器乡共吉凶礼乐之器
