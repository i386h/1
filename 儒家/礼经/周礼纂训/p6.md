<!-- { "loadSidebar": true } -->
　　注杀牲盛馔曰举王曰一举以朝食也后与王同庖鼎十有二牢鼎九陪鼎三物谓牢鼎之实亦九俎疏言王日一举者谓一日一太牢云物皆有俎者俎据正鼎鼎各一俎郑云王日一举以朝食者按玉藻云皮弁以日视朝遂以食日中而馂馂者馂朝之余明知先朝食次乃日中而馂云后与王同庖者玉藻云夫人与君同庖注云不特杀明后与王亦然云鼎十有二牢鼎九陪鼎三者按聘礼致饔饩注云饪一牢鼎十有二是也牢鼎九者牛羊豕鱼腊肠胃同鼎肤鲜鱼鲜腊陪鼎三者当内兼膷臐膮陪牛羊豕鼎后也云亦九俎者陪鼎三膷臐膮者为庶羞在于豆惟牢鼎之物在俎赵商问玉藻天子日食少牢朔月太牢与此不同郑云礼记后人所集或以诸侯同天子或以天子与诸侯等难据为说当以经为正也
　　以乐侑食膳夫授祭品尝食王乃食
　　注侑犹劝也祭谓刌肺脊也礼饮食必祭示有所先品者每物皆尝之道尊者也
　　疏殷祭肝周祭肺祭肺有二种一名举肺亦名离肺此为食而有也二名祭肺亦名刌肺此为祭而有也举肺离而不絶祭肺则絶之此为食而授云刌肺脊者以优至尊故与祭祀同也曲礼云殽之序徧祭之今徒言祭肺者略举其首者也
　　卒食以乐彻于造
　　注造作也郑司农云造谓食之故与居处也已食彻置故处
　　疏造食处即厨是也内则云天子之阁左达五右达五亦是置食处此不彻于阁者阁内是置新馔故彻于造祭祀彻时歌雍此歌未闻
　　王齐日三举
　　疏齐必变食故加牲体至三太牢按玉藻朔食加于日食一等则此朔食当两太牢不言者文不具齐时不乐故不言以乐侑食也
　　大丧则不举大荒则不举大札则不举天地有烖则不举邦有大故则不举【札则八反徐音截烖音灾】
　　注大荒凶年大札疫疠天烖日月晦食地烖崩动也大故冦戎之事郑司农云大故刑杀也春秋曰司冦行戮君为之不举
　　疏司冦行戮君为之不举谓不举乐此在膳夫食科之中不举即是不杀牲引司农义在下者欲见大故中含刑杀不举中含不举乐也
　　王燕食则奉膳賛祭
　　注燕食谓日中与夕食奉膳奉朝之余膳所祭者牢肉
　　疏按玉藻天子云日中而馂诸侯云夕深衣祭牢肉郑注云天子言日中诸侯言夕天子言馂诸侯言祭牢肉互相挟则天子诸侯朝皆祭肺日中与夕皆祭牢肉
　　凡王祭祀宾客食则彻王之胙俎
　　注膳夫亲彻胙俎胙俎最尊也其余则其属彻之宾客食而王有胙俎王与宾客礼食主人饮食之俎皆为胙俎见于此矣
　　疏云胙俎最尊者胙者酢也王与尸宾相答酢也云宾客食而王有胙俎是礼食者以其宾客与祭祀同科故知非凡平燕食按公食大夫主君与聘大夫礼食宾前有食君前无食今天子与诸侯礼食王前有食俎者天子于诸侯其礼异于诸侯与聘大夫也云主人饮食之俎皆为胙俎者按特牲少牢主人胙俎直是祭祀不兼宾客此则俱有也
　　凡王之稍事设荐脯醢
　　注郑司农云稍事谓非日中大举时而闲食谓稍事有小事而饮酒
　　疏先郑意旦及日中食牲牢日中后空食脯醢后郑不从者玉藻诸侯犹夕祭牢肉则天子夕食牢肉可知又脯醢是饮酒肴羞非食馔若大夫以下燕食有脯无脍设脯不嫌若王之日食不得空荐脯醢也
　　王燕饮酒则为献主
　　注郑司农云主人当献宾则膳夫代王为主君不敌臣也
　　掌后及世子之膳羞
　　注亦主其馔之数不馈之耳
　　疏上王日一举注后与王同庖不言世子则世子别牲云不馈之者按上文膳夫馈王故云品尝食按内饔共后及世子之膳羞则是后世子内饔馈之
　　凡肉修之颁赐皆掌之凡祭祀之致福者受而膳之以挚见者亦如之
　　注致福谓诸臣祭祀归胙于王郑司农云膳夫受之以给王膳
　　疏云致福者凡祭主人受福若与王受福然知诸臣有致胙法者左子产云祭有受脤归脤注云受脤谓公颁祭肉于大夫归脤谓大夫归胙于公
　　嵗终则防唯王及后世子之膳不防
　　注不防计多少优尊者其颁赐羣臣则计之
　　疏此膳夫所掌膳羞是其正故世子亦不防庖人掌禽献是其加故王及后不防世子则防之训膳夫所掌饮食皆所以共王后世子者其米谷之物则取之舂人其禽兽之物则取之庖人其割烹之事则责之内饔其调和之宜则掌之食医其酒酱醯醢之属则取之酒人浆人醯人醢人膳夫葢掌其陈数与凡礼仪是故每食则有授祭尝食之节斋戒朔食则有加牢之文其或怪异灾祲则有彻牲废乐之事此一日一举之常食也至于祭祀宾客之礼食非时小事之饮酒或与羣臣礼燕而示慈惠凡皆有王食之礼事焉膳夫皆亲其荐彻代其献酢若乃后世子之膳羞与夫诸臣之颁赐虽非王食之所关而或同君之庖或以馂君之惠则其仪亦不可以不备至于家祭之归脤羣工之禽挚虽非食官之所共而或以明其受福或以享其臣人则亦可以佐珍羞之所不及此膳夫所以调燮王躬而为食官之长也燕食之列于祭祀宾客之上何也曰此日食之常也故因王日一举之文而遂次之所以终日食之事耳
　　庖人掌共六畜六兽六禽辨其名物凡其死生鱻薧之物以共王之膳与其荐羞之物及后世子之膳羞共祭祀之好羞共丧纪之庶羞宾客之禽献【鱻悉然反薧古老反好呼报反】注六畜六牲也始养之曰畜将用之曰牲春秋传曰卜曰曰牲郑司农云六兽麋鹿熊麕野豕兔六禽雁鹑鷃雉鸠鸽谓兽人冬献狼又内则无熊则六兽当有狼而熊不属六禽于禽献及六挚宜为羔豚犊麛雉雁凡鸟兽未孕曰禽荐亦进也备品物曰荐致滋味乃为羞王言荐者味以不防为尊郑司农云鲜谓生肉薧谓干肉好羞若荆州之防鱼青州之蠏胥虽非常物进之孝也丧纪之祭谓虞祔也禽献献禽于宾客
　　疏云掌共六畜者马牛羊犬豕鸡谓夏官校人地官牛人春官鸡人秋官犬人冬官豕人总送六畜与此庖人六兽六禽即下兽人送之庖人得之共与膳夫内外饔也云鸟兽未孕曰禽者欲见禽中不妨有羔豚犊麛据以禽作六挚禽中亦有羔是其未孕者也云备品物曰荐致滋味乃为羞者对后世子羞言膳即是致滋味之羞备品物者谓王举则共醢六十罋共醯物六十罋及三牲之俎皆是致滋味乃为羞谓百有二十品者云祭祀之好羞则是非常之物寻常所共者在内外饔也云共丧纪庶羞者凡丧未葬以前无问朝夕奠及大奠皆为荐羞之法为虞祔之祭乃有庶羞虞后有卒哭祭明日乃祔今不言卒哭者卒哭亦共庶羞可知宾客之禽献谓掌客所共乗禽是也训名物谓畜兽禽各异也死生鱻薧谓畜兽禽或生或死或鱻或薧也言共丧纪之庶羞则荐羞亦共之矣
　　凡令禽献以灋授之其出入亦如之
　　注令令兽人也禽兽不可久处宾客至将献之庖人乃令兽人取之必书所当献之数与之及其来致禽亦以此书校数之至于献宾客又以此书付使者展而行之掌客乗禽于诸侯各如其命之数聘礼乗禽于客日如其饔饩之数士中日则二双
　　疏云其出入亦如之者庖人以当献之数令兽人是其法兽人依数以禽入庖人是入也庖人还依数付使者送宾馆是出也郑引掌客及聘礼者掌客乗禽各依命数是诸侯礼聘礼乗禽于诸侯之卿大夫不依命数如公侯伯之卿三命子男之卿再命爵皆卿也命数虽不同皆饔饩五牢乗禽日五双故言日如其饔饩之数云士中日则二双者谓士一日则一双禽献中间也问日则二双也此所谓以法授之也训注疏以此节専承宾客愚意上文王后世子之膳羞以至祭祀丧纪宾客皆用禽兽并有灋以出入之则此似不得单言宾客也禽献献字当从故书作兽字
　　凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶【膏香礼记作芗音同腒其居反鱐所留反臊素刀反羶书然反】
　　注用禽献谓煎和之以献王郑司农云膏香牛脂也腒干雉鱐干鱼杜子春云膏臊犬膏膏腥豕膏鱻鱼也羽雁也膏羶羊脂谓膏腥鸡膏也羔豚物生而肥犊麛物成而充腒鱐暵热而干鱼雁水涸而性定此八物者得四时之气尤盛为人食之弗胜是以用休废之脂膏煎和膳之牛属司徒土也鸡属宗伯木也犬属司冦金也羊属司马火也
　　疏五行不言北方豕之脂膏者四时食法皆用死之脂膏杀其气豕北方水土贼水但无中央食法故不言五行王相相刻春木王火相土死金囚水为休废夏火王土相金死水囚木为休废以下皆然王所胜者死相所胜者囚新谢者为休废若然所膳脂膏并是死者云休废者散文通也训此亦通言用禽兽法
　　嵗终则防唯王及后之膳禽不防
　　训庖人所掌无烹调之事但共其物以与膳夫内外饔即用禽兽亦谓共其物也鱻薧中兼有鱼
　　内饔掌王及后世子膳羞之割亨煎和之事辨体名肉物辨百品味之物【亨普庚反】
　　注割肆解肉也亨煮也煎和齐以五味体名脊胁肩臂臑之属肉物胾燔之属百品味庶羞之属
　　疏云体名脊胁肩臂臑之属者按少牢解羊豕前体肩臂臑后体骼又有正脊脡脊横脊短胁正胁代胁为十一体云肉物胾燔之属者按公食大夫十六豆有胾又少牢主妇献尸以燔从切肉曰胾傅火曰燔训体名肉物谓牛羊豕百品味谓醯醢羞珍皆是体名体各异名肉物即谓每体之肉物总之也体名肉物即下文所以实鼎俎者百品味即下文百羞酱物珍物也
　　王举则陈其鼎爼以牲体实之选百羞酱物珍物以俟馈
　　注取于镬以实鼎取于鼎以实俎实鼎曰脀实俎曰载选谓恒选择其中御者
　　疏百羞者庶羞百二十酱物者酱百二十罋珍物者诸八珍之类【脀职升反】
　　共后及世子之膳羞
　　注膳夫掌之是乃共之
　　辨腥臊羶香之不可食者牛夜鸣则庮羊泠毛而毳羶犬赤股而躁臊鸟皫色而沙鸣貍豕盲眡而交睫腥马黒脊而般臂蝼【庮音由病也泠音零毳音脆此内切躁则到切皫本又作犥芳表反貍音鬰盲已亮反眡音视睫音接般音班蝼音楼】
　　注腥臊羶香可食者是别其不可食者则所谓者皆臭味也泠毛毛长总结也皫失色不泽美也沙澌也交睫腥腥当为星肉有如米者似星般臂臂毛有文郑司农云庮朽木臭也蝼蝼蛄臭也杜子春云盲眡当为望眡
　　疏郑云腥臊羶香可食者即上庖人所云以腥臊羶香表牛羊豕鸡也赤股股里无毛
　　凡宗庙之祭祀掌割亨之事凡燕饮食亦如之凡掌共羞修刑膴胖骨鱐以待共膳凡王之好赐肉修则饔人共之【膴音无武夫切又火吴反胖普半反】
　　注掌共共当为具羞庶羞也修锻脯也胖如脯而腥者刑铏羮也膴防肉大脔所以祭者骨牲体也鱐干鱼好赐王所善而赐也
　　疏内饔不掌外神故云宗庙之祭祀燕饮食谓王及后世子云修锻脯者谓加姜桂锻治之若不加姜桂不锻治者谓之脯云胖如脯而腥者干则为脯不干为胖云膴防肉大脔所以祭者膴诂为大鱼肉皆有之有司彻云主人一鱼加膴祭于其上故云所以祭也训凡燕饮食疑是内宾客如图宗人于燕朝以饮食之礼亲宗族兄弟是也
　　外饔掌外祭祀之割亨共其脯修刑膴陈其鼎俎实之牲体鱼腊凡宾客之飱饔飨食之事亦如之【食音嗣】注飱客始至之礼饔既将币之礼致礼于客莫盛于饔
