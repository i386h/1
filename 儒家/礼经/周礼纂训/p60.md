<!-- { "loadSidebar": true } -->
　　一曰邦汋【汋上灼反广韵音妁市若切】
　　注汋读如酌酒尊中之酌谓斟酌盗取国家密事若今时刺探尚书事训或曰汋説文云激水声也邦汋谓因兵役凶荒激民为乱
　　二曰邦贼
　　注为逆乱者
　　三曰邦谍【谍音牒】
　　注为异国反间
　　四曰犯邦令
　　注干冒王敎令
　　五曰挢邦令【挢音矫】
　　注称诈以有为者
　　六曰为邦盗
　　注窃取国之宝藏
　　七曰为邦朋
　　注朋党相阿使政不平
　　八曰为邦诬
　　注诬防使事失实训按此谓之成者成而不变犯者无赦即王制四诛不以听之条是也邦汋邦贼邦谍背叛不轨罪最重犯邦令挢邦令是公行为恶者故次之挢邦令如乱名改作挢如言矫枉变更之谓为邦盗邦朋邦诬是狡狯为恶者又次之皆不待听而诛者也邦诬者即王制所谓假于鬼神卜筮以疑众是也
　　若邦凶荒则以荒辩之法治之
　　注辩当为贬饥荒则刑罚国事有所贬损朝士职曰若邦凶荒札丧冦戎之故则令邦国都家县鄙虑刑贬训按荒贬之法者当移民通财纠守缓刑时所施之刑罚也恐民因弛寛而致乱故亦设法以弭之但小贬而已
　　令移民通财纠守缓刑
　　注移民就贱救困也通财补不足也纠守备盗贼也缓刑舒民心也
　　凡以财狱讼者正之以傅别约剂【傅音附约于妙反又如字】
　　注傅别中别手书也约剂各所持券也
　　若祭胜国之社稷则为之尸
　　注以刑官为尸畧之也
　　王燕出入则前驱而辟
　　注燕出入谓宫苑皆是
　　祀五帝则沃尸及王盥洎镬水【洎其器反或音冀广韵又音□】
　　注洎谓増其沃汁
　　疏按特牲少牢尸尊不就洗入门北面则以盘匜盥手王盥谓将献尸时洎镬水镬在门外之东亨实镬水此官増之示敬而已此直言祀五帝其余祭祀则小祝职云大祭祀沃尸盥小臣职云大祭祀朝觐沃王盥是也郁人凡祼事沃盥惟在宗庙为祼时
　　凡刉珥则奉大牲【刉音机刘音竒珥而志反注衈同】
　　注珥读为衈刉衈衅礼之事用牲毛者曰刉羽者曰珥
　　诸侯为賔则帅其属而跸于王宫
　　注谓诸侯来朝若燕飨时
　　疏其属谓当官上士已下经云跸于王宫飨在庙燕在寝言于王宫故知燕飨时也
　　大丧亦如之
　　疏大丧在宫中跸者谓朝庙
　　大师帅其属而禁逆军旅者与犯师禁者而戮之注逆军旅反将命也犯师禁干行阵也
　　嵗终则令正要防正嵗帅其属而宪禁令于国及郊野训禁戒所以使民不至于刑罚故在职守乡合之法皆施于未刑罚之先亦禁戒之属也故次之官中政令即大司寇小司寇所陈是也上文已见不必重言总曰政令而已掌政令而察狱讼之辞以佐助轻重断狱此则刑罚之条也故又次之八成狱之不待听者也故又次之大抵经文次第纲领在前条目在后职要者在前职详者在后至于司寇之官则又儆戒禁令之属居前而刑杀戮辱之事居后荒贬之法则又非常时所施故最后也
　　乡士掌国中
　　注国中距王城百里内也六乡之狱在国中
　　各掌其乡之民数而纠戒之
　　注乡士八人言各者四人而分主三乡
　　疏言各则有部分故以四人分主三乡解之
　　听其狱讼察其辞辨其狱讼异其死刑之罪而要之旬而职听于朝
　　注辩异谓殊其文书也要之为其罪法之要辞如今劾矣十日乃以职事治之于外朝容其自反覆疏辩其狱讼狱谓争罪讼谓争财文书有异死刑之罪者死与四刑文书亦异也注云容其自反覆者恐囚虚承其罪十日不飜即是其实然后向外朝对众更询乃与之罪
　　司寇听之断其狱弊其讼于朝羣士司刑皆在各丽其法以议狱讼
　　注各丽其法者各依其罪不得滥出滥入
　　狱讼成士师受中协日刑杀肆之三日
　　注受中谓受狱讼之成也士师既受狱讼之成乡士则择可刑杀之日至其时而往涖之尸之三日乃反也
　　疏肆之三日据死者言其四刑之类行讫即放不须肆之其肆之也大夫于朝士扵市郑云乡士择可刑杀之日而往涖之者士师总摄诸士但士师受中所刑杀者则乡士遂士等各自往涖之训按各丽其法谓之各者当刑当杀各异也协日刑杀亦是或刑或杀肆之三日乃専指杀
　　若欲免之则王防其期
　　注免犹赦也期谓乡士职听于朝司冦听之日王欲赦之则用此时亲往议之训按欲免之属盖所谓议亲议贵者是也
　　大祭祀大丧纪大军旅大賔客则各掌其乡之禁令帅其属夹道而跸【夹古洽反】
　　注属中士以下
　　疏大祭祀若祭天及迎气皆于郊此四者并过六乡路故掌其禁令而跸也
　　三公若有邦事则为之前驱而辟其丧亦如之【为于伪反遂士县士讶士职同】
　　疏其丧亦如之谓公卿大夫之丧死于此者
　　凡国有大事则戮其犯命者
　　疏大事谓征伐田猎之事故有犯命刑戮之事也
　　遂士掌四郊
　　注谓距王城百里以外至二百里言掌四郊者六遂之狱在四郊
　　各掌其遂之民数而纠其戒令
　　注遂士十二人言各者二人而分主一遂
　　听其狱讼察其辞辨其狱讼异其死刑之罪而要之二旬而职听于朝司冦听之断其狱弊其讼于朝羣士司刑皆在各丽其法以议狱讼狱讼成士师受中协日就郊而刑杀各于其遂肆之三日
　　注言各于其遂者四郊六遂遂处不同
　　若欲免之则王令三公防其期
　　训按命三公六卿者王不得逐期身亲故使公卿分劳
　　若邦有大事聚众庶则各掌其遂之禁令帅其属而跸疏此在四郊之外无祭祀丧纪惟有军旅賔客田役有聚众庶之事故总云大事聚众庶也
　　六卿若有邦事则为之前驱而辟其丧亦如之凡郊有大事则戮其犯命者
　　县士掌野
　　注距王城二百里以外至三百里曰野三百里以外至四百里曰县四百里以外至五百里曰都都县野之地其邑非王子弟公卿大夫之采地则皆公邑也谓之县县士掌其狱焉言掌野者郊外曰野大总言之也狱居近野之县狱在二百里上县之县狱在三百里上都之县狱在四百里上
　　各掌其县之民数纠其戒令而听其狱讼察其辞辨其狱讼异其死刑之罪而要之三旬而职听于朝司冦听之断其狱弊其讼于朝羣士司刑皆在各丽其法以议狱讼狱讼成士师受中协日刑杀各就其县肆之三日若欲免之则王命六卿防其期若邦有大役聚众庶则各掌其县之禁令若大夫有邦事则为之前驱而辟其丧亦如之凡野有大事则戮其犯命者
　　方士掌都家
　　注都王子弟及公卿之采地家大夫之采地大都任畺地小都任县地家邑任稍地不言掌其民数民不纯属王
　　疏县士掌三等公邑之狱方士掌三等采地之狱且县士掌三等公邑之狱亲自掌之若方士掌三等采地之狱则遥掌之采地自有都家之士掌狱有事上于方士耳
　　听其狱讼之辞辨其死刑之罪而要之三月而上狱讼于国
　　注三月乃上要又变朝言国以其自有君异之
　　司冦听其成于朝羣士司刑皆在各丽其法以议狱讼注成平也
　　狱讼成士师受中书其刑杀之成与其听狱讼者注都家之吏自协日刑杀但书其成与治狱之吏姓名备反覆有失实者
　　凡都家之大事聚众庶则各掌其方之禁令
　　注方士十六人言各掌其方者四人而主一方也其方以王之事动众则为班禁令焉
　　以时脩其县法若嵗终则省之而诛赏焉
　　注县法县师之职也其职掌邦国都鄙稍甸郊野之地域而辨其夫家人民田莱之数及其六畜车辇之稽方士以四时脩此法嵗终又省之则与掌民数亦相近
　　凡都家之士所上治则主之
　　注所上治谓狱讼之小事不附罪者也主之告于司冦听平之
　　讶士掌四方之狱讼
　　注四方诸侯之狱讼
　　谕罪刑于邦国
　　注告晓以丽罪及制刑之本意
　　凡四方之有治于士者造焉【造七报反】
　　注谓献疑辨事先来诣乃通之于士也士主谓士师也
　　四方有乱狱则往而成之
　　注乱狱谓若君臣宣淫上下相虐者也往而成之犹吕步舒治淮南狱
　　邦有賔客则与行人送逆之入于国则为之前驱而辟野亦如之居馆则帅其属而为之跸诛戮暴客者客出入则道之有治则赞之【道音导】
　　注送逆谓始来及去也出入谓朝觐于王时也春秋晋侯受防以出出入三觐
　　凡邦之大事聚众庶则读其誓禁
　　疏大事征伐之等讶士读誓命及五禁之法也
　　朝士掌建邦外朝之法左九棘孤大夫位焉羣士在其后右九公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉【长丁丈反罢音皮】
　　注棘以为位者取其赤心而外刺象以赤心三刺也槐之言懐也懐来人于此欲与之谋羣吏谓府史也州长乡遂之官郑司农云王有五门外曰臯门二曰雉门三曰库门四曰应门五曰路门路门一曰毕门外朝在路门外内朝在路门内谓明堂位説鲁公宫曰库门天子臯门雉门天子应门言鲁用天子之礼所名曰库门者如天子臯门所名曰雉门者如天子应门则鲁无臯门应门矣檀弓曰鲁庄公之丧既葬而绖不入库门言其除丧而反由外来是库门在雉门外必矣如是王五门雉门为中门雉门设两观与今之宫门同阍人几出入者穷民盖不得入也郊特牲讥绎扵库门内言逺也礼当于庙门庙在库门之内见于此矣然则外朝在库门之外臯门之内与周天子诸侯皆有三朝外朝一内朝二内朝之在路门内者或谓之燕朝
　　帅其属而以鞭呼趋且辟禁慢朝错立族谈者【趋本又作趣同七须反刘音清欲反】
　　注慢朝谓临朝不肃敬也
　　疏族聚也
　　凡得货贿人民六畜者委于朝告于士旬而举之大者公之小者庶民私之
　　注俘而取之曰委于朝十日待来识之者人民谓刑人奴逃亾者大者公之大物没入公家也人民之小者未齓七嵗以下
　　凡士之治有期日国中一旬郊二旬野三旬都三月邦国期期内之治听期外不听
　　疏此即上乡士之等狱讼成来于外朝职听期外不听所以省烦息讼也
　　凡有责者有判书以治则听
　　注判半分而合者郑司农云谓若今时辞讼有券书者为治之谓古者出责之息亦如国服与
　　凡民同货财者令以国法行之犯令者刑罚之
　　注郑司农云同货财者谓合钱共贾者也以国法行之司市为节以遣之谓同货财者富人蓄积者多时收敛之乏时以国服出之虽有腾跃其赢不得过此过此则罚之若今时加贵取息取息坐臧训按此同货财即泉府所谓同货敛赊文既不异故以泉府敛售之法解之
　　凡属责者以其地傅而听其辞【属如字或音烛音付】
　　注属责转责使人归之而本主死亾归受之数相抵冒者也以其地之人相比近能为证者来乃受其辞为治
　　疏转责使人归之者谓有人取他责乃别转与人使子本依契而还财主也归受之数相抵冒者后受责之人见转责者死亡诈言所受时少是相抵冒也
　　凡盗贼军乡邑及家人杀之无罪
　　注盗贼羣軰若军共攻乡邑及家人者杀之无罪
　　凡报仇讐者书于士杀之无罪
　　注谓同国不相辟者将报必先言于士
