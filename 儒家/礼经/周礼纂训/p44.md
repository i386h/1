<!-- { "loadSidebar": true } -->
　　疏稽首顿首空首三者相因空首者两手拱至地乃头至手也顿首者谓空首之时引头至地即举稽首者稽留之义谓首至地多时也拜中惟稽首最重诸侯于天子臣于君乃有之按哀十七年齐侯稽首公拜齐人怒武伯曰非天子寡君无所稽首又公如晋稽首晋人辞曰天子在而君辱稽首寡君惧矣郊特牲曰大夫之臣不稽首以避君也然则大夫之臣及敌者皆从顿首差次推之君拜臣下当从空首云吉拜拜而后稽颡者稽颡还是顿首但触地无容此拜先作顿首后作稽颡云齐衰不杖已下者以杖齐衰皆入凶拜中也杂记云为妻父在不杖不稽颡明父殁则杖稽颡但适子妻父为主故父在不稽颡众子虽父在亦稽颡不言者以适子有不稽颡时故畧不言云一拜君拜臣下者按燕礼大射有一拜之时君答一拜或解一拜答臣下亦据祭祀时以其燕礼君答拜臣或再拜时故也云肃拜即今时撎者推手曰揖引手曰撎军中及妇人用之九拜之中振动附稽首凶拜襃拜皆附稽首吉拜附顿首竒拜附空首训愚谓振动者盖张拱振衣为容而拜其用之未有考焉空首即手拜见少仪妇人为尸坐则不手拜撎于至反即今之揖
　　凡大禋祀肆享祭则执眀水火而号祝
　　注明水火司烜所共日月之气以给烝享执之如以六号祝眀此圭洁也
　　疏谓号祝执此明水火明主人圭洁之徳
　　隋衅逆牲逆尸令钟鼓右亦如之【隋许规反又恵恚反】
　　注隋衅谓荐血也凡血祭曰衅既隋衅后言逆牲容逆
　　疏上三祀皆有此隋衅荐血之事但天地荐血于座前宗庙即血以告杀
　　来瞽令臯舞【臯音嘷户髙反】
　　注臯读为嘷呼之嘷来嘷皆谓呼之入
　　相尸礼【相息亮反】
　　注延其出入诏其坐作
　　既祭令彻
　　疏诗云诸宰君妇废彻不迟是祭讫尸谡之后大祝命彻
　　大丧始崩以肆鬯渳尸相饭赞敛彻奠【渳弥尔反饭扶晚反】注肆鬯所为陈尸设鬯也渳尸以鬯浴尸
　　疏不言赠含者太宰赞之云赞敛者敛是冬官事太祝赞之
　　言甸人读祷付练祥掌国事【付音祔】
　　注甸人丧事代王受眚灾大祝为祷辞语之使以祷于籍田之神付当为祔祭于先王以祔后死者掌国事辨防之
　　国有大故天烖弥祀社稷祷祠
　　注大故兵冦也天烖疫疠水旱也弥犹徧也徧祀社稷及诸所祷既则祠之以报焉
　　大师宜于社造于祖设军社类上帝国将有事于四望及军归献于社则前祝
　　注设军社者春秋传曰君以师行祓社衅鼓祝奉以従是也前祝者王出也归也将有事于此神大祝居前先以祝辞告之
　　疏宜于社即将社主行造于祖七庙俱祭取迁庙主行国将有事于四望者谓军行所过山川造祭乃过也训先社祖而后及类望者出行之序社祖在国望类在郊也家君以望为日月星辰
　　大防同造于庙宜于社过大山川则用事焉反行舍奠【舍音释】
　　注玉人职有宗祝以黄金勺前马之礼是谓过大山川与曽子问曰凡告用牲币反亦如之
　　疏此所过山川非直用黄金勺酌献而已亦有牢故校人职云将有事于四海山川则饰黄驹注谓王廵守过大山川之礼云反行舍奠者还祭七庙王制曰归格于祖祢用特
　　建邦国先告后土用牲币
　　疏虽告祭非常亦用牲币礼动不虚也
　　禁督逆祀命者
　　注督正也正王所命诸侯之所祀有逆者刑罚焉
　　颁祭号于邦国都鄙
　　注祭号六号训颁祭号颁其所当祀者也
　　小祝掌小祭祀将事侯禳祷祠之祝号以祈福祥顺丰年逆时雨寕风旱弥烖兵逺辠疾【弥音敉逺于万反】
　　注侯之言也嘉庆祈福祥之属禳禳却凶咎寕风旱之属弥读曰敉敉安也
　　大祭祀逆齍盛送逆尸沃尸盥赞隋赞彻赞奠
　　注隋尸之祭也奠奠爵也祭祀奠先彻后反言之者眀所佐大祝非一
　　疏逆齍盛者馈献后尸入室食小祝于庙门外迎禧人之齍盛于庙堂东实之荐于神前送迎尸者将祭迎尸入祭未送尸出赞奠者大祝酌酒奠于铏南郊特牲注所谓天子奠斝诸侯奠角其时小祝赞之郑知赞隋是尸隋祭不是主人受酢时隋祭者以文承逆尸沃尸之下也
　　凡事佐大祝
　　疏佐大祝不扵职末言之者欲见自此以上有佐大祝者自此以下惟大丧赞渳佐大祝设熬以下小祝専行
　　大丧赞渳
　　注渳谓浴尸
　　设熬置铭【熬五羔反】
　　注熬者棺既盖设于其旁所以惑蚍蜉也铭书死者名扵旌士丧礼曰为铭各以其物亾则以缁长半幅頳末长终幅广三寸书名于末曰某氏某之柩竹杠长三尺置于西阶上
　　疏为名各以其物者谓用生时旌旗王则大常无谓生时无旌旗者子男之士不命是也缁半幅谓长一尺赪赤色终幅长二尺书名于赪末也竹杠长三尺者按礼纬天子旗杠九仞诸侯七大夫五士三今士三尺者则天子以下皆以尺易仞也
　　及设道赍之奠分祷五祀【赍音咨】
　　注赍犹送也送道之奠谓遣奠也分其牲体以祭五祀
　　疏言分牲体者设大遣奠包牲取下体下体之外分为五处祭也
　　大师掌衅祈号祝
　　注衅谓衅鼓春秋传曰君以军行祓社衅鼓祝奉以従
　　有冦戎之事则保郊祀于社
　　注保祀互文郊社皆守而祀之弥烖兵训愚谓社在国中不须保四郊有天神兆位故须保之又不用命戮于社是社主杀伐之事故须祀之与天神无与
　　凡外内小祭祀小丧纪小防同小军旅掌事焉
　　丧祝掌大丧劝防之事
　　注劝犹倡帅前引者防谓执披备倾亏
　　疏引者在柩车前防谓披在柩车旁司士作六军之士执披此官掌劝防之事及其行事则下文及朝御匶以下是也
　　及辟令啓
　　注辟谓除菆涂椁也令啓丧祝命役人开之也檀弓曰天子之殡也菆涂龙輴以椁加斧于椁上毕涂屋天子之礼也训按檀弓疏解菆聚也聚木攒龙輴四面而涂之龙輴车也以椁者状如椁也谓置棺于龙车然后聚木蔽车而涂其四面如椁然又加黼文于其上以为盖此是天子殡法龙輴疏云置于西阶上内设四棺大敛于阼阶毕乃入棺也
　　及朝御匶乃奠【朝直遥反匶音旧】
　　注朝谓将朝于祖考之庙而后行则丧祝为御匶檀弓曰殷朝而殡于祖周朝而遂乃奠谓朝庙奠疏及朝者侵夜启殡昧爽朝庙按既夕礼初来至庙设奠至明彻宿奠乃设此朝庙之奠知者以文在朝下明非宿奠也引檀弓者殷人始死敛讫即以柩朝庙而就殡之周人不殡于庙殡于路寝将葬以次朝庙先祢而后祖别一宿后朝始祖朝也按赵商问晋文公殡于曲沃是就祖殡答曰既夕将葬迁于祖是周公正经末世诸侯礼不能尽同也
　　及祖饰棺乃载遂御
　　注祖谓将祖于庭丧祝主饰棺其序载而后饰既饰当还车乡外丧祝御之御之者执翿居前却行为节度
　　疏及祖者初朝祢次第朝亲庙四次朝二祧次朝始祖至此庙中乃设祖祭按既夕礼请祖期曰日侧乃饰棺设帷荒之属饰讫还车向外乃设祖于庭行祖祭讫至眀旦乃行大遣奠既奠引柩向圹也
　　及葬御匶出宫乃代
　　注丧祝二人相与更也
　　及圹説载除饰【説吐活反】
　　注圹谓穿中也説载下棺也除饰便其窆耳周人之墙置翣
　　疏墙置翣者墙谓帷荒与柩为鄣若墙然翣在道柩车旁人执之入圹置于椁旁故云置也引之者证饰既除还入圹设之
　　小丧亦如之
　　疏小丧王后世子亦如之自劝防已下
　　掌丧祭祝号
　　注丧祭虞也训丧主哀其牲齍币之属不従吉祭号祝
　　王吊则与巫前
　　注丧祝与巫以桃厉执戈在王前
　　疏案丧大记小臣执戈则桃茢二者祝与巫执之执戈是小臣也
　　掌胜国邑之社稷之祝号以祭祀祷祠焉凡卿大夫之丧掌事而敛饰棺焉
　　疏言掌事者劝防已下但礼有隆杀敛谓兼主敛事
　　甸祝掌四时之田表貉之祝号【貉莫驾反注祃同甸音田】
　　注貉亦或为祃师祭也田者习兵之礼故亦祃祭
　　舍奠于祖庙祢亦如之【舍音释】
　　注舍奠者告将时田
　　疏非时而祭曰奠以其不立尸也训用师造于庙大祝掌之
　　师甸致禽于虞中乃属禽及郊馌兽舍奠于祖祢乃敛禽禂牲禂马皆掌其祝号【属音烛馌于辄反禂音诛一音祷】
　　注师田谓起大众以田也致禽于虞中使获者各以其禽来致于所表之处属禽别其种类馌馈也以所获兽馈于郊荐于四方羣兆入又以奠于祖祢荐且告反也敛禽谓取三十入腊人也禂牲禂马为牲祭求肥克为马祭求肥健
　　疏云敛禽取三十者按谷梁毎禽择取三十知入腊人者腊人掌脯腊干之以为豆实供祭祀其余可以充宾客及充君之庖不言者举祭祀重者也
　　诅祝掌盟诅类造攻説禬禜之祝号
　　注盟诅主于要誓大事曰盟小事曰诅
　　疏类造以下是大祝六祈但大祝不掌祝号秋官有司盟此兼掌之者司盟直掌盟载之法不掌祝号与载辞盟者盟将来诅者诅往事
　　作盟诅之载辞以叙国之信用以质邦国之剂信注载辞为辞而载之于防国王之国邦国侯国也质正也成也训但言盟诅者类造已下之辞大祝作之叙国之信据一国言谓载中叙之也质邦国之剂信据两国相承言以我之信成彼之信也质剂二字本于券书然用之以为结信之意亦可不必尽券书也
　　司巫掌羣巫之政令若国大旱则帅巫而舞雩
　　注雩旱祭也天子于上帝诸侯于上公
　　疏案月令大雩帝下文又命百县雩祀百辟卿士即古上公勾龙弃之等
　　国有大烖则帅巫而造巫恒
　　注杜子春云司巫帅羣巫防聚常处以待命也谓恒久也巫久者先巫之故事造之当按视所施为
　　祭祀则共匰主及道布及蒩馆【匰音丹蒩子都反】
　　注匰器名主谓木主也道布为神所设巾中霤礼曰以功布为道布属于几也蒩之言借也祭食有当借者馆所以承蒩谓若今筐也主先匰蒩后馆互言之共主以匰共蒩以筐大祝取其主蒩陈之器则退也士虞礼曰苴刌茅长五寸实于筐于西坫上疏刌切也陈也【刌音寸】
　　凡祭祀守瘗【瘗音防于例切】
　　注瘗谓若祭地有埋牲玉者也守之者以祭礼未毕若有事然祭礼则去之训愚谓瘗不止地如埋少牢于泰昭祭时也又如天子将出造于祖祢以币帛皮圭反则奠乃敛玉帛藏于两阶之间司巫皆当守之
　　凡丧事掌巫降之礼
　　注降下也巫下神之礼
　　男巫掌望祀望衍授号旁招以茅
　　注衍读为延声之误也望祀谓有牲粢盛者延进也谓但用币致其神二者诅祝所授类造禬禜攻説之神号男巫为之招
　　疏望祀者类造禬禜遥望而祀之望延者是攻説之礼遥望延其神旁谓四方以茅招之于四方也
　　冬堂赠无方无算
　　注冬堂赠嵗终以礼送不祥及恶梦皆是也其行必由堂始巫与神通言当东则东当西则西可近则近可逺则逺无常数
　　春招弭以除疾病【弭与弥同】
　　注招招福也弭读为敉安也安凶祸也招敉皆有祀衍之礼
　　王吊则与祝前
　　女巫掌嵗时祓除衅浴
　　注嵗时祓除如今三月上已如水上之类衅浴谓以香薫草药沐浴
　　疏三月上已者一月有三已据上旬之已
　　旱暵则舞雩【暵呼旱反】
　　注使女巫舞旱祭崇隂也故檀弓嵗旱缪公欲暴巫县子曰天则不雨而望之愚妇人无乃已疏乎
　　若王后吊则与祝前
