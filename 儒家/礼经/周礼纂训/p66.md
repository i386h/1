<!-- { "loadSidebar": true } -->
　　凡诸侯之礼上公五积皆眡飱牵三问皆脩羣介行人宰史皆有牢飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乗禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆眡飱牵再问皆脩飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乗禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢皆见以羔膳特牛子男三积皆眡飱牵壹问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眡致飨亲见卿皆膳特牛【铏音刑筥姜吕反罋乌防反防素口反秅丁故反或宅加反乗绳证反食音嗣】
　　注积皆眡飱牵谓所共如飱而牵牲以往不杀也不杀则无铏鼎簠簋之实其米实于筐豆实实于罋其设筐陈于楹内罋陈于楹外牢陈于门西车米禾刍薪陈于门外壶之有无未闻三问皆脩脩脯也上公三问皆脩下句云羣介行人宰史皆有牢君用脩而臣有牢非礼也盖着脱字失处且误耳飱客始至致小礼也公侯伯子男飱皆饪一牢其余牢则腥食者其庶羞美可食者也其设盖陈于楹外东西不过四列簠稻梁器也公十簠堂上六西夹东夹各二也侯伯八簠堂上四西夹东夹各二子男六簠堂上二西夹东夹各二豆菹醢器也公四十豆堂上十六西夹东夹各十二侯伯三十二豆堂上十二西夹东夹各十子男二十四豆堂上十二西夹东夹各六礼器曰天子之豆二十有六诸公十有六诸侯十有二上大夫八下大夫六以聘礼差之则堂上之数与此同铏羮器也公铏四十二侯伯二十八子男十八非衰差也二十八书或为二十四亦非也其扵衰公又当三十于言又为无施礼之大数铏少于豆推其衰公铏四十二宜为三十八盖近之矣则公铏堂上十八西夹东夹各十侯伯堂上十二西夹东夹各八子男堂上十西夹东夹各四壶酒器也其设于堂夹如豆之数鼎牲器也簋黍稷器也鼎十有二者饪一牢正鼎九与陪鼎三皆设于西阶前簋十二者堂上八西夹东夹各二合言鼎簋者牲与黍稷俱食之主也牲当为腥声之误也腥谓腥鼎也于侯伯云腥二十有七其故腥字也诸侯礼盛腥鼎有鲜鱼鲜腊每牢皆九为列设扵阼阶前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陈陈列也飱门内之实备于是矣亦有车米禾刍薪公飱五牢米二十车禾三十车侯伯四牢米禾皆二十车子男三牢米十车禾二十车刍薪皆倍其禾饔饩既相见致大礼也大者既兼飱积有生有腥有熟余又多也死牢如飱之陈亦饪一牢在西余腥在东也牵生牢也陈于门西如积也米横陈于中庭十为列每筥半斛公侯伯子男黍稻皆二行公稷六行侯伯稷四行子男二行醯醢夹碑从陈亦十为列醯在碑东醢在碑西皆陈扵门内者于公门内之陈也言车者衍字耳车米载米之车也聘礼曰十斗曰斛十六斗曰防十防曰秉每车秉有五防则二十四斛也禾稾实并刈者也聘礼曰四秉曰筥十筥曰稯十稯曰秅每车三秅则三十稯也稯犹束也米禾之秉筥字同数异禾之秉手把耳筥读为栋梠之梠谓一穧也皆陈横陈门外者也米在门东禾在门西刍薪虽取数扵禾薪从米刍从禾也乗禽乗行羣处之禽谓雉鴈之属于礼以双为数殷中也中又致膳示念賔也若弗酌谓君有故不亲飨食燕也不飨则以酬币致之不食则以侑币致之凡介行人宰史众臣从賔者也行人主礼宰主具史主书皆有飱饔饩尊其君以及臣也以其爵等为之牢礼之数陈爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢也此降小礼丰大礼也以命数则参差难等略扵臣用爵而已夫人致礼助君养賔也笾豆陈于戸东壶陈扵东序凡夫人之礼皆使下大夫致之扵子男云膳视致飨言夫人致膳扵小国君以致飨之礼则是不复飨也飨有壶酒卿皆见者见于宾也既见之又膳之亦所以助君养宾也卿见又膳此聘礼卿大夫劳賔饩賔之类与扵子男云亲见卿皆膳特牛见读如卿皆见之见言卿于小国之君有不故造馆见者故造馆见者乃致膳郑司农説牵云牲可牵行者也故春秋曰饩牵竭矣秅读为秅秭麻答之秅
　　疏此一经并是诸侯自相朝主国待宾之礼若然天子掌客不见天子待诸侯之礼而见诸侯自相待者以外包内天子待诸侯亦同诸侯自相待可知
　　凡诸侯之卿大夫士为国客则如其介之礼以待之注言其特来聘问待之礼如其为介时也然则聘礼凡所以礼賔是亦礼介
　　凡礼賔客国新杀礼凶荒杀礼札丧杀礼祸烖杀礼在野在外杀礼
　　注皆为国省用爱费也国新新建国也凶荒无年也祸烖新有兵冦水火也
　　凡賔客死致礼以丧用
　　注死则主人为之具而殡矣丧用者馈奠之物疏云防用者馈奠之物者小敛特豚一鼎大敛时特豚三鼎之类是也
　　賔客有丧惟刍稍之受
　　注不受飨食飨食加也丧谓父母死也客则又有君焉刍给牛马稍人禀也其正礼飱饔饩主人致之则受
　　遭主国之防不受飨食受牲礼
　　注牲亦当为腥声之误也有防不忍煎亨正礼飱饔饩常孰者腥致之也
　　掌讶掌邦国之等籍以待賔客
　　注等九仪之差数
　　若将有国賔客至则戒官脩委积与士迎宾于疆为前驱而入
　　注官谓牛人羊人舍人委人之属士讶士也既戒乃出迎賔
　　及宿则令聚
　　注令令野庐氏
　　疏野庐氏其职云有賔客令其地之民聚之
　　及委则致积
　　注以王命致于賔
　　至于国賔入馆次于舍门外待事于客
　　注次如今官府门外更衣处待事于客通其所求索
　　及将币为前驱
　　注道之以如朝
　　至于朝诏其位入复及退亦如之
　　注郑司农云诏其位告客以其位次也谓入复者入告王以客至也退亦如之如其为前驱
　　凡宾客之治令讶讶治之
　　注宾客之治谓欲正其贡赋理国事也以告讶讶为如朝而理之
　　凡从者出则使人道之
　　注从者凡介以下也人其属胥徒也使道宾客之从者营防之
　　及归送亦如之
　　注如之者送至扵竟如前驱聚待事之属
　　凡賔客诸侯有卿讶卿有大夫讶大夫有士讶士皆有讶
　　注此谓朝觐聘问之日王所使迎賔客于馆之讶疏案聘礼记云卿大夫讶大夫士讶士皆有讶宾即馆讶将公命又见之以其挚聘问之日亦使之讶者但天子有掌讶之官即馆之讶余事皆掌主之惟朝觐聘问之日使卿大夫讶诸侯兼官故大夫士为讶賔即馆时即为之讶与此掌讶不同也
　　凡讶者宾客至而往诏相其事而掌其治令
　　掌交掌以节与币巡邦国之诸侯及其万民之所聚者道王之徳意志虑使咸知王之好恶辟行之【好呼报反恶乌路反辟音避】
　　注节以为行信币以见诸侯也咸皆也辟读如辟忌之辟使皆知王之所好者而行之知王所恶者辟而不为
　　使和诸侯之好
　　注有欲相与脩好者则为和合之
　　疏下有结其交好为朝聘则此好谓使为婚姻之好也
　　达万民之説【説音悦】
　　注説所喜也达者达之于王若其国君
　　掌邦国之通事而结其交好
　　注通事谓朝觐聘问也
　　以谕九税之利九礼之亲九牧之维九禁之难九戎之威【难乃旦反】
　　注谕告晓也九税民九职也九礼九仪之礼九牧九州之牧九禁九法之禁九戎九伐之戎
　　掌察【阙】
　　掌货贿【阙】
　　朝大夫掌都家之国治
　　注都家王子弟公卿及大夫之采地也主其国治者平理其来文书扵朝者
　　日朝以听国事故以告其君长
　　注国事故天子之事当施扵都家者也告其君长使知而行之也君谓其国君长其卿大夫也
　　国有政令则令其朝大夫
　　注使以告其都家之吏
　　凡都家之治于国者必因其朝大夫然后听之唯大事弗因
　　注谓以小事文书来者朝大夫先平理之乃以告有司也大事者非朝大夫所能平理
　　凡都家之治有不及者则诛其朝大夫
　　注不及谓有稽殿之
　　在军旅则诛其有司
　　注有司都司马家司马
　　都则【阙】
　　都士【阙】
　　家士【阙】

　　周礼纂训卷二十一
