<!-- { "loadSidebar": true } -->
　　附周官学校论曰古之教者有乡学有国学有小学有大学乡学之别二而小学不与焉国学之别三而小学不与焉周兼四代之制其命学不一名是故州党及遂立序则夏后氏之序乡立庠则有虞氏之庠序以饮燕习射庠以宾兴贤能乡射举于春秋贤能兴于三年皆大学也此乡学之别二也古者合二十五家而为之门门侧之堂谓之塾大夫士仕焉而已者教焉闾里子弟皆往就学然则乡之小学即二十五家之塾也国学之制成均居中瞽宗在西东胶在东马氏曰成均五帝之学周亦谓之辟雝瞽宗殷之右学周亦谓之西学东胶夏之东序周亦谓之大学成均颁学政瞽宗祀学祖东胶养老更记曰祀先贤于西学又曰命有司行事祭先圣先师经曰祭于瞽宗皆殷之右学也记曰有司卒事适东序设三老五更之席又曰食三老五更于太学又曰养国老于东胶皆夏之东序也然则三学并建于国中皆大学也此国学之别三也此外尚有虞庠在国之西郊是为小学记曰天子设四学并小学在焉成均掌教大学其师则大司乐也其弟子则王公子弟十五以上及凡民之俊秀宾于乡者皆入学也虞庠掌教小学其师则师氏保氏也其弟子则王公子弟八嵗以上皆入学而庶人之子不与也同之于大学所以一其道徳别之于小学所以异其尊卑或曰师保之教甚精而约而反以为小学何也曰师氏之教三徳曰以为道本以为行本本之为言也将为他日之基焉耳保氏所谓六仪者今见于少仪之篇盖亦小学之事且夫太学之内自天子之子以及凡民之俊秀无不入学而师氏所教惟有贵游子弟盖国之贵胄不可与庶人子同学于家塾而庶人之子又以其童稚而未闲于动作礼义故不得进而与公卿之子同学此所以与太学异也或曰天子小学在郊而师氏居虎门之左何也曰王朝则居虎门退朝则在西郊或曰然则师保之官何以不附于大司乐曰小学在近郊之内六乡之地故从乡官之后而属于司徒各以类而已矣或曰乐师教国子小舞则是掌教小学者乐师也何以言师氏保氏曰审音盖有专官非师保所能兼是以其官于司乐耳或曰然则乡之大学何师曰当亦大夫士之致仕者为之何以知之大司乐中大夫也乐师下大夫也师氏中大夫也保氏下大夫也是皆官同然则大夫士之致仕者教于家塾而不教于庠序哉或曰大学之中惟天子之元子众子得俱入学自公卿而下至于元士惟适子入学而庶子不入夫民之俊者犹得与王子齿让于学宫之中而卿大夫之子反不得预何也且当在小学时适子庶子将亦异其学耶先王之世工商而外无不人人知学又岂有卿大夫之子而更不学哉曰古者周天子之官有庶子官职公卿大夫之庶子居则使之宿卫王宫是宫伯之所比也有事则治之以军法惟太子之所用也至其教之之方则春考之于大学秋肄之于射宫皆庶子之职而非大司乐之司此先王所以厚别适庶也夫适子之成材者其后日将有卿大夫之事焉固先王之所重矣若夫庶子者则亦养之于修徳学道之科习之以车甲卒伍之法寄之以宿卫徒役之令其人盖皆在王左右辅相太子周家之缀衣虎贲仆右侍御罔匪正人由此其选也孰谓其轻之哉师氏掌教贵游子弟盖统适庶而为言者也其言贵游所以别于氓庶焉耳　三徳三行论曰师氏掌教三徳一曰至徳以为道本二曰敏徳以为行本三曰孝徳以知逆恶何谓也曰収放心养徳性之务也其曰三行一曰孝行以亲父母二曰友行以尊贤良三曰顺行以事师长何谓也曰此入孝出弟之节也皆小学也或曰朱子之言曰至徳者诚意正心端本清源之事道则天人性命之理事物当然之则修身齐家治国平天下之术也敏徳者强志力行畜徳广业之事行则理之所当为日可见之迹也孝徳者尊祖爱亲不忘其所由生之事知逆恶则以得于己者笃厚深固有以真知彼之逆恶而自不忍为也此以大学言之也今以为小学则小学之所谓至徳敏徳孝徳者何也且其曰道曰行又将何所指与曰至徳者纯一无伪得之最初故曰至道则率性是也敏徳者朝兴夕寐执事有恪行则践履之实强勉力行之谓孝徳者温柔恭俭无骄恃力专言孝而逊弟仁爱皆兼之逆恶者孝徳之反也既曰徳矣其教之奈何曰捍其外诱以全其真纯则至徳不杂于外物矣儆其昏怠不使荒嬉成性则敏徳不堕于姑息矣养以恺悌以察其所安而施化则孝徳不流于强戾矣何以言乎本也曰至徳全而有以为察识扩充之地故曰以为道本敏徳全而有以为毅勇敢之基故曰以为行本孝徳全而预逺夫犯上作乱之渐故曰以知逆恶何以言乎知逆恶也遏于已然之谓禁察于未然之谓知小学者豫之道也其以孝徳知之奈何示之礼让之法以观其习便也教之孝弟之义以观其不犯命也孔子于互乡阙党之童子是也然则于至徳敏徳言本而孝徳不言本何也曰道与行非小学所可猝全故养厥徳以俟之若夫孝弟之节小学日习之而逆恶之萌又非可一日潜滋此不可以本言者然则曰养孝徳以为仁民爱物之本不亦可乎曰逆恶去而仁爱全矣有子以孝弟为行仁之本固以犯乱之胥逺言仁也曰此之言本异于朱子何与曰姑就一隙之明而志之耳朱子之言本也盖言立乎此而生乎彼之为本也似以内外言之者也此之言本也言豫乎此以待夫彼之为本也以今日异日言之者也窃意若果以内外言之则孝徳亦当以内外言之则何不曰孝徳以为爱本而曰以知逆恶也且夫知之为言也与其以学者之自知之窃谓不若以教者之知之之切也况朱子亦尝以三行为小学之事矣似于义无伤也三徳之序则取尔曰充至徳者可以闻道圣贤之事也励敏徳者可以广才成人之业也敦孝徳者可以立本笃行之儒也至徳自能兼敏与孝而孝或不能以兼敏孔子答子贡问士而及其次是也若夫以其分言之则至徳智也敏徳勇也孝徳仁也勇次于智而仁后者偏言之仁也有淳厚之美质而加以智勇则于道又何难哉三行之序孝行以亲父母固也友行以尊贤良顺行以事师长何与曰友行虽所以尊贤良而亦所以亲兄弟但友本属兄弟之义直曰兄弟则疑不足以该贤良曰贤良则兄弟之义固自着也故先友而后顺以亲逮疎也曰师氏教以徳行不及文学何也曰三徳三行源本之事也师氏教之六艺六仪枝叶之事也保氏教之各有取耳盖有源本以检束身心有枝叶以涵泳情性此养之具而圣功在其中矣乡三物之教盖大学也其法亦如之　文贞公批后曰吾意谓至徳者立敬存诚涵养徳性之事中庸所谓尊徳性是也故曰以为道本言穷理修身皆以是为本也敏徳者学问思辨之事书所谓逊志务时敏孔子所谓好古敏求所谓道问学是也故曰以为行本盖学问思辨乃笃行之本也孝徳者入孝出弟中庸所谓诚身顺亲思修身不可以不事亲是也以知逆恶者言其能推以及人知犯乱之所由而有以得夫化民成俗之要盖至此则修身之事尽而齐治均平之术得言知逆恶犹之乎言为治本也【癸酉夏六记】
　　司諌掌纠万民之徳而劝之朋友正其行而强之道艺巡问而观察之以时书其徳行道艺辨其能而可任于国事者【强其丈反】
　　注朋友相切磋以善道也巡问行问民间也可任于国事任吏职
　　疏徳行道艺此万民时所习即大司徒所云以乡三物教万民者注云吏职者谓比长闾胥族师之类
　　以考乡里之治以诏废置以行赦宥
　　注因巡问劝强万民而考乡里吏民罪过以告王所当罪不训书其徳行道艺以待宾兴而举之于乡大夫可任国事兼出使长之入使治之上节是考万民之事乡里之治是考治民者之事
　　司救掌万民之衺恶过失而诛让之以礼防禁而救之【救如字刘音拘衺似嗟反】
　　注衺恶未丽于罪者过失亦由衺恶丽于罪者诛责也古者重刑且责怒之未责罪也
　　凡民之有衺恶者三让而罚三罚而士加明刑耻诸嘉石役诸司空
　　注罚谓挞击之也加明刑者去其冠饰而书其衺恶之状着之背也嘉石朝士所掌在外朝门左使坐焉以耻辱之
　　其有过失者三让而罚三罚而归于园土
　　注圜土狱城也过失近罪昼日任之以事而収之夜藏于狱亦加明刑以耻之不使坐嘉石其罪已着未忍刑之
　　凡嵗时有天患民病则以节巡国中及郊野而以王命施惠
　　调人掌司万民之难而谐和之
　　注难相与为仇雠
　　凡过而杀伤人者以民成之
　　注过无本意也成平也以乡里之民共和解之
　　鸟兽亦如之
　　注过失杀伤人之畜产者
　　凡和难父之雠辟诸海外兄弟之雠辟诸千里之外从父兄弟之雠不同国君之雠眡父师长之雠眡兄弟主友之雠眡从父兄弟【辟音避从才用反眡音视下同】
　　注和之使辟于此不得就而仇之九夷八蛮六戎五狄谓之四海主大夫君也春秋传曰事吴敢不如事主
　　疏此经畧言其不言者以服约之伯叔父母兄弟子与兄弟同祖父母曽祖父母髙祖父母其孙承后者皆斩衰与父同其不承后者祖与伯叔同曽髙与从父兄弟同以其同绳屦也异义古周礼説复雠可尽五世之内五世之外施之于己则无义施之于彼则无罪所服者惟谓杀者之身尚在被杀者子孙可尽五世得复之
　　弗辟则与之瑞节而以执之
　　注和之而不辟者是不从王命也王以剡圭使调人执之治其罪
　　疏典瑞云剡圭以和难故郑知瑞节是剡圭也训案和难乃谷圭琰圭以易行以除慝非和难
　　凡杀人有反杀者使邦国交雠之
　　注反复也复杀者此欲除害弱敌也邦国交雠之明不和诸侯得者即诛之
　　疏复杀者谓既杀一人其有子弟复杀之恐后与已为敌而害已也
　　凡杀人而义者不同国令勿雠雠之则死
　　注义宜也谓父母兄弟师长尝辱焉而杀之者
　　凡有鬬怒者成之不可成者则书之先动者诛之训调人所掌律令有二杀人者死宜也过而杀人则有可原之情非士师而杀人罪也杀所当杀则无复仇之理此二者调人主为和谐之辟诸海外辟诸千里之外过而杀人者也使之辟之即所谓以民成之也凡杀人谓复仇者反杀谓仇之子弟又复仇复之无己是相杀而已矣杀人而义谓杀之有名然其罪未及于死如奸淫之类此皆杀所当杀者也使邦国交雠之雠之则死亦所谓谐和之其余无故杀人怙终杀人者则士有明条非调人之职矣
　　媒氏掌万民之判
　　注判半也得耦为合主合其半成夫妇也
　　凡男女自成名以上皆书年月日名焉【上时掌反】
　　注郑司农云成名谓子生三月父名之
　　令男三十而娶女二十而嫁
　　注二三者天地相承覆之数
　　疏王肃曰男三十而娶女二十而嫁谓男女之限嫁娶不得过此也
　　凡娶判妻入子者皆书之
　　注书之者以别未成昏礼者入子容媵侄娣不聘之者
　　中春之月令防男女
　　注中春隂阳交以成昏礼顺天时也
　　疏有故者得不用仲春
　　于是时也奔者不禁若无故而不用令者罚之
　　注无故谓无防祸之变也有防祸者娶得用非中春之月
　　疏有防祸者防服月数满虽非中春可以嫁娶
　　司男女之无夫家者而防之
　　注无夫家谓男女之鳏寡者
　　凡嫁子娶妻入币纯帛无过五两
