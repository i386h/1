<!-- { "loadSidebar": true } -->
　　疏夫人谓三夫人致饮于宾客亦致于客馆助王养宾也清醴谓醴之泲者医酏糟谓医酏之不泲者
　　凡饮共之
　　注谓非食时训注言非食时谓非王日一举常食之时常食疏以为上文共王之六饮是也
　　凌人掌冰正嵗十有二月令斩冰三其凌
　　注正嵗季冬火星中大寒冰方盛之时凌冰室三之者为消释度也故书正为政郑司农云掌冰政主藏冰之政也杜子春云政当为正谓夏正三其凌三倍其冰
　　疏正嵗谓夏之建寅为正若据周正则十二月冰未坚厚故据夏也训正当依故书作政读属上句三其凌葢三重其冰室
　　春始治鉴【鉴胡暂反】
　　注鉴如甀大口以盛冰置食物于中以御温气春始治之为二月将献羔而启冰
　　疏春谓正月【甀直伪反与缒音同】
　　凡外内饔之膳羞鉴焉凡酒浆之酒醴亦如之
　　注酒醴见温气亦失味酒浆酒人浆人也
　　疏下文有祭祀此经直言膳羞明非祭祀
　　祭祀共冰鉴宾客共冰
　　注不以鉴往嫌使停膳羞
　　疏云不以鉴往嫌使停膳羞者冰有鉴则不消食得停久也
　　大丧共夷槃冰
　　注夷之言尸也实冰于夷槃中置之尸牀之下所以寒尸尸之槃曰夷槃牀曰夷牀衾曰夷衾移尸曰夷于堂皆依尸而为言者也
　　疏丧大记云君设大槃大夫设夷槃彼诸侯名大槃大夫卑不嫌与天子同名其制则小此但举王丧实后世子三夫人以下亦共之其世妇以上有冰与大夫同女御无冰与士同见赐乃有也
　　夏颁冰掌事
　　注以冰颁赐则主为之
　　疏掌事为主赐冰多少合得不合得之事训颁冰有二丧祭用冰者惟卿大夫以上为然若寻常用冰则徧及庶民故左曰火出而毕赋自命夫妇至老疾无不受冰火出建辰之月言夏颁冰者葢时近之
　　秋刷【刷所劣反】
　　注刷清也郑司农云刷除冰室
　　笾人掌四笾之实
　　注笾竹如豆者其容实皆四升
　　朝事之笾其实麷蕡白黒形盐膴鲍鱼鱐【麷音丰敷空切蕡符文反膴火吴反鱐所求反】
　　注蕡枲实也郑司农云熬麦曰麷麻曰蕡稻曰白黍曰黒谓以司尊参之朝事谓祭宗庙荐血腥之事形盐盐之似虎者鲍者于楅室中糗干之出于江淮王者备物近者腥之逺者干之因其宜也
　　疏朝事谓二祼之后祝延尸于户外后荐此八笾八笾者麷熬麦一也蕡麻子二也白熬稻三也黒熬黍四也形盐五也膴以鱼肉为大脔六也鲍以鱼于楅室糗干之七也鱐干鱼八也言楅室者谓楅土为室
　　馈食之笾其实枣防桃干防榛实【防古栗字防音老卢皓切榛侧巾反祼古乱反】
　　注馈食荐熟也今吉礼存者特牲少牢诸侯之大夫士祭礼也不祼不荐血腥而自荐熟始是以皆云馈食之礼干防干梅也有桃诸梅诸是其干者榛似防而小
　　疏此谓朝践荐腥后堂上更体其犬豕牛羊烹熟之时后荐馈食之笾八枣一也栗二也桃三也干防四也榛实五也干防既为干梅则经中桃是湿者有湿桃须有湿梅有干梅须有干桃増前五者为七梅桃有干湿枣亦须有干湿复取一添前为八也郑云特牲少牢是诸侯之大夫士礼者天子之大夫则用太牢也
　　加笾之实蓤芡防脯蓤芡防脯【蓤音陵芡音险】
　　注加笾谓尸既食后亚献尸所加之笾重言之者以四物为八笾蓤芰也芡鸡头也栗与馈食同
　　羞笾之实糗饵粉餈【饵而志反餈昨资反】
　　注羞笾谓若少牢主人酬尸宰夫羞房中之羞于尸侑主人主妇皆右之者郑司农云糗熬大豆与米也粉豆屑也谓此二物皆粉稻米黍米所为也合蒸曰饵饼之曰餈糗者捣糗熬大豆为饵餈之黏着以粉之耳饵言糗餈言粉互相足
　　疏案有司彻上大夫当曰宾尸正祭不设内羞故于宾尸设之此天子之礼宾尸在明日则祭祀日当设之案少牢下大夫不宾尸者宾长致爵受酢宰夫羞房中之羞司士羞庶羞于尸祝主人主妇天子之礼亦当宾长酬酢后设此内羞庶羞于尸祝及王与后然郑不引不宾尸而引宾尸者以其设内羞同故引其一但正祭设于祝宾尸设于侑又宾尸主人酬尸后正祭宾长受酢后为异耳糗与粉为一物云互相足者糗谓熬之亦粉之粉谓之亦糗之也训上三节在九献之中此内羞一节在九献之外上三节笾豆各八此一节笾止于糗饵粉餈豆止于酏食糁食上三节荐豆笾皆主妇亲之此荐内羞则少牢所谓宰夫司士等为之也荐内羞之时亦兼有庶羞内羞谷物庶羞牲物内羞则笾人醢人共之庶羞当内饔等共之内羞即所谓房中之羞者庶羞在豆其隆杀各有等见掌客品未详九献见司尊
　　凡祭祀共其笾荐羞之实
　　注未食未饮曰荐既食既饮曰羞
　　疏未食未饮曰荐据朝事馈食之笾是也既食既饮曰羞者据尸食后酳尸讫所进羞也
　　丧事及宾客之事共其荐笾羞笾
　　注丧事之笾谓殷奠时
　　疏殷奠朔月月半荐新祖奠遣奠之类也
　　为王及后世子共其内羞
　　疏言王后世子饮食之时用房中之羞也
　　凡笾事掌之
　　醢人掌四豆之实朝事之豆其实韭菹醓醢昌本麋臡菁菹鹿臡菹麇臡【韭音久菹庄鱼反醓吐感反本又作□或一音昌审反臡音泥奴低反音夘北人音栁麋音麏居筠切】
　　注醓肉汁昌本昌蒲根切之四寸为菹臡亦醢也作醢者必先干其肉乃后莝之杂以麴及盐渍以美酒涂置瓶中百日则成矣有骨为臡无骨为醢菁蔓菁也鳬葵也凡菹醢皆以气味相成其状未闻疏言醓肉汁者以肉为之醓汁即肉汁云作醢必先干其肉者案王制云一为干豆脯非豆实亦谓作醢始得在豆与此义合也
　　馈食之豆其实葵菹蠃醢脾析蠯醢蜃蚳醢豚拍鱼醢【蠃力禾反脾婢支反析星歴反蠯蒲佳反蜃市轸反拍音博广韵音魄普伯切蚳音移】
　　注郑司农云脾析牛百叶郑大夫杜子春皆以拍为谓脇也或曰豚拍肩也
　　加豆之实芹菹兔醢深蒲醓醢箈菹鴈醢笋菹鱼醢【芹音勤徐又音谨说文作近箈音迨尔雅作防同笋息尹反】
　　注芹楚葵也深蒲蒲始生水中子箈箭萌笋竹萌疏箭萌一名篠竹萌一名簜萌皆新生者也
　　羞豆之实酏食糁食【食音嗣糁素感反】
　　注酏也内则曰取稻米举糔溲之小切狼臅膏以与稻米为又曰糁取牛羊豕之肉三如一小切之为稻米稻米二肉一合以为饵煎之训上加笾有糗饵彼饵无肉则入笾此饵米肉俱有名之为糁即入豆豆之品数甚多膳夫职有八珍当亦在豆然皆当于荐庶羞时共之此则内羞也其笾人所掌笾则止有此数豆则凡生人饮酒皆有笾惟祭祀及飨礼有之故曰享有昌歜白黒形盐是也其燕礼或未必具葢享有九献则所谓朝献馈献之属一与祭祀同也
　　凡祭祀共荐羞之豆实宾客丧纪亦如之为王及后世子共其内羞王举则共醢六十罋以五齐七醢七菹三臡实之【齐子西反下同】
　　注齐当为齑五齑昌本脾析蜃豚拍深蒲也七醢醓蠃蠯蚳鱼兔雁醢七菹韭菁葵芹箈笋菹三臡麋鹿麇臡也凡醢酱所和细切为齑全物若防为菹少仪曰麋鹿为菹野豕为轩皆防而不切麇为辟鸡兔为宛脾皆防而切之切葱若薤实之醯以柔之由此言之则齑菹之称菜肉通
　　疏王举以下与笾人异以具王举不共笾实唯有豆实但共醢者以醢为主其实有五齑七菹等
　　宾客之礼共醢五十罋
　　注致饔饩时
　　疏案掌客上公醯醢百二十罋侯伯百罋子男八十罋此据侯伯之礼醯醢共为百罋举中言之
　　凡事共醢
　　醯人掌共五齐七菹凡醯物以共祭祀之齐菹凡醯酱之物宾客亦如之【齐子兮反】
　　注齐菹酱属醯人者皆须醯成味
　　疏醯人连言酱者并豆酱亦掌此言宾客据飨食致之下文宾客之礼据飨饩
　　王举则共齐菹醯物六十罋共后及世子之酱齐菹宾客之礼共醯五十罋凡事共醯
　　疏此王举共醯物并醢人六十罋即膳夫酱用百有二十罋也
　　盐人掌盐之政令以共百事之盐
　　训政令谓出入也
　　祭祀共其苦盐散盐【苦音盬工户反】
　　注杜子春读苦为盬谓散盐煮水为盐
　　疏盬盐出于盐池散盐煮水为之出于东海
　　宾客共其形盐散盐王之膳羞共饴盐后及世子亦如之
　　注饴盐盐之恬者今戎盐有焉
　　疏戎盐即石盐
　　凡齐事防盬以待戒令【齐才细反防与煮同】
　　注齐事和五味之事防盬湅治之
　　幂人掌共巾幂【幂莫歴反】
　　疏秪覆物巾兼以拭物
　　祭祀以疏布巾幂八尊
　　注以疏布者天地之神尚质
　　疏云八尊据正尊言若五齐加明水三酒加酒则十六尊举天地则四望山川社稷林泽皆用疏布皆是尚质之义
　　以画布巾幂六
　　注宗庙可以文画者画其云气与
　　疏六谓鸡鸟斚黄虎蜼此六皆盛郁鬯对八尊无郁鬯以见宗庙有之其实天地亦有秬鬯之用疏布宗庙亦有八尊用画布互举以明义也训凡天地之礼有郁而无鬯有尊而无玉爵有献而无祼惟宗庙则备之
　　凡王巾皆黼【黼音甫】
　　注四饮三酒皆画黼
　　疏言凡非一四饮三酒之外笾豆爼簋之属皆用之
　　宫人掌王之六寝之脩
　　注六寝者路寝一小寝五路寝以治事小寝以时燕息焉
　　疏天子六寝诸侯当三寝路寝一燕寝一侧室一内则所云是也
　　为其井匽除其不蠲去其恶臭【匽音偃蠲音涓古切又音圭】
　　注井漏井所以受水潦匽猪为霤下之池受畜水而流之者
　　共王之沐浴
　　疏沐用潘浴用汤
　　凡寝中之事埽除执烛共鑪炭凡劳事四方之舎事亦如之
　　注従王适四方及防同所舎
　　掌舎掌王之防同之舎设梐枑再重【梐步礼反枑户故反】
　　注杜子春云梐枑谓行马谓行马再重者以周卫有内外列
　　疏此梐枑所施唯据下文车宫壝宫止宿而言其帷宫无宫暂止之间未必有梐枑也训注释梐枑为行马行马者交互其木以为遮栏虎贲氏居遮栏内以卫王故其职曰舎则守王闲注云闲梐枑也
　　设车宫辕门
　　注谓王行止宿阻险之处备非常次车以为藩则仰车以其辕表门
　　疏郑知在险阻之处者下文为坛壝宫是平地有土可掘则为壝宫此山间险阻无土可掘则为车宫也
　　为坛壝宫棘门【壝唯季反】
　　注谓王行止宿平地筑坛又委壝土起堳埒以为宫郑司农云棘门以防为门
　　疏云委壝土起堳埒者止宿之间不可筑作墙壁故掘地为宫土在堳畔而髙则堳埒也训筑土为坛坛边低垣围绕曰壝埒亦卑垣也堳亦埒也
　　为帷宫设旌门
　　注谓王行昼止有所展肆若食息张帷为宫则树旌以表门
　　疏案司常云防同宾客置旌门然则辕门之等皆他官置之掌舎直主当取之也训上二者不见何官置之或在司空也
　　无宫则共人门
　　注谓王行有所逢遇若住逰观陈列周卫则列长大之人以表门
　　疏此是暂驻之事非久停止非如上三者为宫也
　　凡舎事则掌之
　　注王行所舎止
　　幕人掌帷幕幄帟绶之事【幄乌学反帟音亦】
　　注王出宫则有是事在旁曰帷在上曰幕幕或在地展陈于上帷幕皆以布为之四合象宫室曰幄王所居之帐也帟主在幕若幄中坐上承尘幄帟皆以缯为之凡四物者以授连繋焉
