<!-- { "loadSidebar": true } -->
　　注叙六叙也纳访纳谋于王也六叙六曰以叙聴其情训此葢谓王视朝时百官各执其事次序而行之各有其法如宰夫所谓叙羣吏之治亦其类也内外朝各有官掌其叙事其法则在内史叙之者宰夫司士朝士是也内史葢惟出纳王命而兼掌叙事之法者以其职受纳访也故宰夫职亦曰以待诸臣之复万民之逆纳者臣民所进而君纳之访者朝廷所访而臣民对之也
　　凡命诸侯及孤卿大夫则防命之
　　注防谓以简防书王命
　　疏周法士亦有命不言者畧之也
　　凡四方之事书内史读之
　　疏四方诸侯凡事有书奏白于王
　　王制禄则赞为之以方出之赏赐亦如之
　　注赞为之为之辞也以方出之以方版书而出之上农夫食九人其次食八人其次食七人其次食六人下农夫食五人庶人在官者其禄以是为差诸侯之下士视上农夫中士倍下士上士倍中士下大夫倍上士卿四大夫禄君十卿禄王之三公视公侯卿视伯大夫视子男元士视附庸
　　疏下士视上农夫若然则府食八人史食七人胥食六人徒食五人故云庶人在官者其禄以是为差训爵禄二者特详言之葢其重也制禄直至府史胥徒故文又次于四方书事之后与
　　内史掌书王命遂贰之
　　注副写藏之
　　外史掌书外令
　　注王令下畿外
　　掌四方之志
　　注志记也谓若鲁之春秋晋之乗楚之梼杌训四方之志所谓九丘者也
　　掌三皇五帝之书
　　注所谓三坟五典
　　掌达书名于四方
　　注古曰名今曰字使四方知书之文字得能读之训达之者使书同文也
　　若以书使于四方则书其令
　　注书王令以授使者
　　御史掌邦国都鄙及万民之治令以赞冢宰
　　注王所以治之令冢宰掌王治训治令谓寻常出治之令治自冢宰出御史掌为其令以佐之内史所掌王令谓八柄中之令外史所掌王命谓聘问列邦之令与此异也
　　凡治者受法令焉
　　注为书写其治之法令来受则授之
　　疏凡治者谓外内官所有治职者
　　掌赞书
　　注王有命当以书致之则赞为辞
　　凡数从政者
　　注自公卿以下至胥徒凡数及其见在空缺者训赞书谓赞内史外史凡数从政谓为从政凡数以备校次也
　　巾车掌公车之政令辨其用与其旗物而等叙之以治其出入
　　注公犹官也用谓祀宾之属旗物太常以下等叙之以封同姓异姓之次序
　　疏出入谓若下文凡车之出入则防之训愚谓辨其用则封同姓异姓亦辨之矣等叙者葢分何者为王乗车何者为五等诸侯之车何者为赏赐之车尊卑有等也
　　王之五路一曰玉路樊缨十有再就建大常十有二斿以祀【音阳樊步于反下同斿音留】
　　注王在焉曰路玉路以玉饰诸末马面当卢刻金为之所谓镂樊读如鞶帯之鞶谓今马大带也缨谓今马鞅玉路之樊及缨皆以五采罽饰之十二就就成也大常九旗之画日月者正幅为縿斿则属焉疏但言以祀则外内大小祀皆用玉路矣云王在焉曰路者路大也谓若路寝路马皆称路云以玉饰诸末者凡车上之材于末头皆饰之云马面当卢者眉上曰故知当额卢刻金为之者以金为饰云缨是马鞅者以鞶为马大带明缨是夹马颈故以鞅解之也云五采罽饰之者尔雅注郭氏云毛牦所以为罽是罽染毛为之王者就饰皆用五采惟有外小采以朝月者用三采耳训按旗有縿斿縿者以正幅直属于竿又以十二幅横属于縿是为斿大常十二斿大旗九斿熊旗六斿鸟旟七斿龟蛇四斿余四旗则无斿也
　　金路钩樊缨九就建大旂以宾同姓以封
　　注金路以金饰诸末钩娄颔之钩也金路无有钩亦以金为之大旂九旂之画交龙者以宾以防宾客同姓以封谓王子母弟率以功徳出封虽为侯伯其画服如上公若鲁卫之属其无功徳各以亲疏食采畿内而已
　　疏云金路无有钩则玉路钩兼有可知云以宾以防宾客至于载主亦同焉故曾子问天子巡守以迁庙主行载于齐车注云齐车金路若王吊亦乗金路是以士丧礼注云君吊葢乗象谓得金路之赐者吊时降一等乗象则玉有玉路吊时当降乗金路也云王子母弟虽为侯伯画服如上公者周法二王后称公同姓例称侯伯若鲁卫郑也知画服如上公者按明堂位鲁侯服兖冕是也云无功徳者食采畿内者按礼运云天子有田以处其子孙是也训按诗云钩膺镂葢当马膺前以金钩为饰又加焉者是玉路之饰此王所赐韩侯也
　　象路朱樊缨七就建大赤以朝异姓以封
　　注象路无钩以朱饰勒而已大赤九旂之通帛疏郑知以朱饰勒者见下云龙勒知此朱同是饰勒也按司常云道车载旞注云道车象路也王以朝夕燕出入则建旞若视朝则大赤也训案所云同姓以封异姓以封者専指车言不谓旗物也若旗物则五等诸侯竝建旗但其斿则随尊卑为多少耳故大行人云上公九斿侯伯七斿子男五斿司常云诸侯建旗是也言诸侯则五等皆兼之矣葢谓之斿者以交龙为旗非以斿数而得名也
　　革路龙勒条缨五就建大白以即戎以封四卫【条注作绦他刀反】
　　注革路鞔之以革而漆之无他饰龙駹也以白黒饰韦杂色为勒条读为绦其樊及缨以绦丝饰之不言樊字盖脱耳大白殷之旗四卫四方诸侯守卫服者蛮服以内
　　疏云革路鞔之以革而漆者玉金象路皆有革鞔但更有玉金等为饰此革路则无之也赵商问巾车职云建大白以即戎大司马职秋辨旗物以治兵王载大常下注云凡班旗物以出军则如秋不知大白用在何时答云大白或防事或劳师不亲将故建先王之正色异于亲自将也
　　木路前樊鹄缨建大麾以田以封蕃国【前注作翦子践反鹄户笃反】注木路不挽以革漆之而已前读为缁翦之翦浅黒也木路无龙勒以浅黒饰韦为樊鹄色饰韦为缨不言就数饰与革路同大麾不在九旗中以正色言之则黒夏后氏所建蕃国九州之外夷服镇服蕃服杜子春云鹄或为结
　　疏云大麾不在九旗中者九旗中虽无大白仍有杂帛为物故此特言之赵商问巾车建大麾以田司马职四时皆建大常何答云春夏尚生夏后不以兵得天下故建其正色以春田秋冬乃建大常也凡五等诸侯所得路朝天子时乗至天子馆则舍之于馆故觐礼记云偏驾不入王门乗墨车龙旂以朝也同姓侯伯如上公得乗金路若子男当与异姓同象路异姓上公金路其侯伯子男同象路四卫革路者亦谓异姓侯伯子男蕃国木路者夷狄惟有子男同木路也
　　王后之五路重翟面朱总厌翟勒面缋总安车雕面鹥总皆有容葢【重直龙反总作动反厌于涉反缋户对反鹥鸟兮反刘乌计反】
　　注重翟重翟雉之羽也马面总以缯为之着马勒直两耳与两镳车衡輨亦宜有焉厌翟次其羽使相迫也勒面谓以如王龙勒之韦为当面饰也安车坐乗车凡妇人车皆坐乗雕者画之不龙其韦鹥读为鳬鹥之鹥鹥总青黒色容为幨车山东谓之裳帏葢如今小车葢也皆有容有葢则重翟厌翟谓蔽也重翟后从王祭祀所乗厌翟后从王宾飨诸侯所乗安车无蔽后朝见于王所乗谓去饰也诗曰翟茀以朝谓诸侯夫人始来乗翟茀之车以朝见于君盛之也此翟茀葢厌翟也然则王后始来乗重翟乎疏凡言翟者皆谓以翟鸟羽为两旁之蔽言重翟者皆二重厌翟谓相次以厌其本下文翟车又不厌其本也凡言总者谓以总为车马之饰若妇人之总亦既系其本又垂为饰也按下翟车尊于安车而进之在上者以其翟车有幄无葢安车同有容葢故进之同在上也若然王后五路皆是坐乗独此得安车之名者以余有重翟厌翟翟车辇车之名可称此无异称故独得安车之名也云重翟乗以祭祀者后无外事惟祭先王先公羣小祀皆乗此重翟也训案注疏以总为车马之饰在马则施于勒直两耳与两镳镳马衔铁也在车则施于衡輨衡即轭车前横木以驾马领者輨毂端铁毂居轮中其端谓之輨然以人总角之总义推之总惟当施马葢与马鬛髦为饰也于车义葢无取耳所谓容者葢以缯结车四旁之上际其四旁下际则以翟为蔽又施葢以御雨此惟妇车有之若男子尊者之车有葢无容丧车则有容也
　　翟车贝面组总有握
　　注翟车不重不厌以翟饰车之侧耳贝面贝饰勒之当面也有握则此无葢矣后所乗以出桑
　　疏上言总是以缯为之此言组总则以组绦为之
　　辇车组挽有翣羽葢【组音祖挽音晚翣所甲反】
　　注辇车不言饰后居宫中从容所乗但漆之而已为辁轮人挽之以行有翣所以御风尘以羽作小葢为翳日也
　　疏知为辁轮者按礼记云载以輲车輲车载柩之车则地官蜃车人挽之以行此组挽亦是人挽行者按许氏说文有辐曰轮无辐曰辁则辁轮是无辐者也又按杂记注辁崇葢半乗车之轮乗车髙六尺六寸则此当三尺三寸矣
　　王之丧车五乗木车蒲蔽犬尾櫜疏饰小服皆疏【乗绳证反下五乗同莫厯反櫜音羔刘姑道反】
　　注木车不漆者蔽车旁御风尘者大以白犬皮为覆笭又以其尾为戈防之弢疏布饰二物之侧为之縁服读为箙小箙刀剑短兵之衣此始遭丧所乘为君之道尚微备奸臣也书曰以虎贲百人逆子钊亦为备焉
　　疏丧车无饰至乃漆之木车及下素车等皆然覆笭者古者男子立乗须冯轼轼上须皮覆之故云犬云以其尾为戈防之弢者此释尾櫜以经连犬眀同用犬此丧车五乗贵贱皆同乗之是以杂记曰端衰丧车皆无等云为君尚微备奸臣者为尾櫜戈防而言按既夕是士丧礼有犬服则此小服亦其常惟戈防人君乃有之引书者王崩世子当在尸所欲别于庻子故使出卿门外后以太子礼迎之【笭力丁反弢吐刀反钊音昭】
　　素车棼蔽犬素饰小服皆素【棼扶云反】
　　注素车以白土垩车也棼读为薠薠麻以为蔽其服以素缯为縁此卒哭所乗为君之道益着在车可以去戈防【垩乌路反薠扶文反】
　　薻车薻蔽鹿浅革饰【薻藻本字仝音早】
　　注薻水草苍色以苍土垩车以苍缯为蔽也鹿浅以鹿夏皮为覆笭又以所治去毛者縁之此既练所乗
　　疏云鹿夏皮者夏时鹿毛新生为浅毛云所治去毛者皮去毛曰革也
　　駹车雚蔽然髤饰【駹音厐雚音丸髤音休许尤切亦作髹】
　　注駹车边侧有漆饰也雚细苇席漆则成藩即吉也然果然猿属髤赤多黒少之色韦也此大祥所乗疏云漆则成藩即吉者下文藩蔽因此而漆之则藩者以此为本
　　漆车藩蔽豻雀饰【豻五旦反】
　　注漆车黒车也藩漆席以为之豻胡犬雀黒多赤少之色韦也此禫所乗
　　服车五乗孤乗夏卿乗夏缦大夫乗墨车士乗栈车庻人乗役车【音直转反缦莫干反栈音孱士限切】
　　注服车服事者之车读为圭瑑之瑑毂有约也夏五采画毂约也夏缦亦五采画无瑑尔墨车不画也栈车不革挽而漆之役车方箱可载任器以共役疏不见妇人车者妇人与夫同但士亲迎则有摄盛故士昏礼主人乗墨车妇车亦如之大夫以上则不假摄盛也言缦者亦如缦帛无文章故云无瑑以其为毂约则言缦者无约也云役车方箱者按冬官乗车田车横广前后短大车柏车羊车皆方故知役车亦方役车亦名栈车故诗云有栈之车注云役车是也训此注为毂约按采芑诗约軧错衡疏云軧毂也约者以皮纒之而于其上施画采也
　　凡良车散车不在等者其用无常
