<!-- { "loadSidebar": true } -->
　　大丧先匶
　　疏丧所多有凶邪故使之道
　　及墓入圹以戈击四隅敺方良【圹苦冕反人音旷方良上音罔下音两】注方良罔两也国语曰木石之怪夔罔两
　　太仆掌正王之服位出入王之大命
　　注服王举动所当衣也位立处也出大命王之教也入大命羣臣所奏行
　　掌诸侯之复逆
　　注服谓奏事逆谓受下奏
　　王眡朝则前正位而退入亦如之
　　注退谓退居路门左
　　疏入亦如之者王退入路寝聴事时亦前正位郤退立也
　　建路鼔于大寝之门外而掌其政
　　注大寝路寝也政鼔节与早晏训愚谓政即下待达穷与遽令是也
　　以待达穷者与遽令闻鼔声则速逆御仆与御庶子注穷谓穷寃失职则来击此鼔以达于王谓司寇之属朝士以肺石达穷民聴其辞以告于王遽也若今时驿马军书当急闻者亦击此鼔御仆御庶子直事鼔所者大仆闻鼓声则速逆此二官而受其事以闻疏大仆在路寝中穷民先在肺石朝士达之乃得击鼔其御仆御庶子直在鼔所者则入告大仆大仆逆此二官以所告之事白王也知御仆御庶子直事鼔所者见御仆云以序守路鼔云御庶子者御仆有下士十二人分之为御庶子也
　　祭祀賔客丧纪正王之服位诏法仪赞王牲事
　　注牲事杀割载之属
　　疏言牲事据祭祀之时王亲射牲大仆及射人太宰等皆赞之云载者按易卦云不丧鬯注云祭祀之礼人君牲荐鬯其余不亲少牢不亲下人君也特牲亲士卑不嫌也训按下文有燕饮相其法则此宾客之法仪当谓防同朝觐及飨食之类
　　王出入则自左驭而前驱
　　注前驱居左自驭不参乗辟王也亦有车右焉
　　凡军旅田役赞王鼔
　　注王通鼔佐击其余面
　　疏云王通鼔者谓王亲将军众待王击乃击之谓若鼔人云以金铎通鼔之类也云佐击余面者按司马云王执路鼓路鼔四面将居鼔下则前面不得击之惟有三面王击一靣大仆佐击一面戎右亦赞王鼔亦击一面若然王与御者戎右已有三人今更有大仆者按春秋有驷乗四人共车与此同也
　　救日月亦如之
　　注日月食时春秋传曰非日月之眚不鼔
　　疏云亦如之者亦赞王鼔佐击余面也按日食当与鼔神祀同用雷鼔月食当用灵鼔
　　大丧始崩戒鼔达于四方窆亦如之【窆彼騐反】
　　注戒鼔击鼔以警众也
　　疏达四方谓以鼔声相闻达四方
　　县丧首服之法于宫门【县音】
　　注首服之法谓免髽笄总广狭长短之数
　　疏云免髽笄总者按小宗伯县衰冠之式彼云冠専据男子云衰则兼妇人此云首服眀无男子冠与衰直是妇人首服也宫门即路门训愚谓小宗伯云路门之外是男子服法此但云宫门不云外是妇人服法或言首服或兼言衰可相也【免音问髽庄瓜反】
　　掌三公孤卿之吊劳
　　疏此等王合亲往有故则使大仆
　　王燕饮则相其法
　　疏燕饮谓上公三燕侯伯再燕子男一燕之等及王与羣臣燕皆是训按燕饮之法即燕礼是
　　王射则赞弓矢
　　注赞谓授之受之
　　疏按小臣职宾射掌事如大仆之法则大仆所掌者是大射其小臣所掌宾射亦当授受可知训按大仆兼掌燕朝则燕射亦掌之矣
　　王眡燕朝则正位掌摈相
　　注燕朝朝于路寝之庭王图宗人嘉事则燕
　　朝
　　疏宗人嘉事谓冠婚嘉礼之等
　　王不眡朝则辞于三公及孤卿
　　注辞谓以不视朝之意告之春秋传曰公有疾不视朔
　　小臣掌王之小命诏相王之小法仪
　　注小命时事所勅问也小法仪趋行拱揖之容
　　掌三公及孤卿之复逆正王之燕服位
　　注谓燕居时也玉藻曰王卒食端而居
　　疏燕服位者谓在路寝中聴事讫适小寝燕居之时
　　王之燕出入则前驱
　　注燕出入若今游于诸观
　　大祭祀朝觐沃王盥
　　疏王将献尸先盥手洗爵小臣为王沃水
　　小祭祀宾客飨食宾射掌事如大仆之法
　　注宾射与诸侯来朝者射
　　疏小宾客谓诸侯遣臣聘问天子飨食亦是为小宾客者也宾射对大射亦为小
　　掌士大夫之吊劳凡大事佐大仆
　　祭仆掌受命于王以眡祭祀而警戒祭祀有司纠百官之戒具
　　注谓王有故不亲祭也祭祀有司有事于祭祀者
　　既祭帅羣有司而反命以王命劳之诛其不敬者大丧复于小庙
　　注小庙髙祖以下也始祖曰太庙
　　疏祭仆复小庙夏采复太庙其小寝大寝则仆复二祧不言复亦应祭仆复但无寝耳
　　凡祭祀王之所不与则赐之禽都家亦如之
　　注郑司农云王所不与谓非郊庙尊祭祀则王不与也则赐之禽公卿自祭其先祖则赐之禽也谓王所不与同姓有先王之庙
　　疏都家据三等采地则上文祭祀是畿外同姓诸侯鲁卫之属是也
　　凡祭祀致福者展而受之
　　注臣有祭事必致祭肉于君所谓归胙也展谓録视其牲体数体数者太牢则以牛左肩臂臑折九个少牢则以羊左肩七个特豕则以豕左肩五个
　　疏太牢以下引少仪文周人尚右故右胖皆祭而以左胖致人祭言太牢天子大夫已上少牢谓天子之士羊豕不言臂臑亦同可知折九个者肩臂臑一体折为三段以人多故也皆用前体者前体贵也训案祭仆一职俱不掌大祭祀葢大祭祀则王亲祭自省牲视具之属皆冢宰宗伯诸官所主祭仆无事马受命而警戒既祭而反命此皆国之祭事也王所不与则赐之禽都家亦如之故曰以脤膰亲兄弟之国此葢同姓之公卿大夫及采邑之君也祭祀致福者葢统同姓异姓畿内畿外之君卿大夫也注所谓有先王之庙者其法有在辨见都宗人或谓此一职总言祭祀未尝别其孰为诸臣之祭也曰然则祭祀受福者将亦谓是王自祭乎或曰诸臣之祭而着之曰王所不与何其赘与曰正所以着自此以下之为诸臣之祭也言凡祭祀外内之臣皆兼之矣
　　御仆掌羣吏之逆及庶民之复与其吊劳
　　注羣吏府史以下
　　疏不见大夫士之复逆者小臣孤卿中兼之矣
　　大祭祀相盥而登
　　注相盥者谓奉槃授巾与登谓王登牲体于爼特牲馈食礼主人降盥出举入乃载
　　疏小臣云沃此人云盥眀是奉槃授巾
　　大丧持翣【翣所甲反】
　　注翣棺饰也持之者夹蜃车
　　疏按丧大记注引汉礼翣以木为匡广三尺髙二尺四寸方两角髙衣以白布画云气者为画翣画斧者为黼翣天子八翣诸侯六大夫四士二在路夹蜃车入圹则树之四旁故云棺饰
　　掌王之燕令
　　注燕居时之令
　　疏燕令之于外
　　以序守路鼓
　　注序更
　　疏此即大仆所云逆御仆与御庶子者也
　　仆掌五寝之埽除粪洒之事【埽素报反粪方问反洒所卖反刘霜竒反】
　　注五寝五庙之寝也周天子七庙惟祧无寝诗曰寝庙绎绎相连貌也前曰庙后曰寝汜埽曰埽埽席前曰拚
　　疏案尔雅释宫云有东西厢曰庙无曰寝庙必须寝者祭在庙荐在寝五寝既仆埽除其庙案守祧注皆宗伯埽除
　　祭祀修寝
　　注于庙祭寝或有事焉月令凡新物先荐寝庙训案修寝即埽除粪洒是也不得非时修之当在欲祭时修之
　　王行洗乗石
　　注乗石王所登上车之石也诗曰有扁斯石履之卑兮
　　掌跸宫中之事
　　注宫中有事则跸谓止行者清道
　　大丧复于小寝大寝
　　注小寝髙祖以下庙之寝也始祖曰大寝
　　弁师掌王之五冕皆冕朱里延纽
　　注冕服有六而言五冕者大裘之冕盍无旒不聨数也延冕之覆在上是以名焉纽小鼻在武上笄所贯也
　　疏云冕者古者三绩麻三十升布染之上以下以朱衣之延即是上者纽者缀于冕之两旁垂之武两旁作孔以笄贯之使得牢固冕体周礼无文叔孙通作汉礼器制度以版度八寸长尺六寸上下朱以五采缫绳贯五采玉垂于延之前后谓之邃延冕者俛也前低一寸余谓之冕前后平谓之爵弁
　　五采缫十有二就皆五采玉十有二玉笄朱纮【缫音早古藻字】注缫杂文之名合五采丝为之绳垂于延之前后各十二所谓邃延也就成也绳之每一帀而贯五采玉十二斿则十二玉也毎就间盖一寸朱纮以朱组为纮也纮一条属两端于武缫不言皆有不皆者此为衮衣之冕十二斿则用玉二百八十八鷩衣之冕缫九斿用玉二百一十六毳衣之冕七斿用玉百六十八希衣之冕五斿用玉百二十衣之冕三斿用玉七十二
　　疏云五采缫十有二者谓以五采丝为绳十二道也就皆五采玉十有二者各据一道而言以此五色玉贯于缫绳毎玉间相去一寸就成也以一玉为一成结之使不相并也云纮一条属两端于武者谓以一条绳先属一头于左旁笄上以一头绕于颐下向上于右旁笄上绕之垂为饰云属于武者据笄贯武故以武言之其实在笄云缫不言皆有不皆者谓五冕缫有十二有九有七有五有三也玉言皆则五冕旒皆十二玉也训按典瑞注以一采为一就此以五采合为就
　　诸侯之缫斿九就瑉玉三采其余如王之事缫斿皆就玉瑱玉笄【侯依注音公瑉本又作珉亡贫反瑱吐练反】
　　注侯当为公字之误也三采朱白苍也其余谓延纽皆覆朱里与王同也出此则异缫斿皆就皆三采也毎缫九成则九旒也公之冕用玉百六十二玉瑱塞耳者故书瑉作璑
　　疏知三采朱白苍者据聘礼公侯伯缫借云出此则异者天子朱纮诸侯当青组纮之等也云瑉为璑者按许氏説文璑三采玉以经云三采故从璑也上文王不言玉瑱者互见为义
　　王之皮弁防五采玉璂象邸玉笄【防古外反一音户外反璂音其本亦作邸丁礼反】注防缝中也璂读如綦綦结也皮弁之缝中每贯结五采玉十二以为饰谓之綦诗云防弁如星又曰其弁伊綦邸下柢也以象骨为之
　　疏云每贯结五采玉十二以为饰者约同冕旒天子以十二为节也云邸下柢者谓于弁内顶上以象骨为柢
　　王之弁绖弁而加环绖
　　注弁绖王吊所服也其弁如爵弁而素所谓素冠也而加环绖环绖者大如缌之麻绖纒而不纠司服职曰凡吊事弁绖服
　　疏云所谓素冠者诗素冠谓祥冠与此虽异同是素为之云加环绖者谓先着素弁于下乃上加环绖也
　　诸侯及孤卿大夫之冕韦弁皮弁弁绖各以其等为之而掌其禁令
　　注各以其等缫斿玉璂如其命数也冕则侯伯缫七就用玉九十八子男缫五就用玉五十缫玉皆三采孤缫四就用玉三十二三命之卿缫三就用玉十八再命之大夫缫再就用玉八缫玉皆朱緑韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采弁绖之弁其辟积如冕缫之就然庻人吊者素委貎一命之大夫冕而无旒士变冕为爵弁其韦弁皮弁之防无结饰弁绖之弁不辟积禁令者不得僭逾也玉藻曰君未有命不敢即乗服不言冠弁兼于韦弁皮弁矣不言服弁服弁自天子以下无饰无等
　　疏上天子与公不言韦弁者与此互见为义知二采是朱緑者亦据聘礼记知一命之大夫冕无旒者见一命大夫衣无章又冕旒所以为饰一命若有则止一旒一玉而已非华美也引王藻者彼谓侯臣聘天子天子赐之冕服归须告国君乃敢服否则为僭逾也此经总包诸侯及臣不言天子之臣者天子之臣冕弁之属当亦各以命数为之可知
　　司甲【阙】
