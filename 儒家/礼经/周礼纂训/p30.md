<!-- { "loadSidebar": true } -->
　　以血祭祭社稷五祀五岳以貍沈祭山林川泽以疈辜祭四方百物【貍亡皆反刘莫拜反疈孚逼反一音方麦反】
　　注不言祭地此皆地祗祭地可知也隂祀自血起贵气臭也社稷土谷之神有徳者配食焉共工氏之子曰勾龙食于社有厉山氏之子曰柱食于稷汤迁之而祀弃郑司农云五祀五色之帝于王者官中曰五祀谓五祀者五官之神在四郊四时迎五行之气于四郊而祭五徳之帝亦食此神焉少昊氏之子曰重为勾芒食于木该为蓐収食于金脩及熙为冥食于水颛顼氏之子曰黎为祝融后土食于火土五岳东曰岱宗南曰衡山西曰华山北曰恒山中曰嵩髙山不见四窦者四窦五岳之匹或省文祭山林曰埋川泽曰沈疈疈牲胸也疈而磔之谓磔攘及蜡祭郊特牲曰八蜡以祀四方又曰蜡之祭也主先啬而祭司啬也祭百种以报啬也飨农及邮表畷禽兽仁之至义之尽也
　　疏此亦是歆神始也谓先荐血以歆神已下二祀不复用血也注云不言祭地此皆地祗祭地可知者社稷亦土神故举社以表地祗鼓人职云灵鼓鼔社祭亦举社以表地此其类也若大地方泽当用瘗埋与昊天烟相对故云不言祭地此皆地祗祭地可知也云五祀五官之神在四郊者生时为五官死乃为神知在四郊者迎气在四郊并季夏迎土气是五迎气故云迎五行之气于四郊也赵商问昭公二十九年左曰颛顼氏之子黎为祝融共工氏有子曰勾龙为后土其二祀五官之神及四郊合为黎食后土祭法曰共工氏霸九州也其子曰后土能平九州故祀以为社社即句龙答曰黎为祝融勾龙为后土左氏下言后土为社谓暂作后土无有代者故先师之说黎兼之因火土俱位南方此注云云亦惟见先师之説也云南岳衡山按尔雅霍山为南岳霍山即衡山也今在庐山与冀州霍山在嵩华者别五岳四渎歆神虽与社稷同用血岳渎山川之类亦当貍沈也云磔攘及蜡祭者案月令云九门磔攘又十二月大傩时亦磔攘是磔牲攘去恶气之礼也训祭地之礼如注疏所言社稷地之别神非地祗正祭地祗之祭凡二社稷之别凡三宗伯文云以黄琮礼地注曰神在昆崘典瑞文云两圭有邸以祀地注曰神在神州大司乐职以冬日至祭天于圜丘以夏日至祭地于方丘注云地祗主昆仑疏据尔雅土之髙者曰丘取自然之丘圜者象天既取丘之自然则未必要在郊无论东西南北方皆可地言泽中方丘者因髙以事天因下以事地水钟曰泽不可于泽中设祭故亦取自然之方丘象地方也祭天以冬至祭地以夏至天阳地隂是以还于阳生隂生之日祭之郊天祈谷实以三阳生之月然则祭神州于北郊与南郊对经虽无文亦应取三隂生之月也牧人职云隂祀用黝牲毛之注云隂祀谓祭地北郊及社稷也疏云昆崘则牲用黄据大宗伯文牲币各放其器之色祭法云燔柴于泰坛祭天也瘗埋于泰坼祭地也用骍犊注云地隂祀用黝牲与天俱用犊连言耳疏云此经论祭感生帝于南郊祭神州地祗于北郊也以上数处皆言地祗祀事不及社稷注疏之意以为有昆崘地祗又有神州地祗昆仑之神方泽所祭者其坛位则取自然之丘而不拘于南朔其礼神之玉则用黄琮其牲则用黄犊神州之神泰坼所祭者其坛位则在北郊其礼神之玉则用两圭有邸其牲则用黒犊司服职云祭社稷五祀则絺冕社稷之礼郑氏以社为五土总神稷为原隰之神原隰宜稷故以表其神名稷乃社之别耳句龙有平水土之功配社而食弃有播种之功配稷而食王肃谓勾龙弃即为社稷更无土谷之神此义未当无难辨者祭法曰王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社天子诸侯社稷各二又各有胜国之社稷郊特牲孔疏据春秋书亳社灾左云鸟鸣于亳社是鲁宋皆有之也记曰丧国之社屋之是天子亦有之也胜国之社稷亦有祭故士师职云祭胜国之社稷则为尸孔氏曰亡国之社用刑官为尸略之也其余社稷则不用刑官大社王社建立之处孔氏云大社在库门之内右故小宗伯云右社稷是也王社所在书无文或云与大社同处王社在大社之西崔氏云王社在借田王自所祭以供粢盛故诗颂云春借田而祈社稷诸侯国社亦在公宫之右侯社亦在借田其胜国之社稷谷梁云亡国之社以为庙屏郊特牲孔疏云或在庙或在库门内之东故左云间于两社为公室辅鲁之外朝在库门之内东有亳社西有国社庙廷执政之处故云间于两社也大夫以下亦置社郑云大夫不得特立社与民族居百家以上则共立一社今时里社是也疏曰虽云百家以上然惟治民大夫乃得立社故郑驳异议云有国及治民之大夫乃有社稷案论语子路使子羔为费宰曰有社稷焉可见治民大夫乃得立社也郊特牲疏又云六乡之内惟州祭社其余族祭酺党祭禜虽百家以上不祭社也言百家以上者疏据诗颂云杀时犉牡百室盈止故以百家以上为率也秦汉以来虽非大夫民二十五家以上则得立社命曰里社民得立社自秦始也其四时常祭疏云一嵗有三仲春命民社一也诗云以社以方谓秋祭二也孟冬大割祠于公社三也案三祭之外仲春教振旅献禽以祭社此因田而祭非常礼故不在祀典社亦有主郑氏云社主用石其社坛之祭白虎通曰天子社稷广五丈诸侯半之天子有太社焉东方青色南方赤色西方白色北方黒色上冒以黄土将封诸侯各以其方色土苴以白茅与之其礼社稷之玉经无明文崔氏云亦用两圭有邸以四望亦用两圭故也其所用之牲王制曰天子社稷皆太牢诸侯社稷皆少牢白虎通曰宗庙俱太牢社稷独少牢何宗庙太牢所以广孝道也社稷为报功诸侯一国所报者少故也其齐酒献数则用三献礼器曰三献文注谓社稷五祀之祭社稷所在皆有树木司徒云设其社稷之壝而树之田主各以其野之所宜木其祭社稷粢盛记曰惟社丘乗供粢盛疏引皇氏曰天子诸侯祭社则用借田之谷大夫以下无借田若祭社则丘乗之民共之示民出力也其牲牷毛色亦用黒牛经曰隂祀用黝牲毛之注云隂祀谓祭地北郊及社稷也然则地祗与社稷果有二与尚书曰用牲于郊次曰乃社于新邑是以郊社对言不言别有地祗也中庸曰郊社之礼所以事上帝也是以郊社对言而举上帝以兼后土也王制曰祭天地之牛角茧栗宗庙之牛角握賔客之牛角尺亦以天地并列不更言社稷用牛也礼运曰祀帝于郊所以定天位祀社于国所以列地利亦以郊社相配而言若社非地祗不应与郊并称也郊特牲而社稷太牢亦不别言地祗也惟周礼祭地于方丘不言社稷司服云祭社稷用絺冕乃更卑于四望山川若以为地祗即是社稷则方泽祭地礼之大者似不当仅服絺冕勉斋黄氏曰社祭土稷祭谷土谷之祭达于上下故方丘与社皆祭地也宗伯叙祭有社无祗举社则其礼达于上下举祗则天子独用之鼓人职曰以雷鼓鼓神祀以灵鼓鼓社祭不曰祗祭而曰社祭亦是礼之达乎上下也大司乐雷鼓雷鼗以祀天神灵鼓灵鼗以祭地祗则祭祗祭社其用同矣马贵与曰北郊之名出于纬书礼经所不载郑氏因祭法有泰折之语而以为泰折即北郊又非方泽其支离亦甚矣今以尚书中庸礼记诸书考之祭天地之名无出于郊社之外者然有王社又有大社大社在库门内而王社无文疏称圜丘方丘皆取丘之自然而不论其东西南北之方故王社即方丘也惟不论其东西南北之方故于经无文焉耳但言社稷则通乎上下言方丘则天子之礼此大司乐之文所以着方丘不着社稷也其絺冕所祭或是大社大社盖为京师报功所报止及王城百里之内故其礼比四望山川尤降也其祭用三献或无礼神之玉盖列于次序止用牲币而已崔氏所谓玉用两圭者非也王社既是方丘则其用事宜与昊天畧同但牲用太牢耳至于祭祀之裘冕齐酒之献数疑无异者牲用太牢非卑也盖天之徳至髙报之以诚而已地之功至博故报之之典宜从丰所以尊天而亲地也王社只有方丘行礼其春秋祭社及大蜡割祠公社之属或俱在大社用事其牲色则大社用黒王社用黄盖郑氏所别地祗之礼即为王社其社稷之礼即为大社耳凡祭皆有血此独言血祭者疏盖曰歆神始也五祀郑氏以为五官之神然五官之神既配食于五帝不当从地祗之祀或是戸灶之属为五祀如月令春祀戸夏祀灶盖天子亦有祭五祀之礼也大社王社之义白虎通曰大社为天下执功王社为京师报功恐彼直以字义为解耳张子曰大社祭天下地祗王社祭京师地祗盖用白虎通之説也
　　以肆献祼享先王以馈食享先王以祠春享先王以禴夏享先王以尝秋享先王以烝冬享先王【肆他厯反祼古乱反禴余若反烝之承反】
　　注宗庙之祭有此六享肆献祼馈食在四时之上则是祫也禘也肆者进所解牲体谓荐熟时也献献醴谓荐血腥也祼之言灌灌以郁鬯谓始献尸求神时也郊特牲曰魂气归于天形魄归于地故祭所以求诸隂阳之义也殷人先求诸阳周人先求诸隂灌是也祭必先灌乃复荐腥荐熟于祫逆言之者与下共文明六享俱然祫言肆献祼禘言馈食者着有黍稷互相备也鲁礼三年丧毕而祫于太祖明年春禘于羣庙自尔以后率五年而再殷祭一祫一禘
