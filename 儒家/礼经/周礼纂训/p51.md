<!-- { "loadSidebar": true } -->
　　注此三马买以给官府之使无种也皆有物贾皆有物色及贾直
　　疏质平也主平马力及毛色与贾直训此三者之马以共国用若王所用则当有种马齐马道马三物也戎马田马以共军事田猎驽马以共官府百事之用各有物贾谓如下文有用官马而死须以物更也物马材也注谓无种谓不如校人养马法孶其生育但国家官府所用马当亦有常数如校人所云而今不可考矣至其养之或亦牧人牧六牲中容有马与
　　纲恶马
　　注纲谓以縻索维纲狎习之
　　凡受马于有司者书其齿毛与其贾马死则旬之内更旬之外入马耳以其物更其外否【贾音嫁更音庚】
　　注更谓偿也旬之内死者偿以齿毛与贾受之日浅养之恶也旬之外死入马耳偿以毛色不以齿贾任之过其任也其外否者旬之外逾二十日而死不任用非用者罪
　　疏所受之马谓给公家之使旬内死者偿以齿毛与贾以其日少虽过其任若养之善未能致死也旬外死入马耳偿以毛色不以齿贾者以其任过其任虽善养之可以致死云旬之外逾二十日死不任用非用者罪者以其行使二十日外马力既竭虽齐其任养之善容得致死故不偿训此葢以事之劳逸用之久近为等事逸则用近事劳则用久用近而死是滥用也则偿之用久而死是为官事非得已也则不偿旬之内不但偿如其毛色兼如其齿贾从重也旬之外偿如其毛色耳齿贾虽有老幼贵贱之不同不责也是从轻也二旬以外则并不责之矣
　　马及行则以任齐其行
　　注识其所载轻重及道里齐其劳逸乃复用之训案及行谓有事用之注云齐其劳逸乃复用之者谓所有之马更畨用遍然后初用者乃可以次用之不可使有常用或常不用则劳逸不均也注识字读如志记之也轻重道里通释任字
　　若有马讼则听之
　　注讼谓卖买之言相负
　　禁原蚕者
　　注原再也天文辰为马蚕为龙精月直大火则浴其种是蚕与马同气物莫能两大禁再蚕者谓伤马与疏天文辰为大火房为天驷故曰辰为马月直大火谓二月按内宰仲春始蚕谓浴其种祭义云大昕之朝奉种浴于川注云大昕季春朔日又浴者将生时又重浴之也

　　周礼纂训卷十五
<经部,礼类,周礼之属,周礼纂训>
　　钦定四库全书
　　周礼纂训卷十六
　　安溪李钟伦撰
　　量人掌建国之法以分国为九州营国城郭营后宫量市朝道巷门渠造都邑亦如之
　　注建立也立国有旧法式若匠人职分国定天下之国分也后君也言君容王与诸侯
　　疏造都邑谓三等采地亦有城郭宫室市朝之等但与之制度大小未必身往也
　　营军之垒舍量其市朝州涂军社之所里【涂本又作涂】注军壁曰垒一州之众二千五百人为师每师一处市也朝也州也皆有道以相之军社社主在军者里居也
　　疏州即师也一州则一师每一师各自一处各立市朝皆有道以相凑
　　邦国之地与天下之涂数皆书而藏之
　　注书地谓方圜山川之广狭书涂谓支凑之逺近疏云支凑者支谓支分凑谓相臻凑
　　凡祭祀飨賔制其从献脯燔之数量
　　注燔从于献酒之肉炙也数多少也量长短也疏飨賔献有脯从若燕行献賔荐脯醢是也祭礼则献以燔从按特牲少牢云主人献尸以肝从主妇献尸以燔从是也云数多少量长短者按仪礼脯十脡各长尺二寸是多少长短燔之数量未闻
　　掌丧祭奠竁之俎实【竁昌绢反】
　　注竁亦有俎实谓所包遣奠
　　疏诸丧祭多据虞祭此丧祭文连奠竁故郑以丧祭为大遣奠解之
　　凡宰祭与郁人受斚歴而皆饮之
　　注言宰祭者冢宰佐王祭亦容摄祭斚读如嘏尸之嘏
　　疏云斚读如嘏者解具郁人职但此云歴者谓郁人量人歴皆饮之也训按郁人云受举斚之卒爵此言歴犹彼言卒爵也歴沥也言宰祭者冢宰赞玉爵郁人鬯人所言受者皆谓受之于冢宰也所以言宰祭也
　　小子掌祭祀羞羊肆羊殽肉豆【肆依注音鬄他厯反一音余四反】注郑司农云羊肆体荐全烝也羊殽体解节折也肉豆者切肉也谓肆读为鬄羊鬄者豚解也
　　疏后郑不从先郑为体荐全烝者以此经祭用羊是太牢为宗庙之祭非祭天案外云禘郊之事则有全烝是以知宗庙之祭不得全烝也训按肉豆以上文豚解体解次之当是合烹荐熟之节然则荐熟之时其肉亦在俎亦在铏礼运曰实其簠簋笾豆铏羮是也但豚解体解二节则肉専在俎而豆惟有醢荐熟之时方以熟肉并登之俎豆耳
　　而掌珥于社稷祈于五祀【珥音衈而志反下同】
　　注珥读为衈祈或为刉刉衈者衅礼之事也用毛牲曰刉羽牲曰衈刉衈社稷五祀谓始成其宫兆时也士师职曰凡刉衈则奉犬牲此刉衈正字与【刉音机划也】
　　凡沈辜禳饰其牲【禳如羊反】
　　注沈谓祭川尔雅曰祭川曰浮沈辜谓磔牲以祭也月令曰九门磔禳以毕春气禳者四时恶气禳去之也
　　疏九门按彼注王之五门外有国门近郊逺郊门闗门为九
　　衅邦器及军器
　　注邦器谓礼乐之器及祭器之属杂记曰凡宗庙之器其名者成则衅之以豭豚
　　疏引杂记者证此等所衅亦用豭豚训愚谓邦器内亦有龟防
　　凡师田斩牲以左右徇陈
　　注示犯誓必杀之
　　祭祀赞羞受彻焉
　　疏云受彻者谓祭毕诸宰君妇废彻之时此官受之
　　羊人掌羊牲凡祭祀饰羔
　　注羔小羊也诗曰四之日其蚤献羔祭韭
　　疏凡正祭皆用成牲今言祭祀饰羔则非正祭故郑引诗为证四之日谓夏四月公始用氷先献羔祭韭而启氷室
　　祭祀割羊牲登其首
　　注升首报阳也升首于室
　　疏祭祀之时三牲之首俱升此羊人职故特言羊
　　凡祈珥共其羊牲
　　疏犬人共犬羊人共羊或羊或犬俱得为衅
　　賔客共其法羊
　　注法羊飱饔积膳之羊
　　防郑知法羊是为此等者以其言法即是依法度多少是以掌客有上公飱五牢饔饩九牢及殷膳太牢及五积之等其饔食及燕速賔自馔陈者不言之也训愚谓诸如此等者皆错置成文其实掌犬者凡犬皆共之掌羊者凡羊皆共之
　　凡沈辜侯禳衅积共其羊牲
　　注积积柴禋祀楢燎实柴
　　疏禋祀楢燎实柴三者皆须积柴但祭天用犊日月以下乃有用羊故我将诗云惟羊惟牛惟天其祐之亦据日月以下及配食者也训按衅当依小子为衅邦器及军器祈珥亦衅事而有仪节为重耳羊人小子二职相将有事则羊人取牲于牧人而共之小子则杀牲而荐之其衅事犬豕羊俱可用之故数职备言焉
　　若牧人无牲则受布于司马使其贾买牲而共之【贾音古】司爟掌行火之政令四时变国火以救时疾
　　注行犹用也变犹易也郑司农説以鄹子曰春取榆栁之火夏取杏之火季夏取桑柘之火秋取柞楢之火冬取槐檀之火
　　疏行火之政令即四时变火及出火入火之等
　　季春出火民咸从之季秋内火民亦如之
　　注火所以用陶冶民随国而为之郑人铸刑书火星未出而出火后有灾郑司农云以三月本时昏心星见于辰上使民出火九月本黄昏心星防在戌上使民内火
　　疏郑知此出内火据陶冶火者以上四时火据食火明此春秋据陶冶三月本时昏心星未必见于辰上九月本黄昏亦未必伏于戍上云然者皆据月半后而言
　　时则施火令
　　注焚莱之时
　　疏此言施火令则不掌火禁其火禁者则宫正云春秋以木铎修火禁司烜云仲春以木铎修火禁于国中是也训愚谓此结上文时谓四时及季春季秋也田而焚莱于司爟无施焉
　　凡祭祀则祭爟
　　注报其为明之功礼如祭爨
　　凡国失火野焚莱则有刑罚焉
　　疏国失火谓在国中按大司马仲春田猎云火弊则自二月后擅放火者有罚也
　　掌固掌修城郭沟池树渠之固颁其士庶子及其众庻之守
　　注树谓枳棘之属有刺者也众庶民递守固者也疏云颁其士庶子者即宫伯所云以掌固是固守之官故兼掌宿卫之事训愚谓下文有都邑及国都二等谓采地及侯国则此城郭専言王城宿卫乃宫正所掌不应在此此所谓士即下文国有司所谓庶子则卿大夫之众子也盖适子惟一人庶子人数既多故其用之亦广平居则使之宿卫宫正比之有事则治以军法诸子帅之此外复有掌固所部是其二法
　　设其饰器
　　注兵甲之属今城郭门之器亦然
　　分其财用均其稍食
　　疏云财用者谓以财给守吏为守事之用者训稍食所以养士庶子故下文万民惟言任之而已盖古无养兵之法故也
　　任其万民用其材器
　　注任谓以其任使之也民之材器其所用堑筑及为藩落训古者寓兵于农比户同井之问马牛车辇旗鼓兵器皆备
　　凡守者受法焉以通守政有移甲与其役财用唯是得通与国有司帅之以赞其不足者
　　注凡守者士庶子及他要害之守吏通守政者兵甲役财难易多少转移相给也其他非是不得妄离部署国有司掌固也其移之者又与掌固帅致之训法即移财及下昼夜廵戒之事以通守政者以法得相通也与国有司孰与之谓守者也有司何盖乡遂都鄙之吏既治其土理其民则亦与有守焉故也
　　昼三廵之夜亦如之
　　注廵行也行守者为众庶之解惰
　　疏此乃掌固设法与所守之处非是掌固自廵行之训此谓守者廵之守者盖庶子也
　　夜三鼜以号戒【鼜音戚】
　　注三廵之间又三击鼜训昼夜廵守每夜三戒皆守者督民为之其所在之民当更番相代乃无害于农亩
　　若造都邑则治其固与其守法
　　注都邑亦为城郭
　　凡国都之竟有沟树之固郊亦如之【竟音境注及下文同】
　　训愚谓此统王国侯国而言竟谓两国相际郊则近郊逺郊
　　民皆有职焉若有山川则因之
　　司险掌九州之图以周知其山林川泽之阻而达其道路
　　注达道路者山林之阻则开凿之川泽之阻则桥梁之
　　疏序官注国曰固野曰险是掌固掌在国城郭则司险掌畿外阻固
　　设国之五沟五涂而树之林以为阻固皆有守禁而达其道路
　　注五沟遂沟洫浍川也五涂径畛涂道路也树之林作藩落也
　　疏此五沟五涂而言树之林以为阻固皆有守禁则非遂人田间五沟五涂但沟涂随所须大小而为之皆凖田间五沟五涂也
　　国有故则藩塞阻路而止行者以其属守之唯有节者达之
　　注有故丧灾及兵也
