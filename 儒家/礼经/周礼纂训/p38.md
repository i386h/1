<!-- { "loadSidebar": true } -->
　　疏此陈诸侯及其臣之服贵贱不同上得兼下下不得僭上大夫云凶服加以大功小功者天子诸侯自旁期以下皆絶而不为服大夫为本服大功小功者其服降一等小功降服缌缌则降而无服士助祭服爵弁不言者爵弁服惟承天变时及天子哭诸侯服之所服非常故列天子吉服不言之但皮弁亦是士助君视朔之服也郑知诸侯非二王后皆冕而祭于己者按玉藻云诸侯冕以祭惟二王后及鲁得与天子同然惟祭受命王得用兖冕其余庙亦用冕故眀堂之以禘礼祀周公于太庙是也云冠自祭其庙服用朝服端者朝服据少牢大夫礼端据特牲士礼云诸侯自相朝聘则皮弁服者见聘礼主君及宾皆皮弁明朝礼亦皮弁可知云士之衣袂皆二尺二寸而属幅是广袤等者衣谓袂中是端之身长二尺二寸两邉各属一幅幅长二尺二寸上下亦广二尺二寸故云广袤等袤长也云大夫以上侈之侈大也训袂袖也袪袖口也衣身也袂与衣相従袂侈则衣亦如之
　　凡大祭祀大賔客共其衣服而奉之
　　注奉犹送也送之于王所
　　大丧共其复衣服敛衣服奠衣服廞衣服皆掌其陈序【敛力騐反廞虚今反】
　　注奠衣服今坐上魂衣也廞衣服所藏于椁中疏复衣服案杂记云复天子十二人诸侯九人七人五人大夫士亦依命数人执一领天子衮冕已下上公亦皆用助祭上服敛衣服者小敛皆同十九称大敛则士三十称大夫五十称诸侯皆百称天子盖百二十称案下守祧掌遗衣服郑云大敛之余至祭祀时则出而陈于坐上即此奠衣服也廞衣服则明器之衣服是也
　　典祀掌外祀之兆守皆有域掌其禁令
　　注外祀谓所祀于四郊者
　　疏掌其禁令者谓遮列不得有人来入域中
　　若以时祭祀则帅其属而脩除徴役于司而役之注其属胥徒也脩除芟扫之徴召也
　　及祭帅其属而守其厉禁而跸之【跸音毕】
　　疏厉是遮列跸是止行人
　　守祧掌先王先公之庙祧其遗衣服藏焉
　　注庙谓太祖之庙及三昭三穆迁主所藏曰祧先公之迁主藏于后稷之庙先王之迁主藏于文武之庙遗衣服大敛之余也此王者之宫而有先公谓太王以前为诸侯
　　疏案王肃之义二祧乃髙祖之父髙祖之祖皆次第而迁文武为祖宗不毁郑义则以文武为二祧以其守祧有奄八人守七庙并姜嫄庙则足矣若益二祧则十庙矣奄八人何以配之云遗衣服大敛之余者案士丧礼小敛十九称不必尽服则小敛亦有余衣必知据大敛者小敛之余至大敛更用之大敛余乃留之训案庙者其总名祧则指迁主所藏也
　　若将祭祀则各以其服授尸
　　注尸当服卒者之上服以象生时
　　疏凡尸皆服死者大敛遗衣其不服者以为奠衣服
　　其庙则有司修除之其祧则守祧黝垩之【黝于纠反司农音幽垩乌路反或乌洛反本或作恶同广韵音恶乌各切】
　　注庙祭此庙也祧祭迁主有司宗伯也修除黝垩互言之有司恒主修除守祧恒主黝垩黝读为幽幽黑也垩白也尔雅曰地谓之黝墙谓之垩
　　疏云祧祭迁庙主者案司尊有追享注云祭迁主谓祷祈是也
　　既祭则藏其隋与其服【隋音妥他果切又许恙反刘相恙反】
　　世妇掌女宫之宿戒及祭祀比其具
　　注女宫刑女给宫中事者宿戒当给事豫告之齐戒也比次也具所濯溉及粢盛之防
　　疏此世妇是宫卿之官云宿戒者祭前十日戒之使齐祭前三日又宿之
　　诏王后之礼事
　　注荐彻之节
　　帅六宫之人共齍盛【齍音咨】
　　注帅世妇女御
　　疏云帅世妇女御者案世妇职帅女宫为齍盛女御职赞世妇是也
　　相外内宗之礼事
　　注同姓异姓之女有爵佐后者
　　疏郑以同姓异姓之女有爵解外内宗者案序官云内宗凡内女之有爵者外宗凡外女之有爵者故知之也知相是佐后者案外宗云佐后荐彻笾豆内宗云佐豆笾是外内宗佐后此官相之也
　　大宾客之飨食亦如之
　　注此帅诏相其事同
　　疏此谓王同姓及二王之后来朝觐为宾客者王后亦有助王礼宾之法亦如之者总上所云比帅诏相也
　　大丧比外内命妇之朝莫哭不敬者而苛罚之【莫音暮苛胡何反】
　　注苛谴也
　　疏王丧殡后有朝夕哭外命妇卿大夫妻内命妇九嫔以下
　　凡王后有事于妇人则诏相【古拜字】
　　注郑司农云谓爵妇人谓拜拜谢之也丧大记曰夫人亦拜寄公夫人扵堂上
　　疏先郑意不连上大丧为义谓天子命其臣后亦命其妇受爵命时有拜谢王后也后郑则连上大丧是为大丧而拜故引丧大记诸侯礼为证主人拜寄公于门西夫人亦拜寄公于堂上明王丧世子拜二主后于堂下后亦拜二王后夫人于堂上故左皇武子对郑伯曰宋于周为客天子有丧拜焉若然二王后夫人得有赴王丧者或家在畿内来归寜值王丧则吊也
　　凡内事有逹于外官者世妇掌之
　　注主通之使相共授
　　内宗掌宗庙之祭祀荐加豆笾
　　注加爵之豆笾
　　疏比谓尸既食后亚献尸为加即醢人笾人加笾加豆是也训此不言佐盖内宗自荐之以
　　其是同姓之妇独言加豆笾者朝事馈食之豆笾后荐之内宗盖佐之
　　及以乐彻则佐豆笾【直専反】
　　注佐佐外宗
　　疏后于神彻与外宗外宗与内宗内宗与外者
　　宾客之飨食亦如之王后有事则従大丧序哭者注次序外内宗及命妇哭王
　　疏飨食俱在庙亦后彻外内宗佐
　　哭诸侯亦如之凡卿大夫之丧掌其吊临
　　注王后吊临诸侯而已是以言掌卿大夫云
　　疏此诸侯来朝薨于王国王为之缌衰者也若檀弓以爵弁纯衣哭诸侯谓薨于本国王遥哭之则妇人不哭之云掌卿大夫之吊临者惟诸侯为宾王后吊临卿大夫王后不吊遣内宗吊之丧大记诸侯夫人吊临卿大夫诸侯臣少故也
　　外宗掌宗庙之祭祀佐王后荐玉豆眡豆笾及以乐彻亦如之
　　注眡其实
　　疏凡王豆笾皆以玉饰之余文不云玉者文畧
　　王后以乐羞齍则赞
　　疏齍黍稷也黍稷言赞不言彻则后荐而不彻楚茨诗云诸宰君妇废彻不迟则黍稷宰彻之
　　凡王后之献亦如之
　　注献酒于尸
　　王后不与则赞宗伯
　　注后有故不与祭宗伯摄其事
　　疏祼献豆笾簠簋等宗伯尽摄之
　　小祭祀掌事宾客之事亦如之
　　注小祭祀谓在宫中
　　疏知在宫中者后无外事惟有宫中七祀又七祀中惟有门户灶其行中霤司命大厉是外神后亦不与
　　大丧则叙外内朝莫哭者哭诸侯亦如之
　　注内内外宗及外命妇
　　疏云内外宗及外命妇者内中兼外宗外中不兼内命妇以其内命妇九嫔叙之
　　冢人掌公墓之地辨其兆域而为之图先王之居中以昭穆为左右
　　注公君也图谓画其地形及丘垄所处而藏之先王造茔者昭居左穆居右夹处东西
　　疏先王造茔者谓玉者有迁都之法所都而即是造茔者也
　　凡诸侯居左右以前卿大夫士居后各以其族
　　注子孙各就其所出王以尊卑处其前后而亦并昭穆
　　疏此诸侯卿大夫士谓先王子孙为畿内诸侯王朝卿大夫士若出封畿外者则因彼国而为造茔之主云各以其族者谓次第假令同昭穆兄当近王墓弟则逺王墓郑云并昭穆谓昭与昭并穆与穆并训案下文墓大夫有国民族注以各従其亲解之谓亲者共为一所此族当亦如之盖分封畿外则彼自造茔而各为祖今畿内之臣既同在先王墓左右之前后则不得自为茔域但亲者相近为别耳
　　凡死于兵者不入兆域
　　注战败无勇投诸茔外以罚之
　　凡有功者居前
　　注居王墓之前处昭穆之中央
　　疏此皆总上诸侯卿大夫士
　　以爵等为丘封之度与其树数
　　注别尊卑也王公曰丘诸臣曰封汉律列侯坟髙四丈闗内侯以下至庶人各有差
　　疏别尊卑者尊者丘髙树多卑者封下树少云王公曰丘诸臣曰封者尔雅云土之髙者曰丘聚土曰封案春秋纬云天子坟髙三仞树以松诸侯半之树以栢大夫八尺树以药草士四尺树以槐庶人无坟树以杨柳王制又云庶人不封不树春秋纬或説异代故郑不引也
　　大丧既有日请度甫竁遂为之尸【度待洛反】
　　注甫始也请量度所始竁之处为尸者成葬为祭墓地之尸也郑司农云既有日既有日也始竁时祭以告后土冢人为之尸
　　疏冢人为尸据毕乃祭墓故小宗伯云成而祭墓为位先郑意以始穿地时祭墓无此事故引之在下
　　及竁以度为丘隧共丧之窆器【窆彼騐反又补邓反】
　　注隧羡道也度丘与羡道广袤所至窆器下棺丰碑之属丧大记曰凡封用綍去碑负引君封以衡大夫以咸
　　疏天子有隧诸侯有羡道隧与羡道有异隧道上有负土羡道上无负土而郑以隧即羡道者散文通丰碑斲大木为碑执绋者负绋背碑而下棺案丧大记注咸读为缄棺束也君则横木棺傍系而下之大夫则系于棺束而下之
　　及葬言鸾车象人
　　注鸾车巾车所饰遣车也亦设鸾旗言犹语也语之者告当行于是巾车行之孔子谓为刍灵者善谓为俑者不仁非作象人者不殆于用生乎
　　疏遣车明器之车亦有和鸾旌旗天子九乗诸侯七乗大夫五乗
　　及窆执斧以涖
　　疏与乡师两官俱涖匠师
　　遂入藏凶器
　　注凶器眀器
　　正墓位跸墓域守墓禁
　　注位谓丘封所居前后禁所为茔限训此所谓王墓未及诸侯诸臣
　　凡祭墓为尸
　　注祭墓为尸或祷祈焉
　　凡诸侯及诸臣扵墓者授之兆为之跸均其禁训此盖同姓者即上文居左右前后者也
　　墓大夫掌凡邦墓之地域为之图
　　注凡邦中之墓地万民所葬地
　　令国民族葬而掌其禁令
　　注各従其亲
　　疏族据五服之内亲者共为一所而
　　正其位掌其度数
　　注位谓昭穆度数爵等之大小
　　使皆有私地域
　　注各有区域得以族葬使相容
　　凡争墓地者听其狱讼帅其属而廵墓厉居其中之室以守之
　　注厉茔限遮列处居其中之室有官寺在墓中
　　职丧掌诸侯之丧及卿大夫士凡有爵者之丧以国之丧礼涖其禁令序其事
　　注国之丧礼丧服士丧既夕士虞今存者其余则亾事谓小敛大敛葬也
　　疏诸侯谓畿内王子母弟得称诸侯者
　　凡国有司以王命有事焉则诏赞主人
　　注有事谓含襚赠赗之属诏赞者以告主人佐其受之
　　凡其丧祭诏其号治其礼
　　注号告以牲号齍号之属当以祝之
　　疏丧祭余文皆为虞此言凡者以丧中相对则虞为丧祭卒哭为吉祭若对二十八月为吉祭则祥禫已前皆丧祭也
　　凡公有司之所共职丧令之趣其事
　　注令令当共物者谓王遣使奉命有赠之物各从其官出职丧当催督也





　　周礼纂训巻十一
<经部,礼类,周礼之属,周礼纂训>
　　钦定四库全书
　　周礼纂训卷十二
　　安溪李钟伦撰
　　大司乐掌成均之法以治建国之学政而合国之子弟焉
　　注董仲舒云成均五帝之学
　　疏国之子弟案王制云王太子王子公卿大夫元士之适子国之俊选是也
　　凡有道者有徳者使教焉死则以为乐祖祭于瞽宗注明堂位曰瞽宗殷学也
　　以乐徳教国子中和祗庸孝友
