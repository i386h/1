<!-- { "loadSidebar": true } -->
　　○正义曰：此一节论父没不可辄改为名谥之事。“已孤不更名”者，不复改易，更作新名。所以然者，名是父之所作，父今已死，若其更名，似遗弃其父，故郑注云“亦重本”也。言“亦”者，亦上行本国之俗，上是重本，故云“亦”也。“已孤暴贵，不为父作谥”者，此孤不辨老少，唯无父则是也。暴贵，本为士庶，今起为诸侯，非一等之位，故云“暴贵”也。谥者，列平生德行，而为作美号。若父昔贱，本无谥，而己今暴贵，升为诸侯，乃得制谥，而不得为父作谥。所以尔者，父贱无谥，子今虽贵，而忽为造之，如似鄙薄父贱，不宜为贵人之父也。或举武王为难，郑答赵商曰：“周道之基，隆於二王，功德由之，王迹兴焉。凡为人父，岂能贤乎？若夏禹、殷汤，则不然矣。”
　　○注“子事父，无贵贱”。
　　○正义曰：子不得言已昔贱今贵，父贱不宜为贵人之父也。
　　居丧，未葬，读丧礼。既葬，读祭礼。丧复常，读乐章。为礼各於其时。居丧不言乐，祭事不言凶，公庭不言妇女。非其时也。 
　　[疏]“居丧”至“妇女”。
　　○正义曰：此一节明行礼各有时之事，各随文解之。
　　○“居丧”者，居父母之丧也。丧礼谓朝夕奠下室、朔望奠殡宫及葬等礼也。此礼皆未葬以前。
　　○“既葬，读祭礼”者，祭礼，虞、卒哭、祔、小祥、大祥之礼也。
　　○“丧复常，读乐章”者，复常，谓大祥除服之后也。乐章，谓乐书之篇；章谓《诗》也。禫而后吉祭，故知禫后宜读之。此上三节，事须预习，故皆许读之。
　　振书、端书於君前有诛，倒筴、侧龟於君前有诛。臣不豫事，不敬也。振，去尘也。端，正也。倒，颠倒也。侧，反侧也。皆谓甫省视之。
　　○倒，多老反。去，羌吕反，下“彻犹去”、“去琴瑟”同。颠，丁田反。 
　　[疏]“振书”至“有诛”。
　　○正义曰：此一节总明臣当预事，并明臣入公门当谨敬之礼也，各依文解之。
　　○“振书”者，拂去尘也。书，簿领也。端，正也。诛，责也。臣不豫慎，若将文书簿领於君前，临时乃拂整，则宜诛责也。
　　○“倒筴、侧龟於君前有诛”者，倒，颠倒也。侧，反侧也。龟筴，君之卜筮所须也。不预周正，而来在君前方颠倒反侧齐正，则有责罚也。
　　○注“臣不”至“视之”。
　　○正义曰：甫者，始也，谓不豫整理，今於君前始正之。
　　龟筴、几杖、席盖、重素、袗絺绤，不入公门。龟筴，嫌问国家吉凶。几杖，嫌自长老。席盖，载丧车也。《杂记》曰：“士輤，苇席以为屋，蒲席以为裳帷。”重素，衣裳皆素，丧服也。袗，单也。孔子曰：“当暑，袗絺绤，必表而出之。”为其形亵。
　　○重素，直龙反，注同；重素，衣裳皆素。袗，之忍反。輤，于见反。苇，于鬼反。为其，于伪反，苞屦、扱衽、厌冠，不入公门。此皆凶服也。苞，藨也，齐衰藨蒯之菲也。《问丧》曰：“亲始死，扱上衽。”厌犹伏也，丧冠厌伏。苞或为菲。
　　○苞，白表反，草也。扱，初洽反。衽，而审反。厌，於涉反。藨，白表反，一音扶苗反。齐衰，本又作斋，音咨，下七雷反，下文同。蒯，苦怪反。菲，扶味反，屦也。书方、衰、凶器，不以告，不入公门。此谓丧在内，不得不入，当先告君耳。方，板也。《士丧礼》下篇曰：“书赗於方，若九、若七、若五。”凶器，明器也。
　　○板，字又作版，音同。赗，芳仲反，车马曰赗。公事不私议。嫌若奸也。 
　　[疏]“龟筴”至“公门”。
　　○正义曰：此以下明臣物不得入君门者也。
　　○“龟筴”者，谓臣之龟筴也。将入，嫌问国家吉凶。
　　○“几杖”者，臣之几杖也。若将入，谓欲骄矜，嫌自长老。
　　○“席盖”者，丧车盖也。臣有死於公宫，可许将柩出门，不得将丧车凶物入也。车比棺为缓，宜停外也。
　　○“重素”者，衣裳皆以素，谓遭丧之服也，亦不宜著入也。
　　○“袗絺绤”者，袗，单也。絺绤，葛也。上无衣表，则肉露见，为不敬，故不著入也。
　　○“不入公门”者，并结上诸条事，皆不得入也。若尸乘以几至庙门，及八十杖於朝，则几、杖得入公门也。
　　○注“龟筴”至“形亵”。
　　○正义曰：引《杂记》，证席盖是丧车也。輤，丧车边墙也。在上曰屋，在边曰裳帷。士丧车用苇席为上屋，蒲席以为边墙也。然天子诸侯染布为蒨色，大夫但布而不染。士用席，而亦言輤者，因天子輤通名也。今言席盖，谓士耳。举士为例，卿大夫丧车亦不得入。云“重素，衣裳皆素，丧服也”者，若臣之待放，衣裳皆素。既是待放，本无得入公门之理。此云重素不入公门者，谓私服。又《文王世子》，公族有死罪，公亲素服。唯君得素服入，臣则不可。引《论语》，证入公门不单也。形亵，谓肉露见也。
　　○“苞屦”至“公门”。
　　○苞屦，谓藨蒯之草为齐衰丧屦。
　　○“扱衽”者，亲始死，孝子徒跣扱上衽也。
　　○“厌冠”者，丧冠也。厌帖无者强，为五服丧所著也。
　　○“不入公门”者，此并五服之内，丧服差次，不合入，不得著入公门也。苞谓杖齐衰之屦，故《丧服》杖齐衰章云：“疏屦者，藨蒯之菲也。”此云苞屦、扱衽不入公门，《服问》云：“唯公门有税齐。”注云：“不杖齐衰也，於公门有免齐衰，则大功有免绖也。”如郑之言，五服入公门与否，各有差降。熊氏云：“父之丧唯扱上衽不入公门，冠绖衰屦皆得入也。杖齐衰，则屦不得入，不杖齐衰，衰又不得入，其大功绖又不得入，其小功以下，冠又不得入。此厌冠者，谓小功以下之冠，故云不入公门。凡丧冠皆厌，大功以上，厌冠宜得入公门也”。凡丧屦，案《丧服》斩衰用菅屦，杖齐衰用苞，不杖齐衰用麻，大功用绳。故《小记》云：“齐衰三月，与大功同者绳屦。”其小功以下，郑引旧说云：“小功以下，吉屦无絇。”
　　○“书方”者，此谓臣有死於公宫，应须凶具，此下诸物，并宜告而后入者也。书谓条录送死者物件数目多少，如今死人移书也。方，板也。百字以上用方板书之，故云“书方”也。
　　○“衰”者，孝子丧服也。
　　○“凶器”者，棺材及棺中服器也。
　　○“不以告，不入公门”者，臣在公宫而死，营凶器所须，而不得辄将入公门，故须告也。然衰之属，今厌冠苞屦尚不入，云衰告乃入者，熊氏云：“上不入，谓公宫库、雉、路之门，今此不入公门者，国城之门，谓卿大夫之丧从外，来书、方、衰、凶器，须告乃入。”今谓既同称公门，又国城之内，百姓民众所居，方、衰、凶器，须告乃入，事恐非也。盖公门非一，或是公之外门，及百官治事之处。君许其在内殡，及将葬之礼，故有明器书方，须告乃入。
　　○注“士丧”至“器也”。
　　○正义曰：证丧礼书方也。送死者，车马曰赗，衣服曰襚，亦通曰赗。“若九、若七”等，谓书送物於板行列之数多少，物多则九行，少则七行五行也。
　　君子将营宫室，宗庙为先，厩库为次，居室为后。重先祖及国之用。
　　○厩，九又反。
　　○凡家造，祭器为先，牺赋为次，养器为后。大夫称家，谓家始造事。牺赋，以税出牲。
　　○凡家造，才早反，一本作“凡家造器”，“器”，衍字。牺，许宜反。养，羊尚反，一如字。无田禄者不设祭器，有田禄者先为祭服。祭器可假，祭服宜自有。君子虽贫，不粥祭器。虽寒，不衣祭服。为宫室，不斩於丘木。广敬鬼神也。粥，卖也。丘，垄也。
　　○粥音育。衣，於既反。 
　　[疏]“凡家”至“丘木”。
　　○正义曰：此一节总论大夫所造祭器衣服，并明祭器所寄之事，各依文解之。
　　○“凡家造”，谓大夫始造家事也。大夫为家。
　　○“祭器为先”者，崇敬祖祢，故在先。“牺赋为次”者，诸侯、大夫少牢。此言牺，谓牛。即是天子之大夫祭祀，赋敛邑民，供出牲牢，故曰“牺赋”。
　　○“养器为后”者，养器，供养人之饮食器也。自赡为私，宜后造。然诸侯言“宗庙”，大夫言“祭器”，诸侯言“厩库”、“居室”，大夫言“牺赋”、“养器”者，互言也。此据有地大夫，故得造祭器。若无田禄者，但为祭服耳。其有地大夫祭器、祭服俱造，则先造祭服，乃造祭器。此言“祭器为先”者，对牺赋、养器为先，其实在祭服之后。
　　○“无田”至“祭服”。
　　○乡明得造祭器，此明不得造者，下民也。若大夫及士有田禄者乃得造器，犹不具，唯天子大夫四命以上者得备具。若诸侯大夫非四命，无田禄，则不得造，故《礼运》云：“大夫磬乐皆具，祭器不假，非礼也。”据诸侯大夫言之也。熊氏以《礼运》据天子大夫得造，不得具，非也。
　　○“有田禄者先为祭服”者，若有田禄，虽得造器，而先为祭服，后为祭器耳。所以然者，缘人形参差，衣服有大小，不可假借，故宜先造；而祭器之品量同官可可以共有，以其制同，既可暂假，故营之在后。
　　大夫士去国，祭器不逾竟。此用君禄所作，取以出竟，恐辱亲也。
　　○去国祭器不逾竟，音境，注及下同；一本作“大夫士去国”，下“去国逾竟”亦然。大夫寓祭器於大夫，士寓祭器於士。寓，寄也。与得用者言寄，觊己后还。
　　○寓，鱼具反。觊音冀。 
　　[疏]“大夫”至“於士”。
　　○正义曰：此以下明人臣三谏不从，去国之礼。
　　○“祭器不逾竟”者，既明出礼，先从重物为始也。逾，越也。此祭器是君禄所造，今既放出，故不得自随越竟也。注云“此用”至“亲也”。无德而出，若犹滥用其器，是辱亲也。《隐义》云：“嫌见夺，故云恐辱亲也。”“大夫寓祭器於大夫，士寓祭器於士”者，寓犹寄也。既不将去，故留寄其同僚。必寄之者，冀其复还得用也。鲁季友奔陈，国人复之，传曰“季子来归”是也。
　　○注“寓寄”至“后还”。
　　○正义曰：此解言“寄”之义也。夫物不被用，则生虫蠹，故寄於同官，令彼得用，不使毁败，冀还复用，大夫士义皆然也。
