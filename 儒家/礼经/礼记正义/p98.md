<!-- { "loadSidebar": true } -->
　　○“一道德以同俗”者，道，履蹈而行，谓齐一所行之道，以同国之风俗。敬养耆老，所以致恭孝之心；哀恤孤独，所以逮及不足，谓以恩惠遂及之，不足，则孤独者也。尊上贤人，所以崇奖有德；简去不肖，所以绌退恶人。从“司徒”以下至“升诸司马，曰进士”，皆是司徒所掌教之事，既云上贤崇德，简不肖绌恶，总之於此。从命乡简不帅教者，至终身不齿，论绌恶之事，谓乡人入学，不帅师教，屏退绌除也。自“命乡论”至“曰造士”，论崇德之事，谓乡人入学，德业有成，升名进於司徒。又乡人所学，须有经术。自“乐正崇四术”至“《诗》、《书》”，明所习业之事。非惟乡人所教如此，王子公卿之子亦当须教，其不肖者亦当退之。自“王大子”以下至“终身不齿”，论教王子等屏退之事。但乡人既卑，节级升之，故为选士、俊士，至於造士。若王子与公卿之子，本位既尊，不须积渐，学业既成，即为造士。於是大乐正之官，总论乡人造士，及王子等造士，以告於王，升诸司马，故云“大乐正论造士之秀者，以告於王，而升诸司马，曰进士”，是总包乡人及王子及公卿之子学业成者。
　　○注“帅循”至“司徒”。
　　○正义曰：“帅，循也”，《尔雅 释诂》文。云“乡属司徒”者，六乡大夫，皆司徒统领，《周礼》乡皆属地官，是乡属司徒也。
　　○“耆老”至“事焉”。
　　○司徒命此乡学，简择不帅教者，以告司徒，司徒乃命乡内耆老皆聚会於乡学之庠，乃择善日於乡学内，为此不帅教之人，习其射礼，中者在上，故云上功。又於乡学习此乡饮酒之礼，令老者居上，故云上齿。欲使不帅教之人观其上功，自励为功；观其上齿，则知尊敬长老。大司徒帅领国之英俊之士，与在乡射饮酒执行事焉。使俊士与之以为荣，恶者慕之而自励。此言国之俊士，则非惟乡内之人。
　　○注“耆老”至“养老”。
　　○正义曰：总言耆老，其数则众，故知致仕及乡中老贤致仕，则《书传略说》云“大夫为父师，士为少师”是也。乡中老贤，谓乡人不仕，年老有德行者，故《乡饮酒》云：“以告于先生君子可也。”注云：“先生，乡中致仕者。君子，国中有盛德者。”云“朝犹会也”者，恐有朝王之嫌，故云“朝犹会也”。云“此庠谓乡学也”者，以习射上功，在州学；习乡上齿，在党学，恐此是州党之学，故云“庠，乡学也”。谓初时耆老聚会於庠学，乃择元日，就州学习射，就党学上齿，习射习乡，各在一处，则不得同日也。云“乡谓饮酒也”者，言经中习乡谓饮酒者，此乡既有上齿之文，故知谓乡饮酒也。云“乡礼春秋射”者，按《州长职》云“春秋而射于州序”。然则射在州序，而云乡射礼者，州属於乡，虽在州序，亦得谓之乡。或可乡居此州，更不立州学。若州之有事，则就乡学，是乡学得为射也。云“乡礼春秋射”者，解习射之处也。云“国蜡，而饮酒养老”者，周之十二月，国家蜡祭之时，党正乡饮酒而养老。按《党正》云：“国索鬼神而祭祀，则以礼属民，而饮酒于序，以正齿位。”知此经习乡，非正月乡学饮酒者，以乡学饮酒无正齿位之事。此云上齿，按《党正职》云：“壹命齿于乡里，再命齿于父族，三命而不齿。”又《礼记 乡饮酒义》云：“六十者坐，五十者立侍。”故解此乡为党正饮酒。谓之乡者，党，乡之属，故云乡也。或乡之所居之党，不别立党学，党之正齿位，就乡学为之，亦谓之饮酒。
　　○注“中年”至“观焉”。
　　○正义曰：按《学记》“一年视离经辨志，三年视敬业乐群，五年视博习亲师，七年视论学取友，谓之小成。九年知类通达”。上云命乡简不帅教者，谓初入学一年之终，简不帅教敖很之人，为之习射习乡。此注云“中年考校，而又不变”，中犹间也，谓间一年而考校之。时不变者，右乡者移左，左乡者移右。下云“不变，移之郊”者，谓五年之时，更简不帅教者，故注云“中年又为之习礼”，间四年之下一年也。下云“不变，移之遂”者，谓七年之时，故注云“又中年移之遂”，间六年之下一年也。下云“不变，屏之远方”者，谓九年之时。郑注不云间年者，以九年限极，不须云间年也。云“亦复习礼於乡学”者，习礼谓习射上功，习乡上齿，故经云“如初”。
　　○注“郊乡”至“郊学”。
　　○正义曰：此郊谓近郊也。以远郊之内，六乡居之。若乡民近国城，及国内之人，其学在国中，或在公宫之右。或在公宫之左，故前云右乡。若乡人远国城，在近郊之外者，则学在近郊，其习礼亦乡大夫临之。
　　○注“远郊”至“之学”。
　　○正义曰：按《司马法》曰：“百里郊，二百里野。”《遂人》云：“掌邦之野。”既二百里为野，遂之所居，故知远郊之外。云“遂大夫掌之”者，谓遂大夫掌所职二百里中也。且此不帅教者，移之在遂，不应乡大夫临之，故亦遂大夫掌之。遂大夫亦帅国之俊选，於遂学而行礼也。但六乡州学主射，党学主正齿位，遂则县与州同，鄙与党同。未知县正主射、鄙师主正齿位以否，亦应与乡不异，但《周礼》不备耳。但县鄙皆属於遂，虽各立学，总曰遂学。或遂之所居县鄙，不立县鄙之学，有事则在遂学与乡同。
　　○注“远方”至“录也”。
　　○正义曰：九州之外，於周，则夷镇蕃也。盖随罪之轻重，而为远近之差。若王子公卿之子，虽屏夷狄，但居夷狄之内畔，故下注云“不屏於南北，为其大远”，明乡人则屏於南北也。“齿犹录也”者，按《文王世子》云“古者谓年龄，齿亦龄也”，以年相次，是录其长幼，故云“齿犹录也“。
　　○注“移名”至“艺者”。
　　○正义曰：大司徒之官，命乡大夫论量考校此乡学之人，有秀异之士者，升於司徒，先名惟在乡，今移名於司徒，谓录名进在司徒，其身犹在乡学。云“秀士，乡大夫所考，有德行道艺者”，谓乡大夫考此乡学之人有德行道艺者。德行谓孝友之徒，道艺谓多才艺。此惟升名司徒，未即贡举入官也。按《乡大夫》云“三年则大比，考其德行道艺，而兴贤者能者”，谓乡人有能有贤者，以乡饮酒之礼兴之，献贤能之书於王，名则升於天府，身则任以官爵，则下文云“大乐正论造士之秀者，以告於王，而升诸司马，曰进士”。彼据乡人，故三年一举，此据学者，故中年考试，殷、周同也。熊氏以为此中年举者为殷礼，乡大夫三年举者周法，其义非也。
　　○注“可使”至“大学”。
　　○正义曰：按《内则》云：“二十而冠，始学礼。”此升於大学曰俊士之人，年以二十，故可使习礼。云“学大学”者，按《尚书》周传云：“王子公卿大夫元士之適子，十三入小学，二十入大学。”又《书传略说》：“馀子十五入小学，十八入大学。”其乡人当与馀子同，故知二十习礼之时在大学也。此升於学者，谓身升於大学，非惟升名而巳。
　　○注“不征”至“成士”。
　　○正义曰：征谓力役，故云“不给繇役”。此繇役者，供学及司徒细碎之繇役也。上文“命乡论秀士，升之司徒，曰选士”者，虽升名司徒，犹给乡之繇役，以艺业未成。次云“司徒论选士之秀者而升之学，曰俊士”者，身虽升学，亦以学未成，犹给司徒繇役。若其学业既成，免其繇役。定本云“升之学”，无“大”字，升诸司徒，则不征於乡，升之於学，则不征於司徒，皆免其繇役者，是为造成之士。云“能习礼则为成士”者，以二十习礼，礼以立身，故为成士。然习礼必年二十，按《书传》適子二十入大学，馀子十八入大学。然则升名司徒，未入大学，已能习礼。为造士者，二十习礼，举其大网。若其性识聪明，则亦早能习之。
　　○注“乐正”至“大学”。
　　○正义曰：乐正掌国子之教者，按《周礼 大司乐》“掌成均之法，以教国子”。引《虞书》“命汝典乐，教胄子”者，证以乐官教胄子之义。孔注《尚书》云：“胄，长也。”谓王子公卿大夫元士之子。云“高尚其术，以作教也”者，谓乐正之官，当光扬尊崇此四术以为教，谓敷畅义理，赞明旨趣，使学者知之。引“《尚书传》曰”以下，《书传略说》文。“顺先王《诗》、《书》、《礼》、《乐》以造士”，乐正之官，依顺此古昔先王之道，则《诗》、《书》、《礼》、《乐》”之等，教之造成此士术者，是道路之名。《诗》、《书》、《礼》、《乐》，是先王之道路谓之术。
　　○注“春夏”至“相成”。
　　○正义曰：郑以经云“春秋教以《礼》、《乐》”，则秋教《礼》，春教《乐》。“冬夏教以《诗》、《书》”，则冬教《书》，夏教《诗》，故云“春夏，阳也。《诗》、《乐》者声，声亦阳也”。所以《诗》得为声者，《诗》是乐章，《诗》之文义，以乐声播之，故为声。若以声对舞，则声为安静，舞为鼓动，舞为阳，声为阴，故《大胥》云“春，释采合舞；秋，颁学合声”是也。就舞之中，奋动甚者属阳，奋动静者属阴，故《文王世子》云“春夏学干戈，秋冬学羽籥”是也。云“秋冬，阴也。《书》、《礼》者事，事亦阴也”者，《书》者言事之经，《礼》者行事之法，事为安静，故云“《书》、《礼》者事，事亦阴也”。《文王世子》云：“秋学《礼》，冬读《书》。”与此同也。云“互言之者，皆以其术相成”者，若不互言，当云春夏教以《乐》、《诗》，秋冬教以《礼》、《书》，则是春夏但教以《乐》、《诗》，不教《礼》、《书》；秋冬但教以《礼》、《书》，不教以《乐》、《诗》。言其四术不可暂时而阙，今交互言之，云春教《乐》，明兼有《礼》；秋教《礼》，兼有《乐》。夏教《诗》，兼有《书》；冬教《书》，兼有《诗》，故云“皆以其术相成”，但遂其阴阳以为偏主耳。
　　○注“皆以”至“诸侯”。正义曰：“皆以四术成之”，解经“皆造焉”，谓王太子公卿大夫元士之子、国之俊选，皆以四术造焉。云“王子，王之庶子也”者，以经云“王太子”，乃云王子，故知是庶子也。云“群后，公及诸侯”者，以经“群后”之下，即云卿大夫士，无诸侯之文，故知群后之中，是三公及诸侯也。
　　○注“皆以长幼受学”。
　　○正义曰：“长幼受学，虽王大子亦然，故《文王世子》云：“将君我，而与我齿让，何也？”是其事也。
　　○注“此所”至“上也”。
