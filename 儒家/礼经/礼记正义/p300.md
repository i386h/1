<!-- { "loadSidebar": true } -->
　　○輴，敕伦反。欑，才冠反，下同。帱音道，注同。暨，其器反，注同。见，贤遍反，注同。菆，才工反，本亦作丛。参，初金反。差，初宜反。题音啼。凑，七豆反，注徐之树反，下同。差宽，初卖反，又初隹反。掘，其越反，又其勿反。錞，徒对反，又徒卧反，又徒偎反。焞依字支允反，又支闷反，徐都卧反，沈都雷反。 
　　[疏]“君殡”至“帷之”。
　　○正义曰：此一经明尊卑殡之制度。
　　○“君殡用輴”者，君，诸侯也。殡时置棺於輴内。
　　○“欑至于上”者，以休欑輴至於棺上。
　　○“毕涂屋”者，毕，尽也。此所欑殡之大，有似屋形。欑之既讫，尽涂其屋也。
　　○“大夫殡以帱”者，帱，覆也，谓棺衣覆之也。大夫言帱覆，则王侯并帱覆也。谓棺衣覆之，言大夫帱即加斧之类是也。
　　○“欑置于西序”者，屋堂西头壁也。大夫不輴，又不四面欑，以一面倚西壁，而三面欑之，又上不为屋也。
　　○“涂不暨於棺”者，暨，及也。王侯涂之，而欑广，去棺远；大夫亦涂，而欑狭，去棺近，裁使涂不及棺，故云“不暨棺”也。
　　○“士殡见衽，涂上帷之”者，士掘肂见衽，其衽之上所出之处亦以木覆上而涂之，故谓“涂上”也。《士丧礼》云：“乃涂。”注云：“以木覆棺上而涂之，为火备也。帷之者，帷障也。贵贱悉然，故朝夕哭乃彻帷也。
　　○注“欑犹”至“皆然”。
　　○正义曰：云“欑犹菆也”者，谓菆聚其木，周於外也。云“屋，殡上覆如屋者”也，解经“毕涂屋”，屋是殡上之覆，形似於屋，故云“如屋”。云“此记参差”者，谓记此《大记》之文，其事参差。若君据天子，应称龙輴，不得直云殡用輴。若君据诸侯，不得云“欑至于上，毕涂屋”。其文或似天子，或似诸侯，故云参差。云“以《檀弓》参之”，《檀弓》云：“天子之殡，菆涂龙輴以椁”，故知天子殡居棺以龙輴。又云“以椁”，故知欑木题凑象椁”。云“上四注如屋以覆之”者，谓上以四注垂而乡下，如似屋檐，以覆其上。云“尽涂之”者，谓四边及上皆涂之。云“诸侯輴不画龙，欑不题凑象椁”者，以《檀弓》唯云“天子龙輴”，此经直云“君殡用輴”，不云龙，是诸侯不龙也，谓不画輴辕为龙。《檀弓》唯云“天子菆涂龙輴以椁”，则知诸侯不题凑象椁。云“其他亦如之”者，除此龙輴、题凑象椁之外，其他亦如之。其他谓菆木、毕涂屋，亦如天子也。必知天子椁四阿者，成二年《左传》云“朱文公卒，椁有四阿”，是僣天子礼。但凡殡之礼，天子先以龙輴置於客位殡处，然后从阼阶举棺於輴中，輴外以木菆輴之四边，木高於棺，乃从上加绡黼於棺上，然后以木题凑。题，头也。凑，乡也，谓以木头相凑乡内也。象椁上之四注以覆之如屋形，以泥涂之於屋之上，又加席三重於殡上。其诸侯则居棺以輴，亦菆木輴外，木高於棺，后加布幕於棺上，又菆木於涂上，不题凑象椁也。虽不象椁，亦中央高似屋形，但不为四注，故经云“毕涂屋”，总包君也。涂上加席三重，云大夫之殡废輴者，案下《檀弓》云“三臣废輴”，据殡时也，是大夫之殡废輴。云“欑中狭小，裁取容棺”者，以经云“涂不暨于棺”，明其狭小。卑者既狭，则知天子诸侯差宽大矣。云“士达於天子皆然”者，谓皆帷之。
　　熬，君四种八筐，大夫三种六筐，士二种四筐，加鱼腊焉。熬者，煎穀也，将涂，设於棺旁，所以感蚍蜉，使不至棺也。《士丧礼》曰：“熬，黍稷各二筐。”又曰：“设熬，旁各一筐。”大夫三种，加以粱。君四种，加以稻，四筐。则手足皆一，其馀设於左右。
　　○熬，五羔反。种，章勇反，下及注同。筐音匡。腊音昔。蚍音毗。蜉音浮。 
　　[疏]“熬君”至“腊焉”。
　　○正义曰：此一经明熬穀之异。熬者谓火熬其穀使香，欲使蚍蜉闻其香气食穀，不侵尸也。
　　○“加鱼腊焉”者，鱼腊谓乾腊。案《特牲》士腊用兔，《少牢》大夫腊用麋，天子诸侯无文，当用六兽之属，亦为感蚍蜉。
　　○注“士丧”至“左右”。
　　○正义曰：此云“士二种四筐”，《士丧礼》“熬，黍、稷各二筐”，又与此同，故引之。又引《士丧礼》云“设熬，旁一筐”者，证设熬之处。云“大夫三种，加以粱”者，以《曲礼》云“岁凶，大夫不食粱”。明丰年常食粱，故知大夫加以粱。《公食大夫礼》：“黍、稷、稻、粱。”云“君四种，加以稻，四筐，则手足皆一”者，当以士丧四筐，设熬旁各一筐，则两旁有两筐，首有一筐，足有一筐也。云“其馀设於左右”者，两旁在首足以外，皆设於左右旁也。
　　饰棺：君龙帷、三池、振容、黼荒，火三列，黼三列，素锦褚，加伪荒；纁纽六，齐五采，五贝；黼翣二、黻翣二、画翣二，皆戴圭；鱼跃拂池。君纁戴六，纁披六。大夫画帷，二池，不振容；画荒，火三列，黻三列，素锦褚；纁纽二，玄纽二，齐三采，三贝；黻翣二，画翣二，皆戴绥；鱼跃拂池。大夫戴前纁后玄，披亦如之。士布帷，布荒，一池，揄绞；纁纽二，缁纽二，齐三采，一贝，画翣二，皆戴绥。士戴前纁后缁，二披用纁。饰棺者，以华道路及圹中，不欲众恶其亲也。荒，蒙也，在旁曰帷，在上曰荒，皆所以衣柳也。“士布帷，布荒”者，白布也。君、大夫加文章焉。黼荒，缘边为黼文，画荒，缘边为云气。火黻为列於其中耳。伪，当为帷，或作于，声之误也。大夫以上，有褚以衤亲覆棺，乃加帷荒於其上。纽，所以结连帷荒者也。池，以竹为之，如小车笭，衣以青布，柳象宫室，县池於荒之爪端，若承霤然云。君、大夫以铜为鱼，县於池下。揄，揄翟也，青质五色，画之於绞缯而垂之，以为振容，象水草之动摇，行则又鱼上拂池。《杂记》曰“大夫不揄绞缯属於池下”，是不振容也。士则去鱼。齐，象车盖蕤，缝合杂采为之，形如瓜分然。缀贝落其上乃旁。戴之言值也，所以连系棺束与柳材，使相值，因而结前后披也。汉礼：翣以木为筐，广三尺，高二尺四寸，方，两角高，衣以白布。画者，画云气，其馀各如其象；柄长五尺，车行使人持之而从，既窆，树於圹中。《檀弓》曰“周人墙置翣”是也。绥，当为緌，读如冠蕤之蕤，盖五采羽，注於翣首也。
　　○黻音弗。褚，张吕反，下同。伪，依注读为。帷，位悲反，齐如字，齐才细反。翣，所甲反。戴，丁代反，下及注同。披，彼义反，彼甫发反，下同。绥，依注为緌，音蕤，耳隹反，下同。揄音遥，注同。纽，女九反。缁，侧具反。圹，古晃反。恶，乌路反。衣，於既反，下“衣以”皆同。以上，时掌反，下“鱼上”同。笭音零。县音玄，下皆同。摇音遥，一音以照反。去，起吕反。“车盖蕤”绝句，一读以蕤向下。瓜，古华反。分，扶问反，又皮苋反，又夫云反。圹，古旷反。高，古报反，又如字。长，直谅反，又如字，后放此。从，才用反。 
　　[疏]“饰棺”至“用纁”。
　　○正义曰：此一经明葬时尊卑棺饰。
　　○“君龙帷”者，君，诸侯也。帷，柳车边障也，以白布为之。王侯皆画为龙，象人君之德，故云“龙帷”也。
　　○“三池”者，诸侯礼也。池谓织竹为笼，衣以青布，桂著於柳上荒边爪端，象平生宫室有承霤也。天子生有四注屋，四面承霤，柳亦四池，象之。诸侯屋亦四注，而柳降一池，阙於后一，故三池也。
　　○“振容”者，振，动也。容，饰也，谓以绞缯为之，长丈馀，如幡。画幡上为雉，县於池下为容饰。车行则幡动，故曰“振容”。
　　○“黼荒”者，荒，蒙也，谓柳车上覆，谓鳖甲也。缘荒边为白黑斧文，故云黼荒。
　　○“火三列”者，列，行也。於鳖甲黼文之上，荒中央，又画为火三行也。火，形如半环也。
　　○“黼三列”者，又画为两“己”相背，为三行也。
　　○“素锦褚”者，素锦，白锦也。褚，屋也。於荒下又用白锦以为屋也。葬在路象宫室也。故《杂记》云“素锦以为屋而行”，即褚是也。
　　○“加伪荒”者，帷是边墙，荒是上盖，褚覆竟而加帷荒加褚外也。“纁纽六”者，上盖与边墙相离，故又以纁为纽连之相著，旁各三，凡用六纽，故云“纁纽也”。
　　○“齐五采”者，谓鳖甲上当中央，形员如华盖，高三尺，径二尺馀。五采，谓人君以五采缯衣之列行相次，故云“五采”也。
　　○“五贝”者，又连贝为五行，交络齐上也。
　　○“黼翣二，黻翣二”者，“画翣二”者，翣形似扇，以木为之，在路则障车，入椁则障柩也。凡有六枚，二画为黼，二画为黻，二画为云气。诸侯六，天子八。《礼器》云：“天子八翣，诸侯六，大夫四。”郑注《缝人》云：“《汉礼器制度》‘饰棺，天子龙、火、黼、黻，皆五列’。又有龙翣二，其载皆加璧也。”
　　○“皆戴圭”者，谓诸侯六翣，两角皆戴圭玉也。
　　○“鱼跃拂池”者，凡池必有鱼，故此车池县绞雉，又县铜鱼於池下。若车行则鱼跳跃上拂池也。《隐义》曰“振容在下”，是鱼在振容间。
　　○“君纁戴六”者，事异饰棺，故更言君也。纁藏，谓用纁帛系棺纽者柳骨也。谓之戴者，戴，值也。使棺坚值，棺横束有三，亦每一束两边轻各屈处为纽，三束有六纽。今穿纁戴於纽以系柳骨，故有六戴也。
　　○“纁披六”者，纁，谓亦用绛帛为之，以一头系所连柳纁戴之中，而出一头於帷外，人牵之，每戴系之，故亦有六也。谓之披者，若牵车登高，则引前以防轩车；適下则引后以防翻车，欹左则引右，欹右则引左，使车不倾覆也。
　　○“大夫画帷”者，不得为龙，画为云气。
　　○“二池”者，不得三，故二也。庾云：“两边而已。”贺云：“前后各一。”
　　○“不振容”者，谓不以揄绞属於池下为振容，故云“不振容”也。为池上揄绞则有也。
　　○“画荒”者，不为斧而为云气也。
　　○“火三列，黼三列，素锦褚”者，与咀墁也。
　　○“纁纽二，玄纽二”者，不得六，故用四，以连四旁也。不并一色，故二为纁，二为玄也。
　　○“齐三采”者，绛黄、黑也。
　　○“三贝”者，又降二也。
　　○“黼翣二，画翣二”者，降两龙也。
　　○“皆戴绥”者，翣角不圭，但用五采用作绥，注翣两角也。
　　○“鱼跃拂池”者，无绞雉而有县铜鱼也。
　　○“大夫戴前纁后玄”者，事异，故更言大夫也。降人君，故不并用纁也，其数与披同，用四也。
　　○“披亦如之”者，色及数悉与戴同也。
