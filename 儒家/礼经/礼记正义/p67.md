<!-- { "loadSidebar": true } -->
　　○正义曰：案《世本》：“悼子纪生平子意如，意如生桓子斯，斯生康子肥。”《世本》又云：“悼子纥生穆伯靖。”靖与意如是亲兄弟，意如是康子祖，穆伯是康子祖之兄弟，敬姜是穆伯之妻，故云“康子从祖母”也。
　　有子与子游立，见孺子慕者，有子谓子游曰：“予壹不知夫丧之踊也，予欲去之久矣。情在於斯，其是也夫。”丧之踊犹孺子之号慕。
　　○去，羌吕反。号，户刀反。子游曰：“礼有微情者，节哭踊。有以故兴物者，衰绖之制。有直情而径行者，戎狄之道也。哭踊无节，衣服无制。
　　○径，古定反。礼道则不然。与戎狄异。人喜则斯陶，陶，郁陶也。
　　○陶，徒刀反。陶斯咏，咏，讴也。
　　○咏音咏。讴，本亦作呕，鸟侯反。咏斯犹，犹当为摇，声之误也。摇谓身动摇也，秦人犹、摇声相近。
　　○犹依注作摇，音遥。近，附近之近。犹斯舞，手舞之。舞斯愠，愠犹怒也。愠斯戚，戚，愤恚。
　　○愠斯戚，纡运反。此喜怒哀乐相对，本或於此句上有“舞斯愠”一句，并注皆衍文。愤，扶粉反。恚，一瑞反。戚斯叹，叹，吟息。
　　○吟，本或作唫，鱼金反。叹斯辟，辟，拊心。
　　○辟，婢亦反，抚心也。辟斯踊矣。踊，跃。
　　○跃，羊灼反。品节斯，斯之谓礼。舞踊皆有节，乃成礼。人死，斯恶之矣。无能也，斯倍之矣。无能，心谓之无所复能。
　　○恶，乌路反。倍音佩，下同。复，扶又反。是故制绞衾，设蒌翣，为使人勿恶也。绞衾，尸之饰。蒌翣，棺之墙饰。《周礼》蒌作柳。
　　○绞衾，户交反，下音饰。蒌音柳。翣，所甲反。始死，脯醢之奠。将行，遣而行之。既葬而食之。将行，将葬也。葬有遣奠。食，反虞之祭。
　　○食音嗣，注同，谓虞祭也。未有见其飨之者也。自上世以来，未之有舍也，为使人勿倍也。舍犹废也。
　　○舍音舍，注同。故子之所剌於礼者，亦非礼之訾也。”訾，病也。
　　○訾，似斯反。 
　　[疏]“有子”至“訾也”。
　　○正义曰：此一节论子游言制礼有节之事。
　　○“有子与子游同立，见孺子号慕者，有子谓子游曰：予壹不知夫丧之踊也”，言我专壹，不知夫丧之踊也，何须有节？直似孺子慕者，其事足矣。予欲去此踊节，其意久矣。斯，此也。言孝子之情在於此，小儿直号慕而已。“其是也夫”，但如小儿，其事即是，何须为哭踊之节。子游乃对之曰：“礼有微情者。”微，杀也。言若贤者丧亲，必致灭性，故制使三日而食，哭踊有数，以杀其内情，使之俯就也。何胤云：“哭踊之情，必发於内。谓之微，微者，不见也。”
　　○“有以故兴物”者，兴，起也。“物”谓衰绖也。若不肖之属，本无哀情，故为衰绖，使其睹服思哀，起情企及也。引由外来，故云“兴物”也。然衰绖之用，一则为孝子至痛之饰，二则使不肖之人企及，今止说“兴物”以对，微情之故。“有直情而径行者，戎狄之道也”，谓直肆巳情而径行之也，无哭踊节制，乃是戎狄之道。
　　○“礼道则不然”者，“然”犹如是也，言中国礼道则不如是夷狄也。
　　○“人喜则斯陶”者，为明踊以节，而踊由心哀，故此以下极言哀乐之本也。喜者，外竟会心之谓也。斯，语助也。陶者，郁陶。郁陶者，心初悦而未畅之意也。言人若外竟会心，则怀抱欣悦，但始发俄尔，则郁陶未畅，故云“斯陶”也。《尔雅》云：“郁陶，繇喜也。”何胤云：“陶，怀喜未畅意也。《孟子》曰：‘郁陶以思君。’”
　　○“陶斯咏”者，咏，歌咏也。郁陶情转畅，故口歌咏之也。
　　○“咏斯犹”者，摇动身也。咏歌不足，渐至自摇动身体也。“犹斯舞”者，舞，起舞也。摇身不足，乃至起舞，足蹈手扬，乐之极也。
　　○“舞斯愠”者，愠，怒也，外竟违心之谓也。凡喜怒相对，哀乐相生，故若舞而无节，形疲厌倦，事与心违，故所以怒生。怒生由於舞极，故云“舞斯愠”也。故《曲礼》云：“乐不可极。”即此谓也。何胤云：“乐终则愠起，非始之愠相连系也。”
　　○“愠斯戚”者，戚，愤恚也。怒来戚心，故愤恚起也。此句对“喜斯陶”也。
　　○“戚斯叹”者，叹，吟息也。愤恚转深，故因发吟息也。此句对“陶斯咏”。
　　○“叹斯辟”者，辟，抚心也。叹息不泄，故至抚心也。此句对“咏斯犹”。
　　○“辟斯踊矣”者，抚心不泄，乃至跳踊奋击，亦哀之极也。此句对“犹斯舞”也。
　　○“品节斯，斯之谓礼”者，品，阶格也。节，制断也。斯，此也。此之谓於哀乐也。若喜而不节，自陶至舞，俄倾不愠生。若怒而不节，从戚至踊，踊极则笑，故夷狄无礼，朝殒夕歌，童儿任情，倏啼欻笑。今若品节此二涂，使踊舞有数，有数则久长，故云此之谓礼。如郑此《礼》本云“舞斯愠”者，凡有九句，首末各四，正明哀乐相对。中央“舞斯愠”一句，是哀乐相生，故一句之中，有“舞”及“愠”也。而郑诸本亦有无“舞斯愠”一句者，取义不同。而郑又一本云：“舞斯蹈，蹈斯愠”，益於一句，凡有十句，当是后人所加耳，亦不得对。而卢《礼》本亦有“舞斯愠”之一句。而王《礼》本又长云“人喜则斯循，循斯陶”，既与卢、郑不同，亦当新足耳。
　　○“人死斯恶之矣”者，以上明辟踊之节，以下明饰丧以奠祭之事。“人死斯恶之”者，以人身既死，形体腐败，故恶之，故倍之。以其恐恶之，故制绞紟衾，设蒌翣以饰之，故使人勿恶也。以其恐倍之，故始死设脯醢之奠，以至於葬，将行之，又设遣奠而行送之，既葬反哭，设虞祭以食之。虽设奠祭，未曾见其死者而飨食之也。既不飨食，自上世以来，未之有舍此奠祭而不为者也，所以设奠祭者，为使人勿倍其亲故也。礼意既然，不可无节，故子之所讥剌於礼有踊节者，亦非礼之病害也。言哭踊有节，正是礼之所宜，非礼之病。上有若见孺子之慕，唯讥哭踊有节，不讥绞衾奠祭之事，子游秖应答以辟踊即止。今更陈绞衾、脯醢之事者，以有若之意，欲直同孺子，生者不节其哀，死者不加其饰，故子游既言生节哀，遂说死者加饰，备言礼之节制与夷狄不同也。
　　吴侵陈，斩祀杀厉。祀，神位有屋树者。厉，疫病。吴侵陈，以鲁哀元年秋。
　　○疫音役。师还出竟，陈大宰嚭使於师，夫差谓行人仪曰：“是夫也多言，盍尝问焉？师必有名，人之称斯师也者，则谓之何？”大宰、行人，官名也。夫差，吴子光之子。盍，何不也。尝犹试也。夫差修旧怨，庶几其师有善名。
　　○还音旋。竟音境。大音泰，注及下文注“大宰”、“大师”、“大史”、“大庙”、“大傅”皆同。嚭，普彼反。使，色吏反。夫差音扶，下初佳反，吴王名，阖庐子。盍，户腊反。大宰嚭曰：“古之侵伐者，不斩祀，不杀厉，不获二毛。获谓系虏之。二毛，鬓发斑白。
　　○斑，伯山反，本又作颁，音同。今斯师也，杀厉与？其不谓之杀厉之师与？”欲微切之，故其言似若不审然，正言杀厉，重人。
　　○与音馀，下及注“有此与”同。曰：“反尔地，归尔子，则谓之何？”子谓所获民臣。曰：“咀荃讨敝邑之罪，又矜而赦之，师与有无名乎？”又微劝之，终其意。吴楚僣号称王。 
　　[疏]“吴侵”至“名乎”。
　　○正义曰：此一节明征伐不合斩祀杀厉之事，各依文解之。
　　○注“吴侵”至“年秋”。
　　○正义曰：知者，案《左传》：“吴伐楚，使召陈怀公，怀公朝国人而问焉，曰：‘欲与楚者右，欲与吴者左。陈人有田从田，无田从党。’逢滑当公而进，曰：‘楚未可弃，吴未可从。’陈怀公遂不从吴子光之召。至今夫差克越，乃修先君之怨。秋八月，吴侵陈，修旧怨。”是其事。案哀六年吴伐陈，郑知非六年者，称“伐”不云“侵”。哀元年经虽不见，传云“吴侵陈”，与此文同，俱云“侵”，故为哀元年。
　　○“夫差”至“之何”。
　　○夫差既见陈大宰嚭来，谓行人之官名仪曰：“是夫也多言。”夫，谓大宰嚭，言是大宰嚭也，博闻强识，多有所言。盍，何不也。尝，试也。何不试就问焉。我脩先君之怨而兴此师，必有善名在外，众人称此师也，则谓之何？欲令行人仪以此辞而问大宰嚭也。
　　○注“大宰”至“之子”。
　　○正义曰：据《周礼》有大宰卿一人，又有大、小行人，故知大宰及行人皆官名。此大宰嚭与吴大宰嚭名号同而人异也。云“夫差，吴子光之子”者，《世本》及《吴世家》文也。
　　○“古之侵伐者，不斩祀，不杀厉，不获二毛”。
　　○此谓以至胜攻至暴，用兵如此。若两军相敌则不然。《左传》云：“虽及胡耇，获则取之。”大宰嚭特举古之善以駮吴师之恶。
　　○注“正言杀厉重人”。
　　○正义曰：以其杀人，故重於斩祀。若其不杀，直拘囚人而已，则轻也。故《穀梁传》云：“苞人民欧牛马曰侵，斩树木坏宫室曰伐。”是侵轻而伐重也。
　　○“师与有无名乎”者，既反地归子，其事既善，师岂有无善名乎？言必有善名也。“与是”语辞。
　　○注“又微劝之，终其意”。
　　○正义曰：上以“微切之”，谓讥斩祀杀厉，今复劝之反地归子，故言“又”也。因吴王反地归子，则云师有善名，是“微劝之”也。“终其意”者，上讥切斩祀及杀厉，是初有其意，欲吴哀矜，既得吴哀矜，则云师有善名，是终竟其欲哀矜之意。
　　颜丁善居丧，颜丁，鲁人。始死，皇皇焉如有求而弗得。及殡，望望焉如有从而弗及。既葬，慨焉如不及其反而息。从，随也。慨，惫貌。
　　○慨，皆爱反。惫，皮拜反。 
　　[疏]“颜丁”至“而息”。正义曰：此一节论孝子居丧哀杀有渐之事。
　　○“始死，皇皇焉如有求而弗得”者，“皇皇”犹彷徨，如所求物不得。上《檀弓》云：“始死，充充如有穷。”谓形貌穷屈，亦彷徨求而不得之心。彼此各举其一。
　　○“及殡，望望焉如有从而弗及”者，谓殡后容貌望望焉，如有从逐人后行而不及之。上《檀弓》云“既殡，瞿瞿如有求而不得”，与此亦同也。但始死，据内心所求，殡后，据外貌所求，故此经始死求而不得，据内心也。上《檀弓》云“既殡，求而不得”，据外貌也。
