<!-- { "loadSidebar": true } -->
　　○“乐统同”者，统，领也。言乐主相亲，是主领其同。
　　○“礼辨异”者，辨，别也。礼殊别贵贱，是分别其异也。
　　○“礼乐之说，管乎人情矣”者，言礼乐所说义理，包管於人情。乐主和同，则远近皆合。礼主恭敬，则贵贱有序。人情所怀，不过於此，是管人情也。
　　穷本知变，乐之情也。著诚去伪，礼之经也。礼乐偩天地之情，达神明之德，降兴上下之神，而凝是精粗之体，领父子君臣之节。偩，犹依象也。降，下也。兴，犹出也。凝，犹成也。精粗，谓万物大小也。领，犹理治也。
　　○去，起吕反。偩音负。粗，七奴反。 
　　[疏]“穷本”至“之节”。
　　○正义曰：此一节更广明礼乐之义，言父子君臣之节。
　　○“穷本知变，乐之情也”者，以乐本出於人心，心哀则哀，心乐则乐，是可以原穷极本也。若心恶不可变恶为善，是知变也，则上文云“唯乐不可以为伪”是也。此言穷人根本，知内外改变，唯乐能然，故云“乐之情也”。
　　○“著诚去伪，礼之经也”者，诚，谓诚信也。伪，谓虚诈也。经，常也。言显著诚信，退去诈伪，是礼之常也。若人内心虚诈，则外貌敖狠，唯礼知之，故云“礼之经也”。
　　○“礼乐偩天地之情”者，负，犹依象也。礼出於地，尊卑有序，是负依地之情也。乐出於天，远近和合，是负依天之情也。
　　○“达神明之德”者，礼乐出於人，心与神明和会，故云“达神明之德”。
　　○“降兴上下之神”者，兴，犹出也。礼乐既与天地相合，用之以祭，故能降出上下之神，谓降上而出下也。
　　○“而凝是精粗之体”者，凝，犹成也。是，谓正也。精粗，谓万物大小也。言礼乐之能成就正其万物大小之形体也。
　　○“领父子君臣之节”者，领，犹理治也。言礼乐理治父子君臣之限节。而乐主於和，听之则上下相亲。又宫为君，商为臣，是领能领父子君臣也。礼定贵贱长幼，是礼能领父子君臣也。
　　是故大人举礼乐，则天地将为昭焉。言天地将为之昭焉，明也。天地合，阴阳相得，煦妪覆育万物，然后草木茂，区萌达，羽翼奋，角生，蛰虫昭苏，羽者妪伏，毛者孕鬻，胎生者不殰，而卵生者不殈，则乐之道归焉耳。读为熹，熹，犹蒸也。气曰煦，体曰妪。屈生曰区，无腮曰。昭，晓也。蛰虫以发出为晓，更息曰苏。孕，任也。鬻，生也。内败曰殰。殈，裂也，今齐人语有“殈”者。
　　○，依注音熹，许其反，一读依字音欣。煦，许具反，徐况甫反。妪，於具反，徐於甫反，下及注同。区，依注音句，古侯反，徐丘于反，一音乌侯反。萌，莫耕反。奋，方问反。，古伯反。蛰，直力反。伏，扶又反。孕，以证反。鬻音育，生也，徐又扶袁反。胎，他才反。殰音独，郑云：“内败曰殰。”按谓怀任不成也。《字林》云：“胎败。”卵，力管反。殈，呼阒反，范音溢，徐况逼反，一音况狄反。卵拆不成曰殈，犹裂也。蒸，之膺反。<角思>，息才反。内，乃对反，或作骨肉之字者，误。 
　　[疏]“是故”至“焉耳”。
　　○正义曰：此一节论大人举用礼乐，则天地协和而生养万物，为之昭著之事，则下文“天地合”以下是也。但此经礼乐并论，其天地合，唯论乐之所感，不论礼之功用也。记者主在於乐，故特美乐功。乐功既尔，礼亦同也。
　　○“天地合”者，，犹熹也，熹，谓蒸动，言乐感动天地之气，是使二气蒸动，则天气下降，地气上腾。
　　○“阴阳相得”者，言体谓之天地，言气谓之阴阳。天地动作，则是阴阳相得也。
　　○“煦妪覆幼茯物”者，天以气煦之，地以形妪之，是天煦覆而地妪育，故言“煦妪覆幼茯物”也。
　　○“然后草木茂”者，草木据其成体，故云“茂”。
　　○“区萌达”者，据其新生，故云“达”也。
　　○“羽翼奋”者，谓飞鸟之属，皆得奋动也。
　　○“角生”者，谓走兽之属，悉皆生养也。
　　○“蛰虫昭苏”者，昭，晓也。苏，息也。言蛰伏之虫，皆得昭晓苏息也。
　　○“羽者妪伏”者，谓飞鸟之属，皆得体伏而生子也。
　　○“毛者孕鬻”者，言走兽之属，以气孕鬻而繁息也。
　　○“胎生者不殰”者，谓不有殰败也。
　　○“卵生者不殈”者，言不有殈裂也。
　　○“则乐之道归焉耳”者，言所以致此在上诸物各顺其性，由此乐道使然，故云“乐之道归焉耳”，谓归功於乐也。乐道所以然者，乐之根本由人心而生，人心调和则乐音纯善。协律吕之体，调阴阳之气，二气既调，故万物得所也。
　　○注“读”至“裂也”。
　　○正义曰：、熹，声相近，故读为熹。熹，天地气，故云“熹，犹蒸也”，言天地气之蒸动，犹若人之喜也。云“气曰煦”者，谓天体无形，而降其气以养物，故云“气曰煦”也。云“体曰妪”者，言地体有形，故云“体曰妪”也。此对文尔，其实地气矣。云“屈生曰区”者，谓钩曲而生，出菽豆是也。云“无甗曰”者，<角思>，谓角外皮滑泽者，鹿角之属是也。云“蛰虫以发出为晓，更息曰苏”者，言蛰虫之类，皆理藏其体近於死，今复得活，似暗而遇晓，死而更息也。云“内败曰殰”者，以经云“胎生”，怀胎在内，故云“内败”也。“殰”也。云“殈裂也”者，卵体多裂，又齐语称裂为殈，故以殈为裂也。
　　乐者，非谓黄钟、大吕、弦歌、干扬也，扬，钺也。乐之末节也，故童者舞之。铺筵席，陈尊俎，列笾豆，以升降为礼者，礼之末节也，故有司掌之。言礼乐之本，由人君也。礼本著诚去伪，乐本穷本知变。
　　○铺，普胡反，又音敷。去，起吕反。乐师辨乎声诗，故北面而弦。宗祝辨乎宗庙之礼，故后尸。商祝辨乎丧礼，故后主人。辨，犹别也，正也。弦，谓鼓琴瑟也。后尸，居后赞礼仪。此言知本者尊，知末者卑。是故德成而上，艺成而下，行成而先，事成而后。德，三德也。行，三行也。艺，才技也。先，谓位在上也。后，谓位在下也。
　　○上如字，或时掌反。行，下孟反，注同。技，其绮反。是故先王有上有下，有先有后，然后可以有制於天下也。言尊卑备，乃可制作以为治法。
　　○治，直吏反。 
　　[疏]“乐者”至“下也”。
　　○正义曰：此一节明礼乐各有根本，本贵而末贱。君子能辨其本末，可以有制於天下。
　　○“黄锺、大吕、弦歌、干扬也，乐之末节也”者，此等之物，唯是乐器，播扬乐声，非乐之本，故云“乐之末节”。其本在於人君之德，“穷本知变”是也，故云“乐之末节也，故童者舞之”。皇氏云：“扬，举也。干扬，举干以舞也”。
　　○“铺筵席，陈尊俎，列笾豆，以升降为礼者，礼之末节也”者，此等物所以饰礼，故云“礼之末节”。其本在於人君“著诚去伪”，恭敬节俭。以末节非贵，“故有司掌之”。
　　○“乐师辨乎声诗，故北面而弦”者，此明知礼乐末者，其位处卑，即乐师以辨晓声诗，但知乐之末节，故北面而鼓弦，言其位处卑也。
　　○“宗祝辨乎宗庙之礼，故后尸”者，宗，谓宗人。祝，谓大祝。但辨晓於宗庙诏相之礼，故在尸后也。
　　○“商祝辨乎丧礼，故后主人”者，商祝，谓习商礼而为祝者。但辨晓死丧摈相之礼，故后主人，谓在主人之后。言此宗祝、商祝但知礼之末节，故在尸与主人后，言其位处卑贱也。
　　○“是故德成而上”者，则人君及主人之属是也，以道德成就，故在上也。
　　○“艺成而下”者，言乐师、商祝之等，艺术成就而在下也。
　　○“行成而先”者，行成则德成矣。言德在内，而行在外也。
　　○“事成而后”者，事成则艺成矣。在身谓之艺，所为谓之事。
　　○“是故”至“天下也”者，人有多少品类，故先王因其先后，使尊卑得分，然后乃可制礼作乐，为法以班天下，如周公六年乃制礼乐也。
　　魏文侯问於子夏曰：“吾端冕而听古乐，则唯恐卧。听郑卫之音，则不知倦。敢问古乐之如彼，何也？新乐之如此，何也？”魏文侯，晋大夫毕万之后，僣诸侯者也。端，玄衣也。古乐，先王之正乐也。 
　　[疏]“魏文”至“何也”。
　　○正义曰：自此以下至“有所合之也”，明魏文侯问古乐今乐之异，并子夏之答，辨明古乐今乐之殊，各随文解之。
　　○“吾端冕而听古乐，则唯恐卧”者，文侯言身著端冕，明其心恭敬而听古乐，唯恐卧，听郑、卫之音，则心所爱乐，不知休倦也。
　　○“敢问古乐之如彼，何也”者，言古乐何以朴素之如彼，使人不贪，至於卧也。
　　○“新乐之如此，何也”者，新乐何以婉美，使人嗜爱志乐，不如其倦也。
　　○注“魏文”至“衣也”。
　　○正义曰：云“魏文侯毕万之后，僣诸侯者也”者，按《春秋》闵元年，晋献公灭魏，以魏赐毕万。按《世本》云：“万生芒，芒生季，季生武仲州，州生庄子降，降生献子荼，荼生简子取，取生襄子多，多生桓子驹，驹生文侯斯。”是毕万之后也。云“端，玄衣也”者，谓玄冕也。凡冕服皆其制正幅，袂二尺二寸，袪尺二寸，故称“端”也。
　　子夏对曰：“今夫古乐，进旅退旅，和正以广，弦匏笙簧，会守拊鼓。始奏以文，复乱以武。治乱以相，讯疾以雅。君子於是语，於是道古。脩身及家，平均天下。此古乐之发也。”旅，犹俱也。俱进俱退，言其齐一也。和正以广，无奸声也。会，犹合也，皆也。言众皆待击鼓乃作。《周礼 大师职》曰：“大祭祀，帅瞽登歌，合奏击<申柬>，下管播乐器，合奏鼓<申柬>。”文，谓鼓也。武，谓金也。相，即拊也，亦以节乐。拊者，以韦为表，装之以穅。穅，一名“相”，因以名焉，今齐人或谓“穅”为“相”。雅亦乐器名也，状如漆筒，中有椎。
　　○夫音扶，下同。广如字，旧古旷反。匏，白交反。笙音生。簧音黄。拊音抚，注同。复音伏。相，息亮反，注同，即拊也，以韦为之，实之以穅，王云“辅相也”，徐思章反。讯音信。大师，音泰。播，彼佐反。<申柬>音胤。穅音康。漆音七。筩音勇。椎，直追反。 
　　[疏]“子夏”至“发也”。
　　○正义曰：此一经明子夏对文侯古乐之体也。古乐，谓古者先王正乐也。
　　○“进旅退旅”者，旅，谓俱齐。言古乐进则俱齐，退亦俱齐，进退如一，不参差也。
　　○“和正以广”者，乐音相和，正以宽广，无奸声也。
