<!-- { "loadSidebar": true } -->
　　○正义曰：“大射，将祭，择士之射”者，即下文云“天子将祭，必先习射於泽”、“所以择士”是也。云“将射，还视侯中之时，意曰此鹄乃为某之鹄”者，案《乡射礼》云，耦升自西阶，并而东，皆当其物。北面揖，及物揖，皆左足履物，还视侯中。谓於此之时，南面回还，视侯中也。中谓身，谓视侯中身也。射者意云此鹄乃为某之鹄，谓父之鹄、子之鹄不定一，故称“某”也。云“吾中之则成人，不中之则不成人也”者，中之则能成其父子、君臣，若不中则不能成其父子、君臣，故知父鹄、子鹄也。云“得为诸侯，谓有庆也。不得为诸侯，谓有让也”者，郑恐“得为诸侯”，始封以土，“不得为诸侯”，则夺其国，故明之也。凡天子、诸侯及卿、大夫礼射有三，一为大射，是将祭择士之射；二为宾射，诸侯来朝，天子入而与之射也，或诸侯相朝而与之射也，三为燕射，谓息燕而与之射。其天子、诸侯、大夫三射皆具，其士无大射。故《司裘职》云：大射，唯明王及诸侯、卿、大夫，不及於士。故郑注云：“士不大射，士无臣，祭无所择”是也。其宾射、燕射，士皆有之，故《射人》云“士射犴侯二正”，是士有宾射也。又《乡射记》云：“士布侯，画以鹿豕。”是士有燕射矣。其侯，天子大射则射皮侯，故《考工记》云：“张皮侯而栖鹄，则春以功。”又《司裘职》云：“王大射，则共虎侯、熊侯、豹侯，设其鹄。”郑注《考工记》皮侯，谓此侯也。畿内诸侯大射，则张熊侯、豹侯，故《司裘职》云“诸侯则共熊侯、豹侯”、“设其鹄”是也。唯畿外诸侯大射亦张三侯，郑注云“远尊得伸”，故亦张三侯。一曰大侯，郑注云“则天子熊侯”，谓以熊皮饰之。二曰糁侯，郑注云“糁，杂也”，“豹鹄而麋饰”。三曰犴侯，郑注云“犴，胡犬皮饰侯”。若畿内卿、大夫射麋侯，故《司裘》云“卿、大夫则共麋侯”是也。其畿内卿、大夫射侯无文，於诸侯既得三侯，其卿、大夫盖降君一等，则糁侯、犴侯，其大射之侯皆有鹄也。其鹄，则三分侯中而居其一，故《考工记》云：“梓人为侯，广与崇方，参分其广，而鹄居一焉。”凡皮侯者，各以其饰侯之侧，又方制其皮以为鹄。故郑注《司裘》云：“以虎、熊、豹、麋之皮饰其侧，又方制之以为{高子}，谓之鹄。”“谓之鹄”者，取名於“鳱鹄”。鸿鹄小鸟而难中，是以中之为隽；亦取鹄之言“较”，较者，直也，射所以直己志。则是但取其名，非是实鸟也。此侯道，郑注《司裘》云：“虎九十弓，熊七十弓，豹、麋五十弓。列国之诸侯大射，大侯亦九十，参七十，干五十。远尊得伸，可同耳。”其天子以下宾射，则《射人》云：王射三侯、五正，诸侯射二侯、三正，卿、大夫射一侯、三正，士射犴侯，二正。郑云：“谓五正，三正，二正之侯。”五正者，中朱、次白、次苍、次黄，玄居外。三正损玄、黄，二正画以朱绿。”郑又云：“二侯者，三正、二正之侯也。一侯者，一正而已。此皆与宾射於朝之礼也。《考工记 梓人职》云：‘张五采之侯，则远国属。’”凡宾射之侯谓之正。郑注《大射》云：“正者，正也，亦鸟名。齐鲁之间，名题肩为正。”然则天子宾射，用五正、三正、二正之侯，畿内诸侯宾射，用三正之侯，卿、大夫用二正之侯，士亦用二正之侯，又饰以犴。畿外诸侯以下宾射，其侯无文，约《大射》，诸侯既同天子张三侯，则宾射亦同。天子用五正、三正、二正之侯，其卿、大夫射亦三正、二正之侯，士射二正之侯。若五正者同虎侯九十弓，三正者同熊侯七十弓，二正者同豹侯五十弓。凡中央之赤，皆方二尺，以外之色皆分布之，其外又画以云气。天子以下燕射，则尊卑皆用一侯，故《乡射记》云：“天子熊侯，白质；诸侯麋侯，赤质；大夫布侯，画以虎豹；士布侯，画以鹿豕。”郑注云：“白质、赤质，皆谓采其地。其地不采者，白布也。熊、麋、虎、豹、鹿、豕，皆正而画其头，象於正鹄之处耳。君画一，臣画二，阳奇阴偶之数也。《燕射》射熊、虎、豹，不忘上下相犯。射麋、鹿、豕，志在君臣相养也。”《梓人》云“张兽侯则王以息燕”，谓此也。《乡射记》既不列畿内、畿外之异，则诸侯以下外、内同也。《乡射记》列天子以下各一侯，下文云“侯道五十弓，弓二寸，以为侯中”。则天子以下皆五十弓，侯中同方一丈也。降尊以就卑，言燕主欢心故也。而皇氏、沈氏乃云：“天子熊侯，或云九十弓，或云七十弓。乃同三侯。”上下之差，文无准据，其义非也。其侯用布之数，案《乡射记》，乡侯五十弓，则侯道五十步也。以弓之下制长六尺，以射用弓，故称“弓”。一弓取二寸以为中，则侯中方一丈也。《乡射记》又云：“倍中以为躬。”注云：“射，身也。谓中之上下幅也，用布各二丈。”《乡射记》又云：“倍躬以为左右舌。”舌，谓躬之上下横一幅布，张於躬外左右而出，谓之“舌”。《考工记》谓“舌”为“个”。躬既二丈，上舌倍躬，则用布四丈也。《乡射记》又云：“下舌半上舌。”注云：“半者，半其出於躬者也。”上舌出躬各一丈，则下舌出躬各五尺。然则下舌用布三丈。总而计之，侯中方一丈，凡五幅，用布五丈，上下二躬，用布四丈，上舌复用布四丈，下舌用布三丈。故郑注《乡射记》云“乡射，侯用布十六丈”也。以此计之，侯道七十弓，则侯中方丈四，凡七幅，幅别丈四，是用布九丈八尺。上下二躬各倍中，用布五丈六尺。上舌倍躬，亦用布五丈六尺。上舌出躬各丈四尺。“下舌半上舌”，则左右各减七尺，则下舌用布四丈二尺。故郑注《乡射记》云：“七十步之侯，用布二十五丈二尺。”其九十弓之侯，则侯中方丈八尺。凡九幅，幅别一丈八尺，侯中用布十六丈二尺。上下二躬各倍中，用布七丈二尺。上舌倍躬，长七丈二尺，其舌出躬各丈八尺。“下舌半上舌”，出躬者，则左右各减九尺，下舌长五丈四尺。故郑注《乡射记》云：“九十步之侯，用布三十六丈。”其张三侯之体同道，位之近者最下，远者渐高。故《大射》云：“大侯之崇见鹄於参，参见鹄於干，干不及地武。”以此计之，犴侯下畔去地尺二寸。犴侯之体，上下躬及舌，总有四幅，凡广八尺，侯中方一丈，是犴侯部高一丈九尺二寸。此犴侯上畔去地一丈九尺二寸。以此犴侯上畔，则是糁侯之鹄去地之数也。其糁侯下舌及躬，凡有四尺。糁侯之中鹄，下有三分之一。糁侯中方丈四，其三分之一，得四尺六寸三分寸之二。是糁侯自鹄以下，凡有八尺六寸三分寸之二，皆为犴侯所掩。犴侯上畔去地一丈九尺二寸，去其八尺六寸三分寸之二，是糁侯下畔去地一丈五寸三分寸之一。故郑注《大射》云：“糁侯去地一丈五寸，少寸半也。”云“少半寸”，则三分寸之一也。犴侯既去地一丈九尺二寸，更加糁侯之中，三分之二，九尺三寸三分寸之一，又加糁侯上躬，与个四尺，则糁侯上畔去地三丈二尺五寸三分寸之一，则是大侯鹄下之数也。其大侯下舌及躬，并侯中三分之一，总一丈，为糁侯所掩，於三丈二尺五寸三分寸之一减其一丈，则是大侯下畔去地之数。故郑注《大射》云“大侯去地二丈二尺五寸少半寸”也。其耦，《射人》云“王以六耦”，“诸侯以四耦”，“卿、大夫、士以三耦”。又《射人》云诸侯以下，谓畿内也。若畿外诸侯以下，则皆三耦。故《大射》及《乡射》，并《左传》襄二十九年晋士鞅来聘，射皆三耦是也。其射宫所在，天子大射，必先习於泽宫，而后射於射宫，则此《射义》文也。其射宫，天子则在庙也。故《司服》云：“享先公，飨、射则鷩冕。”《司几筵》云“大朝觐、大飨射”，“依前南乡”是也。其服鷩冕。天子宾射则在朝，故《射人》云“诸侯在朝，则皆北面”是也。其服皮弁服矣。天子燕射则在寝，以诸侯燕於小寝，天子路寝之朝谓之燕朝者，故知天子、诸侯燕射在寝。故《乡射记》云：“君国中射，则皮树中。”郑注云：“谓燕射也。”其服则玄冕、缁衣、素裳也，诸侯以为朝服。《燕礼》云“燕，朝服於寝”，是其诸侯大射，不显畿内、畿外之异。案《仪礼 大射》云“公入，骜。”射毕而云“入”，谓从郊入国也，谓射在郊学也。故《乡射记》云：“於郊则闾中。”郑注云：“大射於大学。”《仪礼》所陈，多据畿外诸侯，即畿内诸侯，或亦然也。其服无文，故用皮弁，以射在学宫，《学记》云“皮弁祭菜”故也。其诸侯宾射，若在国，则亦在朝与天子同。若在国外相会，则在竟。故《乡射记》云：“於竟，则虎中。”郑注云：“谓与邻国君射也。”其服亦皮弁服也，以《聘礼》“君受聘皮弁”故也。其卿大夫以下射之所在及所服之衣，无明文也。此三射之外，又有乡射，谓乡大夫贡贤能之后，行乡射之礼，而询众庶。故《乡大夫职》云：“献贤能之书于王”，“退而以乡射之礼五物询众庶”是也。又有州长“射於州序”之礼，其侯并同宾射之法，故郑注云：“乡侯二正。”又有主皮之射。凡主皮之射有二，一是卿大夫从君田猎，班馀获而射。《书传》云：凡祭取馀获陈於泽，然后卿大夫相与射也。郑注《乡射》云：“主皮者无侯，张兽皮而射之，主於获也。”二是庶人亦主皮之射，故郑注《周礼》云“庶人无侯，张皮而射之”是也。又有习武之射，故《司弓矢》云“弧弓，以授射甲革椹质者”是也。
　　天子将祭，必先习射於泽。泽者，所以择士也。已射於泽，而后射於射宫，射中者得与於祭，不中者不得与於祭。不得与於祭者，有让削以地，得与於祭者，有庆益以地，进爵、绌地是也。泽，宫名也。士，谓诸侯朝者，诸臣及所贡士也。皆先令习射於泽，已乃射於射宫，课中否也。诸侯有庆者先进爵，有让者先削地。
　　○与音预，下皆同。绌，敕律反。朝，直遥反。令，力呈反。已音以。课，口卧反。 
　　[疏]“天子将祭，必先习射”至“是也”。
　　○正义曰：前经已言数与於祭而君有庆，数不与於祭而君有让。此经又重言者，前经明诸侯贡士之制，故赏罚所贡之君，此经论人君将祭择士，赏罚其士之身，故於此又重言也。又前经贡士云容体合礼，其节比乐，此经直云“射中”与“不中”，不云“容体”及“射节”者，文不具也。
