<!-- { "loadSidebar": true } -->
　　○戴，丁代反，本亦作戴。璪音早。过，古和反。乘素车，贵其质也。旂十有二旒，龙章而设日月，以象天也。设日月，画於旂上。素车，殷路也。鲁公之郊，用殷礼也。天垂象，圣人则之，郊所以明天道也。则，谓则之以示人也。 
　　[疏]“祭之”至“道也”。
　　○正义曰：当祭之日，王被衮冕，衮冕有日月星辰，以象天也，首戴衮冕，其璪十二旒，法则天数也。
　　○“乘素车”者，乘殷之朴素之车，贵其象天之质也。所建之旂十有二旒，画龙为章，而设日月以象天也者，旂十有二旒象天数十二也，龙为阳气变化，日月以光照下，皆是象天也。
　　○“圣人则之，郊所以明天道也”者，总结上王被衮冕以下之事，言天垂日月之象，各有其数，故圣人则之，郊天象日月，所以光明天之道，以示於人，故事事则之。
　　○注“谓有”至“下也”。
　　○正义曰：此明被象天。《明堂位》云：“日月之章，故衮有日月星辰也。”与周不同，故云此鲁礼也。引《周礼》以下者，证王礼与鲁礼不同。云“鲁侯之服，自衮冕而下也”者，证鲁侯得著衮冕，故经云衮也。鲁公得称王者，作记之人，既以鲁礼而为周郊，遂以鲁侯而称王也。皇氏云：《书》用王礼，故称王。或亦当然也。
　　○注“天之大数不过十二”。
　　○正义曰：此哀七年《左氏传》文。
　　○注“素车”至“礼也”。
　　○正义曰：《明堂位》云：“大路，殷路也。乘路，周路也。”又此上文云“大路繁缨一就”，此云乘素车，故知殷路也。云“鲁公之郊，用殷礼也”者，《公羊传》云：“周公用白牡，鲁公用骍犅。”周公既用殷之白牡，故知用殷礼也。
　　帝牛不吉，以为稷牛。养牲必养二也。帝牛必在涤三月，稷牛唯具，所以别事天神与人鬼也。涤，牢中所搜除处也。唯具，遭时又选可用也。
　　○涤，范音迪，徐徒啸反。别，彼列反。所搜，本又作廋，所流反。处，昌虑反，下“之处”、“同处”皆同。 
　　[疏]“帝牛”至“鬼也”。
　　○正义曰：郊天既以后稷为配，故养牲养二，以拟祭也。若帝牛不吉，或死伤，以为稷牛者。为，犹用也。为用稷牛而为帝牛，其祭稷之牛，临时别取牛用之。
　　○“帝牛必在涤三月，稷牛唯具”者，此覆说上文帝牛不吉而取稷牛之事。以帝牛既尊，必须在涤三月，今帝牛不吉，故取稷牛已在涤三月也。其祀稷之牛，临时别取，故云“稷牛唯具”。天神既尊，故须在涤；人鬼稍卑，唯具而已。是分别天神与人鬼不同。
　　○注“养牲必养二也”。
　　○正义曰：按《春秋》宣三年，正月，“郊牛之口伤，改卜牛，牛死，乃不郊”。《公羊》云：“曷为不复卜？养牲养二，卜帝牲不吉，则扳稷牲而卜之。”何休云：“先卜帝牲，养之有灾，更引稷牲卜之。以祭天，牲养之凡当二，卜尔，复不吉，则止不郊。”
　　○注“涤牢”至“用也”。
　　○正义曰：“涤，牢中所搜除”者，搜谓搜埽清除，故《周礼》主掌马者谓之廋人。云“唯具，遭时又选可用也”者，遭时，谓帝牲遭灾之时。既取稷牲而用之，其祀稷之牲，临时选其可者。凡帝牲稷牲，寻常初时皆卜，取其牲系於牢，刍之三月，若临时有故，乃变之也。
　　万物本乎天，人本乎祖，此所以配上帝也。言俱本可以配。郊之祭也，大报本反始也。 
　　[疏]“万物”至“始也”。
　　○正义曰：此一经论祖配天之义。人本於祖，物本於天，以配本故也。
　　○“郊之祭也，大报本反始也”，此一经释所以郊祭天之义。天为物本，祖为王本，祭天以祖配，此所以报谢其本。反始者，反其初始。以财言之，谓物为本，以终言之，谓初为始。谢其财，谓之报，归其初，谓之反。大义同也。皇氏云：“上文‘社稷’下直云‘报本反始’，此文天神尊，故加‘大’字。”义或然也。
　　天子大蜡八，所祭有八神也。
　　○蜡八，仕诈反。蜡祭有八神，先啬一，司啬二，农三，邮表畷四，猫虎五，坊六，水庸七，昆虫八。伊耆氏始为蜡。伊耆氏，古天子号也。
　　○耆，巨夷反，或云即帝尧是也。蜡也者，索也，谓求索也。岁十二月，合聚万物而索飨之也。岁十二月，周之正数，谓建亥之月也。飨者，祭其神也，万物有功加於民者，神使为之也，祭之以报焉，造者配之也。
　　○蜡之祭也，主先啬而祭司啬也。先啬，若神农者。司啬，后稷是也。祭百种，以报啬也。啬所树蓺之功，使尽飨之。
　　○种，之勇反，下“之种也”同。 
　　[疏]“天子”至“啬也”。
　　○正义曰：此一节论蜡祭之事。各依文解之。
　　○“大蜡八”者，即郑注云：先啬一，司啬二，农三，邮表畷四，猫虎五，坊六，水庸七，昆虫八。所祭之神，合聚万物而索飨之，但以此八神为主。蜡云“大”者，是天子之蜡对诸侯为大。天子既有八神，则诸侯之蜡未必八也。谓若先啬，古之天子，诸侯未必得祭也。知诸侯亦有蜡者，《礼运》云“仲尼与於蜡宾”，是诸侯有蜡也。按《周礼 大司乐》云：“六变而致象物，及天神。”郑云：“有象在天，所谓日月。”此神不数象物及日月者，先啬、司啬并是一神，有益於人。水庸之属，在地益其稼穑，故索而祭之，急其近者故也。天神象物，去人县远，虽祭，不为八神之数。
　　○注“伊耆氏，古天子号也”。
　　○正义曰：《明堂》云：“土鼓苇籥，伊耆氏之乐。”《礼运》云：“夫礼之初，始诸饮食，蕢桴而土鼓。”俱称土鼓，则伊耆氏神农也。以其初为田事，故为蜡祭以报天也。下云“主先啬”，神农即为始蜡，岂自祭其身以为先啬乎？皇氏云：“神农伊耆，一代总号，其子孙为天子者，始为蜡祭，祭其先祖造田者，故有先啬也。”
　　○注“岁十”至“之也”。
　　○正义曰：知是周十二月者，下云“既蜡而收，民息巳”。收，谓收敛，则《诗》所谓“十月纳禾稼”。又《月令》孟冬“祈来年于天宗”，足知蜡周。建亥之月，三代皆然。此经文据周，故为十二月。皇氏以为三代各以十二月为蜡，其义非也。已具於《月令》疏。云“飨者，祭其神也”者，解经“合聚万物而索飨之”。万物非所飨，但飨其万物之神。所以飨其神者，万物所以能功加於民者，神使为之，故云祭之以报焉。云“造者配之也”者，贺玚云：“谓造此蜡祭，配此八神而祭。”
　　○注“先啬”至“是也”。
　　○正义曰：“若神农”者，若是不定之辞，以神农比拟，故云“若”。司啬、后稷无所疑，故不言“若”，直云“后稷是也”。经言“主先啬而祭司啬”者，以先啬为主，司啬从祭。种曰稼，敛曰啬。不云稼而云啬者，取其成功收敛，受啬而祭也。
　　○“祭百种，以报啬也”者，
　　○此一经为下“飨农及邮表畷”起文。百种，则农及邮表畷、禽兽等，所以祭之者，报其助啬之功，使尽飨焉。
　　飨农及邮表畷、禽兽，仁之至，义之尽也。农，田畯也。邮表畷，谓田畯所以督约百姓於井间之处也。《诗》云：“为下国畷。”邮禽，兽服不氏所教扰猛兽也。
　　○邮，本亦作尤，有周反，字或作卸。畷，丁劣反，又丁卫反。畯音俊。督约，因妙反。扰，而沼反，驯也。古之君子，使之必报之。迎猫，为其食田鼠也。迎虎，为其食田豕也。迎而祭之也。迎其神也。
　　○猫，字又作猫，音苗。为，于伪反，下同。祭坊与水庸，事也。水庸，沟也。
　　○坊音房，后注同。 
　　[疏]“飨农”至“事也”。
　　○正义曰：此一经总明祭百种之事。农，谓古之田畯，有功於民。
　　○“邮表畷”者，是田畯於井间所舍之处。邮，若邮亭屋宇处所。表，田畔。畷者，谓井畔相连畷。於此田畔相连畷之所，造此邮舍，田畯处焉。“禽兽”者，即下文云猫虎之属，言禽兽者，猫虎之外，但有助田除害者，皆悉包之。下特云猫虎，举其除害甚者。
　　○“仁之至，义之尽也”者，不忘恩而报之是仁，有功必报之是义也，蜡祭有仁义之至尽也。
　　○注“诗云”至“兽也”。正义曰：所引《诗》者，齐、鲁、韩诗也。邮，谓民之邮舍，言成汤施布仁政，为下国诸侯任畷民之处所，使不离散。今《毛诗》作“缀旒”，在《商颂 长发》之篇。云“禽兽，服不氏所教扰猛兽也”者，若非猛兽，不能杀害於物，以助天故也。
　　○注“迎其神也”。
　　○正义曰：恐迎猫虎之身，故云迎其神而祭之。
　　○“祭坊与水庸，事也”者，是营为所须之事，故云事也。坊者，所以畜水，亦以鄣水。庸者，所以受水，亦以泄水。谓祭此坊与水庸之神。
　　曰：“土反其宅，水归其壑，昆虫毋作，草木归其泽。”此蜡祝辞也。若辞同，则祭同处可知矣。壑犹坑也。昆虫，暑生寒死，螟螽之属，为害者也。
　　○壑，火各反。祝，之六反，又之又反。坑，若衡反。螟，莫经反。螽音终，又作。 
　　[疏]“曰土”至“杀也”。
　　○正义曰：此以下皆蜡祭之祝辞。土，即坊也。反，归也。宅，安也。土归其安，则得不崩。
　　○“水归其壑”者，水即水庸。壑，坑坎也。水归其壑，谓不汎溢。
　　○“昆虫母作”者，昆虫，螟螽之属也，得阴而死，得阳而生，故曰昆虫母作，谓不为灾。
　　○“草木归其泽”者，草苔、稗木、榛梗之属也，当各归生薮泽之中，不得生於良田害嘉穀也。蜡祭乃是报功，故亦因祈祷有此辞也。一云祝辞，言此神由有此功，故今得报，非祈祷也。
　　○注“此蜡”至“可知矣”。
　　○正义曰：蜡有八神，恐祭处各别，故言“则祭同处可知也”。陈辞有水土昆虫草木者，以其无知，故特有辞也。而先啬之属有知，故不假辞也。据此祭草木有辞，则草木当有神。八蜡不数之者，以草木遍地皆是，不如坊与水庸之属各指一物，故不数。
　　皮弁素服而祭。素服，以送终也。葛带、榛杖，丧杀也。蜡之祭，仁之至，义之尽也。送终、丧杀，所谓老物也。素服，衣裳皆素。
　　○榛杖，侧巾反，以榛木为杖也。杀，所界反，徐所例反，注及下“德之杀”并同。黄衣、黄冠而祭，息田夫也。祭，谓既蜡，腊先祖五祀也，於是劳农以休息之。《论语》曰：“黄衣狐裘。”
　　○腊，力合反。劳，力报反。 
　　[疏]“皮弁”至“夫也”。
　　○正义曰：素服送终，是仁恩也，故云“仁之至”。葛带、榛杖，示阴气丧杀，断割其理，是义也，故云“义之尽也”。
　　○注“送终”至“皆素”。
