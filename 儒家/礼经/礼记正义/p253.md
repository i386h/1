<!-- { "loadSidebar": true } -->
　　○疏音疏，下同。倡，昌谅反，注同。腥音星。和，胡卧反。底，都礼反。画音获。袷音洽。臑音而。湆，去及反。是故先王之制礼乐也，非以极口腹耳目之欲也，将以教民平好恶，而反人道之正也。教之使知好恶也。
　　○好恶，上呼报反，下乌路反，又并如字，后“好恶”二字相连者，皆放此。 
　　[疏]“凡音”至“正也”。
　　○正义曰：此一节明音乐之异，音易识而乐难知，知乐则近於礼。又明礼乐隆极之旨，先王所以礼乐教人之意。
　　○“凡音者，生於人心者也”，言音从声生，声从心生，故云“生於人心者也”。
　　○“乐者，通於伦理者”也，伦，类也。理，分也。比音为乐，有金、石、丝、竹、干、戚、羽、旄，乐得则阴阳和，乐失则群物乱，是乐能经通伦理也。阴阳万物，各有伦类分理者也。
　　○“是故知声而不知音者，禽兽是也”者，言禽兽知其声，不知五音之和变，是声易识而音难知矣。
　　○“知音而不知乐者，众庶是也”者，言众庶知歌曲之音，而不知乐之大理，是音犹易而乐极难也。
　　○“唯君子为能知乐”者，君子谓大德圣人，能知极乐之理，故云“为能知乐”。
　　○“是故审声以知音，审音以知乐，审乐以知政，而治道备矣”者，音由声生，先审识其声，然后可以知音。乐由音生，先审识其音，然后知乐。政由乐生，先审识其乐，可以知政。所以“审乐知政”者，乐由音、声相生，声感善恶而起，若能审乐，则知善恶之理，行善不行恶，习是不习非，知为政化民。
　　○“而治道备矣”者，政善乐和，音声皆善，人事无邪僻，则治道备具矣。
　　○“知乐，则几於礼矣”者，几，近也。知乐则知政之得失，知政之得失，则能正君、臣、民、事、物，故云“近於礼矣”。但礼包万事，万事备具，始是礼极。今知乐，但知正君、臣、民、事、物而已，於礼未极，故云“近於礼矣”。
　　○“礼乐皆得，谓之有德。德者得也”者，言王者能使礼乐皆得其所，谓之有德之君。所以名为德者，得礼乐之称也。
　　○“是故乐之隆非极音也”者，隆，谓隆盛，言乐之隆盛，本在移风易俗，非崇重於锺鼓之音，故云“非极音也”。案《论语》云“乐云乐云，锺鼓云乎哉”是也。
　　○“食飨之礼非致味也”者，食飨，谓宗庙袷祭。此礼之隆重，在於孝敬也，非在於致其美味而已。“礼”云食飨之礼，则“乐”应云祭祀之乐，互可知也。
　　○“清庙之瑟，朱弦而疏越，壹倡而三叹”者，覆上乐之隆非极音也。《清庙》之瑟，谓歌《清庙》之诗，所弹之瑟朱弦，谓练朱丝为弦，练则声浊也。越，谓瑟底孔也，疏通之使声迟，故云“疏越”。弦声既浊，瑟音又迟，是质素之声，非要妙之响。以其质素，初发首一倡之时，而唯有三人叹之，是人不爱乐。虽然，有遗馀之音，言以其贵在於德，所以有遗馀之音，念之不忘也。
　　○“大飨之礼，尚玄酒而俎腥鱼。大羹不和，有遗味者矣”者，此覆上飨之礼非致味也。大飨，谓袷祭，尚玄酒在五齐之上，而俎腥鱼。腥，生也。俎虽有三牲，而兼载腥鱼也。大羹，谓肉湆也。不和，谓不以盐菜和之。此皆质素之食，而大飨设之，人所不欲也。虽然，有遗馀之味矣，以其有德质素，其味可重，人爱之不忘，故云“有遗味者矣”。
　　○“是故先王之制礼乐也，非以极口腹耳目之欲也”者，以玄酒、腥鱼、大羹是非极口腹也，以朱弦疏越是非极耳目也。
　　○“将以教民平好恶，而反人道之正也”者，言先王制礼乐，不为口腹耳目，而将以教民均平好恶，使好者行之，恶者避之，而反归人道之正也。
　　○注“能止”至“之礼”。
　　○正义曰：以宫为君，商为臣，角为民，徵为事，羽为物。既能知乐，则能正此五事，五事之外，则馀礼未能弘通，故经云“近於礼”，未尽礼之用也。
　　○注“朱弦”至“馀也”。
　　○正义曰：“朱弦，练朱弦“者，案《虞书传》云：“古者帝王升歌清庙之乐，大瑟练弦”。此云“朱弦”者，明练之可知也。云“练则声浊”者，不练则体劲而声清，练则丝熟而弦浊。云“越，瑟底孔也”者，案《乡饮酒礼》“二人皆左何瑟，后首，垮越”，是“越，瑟底孔也”。故《燕礼》注云：“越，瑟下孔也。”云“画疏之使，声迟也”者，熊氏云：瑟两头有孔，画疏之。疏，通也，使两头孔相达而通，孔小则声急，孔大则声迟，故云“使声迟也”。云“三叹，三人从叹之耳”者，三叹，谓击瑟赞叹美者，但有三人叹之耳，言叹者少也。云“大飨，袷祭先王”者，案《郊特牲》“郊血，大飨腥”，此云“腥鱼”，故为宗庙袷祭也。云“以腥鱼为俎实”者，谓荐血腥之时，以俎荐腥鱼。熊氏云：其牛羊之俎，至荐熟之时，皆亨之而熟。荐腥鱼，则始末不亨。”故云“而俎腥鱼”也。云“大羹，肉湆”者，《特牲》云“大羹湆”，此云“不和”，故知不调以盐菜。鉶羹则和之。云“遗，犹馀也”者，乐声虽质，人贵之不忘矣，食味虽恶，人念之不息矣，是有遗音遗味矣。熊氏云“声有五声，但有三人叹之，馀两声未叹，是有遗音”。非其辞也。
　　人生而静，天之性也。感於物而动，性之欲也。言性不见物则无欲。物至知知，然后好恶形焉。至，来也。知知，每物来，则又有知也，言见物多则欲益众。形，犹见也。
　　○见，贤遍反。好恶无节於内，知诱於外，不能反躬，天理灭矣。节，法度也。知，犹欲也。诱，犹道也，引也。躬，犹已也。理，犹性也。
　　○诱音酉。道音导。夫物之感人无穷，而人之好恶无节，则是物至而人化物也。人化物也者，灭天理而穷人欲者也。穷人欲，言无所不为。於是有悖逆诈伪之心，有淫泆作乱之事。是故强者胁弱，众者暴寡，知者诈愚，勇者苦怯，疾病不养，老幼孤独不得其所，此大乱之道也。 
　　[疏]“人生”至“道也”。
　　○正义曰：此一节论人感物而动。物有好恶，所感不同。若其感恶则天理灭，为大乱之道，故下文明先王所以制礼乐而齐之。
　　○“人生而静，天之性也”。
　　○正义曰：言人初生，未有情欲，是其静禀於自然，是天性也。
　　○“感於物而动，性之欲也”者，其心本虽静，感於外物，而心遂动，是性之所贪欲也。自然谓之性，贪欲谓之情，是情、性别矣。
　　○“物至知知，然后好恶形焉”者，至，犹来也，言外物既来。知，谓每一物来，则心知之。为每一物皆知，是“物至知知”也。物至既众，会意者则爱好之，不会意者则嫌恶之，是好恶形焉。
　　○“好恶无节於内，知诱於外”者，所好恶恣己之情，是“无节於内”。知，谓欲也。所欲之事，道诱於外，外见所欲，心则从之，是“知诱於外”也。
　　○“不能反躬，天理灭矣”者，躬，己也。恣己情欲，不能自反禁止。理，性也，是天之所生本性灭绝矣。
　　○“夫物之感人无穷”者，物既众多，来感於人，无有穷巳也。
　　○“而人之好恶而无节”者，见物之来，所好所恶，无有法节也。
　　○“则是物至而人化物也”者，则是外物来至，而人化之於物，物善则人善，物恶则人恶，是“人化物也”。
　　○“人化物也者，灭天理而穷人欲者也”者，人既化物，逐而迁之，恣其情欲，故灭其天生清静之性，而穷极人所贪嗜欲也。
　　○“知者诈愚”，谓欺诈愚人也。
　　○“勇者苦怯”，谓困苦怯者。
　　○“疾病不养”，谓人所嫌恶，不收养也。
　　○“老幼孤独不得其所”者，此并是人之嫌恶，无所哀矜，故“老幼孤独不得其所”也。
　　是故先王之制礼乐，人为之节。言为作法度，以遏其欲。
　　○遏，於遏反，本亦作节。衰麻哭泣，所以节丧纪也。钟鼓干戚，所以和安乐也。昏姻冠笄，所以别男女也。射、乡食飨，所以正交接也。男二十而冠，女许嫁而笄，成人之礼。射、乡，大射、乡饮酒也。
　　○衰，七雷反。乐音洛。冠，古乱反，注同。笄音鸡。别，彼列反，下文注皆同。礼节民心，乐和民声，政以行之，刑以防之。礼、乐、刑、政，四达而不悖，则王道备矣。 
　　[疏]“是故”至“备矣”。
　　○正义曰：此一节以下至“乐云”，广明礼乐相须之事。
　　○“是故先王之制礼乐，人为之节”者，庾云：“人为，犹为人也，言为人作法节也。”
　　○“射、乡食飨，所以正交接也”者，射，大射也。乡，乡饮酒也。食飨，飨食宾客也。凡此皆是正交接之节，不使相陵越也。
　　○“礼节民心”者，前经云“礼乐，人为之节”，故此经明其所节之事。礼有尊卑上下，故裁节民心，谓无不敬也。
　　○“乐和民声”者，乐有宫、商、角、徵、羽及律吕，所以调和民声也。
　　○“政以行之”者，政谓禁令用禁令以行礼乐也。
　　○“刑以防之”者，若不行礼乐，则以刑罚防止也。
　　○“礼、乐、刑、政，四达而不悖，则王道备矣”者，若此四事通达流行而不悖逆，则王道备具矣。
　　乐者为同，礼者为异，同则相亲，异则相敬。同，谓协好恶也。异，谓别贵贱也。乐胜则流，礼胜则离。流，谓合行不敬也。离，谓析居不和也。
　　○胜，治证反。析，思历反。合情饰貌者，礼乐之事也。欲其并行斌斌然。
　　○饬音敕，本亦作饰，音式。斌，彼贫反，本又作彬。礼义立，则贵贱等矣。乐文同，则上下和矣。好恶著，则贤不肖别矣。刑禁暴，爵举贤，则政均矣。仁以爱之，义以正之。如此，则民治行矣。等，阶级也。
　　○著，张虑反。肖音笑。 
　　[疏]“乐者”至“行矣”。
　　○正义曰：皇氏云：“从‘王道备矣’以上为《乐本》，从此以下为《乐论》，今依用焉。此十一篇之说，事不分明。郑《目录》十一篇略有分别，仔细不可委知。”熊氏云：“十篇，郑可具详。依《别录》十一篇，所有《宾牟贾》，有《师乙》，有《魏文侯》，今此《乐记》有《魏文侯》，乃次《宾牟贾》、《师乙》为末，则是今之《乐记》十一篇之次与《别录》不同。推此而言，其《乐本》以下亦杂乱，故郑略有分别。”案熊氏此说，不与皇氏同。
　　○“乐者为同”者，此言《乐论》之事，谓上下同听。莫不和说也。
