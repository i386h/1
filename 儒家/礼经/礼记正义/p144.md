<!-- { "loadSidebar": true } -->
　　○此宗子殇死，祭於祖庙之奥，阴闇之处，是谓阴厌也。
　　○注“是宗”至“如之”。
　　○正义曰：郑既云小宗为殇祭礼如大宗者，以前经云宗子为殇而死，不显大小，故知凡宗子殇祭之礼皆然。是以小宗为殇，祭礼亦如之。必知此经指大宗者，以何休《公羊注》云：“小宗无子则绝，大宗无子则不绝，重適之本。”上文庶子不为后，谓大宗子在殇而死，不得为后。若非殇则得为后，故知是大宗也。凡宗子成人而死，则得立子孙为后。若立兄弟为后则不可，故成十五年《公羊传》讥仲婴齐是公孙归父之弟，当云公孙婴齐，而云仲婴齐者，为归父之后，讥其乱昭穆，故云仲是也。
　　凡殇与无后者，祭於宗子之家，当室之白，尊于东房，是谓阳厌”。凡殇，谓庶子之適也：或昆弟之子，或从父昆弟。无后者如有昆弟及诸父，此则今死者皆宗子大功之内亲共祖祢者。言祭於宗子之家者，为有异居之道也。无庙者，为墠祭之。亲者共其牲物，宗子皆主其礼。当室之白，尊於东房，异於宗子之为殇。当室之白，谓西北隅得户明者也。明者曰阳。凡祖庙在小宗之家，小宗祭之亦然。宗子之適，亦为凡殇。过此以往，则不祭也。祭適者，天子下祭五，诸侯下祭三，大夫下祭二，士以下祭子而止。
　　○適，丁历反，下同。如有昆弟，一本作加有。共其音恭。 
　　[疏]“凡殇”至“阳厌”。
　　○正义曰：“凡殇”，谓非宗子之殇，故云“凡殇”。“无后者”，谓庶子之身无子孙为后。此二者，皆宗子大功内亲，祭於宗子之家祖庙之内，不敢在成人之处，故於当室之明白显露之处，为之设尊於东房，以其明是阳，故为阳厌也。
　　○注“凡殇”至“而止”。
　　○正义曰：谓庶子之適子为殇而死，此“庶子之適”一句，与下文为总，即是昆弟之子、从父昆弟是也。云“或昆弟之子”者，谓宗子亲昆弟所生之子是適，其昆弟是庶子，昆弟所生者是適，故云“庶子之適”。云“或从父昆弟”者，亦谓宗子之从父兄弟，宗子之父身是適，诸父是庶，诸父所生之適子，亦是庶子之適，故云“或从父昆弟”。云“无后者如有昆弟及诸父”者，如，而也。而有昆弟，谓宗子之亲、庶兄弟与宗子同祖，今既无后，祭之当於宗子祖庙；及诸父谓宗子诸父，身并是庶子，与宗子同曾祖，祭之当於宗子曾祖之庙。凡殇有二：一昆弟之子，祭之当於宗子父庙；二是从父昆弟，祭之当於宗子祖庙。其无后者亦有二：一是昆弟无后，祭之当於宗子祖庙；二是诸父无后，祭之当於宗子曾祖之庙。凡殇得祭者，以其身是適故也。“无后者”，成人无后则祭，若在殇而死则不祭，以其身是庶故也。按《小记》云：“庶子不祭殇与无后者，殇与无后者，从祖祔食。”注云：“不祭殇者，父之庶。不祭无后者，祖之庶。”但此经据死者之身，《小记》注据生者设祭之人，宗子昆弟是庶，不得自祭適子，故云“父之庶”。宗子之诸父自是庶，不得祭所生適子，適子即是宗子从父兄弟，故云“父之庶”。“不祭无后，祖之庶”者，宗子昆弟无后而死，其馀兄弟应祭之，以兄弟并是祖庶，不合立庙，故云“祖之庶”。宗子诸父无后，其馀诸父亲者亦应合祭之，以诸父并是庶子，不合立祖庙，故云“祖之庶”，义与此不异也。云“此则今死”至“其祖祢者”，从父兄弟是宗子大功亲，昆弟诸父是宗子期亲，诸父及从兄弟共祖者，昆弟及昆弟之子共祢者，郑必限以大功内亲共祖祢者，以上文云吉祭特牲，唯据士礼，適士二庙，有祖有祢，下士祖祢共庙，故郑限以祖祢同者，唯大功之内亲也。云“言祭於宗子之家者，为有异居之道也”，礼：大功以上同居，命士以上则父子异宫。故云“有异居之道”。云“无庙者，为墠祭之”者，士立二庙，若祭诸父，当宗子曾祖之庙，宗子是士，但有二庙，无曾祖庙，故云“无庙者，为墠祭之”。推此而言，大夫立三庙无太祖者，其祭诸父得於曾祖庙也。其立太祖庙者，其祭诸父当於曾祖庙。曾祖无庙，亦为墠祭之。云“亲者共其牲物，宗子皆主其礼”，大功虽有同财之义，其经营祭事牲牢之属，亲者主为之。又牲牢视亲者之品命，故云“亲者共其牲物”。就宗子之家，祭其祖祢，故云“宗子皆主其礼”。云“当室之白，尊於东房”，以宗子之殇，祭於室奥，今祭凡殇，乃於西北隅。又《特牲》云：“尊於户东。”注云：“室户东。”按上文宗子之殇，但“不举肺，无肵俎，无玄酒，不告利成”，其馀皆与祭成人同，则其尊亦设於室户东。今祭凡殇，乃尊於东房，故云“当室之白，尊於东房，异於宗子之殇也”。云“宗子之適，亦为凡殇”者，以上经云宗子为殇而死，据宗子身殇，不论宗子適子也。此明宗子適子，父虽是適，其子殇死，亦为凡殇，以其更无别文，故知与凡殇同。云“过此以往，则不祭也”者，此谓宗子身殇，及宗子昆弟之子，及从父昆弟，并宗子適子等，唯此等殇死祭之，过此以往，皆不祭也。云“祭適者，天子下祭五”以下，并《祭法》文。彼注云：“祭適殇於庙之奥，谓之阴厌。”是天子诸侯祭適殇於其庙奥。彼注又云：“王子公子祭其適殇於其党之庙，大夫以下庶子祭其適殇於宗子之家，皆当室之白，谓之阳厌。”是王子以下及大夫等祭其適殇，皆为凡殇也。彼注又云：“凡庶殇不祭，以其身是庶。若其成人无后则祭之。”则上文无后昆弟及诸父是也。
　　曾子问曰：“葬引至于堩，日有食之，则有变乎，且不乎？”堩，道也。变谓异礼。
　　○堩，古邓反。且如字，徐子馀反。孔子曰：“昔者吾从老聃助葬於巷党，及堩，日有食之，老聃曰：‘丘！止柩就道右，止哭以听变。’既明反，而后行，曰：‘礼也。’巷党，党名也。就道右者，行相左也。变，日食也。反，复也。
　　○从，才用反，又如字。既明反，绝句。反葬，而丘问之曰：‘夫柩不可以反者也。日有食之，不知其巳之迟数，则岂如行哉！’巳，止也。数读为速。老聃曰：‘诸侯朝天子，见日而行，逮日而舍奠。大夫使，见日而行，逮日而舍。舍奠，每将舍奠行主。
　　○朝，直遥反。使，色吏反，下“君使”、“所使”同。夫柩不蚤出，不莫宿。侵晨夜，则近奸寇。
　　○蚤音早。莫音暮。近，附近之近。见星而行者，唯罪人与奔父母之丧者乎！日有食之，安知其不见星也？为无日而慝作，豫止也。
　　○慝，他得反，恶也。且君子行礼，不以人之亲痁患。’痁，病也。以人之父母行礼，而恐惧其有患害，不为也。痁，始占反，病也。恐，丘勇反。吾闻诸老聃云。” 
　　[疏]“曾子”至“聃云”。
　　○正义曰：此一节论葬在道逢日食之事，各依文解之。
　　○“曾子”至“不乎”。曾子以葬引至涂，值日有食之，则有变常礼而停住乎，且不变常礼而遂行乎，不审其事而问孔子也。
　　○“孔子”至“礼也”。
　　○孔子答以巳从老聃助葬於巷党，遭日食之事，老聃令止柩就道右，止哭，以听日食变动。既待日食光明反回，而后引柩行。老聃称曰“礼也”。
　　○注“巷党”至“复也”。
　　○正义曰：“就道右者，行相左也”者，“就道右”者，以道东为右也。按《仪礼》云：“吉事交相左，凶事交相右。”此既柩行而交相左者，以其遭日食之变，止哭停柩而不行凶礼，故从吉礼行相左。或可行相左者，云此据北出，停柩在道东北向，对南乡行人，为交相左。
　　○“反葬”至“行哉”。
　　○丘反问老聃云：“夫柩务於速葬，不可以回反。今日有食之，令止柩就道右不行，不知其日食休巳之迟速。既不知其迟速，设若迟晚，遂至於夜莫，则岂如行哉！言岂如早行为胜哉！言当疾行以至於墓，赴其吉辰也。
　　○“夫柩”至“痁患”。
　　○唯罪人及奔父母之丧，见星而行。今若令柩见星而行，便是轻薄人亲，与罪人同。非但轻薄人亲，且君子行礼之时，当尊人后巳，不可以人之亲痁患。痁，病也。病於危也，言不可使人之亲病於危亡之患也。故注云“以人之父母行礼，而恐惧其有患害，不为也”。意者言若日食而务速葬，以赴吉辰，即虑有患害，而遂停柩，待明反而行礼也。
　　曾子问曰：“为君使而卒於舍，礼曰：‘公馆复，私馆不复。’凡所使之国，有司所授舍。则公馆巳，何谓私馆不复也？”复，始死招魂。
　　○为君，于伪反，又如字。孔子曰：“善乎问之也。善其问难明也。自卿大夫之家曰私馆，公馆与公所为曰公馆。公馆复，此之谓也。”公馆，若今县官宫也。公所为，君所命使舍已者。 
　　[疏]“曾子”至“谓也”。
　　○正义曰：此一节论人臣死招魂复魄之事。
　　○“自卿大夫士之家曰私馆”。
　　○孔子又为曾子释私馆公馆之义。“私馆”者，谓非君命所使，私相停舍，谓之私馆。“公馆”，谓公家所造之馆。“与公所为”者，与，及也，谓公之所使为命停舍之处，亦谓之公馆。君所命停客之处，即是卿大夫之馆也。但有公命，故谓之公馆也。注“公馆若今县官宫也”，鲍遗问曰：“注此云‘公所为，君所命使舍巳者’，注《杂记》云‘公所为，若今离宫别馆也’，是二说异何？”张逸答曰：“公馆，若今停待者也，离宫是也。《聘礼》曰：‘卿馆於大夫，大夫馆於士。’公命人使馆客，亦公所为也。”
　　曾子问曰：“下殇土周，葬于园，遂舆机而往，涂迩故也。土周，堲周也。周人以夏后氏之堲周，葬下殇於园中，以其去成人远，不就墓也。机，舆尸之床也。以绳絙其中央，又以绳从两旁钩之。礼，以机举尸，舆之以就园，而敛葬焉，涂近故耳。舆机，或为馀机。
　　○迩音尔，近也。即，本又作堲，子栗反，下同。絙，本又作縆，古邓反，一音古恒反。钩，本又作拘，古侯反。敛，力验反，下同。今墓远，则其葬也如之何？”今人敛下殇於宫中，而葬於墓，与成人同。墓涂乃远，其葬当舆其棺乎？载之也？问礼之变也。孔子曰：“吾闻诸老聃曰：‘昔者史佚有子而死，下殇也，墓远。盖欲葬墓如长殇，从成人也。长殇有送葬车者，则棺载之矣。史佚，成王时贤史也。贤犹有所不知。
　　○佚音逸。长，丁丈反，下同。则棺，古患反，下文“棺敛”、“衣棺”，注“棺谓”皆同。召公谓之曰：“何以不棺敛於宫中？”欲其敛於宫中，如成人也。敛於宫中，则葬当载之。
　　○召，本又作邵，同，上照反，下同。史佚曰：“吾敢乎哉！”畏知礼也。召公言於周公。为史佚问。
