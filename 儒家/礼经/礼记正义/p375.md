<!-- { "loadSidebar": true } -->
　　○“国治而后天下平”者，则上“明明德於天下”，是以自天子至庶人皆然也。
　　○“壹是皆以脩身为本”者，言上从天子，下至庶人，贵贱虽异，所行此者专一，以脩身为本。上言诚意、正心、齐家、治国，今此独云“脩身为本”者，细别虽异，其大略皆是脩身也。
　　○“其本乱而末治者否矣”，本乱，谓身不脩也。末治，谓国家治也。言己身既不脩，而望家国治者否矣。否，不也。言不有此事也。
　　○“其所厚者薄，而其所薄者厚，未之有也”者，此覆说“本乱而末治否矣”之事也。譬若与人交接，应须敦厚以加於人。今所厚之处，乃以轻薄，谓以轻薄待彼人也。“其所薄者厚”，谓己既与彼轻薄，欲望所薄之处以厚重报己，未有此事也。言己以厚施人，人亦厚以报己也。若己轻薄施人，人亦轻薄报己，言事厚之与薄皆以身为本也。
　　○此谓知本，此谓知之至也”者，本，谓身也。既以身为本，若能自知其身，是“知本”也，是知之至极也。
　　○“所谓诚其意”者，自此以下，至“此谓知本”，广明诚意之事。此一节明诚意之本，先须慎其独也。
　　○“毋自欺也”，言欲精诚其意，无自欺诳於身，言於身必须诚实也。
　　○“如恶恶臭”者，谓臭秽之气，谓见此恶事人嫌恶之，如人嫌臭秽之气，心实嫌之，口不可道矣。
　　○“如好好色”者，谓见此善事而爱好之，如以人好色，心实好之，口不可道矣。言诚其意者，见彼好事、恶事，当须实好、恶之，不言而自见，不可外貌诈作好、恶，而内心实不好、恶也。皆须诚实矣。
　　○“此之谓自谦”者，谦，读如慊，慊然安静之貌。心虽好、恶而口不言，应自然安静也。“见君子而后厌然，揜其不善，而著其善”者，谓小人独居，无所不为，见君子而后乃厌然闭藏其不善之事，宣著所行善事也。
　　○“人之视己，如见其肺肝然，则何益矣”者，言小人为恶，外人视之，昭然明察矣，如见肺肝然。“则何益矣”者，言小人为恶，外人视之，昭然明察矣，如见肺肝，虽錾时揜藏，言何益矣。
　　○“此谓诚於中形於外”者，言此小人既怀诚实恶事於中心，必形见於外，不可揜藏。
　　○注“谦读为慊”。
　　○正义曰：以经义之理，言作谦退之字。既无谦退之事，故读为慊，慊，不满之貌，故又读为厌，厌，自安静也。云“厌读为黡”，黡为黑色，如为闭藏貌也。
　　○“曾子曰：十目所视”者，此经明君子脩身，外人所视，不可不诚其意。作《记》之人，引曾子之言以证之。“十目所视，十手所指”者，言所指、视者众也。十目，谓十人之目，十手，谓十人之手也。
　　○“其严乎”者，既视者及指者皆众，其所畏敬，可严惮乎。
　　○“富润屋，德润身”者，此言二句为喻也。言家若富，则能润其屋，有金玉又华饰见於外也。
　　○“德润身”者，谓德能霑润其身，使身有光荣见於外也。
　　○“心广体胖”者，言内心宽广，则外体胖大，言为之於中，必形见於外也。“故君子必诚其意”者，以有内见於外，必须精诚其意，在内心不可虚也。
　　○“《诗》云：瞻彼淇澳”者，此一经广明诚意之事，故引《诗》言学问自新、颜色威仪之事，以证诚意之道也。
　　○“瞻彼淇澳，菉竹猗猗”者，此《诗 卫风 淇澳》之篇，卫人美武公之德也。澳，隈也。菉，王刍也。竹，萹竹也。视彼淇水之隈曲之内，生此菉之与竹，猗猗然而茂盛，以淇水浸润故也。言视彼卫朝之内，上有武公之身，道德茂盛，亦蒙康叔之馀烈故也。引之者，证诚意之道。
　　○“有斐君子”者，有斐然文章之君子，学问之益矣。
　　○“如切如磋”者，如骨之切，如象之磋，又能自脩也。
　　○“如琢如磨”者，如玉之琢，如石之磨也。
　　○“瑟兮僴兮，赫兮喧兮。有斐君子，终不可喧兮”者，又瑟兮颜色矜庄，僴然性行宽大，赫然颜色盛美，喧然威仪宣美，斐然文章之君子，民皆爱念之，终久不可忘也。諠，忘也。自此以上，《诗》之本文也。自此以下，记者引《尔雅》而释之。“如切如磋者，道学也”者，论道其学矣。
　　○“如琢如磨者，自脩也”者，谓自脩饰矣，言初习谓之学，重习谓之脩，亦谓《诗》本文互而相通也。
　　○“瑟兮僴兮者，恂栗也”者，恂，读为“峻”，言颜色严峻战栗也。
　　○“道盛德至善，民之不能忘也”，谓善称也。“有斐君子，终不可諠兮”，论道武王盛德至极美善，人之爱念不能忘也。
　　○注“此心”至“著也”。
　　○正义曰：“諠，忘也”，《释训》文也。云“道犹言也”，谓经中“道”盛德至善，恐为道德之“道”，故云“道犹言也”。云“恂，字或作峻，读如严峻之峻”者，以经之“恂”字，他本或作“峻”字，故读为严峻之“峻”。《诗》笺云：“还为恂也。”此《记》为“赫兮喧兮”，《诗经》云“赫兮喧兮”，本不同也。云“以其意诚而德著也”，以武公用意精诚德著於人，人不忘也。以经广明诚意之事，故郑云“意诚而德著也”。“《诗》云：於戏前王不忘”者，此一经广明诚意之事。此《周颂 烈文》之篇也，美武王之诗。於戏，犹言呜呼矣。以文王、武王意诚於天下，故诗人叹美之云：此前世之王，其德不可忘也。
　　○“君子贤其贤而亲其亲”者，言后世贵重之，言君子皆美此前王能贤其贤人而亲其族亲也。
　　○“小人乐其乐而利其利”者，言后世卑贱小人，美此前王能爱乐其所乐，谓民之所乐者，前王亦爱乐之。“利其利”者，能利益其人之所利，民为利者，前王亦利益之。言前王施为政教，下顺人情，不夺人之所乐、利之事故云“小人乐其乐而利其利”也。
　　○“此以没世不忘也”，由前王意能精诚，垂於后世，故君子小人皆所美念。以此之故，终没於世，其德不忘也。
　　○“《康诰》曰：克明德”者，此一经广明意诚则能明己之德。周公封康叔而作《康诰》，戒康叔能明用有德。此《记》之意，言周公戒康叔以自明其德，与《尚书》异也。“《大甲》曰：顾諟天之明命”者，顾，念也。諟，正也。伊尹戒大甲云：尔为君，当顾念奉正天之显明之命，不邪僻也。
　　○“《帝典》曰：克明峻德”者，《帝典》，谓《尧典》之篇。峻，大也。《尚书》之意，言尧能明用贤峻之德，此《记》之意，言尧能自明大德也。“皆自明也”，此经所云《康诰》、《大甲》、《帝典》等之文，皆是人君自明其德也，故云“皆自明也”。
　　○注“皆自明明德也”。
　　○正义曰：明明德必先诚其意，此经诚意之章，由初诚意也，故人先能明己之明德也。
　　○“汤之《盘铭》”，此一经广明诚意之事。“汤之《盘铭》”者，汤沐浴之盘，而刻铭为戒。必於沐浴之者，戒之甚也。
　　○“苟日新”者，此《盘铭》辞也。非唯洗沐自新。苟，诚也。诚使道德日益新也。
　　○“日日新”者，言非唯一日之新，当使日日益新。
　　○“又日新”者，言非唯日日益新，又须常恒日新，皆是丁宁之辞也。此谓精诚其意，脩德无已也。
　　○“《康诰》曰：作新民”者，成王既伐管叔、蔡叔，以殷馀民封康叔，《诰》言殷人化纣恶俗，使之变改为新人。此《记》之意，自念其德为新民也。
　　○“《诗》曰：周虽旧邦，其命惟新”者，此《大雅 文王》之篇。其诗之本意，言周虽旧是诸侯之邦，其受天之命，唯为天子而更新也。此《记》之意，其所施教命，唯能念德而自新也。“是故君子无所不用其极”者，极，尽也。言君子欲日新其德，无处不用其心尽力也。言自新之道，唯在尽其心力，更无馀行也。
　　○“《诗》云：邦畿千里，惟民所止”，此一经广明诚意之事，言诚意在於所止，故上云：“《大学》之道在於至善。”此《商颂 玄鸟》之篇，言殷之邦畿方千里，为人所居止。此《记》断章，喻其民人而择所止，言人君贤则来也。
　　○“《诗》云：缗蛮黄鸟，止于丘隅”者，此《诗 小雅 缗蛮》之篇，剌幽王之诗。言缗蛮然微小之黄鸟，止在於岑蔚丘隅之处，得其所止，以言微小之臣依讬大臣，亦得其所也。
　　○“子曰：於止，知其所止”者，孔子见其《诗》文而论之，云是观於鸟之所止，则人亦知其所止。鸟之知在岑蔚安閒之处，则知人亦择礼义乐土之处而居止也。
　　○“可以人而不如鸟乎”者，岂可以人不择止处，不如鸟乎？言不可不如鸟也。故《论语》云“里仁为美，择不处仁，焉得知”是也。
　　○“《诗》云：穆穆文王，於缉熙敬止”者，此《大雅 文王》之篇，美文王之诗。缉熙，谓光明也。止，辞也。《诗》之本意，云文王见此光明之人，则恭敬之。此《记》之意，“於缉熙”，言呜呼文王之德缉熙光明，又能敬其所止，以自居处也。
　　○注“鸟择”至“止处”。
　　○正义曰：岑，谓岩险。蔚，谓草木蓊蔚。言鸟之所止，必择静密之处也。
　　子曰：“听讼，吾犹人也。必也使无讼乎？”无情者不得尽其辞，大畏民志。情，犹实也。无实者多虚诞之辞。圣人之听讼，与人同耳。必使民无实者不敢尽其辞，大畏其心志，使诚其意不敢讼。
　　○吾听讼，似用反。“犹人也”，《论语》作“听讼吾犹人也”。毋讼音无。诞音但。此谓知本。本，谓“诚其意”也。所谓脩身在正其心者，身有所忿懥，则不得其正；有所恐惧，则不得其正；有所好乐，则不得其正；有所忧患，则不得其正。心不在焉，视而不见，听而不闻，食而不知其味。此谓脩身在正其心。懥，怒貌也，或作懫，或为疐。
　　○忿，弗粉反。懥，敕值反，范音稚，徐丁四反，又音勚。恐，丘勇反。好，呼报反，下“故好而知”同。乐，徐五孝反，一音岳。疐音致，又得计反。所谓齐其家在脩其身者，人之其所亲爱而辟焉，之其所贱恶而辟焉，之其所畏敬而辟焉，之其所哀矜而辟焉，之其所敖惰而辟焉。故好而知其恶，恶而知其美者，天下鲜矣。故谚有之曰：“人莫知其子之恶，莫知其苗之硕。”此谓身不脩，不可以齐其家。之，適也。譬，犹喻也。言適彼而以心度之，曰：吾何以亲爱此人，非以其有德美与？吾何以敖惰此人，非以其志行薄与？反以喻己，则身脩与否可自知也。鲜，罕也。人莫知其子之恶，犹爱而不察。硕，大也。
