<!-- { "loadSidebar": true } -->
　　○注“祭先”至“作衮”。正义曰：知“祭先王之服”者，以《司服》云“享先王则衮冕”故也。云“天子齐肩”者，以天子之旒十有二就，每一就贯以玉。就间相去一寸，则旒长尺二寸，故垂而齐肩也。言“天子齐肩”，则诸侯以下各有差降，则九玉者九寸，七玉者七寸，以下皆依旒数垂而长短为差。旒垂五采玉，依饰射侯之次，从上而下，初以朱，次白，次苍，次黄，次玄。五采玉既质遍，周而复始。其三采者先朱，次白，次苍。二色者，先朱，后绿。皇氏、沈氏并为此说，今依用焉。后至汉明帝时，用曹褒之说，皆用白旒珠，与古异也。云“延冕上覆也”者，用三十升之布，染之为玄，覆於冕上，出而前后。冕，谓以板为之，以“延覆”也。故云“延冕上覆”也。但延之与板，相著为一。延覆在上，故云“延冕”也。故《弁师》注：“延冕之覆在上，是以名焉。”与此语异而意同也。皇氏以《弁师》注“冕延之覆在上”，以《弁师》经有“冕”文，故先云“冕延之覆在上”，此经唯有“延”文，故解云“延冕上覆”。今删定诸本《弁师》注皆云“延冕之覆在上”，皇氏所读本不同者，如皇氏所读《弁师》“冕延之覆在上”，是解“冕”不解“延”。今按《弁师》注意，云“延冕之覆在上”，是解“延”不解“冕”也，皇氏说非也。云“玄表纁里”者，纁是朱之小别，故《周礼 钟氏》云“三入为纁”。郑注《士冠礼》云“朱则四入与”，是纁、朱同类。故注《弁师》“朱里”与此不异。云“字或作衮”者，按《司服》作“衮”字，故云“或作衮”，是字或作“衮”也。但《礼记》之本，或作“卷”字，其正经《司服》及《觐礼》皆作“衮”字，故郑注《王制》云“卷，俗读，其通则曰衮”是也。其六冕玉饰，上下贵贱之殊，并已具《王制》疏，於此略而不言。
　　○注“端当”至“武王”。
　　○正义曰：知“端”当为“冕”者，凡衣服，皮弁尊，次以诸侯之朝服，次以玄端。按：下诸侯皮弁听朔，朝服视朝。是视朝之服卑於听朔。今天子皮弁视朝，若玄端听朔，则是听朔之服卑於视朝，与诸侯不类。且听朔大，视朝小，故知“端”当为“冕”，谓玄冕也。是冕服之下。按《宗伯》，实柴祀日月星辰，则日月为中祀。而用玄冕者，以天神尚质。按《鲁语》云：“大采朝日，少采夕月。”孔晁云：“大采，谓衮冕。”少采，谓黼衣。”而用玄冕者，孔氏之说非也。故韦昭云：“大采，谓玄冕也。”少采夕月，则无以言之。云“朝日春分之时也”者，以春分日长，故朝之。然则夕月在秋分也。按《书传略说》云：“祀上帝於南郊。”即春迎日於东郊。彼谓孟春，与此春分朝日别。《朝事仪》云：“冕而执镇圭，帅诸侯朝日於东郊。”此云朝日於东门者，东郊在东门之外，遥继门而言之也。云“东门、南门，皆谓国门也”者，以《朝事仪》云“朝日东郊”，故东门是国城东郊之门也。《孝经纬》云：“明堂在国之阳。”又《异义》：淳于登说明堂在三里之外，七里之内，故知南门亦谓国城南门也。云“天子庙及路寝皆如明堂制”者，按《考工记》云：“夏后氏世室。”郑注云：“谓宗庙。”“殷人重屋”，注云：“谓正寝也。”“周人明堂”，郑云“三代各举其一”，明其制同也。又《周书》亦云，宗庙、路寝、明堂，其制同。文按《明堂位》：“大庙，天子明堂。”鲁之大庙如明堂，则知天子大庙亦如明堂也。然大庙、路寝既如明堂，则路寝之制，上有五室，不得有房。而《顾命》有东房、西房，又郑注《乐记》云：“文王之庙，为明堂制。”按《觐礼》，朝诸侯在文王庙，而《记》云“凡俟于东箱”者，郑答赵商云：“成王崩，时在西都。文王迁丰镐，作灵台、辟痈而已。其馀犹诸侯制度焉，故知此丧礼，设衣物有夹有房也。周公摄政，制礼作乐，乃立明堂於王城。”如郑此言，是成王崩时，路寝犹如诸侯之制，故有左右房也。《觐礼》在文王之庙，而《记》云“凡俟于东箱”者，是记人之说误耳。或可文王之庙，不如明堂制，但有东房、西房，故鲁之大庙如文王庙。《明堂位》云“君卷冕立于阼，夫人副袆立于房中”是也。《乐记》注称“文王之庙如明堂制”，有“制”字者，误也。然西都宫室既如诸侯制。按《诗 斯于》云：“西南其户。”笺云：“路寝制如明堂。”是宣王之时在镐京，而云“路寝制如明堂”，则西都宫室如明堂也。故张逸疑而致问，郑答之云：“周公制于土中，《洛诰》云：‘王入大室祼。’是《顾命》成王崩於镐京，承先王宫室耳。宣王承乱，又不能如周公之制。”如郑此言，则成王崩时，因先王旧宫室。至康王已后所营，依天子制度。至宣王之时，承乱之后，所营宫室，还依天子制度，路寝如明堂也，不复能如周公之时先王之宫室也。若然，宣王之后，路寝制如明堂。按《诗 王风》：“右招我由房。”郑答张逸云：“路寝，房中所用。男子而路寝，又有左右房者。”刘氏云：“谓路寝下之燕寝，故有房也。”熊氏云：“平王微弱，路寝不复如明堂也。”《异义》：“明堂制，今《礼戴》说，《礼 盛德记》曰：‘明堂自古有之，凡有九室，室有四户八牖，三十六户，七十二牖，以草盖屋，上圆下方，所以朝诸侯，其外名曰辟廱。’明堂，《月令书》说云：‘明堂高三丈，东西九仞，南北七筵，上圆下方，四堂十二室。室四户八牖。宫方三百步，在近郊。近郊三十里。’讲学大夫淳于登说：‘明堂在国之阳，丙已之地，三里之外，七里之内，而祀之就阳位。上圆下方，八窗四闼，布政之宫。周公祀文王於明堂，以配上帝。上帝，五精之帝。大微之庭，中有五帝座星。’其古《周礼》、《孝经》说：‘明堂，文王之庙，夏后氏世室，殷人重屋，周人明堂，东西九筵。筵九尺，南北七筵。堂崇一筵，五室。凡室二筵，盖之以茅。’谨按：今礼、古礼，各以其义说，说无明文以知之。玄之闻也，《礼戴》所云，虽出《盛德记》，及其下，显与本异章。九室、三十六户、七十二牖，似秦相吕不韦作《春秋》时，说者所益，非古制也。‘四堂十二室’，字误，本书云‘九室十二堂’。淳于登之言，取义於《援神契》。《援神契》说‘宗祀文王於明堂，以配上帝曰明堂’者，上圆下方，八窗四闼，布政之宫，在国之阳。帝者，谛也，象上可承五精之神。五精之神，实在大微，於辰为巳。是以登云然。今说立明堂於已，由此为也。水木用事，交於东北；木火用事，交於东南；火土用事，交於中央；金土用事，交於西南；金水用事，交於西北。周人明堂五室，帝一室，合於数。”如郑此言，是明堂用淳于登之说；《礼戴》说，而明堂、辟廱是一；古《周礼》、《孝经说》，以明堂为文王庙。又僖五年公既视朔，遂登观台。服氏云：“人君入大庙视朔、告朔，天子曰灵台，诸侯曰观台，在明堂之中。”又文二年服氏云：“明堂祖庙。”并与郑说不同者，按《王制》云：“小学在公宫南之左，大学在郊。”又云：“天子曰辟廱。”辟廱是学也，不得与明堂同为一物。又天子宗庙在雉门之外。《孝经纬》云：“明堂在国之阳。”又此云“听朔於南门之外”，是明堂与祖庙别处，不得为一也。《孟子》云：“齐宣王问曰：‘人皆谓我毁明堂。’孟子对曰：‘夫明堂者，王者之堂也。王欲行王政，则勿毁之矣。’”是王者有明堂，诸侯以下皆有庙，又知明堂非庙也。以此，故郑皆不用，具於郑《駮异义》也。云“每月就其时之堂而听朔焉”者，《月令》孟春“居青阳左个”，仲春“居青阳大庙”，季春“居青阳右个”。以下所居，各有其处，是每月就其时之堂也。云“卒事反宿，路寝亦如之”者，路寝既与明堂同制，故知反居路寝，亦如明堂每月异所。反居路寝，谓视朔之一日也，其馀日即在燕寝，视朝则恒在路门外也。云“闰月，非常月也”者，按文六年云“闰月不告月，犹朝于庙”。《公羊》云：“不告月者何？不告朔也。曷为不告朔？天无是月也，闰月矣。何以谓之天无是月？是月非常月也。”何休云：“不言朔者，闰月无告朔礼也。”《穀梁》之义，与《公羊》同。《左氏》则闰月当告朔。按《异义》：“《公羊》说：‘每月告朔朝庙，至于闰月不以朝者，闰月，残聚馀分之月，无政，故不以朝。经书闰月犹朝庙，讥之。’《左氏》说：‘闰以正时，时以作事，事以厚生。生民之道，於是乎在。不告闰朔，弃时政也。’许君谨按：从《左氏》说，不显朝庙、告朔之异，谓朝庙而因告朔。”故郑駮之，引《尧典》以闰月定四时成岁，闰月当告朔。又云：“说者不本於经，所讥者异其是与非，皆谓朝庙而因告朔，似俱失之。朝庙之经在文六年，冬，‘闰月不告月，犹朝於庙’，辞与宣三年，春，‘郊牛之口伤，改卜牛，牛死，乃不郊，犹三望’同。言‘犹’者，告朔然后当朝庙，郊然后当三望。今废其大，存其细，是以加‘犹’讥之。《论语》曰：‘子贡欲去告朔之饩羊。’《周礼》有朝享之礼祭。然则告朔与朝庙祭异，亦明矣。”如此言从《左氏》说，又以先告朔而后朝庙。郑以《公羊》闰月不告朔为非，以《左氏》告朔为是。二传皆以先朝庙而因告朔，二者皆失，故郑云：“其是与非，皆谓朝庙而因告朔，俱失之也。”郑必知告朔与朝庙异者，按天子告朔於明堂，其朝享从祖庙下至考庙，故《祭法》云“曰考庙，曰王考庙，皆月祭之”是也。又诸侯告朔在太庙，而朝享自皇考至考，故《祭法》云：“诸侯自皇考以下，皆月祭之。是告朔与朝庙不同。又天子告朔以特牛，诸侯告朔以羊，其朝享各依四时常礼，故用大牢。故《司尊彝》朝享之祭用虎彝、蜼彝、大尊、山尊之等，是其别也。云“听其朔於明堂门中，还处路寝门，终月”者，以闰非常月，无恒居之处，故在明堂门中。按《大史》云：“闰月，诏王居门终月。”是“还处路寝门，终月”，谓终竟一月所听之事，於一月中耳，於寻常则居燕寝也。故郑注《大史》云：“於文，王在门谓之闰。”是闰月听朔於明堂门，反居路寝门。皇氏云：“明堂有四门，即路寝亦有四门。闰月各居其时当方之门。”义或然也。云“凡听朔，必以特牲，告其帝及神，配以文王、武王”者，《论语》云：“告朔之饩羊。”注曰：“天子特牛与，以其告朔礼略，故用特牛。”按《月令》每月云其帝、其神，故知告帝及神，以其在明堂之中，故知配以文王、武王之主，亦在明堂，以汎配五帝。或以武王配五神於下，其义非也。
