<!-- { "loadSidebar": true } -->
　　○“必三刺”者，言正刑明辟听讼之时，刑法宜慎，不可专制，故必须三刺以求民情。“有旨无简，不听”，求民情，既得其所犯之罪，虽有旨意，无诚实之状，则不听之，不论以为罪也。
　　○“附从轻”者，附谓施刑，施刑之时，此人所犯之罪在轻重之间；可轻可重，则当求可轻之刑而附之，则罪疑惟轻是也。
　　○“赦从重”者，谓所犯之罪，本非意故为，而入重罪。今放赦之时，从重罪之上而赦之，其意轻故也。即《尚书》云“眚灾肆赦”是也。
　　○注“一曰”至“万民”。
　　○正义曰：按《周礼 司刺》云：“壹刺曰讯群臣，再刺曰讯群吏，三刺曰讯万民。”刺，杀也。谓欲杀犯罪之人，其一问可杀与否於群臣，群臣谓公卿大夫士；其二问可杀与否於群吏，群吏谓庶人在官者，其三问可杀与否於庶人，庶人谓万姓众来观者。此三刺虽以杀为本，其被刑不杀者，亦当问之。
　　○注“简诚”至“为罪”。
　　○正义曰：旨，意也。简，诚也。言犯罪者，虽有其意而无诚实者，则不论之以为罪也。
　　○注“虽是罪可重，犹赦之”。
　　○正义曰：此赦从重，与上附从轻，皆是从重入轻。所以再见其文者，附从轻，谓施刑从轻；赦从重，谓放赦从重，所以异也。
　　○“凡制”至“於事”。
　　○此一条论造制五刑，须合天意轻重；施於刑罚，必附本情。
　　○“必即天论”者，即，就也。论谓论议。言制五刑之时，必就上天之意论议轻重。天意好生，又有时以生，有时以杀，言论议刑时，亦当好生，又就天道，使生杀得中。论或为伦，伦，理也，谓就天之伦理，即是好生及好杀得中之理，故郑云“言与天意合”。
　　○“邮罚丽於事”者，邮，过也，谓断人所过。罚谓责罚其身。丽，附也。言断其罪过，及责罚其身，皆依附於所犯之事，不可离其本事，假他别事而为喜怒也。
　　○注“制断”至“为伦”。
　　○正义曰：经云“制五刑”，必论古人造制五刑。下云“必即天论”及“邮罚丽於事”，皆论断罪之法，故以制为断，非言初制五刑。制是裁制，故为断也。引闵子曰“古之道不即人心”者，证经即为即就之义。按宣元年《公羊传》云：“古者臣有大丧，则君三年不呼其门。已练可以弁冕，服金革之事，君使之，非也。臣行之，礼也。闵子要绖而服事，既而曰：若此乎？古之道不即人心。退而致仕。孔子盖善之也。”闵子性孝，以为在丧从戎，不即人情为制此礼，是古之所制，故闵子嫌之。言论或为伦者，诸本或有作伦者，故云“或为伦”也。
　　○“凡听”至“成之”。
　　○原，本也。权，平也。凡犯罪之人，或子为父隐，臣为国讳。虽触刑禁，而非其本恶，故听讼者，本其宿情，立其恩义，为平量之恕而免放。“意论轻重之序”者，意谓思念也。听讼者，以尽意思念，论量罪之轻重次序，不有越滥也。
　　○“慎测浅深之量以别之”者，谓谨慎测度罪人意之善恶浅深之量以别之，谓分别善恶，使不相乱。
　　○“悉其聪明，致其忠爱，以尽之”者，谓听狱之人，尽悉已之聪明，寻其事之根本，又致其忠恕仁爱，不使严酷枉滥，以尽犯罪人情，不有抑屈。
　　○“疑狱，汜与众共之”者，疑狱，谓事可疑难断者也。氾，广也。巳若疑彼罪，而不能断决当广与众庶共论决之也。“众疑，赦之”者，若众人疑惑，则当放赦之，故《书》云：“与其杀不辜，宁失不经。”
　　○“必察小大之比以成之”者，小大犹轻重也。比，例也。巳行故事曰比。此言虽疑而赦之，不可直尔而放，当必察按旧法轻重之例，以成於事。
　　○“成狱”至“制刑”。
　　○“成狱辞”者，谓狱吏初责覈罪人之辞，已成定也。“史以狱成告於正”者，史，司寇吏也。正，狱之正也。吏以成辞告於正也。
　　○“正听之”者，正得吏告罪成之辞，而又听察也。
　　○“正以狱成告於大司寇”者，正听已竟，又列狱成之辞，告於大司寇也。
　　○“大司寇听之棘木之下”者，大司寇得正之告，而又听察於棘木之下，谓王之外朝也。
　　○“大司寇听狱之成告於王”者，大司寇与公卿在朝槐棘之下，听狱讼成，以告於王也。
　　○“王命三公参听之”，王既得司寇之告成辞，而刑辟不可米荦，故王又命三公与司寇及正更共参准听之也。
　　○“三公以狱之成告于王”者，三公参听得其情实，以狱成辞以告於王也。
　　○“王三又”者，三，三事也。又当为宥。宥，宽也。王得三公之告，则以三军命宽之也。
　　○注“正所”至“所置”。
　　○正义曰：按《周礼》乡师属地官，不掌狱讼。而云“乡师”者，乡谓乡士也，师谓士师也。云“之属”者，谓遂士、县士、方士之等。云“今汉有正平丞，秦所置”者，按《汉书 百官公卿表》“廷尉，秦官，掌刑辟，有正左右监。宣帝地节三年，初置左右平”。郑见古有正，连言平耳。此《王制》多是殷法，秦则放殷置之。
　　○注“周礼”至“位焉”。
　　○正义曰：“《周礼》乡师之属”至“职听於朝”，是乡士及遂士、县士职文。云“异其死刑之罪”者，郑云“异谓殊其文书”，谓殊异其应死刑之罪，别为簿书而要之，郑云“要之，为其罪法之要辞，如今劾矣”，即是囚之状辩为要状。云“司寇听之。朝，王之外朝也”者，按朝士职掌外朝之法，云“左嘉石，平罢民焉。右肺石，达穷民焉”。罢民则是犯罪之人，故知听於外朝也。云“左九棘”至“三公位焉”，皆《朝士职》文。故其职云“左九棘，孤卿大夫位焉，群士在其后。右九棘，公、侯、伯、子、男位焉，群吏在其后。面三槐，三公位焉，州长众庶在其后”。郑云“棘取赤心而外刺”，“槐之言怀也，怀来人於此”。郑康成以为此外朝，位在皋门内，库门之外。
　　○注“王使”至“其期”。
　　○正义曰：经直云“王命三公参听之”，得知三公复与司寇及正共平之者，以参听之，是三公之外，共人相参而听之。上既有正与司寇，故知司寇及正在焉。云“《周礼》王欲免之，乃命三公会其期”者，按《周礼》乡士掌六乡之狱，“若欲免之，则王会其朝”。遂士掌六遂之狱，“若欲免之，则王令三公会其期”。县士掌野狱，“若欲免之，则王命六卿会其期”。此《遂士职》文也，独举遂士公会其期者，以经云“王命三公”，故举遂士言之。举中以见上下，则六乡王自会之。县野之狱，王命六卿会之，六卿以狱告于王也。
　　○注“一宥”至“遗忘”。
　　○正义曰：此“一宥”以下，是《周礼 司刺》文。郑康成云：“识，审也。不审，若仇雠当报甲，见乙，诚以为甲而杀之者。过失，若举刃欲斫伐，而轶中人者。遗忘，若间帷薄，忘有在焉，而以兵矢投射之。”王恐有此三事致罪，故令以三事宥之。若不当三事，故造罪者，然后制刑。
　　○“凡作刑罚，轻无赦”，此文起例，故云“凡作刑罚”也。此非疑狱，故虽轻不赦也。若轻者辄赦，则犯者众也。故《书》云“刑故无小”，虽轻不赦之，为人易犯也。
　　○“刑者”至“心焉”。
　　○此说刑之不可变改，故云“刑者侀也”。上刑是刑罚之刑，下侀是侀体之侀。训此刑罚之刑以为侀，体之侀言刑罚之刑加人侀体。又云“侀者成也”，言侀体之侀，是人之成就容貌，容貌一成之后，若以刀锯凿之，断者不可续，死者不可生，故云“不可变”，故君子尽心以听刑焉，则上悉其聪明，致其忠爱是也。
　　○注“左道”至“俗禁”。
　　○正义曰：卢云：“左道谓邪道，地道尊右，右为贵。”故《汉书》云“右贤左愚，右贵左贱”，故正道为右，不正道为左。若巫蛊及俗禁者，按《汉书》武帝时，江充埋桐人於大子宫是也。初江充曾犯大子，后王将老，欲立太子。太子立必诛充，充遂谋大子，为桐人六枚，埋在大子宫中，乃谗大子於帝曰：“臣观大子宫有巫气。”王遂令江充检之，果掘得桐人六枚，尽以针刺之。太子以自无此事，意不服，遂杀充。武帝故怒，遂遣丞相刘屈釐将兵伐大子，大子急窜於湖县民家而藏。后事发，大子遂自杀而死於其处。壶关老人讼大子无罪，帝乃悔之，因立园陵於湖县，故思子望子归来。蛊者，损坏之名，故《左传》云“皿虫为蛊”，是虫食器皿，巫行邪术，损坏於人。俗禁者，若前汉张竦行辟反支。《后汉书 郭躬传》有陈伯子者，出辟往亡，入辟归忌是也。
　　○注“淫声”至“机窆”。
　　○正义曰：“淫声，郑卫之属”者，以郑卫多淫风，故郑卫为淫声。云“之属”者，则桑间濮上之音，故《乐记》云“郑卫之音，乱世之音。桑间濮上之音，亡国之音”是也。云“异服若聚鹬冠琼弁”者，按僖二十四年《左传》云郑子臧“好聚鹬冠，郑伯闻而恶之”使盗“杀之于陈宋之间。”琼弁者，僖二十八年《左传》云：“初，楚子玉自为琼弁玉缨。”服虔注云：“谓马饰。”云“若公输般请以机窆”者，指其人巧，谓之奇技。指其机窆，谓之奇器。故奇技奇器，总谓般也。
　　○“行伪”至“众杀”。“行伪而坚”者，行此诈伪而守之坚固，不肯变改；“言伪而辩”者，谓言谈伪事，辞理明辩，不可屈止；“学非而博”者，谓习学非违之书，而又广博；“顺非而泽”者，谓顺从非违之事，而能光泽文饰，以疑於众：如此者杀。按《史记》孔子为鲁司寇，七日而诛少正卯之类是也。
　　○注“皆谓”至“者也”。
　　○正义曰：习伪习非是虚华，辨博而泽是捷给，不可依用，是无诚也。
　　○“假於”至“众杀”。
　　○妄陈邪术，恐惧於人，假讬吉凶，以求财利。“假於鬼神时日卜筮”者，谓假讬鬼神，假讬时日，假讬卜筮，以疑於众。鬼神时日卜筮，共有假文。
　　○注“今时”至“违制”。
　　○正义曰：谓今时之人，持执此丧葬筑盖嫁娶卜数之文书，以惑於众，妄陈祸福，浪说妖祥。筑谓垣墙，盖谓舍宇。
　　○注“尊物”至“卖也”。
　　○正义曰：言圭璧金璋及牺牲戎器，皆是尊贵所合蓄之物，非民所宜有，防民之僣伪也。军器，防民之贼乱也。
　　○注“凡以”至“多少”。
　　○正义曰：此经之物，若其合法度则得粥之，其不合法度者，则不得粥也。
　　○“布帛精粗”者，若朝服之布十五升，斩衰三升，齐衰四升之类是也。
