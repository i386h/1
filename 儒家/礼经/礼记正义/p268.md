<!-- { "loadSidebar": true } -->
　　子赣见师乙而问焉，曰：“赐闻声歌各有宜也，如赐者宜何歌也？”子赣，孔子弟子。师，乐官也。乙，名。声歌各有宜，气顺性也。
　　○赣音贡。师乙曰：“乙，贱工也，何足以问所宜？请诵其所闻，而吾子自执焉。乐人称工。执，犹处也。
　　○请，七颖反，悉音情。爱者宜歌《商》，温良而能断者宜歌《齐》。夫歌者，直己而陈德也，动己而天地应焉，四时和焉，星辰理焉，万物育焉。故《商》者，五帝之遗声也。宽而静，柔而正者，宜歌《颂》。广大而静，疏达而信者，宜歌《大雅》。恭俭而好礼者，宜歌《小雅》。正直而静，廉而谦者，宜歌《风》。肆直而慈爱，此文换简失其次。“宽而静”宜在上，“爱者宜歌商”宜承此下行读云“肆直而慈爱者宜歌《商》”。肆，正也。《商》，宋诗也。爱，或为哀。“直己而陈德”者，因其德，歌所宜育生也。
　　○断，丁乱反，下及注同。好，呼报反。换，户乱反。行，户刚反。商之遗声也，商人识之，故谓之《商》。《齐》者，三代之遗声也，齐人识之，故谓之《齐》。云“商之遗声”也，衍字也。又误，上所云“故《商》者，五帝之遗声也”，当居此衍字处也。
　　○处，昌虑反。明乎商之音者，临事而屡断；明乎齐之音者，见利而让。屡，数也。数断事，以其肆直也。见利而让，以其温良能断也。断，犹决也。
　　○屡，力住反。数，色角反，下同。临事而屡断，勇也。见利而让，义也。有勇有义，非歌孰能保此？保，犹安也，知也。故歌者上如抗，下如队，曲如折，止如槁木，倨中矩，句中钩，累累乎端如贯珠。言歌声之著，动人心之审，如有此事。
　　○上，时掌反。抗，苦浪反。队，直愧反。折，之设反。槁，苦老反。倨音据。中，丁仲反。句，纪具反。钩，古侯反。{畾糸}，本又作累，力追反。故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之，足之蹈之也。”长言之，引其声也。嗟叹，和续之也。“不知手之舞之，足之蹈之”，欢之至也。
　　○说音悦。和，胡卧反。《子贡问乐》。上下同美之也。 
　　[疏]“子贡”至“问乐”。
　　○正义曰：子贡见师乙，依《别录》是《师乙》之章。
　　○“闻声歌各有宜也”者，子贡问师乙，言凡声歌各逐人性所宜者也。
　　○“如赐者，宜何歌也”者，如赐同之气性，宜作何歌？是欲令师乙观己气性，宜听何歌也。
　　○“请诵其所闻，而吾子自执焉”者，此师乙答子贡，请为论述。不敢定其所宜，故请诵其所闻之诗，令子贡自量己性，执处所宜之歌。但此经倒错，上下失叙，今依郑之所注，次而解之。所次，依《史记 乐书》也。
　　○“宽而静，柔而正者，宜歌《颂》”者，宽，谓德量宽大。静，谓安静。柔，谓和柔。正，谓正直。颂成功德泽弘厚，若性宽柔静正者，乃能包含，故宜歌颂也。
　　○“广大而静，疏达而信者，宜歌《大雅》”者，广大，谓志意宏大而安静。疏达，谓疏朗通达而诚信。《大雅》者，歌其大正，故性广大疏达，直歌《大雅》，但广大而不宽，疏达而不柔，包容未尽，故不能歌《颂》。
　　○“恭俭而好礼者，宜歌《小雅》”者，恭，谓以礼自持。俭，谓以约自处。若好礼而动，不越法也。《小雅》者，王者小正，性既恭俭好礼而守分，不能广大疏通，故宜歌《小雅》者也。
　　○“正直而静，廉而谦者，宜歌《风》”者，正直而不能包容，静退即不知机变，廉约自守，谦恭卑退，不能好礼自处，其德狭劣，故宜歌诸侯之《风》，未能听天子之《雅》矣。
　　○“肆直而慈爱者，宜歌《商》”者，谓情性四放质直，慈心爱敬者宜歌《商》。《商》者，五帝之遗声，言五帝道大，故肆直慈爱者宜歌之，以慈爱故也。
　　○“温良而能断者，宜歌《齐》”者，《齐》，三代之遗声。三代干戚所起，裁断是非，故温良能断者，宜歌《齐》也。
　　○“夫歌者，直己而陈德也”者，言夫歌者，当直己身而陈论其德，谓己有此德而宜此歌，亦是正直已身而敷陈其德，故云“直己而陈德也”。
　　○“动己而天地应焉”者，言能直己陈德，故有四事而来应之，言歌者运动己德，而天地应焉。
　　○“四时和焉”者，谓阴阳顺也。
　　○“星辰理焉”者，谓不悖逆也。
　　○“万物育焉”者，谓群生所得也。
　　○“故《商》者，五帝之遗声也”者，言五帝德既显盛，遗声在於后代矣。
　　○其“肆直而慈爱”者，宜听之耳，未能行五帝之德也。
　　○“商之”至“之《齐》”，“商之遗声也”者，此五字郑云衍字者，上已有“《商》者，五帝遗声”，故此云“商人识之”，故云“谓之《商》”矣。
　　○“《齐》者，三代之遗声”者，前经云“温良而能断”者，宜歌《齐》”，故此云“《齐》者，三代之遗声也”。
　　○“齐人识之”，既识其音曲，故谓之《齐》矣。言茸荃德备，五帝道盛，但遗声於后代，故温良而能断者宜歌之。言宜听歌声，非谓能行三代之德也。
　　○“明乎商之音”者，以其肆直而慈爱，故临事屡断也。
　　○“明乎齐之音”者，见利而让者，以其温良能断，故见利而让，不私於己也。
　　○“临事而屡断，勇也”者，临危疑之事，数能断割，是勇也。
　　○“见利而让，义也”者，言见利能让，是有义也。
　　○“有勇有义，非歌孰能保此”者，保，犹安也，知也。故有勇有义之人，不是歌声辨之，谁能知其有勇有义？言观其所宜之歌，宜歌《商》者，知其有勇；宜歌《齐》者，知其有义。
　　○“故歌”至“贯珠”，此一经论感动人心形状，如此诸事。
　　○“上如抗”者，言歌声上飨，感动人意，使之如似抗举也。
　　○“下如队”者，言音声下响，感动人意，如似队落之下也。
　　○“曲如折”者，言音声回曲，感动人心，如似方折也。
　　○“止如槁木”者，言音声止静，感动人心，如似枯槁之木，止而不动也。
　　○“倨中矩”者，言其音声雅曲，感动人心，如中当於矩也。
　　○“句中钩”者，谓大屈也，言音声大屈曲，感动人心，如中当於钩也。
　　○“累累乎端如贯珠”者，言声之状累累乎，感动人心，端正其状，如贯於珠，言声音感动於人，令人心想形状如此。
　　○“故歌”至“之也”，上论歌之形状，此论歌之始终相生，至於舞蹈。
　　○“故歌之为言也，长言之也”者，言歌之为言，引液其声，长远而言之。
　　○“说之，故言之”者，此更覆说歌意，前境有可说之事来感己情，则言之。
　　○“言之不足，故长言之”者，直言之不足，更宣畅己意，故引液长言之也。
　　○“长言之不足，故嗟叹之”者，以长言永歌之意犹不足，故嗟叹之，美而和续之。
　　○“嗟叹之不足，故不知手之舞之，足之蹈之也”者，言虽复嗟叹，情由未满，故不觉扬手舞之，举足蹈之，而手舞其体，足蹈其地也。“之”是助句辞也。按《诗》先云“嗟叹”，后云“咏歌之”，此先云“长言之”，后云“嗟叹之”，文先后不同者何也？但《诗序》是属文之体，又略言之，故彼云“言之不足，故嗟叹之。嗟叹之不足，故永歌之”。此经委曲说歌之状，其言备具，“故言之，言之不足，故长言之，长言之不足”，故后始云“嗟叹之”矣。
　　○注“《商》，宋诗也”。
　　○正义曰：以下文“商人识之”，“齐人识之”，皆据其代也。故知此《商》谓宋人所歌之诗，宋是商后也。
　　○注“云商”至“处也”。
　　○正义曰：此经中“商之遗声也”五字，言无此五字，以上经云“《商》者，五帝之遗声”，故此经不得更有“商之遗声也”，故知衍字。云“《商》者，五帝之遗声也，当居此衍字处也”者，前云“《商》者，五帝之遗声”，当居此《商》之处也。 

  
　 
卷四十 杂记上第二十 

　卷四十 杂记上第二十 　 
　　陆曰：“郑云：《杂记》者，以其杂记诸侯及士之丧事。” 
　　[疏]正义曰：按郑《目录》云：“名曰《杂记》者，以其杂记诸侯以下至士之丧事。此於《别录》属《丧服》，分为上下，义与《曲礼》、《檀弓》分别不殊也。”
　　诸侯行而死於馆，则其复如於其国。如於道，则升其乘车之左毂，以其绥复。馆，王国所致舍。复，招魂复魄也。如於其国，主国馆宾，予使有之，得升屋招用襃衣也。如於道，道上庐宿也。升车左毂，象升屋东荣。“绥”当为“緌”，读如蕤宾之蕤，字之误也。緌，谓旌旗之旄也，去其旒而用之，异於生也。
　　○乘，绳证反，下及注同。毂，工木反。绥，依注作緌，耳隹反，下及注同。复音伏，下同。予，羊汝反。襃，本又作褒，保毛反，后皆同。去，起吕反，下“去輤”同。 
　　[疏]正义曰：自此以下至“蒲席以为裳帷”，总明诸侯及大夫士在路而死，招魂复魄，并明饰馆贵贱之等。此一经下至“庙门外”，论诸侯之制，今各依文解之。
　　○“诸侯行而死於馆”者，谓五等诸侯朝觐天子，及自相朝会之属而死者，谓诸侯於时，或在主国，死於馆者，谓主国有司所授馆舍也。
　　○“则其复如於其国”者，其复，谓招魂复魄也。虽在他国所授之舍，若复魄之礼，则与在己本国同，故云“如於其国”也。
　　○“如於道，则升其乘车之左毂”者，如，若也。道，路也。谓若诸侯在道路死，则复魄与本国异也。“乘车”，其所自乘之车也。其复魄，则俱升其所乘车左边毂上而复魄也。此车以南面为正，则左在东也。升车左毂，象在家升屋东荣也。其五等之复，人数各如其命数。今毂上狭，则不知以几人。崔氏云：“一人而已。”
　　○“以其绥复”者，绥，旌旗绥也。若在国中招魂，则衣各用其上服。今在路死，则招用旌旗之绥，是在路则异於在国，故云“於道用之”，亦冀魂魄望见识之而还也。若王丧於国，而复於四郊，亦建绥而复。《周礼 夏采》云“以乘车建绥，复于四郊”是也。
　　○注“馆主”至“生也”。
