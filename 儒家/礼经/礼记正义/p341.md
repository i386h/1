<!-- { "loadSidebar": true } -->
　　○夫音扶，下同。昭，章遥反，注同，本亦作“炤”，同。撮，七活反。华岳，户化、户瓜二反，本亦作“山岳”。泄，息列反。卷，李音权，又羌权反，范羌阮反，注同。藏，才浪反。勺，徐市若反。鼋音元。鼍，徒河反，一音直丹反。鲛音交，本又作蛟。鳖，必列反。耿，公迥反，又公公顶反，旧音孔顶反。区，羌俱反。《诗》曰：“惟天之命，於穆不已。”盖曰天之所以为天也。“於乎不显，文王之德之纯。”盖曰文王之所以为文也，纯亦不已。天所以为天，文王所以为文，皆由行之无己，为之不止，如天地山川之云也。《易》曰“君子以顺德，积小以成高大”是与。
　　○於穆，上音乌，下“於乎”亦同。乎，呼奴反。慎如字，一本又作“顺”。与音馀。 
　　[疏]“今夫”至“不已”。
　　○正义曰：此一节明至诚不已，则能从微至著，从小至大。
　　○“今夫天，斯昭昭之多”者，斯，此也；昭昭，狭小之貌。言天初时唯有此昭昭之多小貌尔，故云“昭昭之多”。
　　○“今夫地，一撮土之多”，言土之初时唯一撮土之多，言多少唯一撮土。
　　○“振河海而不泄”者，振，收也。言地之广大，载五岳而不重，振收河海而不漏泄。
　　○“今夫山，一卷石之多”，言山之初时唯一卷石之多，多少唯一卷石耳。故郑注云：“卷犹区也。”“今夫水，一勺之多”，言水初时多少唯一勺耳。此以下皆言为之不已，从小至大。然天之与地，造化之初，清浊二气为天地，分而成二体，元初作盘薄穹隆，非是以小至大。今云“昭昭”与“撮土”、“卷石”与“勺水”者何？但山或垒石为高，水或众流而成大，是从微至著。因说圣人至诚之功亦是从小至大，以今天地体大，假言由小而来，以譬至诚，非实论也。
　　○“《诗》曰：惟天之命，於穆不已”，此一经以上文至诚不已，已能从小至大，故此经引《诗》明不已之事。所引《诗》者，《周颂 维天之命》文也。《诗》称“维天之命”，谓四时运行所为教命。穆，美也。“於穆不已”者，美之不休已也，此《诗》之本文也。
　　○“盖曰天之所以为天也”，此是孔子之言，记者载之。此《诗》所论，盖说天之所以为天在乎不已。
　　○“於乎不显，文王之德之纯”，此亦《周颂 文王》之诗。纯，谓不已。显，谓光明。诗人叹之云，於乎不光明乎，言光明矣。“文王之德之纯”，谓不已也，言文王德教不有休已，与天同功。
　　○“盖曰文王之所以为文也”，此亦孔子之言，解《诗》之文也。
　　○“纯亦不已”者，言文王之德之纯，亦如天之不休已，故云“纯亦不已”。
　　○注“《易》曰君子慎德，积小以高大”。
　　○正义曰：此《易 升卦》之象辞。案《升卦》，巽下坤上，木生於地中，升进之义，故为“升”也。
　　大哉圣人之道，洋洋乎发幼万物，峻极于天。育，生也。峻，高大也。
　　○洋音羊。峻，思润反。优优大哉，礼仪三百，威仪三千，待其人然后行，故曰：“苟不至德，至道不凝焉。”言为政在人，政由礼也。凝，犹成也。
　　○优，於求反。倡，优也。凝，本又作疑，鱼澄反。 
　　[疏]“大哉”至“凝焉”。
　　○正义曰：此一节明圣人之道高大，苟非至德，其道不成。洋洋，谓道德充满之貌天下洋洋。育，生也。峻，高也。言圣人之道，高大与山相似，上极于天。
　　○“优优大哉”，优优，宽裕之貌。圣人优优然宽裕其道。“礼仪三百”者，《周礼》有三百六十官，言“三百”者，举其成数耳。
　　○“威仪三千”者，即《仪礼》行事之威仪。《仪礼》虽十七篇，其中事有三千。
　　○“待其人然后行”者，言三百、三千之礼，必待贤人然后施行其事。
　　○“故曰：苟不至德，至道不凝焉”，凝，成也。古语先有其文，今夫子既言三百、三千待其贤人始行，故引古语证之。苟，诚也。不，非也。苟诚非至德之人，则圣人至极之道不可成也。俗本“不”作“非”也。
　　故君子尊德性而道问学，致广大而尽精微，极高明而道中庸，温故而知新，敦厚以崇礼。德性，谓性至诚者。道，犹由也。问学，学诚者也。广大，犹博厚也。温，读如“燅温”之“温”，谓故学之孰矣，后“时习之”谓之“温”。
　　○燅音寻。 
　　[疏]“故君”至“崇礼”。
　　○正义曰：此一经明君子欲行圣人之道，当须勤学。前经明圣人性之至诚，此经明贤人学而至诚也。
　　○“君子尊德性”者，谓君子贤人尊敬此圣人道德之性自然至诚也。
　　○“而道问学”者，言贤人行道由於问学，谓勤学乃致至诚也。
　　○“致广大而尽精微”者，广大谓地也，言贤人由学能致广大，如地之生养之德也。“而尽精微”，谓致其生养之德既能致於广大，尽育物之精微，言无微不尽也。
　　○“极高明而道中庸”者，高明，谓天也，言贤人由学极尽天之高明之德。道，通也，又能通达於中庸之理也。
　　○“温故而知新”者，言贤人由学既能温寻故事，又能知新事也。
　　○“敦厚以崇礼”者，言以敦厚重行於学，故以尊崇三百、三千之礼也。
　　○注“温读如燅温之温”。
　　○正义曰：案《左传》哀十二年，公会吴于橐皋，大宰嚭请寻盟。子贡对曰：“盟，若可寻也，亦可寒也。”贾逵注云：“寻，温也。”又《有司彻》云“乃燅尸俎”，是燅为温也。云“谓故学之孰矣，后时习之，谓之温”者，谓贤人旧学已精熟，在后更习之，犹若温寻故食也。
　　是故居上不骄，为下不倍。国有道，其言足以兴。国无道，其默足以容。兴谓起在位也。
　　○骄，本亦作“乔”，音娇。倍音佩。默，亡北反。《诗》曰：“既明且哲，以保其身。”其此之谓与？保，安也。
　　○哲，涉列反，徐本作知，音智。与音馀。 
　　[疏]“是故”至“谓与”。
　　○正义曰：此一节明贤人学至诚之道，中庸之行，若国有道之时，尽竭知谋，其言足以兴成其国。兴，谓发谋出虑。
　　○“国无道，其默足以容”，若无道之时，则韬光潜默，足以自容其身，免於祸害。
　　○“《诗》云：“既明且哲，以保其身”，此《大雅 烝民》之篇，美宣王之诗，言宣王任用仲山甫，能显明其事任，且又哲知保安全其己身，言中庸之人亦能如此，故云“其此之谓与”。
　　子曰：“愚而好自用，贱而好自专，生乎今之世，反古之道，如此者，烖及其身者也。“反古之道”，谓晓一孔之人，不知今王之新政可从。
　　○好，呼报反，下同。烖音灾。非天子不议礼，不制度，不考文。此天下所共行，天子乃能一之也。礼，谓人所服行也。度，国家宫室及车舆也。文，书名也。今天下车同轨，书同文，行同伦。今，孔子谓其时。
　　○行，下孟反。虽有其位，苟无其德，不敢作礼乐焉。虽有其德，苟无其位，亦不敢作礼乐焉。”言作礼乐者，必圣人在天子之位。 
　　[疏]“子曰”至“乐焉”。
　　○正义曰：上经论贤人学至诚，商量国之有道无道能或语或默，以保其身。若不能中庸者，皆不能量事制宜，必及祸患矣。因明己以此之故，不敢专辄制作礼乐也。
　　○“生乎今之世，反古之道，如此者，烖及其身者也”，此谓寻常之人，不知大道。若贤人君子，虽生今时，能持古法，故《儒行》云“今人与居，古人与稽”是也。俗本“反”下有“行”字，又无“如此者”三字，非也。
　　○“非天子不议礼”者，此论礼由天子所行，既非天子，不得论议礼之是非。
　　○“不制度”，谓不敢制造法度，及国家宫室大小高下及车舆也。
　　○“不考文”，亦不得考成文章书籍之名也。
　　○“今天下车同轨”者，今谓孔子时车同轨，覆上“不制度”。“书同文”，覆上“不考文”。“行同伦”，伦，道也，言人所行之行，皆同道理，覆上“不议礼”。当孔子时，礼坏乐崩，家殊国异，而云此者，欲明己虽有德，身无其位，不敢造作礼乐，故极行而虚己，先说以自谦也。
　　○注“反古之道，谓晓一孔之人”。
　　○正义曰：孔，谓孔穴，孔穴所出，事有多涂。今唯晓知一孔之人，不知馀孔通达，唯守此一处，故云“晓一孔之人”。
　　子曰：“吾说夏礼，杞不足徵也。吾学殷礼，有宋存焉。吾学周礼，今用之，吾从周。徵，犹明也，吾能说夏礼，顾杞之君不足与明之也。“吾从周”，行今之道。
　　○杞音起。王天下有三重焉，其寡过矣乎！“三重”，三王之礼。
　　○王，于况反，又如字。上焉者，虽善无徵，无徵不信，不信，民弗从。下焉者，虽善不尊，不尊不信，不信，民弗从。上，谓君也。君虽善，善无明徵，则其善不信也。下，谓臣也。臣虽善，善而不尊君，则其善亦不信也。征或为“证”。故君子之道，本诸身，徵诸庶民，考诸三王而不缪，建诸天地而不悖，质诸鬼神而无疑，百世以俟圣人而不惑。‘质诸鬼神而无疑’，知天也。‘百世以俟圣人而不惑’，知人也。知天、知人，谓知其道也。鬼神，从天地者也。《易》曰：“故知鬼神之情状，与天地相似。”圣人则之，百世同道。徵或为“证”。
　　○缪音谬。悖，布内反，后同。是故君子动而世为天下道，行而世为天下法，言而世为天下则。远之则有望，近之则不厌。用其法度，想思若其将来也。
　　○远如字，又于万反。近如字，又附近之近。厌，於艳反，后皆同。《诗》曰：‘在彼无恶，在此无射，庶几夙夜，以永终誉。’君子未有不如此而蚤有誉於天下者也。”射，厌也。永，长也。
　　○射音亦，注同。蚤音早。 
　　[疏]“子曰”至“者也”。
　　○正义曰：以上文孔子身无其位，不敢制作二代之礼，夏、殷不足可从，所以独从周礼之意，因明君子行道，须本於身，达诸天地，质诸鬼神，使动则为天下之道，行则为后世之法，故能早有名誉於天下。盖孔子微自明已之意。
　　○“子曰：吾说夏礼，杞不足徵也”，徵，成也，明也。孔子言：我欲明说夏代之礼，须行夏礼之国赞而成之。杞虽行夏礼，其君暗弱，不足赞而成之。
　　○“吾学殷礼，有宋存焉”者，宋行殷礼，故云“有宋存焉”。但宋君暗弱，欲其赞明殷礼，亦不足可成。故《论语》云：“宋不足徵也。”此云“杞不足徵”，即宋亦不足徵。此云“有宋存焉”，则杞亦存焉。互文见义。
