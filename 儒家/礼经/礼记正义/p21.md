<!-- { "loadSidebar": true } -->
　　○正义曰：“载谓举於旌首以警众也”，文并为载，而郑今云“举於旌首”，是明诸物并在旌旗首也。云“礼，君行师从，卿行旅从”，此是定四年祝佗之辞，此嘉好之事，若为其出军征伐，则随军多少，与此不同。云“《书》曰：如虎如貔”者，此《尚书 牧誓》，引证虎、貔同是猛兽也。此武王伐纣时，於牧野作誓，诫士卒为战之辞也，令士众皆如虎貔然也。郑注《尚书》云：“其威当如兽之将攫搏也。”貔一名曰豹，虎类也。《尔雅》云：“貔，白狐也。”“行，前朱鸟而后玄武，左青龙而右白虎”者，前明军行逢值之礼也，此明军行象天文而作陈法也。前南后北，左东右西。朱鸟、玄武、青龙、白虎，四方宿名也。军前宜捷，故用鸟。军后须殿捍，故用玄武。玄武，龟也，龟有甲，能御侮用也。左为阳，阳能发生，象其龙变生也。右为阴，阴沈能杀，虎，沈杀也。军之左右生杀，变应威猛如龙虎也。何胤云：“如鸟之翔，如蛇之毒，龙腾虎奋，无能敌此四物。”郑注四兽为军陈，则是军陈之法也，但不知何以为之耳，今之军行，画此四兽於旌旗，以标左右前后之军陈。
　　○“招摇在上”者，招摇，北斗七星也。北斗居四方宿之中，以斗末从十二月建而指之，则四方宿不差。今军行法之，亦作此北斗星在军中，举之於上，以指正四方，使四方之陈不差，故云“招摇在上”也。然并作七星，而独云“招摇”者，举指者为主，馀从可知也。
　　○“急缮其怒”者，向明军陈之法，此举士卒之用也。急，坚也。劲，利也。其怒，士卒之怒也。军行既张四宿於四方，标招摇於中，上象天之行，故军旅士卒起居举动，坚劲奋勇，如天帝之威怒也。然若类前而论四宿之陈，画旌为胜；且郑云“又画招摇於旌上”，则知四物是画，故星约言云“又画”也。崔灵恩云：“此谓军行所置旌旗於四方以法天。此旌之旒数皆放其星，龙旗则九旒，雀则七旒，虎则六旒，龟蛇则四旒，皆放星数以法天也，皆画招摇於此四旗之上。”案崔并画四旗，皆为北斗星，於义不安。何者？天唯一斗以指四方，何用四斗乎？
　　○注“以此”至“指者”。
　　○正义曰：此朱雀是禽，而总言“兽”者，通言耳。言“为君陈”者，则四兽各有军陈之法，故昭二十一年宋人与华亥战，云：“郑翩原为鹳，其御愿为鹅。”又《兵书》云：“善用兵者似率然。”率然者，常山蛇，击其首则尾至，击其尾则首至，击其中则首尾俱至，是其各有陈法也。知“招摇在北斗杓端”者，《春秋运斗枢》云：“北斗七星，第一天枢，第二旋，第三机，第四权，第五衡，第六开阳，第七摇光。第一至第四为魁，第五至第七为标。”案此摇光则招摇也。在下云端者，明魁以上为首，标则以下为端也。
　　○注“度谓伐与步数”。
　　○正义曰：《牧誓》武王誓众云：“今日之事，不愆于六步七步，乃止齐焉。”“四伐五伐，乃止齐焉。”一击一剌为一伐。郑注《尚书》云：“伐谓击剌也。”始前既敌，六步七步当止，齐正行列，及兵相接，少者四伐，多者五伐，又当止。齐正行列也。
　　○“左右有局”者，局，部分也。军之在左右，各有部分，不相滥也。
　　○“各司其局”者，军行须监领，故主帅部分，各有所司部分也。《尔雅》云：“局，分也。”郭云：“谓分部也。”
　　父之仇弗与共戴天，父者子之天，杀己之天，与共戴天，非孝子也。行求杀之，乃止。
　　○仇，常由反。兄弟之仇不反兵，恒执杀之备。交游之仇不同国。仇不吾辟，则杀之。交游，或为“朋友”。 
　　[疏]“父之”至“同国”。
　　○正义曰：此一节论亲疏复仇之法，今各依文解之。
　　○“父之仇弗与共戴天”者，父是子之天。彼杀己父，是杀己之天，故必报杀之，不可与共处於天下也。天在上，故曰戴。又《檀弓》云，父母之仇，“寝苫枕干，不仕，弗与共天下也。遇诸市朝，不反兵而斗”，并是不共天下也。而《调人》云，父之仇辟诸海外，则得与共戴天。此不共戴天者，谓孝子之心，不许共仇人戴天，必杀之乃止。《调人》谓逢遇赦宥王法，辟诸海外，孝子虽欲往杀，力所不能，故郑答赵商云：“仇若在九夷之东，八蛮之南，六戎之西，五狄之北，虽有至孝之心，能往讨之乎？”是也。
　　○“兄弟之仇不反兵”者，兄弟谓亲兄弟也。有兄弟之仇，乃得仕而报之，“不反兵”者，谓带兵自随也。若行逢仇，身不带兵，方反家取之，比来则仇已逃辟，终不可得，故恒带兵，见即杀之也。《檀弓》云，父母之仇“不反兵”，兄弟之仇“仕弗与共国”，而此云兄弟不反兵者，父母不反兵於普天之下也；兄弟不共国，谓不同中国也，而亦不反兵者，父母仇雠则不仕，不辟市朝，兄弟仇雠，则犹仕而辟市朝也，而亦同不反兵，则同体重之也。而《调人》云：“兄弟之仇，辟诸千里之外。”二文不同者，《调人》亦谓会遇恩赦之法，辟诸千里之外。《檀弓》又云：“衔君命而使，虽遇之不斗。”虽同不反兵，与父母仇异也。
　　○“交游之仇不同国”者，交游，朋友也，为朋友亦报仇也。故前云“父母存，不许友以死”。则知父母没，得为朋友报也。此云“不同国”者，谓不共五等一国之中也。而《调人》云：“从父母兄弟之仇不同国。”与此同。又《调人》云：“主友之仇，视从父兄弟。”是主友亦同。此与《调人》皆谓会赦，故不同国。虽不同国，国外百里二百里则可。其兄弟仕不与共国者，必须相去千里之外，故《调人》云：“兄弟之仇，辟诸千里之外”是也。但从父兄弟及交游、主友报仇之时，不自为首，故《檀弓》云从父兄弟之仇“不为魁，主人能，则执兵而陪其后”也。其君之仇，《调人》云“视父，师长之仇视兄弟”，则姑姊妹伯叔，皆视兄弟。《异义》：“《公羊》说复百世之仇，《古周礼》说复仇之义不过五世。许慎谨案：鲁桓公为齐襄公所杀，其子庄公与齐桓公会，《春秋》不讥；又定公是鲁桓公九世孙，孔子相定公，与齐会於夹谷：是不复百世之仇也。从《周礼》说。”郑康成不驳，即与许慎同。“凡君非理杀臣，《公羊》说，子可复仇，故子胥伐楚，《春秋》贤之。《左氏》说，君命，天也，是不可复仇”。郑《驳异义》称：“子思云：‘今之君子退人，若将队诸渊，无为戎首，不亦善乎？’子胥父兄之诛，队渊不足喻，伐楚使吴首兵，合於子思之言也。”是郑善子胥，同《公羊》之义也。
　　四郊多垒，此卿大夫之辱也。辱其谋人之国，不能安也。垒，军壁也，数见侵伐则多垒。
　　○垒，徐力轨反，又力水反。辟本又作壁，布狄反。数，色角反。地广大，荒而不治，此亦士之辱也。辱其亲民不能安。荒，秽也。 
　　[疏]“四郊”至“辱也”。
　　○正义曰：此明食禄所宜任其事也。四郊者，王城四面并有郊，近郊五十里，远郊百里；诸侯亦各有四面之郊，里数随地广狭，故云“四郊”也。垒，军壁也。言卿大夫尊高，任当军帅，若有威德，则无敢见侵。若尸禄素餐，则寇戎充斥，数战郊坰，故多军垒。罪各有所归，故为卿大夫之耻辱也。
　　○“地广大，荒而不治，此亦士之辱也”者，地，采地也。荒，废秽也。士，邑宰也。士为君邑宰，必宜地民相得，若使土地广大而荒废，民散而流移，亦邑宰之耻辱也。而云“亦”者，今谓非但大夫之辱，亦是士之辱。言四郊多垒，独为大夫之辱。士则职卑位下，为君邑宰，劝课耕稼，故地荒为士之辱也。
　　临祭不惰。为无神也。
　　○为，于伪反，下“为不”、“为其”、“为有”皆同。祭服敝则焚之，祭器敝则埋之，龟筴敝则埋之，牲死则埋之。此皆不欲人亵之也。焚之，必已不用；埋之，不知鬼神之所为。
　　○埋，徐武乖反。亵，息列反，慢也。凡祭於公者，必自彻其俎。臣不敢烦君使也。大夫以下，或使人归之。祭於公，助祭於君也。
　　○使，色吏反。 
　　[疏]“临祭”至“其俎”。
　　○正义曰：此一节明接神及归俎之礼。
　　○“临祭不惰”者，祭如在，故临祭须敬，不得怠惰，故郑注云：“为无神也。”鬼神享德，祭若怠惰，则神不歆，是无神也。既谓其不敬，亦是无神之心也。
　　○注“此皆不欲人亵之“。
　　○正义曰：若不焚埋，人或用之，为亵慢鬼神之物。所以“焚之”、“埋之”异者，服是身著之物，故焚之；牲器之类，并为鬼神之用，虽败，不知鬼神用与不用，故埋之犹在，焚之则消，故焚、埋异也。
　　○注“臣不”至“君也”。
　　○正义曰：此谓士助君祭也。若大夫以上，则君使人归之於俎。而《礼》本并云“大夫以下，或人归之”，是郑因君以明臣，言大夫以下，自祭其庙，则使人归宾俎。故《曾子问》云“摄主不归俎”，明正主则归也。
　　卒哭乃讳。敬鬼神之名也。讳，辟也。生者不相辟名。卫侯名恶，大夫有名恶，君臣同名，《春秋》不非。
　　○辟音避，下皆同。礼，不讳嫌名，二名不偏讳。为其难辟也。嫌名，谓音声相近，若禹与雨、丘与区也。偏，谓二名不一一讳也。孔子之母名徵在，言在不称徵，言徵不称在。
　　○禹与雨，并于矩反，一读雨音于许反。丘与区，并去求反，一读区音羌虬反，又丘于反。案汉和帝名肇，不改京兆郡；魏武帝名操，陈思王诗云“修阪造云日”；是不讳嫌名。逮事父母，则讳王父母。不逮事父母，则不讳王父母。逮，及也。谓幼孤不及识父母，恩不至於祖名。孝子闻名心瞿，讳之由心，此谓庶人。適士以上，庙事祖，虽不逮事父母，犹讳祖。
　　○逮音代，一音大计反。瞿，本又作惧，同，俱附反。邑，丁历反。君所无私讳，谓臣言於君前，不辟家讳，尊无二。大夫之所有公讳。辟君讳也。《诗》、《书》不讳，临文不讳。为其失事正。庙中不讳。为有事於高祖，则不讳曾祖以下，尊无二也。於下则讳上。夫人之讳，虽质君之前，臣不讳也。臣於夫人之家，恩远也。质犹对也。妇讳不出门，妇亲远，於宫中言辟之。大功、小功不讳。入竟而问禁，入国而问俗，入门而问讳。皆为敬主人也。禁谓政教，俗谓常所行与所恶也。国，城中也。
　　○竟音境。恶，乌路反。 
　　[疏]“卒哭”至“问讳”。
　　○正义曰：此一节论讳与不讳之事，各依文解之。
