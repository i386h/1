<!-- { "loadSidebar": true } -->
　　○正义曰：“刻欂卢也”者，“节”名欂卢，《释宫》云：“檽谓之楶。”李巡云：“檽，今欂卢也，则今之斗拱。”云“画侏儒柱”者，按《释宫》云：“杗廇谓之梁，其上楹谓之棁。”李巡曰：“梁上短柱也。”云“乡，牖属”者，《诗 豳风》“塞向墐户”，是牖属也。云“出尊，当尊南也”者，以当近南回露乡外为出，今言“出尊”，故知“尊南”也。云“礼，君尊于两楹之间”者，以燕礼燕臣子，列尊于东楹之西。今两君敌体，当尊在两楹之间，故《乡饮酒》宾主敌体，“尊于房户间”是也。皇氏解此，用《燕礼》之文“尊于东楹之西”为两楹之间，失之矣。云“康，读为亢龙之亢”者，按《易 乾 上九》：“亢龙有悔。”读从之。云“屏谓之树，今浮思也”者，屏谓之树，《释宫》文。汉时谓屏为浮思，故云“今浮思”。解者以为天子外屏，人臣至屏俯伏思念其事。按《匠人》注云：“城隅谓角浮思也。”汉时东阙浮思灾，以此诸文参之，则浮思，小楼也，故城隅阙上皆有之。然则屏上亦为屋，以覆屏墙，故称屏曰“浮思”。或解屏则“阙”也。古诗云：“双阙百馀尺。”则阙於两旁，不得当道，与屏别也。阙虽在两旁，相对近道，大略言之，亦谓之当道。故谶云：“代汉者当涂高，谓巍阙也。”云“刻之为云气虫兽，如今阙上为之矣”者，言古之疏屏，似今阙上画云气虫兽。如郑此言，似屏与阙异也。
　　鸾车，有虞氏之路也。钩车，夏后氏之路也。大路，殷路也。乘路，周路也。鸾，有鸾和也。钩，有曲舆者也。大路，木路也。乘路，玉路也。汉祭天，乘殷之路也。今谓之桑根车也，《春秋传》曰：“大路素。”鸾，或为栾也。
　　○钩，古侯反。乘，徐食证反，注同。栾，力九反。 
　　[疏]“鸾车”至“路也”。
　　○正义曰：此一经明鲁有四代之车，其制各别。
　　○鸾车，车有鸾和也。路，则车也。
　　○“钩车，夏后氏之路也”者，钩，曲也。舆，则车床。曲舆，谓曲前阑也。虞质，未有钩矣。
　　○“大路，殷路也”者，大路，木路也。
　　○“乘路，周路也”者，乘路，玉路也。周王礼，故用玉。
　　○注“《春秋传》曰：大路素”。
　　○正义曰：按桓二年《左氏》云：“大路越席。”越席是祀天之席，则大路亦祭天之车。以祭天尚质，故郑云：“大路素。”
　　有虞氏之旂，夏后氏之绥，殷之大白，周之大赤。四者，旌旗之属也。绥当为緌，读如冠蕤之“蕤”。有虞氏当言緌，夏后氏当言旂，此盖错误也。緌，谓注旄牛尾於杠首，所谓大麾。《书》云：“武王左杖黄钺，右秉白旄以麾。”《周礼》：“王建大旂以宾，建大赤以朝，建大白以即戎，建大麾以田也。”
　　○绥，依注为緌，耳隹反。注，之树反。旄音毛。杠音江。麾，毁皮反。左杖，直亮反。钺音越。 
　　[疏]“有虞”至“大赤”。
　　○正义曰：此一经论鲁有四代旌旗。“有虞氏之旂”者，旂当为緌，但注旄竿首，未有旒縿。“夏后氏之绥”者，郑云绥当为旂。夏后氏渐文，既注旄竿首，又有旒縿。
　　○“殷之大白”，谓白色旗。“周之大赤”者，赤色旗。此大白大赤，各随代之色。无所画也。
　　○注“有虞”至“田也”。
　　○正义曰：知“有虞氏当言緌，夏后氏当言旂”者，以虞质於夏，故知虞世但注旄，夏世始加旒縿。知“注旄牛尾於杠首”者，《尔雅 释天》云“注旄首曰旌”是也。云“所谓大麾”者，所谓“巾车建大麾以田”者是也。必知此緌当“大麾”者，彼大麾上有大白大赤，此经“夏后氏之绥”下有“大白，大赤”，故知緌当大麾也。然《巾车》注云：“正色言之，大麾，夏后氏之旗，色黑。”郑此注以緌为有虞氏所建緌，则大麾不同者，有虞氏但有注旄竿首，夏后氏之旗，若去旒縿，则与虞氏不异，同谓之緌也。以“巾车”连“大白大赤”，故以緌麾为之旗。引“《书》曰”者，《牧誓》文。引之者，证白旄以指麾，是“大麾”也。引《周礼》者，《巾车职》文，明天子所用。然则鲁之所用，亦当然也。
　　夏后氏骆马黑鬛，殷人白马黑首，周人黄马蕃鬛。
　　○夏后氏牲尚黑，殷白牡，周骍刚。顺正色也。白马黑鬛曰骆。殷黑首，为纯白凶也。骍刚，赤色。
　　○骆音洛，鬛，力辄反。蕃鬛，字又作番，音烦。郭璞云：“两披发。”骍，息营反，又呼营反。正音征，又如字。为，于伪反。 
　　[疏]“夏后”至“骍刚”。
　　○正义曰：此一经明鲁有三代之马，及牲色不同。“夏后氏骆马黑鬛”者，骆，白黑相间也。此马白身黑鬛，故云“骆”也。夏尚黑，故用黑鬛也。“殷人白马黑首”者，殷尚白，故白马也。纯白似凶，故黑头也。头黑而鬛白，从所尚也。然类三代，俱以鬛为所尚也。
　　○“周人黄马蕃鬛”者，蕃，赤也。周尚赤，用黄，近赤也。而用赤鬛，为所尚也。熊氏以为蕃鬛为黑色，与周所尚乖，非也。“夏后氏牲尚黑，殷白牡，周骍刚”者，赐鲁用三代牲也。骍，赤色也。刚，牡也。骍言刚，则白亦刚，白言牡，黑亦牡也。故殷告天云“敢用玄牡”，从天色也。
　　泰，有虞氏之尊也。山罍，夏后氏之尊也。著，殷尊也。牺、象，周尊也。泰用瓦。著，著地无足。
　　○大音太，本亦作泰。著，直略反，注同。 
　　[疏]“泰有”至“尊也”。
　　○正义曰：此一经明鲁用四代尊也。虞尊用瓦名泰也。然或用三代，或用四代者，随其礼存者而用之耳，无别义也。
　　○“山罍，夏后氏之尊也”者，罍为云雷也，画为山云之形也。
　　○“著，殷尊也”者，无足而底著地，故谓为著也。然殷尊无足，则其馀泰、罍、牺，并有足也。
　　○“牺、象，周尊也”者，画沙羽及象骨饰尊也。然殷名“著”，周名“牺象”，而《礼器》云：“君西酌牺象。”亦是周礼也。
　　○注“泰用”至“无足”。
　　○正义曰：以《考工记》云：“有虞氏尚陶。”《檀弓》又云：“有虞氏瓦棺。”故知泰尊用瓦也。
　　爵，夏后氏以盏，殷以斝，周以爵。斝，画禾嫁也。《诗》曰：“洗爵奠斝。
　　○斝音嫁，又古雅反，注同。 
　　[疏]“爵夏”至“以爵”。
　　○正义曰：此一经明鲁有三代爵，并以爵为形，故并标名於其上。
　　○“夏后氏以盏”者，夏爵名也，以玉饰之故，前云“爵用玉盏仍雕”是也。
　　○“殷以斝”者，殷亦爵形而画为禾嫁，故名斝，斝，嫁也。
　　○“周以爵”者，皇氏云：“周人但用爵形，而不画饰。”按《周礼 太宰》：“赞玉几玉爵。”然则周爵或以玉为之，或饰之以玉。皇氏云“周爵无饰”，失之矣。
　　灌尊，夏后氏以鸡夷，殷以斝，周以黄目。
　　○其勺，夏后氏以龙勺，殷以疏勺，周以蒲勺。夷读为彝，《周礼》：“春祠夏禴，祼用鸡彝鸟彝。秋尝冬烝，祼用斝，裸用彝黄彝。”龙，龙头也。疏，通刻其头。蒲，合蒲如凫头也。
　　○勺，市灼反，下同。禴音药。祼，古乱反。 
　　[疏]“灌尊”至“蒲勺”。
　　○正义曰：此一节明鲁有三代灌尊及所用之勺。
　　○“夏后氏以鸡夷”者，夷即彝，彝，法也。与馀尊为法，故称彝。“鸡彝”者，或刻木为鸡形，而画鸡於彝。
　　○“殷以斝”者，郑司农云：“画为禾稼。”“周以黄目”者，以黄金为目。皇氏云：“夏后氏以瓦泰之上画以鸡彝，殷著尊画为稼彝。”然尊、彝别作，事不相依，而皇氏以当代之尊为彝，文无所据。假因当代尊为彝，则夏后氏当因山罍，不得因虞氏瓦泰。皇氏之说，其义并非也。
　　○“夏后氏以龙勺”者，勺为龙头。
　　○“殷以疏勺”者，疏，谓刻镂，通刻勺头。
　　○“周以蒲勺”者，皇氏云：“蒲谓合蒲，当刻勺为凫头，其口微开如蒲草，本合而末微开也。”
　　○注“夷读”至“头也”。
　　○正义曰：引《周礼 春祠》“夏禴”以下，《司尊彝职》之文。云“春祠夏禴，祼用鸡彝鸟彝”者，鸡彝盛明水，鸟彝盛郁鬯也。秋尝冬烝，祼用斝彝黄彝”者，义亦然。必知一时之祭并用两彝者，以下云“朝践用两牺尊，再献用两象尊”，牺、象不可即为二时，故知两彝祗当一节。皇氏、沈氏并云：“春用鸡彝，夏用鸟彝，秋用斝彝，冬用黄彝。春属鸡，夏属鸟，秋属收禾稼，冬属土色黄，故用其尊。”皇氏等此言，文无所出，谓言及於数，非实论也。种曰稼，敛曰穑，秋时不得称稼。《月令》：“季秋草木黄落。”冬即色玄，不得用黄彝也。下“追享”“朝享”用虎彝蜼彝，追享谓祈祷也，朝享谓月祭也，若有所法，则四时不同，何以独用虎蜼？又崔氏义，宗庙祫祭用十八尊，祫在秋；禘祭用十六尊，禘在夏也。是一时皆数两彝，得为十八、十六。若每时用唯有一彝，秪十七，十五，是知皇氏等之说，其义非也。
　　土鼓，蕢桴，苇籥伊耆氏之乐也。蕢当为块，声之误也。籥如笛，三孔。伊耆氏，古天子有天下之号也。今有姓伊耆氏者。
　　○蕢读为块，苦对反。桴音浮。苇，于鬼反。籥音药。蕢，其位反，又苦怪反。笛，本又作篴，音狄。 
　　[疏]“土鼓”至“乐也”。
　　○正义曰：此一经明鲁用古代之乐，“土鼓”谓筑土为鼓，“篑桴”以土块为桴。
　　○“苇籥”者，谓截苇为籥，此等是伊耆氏之乐，鲁得用也。
　　○注“蕢当”至“氏者”。
　　○正义曰：经云“蕢”者，草名，与土鼓相对，故读为块。云“伊耆氏，古天子有天下之号也”者，《礼运》云：“伊耆氏始为蜡。”蜡是报田之祭。按《易 系辞》神农始作耒耜，是田起於神农，故说者以伊耆氏为神农也。
　　拊搏，玉磬，揩击，大琴，大瑟，中琴，小瑟，四代之乐器也。拊搏，以韦为之，充之以糠，形如小鼓。揩击，谓祝、敔，皆所以节乐者也。四代，虞、夏、殷、周也。
　　○拊，芳甫反。搏音博。揩，居八反，注同。大琴，徐本作瑟。糠音康。祝，昌六反。敔，鱼吕反，本又作圉。 
　　[疏]“拊搏”至“器也”。
　　○正义曰：此一经论鲁有四代乐器，但四代渐文，不如土鼓、苇籥之质，故别起其文也。
　　鲁公之庙，文世室也。武公之庙，武世室也。此二庙，象周有文王、武王之庙也。世室者，不毁之名也。鲁公，伯禽也。武公，伯禽之玄孙也，名敖。 
　　[疏]“鲁公”至“室也”。
　　○正义曰：此一经明鲁有二庙不毁，象周之文、武二祧也。
