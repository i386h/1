<!-- { "loadSidebar": true } -->
　　○强，其良反，下同。好，呼报反。子曰：“南方之强与？北方之强与？抑而强与？言三者所以为强者异也。抑，辞也。“而”之言“女”也，谓中国也。
　　○女音汝，下“抑女”同。宽柔以教，不报无道，南方之强也，君子居之。南方以舒缓为强。“不报无道”，谓犯而不校也。
　　○校，交孝反，报也。衽金革，死而不厌，北方之强也，而强者居之。衽犹席也。北方以刚猛为强。
　　○衽，而忍反，又而鸩反。厌，於艳反。故君子和而不流，强哉矫；中立而不倚，强哉矫；国有道，不变塞焉，强哉矫；国无道，至死不变，强哉矫。”此抑女之强也。流，犹移也。塞，犹实也。国有道，不变以趋时。国无道，不变以辟害。有道、无道一也。矫，强貌。塞，或为“色”。
　　○矫，居表反，下同。倚，依彼反徐其蚁反。 
　　[疏]“子路”至“哉矫”。
　　○正义曰：此一节明中庸之道，亦兼中国之强。子路闻孔子美颜回能择“中庸”，言己有强，故问之，问强中亦兼有中庸否？庾氏云：问强中之中庸者。然此问之，亦如《论语》云“子谓颜渊曰：‘用之则行，舍之则藏，唯我与尔有是夫？’子路曰‘子行三军，则谁与’之类”是也。
　　○“子曰：南方之强与，北方之强与，抑而强与”者，抑，语助也，“而”之言“女”也；女，子路也。夫子将答子路之问，且先反问子路，言强有多种，女今所问，问何者之强，为南方，为北方，为中国，女所能之强也。子路之强，行中国之强也。
　　○“宽柔以教，不报无道，南方之强也，君子居之”者，反问既竟，夫子遂为历解之。南方，谓荆阳之南，其地多阳。阳气舒散，人情宽缓和柔，假令人有无道加己，己亦不报，和柔为君子之道，故云“君子居之”。
　　○“衽金革，死而不厌，北方之强也，而强者居之”者，衽，卧席也。金革，谓军戎器械也。北方沙漠之地，其地多阴。阴气坚急，故人生刚猛，恒好斗争，故以甲铠为席，寝宿於中，至死不厌，非君子所处，而强梁者居之。然唯云南北，不云东西者，郑冲云：“是必南北互举，盖与东西俗同，故不言也。”“故君子和而不流，强哉矫”，此以下，皆述中国之强也。流，移也。矫亦强貌也。不为南北之强，故性行和合而不流移，心行强哉，形貌矫然。
　　○“中立而不倚，强哉矫”者，中正独立而不偏倚，志意强哉，形貌矫然。
　　○“国有道，不变塞焉，强哉矫”者，若国有道，守直不变，德行充实，志意强哉，形貌矫然。
　　○“国无道，至死不变，强哉矫”者，若国之无道，守善至死，性不改变，志意强哉，形貌矫然。
　　○注“此抑”至“强貌”。
　　○正义曰：“此抑女之强也”，何以知之？上文既说三种之强，又见南方之强，又见北方之强，唯“抑而之强”未见，故知此经所云者，是“抑女之强也”。云“流，移也”者，以其性和同，必流移随物，合和而不移，亦中庸之德也。云“国有道，不变以趋时”者，国虽有道，不能随逐物以求荣利。今不改变己志，以趋会於时也。云“矫，强貌”者，矫是壮大之形，故云“强貌”也。
　　子曰：“素隐行怪，后世有述焉，吾弗为之矣。“素”读如攻城攻其所傃之“傃”，傃，犹乡也。言方乡辟害隐身，而行诡谲以作后世名也。“弗为之矣”，耻之也。
　　○傃音素。乡，本又作“乡”，许亮反，下皆同。佹，久委反，下同谲音决。君子遵道而行，半涂而废，吾弗能已矣。废，犹罢止也。“弗能已矣”，汲汲行道，而为时人之隐行。
　　○汲音急。隐行，下孟反。君子依乎中庸，遯世不见，知而不悔，唯圣者能之。言隐者当如此也。唯舜为能如此。
　　○遯，本又作“遁”，同徒顿反。君子之道，费而隐。言可隐之节也。费，犹佹也。道不费则仕。
　　○费，本又作“拂”，同扶弗反，徐音弗，注同。夫妇之愚，可以与知焉。及其至也，虽圣人亦有所不知焉。夫妇之不肖，可以能行焉。及其至也，虽圣人亦有所不能焉。“与”读为赞者皆与之“与”。言匹夫匹妇愚耳，亦可以其与有所知，可以其能有所行者。以其知行之极也，圣人有不能，如此舜好察迩言，由此故与。
　　○以与音预，注“皆与之与”、“以其与”同。好，呼报反。故与音馀。天地之大也，人犹有所憾。憾，恨也。天地至大，无不覆载，人尚有所恨焉，况於圣人能尽备之乎。
　　○憾，本又作“感”，胡暗反，注同。故君子语大，天下莫能载焉；语小，天下莫能破焉。语犹说也。所说大事，谓先王之道也。所说小事，谓若愚、不肖夫妇之知行也。圣人尽兼行。《诗》云：‘鸢飞戾天，鱼跃于渊。’言其上下察也。察，犹著也。言圣人之德至於天，则“鸢飞戾天”；至於地，则“鱼跃于渊”，是其著明於天地也。
　　○鸢，悦专反，字又作“<鸟>”。戾，力计、吕结二反。跃，羊灼反。著，张虑反，下同。君子之道，造端乎夫妇，及其至也，察乎天地。”夫妇，谓匹夫匹妇之所知、所行。
　　○造，在老反。 
　　[疏]“子曰”至“天地”。
　　○正义曰：此一节论夫子虽隐遯之世，亦行中庸。又明中庸之道，初则起於匹夫匹妇，终则遍於天地。
　　○“素隐行怪，后世有述焉”者，素，乡也。谓无道之世，身乡幽隐之处，应须静默。若行怪异之事，求立功名，使后世有所述焉。
　　○“吾弗为之矣”者，耻之也。如此之事，我不能为之，以其身虽隐遯而名欲彰也。
　　○注“素读如攻城攻其所傃之傃”。
　　○正义曰：《司马法》文。言身隐而行佹谲，以作后世之名，若许由洗耳之属是也。
　　○“君子遵道而行，半涂而废”者，言君子之人，初既遵循道德而行，当须行之终竟。今不能终竟，犹如人行於道路，半涂而自休废。废，犹罢止也。
　　○“吾弗能已矣”，已，犹止也。吾弗能如时人半涂而休止，言汲汲行道无休已也。
　　○注“不为时人之隐行”。
　　○正义曰：谓作佹谲求名是也。君子以隐终始，行道不能止也。
　　○“君子”至“能之”。
　　○言君子依行中庸之德，若值时无道隐遯於世，虽有才德，不为时人所知，而无悔恨之心，如此者非凡人所能，唯圣者能然。若不能依行中庸者，虽隐遯於世，不为人所知，则有悔恨之心也。
　　○注“唯舜为能如此”。
　　○正义曰：知者，《史记》云：“舜耕於历山，渔於雷泽，陶於河滨。”是不见知而不悔。
　　○“君子之道，费而隐”，注云：“言可隐之节。费，犹佹也。”言君子之人，遭值乱世，道德违费则隐而不仕。若道之不费，则当仕也。
　　○“夫妇之愚，可以与知焉”，言天下之事，千端万绪，或细小之事，虽夫妇之愚，偶然与知其善恶，若萏荛之言有可听用，故云“与知”。
　　○“及其至也，虽圣人亦有所不知焉”者，言道之至极，如造化之理，虽圣人不知其所由，故云“及其至也，虽圣人亦有所不知焉”。
　　○“夫妇之不肖，可以能行焉”，以行之至极故也。前文据其知，此文据其行，以其知、行有异，故别起其文。但知之易，行之难，故上文云“夫妇之愚”。行之难，故此经云“夫妇之不肖”。不肖胜於愚也。
　　○“及其至也，虽圣人亦有所不能焉”者，知之与行之皆是至极，既是至极，故圣人有不能也。
　　○注“与读为赞者皆与之与”，
　　○正义曰：《士冠礼》云“其飨冠者，赞者皆与”，谓于与也。云“舜好察迩言，由此故与”者，即愚夫愚妇有所识知故也。与，语助也。
　　○“天地之大也，人犹有所憾”者，憾，恨也。言天地至大，无物不养，无物不覆，载於冬寒夏暑，人犹有怨恨之，犹如圣人之德，无善不包，人犹怨之，是不可备也。中庸之道，於理为难，大小兼包，始可以备也。
　　○“故君子语大，天下莫能载焉”者，语，说也；大，谓先王之道。言君子语说先王之道，其事既大，天下之人无能胜载之者。
　　○“语小，天下莫能破焉”者，若说细碎小事，谓愚不肖，事既纤细，天下之人无能分破之者。言事似秋亳，不可分破也。
　　○注“圣人尽兼行”。
　　○正义曰：谓兼行大、小之事。小事则愚夫愚妇所知行，大事则先王之道。前文云虽圣人有所不知、不能，此云大事圣人兼行之者，前云有所“不知”、“不能”，谓於小事不胜匹夫匹妇耳，非谓大事不能也，故此云尽兼行之。
　　○“《诗》云：鸢飞戾天，鱼跃于渊，言其上下察也”者，《诗 大雅 旱麓》之篇，美文王之诗。引之者，言圣人之德上至於天，则“鸢飞戾天”，是翱翔得所。圣人之德下至於地，则“鱼跃于渊”，是游泳得所。言圣人之德，上下明察。《诗》本文云“鸢飞戾天”，喻恶人远去；“鱼跃于渊”，喻善人得所。此引断章，故与《诗》义有异也。
　　○“君子之道，造端乎夫妇”者，言君子行道，初始造立端绪，起於匹夫匹妇之所知所行者。
　　○“及其至也，察乎天地”者，言虽起於匹夫匹妇所知所行，及其至极之时，明察於上下天地也。
　　子曰：“道不远人，人之为道而远人，不可以为道。言道即不远於人，人不能行也。《诗》云：‘伐柯伐柯，其则不远。’执柯以伐柯，睨而视之，犹以为远。则，法也。言持柯以伐木，将以为柯近，以柯为尺寸之法，此法不远人，人尚远之，明为道不可以远。
　　○柯，古何反。睨，徐音诣，睥睨也。故君子以人治人，改而止。言人有罪过，君子以人道治之，其人改则止赦之，不责以人所不能。忠恕违道不远，施诸己而不愿，亦勿施於人。违犹去也。君子之道四，丘未能一焉。所求乎子以事父，未能也。所求乎臣以事君，未能也。所求乎弟以事兄，未能也。所求乎朋友先施之，未能也。圣人而曰我未能，明人当勉之无巳。庸德之行，庸言之谨，有所不足，不敢不勉，有馀不敢尽，言顾行，行顾言。庸犹常也，言德常行也，言常谨也。圣人之行，实过於人，“有馀不敢尽”，常为人法，从礼也。
　　○行行，皆下孟反，注“圣人之行”同，或一读皆如字。君子胡不慥慥尔。君子，谓众贤也。慥慥，守实言行相应之貌。
　　○慥，七到反。行，下孟反。应，於陵反。旧音应对之应。君子素其位而行，不愿乎其外。素富贵行乎富贵，素贫贱行乎贫贱，素夷狄行乎夷狄，素患难行乎患难。君子无入而不自得焉。傃皆读为素。“不愿乎其外”，谓思不出其位也。“自得”，谓所乡不失其道。
