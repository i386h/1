<!-- { "loadSidebar": true } -->
　　○正义曰：“谓父命之为子母者也”，皇氏云“此郑注总解经慈母、庶母、祖庶母三条也，皆是庶子父命之使事妾母也，故云父命为子母也”。云“即庶子为后，此皆子也，传重而巳。不先命之与適妻，使为母子也”者，庾氏云：“郑注此一经，明庶子为適母后者，故云即庶子为后，谓为適母后。此皆子者，此庶子皆適母之子。今命之为后，但命之传重而已。母道旧定，不须假父命之与適妻使为母子也。”云“缘为慈母后之义，父之妾无子者，亦可命已庶子为后”者，言缘《丧服》有妾子为慈母后义，今起此妾为后之文也。然缘《丧服》慈母而起命二妾之后，而注不云“命后已妾”，唯言“后父妾”者，缘已妾既可为慈，亦可为庶母后易见，不言自显但以已子后父妾，於文难明，故特言之也。
　　为父、母、妻、长子禫。日所为禫者也。
　　○为父母，于伪反，注“目所为”，下文“则为其母子”，“为妻”，下注“恩为已”、“为之变”、“为今死者”皆同。 
　　[疏]“为父”至“子禫”。
　　○正义曰：此一经，郑云“自所为禫者”。此一人而巳，然慈母亦宜禫也。而下“有庶子在父之室，为其母不禫”，则在父室，为慈母亦不禫也，故不言之。妻为夫亦禫也，但《记》文不具。
　　慈母与妾母，不世祭也。以其非正。《春秋传》曰：“於子祭，於孙止。” 
　　[疏]“慈母”至“祭也”。
　　○正义曰：此一经论礼有不合世祭之事。祭慈母即所谓承庶母、祖庶母后者也，妾母谓庶子自为其母也。既非其正，故唯子祭之，而孙则否。
　　○注“以其”至“孙止”。
　　○正义曰：《春秋传》“於子祭，於孙止”者，此《穀梁传》隐五年，谓鲁孝公之妾，是惠公之母。五年传：“九月考仲子之宫，考，成也。成之为夫人也。”注云：“仲子本孝公之妾。”以其子本孝公之妾子，则惠公也。惠公立为仲子之后，故成之为夫人也。传又云：“礼：庶子为君，为其母筑宫，使公子主其祭。”注云：“公子者，长子之弟，及妾之子也。”传又云“於子祭，於孙止”者，此经云“妾母不世祭也”，故郑引为注，此明不得世祭也。
　　丈夫冠而不为殇，妇人笄而不为殇。言成人也，妇人许嫁而笄，未许嫁，与丈夫同。
　　○冠，古乱反。为殇后者，以其服服之。言“为后”者，据承之也。殇无为人父之道，以本亲之服服之。 
　　[疏]“为殇”至“服之”。
　　○正义曰：此一节论宗子殇死，族人不得以父道为后之事。
　　○“为殇后”者，谓大宗子在殇中而死，族人为后大宗，而不得后此殇者为子也，以其父无殇义故也。既不后殇，而宗不可绝。今来为后殇者之人，不以殇者之为父，而依兄弟之服，服此殇也。
　　○注“言为”至“服之”。
　　○正义曰：言“为后者，据承之也”者，既不与殇为子，则不应云“为后”，今言“为后”，是据巳承其处为言也。云“以本亲之服服之”者，谓既不以父服服殇，而今来后其宗，事事如子，为彼殇服，依其班秩，如本列也。为人后者，若子於无后之宗，既为殇者父作子，则应服以兄弟之服，而云“以本亲之服服”者，当在未后之前，不复追服，不责人以非时之恩。故推此时本亲兄弟亡在未后之前者，亦宜终其本服之日月。唯为后及所后，如有母亡，而犹在三年之内，则宜接其馀服，不可以吉居凶。若出三年，则不追服矣。
　　久而不葬者，唯主丧者不除。其馀以麻终月数者，除丧则巳。其馀，谓旁亲也，以麻终月数，不葬者丧不变也。 
　　[疏]“久而”至“则巳”。
　　○正义曰：此一节论久而不葬不变服之事。
　　○“久而不葬”者，谓有事碍，不得依月葬者，则三年服，身皆不得祥除也。今云“唯主丧者”，亦欲广说子为父，妻为夫，臣为君，孙为祖得为丧主，四者悉不除也。
　　○“其馀以麻终月数”者，其馀，谓期以下至緦也。“麻终月数”者，主人既未葬，故诸亲不得变葛，仍犹服麻，各至服限竟而除也。
　　○“除丧则巳”者，谓月足而除，不待主人葬除也。然此皆藏之，至葬则反服之也，故下云“及其葬也，反服其服”是也。然虽緦亦藏服，以其未经葬故也。卢曰：“其下子孙皆不除也，以主丧为正耳，馀亲者以麻，各终其月数除矣。”庾云：“谓昔主，《要记》按《服问》曰：‘君所主夫人、妻、大子、適妇’，故谓此在不除之例，定更思详，以尊主卑，不得同以卑主尊，无缘以卑之未葬，而使尊者长服衰绖也。且前儒说‘主丧不除，无为下流’之义，是知主丧不除，唯於承重之身为其祖曾。若子之为父，臣之为君，妻之为夫，此之不除也，不俟言而明矣。”卢植云：“下子孙皆不除。”萧望之又云：“独谓子。”皆未善也，谓庾言为是。
　　箭笄终丧三年。亦於丧所以自卷持者，有除无变。 
　　[疏]“箭笄终丧三年”。
　　○正义曰：此一经论妇人以箭笄终丧之事，前云“恶笄以终丧”，是女子为母也。此云“箭笄终丧三年”，谓女子在室为父也。自卷持者，有除无变也。
　　齐衰三月，与大功同者绳屦。虽尊卑异，於恩有可同也。 
　　[疏]“齐衰”至“绳屦”。
　　○正义曰：此一经论尊卑屦同之事。
　　○大功以上，同名重服，故大功与齐衰三月，可同绳屦，谓以麻绳为屦，虽尊卑则异，於恩有可同者。齐衰为尊，大功为卑，而三月为恩轻，九月恩稍重，制之在尊卑深浅之间。礼法有常，乘权而降，在尊既为深，故宜有异也，所以衰服殊，而为恩情处为浅深矣，故有可同也，所以同其末屦，以表恩而不同也。
　　练，筮日、筮尸、视濯，皆要绖、杖、绳屦，有司告具而后去杖。筮日、筮尸，有司告事毕，而后杖，拜送宾。临事去杖，敬也。濯，谓溉祭器也。
　　○濯，大角反。溉，故代反。大祥吉服而筮尸。凡变除者，必服其吉服以即祭事，不以凶临吉也。《间传》曰：“大祥素缟麻衣。”
　　○缟，古老反。 
　　[疏]“练筮”至“筮尸”。
　　○正义曰：此一经论练祥筮日筮尸之时，所著衣服也。练为小祥也。
　　○“筮日”谓筮占小祥之日，“筮尸”亦筮占小祥之尸。
　　○“视濯”者，谓视小祥之祭器。祭器须洁，而视其洗濯也。
　　○“皆要绖、杖、绳屦”者，为丧至小祥，男子除首绖，唯有要绖，而病尚深，故犹有杖，屦是末服，又变为绳麻。将欲小祥，前日豫筮其日，而占於尸。及视濯器，则豫著小祥之服，以临此三事也。所以然者，此前三事悉是为祭，祭欲吉，故豫服也。不言“衰与冠”者，亦同小祥矣。
　　○“有司告具而后去杖”者，有司谓执事者。曏者变服犹杖，今执事之人既告三事办具，将欲临事，故孝子便去杖，亦敬生故也。
　　○“筮日、筮尸，有司告事毕，而后杖，拜送宾”者，“筮日与尸”二事皆有宾来，曏当临事时去杖，今若执事之人告筮占之事巳毕，则孝子更执杖，以拜送於宾矣。不言“视濯”者，视濯轻而无宾，故不言也。
　　○“大祥吉服而筮尸”者，吉服，朝服也。大祥之日，缟冠朝服。今将欲祥，亦於前日豫服大祥之服，以临筮日及筮尸、视濯，今唯云“尸”，不言“日”及“濯”者，从小祥可知也。大祥则并去绖、杖、绳屦，故不云杖、绖、屦。
　　○注“凡变”至“麻衣”。
　　○正义曰：“凡变除者，必服其吉服，以即祭事，不以凶临吉也”者，下云“大祥，朝服缟冠”，是祥祭之时，唯著朝服。此筮尸又在祥祭前已著吉服，不以凶临吉故也。引《閒传》者，以大祥之后著素缟麻衣，此云“吉服”，则非祥后之服，是朝服也。故引以证之。
　　庶子在父之室，则为其母不禫。妾子父在厌也。庶子不以杖即位，下適子也。位，朝夕哭位也。
　　○下適，户嫁反。適，丁历反。父不主庶子之丧，则孙以杖即位可也。祖不厌孙，孙得伸也。
　　○伸音申。父在，庶子为妻，以杖即位可也。舅不主妾之丧，子得伸也。 
　　[疏]“庶子”至“可也”。
　　○正义曰：此一节论庶子父在应杖及不应杖之节。
　　○“庶子在父之室，则为其母下禫”者，此谓不命之士，父子同宫者也。若异宫则禫之，如下言则亦犹杖也。禫为服外，故微夺之可。
　　○“庶子不以杖即位”者，谓適、庶俱有父母之丧也，適子得执杖进阼阶哭位，庶子至中门外而去之，以下於適子也。然此承前而云杖，则似庶子不禫亦不杖，如贺言也。
　　○“父不主庶子之丧，则孙以杖即位可也”者，父主適子丧而有杖，故適子子不得以杖即位，以辟祖故耳，非厌也。今此父不主庶子丧，故庶子子则得杖即位也。祖不厌孙，孙得伸也。父皆厌子，故舅主適妇丧而適子不杖，大夫不服贱妾。妾子亦厌而降服，以服其母也。至於祖虽尊贵，而并不厌孙，故大夫降庶子，为其孙不降其父也。庾云：“谓《杂记》上：为长子杖，则其子不以杖即位。郑注：‘辟尊者。’按祖不厌孙，而长子之子不以杖即位者，以祖为其父主，故辟尊，不敢俱以杖即位耳，犹如庶子之子亦非厌也。父不为庶子主，故其子以杖即位可也。”
　　○“父在，庶子为妻以杖即位可也”者，此谓庶子也。父不主其妻，故其子得为妻以杖即位也。《杂记》云“为妻，父母在不杖”，亦是庶子。而云“不杖”者，亦谓同宫者也。又《丧服》注云：“为其妻以杖即位，谓庶子也。”舅主適妇，则適子不得杖，舅不主庶妇，故庶子为妻可以杖即位。谓父主妻丧，故主適妇，所以適子不杖也，明主適妇犹於主妻故也。父既不主妾丧，故不主庶妇，所以庶子得杖。庶子得杖，由於父不主妾故也。若妻次子既非正嗣，故亦同妾子之限也。或问者云：“但以杖自足，何须言即位？言即位，如似適妇之丧，长子亦得有杖，祗不得即位耳。”答曰：“庶子为父母厌，下於適子，虽有杖，不得持即位。今嫌为妻亦得杖，而不即位，故明之也。
　　诸侯吊於异国之臣，则其君为主。君为之主，吊臣，恩为已也。子不敢当主，中庭北面哭，不拜。诸侯吊，必皮弁锡衰。所吊虽巳葬，主人必免。主人未丧服，则君亦不锡衰。必免者，尊人君，为之变也。未丧服，未成服也。既殡成服。 
　　[疏]“诸侯”至“锡衰”。
　　○正义曰：此一节明诸侯吊丧衣服之节。
　　○“吊於异国之臣，则其君为主”者，君无吊他臣之礼，若来在此国，遇主国之臣丧时，为彼君之故而吊，故主国君代其臣之子为主。
