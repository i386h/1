<!-- { "loadSidebar": true } -->
　　[疏]“凡为”至“不争”。
　　○正义曰：此一节明人子事亲奉养之礼，又去争讼，今各随文解之。
　　○“昏定而晨省”者，上云冬温夏凊，是四时之法，今说一日之法。定，安也。晨，旦也。应卧，当齐整床衽，使亲体安定之后，退。至明旦，既隔夜，早来视亲之安否何如。先昏后晨，兼示经宿之礼。熊氏云：“晨省者，案《内则》云，同宫则鸡初鸣，异宫则昧爽而朝。”
　　○“在丑夷不争”者，此一句明朋侪礼也。丑，众也；夷犹侪也，皆等类之名。风俗语不同，故兼言之。夫贵贱相临，则存畏惮，朋侪等辈，喜争胜负，亡身及亲，故宜诫之以不争。
　　○注“丑众”至“等夷”。
　　○正义曰：“丑，众也”，《释诂》文，谓在众不忿争也。云“四皓曰：陛下之等夷”者，证夷是等类也。四皓，汉时隐人高士也。其四人，一东园公，二绮里季，三夏黄公，四角里先生，皆老，发白皓素，因呼为四皓。隐商山不仕，高祖数召不出。后为高祖欲废吕后之子盈，而立戚夫人之子赵王如意为大子，张良使太子卑辞安车遣辨士以请四皓，四皓果来，舍建城侯所。至汉十一年，黥布反，高祖令太子将兵击之。四皓自相谓曰：“几来欲以安太子，太子将兵，事危矣。”乃说建城侯曰：“太子将兵有功则位不益，无功则从此受祸。且太子所与诸将，皆尝与上定天下骁将也。今使太子将之，此无异使羊将狼，皆不肯为用，其无功必矣。臣闻母爱者子抱之，今戚夫人日夜侍御，赵王常居前，上终不使不肖子居爱子之上，明乎其代大子之位必矣。君何不急请吕后承间为上泣言：“黥布天下猛将，善用兵，诸将皆陛下之等夷，今令大子将此属，莫肯为用。’”於是吕后如四皓言以请高祖。高祖时疾，自行，十二年破黥布还而疾益甚，愈欲易太子。及燕置酒，太子侍，四皓从太子，高祖惊曰：“吾召公数岁，公逃我，今反从我儿乎！”四皓曰：“陛下轻士善骂，臣等义不受辱，故恐而亡匿。”
　　夫为人子者，三赐不及车马，三赐，三命也。凡仕者，一命而受爵，再命而受衣服，三命而受车马。车马，而身所以尊者备矣。卿、大夫、士之子不受，不敢以成尊比逾於父。天子诸侯之子不受，自卑远於君。
　　○远，于万反。故州闾乡党称其孝也，兄弟亲戚称其慈也，僚友称其弟也，执友称其仁也，交游称其信也。不敢重受赐者，心也，如此而五者备有焉。《周礼》二十五家为闾，四闾为族，五族为党，五党为州，五州为乡。僚友，官同者。执友，志同者。
　　○僚，本又作寮，了彫反，同官者。弟，大计反，下注同。见父之执，不谓之进不敢进，不谓之退不敢退，不问不敢对，敬父同志，如事父。此孝子之行也。 
　　[疏]“夫为”至“行也”。
　　○正义曰：此一节明人子谦卑，行著於外，所敬又广。今各随文解之。言“夫”者，贵贱悉然也。“三赐”，三命也。言为人子，虽受三命之尊，终不敢受车马，车马则身有成尊，便比逾於父，故不受。所以许受三命，而不许受车马者，命是荣美，光显祖父，故受也；车马是安身，身安不关先祖，故不受也。不云“不受”，而云“不及”者，受是已到之日，明人子非唯外迹不受，抑亦心所不及於此赐也。
　　○注“三赐”至“於君”。
　　○正义曰：云“三赐不及”者，受命即受赐，故三赐三命，故《公羊》云：“命者何？加我服”，“锡者何？赐也。”是其命赐将相也。云“凡仕者，一命受爵，再命受衣服，三命受车马”者，皆约《周礼 大宗伯》之文。案《大宗伯》“一命受职”，职则爵也。又《宗伯》“三命受位”，郑康成云：“始有列位於王朝。”今言“受车马”者，但三命受位，即受车马。以经云“车马”，故以“车马”言之。云“卿、大夫、士之子不受，不敢以成尊比逾於父”者，以公侯伯卿三命，其子不受，不敢比於父；公侯伯大夫、子男卿再命，公侯伯士一命，子男之士不命，其子三命不受车马者，皆是不敢逾於父。不言天子诸侯之子不敢受者，以其父位既尊，不得言不敢比逾，故云“自卑远於君”。案《周礼》九仪，“一命受职，再命受服，三命受位，四命受器，五命赐则，六命赐官，七命赐国，八命作牧，九命作伯”。案《含文嘉》：“九赐：一曰车马，二曰衣服，三曰乐则，四曰朱户，五曰纳陛，六曰虎贲，七曰斧钺，八曰弓矢，九曰秬鬯。”宋均注云：“进退有节，行步有度，赐以车马，以代其步。言成文章，行成法则，赐以衣服，以表其德。动作有礼，赐以纳陛，以安其体。长於教诲，内怀至仁，赐以乐则，以化其民。居处修理，房内不泄，赐以朱户，以明其别。勇猛劲疾，执义坚强，赐之虎贲，以备非常。抗扬威武，志在宿卫，赐以斧钺，使得专杀。内怀仁德，执义不倾，赐以弓矢，使其专征。慈孝公母，赐以秬鬯，以归祭祀。”郑司农以《周礼》九命与九赐是一也。然则此“三赐”，郑康成知非“九赐”之第三，而云“三命之赐”者，康成以九命与九赐不同，九赐谓“八命作牧，九命作伯”之后，始加九赐。知者，《王制》云“三公一命卷，若有加，则赐。二曰衣服之属”是也。又《宗伯》“八命作牧”注云：“侯伯有功德，加命得专征伐。”《王制》云：“赐弓矢，然后征。”《诗》云：“瑟彼玉瓒，黄流在中。”传曰：“九命然后赐以圭瓒。”又《尚书 文侯》：“仇受弓矢秬鬯。”《左传》：“晋文公受大路、戎路、弓矢、秬鬯、虎贲。”此皆九命之外，始有衣服、弓矢、秬鬯等之赐，故知九赐不与九命同也。且此云“三赐不及车马”，其九赐“一曰车马”，何由三赐不及车马乎？故知此三赐非九赐之三赐也。若是九赐之三赐，即是身八命九命之尊，礼绝凡庶，何得下文云州闾、乡党、僚友、交游也？故康成以为诸侯及卿大夫之子三命者。其《公羊》说九赐之次，与《含文嘉》不同，一曰加服，二曰朱户，三曰纳陛，四曰舆马，五曰乐则，六曰虎贲，七曰斧钺，八曰弓矢，九曰秬鬯。异人之说，故文有参差，大略同也。《异义》许慎说九赐九命，郑康成以为不同，具如前说，其大夫赐乐，《乡饮酒》注云“大夫若君赐乐”，及《左传》“魏绛有金石之乐”，非九赐之正法也。车马之赐，进退由於君命，今言不受者，君子仕，辞位不辞禄，其物终必受之，故郑注下文“不敢受重赐者，心也。”
　　○“故州闾”至“称其信也”。《周礼 司徒》去王城百，置远郊，远郊之内为六乡，六乡之民，“五家为比，使之相保。五比为闾，使之相受。四闾为族，使之相葬。五族为党，使之相救。五党为州，使之相赒。五州为乡，使之相宾”。又《遂人职》主六遂，六遂之民在远郊之外，“五家为邻，五邻为里，四里为酂，五酂为鄙，五鄙为县，五县为遂”。今不言六遂者，举近耳。若六遂之中有此孝者，则亦称之也。
　　○“兄弟亲戚称其慈也”，亲指族内，戚言族外。慈者，笃爱之名。兄弟，外内通称。亲疏交接，并见其慈而称之。
　　○“僚友称其弟也”，僚友，同官者也。弟者，事长次弟之名。孝子能接同官，有所次序，不敢逾越等级，故同官之友称之。
　　○“执友称其仁也”，执友，执志同者也。同师之友，意趣相得，绸缪切瑳，故其见仁恩之心而称之。
　　○“交游称其信也”，交游，泛交也。结交游往，本资信合，故称信也。熊氏云：“然此五句，上始州闾，下及交游，亦其次也。前孝后信，又为差序，略举五者，馀行可知。不敢受赐者，心也。不受由心，故有五称也。”
　　○“见父之执”者，此亦承为人子之事也。明非惟见交游为善，乃遍至父友也。自上诣下曰见，自下朝上曰见。父之执谓执友，与父同志者也。或故往见，或路中相见也。
　　夫为人子者，出必告，反必面。告、面同耳，反言面者，从外来，宜知亲之颜色安否。
　　○告，古毒反。所游必有常，所习必有业。缘亲之意，欲知之。恒言不称老。广敬。年长以倍，则父事之。谓年二十於四十者，人年二十，弱冠成人，有为人父之端。今四十於二十者有子道。《内则》曰：“年二十，惇行孝弟。”
　　○冠，工唤反。惇，都温反。十年以长，则兄事之。五年以长，则肩随之。肩随者，与之并行差退。
　　○差，初佳反，徐初宜反。群居五人，则长者必异席。席以四人为节，因宜有所尊。 
　　[疏]“夫为”至“异席”。
　　○正义曰：此一节亦明人子事亲之法，游方习业，及汎交之礼，亦各随文解之。
　　○“恒言不称老”者，老是尊称，若其称老，乃是己自尊大，非是孝子卑退之情，故注云：“广敬。”言广者，非但敬亲，因敬亲广敬他人。或云子若自称老，父母则甚老，则感动其亲，故舜年五十而慕是也。
　　○“年长以倍，则父事之”者，此谓乡里之中，非亲非友，但二十以后，年长倍己，则以父道事之，即父党随行也。
　　○注“谓年”至“孝弟”。
　　○正义曰：人年三十而娶，於后乃有子，则三十於六十，乃是倍年。今郑言二十於四十者，但二十加冠成人，责以为人父为人子之礼，虽未有妻子，有为人父之端，又《内则》云“二十乃能敦行孝弟，可责以孝子之行”，故二十於四十，约之为倍年也。以二十未合有子，故郑云为人父之端，有子道也。
　　○“十年以长，则兄事之”者，谓年二十於三十者，全倍者父事之，半倍，故兄事之也。凡事之，则正差退而雁行也。
　　○“五年以长，则肩随之”者，谓并行而差退。若未二十童子则无此礼，以其不能惇行孝弟。《论语》云“与先生并行”，《王制》云“父之齿随行，兄之齿雁行”者，举成人有此礼也，童子礼则无也。此谓二十於二十五者肩随，则齐於雁行也。然则以此肩随而推之，上云父兄事之，岂是温凊如亲，正言其或行来坐席，推前相类耳。
　　○群居五人，则长者必异席”者，谓朋友居处法也。群，朋友也。子夏曰“吾离群”是也。古者地敷横席而容四人，四人则推长者居席端。若有五人会，应一人别席，因推长者一人於异席也。
　　○注“席以”至“所尊”。
