<!-- { "loadSidebar": true } -->
　　○殷，大也。孔子答云：君殡既讫，君所无事，父母新丧，故归於家，以治父母之丧。若君丧有朔月月半荐新大事，则臣之適君所以哭君。若凡常朝夕则不往哭君，唯在家为父母治丧，故云“朝夕否”。若臣有父母之丧，既殡而后有君丧，则归君所。若父母之丧有殷事之时，则来归家，平常朝夕则不来，恒在君处。
　　○注“居家”至“父母”。
　　○正义曰：君薨既殡，是君丧在前；殡后亲死，是父母丧在后。亲丧痛甚，恒居於家，是隆於父母也。
　　曰：“君既启，而臣有父母之丧，则如之何？”孔子曰：“归哭而反送君。”言送君，则既葬而归也。归哭者，服君服而归，不敢私服也。 
　　[疏]“曰君”至“送君”。
　　○正义曰：曾子上问“既殡”，今问“既启”，故云“君既启，而臣有父母之丧，则如之何”。孔子答曰：归哭父母而反往送君，既葬毕，还来归家，而治父母之丧。以此言之，父母之葬既启，而有君之丧，则亦往哭於君所，而反送父母，父母葬毕而居君所。
　　○注“言送”至“服也”。
　　○正义曰：知既葬而归者，以言送君则葬罢而归则不待君之虞祭也。其君丧祔与卒哭未知臣往君所与否。云“归哭者，服君服而归，不敢私服也”者，谓归哭父母，犹服君服，不私服也。知不私服者，上文云“有君丧服於身，不敢私服”，故知不私服也。
　　曰：“君未殡，而臣有父母之丧，则如之何？”孔子曰：“归殡，反于君所。有殷事则归，朝夕否。其哀杂，主於君。大夫室老行事，士则子孙行事。大夫、士其在君所之时，则摄其事。大夫内子，有殷事，亦之君所，朝夕否。”谓夫之君既殡，而有舅姑之丧者。内子，大夫妻也。妻为夫之君，如妇为舅姑服齐衰。
　　○適，丁历反。 
　　[疏]“曰君”至“夕否”。
　　○正义曰：前问君既殡及既启，而有父母之丧。今问君未殡，而臣有父母之丧，如之何？孔子答曰：归殡父母讫，反于君所，以殡君恒在君所，家有殷事之时，则暂归於家。若寻常朝夕，则不得归也，故云“朝夕否”。卢氏云“归殡，反于君所”者，人君五日而殡，故可以归殡父母，而往殡君也。若其临君之殡日，卢云“归哭父母而来殡君”，则殡君讫，乃还殡父母也。以此言之，臣有父母之丧，未殡，而有君丧，去君殡日虽远，祗得待殡君讫而还殡父母，以其君尊故也。
　　○注“其哀杂，主於君”。
　　○正义曰：以君未殡，则君哀重，而父母又丧，是亲哀亦重。君与亲哀既半相杂，君为尊，故主意於君故寻常恒在君所。
　　○“大夫”至“行事”。
　　○以大夫、士有殷事在君所之时，则在家之朝夕之奠有阙，若朝夕恒在君所之时，则在家朝夕之奠亦阙。奠不可废，其大夫尊，故遣室老摄行其事；士卑，则子孙摄行其事。
　　○注云“大夫”至“其事”。
　　○正义曰：“大夫内子有殷事，亦之君所，朝夕否”，上文明大夫礼节，此明妇人之进止，君既殡而妇有舅姑之丧。大夫者，卿之总号。内子者，卿之適妻。以前问君薨既殡有父母之丧，此明君既殡后而妇有舅姑之丧，归居於家，君有殷事之时，亦之君所。云“亦”者，谓亦同其夫也。非但夫往君所，妻亦往君所也。若寻常朝夕，则不往君所。举此一条，妇同於夫，则君既启及君未殡而有舅姑之丧，其礼悉同夫也。
　　○注“内子”至“齐衰”。
　　○正义曰：按僖二十四年《左传》云：“晋赵姬请以叔隗为内子，而巳下之。”叔隗为赵衰妻，是大夫適妻也。若对而言之，则卿妻曰内子，大夫妻曰命妇。若散而言之，则大夫是卿之总号，其妻亦总名为内子。云“妻为夫之君，如妇为舅姑服齐衰”者，此《丧服》文也。
　　贱不诔贵，幼不诔长，礼也。诔，累也。累列生时行迹，读之以作谥。谥当由尊者成。
　　○诔，力水反，谓谥也。行，下孟反。谥音示，徐又以二反。唯天子称天以诔之。以其无尊焉。《春秋公羊》说，以为读诔制谥於南郊，若云受之於天然。诸侯相诔，非礼也。礼当请诔於天子也。天子乃使大史赐之谥。 
　　[疏]“贱不”至“礼也”。
　　○正义曰：此一节论谥由尊者出之事。“贱不诔贵”，诔，累也。谓贱不得累列贵者之行而为谥，幼不得累列长者之行而作谥，如此是其礼也。所以然者，凡谥如此是其礼也。所以然者，凡谥表其实行，当由尊者所为。若使幼贱者为之，则各欲光扬在上之美，有乖实事，故不为也。
　　○“唯天子称天以诔之”者，诸侯及大夫其上犹有尊者为之作谥，其天子则更无尊於天子者，故唯为天子作谥之时，於南郊告天，示若有天命然，不敢自专也。
　　○“诸侯相诔，非礼也”者，非但贱不诔贵，平敌相诔，亦为不可，故云“诸侯相诔，非礼也”。既贱不诔贵，按襄十三年《左传》楚子囊为共王作谥者，春秋乱世不能知礼。此不言君臣兄弟，而言贵贱长幼者，广包馀人，非唯君臣兄弟而巳。
　　○注“以其”至“南郊”。
　　○正义曰：按郑之时，说《公羊》者而为此言，故《白虎通》云：“天子崩，大臣之於南郊，称天以谥之者。为人臣子，莫不欲褒大其君，掩恶扬善，故至南郊，明不得欺天也。”
　　○注“礼当”至“之谥”。
　　○正义曰：按《白虎通》云：“君薨请谥，世子赴告於天子。大子唯遣大夫会葬而谥之。”又《檀弓》云：“公叔文子卒，其子戍请谥於君曰：‘日月有时，将葬矣请所以易其名者，’”大夫当请诔於君，则诸侯理当言诔於天子。云“天子乃使大史赐之谥”者，按《大史职》云：“小丧，赐谥。”郑云：“小丧，卿大夫也。”即大夫言赐之谥明谥，明诸侯之丧亦然。
　　曾子问曰：“君出疆，以三年之戒，以椑从。君薨，其入如之何？”其出有丧备，疑丧入必异也。戒犹备也，谓衣衾也。亲身棺曰椑，其馀可死乃具也。
　　○疆，居良反。椑，薄历反，亲身棺谓杝棺也。孔子曰：“共殡服，此谓君巳大敛，殡服，谓布深衣、苴绖、散带垂，殡时主人所服，共之以待其来也。其馀殡事，亦皆具焉。
　　○共殡音恭，注同；下必刃反。苴绖，七馀反；下大结反。散，息但反。则子麻弁绖，疏衰菲杖，棺柩未安，不忍成服於外也。麻弁绖者，布弁而加环绖也。布弁，如爵弁而用布。杖者，为巳病。
　　○弁，皮彦反。柩，其又反。如爵，如或作加，误也。为巳音以。入自阙，升自西阶。阙谓毁宗也。柩毁宗而入，异於生也。升自西阶，亦异生也。所毁宗，殡宫门西也。於此正棺，而服殡服，既涂而成服。殷柩出毁宗，周柩入毁宗，礼相变也。如小敛，则子免而从柩，谓君巳小敛也。主人布深衣，不括发者，行远不可无饰。
　　○免音问。入自门，升自阼阶。亲未在棺，不忍异入，使如生来反。君大夫、士一节也。” 
　　[疏]“曾子”至“节也”。
　　○正义曰：此论诸侯出外，死以丧归之事。
　　○曾子问夫子云：诸侯之君，或出疆朝会，其出之时，以三年之戒，以椑从。戒，备也。谓以三年丧备衣衾之属，并以椑棺而从。出既有备，今其入也如之何？
　　○注“其出”至“具也”。
　　○正义曰：按《王制》云：“绞紟衾冒，死而后制。”此云戒备，谓衣衾者，熊氏云：“此言三年之戒，谓衣衾之裁。若其造作，死后乃为之。”
　　○云“亲身棺曰椑”，按《丧大记》云：“大棺八寸，属六寸，椑四寸，从外乡内亲身也。”《檀弓》注云：“椑，坚著之言也。”谓椑虽亲身，天子椑内犹有水兕，诸侯公椑内犹有兕，诸侯以椑为亲身也。云“其馀可死乃具也”，谓除椑之外，大棺与属，若在家年老，亦死前为之。今出疆椑从，年未老，故大棺等死后乃具也。
　　○“孔子曰共殡服”者，於时大敛之后，主人从柩而归，则其家豫共主人殡时所著之服，谓布深衣、苴绖、散带垂也。於时主人从柩在路，以棺柩未安，未忍成服於外，唯著麻弁。麻，布也，谓布弁。布弁之上，而加环绖。
　　○注“此谓”至“具焉”。
　　○正义曰：知此谓大敛者，以下文云“如小敛”，故知此谓巳大敛也。云“殡服谓布深衣苴绖散带垂”，按《士丧礼》云：“小敛，苴绖、大鬲、散带垂。”又礼：亲始死，布深衣，至成服以来，其服不改。故知殡服，布深衣、苴绖、散带垂。其首服，崔氏云：“小敛之前，大夫士皆素冠。小敛括发之后，士则加素冠，大夫加素弁。”云“其馀殡事亦皆具焉”，以殡不可阙，故知具焉。经特云“共殡服”者，举主人服为重。
　　○“则子麻弁绖，疏衰菲杖”。
　　○身著疏衰，疏衰是齐衰也。足著菲屦，菲谓藨屦也。其身巳病者柱杖。故云“疏衰菲杖”也。
　　○注“棺柩”至“巳病”。
　　○正义曰：按《士丧礼》云“三日成服”，今君丧在外，仍著麻弁疏衰，故知“不忍成服於外也”。云“麻弁绖者，布弁而加环绖也”者，布弁谓吉布十五升，与子游麻衰，及《诗》云“麻衣如雪”同。知加环绖者，《杂记》云“小敛环绖”是也。云“布弁如爵弁而用布”者，按《檀弓》云：“周人弁而葬，殷人哻而葬。”哻是殷之祭冠，明弁绖似周之祭冠，故知爵弁也。云“杖者为巳病”者，以《士丧礼》服、杖同时，今服未成而巳杖，故云“为巳病”也。
　　○“入自阙，升自西阶”，谓柩入宫之时，毁殡宫门西边墙从柩而入。其升堂之时，自西阶而升。必西阶者，以柩从外来，如似宾客，故就西而升阶，就客位也。
　　○注“阙谓”至“变也”。
　　○正义曰：郑恐是门阙，故云“毁宗”也。谓毁此宗庙之墙。其处空阙，故谓之阙。云“柩毁宗而入，异於生也”，《公羊》定元年“癸亥，公之丧至自乾侯。戊辰，公即位”，正棺於两楹之间，然后即位”，注云“正棺者，象既小敛夷於堂也”。於此之时，服殡服也。云“既涂而成服”者，谓菆涂既毕，而成服也。
　　○云“殷柩出毁宗，周柩入毁宗，礼相变也”，《檀弓》云：“毁宗躐行，殷道也。”既云毁宗，始云躐行，是先毁宗，后躐行也。是从内而出，故云“殷柩出毁宗”。“如小敛，则子免而从柩”，上之所言，谓大敛之后。此所谓未大敛当小敛以后之节，则子首不著麻弁，身不服疏衰，唯首著免，身著布深衣，而从柩也。
　　○注“谓君”至“无饰”。正义曰：按《士丧礼》，从死至成服，主人皆著深衣，故知小敛主人布深衣也。《士丧礼》云：“小敛，主人髻发。”今著免者，以在外远行，不可无饰，故著免也。
