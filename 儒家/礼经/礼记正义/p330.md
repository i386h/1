<!-- { "loadSidebar": true } -->
　　○偝音佩，下及注同。愉音偷，本亦作偷。《诗》云：‘先君之思，以畜寡人。’此卫夫人定姜之诗也。定姜无子，立庶子衎，是为献公畜孝也。献公无礼於定姜，定姜作诗，言献公当思先君定公，以孝於寡人。
　　○畜，许六反，注同，毛《诗》作“勖”。定姜之诗，此是是《鲁诗》，《毛诗》为庄姜。衎，苦旦反。以此坊民，民犹偝死而号无告。”死者见偝，其家之老弱号呼称冤。无所告，无理也。
　　○号，户羔反，注同。冤，於苑反。 
　　[疏]“子云”至“无告”。
　　○正义曰：此一节明坊人偝死乡生之事。
　　○“利禄先死者而后生者”，谓财利荣禄之事，假令死之与生并合俱得，君上先与死者。而后生者。“则民不偝”者，谓在上以此化民，则民皆不偝於死者。
　　○“先亡者而后存”者，亡，谓身为国事亡在外。存，谓存在於国内。若君有利禄，先与在外亡者而后与国内存者。
　　○“则民可以托”者，谓在上以此化民，民皆仁厚，皆可以大事相付托也。
　　○“《诗》云：先君之思，以畜寡人”者，此《邶风 燕燕》之篇，卫庄姜送归妾之诗。言归妾戴妫思念先君庄公，以妇道勖勉寡人。寡人，庄姜自谓。此《记》引《诗》以“勖”为“畜”，郑又以为卫定公大夫定姜之诗。定姜无子，立庶子衎，是为献公。献公无礼於定姜，欲令献公当思念先君，以畜孝於寡人。
　　○“民犹偝死，而号无告”者，言民犹尚偝弃死者，其生者老弱号呼，无所控告。
　　○注“言不偷於死亡，则於生存信”。
　　○正义曰：偷，谓苟且。言人既不苟且弃偝於死亡，则於生存在者不弃薄信著矣。
　　○注“此卫”至“寡人”。
　　○正义曰：云“此卫夫人定姜之诗”，“献公无礼於定姜”者，案襄十四年《左传》云：“卫献公出奔，使告宗庙以无罪。”夫人定姜曰：“余以巾栉事先君，而暴妾使余，若何无罪？”是无礼之事，与《诗》注不同者，案《郑志》答炅模云：“注《记》时就卢君，后得《毛传》乃改之。”凡注与《诗》不同，皆仿此。
　　子云：“有国家者，贵人而贱禄，则民兴让；尚技而贱车，则民兴艺。言人君贵尚贤者、能者，而不吝於班禄赐车服，则让道兴。贤者、能者，人所服也。技，犹艺也。
　　○技，其绮反，注同。吝，力刃反，又力镇反。故君子约言，小人先言。”言人尚德不尚言也。“约”与“先”互言尔。君子约则小人多矣，小人先则君子后矣。《易》曰：“君子以多识前言往行，以畜其德。”
　　○行，下孟反。畜，敕六反。 
　　[疏]“子云”至“先言”。
　　○正义曰：此一节明尚贤能、重言行之事。
　　○“君子约言”者，省约其言，则小人多言也。
　　○“小人先言”者，小人行在於后，必先用其言。君子则后言先行其行，二者相互也。
　　子云：“上酌民言，则下天上施。上不酌民言则犯也，下不天上施则乱也。酌，犹取也。取众民之言以为政教，则得民心。得民心则恩泽所加，民受之如天矣。言其尊。
　　○施，始豉反，下同。故君子信让以莅百姓，则民之报礼重。莅，临也。报礼重者，犹言能死其难。
　　○莅音利，又音类。难，乃旦反。《诗》云：‘先民有言，询于刍荛。’”先民，谓上古之君也。询，谋也。刍荛，下民之事也。言古之人君将有政教，必谋之於庶民乃施之。
　　○询音荀。刍，初俱反。荛，如遥反。 
　　[疏]“子云”至“刍荛”。
　　○正义曰：此一节论上取民心则民报礼重之事。
　　○“上酌民言，则下天上施”者，酌，取也。言在上人君取下民之言以为政教，既得民心，民皆喜悦，则在下之民仰君之德如天，敬此在上所施之恩泽。言受上恩泽如受之於天，尊之也，故云“下天上施”。
　　○“上不酌民言则犯也”者，若在上不取民言，违戾於下，则民人怨怒以犯於上。
　　○“下不天上施则乱”者，言在下之民若不仰君如天，敬此在上，则施之恩泽，虽有君恩，而在下不领，则祸乱之事起也。
　　○“民之报礼重”者，以君子在上用信让以临百姓，则民之报上之礼心意厚重，能死其难。
　　○“《诗》云：先民有言，询于刍荛”者，此《诗 大雅 板》之篇，刺厉王之诗也。言厉王不用贤人之言，故诗人刺之。云先民谓先世之君王将有政教之言，必先询谋采於刍荛之贱者。引之者，证“上酌民言”之事。
　　子云：“善则称人，过则称己，则民不争。善则称人，过则称己，则怨益亡。《诗》云：‘尔卜尔筮，履无咎言。’”尔，女也。履，礼也。言女乡卜筮，然后与我为礼，则无咎恶之言矣。言恶在己，彼过浅。
　　○争，争斗之争。履，如字，《毛诗》作“体”。女音汝，下及下文皆同。乡，许亮反，本亦作乡。子云：“善则称人，过则称己，则民让善。《诗》云：‘考卜惟王，度是镐京。惟龟正之，武王成之。’度，谋也。镐京，镐宫也。言武王卜而谋居此镐邑，龟则出吉兆正之，武王筑成之。此臣归美於君。
　　○度，徒洛反，注同，《毛诗》作“宅”。镐，胡老反。子云：“善则称君，过则称己，则民作忠。《君陈》曰：‘尔有嘉谋喜猷，入告尔君于内，女乃顺之于外。’曰：‘此谋此猷，惟我君之德，於乎是惟良显哉！’”《君陈》，盖周公之子、伯禽弟也，名篇在《尚书》，今亡。嘉，善也。猷，道也。“於乎是惟良显哉”，美君之德。
　　○於音乌，下火吴反，注同。子云：“善则称亲，过则称己，则民作孝。《大誓》曰：‘予克纣，非予武，惟朕文考无罪。纣克予，非朕文考有罪，惟予小子无良。’”《大誓》，《尚书》篇名也。克，胜也。“非予武”，非我武功也。“文考”，文王也。“无罪”，则言有德也。“无良”，无功善也。此武王誓众以伐纣之辞也。今《大誓》无此章，则其篇散亡。
　　○大音泰，本亦作泰，注同。 
　　[疏]“子云”至“无良”。
　　○正义曰：此一节论“善则称人，过则称己”之事。凡有三节，上经论与凡人，次经论臣於君，下经论子於亲，各引《诗》、《书》以结成之。其经首皆言“子云”。
　　○“《诗》云考卜惟王”至“武王成之”者，此《大雅 文王有声》之篇，美武王之诗。“考卜惟王”者，言稽考於龟而卜者，惟是武王。
　　○“度是镐京”者，度，谋也。言所以卜者，谓谋居是镐京。“惟龟正之”者，谓龟能正其吉兆。
　　○“武王成之”者，谓筑成都邑。
　　○“《君陈》曰：尔有嘉谋嘉猷，入告尔君于内”者，嘉，善也；猷，道也。言尔有善谋善道，则入告尔君於内。
　　○“女乃顺之於外”者，言先告君於内，乃顺行之於外。“曰此谋此猷，惟我君之德”者，言此善谋善道，惟是我君之德也。
　　○“於乎是惟良显哉”者，既推德於君，又叹美君德。云於乎是君德，惟良善显明哉。
　　○“《泰誓》曰”至“予小子无良”者，克，胜也。武王云：我之克纣，非我武，惟我文考无罪於天，为天所佐。若纣克於我，非我文考有罪，惟我小子无良善之德，故致败也。
　　○注“此臣归美於君”。
　　○正义曰：下经始据臣之於君。此经据凡人相於而云“归美於君”者，以归美於它人，《诗》无其证，故引此“惟龟正之”，归美於君以证之。
　　○注“君陈盖周公之子伯禽弟也”。
　　○正义曰：知“君陈盖周公子”者，以《书序》云：“周公既没，命君陈分正东郊成周。”似若《蔡仲之命》，《书序》云“蔡叔既卒，王命蔡仲践诸侯位”相似，皆是父卒命子，故疑周公子以伯禽。周公元子既封於鲁，命君陈令居东郊，故知伯禽弟也。
　　○注“今《泰誓》无此章，则其篇散亡”。
　　○正义曰：郑不见《古文尚书》。汉时别有《尚书》逸篇，“四月太子发上祭於毕”以下三篇之事，郑谓篇中有此经之语，但其事散亡。
　　子云：“君子弛其亲之过，而敬其美。弛犹弃忘也，孝子不藏识父母之过。
　　○弛，式氏反，注同。《论语》曰：‘三年无改於父之道，可谓孝矣。’不以己善駮亲之过。
　　○駮，邦角反。高宗云：‘三年其惟不言，言乃讙。’”高宗，殷王武丁也，名篇在《尚书》。三年不言，有父小乙丧之时也。讙，当为“欢”，声之误也。其既言，天下皆欢喜，乐其政教也。
　　○讙，依注音欢，火官反。乐音洛。子云：“从命不忿，微谏不倦，劳而不怨，可谓孝矣。“微谏不倦”者，子於父母尚和顺，不用鄂鄂。《论语》曰：“事父母几谏，见志不从，又敬不违。”《内则》曰：“父母有过，下气怡色，柔声以谏。谏若不入，起敬起孝。说则复谏。”此所谓“不倦”。
　　○鄂，五各反，本又作“谔”。说音悦。复，扶又反。诗云：‘孝子不匮。’”匮，乏也。孝子无乏止之时。
　　○匮，其愧反。子云：“睦於父母之党，可谓孝矣。睦，厚也。党，犹亲也。故君子因睦以合族。合族，谓与族人燕，与族人食。《诗》云：‘此令兄弟，绰绰有裕，不令兄弟，交相为瘉。’”令，善也。绰绰，宽容貌也。交犹更。瘉，病也。
　　○绰，昌灼反。裕，羊树反。瘉，羊主反。更，古衡反。子云：“於父之执，可以乘其车，不可以衣，其衣君子以广孝也。”“父之执”，与父执志同者也。“可以乘其车”，车於身差远也，谓今与己位等。
　　○衣，於既反。差，初卖反。子云：“小人皆能养其亲，君子不敬，何以辨？”辨，别也。
　　○养，羊尚反。子云：“父子不同位，以厚敬也。同位尊卑等，为其相亵。
　　○为，于伪反，下“专为”同。亵，息列反。《书》云：‘厥辟不辟，忝厥祖。’”厥，其也。辟，君也。忝，辱也。为君不君，与臣子相亵，则辱先祖矣。君父之道宜尊严。
　　○厥辟不辟，并必亦反，注同。子云：“父母在不称老，言孝不言慈，闺门之内，戏而不叹。孝上施，言慈则嫌下流也。戏，谓孺子言笑者也。孟子曰：“舜年五十而不失其孺子之心。”叹，谓有忧戚之声也。
　　○孺，而注反。君子以此坊民，民犹薄於孝而厚於慈。”子云：“长民者，朝廷敬老则民作孝。”长民，谓天子、诸侯也。
　　○长，丁丈反，注及下“事长”同。子云：“祭祀之有尸也，宗庙之主也，示民有事也。脩宗庙，敬祀事，教民追孝也。有事，有所尊事。以此坊民，民犹忘其亲。” 
　　[疏]“子云”至“其亲”。
