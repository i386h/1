<!-- { "loadSidebar": true } -->
　　○“凡卜筮日”者，凡先圣王之所以立卜筮者，下云“所以使民信时日，敬鬼神，决嫌疑，定犹与”也。卜筮必用龟蓍者，案刘向云：“蓍之言耆，龟之言久。龟千岁而灵，蓍百年而神，以其长久，故能辩吉凶也。”《说文》云：“蓍，蒿属也。生千岁，三百茎，《易》以为数。天子九尺；诸侯七尺，大夫五尺，士三尺。”陆机《草木疏》云：“似藾萧，青色，科生。”《洪范五行传》曰：“蓍生百年，一本生百茎。”《论衡》云：“七十年生一茎，七百年十茎，神灵之物，故生迟也。”《史记》曰：“满百茎者，其下必有神龟守之，其上常有云气覆之。”《淮南子》云：“上有丛蓍，下有伏龟。卜筮实问於神，龟筮能传神命以告人。故《金縢》告大王、王季、文王云‘尔之许我’，乃卜三龟，一袭吉。是能传神命也。”又郑注《天府》云：“卜筮实问於鬼神，龟筮能出其卦兆之占耳。”案《白虎通》称：“《礼三正记》天子龟一尺二寸，诸侯一尺，大夫八寸，士六寸。龟，阴也，故其数偶。”筮者，案《少牢》“大夫立筮”郑云：“大夫蓍长五尺。”推此而言，天子九尺，诸侯七尺，士三尺。蓍，阳也，故其数奇。所以谓之“卜筮”者，师说云：卜，覆也，以覆审吉凶；筮，决也，以决定其惑。刘氏以为卜，赴也，赴来者之心；筮，问也，问筮者之事。赴、问互言之。案《易 系辞》云：“定天下之吉凶，成天下之亹亹者，莫大乎蓍龟。”又云：“蓍之德圆而神，卦之德方以知，神以知来，知以藏往。”又《说卦》云：“昔者圣人幽赞於神明而生蓍。”据此诸文，蓍龟知灵相似，无长短也。所以僖四年《左传》云，“筮短龟长，不如从长者”，时晋献公卜娶骊姬，不吉，更欲筮之，故太史史苏欲止公之意，讬云筮短龟长耳，实无优劣也。若杜预、郑玄因筮短龟长之言，以为实有长短，故杜预注传云“物生而后有象，象而后有滋，滋而后有数，龟象筮数，故象长数短”是也。象所以长者，以物初生则有象，去初既近，且包罗万形，故为长。数短者，数是终末，去初既远，推寻事数，始能求象，故以为短也。又郑康成注《占人》云：“占人亦占筮，言掌占龟者。筮短龟长，主於长者。”是郑及杜预皆以为龟长筮短。凡卜筮，天子诸侯若大事则卜筮并用，皆先筮后卜，故《筮人》云：“凡国之大事，先筮而后卜。”即事之渐。大事者，则《大卜》云“国大贞，卜立君，卜大封，大祭祀，凡出军旅丧事”，及“龟之八命，一曰征，二曰象，三曰与，四曰谋，五曰果，六曰至，七曰雨，八曰瘳”，此等皆为大事。故郑注《占人》云“将卜八事，皆先以筮筮之”是也。若次事则唯卜不筮也。故《表记》云：“天子无筮。”郑注云：“谓征伐出师若巡守，天子至尊，大事皆用卜也。”是天子出行，唯卜无筮是也。小事无卜唯筮。《筮人》掌九筮之名，一曰筮更，谓迁都邑也。二曰筮咸，咸犹佥也，谓筮众心欢不也。三曰筮式，谓制作法式也。四曰筮日，谓事众，筮其要所当也。五曰筮易，谓民众不说，筮所改易也。六曰筮比，谓与民和比也。七曰筮祠，谓筮牲与日也。八曰筮参，谓筮御与右也。九曰筮环，谓筮可致师不。郑注《占人》“不卜而徒筮者，则用九筮”是也。天子既尔，诸侯亦然，故《春秋》僖二十五年，晋卜纳襄王，得黄帝战於阪泉之兆，又筮之，得大有之睽；哀九年晋卜伐宋，亦卜而后筮：是大事卜筮并用也。但《春秋》乱世，皆先卜后筮，不能如礼。其礼既先筮后卜，《尚书》先云“龟从”者，以尊卑言之，故先言龟也。郑注《周礼》云：“筮凶则止，不卜。”所以《洪范》有“筮逆”、“龟从”者，崔灵恩云：“凡卜筮，天子皆用三代蓍龟，若三筮并凶，则止而不卜。”郑云：“若一吉一凶，虽筮逆犹得卜之也。”则《洪范》所云者是也。其大夫则大事卜，小事筮。大事则葬地及葬日，为事之大则卜，故《杂记》云“大夫卜宅与葬日”是也。其小事用筮，则《少牢》“常祀筮日”是也。士亦大事卜，小事筮，故《士丧礼》“卜葬日”，以丧葬为重，须定吉凶，故用卜也；其寻常吉祭，比葬为轻，故筮日也。葬既卜日得吉，馀事皆吉可知，故唯筮葬地不复用卜也。
　　○“旬之外曰远某日”者，案《少牢》大夫礼，今月下旬筮来月上旬，是旬之外日也。主人告筮者云，欲用远某日，故《少牢》云“日用丁巳，筮旬有一日”，吉乃官戒。既云“旬有一日”，是旬外一日。此谓大夫礼。
　　○“旬之内曰近某日”者，案《特牲士礼》云：“不诹日。”注云：“士贱职亵，时至事暇，可以祭，则筮其日。不如少牢大夫，先与有司於庙门诹丁巳之日。”是士於旬初即筮旬内之日，是旬之内日也。主人告筮者云，用近某日。此据大夫士，故有旬内、旬外之日也。若天子诸侯，其有杂祭，或用旬内，或用旬外，其辞皆与此同。案《少牢》、《特牲》，其辞皆云“来日丁亥”，不云“远某日”、“近某日”者，彼文不具也。
　　○“丧事先远日”者，丧事谓葬与二祥，是夺哀之义也。非孝子之所欲，但制不获已，故卜先从远日而起，示不宜急，微伸孝心也。故宣八年《左传》云：“礼，卜葬先远日，辟不怀。”杜云：“怀，思也。”辟不思亲也。此尊卑俱然，虽士亦应今月下旬先卜来月下旬。不吉，卜中旬。不吉，卜上旬。
　　○“吉事先近日”者，吉事，谓祭祀、冠婚之属，故《少牢》云：“若不吉，则及远日，又筮日如初。”是“先近日”也。
　　○“曰为”至“有常”者，曰，命龟筮辞也。卜择吉日，故云“曰为日”。
　　○“假尔泰龟有常，假尔泰筮有常”者，假，因也。尔，汝也。尔谓指蓍龟也。泰，大中之大也。欲褒美此龟筮，故谓为泰龟泰筮也。“有常”者，言汝泰龟泰筮决判吉凶，分明有常也。故云“假尔泰龟”、“泰筮有常”。凡卜筮，大夫以上命龟有三，命筮有二。其一为事命龟，莅卜之官，以主人卜事命卜史，是一也。二，卜史既得所卜之命，更序述莅卜所陈之辞，名曰述命，二也。卜人即席，西而命龟云“假尔泰龟有常”，三也。命筮二者，一为事命筮，则主人以所为之事命筮史，是一也。二则筮史得主人之命，遂述之，为述命，是二也。士则命龟有二，命筮有一。知士命筮有一者，《士丧礼》云：“命筮人，哀子某，为其父筮宅。”“筮人许诺，不述命。”注云：“不述者，士礼略。”是士命筮一也。知士命龟二者，《士丧礼》：“莅卜，命曰：‘哀子某，卜葬其父，无有近悔。’许诺，不述命。”乃云“即席，西面坐，命龟”。既云“不述命”，是士命龟二也。知大夫命筮二者，以士云命筮不述命，则知大夫以上述命也。故《少牢》云：“主人曰：‘孝孙某，来日丁亥，用荐岁事於皇祖伯某。’”又云：“史遂述命，曰：‘假尔泰筮有常，孝孙某，来日丁亥’”云云。是大夫命筮二，但冠即席所命于述命之上也。知大夫命龟三者，以《士丧礼》莅卜为事命龟，又有即席西面命龟，云“不述命”，明大夫有述命，故知大夫命龟三也。
　　○注“大事卜，小事筮”。
　　○正义曰：此大事者，谓小事之中为大事，非《周礼》大贞、大封及八事之等，故得用卜而已。或云“大事卜”者，总兼大贞、大封及八事等，虽卜筮并用，总皆用卜，故云“大事卜”。但大事则先筮后卜，卜筮俱有，若小事筮，徒有筮而无卜也。
　　○“卜筮不过三”者，王肃云：礼以三为成也。上旬、中旬、下旬，三卜筮不吉，则不举也。郑意“不过三”者，谓一卜不吉而凶，又卜，以至於三，三若不吉则止，若筮亦然也。故鲁有四卜之讥。崔灵恩云：“谓不过三用。若大事龟筮并用者，先用茸荃筮，次用茸荃龟，始是一也。三如是乃为三也。若初始之时，三筮三龟皆凶，则止。或逆多从少，或从多逆少，如此者皆至於三也。单卜单筮，其法惟一用而已，不吉则择远日，不至於三也。前以用茸荃之龟筮者，有逆有从，故至三也。此唯用一，故不至三也。”案崔解亦有茸荃龟筮也。
　　○注“鲁四卜郊，《春秋》讥之”。
　　○正义曰：卜郊之事，或三或四或五。襄七年夏四月，“三卜郊，不从，乃免牲”。僖三十一年及襄十一年夏四月，“四卜郊，不从”。成十年夏四月，“五卜郊，不从”。三传之说，参差不同。若《左氏》之说，鲁郊常祀，不须卜可郊与否，俱卜牲与日，唯周之三月为之，不可在四月，虽三卜亦为非礼，故僖三十一年《左传》云：“礼不卜常祀。”是常祀不卜也。襄七年《左传》云：“启蛰而郊，郊而后耕。今既耕而卜郊，宜其不从也。”是用周之三月，不可至四月也。若《公羊》之义，所云卜者，皆为卜日，故僖三十一年《公羊传》云：“三卜，礼也。四卜，非礼也。”又成十七年《公羊传》云：“郊用正月上辛。”何休云：“鲁郊搏卜三正，茸荃之郊，一用夏正。”又定十五年：“礼，三卜之运也。”何休云：“运，转也。已卜春三正，不吉，复转卜夏三月，周五月，得二吉，故五月郊。”如休之意，鲁郊转卜三正，假令春正月卜不吉，又卜殷正，殷正不吉，则用夏正郊天。若此三正之内，有凶不从，则得卜夏三月，但满三吉日，则得为郊。此《公羊》及何休之意也。《穀梁》之说，《春秋》卜者皆卜日也。哀元年《穀梁传》云：“郊自正月至三月，郊之时也。”或以十二月下辛卜正月上辛。卜如不从，则以正月下辛，卜二月上辛。如不从，则以二月下辛卜三月上辛。如不从，则不郊。如是《穀梁》三正正月卜吉，则为四月，五月则不可，与《公羊》之说同，与何休意异休以四月五月卜满三吉，则可郊也。若郑玄意，礼不当卜常祀，与《左氏》同，故郑《箴膏肓》云：“当卜祀日月尔，不当卜可祀与否。”郑又云：“以鲁之郊天，惟用周正建子之月，牲数有灾不吉，改卜后月，故或用周之二月三月，故有启蛰而郊，四月则不可。”故《驳异义》引《明堂》云：“孟春正月，乘大路，祀帝於郊。”又云：“鲁用孟春建子之月，则与天子不同明矣。鲁数失礼，牲数有灾不吉，则改卜后月。”如郑之言，则与《公羊》、《穀梁传》卜三正不同也。此云“鲁四卜郊，《春秋》讥之”，用《公羊》、《穀梁传》三卜正、四卜非正也。是四卜为讥，三卜得正，与《左氏》意违。《左氏》三卜亦非故也。
