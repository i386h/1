<!-- { "loadSidebar": true } -->
　　○“乐者敦和，率神而从天”者，率，循也。言乐之为体，敦重和同，因循圣人之神气，而从於天也。
　　○“礼者别宜，居鬼而从地”者，居，谓居处也。言礼之为体，殊别万物所宜，居处鬼之所为而顺地也。乐所以率神者，圣人之魂为神，乐者调和其气，故云“率神”。礼所以居鬼者，贤人之魂为鬼，礼者裁制形体，故云“居鬼”。居者亦率循之义，变文尔。
　　○“礼乐明备，天地官矣”者，官，犹事也。言圣人能使礼乐显明备具，则天地之事，各得其利矣。
　　○注“敦和”至“贤也”。
　　○正义曰：“敦和，乐贵同也”者，谓敦重於和，由其贵同，故知敦则贵也，和则同也。“敦和”与“别宜”相对者，“别宜”谓分别其所宜，明“敦和”是敦重其所和也。云“别宜，礼尚异也”者，乐言“敦和”，乐贵同也，礼言“别宜”，是礼尚异也。云“居鬼，谓居其所为，亦言循之也”者，“居鬼”谓居处之所为，“居处”则依循之义也，故云“亦言循之也”。与率神不异，故言“亦”。云“鬼神，谓先圣先贤也”者，鬼则先贤，神即先圣。圣人魂强，能神通变化，乐者清虚无体，亦能变化，故云“率神”也。贤人魂弱，但归处居住有形，上下之礼亦有体，依循鬼之尊卑，故云“居鬼”也。贺云：以为居鬼者，居其所为，谓若五祀之神，各主其所造而受祭，不得越其分，是不变化也。五祀之神造门，故祭於门；造祭，故祭於灶，故云“居”。义亦通也。
　　天尊地卑，君臣定矣。卑高巳陈，贵贱位矣。动静有常，小大殊矣。方以类聚，物以群分，则性命不同矣。在天成象，在地成形，如此，则礼者，天地之别也。卑、高，谓山泽也。位矣，尊卑之位，象山泽也。动静，阴阳用事。大小，万物也。大者常存，小者随阴阳出入。方，谓行虫也。物，谓殖生者也。性之言生也。命，生之长短也。象，光耀也。形，体貌也。
　　○卑如字，又音婢，下同。 
　　[疏]“天尊”至“别也”。
　　○正义曰：自此以下至“礼乐云”，广明礼乐之功，包天地之德，各随文解之。此天尊地卑一经，明礼为天地之别也。
　　○“卑高已陈，贵贱位矣”者，卑谓泽也，高谓山也。山泽列在天地之中，故云“已陈”也。贵贱，即公卿以下，象山川而有贵贱之位也，所以郑云“位矣”。尊卑之位，象山泽，故郑注《周易》云：“君臣尊卑之贵贱，如山泽之有高卑也。”
　　○“动静有常，小大殊矣”者，动静，谓雷风也。动散有常，故云“常”也。小大，谓万物也。小，谓草木春生秋杀，及昆虫夏生冬伏者。大，谓常存，不随四时变化。变化不等，故云“殊”也。郑注《易》云“动静，雷风也”，而郑此云“阴阳用事”者，亦得会通也。
　　○“方以类聚”者，方，谓走虫禽兽之属，各以类聚，不相杂也。
　　○“物以群分”者，物，谓殖生，若草木之属，各有区分，自殊於薮泽者也。郑注《易》云“类聚群分，谓水火也”，而此注云“方，谓行虫。物，谓殖生者”，言二注不同，各有以也。类聚无“方”者，行虫有性识道理，故称“方”也。群分称“物”者，谓殖生无心灵，但一物而已，故云“物”也。
　　○“则性命不同矣”者，性，生也。各有嗜好，谓之为性也。命者，长短夭寿也。行殖之物，既禀大小之殊，故性命夭寿不同。万物各有群类区分性命之别，故圣人因此制礼，类族缘物，各遂性命也。
　　○“在天成象”者，马融、王肃注《易》并云：“象者，日月星。”郑注《易》云：“成象，日月星辰也。”注此云：“象，光耀也。”
　　○“在地成形”者，马融注《易》云：“植物、动物也。”王肃注《易》云：“山川、群物也。”郑注《易》云：“谓草木鸟兽也。”注此云：“形，体貌也。”按此三者，所注虽异，其意皆同。
　　○“如此，则礼者，天地之别也”者，合结礼者，天地有别，圣人制礼有殊别，是从天地之分别也。
　　地气上齐，天气下降，阴阳相摩，天地相荡，鼓之以雷霆，奋之以风雨，动之以四时，暖之以日月，而百化兴焉。如此，则乐者，天地之和也。齐读为跻，跻，升也。摩，犹迫也。荡，犹动也。奋，讯也。百化，百物化生也。
　　○上齐，时掌反。齐，注读为跻，又作隮，子兮反，升也。摩，本又作磨，末河反，迫也。荡，本或作荡，同，大党反。霆音廷，又作挺。奋，甫问反，《易》作“润之”。暖，徐诗远反，沈况远反。迫音伯。讯，本又作迅，音信。 
　　[疏]“地气”至“和也”。
　　○正义曰：“地气上齐”者，齐，升也，谓地气上升天。“天气下降”者，谓降下与地气交合。积气从下升，在乐象气，故先从地始。形以上为尊，故先礼象形，从天为初。
　　○“阴阳相摩”者，摩，谓切迫，阴阳二气相切迫也。“天地相荡”者，荡，动也，言天地之气相感动。
　　○“鼓之以雷霆”者，虽以气生而物未发，故用雷霆以鼓动之。
　　○“奋之以风雨”者，万物得风雨，奋迅而出也。
　　○“动之以四时”者，言万生长，随四时而动也。
　　○“暖之以日月”者，万物之生，必须日月暖煦之。自“鼓之以雷霆”至“暖之以日月”，皆以天地相荡之事细别言之耳。
　　○“而百化兴焉”者，百化，百物也。兴，生也。百物化生由天地，“齐”、“降”以下诸事。
　　○“如此，则乐者，天地之和也”者，此结乐也。言作乐者法象天地之和气，若作乐和，则天地亦和。前经云“礼者，天地之别”，言制礼者法象之也。若制礼得所，亦能使天地别异。此经“乐者，乐之不和”，则是法天地之和气，故云“乐者，天地之和也”。
　　化不时则不生，男女无辨则乱升，天地之情也。辨，别也。升，成也。乐失则害物，礼失则乱人。 
　　[疏]“化不”至“情也”。
　　○正义曰：此一经明天地不时，由礼乐失所。
　　○“化不时”者，谓天地化养，不得其时，则不生物也。此明乐所以调和变化故也。
　　○“男女无辨则乱升”者，升，成也。辨，别也。若男女杂乱无别，则乱成也。此明礼之所以别男女故也。
　　○“天地之情也”者，乐以法天，化得其时则物生，不得其时则物不生，是天之情也。礼以法地，男女有别则治兴，男女无别则乱成，是地之情也。皇氏云：“天地无情，以人心而谓之耳。”
　　及夫礼乐之极乎天而蟠乎地，行乎阴阳而通乎鬼神，穷高极远而测深厚。极，至也。蟠，犹委也。高远，三辰也。深厚，山川也。言礼乐之道，上至於天，下委於地，则其间无所不之。
　　○蟠，步丹反，或蒲河反，注同。 
　　[疏]“及夫”至“深厚”。
　　○正义曰：此一节盛说礼乐之大。
　　○“极乎天”者，极，至也。言礼乐上至乎天。
　　○“而蟠乎地”者，蟠，委也。言礼乐下委於地。礼法天地高下，是礼至委於天地。乐法地气上升，天气下降，是乐至委於天地。天高故言“至”，地下故言“委”。
　　○“行乎阴阳”者，礼法动静有常，乐法阴阳相摩，是礼乐行乎阴阳，阴阳和，四时玉烛，应於礼乐，是礼乐行乎阴阳。
　　○“而通乎鬼神”者，礼乐用之以祭鬼神，是“通乎鬼神”也。
　　○“穷高极远”者，穷，尽也。高远，谓天之三光，三光应礼乐而明，是礼乐尽三光之道也。
　　○“而测深厚”者，测，知也。深厚，谓地之山川。山川应礼乐而出瑞应，是测深厚。此经盛论礼乐之大厚，虽取象於天地功德，又能遍满於天地之间。《礼运》云“天降膏露”，是极乎天也。“地出醴泉”，是蟠乎地也。日月岁时无易，百穀用成，是行乎阴阳也。作乐一变，以至六变，百神俱至，是通乎鬼神也。《孝经纬》云“景星出”，是穷高极远也。《礼运》云“山出器车”，“鱼鲔不淰”，是测深厚也。言礼乐无所不至。
　　乐著大始，而礼居成物。著之言处也。大始，百物之始主也。
　　○著，直略反，处也，注“著之言”同。大音泰，注同。处，昌吕反。著不息者，天也。著不动者，地也。著，犹明白也。息，犹休止也。《易》曰：“天行健，君子以自强不息。”一动一静者，天地之间也。间，谓百物也。故圣人曰“礼乐”云。言礼乐之法天地也，乐静而礼动，其并用事，则亦天地之间耳。 
　　[疏]“乐者”至“乐云”。
　　○正义曰：“乐著大始，而礼居成物”者，言乐象於天，天为生物之始。著，犹处也，是“乐处大始”。礼法於地，言礼以禀天气以成於物，故云“礼居成物”。“著”与“居”相对，故注以“著”为“处”也。
　　○“著不息者，天也，著不动者，地也”者，“著”谓显著。言显著明白，运生不息者，是天也。案《易 乾 象》云：“天行健，君子以自强不息也。”显著养物不移动者，地也，故《坤卦 彖》云：“安贞吉。”言乐法於天，动而不息，礼象於地，静而不动。
　　○“一动一静，天地之间也”者，动者，或一物飞走蠢动，感天之阳气也。静者，或一物安伏而止静，感地之阴气也。“天地之间也”者，言此一动一静，在天地之间所有百物也。动则《周礼》动物及雷风日月之属是也，静则植物山陵之属是也。
　　○“故圣人曰礼乐云”者，云，言也。谓礼乐所言，法天地也。记者引圣人语证此一章也，言圣人云此一章，是礼乐法天地，故言“圣人曰礼乐云”。
　　○注“乐静”至“间耳”。
　　○正义曰：言礼乐之法天地也，乐静而礼动，其并用事，则亦天地之间耳。释礼乐所以亦是天地之间物义也。若离而言之，则乐静礼动。若礼乐合用事，则同有动静，故如天地之间，物有动静也。 

　 
卷三十八 乐记第十九 

　卷三十八 乐记第十九 　 
　　昔者，舜作五弦之琴以歌《南风》，夔始制乐以赏诸侯。夔欲舜与天下之君共此乐也。南风，长养之风也，以言父母之长养己，其辞未闻也。夔舜时典乐者也。《书》曰：“夔，命女典乐。”
　　○夔，求龟反，舜臣。女音汝。 
　　[疏]“昔者”至“诸侯”。
　　○正义曰：此一节论《乐记》第四章，名为《乐施》，施者，用於天下，此章中明乐施被之事也。本是第三，前既推礼章为第三，此为第四，亦明礼乐既备，后乃施布天下也。自此至“知其行也”，此一节特明圣人制乐以赏诸侯，其功大者其乐备。
