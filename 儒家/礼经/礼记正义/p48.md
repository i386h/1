<!-- { "loadSidebar": true } -->
　　○正义曰：知帝喾立四妃者，案《大戴礼 帝系篇》云：“帝喾卜四妃之子，皆有天下。长妃有邰氏之女，曰姜嫄，生契。次妃有娀氏之女，曰简狄，生契。次妃陈丰氏之女，曰庆都，生尧。次妃陬氏之女，曰常宜，生帝挚。帝喾崩，帝挚即位。挚崩而尧立。”郑此注用《帝系》之文，稷为尧之异母弟也。及注《诗 生民》之篇，与此异也，以为姜嫄是高辛之世妃，谓高辛后世子孙之妃，用《命历序》之文，以为帝喾传十世，姜嫄是帝喾十世以后子孙之妃。云“象后妃四星”，案《援神契》云：“辰极横后妃四星，纵曲相扶。”案《祭法》云“帝喾能序星辰以著众”，明象星立妃也。云“帝尧因焉”者，以此经云舜三妃未之从，明尧亦四妃也。云“舜不告而取”者，案《孟子》万章问孟子云：“舜不告而取，何也？”孟子曰：“告则不得取，父母终不为取妻，是绝其后也。”云“但三妃而已”者，案《帝王世纪》云：“长妃娥皇无子，次妃女英生商均，次妃癸比生二女，霄明、烛光是也。”云“《离骚》所歌湘夫人”者，案《楚辞 九歌》第三曰《湘夫人》，云“帝子降兮北渚，目眇眇兮愁予”是也。王逸注《离骚》云：“娥皇女英，堕湘水溺焉。”又《秦纪》云：“死而葬焉，非溺也。”《山海经》以为二女，此云三者，当以《记》为正，《山海经》不可用。云“周人上法帝喾，立正妃”者，案《昏义》后一、夫人三是也。若然，案郑注《尚书》帝乙妾生微子，后立为正妃，生纣。殷已有后者，谓三妃里之正，仍无后也。云“夫人也”者，即舜之三妃也。“嫔也”者，即夏所增九女也。“世妇也”者，即殷所增二十七人也。“女御也”者，即周所增八十一人也。自夏以下，节级三倍加之。
　　曾子之丧，浴於爨室。见曾元之辞易箦，矫之以谦俭也。礼，死浴於適室。
　　○爨，七乱反。矫，居表反。俭，其检反。適，于历反。 
　　[疏]“曾子”至“爨室”。
　　○正义曰：此一节论曾子故为非礼，以正其子也。
　　○注“见曾”至“適室”。
　　○正义曰：案上易箦之后，反席未安而没，焉得有浴爨室遗语者？以反席之前，欲易之后，足可有言，但记文不备。必知谓曾元之辞易箦，故矫之者，曾子达礼之人，应须浴於正寝，今乃浴於爨室，明知意有所为，故云“矫之”也。云“礼，死浴於適室”者，《士丧礼》“死於適室”，下云“甸人掘坎于阶间，为垼於西墙下，新盆槃瓶造于西阶下”，乃浴於適室也。於爨室为谦无甸人掘坎为垼之事，是俭也。
　　大功废业。或曰：“大功诵可也。”许其口习故也。 
　　[疏]“大功”至“可也”。
　　○正义曰：此一节论遭丧废业之事。“大功废业者，业谓所学。习业，则身有外营，思虑他事，恐其忘哀，故废业也。诵则在身所为，其事稍静，不虑忘哀，故许其口习。言“或曰”者，以其事疑，故称“或曰”。然录记之人，必当明礼，应事无疑，使后世作法。今检《礼记》，多有不定之辞。仲尼门徒亲承圣，旨子游犭军裘而吊，曾子袭裘而吊；又小敛之奠，或云东方，或云西方；同母异父昆弟，鲁人或云为之齐衰，或云大功。其作记之人，多云“盖”，多云“或曰”，皆无指的，并设疑辞者，以周公制礼，永世作法，时经幽厉之乱，又遇齐晋之强，国异家殊，乐崩礼坏，诸侯奢僣，典法讹舛，是以普天率土，不闲礼教，故子思圣人之胤，不丧出母，随武子晋之贤相，不识殽烝。作记之人，随后撰录，善恶兼载，得失备书。但初制礼之时，文已不具，略其细事，举其大纲。况乃时经离乱，日月县远，数百年后，何能晓达？记人所以不定，止为失礼者多，推此而论，未为怪也。亦兼有或人之言也。
　　子张病，召申祥而语之曰：“君子曰终，小人曰死。申祥，子张子，欲使执丧，成已志也。死之言澌也，事卒为终，消尽为澌。《太史公传》曰“子张姓颛孙”，今曰申祥，周、秦之声，二者相近，未闻孰是。
　　○语，鱼据反。澌，本又作斯，音赐，下同。颛音专。近，附近之近。吾今日其庶几乎？”言易成也。
　　○易，以豉反。 
　　[疏]“子张”至“几乎”。
　　○正义曰：此一节论子张将终，戒勖其子之事。子张病困，召子申祥而语之曰：“若君子之死谓之为终。”言但身终，功名尚在。“若小人之死，但谓之为死”。无功名可录，但形骸澌尽也。子张言此，欲令子执治其丧，每事从礼，使我得成君子。
　　○“吾今日其庶几乎”者，庶，幸也。几，冀也。言吾若平生为恶，不可幸冀为君子之人，吾即平生以善自修，今日将死，其幸冀为君子乎。汝但执丧成礼，以助我意，则功名得存，但身终而已。
　　○注“申祥”至“孰是”。
　　○正义曰：知“申祥，子张子”者，以病而召之，与曾子召申、元同，故知“子张子”也。云“《大史公传》曰子张姓颛孙”者，案《史记》，大史公姓司马，名谈，前汉人，作太史官，修史未成而卒，其子迁续成《史记》，作《仲尼七十二弟子传》。云“子张姓颛孙，今曰申祥”者，谓今《礼记》作申祥。云“周、秦之声，二者相近”者，谓周国秦国之人，言申与颛声音相近，今不知颛是、不知申是，故云“未闻孰是”也。
　　曾子曰：“始死之奠，其馀阁也与。”不容改新。阁，庋藏食物。
　　○奠，田练反。阁音各。庋，字又作庪，同，九毁反，又居伪反。 
　　[疏]“曾子”至“也与”。
　　○正义曰：此一节论初死奠之所用之事。
　　○“始死之奠”者，鬼神所依於饮食，故必有祭酹，但始死未容改异，故以生时庋阁上所馀脯醢以为奠也。《士丧礼》复魄毕，“以脯醢升自阼，阶奠于尸东”，此之谓也。
　　○注“不容”至“食物”。
　　○正义曰：阁，架橙之属，人老及病，饮食不离寝，恐忽须无当，故并将近置室里阁上也。若死仍用阁之馀奠者，为时期切促，急令奠酹，不容方始改新也。
　　曾子曰：“小功不为位也者，是委巷之礼也。讥之也。位谓以亲疏叙列哭也。委巷，犹街里委曲所为也。
　　○街音佳。子思之哭嫂也为位，善之也。礼，嫂叔无服。
　　○嫂，悉早反，注同。妇人倡踊，有服者，娣、姒妇小功。倡，先也。
　　○倡，昌尚反，注同。踊音勇。娣姒，大计反，下音似。申祥之哭言思也亦然。”说者云，言思，子游之子，申祥妻之昆弟，亦无服。过此以往，独哭不为位。 
　　[疏]“曾子”至“亦然”。
　　○正义曰：此一节论无服为位哭之礼。
　　○“小功不为位也”者，曾子以为哭小功之丧，当须为位。时有哭小功不为位者，故曾子非之，云：若哭小功不为位者，是委细屈曲街巷之礼。言礼之末略，非典仪正法。既言其失，乃引得礼之人子思之哭嫂为亲疏之位。於时子思妇与子思之嫂有小功之服，故子思之妇先踊，子思乃随之而哭。非直子思如此，其申祥哭妻之兄弟言思亦然，是亦如子思也。
　　○注“位谓”至“为也”。
　　○正义曰：知位谓亲疏叙列者，以其子思哭嫂为位，下云“妇人倡踊”，妇人既在先，明知为位也。云“委巷，犹街里委曲所为也”者，谓庶人微贱在街巷里邑，委细屈曲，所为不能方正也。此子思哭嫂，是孔子之孙，以兄先死，故有嫂也。皇氏以为原宪字子思，若然，郑无容不注，郑既不注，皇氏非也。孔氏《连丛》云：“一子相承，以至九世。”及《史记》所说亦同者，不妨。虽有二子相承者，唯存一人，或其兄早死，故得有嫂。且杂说不与经合，非一也。
　　○注“娣姒妇小功。倡，先也”。
　　○正义曰：案《丧服》小功章：“娣姒妇报。”传云：“弟，长也。”郑注“娣姒妇”者，兄弟之妻相名也。长妇谓稚妇为娣妇，娣妇谓长妇为姒妇。谓据妇年之长幼，则不据夫年之大小。故成十一年《左传》云：“声伯之母不聘，穆姜曰：‘吾不以妾为姒。’”穆姜，鲁宣公夫人，声伯之母，鲁宣公弟叔肸之妻，是弟妻为姒。又昭二十八年《左传》云：“子容之母走谒诸姑，曰：‘长叔姒生男。’”子容之母，伯华之妻也，长叔姒是伯华之弟叔肸之妻，是亦谓弟妻为姒也。皆不系夫身长幼。云“倡，先也”者，案《诗》云：“倡予和女。”是倡为先。
　　○注“言思，子游之子，申详妻之昆弟”者，谓妻之亲昆弟也。自此以外，皆不为位，故《奔丧礼》“哭妻之党於寝”，郑引逸《奔丧礼》云：“一哭而已，不为位矣。”
　　古者冠缩缝，今也衡缝。缩，从也。今礼制，衡读为横，今冠横缝，以其辟积多。
　　○缩，所六反。缝音逢，又扶用反，下同。衡依注音横，华彭反。从，子容反。故丧冠之反吉，非古也。解时人之惑，丧冠缩缝，古冠耳。
　　○解，佳买反。 
　　[疏]“古者”至“古也”。
　　○正义曰：此一节论记者解时人之惑也。古者，自殷以上也。缩，直也。殷以上质，吉凶冠皆直缝，直缝者，辟积摄少，故一一前后直缝之。
　　○“今也衡缝”者，今，周也。衡，横也。周世文，冠多辟积，下复一一直缝，但多作摄而并横缝之。
　　○“故丧冠之反吉，非古也”者，周吉冠文，故多积俵而横缝也。若丧冠质，犹疏辟而直缝。是丧冠与吉冠相反，故云“丧冠之反吉”也。而时人因谓古时亦丧冠与吉冠反，故记者释云：“非古也，正是周世如此耳，古则吉凶冠同从缝。”
　　曾子谓子思曰：“伋，吾执亲之丧也，水浆不入於口者七日。”言已以疾时礼而不如。
　　○伋音急。浆，子良反。子思曰：“先王之制礼也，过之者俯而就之，不至焉者跂而及之。故君子之执亲之丧也，水浆不入於口者三日，杖而后能起。”为曾子言难继，以礼抑之。
　　○俯音甫。跂，丘豉反。为，于伪反。 
　　[疏]“曾子”至“能起”。
　　○正义曰：此一节论曾子疾时居丧不能以礼，子思以正礼抑之之事。
　　○曾子谓子思伋，夸己居亲之丧能行於礼，故云“吾水浆不入於口七日”，意疾时人行礼不如已也。故子思以正礼抑之，云“古昔先代圣王制其礼法，使后人依而行之，故贤者俯而就之，不肖者跂而及之。以水浆不入於口三日，尚以杖扶病”。若曾子之言，即后人难为继也。
　　曾子曰：“小功不税，据礼而言也。日月已过，乃闻丧而服曰税，大功以上然，小功轻，不服。
　　○税，徐他外反，注同。上，时掌反。则是远兄弟终无服也，言相离远者，闻之恒晚。而可乎？”以己恩怪之。 
　　[疏]“曾子”至“可乎”。
