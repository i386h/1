<!-- { "loadSidebar": true } -->
　　○见，贤遍反，下及注同。姆音茂，《字林》亡又反，女师也，一音母，又音亡久反。夫齐，则不入侧室之门。若始时使人问。子生，男子设弧於门左，女子设帨於门右。表男女也。弧者，示有事於武也。帨，事人之佩巾也。三日始负子，男射女否。始有事也。负之，谓抱之而使乡前也。
　　○乡，休亮反，下文“西乡”皆同。 
　　[疏]“妻将”至“女否”。
　　○正义曰：从此以下终篇末，论国君以下至庶人生子之礼，及適庶差别，妻妾异等，所生男女养教之法。从此“妻将生子”至“男射女否”，则明大夫以下未生子之前，夫问之宜及生子设弧矢之法。
　　○注“侧室”至“寝也”。
　　○正义曰：夫正寝之室在前，燕寝在后。侧室，又次燕寝，在燕寝之旁，故谓之“侧室”。妻既居侧室，则妾亦当然也，故《春秋传》云“赵有侧室曰穿”，是妾之子也。生子不於夫正室及妻之燕寝，必於侧室者，以正室燕寝尊故也。经云“及月辰”，谓生月之辰，初朔之日也。
　　○注“若始时使人问”。
　　○正义曰：夫不齐之时，未动作之前，夫使人日再问之。今虽动作之后，以其齐故但使人问之，故云“若始时使人问”之也。
　　国君世子生，告于君，接以大牢，宰掌具。接读为“捷”，捷，胜也。谓食其母，使补虚强气也。
　　○接，依注音捷，字妾反，下“接子”同。食音嗣，下注“食子”、“食乳”皆同。三日，卜士负之，吉者宿齐，朝服寝门外，诗负之。射人以桑弧蓬矢六，射天地四方。诗之言承也。桑弧蓬矢，本大古也。天地四方，男子所有事也。
　　○射天地，食亦反。承，如字，徐音拯救之拯。大音泰。保受，乃负之。代士也。保，保母。宰醴负子，赐之束帛。醴，当为礼，声之误也。礼以一献之礼。酬之以币也。卜士之妻，大夫之妾，使食子。食子不使君妾，適、妾有敌义，不相亵以劳辱事也。士妻、大夫之妾，谓时自有子。
　　○嫡，本亦作適，同丁历反。 
　　[疏]“国君”至“食子”。
　　○正义曰：此一经论国君世子生及三日负子及食之法。
　　○注“接读”至“气也”。
　　○正义曰：王肃、杜预并以为接待夫人以大牢，郑必读为“捷”，为“补虚强气”者，以妇人初产，必困病虚羸，当产三日之内必未能以礼相接，应待负子之后。今在前为之，故知补虚强气宜速故也。
　　○注“诗之”至“事也”。
　　○正义曰：《诗 含神雾》云：“诗者，持也。以手维持，则承奉之义，谓以手承下而抱负之。”云“桑弧蓬矢本大古也”者，以桑与蓬皆质素之物，故知“本大古也”。云“天地四方，男子所有事也”者，男子上事天，下事地，旁御四方之难，故云“所有事”。然《射礼》唯四矢者，谓天地非射事所及，唯御四方，故止四矢。蓬，是御乱之草。桑，众木之本。
　　○注“礼以”至“币也”。
　　○正义曰：此约《士昏礼》礼宾酬币之法，此士负子，故礼之还用士礼。
　　○注“士妻”至“有子”。
　　○正义曰：使其食子须有乳汁，故知“时自有子”者，皇氏云：“士之妻，大夫之妾者，随课用一人。”故桓六年《左传》云：“卜士负之，士妻食之。”不云有大夫妾，文略也。
　　凡接子择日，虽三日之内，尊卑必皆选其吉焉。冢子则大牢，天子世子也。冢，大也。冢子，犹言长子，通於下也。庶人特豚，士特豕，大夫少牢，国君世子大牢。皆谓长子。其非冢子，则皆降一等。谓冢子之弟，及众妾之子生也。天子诸侯少牢，大夫特豕，士特豚，庶人犹特豚也。 
　　[疏]“凡接”至“一等”。
　　○正义曰：此一节论国君以下，至庶人以上，接子牲牢之异，并適庶不同。
　　○注“天子”至“下也”。
　　○正义曰：此云冢子大牢，下云国君世子大牢，既别言国君世子，故知此冢子大牢，谓天子世子也。云“冢子，犹言长子，通於下也”者，《丧服》父为长子，是上下通称长子，故云“通於下”。郑云此者，以天子特云“冢子则大牢”，恐冢子之名唯施天子世子，故云“通於下”。必知冢子通於下者，以下文云“庶人特豚，士特豕，大夫少牢，国君大牢”，下即云“其非冢子，则皆降一等”，明冢子之名，庶人、大夫、士等皆有其号。
　　○注“庶人犹特豚也”。
　　○正义曰：以冢子，庶人特豚，士特豕，大夫少牢，国君大牢，庶子既降一等，天子诸侯少牢，大夫特豕，士特豚，则庶人全应无牲，今以礼穷，欲与士同，故云“犹特豚”。此是三日接子之礼，故牲牢如此。若三月名子之时，则与此异，故下文云：“具视朔食。”注云：“朔食，天子大牢，诸侯少牢，大夫特豕，士特豚也。”与此接子適庶参差不同。
　　异为孺子室於宫中。特扫一处以处之。
　　○一处，尺御反。择於诸母与可者，必求其宽裕、慈惠、温良、恭敬、慎而寡言者，使为子师，其次为慈母，其次为保母，皆居子室。此人君养子之礼也。诸母，众妾也。可者，傅、御之属也。子师，教示以善道者。慈母，知其嗜欲者。保母，安其居处者。士妻食乳之而已。
　　○耆，市志反。他人无事不往。为儿精气微弱，将惊动也。
　　○为，士伪反，下“为改”、“为大温”皆同。 
　　[疏]“异为”至“不往”。
　　○正义曰：此一节谓三日负子之后，三月名子之前，诸侯养子，选择诸母及养子之法。此文虽据诸侯，其实亦兼大夫士也。但士不具三母耳，大夫以上则具三母，故《丧服》小功章中，君子为庶母慈己者，郑注引此《内则》三母，独言“慈母”，举中以见上下，是知大夫有三母也。为之服小功，若诸侯之子，三母则不服也。又此虽在三月之前，其实三月之后，养子亦当然也。
　　○注“士妻食乳之而已”。
　　○正义曰：既有子师、慈母、保母各为其事，故知士妻但食乳之而已。
　　三月之末，择日翦发为鬌，男角女羁，否则男左女右。鬌，所遗发也。夹{八凶}曰角。午达曰羁也。
　　○鬌，丁果反，徐大果反。{八凶}音信，又思忍反。是日也，妻以子见於父，贵人则为衣服，由命士以下皆漱、浣。贵人，大夫以上也。由，自也。男女夙兴，沐浴，衣服，具视朔食。朔食，天子大牢，诸侯少牢，大夫特豕，士特豚也。夫入门，升自阼阶，立于阼，西乡。妻抱子出自房，当楣立，东面。入门者，入侧室之门也。大夫以下，见子就侧室，见妾子於内寝，辟人君也。
　　○楣音眉。 
　　[疏]“三月”至“东面”。
　　○正义曰：此一节明三月之末，卿大夫以下名子之法，又书名藏之州府，妻遂適寝，夫人与妻馔食之事。各依文解之。
　　○“鬌所”至“羁也”。
　　○正义曰：三月翦发，所留不翦者，谓之鬌。云“夹{八凶}曰角”者，{八凶}是首脑之上缝，故《说文》云：“十，其字象小儿脑不合也。”夹{八凶}两旁，当角之处，留发不翦。云“午达曰羁也”者，按《仪礼》云：“度尺而午。”注云：“一从一横曰午。”今女翦发留其顶上，纵横各一，相交通达，故云“午达”。不如两角相对，但纵横各一在顶上，故曰羁。羁者，只也。文虽据大夫、士，天子诸侯之子亦当然也。
　　○注“入门”至“君也”。
　　○正义曰：知“入侧室之门也”者，上文云“妻将生子”“居侧室”，至此三月之末，未有妻出之文，则知但在侧室。此云夫入门谓“入侧室之门”，但侧室在燕寝之旁，亦南向，故有阼阶、西阶。夫立於阼，西向，但卿大夫之室，唯有东房。妻抱子出自房者，出东房当楣东面立，与夫相对。云“大夫以下，见子就侧室”者，见子，谓见適妻子。就侧室，则此文是也。云“见妾子於内寝”者，则下文云“妾将生子”“三月之末，漱、浣、夙齐，见於内寝”是也。郑注云：“内寝，適妻寝也。”大夫所以见適子於侧室，见庶子於適妻寝者，辟人君也。人君则见適子於路寝，见庶子於侧室，故云“辟人君也”。知人君见世子於路寝者，下文云：“世子生，则君沐浴朝服，夫人亦如之，皆立於阼阶，西乡。世妇抱子升自西阶。”既著朝服，又东西阶相对，故知在路寝也。又知人君见庶子在侧室者，下云：“公庶子生，就侧室。三月之末，其母见於君，摈者以其子见。”是就侧室也。然大夫见妾子於内寝，诸侯见妾子於侧室，何以下文“適子庶子见於外寝”？注云：“此適子谓世子弟也。庶子，妾子也。外寝，君燕寝也。”又是人君见妾子於外寝，本在侧室者。但人君世子之弟见於外寝，妾子见於侧室，但庶子抚首咳而名之，与世子弟同，故连文云“见於外寝”，其实在侧室也。熊氏、皇氏俱为此说，故今从焉。
　　姆先相，曰：“母某敢用时日，祇见孺子。”某，妻姓，若言姜氏也。祇，敬也，或作振。
　　○相，息亮反。夫对曰：“钦有帅。”父执子之右手，咳而名之。钦，敬也。帅，循也。言教之敬使有循也。执右手，明将授之事也。
　　○孩，字又作咳，户才反。妻对曰：“记有成。”遂左还授师。记犹识也，识夫之言，使有成也。师，子师也。
　　○还音旋，转也。子师辩告诸妇、诸母名。后告诸母，若名成於尊。
　　○辩音遍，下同。妻遂適寝。复夫之燕寝。夫告宰名，宰辩告诸男名，书曰“某年某月某日某生”而藏之。宰谓属吏也。《春秋》书桓六年九月丁卯“子同生”。宰告闾史，闾史书为二：其一藏诸闾府，其一献诸州史。州史献诸州伯，州伯命藏诸州府。四闾为族，族，百家也。闾胥，中士一人。五党为州，州，二千五百家也，州长中大夫一人也，皆有属吏。献犹言也。夫入，食如养礼。夫入，已见子入室也。其与妻食如妇始馈舅姑之礼也。
　　○养，羊尚反。 
　　[疏]“姆先”至“適寝”。正义曰：此一节论母以子见父，及父名子、妻遂適寝之事。
　　○“姆先相”者，妻既抱子，当楣东面而立，傅姆在母之前，而相佐其辞曰：“母某氏，敢用时日祇见孺子。”祇，敬也。孺，稚也。谓恭敬奉见稚子。
　　○“夫对曰：‘钦有帅者。’”钦，敬也。帅，循也。夫对妻言，当教之，令其恭敬，使有循善道。对妻既讫，父遂执子右手，咳而名之，谓以一手执子右手，以一手承子之咳而名之。
　　○“妻对曰：‘记有成’”者，当记识夫言，教之使有成就。
　　○“遂左还投师”者，妻对既讫，遂左向回还，转身西南，以子授子师也。
