<!-- { "loadSidebar": true } -->
　　○音濡，字亦作濡。断音短。乾肉不齿决，坚宜用手。毋嘬炙。为其贪食甚也。嘬谓一举尽脔。《特牲》、《少牢》哜之，加于俎。
　　○嘬，初怪反。炙，章夜反。脔，力转反。少，徐式照反，凡“少牢”皆同。哜音才细反，
　　[疏]“毋放”至“嘬炙”。
　　○正义曰：“毋放饭”者，手就器中取饭，饭若黏著手，不得拂放本器中也。“去手馀饭於器中，人所秽者，当弃馀於篚，无篚，弃馀於会。会谓簋盖也。
　　○“毋流歠”者，谓开口大歠，汁入口如水流，则欲多而速，是伤廉也。故郑云：“大歠嫌欲疾。”
　　○“毋咤食”者，咤谓以舌口中作声也。似若嫌主人之食也。
　　○“毋齧骨”者，一则有声；二则嫌主人食不足，以骨致饱，故庾云“为无肉之嫌”；三则齧之口唇可憎，故不啮也。“为有声响，不敬”，郑举一隅也。“毋反鱼肉”者，谓与人同器也，已齧残不可反还器中，为人秽之也。故郑云：“谓已历口，人所秽。”崔灵恩云：“不可反於故处。是以《少牢礼》尸所食之馀肉，皆别致於肵俎，不反本处也。”
　　○“毋投与狗骨”者，投，致也。狗，犬也。言为客之礼，无得食主肉后，弃其骨与犬，故郑云：“为其贱饮食之物。”
　　○“毋固获”者，专取曰固，争取曰获，与人共食，不可专固独得及争取也。卢植云：“固获取之，为其不廉也。”
　　○“毋扬饭”者，饭热当待冷，若扬去热气，则为贪快，伤廉也。
　　○“饭黍毋以箸”者，饭黍无用箸，当用匕，故《少牢》云：“廪人溉匕与敦。”注云“匕，所以匕黍稷”是也。
　　○“毋嚃羹”者，人若不嚼菜，含而歠吞之，其欲速而多，又有声，不敬，伤廉也。故郑云：“亦嫌欲疾也。”嚃为不嚼菜，羹有菜者用挟，故不得歠，当挟嚼也。
　　○“毋絮羹”者，絮谓就食器中调和盐梅也。若得主人羹，更於器中调和，是嫌主人食味恶也。
　　○注“为其详於味也。絮犹调也。”详，审也，谓更详审嫌淡也。
　　○“毋剌齿”者，口容止，不得剌弄之，为不敬也，谓其弄口。《少仪》曰：“口容止。”容仪欲静止也。“毋歠醢”者，醢，肉酱也。酱宜咸，客若歠之，则是酱淡也。
　　○“客絮羹，主人辞不能亨”者，亨，煮也。若客失礼而絮羹，则主人宜有优宾之辞谢之，云己家不能亨煮，故羹味不调適也。
　　○“客歠醢，主人辞以窭”者，窭，无礼也。若客失礼而歠醢，则主人亦致谢。云主人作醢淡而无盐，故可歠也。《诗》云：“终窭且贫。”毛云：“窭，无礼也。”《笺》云：“君於已禄薄，终不足以为礼也。”两辞皆优饶於宾也。“濡肉齿决”者，濡，湿也。湿软不可用手擘，故用齿断决而食之。决，犹断也。
　　○“乾肉不齿决”者，乾肉，脯属也，坚肕不可齿决断之，故须用手擘而食之。郑注《腊人》云：“大物解肆乾之，谓之乾肉也。”“毋嘬炙”者，火灼曰炙，炙肉濡，若食炙，先当以齿哜而反置俎上，不一举而并食，并食之曰嘬，是贪食也。
　　○注“为其”至“于俎”。
　　○正义曰：不细啮之，是一举尽脔也。”《特牲》、《少牢》哜之，加于俎”者，哜至齿也。《特牲》、《少牢馈食礼》，尸及祝佐食主人之徒，得肉皆哜之，哜之竟而加置于俎上也。但此所哜，取彼哜至齿，反置于俎则同。然前云“无反鱼肉”，此得反于俎者，上文谓共人同器而食者，故郑云：“为其已历口，人所秽。”《特牲》、《少牢》独食，故得反也。
　　卒食，客自前跪，彻饭齐，以授相者。谦也。自，从也。齐，酱属也。相者，主人赞馔者，《公食大夫礼》：“宾卒食，北面取粱与酱以降也。”
　　○卒，子恤反，后更不音者同。齑本又作齐，将兮反。相，息亮反，注同。主人兴，辞於客，然后客坐。不听亲彻。 
　　[疏]“卒食”至“相者”。
　　○正义曰：卒食，食已也。自，从也。食坐在前面向，候客食竟，加于俎。起从坐前北面，当以坐而跪，自彻已所食饭与齐，饭齐食主，故答主人初所亲馈者也。此是卑者，侍食之客耳，若敌者则否。“以授相者”，相者谓主人所使进食者，宾以所彻饭齐以授之。
　　○注“谦也”至“降也”。正义曰：齐，酱属也。齐、酱、菹，通名耳。“《公食大夫礼》：宾卒食，北面取粱与酱以降”者，引证自彻是卑客也。大夫卑於公，所为客，故食竟亲取饭及酱以降下，当知敌者否。
　　○“主人”至“客坐者”，主人起，辞不听自彻，则客亦止而坐也。
　　侍饮於长者，酒进则起，拜受於尊所。降席拜受，敬也。燕饮之礼乡尊。
　　○乡音向。长者辞，少者反席而饮。长者举未釂，少者不敢饮。不敢先尊者。尽爵曰釂。《燕礼》曰：“公卒爵而后饮也。”
　　○少，式召反，下皆同。釂，子妙反，尽也。先，悉荐反，又如字。 
　　[疏]“侍饮于长者”。
　　○正义曰：明侍尊长饮酒法也。食竟宜饮酒，故次之。
　　○“酒进则起”者，谓长者赐侍者酒，进至侍者前则起。侍者见酒至，不敢即饮，故起也。
　　○“拜受於尊所”者，“尊所”者以陈尊之处也。侍者起而往尊处拜受之也。陈尊之所，贵贱不同，若诸侯燕礼、大射，设尊在东楹之西，自北乡南陈之。酌者在尊东西向，以酌者之左为上尊。尊面有鼻，鼻向君，示君专有此惠也。若乡饮酒及卿大夫燕，则设尊陈於房户之间，宾主共之，尊面向南，酌者向北，以西为上尊。时主人在阼，西向，宾在户西牖前，南乡，使宾主得夹尊，示不敢专惠也。今云“拜受於尊所”者，当是燕礼。而《燕礼》不云拜受於尊所，《乡饮酒》亦无此语，正是文不具耳。近尊乡长者，故往於尊所乡长者而拜。
　　○注“降席”至“乡尊”。
　　○正义曰：何胤云：“尊者，主人也。拜者，在尊所对主人也。降席下奠爵，再拜稽首，尊谓主人尊也。”崔灵恩云：“卿大夫燕饮，主人面亦乡尊。若乡饮酒，皆主人与宾夹尊也。”今案，何、崔并是解此拜受尊若所乡长者之证也。
　　○“长者辞，少者反席而饮”者，长者辞止少者之起。长者既止，故少者复反还其席而饮赐也。
　　○“长者举未釂，少者不敢饮”者，举犹饮也。釂，尽也。饮酒尊卑异爵，故《燕礼》公执膳爵，受赐爵者执散爵。今少者虽反席而饮，要须待长者尽爵后，少者乃得饮也。若长者饮未尽，则少者不敢饮也。
　　○注“不敢”至“饮也”。
　　○正义曰：证长者未尽，少者不敢饮也。《燕礼》曰：“受赐爵者以爵就席坐，公卒爵，然后饮。”郑注云：“不敢先虚爵。明此劝惠从尊者来也。”然此与《燕礼》及注合，而与《士相见》及《玉藻》违。案《士相见礼》云：“若君赐之爵，则下席再拜稽首，受爵升席祭，卒爵而俟，君卒爵，然后授虚爵。”郑云：“受爵者於尊所，至於授爵，坐授人耳。必俟君卒爵者，若欲其釂然也。”《玉藻》云：“君若赐之爵，则越席再拜稽首受，登席祭之，饮卒爵而俟，君卒爵，然后授虚爵。”注云：“不敢先君尽爵。”案二文皆先君卒爵，而此云后饮者，此据燕饮正礼，故引《燕礼》以证之，《玉藻》及《士相见礼》谓私燕之礼，故不同也。
　　长者赐，少者、贱者不敢辞。不敢亢礼也。贱者，僮仆之属。
　　○亢，苦浪反。潼音同。 
　　[疏]“长者”至“敢辞”。
　　○正义曰：此明凡受赐礼也。少谓幼稚，贱谓僮仆之属也。若少者及贱者被尊长之赐，则不敢辞谦，宜即受也，不敢亢礼也。敌者亢而有辞，少者贱者，故不敢也。
　　赐果於君前，其有核者怀其核。嫌弃尊者物也。木实曰果。
　　○核，户革反。御食於君，君赐馀，器之溉者不写，其馀皆写。重污辱君之器也。溉谓陶梓之器，不溉谓萑竹之器也。写者，传己器中乃食之也。劝侑曰御。
　　○溉，古爱反。重，直勇反，徐治龙反。陶音桃，瓦器也，沈音遥。萑音九，苇也。传，直专反。侑音又。 
　　[疏]“御食于君”。
　　○正义曰：御者非侍者，但是劝侑君食也。
　　○“君赐馀”者，谓君食竟，以食残馀赐御者也。
　　○“器之溉者不写”者，溉，涤也。写谓倒传之也。若所赐食之器可涤溉者，不畏污则不须倒写，仍於器中食之。食讫，乃澡洁以还君也。
　　○“其馀皆写”者，“其馀”谓不可涤溉之器也。若不倒写，久则浸汙其器，又不可澡絜，则坏尊者物也，故皆倒写之。
　　○注“重污”至“曰御”。
　　○正义曰：“溉谓陶梓之器”者，陶是瓦甒之属，梓是杯杅之属，并可涤絜之者。何胤云：“梓，漆也。”“不溉谓萑竹之器”者，萑，苇也，是织萑为之器，竹是织竹为之器，并谓筐筥之属，并不可澡絜者。郑注《司几筵职》云：“萑如苇而细。”云“劝侑曰御”者，何胤云：“劝侑谓卑者劝美尊者之食也。”
　　馂馀不祭，父不祭子，夫不祭妻。食人之馀曰馂，馂而不祭，唯此类也。食尊者之馀则祭，盛之。
　　○馂，子闰反。 
　　[疏]“馂馀”至“祭妻”。
　　○正义曰：馂者，食馀之名。祭谓祭先也。因前有“赐馀”，故明食人之馀不祭者也。凡食人之馀，及日晚食馔之馀，皆云馂，故《玉藻》云：“日中而馂。”郑云：“馂，食朝之馀也。”今此明凡食馀悉祭，若不祭者，唯此下二条也。“父不祭子，夫不祭妻”者，若父得子馀，夫得妻馀，不须祭者，言其卑故也。非此二条悉祭也。父得有子馀者，熊氏云：“谓年老致仕，传家事於子孙，子孙有宾客之事，故父得馂其子馀。”夫馂其妻馀者，谓宗妇与族人妇燕饮有馀，夫得食之。
　　御同於长者，虽贰不辞。谓侍食於长者，馔具与之同也。贰谓重殽膳也。辞之，为长者嫌。
　　○重，直龙反。 
　　[疏]“御同”至“不辞”。
　　○正义曰：御谓侍也，同谓侍食而与长者同馔也。贰谓重也。侍者虽获殽膳重，而己不须辞其多也。所以然者，此馔本为长者设耳，若辞之，则嫌当长者。何胤云：“礼：当盛馔，宜辞以贱不能当之。此侍食於长者，盛馔不在已。”故郑云：“贰谓重殽膳也，辞之，为长者嫌也。”偶坐不辞盛馔不为已。
　　○偶五口反配也。一曰：“副贰也。坐才卧反又如字
　　[疏]“偶坐不辞”。
