<!-- { "loadSidebar": true } -->
　　○正义曰：案《小胥》：“天子宫县。”案文十三年《公羊传》云：“周公用白牡。”又《明堂位》云：“祀周公於太庙，牲用白牡，击玉磬。”则《皋陶谟》云“鸣球”是也。《祭统》云：“朱干玉戚，冕而舞《大武》。”《明堂》云：“鲁君孟春乘大路。”其《祭统》、《明堂》所云“皆天子礼乐，特赐周公”，故云皆天子之礼。鲁唯文王周公庙得而用之，若用於他庙，则为僣也。若他国诸侯，非二王之后，祀受命之君而用之，皆为僣也。云“锡傅其背如龟也”者，《诗》云“镂锡”，谓以金饰之，则此锡亦以金饰也，谓用金琢傅其盾背，盾背外高，龟背亦外高，故云“如龟也”。盖见汉礼然也。白牡，是殷之正色，“大路”与“白牡”同文，故知白牡大路，是殷天子之礼也。
　　○“台门”至“礼也”。
　　○此一经明大夫僣诸侯礼。“台门”者，两边起土为台，台上架屋曰台门。
　　○“而旅树”者，旅，道也；树，立也。人君当门道立屏，蔽内外为蔽也。
　　○“反坫”者，反爵之坫也，若两君相享，则设尊两楹间，坫在其南。坫以土为之。
　　○“绣黼丹朱中衣”者，绡，缯也；黼，刺缯为黼文也。丹朱，赤色，谓染缯为赤色也。中衣，谓以素为冕服之里衣，犹今中衣单也。
　　○“大夫之僣礼也”者，自台门以下，於时大夫皆有此事，故言僣礼也。
　　○注“言礼”至“领也”。
　　○正义曰：旅，道也，所行处，故以为道也。云“屏谓之树”，《释宫》文。引“管氏树塞门”者，据经“旅树”之义。云“礼：天子外屏，诸侯内屏，大夫以帘，士以帷”者，《礼纬》文，南本云及定本皆然，或云大夫以帷，士以帘，误也。云“反坫，反爵之坫也”者，以《明堂》云“反坫出尊”，则坫为尊而设，故知反坫，反爵也。以言出尊，故云“盖在尊南”也。《乡饮酒》是卿大夫之礼，尊於房户间。《燕礼》是燕已之臣子，故尊於东楹之西。若两君相敌，则尊於两楹间，故其坫在两楹间。云“两君相见，主君既献，於反爵焉”者，案《论语》云：“邦君为两君之好，有反坫。”故知“两君相见”也，故注云：“其献酬之礼，更酌，酌毕，则各反爵於坫上。”故云“主君既献，於反爵焉”，谓於此坫上而反爵焉。熊氏云：“主君献宾，宾筵前受爵，饮毕，反此虚爵於坫上，於西阶上拜。主人於阼阶上答拜，宾於坫取爵，洗爵，酌以酢主人。主人受爵饮毕，反此虚爵於坫上。主人阼阶上拜，宾答拜。”是宾主饮毕，反爵於坫上也。而《论语》注“酌毕，各反爵於坫上”者，文不具耳。其实当云：饮毕，或可初酌之时，则奠於坫。与《乡饮酒礼》异也。义有疑，故具存焉。云“绣黼丹朱以为中衣领缘也”者，中衣，谓冕及爵弁之中衣，以素为之，绣黼为领，丹朱为缘。云“绣读为绡，绡，缯名也”者，案注《昏礼》引《诗》云：“素衣朱绡。”《鲁诗》亦以为绡。绡，绮属，以《鲁诗》既为绡字，又五色备曰绣，白与黑曰黼，绣黼不得共为一物，故以绣为绡也，谓於绡上而刺黼文也。引《诗》云“素衣朱绡”者，证以绣为绡。又引《诗》“素衣朱襮”者，证黼领也。案《释器》“黼领谓之襮”，故云“襮，黼领也”。案《玉藻》云：“以帛里布，非礼也。”此素衣是丝，当为冕及爵弁之中衣。礼：朝燕之服，皆以布为之。皇氏云：“此素为中衣，兼为朝燕服之中衣。”非也。案《礼》公之孤四命，则爵弁自祭也。则天子大夫四命，亦当爵弁自祭，则中衣得用素，但不得用绡黼为领、丹朱为缘耳。熊氏云：此云大夫僣，谓非四命大夫而著素衣为僣。今为四命得著素衣，但以绡黼丹朱犹为僣也。其大夫士助祭於君，服爵弁以上，虽中衣用素，亦不得用绡黼丹朱以为领缘，以其是诸侯之服，故《唐诗 扬之水》“刺晋昭公微弱”，云：“素衣朱绡，从子于鹄。”国人欲进此服，去从桓叔为诸侯也。
　　○“於此相贵以等，相觌以货”。
　　○谓臣下不畏惧於君，而擅相尊贵以等列，故庾云：“擅相封爵也。”
　　○“相觌以货”者，大大私相觌以货贿，不辟君。
　　○注“鲁以”至“僣焉”。
　　○正义曰：知鲁得立文王庙者，案襄十二年秋，“吴子寿梦卒，临於周庙，礼也”。注云：“周庙，谓文王庙也。”此经云“诸侯不敢祖天子”，而文二年《左传》云：“宋祖帝乙，郑祖厉王。”“大夫不敢祖诸侯”，而庄二十八年《左传》云：“凡邑有宗庙先君之主曰都。”与此文不同者，此据寻常诸侯大夫，彼据有大功德者，故《异义》：《礼戴》引此《郊特牲》，云“又匡衡说支庶不敢荐其祢，下士诸侯不得专祖於王”。古《春秋左氏》说，天子之子，以上德为诸侯者，得祖所自出。鲁以周公之故，立文王庙。《左传》“宋祖帝乙，郑祖厉王，犹上祖也。”又曰“凡邑有宗庙先君之主曰都”，以其有先君之主，公子为大夫，所食采地亦自立所出公庙，其立先公庙准礼。公子得祖先君，公孙不得祖诸侯。许慎谨案：“周公以上德封於鲁，得郊天，兼用四代之礼乐。”知亦得祖天子。诸侯有德祖天子者，知大夫亦得祖诸侯。郑氏无駮，与许氏同也。其王子母弟无大功德，不得出封食采畿内，贤於馀者，亦得采地之中立祖王庙，故都宗人，家宗人，皆为都家祭所出祖王之庙也。
　　天子存二代之后，犹尊贤也。尊贤不过二代。过之，远难法也。二或为三。
　　○过，古卧反。 
　　[疏]“天子”至“二代”。
　　○正义曰：此一节论王者立二王后尊贤之事。
　　○“天子存二代”者，天子继世而立，子孙以不肖灭亡，见在子孙，又无功德，仍须存之，所以存二代之后者，犹尚尊其往昔之贤所能法象。
　　○“尊贤不过二代”者，所以尊贤之事，取其法象，但代异时移，今古不一。若皆法象先代，今则不可尽行，故所尊之贤，不过取二代而已。若过之，远难为法也。案《异义》：“《公羊》说，存二王之后，所以通天三统之义，引此文；古《春秋左氏》说周家封夏、殷二王之后以为上公，封黄帝、尧、舜之后，谓之三恪。”许慎谨案云：“治《鲁诗》丞相韦玄成，治《易》施犨等说引《外传》曰：‘三王之乐，可得观乎。’知王者所封三代而已。”不与《左氏》说同。郑駮之云：“所存二王之后者，命使郊天，以天子之礼祭其始祖，受命之王自行其正朔服色。恪者，敬也，敬其先圣而封其后，与诸侯无殊异，何得比夏殷之后？”如郑此言，《公羊》自据二王之后，《左氏》兼论三恪，义不乖异也。熊氏云：“周之三恪，越、少昊、高辛，远存黄帝者，取其制作之人，故《易 系辞》云：神农氏没，黄帝尧舜氏作。”义当然也。
　　诸侯不臣寓公，故古者寓公不继世。寓，寄也。寄公之子，非贤者，世不足尊也。寓或为“托”。
　　○寓音遇。 
　　[疏]“诸侯”至‘继世“。
　　○正义曰：此一节论寄公之子为臣之事。
　　○注“寓寄”至“尊也”。
　　○正义曰：案《丧服传》云：“寄公者何也？失地之君也。或天子削地，或被诸侯所逐，皆为失地也。诸侯不臣者，不敢以寄公为臣也。”
　　君之南乡，答阳之义也。臣之北面，答君也。答，对也。
　　○乡，许亮反，下“君南乡”同。
　　○大夫之臣不稽首，非尊家臣，以辟君也。辟国君也。
　　○辟音避，注同。 
　　[疏]“大夫”至“君也”。
　　○正义曰：此一节论大夫君辟正君之事。诸侯则稽首於天子，大夫则稽首於诸侯，皆尽其臣礼以事君。今大夫家臣於大夫之处，拜时不为稽首，非是尊敬此家臣不令稽首，所以不稽首者，以辟国之正君。臣於国君已皆稽首，今大夫之臣又稽首於大夫之君，便是一国两君，故云“以辟君也”。大夫得稽首於诸侯，不辟天子者，谓诸侯有大功德，出封畿外，专有其国，故大夫得专尽臣礼事之也。
　　大夫有献弗亲，君有赐不面拜，为君之答已也。不面拜者，於外告小臣，小臣受以入也。小臣掌三公孤卿之复逆也。 
　　[疏]“大夫”至“已也”。
　　○正义曰：此经论君尊大夫之事。
　　○“大夫有献弗亲”者，谓大夫有物献君，使人献之，不亲来献。
　　○“君有赐不面拜”者，谓君有物赐大夫，大夫不面自来拜，所以然者，恐为君之答已，故不自来，不报而去。
　　○注“小臣”至“逆也”。
　　○正义曰：案大仆掌诸侯之复逆，御仆掌群吏之逆及庶民之复，皆无大夫之文，即此小臣所掌孤卿中兼之，故郑云：“复谓奏事也，逆谓受下奏也。”
　　乡人禓，禓，强鬼也。谓时傩，索室驱疫，逐强鬼也。禓，或为献，或为傩。
　　○禓音伤，鬼名也。强，其丈反。难，乃多反，下同，本又作“傩”。索，色百反，下文注皆同。驱又作驱，同，起居反。孔子朝服立于阼，存室神也。神依人也。 
　　[疏]“乡人”至“神也”。
　　○正义曰：此一节论孔子存神之事。
　　○“乡人禓”者，廋云：“禓是强鬼之名，谓乡火驱逐此强鬼。”孔子则身著朝服立于阼阶之上，所以然者，以时驱逐强鬼，恐已庙室之神时有惊恐，故著朝服立于庙之阼阶，存安庙室之神，使神依已而安也。所以朝服者，大夫朝服以祭，故用祭服以依神。
　　孔子曰：“射之乐也，何以听？何以射？”多其射容与乐节相应也。孔子曰：“士使之射，不能则辞以疾，县弧之义也。”男子生，而设弧於门左，示有射道而未能也。女子设帨。
　　○弧音胡。帨，始锐反。 
　　[疏]“孔子”至“义也”。
　　○正义曰：此一节论叹美祭庙择士之射，必使容体合乐，故云“射之以乐”。
　　○“何以听”者，言何以能听此乐节，使与射容相应。
　　○“何以射”者，言何以能使射与乐节相应，故各善其两事相应，故郑注《射义》云：“何以，言其难也。”
　　○“孔子曰：士使之射，不能则辞以疾，县弧之义也”者，孔子既美射之与乐相应，又论身之不可不习。为士之法，理合能射，今使之射，若其不能，便是乖於为士之义，则当辞以疾病。
　　○“县弧之义也”者，以男子初生，县弧於门左，示有射道而未能也。今士亦有射道，以其疾病而不能，与男子初生县弧相似，故云“县弧之义也”。
　　○注“男子”至“设帨”。
　　○正义曰：“案《内则》云：“子生，男子设弧於门左，女子设帨於门右。”男子所以设弧者，示其有射道，所以县之者，以其未能也。长大不得不能，故辞以疾也。
