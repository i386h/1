<!-- { "loadSidebar": true } -->
　　○正义曰：凡居丧之礼，自小功以上恩重哀深，自宜去饰。以沐浴是自饰，故不有此数条祭事，则不自饰。言“小功以上”，则至斩同。然各在其服限如此耳。练祥不主大功、小功也。若三年之丧，虞祭之时但沐浴不栉，故《士虞礼》云“沐浴不栉”，郑注云“唯三年之丧不栉，期以下栉可也”。又《士虞礼》云：“明日，以其班祔，沐浴，栉。”注云：“弥自饰。”此虽士礼，明大夫以上亦然。
　　疏衰之丧，既葬，人请见之则见，不请见人。小功，请见人可也。大功不以执挚，唯父母之丧，不辟涕泣而见人。言重丧不行求见人尔。人来求见己，亦可以见之矣。不辟涕泣，言至哀无饰也。
　　○辟音避，注同。 
　　[疏]“疏衰”至“见人”。
　　○正义曰：此一节明在丧与人相见之义。
　　○“小功，请见人可也”者，轻，可请见於人。然言小功可，则大功不可也。此小功文承疏衰、既葬之下，则此小功亦谓既葬也。凡言见人者，谓与人寻常相见，不论执挚之事。故云父母之丧，不辟涕泣而见人，是寻常相见也。而皇氏以为见人谓执挚相见，若然，父母之丧，岂谓执挚见人乎？皇氏则非也。
　　三年之丧，祥而从政。期之丧，卒哭而从政。九月之丧，既葬而从政。小功緦之丧，既殡而从政。以《王制》言之，此谓庶人也。从政，从为政者，教令谓给繇役。
　　○期音基。繇音遥，本又作傜。曾申问於曾子曰：“哭父母有常声乎？”曰：“中路婴儿失其母焉，何常声之有？”婴，犹鹥弥也，言其若小儿亡母啼号，安得常声乎？所谓哭不偯。
　　○鹥，於奚反。弥，五兮反，一音迷。啼，徒奚反，本又作谛，同。号，徐本作唬，胡刀反。偯，於岂反，下同，《说文》作。 
　　[疏]注“以王”至“繇役”。
　　○正义曰：按《王制》云：“父母之丧，三年不从政。齐衰大功，三月不从政。”此云“期之丧，卒哭而从政。九月之丧，既葬而从政”，与《王制》不同者，此庶人，依士礼，卒哭与既葬同三月，故《王制》省文，总云“三月”也。若大夫、士三年之丧期不从政，是正礼也；卒哭，金革之事无辟，是权礼也。
　　卒哭而讳。自此而鬼神事之，尊而讳其名。王父母、兄弟、世父、叔父、姑、姊妹，子与父同讳。父为其亲讳，则子不敢不从讳也。谓王父母以下之亲讳，是谓士也。天子、诸侯讳群祖。母之讳，宫中讳。妻之讳，不举诸其侧。与从祖昆弟同名，则讳。母之所为其亲讳，子孙於宫中不言。妻之所为其亲讳，夫於其侧亦不言也。孝子闻名心瞿，凡不言人讳者，亦为其相感动也。子与父同讳，则子可尽曾祖之亲也。从祖昆弟在其中，於父轻，不为讳；与母、妻之亲同名重，则讳之。 
　　[疏]“卒哭而讳”至“则讳”。
　　○正义曰：此一节论亲戚死亡讳辟名之事，各随文解之。
　　○“卒哭而讳”者，谓卒哭之前，犹以生礼事之。卒哭之后，去生渐远，以鬼道事之，故讳其名。
　　○“王父母”者，谓父之王父母，於己为曾祖父母，正服小功，不合讳也。以父为之讳，故子亦自於父而讳之。“兄弟”者，是父之兄弟，於己为伯叔，正服期，父亦为之期，是子与父同是有讳也。“世父、叔父”者，是父之世父、叔父，於己是从祖也，正服小功，不合讳。以父为之讳，故己从父而讳。“姑”者，谓父之姑也，於己为从祖姑，在家正服小功，出嫁緦麻，不合讳。以父为之讳，故己从父而讳。“姊妹”者，谓父之姊妹，於己为姑。在家正服期，出嫁大功九月，是己与父同为之讳也。
　　○“子与父同讳”者，言此等之亲，子之与父同为之讳。
　　○注“父为”至“群祖”。
　　○正义曰：云“父为其亲讳，则子不敢不从讳也”者，谓父之王父母、世父、叔父及姑等於己小功以下，不合讳，但父为之讳，故子不敢不从讳。其父之兄弟及姊妹己为合讳，不假从父而讳。郑此注者，据己不合讳者而言之也。云“谓王父母以下之亲讳，是谓士也”者，此士者，谓父身也。以父身是士，故讳王父。若是庶人子，不逮事父母，则不讳王父母也。直云“王父母以下”足矣，复云“之亲讳”者，父之世父，叔父与姑等皆是王父所生，今为之讳，故云“王父母以下之亲讳”也。云“天子诸侯讳群祖”者，以其“天子七庙，诸侯五庙”，故知讳群祖。
　　○“母之讳，宫中讳”者，谓母所为其亲讳，其子於一宫之中，为讳而不言也。
　　○“妻之讳，不举诸其侧”者，谓妻诸亲之讳，其夫不得称举其辞於其妻之侧，但不得在侧言之，则於宫中、远处得言之也。
　　○“与从祖昆弟同名，则讳”者，谓母与妻二者之讳与己从祖昆弟名同，则为之讳。不但宫中、旁侧，其在馀处皆讳之。
　　○注“子与”至“讳之”。
　　○正义曰：云“子与父同讳，则子可尽曾祖之亲也”者，父为王父讳，於子则为曾祖父之伯叔及姑，则是子曾祖之亲，故云“子与父同讳，则子不尽曾祖之亲也”，前经所云者是也。云“从祖昆弟在其中”者，从祖昆弟共同曾祖之亲，故云“在其中”。云“於父轻，不为讳”者，从祖昆弟於父言之，是父之同堂兄弟子也。父服小功，不为之讳，己又不得从父而讳。若“与母、妻之亲同名重，则讳之”，重，谓重累，谓母、妻讳与从祖昆弟名相重累，则讳之。不但为母、妻而讳，若从祖昆弟身死，亦为讳。故云於父轻，不为之讳；与母、妻之亲同名重，则讳之。观检注意，是为从祖昆弟讳而生文也。
　　以丧冠者，虽三年之丧可也。既冠於次，入哭踊三者三，乃出。言虽者，明齐衰以下，皆可以丧冠也。始遭丧，以其冠月，则丧服因冠矣。非其冠月，待变除卒哭而冠。次，庐也。虽，或为唯。
　　○冠，古乱反，下及注皆同。三，息暂反。 
　　[疏]“以丧”至“乃出”。
　　○正义曰：自此以下，明遭丧冠取之节，今各随文解之。
　　○“以丧冠者，虽三年之丧可也”者，谓将欲加冠而值其丧，则当成服之时，因丧服加冠。非但轻服得冠，虽有三年重丧亦可为。因丧服而冠，故云“可也”。
　　○“既冠於次”者，此谓加冠於庐次之中。若齐衰以下，加冠於次舍之处。
　　○“入哭踊三者三，乃出”者，谓既冠之后，入於丧所，哭而跳踊。谓每哭一节而三踊，如此者三，凡为九踊，乃出就次所。
　　○注“言虽”至“庐也”。
　　○正义曰：经云“虽三年之丧可也”，故知三年以下，皆得因丧而冠也。云“始遭丧，以其冠月，则丧服因冠矣”者，知当冠月则丧服因冠者，以《曾子问》云：将冠子未及期日而有齐衰、大功、小功之丧，则因丧服而冠。言未及期日，期及月，可知但未及冠之日耳。以此言之，知冠月则可冠也。云“非其冠月，待变除卒哭而冠”者，按《夏小正》二月“绥多士女”，是冠用二月。假令正月遭丧，则二月不得因丧而冠，必待变除受服之节乃可冠矣。云“次庐也”者，据重服而言也。
　　大功之末，可以冠子，可以嫁子。父小功之末，可以冠子，可以嫁子，可以取妇。己虽小功，既卒哭，可以冠，取妻，下殇之小功则不可。此皆谓可用吉礼之时。父大功卒哭，而可以冠子、嫁子。小功卒哭，而可以取妇。己大功卒哭，而可以冠子，小功卒哭，而可以取妻，必偕祭乃行也。下殇小功，齐衰之亲，除丧而后可为昏礼。凡冠者，其时当冠，则因丧而冠之。
　　○取，七住反，又如字。 
　　[疏]“大功”至“不可”。
　　○正义曰：“大功之末，可以冠子，可以嫁子”者，末谓卒哭之后，谓已有大功之丧，既卒哭，可以冠子、嫁子也。
　　○“父小功之末，可以冠子，可以嫁子，可以取妇”者，谓父有小功，丧末可以冠子，可以嫁子，可以取妇。“大功之末”，云身不云父；“小功之末”，云父不以身，互而相通。是嫁及冠，於身大功之末，可以冠子、嫁子。小功之末，非但得冠子、嫁子，复可取妇。所以取妇必在小功之末者，以取妇有酒食之会，集乡党僚友，涉近欢乐，故小功之末乃可得为也。
　　○“己虽小功，既卒哭，可以冠，取妻”者，以前文云“父小功之末，可以取妇”，恐己有小功，於情为重，不得冠、取，故云己身虽同有小功，既卒哭之后，可以冠、取。此文云“既卒哭”，明上云“末”者，并卒哭后也。
　　○“下殇之小功则不可”者，谓其馀小功可以冠、取。若本服齐衰下殇，降在小功者，则不可。不可者，不可冠、嫁也。以本服是齐衰，重故也。若其长殇、中殇之大功者，庾氏注《要记》云“卒哭之后，则得与寻常大功同，於大功之末，可以身自冠、嫁。所以然者，虽本期年，但降在大功，其服稍伸，故得冠、嫁也”。贺氏云：“小功下殇，本是期亲，以其重，故不得冠、取。”推此而言之，降在大功，理不得冠、嫁矣。今谓齐衰下殇尚不可冠、取，而况齐衰长殇、中殇，降在大功，何可冠、嫁？庾记非也，今从贺义。
　　○注“父大”至“冠之”。
　　○正义曰：“父大功卒哭，而可以冠子、嫁子。小功卒哭，而可以取妇”者，以经文大功据己身，小功据其父。今郑同之，谓父及己身俱有大功之末，小功之末，故又注云“己大功卒哭，而可以冠子。小功卒哭，而可以取妻”，是父子同也。云“必偕祭乃行也”者，偕，俱也。父是大功之末，己亦是大功之末，乃得行此冠子、嫁子，父小功之末，己亦小功之末，可以嫁取。必父子俱然，乃得行事，故云“必偕祭乃行”。知父子俱大功小功者，若姑及姊妹出適，父子俱为大功。若从祖兄弟，父为之小功，己亦为之小功，是父子其服同也。若父有齐衰，子有大功，则不可。若父有大功，子有小功，可以冠、嫁，未可以取妇。必父子俱有小功之末，可以取妇。若父是小功，己在緦麻，灼然合取可知。又按正本云“必偕祭乃行”者，言为诸吉礼，必待祭讫乃行也。云“下殇小功，齐衰之亲，除丧而后可为昏礼”者，言除讫可为昏礼，则未除丧不可为昏礼。经云“小功则不可”者，唯谓昏也，其冠、嫁则可也。云“凡冠者，其时当冠，则因丧而冠之”者，郑以经云大功、小功之末，可以吉冠。则大功、小功之初，当冠之时，则因丧服而冠矣。前经云“以丧冠者，虽三年之丧可也”者，特据重服丧中可冠，恐轻服大功、小功者在丧不合冠，故郑於注特明之。 

　 
卷四十三 杂记下第二十一 

　卷四十三 杂记下第二十一 　 
