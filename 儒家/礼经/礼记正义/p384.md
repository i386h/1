<!-- { "loadSidebar": true } -->
　　[疏]冠义曰：案郑《目录》云：“名曰《冠义》者，以其记冠礼成人之义。此於《别录》属《吉事》。”但冠义起早晚，书传既无正文。案《略说》称“周公对成王云‘古人冒而句领’”，注云：“古人，谓三皇时，以冒覆头，句领绕颈。”至黄帝时，则有冕也。故《世本》云“黄帝造火食旒冕”，是冕起於黄帝也。但黄帝以前，则以羽皮为之冠；黄帝以后，乃用布帛。其冠之年，即天子、诸侯十二而冠，故襄九年《左传》云：“国君十五而生子，冠而生子，礼也。”又云“一星终也”。是十二年岁星一终。案文王十五而生武王，尚有兄伯邑考。《金縢》云：“王与大夫尽弁。”时成王十五而著弁，则成王已冠矣。是天子十二而冠，与诸侯同。又《祭法》云：“王下祭殇五。”若不早冠，何因下祭五等之殇？大夫冠之年几无文。案《丧服》“大夫为昆弟之长殇”，大夫既为昆弟长殇，则不二十始冠也。其士则二十而冠也，《曲礼》云“二十曰弱冠”是也。其天子之子亦早冠，所以祭殇有五。其诸侯之子皆二十冠也，故下《檀弓》云“君之適长殇，及大夫之適长殇”是也。
　　凡人之所以为人者，礼义也。礼义之始，在於正容体，齐颜色，顺辞令。言人为礼，以此三者为始。容体正，颜色齐，辞令顺，而后礼义备。以正君臣，亲父子，和长幼。言三始既备乃，可求以三行也。
　　○长，丁丈反，下同。行，下孟反。君臣正，父子亲，长幼和，而后礼义立。立，犹成也。故冠而后服备，服备而后容体正，颜色齐，辞令顺。言服未备者，未可求以三始也。童子之服，采衣紒。
　　○冠，古乱反，除下文“玄冠”及注“缁布冠”、“玄冠”以外并同。紒音计。故曰“冠者，礼之始也”。是故古者圣王重冠。古者冠礼，筮日、筮宾，所以敬冠事。敬冠事所以重礼，重礼所以为国本也。国以礼为本。
　　○筮，布至反，蓍曰筮。重，直用反，后同。故冠於阼，以著代也。醮於客位，三加弥尊，加有成也。阼，谓主人之北也。適子冠於阼。若不醴，则醮用酒於客位，敬而成之也。户西为客位。庶子冠於房户外，又因醮焉，不代父也。冠者，初加缁布冠，次加皮弁，次加爵弁。每加益尊，所以益成也。
　　○阼，才故反。著，张虑反。醮，子笑反。弥音迷。適音嫡。醴音礼。已冠而字之，成人之道也。字，所以相尊也。见於母，母拜之，见於兄弟，兄弟拜之，成人而与为礼也。玄冠、玄端，奠挚於君，遂以挚见於乡大夫、乡先生，以成人见也。乡先生，同乡老而致仕者。服玄冠、玄端，异於朝也。
　　○见，贤遍反，下皆同。挚，本亦作贽，同音至。“乡大夫乡先生”，并音香，注同。朝，直遥反。成人之者，将责成人礼焉也。责成人礼焉者，将责为人子、为人弟、为人臣、为人少者之礼行焉。将责四者之行於人，其礼可不重与？言责人以大礼者，己接之不可以苟。
　　○少，诗照反。之行，下孟反，下同。与音馀。故孝弟忠顺之行立，而后可以为人，可以为人，而后可以治人也。故圣王重礼。故曰“冠者，礼之始也，嘉事之重者也”。是故古者重冠。重冠，故行之於庙。行之於庙者，所以尊重事。尊重事而不敢擅重事，不敢擅重事，所以自卑而尊先祖也。嘉事，嘉礼也。宗伯掌五礼：有吉礼，有凶礼，有宾礼，有军礼，有嘉礼。而冠属嘉礼，《周礼》曰“以玄冠之礼，亲成男女也”。
　　○弟音悌。治，直吏反。擅，市战反。 
　　[疏]“凡人”至“祖也”。
　　○正义曰：此一节明人之所以相叙加冠之事，从始至终，各随文解之。
　　○“凡人之所以为人者，礼义也”者，言人之所以得异於禽兽者，以其行礼义也。礼义之事，终身行之。
　　○“礼义之始，在於正容体，齐颜色，顺辞令”者，言欲一世行礼之始，先须正容体，齐颜色，顺辞令为先也。然后可以正君臣，亲父子，和长幼。
　　○“古者冠礼”者，此明将冠之时。“筮日、筮宾”，重冠礼之事，又明冠礼三加其冠，以渐成人之礼。
　　○“故冠於阼，以著代也”者，言適子必加冠於阼。阼是主人接宾之处。今適子冠於阼阶，所以著明代父之义也。
　　○“醮於客位，三加弥尊，加有成也”者，若依《周礼》適子“醴於客位”，今云“醮”者，或因先代夏、殷之礼，醮之用酒於客位，室户外之西。必在宾客位者，尊以成人，若宾客待之。三加，初加缁布冠，次加皮弁冠，三加爵弁冠，弥渐而尊。故云“三加弥尊，加有成也”，谓加益有成人之事矣。
　　○注“阼位”至“成也”。
　　○正义曰：“阼，谓主人之北也”，知者，案《士冠礼》文也。云“若不醴，则醮用酒”者，亦《士冠礼》文。以《周礼》之法，適子则以醴礼之，庶子则以酒醮之。若先代之礼，虽適子皆以酒醮之。其於周时，或有旧俗行先代之礼，虽適子亦用酒醮，则因而行，不必改也。故郑注《士冠礼》云“若不醴，谓国有旧俗可行，圣人用焉不改”是也。醮者，醮尽之义，故郑注《士冠礼》云“酌而无酬酢曰醮”是也。云“庶子冠於房户外，又因醮焉”者，皆《士冠礼》文也。但此《记》之作，是记《仪礼 士冠礼》之事，士礼，故三加也。若大夫亦同。《士冠礼》云：“无大夫冠礼。”古者五十而后爵，何大夫冠礼之有？是大夫虽冠，用士礼。若诸侯则有冠礼，故《左传》云：“公冠，用祼享之礼行之，金石之乐节之。”其加则四加，而有玄冕也，故《大戴礼》公冠四加也。诸侯尚四加，则天子亦当五加衮冕也。
　　○“已冠而字之”者，此明冠毕加字、见母父兄弟，及见君之节，以其成人而见人也。未冠之前，以其名别之。既冠之后，又改以字。且人二十有为父之道，不可复言其名，故冠而加字之，成人之道也。
　　○“见於母，母拜之”，故不拜也。今唐礼，母见子，但起立不拜也。案《仪礼》，庙中冠子，以酒脯奠庙讫，子持所奠酒脯以见於母，母拜其酒脯，重从尊者处来，故拜之，非拜子也。
　　○“玄冠玄端，奠挚於君”者，此“玄冠玄端”，则异於朝服之衣。但玄端，上士则玄裳，中士则黄裳，下士则杂裳。以其初成人，故著玄端，异於朝服也。若朝服则素裳奠挚，奠之於君也。
　　○“遂以挚见於乡大夫、乡先生”者，以挚，谓以雉也。故《士相见礼》冬用雉，夏用腒。“见於乡大夫”，谓在朝之乡大夫也。“乡先生”，谓乡老而致仕也。
　　○“成人之者”，此明加冠成人之义。必“成人”者，“将责成人礼焉”。冠责以成人之事，若成人事立，可以治人也。是冠者为治之本，故先王重之，行之於庙，士行之於祢庙，故《士冠礼》注“庙谓祢庙”。既在“祢庙”，此云“尊先祖”者，尊祢即尊先祖之义。且下士祖祢共庙，其诸侯则冠於太祖之庙，故《左传》云“先君之祧以处之”，《聘礼》“不腆先君之祧”，郑注以为始祖之庙，则天子当冠於始祖庙也。服虔注《左传》“先君之祧处之”，以为曾祖庙者，以《左传》鲁襄公冠於卫成公之庙。卫成公则当今卫君献公曾祖，服虔望时解之，故以“祧”为“曾祖”，非郑义也。 

  
　 
卷六十二 射义第四十六 

　卷六十二 射义第四十六 　 
　　陆曰：“郑云：‘《射义》者，以其记燕射、大射之礼，观德行取其士之义也。《别录》属《吉礼》。’” 
　　[疏]正义曰：案郑《目录》云：“名曰《射义》者，以其记燕射、大射之礼，观德行取於士之义。此於《别录》属《吉事》。”案此篇中有《乡射》，又云“不失正鹄，正则宾射。”然则乡射、宾射俱有之矣。今《目录》唯云“燕射、大射”者，但此篇广说天子、诸侯大射、燕射之义，不专於乡射、宾射，故郑《目录》特举“大射、燕射”。其射之所起，起自黄帝，故《易 系辞》黄帝以下九事章云：“古者弦木为弧，剡木为矢。弧、矢之利，以威天下。”又《世本》云：“挥作弓，夷牟作矢。”注云：“挥、夷牟，黄帝臣。”是弓矢起於黄帝矣。《虞书》云“侯以明之”是射侯见於尧、舜，夏、殷无文，周则具矣。
　　古者诸侯之射也，必先行燕礼。卿、大夫、士之射也，必先行乡饮酒之礼。故燕礼者，所以明君臣之义也。乡饮酒之礼者，所以明长幼之序也。言别尊卑老稚，然后射，以观德行也。
　　○长，丁丈反。别，彼列反。稚音值。行，下孟反，下文注“德行”皆同。 
　　[疏]“古者”至“序也”。
　　○正义曰：此一篇之义广说射礼，明天子以下射之乐章，上下之差；又明天子、诸侯选士与祭之法，因明孔子瞿相之圃，简贤选士誓众之事；又明君臣、父子“正鹄”之义，是男子有事於射，故男子初生，设桑弧蓬矢之义；又明志正射中之义，饮酒养老之事。今各随文解之。此经明将射之时，天子、诸侯先行燕礼，所以明君臣之义；卿、大夫将射，先行乡饮酒之礼，所以明长幼之序也。
　　○“古者诸侯之射也，必先行燕礼”者，案《仪礼 大射》在未旅之前，燕初似飨，即是先行飨礼。而云“先行燕礼”者，燕初似飨，正谓其行礼似飨，其馀则燕，故礼其牲狗，及设折俎，行一献，此等皆燕之法也，故云“先行燕礼”也。
　　○“燕礼者，所以明君臣之义也”者，谓臣於堂下再拜稽首，升成拜，君答拜，似若臣尽竭其力致敬於君，君施惠以报之也。
　　○“乡饮酒之礼者，所以明长幼之序”者，此“乡饮酒”谓党正饮酒，以乡统名，则前篇云“六十者坐，五十者立侍”是也。
　　故射者，进退周还必中礼。内志正，外体直，然后持弓矢审固。持弓矢审固，然后可以言“中”。此可以观德行矣。内正外，直习於礼乐有德行者也。正鹄之名，出自此也。
　　○中，丁仲反，下同。正音征。鹄，古毒反，徐又如字。 
　　[疏]“故射”至“行矣”。
　　○正义曰：此一经明射者之礼，言内志审正，则射能中。故见其外射，则可以观其内德，故云“可以观德行矣”。
　　○注“正鹄之名，出自此也”。
　　○正义曰：以宾射之的，谓之正。正者，正也，欲明射者内志须正也。郑注《大射》云“正者，正也，亦鸟名。齐鲁之间，名题肩为正”是也。以大射之质，谓之鹄，鹄者，直也，欲使射者外体之直。是正鹄之名出自射者而来，故云“正鹄之名，出自此也”。
