<!-- { "loadSidebar": true } -->
　　○蹈，呼报反。大夫继武，迹相及也。士中武。迹间容迹徐趋皆用是，君大夫、士之徐行也，皆如“与尸行”之节也。疾趋则欲发，而手足毋移。疾趋，谓直行也，疏数自若。发，谓起屦也。移之言靡匜也。毋移，欲其直且正。欲，或为“数”。
　　○毋移，上音无，下如字。数，色角反，下同。迆，羊尔反。圈豚行，不举足，齐如流。圈，转也。豚之言若有所循。不举足，曳踵则反之齐如水之流矣。孔子执圭则然，此徐趋也。
　　○圈，举远反，又去阮反，注同。腞，本又作豚，同大本反，徐徒困反，注同。齐如音咨，本又作斋，同。踵，章勇反。席上亦然。尊处亦尚徐也。
　　○处，尺虑反。端行，颐霤如矢。弁行，剡剡起屦。此疾趋也。端，直也。颐或为“{雨追}”也。
　　○颐霤，上音夷，下力救反。弁，皮彦反，急也。剡，以渐反，《字林》因冉反。{雨追}音夷，徐音追。执龟、玉，举前曳踵，蹜蹜如也。著徐趋之事。
　　○宿宿，色六反，本或作“蹜”，同。 
　　[疏]“君与”至“如也”。
　　○正义曰：此一节明行步徐趋、疾趋之仪。
　　○“君与尸行接武”者，明贵贱与尸，行步广狭不同也。君，天子、诸侯也。武，迹也。接武者，二足相蹑每蹈於半，未得各自成迹，故云“接武”也。尊者舒迟，故君及尸并步迟狭。
　　○“大夫继武”者，谓大夫与其尸行时。继武者，谓两足迹相接继也。大夫渐卑，故与尸行步稍广速也。
　　○“士中武”者，谓士与其尸行也。中，犹间也。每徙足，间容一足地，乃蹑之也。士极卑，故及尸行步极广也。“徐趋皆用是”者，徐趋皆迟行也。皆，皆於君、大夫、士也。是，此也。言皆用此与尸行步之节。
　　○“疾趋则欲发”者，疾趋，谓他事行礼，须直身速行时也。发，起也。既无所执持，而映兖头恒起，无复继接之异，其迹或疏或数，自若寻常，故注云“疏数自若”，贵贱同然也。
　　○“而手足毋移”者，移，谓靡匜摇动也。虽屦恒欲起，而手足犹宜直正，不得邪低靡匜摇动也。
　　○“圈豚行”者，此释言徐趋之形也。圈，转也。豚，循也。言徐趋法曳转足循地而行也。
　　○“不举足”者，谓足不离地。
　　○“齐如流”者，齐，裳下缉也。足既不举，身又俯折，则裳下委地，曳足如水流状也。。
　　○“席上亦然”者，然，如是也。言在席上未坐，其行之时亦如是“圈豚行”、“齐如流”也。
　　○“端行，颐霤如矢”者，此一经覆上“疾趋”之节也。端行，谓直身而行也。“颐霤”者，行既疾，身乃小折，而头直俯临前，颐如屋霤之垂也。
　　○“如矢”者，矢，箭也。身趋前进，不邪如箭也。
　　○“弁行”者，弁，急也。既是疾趋，宜急行也。
　　○“剡剡起屦”者，剡剡，身起貌也。急行欲速，而身屦恒起也。
　　○“执龟玉，举前曳踵，蹜蹜如也”者，此一经论“徐趋”之事。言执龟、玉之时，有此徐趋也。
　　○“举前曳踵”者，踵，谓足后跟也。谓将行之时，初举足前，后曳足跟，行不离地，“蹜蹜如也”。言举足狭数，“蹜蹜如也”。
　　凡行，容愓愓，愓愓，直疾貌也。凡行，谓道路也。
　　○愓音伤，又音阳，直而疾也。
　　○庙中，齐齐，恭悫貌也。
　　○齐，才兮反，贺在启反。朝廷，济济、翔翔。庄敬貌也。
　　○济，徐子礼反，有威仪也。翔，本又作洋，音详。 
　　[疏]“凡行，容愓愓，庙中齐齐，朝廷济济翔翔”。
　　○正义曰：此一节明道路、庙中、朝廷行步之法。
　　○“凡行，容愓愓”者，愓愓，直而疾貌也。道路虽速疾，又不忘於直，故其容直而疾也。
　　○“庙中，齐齐”者，齐齐，自收持严正之貌也。以对神不敢舒散，故貌恭悫齐齐然。
　　○“朝廷，济济、翔翔”者，济济，有威仪矜庄也；翔翔，行而张拱也，并朝廷所须也。
　　君子之容舒迟，见所尊者齐遬。谦悫貌也。遬，犹蹙蹙也。
　　○齐遬，一音咨，又则皆反，下文音速。犹蹙蹙，子六反。足容重，举欲迟也。
　　○手容恭，高且正也。目容端，不睇视也。
　　○睇，大计反。口容止，不妄动也。声容静，不哕咳也。
　　○哕，於厥反。咳，苦大反。头容直，不倾顾也。气容肃，似不息也。立容德，如有予也。
　　○德如字，得也，徐音置。色容庄，勃如战色。坐如尸。尸居神位，敬慎也。
　　○燕居告温温。告，谓教使也。《诗》云：“温温恭人。” 
　　[疏]“君子”至“温温”。
　　○正义曰：此一节明君子动止之仪，手足口目之节也。
　　○“君子之容舒迟”者，舒迟，闲雅也。
　　○“见所尊者齐遬”者，君子虽寻常舒迟，若见所尊之人，则“齐遬”。齐，谓齐齐也。遬，谓蹙蹙。言自敛持迫促，不敢自宽奢，故注云“谦悫貌也”。是“齐悫”为谦敬之貌。皇氏云：“齐，谓裳不缉。遬，谓蹙敛。见所尊之人，自俯下身，裳下蹙敛。”则齐蹙是裳之体，注何得云“谦悫貌也”？皇氏说非也。“目容端”者，目宜端正，不邪睇而视之。
　　○“立容德”者，德，得也。立则磬折如人授物与己，己受得之形也。贺云：“德，有所施与之名也。”立时身形小俯向前，如授物与人时也，故注云“如有予也”。会前两注也。
　　○“色容庄”者，欲常矜庄，“勃如战色”，不乍变动也。
　　○“燕居告温温”者，燕居，谓私燕所居也。色尚和善，教人使人之时，唯须温温，不欲严栗。
　　○注“《诗》云温温恭人”。
　　○正义曰：此《诗 小雅 小宛》之篇，刺幽王之诗。
　　凡祭，容貌颜色如见所祭者。如睹其人在此。
　　○如睹，丁古反。 
　　[疏]“凡祭”至“祭者”。
　　○正义曰：此一节明祭之时也。凡祭，谓诸祭也。“容貌颜色如见所祭”者，容貌恭敬，颜色温和，如似见所祭之人，谓“祭如在也”。
　　丧容累累，羸惫貌也。
　　○累，良追反。羸，力皮反。惫，皮拜反。
　　○色容颠颠，忧思貌也。
　　○颠字又作<真真>，音田，又丁年反。思，息嗣反。
　　○视容瞿瞿、梅梅，不审貌也。
　　○视容，又作“目容”。瞿，纪具反，又纪力反。言容茧茧。声气微也。
　　○茧，古典反。 
　　[疏]“丧容”至“茧茧”。
　　○正义曰：此一节论居丧容貌、言语、瞻视之仪。
　　○“丧容累累”者，谓容貌瘦瘠累累然。
　　○“色容颠颠”者，颜色忧思，颠颠然不舒畅也。
　　○“视容瞿瞿、梅梅”者，瞿瞿，惊遽之貌。梅梅，犹微微，谓微昧也。孝子在丧，所视不审，故“瞿瞿、梅梅”然。
　　○“言容茧茧”者，茧茧犹绵绵，声气微细茧茧然。
　　戎容暨暨，果毅貌也。
　　○暨，其记反。言容詻詻，教令严也。
　　○詻，五格反。色容厉肃，仪形貌也。视容清明。察於事也。
　　○视，如字，徐市志反。立容辨卑，毋讇。辨，读为贬。自贬卑，谓磬折也。讇，为倾身以有下也。
　　○辨，读为贬，彼检反，《字林》贬音方犯反。音谄，旧又音盐，注同。有下，户嫁反。头颈必中。头容直。山立，不摇动也。时行，时而后行也。《诗》云：“威仪孔时。”盛气颠实扬休，颠读为阗，扬读为阳，声之误也。盛声中之气，使之阗满。其息若阳气之休物也。
　　○颠，依注读为“阗”，音田。
　　○玉色。色不变也。 
　　[疏]“戎容”至“玉色”。
　　○正义曰：此一节明戎容之体。暨暨，果毅刚强之貌。
　　○“言容詻詻”者，谓教令严猛也。军旅行教令，宜严猛也。
　　○“色容厉肃”者，厉，严也。肃，威也。军中颜色尚威严也。以义断割，使义形貌，故严威也。
　　○“视容清明者”，谓瞻视之容，须清察明审。
　　○“立容辨卑”者，谓在军中立之形容，常贬损卑退，磬折恭敬，不得骄敖忽略士卒。
　　○“毋讇”者，军中尚威武，虽自贬退，当有威可畏，无得过为讇曲以屈下於人。
　　○“头颈必中”者，头容直不低回也。
　　○“山立”者，若住立，则嶷如山之固，不摇动也。《乐记》云：“总干而山立，不动摇也。”
　　○“时行”者，观时而行也。
　　○“盛气颠实扬休”者，颠，塞也。实，满也。扬，阳也。休，养也。言军士宜怒其气，塞满身中，使气息出外咆勃，如盛阳之气，生养万物也。“玉色”者，军尚严肃，故色不变动，常使如玉也。
　　凡自称，天子曰“予一人”，谦自别於人而已。
　　○别，彼列反，又如字。伯曰“天子之力臣”。伯，上公九命分陕者。
　　○陕，失冉反。诸侯之於天子，曰“某土之守臣某”；其在边邑，曰“某屏之臣某”；其於敌以下，曰“寡人”。小国之君曰“孤”，摈者亦曰“孤”。边邑，谓九州之外。大国之君自称曰“寡人”，摈者曰“寡君”。
　　○守，手又反。 
　　[疏]“凡自”至“曰孤”。
　　○正义曰：此一节明天子以下至士自称，及摈者，传辞之法也。各随文解之。
　　○“凡自称，天子曰予一人”者，按《曲礼》下云“天子曰余一人”，予、余不同者，郑注《曲礼》云：“余、予古今字耳。”盖古称予，今称余，其义同。此云“自称”，《曲礼》注云“摈者辞”，则天子与臣下言，及遣摈者接诸侯，皆称“予一人”。言我於天下之内，但秪是一人而已。自谦退，言与馀人无异。若臣下称一人，则谓率土之内，唯有此一人，尊之也。
　　○“伯曰天子之力臣”，按《曲礼》云“天子之吏”，不同者，此谓自称，谓身自称於诸侯也，言己是天子运力之臣；《曲礼》所云“谓二伯摈於天子，曰天子之吏，郑注《曲礼》云“摈者辞”，以此不同也。皇氏云：“所以不同者，殷、周之异。”不顾经文，缪为异说，其义非也。
　　○“诸侯”至“曰孤”，明诸侯自称之号。
　　○“诸侯之於天子，曰某土之守臣某”者，谓诸侯身对天子自称辞，故上文总以“自称”冠之。若诸侯上介致辞於天子之摈者，亦当然也。其天子之摈告天子，则曰“臣某”、“侯某”，故《曲礼》云：“诸侯之於天子曰臣某侯某。”郑注《曲礼》谓“啬夫承命”，“告天子辞”也。
