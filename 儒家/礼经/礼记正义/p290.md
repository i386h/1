<!-- { "loadSidebar": true } -->
　　○正义曰：知“正尸，谓迁尸牖下，南首也”者，《既夕礼》云“设床策当牖，及迁尸”是也。知“南首”者，按《士丧礼》“将含之时，商祝入，当牖北面，受具奠于尸西”。郑注云“如商祝之事位，则尸南首明矣”是也。云“子姓，谓众子孙也”者，谓子孙所生也。云“其男子立於主人后，女子立於夫人后”者，约《士丧礼》文，或诸侯位尊，男子等当立于户外东方，已具前说。云“世妇为内命妇，卿大夫之妻为外命妇”者，前文云大夫世妇，则世妇与大夫妻相敌。此经内命妇与外命妇相当，故知内命妇是世妇也。案《丧服传》云命妇者大夫之妻，故云外命妇卿大夫妻。又《周礼》命及於士，则其妻亦为命妇，故郑注《内宰》云“士妻亦为命妇”，士妻与女御相对，俱褖衣，则君之女御，内命妇中兼之也。云“外宗，姑姊妹之女”者，但姑、姊妹必嫁於外族，其女是异姓所生，故称外宗。案《周礼》“外宗，外女之有爵者”，若其有爵则为外命妇，此别云“外宗”，容无爵者。女之女亦是异姓所生，而不云者，则上文所谓子姓是也。《周礼》有“内宗，内女之有爵者”，此不言者，则前文姑、姊妹是也。但姑、姊妹已嫁国中，则为命妇，别云姑、姊妹者，各在室女未嫁及嫁於他国，或虽嫁国中，从本亲之位，故别云姑、姊妹也。不云舅之女及从母之女者，外宗中兼之，略可知也。
　　大夫之丧，主人坐于东方，主妇坐于西方，其有命夫命妇则坐，无则皆立。命夫命妇来哭者，同宗父、兄、子姓、姑、姊妹，子姓也。凡此哭者，尊者坐，卑者，立。士之丧，主人、父、兄、子姓皆坐于东方；主妇、姑、姊妹、子姓皆坐于西方。士贱，同宗尊卑皆坐。凡哭尸于室者，主人二手承衾而哭。承衾哭者，哀慕若欲攀援。
　　○扳，本又作攀，普班反，一音班。援音爰，徐于原反。 
　　[疏]“大夫”至“而哭”。
　　○正义曰：此一经明大夫初有丧，哭位之礼。
　　○“其有命夫命妇则坐，无则皆立”者，谓哭位之中，有命夫命妇，虽有卑於死者，以其位尊，故坐哭。若其无命夫命妇，能尊於死者，亦皆立哭。
　　○注“命夫”至“者立”。
　　○正义曰：知“命夫命妇来哭者，同宗父、兄、子姓姑、姊妹，子姓也”者，案《左氏传》“士逾月，外姻至”。今大夫初丧，正尸，无容即有异姓，故知是同宗之亲来哭者。知非异姓卿大夫来吊者，以其与主人等并列哭位，故知是为丧来哭者。若有吊者，当立哭，不得坐也。此大夫之丧，不显父、兄、子姓及姑、姊妹哭位者，约上文君丧及下文士丧略可知也。云“凡此哭者，尊者坐，卑者立”，皇氏云：凡，谓君与大夫，其哭者若爵位尊者则坐，故上文君丧，子及大夫坐；大夫之丧，主人主妇、命夫命妇皆坐是也。君之丧，卿大夫皆立；大夫之丧，非命夫命妇者皆立是也。此云尊卑，非谓对死者为尊卑也。若其今所行之礼，与古异也。成服之后，尊於死者，则坐。卑於死者，则立也。
　　○注“士贱”至“皆坐”。
　　○正义曰：君与大夫位尊，故坐者殊其贵贱。士既位下，故坐者等其尊卑，无所异也。
　　君之丧未小敛，为寄公、国宾出。大夫之丧未小敛，为君命出。士之丧，於大夫不，当敛而出。父母始死悲哀，非所尊不出也。出者，或至庭，或至门。国宾，聘大夫。不当敛，其来非敛时。
　　○为寄，于伪反，下皆同，下注“为母”、“为其罢倦”皆同。 
　　[疏]正义曰：此一经明君、大夫、士等未小敛之前，主人出迎宾之节。
　　○“士之丧，於大夫，不当敛则出”者，谓士之丧，大夫来吊，其主人於大夫来吊之时不当小敛之时，则出迎大夫。
　　○注“出者”至“敛时”。
　　○正义曰：云或至庭者，谓世子迎寄公及国宾，士出迎大夫、士也，皆至庭，故下文云“降自西阶”。又云“上於大夫亲吊，则与之哭，不逆於门外”是也。云或至门者，谓大夫於君命，故下文云“大夫於君命，迎于寝门外”是也。以此言之，则世子於天子之命，士於君命，亦皆然也。云“不当敛，其来非敛时”者，上君与大夫。云“未小敛”，谓未敛之前去小敛远也。士云“不当敛”，谓去小敛近，大夫与士至小敛相逼也。士於大夫，虽与小敛相逼，不当敛之时尚为大夫出，若未小敛之前，为大夫出可知也。案《檀弓》云“大夫吊，当事而至，则辞焉”。注云“辞，犹告也，摈者以主人有事告也。主人无事，则为大夫出”，彼亦谓小敛之事，与此同。敛讫，大夫至，即拜之。故《杂记》云“当袒，大夫至，绝踊而拜之，反改成踊”是也。此但云敛，不云袭者，未袭之前，唯士为君命出，其馀则不出，故《士丧礼》未袭之前，“君使人吊，主人迎於寝门外，见宾不哭，先入门右，北面”是也。君使退，主人哭拜，送于外门外。於时宾有大夫，则特拜之。因送君使而拜之，非谓特出迎宾也。此云不当敛则出迎宾，《杂记》云“士丧当袒，大夫至，绝踊而拜之”，与此违者，皇氏云：若正当敛时不出，若敛后而有大夫至，则绝踊而拜之。
　　凡主人之出也，徒跣，扱衽，拊心，降自西阶。君拜寄公、国宾于位。大夫於君命，迎于寝门外。使者升堂致命，主人拜于下。士於大夫亲吊，则与之哭，不逆於门外。“拜寄公、国宾於位”者，於庭乡其位而拜之。此时寄公位在门西，国宾位在门东，皆北面。小敛之后，寄公东面，国宾门西，北面。士於大夫亲吊，谓大夫身来吊士也。与之哭，既拜之，即位西阶东面哭。大夫特来则北面。
　　○跣，悉典反。扱，初洽反。衽，而审反，又而鸩反。裳，际也。拊音抚。使，色吏反。乡，许谅反。 
　　[疏]“凡主”至“门外”。
　　○正义曰：前经明出迎宾远近，此经更辨拜迎委曲之仪。
　　○“降自西阶”者，不忍当主位，降自西阶。
　　○“君拜寄公、国宾于位”者，寄公，谓失位之君也。国宾，谓邻国大夫来聘者。遇主国君之丧拜于位者，於庭乡其位而拜之。
　　○“士於大夫亲吊，则与之哭，不逆於门外”者，谓士之丧，大夫亲来吊，立于西阶下东面，主人则降自西阶下，南面拜之。拜讫，即位西阶下，与大夫俱哭，不迎大夫於门外。
　　○注“拜寄”至“北面”。
　　○正义曰：“此时寄公位在门西，国宾位在门东，皆北面”者，熊氏云“凡宾吊，北面，是其正”。故《檀弓》云“曾子北面而吊焉”，且尸在堂上，乡之可知也。知寄公在门西者，寄公有宾义，故在宾位，故知在门西。知国宾在门东者，宾虽为君命使，或本是吉使，而遭主国之丧，而行私吊之礼，故从主人之位，故知在门东。云“小敛之后，寄公东面，国宾门西北面”者，熊氏云“小敛之后，主人位於阼阶下西面，寄公稍依吉礼，渐就宾位，东面乡主人也。国宾亦以小敛后渐吉，转就门西宾位，但爵是卿大夫，犹北面也”。又《士丧礼》云“他国之异爵者，门西少进”是也。云“既拜之，即位西阶东面哭”者，以大夫身来吊士之时，在西阶之南，主人降自西阶，乡其位而拜之。拜讫，主人即位於西阶下，东面哭之，故《士丧礼》云“宾有大夫，则特拜之。即位于西阶下，东面不踊”。郑注云“即位西阶下”，未忍在主人位，是据主人也。而皇氏云“即位西阶东面哭，谓大夫之位也”。下云“大夫特来则北面”，皇氏即云“是大夫之位”，俱与《士丧礼》违，又与郑注《士丧礼》不同，其义非也。云“大夫特来则北面”者，以大夫与士若俱来，皆东面，故主人即位西阶，在大夫之北俱东面而哭。今大夫独来，不与士相随，故大夫北面也。必知北面者，以凡特吊皆北面，故《檀弓》云“曾子北面而吊”，是特吊也。
　　夫人为寄公夫人出，命妇为夫人之命出，士妻不当敛则为命妇出。出，拜之於堂上也。此时寄公夫人、命妇位在堂上，北面。小敛之后，尸西，东面。 
　　[疏]正义曰：前经明男子迎宾，此经明妇人迎宾也。
　　○“夫人为寄公夫人出”者，出，谓出房也。妇人不下堂，但出房而拜於堂上也，妇人尊卑与夫同，故所为出者亦同也。
　　○“命妇为夫人之命出”者，亦同其夫为君命也，此出亦不下堂耳。
　　○“士妻不当敛则为命妇出”者，前经明士於大夫不当敛出，故此士妻於命妇亦不当敛而出也。
　　○注“出拜”至“东面”。
　　○正义曰：知拜於堂上者，男子降阶，拜宾於庭，妇人无外事，故知拜於堂上。云“此时寄公夫人、命妇位在堂上北面”者，以前文云君之丧，外命妇率外宗哭於堂上，北面，故知此命妇在堂上，北面。知寄公夫人亦然者，以《士丧礼》“他国异爵者门西”，北堂，与己国大夫同，则知寄公夫人亦与命妇同也。云“小敛之后，尸西，东面”者，以小敛之后，迁尸於堂，故知从妇人之位，在尸西，东面也。
　　小敛，主人即位于户内，主妇东面，乃敛。卒敛，主人冯之踊，主妇亦如之。主人袒，说髦，括发以麻。妇人髽，带麻于房中。士既殡，说髦，此云小敛，盖诸侯礼也。士之既殡，诸侯之小敛，於死者但三日也。妇人之髽、带麻於房中，则西房也。天子、诸侯有左右房。
　　○冯，皮冰反，本或作凭，后皆同。袒，大旱反。说髦，本作税，同他活反，徐他外反，注同。髦音毛。髽，侧瓜反。 
　　[疏]正义曰：此一节明人君、大夫、士等小敛之节，及拜迎於宾及奠祭吊者之仪，各随文解之。
　　○“主人即位于户内”者，以初时尸在牖下，主人在尸东，今小敛当户内，故主人在户内稍东，西面。
　　○“主人冯之踊”者，敛讫，主人冯尸而踊。
　　○“主妇亦如之”者，冯尸竟，亦踊，与男子同也。
　　○“主人袒”者，向小敛不袒，今方有事，故袒衣也。《士丧礼》冯尸已竟而云“髻发袒”，此未括发先云袒者，或人君礼也。
　　○“说髦”者，髦，幼时翦发为之，至年长则垂著两边，明人子事亲，恒有孺子之义也。若父死说左髦，母死说右髦，二亲并死则并说之，亲没不髦是也。今小敛竟，丧事已成，故说之也。案郑注“士既殡，说髦”，今小敛而说者，人君礼也。
　　○“括发以麻”者，以，用也。人君小敛，说髦竟，而男子括发，括发用麻也。士小敛后亦括发，但未说髦耳。
　　○“妇人髽”者，妇人髽亦用麻也，对男子括发也。
