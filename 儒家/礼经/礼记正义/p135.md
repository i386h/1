<!-- { "loadSidebar": true } -->
　　○正义曰：经言“道而出”，明诸侯将行，为祖祭道神而后出行。引《聘礼》者，证祖道之义。按《聘礼记》云：“出祖释軷祭酒脯。”彼注云：“祖，始也。行出国门，止陈车骑，释酒脯之奠於軷，为行始也。”《春秋传》曰：“軷涉山川。”然则軷，止行之名也。道路以险阻为难，是以委土为山，或伏牲其上，使者为軷，祭酒脯。祈，告也。礼毕然后乘车，轹之而遂行，其有牲犬羊可也，此城外之軷祭也。其五祀行神，则在宫内，故郑注《聘礼》云：“行，谓行者之先，其古人之名未闻。天子诸侯有常祀在冬也。”《丧礼》有毁宗躐行，出于大门，则行神之位，在庙门外西方。又郑注《月令》：“軷，坛厚二寸，广五尺，轮四尺。”《周礼》注云：“以菩刍棘柏为神主。”此郑释为軷祭之义。此軷亦有尸，故《诗 生民》云：“取羝以軷。”注“燔烈其肉为尸羞”是也。其牲，天子軷用犬，故《犬人》云：“伏瘗亦如之。”注云：“伏谓伏犬於軷上。”诸侯用羊，《诗》云“取羝以軷，谓诸侯也。卿大夫以酒脯，既行祭軷竟，御者，以酒祭车轼前及车左右毂末，故《周礼 大驭》云：“及犯軷，王自左驭，驭下祝，登受辔，犯轵，遂驱之。”又云：“及登，酌仆。仆左执辔，右祭两轵，祭軏，乃饮。”轵即毂末，轨谓车轼前是也。其祭宫内行神之軷，及城外祖祭之軷，其制不殊。崔氏云：“宫内之軷，祭古之行神。城外之軷，祭山川与道路之神。”义或然也。坛名山，其神曰累。
　　○“告者五日而遍，过是非礼也”。
　　○前命祝史告山川，而诸侯犹待告遍乃行也。以五日为期，若近者乃可就彼告，若远者则当望告，故以五日为限也。所以尔者，为先以告庙载迁主。若久留不去，则为非礼，故云“过是非礼也”。《曲礼》云“凡为君使者，巳受命，君言不宿於家”是也。
　　○注“牲当为制字之误也”。
　　○正义曰：皇氏、熊氏以此为诸侯礼，不应用牲，故牲当为制，其天子则当用牲，故熊氏云：“郑注《周礼 大祝职》引此文云，‘告用牲币’，不破牲字，是天子用牲币也。必知天子用牲者，《校人》云：‘王所过山川，则饰黄驹’，是用牲也。必知诸侯不用牲者，约下文云‘币帛皮圭以告’，故知不用牲也。或天子诸侯出入有告有祭，故告用制币一丈八尺。其卿大夫唯入祭而巳，故《聘礼》既使而反祭用牲也。”
　　○注“道近”至“告祖”。
　　○正义曰：以直云告于祢，是据其道近，故云“或可以不亲告祖”。知诸侯不直告祢者，下文云“反必亲告于祖祢”，明出时亦告祖祢，为道近，唯告祢耳。
　　○注“朝服为事故也”。
　　○正义曰：“朝服为事故”者，或会或吊之事，诸侯朝服玄冠缁衣素裳，以上文诸侯朝天子，冕而出视朝，为将庙受，尊敬天子，习其礼，故著冕服。诸侯视朝，亦虽在庙受，降下天子不敢冕服，唯著临朝听事之服，故云“朝服为事故也”。熊氏又云：“此朝服，谓皮弁服，以天子用以视朝，故谓之朝服。”《论语》云：“吉月必朝服而朝。”注云“朝服，皮弁服”是也。必知朝服皮弁服者，《聘礼》“诸侯相聘皮弁服”，明相朝亦皮弁服，此义为胜也。
　　○注“反必亲告祖祢，同出入礼”。
　　○正义曰：庾蔚云：“郑当谓出入所告，理不容殊。而诸侯祖见，出不云告祖者，或道近，变其常礼耳。故反必亲告祖祢，以明出入之告，其礼不殊也。
　　曾子问曰：“并有丧，如之何？何先何后？”并，谓父母，若亲同者，同月死。孔子曰：“葬，先轻而后重；其奠也，先重而后轻：礼也。自启及葬不奠。不奠，务於当葬者。行葬不哀次，不哀次，轻於在殡者。反葬，奠而后辞於殡，遂脩葬事。殡当为“宾”，声之误也。辞於宾，谓告将葬启期也。
　　○殡音宾，出注。其虞也，先重而后轻，礼也。”
　　○孔子曰：“宗子虽七十，无无主妇。族人之妇，不可无纪。非宗子，虽无主妇可也。” 
　　[疏]“曾子”至“礼也”。
　　○正义曰：此一节论并有丧葬之事，各随文解之。
　　○注“并谓”至“月死”。
　　○正义曰：“并“，谓父母也。“亲同者”，祖父母及世叔兄弟。云“同月死”，不云“同日”者，略可知也。
　　○“自启”至“葬事”。
　　○既父丧在殡，先葬母之时，自，从也。从启母殡之后，及至葬柩欲出之前，唯设母之启殡之奠，朝庙之奠，及祖奠、遣奠而巳，不於殡宫为父设奠，故云“自启及葬不奠”，谓不奠父也。“不奠”者，不朝夕更改新奠，仍有旧奠存也。“行葬不哀次”者，次谓大门外之右平生待宾之处，葬柩车出门，至此，孝子悲哀，柩车暂停。今为父丧在殡，故行葬母之时，出门外，孝子不得为母伸哀於所次之处，遂行而去。所以不敢若此悲哀，恐轻於在殡也。“反葬奠”者，谓葬母还，反于父殡然后设奠也。
　　○“而后辞於殡，遂脩葬事”者，辞犹告也。谓奠父之后，孝子告语於宾以明日启父殡期节，既告宾，宾出之后，遂修营葬父之事。所以葬则先轻，奠则先重者，皇氏云：“葬是夺情，故从轻者为首。奠是奉养，故令重者居先也。”
　　○注“不奠，务於当葬”者。
　　○正义曰：不奠，谓不奠父及馀丧也。重丧所以不奠者，若营奠父事，恐葬事迟晚，务欲轻丧在先当葬者，使其速毕故也。知此不奠不据先葬者，葬是丧之大事，永离宫室，不可以不奠也。
　　○注“不哀次，轻於在殡”者。
　　○正义曰：解经“不哀次”之义，以父丧在殡为重，今为母至次处而哀，为轻於在殡者。今为在殡者所压，不敢为母伸哀，故云“不哀次，轻於在殡者”。上注云“若亲同者”，则除父母之外馀丧，其重丧在殡，皆为轻丧不哀次。
　　○注“殡当”至“期也”。
　　○正义曰：此经“辞於殡”，知非告殡以将葬，而云“殡当为宾”，为告宾者，按《既夕礼》云主人“请启期，告于宾”之后，即陈葬事，设盟陈鼎馔夷床之属。下乃云“祝声三”，是告殡之事。今先云“辞於殡”，乃云“遂脩葬事”，故云“殡当为宾”，谓诏告宾也。与《既夕礼》同。
　　○“其虞也，先重而后轻，礼也”。
　　○以虞是奠之类，故亦先重后轻，以礼结之，故云“礼也”。按崇精问曰：“葬母亦朝庙否？其虞父与母同日异日乎？”焦氏答曰：“妇未庙见，不朝庙耳。《内竖职》云王后之丧朝庙，则为之跸也，是母丧亦朝庙明也。虞当异日也。”
　　○“孔子”至“可也”。
　　○正义曰：此一节论宗子立后之事，凡无问而称“孔子曰”者，皆记者失问也，亦此卷之通例矣。宗子，大宗子也。凡人年六十无妻者不复娶，以阳气绝故也。而宗子领宗男於外，宗妇领宗女於内，昭穆事重，不可废阙，故虽年七十亦犹娶也。故云“无无主妇”，言必须有也。然此谓无子孙，及有子而年幼小者。若有子孙，则传家事於子孙，故《曲礼》“七十老而传”是也。
　　曾子问曰：“将冠子，冠者至，揖让而入，闻齐衰，大功之丧，如之何？”冠者，宾及赞者。
　　○冠，古乱反，下及注皆同。孔子曰：“内丧则废。外丧则冠而不醴，彻馔而埽，即位而哭。如冠者未至，则废。内丧，同门也。不醴，不醴子也。其废者丧成服，因丧而冠。
　　○馔，仕恋反。埽，悉报反。如将冠子，而未及期日，而有齐衰、大功、小功之丧，则因丧服而冠。”废吉礼而因丧冠，俱成人之服。及，至也。“除丧不改冠乎？”孔子曰：“天子赐诸侯、大夫冕弁，服於大庙，归设奠，服赐服，於斯乎有冠醮，无冠醴。酒为醮，冠礼醴重而醮轻。此服赐服，酌用酒，尊赐也。不醴，明不为改冠，改冠当醴之。
　　○醮，子妙反，酌而无献酬曰醮。父没而冠，则已冠，埽地而祭於祢，巳祭而见伯父叔父，而后飨冠者。”飨谓礼之。 
　　[疏]“曾子”至“冠者”。
　　○正义曰：此一节论冠子逢丧之事。“将冠子，冠者至，揖让而入”者，曾子问将欲冠子，冠者谓宾及赞者，至主人之门，而与主人揖让而入，主人忽闻齐衰大功之丧，如之何？孔子答之云：若是大门内之丧则废，以加冠在庙，丧则在大门之内，吉凶不可同处，故云“内丧则废”。
　　○“外丧则冠而不醴”者，外丧谓大门外之丧，丧在他处，犹可以加冠也。但平常吉时，三加之后，设醴以礼冠者之身。今既有丧，故直三加而巳，不醴之。
　　○“彻馔而埽”者，以初欲迎宾之时，未知有丧，醴及馔具既巳陈设。今忽闻丧，故彻去醴与馔具，又埽除冠之旧位，令使清絜更新，乃即位而哭。如宾及赞者未至，则废而不冠也。
　　○“如将”至“而冠”，既答曾子之问，遂言未及期日有丧之礼，故云“未及期日而有齐衰大功小功之丧”。
　　○“则因丧服而冠”者，孔子言冠日尚远，不可以吉加冠，故废其吉礼，则因著丧之成服而加丧冠也。“除丧不改冠乎”者，曾子既得夫子引类以答之，仍疑而发问云，此人因丧服而冠，除丧之后，不更改易，而行吉冠之礼乎？
　　○“孔子”至“赐服”。
　　○此一经孔子引类答，曾子除丧不合改冠之事。所以然者，谓诸侯幼弱未冠，总角从事，至当冠之年，因朝天子。天子而赐诸侯大夫或弁或冕之服，於天子大庙之中，荣君之赐，归设奠祭於巳宗庙，此时身服所赐之服，更不改冠也。
　　○“於斯乎有冠醮，无冠醴”，斯，此也。於此之时，唯有冠之醮法，行醮以相燕饮。无有冠之醴法，谓不用醴以礼受服者之身。所以然者，凡改冠则当用醴。今既受服於天子，不可归还更改为初冠礼法。然则既因丧而冠，不可除丧更改为吉冠也。
　　○“父没”至“冠者”。
　　○孔子既答其问，又释父没加冠之礼，故云“父没而冠”，则加冠，巳冠之后埽地而祭於祢庙，巳祭之，而见伯父叔父，见伯叔之后，乃飨冠者。
　　○注“内丧”至“而冠”。
　　○正义曰：“内丧，同门”者，皇氏云：“谓同大门之内。”云“不醴，不醴子也”者，按《士冠礼》醴子之后始醴宾，恐此经云“不醴”，是不醴宾，故云“不醴子也”。必知不醴子者，以经云“冠者未至则废”，废谓子身冠废，明不醴是“不醴子也”。云“其废者丧成服，因丧而冠”者，以下文云“未及期日”，“因丧服而冠”是也。熊氏以即位而哭，谓在冠家即位，以文承“彻馔而归”之下。皇氏以为即丧家之位，非也。
　　○注“废吉”至“之服”。
