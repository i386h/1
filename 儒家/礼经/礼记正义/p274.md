<!-- { "loadSidebar": true } -->
　　○正义曰：知“大功亲以下之殇也”者，若大功正服，则变三年之练。此著练冠，故知大功亲以下之殇。若成人合服之大功，其若长殇小功，若成人小功亲，其长殇则緦麻，皆得著此三年练冠，为之祔祭，故云“大功亲以下之殇”。言“以下”，兼小功也。己是祖之適，孙若祔大功兄弟长殇，得在祖庙。若祔小功兄弟长殇，则是祖之兄弟之后，所以得祔者，己是曾祖之適，共小功。兄弟同曾祖。今小功兄弟当祔於从祖之庙，其小功兄弟身及父是庶人，不合立祖庙，则曾祖適孙为之立坛，祔小功兄弟之长殇於从祖，立神而祭也。皇氏云：小功兄弟为士，从祖为大夫，士不可祔於大夫，当祔於大功亲以下，从祖为士，故祔小功兄若长殇於己祖庙，义亦得通。云“大功亲以下之殇轻，不易服”者，按《服问》大功殇长、中，变三年之葛，得易首绖要带，不得易服。故此祔祭者练冠也。此注诸本或误云“大功亲之下殇”，故诸儒等难郑云：“既是下殇，何得有弟冠？”范宣子、庾蔚等云：“下殇者，传写之误，非郑缪也。”云“冠而兄为殇，谓同年者也”者，此郑自难，云弟冠而兄得为殇者，谓弟与兄同年十九也。云“兄十九而死，己明年因丧而冠”者，此新死之兄，既是小功之服，不合变三年之练，而得有因丧冠者，谓己明年之初，用父母丧之练节而加冠，以后始祔兄弟也。云“阳童谓庶殇也，宗子则曰阴童，童，未成人之称也”者，《曾子问》：“庶子之殇，祭於室白，故曰阳童。宗子殇死，祭於室奥，则曰阴童。”云“某甫，且字也”者，《檀弓》云“五十以伯仲”，是正字。二十之时曰某甫，是且字，言且为之立字。云“尊神，不名，为之造字”者，以字者，冠时所有，此兄去年已死，未得有字，虽云“某甫”，是死后祔时为之造字，必造字者，以神道事之，可谓名是也。
　　凡异居，始闻兄弟之丧，唯以哭对可也。侧怛之痛，不以辞言为礼也。
　　○怛，旦末反。其始麻，散带绖。与母家同也。凡丧，小敛而麻。
　　○散，悉但反。后“散带”皆同。未服麻而奔丧，及主人之未成绖也，疏者与主人皆成之，亲者终其麻带绖之日数。疏者，谓小功以下也。亲者，大功以上也。疏者及主人之节则用之，其不及，亦自用其日数。 
　　[疏]“凡异”至“日数”。
　　○正义曰：此一节，明异居闻兄弟丧，哭及奔赴之礼。“凡异居”者，言“凡”，非一之辞，异居别所，而始闻兄弟之丧。
　　○“唯以哭对可也”者，初闻其丧，恻怛情重，不暇问其馀事，唯哭对使者，赴於礼可也。
　　○“其始麻，散带绖”者，此谓大功以上，兄弟其初闻丧，始服麻之时，散垂要之带绖。若小功以下服麻，则纠垂不散也。
　　○“未服麻而奔丧”者，谓闻丧未及服麻，而即奔丧。
　　○“及主人之未成绖也”者，谓道路既近，闻丧即来至，在主人小敛之前，故云“及主人未成绖也”。
　　○“疏者与主人皆成之”，者，疏谓小功以下，值主人成服之节，则与主人皆成就之。
　　○“亲者终其麻带绖之日数”者，亲，谓大功以上，初来奔至，虽值主人成服，未即成之，必终竟其麻带绖满依礼日数而后成服也。
　　○注“与居”至“而麻”。
　　○正义曰：按《士丧礼》小敛袭绖于序东，是凡士丧，小敛而麻也。又《士丧礼》三日绞垂，此云“始麻散带绖”，是与居家同。
　　○注“疏者”至“日数”。
　　○正义曰：知“疏者，谓小功以下”者，《丧服传》云大功以上，同居为同财，故知疏者谓小功以下。云“其不及，亦自用其日数”者，谓疏者若其及主人之节，则与主人同成服。若其不及主人之节，亦自用其依礼之日数，奔丧之后，至三日而成服也。此未奔丧而散带绖，按奔丧礼闻丧即袭绖绞带不散者，彼谓有事，故未得即奔丧，故不散带。此谓即欲奔丧，故散麻也。此经奔丧来至犹散麻，按奔丧礼闻丧则袭绖，至即绞带不散麻者，此经即来奔者，故散麻，以见尸柩故也。彼谓奔丧来迟，故注云不见尸柩，不散带也。
　　主妾之丧，则自祔，至於练、祥，皆使其子主之，其殡、祭不於正室。祔自为之者，以其祭於祖庙。君不抚仆、妾。略於贱也。 
　　[疏]“主妾”至“仆妾”。
　　○正义曰：妾既卑贱，得主之者，崔氏云：“谓女君死，摄女君也。”
　　○“则自祔”者，以其祔祭於祖姑，尊祖，故自祔也。以其祔庙也，妾合祔於妾祖姑，若无妾祖姑，则祔於女君可也。
　　○“其殡祭不於正室”者，虽摄女君，犹不正適，故殡之与祭，不得在正室。庾蔚云：“妾祖姑无庙，为坛祭之。”郑云於庙者，崔氏云於庙中为坛祭之，此谓“摄女君”。若不摄女君之妾，则不得为主，则别为坛，不在祖庙中，而子自主之也。
　　女君死，则妾为女君之党服。摄女君，则不为先女君之党服。妾於女君之亲，若其亲然。
　　○为，于伪反，下注并同。 
　　[疏]“女君”至“党服”。
　　○正义曰：“女君死，则妾为女君之党服”者，贺玚云：“虽是徒从而抑妾，故为女君党服，防觊觎也。摄女君，则不为先女君之党服者，以摄女君差尊，故不为先女君之党服也。”
　　闻君弟之丧，大功以上，见丧者之乡而哭。奔丧节也。適兄弟之送葬者，弗及，遇主人於道，则遂之於墓。言骨肉之亲，不待主人也。凡主兄弟之丧，虽疏，亦虞之。丧事虞祔乃毕。 
　　[疏]“闻兄”至“虞之”。
　　○正义曰：此一节明奔兄弟丧之法。
　　○“见丧者之乡而哭”者，谓此亲兄弟、同气及同堂兄弟也。《奔丧礼》云：“齐衰望乡而哭，大功望门而哭。”此云“大功以上，见丧者之乡而哭”者，卢云“谓降服大功者也”，郑无别辞，当同卢也。若如此，则兄弟之名，通轻重也。
　　○“適兄弟之送葬”者，此兄弟，通緦小功也。適，往也。谓往送五服之亲丧而不及者，谓往送不及丧柩在家。
　　○“遇主人於道”者，主人是亡者之子，谓孝子葬竟已还，而此往送葬之人，与孝子於路相逢值也。“则遂之於墓”者，虽孝子已还，而此送葬之人不及者，不得随孝子而归，仍自独往於墓也。
　　○“凡主兄弟之丧，虽疏亦虞之”者，此疏谓小功、緦麻，丧事虞祔乃毕，虽服緦、小功之疏，彼既无主，故疏緦、小功者亦为之主虞祔之祭。按《小记》云：“大功者，主人之丧有三年者，则必为之再祭。”郑注云：“小功、緦麻，为之练祭可也。”与此不同者，彼承大功有三年者，此则緦小功有三年者，故至小祥，同於三年，故主虞祔也。今此言疏者亦虞，但虞者谓无服者，朋友相为亦虞祔也。故熊氏云：“主丧者於死者无服，谓袒免以外之兄弟。”
　　○注“丧事虞祔乃毕”。
　　○正义曰：经云“虞”，而注连言“祔”者，以祔与虞相近，故连言之。
　　凡丧服未毕，有吊者，则为位而哭，拜，踊。客始来，主人不可以杀礼待之。
　　○杀，色界反。 
　　[疏]“凡丧”至“拜踊”。
　　○正义曰：“凡丧服未毕”者，是丧服将终，但未毕了，犹有馀日未满，其礼以杀。若有人始来吊，当为位哭，踊，不以杀礼而待新吊之宾也。言“凡”者，五服悉然。
　　大夫之哭大夫，弁绖。大夫与殡，亦弁绖。弁绖者，大夫锡衰相吊之服也，如爵弁而素加环绖曰弁绖。
　　○与音预。 
　　[疏]“大夫”至“弁绖”。
　　○正义曰：“大夫之哭大夫，弁绖”者，此谓成服以后，大夫往吊哭大夫，身著锡衰，首加弁绖。
　　○“大夫与殡，亦弁绖”者，此谓未成服之前，故与殡之时，首亦加弁绖，其馀则异，身著当时所服之服，故《士丧礼》注云：“主人成服之后，往则锡衰。主人未成服，君亦不锡衰，则著皮弁服也。”若此，大夫主人未成服之前，身亦皮弁服而弁绖也。若主人未小敛之前，则吉服而往，不弁绖也。
　　○注“弁绖”至“服也”。
　　○正义曰：按礼：主人未成服之前，小敛之后，大夫著弁绖，而衣皮弁服。此云“弁绖，大夫锡衰相吊”者，如郑此意，则经云大夫之哭大夫弁绖，经据主人成服之后，故云“大夫锡衰相吊之服”。但文在“大夫与殡”之上，故南北诸儒皆以此“大夫之哭大夫，弁绖”是二敛之间，怪其郑注云“锡衰”，所以各为异说。今谓“大夫之哭大夫”，广解成服之后，於义无妨，但既成服之后，又卻明与殡之前理，亦既殡。
　　大夫有私丧之葛，则於其兄弟之轻丧则弁绖。私丧，妻子之丧也。轻丧，緦麻也。大夫降焉，吊服而往，不以私丧之末临兄弟。 
　　[疏]正义曰：“私丧之葛”者，谓妻子之丧，至卒哭，以葛代麻之后，是私丧之葛。
　　○“则於其兄弟之轻丧则弁绖”者，於此之时，遭兄弟之轻丧緦麻，亦著吊服，弁绖而往，不以私丧之末临兄弟也。若成服之后，则锡衰，未成服之前，身著素裳，而首服弁绖也。
　　○注“私丧”至“兄弟”。
　　○正义曰：既言“私丧”，故知谓妻子之丧也。“葛”，谓卒哭后也。“兄弟轻丧”，谓緦麻也。大夫降一等，虽不服以骨肉之亲，不可以妻子之末服而往哭之，故服弁绖也。
　　为长子杖，则其子不以杖即位。辟尊者。 
　　[疏]“为长”至“即位”。
　　○正义曰：父“为长子杖，则其子不以杖即位”者，其子，长子之子，祖在不厌孙，其孙得杖，但与祖同处，不得以杖即位，辟尊者。
　　为妻，父母在，不杖，不稽颡。尊者在，不敢尽礼於私丧也。
　　○稽，徐音启。颡，桑党反。 
　　[疏]“为妻”至“稽颡”。
