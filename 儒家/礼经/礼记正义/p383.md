<!-- { "loadSidebar": true } -->
　　○“主人献之，笙入三终”者，谓吹笙之人，入於堂下，奏《南陔》、《白华》、《华黍》，每一篇一终也。
　　○“主人献之”者，谓献笙入也。
　　○“间歌三终”者，间，代也。谓笙歌已竟，而堂上与堂下更代而作也。堂上人先歌《鱼丽》，则堂下笙《由庚》，此为一终。又堂上歌《南有嘉鱼》，则堂下笙《崇丘》，此为二终也。又堂上歌《南山有台》，则堂下笙《由仪》，此为三终也。此皆《乡饮酒》之文，故郑注《乡饮酒》云：“间，代也。谓一歌则一吹也。《鱼丽》言大平年丰物多也。此采其物多酒旨，所以优宾也。《南有嘉鱼》言大平君子有酒，乐与贤者共之也。此采其能以礼下贤者，贤者‘虆蔓’而归之，与之燕乐也。《南山有台》言大平之治，以贤者为本。此采其爱友贤者，为邦家之基，民之父母，既欲其身之寿考，又欲其名德之长也。《由庚》、《崇丘》、《由仪》今亡，其义未闻也。”
　　○“合乐三终”者，谓堂上下歌瑟及笙并作也。若工歌《关雎》，则笙吹《鹊巢》合之。若工歌《葛覃》，则笙吹《采蘩》合之。若工歌《卷耳》，则笙吹《采蘋》合之。所以知然者，则《乡饮酒》云：“乃合乐，《周南》：《关雎》、《葛覃》、《卷耳》：《鹊巢》、《采蘩》、《采蘋》。”郑云：“合乐谓歌与众声俱作。《周南》、《召南》，《国风》篇也，王后国君夫人房中之乐歌也。《关雎》言后妃之德，《葛覃》言后妃之职，《卷耳》言后妃之志，《鹊巢》言国君夫人之德，《采蘩》言国君夫人不失职，《采蘋》言卿大夫之妻能脩其法度也。”
　　○“工告乐备，遂出”者，工谓乐正，工先告乐正，乐正告宾以乐备，而遂下堂也。言“遂出”者，乐正自此至去不复升堂也。《乡饮酒》云：“工告于乐正，乐正告于宾，乃降。”注云：“乐正降者，以正歌备无事也。降立西阶东北面。”
　　○“一人扬觯，乃立司正焉”者，一人，谓主人之吏也。一人举觯之后，乃立司正。乐既备，将留宾旅酬，为有懈隋，故主人使相礼者一人为司正以监之也。举觯，示将行旅酬也。《乡饮酒》云：“作相为司正。”又云：“司正洗觯，升自西阶，阼阶上北面受命于主人。主人曰：‘请安于宾。’司正告于宾，宾礼辞许。”注云：“为宾欲去，留之，告宾於西阶。”又云：“司正既举觯而荐诸其位。”注云：“司正，主人之属也。无献，因其举觯而荐之。”
　　○“知其能和乐而不流也”者，结之也。流，失礼也。工升歌后，立司正以正之，故知乡饮酒能和乐不流邪失礼也。
　　宾酬主人，主人酬介，介酬众宾，少长以齿，终於沃洗者焉。知其能弟长而无遗矣。遗，犹脱也，忘也。
　　○少，诗召反。沃，於木反。弟音悌，下“弟长”同。脱，徒活反，又音夺。 
　　[疏]“宾酬”至“遗矣”。
　　○正义曰：此经明旅酬之时，宾主少长皆得酬酒，长幼无被遗弃之事。
　　○“少长以齿，终於沃洗”者，言旅酬之时，宾、主人之党各以少长为齿，以次相旅，至於执掌罍洗之人，以水沃盥洗爵者，皆预酬酒之限。此经主人酬介，介酬众宾，虽据旅酬之时，其少长以齿，终於沃洗，是无筭爵之节也。但因其旅酬，遂连言无筭爵，欲见无不周遍，弟长而无遗，而知终沃洗是其无筭爵。案《乡饮酒记》“主人之赞者，西面北上，不与，无筭爵，然后与”是也。
　　○“知其能弟长而无遗矣”者，弟，少也。言少之与长皆被恩泽而无遗弃也，故云知其能弟长而无遗也。
　　降，说屦升坐，脩爵无数。饮酒之节，朝不废朝，莫不废夕。宾出，主人拜送，节文终遂焉。知其能安燕而不乱也。朝、夕，朝、莫听事也。不废之者，既朝乃饮，先夕则罢，其正也。终遂，犹充备也。
　　○废朝，直遥反，注“朝夕”、“既朝”同。莫音暮，下同。先，悉荐反。 
　　[疏]“降说”至“乱也”。
　　○正义曰：此一经明饮酒之礼，虽爵行无数，犹能节文，自终不至於乱也。
　　○“降，说屦升坐”者，此谓无筭爵之初也。以前皆立而行礼，未彻俎，故未说屦。至此彻俎之后，乃说屦升堂坐也。
　　○“脩爵无数”者，谓无筭爵也。熊氏云：“谓行爵无数矣。”
　　○“朝不废朝”者，朝后乃行饮酒之礼，是“朝不废朝”也。
　　○“莫不废夕”者，谓饮酒礼毕，乃治私家之事，是“莫不废夕”也。谓乡饮酒之礼，若党正饮酒，一国若狂无不醉也。
　　○“节文终遂焉也”者，终，谓终竟也；遂，谓申也。言虽至饮毕，主人备礼拜而送宾，节制文章，终竟申遂，不有阙少。故郑云：“终遂，犹充备也。”“知其能安燕而不乱也”，谓安在於燕乐而不至乱也。
　　贵贱明，隆杀辨，和乐而不流，弟长而无遗，安燕而不乱，此五行者，足以正身安国矣。彼国安而天下安，故曰：“吾观於乡而知王道之易易也。” 
　　[疏]“贵贱”至“易也”。
　　○正义曰：此一节总结上经，明上五种之事，又覆说前文孔子所以“知王道之易易也”。“如此五行者，足以正身安国矣”者，五行，谓上第一云“贵贱之义别”，第二云“隆杀之义辨”，第三云“和乐而不流”，第四云“弟长而无遗”，第五云“安燕而不乱”，是五种之行也。
　　○“彼国安而天下安”者，以乡饮酒於此，将天下诸侯为彼国，故云“彼国安而天下安”也。
　　乡饮酒之义，立宾以象天，立主以象地，设介僎以象日月，立三宾以象三光。古之制礼也，经之以天地，纪之以日月，参之以三光，政教之本也。日出於东，僎所在也。月生於西，介所在也。三光，三大辰也。天之政教，出於大辰焉。
　　○行，下孟反。 
　　[疏]“乡饮”至“本也”。
　　○正义曰：此记者更覆说《乡饮酒》之义有所法象之事。前文虽备，故此更详也。
　　○“立宾以象天，立主以象地”者，前文天、地共言，故云“宾、主象天、地”，此则析言之，“宾以象天”，“主以象地”。宾者，主之所尊敬，故以“宾象天”。主供物以养宾，故以“主象地”也。
　　○“设介僎以象日月”者，则前经“阴阳”也。但阴阳据其气，日月言其体。僎在东北，象日出也。介在西南，象月出也。
　　○注“三光，三大辰也”。
　　○正义曰：案昭十七年“有星孛于大辰”，《公羊》云：“大辰者何？大火也。火为大辰，北辰亦为大辰。”故《尔雅》云：“大辰，房、心、尾也。”大火谓之大辰，北极谓之北辰，是“三大辰也”。何休云：“大火与伐，天所以示民时早晚，天下取以为正，故谓之‘大辰’。辰，时也。”是“天之政教，出於大辰”。
　　亨狗於东方，祖阳气之发於东方也。祖，犹法也。狗，所以养宾。阳气，主养万物。
　　○亨，普萌反。洗之在阼，其水在洗东。祖天地之左海也。海水之委也。
　　○阼，才路反。委，於伪反。尊有玄酒，教民不忘本也。大古无酒，用水而已。
　　○大音泰。 
　　[疏]“亨狗”至“本也”。
　　○正义曰：此一节覆明上“立主象地”以下诸文之意也。
　　○“亨狗於东方，祖阳气之发於东方也”者，此覆说前文“羞出自东房”也。
　　○“洗之在阼，其水在洗东，祖天地之左海也”者，此覆说前经“洗当东荣”，因说水在洗东，法天地左海也。
　　○“尊有玄酒，教民不忘本也”者，此覆说上文“尊有玄酒，贵其质也”。
　　宾必南乡，东方者春，春之为言蠢也，产万物者圣也。南方者夏，夏之为言假也，养之、长之、假之，仁也。西方者秋，秋之为言愁也，愁之以时察，守义者也。北方者冬，冬之为言中也，中者藏也。是以天子之立也，左圣乡仁，右义偝藏也。春，犹蠢也。蠢，动生之貌也。圣之言生也。假，大也。愁，读为“揫”，揫，敛也。察犹察察严之貌也。南乡乡仁，贵长大万物也。察，或为“杀”。
　　○乡，许亮反，下及注“乡仁”、“南乡”、“东乡”皆同。蠢，尺允反，蠢，动生之貌。夏，户嫁反，下同。假，古雅反，下同。愁，依注读为“揫”，子留反，下同。《尔雅》云：揫，察也。藏如字，下同。徐才浪反。偝音佩。杀如字，又色戒反。介必东乡，介宾、主也。献酬之礼，主人将西，宾将南，介覸其间也。
　　○覸音间厕之间。主人必居东方。东方者春，春之为言蠢也，产万物者也。主人者造之，产万物者也。言礼之所共，由主人出也。
　　○共音恭。月者三日则成魄，三月则成时。是以礼有三让，建国必立三卿。三宾者，政教之本，礼之大参也。言礼者，阴也，大数取法於月也。
　　○成魄，普伯反。参，七南反。 
　　[疏]“宾必”至“参也”。
　　○正义曰：此一节更总明《乡饮酒礼》坐位所在，并明三揖三让，每事皆“三”之义。
　　○“产万物者，圣也”者，圣之言生也。东方产育万物，故为“圣”也。
　　○“养之、长之、假之，仁也”者，假，大也，谓养育万物，长之使大。仁，恩也。五行：春为仁，夏为礼。今春为圣，夏为仁者，春、夏皆生养万物，俱有仁恩之义，故此夏亦仁也。圣既生物，以生物言之，则谓之“圣”，故东方为圣也。各以义言之，理亦通也。
　　○“中者藏也”者，言北方主智，亦为信也。若以五行言之，则为信。若以万物归藏言之，则为藏也。
　　○“介必东乡，介宾、主也”者，主献宾，将西行就宾。宾又南行，将就主人。介在西阶之上，以介覸隔宾、主之间也。
　　○“主人者造之，产万物也”者，释所以主人居东方之意。东方产育万物，主人共客所须，故主人造，为产万物之象也。
　　○“月者三日则成魄”者，谓月尽之后三日乃成魄。魄，谓明生傍有微光也。此谓月明尽之后而生魄，非必月三日也。若以前月大，则月二日生魄，前月小，则三日乃生魄。
　　○“三宾者，政教之本”者，凡建国既立三卿，助君治国。今《乡饮酒》立三宾，象国之立三卿，故云“政教之本”也。
　　○注“言礼者，阴也，大数取法於月也”。
　　○正义曰：乐既为阳，故礼为阴。月是阴精，故礼之数取法於月也。 

　 
卷六十一 冠义第四十三 

　卷六十一 冠义第四十三 　 
　　陆曰：“冠音古乱反。郑云：‘名《冠义》者，以其记冠礼成人之义。’” 
