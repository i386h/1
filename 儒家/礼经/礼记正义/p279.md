<!-- { "loadSidebar": true } -->
　　○“降曰：孤敢辞吾子之辱，请吾子之复位”者，此宗人受嗣君之命后，下阶请客之辞也。复位者，欲合在门西客位也。
　　○“宗人反命”者，谓反此客之辞命於嗣君。
　　○“曰：孤敢固辞”者，是宗人受嗣君之命以告客。云“孤敢固辞”，前文云“孤某须矣”，此直云孤，子云某者，以亲对客辞。客是使臣，故不复称名也。按《左传》昭三十年云：“君之丧，士吊，大夫会葬。”文襄之霸，君丧，大夫吊，卿会葬。此上客者，若於古礼，士也；若於文襄，则大夫也。云“一介老某”者，则若《曲礼》云“七十使於四方，称老夫”之类。前四礼，客皆在门西，此临在门东者，前者四礼皆是奉君命而行，如《聘礼》聘之与享也。此临是私礼，若《聘礼》私觌，故在门东。
　　○注“不迎”至“之礼”。
　　○正义曰：上云“孤某须矣”，是不出迎。所以不迎者，以主人在丧，身既悲慼，无暇接宾之礼。主拜送者，谢其劳辱来也。
　　其国有君丧，不敢受吊。辟其痛伤已之亲如君。
　　○辟音避，下“辟之”同。 
　　[疏]“其国”至“受吊”。
　　○正义曰：此谓国有君丧，而臣又有亲丧，则不敢受他国宾来吊也。以义断恩，哀痛主於君，不私於亲也。
　　外宗房中南面，小臣铺席，商祝铺绞、紟、衾，士盥于盘北，举迁尸于敛上。卒敛，宰告。子冯之踊，夫人东面坐冯之，兴踊。此《丧大记》脱字，重著於是。
　　○盥音管。敛，力剑反，下同。冯，皮冰反，本或作凭，下同。脱音夺。重，直用反。士丧有与天子同者三，其终夜燎，及乘人，专道而行。乘人，谓使人执引也。专道，人辟之。
　　○燎，力召反，又力吊反。乘，绳证反，注同。引，以刃反，一音馀刃反。 
　　[疏]“外宗”至“兴踊”。
　　○正义曰：此一经是《丧大记》君丧之节，於此重记之。但《大记》云“夫人东面亦如之”，此云“夫人东面坐冯，兴踊”，惟此四字别，义皆同也。
　　○“士丧”至“而行”。
　　○正义曰：言士丧与天子三事同也，其终夜燎，一也。及乘人，二也。专道而行，三也。终夜燎，谓柩迁之夜须光明，故竟夜燎也。乘人，谓人引车，不用马也。《既夕礼》云：“属引。”郑引：“古者人引柩，专道行，谓丧在路不辟人也。”三事为重，故云“与天子同”也。 

  
　 
卷四十二 杂记下第二十一 

　卷四十二 杂记下第二十一 　 
　　有父之丧，如未没丧而母死，其除父之丧也，服其除服。卒事，反丧服。没，犹竟也。除服，谓祥祭之服也。卒事，既祭。反丧服，服后死者之服。唯诸父、昆弟之丧，如当父母之丧，其除诸父、昆弟之丧也，皆服其除丧之服。卒事，反丧服。虽有亲之大丧，犹为轻服者除，骨肉之恩也。唯君之丧不除私服，言当者，期大功之丧，或终始皆在三年之中。小功、緦麻则不除。殇长、中乃除。
　　○为，于伪反，下“乃为”同。期音基。长，丁丈反，下云“长子”同。如三年之丧，则既顈。其练、祥皆同。言今之丧既服顈，乃为前三年者变除而练、祥祭也。此主谓先有父母之服，今又丧长子者。其先有长子之服，今又丧父母，其礼亦然。然则言未没丧者，已练、祥矣。顈，草名，无葛之乡，去麻则用顈。
　　○顈，口迥反，徐孔颖反，沈苦顶反，草也，注同。又丧，如字，又息浪反，下“又丧”同。去，起吕反。王父死，未练、祥而孙又死，犹是附於王父也。未练、祥，嫌未袷祭序於昭穆尔。王父既附，则孙可祔焉。犹，当为由，由，用也。附，皆当作祔。
　　○附，义作祔，出注。祫音洽。 
　　[疏]“有父”至“父也”。
　　○正义曰：此一节明前后两服之中，有变除丧祭之节，今各随文解之。此一经明先有父丧，而后遭母死，为父变除之节。如“未没丧”者，谓父丧小祥后，在大祥之前，未竟之时也，于时又遭母丧，故云“而母死”也。
　　○“其除父之丧也，服其除服”者，谓母死既葬后，值父应大祥，除服以行祥事，故云“服其除服”也。
　　○“卒事，反丧服”者，卒事谓父祥竟，更还服母服也。故云“卒事，反丧服”。若母丧未葬，而值父二祥，则不得服其祥服也。所以尔者，二祥之祭为吉，未葬为凶，故不忍凶时行吉礼也。
　　○“虽诸”至“丧服”。此一经明诸父兄弟之丧，当父母服内变除之节。
　　○“如当”者，言此诸亲自始死至除服，皆在父母服内，故云如当也。
　　○“其除诸父昆弟之丧也，皆服其除丧之服。卒事，反丧服”者，亦为服除服，而除竟亦反先服也。此亦谓重丧葬后之时也。何以知然？既始末在重丧中，则其除自然知在重丧之葬后也。上文为父祥尚待母葬后乃除，则轻亲可知也。然但举此轻，足明前之重。而在前文云：言母丧得为父变除者，庾氏云：“盖以变除事大故也。”
　　○注“虽有”至“乃除”。
　　○正义曰：“虽有亲之大丧，犹为轻服者，除骨肉之恩也”者，郑释所以轻服在大丧之中得为轻服除者，乃轻服是骨肉恩亲，故得除之。若君之大丧，不得自除私服，故曾子问曰：“大夫、士有私丧，可以除之矣。而有君服焉，其除之也如之何？”孔子曰：“有君丧服於身，不敢私服，又何除焉？”是有君服不得除己私服。其私，谓父母以下及诸父昆弟，皆不得除也。云“小功、緦麻则不除”者，按《服问》云“緦之麻不变小功之葛，小功之麻不变大功之葛”，据此言之，是寻常小功、緦麻不得易大功以上之服，故知有大功以上之服，不得为小功、緦麻除服也。云“殇长，中乃除”者，以《服问》云：“殇长、中，变三年之葛。”既变三年之葛，明在大功以上服中，为殇长、中著服，而又为之除也。
　　○“如三年之丧，则既顈。其练祥皆行”者，此明前后俱遭三年之丧，后丧既受葛之后，得为前丧。练、祥既顈者，谓后丧既虞卒哭，合以变麻为葛，无葛之乡则用顈也。后丧既顈之后，其前丧须练祭、祥祭皆举行之。
　　○注“言今”至“用顈”。
　　○正义曰：云“此主谓先有父母之服，今又丧长子”者，以前文皆据先有父丧，后有母丧。此又先有父母之丧，后有诸父、昆弟死者，皆以重丧在前，轻丧在后，此亦类上文，故云“先有父母之服，今又丧长子”。云“其先有长子之服，今又丧父母，其礼亦然”者，以经不云长子之丧，而云“三年之丧，既顈”，明三年之文互包父母，故知先有长子之丧，既顈也。依礼，父在不为长子三年。今云“先有长子之服，今又丧父母”者，庾氏及熊氏并云“有父者，误也，当应云又丧母，不得并称父也”。庾氏又云：“后丧既顈，又前丧练、祥皆行，若后丧既殡，得为前丧虞祔。”未知然否，且依录之。云“未没丧者，已练祥矣”者，以此经云“三年之丧，既顈”，不云“未没丧”，则知既顈与未没丧者别也。既顈是既虞受服之时，明未没丧是既练之后称，言未没，是将没之文，故知练后也。若先有父丧，而后母死，练、祥亦然，以前文“父死，为母三年”也。故《丧服》齐衰三年章云“父卒则为母”是也。若先有母丧，而后父卒，母丧虽有期，父丧既顈，母之练、祥亦皆行也。
　　○“王父死，未练祥，而孙又死，犹是祔於王父也”，犹为由，由，用也。礼，孙死祔祖。今此明若祖丧虽未二祥，而孙死，则孙亦得用是祔礼祔於祖也。
　　○注“未练”至“祔焉”。
　　○正义曰：礼：祔在练前。若祔后未练之前则得祔。直云未练足矣，兼言祥者，按文二年《穀梁传》云：“作主坏庙有时日，於练焉坏庙，坏庙之道，易檐可也，改涂可也。”注云：“亲过高祖，则毁其庙，以次而迁，将纳新神，故示有所加。”以此言之，则练时坏祖与高祖之庙，改涂易檐，未有坏意。其以先祖入於太祖之庙，其祖传入高祖庙，其新死者入祖庙，是练时迁庙也。入三年丧毕，祫於太祖庙，是祥后祫也。故云“未练祥，嫌未祫祭，序於昭穆尔”。兼言祥者，恐未祫故也，故练、祥兼言。但祖祔祭之后，即得祔新死之孙。故云“王父既附，则孙可祔焉”。然王父虽祔未练，无庙，孙得祔於祖，其孙就王父所祔祖庙之中而祔祭王父焉。
　　有殡，闻外丧，哭之他室。明所哭者异也，哭之为位。入奠，卒奠出，改服即位，如始即位之礼。谓后日之哭朝，入奠於其殡。既，乃更即位，就他室，如始哭之时。 
　　[疏]“有殡”至“之礼”。
　　○正义曰：有殡谓父母丧未葬，丧柩在殡宫者也。外丧谓兄弟丧在远者也。他室，别室也。若闻外丧，犹哭於殡宫，然则嫌是哭殡，则於别室哭之，明所哭者为新丧也。
　　○“入奠”者，谓明日之朝，著已重丧之服入奠殡宫及下室。
　　○“卒奠出”者，谓卒终已奠而出。
　　○“改服即位”者，谓改己重丧服，著新死未成服之服。即位谓即昨日他室之位。
　　○“如始即位之礼”者，谓今日即哭位之时，如昨日始闻丧即位之时。
　　大夫、士将与祭於公，既视濯而父母死，则犹是与祭也，次於异宫。既祭，释服出公门外，哭而归。其它如奔丧之礼。如未视濯，则使人告，告者反而后哭。犹，亦当为由。次於异宫，不可以吉与凶同处也。使者反而后哭，不敢专已於君命也。
　　○与音预，下同。濯，大角反。它音他。处，昌虑反，下“之处”同。使，色吏反。如诸父、昆弟、姑、姊妹之丧，则既宿则与祭。卒事，出公门，释服而后归。其它如奔丧之礼。如同宫，则次于异宫。宿则与祭，出门乃解祭服，皆为差缓也。
　　○差，初卖反，又初隹反。 
　　[疏]“大夫”至“异宫”。
　　○正义曰：此一节明大夫、士与祭於公，而有私丧之礼。
　　○“则犹是与祭也”者，既与祭於公祭日前、既视濯之后而遭父母之丧，则犹是吉礼，而与於祭也。
　　○“次於异宫”者，其时止次异宫，不可以吉与凶同处也。
　　○“如未视濯，则使人告”者，谓未视濯之前遭父母之丧，则使人告君。
　　○“告者反而后哭”者，必待告君者反，而后哭父母也。
　　○“既宿则与祭”者，宿谓祭前三日，将致齐之时。既受宿戒，虽有期丧，则与公家之祭。
　　○“如同宫，则次於异宫”者，若诸父、昆弟、姑、姊妹等，先是同宫而死，则既宿之后，出次异宫，不可以吉凶杂处故也。
　　○注“宿则”至“缓也”。
