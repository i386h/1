<!-- { "loadSidebar": true } -->
　　○“子师辩告诸妇、诸母名”者，诸妇，谓同族卑者之妻。诸母，同族尊者之妻。后告诸母，欲名成於尊。
　　○注“某妻”至“敬也”。
　　○正义曰：“祇，敬”及下注“钦，敬”、“帅，循”，皆《释诂》文也。
　　○注“宰谓”至“同生”。
　　○正义曰：此经所陈，谓卿大夫以下，故以名遍告同宗诸男也。若诸侯既绝宗，则不告诸男也。此举诸男，举其卑者。卑者尚告，则告诸父可知。此既据卿大夫以下，而引《春秋》桓六年“子同生”者，欲证明子生年月日之事，彼谓诸侯也。直云“子同生”，不云“世子“者，杜元凯云：“不云‘世子’书‘始生’，言始生之时，未立为世子也。”经云书名而藏之者，谓以简策书子名而藏之家之书府。
　　○注“四闾”至“属吏”。
　　○正义曰：“四闾为族”以下，皆《周礼 地官》文。云“皆有属吏”者，闾之属吏，则有闾史也。州之属吏，则有州史也。州伯，则州长也。州府，是州长之府藏。
　　○注“夫入”至“礼也”。
　　○正义曰：“夫人，巳见子入室也”者，夫既就侧室而见子，见子既毕，从侧室而入正室。云“其与妻食如妇始馈舅姑之礼也”者，经云“如养礼”，是如养舅姑之礼。按《士昏礼》：妇始馈舅姑特豚，合升侧载，右胖载之舅俎，左胖载之姑俎。其大夫以上则无文，必知“如妇始馈舅姑”者，以下文云妾生子及三月之末，见子之礼，如始入室，明知此如养礼，如始入室，养舅姑之礼也。
　　世子生，则君沐浴朝服，夫人亦如之，皆立于阼阶，西乡。世妇抱子升自西阶，君名之，乃降。子升自西阶，则人君见世子於路寝也，见妾子就侧室。凡子生皆就侧室，诸侯夫人朝於君，次而褖衣也。
　　○褖，通乱反。 
　　[疏]“世子”至“乃降”。
　　○正义曰：此一节明人君见世子及適庶之礼。各依文解之。
　　○注“子升”至“衣也”。
　　○正义曰：“几子生皆就侧室”者，按上文妻将生子居侧室，是卿大夫生子居侧室。此文人君见世子在路寝，经云“世妇抱子升自西阶”，是世妇抱子从外而入。其内寝，是君之常居之处，夫人不可於此寝生子，故知亦在侧室也。云“夫人朝於君，次而褖衣也”者，按《内司服》注云：“后六服，后从王祭先王，则服袆衣；祭先公，则服揄翟；祭群小祀，则服阙翟。鞠衣，黄桑服也。展衣，以礼见王及宾客。褖衣，御于王之服。诸侯夫人以下，所得之服，各如王后之服，则夫人亦如王后也。”此既在路寝，与咀墁著朝服，则是以礼见君，合服展衣。此云“次而褖衣”者，此谓见子。又见子若讫，则当进入君寝，侍御於君，故服进御之服，异於寻常。以礼见君，故不服展衣也。“次”者，首饰次发为之，则《少牢礼》“发鬄”是也。郑注云：“古者或剔贱者刑者之发为之。”其袆衣、揄翟、阙翟，首服副。副者，覆首为饰。郑注云：“若今步繇矣。”鞠衣、展衣，首服编，郑云：“编，列发为之，若今假紒矣。”
　　適子庶子见於外寝，抚其首，咳而名之。礼帅初，无辞。此適子谓世子弟也。庶子，妾子也。外寝，君燕寝也。无辞，辞谓钦有帅记有成也。
　　○適，丁历反，注及下同。 
　　[疏]“適子”至“无辞”。
　　○正义曰：此一节明人君见世子弟及妾子之礼。
　　○“適子庶子见於外寝”者，適子，谓大子之弟，见於外寝，庶子则见侧室，但抚首咳名，无辞之事，与世子之弟同，故与“適子”连文。同云“见於外寝”，其实庶子见於侧室也。
　　○“礼帅初，无辞”者，礼，谓威仪也。帅，循也。初，谓前文世子生，见於路寝，君夫人皆西乡。言见適子庶子威仪，依循初世子之法，但无敕戒之辞。然夫人所生之子，容可如世子见礼，君与夫人俱西乡。若妾之见子，则不得与夫人同，当与卿大夫之妻见適子同，但不亲抱子耳。
　　○注“外寝”至“成也”。
　　○正义曰：燕寝当在内，而云“外寝”者，对侧室而为外耳。侧室在旁处内，故谓燕寝为外寝也。云“无辞，辞谓钦有帅记有成也”者，按前世子生，直云“世妇抱子升自西阶，君名之，乃降”，亦无辞也。而云“適子庶子”“无辞”者，以前文卿大夫妻见適子之时，既有“父执右手，咳而名之”，及戒告之辞，其文既具，故於见世子之礼略而不言。其实世子亦执右手，咳而名之，及戒告也，故郑引前文卿大夫见子之辞而言之也。
　　凡名子，不以日月，不以国，终使易讳。
　　○易，以豉反。不以隐疾。讳衣中之疾，难为医也。大夫、士之子，不敢与世子同名。尊世子也，其先世子生，亦勿为改。 
　　[疏]“凡名”至“同名”。
　　○正义曰：此一节论子名之法。尊卑上下，同有讳辟。又大夫士之名子，辟世子之名。
　　○注“其先”至“为改”。
　　○正义曰：知“先世子生，亦勿为改”者，按《春秋》卫襄公名恶，其大夫有齐恶，明齐恶先卫侯生，故得与卫侯同名，是知先生者不改也。
　　妾将生子，及月辰，夫使人日一问之。子生三月之末，漱、浣、夙齐，见於内寝，礼之如始入室。君已食，彻焉，使之特馂。遂入御。内寝，適妻寝也。礼，谓巳见子，夫食而使独馂也。如始入室，始来嫁时，妾馂夫妇之馀亦如之。既见子可以御，此谓大夫士之妾也。凡妾称夫曰君。
　　○三月之末，一本作“子生三月之末”。 
　　[疏]“妾将”至“入御”。
　　○正义曰：此一节论大夫妾生子之礼，异於適子之法。
　　○“君巳食，彻焉”者，君，谓夫也。以妾贱，故谓夫为君。
　　○“使之特馂”者，寻常夫食之后，众妾共馂，今以其生子，故“使之特馂”也。
　　○注“内寝”至“曰君”。
　　○正义曰：知“内寝，適妻寝”者，以其称内，故知是適妻寝也。凡宫室之制，前有路寝，次有君燕寝，次夫人正寝。卿大夫以下，前有適室，次有燕寝，次有適妻之寝。但夫人燕寝，对夫人及適妻之寝，及侧室等。其燕寝在外，亦名外寝，故前注云“外寝，君燕寝”是也。云“妾馂夫妇之馀亦如之”者，按《昏礼》夫妇同牢之后，媵馂夫馀，御馂妇馀，故谓正妻。若妾初嫁始来，夫妇共食。初来之妾，特馂其馀。今妾巳见子之后，夫妇共食，令生子之妾特馂其馀，亦如始来时，故云“亦如之”。云“既见子可以御，此谓大夫士之妾也”者，以前文大夫之妻，见子之后，妻遂適夫寝，未即进御，后妇云“夫入食，如养礼”，是夫始入与妻食，乃后进御。此文云见子遂入御，故谓云“此大夫士之妾也”，言其异正妻也。
　　公庶子生，就侧室。三月之末，其母沐浴，朝服见於君，摈者以其子见。君所有赐，君名之。众子，则使有司名之。摈者，傅姆之属也。人君尊，虽妾不抱子，有赐於君，有恩惠也。有司，臣有事者也。鲁桓公名子，问於申繻也。
　　○繻音须。 
　　[疏]“公庶”至“名之”。
　　○正义曰：此一经明君庶子生处，及三月见父异於世子之礼。前文巳云適子庶子见於外寝，异於世子。今此更重出者，以前文庶子与適子连文，恐事事皆同適子，故以此经特见庶子之法。按前注云“凡子生皆就侧室”，则世子亦就侧室。今特云“庶子就侧室”者，举庶子，世子可知也。
　　○“君所有赐，君名之”者，谓生子之妾，君所特有恩赐偏所爱幸，君则自名其子，故云“君名之”。
　　○“众子，则使有司名之”者，众子，谓众妾之子，不特宠御，则使有司以名其子也。
　　○注“人君”至“繻也”。
　　○正义曰：“人君尊，虽妾不抱子”者，以经云“其母朝服见於君”，乃云“摈者以其子见”於君，是摈者抱子也，故知“妾不抱子”。引《春秋》问名於申繻者，证有司名之，一边同耳，其实异也。《春秋》所云谓世子也。
　　庶人无侧室者，及月辰，夫出居群室。其问之也，与子见父之礼，无以异也。夫虽辟之，至问妻及见子礼，同也。庶人或无妾。 
　　[疏]“庶人”至“异也”。
　　○正义曰：此一经论庶人之礼。
　　○“庶人无侧室者，及月辰，夫出居群室”者，以无侧室，妻在夫寝，妻将生子，故夫出辟之。若有侧室，则妻在侧室，夫自居正寝，不须出居群室也。
　　○“其问之也，与子见父之礼，无以异也”者，与，及也。言夫问妻及子见父之礼，无以异於卿大夫士，言与卿大夫士同也。亦夫使人日再问之，作而自问之。其见父之时，父亦执子之右手，咳而名之，及有戒告之事，一如上矣。
　　凡父在，孙见於祖，祖亦名之。礼如子见父，无辞。见子於祖，家统於尊也。父在则无辞，有適子者无適孙，与见庶子同也。父卒而有適孙，则有辞，与见冢子同。父虽卒，而庶孙犹无辞也。 
　　[疏]“凡父”至“无辞”。
　　○正义曰：此一节论孙见祖之礼，卿大夫以下之事，故郑注云：“家统於尊。”所以无辞者，若父之於子，有传重之事，故有戒告之辞。今孙见於祖，而隔於父，故无辞也。
　　○注“父在”至“辞也”。
　　○正义曰：所以无辞者，適子既在，其孙犹为庶孙，无所传重，故云“有適子者无適孙，与见庶子同”。若所生適子，其父既卒，则適孙与长子相似，当有辞也。故云“父卒而有適孙，则有辞，与见冢子同”。若庶孙，父虽卒，见祖亦无辞也。
　　食子者三年而出，见於公宫则劬。劬，劳也。士妻、大夫之妾食国君之子，三年出归其家，君有以劳赐之。
　　○食音嗣，注及下文“食母”同。劳赐，力报反。大夫之子有食母。选於傅御之中，《丧服》所谓乳母也。士之妻自养其子。贱不敢使人也。 
　　[疏]“食子”至“其子”。
　　○正义曰：此一节论国君以下，及大夫士適妻养子之人，尊卑有别。
　　由命士以上及大夫之子，旬而见。旬当为均，声之误也。有时適、妾同时生子，子均而见者，以生先后见之。既见乃食，亦辟人君也。《易 说卦》“坤为均”，今亦或作“旬”也。
　　○旬音均，出注。冢子未食而见，必执其右手。適子庶子已食而见，必循其首。天子诸侯尊别，世子虽同母，礼则异矣。未食、巳食，急正缓庶之义也。
　　○别，彼列反，下“其别”同。 
　　[疏]“由命”至“其首”。
　　○正义曰：此一节论大夫及命士適妻与妾同时生子，见之先后差异之别，并明天子诸侯见冢子及適子庶子绥急之仪。
