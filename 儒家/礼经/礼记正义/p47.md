<!-- { "loadSidebar": true } -->
　　○正义曰：知者，案襄五年经书“仲孙蔑会吴于善道”，传云：“孟献子会吴于善道”，是孟献子为仲孙蔑也。仲称孟者，是庆父之后。郑注《论语》云：“庆父辀称死，时人为之讳，故云孟氏。”杜预以为庆父是庄公长庶兄，庶长故称孟。
　　孔子既祥，五日弹琴而不成声，哀未忘。
　　○弹，徒丹反。十日而成笙歌。逾月且异旬也。祥亦凶事，用远日。五日弹琴，十日笙歌，除由外也。琴以手，笙歌以气。
　　○笙音生。 
　　[疏]“孔子”至“笙歌”。
　　○正义曰：此一节论孔子除丧作乐之限。
　　○“十日而成笙歌”者，上云“弹琴而不成声”，此云十日而成笙歌之声音，曲谐和也。
　　○注“五日”至“以气”。
　　○正义曰：此者解先弹琴，后笙歌之意。由弹以手，手是形之外，故曰“除由外也”。祥是凶事，用远日，故十日得逾月。若其卜远不吉，则用近日，虽祥后十日，亦不成笙歌，以其未逾月也。
　　有子盖既祥而丝屦、组缨。讥其早也。礼：既祥，白屦无絇，缟冠素纰。有子，孔子弟子有若。
　　○屦音句。组音祖。絇，其俱反。缟，古老反，又古报反。 
　　[疏]“有子”至“组缨”。
　　○正义曰：此一节明除丧失礼之事。有子，孔子弟子有若也。“盖”是疑辞，录记之人传闻有子既祥而丝屦，未知审否，意以为实，故云盖既祥而丝屦，以组为缨也。
　　○注“讥其”至“有若”。
　　○正义曰：此丝屦组缨，禫后之服。今既祥而著，故云“讥其早也”。云“礼，既祥，白屦无絇”，戴德《丧服变除礼》文。云“缟冠素纰”者，《玉藻》文。素纰当用素为缨，未用组，今用素组为缨，故讥之。案《玉藻》文云“玄冠綦组缨”，知此非綦组缨者，若其綦组为缨，则当以玄色为冠，若既祥玄冠，则失礼之甚，不应直讥组缨也。案《士冠礼》“冬皮屦”，“夏用葛”，无云“丝屦”者，此丝屦，以丝为饰。絇，繶纯之属，故《士冠礼》云：白屦，缁絇、繶纯；纁屦，黑絇、繶纯。郑注《屦人》云：“絇，屦头饰。繶是缝中紃。纯，缘也。”此有子盖亦白屦，以素丝为繶纯也。
　　死而不吊者三：谓轻身忘孝也。畏，人或时以非罪攻己，不能有以说之死之者。孔子畏於匡。厌，行止危险之下。
　　○厌，于甲反。溺。不乘桥舡。
　　○溺，奴狄反。 
　　[疏]“死而”至“厌溺”。
　　○正义曰：此一节论非理横死不合吊哭之事。
　　○“畏”谓有人以非罪攻己，己若不有以解说之而死者，则不吊。郑玄注引《论语》以证之，明须解说也。案《世家》云，阳虎尝侵暴於匡，时又孔子弟子颜刻为阳虎御车。后孔子亦使刻御车，从匡过。孔子与阳虎相似，故匡人谓孔子为阳虎，因围，欲杀之。孔子自说，故匡又解围也。自说者，谓卑辞逊礼。《论语注》云：“微服而去。”谓身著微服，潜行而去，不敢与匡人斗，以媚悦之也。
　　○“厌”谓行止危险之下，为崩坠所厌杀也。
　　○“溺”谓不乘桥舡而入水死者，何胤云：“冯河、潜泳，不为吊也。”除此三事之外，其有死不得礼亦不吊。故昭二十年，卫齐豹欲攻孟絷，宗鲁事孟絷。是时齐豹欲攻孟絷，宗鲁许齐豹攻之，不告孟絷。及孟絷被杀而死，宗鲁亦死之。孔子弟子琴张欲往吊之，孔子止之曰：“齐豹之盗，而孟絷之贼。女何吊焉？”杜预云：“言齐豹所以为盗，孟絷所以见贼，皆由宗鲁。”是失礼者，亦不吊也。”
　　子路有姊之丧，可以除之矣，而弗除也。孔子曰：“何弗除也？”子路曰：“吾寡兄弟而弗忍也。”孔子曰：“先王制礼，行道之人，皆弗忍也。”行道，犹行仁义。
　　○弗除，如字，徐治虑反。子路闻之，遂除之。 
　　[疏]“子路”至“除之”。
　　○正义曰：庾蔚云：“子路缘姊妹无主后，犹可得反服，推己寡兄弟，亦有申其本服之理，故於降制已远而犹不除，非在室之姊妹欲申服过期也。是子路已事仲尼，始服姊丧，明姊已出嫁，非在室也。” 

　 
卷七 檀弓上第三 

　卷七 檀弓上第三 　 
　　大公封於营丘，比及五世，皆反葬於周。齐大公受封，留为大师，死葬於周，子孙生焉，不忍离也。五世之后，乃葬於齐，齐曰营丘。
　　○大音泰，注及下注“大史公”皆同。离，力智反，下“相离”同。君子曰：“乐，乐其所自生。礼，不忘其本。言其似礼乐之义。
　　○乐乐并音岳，一读下五教反，又音洛。古之人有言曰：‘狐死正丘首。’仁也。”正丘首，正首丘也。仁，恩也。
　　○首，手又反，注同。 
　　[疏]“大公”至“仁也”。
　　○正义曰：此一节论忠臣不欲离王室之事。“太公封於营丘”者，周之大师大公封於营丘，及其死也，反葬於镐京，陪文武之墓。其大公子孙，比及五世，虽死於齐，以大公在周，其子孙皆反葬於周也。言“反葬”者，既从周乡齐，今又从齐反往归周，君子善其反葬似礼乐之意，故云先王制礼乐者，乐其所自生，谓爱乐已之王业所由生，以制乐名。若舜爱乐其王业所由，能绍尧之德，即乐名《大韶》；禹爱乐其王业，所谓由治水广大中国，则乐名《大夏》。
　　○“礼，不忘其本”者，谓先王制礼，其王业根本，由质而兴，则制礼不忘其本，而尚质也；若王业根本由文而兴，制礼尚文也，是不忘其本也。礼之与乐皆是重本，今反葬於周，亦是重本，故引礼乐以美之。君子既引礼乐，又引古之人有遗言云：“狐死正丘首而向丘。”所以正首而向丘者，丘是狐窟穴根本之处，虽狼狈而死，意犹向此丘，是有仁恩之心也。今五世反葬，亦仁恩之心也。但乐之与礼，两文相互。乐云乐其所自生，则礼当云反其所自本。礼云不忘其本，则乐当云不忘其生也。乐云乐其所自生者，初生王业，因民之所乐而得天下。今王者制乐，自爱乐已之所由得天下。乐者，是王者自乐，不据民之所乐也。
　　○注“齐大公受封”至“齐曰营丘”。
　　○正义曰：知“留为大师”者，案《诗 大雅》云：“维师尚父。”《毛传》云：“师，大师也。”《史记 齐世家》云：大公望吕尚者，东海上人也。四岳之后。尚佐武王伐纣，为大师。云“死葬於周”，子孙是大公所生焉，故不忍离其先祖，非谓子孙生在於周。“子孙生焉”者，不忍离其生处。必五世者，五世之外则服尽也。然观经及注，则太公之外为五世，便是玄孙之子，服尽亦反者。其实反葬正四世，知者，案《世本》，大公望生丁公伋，伋生乙公得，得生<疒酉>公慈母，慈母生哀公不臣。案《齐世家》，哀公荒淫，被纪侯谮之周，周夷王烹哀公，亦葬周也。哀公是大公玄孙，哀公死，弟胡公靖立。靖死，献公山立。山死，武公寿立。若以相生为五世，则武公以上皆反葬於周；若以为君五世，则献公以上反葬周。二者未知孰是。云“齐曰营丘”者，《地理志》云，临淄县，齐大公所封。案《释丘》云：“水出其前而左，曰营丘。”以水营绕，故曰营丘。然周公封鲁，其子孙不反葬於周者，以其有次子在周，世守其采地，则《春秋》周公是也。故郑康成作《诗谱》云：“元子伯禽封鲁，次子君陈世守采地。”下云“延陵季子葬於嬴博之间”者，古礼也。故舜葬苍梧，周则族葬，故《冢人》云：“先王之葬居中，以昭穆为左右。”凡诸侯居左右以前，卿大夫士居后，各以其族是也。
　　伯鱼之母死，期而犹哭。伯鱼，孔子子也，名鲤。犹，尚也。
　　○期音基。鲤音里。”夫子闻之曰：“谁与哭者？”门人曰：“鲤也。”夫子曰：“嘻，其甚也。”嘻，悲恨之声。
　　○与音馀，下“馀阁也与”同。嘻，许其反，又於其反。伯鱼闻之，遂除之。 
　　[疏]“伯鱼”至“除之”。
　　○正义曰：此一节论过哀之事。
　　○注“嘻，悲恨之声”。
　　○正义曰：“悲恨之声”者，谓非责伯鱼悲恨之声也。时伯鱼母出，父在，为出母亦应十三月祥，十五月禫。言期而犹哭，则是祥后禫前。祥外无哭，于时伯鱼在外哭，故夫子怪之，恨其甚也。或曰，为出母无禫，期后全不合哭。
　　舜葬於苍梧之野，舜征有苗而死，因留葬焉。《书》说舜曰：“陟方乃死。”苍梧，於周南越之地，今为郡。
　　○梧音吾。陟，知力反，升也。盖三妃未之从也。古者不合葬。帝喾而立四妃矣，象后妃四星，其一明者为正妃，馀三小者为次妃。帝尧因焉。至舜不告而取，不立正妃，但三而已，谓之三夫人。《离骚》所歌湘夫人，舜妃也。夏后氏增以三三而九，合十二人。《春秋说》云天子取十二，即夏制也。以虞、夏及周制差之，则殷人又增以三九二十七，合三十九人。周人上法帝喾，立正妃，又三二十七为八十一人，以增之合百二十一人。其位后也、夫人也、嫔也、世妇也、女御也。五者相参以定尊卑。
　　○喾，苦毒反，高辛氏帝也。骚，素刀反，一音萧。湘差，初佳反，又初宜反。嫔，婢人反。季武子曰：“周公盖祔。”祔谓合葬。合葬自周公以来。
　　○祔音父。 
　　[疏]“舜葬”至“盖祔”。
　　○正义曰：此一节论古者不合葬之事。“舜葬於苍梧之野”者，舜南巡守，因征有苗而死，以古代不合葬，且天下为家，故遂葬於苍梧之野。
　　○“盖三妃未之从也”者，从犹就也，古不合葬，故舜之三妃不就苍梧与舜合葬也。云“盖”者，录记之人传云舜时如此，未知审也，故云“盖”。“未之从”者，记人以周公始附，舜时未有此礼，故云“未之从”也。记者既论古不合葬，与周不同，引季武子之言云周公以来盖始附葬。附即合也，言将后丧合前丧。武子去周公不远，无可疑，亦云“盖”者，意有谦退，不敢指斥，事虽不疑，亦云“盖”也。故《孝经》夫子云“盖天子之孝”也，“盖诸侯之孝也”，非是不知，谦为疑辞。
　　○注“舜征”至“为郡”。
　　○正义曰：郑案《淮南子》云：“舜征三苗，而遂死苍梧。”《史记》云：“舜践帝位三十九年，南巡守，崩于苍梧之野，葬于九疑山，是为零陵。”案《尚书》“窜三苗于三危”，在西裔，今舜征有苗，乃死於苍梧者，张逸答焦氏问云：“初窜西裔，后分之在南野。”《汉书 地理志》有苍梧郡，是今为郡名也。
　　○注“古者”至“尊卑”。
