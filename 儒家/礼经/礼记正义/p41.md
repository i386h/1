<!-- { "loadSidebar": true } -->
　　[疏]正义曰：案郑《目录》云：“名曰《檀弓》者，以其记人善於礼，故著姓名以显之。姓檀名弓，今山阳有檀氏。此於《别录》属《通论》。”此《檀弓》在六国之时，知者，以仲梁子是六国时人，此篇载仲梁子，故知也。案子游讥司寇惠子废適立庶，又《檀弓》亦讥仲子舍適孙而立庶子，其事同，不以子游名篇，而以《檀弓》为首者，子游是孔门习礼之人，未足可嘉，《檀弓》非是门徒，而能达礼，故善之，以为篇目。
　　公仪仲子之丧，檀弓免焉。故为非礼，以非仲子也。《礼》：“朋友皆在他邦，乃袒免。”
　　○公仪仲子，公仪，氏；仲子，字；鲁之同姓也，其名未闻。免音问，注同，以布广一寸，从项中而前，交於额上，又却向后绕於髻。袒音但。仲子舍其孙而立其子。此其所立非也。公仪盖鲁同姓。《周礼》適子死，立適孙为后。
　　○舍音舍，下皆同。適，多历反，下皆同。《檀弓》曰：“何居？我未之前闻也。”居，读为姬姓之姬，齐鲁之间语助也。前犹故也。
　　○居音殴，下同。趋而就子服伯子於门右，曰：“仲子舍其孙而立其子，何也？”去宾位，就主人兄弟之贤者而问之。子服伯子，盖仲孙蔑之玄孙子服景伯。蔑，鲁大夫。
　　○蔑音芒结反。伯子曰：“仲子亦犹行古之道也。昔者文王舍伯邑考而立武王，微子舍其孙腯而立衍也。夫仲子亦犹行古之道也。”伯子为亲者隐耳，立子非也。文之立武王，权也。微子適子死，立其弟衍，殷礼也。
　　○腯，徐本作遁，徒本反，又徒逊反。衍，以善反。为，于伪反，下“为晋”、“礼为”、“为师”同。子游问诸孔子，孔子曰：“否。立孙。”据周礼。
　　○孔子曰否，绝句。 
　　[疏]“公仪”至“立孙”。正义曰：此一节论仲子废適立庶，为檀弓所讥之事。公仪仲子而身今丧亡，檀弓与之为友，又非处他邦，为之著免，故为重服。讥其失礼。所以讥者，仲子適子既死，舍其適孙而立其庶子。檀弓居在宾位而言曰“何居”？居是语辞，言仲子舍適孙立庶子，是何道理乎？“我未之前闻”，前犹故也。言我未闻故昔有此事。既言之后，乃从宾位趍而就子服伯子於门右，问之曰：“仲子舍其適孙而立庶子，是何礼也？”伯子为仲子隐讳，乃言曰：“仲子虽生周世，犹上行古之道也。”言“亦”者，馀人有行古之道，仲子亦如馀人，故云“亦”也。即引文王、微子之事，为古之道也。更继之云“仲子亦犹行古之道”，与文王、微子无异。子游以此为疑，问诸孔子。孔子以仲子周人，当从周礼，不得立庶子，当立孙也。
　　○注“礼朋友”至“袒免”。
　　○正义曰：知者，《丧服记》云：“若他邦来，还家而无主，犹为之免。”故郑注云：“归有主人乃已，明无主犹袒免也。若朋友俱在家，则吊服加麻。加麻者，素弁上加緦之环绖，若一在一否亦然。”知者，以云“皆在他邦，乃祖免”，明不皆在者则否。
　　○注“公仪盖鲁同姓”。
　　○正义曰：知者，案《史记》鲁相公仪休，此云子服伯子是鲁人，故疑鲁同姓也。知同姓者，以《春秋》有公鸟、公若、公仪，同称公，故知同姓也。
　　○注“去宾”至“大夫”。正义曰：案宾位之法，随主人而变。小敛之前，主人未忍在主位，有事在西阶下，则宾亦入门西，吊於西阶下，故《士丧礼》，君使人襚，主人拜送，拜宾，即位西阶下东面。郑云：“未忍即主人位也”。小敛之后，尸则出堂廉，然后有饰主人位，则在阼阶下西面，宾吊者入门东，於东阶下吊也。故《士丧礼》小敛讫，“故士举，男女奉尸侇於堂。主人降自西阶，即位踊，袭绖于序东”。郑云：“即位踊，东方位也。”则众主人不接宾，发初在东耳。而檀弓之来者，当在小敛之前，初于西阶行讥，吊而主人未觉，后乃趍乡门右，问伯子焉。必知小敛前者，以仲子初丧即正適庶之位故也。未小敛而著免者，故为非礼之吊，亦异常也。然则子游之吊惠子，是小敛后也。故服衰而在门东，故郑云：“大夫家臣，位在宾后。”又云：“在门内北面。”云“子服伯子，盖仲孙蔑之玄孙子服景伯”者，案《世本》，献子蔑生孝伯，孝伯生惠伯，惠伯生昭伯，昭伯生景伯。云“盖”者，彼云子服景伯，此云子服伯子，不同，故云“盖”。景是谥，伯是字也。
　　○注“文王之立武王，权也”。
　　○正义曰：案文王在殷之世，殷礼：自得舍伯邑考而立武王。而言权者，殷礼若適子死，得立弟也。今伯邑考见在而立武王，故云“权”也。故《中候》云：“发行诛纣，且弘道也，是七百年之基验也。”
　　事亲有隐而无犯，隐，谓不称扬其过失也。无犯，不犯颜而谏。《论语》曰：“事父母，几谏。”左右就养无方，左右，谓扶持之。方，犹常也。子则然，无常人。
　　○左右，徐上音佐，下音佑，今并如字，下同。养，以尚反，下同。服勤至死，致丧三年。勤，劳辱之事也。致谓戚容称其服也。凡此以恩为制。
　　○称，尺证反。事君有犯而无隐，既谏，人有问其国政者，可以语其得失，若齐晏子为晋叔向言之。
　　○语，鱼据反，又如字。向，香亮反；叔向，羊舌肸。左右就养有方，不可侵官。服勤至死，方丧三年。方丧，资於事父。凡此以义为制。事师无犯无隐，左右就养无方，服勤至死，心丧三年。心丧，戚容如父而无服也。凡此以恩义之间为制。 
　　[疏]“事亲”至“三年”。
　　○正义曰：此一节论事亲事君及事师之法，臣子著服之义，各依文解之。
　　○注“无犯”至“几谏”。
　　○正义曰：据亲有寻常之过，故无犯。若有大恶，亦当犯颜，故《孝经》云“父有争子，则身不陷於不义”是也。《论语》曰：“事父母几谏。”是寻常之谏也。
　　○注“左右”至“常人”。
　　○正义曰：凡言“左右”，者据仆从之臣，故立有左右仆从之官位。此左右言“扶持之”，谓子在亲左相右相而奉持之。云“子则然，无常人”，然犹如是也。但是子则须如是，或左右奉持，不常遣一人在左，一人在右，故云“无常人”。
　　○注“勤劳”至“为制”。
　　○正义曰：言“服勤”者，谓服持勤苦劳辱之事。故云“致谓戚容称其服也”者，致之言至也，谓哀情至极而居丧礼，故云“致谓戚容称其服也”。上《曲礼》云：“五十不致毁。”与此同。云“凡此以恩为制”者，凡上三事对下君与师，故云“以恩为制”。
　　○注“既谏”至“言之”。
　　○正义曰：知既谏而后，人有问其国政，可以语其得失者，昭三年《左传》云：“晏子谓景公曰：‘小人近市，朝夕得所求。’景公曰：‘子近市，何贵何贱？’於是景公繁於刑，有鬻踊者。故对曰：‘踊贵屦贱。’”谏景公重刑。后及其聘晋，与叔向言齐国之政将归陈氏，景公厚敛焉。陈氏厚施焉。是既谏得言君之过。若其未谏而言君过，则不可，故昭三年子大叔如晋，张趯与子大叔言云：“火星中而寒暑退。此其极也，能无退乎？”未曾谏君，辄言君德之退，故传云：“张趯有知，其由在君子之后乎！”是其被讥也。鲁昭公取同姓，孔子不仕昭公，既先谏，所以《论语》称孔子为昭公讳而称丘也过者，圣人含弘劝奖，揽过归己，非实事也。若史策书，理则不一，若其良史，直笔不隐君过，董狐书赵盾弑君，及丹楹刻桷之属是也。若忠顺臣，则讳君亲之恶者，《春秋》辟讳皆是，故僖元年《左传》云：“讳国恶，礼也。”
　　○注“不可侵官”。
　　○正义曰：案成十六年《左传》云，晋楚战于鄢陵，时栾书将中军，栾针为晋侯车右，晋侯陷於淖。“栾书将载晋侯，针曰：‘书退！侵官，冒也。失官，慢也。离局，奸也。’”时栾书弃元帅之任，欲载晋侯，是侵官也。故云“不可侵官”。此谓君有平常小事，若有危难当致死，故《论语》云：“事君能致其身。”
　　○注“方丧，资於事父”。
　　○正义曰：方谓比方也，谓比方父丧礼以丧君，故云“资於事父”。资，取也。取事父之丧礼以丧君，但居处饮食同耳，不能戚容称其服。
　　○注“心丧”至“为制”。
　　○正义曰：凡亲有冥造之功，又有生育之惠，故怀哀戚之痛，同君衰服之限。君则徒有荣身显亲之事，而无冥造生育之功，故唯服粗衰，表尽哀戚。师则以恩爱成已，有同於亲，故不为制服，故云“心丧，戚容如丧父”，为恩爱成己故也。云“而无服”者，既无亲之冥造，又无君之荣显，故无服也。云“以恩义之间为制”者，无犯是同亲之恩，无隐是同君之义，兼有亲恩君义，故言“恩义之间为制”。但子之事亲，本主恩爱，不欲闻亲有过恶，故有隐，不欲违亲颜色，故无犯。臣之事君，利在功义，若有恶不谏，社稷倾亡，故有犯。君之过恶，众所同知，故云“无隐”也。
　　季武子成寝，武子，鲁公子季友之曾孙季孙夙。杜氏之葬在西阶之下，请合葬焉，许之入宫而不敢哭。武子曰：“合葬，非古也。自周公以来，未之有改也。自见夷人冢墓以为寝，欲文过。
　　○葬，徐才浪反，又如字。合如字，徐音閤，后“合葬”皆同。文如字，徐音问。吾许其大而不许其细，何居？”命之哭。记此者，善其不夺人之恩。 
　　[疏]“季武”至“之哭”。
　　○正义曰：此一节明不夺人之恩，兼论夷人冢墓为寝，欲文过之事，各随文解之。
　　○注“武子”至“孙夙”。
　　○正义曰：案《世本》公子友生齐仲，齐仲生无逸，无逸生行父，行父生夙。夙是公子友曾孙也。
　　○注“自见”至“文过”。
　　○正义曰：言“文过”者，武子自云，合葬之礼，非古昔之法，从周公以来，始有合葬，至今未改。我成寝之时，谓此冢墓是周公以前之事，不须合葬，故我夷平之以为寝。不肯服理，是文饰其过。先儒皆以杜氏丧从外来，就武子之寝合葬，与孔子合葬於防同。又案《晏子春秋》景公成路寝之台，逢於阿盆成逆后丧，并得附葬景公寝中。与此同也。
　　○“吾许”至“何居”。
　　○“吾许其大”者，听之将丧而入葬，是许其大。“不许其细”，哭是细也。“何居”，“居”，语辞。既许其大，而不许其细，是何道理，故云“何居”。
　　子上之母死而不丧，子上，孔子曾孙，子思伋之子，名白，其母出。
　　○不丧，如字，下同，徐息浪反，下放此。伋音急，子思名也，孔子之孙。门人问诸子思曰：“昔者子之先君子丧出母乎？”曰：“然。”礼，为出母期。父卒，为父后者不服耳。
