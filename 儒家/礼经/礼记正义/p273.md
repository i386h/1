<!-- { "loadSidebar": true } -->
　　○正义曰：按《丧大记》云：“君三池振容。”是人君之柳有振容。振容者，其池系揄缯於下，而画翟雉焉，名曰“振容”。云“又有铜鱼在其间”者，上有池，下有振容，池与振容之间而有鱼，故云“在其间”。云“大夫去振容，士去鱼”者，以《丧大记》大夫不振容，士不云“鱼跃拂池”故也。大夫不振容者，谓不以揄绞属於池下为振容。云“此无人君及士，亦烂脱”者，以前经云“复”，尊卑俱显明也。此直云“大夫”，故云亦如前文，烂脱君与士也。
　　大夫附於士。士不附於大夫，附於大夫之昆弟。无昆弟则从其昭穆。虽王父母在，亦然。附读皆为祔。大夫祔於士，不敢以己尊自殊於其祖也。士不祔於大夫，自卑，别於尊者也。大夫之昆弟，谓为士者也，从其昭穆中一以上，祖又祖而已。祔者，祔於先死者。
　　○附，依注作祔，音同，下并同。昭，常遥反，卷内皆同。别，彼列反。 
　　[疏]正义曰：自此以下，至“附於公子”，广明祔祭之义，各依文解之。
　　○“大夫附於士”者，谓祖为士，孙为大夫。若死，可以祔祭於祖之为士者也。
　　○“士不附於大夫”者，谓先祖为大夫，孙为士，不可祔祭於大夫，唯得祔於大夫之兄弟为士者。
　　○“无昆弟则从其昭穆”者，谓祖为大夫，无昆弟为士，则从其昭穆，谓祔於高祖为士者。若高祖为大夫，则祔於高祖昆弟为士者。
　　○“虽王父母在，亦然”者，谓孙死之后，应合祔於王父。王父见在，无可祔。然，犹如是也，亦如是祔於高祖也。
　　○注“附读”至“而已”。
　　○正义曰：祔者，祔祭於神，当从示旁为之。云“大夫之昆弟，谓为士者也”者，郑恐经云“祔於大夫之昆弟”，恐大夫之昆弟身作大夫，士亦得祔之，故云“大夫昆弟为士”者。若大夫昆弟全无者，其孙虽士，亦得祔之。故前文云“大夫祔於士”，是孙之尊，可以祔祖之卑也。云“从其昭穆中一以上，祖又祖而已”者，谓父为昭，子为穆，中犹间也。谓自祖以上，间一世各当昭穆而祖祔之。若不得祔祖，则间去曾祖一世祔於高祖，若高祖无可祔，则间高祖之父一世祔高祖之祖，故云“祖又祖而已”。是“中一”以上，《丧服小记》文也。
　　妇附於其夫之所附之妃，无妃，则亦从其昭穆之妃。妾附於妾祖姑，无妾祖姑，则亦从其昭穆之妾。夫所附之妃，於妇则祖姑。 
　　[疏]正义曰：此一经论妇之所附，义与夫同。
　　○“无妃，则亦从其昭穆之妃”者，其孙妇祔祖姑，祖无妃，谓无祖姑，则亦从其昭穆之妃，谓亦间一以上，祔於高祖之妃。高祖无妃，则亦祔於高祖之祖妃。若其祖有昆弟之妃，班爵同者，则亦祔之。
　　男子附於王父则配，女子附於王母则不配。配，谓并祭。王母不配，则不祭王父也。有事於尊者，可以及卑，有事於卑者，不敢援尊。配与不配，祭馔如一，祝辞异，不言“以某妃配某氏”耳。女子，谓未嫁者也。嫁未三月而死，犹归葬於女氏之党。
　　○并，必政反。援音袁。 
　　[疏]正义曰：“男子祔於王父则配”者，谓祭王父，并祭所配王母。
　　○“女子祔於王母则不配”者，谓在室之女及已嫁未三月而死，祔祭於王母，则不祭所配之王父。
　　○注“配谓”至“之党”。
　　○正义曰：云“配，谓并祭王母。不配，则不祭王父也”者，王父母相配之人，祭王父及王母是其配，祭王母不祭王父是不配。云“配与不配，祭馔如一，祝辞异，不言‘以某妃配某氏’耳”者，按《特牲礼》不云配，《少牢礼》云“以某妃配”。但士用特牲，大夫用少牢，其馀皆同，是祭馔如一。按《少牢》云：“以某妃配某氏。”郑注云：“某妃，某妻也。某氏，若言姜氏子氏也。”此是言配也。不言配者，若《特牲》云：“用荐岁事於皇祖某子。”不云以某妃配。特牲虽是常祭，容是禫月吉祭，故不举配。云“嫁未三月而死，犹归葬於女氏之党”者，《曾子问》文也。
　　公子附於公子。不敢戚君。 
　　[疏]正义曰：“公子”者，若公子之祖为君，公子不敢祔之。祔於祖之兄弟为公子者，不敢戚君故也。
　　君薨，大子号称“子”，待犹君也。谓未逾年也，虽称子，与诸侯朝会如君矣。《春秋》鲁僖公九年夏葵丘之会，宋襄公称子，而与诸侯序。待，或为侍。 
　　[疏]正义曰：“君薨”，谓先君薨也。
　　○“大子号称子”者，其本大子，君存称世子。今君既薨，故称子，不言世子。
　　○“待犹君也”者，谓与诸侯并列，共待之礼，犹如正君。
　　○注“谓未”至“侯序”。
　　○正义曰：知“未逾年”者，若逾年则称君，此云“称子”，故知“未逾年”也。引《春秋》者，证未逾年称“子”及“待犹君”之义。按僖九年三月，宋公纬说卒，夏，公会宰周云齐侯宋子以下于葵丘。是宋襄公称子，序在齐侯之下，与寻常宋公同，是与诸侯序。按《公羊传》云：“君存称世子，君薨称子某。既葬称子，逾年称公。”今宋襄公未葬君，当宋子某而称子者，郑用《左氏》之义，未葬已前则称子，既葬已后逾年则称公。故僖九年传云：“凡在丧，王曰小童，公侯曰子。”是“未葬”为在丧之称也。若杜元凯之意，未葬以前皆称子。若既葬虽未逾年，亦称公，若未葬虽逾年，犹称子，其义具在下《曲礼》疏，其与诸侯序列，宋襄公在丧称子，自在本班；定四年陈怀公称子，进在郑上；僖二十八年，陈共公称子，降在郑下；卫侯弟叔武称子，亦序在郑下：此皆春秋之时霸者所次，不与此记同也。 

  
　 
卷四十一 杂记上第二十 

　卷四十一 杂记上第二十 　 
　　有三年之练冠，则以大功之麻易之，唯杖、屦不易。谓既练而遭大功之丧者也，练除首绖，要绖葛，又不如大功之麻重也。言练冠、易麻，互言之也。唯杖、屦不易，言其馀皆易也。屦不易者，练与大功俱用绳耳。
　　○要，一遥反。 
　　[疏]“有三”至“不易”。
　　○正义曰：此一经，明先有三年练冠之节，今遭大功之麻易之。先师解此，凡有三义。按《圣证论》云：“范宣子之意，以母丧既练，遭降服大功则易衰。以母之既练，衰八升，降服大功，衰七升，故得易之，其馀则否。贺玚之意，以三等大功，皆得易三年练衰。其三等大功，衰虽七升、八升、九升之布，有细於三年之练衰，以其新丧之重，故皆易之。”皇氏云：“或不易。”庾氏之说，唯谓“降服大功，衰得易三年之练，其馀七升、八升、九升之大功，则不得易三年之练”。今依庾说。此大功者，时据降服大功也。故下文云“而祔兄弟之殇”，虽论小功之兄弟，而云降服，则知此大功之麻易，据殇也。
　　○“有三年之练冠”者，谓遭三年之丧，至练时之冠，以首绖已除，故特云冠。
　　○“则以大功之麻易之”者，初死者是降服大功，则以此大功之麻，易三年之练。
　　○“唯杖、屦不易”者，言大功无杖，无可改易；三年练，与大功初丧同是绳屦，故杖，屦不易。
　　○注“谓既”至“绳耳”
　　○正义曰：云“练除首绖”者，《閒传》文。首绖既除，故著大功麻绖。云“要绖葛，又不如大功之麻重也”者，斩衰既练，要绖与大功初死要绖粗细同。斩衰是葛，大功是麻，故云“要绖葛，又不如大功之麻重也”。云“言练冠、易麻，互言之也”者，麻谓绖带。大功言绖带，明三年练亦有绖带；三年练云冠，明大功亦有冠，是大功冠与绖带易三年冠及绖带，故云“互言之”。云“唯杖、屦不易，言其馀皆易也”者，经既言冠言麻，以明换易，又云“杖、屦不易”，则知衰亦在易中，故言“其馀皆易”，谓冠也，要带也，衰也，言悉易也。然练之首绖除矣，无可易也；又大功无杖，亦无可易也，而云“易”与“不易”者，因其馀有易者连言之。
　　有父母之丧，尚功衰，而附兄弟之殇，则练冠附於殇，称“阳童某甫”，不名，神也。此兄弟之殇，谓大功亲以下之殇也。斩衰、齐衰之丧练，皆受以大功之衰，此谓之功衰。以是时而祔大功亲以下之殇，大功亲以下之殇轻，不易服。冠而兄为殇，谓同年者也。兄十九而死，己明年因丧而冠。阳童，谓庶殇也。宗子则曰阴童。童，未成人之称也。某甫，且字也。尊神不名，为之造字。
　　○衰，七雷反。冠，古乱反。称，尺证反。 
　　[疏]“有父”至“神也”。
　　○正义曰：此一经明已有父母之丧，既练之后，得祔兄弟小功之殇。“尚功衰”者，衰谓三年练后之衰，升数与大功同，故云功衰。今已有父母之丧，犹尚身著功衰。今兄弟有殇，在小功者当须祔祭，故云“而祔兄弟之殇”。“则练冠祔於殇”者，小功以下既轻，不合改练时之服，则身著练冠，祔祭於殇。
　　○“称童子某甫，不名，神也”者，当祔祭此殇之时，其祝辞称此殇曰“阳童”，又称此殇曰“某甫”，所以不呼其名者，尊神之也，故为之造字，称曰“某甫”，且字也。
　　○注“此兄”至“造字”。
