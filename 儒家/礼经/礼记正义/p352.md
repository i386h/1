<!-- { "loadSidebar": true } -->
　　○“则爵不渎而民作愿”者，此解“好贤”也。渎，滥也。愿，悫也。君若好贤如《缁衣》，则爵不滥而民皆谨悫也。
　　○“刑不试而民咸服”者，此解“恶恶”也。试，用也。言君恶恶如《巷伯》，则刑措而不用，民皆服从。
　　○“《大雅》云：仪刑文王，万国作孚”者，此《大雅 文王》之篇，谏成王之辞。仪，象也；刑，法也；孚，信也。言成王但象法文王之德而行之，则天下万国无不为信也。言皆信敬之，故云“万国作孚”，犹文王明德慎罚，为民所敬。信引之者，证上“爵不渎”、“刑不试”也。
　　○注“缁衣”至“甚也”。
　　○正义曰：《缁衣》者，《诗 郑风》美郑桓公、武公诗也；《巷伯》，剌幽王之诗也，故云“皆《诗》篇名”。云“缁衣之宜兮”者，言桓公、武公并皆有德，堪为国君。国人愿之，言德宜著此缁衣；破敝，我又欲改更为新衣。云“適子之馆兮”者，郑人云，桓公、武公既为卿士，適子之馆舍兮，谓乡卿士治事馆舍。云“还矛授子之粲兮”者，从馆舍回还来过本国，我即授子以粲餐兮也。郑人爱桓公、武公之甚矣，是“好贤”也。缁衣者，诸侯朝服，故《论语》云“缁衣羔裘”，注云：“诸侯之朝服，其服缁布衣而素裳，缁带素韠。”故《士冠礼》云：“主人玄冠朝服，缁带素韠。”注云：“朝服者，十五升布衣而素裳也。衣不言色者，衣与冠同也。”知朝服十五升者，《杂记》文。知用布者，《杂记》云“朝服十五升，去其半而緦”，故知布也。知素裳者，以《冠礼》云“素韠，韠从裳色”故知裳亦素也。若士之助祭者，则韠用缁，不与裳同色。熊氏云“玄冠用黑缯为之”，其义未甚明也。
　　子曰：“夫民教之以德，齐之以礼，则民有格心。教之以政，齐之以刑，则民有遯心。格，本也。遯，逃也。
　　○格，古伯反。遯，徒逊反，亦作“遁”。故君民者，子以爱之，则民亲之；信以结之，则民不倍；恭以莅之，则民有孙心。莅，临也。孙，顺也。
　　○倍音佩，下注同。莅音利，又音类。孙音逊，注同。《甫刑》曰：‘苗民匪用命，制以刑，惟作五虐之刑，曰法。’是以民有恶德，而遂绝其世也。”《甫刑》，《尚书》篇名。匪，非也。命，谓政令也。高辛氏之末，诸侯有三苗者作乱，其治民不用政令，专制御之以严刑，乃作五虐蚩尢之刑，以是为法。於是民皆为恶，起倍畔也。三苗由此见灭无后世，由不任德。
　　○蚩，尺之反。畔，本或作叛，俗字，非也。任，而鸩反。 
　　[疏]“子曰”至“世也”。
　　○正义曰：此一节明教民以德不以刑也。
　　○“则民有格心”者，格，来也。君若教民以德，整民以礼，则民有归上之心，故《论语》云“有耻且格”。
　　○“《甫刑》曰：苗民匪用命”者，此《尚书 吕刑》之篇也。甫侯为穆王说刑，故称《甫刑》。匪，非也。言“苗民匪用命”者，命，谓政令，言苗民为君，非用政令以教於下。
　　○“制以刑”者，言制御於下以严刑。
　　○“唯作五虐之刑，曰法”者，言唯作蚩尢五种虐刑，自谓为法。
　　○“是以民有恶德”者，以此之故，民皆有怨恶之德，起倍叛之心。
　　○“遂绝其世也”者，言三苗不任德，遂被诛而绝其世也。
　　○注“甫刑”至“任德”。
　　○正义曰：此《甫刑》，《尚书 吕刑》也。而行《甫刑》者，案《孝经序》云：《春秋》有吕国而无甫侯。但《孝经序》末知是郑作以不。案《春秋》实无甫侯，国语云：“申、吕虽衰，齐、许犹在。”又云：“齐、许、申、吕皆由大姜。”然则“吕”即“甫”也。案孔注《尚书》“吕侯”后为“甫侯”，故穆王时谓之吕侯，周宣王及平王之时为甫侯，故《诗 崧高》云“生甫及申”，谓宣王时也；“扬之水，不与我戍甫”，谓平王时也。则孔氏义为是，郑或同之。云“高辛氏之末，诸侯有三苗者作乱”，案郑注《吕刑》云：“苗民，谓九黎之君也。九黎之君於少昊氏衰而弃善道，上效蚩尢重刑，必变九黎。”言“苗民”者，有苗，九黎之后，颛顼代少昊诛九黎，分流其子孙；为居於西裔者；三苗至高辛之衰，又复九黎之君恶，尧兴，又诛之；尧末又在朝，舜时又窜之。后王深恶此族三生凶恶，故著其氏而谓之“民”。“民”者，冥也，言未见仁道。以此言之，三苗是九黎之后，九黎於少昊之末而为乱，三苗於高辛氏之末又为乱，故此注云“高辛”，以《吕刑》於此“苗民”之下云“皇帝清问下民”，又云“乃命三后”，三后，谓伯夷之等，故以“皇帝”为帝尧，又以“苗民”为高辛氏之末也。郑以九黎为苗民先祖，但上学蚩尢之恶，非蚩尢子孙。孔注《尚书》以为九黎即蚩尢也，三苗则非九黎之子孙，与郑异。
　　子曰：“下之事上也，不从其所令，从其所行。言民化行，不拘於言。
　　○行，下孟反，注同，又如字。拘音俱。上好是物，下必有甚者矣。甚者，甚於君也。
　　○好，呼报反，下皆同。故上之所好恶，不可不慎也，是民之表也。”言民之从君，如影逐表。
　　○恶，鸟路反。景如字，一音英领反。子曰：“禹立三年，百姓以仁遂焉，岂必尽仁？”言百姓效禹为仁，非本性能仁也。遂，犹达也。
　　○效，胡孝反。诗云：‘赫赫师尹，民具尔瞻。’《甫刑》曰：‘一人有庆，兆民赖之。’《大雅》曰：‘成王之孚，下土之式。’”皆言化君也。孚，信也。式，法也。
　　○赫，许百反。王如字，徐于况反。 
　　[疏]“子曰”至“之式”。
　　○正义曰：此一节申明上文，以君者民之仪表，不可不慎，故此兼言上有其善，则下赖之。
　　○“百姓以仁遂焉”者，遂，达也。言禹立三年，百姓悉行仁道，达於外内，故云“百姓以仁遂焉”。“岂必尽仁”者，言禹之百姓，岂必本性尽行仁道，只由禹之所化，故此禹立三年，则百姓尽行仁道。《论语》称“如有王者，必世而后仁”者，禹承尧、舜禅代之后，其民易化。《论语》所称者，谓承离之后，故必世乃后仁，是以注《论语》云“周道至美，武王伐纣，至成王乃致太平”由承殷纣敝化之后故也。
　　○“《诗》云：赫赫师尹，民具尔瞻”者，此《小雅 节南山》之篇，剌幽王之诗。言幽王之时，尹氏为大师，为政不平，故诗人剌之。云赫赫然显盛之师尹者，“民具尔瞻”，视上之所为。引者，证民之法则於上。
　　○“《甫刑》曰：一人有庆，兆民赖之”者，庆，善也。一人，谓天子也。天子有善行，民皆蒙赖之。引者，证上有善行，赖及于下。“《大雅》曰：成王之孚，下土之式”者，是《大雅 下武》之篇，美武王之诗。孚，信也。言武王成就王道之信者，故为下土法。引之者，证君有善与为法式也。
　　子曰：“上好仁，则下之为仁争先人。故长民者章志、贞教、尊仁，以子爱百姓，民致行己以说其上矣。章，明也。贞，正也。“民致行己”者，民之行，皆尽己心。
　　○长，丁丈反。说音悦。《诗》云：‘有梏德行，四国顺之。’”梏，大也，直也。
　　○梏音角，《诗》作“觉”。行，下孟反。 
　　[疏]“子曰”至“顺之”。
　　○正义曰：此一节赞结上经在上行仁之事。
　　○“则天下之为仁争先人”者，言上若好仁，则下皆为仁，争欲先他人。
　　○“故长民者章志、贞教、尊仁，以子爱百姓”者，章，明也；贞，正也。言尊长於人为君者，当须章明己志，为贞正之教，尊敬仁道，以子爱百姓也。
　　○“民致行已以说其上矣”者，言上能化下，如此则在下之人致尽行己之意，以说乐其上矣。
　　○“《诗》云：有梏德行，四国顺之”，此《诗 大雅 抑》之篇，剌厉王之诗也。梏，大也。言贤者有大德行，四国从之。引者，证上有其德，下所从也。
　　子曰：“王言如丝，其出如纶。王言如纶，其出如綍。言，言出弥大也。纶，今有秩啬夫所佩也。綍，引棺素也。
　　○纶音伦，又古顽反，绶也。如绋音弗，大素。啬音色。索，悉洛反。故大人不倡游言。游，犹浮也，不可用之言也。
　　○倡，昌尚反。可言也不可行，君子弗言也。可行也不可言，君子弗行也。则民言不危行，而行不危言矣。危，犹高也。言不高於行，行不高於言，言行相应也。
　　○行、而行，皆下孟反，注及下皆同。应，应对之应。《诗》云：‘淑慎尔止，不愆于仪。’淑，善也。愆，过也。言善慎女之容止，不可过於礼之威仪也。
　　○愆，起虔反。女音汝。 
　　[疏]“子曰”至“于仪”。
　　○正义曰：此一节明王者出言，下所效之，其事渐大，不可不慎，意与前经同也。
　　○“王言如丝，其出如纶”者，王言初出，微细如丝，及其出行於外，言更渐大，如似纶也。言纶粗於丝。
　　○“王言如纶，其出如綍”者，亦言渐大出如綍也。綍，又大於纶。
　　○“故大人不倡游言”者，游言，谓浮游虚漫之言，不可依用。出言，则民皆师法，故尊大之人不倡道此游言，恐人依象之。
　　○“可言也不可行，君子弗言也”，谓口可言说，力不能行，则君子不言也。若“有客不能馆，则不问其所舍”之类是也。“可行也不可言，君子弗行也”，熊氏云：“可行，谓君子贤人可行此事，但不可言说为凡人作法。如此之事，则君子不当行。若曾子有母之丧，水浆不入於口七日，不可言说以为法，故子思非之。”是君子不行也。
　　○“则民言不危行，而行不危言矣”者，危，高也。如此化民，则民言行相应，言不高於行，行不高於言。
　　○“诗云：淑慎尔止，不愆于仪”者，此《大雅 抑》之篇，剌厉王之诗。淑，善也；愆，过也。言为君之法当善，谨慎女之容止，不愆过於礼之容仪，言当守道以自居。引者，证言行不可过也。
　　○注“纶，今有秩啬夫所佩也”。
　　○正义曰：案《汉书 百官公卿大夫表》云：十里一亭，十亭一乡，乡有三老，有秩啬夫，有游徼。三老掌教化，啬夫掌狱讼，游徼掌禁盗贼。故《汉书》云：“张敞以乡有秩，补大守卒史。”又云：“朱邑为桐乡啬夫。”又《续汉书 百官志》云：“乡置有秩、三老、游徼。有秩，郡所置，秩百户。其乡小者，县所置啬夫。”案此，则有秩、啬夫职同，但随乡大小，故名异耳。名虽异，其所佩则同。张华云：“纶如宛转绳。”
　　子曰：“君子道人以言，而禁人以行。禁，犹谨也。
