<!-- { "loadSidebar": true } -->
　　○“体魄则降，知气在上”者，覆释所以天望地藏之意。所以地藏者，由体魄则降故也，故以天望招之於天，由知气在上故也。
　　○“故死者北首，生者南乡”者，体魄降入於地为阴，故死者北首，归阴之义。死者既归阴，则生者南乡归阳也。
　　○“皆从其初”者，谓今世饭腥苴孰，与死者北首生者南乡之等，非是今时始为此事，皆取法於上古中古而来，故云“皆从其初”。前文云“燔黍捭豚”，谓中古之时。次云及其死也，似还论中古之死，但中古神农，未有宫室，上栋下宇。乃在五帝以来，此及其死也，而云“升屋”，则非神农时也。故熊氏云及其死也，以为五帝时，或为三王时。皇氏以为及其死也，还论中古时；饭腥苴孰，谓五帝时，故云“然后”，其义非也。
　　“昔者先王未有宫室，冬则居营窟，夏则居橧巢。寒则累土，暑则聚薪柴居其上。
　　○窟，苦忽反。橧，本又作增，又作曾，同，则登反。樔，本又作巢，助交反。未有火化，食腥也。食草木之实，鸟兽之肉，饮其血，茹其毛，未有麻丝，衣其羽皮。此上古之时也。
　　○茹音汝。衣，於既反。
　　○后圣有作，作，起。然后脩火之利，孰冶万物。范金，铸作器用。
　　○铸，之树反。合土。瓦瓴、甓及甒、大。
　　○合如字，徐音閤。瓴音令。甓，步历反。甒音武。大音泰。甒、大，皆樽名。以为台榭、宫室、牖户。榭，器之所藏也。
　　○榭音谢，本亦作谢。牖音酉。以炮，裹烧之也。
　　○炮，薄交反，徐扶交反。裹音果。以燔，加於火上。
　　○燔音烦。以亨，煮之镬也。
　　○享，普伻反，煮也。下“合亨”同。镬，户郭反。以炙，贯之火上。
　　○炙，之石反。贯，古乱反。以为醴酪。烝酿之也。酪酢。
　　○醴音礼。酪音洛。烝，之承反。酿，女亮反。酢，，七故反。，才再反，徐祖冀反。治其麻丝，以为布帛，以养生送死，以事鬼神上帝，皆从其朔。朔亦初也，亦谓今行之然。 
　　[疏]“昔者先王”至“其朔”。
　　○正义曰：此一节更论上古之事，昔者先王既云“未有宫室”，则总是五帝之前。云“未有火化”之事，则唯为伏牺之前，以上文中古神农有火故也。
　　○“冬则居营窟”者，营累其土而为窟，地高则穴於地，地下则窟於地上，谓於地上累土而为窟。
　　○“夏则居橧巢”者，谓橧聚其薪以为巢。
　　○“饮其血，茹其毛”者，虽食鸟兽之肉，若不能饱者，则茹食其毛以助饱也。若汉时苏武以雪杂羊毛而食之，是其类也。
　　○“后圣”至“其朔”。
　　○正义曰：此一节论中古神农及五帝并三王之事，各随文解之。
　　○“后圣有作”者，谓上古之后，圣人作起。
　　○“然后脩火之利”者，谓神农也。火利言脩者，火利，先有用之，简少，至神农更脩益使多，故云“脩”。知者，以《世本》云：“燧人出火。”案郑《六艺论》云：“燧人在伏牺之前。凡六纪九十一代。”《广雅》云：一纪二十六万七千年。六纪计一百六十万二千年也。
　　○“范金合土”者，“范金”者，谓为形范以铸金器。“合土”者，谓和合其土，烧之以作器物。
　　○“以为台榭宫室牖户”者，谓五帝时也。
　　○“以炮，以燔”、“以为醴酩”及“治其麻丝，以为布帛”之属，亦五帝时也。
　　○“皆从其朔”者，谓今世所为范金合土烧炙醴酪之属，非始造之，皆仿法中古以来，故云“皆从其朔”。
　　○注“孰冶万物”。
　　○正义曰：孰，谓亨煮。冶，谓陶铸也。
　　○注“瓦瓴甓及甒大”。
　　○正义曰：《檀弓》云：“有虞氏之瓦棺。”《释器》云：“瓴甋谓之甓。”郭注云：“塶，砖也。”《礼器》云：“君尊瓦甒。”又《明堂》云：“泰，有虞氏之尊。”此等皆烧土为之。
　　○注“榭，器之所藏也”。
　　○正义曰：知者，案宣十六年成周宣榭火，《公羊》云“乐器藏焉尔”，《穀梁》云“乐器之所藏”是也。
　　“故玄酒在室，醴醆在户，粢醍在堂，澄酒在下。陈其牺牲，备其鼎俎，列其琴、瑟、管、磬、锺、鼓，脩其祝、嘏，以降上神与其先祖，以正君臣，以笃父子，以睦兄弟，以齐上下。夫妇有所，是谓承天之祜。此言今礼馔具所因於古及其事义也。粢读为齐，声之误也。《周礼》：“五齐，一曰泛齐，二曰醴齐，三曰盎齐，四曰醍齐，五曰沈齐。”字虽异。醆与盎、澄与沈，盖同物也。奠之不同处，重古略近也。祝，祝为主人飨神辞也。嘏，祝为尸致福於主人之辞也。祐，福也，福之言备也。
　　○盏，侧眼反。粢，依注为齐，才细反，注“五齐”皆同。醍音体。嘏，本或作假，古雅反。祜音户。粢读音咨。泛，芳敛反，徐音汎。盎，乌浪反。 
　　[疏]“故玄”至“之祜”。
　　○正义曰：此一节明祭祀因於古昔所供之物，并酒之所陈之处。
　　○“玄酒在室”者，玄酒，谓水也。以其色黑谓之玄。而大古无酒，此水当酒所用，故谓之玄酒。以今虽有五齐三酒，贵重古物，故陈设之时，在於室内而近北。“醴醆在户”，醴，谓醴齐。醆，谓盎齐。以其后世所为，贱之，陈列虽在室内，稍南近户，故云“醴醆在户”。皇氏云“醴在户内，醆在户外”，义或然也。其泛齐所陈，当在玄酒南，醴齐北，虽无文，约之可知也，以熊氏、崔氏并云：“此据禘祭，用四齐，不用泛齐也。”
　　○“粢醍在堂”者，以卑之，故陈列又南近户而在堂。“澄酒在下”者，澄，谓沈齐也。酒，谓三酒：事酒，昔酒，清酒之等，稍卑之，故陈在堂下也。
　　○“陈其牺牲”者，谓将祭之夕，省牲之时，及祭日之旦，迎牲而人丽於碑。案《特牲礼》：陈鼎于门外北面，兽在鼎南东首，牲在兽西西上北首，其天子诸侯夕省牲之时，亦陈於庙门外，横行西上。
　　○“备其鼎俎”者，以牲体於濩，镬在庙门之外，鼎随镬设，各陈於镬西，取牲体以实其鼎，举鼎而入，设於阼阶下，南北陈之，俎设於鼎西，以次载於俎也。故云“备其鼎俎”。案《少牢》“陈鼎于庙门之外，东方北面北上”，又云“鼎入陈于东方，当序西面北上，俎皆设于鼎西”是也。
　　○“列其琴瑟”者，琴瑟在堂而登歌，故《书》云“搏拊琴瑟以咏”是也。
　　○“管磬钟鼓”者，堂下之乐，则书云“下管鼗鼓，笙镛以间”是也。其歌钟歌磬，亦在堂下。
　　○“脩其祝嘏”者，祝，谓以主人之辞飨神。嘏，谓祝以尸之辞致福而嘏主人也。
　　○“以降上神与其先祖”者，上神，谓在上精魂之神，即先祖也。指其精气，谓之上神；指其亡亲，谓之先祖，协句而言之，分而为二耳。皇氏、熊氏等云：“上神，谓天神也。”
　　○“以正君臣”者，《祭统》云：“君在庙门外则疑於君，入庙门则全於臣。”是以正君臣也。
　　○“以笃父子”者，《祭统》云：“尸南面，父北面而事之。”是以笃父子也。
　　○“以睦兄弟”者，《祭统》云：“昭与昭齿，穆与穆齿。”《特牲》云：“主人洗爵，献长兄弟、众兄弟。”是以睦兄弟也。
　　○“以齐上下”者，《祭统》云：“尸饮五，君洗玉爵献卿；尸饮七，以瑶爵献大夫”是也。
　　○“夫妇有所”者，《礼器》云“君在阼，夫人在房”，及《特牲》夫妇交相致爵是也。
　　○“是谓承天之祜”者，言行上事得所，则承受天之祜福也。
　　○注“此言”至“备也”。
