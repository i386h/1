<!-- { "loadSidebar": true } -->
　　○“子曰”至“礼虚”。
　　○正义曰：以前经大飨有礼乐之事，故此经申明礼乐之义。理，谓道理。言礼者，使万事合於道理也。
　　○“乐也者，节也”者，节，制也。言乐者使万物得其节制。
　　○“君子无理不动，无节不作”者，言古之君子，若无礼之道理，不妄兴动。无乐之节制，不敢兴作。
　　○“不能《诗》，於礼缪”者，以《诗》能通达情意，得则行礼审正。若不能习《诗》，则情意隔绝，於礼错缪，言行礼必须《诗》。
　　○“不能乐，於礼素”者，素，谓质素。言乐能有音声缀兆于戚，文饰於礼。若不能习乐，则於礼朴素。
　　○“薄於德，於礼虚”者，言内心厚於其德，则外充实；若内心浅薄於德，则於外礼空虚，言行礼必须德。言此经虽礼、乐并陈，德是百行之本，乐是礼中之别，故明礼须《诗》、乐及德乃为善也。
　　○注“王制”至“礼乐”。
　　○正义曰：引《王制》者，明上从天子下至国之俊选，皆须礼乐而成，证经之“君子无理不动，无节不作”也。云“皆知诸侯之礼乐”者，以前经大飨是两君相见、诸侯礼乐之事，此经申说前经云“君子无理不动”，故知尊卑皆是诸侯之礼乐。
　　○“子曰”至“人也”。
　　○正义曰：前经明礼为诸事之本，此经明行礼在人。
　　○“制度在礼”者，言国家尊卑、上下制度存在於礼。
　　○“文为在礼”者，人之文章所为，亦在於礼，言礼为制度、文章之本。
　　○“行之其在人乎”者，言能行其礼，全在人乎！谓人能行礼也。
　　○“子贡”至“人也”。
　　○正义曰：前经孔子称唯人能行礼，子贡唯闻夔之善乐，不闻夔之达礼，意谓夔身全不解礼，故越席而对夫子云敢问此夔於礼，其穷困与。
　　○“子曰：古之人与”者，言今人解乐则全不知礼。夔是古之人与，但不晓达於礼耳，非全不知也。
　　○“古之人也，达於礼而不达於乐，谓之素”者，古与今异，古之人也，明达於礼而不甚明达於乐者，但谓之朴素，不备具耳，不得称於乐为穷。
　　○“达於乐而不达於礼谓之偏”者，言古之人但明达於乐，而不甚明达於礼者，谓之偏，半而不备耳，非是於礼为穷。
　　○“夫夔达於乐而不达於礼，是以传於此名也”，言夔礼、乐兼有，但乐优於礼，故特通达於乐，不甚通达於礼，是以传於此贤名流於后世。若全不解礼，何以传於此名也？“古之人也”，更重美夔，云是古之人与今之人别也。若今人达於乐而不达於礼者，则全不知礼也。
　　○“素与”至“谓穷”。
　　○正义曰：“素与偏，俱不备耳”者，言素之与偏俱是不具，非是全不知也，故称“耳”以结之。云“非不能，非所谓穷“者，言夔非是不能行礼，但不特通达，非谓全不知於礼为穷困也。故《虞书》舜命伯夷“典朕三礼”，伯夷让夔。是夔知礼也。而皇氏以达为掌，言夔掌乐不掌礼。达训为掌，於义无文，又与郑注意乖，其义非也。
　　子张问政。子曰：“师乎！前，吾语女乎！君子明於礼乐，举而错之而已。”言礼乐足以为政也。错，犹施行也。
　　○子曰师乎，绝句。子张复问。子曰：“师，尔以为必铺几筵，升降，酌、献、酬、酢，然后谓之礼乎？尔以为必行缀兆，兴羽籥，作锺鼓，然后谓之乐乎？言而履之，礼也。行而乐之，乐也。君子力此二者，以南面而立，夫是以天下大平也。诸侯朝，万物服体，而百官莫敢不承事矣。礼之所兴，众之所治也。礼之所废，众之所乱也。目巧之室，则有奥阼，席则有上下，车则有左右，行则有随，立则有序，古之义也。室而无奥阼，则乱於堂室也。席而无上下，则乱於席上也。车而无左右，则乱於车也。行而无随，则乱於涂也。立而无序，则乱於位也。昔圣帝、明王、诸侯，辨贵贱、长幼、远近、男女、外内，莫敢相逾越，皆由此涂出也。”服体，体服也，谓万物之符长，皆来为瑞应也。众之所治，众之所以治也。众之所乱，众之所以乱也。目巧，谓但用巧目善意作室，不由法度，犹有奥阼，宾主之处也。自“目巧”以下，古今常事，不可废改也。
　　○复，扶又反。铺，普胡反，徐音孚。乐之音洛，又音岳。治，直吏反，注同。奥，字又作隩，乌报反。阼，才故反。符长，丁丈反。《隐义》云：“符，谓甘露醴泉之属，长，谓麟凤五灵之属。”应，应对之应，徐於甑反。处，昌虑反。三子者既得闻此言也於夫子，昭然若发矇矣。乃晓礼乐不可废改之意也。
　　○昭，章遥反，徐之绍反，明也。矇音蒙。矣，本亦无矣字。 
　　[疏]“子张”至“矇矣”。
　　○正义曰：“举而错之而已”者，错，行也。言为政之道，明於礼乐，兴举而错行之，言为政在此而已。
　　○“言而履之，礼也”者，言为礼之体，不在於几筵、升降、酬酢乃谓之礼，但在乎出言履践行之谓之礼也。
　　○“行而乐之，乐也”者，言乐不在於羽籥、锺鼓乃谓之乐，但在乎身之行，天下爱乐谓之乐也。
　　○“君子力此二”者，力，谓勉力也，言君子勉力勤行此二者礼乐之事，则天下太平。
　　○“万物服体”者，服谓屈服，体谓形体，言飞、走、动、植之物而皆来为瑞应也。
　　○“目巧之室，则有奥阼”者，言但用目准视，巧思存意，虽不由法度，犹有奥阼宾主之处，不可不有也。
　　○“席则有上下”者，言布席之时，不可无上下。
　　○“车则有左右”者，言乘车之时，不可无左右。
　　○“行则有随”者，谓少者在后相随。
　　○“立则有序”者，谓并立则有次序。
　　○“古之义也”者，自古以来，礼乐之意。
　　○“室而无奥阼，则乱於堂室也”，上言得礼则治，自此以下言失礼则乱，故准上文。
　　○“皆由此涂出也”者，由，从也；涂，道也。道谓礼乐。言古之圣帝、明王所以能使贵贱、长幼、远近、男女殊别，外内莫敢相逾越者，皆由此礼乐涂道出其此事也。
　　○注“服体”至“改也”。
　　○正义曰：“谓万物之符长”者，符，谓甘露体泉之属，长，谓五方瑞应之长也。云“奥阼宾主之处也”者，《尔雅》云“西南隅谓之奥”，奥之外则有宾位所在，东阶谓之阼，故曰“宾主之处”。云“自目巧以下，古今常事，不可废改也”，言经中目巧以上论说礼乐之事，或质文沿革，随时变改。自目巧以下尊卑上下万代恒行，故云“古今常事，不可废改”也。 

  
　 
卷五十一 孔子閒居第二十九 

　卷五十一 孔子閒居第二十九 　 
　　陆曰：“閒音闲。郑云：‘名《孔子閒居》者，善其倦而不亵，犹使一子侍，为之说《诗》。著其氏，言可法也。退燕避人曰閒居。’” 
　　[疏]正义曰：案郑《目录》云：“名曰《孔子閒居》者，善其无倦而不亵，犹使一弟子侍，为之说《诗》。著其氏，言可法也。退燕避人曰閒居。此於《别录》属《通论》。”
　　孔子閒居，子夏侍。子夏曰：“敢问《诗》云：‘凯弟君子，民之父母。’何如斯可谓民之父母矣？”凯弟，乐易也。
　　○凯，本又作“恺”，又作“岂”，丘在反，注同。弟，本又作“悌”，徒礼反，注同。乐音洛。易，以豉反。孔子曰：“夫民之父母乎，必达於礼乐之原，以致五至而行三无，以横於天下。‘四方’有败，必先知之，此之谓‘民之父母矣’。”原，犹举也。横，充也。败，谓祸烖也。
　　○烖音灾。 
　　[疏]正义曰：但此篇子夏之问，大略有二，从此至“施于孙子”，问“民之父母”之事；自“三王之德，参於天地”以下，问三王之德何以参於天地以终篇末。但上节问民之父母，“以致五至而行三无”，子夏覆五至三无之事。今各随文解之。
　　○“《诗》云凯弟君子，民之父母”者，此《诗 大雅 泂酌》之篇，美成王之德。凯，乐也。弟，易也。谓成王行此乐易之德，为民之父母。“何如斯可谓民之父母矣”者，子夏举此《诗》义而问夫子，欲为何事，得为民之父母。
　　○“四方有败，必先知之”者，以圣人行五至三无，通幽达微，无所不悉，观其萌兆，观微知著。若见其积恶，必知久有祸灾，故云“四方有败，必先知之”。若“为民父母”者，当须豫知祸害，使民免离於祸，故为“民之父母”。然四方有福，亦先知之，必云“四方有败”者，此主为民除害为本，故举“败”言之。
　　子夏曰：“‘民之父母’，既得而闻之矣，敢问何谓‘五至’？”孔子曰：“志之所至，诗亦至焉。诗之所至，礼亦至焉。礼之所至，乐亦至焉。乐之所至，哀亦至焉。哀乐相生。是故正明目而视之，不可得而见也。倾耳而听之，不可得而闻也。志气塞乎天地，此之谓‘五至’。”凡言“至”者，至於民也。志，谓恩意也。言君恩意至於民，则其诗亦至也。诗，谓好恶之情也。自此以下，皆谓民之父母者，善推其所有，以与民共之。人耳不能闻，目不能见，行之在胸心也。塞，满也。
　　○哀乐音洛，旧音岳。顷耳，音倾。好恶并如字，一音上呼报反，下乌路反。 
　　[疏]“敢问”至“五至”。
　　○正义曰：此经子夏问“五至”之事，孔子为说“五至”之理。“志之所至，诗亦至焉”者，“志”，谓君之恩意之至，“所至”，谓恩意至极於民。诗者，歌咏欢乐也。君之恩意既至於民，故诗之欢乐亦至极於民。
　　○“诗之所至，礼亦至焉”者，君既能欢乐至极於民，则以礼接下，故礼亦至极於民焉。
　　○“礼之所至，乐亦至焉”者，既礼能至极於民，必为民之所乐，故乐亦至极於民焉。
　　○“乐之所至，哀亦至焉”者，君既与民同其欢乐，若民有祸害，则能悲哀忧恤，至极於下，故云“哀亦至焉”。“哀乐相生”者，言哀生於乐，故上云“乐之所至，哀亦至焉”。凡物先生而后死，故先乐而后哀，哀极则生於乐，是亦乐生於哀，故云“哀乐相生”。此言哀之与乐，及志与诗、礼，凡此五者，皆与民共之。
　　○“是故正明目而视之，不可得而见也。倾耳而听之，不可得而闻也”者，以此五者，君与民上下同有，感之在於胸心，外无形声，故目不得见，耳不得闻。
　　○“志气塞乎天地”者，塞，满也。人君既与民五事齐同，上下俱有，是人君志气塞满天地。“此之谓五至”者，所以能致如此者，由行“五至”之道，故云“此之谓五至”。
　　○注“凡言”至“心也”。
