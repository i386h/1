<!-- { "loadSidebar": true } -->
　　○正义曰：庭实受之於庙，生气文也。阳生之时，其气文舒而布散，故分於两处受也。云“秋见曰觐，一受之於庙”，一并朝享，皆庙受之，杀气质也。此阴杀之时，其气质敛，故并於一处受之也。云“朝者，位於内朝而序进”者，此内朝，即路门外朝也。对皋门内三槐九棘之外朝，故称内也。若对路寝庭朝又为外，故《文王世子》云“朝於外朝则以官”是也。崔云：“诸侯春夏来朝，各乘其命车至皋门外陈介也。天子车时在大门内，传辞既讫，则乘车出大门下车。若升朝之时，王但迎公，自诸侯以下则随之而入，更不别迎也。入至文王庙门，天子还服朝服，立於路门之外。诸侯更易服朝服，执贽而入应门而行礼，故王当宁以待诸侯次第而进，故云“序进”。谓入应门，诸公东面，诸侯西面。”若熊氏之义，则朝无迎法，唯享有迎诸侯之礼。案《觐礼》诸侯乘墨车而入朝。郑云：“墨车者，大夫制也。入天子之国，车服不可尽同也。”云“觐者，位於庙门外而序入”者，其宿受位次在庙门外，至朝之旦，秋冬王不出迎，其尊卑各在其次中。未得相见，听上摈进之，乃於位次第而入，故云“序入”也。云“王南面，立於依宁而受焉”者，二处皆南面也。云“夏宗依春，冬遇依秋”者，阴阳同，各相依也。云“春秋时齐侯唁鲁昭公，以遇礼相见，取易略也”者，此引证宗依朝，遇依觐，非唯并受为异，其礼有难易繁省之殊也。《穀梁传》曰：“吊失国曰唁。”鲁昭公伐季氏，不胜而出，故《春秋》昭二十五年九月，“公孙於齐。次于阳州。齐侯唁公於野井”，《公羊》云“以人为菑，以幦为席，以鞍为几，以遇礼相见”是也。分六服随服而朝，则六年一遍，此郑康成之义。《尚书》“六年五服一朝”，而孔注云：“五服一朝，侯、甸、男、采、卫，六年一朝，会京师。”孔、郑不同。孔以昭十三年《左传》云“岁聘以志业，间朝以讲礼，再朝而会以示威，再会而盟以显昭明”，以为诸侯三年一朝，六年一会，十二年一盟，是周之正朝法也。其《大行人》依服数见者，是诸侯遣使贡献而见耳。知觐在庙者，此云“当依而立”，《觐礼》又有“负斧依”，及侯氏入庙门告听事，郑注云“告王以国所用为罪之事”，《大行人》云“庙中将币，三享”故也。知在文王庙者，《聘礼》云：“不腆先君之祧。”明天子受觐於庙之祧可知也。又案《觐礼》：“同姓西面，异姓东面。”郑注：“分别同姓异姓者，受之将有先后也。”则是《觐礼》之法先同姓，后异姓。若然，案《檀弓》注云“朝觐爵同同位”，则爵尊先见。《觐礼》见不同者，二文虽异，其意则同，就爵同之中，先受同姓之朝。周之盟会，亦先同姓也。故定四年祝佗称践土之盟载书云：“晋重、鲁申、蔡甲午、郑捷、齐潘。”郑虽小国，而在齐上，故隐十一年传云：“周之宗盟，异姓为后。”若其馀盟，分国大小为次，故襄二十七年，宋之盟，晋楚争先，楚人先歃是也。必知然者，案杜预《释例》云：“若王官之伯主盟，异姓为后，其馀则否也。”凡天子三朝，其一在路门内，谓之燕朝，大仆掌之，故《大仆》云：“王燕朝则正其位。”《文王世子》云：“公族朝於内朝，亲之也。”此则王与宗人图其嘉事，及王退，俟大夫之朝也。其二是路门外之朝，谓之治朝，司士掌之，故《司士》云：“正朝仪之位，王南乡，三公北面东上。孤东面北上，卿大夫西面北上。王族、故士、虎士在路门之右，南面东上，太仆、太右、太仆从者在路门之左，南面西上上。”此是每日视朝之位，其王与诸侯宾射亦与治朝同，故《射人》云：“三公北面，孤东面，卿大夫西面，诸侯在朝，则皆北面。”不云王族、故士、虎士、大仆、大右者，文不具耳。不云士者，郑注云：“此与诸侯射，士不与。”案诸侯大射，士立於西方东面，是天子大射，士亦预礼也。其三是皋门之内，库门之外，谓之外朝，朝士掌之，故《朝士》云：“左九棘，孤卿大夫位焉。右九棘，公侯伯子男位焉。面三槐，三公位焉。”此是询众庶之朝也。凡朝，三公北面者，以其贵臣答王之义也。孤及诸侯东面者，尊之，故从宾位。卿大夫西面者，君之臣子统於君也。士门西东面者，以其卑贱，故外之。其外朝，孤与士辟诸侯，故就东方西面同其位。案《燕礼》云：“卿西面，大夫北面，士门西东面，大射亦然。”知诸侯有路门外朝者，案《玉藻》云“君朝服，日出而视朝，退適路寝”是也。其外询众庶之所，经虽无文，亦当与天子同。其位，无三公及诸侯，当同《燕礼》、《大射》之位。若然，《周礼》天子有射、朝、燕，《仪礼》诸侯有燕、朝也，射虽无正朝，当与天子同，则天子诸侯皆三朝也。
　　诸侯未及期相见曰“遇”，相见於郤地曰“会”。诸侯使大夫问於诸侯曰“聘”，约信曰“誓”，莅牲曰“盟”。及，至也。郤，间也。莅，临也。坎用牲，临而读其盟书。《聘礼》今存，遇、会、誓、盟礼亡。誓之辞，《尚书》见有六篇。
　　○郤，丘逆反。莅音利，徐力二反，又音类。盟音明，徐音亡幸反。郤，间，如字，又音闲。坎，苦感反，徐又苦敢反，后同。 
　　[疏]“诸侯”至“曰盟”。
　　○正义曰：今若未至前所期之日，及非所期之地，而忽相见，则并用遇礼相接，故曰遇也。所以尔者，遇礼易略，既期未至，故用简易礼也。
　　○“相见於郤地曰会”者，此谓及期之礼郤间也。既及期，又至所期之地，则其礼闲暇。
　　○“诸侯使大夫问於诸侯曰聘”者，聘，问也。谓遣大夫往相存问。
　　○“约信曰誓”者，亦诸侯事也。约信，以其不能自和好，故用言辞共相约束以为信也。若用言相约束以相见，则用誓礼，故曰誓也。郑注《司寇》云：“约，言语之约束也。”
　　○“莅牲曰盟”者，亦诸侯事也。莅，临也。临牲者，盟所用也。盟者，杀牲歃血，誓於神也。若约束而临牲，则用盟礼，故云“莅牲曰盟”也。然天下太平之时，则诸侯不得擅相与盟。唯天子巡守至方岳之下，会毕，然后乃与诸侯相盟，同好恶，奖王室，以昭事神，训民事君，凡国有疑，则盟诅其不信者。及殷见曰同，并用此礼。后至於五霸之道，卑於茸荃，有事而会，不协而盟。盟之为法，先凿地为方坎，杀牲於坎上，割牲左耳，盛以珠盘，又取血，盛以玉敦，用血为盟，书成，乃歃血而读书。知坎血加书者，案僖二十五年《左传》云“坎血加书”。又襄二十六年《左传》云“歃用牲加书”是也。知用耳者，《戎右职》云：“赞牛耳。”知用左者，以馘者用左耳故也。知珠槃、玉敦者，《戎右职》云：“以玉敦辟盟。”又《玉府》云：“则共珠槃、玉敦。”知口歃血者，隐七年《左传》云：“陈五父及郑伯盟，歃如忘。”又襄九年云“新与楚盟，口血未乾”是也。《异义》云：“礼：约盟不今。《春秋公羊》说，‘古者不盟，结言而退’，故《穀梁传》云：‘诰誓不及五帝，盟诅不及茸荃，交质子不及二伯。’诅盟非礼。故《春秋左氏》云，《周礼》有司盟之官，杀牲歃血，所以盟事神明。又云‘凡国有疑，盟诅其不信者’，是知於礼得盟。许君谨案：从《左氏》说，以太平之时，有盟诅之礼。”郑氏不驳，从许慎义也。盟诅不及茸荃，非郑所用。然盟牲所用，许慎据《韩诗》云：“天子诸侯以牛豕，大夫以犬，庶人以鸡。”又云：“《毛诗》说君以豕，臣以犬，民以鸡。又《左传》云：‘郑伯使卒出豭，行出犬鸡，以诅射颍考叔者。’又云：‘卫伯姬盟孔悝以豭。’”郑云：“《诗》说及郑伯皆谓诅小於盟，《周礼 戎右职》云：‘盟则以玉敦辟盟，遂役之。’”郑注云：“役之者，传敦血授当歃者。”下云：“赞牛耳桃茢。又《左传》云：‘孟武伯问於高柴曰：诸侯盟谁执牛耳？’然则盟者人君以牛，伯姬盟孔悝以豭，下人君也。”皇氏以为《春秋》时盟乃割心取血，故定四年炉金云：“王割子期之心，与随人盟。”杜云“当心前割取血以盟，示其至心”是也。
　　○注“及至”至“六篇”。
　　○正义曰：郑注《司盟》云：“盟者书其辞於策，杀牲取血，坎其牲，加书於上而埋之，谓之载书。”云《聘礼》今存，遇、会、誓、盟礼亡。《誓》之辞，《尚书》见有六篇”者，一曰《甘誓》，夏启伐有扈氏，誓群众。二曰《汤誓》，谓汤伐桀，誓群臣也。三曰《泰誓》，武王伐纣，度孟津，誓敕士众之辞也。四曰《牧誓》，武王伐纣於牧野时所作。五曰《费誓》，徐戎作难，鲁侯伯禽誓群臣，兴兵伐之也。六曰《秦誓》，秦穆公袭郑，不从蹇叔之谋，果败诸崤，后穆公悔过，与群臣自誓也。
　　诸侯见天子，曰“臣某侯某”。谓啬夫承命告天子辞也。其为州牧，则曰“天子之老臣某侯某奉珪请觐”。
　　○啬音色。其与民言自称曰“寡人”。谦也，於臣亦然。
　　○自谓，一本作“自称”。其在凶服，曰“適子孤”。凶服，亦谓未除丧。
　　○適音的。临祭祀，内事曰“孝子某侯某”，外事曰“曾孙某侯某”。称国者，远辟天子。死曰“薨”，亦史书策辞。复曰“某甫复矣”。某甫且字。既葬，见天子，曰“类见”。代父受国。类犹象也。执皮帛，象诸侯之礼见也。其礼亡。言谥曰“类”。使大夫行，象聘问之礼也。言谥者，序其行及谥所宜，其礼亡。
　　○其行，下孟反。诸侯使人使於诸侯，使者自称曰“寡君之老”。系於君以为尊也。此谓诸侯之卿上大夫。
　　○使於，色吏反，下同。 
　　[疏]“诸侯”至“之老”。
　　○正义曰：此一节明诸侯及臣称谓之法，各随文解之。
　　○“诸侯”，谓五等诸侯见天子，而摈者将命之辞也。同得称臣，故曰臣也。
　　○“某侯某”者，若言齐侯、卫侯，下某是名。若伯子男则云曹伯、许男某也。
　　○注“谓啬”至“请觐”。
　　○正义曰：“啬夫承命告天子辞也，”此注并《觐礼》之文也。郑云：“啬夫，盖司空属也。为末摈，承命於侯氏，末介传而上，上摈以告於天子也。”《音义隐》云：“啬夫主诸侯所赍币帛皮圭之礼，奉以白於天子也。”云“其为州牧，则曰天子之老臣某侯某”者，若为州牧既尊，若来见，故摈者加此四字也。前州牧阙此，故郑补言之也。云“奉珪请觐”，是郑意术摈者之辞，文无所出也。
　　○“其与民言自称曰寡人”，此亦自与民言法也。寡人者，言己是寡德之人。
