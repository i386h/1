<!-- { "loadSidebar": true } -->
　　○上，时掌反。 
　　[疏]正义曰：解上经文云“闻名”之义也。阶，进也。主，谓主人也。客宜卑退，故其辞不得斥进主人也。
　　○注“阶，上进者”。
　　○正义曰：“阶”是等，故人升阶，必上进，故以阶为上进。《隐义》云：“阶可升上，故云上进也。”
　　適者，曰：“某固愿见。”敌，当也。愿见，愿见於将命者，谦也。 
　　[疏]正义曰：此明敌体始相见言，敌体不谦，故云“愿见”也。虽云“原见”，亦应云愿见於将命者，因上巳有，故此略之。又云“固”者，义亦如前。
　　罕见曰闻名，罕，希也。希相见，虽於敌者，相为尊主之辞，如於君子。
　　○罕见，贤遍反。 
　　[疏]正义曰：前二条明始相见，此明已经相见而疏者。罕，少也。若少见尊者，辞云“愿闻名於将命者”。若少见敌者，亦云“愿闻名於将命者”。然敌者始来曰“原见”，重来而疏，翻曰“闻名”者，亦奖之使不疏也。或云：“始来礼隆，故尊卑宜异；重来礼杀，故宜同也。”
　　○注“罕希”至“君子”。
　　○正义曰：案《尔雅 释诂》文，罕，希也，是罕得为希。云“希相见，虽於敌者，犹为尊主之辞，如於君子”者，尊而希者，故宜同於始来相见，敌而希者，其辞重於始来，故郑偏解之也。
　　亟见曰“朝夕”。亟，数也。於君子则曰“某原朝夕闻名於将命”者，於敌者则曰“某愿朝夕见於将命者”。
　　○亟，去冀反，注及下同。数，色角反。瞽曰闻名。瞽，无目也。以无目，辞不称见。 
　　[疏]“亟见”至“闻名”。
　　○正义曰：此谓数相见者也。亟，数也。若数见尊者，则其辞云“某愿朝夕闻名於将命者”，若数见敌者，则云“某愿朝夕见於将命者”。
　　○注“亟，数也”。
　　○正义曰：《尔雅 释诂》文。
　　○“瞽曰闻名”者，瞽无目也，其来不问见贵贱，则并通云原闻名於将命者，其目无所见，故不云“愿见”。
　　適有丧者曰“比”，適，之也。曰“某愿比於将命者”。比，犹比方，俱给事。 
　　[疏]正义曰：前明吉礼相见，此以下明凶事相见者也。適，往也，此谓往適者丧家也。比，比方也。丧不主相见，凡往者，皆是助事，故云“比”，谓比方其年力，以给丧事也。君五十从反哭，四十持盈次，皆是比方其事，故郑云“比谓比方，俱给事”，故辞云“原比於将命者”也。
　　童子曰“听事”。曰“某愿听事於将命者”，童子未成人，不敢当相见之礼。 
　　[疏]正义曰：童子未成人，虽往適它丧，不敢以成人为比方，但来听主人以事见使，故云“原听事於将命者”也。
　　適公卿之丧，则曰“听役於司徒”。丧忧戚，无宾主之礼，皆为执事来也。
　　○为，于伪反，下文“为君丧”、注“虽为”并同。 
　　[疏]正义曰：前往適丧，此敌贵者丧也。不敢云相比方而使，但听主人之见役，轻重唯命，不敢辞也。不直云“听役於将命”，而云“於司徒”者，司徒主国之事，故国有大丧，谓公卿之丧，则司徒皆率其属掌之。故《司徒职》云：“大丧，帅六卿之众庶属其六引而治其政令。”郑云：“众庶所致役也。”又《檀弓》云“孟献子丧，司徒旅归四布”是也。《隐义》云“公卿亦有司徒官，以掌丧事”也。
　　君将適他，臣如致金玉货贝於君，则曰“致马资於有司”。敌者曰“赠从者”。適他，行朝会也。资，犹用也。赠，送也。
　　○適它，音他。从，才用反。朝，直遥反。 
　　[疏]“君将”至“从者”。
　　○正义曰：此一经论臣致物於君及適者之辞。前明吉凶相见之礼，此以下明吉凶相送遗之礼也，此明送吉也。君，谓已君也。適它，谓朝会出往它国也。
　　○“臣如置金玉货贝於君”者，如，若也。君欲往它国，而臣若奉献财物，以充君路之资者也。金玉货贝，略举其梗概耳。
　　○“则曰致马资於有司”者，臣虽以物赠君，君体尊备物，不有乏少，故臣不敢言“将物与君”。但恐君行有车马，路中或须资给，故云此物以充马资。物不可付马，故云“致马资於有司”。有司，谓主典君物者也。
　　○“敌者曰赠从者”，若物送敌者，亦不云赠送敌者，当言赠於左右从行者也。
　　臣致襚於君，则曰“致废衣於贾人”。敌者曰“襚”。言废衣，不敢必用敛也。贾人，知物善恶也。《周礼》“玉府掌凡王之献金玉、兵器、文织、良货贿之物，受而藏之”，有贾八人。
　　○襚音遂。贾音嫁，徐音估，注同。敛，力艳反。织音志，郑注《周礼》云：“凶绣之属。” 
　　[疏]“臣致”至“曰襚”。
　　○正义曰：此因前送吉，此明送凶。“襚”者，以衣送死人之称。礼：以衣送敌者死曰“襚”。襚者，遂彼生时之意也。若臣以衣送君死，不得曰“襚”，但云“致废衣”。废衣者，不敢言“必充君敛”，但充以废致不用之例，故云“致废衣”也。贾人者，识物贾贵贱而主君之衣物者也。又不敢云“与君”，故云“致贾人”也。然《丧大记》云：“君无襚。”注云：“无襚者，不陈不以敛。”
　　○“敌者曰襚”者，衣送敌者死，既无谦，故云“襚”也。
　　○注“《周礼》”至“八人”。
　　○正义曰：引之者，证君有贾人藏献物也。郑注《周礼》云：“文，谓物织画绣之属也。”
　　亲者兄弟，不以襚进。不执将命者，以即陈而已。 
　　[疏]正义曰：此明亲者相襚之法。进，谓执之将命也。若非亲者相襚，则摈者传辞将进，以为礼节。若有亲者相襚，但直将进即陈之，不须执以将命也。案《士丧礼》：大功以上同体之亲襚，不将命，即陈於房中；小功以下及同姓等皆将命。
　　臣为君丧，纳货贝於君，则曰“纳甸於有司”。甸，谓田野之物。
　　○甸，大见反。 
　　[疏]正义曰：言臣为君丧，而臣进物纳为献也。纳，入也。甸，田也。言人此物，是自田野之所出，合献入之於君有司也。必云“田所出”者，臣皆受君地，明地物本由君出也。尤是送君，故与贾人货贝但供丧用，故付有司也。
　　赗马入庙门。以其主於死者。
　　○赗，考仲反。赙马与其币，大白兵车，不入庙门。以其主於生人也。兵车，革路也。虽为死者来，陈之於外，战伐田猎之服，非盛者也。《周礼》：“革路建大白以即戎。”
　　○赙音附。 
　　[疏]“赗马”至“庙门”。
　　○正义曰：此一节论赙、赗之异。
　　○“赗马入庙门”者，以马送死曰赗，赙副亡者之意也。既送亡者，故将入庙门也。庾云：“礼：既袒讫，而后赗马入。设於庙庭，而入门者，欲以供驾庙车也。”故郑云“主於死者”。
　　○“赙马与其币，大白兵车，不入庙门”者，以马助生营丧曰“赙马”。币，谓以财货赙助主人丧用。并助主人之物，故不将入庙也，故郑云“以其主於生人也”。大白兵车，革路之旗。《周礼》“革路建大白以即戎”也。兵车即革路也，虽并为送丧之从车，而其本是田战之具，故不可入庙门，故郑云：“虽为死者来，陈之於外，战伐田猎之服，非盛者也。”然所以得有大白兵车来助主人者，此谓诸侯有丧，邻国之君有以大白兵车而赗之者，或家国自有也。
　　赙者既致命，坐委之，摈者举之，主人无亲受也。丧者非尸柩之事，则不亲也。举之，举以东。
　　○柩音旧。 
　　[疏]“赙者”至“受也”。
　　○正义曰：此一经明赙者授物及主人受之礼。
　　○“赙者既致命，坐委之”者，此明来赙者之法。坐，犹跪也，谓赙者跪，委物於地。
　　○“摈者举之”者，谓主人摈者举而取之。
　　○“主人无亲受也”者，吉时，若人馈物，主人皆自拜受之。若有丧，主於哀戚，凡有四方使者以物赙己，悉不得拜受，故使摈者受举之而已。
　　○注“举之，举以东”。
　　○正义曰：知“举以东”者，《杂记》云：“含者入，升堂，致命，坐委于殡东南，宰夫朝服即丧屦，升自西阶，西面，坐取璧，降自西阶以东。”后襚者赙者并然。而升堂致命，是告摈之辞也。若赙生人，则致命摈者，不告殡而不升堂。然车马不举以陈，而郑云“举以东”者，谓币之属也。
　　受立授立，不坐，由便。
　　○便，婢面反。性之直者，则有之矣。有之，有跪者也。谓受授於尊者，而尊者短则跪，不敢以长临之。
　　○跪，其委反。长，直良反。 
　　[疏]“受立”至“之矣”。
　　○正义曰：此一节明相授受之礼，前明吉凶相见及送赠之礼，礼有摈相授受之法，故此明之。坐亦跪也。凡尊卑相授，乃以跪为敬也。
　　○“受立”，谓尊者立，以物与卑者，卑者受此尊者之物。“授立”，谓尊者立，巳以物授尊者之立。此二事皆不坐，以尊者立故也。若坐，则尊者屈而低身，类尊者故也。
　　○“性之直者，则有之矣”者，性，谓天性。言尊者天性直自如此短小，尊者虽立，若授受尊者之物，则有坐而授受。所以然者，以尊者短小，若立对之，则以长临尊，故有坐也。
　　始入而辞，曰：“辞矣。”即席，曰：“可矣。”可，犹止也，谓摈者为宾主之节也。始入则告之辞，至就席则止其辞。排阖，说屦於户内者，一人而巳矣。虽众敌，犹有所尊者。
　　○排，薄皆反。阖，初猎反，又音合。说，吐活反，本又作脱，下注同。有尊长在，则否。在，在内也。后来之众，皆说屦於户外。
　　○长，丁丈反，下文注“尊长”皆同。 
　　[疏]“始入”至“则否”。
　　○正义曰：此一节明宾主之入，摈者告之辞让之节及说屦之仪。
　　○“始入而辞”者，谓始入门，主人辞谢宾之节。
　　○“曰：辞矣”者，当此之时，摈者告主人曰辞谢宾矣，谓辞让宾，令宾先入。至阶之时，摈者亦应告主人曰辞让宾先登矣。此不言者，始入之文，包入门登阶矣。
　　○“即席，曰可矣”者，谓宾主升堂，各自就席而立。摈者恐宾主辞谢即席，故摈者告之曰“可矣”。可，犹止也。言既即席之时，止此辞让，不须辞矣。
　　○“排阖，说屦於户内者，一人而巳矣”者，谓宾主登席，其众须入户内者，虽尊卑相敌，犹推一人为尊。阖，谓门扇，谓排推门扇。“说屦於户内者，一人而巳矣”，言止许一人，不得并皆如此也。
　　○“有尊长在，则否”者，谓先有尊长已在於堂或室，众人后入，不得一人说屦加户内也。
