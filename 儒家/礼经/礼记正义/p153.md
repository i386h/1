<!-- { "loadSidebar": true } -->
　　○正义曰：此一节是第四节中之上节，论天子视学必遂养老之法则，养老既毕，乃命诸侯群吏令养老之事。“天子视学”者，谓仲春合舞，季春合乐，仲秋合声。於此之时，天子亲往视学也。“大昕鼓征”者，谓视学之晨，大犹初也。昕犹明也。征犹召也。谓初始昕明，击鼓以召学士。所以警众者，初昕击鼓，警动众人，令早起也。
　　○“众至然后天子至”者，众人既闻鼓声而起，先至会聚之处，然后天子始至，尊者体盘故也。
　　○“乃命有司行事，兴秩节”者，天子既至，乃命遣有司，行此释奠之事。兴，举也。秩，常也。节，礼也。谓兴举寻常旧礼，以祭先师先圣焉。有司则《诗》、《书》、《礼》、《乐》之教官也。
　　○“有司卒事反命”者，卒事谓终卒释奠之事，行事毕而反命於天子，于时天子视学在虞庠之中，有司释奠既毕，天子乃从虞庠入反於国，明日乃之东序而养老，故云“始之养也”。
　　○“適东序，释奠於先老”者，若其寻常视学，则於东胶中唯行养老之礼。若始立学，既视学毕，则適之养老之处，东序之中，天子亲自释奠於先世之老，祀先老既毕，遂设三老五更群老之席位焉。
　　○礼先老毕，遂之於东序中，设三老五更群老之席位焉。若非始立学，则不释奠於先老也。
　　○“適馔省醴，养老之珍具”者，布席既毕，天子亲適陈馔之处，省视醴酒，并省视养老之珍具。遂发咏焉者，省具既毕，出迎三老五更，将入门之时，遂作乐，发其歌咏，以乐纳之也。
　　○“退脩之以孝养也”，谓三老五更入，而即位於西阶下，天子乃退酌醴献之，以脩行孝养之道也。
　　○“反，登歌清庙”者，反谓反席，三老五更群老初受献毕，皆立於西阶下东面，今皆反升就席，乃使工登堂上西阶北面，歌《清庙》之诗以乐之也。“既歌而语以成之也”者，谓既歌《清庙》之后，则至旅酬之节，语谓谈说善道，以成就天子养老之义也。言父子君臣长幼之道者，所谈说善言，论父子君臣长幼尊卑上下之道理也。
　　○“合德音之致”者，德音谓歌《清庙》之诗，文王道德之音。致谓致极也。言说父子君臣长幼之道理，合会《清庙》文王道德音声，理之至极也。
　　○“礼之大者也”，言登歌《清庙》，语说父子君臣之道，是礼之大者也。
　　○“下管《象》，舞《大武》”者，谓登歌之后，笙入立於堂下，《象》谓象武王伐纣之乐，堂下管中，奏此《象》、《武》之曲，庭中舞此《大武》之舞，《大武》即《象》也，变文耳。
　　○“大合众以事”者，众谓大会聚学士，以登歌下管之事。
　　○“达有神”者，谓歌舞其乐，明达上天授命周家之有神也。“兴有德”者，兴谓发起文王武王之有德，使众前歌后舞也。
　　○“正君臣之位，贵贱之等焉”者，登歌《清庙》，文王诗也。君诗在上，下管象，是武王诗，臣诗在下，是正君臣之位，贵贱之等也。
　　○“而上下之义行矣”者，既以此教上下，众知之，是上下之义行於众庶也。
　　○“有司告以乐阕”者，阕，终也。谓养老之末，无筭乐之终也。有司告王以乐终。
　　○“王乃命公侯伯子男及群吏”者，於时诸侯及乡遂之吏在此席，王燕末，乃告之，令其养老幼也。
　　○“曰反养老幼于东序”者，此则王所告诸侯之辞也。令其各反其国，养老幼如我於东序之礼也。
　　○“终之以仁也”者，谓仁恩，王家恒自养老，是仁恩也。又令诸侯州里而行养老，是终之以仁，谓仁恩之心也。
　　○注“早昧”至“学士”。
　　○正义曰：经云“大昕”，昕，明也。恐是盛明之时，故云早昧爽之前，凡物以初为大，以末为小。必知早昧爽者，以云鼓征众至，然后天子至。若其盛明始召学士则晚矣。
　　○注“兴犹”至“报也”。
　　○正义曰：“秩，常也”，《释诂》文也。云“举常礼祭先师先圣”者，此谓因大合乐之时，在虞庠之中，祭先师先圣也。若四时常奠，各於其学之中，又不祭先圣也。云“视学观礼耳，非为彼报也”者，解天子不亲释奠之意。所以视学者，观看有司行礼耳，非是为彼学士而报先圣先师也。
　　○注“凡大”至“学也”。
　　○正义曰：言“凡大合乐必遂养老”者，为其养老，是以往焉。大合乐者，郑前注春合舞、秋合声为大合乐，其实《月令》季春合乐亦是也。云“言始，始立学也”者，以上文称云始立学，故以此始为始立学。若然始立学则之养老，而寻常视学则不养老，何得云“凡大合乐必遂养老”者？然此云始之养也，为下释奠於先老之学，故云始立学也。若非始立学之后，则视学凡养老於东胶，不释奠於先老也。皇氏云：“若寻常视学，则养老於东胶；若始立学，则养老於东序。”以为周立三代之学，又立周之大学於东谓之东胶，立小学於西郊谓之虞庠，故以东胶别也。
　　○注“三老”至“必也”。
　　○正义曰：“三老五更，各一人”，蔡邕以为更字为叟。叟，老称。又以三老为三人，五更为五人，非郑义也，今所不取。云“皆年老更事致仕”者，三老亦有更名，五更亦有老称，但尊此老名，特属三老耳。以其天子父兄所事，故知致仕者，知天子以父兄养之者，以天子冕而总干而舞，执酱而馈，是父兄事也。云“取象三辰五星”者，三辰谓日月星，五星谓东方岁星，南方荧惑，西方大白，北方辰星，中央镇星。其三辰之星者，二十八宿及诸星也。云“三老如宾，五更如介”者，案《乡饮酒注》“敷席，宾席，牖前南面。介席，西阶上东面”是也。云“群老如众宾必也”者，三老既如宾，五更既如介，故群老如众宾，以其无文，故云必也。案《乡饮酒注》“席众宾於宾之西南面，各特焉”是也。
　　○注“发咏”至“乐阕”。
　　○正义曰：此文承“设席省醴”之后也，云发咏，以大射之礼约之，当纳宾之节。案《大射》宾入及庭，奏《肆夏》，此养老既尊，故用两君敌礼，入门即奏《肆夏》，故《仲尼燕居》云“入门而县兴”是也。云“退脩之，谓既迎而入，献之以醴”者，谓迎老、更就位，主人乃退酌醴献之也。
　　○注“反就”至“乐之”。
　　○正义曰：知反就席，乃席工於西阶上者，约《乡饮酒礼》文知之也。
　　○注“既歌”至“也语”。
　　○正义曰：案《乡饮酒》登歌之后，乃下管，间歌合乐之后，乐正告云正歌备。定本云正歌云工歌备，误也。工当为正也。云“歌备而旅”者，案《乡饮酒》之礼，告正歌备后，作相为司正，宾取觯酬主人，主人酬众宾，是歌备而旅酬也。旅酬之时则语说，合於乐之所美，以成其意者，解经“合德音之致”。乐之所美，谓《清庙》之诗，所美文王有君臣父子长幼之德。今於旅之时，论说君臣父子之道，合会《清庙》所美之事，以成就其升歌《清庙》之意。
　　○注“象周”至“后舞”。
　　○正义曰：案《诗》“维清奏《象》舞”，是武王作乐称《象》也。故《左传》云：“见舞象箾南籥。”必知此是武王伐纣乐者，以上文云“登歌《清庙》”，此云“下管象”，下云“正君臣之位，上下之义”，故知此《象》为武王乐在堂下也。云“师乐为用，前歌后舞”者，是今文《泰誓》之文也。
　　○注“由清庙与武也”。
　　○正义曰：“登歌《清庙》，下管《象》，父诗在上，子诗在下，故得正君臣之位，贵贱之等也。
　　○注“此所告者，谓无筭乐”。
　　○正义曰：以上云“登歌《清庙》”，次“下管《象》”，此云“告以乐阕”，下即云王乃命诸侯反养者，是燕末之事，故知乐阕者，谓无筭乐也。
　　○注“群吏”至“是也”。
　　○正义曰：经云“乃命公侯伯子男”，又云“及群吏”，诸侯既为畿外，故知群吏谓畿内乡遂之官也。云“各反养老如此礼，是终其仁心”者，此是王命诸侯群吏，使之养老如此礼，谓如王家於东序之礼，是终竟其仁心也。云“《孝经说》”以下者，《孝经援神契》文。云“诸侯归各帅於国”者，诸侯还归帅行於国；云“大夫勤於朝”者，大夫勤力行之於朝；云“州里<马岂>於邑”者，州长里宰之官希<马岂>慕仰行之於邑是也，谓此在下奉行在上之事也。
　　是故圣人之记事也，虑之以大，谓先本於孝弟之道。爱之以敬，谓省其所以养老之具。行之以礼，谓亲迎之如见父兄。脩之以孝养，谓亲献之荐之。纪之以义，谓既歌而语之。终之以仁。谓又以命诸侯归於国复自行之。 
　　[疏]“是故”至“以仁”。
　　○正义曰：此一节是第四节中之下节，申说视学养老之义。“是故圣人之记事也”者，方释养老之义。记事，谓圣人亲行养老之礼，记序前代之事也。“虑之以大”者，先解初将谋虑养老之时也。虑，谋也。大谓孝弟也。言谋虑於养老之事，是本於孝弟故也，故云“虑之以大也”。
　　○“爱之以敬”者，解“適馔省醴”，是爱而又敬之也。
　　○“行之以礼”者，解“遂发咏焉”而自迎之，如见父兄之礼也。
　　○“脩之以孝养”者，解既迎又亲献醴荐馔，是脩於孝养故也。
　　○“纪之以义”者，解“既歌而语”，是纪录德音之义，亦存天下之大义也。
　　○“终之以仁”者，解乐阕而又命诸臣，令归国各行此礼，是终之以仁心也。
　　是故古之人，一举事，而众皆知其德之备也。古之君子，举大事必慎其终始，而众安得不喻焉。言其为之本末露见，尽可得而知也。喻犹晓也。《兑命》曰：“念终始典于学。”兑当为说，《说命》书篇名，殷高宗之臣傅说之所作。典，常也。念事之终始常於学。学，礼义之府。
　　○兑，注作说，同音悦。 
　　[疏]“是故”至“于学”。
　　○正义曰：此亦是第四节中之下节，覆说养老而在下众庶知道德之备其在学乎。“一举事而众皆知其德之备”者，谓一举养老之事以示於下，而众皆知其在上道德备具。其备具者，则“上虑之以大，爱之以敬，行之以礼”之属是也。
　　○“古之君子，举大事必慎其终始”者，大事谓养老，初则虑之以大，是慎其始，末则终之以仁，是慎其终也，而众安得不喻焉。圣人养老，既慎其本末终始，一一露见，尽以示众庶，而众何得不晓喻焉？言众皆晓喻养老之德也。
