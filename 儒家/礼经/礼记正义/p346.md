<!-- { "loadSidebar": true } -->
　　○“皇恤我后”者，皇，暇也；恤，忧也。言我有何閒暇能忧我后世子孙之人乎。引之者，证取仁而行主，唯在我当身之主，何暇能忧及后世，是“终身之仁也”。唯望终竟一身，是其数短也。前文云“仁有数，义有长短小大”，仁义并言，此独说“仁”者，以仁事为重，故举仁言之，则其“义”可知也。
　　○注“芑枸”至“之也”。
　　○正义曰：“芑，枸檵”，《尔雅 释木》文。孙炎云：“则今枸芑也。”云“乃遗其后世之子孙以善谋”者，孙，谓子孙也。云“以安翼其子也”者，翼，助也。谓以王业保安翼助其子孙。案《诗笺》以“诒”为“传”，以“孙”为“顺”，以“翼”为“敬”，言传其所顺天下之谋，以安其敬事之子孙，谓使其长行之也。与此乖者，引《诗》断章。此经云数世之仁，故以为子孙而翼成之也。
　　子曰：“仁之为器重，其为道远，举者莫能胜也，行者莫能致也。取数多者，仁也。夫勉於仁者，不亦难乎？“取数多”，言计天下之道，仁居其多。
　　○胜音升。数，色住反。是故君子以义度人，则难为人。以人望人，则贤者可知已矣。”言以先王成法拟度人则难中也，当以时人相比方耳。
　　○度，待洛反，注同。拟，鱼起反。中，丁仲反。子曰：“中心安仁者，天下一人而已矣。《大雅》曰：‘德輶如毛，民鲜克举之。我仪图之，惟仲山甫举之，爱莫助之。’輶，轻也。鲜，罕也。仪，匹也。图，谋也。爱，犹惜也。言德之轻如毛耳，人皆以为重，罕能举行之者。作此《诗》者，周宣王之大臣也。言我之匹谋之，仲山甫则能举行之，美之也。惜乎时人无能助之者，言贤者少。
　　○輶音酉，一音由。鲜，息浅反，注及下并同。《小雅》曰：‘高山仰止，景行行止。’”仰高勤行者，仁之次也。景，明也。有明行者，谓古贤圣也。
　　○仰止，本或作“仰之”。景行，下孟反，注“明行”同。行止，《诗》作“行之”。子曰：“《诗》之好仁如此。乡道而行，中道而废，忘身之老也，不知年数之不足也。俛焉日有孳孳，毙而后已。”废，喻力极罢顿不能复行则止也。俛焉，勤劳之貌。毙，仆也，
　　○好，呼报反，下同。乡，许亮反。数，色住反。强，其两反，一本作俛，音勉，本或作儳，非也。孳音兹。毙音币，仆也，本又作弊。已音以。罢音皮。顿如字，又徒困反。复，扶又反。仆，蒲北反，又音赴。子曰：“仁之难成久矣，人人失其所好。言仁道不成，人所由不得其志。故仁者之过，易辞也。”辞犹解说也。仁者恭俭，虽有过，不为甚矣。唯圣人无过。
　　○易，以豉反，下同。解，古买反，徐又音蟹。子曰：“恭近礼，俭近仁，信近情，敬让以行。此虽有过，其不甚矣。夫恭寡过，情可信，俭易容也。以此失之者，不亦鲜乎？言罕以此失之。
　　○近，附近之近。下同。《诗》曰：‘温温恭人，惟德之基。’”子曰：“仁之难成久矣，惟君子能之。言能成人道者少也。是故君子不以其所能者病人，不以人之所不能者愧人。病、愧，谓罪咎之。
　　○咎，其九反。是故圣人之制行也，不制以己，使民有所劝勉愧耻，以行其言。以中人为制，则贤者“劝勉”，不及者“愧耻”，圣人之言乃行也。
　　○甫行，下孟反。己音纪。礼以节之，信以结之，容貌以文之，衣服以移之，朋友以极之，欲民之有壹也。移，读如“禾氾移”之“移”，移，犹广大也。极，致也。壹，谓专心於善。
　　○移，昌氏反，注“氾移之移”、“移犹大也”同，徐又怡耆反，一音以示反。氾，芳剑反。《小雅》曰：‘不愧于人，不畏于天。’言人有所行，当惭怖於天人也。
　　○怖，普故反。是故君子服其服，则文以君子之容；有其容，则文以君子之辞；遂其辞，则实以君子之德。遂，犹成也。是故君子耻服其服而无其容，耻有其容而无其辞，耻有其辞而无其德，耻有其德而无其行。“无其行”，谓不行其德。是故君子衰绖则有哀色，端冕则有敬色甲胄则有不可辱之色。言色称其服也。
　　○衰，七雷反。绖，田节反。胄，直又反。《诗》云：‘惟鹈在梁，不濡其翼。彼记之子，不称其服。’”鹈，鹈胡，污泽也。污泽善居泥水之中。在鱼原以不濡污其翼为才，如君子以称其服为有德。
　　○鹈音啼。鹈，鹈胡，音徒兮反，一名淘河。濡，而朱反。记，徐纪吏反。污泽一音乌，下又作洿，一音化故反。濡污，污辱之污。 
　　[疏]“子曰”至“其服”。
　　○此一节广明仁，故言“子曰”。
　　○“仁之为器重”者，仁是爱养，非贤圣不能行，故言“为器重”。
　　○“其为道远”者，以广博覆物，是为道广远也。
　　○“举者莫能胜也，行者莫能致也”，据凡庸，於仁不能胜致也。
　　○“取数多者仁也”，言於万种善事之中，论利益於物，取数最多者是仁也。言仁恩於善事之中，利益最多也。
　　○“夫勉於仁者，不亦难乎”，言仁为爱养，行之不易，故勉力行仁者不亦难乎，言其难也。
　　○“是故君子以义度人，则难为人者”，义，宜也。言在上君子，以先王之义拟度於人，欲使人必行先王成法，则难可为人，言人难中於古法也。
　　○“以人望人，则贤者可知已矣”者，望，比也。言以今世人道比望於古人，能合於今世事者，则是贤人也。若不能合於今世事者，则非贤人也，故云“则贤者可知已矣”。“已矣”，语助也。此明仁道不可以古义责人，当以时事拟人，是仁恩之心。
　　○“子曰：中心安仁者，天下一人而已矣”，言中心安静行仁，是天性仁者，天下之间唯一人而已矣，言少也。
　　○“《大雅》曰：德輶如毛，民鲜克举之。我仪图之”，引《诗 大雅 烝民》之篇，以明行仁者少也。“德輶如毛，民鲜克举之”者，此诗美宣王之大臣仲山甫也。輶，轻也。鲜，罕也。克，能也。言德之轻，易举如毛然，民尚以为重，罕能举而行之也。“我仪图之”者，仪，匹也；图，谋也。诗人言我与伦匹共图谋能举行之也。
　　○“雅仲山甫举之，爱莫助之”者，爱，惜也。言唯有仲山甫能举行其德，可惜乎无人能助行之者。记人引此者，证中心安仁者少，亦无人能行之，言贤者少也。
　　○注“輶，轻也。图，谋也”。
　　○正义曰：“輶，轻也”，《尔雅 释言》文。“图，谋也”，《释诂》文。
　　○“《小雅》曰：高山仰止，景行行止”者，此《小雅》剌幽王之《诗 车舝》之篇。言幽王若能脩德如高山，则天下之人瞻仰之。若幽王有景明之行，则天下之人仰行之。引之者，证古昔贤圣能行仁道，则后世之人瞻仰慕行也。
　　○“子曰：诗之好仁如此”者，言高山景行，瞻仰慕行，是好爱仁德如此之甚也。
　　○“乡道而行，中道而废”者，言好仁之甚，乡仁道而行，在於中道，力之罢极而始休废之也。
　　○“忘身之老也，不知年数之不足也”，言行仁勤急，忘己身之衰老，不自觉知年数之不足，言己虽年老，谓为数浅少，不复盈足，犹行仁不止。
　　○“俛焉日有孳孳，毙而后已”者，言形貌俛俛焉，勤劳行仁，每日恒有孳孳，唯力之毙仆而后已止，言行仁之道深也。熊氏云：“‘俛焉’，谓前儳焉可轻贱。”以为字同而注异。熊氏之说非也。
　　○“子曰：仁之难成久矣”，言仁道难成，非始今日，其来久矣。
　　○“人人失其所好”者，人人，谓天下众人。由仁道不成，天下众人皆失其所爱好之事，若有仁道，人皆得其所爱好之事。所爱好者，是吉庆福祥也。
　　○注“言仁”至“其志”。
　　○正义曰：言“仁道不成”，解“仁之难成久”矣。云“人所由不得其志”，解经“人人失其所好”。由仁道不成，无所依恃，民人由此不得其志意之所好，多有祸害。若仁道成，人皆得所原也。“故仁者之过遥蹔辞也”者，以仁是善行，故仁者有过，其恶不甚，易可以言辞解说也。此谓取仁行者，故有过耳。其圣人天性仁者，全无过也。子曰：“恭近礼，礼主於敬。”故恭近於礼。
　　○“俭近仁”者，以俭不费用，无害於物，故“近仁”也。
　　○“信近情”者，信，谓言语信实，故“近情”也。
　　○“夫恭寡过”者，恒能恭敬，故寡少於过也。
　　○“情可信”者，以情示人，故“可信”也。
　　○“俭易容也”者，以俭则寡求，故“易容”也。
　　○“《诗》云：温温恭人，惟德之基”者，此《大雅 抑》之篇，剌厉王之诗。言颜色温温和柔恭敬之人，惟能为德之基也。引之者，结上文恭近，其过寡少，是为德之基也。
　　○“是故君子不以其所能者病人”者，谓不以己之所能使他人必能，若他人不能则为困病，是不以所能之事病困於人也。
　　○“不以人之所不能者愧人”者，谓他人力所不能，必欲使之能行，若他人之所不能则以为愧耻，故不以人之所不能耻愧困苦於人。若能如此，亦仁者之行也。
　　○“是故圣人之制行也，不制以己”者，言圣人之制法立行，不造制以己之所能，谓不将己之所能以为制法，恐凡人不能行也。
　　○“使民有所劝勉愧耻，以行其言”者，既不制以己之所能，但制以中人之行，使得可行，则民有所自劝勉，不能者自怀愧耻。如此则民得以行其圣人之言也。
　　○“衣服以移之”者，言圣人用中礼而作法，故制以礼信容貌，又用衣服移大之，使之尊严也。
　　○“朋友以极之”者，谓朋友相劝励，以极致於道也。
　　○“欲民之有壹也”者，壹谓专壹於善道，所以为此教化者，欲使民人专心壹意於善道也。
　　○“《小雅》曰：不愧于人，不畏于天者”，此《诗 何人斯》之篇，是苏公剌责暴公。暴公谗谮於己，是不愧惭於人，不畏惧於天。引之者，言人之行，当须愧於人，畏於天也。
　　○“遂其辞，则实以君子之德”者，遂，犹成也；实，犹充也。言君子既成其文辞，则当充实之以君子之德也。
　　○“耻有其德，而无其行”者，德在於内，行接於外。内既有德，当须以德行之於外，以接於人民。若有德无行，是君子所耻，故云“耻有其德而无其行”也。
　　○“《诗》云：惟鹈在梁，不濡其翼”者，此《诗 曹风 候人》之篇，剌曹共公之诗。鹈是污泽也，言鹈在鱼梁之上，能不濡湿其翼，以其为善，犹如君子在朝，能称可其服，亦为善。“彼记之子，不称其服”者，记是语辞。言彼曹朝小人之子，内无其德，不能称可其在外之服。引之者，以前经言君子内外皆须相称，故引此诗结之。
