<!-- { "loadSidebar": true } -->
　　○“仁人不过乎物”者，物，事也。言仁德之人不过失於其事，言在事无过失也。
　　○“孝子不过乎物”者，言孝子事亲，亦於事无过也。
　　○“是故仁人之事亲也如事天”者，言仁人事亲以敬，如以事天相似，言敬亲与敬天同。
　　○“事天如事亲”者，言仁人事天以孝爱，如人事亲孝爱相似，言爱亲与爱天同。
　　○“是故孝子成身”者，上称仁人，则孝子也，据其泛爱，则称仁人；据其事亲，则称孝子。内则孝敬於父母，外则孝敬於天地。其间无所不行孝敬，故云“孝子成身”也。
　　公曰：“寡人既闻此言也，无如后罪何！”既闻此言也者，欲勤行之也，无奈后日过於事之罪何？为谦辞。孔子对曰：“君之及此言也，是臣之福也。”善哀公及此。言此，言善言也。 
　　[疏]“公曰”至“福也”。
　　○正义曰：此一节明哀公问事毕，有谦退之辞。孔子答以君惧后罪，是臣之福也。
　　○“无如后罪何”者，如，柰也。言寡人以闻子之言，勤力而行，但己之才弱，无柰后日过於其事而有罪戾何？是谦退之辞。 

  
　 
卷五十 仲尼燕居第二十八 

　卷五十 仲尼燕居第二十八 　 
　　陆曰：“郑云：‘善其不倦，燕居犹使三子侍，言及於礼。著其字，言可法也。退朝而处曰燕居。’” 
　　[疏]正义曰：案郑《目录》云：“名曰《仲尼燕居》者，善其不倦，燕居犹使三子侍之，言及於礼。著其字，言事可法。退朝而处曰燕居。此於《别录》属《通论》。”此之一篇是仲尼燕居，子张、子贡，言游三子侍侧，孔子为说礼事，各依文解之。
　　仲尼燕居，子张、子贡、言游侍，纵言至於礼。言游，言偃，子游也。纵言，汎说事。
　　○燕，於见反。汎，芳剑反。子曰：“居！女三人者，吾语女礼，使女以礼周流，无不遍也。”“居，女三人者”，女三人且坐也，使之坐。凡与尊者言，更端则起。
　　○女音汝，后同，本亦作汝。语，鱼据反，下及注“语女”皆同。遍音遍。 
　　[疏]“仲尼”至“遍也”。
　　○正义曰：此一节论问更端，三子陪侍夫子，欲语以礼之大纲。
　　○“纵言至於礼者”，纵，谓放纵。仲尼与三子等放纵广言，汎说诸事，遂至於礼。
　　○“使女以礼周流，无不遍也”，周流，谓周旋流转，言我使女等恒以礼周旋流转，无不遍於天下。
　　子贡越席而对曰：“敢问何如？”对，应也。子曰：“敬而不中礼谓之野，恭而不中礼谓之给，勇而不中礼谓之逆。”子曰：“给夺慈仁。”夺，犹乱也，巧言足恭之人似慈仁，实鲜仁。特言是者，感子贡也。子贡辨，近於给。
　　○中，丁仲反，下同。给音急，徐渠急反，又其劫反，下同。足，将注反，又如字。鲜，仙浅反。近，附近之近。 
　　[疏]“子贡”至“慈仁”。
　　○正义曰：此一节明子贡问礼，辨而不让，夫子因感而喻之。言若不中礼，则於事为失。“敬而不中礼谓之野”者，野，谓鄙野。虽有恭敬，而不合礼，是谓鄙野之人，无所知也。“恭而不中礼谓之给”者，给，谓捷给、便僻。足恭而不合礼，是谓捷给足恭之貌。“勇而不中礼谓之逆”，逆，谓逆乱，虽有壮勇而不合礼，则为逆乱。
　　○“子曰：给夺慈仁”者，言捷给之人貌为恭敬，似慈爱宽仁，而实不慈仁，但其貌夺乱真慈仁也。故注云“特言是者，感子贡也。子贡辨，近於给”。
　　子曰：“师，尔过，而商也不及。子产犹众人之母也，能食之，不能教也。”过与不及，言敏、钝不同，俱违礼也。众人之母，言子产慈仁，多不矜庄，又与子张相反。子产尝以其乘车济冬涉者，而车梁不成，是慈仁亦违礼。
　　○食音嗣。敏顿，徒逊反。乘，绳证反，又如字。 
　　[疏]“子曰”至“教也”。
　　○正义曰：以上经子贡辨而捷给，不中於礼，故此经因明不中礼之人，亦言子张之过，子夏不及，子产之恩惠、不能教也。
　　○“子产犹众人之母也”者，言父义母慈，父能教而不能爱，母则能爱而不能教，言子产若众人之母，但能恩慈食之，不能严厉教之。
　　○注“过与”至“违礼”。
　　○正义曰：敏、钝不同者，师也过，是於事敏疾；商也不及，是於事迟钝，故言“敏、钝不同”。云“子产尝以其乘车济冬涉者，而车梁不成”者，《孟子》云“子产听郑国之政，以其乘车济人於溱洧。孟子曰：‘惠而不知为政。岁十一月，徒杠成。十二月，舆梁成，民未病涉也’。”是郑约《孟子》为注。既言十一月、十二月，明是济冬涉者。
　　子贡越席而对曰：“敢问将何以为此中者也。”子曰：“礼乎礼！夫礼所以制中也。”礼乎礼，唯有礼也。子贡退，言游进曰：“敢问礼也者，领恶而全好者与？”子曰：“然。”领，犹治也。好，善也。
　　○与音馀，下“无相与”同。“然则何如？”子曰：“郊社之义，所以仁鬼神也。尝禘之礼，所以仁昭穆也。馈奠之礼，所以仁死丧也。射乡之礼，所以仁乡党也。食飨之礼，所以仁宾客也。仁，犹存也，凡存此者，所以全善之道也。郊社、尝禘、馈奠，存死之善者也。射乡、食飨，存生之善者也。郊有后稷，社有句龙。
　　○昭穆，上遥反，穆亦作缪，音同。食飨，音嗣，注同。句，古侯反。子曰：“明乎郊社之义、尝禘之礼，治国其如指诸掌而已乎！是故以之居处有礼，故长幼辨也。以之闺门之内有礼，故三族和也。以之朝廷有礼，故官爵序也。以之田猎有礼，故戎事闲也。以之军旅有礼，故武功成也。是故宫室得其度，量鼎得其象，味得其时，乐得其节，车得其式，鬼神得其飨，丧纪得其哀，辨说得其党，官得其体，政事得其施，加於身而错於前，凡众之动得其宜。”治国指诸掌，言易知也。郊社、尝禘，尊卑之事，有治国之象焉。辨，别也。三族，父、子、孙也。凡言得者，得法於礼也。量，豆、区、斗、斛也。味，酸苦之属也。四时有所多，及献所宜也。式，谓载也，所载有尊卑。辨礼之说，谓礼乐之官教学者。党，类也。体，尊卑异而合同。
　　○长，丁丈反，后皆同。量音谅，注及下同。错，七故反，本又作措，后同。易，以豉反。别，彼列反，下“其别”同。区，乌侯反。子曰：“礼者何也？即事之治也。君子有其事，必有其治。治国而无礼，譬犹瞽之无相与！伥伥乎其何之？譬如终夜有求於幽室之中，非烛何见？若无礼，则手足无所错，耳目无所加，进退揖让无所制。是故以之居处，长幼失其别，闺门三族失其和，朝廷官爵失其序，田猎戎事失其策，军旅武功失其制，宫室失其度，量鼎失其象，味失其时，乐失其节，车失其式，鬼神失其飨，丧纪失其哀，辨说失其党，官失其体，政事失其施，加於身而错於前，凡众之动失其宜。如此，则无以祖洽於众也。”凡言失者，无礼故也。策，谋也。祖，始也。洽，合也。言失礼无以为众倡始，无以合和众。
　　○治，直吏反，下“其治”、“治国”并同。瞽音古。相，息亮反。伥，敕良反，无见貌。策，初革反。为众，于伪反，又如字。倡，尸亮反。 
　　[疏]“子贡”至“众也”。
　　○正义曰：此一节明子游问礼，夫子为说礼之事。凡有三节，各随文解之。
　　○“领恶而全好者与”，领，治也；好，善也；“与”是语辞。子游问礼之为体，治去恶事而留全善事者与？子曰然。然，犹如是，夫子答以礼之为意，如是领恶全善也。
　　○“然则何如”者，子游既闻夫子称治恶全好之事，更问夫子治恶全好之事如何。
　　○“子曰：郊社之义，所以仁鬼神也”者，仁，谓仁恩，相存念也。郊社之祭，所以存念鬼神也。
　　○“馈奠之礼，所以仁死丧也”者，谓人之初死，设此馈食之奠，所以存念死丧。此以上皆是存留死事之善者，善事既全，则恶事除去也。
　　○“射乡之礼，所以仁乡党也”，射，谓乡射；乡，谓乡饮酒也。礼：乡党中有乡射，有乡饮酒者，存乡党故也。然射在乡上者，欲明乡射与乡饮酒别也。此“仁乡党”及下“仁宾客”皆是存生之善者也。
　　○注“郊有后稷，社有句龙”。
　　○正义曰：注称此者，解经郊社仁鬼神之义。鬼神，谓人之鬼神，故以后稷、句龙言之。此鬼神与昭穆死丧相类，故知非阴阳七八九六之鬼神也。
　　○“子曰”至“其宜”。
　　○正义曰：前经明郊社等之礼各有所由，故此经更广明郊、社、尝、禘明而用之，则有功也；又广明诸礼所用有功之事。
　　○“治国其如指诸掌而已乎”者，郊、社，所以祭天地；尝、禘，所以祭宗庙，皆是事之难者。若能明之得理，则治之诸事，其如指掌中之物，言其易了。
　　○“是故宫室得其度”者，前经以说明乎郊、社、尝、禘，治国如指物於掌中，此以下明治国诸事各得其所。“宫室得其度”者，度，谓制度，高下大小得其依礼之度数。凡言得者，皆得法於礼也。
　　○“量鼎得其象”者，象，谓法象，言斛斗之量，三牲之鼎，各得其制，依礼之法象，故《易 系辞》云“以制器者尚其象”。
　　○“味得其时”者，谓春酸夏苦之属，得其依礼之时。
　　○“乐得其节”者，谓乐曲之节。
　　○“车得其式”者，式，载也，言所乘之车，各得其所载之尊卑。
　　○“鬼神得其飨”者，谓天神人鬼，各得其飨食也。
　　○“丧纪得其哀”者，谓五服亲疏，各得其哀情也。
　　○“辨说得其党”者，谓分辨论说《诗》、《书》、《礼》、《乐》之等，各得其党类，不乖事之义理。
　　○“官得其体”者，体，谓容体，谓设官分职，各得其尊卑之体。
　　○“政事得其施”者，言布政治事，各得其所施之处也。
　　○“加於身而错於前，凡众之动得其宜”者，合结用礼之功也。错，置也。众，谓万事也。以礼加身，而错置行之於前，则凡万事动用，皆得其所宜也。
　　○注“三族”至“合同”。
