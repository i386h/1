<!-- { "loadSidebar": true } -->
　　孟献子曰：“正月日至，可以有事於上帝。七月日至，可以有事於祖。”七月而禘，献子为之也。记鲁失礼所由也。孟献子，鲁大夫仲孙蔑也。鲁以周公之故，得以正月日至之后郊天，亦以始祖后稷配之。献子欲尊其祖，以郊天之月对月禘之，非也。鲁之宗庙，犹以夏时之孟月尔。《明堂位》曰：“季夏六月，以禘礼祀周公於太庙。”
　　○太庙，音泰。 
　　[疏]“孟献”至“之也”。
　　○正义曰：此一节明鲁之郊禘之事。献子，鲁大夫仲孙蔑，谥曰献子。正月，周正月，建子之月也。日至，冬至日也。有事，谓南郊祭所出之帝也，上帝灵威仰也。而周以十一月为正，其月日至。注云“若天子则圜丘，鲁以周公之故得郊天，所以於此月得郊所出之帝灵威仰而已”，故云“正月日至，可以有事於上帝也”。此言是也。
　　○“七月日至，可以有事於祖”者，七月，周七月，建午之月也。日至，夏至日也。有事，谓禘祭於祖庙，故云“有事於祖”。献子言十一月建子，冬既祭上帝，故建午夏至亦可禘祖，以两月日至相对，故欲祭祖庙，与天相对也，故云“七月日至，可以有事於祖”也。此言非也。所以为非者，鲁之祭祀宗庙，亦犹用夏家之法。凡大祭宜用首时，应禘於孟月，孟月於夏家是四月，於周为六月，故《明堂位》云“季夏六月，以禘礼祀周公於大庙”，是夏之孟月也。献子舍此义，欲以此二至相当，以天对祖，乖失礼意。
　　○“七月而禘，献子为之也”者，献子有此之失，故记其失所由也。
　　○注“记鲁”至“大庙”。
　　○正义曰：云“记鲁失礼所由”者，言七月而禘，是鲁之失礼时暂为之，非是恒行，故《春秋》献子之后，无七月禘庙之事。又此不云“自献子始”，是不恒行也。云“孟献子，鲁大夫仲孙蔑也”者，以《左传》称孟献子，经书仲孙蔑也。云“鲁以周公之故，得以正月日至之后郊天，亦以始祖后稷配之”者，此是《明堂位》文，故《明堂》云“鲁君孟春乘大路，祀帝于郊，配以后稷”，是后稷配之也。“亦”者，天子正月郊祭，以始祖配天。鲁以十一月郊祭，亦以后稷配天，故云“亦”也。云“鲁之宗庙，犹以夏时之孟月尔”者，以《明堂位》称季夏六月，以禘礼祀周公於大庙。周之季夏，即夏之孟月，建巳之月。又《春秋》宣八年“六月辛巳，有事于大庙”，谓禘祭也，是用建巳之月。按《春秋》宣九年，献子始见经，按僖八年，於时未有献子。而“七月禘”者，郑答赵商云“以僖八年正月，公会王人于洮”。六月应禘，以在会未还，故至七月乃禘。君子原情免之，理不合讥，而书之者，为致夫人，故书“七月禘”也。献子既七月而禘，非时失礼。《春秋》之例，非时祭者皆书於经，以示讥。献子以后，之禘而用七月，不书於经，而不讥者，郑《释废疾》云“宣八年六月，‘有事于大庙’，禘而云‘有事’者，虽为卿佐卒张本，而书有事，其实当时有用七月而禘，因宣公六月而禘得礼，故变文言有事。《春秋》因事变文，见其得正也”。如郑此言，则献子之时禘皆非正，因宣公六月禘为得正，故变文云有事，以明馀禘之不正也。故馀禘不载於经，唯讥於宣公得正之禘也。郑又一解云《礼记》之言，不可合於《春秋》书例，故郑答赵商云“《礼记》之云，何必皆在《春秋》之例”，是《礼记》不与《春秋》合也。
　　夫人之不命於天子，自鲁昭公始也。亦记鲁失礼所由也。周之制，同姓，百世昏姻不通。吴，大伯之后，鲁同姓，昭公取於吴，谓之吴孟子，不告於天子。自此后取者遂不告於天子，天子亦不命之。 
　　[疏]“夫人”至“始也”。
　　○正义曰：诸侯夫人亦天子所命，或是王后无畿外之事，故天子命畿外诸侯夫人，此文是也。若畿内诸侯及卿大夫之妻，则《玉藻》注云“天子诸侯命其臣，后夫人亦命其妻”是也。
　　外宗为君、夫人，犹内宗也。皆谓嫁於国中者也。为君服斩，夫人齐衰，不敢以其亲服服至尊也。外宗，谓姑、姊妹之女，舅之女及从母皆是也。内宗，五属之女也。其无服而嫁於诸臣者，从为夫之君，嫁於庶人，从为国君。
　　○外宗为，于伪反，注同，下“为夫、为之服”，下注“为其”亦同。 
　　[疏]“外宗”至“宗也”。
　　○正义曰：外宗者，谓君之姑、姊妹之女及舅之女及从母皆是也。内宗，谓君五属内之女。君内宗为君悉服斩衰，为夫人齐衰，则君之外宗之女，为君及夫人与内宗同，故云“犹内宗也”。亦即是与诸侯为兄弟者服斩之例也。
　　○注“皆谓”至“国君”。
　　○正义曰：知“皆谓嫁於国中”者，以经云“为君夫人”，则君夫人者，是国人所称号，故知嫁於国中。国外当云诸侯。云“为君服斩，夫人齐衰，不敢以其亲服服至尊也”者，按礼：族人不敢以其戚戚君，则异族者亦不可以戚戚君，故不得以其亲服服至尊也。云“外宗，谓姑、姊妹之女舅之女及从母皆是也”者，古者大夫不外取，故君之姑、姊妹嫁於国内大夫为妻，是其正也。舅之女及从母皆是者，谓君之舅女及君之从母在国中者，非正也。所以非正者，以诸侯不内取，故舅女及从母不得在国中。诸侯虽曰外取，舅及从母元在他国，而舅之女及从母不得来嫁与已国卿大夫为妻，以卿大夫不外取。知“内宗，五属之女”者，以其称内，故内五属之女也。凡外宗内宗，皆据有爵者，云“其无服而嫁於诸臣者，从为夫之君”者，总谓外宗内宗之女皆然也。云“嫁於庶人，从为国君”者，亦内外宗之女并言之，则服齐衰三月。此等内宗外宗，熊氏云“虽嫁在他国，皆为本国诸侯服斩也，今依用之”。若贺循、谯周之等云在己国则得为君服斩，夫人齐衰；若在他国则不得也。今并存焉，任贤者择之，此外宗与《丧服》外宗为君别也。故郑注彼云“外宗是君之外亲之妇”，此外宗唯据君之宗。崔氏云兼据夫人外宗，其义非也。又《周礼》外宗、内宗，谓外内之女。而崔氏云“郑注《特牲》云女者，女有出適，嫌有降理，故举女，不言男”，其义亦非也。
　　厩焚，孔子拜乡人为火来者。拜谢之。拜之，士壹，大夫再，亦相吊之道也。言拜之者，为其来吊己。《宗伯职》曰：“以吊礼哀祸灾。” 
　　[疏]“厩焚”至“道也”。
　　○正义曰：厩焚，孔子马厩被火焚也。
　　○“孔子拜乡人为火来”者，谓孔子拜谢乡人为火而来慰问孔子者。
　　○“拜之，士壹，大夫再”者，言拜此乡人之时，若士则壹拜之，大夫则再拜之。
　　○“亦相吊之道”者，此言虽非大祸灾，亦是相哀吊之道也。
　　孔子曰：“管仲遇盗，取二人焉，上以为公臣，曰：‘其所与游，辟也，可人也。’言此人可也，但居恶人之中，使之犯法。
　　○上，时掌反。辟，匹亦反。管仲死，桓公使为之服。宦於大夫者之为之服也，自管仲始也，有君命焉尔也。”亦记失礼所由也，善桓公不忘贤者之举。官，犹仕也。此仕於大夫，更升於公，与违大夫之诸侯同尔，礼不反服。 
　　[疏]“孔子”至“尔也”。
　　○正义曰：此二节明大夫之臣虽仕於公，反服大夫之服。孔子论说管仲之事，故云“孔子曰”。
　　○“管仲遇盗，取二人焉”者，谓管仲逢遇群盗，於此盗中，简取二人焉。
　　○“上以为公臣”者，谓管仲荐上此二人，以为桓公之臣。
　　○“曰：其所与游，辟也，可人也”者，此管仲荐此盗人之辞，言此盗人所与交游是邪辟之人，故犯法为盗。可人也者，谓其人性行是堪可之人也，可任用之。
　　○“管仲死，桓公使为之服”者，谓管仲之死，桓公使此二人著服也。
　　○“宦於大夫者之为之服也，自管仲始也”者，言依礼仕宦於大夫、升为公臣，不合为大夫著服。今此二人，是仕宦於大夫、升为公臣者之为大夫而著服也。从管仲为始，言自此以后，升为公臣，皆服官於大夫之服也。
　　○“有君命焉尔也”者，言此二人，所以为管仲著服者，有桓公之命使之焉尔。作记之者亦记失礼所由，又记桓公不忘贤者之举也。
　　过而举君之讳，则起。举，犹言也。起立者，失言而变自新。与君之讳同，则称字。谓诸臣之名也。 
　　[疏]“过而”至“称字”。
　　○正义曰：此一节明辟君之讳也。过，谓过误也。举，犹言也。若过误言君之讳，则起而改变自新。
　　内乱不与焉，外患弗辟也。谓卿大夫也。同僚将为乱，己力不能讨，不与而已。至於邻国为寇，则当死之也。《春秋》鲁“公子友如陈葬原仲”，传曰：“君子辟内难而不辟外难。”
　　○与音预，注同。辟音避，注同。僚，本又作寮。力，雕反。难，乃旦反，下同。 
　　[疏]“内乱”至“辟也”。
　　○正义曰：此一经明卿大夫之礼。有内乱，力不能讨，可辟之事。
　　○“内乱不与焉”者，谓国内有同僚为乱，则身自畏辟，不干与焉，以其力弱，不能讨也。虽不与而已，若力能讨，则当讨之。
　　○“外患弗辟也者，外，谓在外。邻国为其寇患，虽力不能讨，不得辟之，当尽死於难也。
　　○注“《春秋》”至“外难”。
　　○正义曰：引《春秋》者，庄二十七年《公羊传》文。按注云“公子友如陈，葬原仲。大夫不书葬，此何以书？通乎季子之私行也。又云“君子辟内难而不辟外难。内难者何？公子庆父、公子才通乎夫人以胁公，季子起而治之，则不得与于国政；坐而视之，则亲亲”。何休云：“不忍见其如此，故请至于陈而葬原仲，时季友讨庆父，为不与国政，力不能讨。至庄三十二年，季子与国政，故逐庆父而酖叔牙也。”此注云力不能讨，亦谓不与国政。若与国政、力能讨之而不讨，则责之，故宣二年晋史董孤书赵盾以“弑君”，云“子亡不越竟”是也。
　　《赞大行》曰：“圭，公九寸，侯、伯七寸，子、男五寸，博三寸，厚半寸，剡上左右各寸半，玉也。藻，三采六等。”《赞大行》者，书说大行人之礼者名也。藻，荐玉者也，三采六等，以朱白苍画之再行也。子、男执璧，作此《赞》者失之矣。
　　○厚，户豆反。剡，以冉反。画，胡卦反，徐胡麦反。再行，户刚反。哀公问子羔曰：“子之食奚当？”问其先人始仕食禄，以何君时。
　　○当，如字，注同，旧才浪反。对曰：“文公之下执事也。” 
　　[疏]“赞大”至“事也”。
　　○正义曰：此明五等诸侯所执圭玉之制。
