<!-- { "loadSidebar": true } -->
　　○正义曰：“师，众也”，“峻，大也”，皆《释诂》文。《尔雅》“峻”字马旁为之，与此同也。“克，能也”，《释言》文也。云“君有逆命，则民有逆辞也”者，“君有逆命”，解经“言悖而出”也。“民有逆辞”，解经“亦悖而入”，谓人有逆命之辞以拒君也。云“《老子》曰：多藏必厚亡”者，言积聚藏之既多，必厚重而散亡也。引之者，证“货悖而入，亦悖而出”。
　　○“《康诰》曰：惟命不于常”者，谓天之命，不於是常住在一家也。“道善则得之，不善则失之矣”，《书》之本意，言道为善则得之，不善则失之，是不常在一家也。
　　○“舅犯曰：亡人无以为宝，仁亲以为宝”者，此舅犯劝重耳之辞。於时重耳逃亡在翟，秦穆公欲纳之反国，而劝重耳不受秦命，对秦使云：奔亡之人，无以货财为宝，唯亲爱仁道以为宝也。
　　○注“楚书”至“奚恤”。正义曰：郑知是“楚昭王时书”者，案《楚语》云：“楚昭王使王孙圉聘於晋，定公飨之。赵简子鸣玉以相问於王孙圉，曰：‘楚之白珩犹在乎？其为宝几何矣？’王孙圉对曰：‘未尝为宝。楚之所宝者，曰观射父，能作训辞，以行事於诸侯，使无以寡君为口实。’”又《新序》云：“秦欲伐楚，使者观楚之宝器。楚王召昭奚恤而问焉，对曰：‘宝器在贤臣。’王遂使昭奚恤应之。昭奚恤发精兵三百人，陈於西门之内，为东面之坛一，南面之坛四，西面之坛一。秦使者至，昭奚恤曰：‘君客也，请就上居东面之坛。’令尹子西南面，太宗子牧次之，叶公子高次之，司马子发次之。昭奚恤自居西面之坛，称曰：‘客欲观楚之宝器乎？楚之所宝者，即贤臣也。唯大国之所观！’秦使无以对也。使归，告秦王曰：‘楚多贤臣，无可以图之。’”何知有观射父、昭奚恤者？案《战国义》云：“楚王筑坛，昭奚恤等立於坛上。楚王指之，谓秦使曰：‘此寡人之宝。’故知有昭奚恤等也。谓贤为宝者，案《史记》云：“理百姓，实府库，使黎甿得所者，有令尹子西而能也。执法令，奉圭璋，使诸侯不怨，兵车不起者，有大宗子牧能也。守封疆，固城郭，使邻国不侵，亦不侵邻国者，有叶公子高能也。整师旅，治兵戈，使蹈白刃，赴汤蹈火，万死不顾一生者，有司马子发能也。坐筹帷幄之中，决胜千里之外，怀霸王之业，拨理乱之风，有大夫昭奚恤能也。是皆为宝也。”引之者，证为君长能保爱善人为宝也。
　　○注“舅犯”至“利也”。
　　○正义曰：“舅犯，晋文公之舅狐偃”者，《左传》文也。云“时避骊姬之谗，亡在翟而献公薨。秦穆公使子显吊之，因劝之复国。舅犯为之对此辞也”，《檀弓》篇文。
　　○“《秦誓》曰”者，此一经明君臣进贤诎恶之事。《秦誓》，《尚书》篇名。秦穆公伐郑，为晋败於殽，还归誓群臣而作此篇，是秦穆公悔过自誓之辞。记者引之，以明好贤去恶也。
　　○“若有一介臣，断断兮”者，此秦穆公誓辞云，群臣若有一耿介之臣，断断然诚实专一谨悫。兮是语辞。《古文尚书》“兮”为“猗”。言有一介之臣，其心断断、猗猗然专一，与此本异。
　　○“无他技，其心休休焉，其如有容焉”者，言此专一之臣，无他奇异之技，惟其心休休然宽容，形貌似有包容，如此之人，我当任用也。
　　○“人之有技，若己有之”者，谓见人有技艺，欲得亲爱之，如己自有也。
　　○“人之彦圣，其心好之，不啻若自其口出”者，谓见人有才彦美通圣，其心中爱乐，不啻如自其口出。心爱此彦圣之美，多於口说，言其爱乐之甚也。
　　○“实能容之，以能保我子孙黎民，尚亦有利哉”者，实，是也。若能好贤如此，是能有所包容，则我国家得安，保我后世子孙。黎，众也。尚，庶几也。非直子孙安，其下众人皆庶几亦望有利益哉也。
　　○“人之有技，媢疾以恶之”者，上明进贤之善，此论蔽贤之恶也。媢，妒也。见人有技艺，则掩藏媢妒，疾以憎恶之也。
　　○“人之彦圣，而违之，俾不通”者，见他人之彦圣，而违戾抑退之。俾，使也，使其善功不通达於君。《尚书》“通”为“达”字也。
　　○“实不能容，以不能保我子孙黎民，亦曰殆哉”者，若此蔽贤之人，是不能容纳，家国将亡，不能保我子孙。非唯如此，众人亦曰殆危哉。
　　○注“秦誓”至“危也”。
　　○正义曰：“秦穆公伐郑，为晋所败於崤，还誓其群臣，而作此篇也”者，案《尚书序》，秦穆公伐郑，晋襄公帅师败诸崤，还归，作《秦誓》。又《左传》僖三十二年秦穆公兴师伐郑，蹇叔等谏之，公不从，为晋人与姜戎要而击之，败诸崤，是其事也。云“美士为彦”者，《尔雅 释训》文。“黎，众也”，“俾，使也”，皆《释诂》文。“尚，庶几”者，《释言》文。《尔雅》“庶几，尚也”，是“尚”为“庶几”矣。云“媢，妒也”者，《说文》云“媢，夫妒妇”，是“媢”为“妒”也。
　　○“唯仁人放流之，迸诸四夷，不与同中国”者，言唯仁人之君，能放流此蔽善之人，使迸远在四夷，不与同在中国。若舜流四凶，而天下咸服是也。
　　○“此谓唯仁人，为能爱人，能恶人”者，既放此蔽贤之人远在四夷，是仁人能爱善人，恶不善之人。
　　○“见贤而不能举，举而不能先，命也”者，此谓凡庸小人，见此贤人而不能举进於君。假设举之，又不能使在其己之先，是为慢也。谓轻慢於举人也。
　　○“见不善而不能退，退而不能远，过也”者，此谓小人见不善之人而不能抑退之。假令抑退之，而不能使远退之。过者，言是愆过之人也。
　　○“好人之所恶”者，又谓君子，君子所恶者，凶恶之事。今乃爱好凶恶，是好人之所恶也。
　　○“恶人之所好”者，君子所好仁义善道。今乃恶此仁义善道，是“恶人之所好”也。
　　○“是谓拂人之性”者，若如此者，是谓拂戾善人之性。
　　○“菑必逮夫身”者，逮，及也。如此，菑必及夫身矣。
　　○“是故君子有大道”者，大道，谓所由行孝悌仁义之大道也。
　　○“必忠信以得之，骄泰以失之”者，言此孝悌仁义，必由行忠信以得之，由身骄泰以失之也。
　　○“生财有大道”者，此一经明人君当先行仁义，爱省国用，以丰足财物。上文“大道”，谓孝悌仁义之道，此言人君生殖其财，有大道之理，则下之所云者是也。
　　○“生之者众”者，谓为农桑多也。
　　○“食之者寡”者，谓减省无用之费也。
　　○“为之者疾”者，谓百姓急营农桑事业也。
　　○“用之者舒”者，谓君上缓於营造费用也。
　　○“则财恒足矣”者，言人君能如此，则国用恒足。
　　○“仁者以财发身”者，谓仁德之君，以财散施发起身之令名也。
　　○“不仁者以身发财”者，言不仁之人，唯在吝啬，务於积聚，劳役其身，发起其财。此在治家、治国天下之科，皆谓人君也。
　　○“未有上好仁而下不好义者也”，言在上人君好以仁道接下，其下感君仁恩，无有不爱好於义，使事皆得其宜也。
　　○“未有好义其事不终者也”，言臣下悉皆好义，百事尽能终成，故云“未有好义其事不终者”，言皆能终成也。
　　○“未有府库财非其财者也”，又为人君作譬也。君若行仁，民必报义，义必终事。譬如人君有府库之财，必还为所用也，故云“未有府库财非其财者也”。
　　○注“其为”至“有也”。
　　○正义曰：言君行仁道，则臣必为义。臣既行义，事必终成。以至诚相感，必有实报，如己有府库之财，为己所有也。其为诚实而然，言不虚也。
　　○“孟献子曰：畜马乘，不察於鸡豚”者，此一经明治国家不可务於积财，若务於积财，即是小人之行，非君上之道。言察於鸡豚之所利，为畜养马乘。士初试为大夫，不闚察於鸡豚之小利。
　　○“伐冰之家，不畜牛羊”者，谓卿大夫丧祭用冰，从固阴之处伐击其冰，以供丧祭，故云“伐冰”也。谓卿大夫为伐冰之家，不畜牛羊为财利，以食禄不与人争利也。
　　○“百乘之家，不畜聚敛之臣”者，百乘，谓卿大夫有采地者也。以地方百里，故云“百乘之家”。言卿大夫之家，不畜聚敛之臣，使赋税什一之外徵求采邑之物也，故《论语》云“百乘之家”是也。
　　○“与其有聚敛之臣，宁有盗臣”者，覆解“不畜聚敛之臣”之本意。若其有有聚敛之臣，宁可有盗窃之臣，以盗臣但害财，聚敛之臣则害义也。
　　○“此谓国不以利为利，以义为利也”者，言若能如上所言，是国家之利，但以义事为国家利也。
　　○“长国家而务财用者，必自小人矣”者，言为人君长於国家而务积聚财以为己财者，必自为小人之行也。
　　○注“孟献”至“可也”。
　　○正义曰：“孟献子，鲁大夫仲孙蔑”者，此据《左传》文也。“畜马乘，谓以士初试为大夫”者，案《书传》“士饰车骈马”，《诗》云“四牡騑騑”大夫以上，乃得乘四马。今下云“伐冰之家”，“百乘之家”，家是卿大夫。今别云“畜马乘者，不察鸡豚”，故知“士初试为大夫”也。伐冰之家，卿大夫者，案昭四年《左传》云：大夫命妇，丧浴用冰。《丧大记》注云：士不用冰。故知卿大夫也。士若恩赐及食，而得用，亦有冰也。但非其常，故《士丧礼》“赐冰则夷槃”可也。《左传》又云“食肉之禄，冰皆与焉”是也。云“百乘之家，有采地者也”，此谓卿也。故《论语》云“百乘之家”，郑云“采地，一同之广轮”是也。
　　○“彼为”至“利也”。
　　○前经明远财重义，是“不以利为利，以义为利”，此经明为君治国，弃远小人，亦是“不以利为利，以义为利”也。彼，谓君也。君欲为仁义之道，善其政教之语辞，故云“彼为善之”。“小人之使为国家，灾害并至”者，言君欲为善，反令小人使为治国家之事，毒害於下，故灾害患难，则并皆来至。
　　○“虽有善者，亦无如之何矣”者，既使小人治国，其君虽有善政之亦无能奈此患难之何。言不能止之，以其恶之已著故也。 

　 
卷六十一 昏义第四十四 

　卷六十一 昏义第四十四 　 
　　陆曰：“郑云：‘《昏义》者，以其记娶妻之义，内教之所由成也。’” 
