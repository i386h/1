<!-- { "loadSidebar": true } -->
　　○为，于伪反，下“为辟”、下文“有为”并同。周公曰：“岂，不可？”言是岂，於礼不可，不许也。
　　○“周公曰岂”绝句，“言是岂”绝句，“於礼不可”绝句。史佚行之。’失指以为许也。遂用召公之言。下殇用棺衣棺，自史佚始也。”棺，谓敛於棺。 
　　[疏]“曾子”至“始也”。
　　○正义曰：此一节论葬下殇之事。“曾子问曰下殇土周”。
　　○曾子既见时所行与古礼异，故举事而问也。下殇谓八岁至十一也。土周，《檀弓》所云“夏后氏之堲周”是也。周人用特葬下殇之丧，故云“下殇土周”也。
　　○“葬于园”者，园，圃也。下殇去成人远，不可葬於成人之墓，故用土周，而葬於园中也。
　　○“遂舆机而往”者，舆犹抗也。机者以木为之状，如床无脚及箦也。先用一绳直於中央，系著两头之榪。又别取一绳，系一边材，横钩中央，直绳报还钩材，往还取匝，两边悉然。而后以尸置於绳上，抗举以往园中，临敛时，当堲周之上，先缩除直绳，则两边交钩之绳，悉各离解，而尸从机中央零落，入於堲周中，故曰“舆机而往”也。
　　○“涂迩故也”者，涂，路也。迩，近也。若成人墓远，则以棺衣棺於宫中。此下殇葬於园，是路去家甚近，故先用机举尸往园中，而后棺敛，故曰“涂迩故也”。
　　○注“土周”至“舆机”。
　　○正义曰：按《檀弓》云“夏后氏之堲周，葬中殇下殇”，故知土周是堲周也。云“周人以夏后氏之堲周，葬下殇於园中”者，《檀弓》云“中殇下殇”，此直云葬“下殇土周葬於园”者，以经云“下殇”，故指下殇为言。《檀弓》所云，据士及庶人也。若诸侯长、中殇適者，车三乘，下殇车一乘，既有遣车，即不得堲周、舆机而葬也。诸侯庶长殇、中殇，车一乘，则宗子亦不用堲周、舆机而葬；其下殇则舆机。其大夫之適长殇、中殇，遣车一乘，亦不舆机；下殇无遣，则舆机也。然则王之適庶长、中、下殇皆有遣车，并不舆机。士及庶人適庶皆无遣车，则中、下殇并皆舆机，故熊氏云：“若无遣车，中从下殇。其长殇既无遣车，年又长大，不可与下殇同，盖棺敛於宫中，载棺而往之墓，从成人也。”
　　○“今墓远，则其葬也如之何”。
　　○今谓曾子见时世礼变，皆棺敛下殇於宫中，而葬之於墓，与成人同隆。今既远，不复用舆机，於尸为当用人抗举棺而往墓？为当用车载棺而往墓邪？问其葬仪，故云“如之何”。
　　○“昔者史佚有子而死，下殇也，墓远”。
　　○此举失礼所由之人。史佚，周初良史，武王、周公、成王时臣也。有子下殇而死。
　　○“墓远”者，史佚欲不葬於园而载尸往墓，及棺而葬之，其墓稍远，犹豫未定。注“史佚，武王时贤史也”。
　　○正义曰：史佚，文王武王时臣，故《国语》称访於辛尹，《尚书》称逸祝册是也。但下殇之丧，非成人之要，故史佚犹有不知。
　　○“召公谓”至“宫中”。
　　○召公名奭，见史佚欲依下殇礼，而不棺敛於宫中，而欲车载往墓，犹豫未定，故劝之，令棺敛於宫中，如成人也。
　　○“史佚曰吾敢乎哉”者，言吾虽欲如此，犹不敢，恐达礼者所讥。注“畏知礼也”者，是畏周公也。不欲直指。
　　○“召公言於周公”者，言犹问也。史佚既畏周公，故召公为谘问於周公，述其事状，以决之者，“周公曰岂，不可”者，周公闻召公之问，故答云“岂”。岂者怪拒之辞，先怪拒之，又云“不可”。不可是不许之辞。
　　○“史佚行之”者，召公述“周公曰岂，不可”之辞，以语史佚，史佚不达其指，犹言周公岂不可，是许之辞，故行棺衣宫中之礼也。
　　○“下殇用棺衣棺，自史佚始也”。
　　○更据失礼所由也。然此云棺衣棺於宫中，自史佚为始，明昔非惟宫中不棺，亦不衣也。而不言於宫中者，略从可知也。
　　曾子问曰：“卿大夫将为尸於公，受宿矣，而有齐衰内丧，则如之何？”孔子曰：“出舍於公馆以待事，礼也。”吉凶不可以同处。孔子曰：“尸弁冕而出，为君尸或弁者，先祖或有为大夫、士者。卿、大夫、士皆下之。见而下车。尸必式，小俯礼之。必有前驱。”为辟道。
　　○辟，婢亦反。 
　　[疏]“曾子”至“前驱”。
　　○正义曰：此一节论卿大夫与君为尸之事。
　　○“曾子”至“之何”。
　　○曾子言卿大夫或为尸而巳，受宿齐戒，而门内有齐衰之丧，其礼如何，故云“则如之何”。
　　○“孔子曰出舍於公馆以待事，礼也”者，此答曾子云：且舍公馆，待事毕，然后归哭也。所以出於公馆者，以祭是吉，吉凶不可同处也。
　　○“孔子曰尸冕而出”，此孔子因曾子上问为尸之事，遂为曾子广说事尸之法，故此直言“孔子曰”，无曾子问辞。此篇之内，时有如此，皇氏以为无曾子问者，后写脱漏，非也。
　　○注“为君”至“士者”。
　　○正义曰：按《士虞礼》云“尸服卒者之上服”，以君之先祖有为士者，当著爵弁以助君祭，故子孙祭之，尸得服爵弁者。若以助君祭服言之，大夫著冕。此云大夫者，因士连言大夫耳。按《仪礼 特牲》“尸服玄端少牢”，又云“尸服朝服”，尸皆服在家自祭之服，不服爵弁及冕者，大夫、士卑屈於人君，故尸服父祖自祭之上服；人君礼伸，故尸服助祭之上服也。
　　○“卿、大夫、士皆下之”者，谓尸或出於道路，其卿、大夫乘车，见尸则下车也。“尸必式”者，而尸当冯式小俛以敬之。“必有前驱”者，谓尸出行，则有前驱辟道之人也。
　　子夏问曰：“三年之丧卒哭，金革之事无辟也者，礼与？初有司与？”疑有司初使之然。
　　○辟音避，下同。与音馀，下皆同。孔子曰：“夏后氏三年之丧，既殡而致事，殷人既葬而致事。致事，还其职位於君。周卒哭而致事。《记》曰：‘君子不夺人之亲，亦不可夺亲也。’此之谓乎？”二者：恕也，孝也。子夏曰：“金革之事无辟也者，非与？”疑礼当有然。孔子曰：“吾闻诸老聃曰：‘昔者鲁公伯禽有为为之也。伯禽，周公子，封於鲁。有徐戎作难，丧卒哭而征之，急王事也。征之，作《费誓》。
　　○难，乃旦反。费音秘。今以三年之丧从其利者，吾弗知也。’”时多攻取之兵，言非礼也。 
　　[疏]“子夏”至“知也”
　　○正义曰：此一节论君不夺孝子情之事，各依文解之。
　　○“子夏问曰三年之丧”至“初有司与”者，子夏以人遭父母三年之丧，卒哭之后，国有金革战伐之事，君使则行，无敢辞辟，为是礼当然与？为当初时有司强逼遣之与？
　　○注“致事”至“致事”。
　　○正义曰：皇氏云：“夏后氏尚质，孝子丧亲恍惚，君事不敢久留，故既殡致事还君。殷人渐文，思亲弥深，故既葬毕始致事还君。周人极文，悲哀至甚，故卒哭而致事。”知周卒哭致事者，以丧之大事有三：殡也，葬也，卒哭也。夏既殡，殷既葬，后代渐远。以此推之，故知周卒哭也。
　　○“记曰”至“谓乎”。
　　○解人臣丧亲，在上君子许之致事。君子谓人君也。人臣有亲之丧，在上君子许其致事，是不夺人丧亲之心，此谓恕也，以巳情恕彼也，据君许於下也。亦不可夺亲者，谓人臣遭亲之丧，若不致事，是自夺思亲之心也，故遭丧须致事，是不夺情以求利禄，此谓孝也，此据孝子之身也。言孝子居丧，不可以不致事，人君不可以不许。旧记先有此文，故孔子引之，故云“此之谓乎”。
　　○注“二者恕也孝也”者，“恕也”解不夺人之亲，巳既思亲，以巳方人，何可夺人之亲？是君恕也。“孝也”解亦不可夺亲，是孝子思亲，今不致事，不能念亲；今既致事，是不夺思亲之情，是其孝也。
　　○“子夏曰金革之事，无辟也者，非与”，孔子既前答周人卒哭而致事，则无从金革之理。子夏既见周代行金革无辟之事，谓其礼当然，故问孔子云：金革之事，无辟也者，岂非礼也与？疑其於礼当然。又意谓见鲁君居丧有金革之事，岂是礼也与？疑其非礼也，故问之。
　　○“孔子曰：吾闻诸老聃曰：昔者鲁公伯禽有为为之也”者，孔子对云：金革之事无辟也者，当亦有之。吾闻诸老聃曰：昔者鲁君伯禽卒哭而从金革，时有徐戎作乱，东郊不开，故征之。有为，为之也。
　　○注“伯禽”至“费誓”。
　　○正义曰：言伯禽，周公之子，封於鲁。按《史记 鲁世家》文云“徐戎作难”，《尚书》序又云“卒哭而征之，急王事也”，以此上经云“卒哭，金革之事无辟”，此云“鲁公伯禽有为为之”，故知征之。然周公致政之后，成王即位之时，周公犹在，则此云伯禽卒哭者，为母丧也。“今以三年之丧”至“弗知也”。
　　○今以三年之丧，卒哭而从金革之事，更无所为，盖直贪从於利，攻取於人者。吾不知也，言不知是不得此礼也。 

　 
卷二十 文王世子第八 

　卷二十 文王世子第八 　 
　　陆曰：“文王，周文王昌也。郑云：‘以其善为世子之礼，故著谥号标篇，言可法也。’” 
　　[疏]正义曰：案郑《目录》云：“名曰《文王世子》者，以其记文王为世子时之法，此於《别录》属《世子法》。”此篇之内凡有五节，从“文王之为世子”下，终“文王之为世子也”为第一节，论文王武王为世子之礼、下之事上之法。从“凡学世子”至“周公践阼”为第二节，论在上教下，说庠序，释奠先圣、先师，养老东序，并明茸荃教世子，又更论周公践阼，抗世子法於伯禽之事。自“庶子之正於公族”至“不翦其类”为第三节，明庶子正理、族人燕饮，及刑罚之事，殊於异姓，又更覆说殊於异姓之义。自“天子视学”至“典于学”为第四节，论天子视学，养三老五更，并明公侯伯子男反归养老於国。自“世子之记”以终篇末为第五节，以其文王为世子圣人之法，非凡人所行，故更明寻常世子法。各随文解之。
　　文王之为世子，朝於王季日三。三皆曰朝，以其礼同。
　　○朝，直遥反。三如字，又息暂反。鸡初鸣而衣服，至於寝门外，问内竖之御者曰：“今日安否何如？”内竖，小臣之属，掌外内之通命者。御，如今小史直日矣。
　　○衣，徐於既反，又如字。竖，上主反。内竖曰：“安。”文王乃喜。孝子恒兢兢。及日中又至，亦如之。又，复也。
　　○复，扶又反。及莫又至，亦如之。莫，夕也。
　　○莫音暮，注及篇末皆同。其有不安节，则内竖以告文王。文王色忧，行不能正履。节谓居处故事。履，蹈地也。
