<!-- { "loadSidebar": true } -->
　　○“《诗》云：‘匪革其犹，聿追来孝’”，此《大雅 文王有声》之篇。革，急也。犹，道也。聿，述也。言文王改作丰邑，非是急行巳之道，能述追先祖之业，来行孝道於此丰邑，时使之然，不得不尔，释时之义也。今《诗》本“革”作“棘”，“犹”作“欲”，“聿”作“遹”，字不同者，郑答炅模云：“为记注之时，依循旧本，此文是也。后得《毛诗传》而为《诗》注，更从毛本，故与记不同。”革、棘、聿、遹，字异义同，《诗》注“来，勤也”，言作丰邑，“非急成巳之欲”，“乃追述王季勤行孝之道也”。
　　○注“革急”至“述也”。
　　○正义曰：革，急；聿，述，并《释言》文。犹，道也，《释诂》文。
　　○“天地”至“伦也”。
　　○此事皆是下之事上，以敬顺为本，故云伦也。以前经云时为大，顺次之，故以伦为顺也。
　　○“社稷”至“体也”。
　　○以前经云体次之，此覆说体也。社稷山川为天地之别体，鬼神是人之别体，各有躯体也。
　　○注“天地”至“体也”。
　　○正义曰：神是天之别体，社稷山川是地之别体，鬼是人之别体，兼云天者，社稷山川虽形属於地，精灵上连於天也。此经鬼神之祭，则上宗庙之事而别属体者，宗庙至尊，事之须顺，故属顺也，体是人死所为，故后属体也，故云天地人之别体也。
　　○“丧祭”至“义也”。
　　○此释宜次之也。宜，义也。主人有丧祭之事，应须费用，而宾客有赙赗之交，是人道之宜也。故后云：丧礼，忠之至，宾客用币，义之至也。
　　○“羔豚”至“称也”。
　　○此释称次之。“羔豚而祭，百官皆足”，足犹得也。夫臣助祭，则各有俎。祭竟，播及胞翟，虽复羔豚之小，而百官一切皆悉得也。
　　○“大牢而祭，不必有馀”者，假令大牢亦不至有馀也。
　　○“此之谓称也”者，小而皆得，大而不馀，是各称在体也。
　　○注“此指”至“众也”。
　　○正义曰：按《仪礼》：“士祭用特牲，大夫祭用少牢，皆以成牲，不用羔豚。”此得有羔豚祭者，按《王制》云：“大夫士有田则祭，无田则荐。”则无地大夫士荐羔豚也。无地则无臣助祭，故云百官喻众也。
　　诸侯以龟为宝，以圭为瑞；家不宝龟，不藏圭，不台门，言有称也。古者货贝宝龟，大夫以下有货耳。《易》曰：“十朋之龟。”瑞，信也。诸侯执瑞，孤卿以下执挚。阇者谓之台。
　　○堵，本又作阇，音都，又丁古反，徐音常邪反。 
　　[疏]“诸侯”至“称也”。
　　○正义曰：此一节还明上经称次之事也。但礼主威仪，以尊卑大小，多少质文，各有所宜，其称非一，故从此以下，更广明为称之事。各依文解之。
　　○“诸侯以龟为宝”者，诸侯有保土之重，宜须占详吉凶，故得以龟为宝也。
　　○“以圭为瑞”者，圭兼五等玉也。诸侯之於天子，如天子之於天也。天子得天之物谓之瑞，故诸侯受封於天子，天子与之玉，亦谓为瑞也。《书》云“辑五瑞”，又云“班瑞于群后”是也。此云圭，不云璧，从可知也。
　　○“家不宝龟”者，家，卿大夫也。大夫卑轻，不得宝龟，故臧文仲居蔡为僣也。
　　○“不藏圭”者，卿大夫不得执玉，故不得藏圭。
　　○“不台门”者，两边筑阇为基，基上起屋曰台门，诸侯有保捍之重，故为台门，而大夫轻，故不得也。
　　○“言有称”者，结上得与不得，各有所称。
　　○注“古者”至“之台”。
　　○正义曰：言古者货贝，以贝为货，若今之用钱为货也。贝有五种，按《食货志》：王莽作金银龟贝钱布之品，名曰宝货。大贝四寸八分以上，二枚为一朋，直二百一十六文；壮贝三寸六分以上，二枚为一朋，直五十文；么贝二寸四分以上，二枚为一朋，直三十文也；小贝一寸二分以上，二枚为一朋，直十文也；
　　○不盈寸二分，漏度不得为朋，率枚直钱三文，是为货贝五品。又以龟为宝，故云“古者货贝宝龟”。云“《易》曰‘十朋之龟’”者，按《损卦 六五爻》云：“或益之十朋之龟。”郑注引《尔雅》云：“一曰神龟。”郭注：“此当龟以为畜在宫沼者。”“二曰灵龟。”注云：“今江东所用卜龟黄灵黑灵者，此盖与天龟灵属一也。”“三曰摄龟。”注云“以腹甲翕然摄敛头闭藏之”，即当《周礼》地与四方之龟，知者，以皆有奄敛之义故也。“四曰宝龟”。即“遗我大宝龟”，及《乐记》曰“青黑绿者，天子之宝龟”，及《公羊》定公八年“龟青纯”皆是也。“五曰文龟”。注“甲有文采者，《河图》云灵龟负书丹甲青文”是也。言灵者直是神龟之义，非天龟也。“六曰筮龟”。注云“常在蓍丛下”者。“七曰山龟，八曰泽龟，九曰水龟，十曰火龟”。注“此皆说龟所生处”也。大凡神、灵、宝、文、摄，唯五体而巳。《家语》臧氏家有守龟，名曰蔡。文仲三年为一兆，武仲三年而为二兆，孺子容三年而为三兆，此云家不宝龟。按《三正记》、《白虎通》天子之龟尺二寸，诸侯一尺，大夫八寸者，彼谓卜龟。士亦有龟，故《士丧礼》卜宅是也。龟出於蔡，故得以为名也。臣瓒注《汉书》云：“蔡，龟名。”非也。臧氏又有偻句，故《左氏》昭二十五年传云“偻句不余欺”是也。《食货志》云：“元龟尺二寸，直二千一百六十，为大贝十朋。公龟九寸以上，直五百，为壮贝十朋。侯龟七寸以上，直三百，为玄贝十朋。子龟五寸以上，直百，为小贝十朋。”此等皆为一贝有十朋，与十朋之龟义同也。云“阇者谓之台”，《尔雅 释宫》文。
　　礼有以多为贵者。天子七庙，诸侯五，大夫三，士一。天子之豆二十有六，诸公十有六，诸侯十有二，上大夫八，下大夫六。诸侯七介七牢，大夫五介五牢。天子之席五重，诸侯之席三重，大夫再重。天子崩，七月而葬，五重八翣；诸侯五月而葬，三重六翣；大夫三月而葬，再重四翣。此以多为贵也。豆之数，谓天子朔食，诸侯相食，及食大夫。《公食大夫礼》曰：“宰夫自东房荐豆六，设于酱东。”此食下大夫而豆六，则其馀著矣。《聘礼》：“致饔饩於上大夫，堂上八豆，设于户西。”则凡致饔饩，堂上之豆数亦如此。《周礼》：公之豆四十，其东西夹各十有二。侯伯之豆三十有二，其东西夹各十。子男之豆二十有四，其东西夹各六。诸侯七介七牢者，周之侯伯也。大夫五介五牢者，侯伯之卿使聘者也。《周礼》：上公九介九牢，侯伯七介七牢，子男五介五牢。《聘仪》所云“上公七介，侯伯五介，子男三介”，乃谓其使者也。天子葬五重者，谓杭木与茵也。葬者，杭木在上，茵在下。《士丧礼》下篇陈器曰：“杭木横三缩二，加杭席三，加茵，用疏布缁翦，有幅，亦缩二横三。”此士之礼一重者，以此差之，上公四重。
　　○介音介，副也，后皆同；俗读古贺反，非也。重，直龙反，下及注皆同。翣，所甲反。相食音嗣，下同。饩，许既反。夹，古洽反，又古协反。使，色吏反。杭木，苦浪反，又音刚，又户刚反。茵音因。缩，所六反。 
　　[疏]“礼有”至“为贵也”。正义曰：“天子七庙”，尊者诚深孝笃，故立庙乃多世为称也。“诸侯五，大夫三，士一”者，德转薄，故庙少为称也。“士一庙”者，据下士为言，若適士则二庙也。
　　○“天子之豆二十有六”者，谓天子朔食也。尊者宜备味，多乃称之，故多致豆二十有六也。
　　○“诸公十有六”，上公也，谓更相朝时堂上之豆数也。
　　○“诸侯十有二”者，侯、伯、子、男也，亦谓相朝时堂上之豆数也。
　　○“上大夫八，下大夫六”者，皆谓主国食使臣堂上之豆数。
　　○“诸侯七介七牢”者，介，副也；牢，大牢也。谓诸侯朝天子，天子以大牢礼赐之也。《周礼》：公九介九牢，侯伯七，子男五。今言七，举中言之也。
　　○“大夫五介五牢”者，臣为君使，各降其君二等，此五介五牢，谓侯伯之卿，亦举中言之。
　　○“诸侯之席三重”者，谓相朝时宾主皆然也。尊者须温厚，故多重乃称也。三重则四席也。熊氏云：“三重则三席也。”
　　○“大夫再重”者，卑於人君故也。
　　○“天子崩，七月而葬，五重”者，五重谓杭木与茵也。尊者宜坚固，故多重也。
　　○“八翣”者，尊宜多鄣蔽以称之也。
　　○“三重六翣”者，五等同也，卑於王，故鄣蔽少也。然前介及牢不云天子者，天子无介，牢礼无等，及为宾客之事。
　　○“再重四翣”者，诸侯大夫又卑，故从而少饰也。此以多为贵也者，都结上之文也。
　　○注“豆之”至“四重”。
