<!-- { "loadSidebar": true } -->
　　○正义曰：凡献物必先奠於地，故云“奠，犹献也”。云“凡世妇以下，蚕事毕献茧，乃命之”者，三夫人九嫔，其位既尊，不须献茧，自然得命也。世妇以下位卑，因献茧，乃得命，言以下则女御亦然。经唯云“世妇”，举其贵者。
　　凡侍於君，绅垂，足如履齐，颐霤，垂拱，视下而听上，视带以及袷，听乡任左。绅垂，则磬折也。齐，裳下缉也。袷，交领也。
　　○齐音咨，本又作斋，注同。颐，以支反。霤，力救反。袷，居业反。乡，许亮反。折，之列反，又市列反，篇末放此。缉，七入反。凡君召以三节，二节以走，一节以趋。节，所以明信，辅君命也。使使召臣，急则持二，缓则持一。《周礼》曰“镇圭以征守”，其馀未闻也。今汉使者拥节。
　　○使使，上音史，下色吏反。镇，珍刃反，徐音珍。守，手又反。汉使，色吏反。在官不俟屦，在外不俟车。趋君命也。必有执随授之者，官谓朝廷治事处也。
　　○处，昌虑反。 
　　[疏]“凡侍”至“俟车”。
　　○正义曰：此一节论人臣侍君及被君召之仪。
　　○“凡侍於君”者，谓臣侍君法也。凡者，臣无贵贱皆然也。
　　○“绅垂”者，绅，大带也。身直则带倚，磬倚则带垂。“足如履齐”者，齐，裳下缉也。身折则裳前下缉委地，故行则足恒如践履裳下也。“颐霤”者，霤，屋檐。身俯，故头临前，垂颐如屋霤。
　　○“垂拱”者，拱，沓手也。身俯则宜手沓而下垂也。
　　○“视下而听上”者，视高则敖，故下瞩也。听上，谓听尊者语宜谛听，故仰头而面乡上以听之也。
　　○“视带以及袷”者，视尊者之处也。袷，交领也。视君之法，下不过带，高不过袷，故《曲礼》云“凡视上於面则敖，下於带则忧”是也。
　　○“听乡任左”者，此解“听上”也。庾云：“‘听上’及‘听乡任左’，皆备君教使也。”郑注《少仪》曰：“立者尊右，则坐者尊左也。”侍君之时君坐，故侍者在右。是以“听乡”皆以左为任也。此谓臣以左耳近君，故云“任左”。
　　○“凡君召以三节，二节以走，一节以趋”者，节者，以玉为之，所以明信，辅於君命者，也。君使使召臣有二节时，有一节时，故合云“三”也。随事缓急，急则二节，臣故“走”也。缓则一节，臣故“趋”也。庾氏云：“君召以三节者，谓君召臣急，则以二节，缓则以一节。急、缓不出於三耳，不谓节尽於三也。”“在官不俟屦，在外不俟车”者，急趋君召也。官，谓朝廷治事处也。外，谓其室及官府也。在官近，不须车，故言“屦”。在外远，故云“车”。
　　○注“《周礼》”至“拥节”。
　　○正义曰：此《周礼 典瑞》文。引之者，证君召臣之节，谓征召守国诸侯，以镇圭召之。云“其馀未闻”者，谓召诸侯之外，别召馀臣未闻。云“今汉使拥节”者，拥，持也。汉时使人召臣，持节召之也。
　　士於大夫，不敢拜迎，而拜送。礼不敌，始来拜，则士辟也。
　　○辟音避，下“亦辟”、“辟先”、“辟德”皆同。士於尊者先拜，进面，答之拜则走。士往见卿大夫，卿大夫出迎，答拜亦辟也。 
　　[疏]“士於”至“则走”。
　　○正义曰：此一节明士於尊者之法。“士於大夫，不敢拜迎”者，此谓大夫诣士，礼既不敌，故士不敢迎而先拜，大夫虽拜，士则辟之。
　　○“而拜送”者，按《仪礼 乡射》、《乡饮酒》、《公食》、《聘礼》，但是主人送宾者，皆主人再拜，宾不答拜。郑注云：“不答拜者，礼有终故也。”“士於尊者先拜”者，谓士往诣卿大夫，即先於门外拜之也。
　　○“进面”，士先於外拜，拜竟乃进面，亲相见也。
　　○“答之拜则走”者，若大夫出迎而答拜於士，则士走辟之也。
　　士於君所言大夫，没矣，则称谥若字，名士。与大夫言，名士，字大夫。君所，大夫存亦名。 
　　[疏]“士於”至“大夫”。
　　○正义曰：此一节论士於君及大夫之所言群臣之法。
　　○“士於君所言大夫”者，谓士在君前，与君言论及於大夫也。
　　○“没矣，则称谥若字”者，君前臣名，若彼大夫生则士呼其名；若彼大夫已死没，而士於君前言，则称彼谥；无谥则称字：不呼其名，敬贵故也。
　　○“名士”者，士贱，虽已死，而此生士与君言，犹呼死士名也。
　　○“与大夫言，名士，字大夫”者，谓士与大夫言次论及他生大夫、士之法也。士贱，故呼之名，大夫贵，故呼之字也。若大夫、士卒，则字士、谥大夫。
　　於大夫所，有公讳，无私讳。公讳，若言语所辟先君之名。凡祭不讳，庙中不讳，谓祝嘏之辞中，有先君之名者也。凡祭，祭群神。庙中上不讳下。
　　○嘏，古雅反。教学、临文不讳。为惑未知者。
　　○为，于伪反，下“为幼”、“为起事”同。 
　　[疏]“於大”至“不讳”。
　　○正义曰：此一节论讳与不讳之法。
　　○“有公讳无私讳”者，谓士及大夫言，但讳君家，不自私讳父母也。崔氏云：“谓伯叔之讳耳。若至亲则不得言。”庾云：“谓士与大夫言，有音字同己祖祢名字，皆不得讳，辟敬大夫，故不重敬。”“凡祭不讳，庙中不讳”者，谓祝嘏之辞，中有先君名者也。凡祭，祭群神也，谓社稷、山川百神也。祝嘏辞中有先君之名，不讳之也。“庙中上不讳下”，若有事於祖，则不讳父也。有事於父则讳祖。
　　○“教学临文不讳”者，教学，为师长也。教人若讳，疑误后生也。临文，谓简牒及读法律之事也，若讳则失於事正也。
　　古之君子必佩玉，比德焉。君子，士已上。右徵、角，左宫、月，玉声所中也。徵、角在右，事也，民也，可以劳。宫，羽在左，君也，物也，宜逸。
　　○徵，张里反，注同。中，丁仲反，下文同。趋以《采齐》，路门外之乐节也。门外谓之趍。齐，当为“楚荠”之荠。
　　○趍，七须反，本又作“趣”。齐，依注作“荠”，疾私反。《采荠》，《诗》篇名。行以《肆夏》，登堂之乐节。周还中规。
　　○反行也，宜圜。
　　○还音旋，本亦作“旋”，下同。圜音圆，折还中矩，曲行也，宜方。
　　○折，之设反。进则揖之，退则扬之，然后玉锵鸣也。揖之，谓小俛，见於前也。扬之，谓小仰，见於后也。锵，声貌。
　　○锵，七羊反。见，贤遍反，下同。故君子在车则闻鸾、和之声，行则鸣佩玉，是以非辟之心无自入也。鸾在衡，和在式。自，由也。
　　○辟，本又作“僻”，匹亦反，又婢亦反，徐芳益反。
　　○君在不佩玉，左结佩，右设佩。谓世子也。出所处而君在焉，则去德佩而设事佩，辟德而示即事也。结其左者，若於事有未能也。结者，结其绶不使鸣也。居则设佩，谓所处而君不在焉。朝则结佩。朝於君亦结左。齐则綪结佩，而爵韠。綪，屈也。结又屈之，思神灵，不在事也。爵韠者，齐服玄端。
　　○齐，侧皆反，注同。綪，侧耕反。凡带必有佩玉，唯丧否。丧主於哀，去饰也。凡，谓天子以至士。佩玉有冲牙，居中央以前后触也。
　　○冲，昌容反。君子无故玉不去身，君子於玉比德焉。故，谓丧与灾眚。
　　○灾音灾。眚，色耿反。天子佩白玉而纯组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶。玉有山玄、水苍者，视之文色所似也。绶者，所以贯佩玉，相承受者也。纯，当为“缁”。古文“缁”字或作丝旁才。綦，文杂色也。缊，赤黄。
　　○绶音受。纯，读为缁，侧其反。瑜，羊朱反。綦音其。瓀，而兖反，徐又作萩，同。玟，武巾反，字又作“<石攵>”，同。缊音温。孔子佩象环五寸而綦组绶。谦不比德，亦不事也。象，有文理者也。环，取可循而无穷。 
　　[疏]“古之”至“中矩”。
　　○正义曰：此一节广明佩玉之事。各随文解之。
　　○注“比德”至“已上”。
　　○正义曰：按《诗 秦风》云：“言念君子，温其如玉。”是玉以“比德”。按《聘义》云：“温润而泽，仁也。缜密以栗，知也。廉而不刿，义也。垂之如队，礼也。”“孚筠旁达，信也。”是玉以比德也。按下文云“天子佩白玉”，下至“士佩瓀玟”，士是君子含士以上也。
　　○注“玉声”至“宜逸”。
　　○正义曰：“玉声所中也”者，谓所佩之玉，中此徵、角、宫、羽之声。云“事也，民也，可以劳”者，按《乐记》：“角为民，徵为事。”右厢是动作之方，而佩徵、角。事则须作而成，民则供上役使，故可劳而在右也。云“君也，物也，宜逸”者，按《乐记》云：“宫为君，羽为物。”今宫、羽在左，是无事之方。君宜静而无为，物宜积聚，故在於左，所以“逸”也。
　　○注“路门”至“之荠”。
　　○正义曰：路寝门外至应门谓之“趋”，於此趋时，歌《采齐》为节。云“齐，当为‘楚荠’之荠”者，按《诗 小雅》有《楚茨》之篇，此作“齐”字，故读为《楚茨》之“茨”，音同耳，其义则异。
　　○注“登堂之乐节”。
　　○正义曰：路寝门内至堂，谓之“行”，於行之时则歌《肆夏》之乐。按《尔雅 释宫》云：“室中谓之时，堂上谓之行，堂下谓之步门，外谓之趋，中庭谓之走，大路谓之奔。”此对文耳。若总而言之，门内谓之行，门外谓之趋。郑注《乐师》云：“行，谓於大寝之中。趋，谓於朝廷。”然则王出，既服至堂而《肆夏》作，出路门而《采荠》作。其反，入至於应门、路门亦如之。此谓步迎宾客。王如有车出之事，登车於大寝西阶之前，反降於阼阶之前，《尚书传》曰“天子将出，撞黄钟之钟，右五钟皆应，入则撞蕤宾之钟，左五钟皆应”是也。
　　○注“反行也，宜圜”。
　　○正义曰：反行谓到行，反而行，假令从北向南，或从南向北。
　　○注“曲行也，宜方”。
　　○正义曰：曲行，谓屈曲而行，假令从北向南行，曲折而东向西向也。
　　○“进则”至“鸣也”。
　　○揖，俯也。若行前进，则身恒小俯俛也。
　　○“退则扬之”者，扬，仰也。卻退迁行则身微仰也。
　　○“然后玉锵鸣也”者，若进俯退仰，则然后佩离身而直行摇动，佩自击，所以玉声得锵锵而鸣也。
　　○注“揖之”至“后也”。
　　○正义曰：“见於前”者，谓佩乡前垂而见之。“见於后”者，谓佩乡后垂而见也。
　　○“是以非辟之心，无自入也”，谓君子恒闻鸾和佩玉之正声。自，由也。是以非类邪辟之心，无由入於身也。
