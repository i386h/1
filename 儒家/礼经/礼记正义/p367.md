<!-- { "loadSidebar": true } -->
　　○行，下孟反，又如字。卬音仰，本又作仰，一音五郎反。与音馀。五法已施，故圣人服之。言非法不服也。故规矩取其无私，绳取其直，权衡取其平，故先王贵之。贵此衣也。故可以为文，可以为武，可以摈相，可以治军旅。完且弗费，善衣之次也。“完且弗费”，言可苦衣而易有也。深衣者，用十五升布，锻濯灰治，绳之以采。善衣，朝祭之服也。自士以上，深衣为之次，庶人吉服深衣而已。
　　○相，息亮反。完音丸。费，芳贵反，又孚沸反，注同。苦衣，於既反。易，以豉反。锻，丁乱反。濯音浊。纯，之允反，又之闰反，后皆同。朝，直遥反。上，时掌反。具父母、大父母，衣纯以缋。具父母，衣纯以青。如孤子，衣纯以素。尊者存，以多饰为孝。缋，画文也。三十以下无父称孤。
　　○大父母音泰，大父母，祖父母也。缋，胡对反。纯袂、缘、纯边，广各寸半。纯，谓缘之也。缘袂，谓其口也。缘，緆也。缘边，衣裳之侧，广各寸半，则表里共三寸矣。唯袷广二寸。
　　○缘，悦绢反，注同。广，古旷反，注同。緆，徐音以豉反，皇音锡。案郑注《既夕礼》云：“饰衣领袂口曰纯，裳边侧曰綼，下曰緆也。” 
　　[疏]“古者”至“篇末”。
　　○正义曰：此一篇从此至未，皆论深衣之制。今各随文解之。
　　○“古宅深衣，盖有制度”者，以作记之人为记之时，深衣无复制度，故称“古者深衣，盖有制度”。言“盖”者，疑辞也。
　　○“以应规矩绳权衡”者，此则制度之事，所应者备在下文。
　　○“短毋见肤”者，深衣所取覆形体，纵令稍短，不得见其肤肉，若见肤肉，则衰也。
　　○“长毋被土”者，其衣纵长，无覆被於土，为污辱也。
　　○“续衽钩边”者，衽，谓深衣之裳，以下阔上狭，谓之为“衽”。接续此衽而钩其旁边，即今之朝服有曲裾而在旁者是也。
　　○注“续犹”至“裾也”。
　　○正义曰：“衽当旁”者，凡深衣之裳上二幅，皆宽头在下，狭头在上，皆似小要之衽，是前后左右皆有衽也。今云“衽当旁”者，谓所续之衽，当身之一旁，非为馀衽悉当旁也。云“属，连之，不殊裳前后也”，若其丧服，其裳前三幅、后四幅各自为之，不相连也。今深衣裳，一旁则连之相著，一旁则有曲裾掩之，与相连无异，故云“属，连之，不殊裳前后也”。云“钩，读如鸟喙必钩之钩”者，案《援神契》云：“象鼻必卷，长鸟喙必钩。”郑据此读之也。云“若今曲裾也”，郑以后汉之时，裳有曲裾，故以“续衽钩边”似汉时曲裾。今时朱衣朝服，从后汉明帝所为，则郑云今曲裾者，是今朝服之曲裾也。其深衣之衽，已於《玉藻》释之，故今不得言也。
　　○“要缝半下”，要缝，谓要中之缝，尺寸阔狭，半下畔之阔，下畔一丈四尺四寸，则要缝半之，七尺二寸。
　　○注“三分”至“宽也”。
　　○正义曰：此据裳之一幅，分为二幅。凡布广二尺二寸，四寸为缝。一尺八寸在三分之一，分为六寸，减此六寸，以益於下，是下二幅有二尺四寸，上二幅有一尺二寸，故云“三分要中，减一以益下”。下容举足而行，故宜宽也。
　　○“袼之高下，可以运肘”，袼，谓当臂之处。袂中高下宜稍宽大，可以运动其肘。袂二尺二寸，肘尺二寸，是容运肘也。又“袂之长短，反诎之及肘”者，袂长二尺二寸，并缘寸半，为二尺三寸半。除去其缝之所杀各一寸，馀有二尺一寸半在，从肩至手二尺四寸。今二尺一寸半之袂，得“反诎及肘”者，以袂属於衣，幅阔二尺二寸，身脊至肩但尺一寸也。从肩覆臂，又尺一寸，是衣幅之畔覆臂将尽。今又属袂於衣又二尺二寸半，故反诎其袂得及於肘也。
　　○“当无骨”者，带若当骨，则缓急难中，故当无骨之处。此深衣带，下於朝祭服之带也。朝祭之带则近上。故《玉藻》云：“三分带下，绅居二焉。”是自带以下，四尺五寸也。
　　○“制十有二幅，以应十有二月”者，深衣其幅有六，每幅交解为二，是十二幅也。
　　○注“古者方领”。
　　○正义曰：郑以汉时领皆乡下交垂，故云“古者方领”，似今拥咽，故云“若今小儿衣领，但方折之也”。
　　○“负绳及踝以应直”。
　　○正义曰：衣之背缝及裳之背缝，上下相当，如绳之正，故云“负绳”，非谓实负绳也。
　　○“故规者，行举手以为容”者，所以袂圆中规者，欲使行者举手揖让以为容仪，如规也。
　　○“负绳抱方”者，以直其政、方其义也。负绳，背之缝也。抱方，领之方也。“以直其政”，解“负绳”。“以方其义”，解“抱方”也。言欲使人直其政教，欲使政教直。方其义，欲使义事方正也。
　　○“故《易》曰：《坤》六二之动，直以方也”，记者既明方直之义，故引《坤卦》之六二直方以证之。案郑注《坤》之六二云：“自也，方也，地之性。”此爻得中气而在地上，自然之性，广生万物，故生动直而且方。
　　○“下齐如权衡”者，以安志而平心也者，言裳下之齐，如权之衡低仰平也，欲以安其志意，而平均其心也。
　　○注“完且”至“而已”。
　　○正义曰：“可苦衣而易有也”，以其完牢，乃可於苦事衣著，故庶人服之以完牢故也。“而易有”者，以白布为之，不须黼黻锦绣之属，是“易有”也。云“深衣者，用十五升布，锻濯灰治”者，案《杂记》云“朝服十五升”，此深衣与朝服相类，故用十五升布锻濯，谓打洗锻濯，用灰治理，使和熟也。然则丧服麻衣，虽似深衣之制，不必锻濯灰治，以其杂凶故也。云“自士以上，深衣为之次”者，案《玉藻》“诸侯夕深衣，祭牢肉”，又“大夫、士朝玄端、夕深衣”，是深衣为朝祭之次服也。云“庶人吉服深衣”者，深衣是诸侯之下，自深衣以后更无馀服，故知是庶人之吉服。丧服者衰裳，包贵贱上下无差，亦明庶人吉服乃深衣也。
　　○“具父母、大父母，衣纯以缋”者，所尊俱在，故“衣纯以缋”。言“具父母”，则父母俱在也，“大父母”则亦然也。若其不具，一在一亡，不必纯以缋也。
　　○“具父母，衣纯以青”者，唯有父母，而无祖父母者，以为吉不具，故节少，而深衣领缘用青纯，降於缋也。若父母无，唯祖父母在，亦当纯以青。
　　○“纯袂、缘、纯边，广各寸半”者，纯袂者，纯，缘也，谓纯其袂。缘则袂口也。又云“缘，读为緆”，谓深衣之下纯也。纯边者，谓深衣之旁侧也。“广各寸半”者，言纯袂口及裳下之緆并纯旁边，其广各寸半。言表里合为三寸。
　　○注“纯谓”至“二寸”。
　　○正义曰：“纯谓缘之”者，解经文二个“纯”字，一是纯袂，二是纯边，皆谓缘之也。云“缘袂，谓其口”也，经言“纯袂”，恐口外更缘，故云“纯袂”，则是缘其袂口也，非是口外更有缘也，故分明言之。云“缘，緆也”，解经“缘”字读为“緆”，谓深衣下畔也。故《既夕礼》云：“明衣縓綼緆。”郑注云：“在幅曰綼，在下曰緆。”今经云此緆，则深衣之下缘也。云“缘边，衣裳之侧”，解经“纯边”也。深衣外衿之边有缘也。裳虽前后相连，然外边曲裾揜处，其侧亦有缘也。 

　 
卷五十九 投壶第四十 

　卷五十九 投壶第四十 　 
　　陆曰：“郑云：‘《投壶》者，主人与客燕饮，讲论才艺之礼也。《别录》属《吉礼》，亦实《曲礼》之正篇也。’皇云：‘与射为类，宜属嘉礼。’或云‘宜属旁若无人礼也’。” 
　　[疏]正义曰：案郑《目录》云：“名曰《投壶》者，以其记主人与客燕饮，讲论才艺之礼。此於《别录》属《吉礼》，亦实《曲礼》之正篇。”是《投壶》与射为类。此於五礼皆属嘉礼也。或云：“宜属宾礼。”
　　投壶之礼，主人奉矢，司射奉中，使人执壶。矢，所以投者也。中，士则鹿中也。射人案之者，投壶，射之类也。其奉之，西阶上，北面。
　　○投壶，壶，器名，以矢投其中，射之类。奉音捧，芳勇反，下及注皆同，徐音如字，下“奉中”同。主人请曰：“某有枉矢哨壶，请以乐宾。”宾曰：“子有旨酒嘉肴，某既赐矣，又重以乐，敢辞。”燕饮酒，既脱屦升堂，主人乃请投壶也。否则或射，所谓燕射也。枉、哨，不正貌，为谦辞。
　　○枉，纡往反。哨，七笑反，徐又以救反。枉、哨，不正貌。王肃云：“枉不直，哨不正也。”乐宾音洛，下同，一读下“以乐”音岳，言投壶以乐。肴，户交反。重，直用反，下及注同。税，本亦作脱，吐活反。请，七井反，下文同。主人曰：“枉矢哨壶不足辞也，敢以请。”宾曰：“某既赐矣，又重以乐，敢固辞。”固之言如故也。言如故辞者，重辞也。主人曰：“枉矢哨壶不足辞也。敢固以请。”宾曰：“某固辞不得命，敢不敬从。”不得命，不以命见许。 
　　[疏]“投壶”至“敬从”。
　　○正义曰：此一节论燕礼脱屦升堂之后，主人请投壶於宾，”宾辞及许之事。
　　○“主人奉矢者，谓於阼阶之上，西面奉持其矢。知西面者，以宾在西，故知西面对宾也。
　　○“司射奉中”者，中，谓受筭之器。投壶亦射之类，故司射於西阶上奉中北面也。
　　○“使人执壶”者，谓主人使人执所投之壶於司射之西而北面也。所以皆在西阶上者，欲就宾处也。唯云“使人”，不言“官”者，以贱略之也。
　　○“某有枉矢哨壶”者，枉，谓曲而不直也。哨，谓哨峻不正。是主人谦逊之辞。
　　○“某既赐矣，又重以乐，敢辞”者，宾称主人设酒肴以待己，是某既受主人之赐矣，主人又请投壶乐己，是重以乐也。
　　○注“士则”至“北面”。
