<!-- { "loadSidebar": true } -->
　　○正义曰：知非旧所经过主人，必以为君所使舍己者，若是经过主人，当云遇旧主人之丧，故《礼》称皆云“主人”。是以《左传》云：“以为东道主。”又云：“昔吾主於赵氏。”皆主人为主。今此云“馆人”，明置馆舍於己，故以为君所使舍已者。
　　○注“赙助”至“曰骖”。
　　○正义曰：谓助生者丧家使用，故《既夕礼》“知死者赠，知生者赙”，是赙为助生也。熊氏以此赙助丧用，谓助死者，因云赙得生、死两施，熊氏非也。案隐元年《穀梁传》云“钱财曰赙”，此用马者，即财也。故《少仪》云：“赙马不入庙门。”云“騑马曰骖”者，《说文》云：“騑，旁马。”是在服马之旁。又《诗》云：“骐骝是中，騧骊是骖。”骖在外也。孔子得有骖马者，案《王度记》云“天子驾六马，诸侯四，大夫三，士二”，古《毛诗》云“天子至大夫皆驾四”，孔子既身为大夫，若依《王度记》则有一骖马也，若依《毛诗说》则有二骖马也。
　　○“子贡”至“行之”，以子贡不欲说骖，故夫子语其说骖之意，云我所说骖者，我乡者入而哭之，遇值主人，尽於一哀，是厚恩待我，我为之出涕。既为出涕，当有厚施惠。“予恶夫涕之无从者”，谓我感旧馆人恩深，涕泪交下，岂得虚？然客行更无他物易换此马，女小子但将骖马以行之，副此涕泪。然《论语》云：“颜回之丧，子哭之恸。”恸比出涕，恸则为甚矣。又旧馆之恩，不得比颜回之极。而说骖於旧馆，惜车於颜回者，但旧馆情疏，厚恩待我，须有赗赙，故说骖赙之。颜回则师徒之恩亲，乃是常事，则颜回之死，必当以物与之。颜路无厌，更请卖车为椁，以其不知止足，故夫子抑之。
　　孔子在卫，有送葬者，而夫子观之，曰：“善哉为丧乎！足以为法矣，小子识之。”子贡曰：“夫子何善尔也？”曰：“其往也如慕，其反也如疑。”慕谓小儿随父母啼呼。疑者，哀亲之在彼，如不欲还然。
　　○识，式志反，又音式，下及注“章识”皆同。呼，火故反。子贡曰：“岂若速反而虞乎？”速，疾。子曰：“小子识之，我未之能行也。”哀戚，本也。祭祀，末也。 
　　[疏]“孔子”至“行也”。
　　○正义曰：此一节论丧礼以哀戚为本之事，各依文解之。
　　○注“慕谓”至“还然”。
　　○正义曰：言慕如小儿啼呼者，谓父母在前，婴儿在后，恐不及之，故在后啼呼而随之。今亲丧在前，孝子在后，恐不逮及，如婴儿之慕。疑者，谓凡人意有所疑，在傍徨不进。今孝子哀亲在外，不知神之来否，如不欲还然，故如疑。《问丧》云：“其反也如疑。”郑注云“疑者不知神之来否”，与此相兼乃足。
　　○“子贡曰，岂若速反而虞乎”。
　　○子贡之意，葬既已竟，神灵须安，岂如速反虞祭安神乎？但哀亲在彼，是痛切之本情，反而安神，是祭祀之末礼，故下文夫子不许。
　　颜渊之丧，馈祥肉，馈，遗也。
　　○馈，其位反。遗，于季反。孔子出受之。入弹琴而后食之。弹琴以散哀也。 
　　孔子与门人立，拱而尚右，二三子亦皆尚右。傚孔子也。
　　○拱，恭勇反。傚，本又作效，胡教反，下同。孔子曰：“二三子之嗜学也，嗜，贪。
　　○嗜，市志反，注同。我则有姊之丧故也。”二三子皆尚左。复正也。丧尚右，右，阴也。吉尚左，左，阳也。 
　　[疏]“孔子”至“尚左”。
　　○正义曰：此一节论拱手之礼。
　　○注“丧尚”至“阳也”。
　　○正义曰：此既凶事尚右，吉事尚左，案《特牲》、《少牢》吉祭皆载右胖，《士虞礼》是凶事载左胖者，取义不同。吉祭载右胖者，从地道尊右。《士虞礼》凶祭载左胖者，取其反吉，故《士虞礼》“设洗于西阶西南”，郑注“反吉”是也。
　　孔子蚤作，作，起。
　　○蚤音早。负手曳杖，消摇於门，欲人之怪己。
　　○抴，羊世反，亦作曳。消摇，本又作逍遥。歌曰：“泰山其颓乎？泰山，众山所仰。
　　○颓，徒回反。梁木其坏乎？梁木，众木所放。
　　○放，方两反。哲人其萎乎？”哲人亦众人所仰放也。以上二句喻之。萎，病也。《诗》云：“无木不萎。”
　　○委，本又作萎，同，纡危反，注同。既歌而入，当户而坐。蚤坐，急见人也。子贡闻之曰：“泰山其颓，则吾将安仰？梁木其坏，哲人其萎，则吾将安放？夫子殆将病也。”觉孔子歌意。殆，几也。
　　○几音祈，又音机。遂趋而入。夫子曰：“赐，尔来何迟也？坐则望之。夏后氏殡於东阶之上，则犹在阼也。殷人殡於两楹之间，则与宾主夹之也。周人殡於西阶之上，则犹宾之也。以茸荃之礼占已梦。
　　○阼，才故反。楹音盈。夹，本又作侠，古洽反，下注同。而丘也，殷人也。予畴昔之夜，梦坐奠於两楹之间。是梦坐两楹之间而见馈食也。言奠者，以为凶象。畴，发声也。昔犹前也。
　　○食如字，又音嗣。畴，直留反。夫明王不兴，而天下其孰能宗予？予殆将死也。”孰，谁也。宗，尊也。两楹之间，南面乡明，人君听治正坐之处。今无明王，谁能尊我以为人君乎？是我殷家奠殡之象，以此自知将死。
　　○乡，本又作乡，同，许亮反。治，直吏反。坐，才卧反，又如字。处，昌虑反。盖寝疾七日而没，明圣人知命。 
　　[疏]“孔子”至“而没”。
　　○正义曰：此一节论孔子自说死之意状，各依文解之。
　　○注“欲人之怪己”。
　　○正义曰：杖以扶身，恒在前面用，今乃反手卻后，以曳其杖，示不复杖也。又夫子礼度自守，貌恒矜庄，今乃消摇放荡，以自宽纵，皆是特异寻常。陵且如此，故云“欲人之怪己”。杖曳於后，示不复用。消摇宽纵，示不能以礼自持，并将死之意状。
　　○注“梁木，众木所放”。
　　○正义曰：众木，榱桷之属，依放横梁乃存，立放则依也。故《论语》云：“放於利而行。”孔曰：“放，依也。”
　　○注“以上”至“不萎”。
　　○正义曰：“泰山”、“梁木”，并指他物，“哲人其萎”，指夫子之身，以二物比己，故云“以上二句喻之”。云“《诗》云：“无木不萎”者，此《小雅 谷风》剌幽王之诗，言天下俗薄，朋友道绝。其《诗》云：“无草不死，无木不萎。”证“萎，病”。
　　○注“蚤坐，急见人也”。
　　○正义曰：君子寻常不自当户，已歌而入，即当户而坐，故云“蚤坐”，坐不在隐处，是急欲见人。
　　○“泰山”至“安放”者，上既云“泰山”、“梁木”、“哲人”三句，今子贡所云“泰山其颓”，云“吾将安仰”，“梁木”“哲人”总云“言将安放”者，以泰山、梁木共喻哲人，子贡意在忽遽，不暇句句别言，故直引梁木、哲人相喻，而足总云“吾将安放”。
　　○“夏后”至“之也”者，“夏后氏殡於东阶，则犹在阼”，“周人殡於西阶，则犹宾之”，夏与周并言“犹”者，以其既死，无所知识，孝子不忍，以生礼待之，犹尚阼阶以为主，犹尚西阶以为宾客，故言“犹”也。“殷人殡於两楹之间”，不云“犹”者，庾蔚云：“东阶西阶，平生宾主所行礼之处，故云犹。两楹之间，生无此礼，故不云犹。”然礼：宾主敌者，授受於两楹之间，又是南面听朝之处，庾云“生无此礼”，於义疑也。盖以夫子梦在两楹而见馈食，知是凶象，无听朝之事，不得云“则犹尊之”，以有宾主二事，故云“与”也。郑注《考工记》，宗庙路寝，制如明堂。周之明堂，东西九筵，南北七筵，则五室，每室二筵，则五室之外，堂上窄狭，得容殡者。以路寝广大，故得容之。其上圆下方，五室之属如明堂。日至、明堂具解。
　　○注“言奠者以为凶象”。
　　○正义曰：时夫子梦见馈食，不梦凶奠也。但奠礼既死之后，未葬之前，柩仍在地，未立尸主，唯奠停饮食，故云奠也。
　　○注“孰谁”至“将死”。
　　○正义曰：“孰，谁也”，《释诂》文。礼有大宗小宗，故云“宗，尊也”。知“两楹之间，人君听治正坐之处”者，案《觐礼》：“天子负斧依南面。”又《顾命》云：“牖间南向。”是天子两楹治事之处也。每日视朝虽在路门外，退坐当路寝两楹也。其诸侯视朝亦南面，知者，以诸侯一国之尊，故《论语》云：“雍也可使南面。”郑注：“言在诸侯治也。”则在路寝南面听政。若其燕飨，则在阼阶西面，知《礼 大射》是也。案《庄子》：“圣人无梦。”庄子意在无为，欲令静寂无事，不有思虑，故云“圣人无梦”。但圣人虽异人者神明，同人者五情，五情既同，焉得无梦？故《礼记 文王世子》有九龄之茫罻《尚书》有武王梦协之言。
　　孔子之丧，门人疑所服。无丧师之礼。子贡曰：“昔者夫子之丧颜渊，若丧子而无服，丧子路亦然。请丧夫子若丧父而无服。”无服，不为衰，吊服而加麻，心丧三年。 
　　[疏]“孔子”至“无服”。
　　○正义曰：此一节论弟子为师丧制之礼，各依文解之。
　　○“门人疑所服”者，依礼，丧师无服，其事分明。今夫子之丧，门人疑者，以夫子圣人，与凡师不等，当应特加丧礼，故疑所服。
　　○注“吊服”至“三年”。
