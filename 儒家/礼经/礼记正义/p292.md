<!-- { "loadSidebar": true } -->
　　○“主人在东方”者，主人之位，犹在尸东。妇人之位，亦犹在尸西，如室中也。
　　○“由外来者在西方”者，由，从也，从外来，谓新奔丧者，若於时有新奔丧从外来者，则居尸西方也。所以尔者，阼阶有事，故升自西阶，乃就西方。又一通云：欲见异于在家者，故在西方也。若未小敛而奔者，则在东方也。故《奔丧》注云“其未小敛而至，与在家同”是也。
　　○“诸妇南乡”者，诸妇，主妇以下在家者，若无奔丧者，则妇人位本在西方，东乡。今既有外新奔者，故移辟之，而近北以乡南也。
　　妇人迎客、送客不下堂，下堂不哭。男子出寝门见人，不哭。妇人所有事，自堂及房，男子所有事，自堂及门。非其事处而哭，犹野哭也。出门见人，谓迎宾客者也。
　　○处，昌虑反。其无女主，则男主拜女宾于寝门内；其无男主，则女主拜男宾于阼阶下。子幼，则以衰抱之，人为之拜。为后者不在，则有爵者辞，无爵者，人为之拜。在竟内则俟之，在竟外则殡葬可也。丧有无后，无无主。拜者，皆拜宾於位也。为后者有爵，摄主为之辞於宾耳，不敢当尊者礼也。
　　○衰，七雷反。人为，于伪反，下“人为”、注“为下”、“为君”皆同。竟音境，下同。 
　　[疏]“妇人迎客、送客不下堂，下堂不哭”至“丧有无后，无无主”。
　　○正义曰：此一节明小敛之后，男主女主迎送吊宾及拜宾之位，又广明丧主不在之义。妇人质，故迎客送客不下堂。
　　○“下堂不哭”者，敌者不下堂，若有君夫人吊，则主妇下堂至庭，稽颡而不哭也。
　　○“男子出寝门见人，不哭”者，男子遭丧，敌者来吊，不出门。若有君命，则出门迎，亦不哭也。故《士丧礼》“君使人吊，彻帷。主人迎于寝门外，见宾不哭”是也。
　　○“其无女主，则男主拜女宾於寝门内”者，此以下明丧无主而使人摄者礼也。若有主，则使男主拜男宾，女主拜女宾。若无女主者，则男主拜女宾于寝门内也。
　　○“其无男主，则女主拜男宾于阼阶下”者，若无男主者，亦使女主拜男宾於阼阶下位也。乡云女有下堂，明谓此也。男拜女宾于门内少远阶下，而犹不出门也。
　　○“子幼，则以衰抱之，人为之拜”者，若有子，虽幼小，则以衰抱之为主，而人代之拜宾也。
　　○“为后者不在”者，谓主出行不在，而家有丧。
　　○“则有爵者辞”者，谓不在家之主有官爵，其摄主无官爵，则辞谢於宾云：己无爵，不敢拜宾。
　　○“无爵者，人为之拜”者，谓不在之主无官爵，其摄主之人而为主拜宾也。
　　○“在竟内则俟之”者，若主行近在国竟之内，则俟其还乃殡葬也。
　　○“在竟外则殡葬可也”者，若主行在国外，计不可待则殡，殡后又不可待则葬可也。
　　○“丧有无后，无无主”者，释所以必使人摄及其衰抱幼之义。无后，已自绝嗣，无阙於人，故可无后也。若无主则相对宾有阙，故四邻、里尹主之，是无得无主也。
　　君之丧三日，子、夫人杖。五日既殡，授大夫、世妇杖。子、大夫寝门之外杖，寝门之内辑之。夫人、世妇在其次则杖，即位则使人执之。子有王命则去杖，国君之命则辑杖，听卜、有事於尸则去杖。大夫於君所则辑杖，於大夫所则杖。三日者，死之后三日也。为君杖不同日，人君礼大，可以见亲疏也。辑，敛也。敛者，谓举之不以柱地也。夫人、世妇次於房中，即位堂上。堂上近尸殡，使人执杖，不敢自持也。子於国君之命辑杖，下成君，不敢敌之也。卜，卜葬，卜日也。凡丧祭，虞而有尸。大夫於君所辑杖，谓与之俱即寝门外位也。独焉则杖。君，谓子也。於大夫所杖，俱为君，杖不相下也。
　　○辑，侧立反，下同，敛也。去，起吕反，后“去杖”皆同。见，贤遍反。敛，力检反，下同。柱，知主反。近，附近之近。 
　　[疏]“君之”至“则杖”。
　　○正义曰：此一节广明君及大夫、士三日之后杖之节制，各依文解之。
　　○“子、大夫寝门之外杖”者，子，谓兼適、庶及世子也。寝门，殡官门也。子、大夫庐在寝门外，得持杖柱地行以至寝门也。
　　○“寝门之内辑之”者，敛之不柱地，殡柩在门内，神明所在，故入门敛之，不敢柱地也。若庶子至寝门则去杖，不得持入也。此大夫与子同者，谓大夫特来，不与子相随也。若与子相随，子杖则大夫辑，子辑则大夫去杖，故下文云“大夫於君所则辑杖”是也。“”夫人世妇在其次则杖者，次，谓妇人居丧之地，在房内则得持杖柱地也。
　　○“即位则使人执之”者，妇人之位在堂，堂上有殡。若出房即位，则不复自执，但使人代执之自随，不柱地也。
　　○“子有王命则去杖”者，子亦谓世子也。世子若有天子之命则对之，则不敢杖，故之以尊王命也。
　　○“国君之命则辑杖”者，国君若邻国之君，使人来吊，虽为敌国，而世子自卑，未敢比成君，故自敛杖以敬彼君命也。
　　○“听卜、有事於尸则去杖”者，听卜，谓卜葬、卜日也。有事於尸，谓虞及卒哭、祔祭事尸时也。敬卜及尸，故去杖也。
　　○“大夫於君所则辑杖”者，君，谓世子也。若大夫与世子俱来在门外，位大夫则辑杖，敬嗣君也。
　　○“於大夫所则杖”者，大夫若不与世子俱来，而与诸大夫俱在门外位。既同是为君杖，无相敬下，故并得执杖柱地也。
　　○注“三日”至“下也”。
　　○正义曰：知死后三日者，下文云“士之丧二日而殡，三日之朝，主人杖”，则知君、大夫三日者，与士同，故知死后三日也。云“为君杖不同日，人君礼大，可以见亲疏也”者，以下云大夫之丧既殡，“主人、主妇、室老皆杖”。今君丧，亲疏杖不同日，是人君礼大，可以见亲疏也。熊氏云：“经云子杖，通女子在室者，若嫁为他国夫人则不杖，嫁为卿夫夫之妻，与大夫同五日杖也。”《丧服四制》“七日授士杖”，君之女及内宗外宗之属，嫁为士妻，及君之女御，皆十日杖。云“夫人、出妇次於房中”者，谓西房也，故上文云“妇人髽、带麻于房中”是也。云“即位堂上”者，前文云“夫人亦拜寄公夫人於堂上”，是即位堂上也。云“卜，卜葬，卜日也”者，以经文卜在有事於尸之前，虞而立尸，虞祭之前，卜者唯卜葬日耳。故知卜，谓卜葬日也。云“凡丧祭，虞而有尸”者，《檀弓》云“虞而立尸”，又《上虞礼》有尸，是虞有尸也。云“大夫於君所辑杖，谓与之俱即寝门外位也”者，以经云“子、大夫寝门之外杖”，故知是寝门外位。若寝门内位，则君亦辑之，大夫当去杖也。云“君，谓子也”者，以经前云子，后云君，嫌是别人，故云“君，谓子也”者。
　　○“於大夫所杖，俱为君杖，不相下也”者，谓大夫於大夫所，是两大夫相对，故云“俱为君”，不相降下也。
　　大夫之丧，三日之朝既殡，主人、主妇、室老皆杖。大夫有君命则去杖，大夫之命则辑杖。内子为夫人之命去杖，为世妇之命授人杖。大夫有君命去杖，此指大夫之子也。而云大夫者，通实大夫有父母之丧也。授人杖，与使人执之同也。
　　○为夫，于伪反，下及注“妾为君”、“为人得”并同。 
　　[疏]“大夫”至“人杖”。
　　○正义曰：此一节明大夫杖节。
　　○“三日之朝既殡”者，谓死后三日，既殡之后乃杖也。
　　○“主人、主妇、室老皆杖”者，应杖者，三日悉杖也。
　　○“大夫有君命则去杖”者，大夫，即大夫嗣子也。嗣子而云大夫者，郑云“通实大夫有父母之丧也”，对君命亦然也，大夫及嗣子有君命则去杖以敬之也。
　　○“大夫之命则辑人”者，若嗣子对彼大夫之使，则敛杖，以自卑下之也。若两大夫自相，对则不去杖，敌，无所下也。
　　○“内子为夫人之命去杖”者，内子，卿妻。若卿大夫妻，有夫及长子丧，君夫人有命吊己者，皆为夫人之命去杖也。
　　○“为世妇之命授人杖”者，若有君之世妇命吊，内子敬之，则使人执杖以自随也。世妇卑於夫人，随而不去也。经云“大夫之丧”，不举命妇，而举内子、卿妻者，举内子则命妇可知也，文相互也。欲见卿丧与大夫同。
　　○注“通实”至“丧也”。
　　○正义曰：经云“大夫之丧”，则其子非大夫也。今云大夫有君命，是谓子为大夫。经虽以子为主，兼通身实为大夫有父母丧也。
　　士之丧，二日而殡。三日之朝，主人杖，妇人皆杖。於君命、夫人之命，如大夫。於大夫、世妇之命，如大夫。士二日而殡者，下大夫也。士之礼，死与往日，生与来日，此二日於死者，亦得二日也。妇人皆，杖谓主妇，容妾为君、女子子在室者。子皆杖，不以即位。子，谓凡庶子也。不以即位，与去杖同。大夫、士哭殡则杖，哭柩则辑杖。哭殡，谓既涂也。哭柩，谓启后也。大夫、士之子於父，父也，尊近，哭殡可以杖。天子、诸侯之子於父，父也，君也，尊远，杖不入庙门。弃杖者，断而弃之於隐者。以丧至尊，为人得而亵之也。
　　○棄，本亦作古弃字。断，下管反，注“断瓜”同。 
　　[疏]“士之”至“隐者”。
　　○正义曰：此一节明士之杖节。
　　○“二日而殡”者，除死日为二日也。
　　○“三日之朝”者，谓殡之明日是也。
　　○“於君命、夫人之命，如大夫”者，谓士之子於君命，其妻於夫人之命，如大夫之礼，君命、夫人之命皆去杖。
　　○“於大夫、世妇之命，如大夫”者，谓士之子於大夫之命，其妻於世妇之命，如大夫，於大夫之礼，大夫之命则辑杖，世妇之命则授人杖也。“於大夫、世妇之命，如大夫”，定本“如大夫”作“如夫人”，二字异义，亦通。
　　○注“士二日”至“室者”。
　　○正义曰：案前文大夫三日殡，此士二日殡，是降下大夫也。云“士之礼，死与往日，生与来日”者，殡是为死者，故首荠日为三日。杖是为生者，故数来日为三日。云“主妇，容妾为君、女子子在室”者，前经“大夫之丧”云“主人、主妇”，此士之丧直云“妇人皆杖”，妇人是众群妇，故知容妾为君及妻子子在室者也，以其皆杖故也。
　　○“子皆杖，不以即位”。
