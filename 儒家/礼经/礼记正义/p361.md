<!-- { "loadSidebar": true } -->
　　○“緦者其免也”者，作记者云：所以此童子为族人得著緦者，以其无父兄当室之时，即著免也。以其无父兄，而可依理故得为族人著緦服也。
　　○“当室则免而杖矣”者，又明童子得免所由。以其孤儿当室，则得免而杖，为族人得著緦也。若童子不当室，则不得免及杖也。
　　○注云“免冠之细别，以次成人也”。
　　○正义曰：解当室所著之意也。言免是冠之流例也。童子当室，亚次成人，故得著免也。云“緦者其免也”者，叠出经文也，言免乃有緦服也。郑出緦其免之意，言内为父母著免，乃有族人緦服。言緦服由於著免，是所以緦者，由有免故也。
　　○“或问曰：杖者何也”者，此明问居丧有杖，为父母乃异，何意如此，故问之。
　　○“竹、桐一也”，言为父竹，为母桐，孝子之意，其义一也。言孝子奉亲用心是一，但取义有异，故竹、桐而殊也。
　　○“故为父苴杖，苴杖，竹也”者，父是尊极，故为之苴杖。言苴恶之物以为杖，自然苴恶之色唯有竹也，故云“苴杖，竹也”。“为母削杖，削杖，桐也”，言为母屈於父，不同自然苴恶之色也，故用削杖。其杖虽削，情同於父，故云“削杖，桐也”。“桐”，为是同父之义，故不用馀木也。或解云：竹节在外，外，阳之象，故为父矣；桐节在内，内，阴之类也，故为母也。
　　○“或问曰：杖者，以何为也”者，此问孝子居丧，何以须杖之意也。
　　○“父在不敢杖矣，尊者在故也”者，为母亲对父之时，不敢据杖，以尊者在，故不敢也。
　　○“堂上不杖，辟尊者之处也”者，所以为母堂上不敢杖者，堂上是父之所在，辟尊者之处，所以为母堂上故不杖也。“堂上不趋，示不遽也”者，言孝子为母，所以堂上不为丧趋者，示父以间暇不促遽也。若堂上而趋，则感动父情，使父忧戚，故不杖、不趋，冀不悲哀於父也。此孝子之志意，人情之实事。 

  
　 
卷五十七 服问第三十六 

　卷五十七 服问第三十六 　 
　　陆曰：“郑云：‘《服问》者，善其问以知有服而遭丧所变易之节也。’” 
　　[疏]正义曰：案郑《目录》云：“名曰《服问》者，以其善问，以知有服而遭丧所变易之节。此於《别录》属《丧服》也。”
　　《传》曰“有从轻而重”，公子之妻为其皇姑；皇，君也。诸侯妾子之妻，为其君姑齐衰，与为小君同。舅不厌妇也。
　　○《传》，此引《大传》文也。从如字，范才用反。为其，于伪反，注及下皆同。齐衰，上音咨，下七雷反，后放此。厌，於涉反，下同。“有从重而轻”，为妻之父母；妻齐衰而夫从緦麻，不降此等，当非服差。
　　○差，初隹反，又初宜反，下同。“有从无服而有服”，公子之妻为公子之外兄弟；谓为公子之外祖父母、从母緦麻。“有从有服而无服”，公子为其妻之父母。凡公子厌於君，降其私亲。女君之子不降也。《传》曰：“母出则为继母之党服，母死则为其母之党服。”为其母之党服，则不为继母之党服。虽外亲，亦无二统。三年之丧既练矣，有期之丧既葬矣，则带其故葛带，绖期之绖，服其功衰。“带其故葛带”者，三年既练，期既葬，差相似也。绖期之葛绖，三年既练，首绖除矣。为父，既练，衰七升；母既葬，衰八升。凡齐衰，既葬，衰或八升，或九升，服其功衰，服粗衰。期音基，下及注皆同。有大功之丧，亦如之。大功之麻，变三年之练葛，期既葬之葛带，小於练之葛带，又当有绖，亦反服其故葛带，绖期之绖，差之宜也。此虽变麻服葛，大小同耳，亦服其功衰。凡三年之丧既练，始遭齐衰、大功之丧，绖带皆麻。小功无变也。无所变於大功、齐衰之服，不用轻累重也。
　　○累，劣彼反，又力伪反。麻之有本者，变三年之葛。有本，谓大功以上也。小功以下，澡麻断本。
　　○上，时掌反。澡音早。断，下管反，下文同。既练，遇麻断本者，於免绖之。既免去绖，每可以绖必绖，既绖则去之。虽无变，缘练无首绖，於有事则免绖如其伦。免无不绖，绖有不免，其无事则自若练服也。
　　○免音问，下及注“不免”者皆同。去，起吕反，下同。小功不易丧之练冠，如免，则绖其緦、小功之绖，因其初葛带。緦之麻不变小功之葛，小功之麻不变大功之葛，以有本为税。税亦变易也。小功以下之麻，虽与上葛同，犹不变也。此要其麻有本者乃变之耳。《杂记》曰“有三年之练冠，则以大功之麻易之，唯杖屦不易”也。
　　○为税，上如字，下吐外反，注及下皆同。要，一遥反。殇长、中，变三年之葛，终殇之月筭，而反三年之葛。是非重麻，为其无卒哭之税。下殇则否。谓大功之亲，为殇在緦、小功者也。所以变三年之葛，正亲亲也。“三年之葛”，大功变既练麻，衰变既虞、卒哭。凡丧卒哭，受麻以葛。殇以麻终丧之月数，非重之而不变，为殇未成人，文不缛耳。“下殇则否”，言贱也。男子为大功之殇中从上，服小功。妇人为之中从下，服緦麻。
　　○长，丁丈反。筭，徐音蒜，悉乱反。重，直勇反，徐治龙反，注同。为，于伪反，注“除为殇在緦”皆同。缛音辱，繁饰也。君为天子三年，夫人如外宗之为君也。外宗，君外亲之妇也。其夫与诸侯为兄弟服斩，妻从服期。诸侯为天子服斩，夫人亦从服期。《丧大记》曰：“外宗，房中南面。”
　　○君为，于伪反，后音皆同，注“诸侯为天子”，下注“亦为此三人”、“士为国君”同。世子不为天子服。远嫌也。不服，与畿外之民同也。
　　○远，于万反。畿音祈。君所主：夫人妻、大子、適妇。言妻，见大夫以下亦为此三人为丧主也。
　　○大子音泰，下及注同。適，丁历反，下同。见，贤遍反。大夫之適子为君、夫人、大子，如士服。大夫不世子，不嫌也。士为国君斩，小君期。大子君服斩，臣从服期。君之母非夫人，则群臣无服，唯近臣及仆、骖乘从服，唯君所服服也。妾，先君所不服也。礼，庶子为后，为其母緦。言“唯君所服”，伸君也。《春秋》之义，有以小君服之者。时若小君在，则益不可。
　　○骖，七南反。乘音剩。为，于伪反，下“为其母”同。伸音申。公为卿大夫锡衰以居，出亦如之，当事则弁绖。大夫相为亦然。为其妻，往则服之，出则否。弁绖，如爵弁而素，加绖也。不当事则皮弁。出，谓以他事，不至丧所。
　　○钖，思历反。凡见人无免绖，虽朝於君无免绖，唯公门有税齐衰。《传》曰：“君子不夺人之丧，亦不可夺丧也。”见人，谓行求见人也。“无免绖”，绖重也。税，犹免也。古者说或作税。有免齐衰，谓不杖齐衰也。於公门有免齐衰，则大功有免绖也。
　　○免绖音勉，去也，下“无免绖”并注皆同，徐并音问，恐非。朝，直遥反。税，吐活反，注同。说，吐活反，又始锐反。《传》曰：“罪多而刑五，丧多而服五。上附下附，列也。”列，等比也。
　　○罪本或作辠，正字也，秦始皇以其似“皇”字，改为“罪”也。上，时掌反。列，徐音例，注同，本亦作例。比，必利反。 
　　[疏]“传曰”至“列也”。
　　○正义曰：此四条明从服轻重之异也。
　　○“传曰”，皇氏云：“此言‘传曰’者，即前《大传》之篇，则服术有六，不指其人。”今各以其人明之。或可“传曰”者，是旧有成传，记者引之，则非前《大传》篇也。故下文“罪多而刑五，丧多而服五记”者，皆引此旧传而记之。
　　○“有从轻而重，公子之妻为其皇姑”者，公子，谓诸侯之妾子也；皇姑，即公子之母也。诸侯在，尊厌妾子，使为母练冠；诸侯没，妾子得为母大功。而妾子妻不辨诸侯存没，为夫之母期也。其夫练冠，是轻也；而妻为期，是重。故云“有从轻而重”也。而谓之“皇姑”者，皇，君也。此妾既贱，若惟云“姑”，则有嫡女君之嫌。今加“皇”字，自明非女君，而此妇所尊与女君同，故云“君姑”也。
　　○“有从无服而有服，公子之妻为公子之外兄弟”者，谓公子之外祖父母也。公子被厌，不服己母之外家，是“无服”也。妻犹从公子而服公子外祖父母、从母緦麻，是“从无服而有服”也。
　　○“有从有服而无服，公子为其妻之父母”者，虽为公子之妻，犹为父母期，是“有服”也。公子被厌，不从妻服父母，是“从有服而无服”也。
　　○注“谓为公子之外祖父母、从母緦麻”。
　　○正义曰：经唯云“公子外兄弟”，知非公子姑之子者，以《丧服小记》云：“夫之所为兄弟服，妻皆降一等。”夫为姑之子緦麻，妻则无服。今公子之妻为之有服，故知“公子之外祖父母、从母”也。此等皆小功之服。凡小功者，谓为兄弟，若同宗，直称兄弟，以外族，故称“外兄弟”也。
　　○“传曰：母出则为继母之党服”者，此明“继母之党”，亦是旧传之辞，事异於上，故更称“传曰”也。
　　○“三年之丧既练矣，有期之丧既葬矣”者，谓“三年之丧”练祭之后，又当“期丧既葬”之节也。
　　○“则带其故葛带”者，“故葛带”，谓三年练葛带也。今期丧既葬，男子则应著葛带，与三年之葛带粗细正同。以父葛为重，故“带其故葛带”。“绖期之绖”者，谓三年练后，首绖既除，故绖期之葛绖。若妇人练后，麻带除矣，则绖其故葛绖，带期之麻带，以其妇人不葛带故也。
　　○“服其功衰”者，功衰，谓服父之练之功衰也。
　　○注“带其”至“粗衰”。
