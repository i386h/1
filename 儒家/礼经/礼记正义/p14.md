<!-- { "loadSidebar": true } -->
　　○“女子子”者，谓已嫁女子子，是己之女，不直云“女子”，而云“女子子”者，凡男子女子皆是父生，同为父之子，男子则单称子，女子则重言子者，案郑注《丧服》云：“重言女子子，是别於男子，故云女子子。”
　　○“兄弟弗与同席而坐”者，虽已嫁，及成人，犹宜别席，不云侄及父，唯云兄弟者，侄父尊卑，礼殊不嫌也。
　　○“弗与同器而食”者，熊氏以为不得传同器，未嫁亦然。今嫌嫁或有异於未出，故明之，皆为重别，防淫乱也。
　　○注“不杂”至“别也”。
　　○正义曰：谓男子在堂，女子在房也。
　　○熊氏云：“谓若大宗收族，宗子燕食族人於堂，宗子之妇燕食族妇於房也。”
　　○注“《春秋传》曰：群公子之舍，则已卑矣。”引《公羊传》证女子有别宫也。庄元年“秋，筑王姬之馆於外”，《公羊传》曰：“路寝则不可，小寝则嫌。群公子之舍，则以卑矣。”何休云：“路寝是君听事之处，不可嫁他女。小寝是夫人所居，天王女宜远别，不可住也。”“群公子之舍，则以卑矣”者，群公子是鲁侯之诸女也。鲁侯女宫为卑，不可处王女也。何休又云：“当筑夫人宫下，群公子宫上。”《公羊》以为筑宫於外，非礼也。《左氏》以为筑宫於外，礼也。郑康成亦以为筑宫当於宫外是也。
　　○“男女非有行媒，不相知名”者，相知男女名者，先须媒氏行传昏姻之意，后乃知名，见媒往来，传婚姻之言，乃相知姓名也。故《婚礼》有六礼，二曰问名。
　　○“非受币，不交不亲”者，币谓聘之玄纁束帛也。先须礼币，然后可交亲也。
　　○“故日月以告君”者，既男女须辨，故妇来，则书取妇之年月日时，以告国君也。注“《周礼》凡取判妻入子者，媒氏书之以告君，谓此也”。引《媒氏职》，证必书告君也。妻是判合，故云判也。“入子”者，郑康成注云：“入子者，谓容媵及绖娣不聘者也。”妾既非判合，但广其子胤而已，故云“入子”。
　　○“齐戒以告鬼神”者，并厚重远别也。”齐戒谓嫁女之家受於六礼，并在於庙布席告先祖也。明女是先祖之遗体，不可专辄许人。而取妇之家，父命子亲迎，乃并自齐絜，但在已寝，不在庙也。所以尔者，《白虎通》云：“娶妻不告庙者，示不必人女也。”然夫家若无父母，则三月庙见，亦是告鬼神，故云“齐戒以告鬼神”。
　　○注“昏礼”至“此也”。
　　○正义曰：《婚礼》：“纳采，主人筵於户西，西上右几。”注：“为神布席，将以先祖之遗体许人，不敢不告。”《婚礼》又云：“受诸礼於庙而设几筵也。”
　　○“故买妾不知，其姓则卜之”。
　　○熊氏云：“卜者卜吉凶。既不知其姓，但卜吉，则取之。”义或然也。
　　○注“为其”至“本系”。
　　○正义曰：《郊特牲》云：“无别无义，禽兽之道。”此不取同姓，为其近禽兽故也。云“妾贱，或时非媵，取之於贱者”，如诸侯取一国之女，则二国同姓以侄娣媵。媵，送也。妾送嫡行，则明知姓氏，大夫士取亦各有妾媵。或时非此媵类，取於贱者，不知何姓之后，则世无本系，但卜得吉者取之。
　　○“寡妇之子，非有见焉，弗与为友”者，明避嫌也。见谓奇才卓异可见也。寡妇无夫，若其子有奇才异行者，则己可与之为友。若此子凡庸，而己与其往来，则於寡妇有嫌也。是以郑注：“有见，谓奇才卓然，众人所知也。”
　　贺取妻者，曰：“某子使某，闻子有客，使某羞。”谓不在宾客之中，使人往者。羞，进也，言进於客。古者谓候为进，其礼盖壶酒、束脩若犬也。不斥主人，昏礼不贺。 
　　[疏]“贺取”至“羞”。
　　○正义曰：谓亲朋友有昏，己有事碍不得自往，而遣人往也。案《郊特牲》云：“昏礼不贺，人之序也。”此云贺者，闻彼昏而送筐篚，将奉淳意，身实不在为贺，故云贺，而其辞则不称贺。“曰某子使某”者，此使者辞也。“某子”者，贺者名。“使某”者，使自称名也。言彼使我来也。
　　○“闻子有客”者，“闻子”，呼娶妻者为子也。昏礼既不称贺，故云“闻子有客”也。客者，乡党僚友之属也。
　　○“使某羞”者，“某”是使者名也。羞，进也。子既召宾客，或须饮食，故使我将此酒食以与子进宾客。
　　○注“谓不”至“不贺”。
　　○正义曰：羞，进也，言进於客也。“古者谓候为进”者，证呼送礼为进，候犹进也。古时谓迎客为进，汉时谓迎客为候，此记是古法，故饮食与彼迎接呼为进也。郑注《周礼 候人》云“候，候迎宾客之来”是也。云“其礼盖壶酒、束脩若犬也”者，言於礼物用壶酒及束脩。束脩，十脡脯也。若无脯，则壶酒及一犬，故云“若犬”也。《少仪》云：“其以乘壶酒、束脩、一犬赐人。若献人，则陈酒执脩以将命。”是酒脩献人之法也。此贺用酒，或亦四壶也。云“不斥主人，昏礼不贺”者，解所以不云贺主人昏，而云有客之义，主人有嗣代之序，故不斥云贺也。
　　贫者不以货财为礼，老者不以筋力为礼。礼许俭，不非无也。年五十始杖，八十拜君命，一坐再至。
　　○筋音斤。 
　　名子者不以国，不以日月，不以隐疾，不以山川。此在常语之中，为后难讳也。《春秋传》曰：“名，终将讳之。”隐疾，衣中之疾也，谓若“黑臀”、“黑肱”矣。疾在外者，虽不得言，尚可指摘。此则无时可辟，俗语云：“隐疾难为医。”
　　○臀，徒孙反。摘，徐吐历反，或音的。医，於其反。 
　　[疏]“名子”至“山川”。
　　○正义曰：此一节明与子造名字之法，各依文解之。
　　○“名子者不以国”者，不以本国为名，故杜氏注《春秋》桓六年传云：“不以本国为名。”如是他国，即得为名，故桓十二年卫侯晋卒，襄十五年晋侯周卒是也。
　　○“不以日月”者，不以甲乙丙丁为名。殷家得以为名者，殷质，不讳名故也。然案《春秋》鲁僖公名申，蔡庄公名甲午者，周末乱世，不能如礼，或以为不以日月二字为名也。
　　○“不以隐疾”者，谓不以体上幽隐之处疾病为名。
　　○注“谓若黑臀、黑肱矣”。
　　○正义曰：案宣二年，晋“使赵穿迎公子黑臀於周而立之”。《周语》单子云：“吾闻晋成公之生，梦神规其臀以黑，使有晋国，此天所命也。”有由而得为名。昭元年楚公子黑肱，昭三十一年邾黑肱得为名，或亦有由，或乱世而不能如礼。云“名，终将讳之”者，案桓六年“九月丁卯，子同生，公问名於申繻，申繻对曰：‘名有五，有信，有义，有象，有假，有类。以名生为信。’”杜注云：“若唐叔虞、鲁公子友”；“以德命为义”，“若文王名昌，武王名发”；“以类命为象”，“若仲尼首象尼丘”；“取於物为假”，“若伯鱼生，人有馈之鱼，因名之曰鲤”；“取於父为类”，若鲁庄公与桓公同日生，名之曰同也。按传文云：“不以官，不以畜牲，不以器币。”此《记》文略耳。传云：“以官则废职，以山川则废主，以畜牲则废祀，以器币则废礼。晋以僖侯废司徒，宋以武公废司空，先君献武废二山。”杜注云，司徒改为中军，司空改为司城。鲁献公名具，武公名敖，按《国语》：“范献子聘鲁，问具敖之山，鲁人以乡名对。献子云：‘何不云具敖乎？’对曰：‘先君献武之所讳也。’”此等所以皆为名者，以其不能如礼，故申繻言之。周人以讳事神者，谓周人讳神之名而事神，其名终没，为神之后，将须讳之，故不可以为名也。
　　男女异长。各自为伯、季也。男子二十，冠而字，成人矣，敬其名。
　　○冠，古乱反。父前子名，君前臣名。对至尊，无大小皆相名。女子许嫁，笄而字。以许嫁为成人。
　　○笄，古兮反。 
　　[疏]“男女”至“而字”。
　　○正义曰：此一节明男女冠笄名字之法，各依文解之。
　　○“男女异长”者，按《冠礼》加字之时，“伯某甫，仲叔季，唯其所当”。又《檀弓》云：“幼名冠字，五十以伯仲。”知女子亦各自为叔季者，《春秋》隐公二年“伯姬归于纪”，隐七年“叔姬归于纪”是也。《礼纬 含文嘉》云：“文家称叔，质家称仲。”以此言之，则周有管叔、蔡叔之属是文家，故称叔也。《礼纬》又云：“嫡长称伯，庶长称孟。”
　　○“君前臣名”者，成十六年鄢陵之战，公陷于淖，栾书欲载晋侯，针曰：“书退。”针是书之子，对晋侯而称书，是於君前臣名其父也。
　　凡进食之礼，左殽右胾。食居人之左，羹居人之右。皆便食也。殽，骨体也。胾，切肉也。食，饭属也。居人左右，明其近也。殽在俎，胾在豆。
　　○殽，户交反，熟肉有骨曰殽。胾，侧吏反，大脔。食音嗣，饭也，注“食，饭属”同，徐音自。羹，古衡反，旧音衡。便音婢面反，下同。近如字。脍炙处外，醯酱处内。殽胾之外内也。近醯酱者，食之主。脍炙皆在豆。
　　○脍，古外反。炙，章夜反，注同。醢，徐音海，本又作醯，呼兮反。酱，子匠反。葱处末，，烝葱也，处醯酱之左。言末者，殊加也。在豆。
　　○，以制反。烝，之承反。酒浆处右。处羹之右，此言若酒若浆耳。两有之，则左酒右浆。此大夫、士与宾客燕食之礼，其礼食，则宜放《公食大夫礼》云。
　　○浆，子羊反，字亦作将。燕，本亦作宴，於遍反。放，方两反。公食音嗣，此《仪礼》篇名也，后放此，下文及注“执食”同。以脯脩置者，左朐右末。亦便食也。屈中曰朐。
　　○朐，其俱反。客若降等，执食兴辞。辞者，辞主人之临己食，若欲食於堂下然。主人兴，辞於客，然后客坐。复坐。主人延客祭。延，道也。祭，祭先也，君子有事，不忘本也。客不降等则先祭。
　　○客祭，礼：饮食必祭，示有所先也。干宝注《周礼》云：“祭五行六阴之神，与人起居。”道音导。祭食，祭所先进。主人所先进先祭之，所后进后祭之，如其次。殽之序，徧祭之。谓胾、炙、脍也，以其本出於牲体也。《公食大夫礼》：“鱼、腊、湆、酱不祭也。”
　　○徧音遍，下注同。腊音昔。湆音泣。三饭，主人延客食胾，然后辩殽。先食胾，后食殽。殽，尊也。凡食殽，辨於肩，食肩则饱也。
　　○饭，扶晚反，下注“礼饭以手”同。依字书，食旁作卞，扶万反；食旁作反，符晚反，二字不同，今则混之，故随俗而音此字。辨音遍，下同，主人未辩，客不虚口。俟主人也。虚口，谓酳也。客自敌以上，其酳不待主人饱，主人不先饱也。
