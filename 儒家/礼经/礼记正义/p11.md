<!-- { "loadSidebar": true } -->
　　○言“凡”者，通贵贱也。“每门”者，天子五门，诸侯三门，大夫二门。客敌者，主人出门外迎客，主人辄先让不先入，故曰“每门让於客”也。贵贱礼不并存，且诸侯自相为宾之礼。凡宾主各有副，宾副曰介，主副曰摈及行人。若诸侯自行，则介各从其命数，至主国大门外，主人及摈出门相接。若主君是公，则摈者五人，侯伯则摈者四人，子男则摈者三人。所以不随命者，谦也，故并用强半之数也。宾若是公，来至门外，直当闑西，去门九十步而下车，当轵北乡而立。郑注《考工记》云：“轵，毂末也。”其侯伯立当前疾，胡下此。子男立当衡。注：衡谓车轭。其君当轸，而九介立在公之北，逦迤西北，并东乡而列。主公出，直闑东南西向立，摈在主人之南，逦迤东南立，并西向也。使末摈与末介相对，中间傍相去三丈六尺。列摈介既竟，则主君就宾求辞。所以须求辞者，不敢自许人来诣己，恐为他事而至，故就求辞，自谦之道也。求辞之法，主人先传求辞之言与上摈，上摈传以至次摈，次摈继传以至末摈，末摈传与宾末介，末介以次继传上至於宾。宾答辞随其来意，又从上介而传下至末介，末介又传与末摈，末摈传相次而上至於主人。传辞既竟，而后进迎宾至门知。摈介朝位如此者，《大行人职》文。又知传辞拜迎宾前至门者，《司仪职》文。其传辞司仪之交摈也，其列摈介传辞委曲，约《聘礼》文，若诸侯使卿大夫相聘，其介与主位，则《大行人》云：“卿大夫之礼，各下其君二等。”郑注云“介与朝位”是也。主君待之摈数，如待其君。其有异者，主君至大门而不出限，南面而立也。若公之使亦直闑西北向，七介，而去门七十步。侯伯使列五介，而去门五十步。子男使三介，而去门三十步。上摈出阈外，闑东南西向，陈介西北东面逦迤，如君自相见也，而末介末摈相对，亦相去三丈六尺。陈摈介竟，则不传命，而上摈进至末摈间，南揖宾，宾亦进至末介间，上摈与宾相去亦三丈六尺。而上摈揖而请事，入告君，君在限内，后乃相与入也。知者，约《聘礼》文，不传辞，《司仪》及《聘礼》谓之旅摈。君自来所以必传命者，《聘义》云：“君子於其所尊，弗敢质，敬之至也。”又若天子春夏受朝宗则无迎法，受享则有之，故《大行人》云：“庙中将币三享。”郑云：“朝先享，不言朝者，朝正礼，不嫌有等也。”若秋冬觐遇，一受之於庙，则亦无迎法，故《郊特牲》云“觐礼，天子不下堂而见诸侯”，明冬遇依秋也。此云“凡与客入者”，谓燕也。故下文云“至寝门”，谓燕在寝也。若相朝，飨食皆在庙。
　　○“每门让於客者”，每门让於客，自谦下，敬於宾也。
　　○注“迎於”至“门内”。
　　○正义曰：“迎於大门外”，证敌者则主人自出。“《聘礼》云：君迎宾於大门内”者，证不敌者主人不出门也。使者是彼臣，故主君迎至门内而不出也。“客至於寝门，则主人请入为席”，寝门，最内门也，谓客与主人入至主人内门也。“主人请入为席”者，为犹敷也。客至於内门，而主人请先独入敷席也。然主人乡已应正席，今客至门，方请先入敷席者，其意有二：一则自谦，示不敢逆设席以招贤也；二则重慎，更宜视之。
　　○注“虽君亦然”。
　　○正义曰：知君迎臣，君亦先入者，案《聘礼》云“及庙门，公揖入，立于中庭”是也。若敌者则更出迎，其不敌则不出迎，故《聘礼》云“立於中庭”，注“不复出，如此得君行一，臣行二”是也。《聘礼》君使卿归饔饩於宾，宾迎於门外，及庙门，宾揖俱入。是敌礼不重出迎者，尊主君之命，不敢当也。《聘礼》宾见主国大夫，及庙门，大夫揖入，不出迎者，尊聘君之命，不敢当也。
　　○“然后出迎客”者，入铺席竟，后更出迎客也。
　　○“客固辞”者，固，如故也。礼有二辞，初曰礼辞，再曰固辞，三曰终辞。主人入铺席竟。出而迎客，再辞不先入也。
　　○“主人肃客而入”者，肃，进也，谓先导之也。客以再辞，故主人进道客也。故《公食大夫礼》云“公揖入，宾从”是也。
　　○“客若降等，则就主人之阶”者，降等，卑下之客也。不敢亢礼，故就主人阶，是继属於主人。
　　○注“降下”至“自专”。
　　○正义曰：“谓大夫於君，士於大夫”者，此“大夫於君”，大夫谓他国大夫也。案《聘礼》云：“公迎宾，宾不就主人阶。”《公食大夫礼》：“公迎宾，宾入门左。”注云：“左，西方。”此皆是降等不就主人阶者，以《聘礼》及《公食大夫礼》并奉已君之命，不可苟下主人，故从客礼也。若君燕於臣，命宰夫为主人，则主人与宾皆从西阶升，与此异也。案《聘礼》宾面主国大夫，他国大夫是敌礼，宾亦入门右。郑注：“见私事，虽敌宾，犹谦，入门右，为若降等然。”
　　○“主人与客让登”者，客主至其阶，又各让，不先升也。
　　○“主人先登”者，让必以三，三竟而客不从，故主人先登，亦肃客之义。不言三者，略可知也。
　　○“客从之”者，言主人前升至第二级，客乃升，中较一级，故云从之也。《公食礼》云“公升二等，宾升”是也。案《燕礼》、《大射》宾先升者，公以宰夫为主人，宾尊也。故下注云：“宾每先升，尊也。”案《聘礼》君使卿归饔饩於宾馆，卿升一等，宾从。於时宾为主人不先升者，卿衔主君之命尊，故先升也。至於宾设礼摈卿，宾升一等，大夫从升者，以宾作主人故也。“拾级聚足”者，此上阶法也。拾，涉也。级，等也。聚足，谓每阶先举一足，而后足并之，不得后过前也。涉等聚足，谓前足蹑一等，后足从而并之也。
　　○“连步以上”者，上，上堂也。在级未在堂，后足不相过，故云“连步”也。涉而升堂，故云“以也”。
　　帷薄之外不趋，不见尊者行自由，不为容也。入则容，行而张足曰趋。
　　○帷，位悲反。帷，幔也。薄，平博反，帘也。堂上不趋，为其迫也。堂下则趋。
　　○为，于伪反，下并同。迫音伯。执玉不趋。志重玉也。《聘礼》曰：“上介授宾玉於庙门外。”
　　○介音界。堂上接武，武，迹也。迹相接，谓每移足半蹑之，中人之迹尺二寸。堂下布武。武谓每移足，各自成迹，不相蹑。室中不翔。又为其迫也。行而张拱曰翔。并坐不横肱，为害旁人。
　　○并如字，又步顶反，后放此。肱，古弘反。授立不跪，授坐不立。为烦尊者，俯仰受之。
　　○跪，求委反，本又作危。授坐，本又作“俯仰”。 
　　[疏]“帷薄”至“不立”。
　　○正义曰：此一节言趋步授受之仪。帷，幔也。薄，帘也。趋谓行而张足，疾趋而行，敬也。贵贱各有臣吏，故其敬处亦各有远近也。《礼》：天子外屏，诸侯内屏，卿大夫以帘，士以帷。外屏，门外为之。内屏，门内为之。“邦君树塞门”是也。臣来朝君，至屏而加肃敬，屏外不敬，故不趋也。今言“帷薄”，谓大夫士也。其外不趋，则内可趋，为敬也。此帷薄外不趋，谓平常法也。若祭祀之礼，《尔雅》云：“室中谓之时，堂上谓之行，堂下谓之步，门外谓之趋，中庭谓之走，大路谓之奔。”知《尔雅》是祭祀者，以《召诰》云：“王朝步自周，则至于丰。”注云：“告文主庙。告文王则告武王可知。”出庙入庙，不以远为文是也。若迎宾，则《乐师》云：“行以《肆夏》，趋以《采齐》。”行谓大寝之庭至路门，趋谓路门至应门。
　　○“堂上不趋”者，亦谓不疾趋，堂上迫狭故也。下阶则趋，故《论语》云：“没阶，趋进，翼如也。”然《论语》云是孔子见於君也。“执玉不趋”者，执玉须慎，不论堂之上下，皆不疾趋也。若张足疾趋，则或蹉跌失玉，故不趋。注云“《聘礼》曰：‘上介授宾玉於庙门外’”者，引证宾有执玉於堂下时也。宾当进聘，故上介授宾玉於主人庙门外，宾执玉进入门内，不疾趋而为徐趋。徐趋者，则《玉藻》云：“圈豚行，不举足，齐如流。”注云：“孔子执圭则然也。”又云：“执龟玉，举前曳踵，蹜蹜如也。”注云：“著徐趋之事。”疾趋者，则《玉藻》云：“疾趋则欲发，而手足母移。”注云：“疾趋谓直行也。疏数自若，母移欲其直且正也。”“堂上接武”者，武，迹也。既不欲疾趋，故迹相接也。郑云：“每移足半蹑之。”王云：“足相接也。”庾云：“谓接则足连，非半也。”武迹相接，谓每移足半蹑之也。中人迹一尺二寸，半蹑之，是每进六寸也。
　　○“堂下布武”者，郑谓每移足各自成迹，不半相蹑，王云：“谓迹间容足。”若间容足，则中武，王说非也。
　　○“授立不跪”者，谓尊者立之时，卑者以物授尊者，不得跪，烦尊者俯俛。若尊者形短，虽卑者得跪以授之，故《少仪》云：“受立，授立不坐，性之直者则有之也。”注云“尊者短则跪，不敢以长临之”是也。
　　凡为长者粪之礼，必加帚於箕上，如是得两手奉箕，恭也。谓初执而往时也。《弟子职》曰：“执箕膺擖，厥中有帚。”
　　○为，于伪反，扌粪，本又作粪，徐音奋，扫席前曰扌粪。帚，之手反。箕音基。膺，於陵反。叶如字，箕舌。以袂拘而退，其尘不及长者，谓埽时也。以袂拥帚之前，埽而却行之。
　　○袂，武世反，衣袖末。拘，古侯反，徐音俱。谓扫，先报反，又先早反。拥，於勇反，以箕自乡而扱之。扱读曰吸，谓收粪时也。箕去弃物，以乡尊者则不恭。
　　○扱依注音吸，许急反，敛也。去，丘吕反，下注同。奉席如桥衡。横奉之，令左昂右低，如有首尾然。桥，井上<木挈>槔，衡上低昂。
　　○桥，居庙反。令，力呈反。卬，本又作昂，又作仰，同，五刚反，又鱼丈反，下同。<木挈>，本又作契，又作絜，同音结。槔，古毫反。絜皋，依字作桔槔，见《庄子》。请席何乡，请衽何趾。顺尊者所安也。衽，卧席也。坐问乡，卧问趾，因於阴阳。
　　○衽，而审反。趾音止。席南乡北乡，以西方为上；东乡西乡，以南方为上。布席无常，此其顺之也。上，谓席端也。坐在阳则上左，坐在阴则上右。
　　○坐，才卧反，又如字。 
　　[疏]“凡为”至“为上”。
　　○正义曰：此一节明为尊者埽除布席之仪，各随文解之。“必加帚於箕上”者，谓初持箕往时也，以帚加置箕上，两手举箕也。。
　　○注“《弟子职》曰：执箕膺擖，厥中有帚”。
