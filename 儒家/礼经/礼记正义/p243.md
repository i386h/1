<!-- { "loadSidebar": true } -->
　　○正义曰：按《周礼 大行人》云：上公贰九乘，侯伯七乘。又《典命》云：“卿六命，其大夫四命，车服各如其命数。”并与此经不同，故疑为殷制。
　　有贰车者之乘马、服车不齿，尊有爵之物，广敬也。服车，所乘车也。车有新旧。观君子之衣服，服剑、乘马弗贾。平尊者之物，非敬也。
　　○贾音嫁。 
　　[疏]“有贰”至“弗贾”。
　　○正义曰：此一节明广敬之义。
　　○“有二车者之乘马、服车不齿”者，有二车，则谓下大夫。二车之乘以下者，谓其所乘之马、所服之车，不敢齿次论其年岁，评其价数高下。车所以不得齿者，以车有新旧，则年岁有多少，价数有贵贱，以尊者之物，故不敢齿也。
　　○“观君子之衣服、服剑、乘马弗价”者，观，视也，亦不得轻平尊者物堪直多少之价，亦为不敬，故观而不平。
　　其以乘壶酒、束脩、一犬赐人。若献人，则陈酒、执脩以将命，亦曰“乘壶酒、束脩、一犬”。陈重者，执轻者，便也。乘壶，四壶也。酒，谓清也，糟也。不言“陈犬”，或无修者，牵犬以致命也。於卑者曰“赐”，於尊者曰“献”。
　　○便，婢面反，下同。糟，早劳反。其以鼎肉，则执以将命。鼎肉，谓牲体巳解，可升於鼎。
　　○巳如字，又音异。解，庚买反。其禽加於一双，则执一双以将命，委其馀。加犹多也。犬则执緤，守犬、田犬则授摈者，既受，乃问犬名。牛则执纼，马则执靮，皆右之。緤、纼、靮皆所以系制之者。守犬、田犬问名，畜养者当呼之名，谓若“韩卢”、“宋鹊”之属。“右之”者，执之宜由便也。
　　○緤，息列反。守，手又反，又如字，注同。纼，文引反。靮，丁历反。畜，许六反。鹊，七略反。臣则左之。异於众物。臣，谓囚俘。
　　○俘音孚。车则说绥，执以将命。甲，若有以前之，则执以将命；无以前之，则袒櫜奉胄。甲，铠也。有以前之，谓他挚币也。櫜，弢铠衣也。胄，兜鍪也。袒其衣，出兜鍪以致命。
　　○税，本又作脱，又作说，同，吐活反。袒音但。櫜音羔，甲衣也。奉，芳勇反。胄，直又反。铠，苦代反。弢，吐刀反。鍪，丁侯反。鍪，亡侯反。器则执盖，谓有表里。弓则以左手屈韣执拊。韣，弓衣也。左衣屈衣，并於拊执之，而右手执箫。
　　○韣音独。拊，芳武反。并，必政反。剑则启椟，盖袭之，加夫桡与剑焉。椟，谓剑函也。袭，却合之。夫襓，剑衣也，加剑於衣上。夫，或为烦，皆发声。
　　○椟音独。夫桡，上音扶，注同，下如遥反。函音咸。却，去略反，下文同。笏、书、脩、苞苴、弓、茵、席、枕、几、颎、杖、琴、瑟、戈有刃者椟、筴、籥，其执之，皆尚左手。苞苴，谓编束萑苇以裹鱼肉也。茵，著蓐也。颎，警枕也。荚，蓍也。籥如笛，三孔。皆，十六物也。左手执上，上阳也。右手执下，下阴也。
　　○苴，子余反。茵音因。颎，京领反，注同。警，忱也，又炯迥反。编，必绵反。菅音奸。苇，于鬼反。裹音果。著蓐，上音伫，下音辱。刀，却刃授颖，削授拊。辟用时。颖，镮也。拊，谓把。
　　○颖，役顶反。削音笑。辟音避。把音霸。凡有剌刃者，以授人则辟刃。辟刃，不以正乡人也。
　　○剌，七智反，又七亦反。辟，匹亦反，注同。乡，许亮反，下“乡国”同。 
　　[疏]“其以乘壶酒、束脩、一犬赐人”至“凡有剌刃者，以授人则辟刃”。
　　○正义曰：此一节广明以物献遗人法，各随文解之。
　　○“其以乘壶酒、束脩、一犬赐人，若献人”者，四马曰“乘”，故知四壶酒亦曰“乘壶”。束脩，十脡脯也，酒脯及犬皆可为礼也。与卑者曰“赐”，奉尊者曰“献”，随其所与，故云“赐人，若献人”也。
　　○“则陈酒、执脩以将命”者，陈，列也。酒重脯轻，故陈列重者於门外，而执轻者进以奉命也。
　　○“亦曰乘壶酒、束脩、一犬”者，谓将命之时辞也。虽陈酒、犬，而单执脯致命，而其馈，亦犹曰有酒、脯、犬也。若二犬，亦当言二也。
　　○注“酒谓”至“命也”。
　　○正义曰：案《内则》，酒醴有清有糟，泲者曰清，不泲者曰糟，故知此酒或清或糟。云“不言陈犬，或无脩者，牵犬以致命也”者，郑释初云“有酒脯犬”，而后唯云“陈酒执脯”，不言“陈犬”，故明之也。若言“陈犬”，则嫌无脯，时亦犹陈之。今欲明若无脯者，则陈酒牵犬以将命”，故不言“陈犬”也。犬马不上於堂，牵之当在下耳。
　　○“其以鼎肉，则执以将命”，谓无脯犬而有酒肉者也，则亦陈酒而执肉以将命也。云“鼎肉”者，谓肉巳解剔，可升於鼎者，解剔则易执也。
　　○“其禽加於一双，则执一双以将命，委其馀”者，谓以禽兽赐也。二只曰双，加於一双，谓或十或百双也。假令多双，则唯执一双将命也。“委其馀”者，所馀多双，则委陈门外也。
　　○“犬则”至“右之”。
　　○緤，牵犬绳也。若牵犬将命，则执系犬绳也。
　　○“守犬、田犬则受摈者，既受，乃问犬名”者，犬有三种：一曰守犬，守御宅舍者也；二曰田犬，田猎所用也；三曰食犬，充君子庖厨庶羞用也。田犬、守犬有名，食犬无名。献田犬、守犬，则主人摈者既受之，乃问犬名。
　　○“牛则执纼，马则执靮”者，纼、靮俱牵牛马之物，故执之。
　　○“皆右之”者，谓以右手牵之，由便故也。此谓田大、守犬，蓄养驯善，无可防御。若充食之犬，则左手牵之，右手防御，故《曲礼》云“效犬者，左牵之”是也。
　　○注“谓若”至“之属”。
　　○正义曰：《战国策》云：“韩子卢者，天下之壮犬也。”桓谭《新论》云：“夫畜生贱也，然其尤善者，皆见记识，故犬道韩卢宋犭足。”又魏文帝说诸方物亦云：“狗於古则韩卢宋鹊。”则犭足、鹊音同字异耳，故郑亦为“鹊”字。
　　○“臣则左之”者，谓征伐所获民虏者也。左之，谓左手操其右袂也，以其异於众物。众物，犬马之属。犬马不生变异，故皆右之。民虏或起恶虑，故以左手操右袂，右手当制之，是与众物异也。
　　○“车则”至“奉胃”。
　　○献车马者，执策、绥，故知陈车马而说绥，执以将命。
　　○“甲，若有以前之，则执以将命”者，甲，铠也。有以前之，谓他物也，谓献铠，若复有他物，与铠同献，则陈铠而执他物轻者以将命也。
　　○“无以前之，则袒櫜奉胃”者，袒，开也。櫜弢，铠衣也。胄，兜鍪也。若无他物，唯献甲而已，则开甲出櫜胄，奉之将命也。《曲礼》云“献甲者执胄”是也。
　　○“器则执盖”。
　　○器，凡器若献，则陈底执盖以将命，盖轻便也。
　　○“弓则以左手屈韣执拊”，韣，弓衣。拊，弓把也。献弓，则左手屈弓衣，并於把而执之，以其右手执箫以将命。《曲礼》云“右手执箫，左手承附”是也。
　　○“剑则”至“剑焉”。
　　○启，开也。椟，剑函也。献剑则先开函也。
　　○“盖袭之”者，盖，剑函之盖也。袭，谓却合也。开函而以盖却合於函下，底於盖上。“加夫襓”者，襓，剑衣也。先却合盖於函下，又加剑衣函中也。
　　○“与剑焉”者，加衣於函中竟，而以剑置衣上也。
　　○注“袭却”至“发声”。
　　○正义曰：皇氏云：“却，仰也。”谓仰盖於函底之下，加函底於上，重合之，故云“袭”。云“夫襓，剑衣也”者，熊氏云：“依《广雅》，夫襓，木剑衣。”谓以木为剑衣者，若今刀榼。云“夫，或为烦，皆发声”者，以《礼记》本“夫”或作“烦”字者，故云“夫，或为烦”，皆是发声，故云“皆发声”。然则“襓”之一字，是衣之正名，襓字从衣，当以缯帛为之。熊氏用《广雅》以木为之，其义未善也。
　　○“笏、书”至“左手”。
　　○笏也，书也，脩，脯也，苞苴也，弓也，茵也，席也，枕也，几也，颖，警枕也，杖也，琴也，瑟也，戈有刃者椟也，谓戈之有刃者，以椟韬之。筴，蓍也。籥，笛也。
　　○“其执之，皆尚左手”者，言执此诸物，皆尊尚左手。左手在上而执之，右手在下而承之。
　　○注“苞苴”至“阴也”。
　　○正义曰：“苞苴，谓编束萑苇以裹鱼肉”者，案《既夕礼》云“苇苞长三尺。”《内则》云：“炮取豚，编萑以苞之。”是编萑苇以裹鱼及肉也，亦兼容他物，故《禹贡》云“厥包橘柚”，《孔丛子》云“吾於木瓜之惠，见苞苴之礼行”是也。“茵，著蓐也”者，谓茵是以物所著之蓐。言有著者，谓之曰“茵”。故《既夕》云“茵著用荼”，谓茅莠也，用荼以著茵也。云“颖，警枕也”者，以经枕外别言颖，颖是颖发之义，故为“警枕”。云“荚，蓍也”者，《曲礼》云：“荚为筮。”故荚为蓍也。云“籥如笛，三孔”者，案《汉礼器》知之。《诗》注或云“籥六孔”，两不同者，盖籥有大小，《诗》笺：或云管如篴，并而吹之。云“皆，十六物也”者，前解经以“也”间之，即是其数也。
　　○“刀，却刃授颖”，言授人以刀，卻仰其刃，授之以颖。颖，谓刀镮也，言以刃镮授之。
　　○“削授拊”者，削，谓曲刀。拊，谓削把。言以削授人，则以把授之。
　　○注“颖，镮也”。
　　○正义曰：颖是颖发之义。刀之在手，谓之为颖；禾之秀穗，亦谓之为颖；枕之警动，亦谓之颖。其事虽异，大意同也。
　　○“凡有剌刃者，以授人则辟刃”，谓不以刃正向人也。
　　乘兵车，出先刃，入后刃。不以刃乡国也。军尚左，左，阳也。阳主生，将军有庙胜之策，左将军为上，贵不败绩。卒尚右。右，阴也，阴主杀。卒之行伍，以右为上，示有死志。
　　○卒，子忽反，注同。行伍，户羽反，下音五。 
　　[疏]“乘兵”至“尚左”。
　　○正义曰：此一节论兵车出入及将士所处之宜。
　　○“出先刃，入后刃”者，不欲以刃向国。
　　○“军尚左”者，军，谓军将。行伍尊尚左方，左是阳，阳主生，欲其生不败绩也。
　　○“卒尚右”者，言士卒行伍贵尚於右，右为阴，示其有必死之心。
　　宾客主恭，祭祀主敬，丧事主哀，会同主诩。恭在貌也，而敬又在心。诩，谓敏而有勇，若齐国佐。
　　○诩，况矩反。 
　　[疏]“宾客”至“主诩”。
　　○正义曰：恭在貌，敬在心。宾客轻，故主恭。祭祀重，故主敬。“会同主诩”者，诩，谓敏大言语。会同之时，贵在敏捷勇武自光大。
　　○注“诩谓”至“国佐”。
