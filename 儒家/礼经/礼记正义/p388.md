<!-- { "loadSidebar": true } -->
　　○“天子将祭，必先习射於泽，泽者，所以择士也”者，泽是宫名，於此宫中射而择士，故谓此宫为“泽”。泽所在无文，盖於宽闲之处，近水泽而为之也。非唯祭而择士，馀射亦在其中，故《书传》论主皮射云：“乡之取也於囿中，勇力之取也。今之取也於泽宫，揖让之取也。”是主皮之射，亦近於泽也。选士於泽，不射侯也，但试武而已。故《司弓矢》云：“泽，共射椹质之弓矢。”郑司农引此《射义》之文以释之。是知於泽中射椹质而已。又郑注《司弓矢》云：“树椹以为射正，射甲与椹，试弓习武也。”其主皮之射则张皮，亦揖让也。“有让削以地”，“有庆益以地”者，谓诸侯也。
　　○注“泽宫”至“削地”。
　　○正义曰：“士，谓诸侯朝者，诸臣及所贡士也”者，以其助祭，故知是此等之人。前经论贡士与祭，故知此经之士含贡士也。云“诸侯有庆者先进爵，有让者先削地”者，此解经“进爵绌地”之文。以经之上文“有让削以地”、“有庆益以地”，更总云“进爵绌地”。据“有庆”者先“进爵”，“有让”者先“绌地”。进则爵轻於地，故先进爵而后益以地也。退则地轻於爵，故先削地而后绌爵也。
　　故男子生，桑弧蓬矢六，以射天地四方。天地四方者，男子之所有事也。故必先有志於其所有事，然后敢用穀也，饭食之谓也。男子生则设弧於门左，三日负之，人为之射，乃卜食子也。
　　○桑弧音胡，以桑木为弓。蓬，步工反。饭，扶晚反。食音嗣，注同。为，于伪反。 
　　[疏]“故男”至“谓也”。
　　○正义曰：此一经明男子重射之义，以男子生三日，射人以桑弧蓬矢者，则有为射之志，故长大重之。“桑弧蓬矢”者，取其质也。所以用“六”者，“射天地四方”也。所以礼射唯四矢者，示事有不用也。四矢者，象御四方之乱。
　　○“故必先有志於其所有事”者，言子始生，三日用桑弧蓬矢六者，欲使此子先有志意於其所有事之处，谓於“天地四方”也。
　　○“然后敢用穀也”者，三日射罢之后，然后敢用穀，以食其子也。
　　○“饭食之谓也”者，至射毕用穀，犹若事毕设饭食，故云“饭食之谓也”。
　　射者，仁之道也。射求正诸己，己正而后发，发而不中则不怨胜己者，反求诸己而已矣。诸，犹於也。孔子曰：“君子无所争，必也射乎！揖让而升，下而饮，其争也君子。”“必也射乎”，言君子至於射则有争也。下，降也。饮射爵者，亦揖让而升降。胜者，袒决遂，执张弓。不胜者袭，说决拾，卻左手，右加弛弓於其上而升饮。君子耻之，是以射则争中。
　　○争，争斗之争，下及注“有争”皆同。“揖让而升下”，绝句。“而饮”，一句。袒音但。决，古穴反。说，吐活反。拾音十。卻，丘逆反，又羌略反。弛，式氏反，又始氏反。中，丁仲反，下文、注同。 
　　[疏]“射者”至“君子”。
　　○正义曰：此一经明射是仁恩之道，唯内求诸己，不病害於物。既求诸己，耻其不胜，乃有争心矣。
　　○“揖让而升下，而饮”者，下，犹降也。言将饮射爵之时，揖让而升堂，又揖让而升下，而饮此罚爵。既以礼升降，其事可惭故也。
　　○“其争也君子”者，言虽君子，因射亦有争也。
　　○注“必也”至“争中”。
　　○正义曰：此“饮射爵者，亦揖让而升降”者，此解经“揖让而升下”。经称“揖让”，谓饮射爵时揖让，非射时揖让也，故云“饮射爵者，亦揖让而升降”。“亦”者，亦如射时揖让，饮今亦揖让。故《仪礼 大射》云：耦进，上射在左，并行，当阶北面揖，及阶揖。升堂揖，皆当其物北面揖，及物揖。射毕，北面揖，揖而升射。是射时升降揖让也。《大射》又云：饮射爵之时，“胜者皆袒，决遂，执张弓。不胜者皆袭，说决拾，卻左手，右加弛弓于其上，遂以执弣”。“揖如始升射。及阶，胜者先升，升堂，少右。不胜者进，北面坐，取丰上之觯”，“立卒觯”。“坐奠於丰下，兴，揖”。“不胜者先降”。是饮射爵之时，揖让升降也。
　　孔子曰：“射者何以射？何以听？循声而发，发而不失正鹄者，其唯贤宅乎！若夫不肖之人，则彼将安能以中？”何以，言其难也。声，谓乐节也。画曰正。栖皮曰鹄。正之言正也。鹄之言梏也。梏，直也，言人正直乃能中也。发，或为“射”。
　　○正音征，注同。夫音扶。肖音笑。栖音西。鹄音角，下同。《诗》云：“发彼有的，以祈尔爵。”祈，求也。求中以辞爵也。酒者，所以养老也，所以养病也。“求中以辞爵”者，辞养也。发，犹射也。的，谓所射之识也。言射的必欲中之者，以求不饮女爵也。辞养，让见养也。尔，或为“有”。
　　○的，丁历反。养如字，徐羊尚反。识音式，一音志。女音汝。 
　　[疏]“孔子”至“养也”。
　　○正义曰：前经论射求诸己乃有争心，故此明射中之难，以中为贵。
　　○“射者何以射”者，言为射之人，何以能使射中与乐节相应也。
　　○“何以听”者，言何以能听此乐节，使以射中相合。言射中乐节，两相应会，至极难矣。
　　○“循声而发，发而不失正鹄者，其唯贤者乎”者，此论射中与乐节相会为难之事。“循声”者，若谓射者依循乐声而发矢，不失正鹄。言其中矣。如此者，其由贤者乃能然，是难也。“若夫不肖之人，则彼将安能以中”者，不肖，谓小人也。言小人则不能循声而发，又不能持弓矢审固，彼既如此，则何能以中也。“《诗》云：发彼有的，以祈尔爵”者，此《小雅 宾之初筵》之篇，刺幽王之诗。陈古之明王大射之礼，发矢之时，射彼所祈之的。祈，求也。以求祈中，辞尔所罚之酒爵也。
　　○“求中以辞爵者，辞养也”者，酒既养老，又以养病。今射者非病、非老，故求射中以辞让此爵者，辞让见养老也，不敢当其养礼也。
　　○注“何以”至“中也”。
　　○正义曰：“何以，言其难”者，言此事难作何法以为之者，言不可为也。故云“言其难”也。云“声，谓乐节也”者，《驺虞》九节之属也。云“画曰正”，则宾射也。“栖皮曰鹄”，则大射也。
　　○注“发犹”至“养也”。
　　○正义曰：云“发犹射”者，解上“发彼有的”也。云“的，谓所射之识也”，识，犹记识之处，即正鹄之中也。云“辞养，让见养也”，若己有老、病而可受养，今己为射不中而受爵，是无功受养，不敢当之，故让矣。 

　 
卷六十二 燕义第四十七 

　卷六十二 燕义第四十七 　 
　　陆曰：“郑云：‘名《燕义》者，以记君与臣燕饮之礼，上下相报之义也。’” 
　　[疏]正义曰：案郑《目录》云：“名曰《燕义》者，以其记君臣燕饮之礼，上下相尊之义。此於《别录》属《吉事》。”案《仪礼目录》云：“诸侯无事，若卿大夫有勤劳之功，与群臣燕饮以乐之。”勤劳，谓征伐、聘问。《诗》曰“吉甫燕喜”，是也。臣有王事之劳亦燕之，故《燕礼记》云“若有王事”是也。
　　古者周天子之官有庶子官。庶子官职诸侯、卿、大夫、士之庶子之卒，掌其戒令，与其教治，别其等，正其位。职，主也。庶子，犹诸子也。《周礼》诸子之官，司马之属也。卒，读皆为“倅”，诸子副代父者也。戒令，致於大子之事。教治，脩德学道。位，朝位也。
　　○卒，依注音倅，七对反，又苍忽反，副也。治，直吏反，注及下同。别，彼列反。大子音泰，后“大子学”同。朝音直遥反。国有大事，则率国子而致於大子，唯所用之。若有甲兵之事，则授之以车甲，合其卒伍，置其有司，以军法治之，司马弗正。国子，诸子也。军法：百人为卒，五人为伍。弗，不也。国子属大子，司马虽有军事不赋也。
　　○合如字，徐音閤。卒伍，子忽反，注同。伍音五。正音征。凡国之政事，国子存游卒，使之脩德学道，春合诸学，秋合诸射，以考其艺而进退之。游卒，未仕者也。学，大学也。射，射宫也。《燕礼》有庶子官，是以《义》载此以为说。
　　○卒，七内反，注同。 
　　[疏]“古者”至“退之”。
　　○正义曰：此一节明诸侯与庶子燕饮之礼，从篇首至末，皆明燕饮之义。但燕饮之礼，有庶子官，故方说燕礼之初，先陈庶子之事。各随文解之。“周天子之官有庶子官”者，此明“庶子”之义也。谓作《记》之人在於周末，追述周初之事，故云“古者”。言周之天子，其下立官有庶子之官，天子谓之“诸子”，诸侯谓之“庶子”，其所职掌，诸子、庶子同也。故此《记》虽明诸侯庶子职掌，其所载之事皆《诸子职》文也。
　　○“庶子官职诸侯、卿、大夫、士之庶子之卒”者，言此官职主诸侯及卿、大夫、士众庶之子副倅於父之事，所以官名“庶子”。
　　○“掌其戒令”者，此等众子须有戒法政令，而庶子官掌之。
　　○“与其教治”者，与，犹及也。教，谓教学。治，谓治身。言非但掌戒令而已，及其教治亦皆掌之。
　　○“别其等”者，谓分别其贵贱之等。
　　○“正其位”者，正其朝廷所立之位也。此《记》云“诸侯、卿、大夫、士之庶子之卒”，《周礼 诸子职》则云“掌国子之倅”，唯此为别。但《诸子职》总谓之“国子”，此云“诸侯、卿、大夫、士之庶子”者，是其適子也。谓之“庶”者，庶，众也。以其適子众多，故众谓之“庶子”，非適子庶弟而称庶子也。必知“適子”者，以其云“倅”，是副贰於父之言。故郑注《诸子职》云：“国子者，是公、卿、大夫、士之副贰。”又引《王》制云“王大子，王子，群后之大子，卿、大夫、元士之適子”是也。
　　○注“职主”至“位也”。
　　○正义曰：云“《周礼》诸子之官，司马之属也”者，案《周礼》，诸子，下大夫，属司马。云“卒，读皆为倅”者，以经云“庶子之卒”，下文云“国子存游卒”，以“卒”字非一，故云卒皆为倅。若旁置“人”者，是副倅之“倅”。若不置人者，则百人为卒之“卒”。故读“卒”从“倅”也。云“诸子副代父者也”，此诸適子皆副代於父，与父为倅，故称“倅”也。云“戒令，致於大子之事”者，则下文云：“国有大事，则率国子而致於大子。”其事非一，故云“戒令，致於大子之事”。云“位，朝位也”者，此等诸子虽未为官，皆从父尊卑以为等级，故有别其等、正其位也。“唯所用之”者，若国有大事之时，而进致诸子於大子，唯任大子随时所用也。
