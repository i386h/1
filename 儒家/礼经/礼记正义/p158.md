<!-- { "loadSidebar": true } -->
　　○正义曰：“今礼馔具所因於古”者，此玄酒在室，及下作其祝号，并然后退而合亨，皆是今世祭祀之礼。醴、醆，牺牲之属，是馔具也。用古玄酒醴醆，是所以因於古，故言“今礼馔具所因於古”也。云“及其事义”者，从“玄酒”以下至“其先祖”以上是事也，“以正君臣”以下至“承天天之祐”是义也。云“粢读为齐”者，案《尔雅》云：“粢，稷也。”作酒用黍不用稷，故知粢当为齐，声相近而致误。引《周礼》“五齐”者，是《酒正》文也。郑注云：“泛者，成而滓浮泛泛然，如今宜成醪矣。醴，犹体也，成而汁泽相将，如今恬酒矣。盎，犹翁也，成而翁翁然葱白色，如今酂白矣。缇者成而红赤，如今下酒矣。沈者成而滓沈，如今造青矣。”云“醆与盎，澄与沈，盖同物”者，以《酒正》文醴缇之间有盎，此醴醍之间有醆，又《周礼》缇齐之下有沈齐，此醍齐之下有澄齐，故云“醆与盎，澄与沈，盖同物也”。案此注澄是沈齐。案《酒正》注，澄酒是三酒，二注不同，故赵商疑而致问，郑答之云：“此本不误，转写益‘澄’字耳。”如郑所答，是转写《酒正》之文，误益“澄”字，当云“酒三酒也”，则是与《礼运》注同。然案《坊记》云：“醴酒在室，醍酒在堂，澄酒在下，示民不淫也。”注云：“淫，犹贪也。”又以澄为清酒，田琼疑而致问，郑答之云：“《礼运》云：醴醆醍澄，各是一物。”皆不言酒，故推其意，澄为沈齐，酒为三酒。《坊记》云：“醴也，醍也，澄也。”皆言酒，故因注云：“澄酒，清酒也，其实沈齐也。”如郑此言，《坊记》所云：“醴酒醆酒。”五齐亦言酒，则澄酒是沈齐也。是五者最清，故云澄酒，非为三酒之中清酒也，是与《礼运》不异也。云“奠之不同处，重古略近”者，奠之或在室，或在堂，或在下，是“不同处”。古酒奠於室，近酒奠於堂，或奠於下，是“重古略近”。云“祝，祝为主人飨神辞”者，案《特牲少牢礼》云“祝称孝孙某用荐，岁事于皇祖伯某，尚飨”。是祝为主人飨神辞。云“嘏，祝为尸致福於主人之辞”者，此下云“嘏以慈告”，《诗 小雅》云：“锡尔纯嘏，子孙其湛。”是致福於主人之辞也。云“祐，福也”者，《释诂》文。“福之言备”，《郊特牲》文，言嘉庆备具，福之道也。其用酒之法，崔氏云：《周礼》大祫，於大庙则备五齐、三酒。朝践，王酌泛齐，后酌醴齐。馈食，王酌盎齐，后酌醍齐。朝献，王酌泛齐。因朝践之尊，再献，后酌醍齐。因馈食之尊，诸侯为宾，则酌沈齐。尸酢，王与后皆还用所献之齐。宾长酳尸，酢用清酒，加爵亦用三酒。大禘则用四齐、三酒者，醴齐以下悉用之，故《礼运》云：“玄酒在室，醴醆在户，粢醍在堂，澄酒在下。”用四齐者，朝践，王酌醴齐，后酌盎齐。馈食，王酌醍齐，后酌沈齐。朝献，王酌醴齐，再献，后还酌沈齐。亦尊相因也。诸侯为宾，亦酌沈齐，用三酒之法，如祫礼也。四时之祭，唯二齐三酒，则自祫禘以下至四时祭，皆通用也。二齐，醴、盎也。故郑注《司尊彝》四时祭法，但云醴、盎而巳。用二齐者，朝践，王酌醴齐，后亦酌醴齐。馈食，王酌盎齐，后亦酌盎齐。朝献，王还用醴齐，再献，后还用盎齐，亦尊相因也。诸侯为宾，亦酌盎齐，三酒同於祫。三酒所常同不差者，三酒本为王以下饮，故尊卑自有常，依尊卑之常，不得有降。祫禘时祭，本明所用总有多少，故正祭之齐，有差降也。鲁及王者之后，大祫所用，与五禘之礼同。若禘与王四时同，用三酒亦同於王。侯伯子男祫禘皆用二齐醴、盎而巳，三酒则并用。用二齐之法，朝践，君夫人酌醴齐；馈食，君夫人酌盎齐。朝献，君还酌醴齐；再献，夫人还酌盎齐。诸臣为宾，酌盎齐。尸酢君夫人用昔酒，酢诸臣用清酒，加爵皆清酒。时祭之法，用一齐，故《礼器》云：“君亲制祭，夫人荐盎。”郑云：“谓朝事时也。”又云：“君亲割牲，夫人荐酒。”郑云：“谓进孰时也。”其行之法，朝践君制祭，则夫人荐盎。为献进孰时，君亲割，夫人荐酒。朝献时，君酌盎齐以酳尸，再献时，夫人还酌酒，以终祭也。宾献皆酒，加爵如禘祫之礼。天子诸侯酌奠，皆用齐酒，卿大夫之祭，酌奠皆用酒。其祫祭之法，既备五齐三酒，以实八尊，祫祭在秋。案《司尊彝》：“秋尝，冬烝。”朝献用两著尊，馈献用两壶尊，则泛齐醴齐，各以著尊盛之；盎齐、醍齐、沈齐，各以壶尊盛之，凡五尊也。又五齐各有明水之尊，凡十尊也。三酒三尊，各加玄酒，凡六尊也。通斝彝盛明水，黄彝盛郁鬯。凡有十八尊，故崔氏云：“大祫祭凡十八尊，其明水郁鬯，陈之各在五齐三酒之上，祭日之旦，王服衮冕而入，尸亦衮冕，祝在后侑之。”王不出迎尸，故《祭统》云：“君不迎尸，所以别嫌也。”尸入室，乃作乐降神，故《大司乐》云“凡乐，圜钟为宫，九变而降人鬼”是也。乃灌，故《书》云：“王入大室，祼当灌之。”时众尸皆同在太庙中，依次而灌，所灌郁鬯。《小宰注》云“尸祭之，啐之，奠之”，是为一献也。王乃出迎牲，后从灌，二献也。迎牲而入至於庭，故《礼器》云：“纳牲诏於庭。”王亲执鸾刀，启其毛，而祝以血毛告於室，故《礼器》云：“血毛诏於室。”凡牲则庙各别牢，故《公羊传》云：“周公白牡，鲁公骍犅。”案《逸礼》云：“毁庙之主，昭共一牢，穆共一牢，於是行朝践之事，尸出於室。太祖之尸，坐於尸西南面，其主在右，昭在东，穆在西，相对坐，主各在其右。”故郑注《祭统》云：“天子诸侯之祭，朝事延尸於户外，是以有北面事尸之礼。”祝乃取牲膟膋，燎于炉炭，入以诏神於室，又出以堕于主前，《郊特牲》云“诏祝於室，坐尸於堂”是也。王乃洗肝於郁鬯而燔之，以制於主前，所谓制祭。次乃升牲首於室中，置於北墉下。后荐朝事之豆笾，乃荐腥於尸主之前，谓之朝践，即此《礼运》“荐其血毛，腥其俎”是也。王乃以玉爵酌著尊泛齐以献尸，三献也。后又以玉爵酌著尊醴齐以亚献，四献也。乃退而合亨，至荐孰之时，陈於堂，故《礼器》云“设馔於堂”，乃后延主入室，大祖东面，昭在南面，穆在北面，徙堂上之馔於室内坐前，祝以斝爵酌奠於馔南，故《郊特牲》注云“天子奠斝，诸侯奠角”，即此之谓也。既奠之后，又取肠间脂，焫萧合馨芗，《郊特牲》注云：“奠，谓荐孰时。”当此大合乐也。自此以前谓之接祭，乃迎尸入室，举此奠斝，主人拜以妥尸，故《郊特牲》云：“举斝角，拜妥尸”是也。后荐馔献之豆笾，王乃以玉爵酌壶尊盎齐以献尸，为五献也。后又以玉爵酌壶尊醴齐以献尸，是六献也。於是尸食十五饭讫，王以玉爵因朝践之尊，泛齐以酳尸，为七献也，故郑云：“变朝践云朝献，尊相因也。”朝献，谓此王酳尸因朝践之尊也。后乃荐加豆笾，尸酌酢主人，主人受嘏，王可以献诸侯。於是后以瑶爵，因酌馈食壶尊醍齐以酳尸，为八献也。郑注《司尊彝》云：“变再献为馈献者，亦尊相因也。”再献，后酳尸。献，谓馈食时后之献也，於时王可以瑶爵献卿也。诸侯为宾者，以瑶爵酌壶尊醍齐以献尸，为九献。九献之后，谓之加爵。案《特牲》有三加，则天子以下，加爵之数依尊卑，不秖三加也。故《特牲》三加爵，别有嗣子举奠。《文王世子》诸侯谓之“上嗣”，举奠亦当然。崔氏以为后献皆用爵，又以九献之外加爵，用璧角璧散。今案《内宰》云：“后祼献则赞，瑶爵亦如之。”郑注云：“瑶爵，谓尸卒食，王既酳尸，后亚献之。”始用瑶爵，则后未酳尸以前不用也。又郑注《司尊彝》云：“王酳尸用玉爵，而再献者用璧角、璧散可知。”此璧角、璧散则瑶爵也。崔氏乃云：“正献之外，诸臣加爵，用璧角璧散。”其义非也。其禘祭所用四齐者，禘祭在夏，醴齐盎齐，盛以牺尊，醍齐沈齐，盛以象尊。王朝践献用醴齐，后亚献用盎齐，王馈献用醍齐，后亚献用沈齐，尸卒食，王酳尸因朝践醴齐，后酳尸因馈食沈齐，诸臣为宾，献亦用沈齐。禘祭无降神之乐，熊氏以为大祭皆有三始，有降神之乐，又未毁庙者，皆就其庙祭之，其馀皆如祫祭之礼。天子时祭用二齐者，春夏用牺尊盛醍齐，用象尊盛沈齐，秋冬用著尊盛醴齐，用壶尊盛盎齐，是一齐用一尊，《司尊彝》皆云“两”者，以一尊盛明水，故皆云“两”。若禘祫之祭，其齐既多，不得唯两而巳。前巳备释也。时祭唯用二齐，其诸侯用齐及酒，皆视天子，具如前说，其鲁及王者之后皆九献，其行之法与天子同。侯伯七献，朝践及馈献时，君皆不献，於九献之中减二，故为七献也。《礼器》云“君亲制祭，夫人荐盎，君亲割牲，夫人荐酒”是也。子男五献者，亦以荐腥馈孰二，君皆不献，酳尸之时，君但一献而巳。九献之中去其四，故为五。此皆崔氏之说，今案《特牲少牢》尸食之后，主人主妇及宾备行三献，主妇因献而得受酢。今子男尸食之后，但得一献，夫人不得受酢，不如卿大夫，理亦不通。盖子男馈孰以前，君与夫人并无献也。食后行三献，通二灌为五也。《礼器》所云，自据侯伯七献之制也。一曰：尸酢侯伯子男，亦用所献之齐也。
　　“作其祝号，玄酒以祭，荐其血毛，腥其俎；孰其殽，与其越席，疏布以幂，衣其澣帛，醴醆以献，荐其燔炙。君与夫人交献，以嘉魂魄。是谓合莫。此谓荐上古中古之食也。《周礼》祝号有六：“一曰神号，二曰鬼号，三曰祇号，四曰牲号，五曰赍号，六曰币号。”号者，所以尊神显物也。腥其俎，谓豚解而腥之，及血毛，皆所以法於大古也。孰其殽，谓体解而爓之。此以下，皆所法於中古也。越席，翦蒲席也。幂，覆尊也。澣帛，练染以为祭服。嘉，乐也。莫，虚无也。《孝经说》曰：“上通无莫。”
　　○祝，之六反，徐之又反，注同。殽，本或作肴，户交反。越席，音活，注同，字书作趏，杜元凯云：结草。幂，本又作鼏，同，莫历反。衣其，於既反。浣，户管反。示号，音祇，本又作祗。齍音咨，皇云：“黍稷。”大音太，下“大史”同。爓，似廉反。染，如艳反，又如琰反。乐也，音洛。
　　○然后退而合亨，体其犬豕牛羊，实其簠、簋、笾、豆、鉶、羹。祝以孝告，嘏以慈告，是谓大祥。此谓荐今世之食也。体其犬豕牛羊，谓分别骨肉之贵贱，以为众俎也。祝以孝告，嘏以慈告，各首其义也。祥，善也，今世之食，於人道为善也。
