<!-- { "loadSidebar": true } -->
　　○正义曰：云“曲阜，鲁地”者，按《费誓序》云：“鲁侯伯禽，宅曲阜。”又按定四年《左传》：“封於少皞之虚。”臣瓒注《汉书》：“云鲁城内有曲阜，逶迤长八九里。”云“加鲁以四等之附庸”者，鲁受上公五百里之封，又加四等附庸，四等谓侯、伯、子、男也。按《大司徒》注云：“公无附庸，侯附庸九同，伯附庸七同，子附庸五同，男附庸三同。”为二十四同，谓百里也。既受五百里之封，五五二十五，为二十五同。又加二十四同，故云“积四十九，开方计之，得七百里”。云“兵车千乘，成国之赋也”者，按《左传》云：“成国不过半天子之军。”按《论语》千乘之赋，居地方三百一十六里有畸，诸侯之地三百里而下，未成国也，公则五百里，侯四百里，计地馀有千乘，故谓之“成国”。引《诗 鲁颂》以下者，《诗 颂 閟宫》文也。引之者，证鲁广开土宇，兵车千乘之事。云“朱英绿縢”者，言以朱为英饰，以绿为縢约也。
　　○注“同之”至“伯禽”。
　　○正义曰：“同之於周”者，谓同此周公於周之天子。云“鲁公，谓伯禽”者，《尚书 费誓》云：“鲁侯伯禽，宅曲阜。”时伯禽归鲁，周公不之鲁，故《公羊》文十三年传：“封鲁公以为周公也。周公拜乎前，鲁公拜乎后。曰生以养周公，死以为周公主。然则周公之鲁乎？曰不之鲁也。曷为不之鲁？欲天下之一乎周也。”言若周公之鲁，恐天下归心於鲁，故不之鲁，使天下一心以事周。
　　○注“孟春”至“不祭”。
　　○正义曰：知孟春是建子之月者，以下云“季夏六月，以禘礼祀周公“，若是夏之季夏，非禘祭之月，即是周之季夏。明此孟春亦周之孟春。又《杂记》：“孟献子曰：正月日至，可以有事於上帝。”故知此孟春是建子之月也。云“鲁之始郊日以至”者，《郊特牲》云：“周之始郊日以至。”郑既破周为鲁，故云“鲁郊日以至”。云“大路，殷之祭天车也”者，以下文云“大路，殷路”。知“祭天车”者，以祭天尚质，器用陶匏，大路一就，故知是祭天所用也。以尊敬周公，故用先代殷礼，牲用白牡，车乘殷路。云“弧，旌旗所以张幅也”者，弧以竹为之，其形为弓，以张縿之幅。故《考工记》：”弧旌枉矢，以象弧也。”注云：“弧以张縿之幅。”云“其衣曰韣”者，谓此弓之衣，谓之为韣。云“天子之旌旗，画日月”者，《周礼》：“日月为常。”又云：“王建大常。”此云“日月之章”，与天子同也。云“帝谓苍帝灵威仰”者，郑恐是昊天上帝，故明之云“灵威仰”也。知非昊天上帝者，以其配后稷，后稷唯配灵威仰，不配昊天上帝也。郑以此经唯云配以后稷，故知昊天上帝，鲁不祭也。
　　季夏六月，以禘礼祀周公於大庙，牲用白牡，尊用牺、象、山罍，郁尊用黄目，灌用玉瓒大圭，荐用玉豆雕篹，爵用玉盏仍雕，加以璧散、璧角。俎用梡嶡，升歌《清庙》，下管《象》，朱干玉戚，冕而舞《大武》。皮弁素积，裼而舞《大夏》。《昧》，东夷之乐也。《任》，南蛮之乐也。纳夷蛮之乐於大庙，言广鲁於天下也。季夏，建巳之月也。禘，大祭也。周公曰大庙，鲁公曰世室，群公称宫。白牡，殷牲也。尊，酒器也。牺尊，以沙羽为画饰。象，象尊，骨饰之。郁尊，郁鬯之器也。黄目，黄彝也。灌，酌郁尊以献也。瓒，形如槃，容五升，以大圭为柄，是谓“圭瓒”。篹，笾属也，以竹为之，彫刻饰其直者也。爵，君所进於尸也。仍，因也，因爵之形为之饰也。加，加爵也。散、角，皆以璧饰其口也。梡，始有四足也，嶡为之距。《清庙》，《周颂》也。《象》谓《周颂 武》也，以管播之。朱干，赤大盾也。戚，斧也。冕，冠名也。诸公之服，自衮冕而下，如王之服也。《大武》，周舞也。《大夏》，夏舞也。《周礼》：“昧师掌教昧乐。”《诗》曰：“以雅以南，以籥不僣。”广，大也。
　　○季夏，户嫁反，注及下“季夏”、“夏礿”皆同。禘，大计反。大庙，音泰，后“大庙”皆同。牺象，素何反，注下皆同。罍音雷。灌，古乱反。瓒，才旦反，圭瓒也。彫，本亦作雕。篹，息缓反，又祖管反。盏，侧眼反，夏爵名，用玉饰之。散，先旦反，注同。梡，苦管反，虞俎名。嶡，居卫反，又作橛，音同，夏俎名。裼，星历反。昧音妹。任，而林反，或而鸩反。沙，素何反。彝音夷。直如字，柄也。盾，字又作楯，常准反，又音允。卷，本又作衮，同，音古本反，下文同。僣，七寻反，又则念反。 
　　[疏]“季夏”至“下也”。
　　○正义曰：此一节明禘礼祀周公於大庙，文物具备之仪。
　　○“牲用白牡”者，白牡殷牲，尊敬周公，不可用己代之牲，故用白牡。
　　○“尊用牺、象、山罍”者，鲁得用天子之尊也。牺，牺尊也。《周礼》：春夏之祭，朝践堂上，荐血腥时，用以盛醴齐，君及夫人所酌以献尸也。象，象尊也。《周礼》：春夏之祭，堂上荐朝事竟，尸入室馈食时，用以盛盎齐，君及夫人所酌以献尸也。山罍，谓夏后氏之尊，天子於追享朝享之祭，再献所用，今褒崇周公，於禘祭之时，亦杂用山尊，但不知何节所用。
　　○“郁尊用黄目”者，郁，谓郁鬯酒，黄目，尝烝所用。今尊崇周公，故於夏禘用之。
　　○“灌用玉瓒大圭”者，灌，谓酌郁鬯，献尸求神也。酌之所用玉瓒，以玉饰瓒，故曰“玉瓒”也；以大圭为瓒柄，故曰“大圭”也。
　　○“荐用玉豆”者，荐，谓祭时所荐菹醢之属也。以玉饰豆，故曰玉豆，下云“殷玉豆”是也。
　　○“彫篹”者，篹，笾也，以竹为之，形似筥，亦荐时用也，彫镂其柄，故曰“雕篹”也。
　　○“爵用玉盏仍雕”者，爵，君酌酒献尸杯也。盏，夏后氏之爵名也，以玉饰之，故曰“玉盏”。仍，因也，因用爵形而为之饰，故曰“仍雕”。
　　○“加以璧散、璧角”者，加，谓尸入室馈食竟，主人酌醴齐酳尸，名为“朝献”。朝献竟，而夫人酌盎齐，亚献，名为“再献”，又名为“加”，于时荐加豆笾也。此再献之时，夫人用璧角，内宰所谓瑶爵也。其璧散者，夫人再献讫，诸侯为宾用之，以献尸。虽非正加，是夫人加爵之后总而言之，亦得称加。故此总云“加以璧散、璧角”，先散后角，便文也。“俎用梡嶡”者，梡、嶡，两代俎也。虞俎名梡，梡形四足如案。《礼图》云：“梡长二尺四寸，广一尺二寸，高一尺。诸臣加云气，天子牺饰之。夏俎名嶡，嶡亦如梡，而横柱四足，中央如距也。”贺云：“直有脚曰梡，加脚、中央横木曰嶡。”
　　○“升歌《清庙》”者，升，升堂也。《清庙》，《周颂》文王诗也。升乐工於庙堂而歌《清庙》诗也。“下管《象》”者，下，堂下也。管，匏竹，在堂下，故云“下管”也。《象》谓象《武》诗也。堂下吹管，以播象《武》之诗，故云“下管《象》”也。
　　○“朱干玉戚”者，干，盾也。戚，斧也，赤盾而玉饰斧也。
　　○“冕而舞《大武》”者，冕，衮冕也。《大武》，武王乐也。王著衮冕，执赤盾玉斧而舞武王伐纣之乐也。
　　○“皮弁素积，裼而舞《大夏》”者，皮弁，三王之服也。裼，见美也。《大夏》，夏禹之乐也。王又服皮弁裼而舞夏后氏之乐也。六冕是周制，故用冕而舞周乐；皮弁是三王服，故用皮弁舞夏乐也。而周乐是《武》，《武》质，故不裼。夏家乐文，文，故裼也。若诸侯之祭，各服所祭之冕而舞，故《祭统》云：“诸侯之祭也，与竟内乐之，冕而总干，率其群臣，以乐皇尸。”是知用冕服舞也。
　　○“《昧》，东夷之乐也。《任》，南蛮之乐也”者，周公德广，非唯用四代之乐，亦为蛮夷所归，故赐奏蛮夷之乐於庭也。唯言夷蛮，则戎狄从可知也。又一通云正乐，既不得六代，故蛮夷则唯与二方也。《白虎通》云：“《乐元语》曰：东夷之乐曰《朝离》，万物微，离地而生，乐持矛舞，助时生也。南夷乐曰《南》，南，任也，任养万物，乐持羽舞，助时养也。西夷乐曰《味》，《味》，昧也，万物衰老，取晦昧之义也，乐持羽舞，助时杀也。北夷乐曰《禁》，言万物禁藏，乐持干舞，助时藏也。”又曰：“谁制夷狄乐？圣王也。先王推行道德，和调阴阳，覆被夷狄，故制夷狄乐，何不制夷礼？礼者，身当履而行之，夷狄不能行礼也。”此东曰《昧》，西曰《株离》，与《白虎通》正相反者，以《春秋》二方，俱有“昧”、“株离”之义，故《白虎通》及此，各举其一。《白虎通》云：“朝离，则《株离》也。”《钩命》决亦云：“东夷之乐曰《昧》，南夷之乐曰《南》。”与此同。
　　○“纳夷蛮之乐於大庙”者，皆於大庙奏之。
　　○“言广鲁於天下也”者，广鲁，欲使如天子示於天下，故云“广鲁於天下也”。
　　○注“季夏”至“大也”。
