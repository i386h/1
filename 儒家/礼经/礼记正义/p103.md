<!-- { "loadSidebar": true } -->
　　○注“皆学”至“如之”。
　　○正义曰：此四代养老之处，虽其名不同，以殷人云右学、左学，虞氏云上庠、下庠，《学记》云“党有庠”，《文王世子》云“学干戈羽籥於东序”，以此约之，故知“皆学名也”。“养老必在学”者，以学教孝悌之处，故於中养老。熊氏云：“国老谓卿大夫致仕者，庶老谓士也。”皇氏云：“庶老兼庶人在官者。”其致仕之老，大夫以上当养从国老之法，士养从庶老之法，故《外饔》云“邦飨耆老，掌其割享”，郑注引此“周人养国老於东胶，养庶老於虞庠”是也。虞、殷尚质，贵取物成，故大学在西，小学在东。夏、周贵文，取积渐长养，故大学在东，小学在西。故云“上庠、右学，大学也，在西郊；下庠、左学，小学也，在国中王宫之东”，以虞殷质，俱贵於西，故并言之；夏、周为文，皆上东，故亦并言之，云“东序、东胶，亦大学，在国中王宫之东；西序、虞序亦小学也，西序在西郊，周立小学於西郊”是也。云“周之小学为有虞氏之庠制”者，庠则后有室，前有堂。若夏后氏之序，及周之学所在序者，皆与庠制同。其州党之序，则歇前而已。序则豫也。故《乡射》云：“豫则钩楹内，堂则由楹外。”彼郑注“豫读如成周宣谢灾之谢”是也。云“其立乡学亦如之”者，言乡学亦为庠制，故上文云“耆老皆朝于庠”是也。周大学在国之西郊，郑《駮异义》云“三灵一雍在郊”者，熊氏云“文王之时犹从殷礼，故辟廱大学在郊”。刘氏以为周之小学为辟廱在郊。
　　○注“皇冕”至“朝也”。
　　○正义曰：以皇与下冕相对，故为冕属。按《周礼》有“设皇邸”，又云“有皇舞”，皆为“凤皇”之字，凤羽五采，故云画羽饰之。按上注云“虞夏之制，天子服有日月星辰”，此云“夏殷未闻”者，以《皋陶谟》谓之虞夏书，因彼之成文，故云“虞夏之制”，其实惟谓虞也。云“凡养老之服，皆其时与群臣燕之服”，郑知然者，以经云夏后氏燕衣而养老，周人玄衣而养老。周人燕用玄衣，故知养老燕群臣之服也。云“有虞氏质，深衣而巳”者，深衣谓白布衣，以质，用白布而已，其冠未闻。皇氏云以为养老，首还服皇冠。崔氏云以为与夏周同，未知然否。按《郊特牲》云：“大古冠布，齐则缁之。”大古，则虞氏或用白布冠也。云“夏而改之，尚黑而黑衣裳”者，以殷人尚白用缟衣，夏既尚黑，燕衣黑衣也。云“殷尚白而缟衣裳”者，缟，白色生绢，亦名为素。此缟衣谓白，白布深衣也。云“周则兼用之，玄衣素裳”者，以经云“玄衣而养老”，若衣裳俱玄，则与夏不异。又《仪礼》朝服缁布衣素裳，缁则玄，故为玄衣素裳。上养老云周人脩而兼用之，故养老之衣，亦脩而兼用之。云“其冠则牟追、章甫，委貌也”者，按《仪礼》朝服首著玄冠，玄冠即委貌。以此推之，则殷之朝服，则皆著章甫之冠，夏之朝服著牟追。云“诸侯以天子之燕服为朝服”者，以《燕礼》诸侯燕臣子用朝服，明天子之燕亦朝服也。引《燕礼》曰“燕，朝服”者，证朝、燕同。云“服是服也”者，言燕时服是玄衣素裳之服。崔氏云：“天子燕畿内诸侯以缁衣，燕畿外诸侯以玄冠。诸侯各以为朝服，事无明文，不可依也。”云“王者之后，亦以燕服为之”者，《玉藻》云：“鲁季康子朝服以缟。”若当时无朝服以缟，康子不应服之，明是宋人所著，故康子僣效之。宋既朝服以缟，杞当朝服以玄。云“天子皮弁，以日视朝也”者，《玉藻》文。引之者，证天子以诸侯朝服之别，按《诗 頍弁》注云：“礼，天子诸侯朝服以燕，天子之朝服以皮弁。”服以皮弁服，燕不用玄衣者，《诗》所谓燕同姓诸公及异姓甥舅等，故用皮弁，尚质故也。若燕其诸侯，则用玄衣，明诸侯则朝服以日视朝，服则玄冕素裳也。《冠礼记》云：“周弁、殷哻、夏收。”郑云：“弁名出於幠，幠，大也，言所以自光大也。哻名出於幠，幠，覆也，所以自覆饰也。收，言所以收敛发也。其制之异，亦未闻。”《冠礼记》又云：“委貌，周道也。章甫，殷道也。母追，夏后氏之道也。”郑注云“委犹安也，言所以安正容貌。章，明也，殷质，言以表明丈夫也”，“母，发声也。追犹堆也。夏后氏质，以其形名之”，“其制之异同未闻”。
　　○“将徙”至“从政”。
　　○此谓大夫采地之民，徙於诸侯为民，以其新徙，当须复除。但诸侯地宽役少，为人所欲，故惟三月不从政。
　　○“自诸侯来徙於家”者，谓诸侯之民，来徙於大夫之邑，以大夫役多地狭，欲令人贪之，故期不从政。按《旅师》云：“新甿之治皆听之，使无征役。”郑注引此文以证之，是据民之迁徙。王肃及庾氏等以为据仕者从大夫家出仕诸侯，从诸侯退仕大夫，非郑义也。
　　少而无父者谓之孤，老而无子者谓之独，老而无妻者谓之矜，老而无夫者谓之寡。此四者，天民之穷而无告者也，皆有常饩。饩，廪也。
　　○少，诗照反，下注“少者”同。矜，本又作鳏，同古顽反。廪，兵品反。 
　　[疏]“少而”至“常饩”。正义曰：此一节论矜恤鳏寡孤独之事。无妻无夫谓之矜寡者，按《孝经》云“男子六十无妻曰鳏，妇人五十无夫曰寡”。舜年三十而《尚书》谓之鳏者，以其父顽母嚚，无为娶之端，故虽三十而亦称鳏。《诗》云：“何草不黄，何人不矜。”据久役在外，嫁娶失时，亦谓之为矜。矜与鳏同，其男子无妻，亦谓之寡。《左传》云：“崔杼生成及疆而寡。”按刘熙《释名》云：“无妻曰鳏，愁悒不能寐，目恒鳏鳏然，其字从鱼，鱼目恒不闭。无夫曰寡，寡，倮也，倮然，单独也。无父曰孤，孤，顾也，顾望无所瞻见也。无子曰独，独，鹿也，鹿鹿无所依也。”
　　瘖、聋、跛躃、断者、侏儒，百工各以其器食之。断谓支节绝也。侏儒，短人也。器，能也。
　　○瘖，於金反，哑也。聋，力东反。跛，彼我反；躄，必亦反，两足不能行也。侏音朱。 
　　[疏]“瘖聋”至“食之”。
　　○正义曰：此一节论矜恤疾民之事。瘖谓口不能言，聋谓耳不闻声，跛躃谓足不能行，断者谓支节解绝，侏儒谓容貌短小。百工谓有杂技艺，此等既非老无告，不可特与常饩。既有疾病，不可不养，以其病尚轻，不可虚费官物，故各以其器食之。器，能也。因其各有所能，供官役，使以廪饩食之。按《晋语》云文公问八疾，胥臣对云“戚施权镈”，注云“使击锺”；“蘧除蒙璆”，注云“璆是玉磬，使击之”；“侏儒扶庐”，注云“扶，持也，庐，戟柄也；“矇瞍循声”，注云“歌咏琴瑟”；“聋瞶司火”，注云“使主然火”。其“童昏、嚚瘖、憔侥，官师所不材，宜於掌土”，是各以器食之。《外传》不云“跛”，此不云“蘧蒢戚施”，设文不具。《外传》瘖与憔侥置於掌土，此瘖与侏儒其器食之者，今古法异也。
　　道路，男子由右，妇人由左，车从中央。道中茸芫，远别也。
　　○别，彼别反，下文并注同。父之齿随行，兄之齿雁行，朋友不相逾。广敬也。谓於涂中。
　　○行如字，一音户刚反，下“雁行”同。轻任并，重任分，班白不提挈。皆谓以与少者。杂色曰班。
　　○并，必性反，本又作并。提音啼。挈，本亦作挈，苦结反。 
　　[疏]“轻任并，重任分”。
　　○正义曰：父齿，老也。任谓有担负者，俱应担负，老少并轻，则并与少者担之也。
　　○“重任分”者，老少并重，不可并与少者一人，则分为轻重，重与少者，轻与老者。
　　君子耆老不徒行，庶人耆老不徒食。徒犹空也。
　　○大夫祭器不假。祭器未成，不造燕器。造，为也。 
　　[疏]“大夫祭器不假”。
　　○正义曰：皇氏云：“此谓有地大夫，故祭器不假。若无地大夫，则当假之，故《礼运》云‘大夫祭器不假，声乐皆具，非礼也’，谓无地大夫也。”
　　方一里者，为田九百亩。一里方三百步。方十里者，为方一里者百，为田九万亩。方百里者，为方十里者百，为田九十亿亩。亿，今十万。
　　○亿，於力反。方千里者，为方百里者百，为田九万亿亩。万亿，今万万也。 
　　[疏]“方一”至“亿万”。
　　○正义曰：此一节论开方之法，总计天子畿外内诸侯之地大小，各依文解之。
　　○“方一里者，为田九百亩”，按《论语》云“步百为亩”，是长一百步，阔一步；“亩百为夫”，是一顷也，长阔一百步；“夫三为屋”，是三顷也，阔三百步长；“屋三为井”，是九百亩也，长阔一里。
　　○注“亿，今十万”。
　　○正义曰：方十里为田九万亩。方百里者为方十里者百，一个十里之方，既为田九万亩，则十个十里之方，为田九十万亩；一百个十里之方，为田九百万亩。今云九十亿亩，是一亿有十万，十亿有一百万，九十亿为九百万亩，故云“亿，今十万”。《尹文子》云“百姓千品，万官亿丑，皆以数相十”，此谓小亿也，此郑氏所用。《毛诗传》云“首茯至万曰亿”，是大亿也，非郑义。
　　○注“万亿，今万万也”。
　　○正义曰：计千里之方，为方百里者百。一个百里之方既为九十亿亩，则十个百里方为九百亿亩，百个百里方为九千亿亩。今乃云九万亿亩，与数不同者，若以亿言之，当云九千亿亩；若以万言之，当云九万万亩，但书经战国及秦之世，经藉错乱，此经上下，或亿或万，字相交涉，遂误为万亿。郑未注之前，书本既尔，郑更不显言其错，因此错本万亿之言，即云此经万亿者，即今之万万，皇氏以为亿数不定，或以十万为亿，或以万万为亿，或以一万为亿。此云万亿者，秪是万万也。六国时或将万为亿，故云万亿。但古事难委，未知孰是，故备存焉。
　　自恒山至於南河，千里而近。冀州域。自南河至於江，千里而近。豫州域。自江至於衡山，千里而遥。荆州域。自东河至於东海，千里而遥。徐州域。自东河至於西河，千里而近。亦冀州域。自西河至於流沙，千里而遥。雍州域。
　　○雍，於而反。西不尽流沙，南不尽衡山，东不近东海，北不尽恒山。凡四海之内，断长补短，方三千里，为田八十万亿一万亿亩。九州之大计，断，音短。方百里者，为田九十亿亩。山陵、林麓、川泽、沟渎，城郭、宫室、涂巷三分去一，其馀六十亿亩。以一大国为率，其馀所以授民也。山足曰麓。
　　○去，羌吕反。率音律，又音想。 
　　[疏]“自恒”至“亿亩”。
