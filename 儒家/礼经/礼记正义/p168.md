<!-- { "loadSidebar": true } -->
　　○正义曰：此“银罋丹甑”，《援神契》文。按《援神契》：“德及於天，斗极明，日月光，甘露降。德及於地，嘉禾生，蓂荚起，秬鬯出。德至八极，则景星见。德至草木，则朱草生，木连理。德至鸟兽，则凤皇来，鸾鸟舞，麒麟臻，白虎动，狐九尾，雉白首。德至山陵，则景云出。德至深泉，则黄龙见，醴泉涌，河出龙图，洛出龟书。”其所致群瑞非一，不可尽也。故略记之而已。 

  
　 
卷二十三 礼器第十 

　卷二十三 礼器第十 　 
　　陆曰：“郑云：‘以其记礼，使人成器。孔子谓子贡瑚琏之器是也。’” 
　　[疏]正义曰：案郑《目录》云：“名为《礼器》者，以其记礼，使人成器之义也。故孔子谓子贡：‘汝，器也。’曰‘何器也’？曰‘瑚琏也’。此於《别录》属《制度》。”
　　礼器，是故大备。大备，盛德也。礼器，言礼使人成器，如耒耜之为用也。“人情以为田”，“脩礼以耕之”，此是也。大备，自耕至於食之而肥。礼，释回，增美质，措则正，施则行。释犹去也。回，邪辟也。质犹性也。措，置也。
　　○错，七路反，本又作措，又厝，音同。去，起吕反。邪，似嗟反。辟，四亦反。其在人也，如竹箭之有筠也，如松柏之有心也。二者居天下之大端矣，故贯四时而不改柯易叶。箭，筱也。端，本也。四物於天下最得气之本，或柔刃於外，或和泽於内，用此不变伤也。人之得礼，亦犹然也。
　　○箭，节见反。筠，于贫反，郑云：“竹之青皮也。”贯，古乱反。柯，古何反。筱，西了反，徐音小。刃，而慎反。故君子有礼，则外谐而内无怨。人协服也。故物无不怀仁，鬼神飨德。怀，归也。 
　　[疏]“礼器”至“飨德”。
　　○正义曰：此一节论礼能使人成器，则於外物无不备。各依文解之。
　　○“礼器”至“德也”。
　　○言礼能使人成器，故云礼器也。既得成器，则於事无不足，故云“是故大备”也。身既成器，又能备足，则是盛德也。此“大备”者，则上《礼运》所云自“人情以为田”，“脩礼以耕之”，至“食而弗肥”是也。
　　○“礼释”至“则行”。
　　○“礼，释回”，此以下用礼为器，以耕人情之事释去也。回，邪也。用礼为器，能除去人之邪恶也。“增美质”者，增，益也；质，性也。礼非唯去邪而已，人有美性者，礼又能益之也。“措则正”者，措，置也。言置礼在身，则身正也。“施则行”者，施，用也。若以礼用事，事皆行也。
　　○“其在”至“易叶”。
　　○“其在人也，如竹箭之有筠也”，礼道既深，此为设譬也。竹，大竹也。箭，筱也。言人情备德由於礼礼，譬如竹箭四时葱翠由於外有筠也。筠是竹外青皮。《顾命》云：“敷重笋席”。郑云：“笋，析竹青皮也。《礼记》曰：‘如竹箭之有筠。’”按郑引《礼记》之“筠”以为“青皮”，是知呼竹为筠。“如松柏之有心也”者，又设譬也。人经夷险，不变其德，由礼使然，譬如松柏陵寒而郁茂，由其内心贞和故也。“二者居天下之大端矣”者，二者，竹、松也。端犹本也。松、竹居於天下，比於众物，最得气之本也，“故贯四时不改柯易叶”。贯，经也，既得气之本，故经四时柯叶无凋改也。改、易，互言也。
　　○“故君”至“无怨”。
　　○解“外谐内无怨”者，谓於外疏远之处，与人谐和，於内亲近之处，无相怨恨，以其有礼接人，故内外协服也。为譬既毕，此合之也。前并举筠、心二事，正欲譬於君子内外俱美，外柔刀如筠，故能与一切物相谐，内和泽如松心，故能与人无怨。经云二者，据譬也。郑云四物者，析别言之。
　　○“故物”至“飨德”。
　　○“故物无不怀仁”者，怀，归也。由外内协服，故悉归仁，故云物无不怀仁。“鬼神飨德”者，鬼神聪明正直，依人而行，物既怀仁，故神亦飨德也。
　　先王之立礼也，有本有文。忠信，礼之本也。义理，礼之文也。无本不立，无文不行。言必外内具也。
　　○礼也者，合於天时，设於地财，顺於鬼神，合於人心，理万物者也。鬼神，所祀事有德也。是故天时有生也，地理有宜也，人官有能也，物曲有利也。言皆有异。故天不生，地不养，君子不以为礼，鬼神弗飨也。天不生，谓非其时物也。地不养，谓非此地所生。居山以鱼鳖为礼，居泽以鹿豕为礼，君子谓之不知礼。不顺其乡之所有也。故必举其定国之数，以为礼之大经。定国之数，谓地物所出多少。礼之大伦，以地广狭。谓贡赋之常差。
　　○狭音洽，又户夹反。差，初隹反，徐初宜反。礼之薄厚，与年之上下。用年之丰凶也。
　　○上，时掌反。是故年虽大杀，众不匡惧，则上之制礼也节矣。言用之有节也。杀谓穀不熟也。匡犹恐也。
　　○杀，色戒反，徐所例反，注同。匡惧音匡，又丘往反。恐，丘勇反。 
　　[疏]“先王”至“节矣”。
　　○正义曰：此一节论因上礼则人外内谐和，遂云礼须信义，兼说行礼之事。各依文解之。
　　○“忠信，礼之本也”者，礼之为本，即忠信是也。忠者内尽於心也，信者外不欺於物也。内尽於心，故与物无怨；外不欺物，故与物相谐也。义理，礼之文也。礼虽用忠信为本，而又须义理为文饰也。得理合宜，是其文也。无本不立，解须本也。无忠信，则礼不立也。无文不行，解须文也。行礼若不合宜得理，则礼不行也。
　　○“礼也”至“知礼”。
　　○此一节论礼者合於天地，协於鬼神，合於人心，而行其礼，若不得天时，不得地财，而行其礼，则不知礼也。“礼也者，合於天时”者，前云忠信为本易见，而义理为文难睹，故此以下，广说义理为文之事也。夫君子行礼，必须使仰合天时，俯会地理，中趣人事，则其礼乃行也。仰合天时，即依於四时，及丰俭随时也。
　　○“设於地财”者，俯会地理也。财，物也。所设用物为礼，各是其土地之物也。
　　○“顺於鬼神”者，鬼神助天地为化之鬼神也，祀之必顺，不滥逆也。
　　○“合於人心”者，中趣人事也。虽合天会地，顺於鬼神，又须与人心符合，其神乃行也，是以《书》云“谋及卿士，谋及庶人，谋及卜筮”是也。
　　○“理万物者也”者，若能使事事如上，则行苇得所，豚鱼戴赖，是万物各得其理也。
　　○“是故天时有生也”者，言天四时自然，各有所生，若春荐韭卵，夏荐麦鱼是也。
　　○“地理有宜也”者，地之分理，自然各有所宜，若高田宜黍稷，下田宜稻麦是也。
　　○“人官有能也”者，人居其官，各有所能，若司徒奉牛，司马奉羊，及庖人治庖，祝治尊俎是也。
　　○“物曲有利也”者，谓万物委曲，各有所利，若曲糵利为酒醴，丝竹利为琴笙，皆自然有其性各异也。皇氏云：“有圣人制礼得宜，故致天时有生，地理有宜之等。”非其义也。
　　○“故天不生”者，既得时财，而为天地人物美功，故君子行礼，不为失时非财之事。故此以下明之也：此是不合天时也。“天不生”，谓非时之物，若寒瓜夏橘，及李梅冬实之属也。
　　○“地不养”者，此是不设地财也。“地不养”，若山之鱼鳖，泽之鹿豕也。
　　○“君子不以为礼”者，此是不合人心也。
　　○“鬼神弗飨”者，此是不顺鬼神也。
　　○“居山以鱼鳖为礼，居泽以鹿豕为礼，君子谓之不知礼”者，此翻广设地财也，鹿豕是山养，鱼鳖是泽物，今若非其地所养而设为礼，此是谓为不知礼也。
　　○注“鬼神”至“德也”。
　　○正义曰：以经云“顺於鬼神”，先王制礼，所以能顺鬼神者，以鬼神是有德之人，死乃祀为鬼神。礼既合於人心，故得顺於鬼神也。
　　○“故必”至“节矣”。
　　○此一节，以上文制礼，因合天时地宜，故此论随地之所有以制礼也。举其定国之数，以为礼之大经。礼，物必乡之所有，故有国者，必书其国内所生物多少定数，以为国之大法也。经，法也。
　　○“礼之大伦，以地广狭”者，伦犹例也。制礼之大例，又宜随地广狭为法，谓贡赋之常差也。
　　○“礼之薄厚，与年之上下”者，此广顺天时。上犹丰也，下犹荒也。虽以地广狭为制，而又皆须随於天时也。多少随年丰荒也。
　　○“是故年虽大杀，众不匡惧”者，此言得时之美也。大杀谓五穀不孰也。匡犹恐也。虽大凶杀之年，则人主随而省敛狭用，故天下之众不恐惧也，则上之制礼也节矣。合结地财天时也，广狭随地而赋，丰凶逐时而敛，众之不恐，并由君上制礼有节故也。
　　礼，时为大，顺次之，体次之，宜次之，称次之。言圣人制礼所先后也。
　　○称，尺证反，后皆同。尧授舜，舜授禹，汤放桀，武王伐纣，时也。言受命改制度。《诗》云：“匪革其犹，聿追来孝。”革，急也。犹，道也。聿，述也。言文王改作者，非必欲急行巳之道，乃追述先祖之业，来居此为孝。
　　○革，纪力反，注同。
　　○天地之祭，宗庙之事，父子之道，君臣之义，伦也。伦之言顺也。
　　○社稷山川之事，鬼神之祭，体也。天地人之别体也。
　　○丧祭之用，宾客之交，义也。义之言宜也，人道之宜。
　　○羔豚而祭，百官皆足，大牢而祭，不必有馀，此之谓称也。足犹得也。称，称牲之大小而为俎，此指谓助祭者耳。而云百官，喻众也。 
　　[疏]“礼时”至“称也”。
　　○正义曰：此一节明亦因上制礼得节，故以下诸事皆由礼洽天时。今各依文解之。
　　○“礼，时为大”者，揖让干戈之时，於礼中最大，故云“时为大”也。
　　○“顺次之”者，虽合天时，又须顺序，故顺次之也。
　　○“体次之”者，有时有顺，又须小大各有体别也。
　　○“宜次之”者，大小虽有体，行之又须各当其宜也。
　　○“称次之”者，称犹足也，行礼又须各自足也。
　　○“尧舜”至“来孝”。
　　○此释时为大也，尧、舜所以相授者，尧、舜知子不贤，自能逊退而授人，此时使之然也。桀、纣凶虐，不能传立与人，汤、武救民之灾，不可不伐，亦时使之然也。
