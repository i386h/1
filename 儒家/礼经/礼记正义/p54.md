<!-- { "loadSidebar": true } -->
　　○正义曰：此一节论蘧伯玉仁者，剌文子欲害人良田之事。
　　○注“文子，献公之孙，名拔”。
　　○正义曰：案《世本》云：“献公生成子当，当生文子拔，拔生朱，为公叔氏。”
　　弁人有其母死而孺子泣者。言声无节。
　　○弁，皮彦反。孺，而注反。孔子曰：“哀则哀矣，此诚哀。而难为继也。失礼中。夫礼，为可传也，为可继也，故哭踊有节。”
　　○传，直专反。 
　　[疏]“弁人”至“有节”。
　　○正义曰：此一节论孔子讥弁人哀过之事。
　　○“而难为继也”者，此哀之深，后人无能继学之者也。
　　○“夫礼，为可传也，为可继也，故器踊有节”者，又广述其难继为失也。夫圣人礼制，使后人可传可继，故制为哭踊之节，以中为度耳，岂可过甚，皆使后人不可传继乎？然《杂记》：“曾申问於曾子曰：“哭父母有常声乎？’曰：‘中路婴儿失其母，何常声之有？’”则与此违者，云曾子所言，是始死之时，悲哀志懑，未可为节。此之所言，在袭敛之后，可以制礼，故哭踊有节也。所以知然者，曾申之问，泛问於哭时，故知举重时答也。此之所言哭踊有节，节哭之时，在於后也。
　　叔孙武叔之母死，武叔，公子牙之六世孙，名州仇，毁孔子者。既小敛，举者出户，出户袒，且投其冠，括发。尸出户，乃变服，失哀节。冠，素委貌。
　　○括，古活反。子游曰：“知礼。”嗤之。
　　○嗤，昌之反。 
　　[疏]“叔孙”至“知礼”。
　　○正义曰：此一节论武叔失礼之事，各依文解之。
　　○注“武叔”至“子者”。
　　○正义曰：案《世本》：“桓公生僖叔牙，牙生戴伯兹，兹生庄叔得臣，臣生穆叔豹，豹生昭子婼，婼生戌子不敢，敢生武叔州仇。”仇是公子牙六世孙，故云“公子牙六世孙”也。云“毁孔子者”，《论语》云“叔孙武叔毁仲尼”是也。
　　○注“尸出”至“委貌”。
　　○正义曰，案《士丧礼》“卒敛彻帷，主人西面冯尸，踊，无筭，主妇东面冯，亦如之。主人髻发，袒，众主人免”。下云：“士举，男女奉尸，夷于堂。”《丧大记》亦云：“卒小敛，主人袒，说髦，括发以麻。”下云：“奉尸夷于堂。”是括发在小敛之后，奉尸夷于堂之前，主人为欲奉尸，故袒而括发在前。今武叔奉尸夷堂之后，乃投冠括发，故云“尸出户，乃变服，失哀节”。云“冠，素委貌”者，案《杂记》云：“小敛环绖，公、大夫、士一也。”注云：“士素委貌，大夫以上素爵弁，而加此绖焉。”郑知然者，以《丧大记》云：“君将大敛，子弁绖。”大夫大敛无文，明亦弁绖，大敛既尔，明小敛亦然，故云大夫以上弁绖。案武叔投冠，武叔是诸侯大夫，当天子之士，故云：“士素委貌。若然，案《士丧礼》主人括发，郑注云“始死，将斩衰者鸡斯，将括发者去笄，纚而紒”，无素委貌者，熊氏云：“《士丧礼》谓诸侯之士，故无素冠也。”崔氏云：“将小敛之时已括发，括发后，大夫以上加素弁，士加素委貌。至小敛讫，乃投去其冠，而见括发。”今案《士丧礼》及《大记》皆小敛卒，乃括发，无小敛之前为括发者，崔氏之言非也。案《士丧礼》小敛括发，郑注《丧服》变除云：“袭而括发者，彼据大夫以上之礼，死之明日而袭，与士小敛同日，俱是死后二日也。”郑注《士丧礼》一括发之后，比至大敛自若。所以《大记》云：“小敛，主人袒，说髦，括发。”是诸侯小敛之时更括发者，崔氏云：“谓说去其髦，更正括发，非重为括发也。”
　　○“子游曰知礼”。
　　○子游是习礼之人，见武叔失礼，反谓之“知礼”，故知嗤之也。
　　扶君，卜人师扶右，射人师扶左。谓君疾时也。卜当为仆，声之误也。仆人、射人，皆平生时赞正君服位者。
　　○卜人师，依注音仆；师，长也，谓大仆也；本或无“师”字者，非也。前儒如字，卜人及医师也。君薨，以是举。不忍变也。《周礼 射人》：“大丧，与仆人迁尸。” 
　　[疏]“扶君”至“是举”。
　　○正义曰：此一节论君薨，所举迁尸之人。
　　○注“谓君”至“位者”。
　　○正义曰：知是“君疾时”者，以下云“君薨，以是举”，故知君疾时也。知卜当为仆者，以卜人无正君之事。案《周礼 大仆职》：“掌兆荃之服位。”《射人职》：“掌国之三公孤卿大夫之位。”及王举动，悉随王。故知也。
　　从母之夫，舅之妻，二夫人相为服，君子未之言也。二夫人犹言此二人也。时有此二人同居，死相为服者，甥居外家而非之。
　　○从，才用反。夫人音扶，注同。为，于伪反，注及下注“夫为妻”同或曰，同爨緦。以同居生緦之亲可。
　　○爨緦，上七乱反，下音思。 
　　[疏]“从母”至“爨緦”。
　　○正义曰：此一节论失礼之事，各依文解之。
　　○注“时有”至“非之”。
　　○正义曰：知“同居”者，以下云“同爨緦”，故知同居也。云“甥居外家而非之”者，以言从母及舅，皆是外甥称谓之辞，故知甥也。若他人之言，应云妻之兄弟妇、夫之姊妹夫相为服，不得云“从母之夫，舅之妻”也。言“甥居外家而非之”者，谓甥来居在外姓舅氏之家，见有此事而非之。或云“外家”者，以二人同住甥居外旁之家，遥讥之。
　　○“或曰同爨緦”者，甥既将为非礼，或人以为於礼可许，既同爨而食，合有緦麻之亲。此皆据緦麻正衰，非吊服也，故云“相为服”。若是吊服，疏人皆可，何怪此二人。何胤以为吊服加麻绖如朋友然，非也。凡吊服不得称服，故上云“请丧夫子若丧父而无服”，时朋友吊服而称无服，故知此“相为服”非吊服也。
　　丧事欲其纵纵尔，趋事貌。纵，读如“总领”之总。
　　○纵，依注音总，急遽貌。吉事欲其折折尔。安舒貌。《诗》云：“好人提提”。
　　○折，大兮反，注同。故丧事虽遽不陵节，吉事虽止不怠。陵，躐也。止，立俟事时也。怠，惰也。
　　○躐，力辄反。惰，徒卧反。故骚骚尔则野，谓大疾。
　　○骚，素刀反，急疾貌。大音泰，一音他佐反，下注同。鼎鼎尔则小人，谓大舒。君子盖犹犹尔。疾舒之中。 
　　[疏]“丧事”至“犹尔”。
　　○正义曰：此一节论吉凶趋容之事，各依文解之。
　　○注“《诗》云：好人提提”。
　　○正义曰：所引者《魏风 葛屦》之诗也。魏俗褊薄，遣新来妇人缝作衣裳，故述而剌之云，美好妇人，初来之时提提然。引之者，证安舒之意。
　　○“故丧”至“犹尔”。
　　○正义曰：以上丧事欲疾，吉事欲舒，因上生下，故云丧事虽须促遽，亦当有常，不得陵越丧礼之节。吉事虽有行止住之时，不得怠堕宽慢。故丧事骚骚尔，过为急疾，则如田野之人，急切无礼。若吉事鼎鼎尔，不自严敬，则如小人然，形体宽慢也。若君子之人，於丧事之内得疾之中，於吉事之内得舒之中。盖行礼之时，明闲法，则志意犹犹然。犹犹是晓达之貌。
　　丧具，君子耻具。辟不怀也。丧具，棺衣之属。一日二日而可为也者，君子弗为也。谓绞、紟、衾、冒。
　　○绞，户交反，后同。紟，其荫反。冒，莫报反。 
　　[疏]“丧具”至“弗为也”。
　　○正义曰：此一节论孝子备丧具之事，各依文解之。
　　○注“辟不”至“之属”。
　　○正义曰：此“辟不怀”，宣八年《左传》云：“礼，卜葬先远日，辟不怀也。”怀，思也。葬用近日，则是不思念其亲。今送死百物皆具，是速弃其亲。今未即办具，是辟不思亲之事也。云“丧具，棺衣之属”者，棺即预造，衣亦渐制，但不一时顿具，故《王制》云“六十岁制，七十时制，八十月制，九十日修。唯绞、紟、衾、冒，死而后制”是也。
　　丧服，兄弟之子犹子也，盖引而进之也。嫂叔之无服也，盖推而远之也。或引或推，重亲远别。
　　○远，于万反。别，彼列反。姑姊妹之薄也，盖有受我而厚之者也。欲其一心於厚之者，姑姊妹嫁大功，夫为妻期。
　　○期音基。 
　　[疏]“丧服”至“者也”。
　　○正义曰：《丧服》是《仪礼》正经，记者录《丧服》中有下三事，各以释之。其兄弟之子期，姑姊妹出適大功，皆《丧服》经文，嫂叔无服，《丧服》传文。所以嫂叔无服，进在姑姊妹之上者，取或引或推，二者相对。其子服重，是引而进之，其嫂无服，是推而远之。并云“盖”者，记人虽解其义，犹若不审然，故谦而言“盖”。
　　○注“或引”至“远别”。
　　○正义曰：已子服期，今昆弟之子亦服期，牵引进之，同於已子。案《丧服》传：“昆弟之子期报之也。”此云“引”者，《丧服》有世父母叔父母期，又云昆弟之子，何以亦期也？有相报答之义，故云“报”也。已子服期，昆弟之子应降一等服大功，今乃服期，故云“引”也。二文相兼乃备。或推者，昆弟相为服期，其妻应降一等服大功，今乃使之无服，是推使疏而斥远之也。言“重亲”解“或引”，言“远别”解“或推”。“远别”者，何平叔云：“夫男女相为服，不有骨肉之亲，则有尊卑之异也。嫂叔亲非骨肉，不异尊卑，恐有混交之失，推使无服也。”
　　○“姑姊妹之薄也”者，未嫁之时为之厚，今姑姊妹出嫁之后为之薄，盖有夫婿受我之厚而重亲之，欲一心事於厚重，故我为之薄。
　　食於有丧者之侧，未尝饱也。助哀戚也。 
　　曾子与客立於门侧，其徒趋而出。徒，谓客之旅。曾子曰：“尔将何之？”曰：“吾父死，将出哭於巷。”以为不可发凶於人之馆。曰：“反哭於尔次。”次，舍也。礼：馆人使专之，若其自有然。曾子北面而吊焉。 
　　[疏]“曾子”至“吊焉”。
　　○正义曰：此一节论馆客使如其己有之事。
　　○“曰：反哭於尔次”者，於时立曾子之门，故曾许其反哭於汝次舍之处。依礼，丧主西面，曾子所以北面吊者，案《士丧礼》主人西面，其宾亦在东门北面，谓同国之宾，曾子既许其哭於次，故以同国宾礼北面吊焉。
　　孔子曰：“之死而致死之，不仁而不可为也。之死而致生之，不知而不可为也。之，往也。死之、生之，谓无知与有知也。为，犹行也。
　　○知音智。是故竹不成用，瓦不成味，木不成斫，成犹善也，竹不可善用，谓边无縢。味当作沫。沫，靧也。
　　○味依注音沫，亡曷反。斫，陟角反。縢本又作滕，徒登反。靧音悔，洗面。琴瑟张而不平，竽笙备而不和，无宫商之调。
