<!-- { "loadSidebar": true } -->
　　其节，天子以《驺虞》为节，诸侯以《貍首》为节，卿大夫以《采蘋》为节，士以《采繁》为节。《驺虞》者，乐官备也。《貍首》者，乐会时也。《采蘋》者，乐循法也。《采繁》者，乐不失职也。是故天子以备官为节，诸侯以时会天子为节，卿大夫以循法为节，士以不失职为节。故明乎其节之志，以不失其事，则功成而德行立。德行立，则无暴乱之祸矣，功成则国安。故曰：“射者，所以观盛德也。”《驺虞》、《采蘋》、《采繁》，《毛诗》篇名。《貍首》逸，下云“曾孙侯氏”是也。“乐官备”者，谓《驺虞》曰“壹发五豝”，喻得贤者多也。“于嗟乎驺虞”，叹仁人也。“乐会时”者，谓《貍首》曰“小大莫处，御于君所”。“乐循法”者，谓《采蘋》曰“于以采蘋，南涧之滨”。循涧以采蘋，喻循法度以成君事也。乐不失职者，谓《采繁》曰“被之僮僮，夙夜在公。”
　　○驺，侧尤反，徐侧侯反。貍，力之反，貍之言不来也。首，先也。此逸《诗》也，郑以下所引“曾孙侯氏”为《貍首》之诗也。蘋音频。繁音烦。循，徐辞均反。豝，百麻反，兽一岁曰豝，《诗传》云：“豕牝曰豝。”涧音谏，山夹水曰涧。滨音宾，涯也。被，扶义反，徐皮义反。僮音童，本亦作“童”，《毛诗传》云：“竦敬也。曰：“ 
　　[疏]“其节”至“德也”。
　　○正义曰此节明天子以下射礼乐章之异。
　　○“天子以《驺虞》为节”者，歌《驺虞》之诗，《射人》云“《驺虞》九节”。
　　○“诸侯以《貍首》为节”者，谓歌《貍首》也。《射人》云：“《貍首》七节”。
　　○“卿大夫以《采蘋》为节，士以《采蘩》为节”者，《射人》云：“皆五节。”案《乡射》注云：“五节，歌五终。四节四拾。其一节先以听也。”若然，则九节者，五节先以听，七节者，三节先以听，皆以四节应乘矢拾发也。
　　○“《驺虞》者，乐官备也”者，谓射一发而得五豝，喻得贤人多，贤人多，则“官备也”。
　　○“《貍首》者，乐会时也”者，诸侯不来朝，射其首，是乐会及盟也。
　　○“《采蘋》者，乐循法也”，“于以采蘋？南涧之滨”，循涧以采蘋，喻循法度以成君事。
　　○“《采蘩》者，乐不失职也”，谓《采蘩》曰“被之僮僮，夙夜在公”，是其不失职也。
　　○“是故天子以备官为节”，谓《驺虞》也。
　　○“诸侯以时会天子为节”，谓歌《貍首》也。
　　○“卿大夫以循法为节”，谓歌《采蘋》也。
　　○“士以不失职为节”，谓歌《采蘩》也。
　　○“明乎其节之志，以不失其事”者，“其节之志”，谓天子以备官为志，诸侯以时会为志，卿大夫以循法度为志，士以不失职为志。是各明达其乐节之志，故能不失其所为之事也。
　　○“德行立，则无暴乱之祸矣，功成则国安”者，是覆说上文“功成德行立”。先覆说“德行”，然后却覆说“功成”也。以先由德行，乃功成也。
　　○“故曰：射者，可以观盛德也”，盛德，无暴乱之祸，国安。射者各明其志，能致盛德，故云“所以观盛德也”。
　　○注“驺虞”至“仁人”。
　　○正义曰：案《诗》义云君射一发则驱五豝兽。以军战之礼，待禽兽之命，不忍特驱其一。此云“喻得贤者多”，则以“豝”喻贤也。谓一发而得五豝，犹若君一求而得五贤。与《诗》文异者，断章为义。云“于嗟乎驺虞，叹仁人也”，与《诗》义同也。以驺虞不食生物，故云于嗟乎其仁人。《驺虞》既为天子乐章，而《仪礼 乡射》用之者，郑注《乡射》云“此天子之射节也”。而用之者，方有乐贤之志，取其宜也。“曾孙”之诗，谓之“貍首”者，《貍首》，篇名；曾孙者，其章头也。《仪礼 大射》“奏《貍首》，间若一”，郑注云“貍之言不来也。其诗有‘射诸侯首不朝者’之言，因以名篇。”故谓之“貍首”也。
　　是故古者天子以射选诸侯、卿、大夫、士。射者，男子之事也，因而饰之以礼乐也。故事之尽礼乐，而可数为以立德行者，莫若射。故圣王务焉。选士者，先考德行，乃后决之於射。男子生而有射事，长学礼乐以饰之。
　　○数，色角反，下同。长，丁丈反。 
　　[疏]“是故”至“务焉”。
　　○正义曰：此一节明天子以射礼简选诸侯以下德行能否。故圣王所以务以射选诸侯、卿、大夫者，诸侯虽继世而立，卿、大夫有功乃升，非专以射而选。但既为诸侯、卿、大夫，又考其德行，更以射辨其才艺高下，非谓直以射选补始用之也。
　　○“射者，男子之事也，因而饰之以礼乐也”者，男子生有县弧之义，故云“射者，男子之事”。因此射事，更华饰以礼乐，则容体比於礼，其节比於乐是也。
　　○“故事之尽礼乐，而可数为以立德行者，莫若射”者，谓诸事之中，能穷尽礼而可数数为之以兴立人之德行，诸事之中无如於射。唯射能如此，故圣王务重焉也。
　　○注“男子”至“饰之”。
　　○正义曰：“男子生而有射事”者，案《内则》篇云“男子生，设弧於门左”是也。云“长学礼乐以饰之”者，案《内则》篇云“十有三年，学乐诵《诗》，舞《勺》”；“成童，舞《象》”；“二十，舞《大夏》”。是长学礼乐以华饰射事也。
　　是故古者天子之制，诸侯岁献，贡士於天子，天子试之於射宫。其容体比於礼，其节比於乐，而中多者，得与於祭。其容体不比於礼，其节不比於乐，而中少者，不得与於祭。数与於祭而君有庆，数不与於祭而君有让。数有庆而益地，数有让而削地。故曰：“射者，射为诸侯也。”岁献，献国事之书，及计偕物也。三岁而贡士，旧说云：“大国三人，次国二人，小国一人。”
　　○比，毗志反，下同，亲合也。中，丁仲反，下同。得与音预，下皆同。削，胥略反。偕音皆，俱也。是以诸侯君臣尽志於射以习礼乐。夫君臣习礼乐而以流亡者，未之有也。流，犹放也。《书》曰：“流共工于幽州。”
　　○共音恭。 
　　[疏]“是故”至“有也”。
　　○正义曰：此一节明射为诸侯之事，又明诸侯君臣尽志於射，以习礼乐，无流亡之患。
　　○“诸侯岁献”者，谓诸侯每岁献国事之书，及献计偕之物於天子也。
　　○“贡士於天子”者，诸侯三年一贡士於天子也。
　　○“天子试之於射宫”者，言天子试此所贡之士於射宫之中。
　　○“而中多者，得与於祭”者，此谓“大射”也。
　　○注“岁献”至“一人”。
　　○正义曰：以经云“岁献，贡士於天子”，恐“岁献”之文只是贡献於士，故云“岁献，献国事之书”。云“及计偕物也”者，汉时谓郡国送文书之使谓之为“计吏”，其贡献之功与计吏俱来，故谓之“计偕物也”。偕，俱也。非但献国事之书，又俱献贡物，故云“及计偕物”。知“岁献国事之书”者，《小行人》云：“令诸侯春入贡，秋献功。”注云：“贡，六服所贡也。功，考绩之功也，秋献之。若今计文书断於九月，其旧法也。”云“三岁而贡士”者，以经“贡士”之文系“岁献”之下，恐每岁贡士，故云“三岁而贡士”也。又知三岁者，案《书传》云“古者诸侯之於天子也，三年一贡士，一適谓之好德，再適谓之贤，贤三適谓之有功”。有功者，天子赐以衣服弓矢，再赐以秬鬯，三赐以虎贲百人，号曰“命诸侯”。不云“益地”者，文不具矣。《书传》又云“贡士一不適谓之过”，注云“谓三年时也”。“再不適谓之敖”，注云“谓六年时也”。“三不適谓之诬”，注云“谓九年时也”。一绌以爵，再绌以地，三绌而地。毕注云：“凡十五年。”郑以此故知三岁而贡士也。
　　故《诗》曰：“曾孙侯氏，四正具举。大夫君子，凡以庶士，小大莫处，御于君所。以燕以射，则燕则誉。”言君臣相与尽志於射，以习礼乐，则安则誉也。是以天子制之，而诸侯务焉。此天子之所以养诸侯而兵不用，诸侯自为正之具也。此“曾孙”之诗，诸侯之射节也。四正，正爵四行也。四行者，献宾、献公、献卿、献大夫，乃后乐作而射也。莫处，无安居其官次者也。御，犹侍也。“以燕以射”，先行燕礼乃射也。“则燕则誉”，言国安则有名誉。誉或为“与”。 
　　[疏]“故《诗》曰：曾孙侯氏，四正具举。大夫君子，凡以庶士，小大莫处，御于君所”至“具也”。
　　○正义曰：上经说诸侯君臣之射，此明诸侯之射所歌乐章节者，此《貍首》之诗也，所以论燕射，“则燕则誉”，故君臣相与尽志於射也。此诗名《貍首》，而发首云“曾孙侯氏”者，但此篇之中有“貍首”之字，在於篇中撮取“貍首”之字以为篇首之目。谓若《驺虞》之诗，其字虽在篇内，而名“驺虞”矣。“曾孙侯氏”者，谓诸侯也。此诸侯出於王，是王之曾孙也，故云“曾孙侯氏”矣，若《左传》云“曾孙蒯聩”之类是也。
　　○“四正具举”者，将射之时，先行燕礼。其燕之时，四度正爵，悉皆举遍，谓献宾、献君、献卿、献大夫，四献既毕乃后射，故云“具举”。
　　○“大夫君子，凡以庶士”者，言为燕之时，大夫君子及庶众士等。
　　○“小大莫处，御于君所”者，言大夫士等小之与大，无有处於职司而不来者，皆御侍于君之处所也。
　　○“以燕以射”者，谓先行燕礼，而后射也。
　　○“则燕则誉”者，燕，安也。既君臣欢乐，用是燕安而有声誉也。
　　○“诸侯自为正之具也”，正，谓脩正。言射者是诸侯自为脩正之具，言脩正得安，由於射也。故前文云“内志”，正谓此也。
　　○注“此曾”至“名誉”。
　　○正义曰：以诸侯射以《貍首》之篇，谓今《诗》文无《貍首》之篇。今《射义》有载“曾孙”之诗，故知是《貍首》也。云“正爵四行，献宾、献公、献卿、献大夫”者，《大射礼》文。云“乃后乐作而射也”者，案《大射礼》，献大夫之后，乃后工入，乐作而后射，此谓大射也。若燕射则说屦升堂，坐之后乃射矣，故《燕礼》说屦升堂，献士毕，“若射，则大射正为司射，如乡射之礼”是也。
　　孔子射於矍相之圃，盖观者如堵墙。矍相，地名也。树菜蔬曰“圃”。
