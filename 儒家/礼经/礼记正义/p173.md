<!-- { "loadSidebar": true } -->
　　○云“大夫士当缁组纮纁边”者，按《士冠礼》“缁组纮纁边”是士也。天子诸侯用纯，大夫当用杂，故宜与士同也。云“栭谓之节，梁上楹谓之棁”者，《释宫》文。其梁上楹谓之棁，孙炎云：“梁上侏儒柱也。”又云：“栭谓之节，李巡本‘节’作‘楶’，谓薄卢一名节，皆谓斗栱也。”熊氏云：“栭上著木须檼，谓之卢，即今之<木沓>木也。”以卢与栭异物，其说非也。云“宫室之饰，士首本，大夫达棱，诸侯斫而砻之，天子加密石焉”者，此庄二十四年《穀梁传》文，彼云“大夫斫之，士斫本”，与此异。按《礼纬 含文嘉》云：“大夫达棱，谓斫为四棱，以达两端。”士首本者，士斫去木之首本，令细与尾头相应，《晋语》及《含文嘉》并《穀梁传》，虽其文小异，大意略同也。此管仲所僣，皆天子之礼。知者，《明堂位》云“山节，藻棁”，“棁子之庙饰”故也。
　　晏平仲祀其先人，豚肩不揜豆，澣衣濯冠以朝，君子以为隘矣。隘犹狭陋也。祀不以少牢，与无田者同，不盈礼也。大夫士有田则祭，无田则荐。澣衣濯冠，俭不务新。
　　○澣又作浣，户管反。濯，直角反。朝，直遥反。隘，本又作阨，於卖反。
　　○是故君子之行礼也，不可不慎也。众之纪也，纪散而众乱。言二大夫皆非也。纪，丝缕之数有纪。 
　　[疏]“晏平”至“众乱”。
　　○正义曰：此一节论俭而不中礼，非称之事。
　　○“豚肩不揜豆”者，晏平仲，齐大夫也。大夫祭用少牢，士用特豚，而平仲今用豚，豚又过小，并豚两肩不揜豆也。必言肩者，周人贵肩也。肩在俎，今云豆，喻其小，假豆言之，其实在俎，不在豆也。
　　○“澣衣濯冠以朝”者，大夫须鲜华之美，而晏氏澣衣濯冠以朝君，是不华也。
　　○“君子以为隘矣”者，隘，狭也。识礼君子，评其大俭褊狭。
　　○注“祀不”至“者同”。
　　○正义曰：“与无田者同”，谓与无田之士同，不关大夫也。无田大夫，犹用羔羊也。
　　孔子曰：“我战则克，祭则受福，盖得其道矣。”我，我知礼者也。克，胜也。 
　　[疏]“孔子”至“道矣”。
　　○此一节论孔子述知礼之人，自称战、克、祭、受福之事。
　　○“我战则克，祭则受福”者，又引《郊特牲》语结称也。我谓知礼者。克，胜也。言知礼之人，战必胜，祭必受福，盖得其道矣者，解所以战胜而祭受福也。战胜、祭受福，是所为得道，不多不少，随而称当也，祗为二大夫之不称也。然此无战事，祇应云祭受福，而此连言战者，彼为二句相连，故合引之也，且彼因祭之田猎，而教战选兵，祭有战事。
　　○注“我，我知礼者也”。
　　○正义曰：知非孔子自我者，君子务在谦光，不应自言祭祀受福之事，故知述知礼者而言我也。
　　君子曰：“祭祀不祈，祈，求也。祭祀不为求福也。《诗》云“自求多福”，福由巳耳。
　　○为，于伪反，下“为母”、“为父母”皆同。不麾蚤，麾之言快也。祭有时，不以先之为快也。齐人所善曰麾。
　　○摩，本又作麾，毁皮反，齐人谓快为麾。蚤音早。不乐葆大，谓器币也。葆之言褒也。
　　○葆音保，又保毛反，本又作保。不善嘉事，嘉事之祭，致夫人是也。礼宜告见於先祖耳，不善之而祭。牲不及肥大，荐不美多品。”以礼之义，有以小少为贵也。 
　　[疏]“君子”至“多品”。
　　○正义曰：此一节论祭祀之事，依礼而行，不乐华美。祭祀不祈者，祈，求也。凡祭祀之礼，本为感践霜露思亲，而宜设祭以存亲耳，非为就亲祈福报也。
　　○“不麾蚤”者，麾，快也；蚤谓先时也。孝子感霜露应心而思亲，思亲而宜祭，不以霜露未至而先时早设为快也。
　　○“不乐葆大”者，葆者，褒也。褒，崇高之称也。祭之器币，大小长短自有常宜，币通丈八尺，豆盛四升，不以贵者贪高大为之也。
　　○“不善嘉”者，嘉事，冠、昏也。人年二十成人，自宜冠，三十嗣世自宜昏。若无亲者，昏三月祭以告庙，冠毕扫地而祭祢，并是有为而然，非谓善之而设祭。
　　○“牲不及肥大”者，谓郊牛茧栗、宗庙角握、社稷尺，各有所宜，不必须并及肥大也。
　　○“荐不美多品”者，荐祭品味宜有其定，不以多为美，故《郊特牲》而社稷大牢是也。
　　○注“祈求”至“已耳”。
　　○正义曰：按《郑志》答赵商问：“祭祀不祈，商按：《周礼》设六祈之科祷攘而祭，无不祈，故敢问《礼记》者何义也？”郑答云：“祭祀常礼，以序孝敬之心，当专一其志而已。祷祈有为言之，主於求福，岂礼之常也。又郑《发墨守》云：“孝子祭祀，虽致其诚信与其忠敬而巳，不求其为，而祝、尸嘏主人曰：皇尸命工祝，承致多福无疆于女孝孙，来女孝孙，使女受禄于天，宜稼于田，眉寿万年，勿替引之。”若此祭祀，内尽巳心，外亦有祈福之义也。
　　○注“嘉事”至“是也”。
　　○正义曰：按桓三年齐侯使仲年来聘致夫人，于时公取文姜三月庙见，故仲年来致夫人。于时无祭，而云嘉事之祭者，当致夫人之时，必告庙也。故《曾子问》卿大夫取妻三月，有庙见之礼。
　　孔子曰：“臧文仲安知礼！夏父弗綦逆祀而弗止也。燔柴於奥。文仲，鲁公子彄之曾孙臧孙辰也。庄、文之间为大夫，於时为贤，是以非之不正礼也。文二年“八月丁卯，大事于大庙，跻僖公”，始逆祀，是夏父弗綦为宗人之为也。奥当为爨字之误也，或作灶。礼，尸卒事，而祭饎爨饔爨也。时人以为祭火神乃燔柴。
　　○父音甫。不綦音忌；不，亦作弗。燔音烦，又芳云反。奥依注作爨，七乱反，下同。彄，苦侯反。大庙音太，下注“太平”、下文“太庙”并同。跻，子西反，升也，本又作跻。饎爨，昌志反，下七乱反。夫奥者，老妇之祭也。盛於盆，尊於瓶。”老妇，先炊者也。盆、瓶，炊器也。明此祭先炊，非祭火神，燔柴似失之。
　　○盛音成。瓶，步丁反。 
　　[疏]“孔子”至“於瓶”。
　　○正义曰：此以下引仲尼证不得所宜之人也。文仲，鲁大夫也，事庄闵僖文四君，时人众尊为知礼，故孔子证其不知礼之事，以讥时人也。
　　○“夏父弗綦逆祀而弗止也”者，此非礼之一事也。鲁闵公、僖公俱是庄公之子，闵適而小，僖庶而大。庄公死而立闵为君，僖时为臣，闵少而死，后乃立僖为君。僖死，僖公子文公立。文二年八月丁卯大事于大庙，是时夏父弗綦为宗伯典礼，佞文公云：“吾见新鬼大故鬼小。”使列昭穆，以闵置僖下，是臣在君上为逆乱昭穆。时臧文仲为卿大夫，见有此逆祀之事而不谏使止，故云安知礼也。
　　○“燔柴於奥”者，此又非礼之事。奥音爨，爨以爨煮为义也。礼，祭至尸食竟而祭爨神，言其有功於人，人得饮食，故祭报之。而夏父弗綦为礼官，谓爨神是火神，而遂燔柴祭之，此是失礼。而文仲又不能谏止之，又为不知礼也。
　　○“夫奥者，老妇之祭也”者，既讥燔柴於爨，又明祭爨不可以燔柴之义。爨者，是老妇之祭，其祭卑，唯盛食於盆，盛酒於瓶，卑贱若此，何得燔柴祭之也？
　　○注“文仲”至“燔柴”。
　　○正义曰：云“文仲，鲁公子彄之曾孙臧孙辰也”者，按《世本》：”孝公生僖伯彄，彄生哀伯达，达生伯氏瓶，瓶生文仲辰“，是公子彄曾孙也。云“庄、文之间为大夫”者，按庄二十八年臧孙辰告籴于齐，文二年纵逆祀，是庄、文之间为大夫。云“於时为贤”者，襄二十四年《左传》云：先大夫曰臧文仲，既没，其言立於后世，死犹不朽。是於时为贤也。云“文二年八月丁卯，大事于大庙，跻僖公，始逆祀”者，按文二年《公羊传》云：“大事者何？大祫也。逆祀奈何？先祢而后祖也。”何休云：“近取法《春秋》，惠公与庄公当同南面西上，隐、桓与闵、僖亦当同北面西上。闵、僖为兄弟，以继代言之，有父子君臣之道。”此恩义逆顺，故云“先祢后祖”，此《公羊》之义也。按《外传》云：“跻僖公，弗綦云：明为昭，其次为穆。”以此言之，终文公至惠公七世，惠公为昭，隐公为穆，桓公为昭，庄公为穆，闵公为昭，僖公为穆。今跻僖公为昭，闵公为穆，自此以下，昭、穆皆逆，故定公八年顺祀先公，服氏云：“自跻僖公以来，昭、穆皆逆。”是同《国语》之说，与何休义异。《公羊》董仲舒说跻僖云逆祀，小恶也；《左氏》说为大恶也。许君谨按：同《左氏》说。郑駮之云：“兄弟无相后之道，登僖公主於闵公主上，不顺，为小恶也。”如郑此意，正以僖在闵上谓之为昭，非昭穆也。云“奥，当为爨字之误也”者，下文云“老妇之祭，盛於盆，尊於瓶”，故知非奥也。奥者，夏祀灶神，其礼尊，以老妇配之耳。故《中霤礼》祭灶，先荐於奥，有主有尸，用特牲迎尸，以下略如祭宗庙之礼，是其事大也。爨者，宗庙祭祀，尸卒食之后，特祭老妇，盛於盆，尊於瓶，是其事小也。云“或作灶”者，诸《礼记》本有作“灶”字，故云“或”也。云“礼，尸卒食，而祭饎爨饔爨也”者，《特牲记》注旧说云：“宗妇祭饎爨，亨者祭饔爨，用黍肉而已，无笾豆俎。”云“时人以为祭火神乃燔柴”者，依尸卒食而祭饎爨饔爨，当时失礼，又以此为祭火神，遂乃燔柴，故文云燔柴於奥，明失礼也。皇氏云：“弗綦既以逆祀为是，又以燔柴祭爨为是。”云“祭火神乃燔柴”者，熊氏云：“宗伯以实柴祀日月星辰，有大火之次，故祭火神乃燔柴。”按《异义》：灶神，今礼戴说引此燔柴盆瓶之事，古《周礼》说颛顼氏有子曰黎，为祝融，祀以为灶神。许君谨按：同《周礼》。郑駮之云：“祝融乃古火官之长，犹后稷为尧司马，其尊如是。王者祭之，但就灶陉，一何陋也？祝融乃是五祀之神，祀於四郊，而祭火神於灶陉，於礼乖也。”如郑此言，则祝融是五祀之神，祀於郊。奥者，正是灶之神，常祀在夏，以老妇配之，有俎及笾、豆，设於灶陉，又延尸入奥。爨者，宗庙祭后，直祭先炊老妇之神，在於爨灶。此祝融并奥及爨三者所以不同也。
　　礼也者，犹体也。若人身体。体不备，君子谓之不成人。设之不当，犹不备也。礼有大有小，有显有微。大者不可损，小者不可益，显者不可揜，微者不可大也。故《经礼》三百，《曲礼》三千，其致一也。致之言至也。一，谓诚也。《经礼》谓《周礼》也，《周礼》六篇，其官有三百六十。曲犹事也，事礼谓今礼也。礼篇多亡，本数未闻，其中事仪三千。
