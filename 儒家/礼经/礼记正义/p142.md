<!-- { "loadSidebar": true } -->
　　○“入自门，升自阼阶”。
　　○其柩入之时，人自门，不自阙也。升自阼阶，不由西阶也。故注云“亲未在棺”，犹如生也。
　　○“君大夫士一节也”。
　　○言上来从柩之仪，更无尊卑之异，非但君死於道路亦然，诸侯与大夫士一等也。
　　曾子问曰：“君之丧既引，闻父母之丧，如之何？”孔子曰：“遂既封而归，不俟子。”遂，遂送君也。封当为窆。子，嗣君也。
　　○引，以刃反，下皆同。封音窆，彼验反。曾子问曰：“父母之丧既引及涂，闻君薨，如之何？”孔子曰：“遂既封，改服而往。”封亦当为窆。改服，括发、徒跣、布深衣、扱上衽，不以私丧包至尊。
　　○既封，依注音窆，彼验反。涂音徒。扱，初洽反。衽，而审反，又而鸩反。 
　　[疏]“曾子”至“而往”。
　　○正义曰：此一节论君葬在路遭父母丧，或父母葬闻君丧之事。
　　○注“遂遂”至“君也”。
　　○正义曰：以经云“遂既封而归”，今君丧既引在涂而言遂，故知遂送君也。又云“不俟子”，是不待子而先还。若待封坟既毕，必在子还之后。今经云“既封而归”，非封坟也，故知封当为窆。窆，下棺也。
　　○注“封亦”至“至尊”。
　　○正义曰：礼，亲始死笄纚，小敛始括发。今臣闻君丧即括发，不笄纚者，若寻常是吉，今忽闻君丧，故去冠而笄纚。今臣有父母之丧，葬在於涂，首先服免，忽闻君丧，若著其笄纚，则与寻常吉同，以首不可无饰，故括发也。知葬时著免者，以《杂记》云“非从柩与反哭，无免於堩”，故知葬时著免也。
　　曾子问曰：“宗子为士，庶子为大夫，其祭也如之何？”孔子曰：“以上牲祭於宗子之家。贵禄重宗也。上牲，大夫少牢。祝曰：‘孝子某，为介子某荐其常事。’介，副也。不言庶，使若可以祭然。
　　○祝，皇之六反，旧之又反，下同。为，于伪反，下注“为有异居”、“为无曰”同。介音界，副也，下同。 
　　[疏]“曾子”至“常事”。
　　○正义曰：此一节论宗子祭用大夫牲之事。“以上”至“之家”。
　　○上牲，谓大夫少牢也。宗子是士，合用特牲。今庶子身为大夫，若祭祖祢，当用少牢之牲，就宗子之家而祭也。以庙在宗子家故也。
　　○注“贵禄”至“少牢”。
　　○正义曰：用大夫之牲，是贵禄也。宗庙在宗子之家，是重宗也。此宗子，谓小宗也。若大宗子为士，得有祖祢二庙也。若庶子是宗子亲弟，则与宗子同祖祢，得以上牲於宗子之家而祭祖祢也。但庶子为大夫，得祭曾祖庙，巳是庶子，不合自立曾祖之庙。崔氏云：“当寄曾祖庙於宗子之家，亦得以上牲，宗子为祭也。若巳是宗子从父庶子兄弟，父之適子，则於其家自立祢庙，其祖及曾祖亦於宗子之家寄立之，亦以上牲，宗子为祭。若巳是宗子从祖庶兄弟，父祖之適，则立祖祢庙於巳家，则亦寄立曾祖之庙於宗子之家，巳亦供上牲，宗子为祭。”此大夫者，谓诸侯大夫，故少牢。知此是诸侯大夫者，以下文云“宗子有罪，居于他国”，言他国则是据诸侯也。以文相连接，故知此大夫是诸侯大夫也。
　　○“祝曰”至“常事”。
　　○宗子祭时，祝告神辞云孝子某。孝子，谓宗子也。某是宗子之名。介子某，介子谓庶子，为大夫者。介，副也。某是庶子名也。荐其岁之常事，告神止称宗子。其时庶子身在祭位，必知庶子在者，以经云“祭於宗子之家”，是大夫就宗子家而祭也。
　　○注“介副”至“祭然”。
　　○正义曰：上云“庶子为大夫”，此亦当云为庶子某。今云“介子某”者，庶子卑贱之称，介是副二之义，介副则可祭，故云“使若可以祭然“，故称介子。
　　若宗子有罪，居于他国，庶子为大夫，其祭也，祝曰：‘孝子某，使介子某执其常事。’此之谓宗子摄大夫。
　　○其祭也，本或此下有”如之何“三字，非也。摄主不厌祭，不旅，不假，不绥祭，不配。皆辟正主。厌，厌饫神也。厌有阴有阳，迎尸之前，祝酌奠，奠之且飨，是阴厌也。尸谡之后，彻荐俎敦，设於西北隅，是阳厌也。此不厌者，不阳厌也。不旅，不旅酬也。假读为嘏。不嘏，不嘏主人也。不绥祭，谓今主人也。绥，《周礼》作“堕”。不配者，祝辞不言“以某妃配某氏”。
　　○厌，本或作懕，於艳反，注下皆同。绥，注作堕，同许垂反，徐又况垂反，注同。辟音避，下同。饫，於去反。谡，色六反，起也。敦音对，又东论反。嘏，古唯反。布奠於宾，宾奠而不举。布奠，谓主人酬宾，奠觯於荐北。宾奠，谓取觯奠於荐南也。此酬之始也。奠之不举，止旅。
　　○觯，之豉反，《字林》音支。不归肉。肉，俎也。谓与祭者留之共燕。
　　○归如字，徐其位反。与音预。其辞於宾曰：‘宗兄、宗弟、宗子在他国，使某辞。’”辞犹告也。宿宾之辞，与宗子为列，则曰“宗兄”若“宗弟”；昭穆异者，曰“宗子”而巳。其辞若云：“宗兄某在他国，使某执其常事，使某告。”
　　○其辞，如字，告也，下及注同。昭穆，常遥反，下音木，后放此。 
　　[疏]“若宗”至“其辞”。
　　○正义曰：此一节以曾子前问宗子为士，庶子为大夫，孔子答毕，更为曾子广陈宗子有罪出居他国、庶子为大夫在家法。其祭之礼，按《少牢馈食》司宫筵于奥，设馔毕，祝酌奠于鉶南，主人西面再拜稽首，祝曰：“孝孙某，敢用柔毛、刚鬛、嘉荐、普淖，用荐岁事于皇祖伯某，以某妃配某氏，尚飨。”此所谓配也。今摄主则不配。《少牢》又云：“祝出迎尸，尸入，即席坐，而执祝前之觯，而祝命尸挼，尸取菹扌耎于醢，祭于豆间，及祭黍稷肺等，是谓尸绥祭也。尸饭十一饭讫，主人洗爵酳尸，尸酢主人，主人拜受爵，上佐食取黍、稷、肺授主人，所谓绥祭也。今摄主不绥祭。《少牢》又云：主人左执爵，祝与二佐食取黍以授尸，尸执以命祝，祝受，以东北面，嘏于主人曰“皇尸命工祝，承致多福无疆于女孝孙”，所谓“嘏”也。今摄主则不嘏也。按《特牲》主人受嘏之后，献祝及佐食讫，主妇献尸及祝佐食讫，乃宾长献尸，尸爵止未饮，主人主妇交相致爵讫，尸乃饮止爵以酢宾，宾饮讫，宾献祝及佐食，洗酌致于主人主妇讫，主人献宾，宾酢主人，主人又献众宾讫，尊两壶于阼阶东，西方亦如之，主人酌西方之尊以酬宾，主人尊爵于宾之荐北，宾取爵东面奠于荐南，所谓“布奠於宾”也。今摄主，主人奠於荐北，宾取奠于荐南而不举也。主人献长兄弟，又献众兄弟讫，长兄弟加爵於尸，众宾长又加爵於尸讫，嗣子举奠，举奠讫，宾坐取荐南之爵，酬长兄弟，长兄弟酬众宾，众宾酬众兄弟，所谓“旅酬”。今摄主不旅酬也。《特牲》云“旅酬之后无算爵”，无算爵之后，祝告既成，尸起，主人降，佐食彻尸荐俎，设於西北隅，所谓阳厌。今摄主不为此阳厌也。
　　○注“此之”至“大夫”。
　　○正义曰：《丧服小记》士不摄大夫，士摄大夫，唯宗子也。
　　○“摄主不厌祭”。
　　○正义曰：此宗子有罪，出在他国，庶子既为摄主，不敢备礼，故於祭末不为阳厌之祭也。所以不为阳厌者，阳是神之厌饫，今摄主谦退，似若神未厌饫然也。
　　○“不旅”者，谓所将祭旅酬之时，宾奠不举，不为旅酬也。旅酬是宾主交欢之始，今摄主不敢当正主，故不旅也。
　　○“不嘏，不绥祭”者，嘏是主人受福，绥是将欲受福，先为绥祭。今辟正主，故不敢受嘏，以其不嘏，故不绥祭也。
　　○“不配”者，以祭初，尸未入之时，祝告神辞曰：“以某妃配某氏，备告考妣。”今摄主不敢备礼，略言皇祖而巳。此经所陈，从祭末，然后以次至祭初，逆陈之。必逆陈之者，皇氏云：“以其摄主非正，故逆陈以见义。”
　　○注“皆辟”至“某氏”。
　　○正义曰：以其无尸设馔，欲神之歆飨而厌饫是也。
　　○云“厌有阴有阳”，谓一祭之中，有此两厌，下文有阴厌有阳厌是也。
　　○云“迎尸”至“阴厌”也。约《少牢特牲礼》文。“祝酌奠”者，谓祝酌奠於鉶南且飨者，祝奠讫，且复以辞飨告神也，是室奥阴静之处，故云阴厌。尸谡之后，佐食彻尸之荐俎，设於西北隅，得户明白之处，故曰阳厌。今摄主不厌，谓不阳厌也。所以然者，厌是厌饫，凡厌是神之歆飨。
　　○云“尸谡”至“阳厌也”。其上大夫当自宾尸，故《少牢礼》无阳厌也。下大夫不宾尸，有阳厌也。其天子诸侯，明日乃为绎祭，亦有阳厌也。故《诗》云：“相在尔室，尚不愧于屋漏。”谓天子之礼。天子既尔，诸侯亦然。此谓下大夫摄也。礼有阳厌，以其摄主，故阙阳厌。若上大夫本无阳厌可阙，知此不厌者不阳厌。此皆逆陈，於祭末者先言，故知不阳厌也。云“假读为嘏”至“主人也”，以古旁之嘏，是福庆之辞。《少牢》云“嘏于主人”，嘏字古旁为之。祭礼，唯主人受嘏，故知不嘏，不嘏主人也。云“不绥祭，谓今主人”者，谓欲食之时，先减黍稷牢肉，而祭之於豆间，故曰绥祭。尸与主人俱有绥祭，今摄主则不绥也。所以然者，凡将受福，先为绥祭。今辟正主，不敢受福，故不绥也。若绥，《少牢礼》云，祝出迎尸，尸入即席坐，而祝命尸绥祭，尸取菹及黍稷肺祭于豆间，是谓之绥祭。绥是减毁之名，尸与主人俱有绥祭也。云“今主人”者，谓今摄主人也。云“绥，《周礼》作堕”者，以绥是绥安之义，堕是减毁之名，故从於《周礼》堕为正。《守祧》云“既祭则藏其隋“是也。
　　○云“不配者”至“某氏”。
　　○谓祝辞直言荐岁事於皇祖伯某，不云以某妃配某氏。某氏者，其妃之姓也。若云某妃，姜氏、子氏之类也。
　　○“布奠”至“不举”。
　　○谓主人酬宾之时，宾在西厢东面，主人布此奠爵於宾之北。
　　○“宾奠而不举”者，宾坐取荐北之爵，奠於荐南而不举，用以酬兄弟，此则不旅酬之事。而更别言者，以上文总云祭祀是主人之事，自此以下，更别论宾礼有阙，故重言之。
　　○注“布奠”至“止旅”。
　　○正义曰：此皆《特牲礼》文。云“此酬之始也”者，按《特牲礼》云：“宾奠之后，主人献众兄弟内兄弟讫，乃行旅酬”，故云“此酬之始也”。云“奠之不举，止旅”者，谓止旅酬之事而不为也。
　　○“不归肉”者，归，馈也，谓不归俎肉於宾也。
　　○注“肉俎”至“共燕”。
　　○正义曰：宾客正祭，诸助祭之宾客，各使归俎。今摄主不敢馈俎肉於宾，故注云“诸与祭者留之共燕”。
