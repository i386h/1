<!-- { "loadSidebar": true } -->
　　孔子曰：“管仲镂簋而朱纮，旅树而反坫，山节而藻棁，贤大夫也，而难为上也。言其僣天子、诸侯，镂簋刻为虫兽也。冠有笄者为纮，纮在缨处两端，二属下不结。旅树，门屏也。反坫，反爵之坫也。山节，薄栌刻之为山棁，侏儒柱画之为藻文。
　　○镂音陋。簋音轨。纮音宏。坫，下念反。藻音早。棁，章悦反。笄音鸡。属音烛。薄音博，又反麦反，又步博反，徐又薄历反。栌音卢。侏音朱。晏平仲祀其先人，豚肩不揜豆，贤大夫也，而难为下也。言其偪士、庶人也。豚，俎实。豆径尺。言并豚两肩不能覆豆，喻小也。
　　○弇，於检反，本亦作揜。并，步顶反。君子上不僣上，下不偪下。 
　　妇人非三年之丧，不逾封而吊。逾封，越竟也。或为越疆。
　　○逼音偪，本又作损。疆，纪良反。 
　　[疏]“孔子”至“而吊”。
　　○正义曰：此一节明奢俭失礼之事。
　　○“贤大夫也而难为上也”者，当时谓管仲是大夫之贤者。镂簋者，天子、诸侯之制，而管仲镂之。朱纮者，亦天子之纮，而管仲朱之，故《祭义》云“天子冕而朱纮，诸侯冕而青纮”，管仲大夫，当缁组纮而与士同，今僣天子朱纮。旅树而反坫者，是诸侯之礼。《论语》云“邦君树塞门”，“邦君为两君之好，有反坫”。今管仲为之山节而藻棁者，天子之庙，饰而管仲亦为之，是皆僣也。故云贤大夫，是贤者尚为此僣上之事，是难可为上者也。言他人在管仲之上，皆被僣之，故云难为上。《礼器》云“君子以为藻，鉴谓盗窃”。亦僣上之事也。
　　○注“言其”至“藻文”。
　　○正义曰：言其僣天子、诸侯者，朱纮、山节、藻棁、镂簋，是僣天子。旅树、反坫者，是僣诸侯。云“镂簋刻为虫兽也”者，按《梓人》云“小虫之属，以为雕琢”，是刻虫兽也。《礼器》注云：“簋，天子饰以玉。”此不云者，文不具也。其旅树山节之属，已具於《礼器》及《郊特牲》疏，故於此不复释也。
　　○“晏平”至“为下也”。
　　○“豚肩不揜豆”者，依礼豚在於俎，今云“不揜豆”者，以豆形既小，尚不揜豆，明豚小之甚，不谓豚在豆也。
　　○“而难为下也”者，平仲贤大夫，犹尚偪下，是在平仲之下者，恒被平仲而偪也。是难可为下。
　　如三年之丧，则君夫人归。奔父母丧也。夫人其归也，以诸侯之吊礼；其待之也，若待诸侯然。谓夫人行道车服，主国致礼。夫人至，入自闱门，升自侧阶，君在阼。其他如奔丧礼然。女子子，不自同於女宾也。宫中之门曰闱门，为相通者也。侧阶，亦旁阶也。他，谓哭、踊、髽、麻。闱门，或为帷门。
　　○闱音韦，宫中之门，刘昌宗音晖。髽，侧瓜反。 
　　嫂不抚叔，叔不抚嫂。远别也。
　　○嫂，悉早反。 
　　[疏]“如三”至“礼然”。
　　○正义曰：此一节明诸侯大夫奔父母丧节也。
　　○“如三年之丧”者，如，若也。若遭父母三年之丧，则虽曰君之夫人，归往奔丧也。若非三年之丧，则不归也。女子出適，为父母期。而云三年者，以本亲言也。
　　○“夫人至，入自闱门”者，谓夫人至於父母之国，入自旁侧闱门。不由正门，异於女宾也。
　　○“升自侧阶”者，谓夫人升自旁侧之阶，不升正阶，亦异於女宾也。
　　○“君在阼”者，谓主国之君待之在阼阶之上，不降阶而迎也。
　　○“其他如奔丧礼然”者，他谓哭、踊、髽、麻之属，如似奔丧之礼。然嫌诸侯夫人位尊，恐与卿大夫之妻奔丧礼异，故明之也。
　　○注“女子”至“阶也”。
　　○正义曰：云“不自同於女宾也”者，按《丧大记》“夫人吊於大夫、士，主人出迎于门外。夫人入，升堂即位”，是女宾入自大门，升自正阶。今此不然，是不自同於女宾。以女子子是父母之亲，不可同於女宾之疏也。云“宫中之门曰闱门”者，《释宫》文也。云“侧阶，亦旁阶也”者，闱门是旁侧之门，故云侧阶亦旁阶。此谓东旁之旁阶，故《奔丧礼》妇人升自东阶，故知侧阶谓东面阶也。
　　君子有三患：未之闻，患弗得闻也。既闻之，患弗得学也。既学之，患弗能行也。君子有五耻：居其位，无其言，君子耻之。有其言，无其行，君子耻之。既得之而又失之，君子耻之。地有馀而民不足，君子耻之。众寡均而倍焉，君子耻之。耻民不足者，古者居民，量地以制邑，度地以居民，地邑民居，必参相得也。众寡均，谓俱有役事，人数等也。倍焉，彼功倍己也。
　　○其行，下孟反。 
　　[疏]“君子”至“耻之”。
　　○正义曰：此一节明君子有三患五耻之事，此“君子”谓在位之君子。
　　○“未之闻，患弗得闻也”者，言人须多闻多识，若未闻知古事，恒忧患不得闻也。
　　○“地有馀而民不足，君子耻之”者，以地邑民居，必参相得。今不能抚养，使民逃散，是土地有馀而民不足，故君子耻之。
　　○“众寡均而倍焉，君子耻之”者，言役用民众，彼之与己民众寡均等，而他人功绩倍多於己。由不能劝课督率，故君子耻之。
　　孔子曰：“凶年则乘驽马，祀以下牲”。自贬损，亦取易供也。驽马，六种最下者。下牲，少牢，若特豕、特豚也。
　　○驽音奴。贬，必检反。易供，上以豉反；下音恭。种，章勇反。 
　　恤由之丧，哀公使孺悲之孔子，学士丧礼。《士丧礼》於是乎书。时人转而僣上，士之丧礼巳废矣，孔子以教孺悲，国人乃复书而存之。
　　○，而树反，本亦作孺。复，扶又反。 
　　[疏]“孔子”至“下牲”。
　　○正义曰：此一节明凶荒之年，君自贬损也。
　　○“乘驽马”者，驽马，六种之最下者也。马有六种，一曰种马，天子玉路所乘。二曰戎马，兵车所乘。三曰齐马，金路所乘。四曰道马，象路所乘。五曰田马，木路所乘。六曰驽马，负重载远所乘。若年岁凶荒，则人君自贬，故乘驽马也。
　　○“祀以下牲”者，诸侯常祭大牢，若凶荒则用少牢。大夫、士各降一等，并用下牲也。
　　○注“自贬”至“豚也”。
　　○正义曰：云“自贬损”者，言乘驽马降牲牢，是贬损也。云“驽马，六种最下”者，按《校人》云：“种马一物，戎马一物，齐马一物，道马一物，田马一物，驽马一物”，是六种马中最下也。云“下牲，少牢，若特豕特豚也”者，天子、诸侯及天子大夫常祭用大牢，若凶年，降用少牢。诸侯之卿大夫常祭用少牢，降用特豕。士常祭用特豕，降用特豚。如此之属，皆为下牲也。
　　子贡观於蜡。孔子曰：“赐也，乐乎？”对曰：“一国之人皆若狂。赐未知其乐也。”蜡也者，索也，岁十二月，合聚万物而索飨之祭也。国索鬼神而祭祀，则《党正》以礼属民，而饮酒于序，以正齿位。於是时，民无不醉者如狂矣。曰未知其乐，怪之。
　　○蜡，仕嫁反。乐音洛，下及注同。索，色百反，下同。属音烛。子曰：“百日之蜡，一日之泽，非尔所知也。蜡之祭，主先啬也。大饮烝劳农以休息之，言民皆勤稼穑，有百日之劳，喻久也，今一日使之饮酒燕乐，是君之恩泽，非女所知，言其义大。
　　○啬音色。烝，之承反。劳，力报反。女音汝。 
　　[疏]“子贡”至“知也”。
　　○正义曰：此一节明蜡月乡饮酒之乐，各依文解之。
　　○“蜡”，谓王者各於建亥之月，报万物，息老休农。又各燕会饮酒於党学中，故子贡往观之也。
　　○“孔子曰：赐也，乐乎”者，呼子贡名而问之，云：汝观蜡饮燕，见此之事，是欢乐否乎？
　　○“对曰：一国之人皆若狂，赐未知燕乐也”者，子贡以谓礼仪有序，乃可是乐。今此蜡，人恣性酣饮，载号载呶，大小悉尔，故云“一国之人皆若狂”也。既皆如狂，则非欢乐，故云“未知其乐也”。
　　○注“蜡也””至“怪之”。
　　○正义曰：云“蜡也者，索也”至“而索飨之”，皆《郊特牲》文。言经之蜡者，是索飨之祭也。云“岁十二月”者，周正建亥之月。云“国索鬼神而祭祀，则《党正》以礼属民，而饮酒于序”者，谓州党之学。云“以正齿位”者，以岁终事毕，党正属民，以正齿位，若《乡饮酒义》云“六十者坐，五十者立，壹命齿于乡里之属”。云“於是时，民无不醉者如狂矣”者，以饮初之时正齿位，及饮末醉，无不如狂者也。
　　○“子曰：百日之蜡，一日之泽，非尔所知也”者，孔子解蜡是乐之义也。言此蜡而饮，是报民一年劳苦，故云“百日之蜡”也。言百日者，举其全数，喻久矣，实一年之劳苦也。今一日欢休，故恣其醉如狂，此是由於君之恩泽，故云“一日之泽”也。其理深远，故曰“非尔所知也”。
　　○注“蜡之”至“义大”。
　　○正义曰：云“蜡之祭，主先啬也”者，谓以先啬神农为主。云“大饮烝劳农以休息之”者，谓於时天子、诸侯有群臣大饮於学。烝，升也。谓升牲体於俎。於此之时，慰劳农人，使令休息。云“言民皆勤稼穑，有百日之劳，喻久也”者，解经“百日之蜡”，言百日劳苦，而有此蜡。其实一年，而云百日，举其成数，以喻其久也。云“今一日饮之饮酒燕乐，是君之恩泽”者，解经“一日之泽”，言一日之中，由人君之恩泽。
　　张而不弛，文、武弗能也。弛而不张，文、武弗为也。一张一弛，文、武之道也。”张、弛，以弓弩喻人也。弓弩久张之，则绝其力，久弛之，则失其体。
　　○弛，尸是反，下及注同。弩，弓乃反。 
　　[疏]“张而”至“道也”。
　　○正义曰：此孔子以弓喻於民也。张谓张弦，弛谓落弦。若弓久张而不落弦，则绝其弓力，喻民久劳而不息，则亦损民之力也。
　　○“文武弗能也”者，言若使民如此，纵令文武之治，不能使人之得所，以言其苦，故称其不能。
　　○“弛而不张，文武弗为也”者，言弓久落弦而不张设，则失其弓之往来之体，喻民久休息而不劳苦，则民有骄逸之志。民若如此，文、武不能为治也，而事之逸乐，故称不为也。
　　○“一张一弛，文武之道也”者，言弓一时须张，一时须弛，喻民一时须劳，一时须逸。劳逸相参，若调之以道，化之以理，张弛以时，劳逸以意，则文、武得其其中道也，使可以治。文、武为政之道，治民如此，故云文武之道也。
