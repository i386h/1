<!-- { "loadSidebar": true } -->
　　问品味，曰：“子亟食於某乎？”问道艺，曰：“子习於某乎？子善於某乎？”不斥人，谦也。道，三德三行也。艺，六艺。
　　○某音母。行，下孟反。 
　　[疏]“问品”至“某乎”。
　　○正义曰：此一经明宾主相问饮食及道艺之事也。
　　○“问品味，曰：子亟食於某乎”者，谓客来，宾主相问，礼也。“品味”者，殽馔也。亟，数也。凡问人，若欲问彼人巳尝食某殽馔与否者，则不可斥问尝食否，但当问其数食某食乎？如言彼已尝经数食也。然彼若不尝食，则自当依事而答之也。
　　○“问道艺”者，亦谓宾主先巳明知所习道艺，及其问之，亦不敢指斥，故云：子习於某道乎？子善於某艺乎？道难，故称习。艺易，故称善也。
　　○注“不斥”至“六艺”。
　　○正义曰：“不斥人，谦也”者，虽先知其所食、所习、所善，及其问之，犹疑而称“乎”。“乎”者，谦退之辞，是以不正指斥人所能。此人，兼宾主也，南本云“不斥主人”，非也。云“道，三德三行也”者，案《师氏》教国子三德三行者，一曰至德，二曰敏德，三曰孝德。三行者，一曰孝行，二曰友行，三曰顺行也。皆国子所习，故知道是三德三行也。云“艺，六艺”者，案《保氏》教六艺，礼、乐、射、驭、於、书数也。
　　不疑在躬，躬，身也。不服行所不知，使身疑也。不度民械，械，兵器也。不计度民家之器物，使巳亦有。
　　○度，大洛反，计也，注同。械，户戒反。不原於大家，大，谓富之广也。不訾重器。訾，思也。重，犹宝也。
　　○訾，子斯反。 
　　[疏]“不疑”至“重器”。
　　○正义曰：此一节承上宾主相问之事，因明宾主之礼，宾不得愿主人所有之物。
　　○“不疑在躬”者，既问主人之道艺，则己亦当习学明了，不得使疑事在其躬，则为宾为主皆然也。
　　○“不度民械”者，谓为客至主人之家，不得计度民家所有器械，使己亦有也。
　　○“不原於大家”者，大家，谓富贵广大之家，谓大夫之家也。谓士往於卿大夫之家，见彼富大，不可愿敩之也，非分而愿，必有乱心也。
　　○“不訾重器”者，訾，思也。重器，宝珍之物。言谓客至主人之家，见有重器，重器不可思玩之若思玩之，则憎疾已贫贱，生淫乱滥恶也。
　　汜扫曰扫，扫席前曰拚。拚席不以鬛，执箕膺擖。鬛，谓帚也，帚恒帚地，不洁清也。膺，亲也。擖，舌也，持箕将去粪者，以舌自乡。
　　○汜埽，上芳剑反，下悉报反。拚，弗运反，又作A2，鬛，力陈反。膺，於陵反，胸前也。擖，以涉反，舌也，徐音叶。清，徐才性反，又如字。去，起吕反，下“擢去”同。乡，许亮反。 
　　[疏]“汜埽”至“膺擖”。
　　○正义曰：此一经明主人与宾洒扫之事。“汜埽”者，汜，广也。若远路大宾来，主人宜广扫之，谓外内俱埽谓之“埽”。
　　○“埽席前曰拚”者，若近路小宾来，则止埽席前，不得名“埽”，则但曰“拚”也，所以然者，拚是除秽，埽是涤荡。
　　○“拚席不以鬛”者，鬛，谓扫地帚也。若埽席上，不得用埽地帚也。
　　○“执箕膺擖”者，膺，人之胸前。擖，箕之舌也。箕是去物之具，贱者执之，不可持乡尊者，当持箕舌，自乡胸前。
　　不贰问。当正已之心，以问吉凶於蓍龟。不得於正，凶则卜筮其权也。
　　○蓍音尸。问卜筮曰：“义与？志与？”义则可问，志则否。大卜问来卜筮者也。义，正事也。志，私意也。
　　○与音馀，下同。大音泰。 
　　[疏]“不贰”至“则否”。
　　○正义曰：此一节明卜筮之法。
　　○“不二问”者，凡卜筮之法，当正已心志而来问於蓍龟，则得吉兆，不得二心不正。若二心不正，必凶，则卜筮权时妄告。
　　○“问卜筮曰：义与，志与”者，谓大卜问来卜筮者，为是道理正义与？为是私意志与？
　　○“义则可问，志则否”者，若卜筮者是公义，则可为卜筮。若所问是私心志意，则不为之卜筮。
　　尊长於已逾等，不敢问其年。逾等，父兄党也。问年，则已恭孙之心不全。
　　○孙音逊，本亦作逊，同。燕见不将命。自不用宾主之正来，则若子弟然。
　　○见，贤遍反，下“请见”同。遇於道，见则面，可以隐则隐，不敢烦动也。不请所之。尊长所之或卑亵。
　　○{艹褺}，息列反。丧俟事，不犆吊。亦不敢故烦动也。事，朝夕哭时。
　　○特，本亦作犆，音特。侍坐，弗使，不执琴瑟，不画地，手无容，不翣也。端悫所以为敬也。尊长或使弹琴瑟，则为之可。
　　○画，胡麦反。翣，本亦作菨，所角反，卢云：“扇也。”悫，苦角反。寝，则坐而将命。命有所传辞也。坐者，不敢临之。侍射则约矢，不敢与之拾取也。
　　○射，食夜反，下注“客射”同。拾，其劫反。侍投则拥矢。不敢释於地也。投，投壶也。投壶坐。胜则洗而以请。洗爵请行觞，不敢直饮之。
　　○饮音荫。客亦如之。客射，若投壶不胜，主人亦洗而请之。
　　○胜，诗证反。不角，角，谓觥，罚爵也。於尊长与客，如献酬之爵。
　　○觥，古横反。不擢马。擢，去也，谓彻也。巳彻马嫌胜，故薄之。
　　○擢，直角反。 
　　[疏]“尊长”至“擢马”。
　　○正义曰：此一节论卑幼奉命於尊长诸杂之仪。
　　○“燕见不将命”者，谓卑幼，私燕而见，不使摈者将传其命，无宾主之礼。
　　○“遇於道，见则面”者，若於道路遇逢尊者，尊者若见己，己则面见。若尊者不见已，已则隐也。
　　○“不请所之”者，虽面自见，而不得问尊者何处往也。
　　○“丧俟事，不犆吊”者，谓吊於尊长丧法也。俟事，谓侍主人朝夕哭时也。不犆吊，谓不非时而独吊也。
　　○“侍坐，弗使，不执琴瑟”者，卑侍尊者之法也。侍坐於尊，尊者若不使已，已则不得执琴瑟而鼓之。若使己，则得执之也。
　　○“不画地”者，卢云：“不敢无故画地也。”
　　○“手无容”者，卢云：“不弄手也。”
　　○“不翣也”者，卢云：“翣，扇也。”虽热亦不敢摇扇也。此皆端悫，所以为敬。
　　○“寝，则坐而将命”者，寝，卧也。坐，跪也。若尊者眠卧，而侍者，若传辞，当跪前，不可以立，恐临尊者。
　　○“侍射则约矢”者，矢，箭也。凡射必计耦，先设楅在中庭。楅者，两头为龙头，中央共二身，而倚箭於幅身上，上耦前取一矢，下耦又进取一，如是更进，各得四箭而升堂，插三於要，而手执一只。若卑者侍射，则不敢更拾进取，但一时并取四矢，故云“则约矢”也。
　　○“侍投则拥矢”者，投，投壶也。拥，抱也。矢，谓投壶箭也，若柘若棘为之。投壶礼，亦宾主各四矢，从委於身前坐，一一取之。若卑者侍投，则不敢释置於地，但手并抱投之也。故郑云“不敢释於地”。庾云：“拥抱己所当投矢也。”《隐义》云：“尊者委四矢於地，一一取以投，卑者不敢委於地，悉执之也。”
　　○“胜则洗而以请”者，若敌射及投壶竟，司射命酌，而胜者当应曰“诺”。而胜者弟子，酌酒南面以置丰上，丰在西阶上两楹之西。而不胜者下堂，揖让升堂，就西阶上立，北面，就丰上取爵，将饮之，而跪之曰“赐灌”，灌，犹饮也。而胜者立於不胜者东，亦北面，跪而曰“敬养”。若卑者得胜，则不敢直酌当前，洗爵而请行觞，然后乃行也。
　　○“客亦如之”者，客若不胜，则主人亦洗而请，如卑侍之法，所以优宾也。
　　○“不角”者，角，谓行罚爵，用角酌之也。《诗》云“酌彼兕觥”是也。今饮尊者及客，则不敢用角，但如常献酬之爵也。
　　○“不擢马”者，擢，去也，彻也。投壶立筹为马，马有威武，射者所尚也。凡投壶，每一胜辄立一马，至三马而成胜。但频胜马三难得，若一朋得二马，一朋得一马，於是二马之朋，彻取一马者足以为三马，以成定胜也。今若卑者朋，虽得二马，亦不敢彻尊者马足成巳胜也。
　　执君之乘车则坐。执，执辔，谓守之也，君不在中坐，示不行也。
　　○乘，绳证反。辔，冰媚反。仆者右带剑，负良绥，申之面，扡诸幦，面，前也。幦，覆苓也。良绥，君绥也。负之，由左肩上，入右腋下，申之於前覆笭上也。
　　○扡，徒可反，引也，又他左反。幦，徐音觅。答，力丁反。腋音亦。以散绥升，执辔然后步。步，行也。
　　○散，悉旦反。 
　　[疏]“执君”至“后步”。
　　○正义曰：此一节明为君仆御之法。
　　○“执君之乘车则坐”者，执，执辔也，谓不在车，而仆执辔守君车时也。凡御则立，今守空车则坐，示君不在车，车不行也。
　　○“仆者右带剑”者，谓初御法也，“仆”即御者也。“右带剑”者，带之於腰右边也，带剑之法在左，以右手抽之便也。今御者剑右带者，御人在中，君在左，若左带剑则妨於君，故右带也。
　　○“负良绥，申之面”者，良，善也。善绥，君绥也。君犹后升，仆者在车背君，面向前，取君绥，由左腋下加左肩上，绕背入右腋下，申绥之末於面前。
　　○“拖诸幦”者，拖，犹掷也，亦引也。幦，车覆兰也。绥申於面前，而拖末於车前幦上也，亦云“引之”，可置车幦上也。
　　○“以散绥升”者，谓初升时也。散绥，副绥也。仆登车，既不得执君绥，故执副绥而升也。
　　○“执辔然后步”者，步，犹行也。既升车，执策分辔，而后行车也。行车五步而立待君，君出上，则授良绥而升君也。
　　○注“幦，覆笭也”。
　　○正义曰：笭，车前兰也，亦名为“式”。故《诗传》云“幭覆式”，与此同。知“良绥，君绥”者，以下云“散绥”，既有二种，明良绥、君绥，其散绥则本系於车仆者，揽之而登车也。
　　请见不请退。去止不敢自由。
　　○见，贤遍反。朝廷曰退，近君为进。
　　○朝，直遥反，后“朝廷”皆同。近，附近之近。燕游曰归，礼亵，主於家也。师役曰罢。罢之言罢劳也。《春秋传》曰：“师还曰疲。”
　　○罢音皮，注同。还音旋，下文注皆同。 
　　[疏]“请见”至“曰罢”。
　　○正义曰：此一节明卑者见尊，及朝廷退归之辞。
　　○“请见不请退”者，谓卑者於尊所，有请见之理，既见，去必由於尊者，故不敢请退。
　　○“朝廷曰退”者，谓於朝廷之中，若欲散还，则称曰“退”。以近君为进，还私远君，故称“退”。《论语》“子退朝”，又云“冉子退朝”，并是对“进”为言也。
