<!-- { "loadSidebar": true } -->
　　○三日之朝，自众主人以下，悉列西阶下，列位如初日子生之义也。以子自为主，故不云从摄主也。
　　○注“三日”至“生时”。
　　○正义曰：按《内则》云：“国君世子生，告于君三日，卜士负之。”此亦生则告君，三日负之，但告时直负之而巳。子未见君，至三月为名之时，则始见之也。今既在丧，礼略，於负子之时则见也。此不用束帛者，初告生巳用，今既礼杀，故不用也。云“初告生时”者，以经云“如初”，恐初是朝夕哭位，故以初为告生时也。必知告生时者，以告生时北面於西阶南，此亦云“北面”，故知是告生时也。
　　○“大宰大宗大祝皆裨冕”。
　　○大宰是教令之官，大宗是主宗庙之官，初不裨冕，今得裨冕者，以为奉子接神，故服祭服。此大宰、大宗等亦从子升堂，故下文云“祝宰宗人降东反位”。既言降，明其时当在堂。此经不云升堂者，文不具耳。
　　○“少师奉子以衰”者，少师主养子之官，又奉子，故与子皆著衰也。皇氏及王肃云：“谓以衰衣而奉之。”崔氏云：“诸侯五日而殡，殡而成服。此三日而衰者，丧巳在殡，异於未殡也。”
　　○“祝先子从”者，祝主接神，故先进也。少师奉子，次从祝也。
　　○“宰宗人从”者，大宰大宗，为诏告赞君事，故次从在后也。
　　○“入门哭者止”者，入门，是入殡宫门也。众主人及诸臣并巳先列位而哭，今祝、宰、宗三人将子入门见，故命门内在位者止哭也。前告是初生日，哀甚，故祝升阶，乃命止哭。今三日哀巳微杀，故子入门而哭则止也。
　　○注“宰宗”至“事者”。
　　○正义曰：上云“大宰大宗”，此直云“宰宗人”者，皇氏云：“宰则大宰，宗人则大宗也。”此祝先子从者，同吉祭之礼，故特牲、少牢，皆祝前主人后，若凶祭，则主人前，祝在主人后，《士虞礼》是也。今此亦凶祭而祝在先者，以其告神故也。
　　○“子升”至“颡哭”。
　　○“子升自西阶”者，谓世子不忍从先君之阶升，故由西阶升。於时大宰、大宗及祝亦升，不言从者，以子为主，故略而不言也。“殡前北面”者，殡以东为前，谓当殡之东，稍南北面也。
　　○“祝立於殡东南隅”者，祝在子之西，而北面当殡之东南，故云“殡东南隅也”。其宰及宗人，皇氏云：“以次立於子之东阶北面，若其须诏相之时，或就子前而西面也。”
　　○“祝声三”者，亦谓警神也。前告生哀甚，故尽阶不升堂，此见子须近殡，故进立於殡东南隅。既警神之后，祝乃告曰：夫人某氏之子某，从执事宰、宗人等敢见。告讫，奉子之人拜而稽颡，乃哭。不踊者，未即位故也。皇氏云：“於时未立子名，不得云某氏之子某从执事。下有‘某’字者，误也。”今按定本及诸本皆有“某”字，子升堂之时，大宰即位立名，告殡云：某之子某。
　　○“祝宰”至“衰杖”。
　　○“祝宰宗人卿大夫士哭踊，三者三”，此等以子稽颡哭，故亦祝宰宗人在堂上北面哭，众主人、卿、大夫、士俱在西阶下北面哭，为踊。每踊三度为一节，如此者三，故云“三者三”。
　　○“降东反位”者，堂上皆降反东，在下者皆东，反朝夕哭位。降者，谓降自西阶也。皆袒者，以初堂上堂下之哭非正位，故不袒。今反朝夕哭位，故皆袒。
　　○“子踊，房中亦踊”者，以上文子不踊，房中亦不踊，至此乃踊，故云“子踊，房中亦踊”。明祝、宰、宗人、众主人及卿、大夫、士反位，亦皆踊也。当子踊之时亦袒也，故下注云“踊袭衰杖，成子礼也”。既云袭，明初时袒也。皇氏云：“子踊不袒。”若然，子初不袒，何得后有袭乎？皇氏说非也。
　　○注“亦谓朝奠”。
　　○正义曰：恐是见子，故为奠祭，故云“亦谓朝奠”。以告生之时，遂朝奠，故云“亦谓朝奠”。知非特奠者，在殡无特告奠之法故也。
　　○注“因负”至“略也”。
　　○正义曰：按《内则》及《左传》桓六年皆三月乃名之。今此因负子三日即名之，以丧事促遽，於礼简略，不暇待三月也。上见殡之时，既以名告，故云“某之子某”。郑於此乃解名者，以经有名文，而遂解之，非谓告山川之时始作名也，若依皇氏以见殡后乃作名，故郑於此解之。
　　曾子问曰：“如巳葬而世子生，则如之何？”孔子曰：“大宰、大宗从大祝而告于祢。告生也。
　　○祢，本又作礻尔，乃礼反。三月，乃名于祢，以名遍告及社稷、宗庙、山川。” 
　　[疏]“曾子”至“山川”。
　　○正义曰：此一节因前论问君未葬而世子生，今更问巳葬后世子生之礼。
　　○“大宰、大宗从大祝而告于祢”者，祢父殡官之主也。既葬讫，殡无尸柩，唯有主在，故告於主，渐神事之故也。同庙主之名，故曰祢也。然直云三人告祢，不云“摄主”者，葬时摄主巳弁绖葛以交神明，葬竟又服受服，丧之大节更毕，摄主亦无复有此事，故子生，则摄主不复与群臣列位西阶下，故自还依大宰之礼，与大宰大宗从大祝裨冕，而告殡官中主也。不云：“裨冕”者，未葬尚裨冕，葬后不言自显也。不云“束帛”者，凡告必制币，从之可知也。不言“尽阶不升”者，三人例是升者，非不升也。不言“某之子生敢告”者，亦自可知也。“三月乃名于祢”者，葬后神事之，故依平常之礼，三日不见也。三月乃见，因见乃名，故云“乃名于祢”也。从见之人，与告生不异，故不重言也。虽三日不见，其成服衰绖，自依常礼也。
　　○“以名遍告及社稷宗庙山川”者，名於祢既毕，宰亦命祝史遍告也。不言宰命祝史，从可知也。又前不云“社稷宗庙”，此不云“五祀”，相互明也。王肃云：“前三日名之。君云未葬当称子某，故三日因名之。此经既葬称子，不称名，故三月乃名也。”郑云：“称世子生，丧在殡，告五祀山川耳。五祀：殡宫之五祀，山川国镇之重，不可不告，故越社稷告之。既葬而世子生，三月而名，葬后三月，於礼巳祔庙，故告可及庙。庙与社稷相连，不得不告社稷。”
　　孔子曰：“诸侯適天子，必告于祖，奠于祢。皆奠币以告之，互文也。冕而出视朝。听国事也。诸侯朝天子，必裨冕，为将庙受也。裨冕者，公衮，侯伯鷩，子男毳。
　　○朝，直遥反，注及下同。为，于伪反，下“为事”同。衮，古本反。鷩，必列反。毳，昌锐反。命祝史告于社稷、宗庙、山川。临行，又遍告宗庙，孝敬之心也。乃命国家五官而后行。五官，五大夫与事者，命者，敕之以其职。道而出，祖道也。《聘礼》曰“出祖释軷祭酒脯也”。
　　○軷，步末反。告者五日而遍，过是非礼也。既告，不敢久留。凡告用牲币，反亦如之。牲当为“制”字之误也。制币一丈八尺。
　　○牲币，依注牲音制。诸侯相见，必告于祢。道近，或可以不亲告祖。朝服而出视朝。朝服为事故也。命祝史告于五庙，所过山川。山川所不过则不告。贬於適天子也。亦命国家五官，道而出。反必亲告于祖祢，乃命祝史告至于前所告者，而后听朝而入。”反必亲告祖祢，同出入礼。 
　　[疏]“孔子”至“如之”。
　　○正义曰：此一节论诸侯朝天子将出之礼。不云“曾子问”，直云“孔子曰”者，以此与上事连文。上既云“以名遍告社稷宗庙”，因论出朝告祖祢之事，此乃因上起文也。此篇之内，时有如此，故下“曾子问云：‘除丧则不复礼乎。’孔子曰：‘祭过时不祭，礼也。又何反於初？’”又云：“孔子曰：‘嫁女之家，三夜不息烛。’”与此相类。云“告于祖”，亦告于祢也。言“奠于祢”，亦奠于祖也。
　　○“冕而出视朝”。
　　○裨冕，谓裨衣而冕。裨衣者，公衮，侯伯鷩，子男毳，视朝诏听事也。
　　○注“听国”至“受也”。
　　○正义曰：听国事，解经视朝之事，云“诸侯朝天子必裨冕，为将庙受也”，诸侯视朝，当用玄冠缁衣素裳，今视朝而服裨冕之服者，按《觐礼》侯氏裨冕，天子受之於庙，故郑云“诸侯朝天子必裨冕，为将庙受也”。言天子於庙受巳之礼。今诸侯往朝天子，为天子将欲於庙中受巳之礼，故诸侯豫敬之，以冕服视朝也。
　　○“命祝史告于社稷宗庙山川”。
　　○注“临行又遍告宗庙，孝敬之心也”。
　　○正义曰：按上文云“诸侯適天子，必告于祖，奠于祢”。此又命祝史告于宗庙山川，是临行一告宗庙，则知后再告，故云“临行又遍告宗庙，孝敬之心也”。言遍告宗庙，则五庙皆告也。前云“告于祖”者，亦祖祢皆告也。
　　○“乃命国家五官而后行”。
　　○注“五官”至“其职”。
　　○正义曰：按《大宰》云：“建其牧，立其监，设其参，傅其伍。”是诸侯有三卿五大夫。经云“五官”，故云五大夫，以属官大夫其数众多，直云五者，据与国事者言之。不云“命卿”者，或从君出行，或虽在国留守，总主群吏，如三公然，不专主一事，且尊之。既命五大夫，则卿亦命之可知，故不显言命卿也。命者，谓戒敕以所掌之事也。
　　○注“祖道”至“脯也”。
