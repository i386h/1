<!-- { "loadSidebar": true } -->
　　○正义曰：《考工记》“陶人为甗，实二鬴”，又“甑实二鬴，七穿”。《人职》云：“人为簋。”是放法，陶是陶冶，互文耳。但簋是祭器，故取放法之名也。云“金工”，谓筑氏，掌为削。削，书刀也。“冶”谓煎金石者，冶铸为之，冶氏掌为戈戟，故因呼煎金为冶。凫氏世能为钟以供乐器，故因呼作钟为凫氏也。氏为量器，为豆、区、鬴、钟之属也，氏世能为之。段氏主作钱铸田器。桃氏为刃，刃谓刀剑之属。云“石工，玉人、磬人”者，玉人谓作圭璧者，磬人作磬也。玉及磬同出於石，故谓“石工”也。云“木工，轮、舆、弓、庐、匠、车、梓也”者，此七物并用木，故曰“木工”也。轮，车轮也。舆，车床也。车难，不能一人独成，各有所善，故轮、舆不同也。弓，能作弓者，也。庐，能作戈戟柲者也。匠，能作宫室之属者。车谓能作大车及羊车也。梓谓杯勺为笋虡之属也。“兽工，函、鲍、韗、韦、裘”者，此物并用兽皮，故曰“兽工”。函谓能作甲铠者。鲍谓能治皮供作甲者。韗谓《考工记》“韗人为皋陶鼓木”，谓能以皮冒鼓者。韦，熟皮为衣及韎韐者。裘谓带毛狐裘之属者。《考工记》韦、裘二职存，唯草工职亡，《考工》无。“盖谓作萑苇之器”，盛食之器及苇席之属也。或言“氏”，或言“人”者，郑注《考工记》云：“其曰某人者，以其事名官也。其曰某氏者，官有世功，若族有世业者也。”干宝云：“凡言司者，总其领也。凡言师者，训其徒也。凡言职者，主其业也。凡言衡者，平其政也。凡言掌者，主其事也。凡言氏者，世其官也。凡言人者，终其身也。不氏不人，权其材也。通权其才者，既云不世，又不终身，随其材而权暂用也。”然案《周礼》建官列职，有“司会”之属，是言“司”者也。有“甸师”之属，是言“师”者也。有“职内”之属，是言“职”者也。有“川衡”之属，是言“衡”者也。有“掌舍”之属，是言掌者也。有“师氏”之属，是言“师”者也。有“庖人”之属，是言“人”者也。有“宫正”、“膳夫”、“外饔”、“内饔”之属，皆不“氏”不“人”者也。
　　○“五官致贡曰享”者，“五官”即前自后以下之五官，后一，天官二，地官三，六府四，六工五。贡，功也。享，献也。岁终则此五官各考其属一年之功，以献於天子，故云“致贡曰享”也。王后之属致蚕织之功，天官以下各献其职之功。
　　○注“贡功”至“废置”。
　　○正义曰：引《周礼》，证岁终百官各献其功，以礼诏告也。周则冢宰至岁终受於百官之簿书所会之最，而考一年之功多少，以告天子也。若功少则废黜其人，功多则迁置其职也。今谓“五官”，则上天子五官司徒以下，故下云“五官之长曰伯”，与此五官一也。但太宰总摄群职，总受五官之贡，故不入其数也。若以五官为后以下，则下云“五官之长”、岂有长於后乎？熊氏以为五等诸侯。亦非也。 

　 
卷五 曲礼下第二 

　卷五 曲礼下第二 　 
　　五官之长曰“伯”，谓为三公者，《周礼》：“九命作伯。”
　　○长，丁丈反，后皆同。是职方。职，主也，是伯分主东西者。《春秋传》曰：“自陕以东，周公主之；自陕以西，召公主之；一相处乎内。”是，或为氏。
　　○陕，式冉反，依字当作陕。何休注《公羊传》云：“弘农陕县是也。”一云当作郏，古洽反，谓王城郊鄏也。召，时照反，又作邵，音同。相，息亮反。 
　　[疏]“五官”至“职方”。
　　○正义曰：此一节总论二伯，及州牧诸侯等称谓，今各依文解之。
　　○“五官之长曰伯”，畿外之大，莫大於二伯，故此先言之也。“五官”者，即司徒以下五官也。云“长”者，谓三公无职，故不在五官之中，即三公加一命，出为分陕二伯者也。“伯”，长也，谓朝廷之长，言此二伯为内外官之长。“是职方”者，言二伯於是职主当方之事也。
　　○注“职主”至“乎内”。
　　○正义曰：引《公羊传》，证周家二伯所主之事。隐五年《公羊传》云：“天子三公者何？天子之相也。则何以三？自陕而东者，周公主之；自陕而西者，召公主之；一相处乎内。”又案三公八命者，尧时为四伯，故《诗 崧高》注云：“当尧时，姜氏为四伯，至尧之末，分置八伯。”故《虞书传》云：“元祀巡守四岳八伯。”舜之元祀有八伯，明尧末置之，夏则无文，殷则改置二伯，与周同。故《王制》云：“八州八伯。”又云“天子之老二人，曰二伯”是也。
　　其摈於天子也，曰“天子之吏”。摈者辞也。《春秋传》曰“王命委之三吏”，谓三公也。
　　○摈，本又作傧，必刃反。天子同姓谓之“伯父”，异姓谓之“伯舅”。自称於诸侯曰“天子之老”，於外曰“公”，於其国曰“君”。称之以父与舅，亲亲之辞也。外，自其私土之外，天子畿内。
　　○“天子谓之伯父”，本或有“同姓”二字，衍文。 
　　[疏]“其摈”至“之吏”。
　　○正义曰：此是二伯也。摈谓天子接宾之人也。若摈者传辞於天子，则称此二伯为“天子之吏”也。亦当言名也，记者略，可知也。然摈呼在朝三公亦为天子之吏。若然，《玉藻》云“伯曰天子之力臣”者，谓介传命称天子力臣。摈者受辞，传於天子，则曰“天子之吏”。
　　○注“摈者”至“公也”。
　　○正义曰：引证呼三公并为吏之意也。此《左传》成二年晋使巩朔献齐捷于王，王命委之三吏。杜预注云：“三吏，三公也。”於时王不见巩朔，王命委付三公接对之，故云“委之三吏”。
　　○“天子同姓谓之伯父”者，此三公与王同姓者，王呼为伯父。伯者长大之名，父乃同姓重亲之称也。
　　○“异姓谓之伯舅”者，异族重亲之名也。异族无父称，故呼为伯舅，亦亲之故也。案晋文公为二伯，《左传》僖二十八年云：“王曰叔父。”不称伯者，以州牧之礼命之，故称叔也。然晋既称叔父，所以昭九年云“伯父惠公归自秦，而诱以来”，又云“我在伯父，犹衣服之有冠冕”。晋称伯父者，以晋既称伯父，又以晋为州牧，又为二伯，若以州牧为礼称之，则曰叔父；若以二伯之礼称之，则曰伯父；故晋或称伯，或称叔也。周公分陕为二伯，《诗》称“王曰叔父”者，成王以本亲命之。晋文侯仇为伯，《尚书》直云“父义和”，不云伯者，亲亲之也。又二伯称“天子之老”，自敌以下曰寡人，僖四年齐桓公对楚屈完称不穀者，谦也。凡常诸侯皆称寡人，庄十一年宋灾，鲁往吊之，宋闵公称孤者，传云：“列国有凶，称孤，礼也。”以有凶灾，故降名称孤。
　　○“自称於诸侯曰天子之老”者，二伯若与九州及四夷之诸侯言，己自谓“天子之老”，系於天子言之，以威远国也。
　　○“於外曰公”者，外者，其私土采地之外也，而犹在王畿之内，如周公食邑於周。向国外之人，其自称则曰公也。
　　○“於其国曰君”者，其国采地内也。若与采地内臣民言，则自称曰君。其既主分陕，又在王朝，嫌不正为采地君，故明之也。不云自称，承上可知也。
　　○注“称之”至“畿内”。
　　○正义曰：自称为公，正在畿内耳，畿外则曰“天子之老”也。
　　九州之长，入天子之国曰“牧”。每一州之中，天子选诸侯之贤者，以为之牧也。《周礼》曰：“乃施典於邦国而建其牧。”
　　○牧，牧养之牧，徐音目。天子同姓，谓之“叔父”，异姓谓之“叔舅”，於外曰“侯”，於其国曰“君”。牧尊於大国之君，而谓之叔父，辟二伯也。亦以此为尊。礼或损之而益，谓此类也。外，自其国之外，九州之中，曰侯者，本爵也。二王之后不为牧。
　　○辟音避，下同。 
　　[疏]“九州”至“曰君”。
　　○正义曰：殷曰伯，周曰牧。此云牧，据《周礼》也。天子於每州之中选取贤侯一人，加一命，使主一州为牧。若入天子国，则自称曰牧。牧，养也，言其养一州之人，故《周礼》“八命作牧”是也。然伯不云入天子国者，伯不出，故不言入耳。州长云入曰牧，出则否也。崔灵恩云：“州长，自称也。”《白虎通》云：“往来牧视诸侯也。”
　　○“天子同姓谓之叔父，异姓谓之叔舅”者，牧劣於二伯，故天子谓之叔。叔，小也。父、舅，义如前。一本云“天下同姓”。然则二伯云其“摈於天子，曰天子之吏”，此不云摈於天子，是记者略之也。故下云诸侯见天子，郑云“为州牧则曰天子之老臣某侯某”是也。
　　○“於外曰侯”者，外谓其所封外九州内也。自称曰侯，侯是本爵，不云牧自称，承前可知也。
　　○“於其国曰君”者，若与国内臣民言，犹自称为君也。
　　○注“牧尊”至“为牧”。
　　○正义曰：大国之君是侯，使称伯，今选侯之贤者加一命为牧，则是尊贵於不牧之侯。而不谓为伯，降呼为叔父者，分陕已称伯，今牧若又呼为伯，则乱於分陕，若犹呼本称，则不见其异，故呼为叔，亦异常也。云“礼或损之而益，谓此类也”者，崔云：“《觐礼》，大国之咀墁姓谓之伯父，异姓谓之伯舅。此小者，同姓谓之叔父，异姓谓之叔舅。此各当一国，不嫌敌二伯。州牧虽为侯封，皆是大国之君，本自称伯牧。今总摄众国，嫌其敌义，故更称叔，此是损也。叔名虽损，即是明其为牧，故谓之为益，故云“损之而益，谓此类也’。”熊氏云：“三夫人致饮，有醴、清、医、酏、糟，不体王，故申得二饮。后致饮，医、酏、糟以体王，故屈二饮，亦是损之而益之类也。”云“二王之后不为牧”，知不为牧者，以二王之后，其爵称公，今此经云“九州之长曰牧”，“於外曰侯”，不言於外曰公，故知二王之后不为牧，牧用侯以下。二王之后所以不为牧者，以其先祖尝为天子，统领海内，若更遣为牧，恐有专权之心故也。
　　其在东夷、北狄、西戎、南蛮，虽大曰“子”。谓九州之外长也。天子亦选其诸侯之贤者以为之子。子犹牧也。入天子之国曰子，天子亦谓之子，虽有侯伯之地，本爵亦无过子，是以同名曰子。 
　　[疏]“其在”至“曰子”。
