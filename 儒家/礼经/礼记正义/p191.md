<!-- { "loadSidebar": true } -->
　　○“先王”至“义也”，此以下总明祭祀之物，不可同於寻常安乐之义。
　　○“而不可嗜”者，祭祀荐羞，质而无味，不可歆嗜。
　　○“而不可好也”者，衮冕路车，尊严不可寻常乘服以为荣好也。
　　○“《武》壮，而不可乐也”者，《武》是万舞，大武也，以示壮勇之容，不可常为娱乐。
　　○“宗庙之威，而不可安也”者，言宗庙尊严肃敬，不可寝处其中以自安也。
　　○“而不可便其利也”者，宗庙之器，供事神明之道，不可回便以为私利也。
　　○“所以交於神明”者，不可以同於所安乐之义也。是总结上文。
　　○“酒醴”至“后宜”。
　　○此明祭祀所用之物，不尚繁华，皆取尚质贵本。
　　○“玄酒、明水之尚”者，玄酒，谓水也。明水，谓取於月中水也。陈列酒尊之时，明水在五齐之上，玄酒在三酒之上，是“玄酒、明水之尚”。谓尊尚其古，故设尊在前也。
　　○“疏布之尚”者，《幂人》云：“疏布幂八尊。”《礼器》云：“牺尊疏布鼏。”是也。
　　○”蒲越瑽、鞂之尚”者，凡常而居，下莞上簟，祭天则蒲越藁鞂之上也。
　　○“明之也”者，释所以祭天用蒲越瑽鞂之意，是神明矣。此祭天不敢用亵美味，故用质也。
　　○“丹漆雕几之美，素车之乘，尊其朴也”者，雕，谓刻镂。几，谓沂鄂。言寻常车以丹漆雕饰之，以为沂鄂，而祭天以素车之乘者，尊其朴素。
　　○“贵其质而已矣”者，此一句包上酒醴以下诸事，言祭祀之时，不重华饰，唯质素而已。故用玄水、疏布、瑽鞂之属。
　　○“所以交於神明者，不可同於所安亵之甚也”者，解所以诸事贵质者，以其交接神明，不可同於寻常身所安亵之甚极也者。若其安亵之不甚者，亦得同之。
　　○“如是而后宜”者，言尚质尚俭，如是而后得交神明之义也。
　　○注“尚质”至“鄂也”。
　　○正义曰：尚质则“大羹不和”，“大圭不琢”，“素车之乘”是也。贵本则“玄酒、明水之尚”，及“疏布之尚”是也。云“明水，司烜以阴鉴所取於月之水也”者，《周礼 秋官 司烜氏》文也。云“蒲越、瑽鞂，藉神席也”者，今礼及隋礼瑽鞂为祭天席，蒲越为配帝席，俱藉神也。云“几，谓漆饰沂鄂也”者，几与畿字相涉畿，是畿限之所，故以几为沂鄂也。
　　○注“牲，阳也。庶物，阴也”。
　　○正义曰：按《宗伯》云：“以天产作阳德。”注云：“天产者动物，谓六牲之属也。动物故为阳也。”“庶物，阴也”者，庶物虽出於牲体，杂以植物相和，非复牲之全体，故为阴也。然《聘礼》“陈醢醢，醯在碑东，醢在碑西”，郑云：“醯穀，阳也。醢肉，阴也。”与此不同者，醯是穀物所为，其体清轻，故为阳也。醢是肉物所为，肉有形质，故为阴也。文各有所对，故不同也。
　　○“黄目”至“外也”。
　　○“黄目，黄彝也”，以黄金镂其外以为目，因取名也。因将贮郁鬯酒，故云郁气也。祭祀时列之，最在诸尊之上，故云上也。故郑注《司尊彝》云：“黄目，以黄金为目。”是也。
　　○“黄者，中也。目者，气之清明者也”，解用黄目之义也。黄是中方色，目是气之清明者也。
　　○“言酌於中而清明於外也”者，又解必用中及清明义也。言酒清明在尊中而可斟酌，示人君虑於祭事，必斟酌尽於中也。目在尊外而有清明，示人君行祭，必外尽清明絜净也。
　　○注“黄目”至“上也”。
　　○正义曰：按《明堂位》云：“夏后氏有鸡彝，殷以以斝，周以黄目。”是周所造也。天子则黄彝之上，有鸡彝鸟彝，备前代之器，诸侯但有黄彝，故云於诸侯为上也。
　　○“祭天”至“断也”。
　　○此所论亦尚质，及贵天产及声和之义。
　　○“贵天产也”者，馀物皆人功和合为之，盐则天产自然，故云贵天产也。言“煎”者，煎此自然之盐钅柬治之也。言煎盐之尚者，皇氏云：“设之於醯醢之上，故云尚。”熊氏云：“煎盐，祭天所用，故云尚。”义俱通也。
　　○“贵其义也”者，言割刀之用必用鸾刀，贵其声和之义。
　　○“声和而后断也”者，必用鸾刀，取其鸾铃之声宫商调和，而后断割其肉也。
　　冠义，始冠之，缁布之冠也。始冠三加，先加缁布冠也。
　　○冠也，古乱反，下文注“始冠”、“冠而敝之”、“而冠”、“冠于阼”、“冠而字之”、“冠礼”、“士礼冠”皆同。大古冠布，齐则缁之。其緌也，孔子曰：“吾未之闻也。”太古无饰，非时人緌也。《杂记》曰：“大白缁布之冠不緌。”大白即太古白布冠，今丧冠也。“齐则缁之”者，鬼神尚幽闇也，唐虞以上曰太古也。
　　○齐，侧皆反。緌，耳隹反。上，时掌反，后“以上”皆同。冠而敝之可也。此重古而冠之耳，二代改制，齐冠不复用也。以白布冠质，以为丧冠也。
　　○敝本亦作弊，婢世反，徐又房列反，弃也。复，扶又反。適子冠於阼，以著代也。东序少北，近主位也。
　　○適，丁历反。近，附近之近。醮於客位，加有成也。每加而有成人之道也，成人则益尊，醮於客位尊之也。
　　○醮，子妙反。三加弥尊，喻其志也。始加缁布冠，次皮弁，次爵弁，冠益尊则志益大也。冠而字之，敬其名也。重以未成人之时呼之。委貌，周道也。章甫，殷道也。毋追，夏后氏之道也。常所服以行道之冠也，或谓委貌为玄冠也。
　　○毋追，上音牟，下多雷反。周弁、殷哻、夏收，齐所服而祭也。
　　○哻，况甫反，《字林》作{曰纡}，火于反。三王共皮弁、素积。所不易於先代。无大夫冠礼，而有其昏礼。古者五十而后爵，何大夫冠礼之有？言年五十乃爵为大夫也，其有昏礼，或改取也。诸侯之有冠礼，夏之末造也。言夏初以上，诸侯虽有幼而即位者，犹以士礼冠之，亦五十乃爵命也。至其衰末，未成人者，多见篡弑，乃更即位，则爵命之，以正君臣，而有诸侯之冠礼。
　　○篡，初患反。弑音试。天子之元子，士也。天下无生而贵者也。储君副主，犹云士也，明人有贤行著德，乃得贵也。
　　○行，下孟反，下“德行”同。继世以立诸侯，象贤也。贤者子孙，恒能法其先父德行。以官爵人，德之杀也，言德益厚，官益尊也。死而谥，今也。古者生无爵，死无谥。古，谓殷以前也。大夫以上乃谓之爵，死有谥也。周制，爵及命士，虽及之，犹不谥耳。今记时，死则谥之，非礼也。礼之所尊，尊其义也。言礼所以尊，尊其有义也。失其义，陈其数，祝史之事也。故其数可陈也，其义难知也。知其义而敬守之，天子之所以治天下也。言政之要尽於礼之义。 
　　[疏]“冠义”至“下也”。
　　○正义曰：此一节总明尊卑加冠，因明官爵及礼义之意。各依文解之。
　　○“冠义”者一节，总论初冠之义，以《仪礼》有《士冠礼》正篇，此说其义，故云“冠义”，如下篇有《燕义》、《昏义》，与此同。皇氏云：冠义秪明用缁布，重古之义。其说非也。
　　○“始冠，缁布之冠也”者，谓人之加冠必三加，初始所加之冠，缁布之冠也。
　　○“大古冠布，齐则缁之”者，此释有缁布冠之由。大古之时，其冠唯用白布，常所冠也。若其齐戒则染之为缁，今始冠重古，先冠之也。
　　○“其緌也，孔子曰：‘吾未之闻也。’”者，以缁布之冠，古礼不合有緌，而后世加緌，故记者云：其今世加緌，非礼。故引孔子之言，云我未之闻也，言未闻缁布冠有緌之事。
　　○“冠而敝之可也”者，言缁布之冠初加，暂用冠之，罢冠则敝弃之可也。以其古之齐冠，后世不复用也。
　　○注“始冠”至“冠也”。
　　○正义曰：郑云此者，解经“始冠”之义。始冠者，谓三加之时，以缁布冠为始，故云先加缁布冠。先加，即始也。
　　○注“大古”至“古也”。正义曰：大古无饰，缁布冠无緌也。云“《杂记》曰：‘大白缁布之冠不緌’”者，孔子云：“吾未之闻。”是非駮时人加緌也。引《杂记》文者，证缁布冠无緌。而《玉藻》云“缁布冠缋緌”，则缁布冠有緌者。皇氏云：此经所论，谓大夫士，故缁布冠无緌，诸侯则位尊尽饰，故有緌也。云“大白即大古白布冠，今丧冠也”，《礼运》云后世有丝麻，虽丝麻同出，尚质，故用白布也。云“‘齐则缁之’者，鬼神尚幽闇也”者，谓祭前齐时著缁布冠，正祭则著祭服，有虞氏皇而祭是也。云“唐虞以上曰大古也”者，以下云三王共皮弁素积，三王之前云“大古”，故云“唐虞以上曰大古”，与《易》之大古别也。
　　○注“三代改制，齐冠不复用也”。
　　○正义曰：唐虞既用之为齐冠，三代改唐虞之制，齐冠不复用之，以委貌章甫牟追，三代去缁布冠。其唐虞白布冠，三代用之为丧冠，缁布冠既弃而不用，所以《诗》“彼都人士，台笠缁撮”注云“缁撮，缁布冠”者，彼谓俭且质，故著古冠耳。
　　○注“东序”至“位也”。
　　○正义曰：按《士冠礼》“冠者，在主人之少北”，是近主位也。其庶子则冠於房户外南面。
　　○注“醮於”至“之也”。
　　○正义曰：客位，谓户牖之间南面，此谓適子也。若夏殷醮用酒，冠一加则一醮於客位，周则用醴，三加毕，乃一醴於客位，其庶子则皆醮於房户外。
　　○“三加弥尊，喻其志也”。
　　○言“三加”者，初加缁布冠，次加皮弁，是益尊。至三加爵弁，是弥尊。所以尊者，晓喻其冠者之志意，令其志意益大。初加缁布冠，欲其尚质重古。次加皮弁，欲其行三王之德。后加爵弁，欲其行敬事神明，是志益大也。
　　○注“始加缁布冠，次皮弁，次爵弁”。
　　○正义曰：此皆约《士冠礼》文。按《士冠礼》三加者，谓冠时三遍加冠也，至冠日宾至，而主人设冠身之席于阼阶上，近主人之北，又设笄纚栉具于席南。冠身立于东房，宾揖冠身出就位，佐冠为冠身梳头著纚毕，宾洗手，为正髻。正髻毕，往西阶，至第一等，受取缁布冠，还至冠席前跪，为冠身著冠毕。冠身起，入东房，著玄端玄裳，士子皆随其父朝夕之服，朝用玄衣素裳，夕用上士玄裳，中士黄裳，下士杂裳，杂裳前黄后玄，若大夫以上至天子，当同上士玄裳也。毕，又揖冠身出就位，就位毕，宾又下西阶至第三等受皮弁冠，还为冠身著冠，然后又著爵弁。其仪皆如缁布冠也。
　　○注“重以”至“呼之”。
