<!-- { "loadSidebar": true } -->
　　○正义曰：前用币直云告器成，此释菜云告器成将用，则两告不同也。熊氏云：“用币则无菜，用菜则无币。”皇氏云：“用币释菜，只是一告。”其义恐非也。案四时释奠，不及先圣，知此用币及释菜及先圣者，以上文始立学释奠先圣先师，此文亦云始立学既衅器用币，释菜亦及先圣也。以其始立学，及器新成，事重於四时常奠也。故《学记》云：“皮弁祭菜。”郑注：“礼先圣先师。”知及先圣者，以彼云未卜禘不视学则祭菜与视学为一也。此下文云天子视学祭先圣先师，故知《学记》祭菜及先圣也。熊氏云：“《月令》释菜不及先圣者，以其四时入学释菜，故不及先圣也。《王制》‘释奠于学’，注以为释菜奠币。知非释奠者，彼是告祭之礼。初天子出师，受成於学，告之无牲，明反告亦无牲也。故谓释奠时亦不及先圣也。凡释奠有六：始立学释奠，一也；四时释奠有四，通前五也；《王制》师还释奠于学，六也。释菜有三：春入学释菜合舞，一也；此衅器释菜，二也；《学记》皮弁祭菜，三也。秋颁学合声，无释菜之文，则不释菜也。释币唯一也，即此衅器用币是也。”以前皆熊氏之说，义或当然也。
　　○注“释菜礼轻也”。
　　○正义曰：此既释菜礼轻，不可为舞，所以《大胥》云“春舍菜合舞”，似释菜为舞者，彼谓春欲合舞之时，先行释菜之礼，不谓释菜之时则合舞也。
　　○注“言乃”至“宗也”。
　　○正义曰：从衅器以来皆据诸侯之礼，故云“始立学”。若其诸侯唯立时王之学，何得云乃退傧于东序。故云乃退者，得立三代之学，得有夏之东序。谓诸侯有功德者，得立三代之学，若鲁国之比，东序与虞庠相对，东序在东，虞庠在西。既退傧于东序，明释菜在於虞庠。云“鲁之学有米廪、东序、瞽宗也”者，《明堂位》文也。
　　教世子。亦题上事。 
　　[疏]“教世子”。
　　○正义曰：从上“凡学世子”至此，皆是教世子之法。其间虽有王子公卿大夫元士之子，及国之俊选，诸侯之事，及释奠养老之事，虽非一也，以世子为主，故云“教世子”以总之。
　　○注“亦题上事”。
　　○正义曰：题谓题目。前“文王之为世子”，文在於下，题目以上之事。今“教世子”之文又在於下，亦是题目以上所设诸事，故云“亦题上事”也。
　　凡三王教世子，必以礼乐。乐，所以脩内也，礼，所以脩外也。礼乐交错於中，发形於外，是故其成也怿，恭敬而温文。中，心中也。怿，说怿。
　　○怿音亦。立大傅、少傅以养之，欲其知父子君臣之道也。养犹教也。言养者，积浸成长之。
　　○少傅，诗召反；下音赋，后同。浸，子鸩反。大傅审父子君臣之道以示之，谓为之行其礼。
　　○为，于伪反，下“为说”、“其为君”皆同。少傅奉世子以观大傅之德行而审喻之。为说其义。大傅在前，少傅在后，谓其在学时。入则有保，出则有师，谓燕居出入时。是以教喻而德成也。以有四人维持之。师也者，教之以事而喻诸德者也。保也者，慎其身以辅翼之而归诸道者也。慎其身者，谨安护之。《记》曰：“虞夏商周，有师保，有疑丞。《记》所云谓天子也，取以成说。 
　　[疏]“凡三”至“疑丞”。
　　○正义曰：此一节是第三节中，论茸荃教世子礼乐，及立师传教以道德既成，教尊、官正、国治之事。
　　○“乐所以脩内”者，乐是喜乐之事喜乐从内而生，和谐性情，故云“所以脩内也”。
　　○“礼所以脩外也”者，礼是恭敬之事，恭敬是正其容体，容体在表，故“所以脩外也”。
　　○“礼乐交错於中，发形於外”者，乐虽由中，从中而见外；礼虽由外，从外而入中。是中之与外，皆有礼乐，故云“礼乐交错於中”，谓交间错杂於其情性之中。“发形於外”，谓宣发形见於身外也，谓威仪和美也。
　　○“是故其成也怿”者，谓内外有乐，心既喜悦，外貌和美，故“其成也怿”。怿，说怿也。
　　○“恭敬而温文”者，谓内外有礼，貌恭心敬，而温润文章，故云“恭敬而温文”也。
　　○注“谓燕居出入时”。
　　○正义曰：上云在前在后，谓行步动止之节，此文言入言出，故以为燕居出入也。
　　○“是以教”至“者也”。
　　○以世子外有傅相，内有师保，是以世子於师教晓喻其德业成就。“师也者，教之以事而喻诸德者也”，作《记》者，更明师保之德，故云“师也者，教之以事而喻诸德者”，谓教世子以所行之事。喻，晓也。诸，於也。而每事之上，使世子晓喻於德义也。
　　○“保也者，慎其身以辅翼之而归诸道者也”，保是护也。辅，相也。翼，助也。谓护慎世子之身，辅相翼助，使世子而归於道。案《老子》先道后德，则道尊德卑。此师喻诸德，保归诸道，先德后道者，以道德无定据，各有大小。《老子》谓无为自然之道故在先，德谓人所法行故在后，皆谓大道大德也。此谓教世子之身，先须於事得理，若身之有德，乃可通达流行，故德先道后，谓小道小德也。已具上《曲礼》疏。
　　○“记曰：虞夏商周，有师保，有疑丞”。注“《记》所云谓天子也，取以成说”。
　　○正义曰：此作《记》之人，更言“记曰”，则是古有此《记》，作《记》者引之耳。注“《记》所云据天子也”，必知据天子者，以有师保疑丞，下则云四辅三公，故知天子也。后人作《记》者，取此古《记》天子之事，以成世子之《记》耳。
　　设四辅及三公，不必备，唯其人。”语使能也。语，言也。得能则用之，无则已，不必备其官也。小人处其位，不如且阙。君子曰德，德成而教尊，教尊而官正，官正而国治，君之谓也。 
　　[疏]“设四”至“能也”。
　　○正义曰：“设四辅及三公，不必备，唯其人”，此皆古《记》之文。“语使能”一句，是后作《记》者解前《记》之人所言，以四辅三公不必须备，惟择好人者。“语使能也”，语，言也。言古《记》如此，言四辅三公必使能也。其四辅者，案《尚书大传》云：“古者天子必有四邻：前曰疑，后曰丞，左曰辅，右曰弼。天子有问，无以对，责之疑；可志而不志，责之丞；可正而不正，责之辅；可扬而不扬，责之弼。其爵视卿，其禄视次国之君也。
　　仲尼曰：“昔者周公摄政，践阼而治，抗世子法於伯禽，所以善成王也。闻之曰：‘为人臣者，杀其身有益於君则为之。’况于其身以善其君乎？周公优为之。”闻之者，闻之於古也。于读为迂，迂犹广也，大也。
　　○治，直吏反，下“而治”、“国治”并同。于，依注作迂，音同，又音纡。 
　　[疏]“仲尼”至“为之”。
　　○正义曰：此一节是第二节中，覆说周公教成王为世子之事，及在学行一物而有三善之事，故云“抗世子法於伯禽，所以善成王也”。
　　○“况于其身以善其君乎？周公优为之”者，仲尼闻古之言为人臣者，杀其身有益於君，不辟杀害，犹尚为之，况周公于其身。于，广大也。今乃广大其身，谓其身得广大以善其君乎？“周公优为之”，其周公比杀身之人，则优饶为之，言周公自优饶光益也。所以光益者，古人益君，则身处危亡；周公益君，身居尊显。又古人益君则勤苦，周公益君则逸乐。是於身有优饶，於德又广大也。
　　○注“于读”至“大也”。
　　○正义曰：于是语辞，迂为回远，故读于为迂，从广大之义也。
　　是故知为人子，然后可以为人父。知为人臣，然后可以为人君。知事人，然后能使人。成王幼，不能莅阼，以为世子，则无为也。以为世子，若为世子时。 
　　[疏]“是故”至“为也”。
　　○正义曰：凡教世子之法，必须对父。成王既幼，未能莅阼为人君，应须教以世子之法，然后能为人君。成王既无父，今若以成王为世子时，则无为世子之处，故抗世子法於伯禽，使伯禽与成王居，令成王学之，知父子君臣之义也。
　　○注“以为”至“子时”。正义曰：武王既崩，则成王非复是世子。今经云“以为世子”，则是周公全用世子礼教之，故云“若为世子时”。言虽为君，未能莅阼，与世子时无异，故云“以为世子，则无为也”。以实则不为世子也。
　　是故抗世子法於伯禽，使之与成王居。亦学此礼於成王侧。欲令成王之知父子、君臣、长幼之义也。君之於世子也，亲则父也，尊则君也。有父之亲，有君之尊，然后兼天下而有之。是故养世子不可不慎也。处君父之位，览海内之士，而近不能教其子，则其馀不足观矣。
　　○令，力呈反。 
　　行一物而三善皆得者，唯世子而已，其齿於学之谓也。物犹事也。故世子齿於学，国人观之，曰：“将君我而与我齿让，何也？”曰：“有父在则礼然。”然而众知父子之道矣。其二曰：“将君我，而与我齿让，何也？”曰：“有君在则礼然。”然而众著於君臣之义也。其三曰：“将君我，而与我齿让，何也？”曰：“长长也。”然而众知长幼之节矣。故父在斯为子，君在斯谓之臣。居子与臣之节，所以尊君亲亲也。故学之为父子焉，学之为君臣焉，学之为长幼焉。学，教。
　　○学音效，下及注同。父子、君臣、长幼之道得而国治。语曰：“乐正司业，父师司成，一有元良，万国以贞。”世子之谓也。司，主也。一，一人也。元，大也。良，善也。贞，正也。周公践阼。亦题上事。 
　　[疏]“行一”至“践阼”。
　　○正义曰：“物犹事也”，谓与国人齿让之。一事而三善者，谓众知父子，众知君臣，众知长幼，是其三善，则下经所云者是也。俗本皆云“著於君臣之义”，而定本无“著”字，义亦通。云“父在则礼然”，“君在则礼然”，直云“长长”，不云兄在则礼然者，於世子无兄，故不云兄在也。“故世子齿於学，国人观之，曰：将君我而与我齿让何也”者，国人谓不知礼者，疑而发问。
　　○“曰有父在则礼然”者，是知礼晓其意而答之，言父在则礼然者，父在之时，恒须谦退，不敢居人之前，故云父在则礼当如此。
