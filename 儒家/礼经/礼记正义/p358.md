<!-- { "loadSidebar": true } -->
　　○注“妇人”至“客之”。
　　○正义曰：“妇人入者由闱门”，知入自闱门者，《杂记》篇云：“以诸侯夫人奔丧，入自闱门。”明卿、大夫以下妇人皆从闱门入也。闱门，谓东边之门。云“髽於东序”者，以男子之免在东序，故知妇人亦髽於东序，既掩映之处，在堂上也。男子则堂下也。经云“升自东阶”者，谓东面之阶，故《杂记》云：“升自侧阶。”云“不髽於房，变於在室”者，熊氏云“亦未殡之前，妇人髽於室”，故《士丧礼》云“妇人髽於室”。若既殡之后，室中是神之所处，妇人在堂，当髽於东房。今此妇人始来奔丧，故“髽於东序”耳。此文据天子、诸侯之礼。案《大记》云：“妇人髽带麻于房中。”
　　○注云：“天子诸侯之礼。房中，则西房也。”云“去纚大紒曰髽”者，郑注《士丧礼》云：髽之异於髻发者，既去纚而以发为大紒，如今妇人露紒其象也。
　　奔丧者不及殡，先之墓，北面坐，哭尽哀。主人之待之也，即位於墓左，妇人墓右，成踊，尽哀，括发，东即主人位。绖绞带，哭，成踊，拜宾，反位，成踊。相者告事毕。“主人之待之”，谓在家者也。哭於墓，为父母则袒。“告事毕”者，於此后无事也。
　　○相，息亮反，下同。为，于伪反。遂冠，归入门左，北面，哭尽哀，括发袒，成踊，东即位。拜宾，成踊。宾出，主人拜送。有宾后至者，则拜之，成踊，送宾如初。众主人、兄弟皆出门，出门哭止。相者告就次。於又哭，括发，成踊。於三哭，犹括发、成踊。三日成服，於五哭，相者告事毕。又哭、三哭不袒者，哀戚已久，杀之也。逸《奔丧礼》说不及殡日，於又哭犹括发，即位不袒。“告事毕”者，五哭而不复哭也。成服之朝为四哭，此谓既期乃后归至者也。其未期，犹朝夕哭，不止於五哭。
　　○冠音官。袒音但。杀，色界反，下哀杀同。复，扶又反。期音基，下同。为母所以异於父者，壹括发，其馀免以终事。他如奔父之礼。壹括发，谓归入门哭时也。於此乃言为母异於父者，明及殡、不及殡其异者同。
　　○为，于伪反，注及下“为父”同。 
　　[疏]“奔丧”至“之礼”。
　　○正义曰：此一节论既葬之后，奔父母之丧礼。
　　○“主人之待之也，即位於墓左，妇人墓右”者，主人，谓先在家者，非谓適子也。此奔丧者自是適子，故经云“拜宾，反位，成踊”。若非適子，则不得“拜宾”也。
　　○“三日成服，於五哭，相者告事毕”者，“三日成服”，谓来奔丧日后三日，通奔日则为四日，於此日成服，则“五哭”矣。“相者告事毕”，谓成服之日为四哭，成服明日之朝为五哭。此谓既葬已后而来归，故唯“五哭”，“相者告事毕”，不复哭也。
　　○注“主人”至“事也”。
　　○正义曰：郑注嫌经云主人是適子，故云“主人，谓在家者”。必知然者，以奔丧者亲自拜宾，是奔丧者身为主人，不得待者为主人，故云谓在家者也。云“哭於墓，为父母则袒”者，以下文云“除丧而后归，则之墓，哭，成踊，东括发袒”。除丧毕尚“括发袒”，明葬后归为父母袒可知也。云“告事毕者，於此后无事也”，释所以墓所初哭成踊，则“告事毕”者，以墓所既括发绖绞带拜宾之后，於此墓所更无事也。
　　○注“又哭”至“五哭”。
　　○正义曰：“又哭、三哭不袒者，哀戚已久，杀之也”，今经云又哭、三哭，但云“括发”，不云“袒”者，既葬已后，哀情稍杀故也。云“成服之朝为四哭”者，以初至象始死为一哭，明日象小敛为二哭，又明日象大敛为三哭，又明日成服之日为四哭，又明日为五哭，皆数朝哭，不数夕哭，故为“五”也。云“此谓既期乃后归至者也”，若其未期之前，在家者犹朝夕哭，则知奔丧者亦朝夕哭。今云“五哭，相者告事毕”，明是既期已后，故朔望朝哭而已。故郑云“其未期，犹朝夕哭，不止於五哭也”。
　　○注“壹括”至“者同”。
　　○正义曰：“壹括发，谓妇入门哭时”者，郑恐“壹括发”是墓所括发，入门则不括发，故明之云“壹括发，谓入门哭时”者，谓以筵几在堂，不应入门，遂不括发，故云“谓入门时”也。云“於此乃言为母异於父者，明及殡、不及殡其异者同”，释为母异於父，应从上文及殡奔母之丧而言之。今乃於不及殡后始言“为母异於父”之意，若及殡则言“异於父”，恐不包“不及殡”。若不及殡处而言之，则及殡之处灼然可知，是举后总明前也。故云“明及殡、不及殡其异者同”，谓及殡“壹括发”，不及殡亦“壹括发”。是异於父者，其事同也。
　　齐衰以下，不及殡，先之墓。西面哭，尽哀，不北面者，亦统於主人。免麻于东方，即位，与主人哭，成踊，袭。有宾，则主人拜宾送宾。宾有后职者，拜之如初，相者告事毕。不言袒，言袭者，容齐衰亲者或袒可。遂冠，归入门左，北面，哭尽哀，免袒，成踊，东即位，拜宾，成踊。宾出，主人拜送。於又哭，免袒，成踊。於三哭，犹免袒、成踊。三日成服，於五哭，相者告事毕。为父，於又哭括发而不袒。此又哭、三哭皆言袒。“袒”，衍字也。 
　　[疏]“齐衰”至“事毕”。
　　○正义曰：此一节明既葬之后，奔齐衰以下丧礼。但齐衰以下有大功、小功、緦麻，日月多少不同。若奔在葬后而三月之外，大功以上，则有免麻东方，三日成服。若小功、緦麻之丧，则不得有三日成服。小功以下不税，无追服之理。若葬后通葬前未满五月，小功则亦三日成服。其緦麻之丧，止临丧节而来，亦得三日成服也。“东即位，拜宾，成踊”者，“东即位”，谓奔丧者於东方就哭位。“拜宾”，谓主人代之拜宾。“成踊”，谓奔丧者於主人拜宾之时而成踊。凡言“成踊”，每一节有三踊，凡三节九踊，乃谓之“成”也。
　　○注“不言袒，言袭者，容齐衰亲者或袒可”。
　　○正义曰：今案经文直言“免麻于东方，即位”，不称“袒”，而下云“成踊，袭”。下既称“袭”，则有“袒”理。经若言“袒”，恐齐衰以下皆袒，故不得总言“袒”也。经称“袭”者，容有齐衰重为之得袭，故言“袭”。
　　○注“为父”至“字也”。
　　○正义曰：知“为父，於又哭括发而不袒”者，案上文为父“不及殡”，“归入门左，北面，哭尽哀，括发袒”，下文云“相者告就次，於又哭括发成踊”，不言“袒”，是为父於又哭括发而不袒也。云“又哭、三哭皆言袒，‘袒’，衍字也”者，今齐衰以下之丧，经文於又哭、三哭乃更言“袒”，轻丧而袒非其宜，故知经之“袒”，衍馀之字也。
　　闻丧不得奔丧，哭尽哀。问故，又哭尽哀。乃为位，括发袒，成踊，袭、绖、绞带，即位。闻父母丧而不得奔，谓以君命有事，不然者，不得为位。位有酂列之处，如於家朝夕哭位矣。不於又哭乃绖者，丧至此逾日，节於是可也。
　　○酂，子短反。处，昌虑反，下之处同。拜宾，反位，成踊。宾出，主人拜送于门外，反位。若有宾后至者，拜之、成踊、送宾如初。於又哭，括发袒，成踊。於三哭，犹括发袒，成踊。三日成服，於五哭，拜宾、送宾如初。不言“就次”者，当从其事，不可以丧服废公职也。其在官，亦告就次。言“五哭”者，以迫公事，五日哀杀，亦可以止。 
　　[疏]“闻丧”至“如初”。
　　○正义曰：此一节明闻丧不得奔，於所闻之处发丧成服之礼。
　　○“闻丧不得奔”者，谓以君命有事，其事未了，故不得奔丧也。“乃为位”者，谓以君命使，故得为位，如朝夕哭位矣。
　　○“袭、绖、绞带，即位”者，於此闻丧之日，覆哭踊毕，袭所袒之衣，著首绖绞带之垂，即东方之位。
　　○“三日成服，於五哭，拜宾、送宾如初”者，三日成服通数闻丧为四日。五哭，谓成服之明日哭也。於此哭时有宾来，即拜而迎之，去即送之，皆如初。於五哭讫，亦可以止者也。不云“相者告事毕”，《礼》文略也。
　　○注“闻父”至“可也”。
　　○正义曰：“知闻父母丧而不得奔，谓以君命有事”者，若非君命有事，则不得为位，当须速奔。今“乃为位”，故知“以君命有事”也。云“不於又哭乃绖者，丧至此逾日，节於是可也”者，“不於又哭”，谓不於明日之又哭。此经云“又哭”，谓当日之中，对初闻丧之哭乃为“又哭”。於此哭后，乃绖绞带，与明日又哭别也。初闻丧，象始死。明日又哭，象小敛时也。《士丧礼》云“小敛乃绖”，则此亦当又哭乃绖。今於闻丧之日即绖带者，以丧至此赴者至，逾其日节，故於是闻丧之日可加绖带也。
　　○注“其在”至“以止”。
　　○正义曰：在官，谓在官府馆舍，馆舍是宾之所专有，由馆舍之中而作庐，故知礼毕“亦告就次”。云“言五哭者，以迫公事，五日哀杀，亦可以止”者，此经唯云“五哭”，不云“哀止”。知“可以止”者，若成服之后，恒常有哭，何须特云“五哭”之文，明五哭之后，不复朝夕有哭，故以“五哭”断之。
　　若除丧而后归，则之墓，哭，成踊，东括发袒，绖，拜宾，成踊，送宾，反位，又哭尽哀，遂除，於家不哭。东，东即主人位，如不及殡者也。遂除，除於墓而归。主人之待之也，无变於服，与之哭，不踊。“无变於服”，自若时服也。亦即位于墓左，妇人墓右。 
　　[疏]“若除”至“不踊”。
　　○正义曰：此一节明除服之后奔父母丧节。“则之墓，哭，成踊”者，亦谓主人適子，初在墓南北面，哭，成踊，乃来就主人之位，括发袒也。
　　○“主人之待之也，无变於服”者，主人，亦谓在家者。“无变於服”，谓著平常之吉服。“不踊”者，以在家者其服已除，哀情已杀，故“不踊”也。
　　○注“东东”至“而归”。
　　○正义曰：以东方是主人之位，经云“东”，故云“即主人之位”。云“如不及殡者也”，以上文奔父母之丧，“不及殡，先之墓，北面哭”，下文东即主人之位，除丧之后，奔其位，如不及殡之时。云“遂除，於墓而归”者，以经云“遂除，於家不哭”，郑恐来至家始除服，故明之。云“遂除”，谓墓所遂除服，至於家不复哭也。
　　自齐衰以下，所以异者免麻。 
　　[疏]“自齐”至“免麻”。
　　○正义曰：此一节明齐衰以下除服之后奔丧之节，唯著免麻，不括发，墓所哭罢即除。此“免麻”者，当谓至緦麻也。
