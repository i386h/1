<!-- { "loadSidebar": true } -->
　　○木音式树反，又音朱，徐之树反。子游曰：“其大功乎？”疑所服也，亲者属大功是。狄仪有同母异父之昆弟死，问於子夏，子夏曰：“我未之前闻也。鲁人则为之齐衰。”狄仪行齐衰。今之齐衰，狄仪之问也。 
　　[疏]“公叔木有同母异父之昆弟死，问於子游”至“狄仪之问也”。
　　○正义曰：此一节论为同母异父昆弟死著服得失之事，各依文解之。
　　○注“木当为朱”至“十四年奔鲁”。
　　○正义曰：案《世本》“卫献公生成子当，当生文子拔，拔生朱”。故知“木当为朱”也。言“《春秋》作戌”者，定十四年“卫公叔戌来奔”是也。
　　○注“疑所服也，亲者属大功是”。正义曰：同母异父昆弟之服，《丧服》无文，故子游疑之：“其大功乎？”“乎”是疑辞也。云“亲者属大功是”者，郑意以为同母兄弟，母之亲属服大功是也。所以是者，以同父同母则服期，今但同母，而以母是我亲生，其兄弟是亲者血属，故降一等而服大功，案《圣证论》王肃难郑：“礼，称亲者血属，谓出母之身，不谓出母之子服也。若出母之子服大功，则出母之父母服应更重，何以为出母之父母无服？”王肃云：“同母异父兄弟服大功者，谓继父服齐衰，其子降一等，故服大功。”马昭难王肃云：“异父昆弟，恩继於母，不继於父，肃以为从继父而服，非也。”张融以为继父同居有子，正服齐衰三月，乃为其子大功，非服之差，互说是也。
　　○“今之齐衰，狄仪之问也”。
　　○不云自狄仪始者，庾蔚云：“狄仪之前，鲁人先已行之，故不云自狄仪始也。”
　　子思之母死於卫，子思，孔子孙，伯鱼之子。伯鱼卒，其妻嫁於卫。柳若谓子思曰：“子，圣人之后也。四方於子乎观礼，子盖慎诸。”柳若，卫人也。见子思欲为嫁母服，恐其失礼，戒之。嫁母齐衰期。子思曰：“吾何慎哉？吾闻之：‘有其礼，无其财，君子弗行也。谓时可行，而财不足以备礼。有其礼，有其财，无其时，君子弗行也。’谓财足以备礼，而时不得行者。吾何慎哉？”时所止则止，时所行则行，无所疑也。丧之礼如子，赠襚之属，不逾主人。
　　○襚音遂。 
　　[疏]“子思”至“慎哉”。
　　○正义曰：此一节论为出嫁母之丧行礼之事。
　　○注“子思，孔子孙，伯鱼之子”。
　　○正义曰：《孔子世家》文。郑言之者，以下云“子，圣人之后”，故具言之。
　　○注“柳若”至“衰期”。
　　○正义曰：云“嫁母齐衰期”者，嫁母之服，《丧服》无文。案《丧服》杖期章云：“父卒，继母嫁，从为之服报”，则亲母可知。故郑约云“齐衰期也”。又郑止言“齐衰期”，不言嫡庶，故谯周、袁准并云：“父卒，母嫁，非父所绝。嫡子虽主祭，犹宜服期。而《丧服》为出母期，嫁母与出母俱是绝族，故知与出母同也。”张逸问旧儒：“《世本》皆以孔子后数世皆一子，礼，適子为父后，为嫁母无服。《檀弓》说子思从於嫁母服，何？”郑答云：“子思哭嫂为位，必非適子，或者兄若早死，无继，故云数世皆一子。”
　　○注“谓财”至“行者”。
　　○正义曰：谓若嫁母之家主人贫乏，敛手足形还葬，已虽有财，不得过於主人。故下注“丧之礼如子，赠襚之属，不逾主人”是也。
　　县子曰：“吾闻之，古者不降，上下各以其亲。古谓殷时也。上不降远，下不降卑。
　　○，息果反，依字作琐。滕伯文为孟虎齐衰，其叔父也。为孟皮齐衰，其叔父也。”伯文，殷时滕君也。爵为伯，名文。
　　○滕，徒登反。为，于伪反。下及下注“为人”同。 
　　[疏]“县子”至“父也”。
　　○正义曰：此一节论古者著服上不降远，下不降卑之事，各依文解之。
　　○琐，县子名。据所闻而言也，“古者不降”，所闻之事也。古者，殷时也。周礼以贵降贱，以適降庶，唯不降正耳。而殷世以上，虽贵不降贱也。“上下各以其亲”，不降之事也。“上”谓旁亲，族曾祖、从祖及伯叔之班族。“下”谓从子从孙之流。彼虽贱，不以己尊降之，犹各随本属之亲轻重而服之，故云“上下各以其亲”。庾蔚云：“上下犹尊卑也。正尊，周礼犹不降，则知所明者旁尊也。郑恐尊名乱於正尊，故变文言‘远’也。”
　　○“滕伯”至“父也”。
　　○谓滕国之伯名文，为叔父孟虎著齐衰之服，其虎是滕伯文叔父也。“为孟皮齐衰，其叔父也”，谓滕伯为兄弟之子孟皮著齐衰之服，其滕伯是皮之叔父也。言滕伯上为叔父、下为兄弟之子，皆著齐衰，是“上不降远，下不降卑”也。
　　后木曰：“丧，吾闻诸县子曰：‘夫丧，不可不深长思也。后木，鲁孝公子惠伯巩之后。
　　○{巩恭}，恭勇反。买棺外内易。’我死则亦然。”此孝子之事，非所讬。
　　○易，以豉反。 
　　[疏]“后木”至“亦然”。
　　○正义曰：此一节论属子以死事非礼之事，各依文解之。
　　○后木云：“孝子居丧之礼，吾闻之於县子云：‘夫居丧不可不深思长虑也。孝子既深思长虑，故买棺之时，当令精好，斫削外内，使之平易。’”后木既述县子之言，以语其子，又云：“在后我身若死，则亦当然。”“然”犹如是，我死亦当如是县子之言，买棺外内易也。
　　○注“后木”至“之后”。
　　○正义曰：案《世本》：“孝公生惠伯革，其后为厚氏。”《世本》云“革”，此云“巩”，《世本》云“厚”，此云“后”，其字异耳。则惠伯之子孙，无名木者，故郑直云其后。
　　○注此“此孝”至“所讬”。
　　○正义曰：言买棺外内滑易者，此是孝子所为之事，非是父母豫所属托，讥后木也。
　　曾子曰：“尸未设饰，故帷堂，小敛而彻帷。”仲梁子曰：“夫妇方乱，故帷堂，小敛而彻帷。”敛者，动摇尸，帷堂，为人亵之。言“方乱”，非也。仲梁子，鲁人也。
　　○帷，意悲反。
　　○小敛之奠，子游曰：“於东方。”曾子曰：“於西方，敛斯席矣。”曾子以俗说非。又大敛奠於堂，乃有席。小敛之奠在西方，鲁礼之末失也。末世失礼之为。 
　　[疏]“曾子”至“失也”。
　　○正义曰：此一节论小敛失礼之事，各依文解之。
　　○注“言方”至“人也”。
　　○正义曰：知“方乱，非”者，以小敛之后，岂无夫妇方乱之事，何故彻帷乃云“方乱”？明为动摇尸柩，故帷堂。案《春秋》定五年，鲁有仲梁怀，是仲梁，鲁人之姓，故知“仲梁子，鲁人也”。
　　○“曾子”至“西方”。
　　○依礼，小敛之奠设於东方，奠又无席，鲁之衰末，奠於西方，而又有席，曾子见时如是，谓将为礼，故云小敛於西方。“斯”，此也。其敛之时，於此席上而设奠矣。曾子之言失礼，故记者正之云，小敛奠所以在西方，是鲁人行礼，末世失其法也。
　　○注“曾子”至“有席”。
　　○正义曰：知曾子所言非者，案《士丧礼》“小敛之奠，设於尸东”，今曾子言西方，故为非也。云“大敛奠於堂，乃有席”者，案《士丧礼》“大敛之奠设於室”，今云堂者，后人转写之误，当云奠於室，故郑答赵商：“堂当为室也。”
　　县子曰：“绤衰、繐裳，非古也。”非时尚轻凉慢礼。
　　○绤衰，去逆反，粗葛也，下七回反。繐音岁，布细而疏曰繐。凉音良。 
　　[疏]“县子”至“古也”。
　　○正义曰：此以下论县子非当时人尚轻凉慢礼之事。绤，葛也。繐，布疏者，汉时南阳邓县能作之。当记时失礼，多尚轻细，故有丧者不服粗衰，但疏葛为衰，繐布为裳，故云“非古”也，“古”谓周初制礼时也。
　　子蒲卒，哭者呼灭。灭，盖子蒲名。子皋曰：“若是野哉！”非之也。唯复呼名。子皋，孔子弟子高柴。
　　○皋音高。哭者改之。 
　　[疏]“子蒲”至“改之”。
　　○正义曰：此一节论哭者呼名非礼之事。灭，子蒲名。子蒲卒，哭者呼其名，故子皋曰：“若是野哉！”野，不达礼也。唯复呼名，冀其闻名而反，哭则敬鬼神，不复呼其名，而此家哭独呼灭，子皋深讥之，故云“野哉”也。非之乃改也。
　　杜桥之母之丧，宫中无相，以为沽也。沽犹略也。
　　○相，息亮反。沽音古。 
　　[疏]“杜桥”至“沽也”。
　　○正义曰：此一节论丧须立相导之事。沽，粗略也。礼，孝子丧亲，悲迷不复自知，礼节事仪，皆须人相导。而杜桥家母死，宫中不立相侍，故时人谓其於礼为粗略。
　　夫子曰：“始死，羔裘、玄冠者，易之而已。”羔裘、玄冠，夫子不以吊。不以吉服吊丧。
　　○易音亦，徐以豉反。 
　　[疏]“夫子”至“以吊”。
　　○正义曰：此一节论始死易服，小敛后不得吉服吊之事。但养疾者朝服，羔裘、玄冠，即朝服也。始死则易去朝服，著深衣，故云“易之而已”。记时有不易者，又有小敛后羔裘吊者，记人引《论语 乡党》孔子身自行事之礼，以讥当时之事，故曰“羔裘玄冠，夫子不以吊”。时多失礼，唯孔子独能行之，故言之也。
　　子游问丧具。夫子曰：“称家之有亡。”子游曰：“有无恶乎齐？”恶乎齐，问丰省之比。
　　○称，尺证反。有亡，皇如字，无也，一音无，下同。恶音乌，注同。齐，才细反，又如字，注同。省，所领反。比，必利反。夫子曰：“有，毋过礼。苟亡矣，敛首足形，形，体。
　　○毋音无。还葬，还之言便也。言已敛即葬，不待三月。
　　○还音旋。敛，力验反。县棺而封。不设碑繂，不备礼。封当为窆，窆，下棺也。《春秋传》作“塴”。
　　○县音玄。封依注作窆，彼验反，徐又甫邓反。碑，彼皮反。繂音律。塴，比邓反。人岂有非之者哉？”不责於人所不能。 
　　[疏]“子游”至“者哉”。
　　○正义曰：此一节论问送终所须当办具也。“夫子曰：称家之有亡”，“称”犹随也。“亡”，无也。言各随其家计丰薄有无也。“子游曰：有无恶乎齐”，“恶乎”犹於何也。子游言若必随家之有无，贫富於何可齐，故子游疑而问之。
　　○“夫子曰：有，毋过礼”，此答是称富家也。“毋”犹不也，礼有节限，设若家富，有正礼可依，而不得过礼。
　　○“苟亡矣，敛首足形”，此答贫家也。“亡”，无也，家无财也，但使衣衾敛於首足，形体不令露见而已。“还葬”，“还”，便也。礼虽众多，葬日有数。若贫者敛竟便葬，不须停殡待其月数足也。“还之言便也”，言已敛即葬，不待三月也。
