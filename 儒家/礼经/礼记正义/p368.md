<!-- { "loadSidebar": true } -->
　　○正义曰：“士则鹿中”，案《乡射记》云：“大夫兕中，士鹿中。”此篇《投壶》是大夫、士之礼，故云“士则鹿中”。不云兕中者，略之也。知此投壶是大夫、士礼者，以经云主人请宾，是平敌之辞，与《乡饮酒》、《乡射》同，故知是大夫、士也。若诸侯，则《燕礼》、《大射》每事云“请於公”，不得云主人请宾也。此既非诸侯之礼，而经云奏《貍首》者，别取燕饮之义，非谓尊卑之诗。其诸侯相燕，亦有投壶，故《左传》云：“晋侯与齐侯燕，投壶。”然则天子亦有之，但古礼亡，无以知也。其中之形，刻木为之，状如兕鹿而伏，背上立圆圈以盛筭。云“奉之西阶上北面”者，案《乡射礼》将射之时，司射升自西阶，阶上北面告於宾，故知此司射奉中在西阶上北面。其执壶之人，贱於司射，故在司射之西。以凡行礼，统於主人，虽俱在西阶，而当尊东，故《燕礼》、《大射》，宰夫代公为主人，与宾俱升西阶，而主人在东也。
　　○注“燕饮”至“射也”。
　　○正义曰：知“既脱屦升堂，主人乃请投壶也”者，案《燕礼》取俎以出，卿大夫皆降，宾反入，及卿大夫皆脱屦升，就席，羞庶庶之后，乃云“若射，则大射正为司射”。则知此亦在脱屦升堂之后。若乡射之礼，则在饮酒未旅之前为射，以其询众庶，礼重，故早射，异於燕射也。
　　宾再拜受，主人般还，曰：“辟。”宾再拜受，拜受矢也。主人既辟，进授矢两楹之间也。
　　○般，步干反，下同。还音旋，下同。辟音避，徐扶亦反，注及下同。主人阼阶上拜送，宾盘还，曰：“辟。”拜送，送矢也。辟亦於其阶上。 
　　[疏]“宾再”至“曰辟”。
　　○正义曰：此一经论宾与主人受矢送矢之节。
　　○“宾再拜受”者，宾既许主人投壶，宾乃於西阶上北面再拜，遥受矢也。“主人般还，曰辟”者，主人见宾之拜，乃般曲折还，谓宾曰：今辟而不敢受。言此者，欲止宾之拜也。於是宾及主人各来两楹之间相就，俱南面，主人在东，授矢与宾。
　　○“主人阼阶上拜送”者，主人既授矢之后，归还阼阶上，北面拜送矢也。
　　○“宾般还，曰辟”者，宾授矢之后，归於西阶上，见主人之拜，宾为般还而告主人曰：今辟而不敢受之。言此者，亦止主人拜。知皆北面者，案《乡饮酒》、《乡射》拜受爵、送爵皆北面，故知亦当北面。熊氏云：“以拜时还辟，或可东西面相拜。又以曰‘辟’者，是赞者来辞告主人及宾，言曰‘辟’。”义亦通也。
　　已拜，受矢，进即两楹间，退反位，揖宾就筵。主人既拜送矢，又自受矢。“进即两楹间”者，言将有事於此也。退乃揖宾即席，欲与阶进，明为偶也。宾席、主人席皆南乡，间相去如射物。
　　○乡，许亮反。 
　　[疏]“已拜”至“就筵”。
　　○正义曰：此一经明宾主受矢之后，就投壶之筵。
　　○“已拜，受矢”者，谓主人拜送矢之后，主人赞者持矢授主人。主人於阼阶上受矢也。
　　○“退即两楹间，退反位”者，主人受矢之后，乃独来就两楹间者，言将有事於此也。看投壶处所，乃却退反阼阶之位。
　　○“揖宾就筵”者，主人於阼阶之上西面揖宾，今就投壶之筵。於是宾主各来就筵。
　　○注“退乃”至“射物”。
　　○正义曰：云“退乃揖宾”者，解经“退反位，揖宾”也。所以揖之者，欲与宾俱即席相对为偶而共投壶。云“宾席、主人席皆南乡，间相去如射物”者，以壶在於南，故知投壶南乡也。投壶是射之类，故知席相去“如射物”也。物，谓射者，所立之处，物长三尺，阔一尺三寸，两物东西相去容一弓，故《乡射记》云：“物长如笴，其间容弓，距随长武。”注云：“笴长三尺。距随者，物横画也。”
　　司射进度壶，间以二矢半。反位，设中，东面，执八筭兴。度壶，度其辨设之处也。壶去坐二矢半，则堂上去宾席、主人席邪行各七尺也。反位，西阶上位也。设中东面，既设中，亦实八筭於中，横委其馀於中西，执筭而立，以请宾俟投。
　　○度，徒洛反，注同。“以二矢半”，一本无此四字，依注则有。筭，悉乱反，下皆同。处，昌虑反。坐，才卧反，又如字，下同。邪，似嗟反。 
　　[疏]“司射”至“筭兴”
　　○正义曰：前经宾主既就筵，此经明进度壶，并筭之节。
　　○“司射进度壶”者，同射於西阶之上，於执壶之人处受壶，乃东乡来宾主筵前，进所量度。其壶置於宾主筵南。
　　○“间以二矢半”者，投壶有三处，室中、堂中及庭中也。日中则於室，日晚则於堂，太晚则於庭，是各随光明处也。矢有长短，亦随地广狭。室中矢，长五扶狭；堂上稍广，矢长七扶；庭中大广，矢长九扶。四指曰“扶”，扶广四寸。五扶者，则二尺也。七扶者，则二尺八寸也。九扶者，则三尺六寸也。虽矢有长短，而度壶皆使去宾主之席各二矢半也。室中去席五尺，堂上则去席七尺，庭中则去席九尺。
　　○“反位”者，司射度壶既毕，反还西阶上位。
　　○“设中”者，司射西阶上取中，稍进东面而设中也。
　　○“东面，执八筭兴”者，既设中之后，於中西东面手执八筭而兴起。其中里亦实八筭。
　　○注“亦实八筭於中，横委其馀於中西”。
　　○正义曰：此约《乡射》文，实八筭於中。今此投壶，射之类，故云“亦实八筭於中”。“亦”者，亦乡射也。
　　请宾，曰：“顺投为入，比投不释，胜饮不胜者。正爵既行，请为胜者立马，一马从二马。三马既立，请庆多马。”请主人亦如之。请，犹告也。顺投，矢本入也。比投，不拾也。胜饮不胜，言以能养不能也。正爵，所以正礼之爵也，或以罚，或以庆。马，胜筭也。请之马者，若云技艺如此，任为将帅乘马也。射、投壶，皆所以习武，因为乐。
　　○比，毗志反，频也，徐扶质反，注同。胜饮，上尺证反，下於鸩反，注及下同。为，于伪反。胜者立马，俗本或此句下有“一马从二马”五字，误。拾，其劫反，下文及注皆同。技，其绮反。任音而林反。将，子匠反。帅，色类反。乐音洛。 
　　[疏]“请宾”至“如之”。
　　○正义曰：此一经明司射告宾主以投壶之法。
　　○“顺投为入者，司射执八筭起而告宾党为投壶之法也。顺，本也。言矢有本末，投矢於壶，以矢本入者，乃名为入，则为之释筭也。若矢以末入，则不名为入，亦不为之释筭也。
　　○“比投不释者，比，频也。又宾主投壶法，要更递而投，不得以前既入喜悦，不待后人投之而已频投；频投，虽入，亦不为之释筭也。
　　○“胜饮不胜”者，又告云，若投胜者，则酌酒饮於不胜者也。“正爵既行”者，又说饮法也。正爵，谓“胜饮不胜”之爵也。以其正礼，故谓为“正爵”。既行，谓行爵竟也。
　　○“请为胜者立马”者，此谓行正爵毕，而为胜者立马者，则反取筭以为马，表於胜数也。必谓“筭”为“马”者，马是威武之用，为将帅所乘。今投壶及射，亦是习武，而胜者同表堪为将帅，故云“马”也。
　　○“一马从二马”者，每一胜辄立一马，礼以三马为成。若专三马，则为一成。但胜偶未必专频得三，若胜偶得二，劣偶得一，一既劣於二，故致取劣偶之一，以足胜偶之二为三，故云“一马从二马”。然定本无此一句。
　　○“三马既立，请庆多马”者，若频得三成，或取彼足为三马，是其胜已成，又酌酒庆贺於多马之偶也。
　　○“请主人亦如之”者，司射请宾之党为每事，并应曰诺，竟而司射又请主人事，事亦如宾，而主人皆亦曰诺，如宾也。案《乡射》，司射请宾於西阶上，请主人於阼阶上。则此请宾、请主人，皆亦就宾主之前也。
　　○注“正爵”至“为乐”。
　　○正义曰：此经正爵谓罚爵，故下别云“三马既备，请庆多马”。今郑注“或以罚，或以庆”，则庆马胜筭亦为正爵者，郑通而解之，罚、庆俱是正爵，故下文云：“正爵既行，请彻马。”彼谓庆爵，亦称正爵也。案《乡射礼》，三耦先射，宾主乃射，以射礼重也。此投壶不立三耦，以投壶礼轻故也。
　　命弦者曰：“请奏《貍首》，间若一。”大师曰：“诺。”弦，鼓瑟者也。《貍首》，《诗》篇名也，今逸。《射义》所云“诗曰曾孙侯氏”是也。间若一者，投壶当以为志取节焉。
　　○貍，吏持反。间，间厕之间，注同。大音泰。 
　　[疏]“命弦”至“曰诺”。
　　○正义曰：此一经明司射命工作乐节投壶之仪，
　　○“命弦者曰：请奏貍首”者，谓司射命遣鼓瑟之弦者，请奏《貍首》之篇。
　　○“间若一”者，谓前后乐节中间疏数如似一也。
　　○“大师曰：诺”者，大师应此司射曰诺。诺，承领之辞也。
　　○注“弦鼓”至“节焉”。
　　○正义曰：知“鼓瑟”者，郑约《乡射礼》用瑟也。案下有鲁鼓、薛鼓，节亦有鼓，以弦为重，故特云“命弦者”。云“《貍首》，《诗》篇名也”者，以与《射义》“《驺虞》、《采蘋》”相类，故知《诗》篇名也。既非诸侯投壶而奏《貍首》者，义取燕饮之仪，犹如乡射奏《驺虞》，不计人之尊卑。云“投壶当以为志取节焉”者，解所以间若一，投壶者当听之以为志，取投合於乐节，故须中间若一也。案《乡射》三番，初一番耦射不释筭，第二番释筭未作乐，第三番乃用乐。此投壶发初则用乐者，以投壶礼轻，主於欢乐故也。
　　左右告矢具，请拾投。有入者，则司射坐而释一筭焉。宾党於右，主党於左。拾，更也。告矢具请更投者，司射也。司射东面立，释筭则坐。以南为右，北为左也。已投者退，各反其位。
　　○更，古衡反，下同。 
　　[疏]“左右”至“於左”。
　　○正义曰：此一经论投壶之事，中者释筭之仪。
　　○“左右告矢具”者，左，谓主人；右，谓宾客。司射告主与宾以矢具也。
　　○“请拾投”者，拾，更也。司射又请宾主更递而投，於是乃投壶也。
　　○“有入者，则司射坐而设一筭焉”者，若矢入壶者，则司射乃坐释一筭於地也。
　　○“宾党於右”者，右，谓司射之前稍南也。
　　○“主党於左”者，左，谓司射之前稍北也。
　　○注“已投者退，各反其位”。
　　○正义曰：约《乡射礼》射毕，则各反其位。则知投壶者毕，亦各反其位，辟后来也。反位，谓主党於东，宾党於西。
