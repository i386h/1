<!-- { "loadSidebar": true } -->
　　○正义曰：性谓禀性自然，故《孝经说》云“性者，生之质。若木性则仁，金性则义，火性则礼，水性则信，土性则知”，《中庸》云“天命之谓性”，是赋命自然。情者，既有识知，心有好恶，当逐物而迁，故有喜怒哀乐好恶。此经云“刚柔轻重迟速”，天生自然，是性也。而连言情者，情是性之小别，因性连言情者耳。若指而言之，则上文异俗是情也。故注云“谓其所好恶”。今经有“刚柔轻重迟速”六事，而注惟云缓急者，细别则有六，大总惟二。刚轻速，总是急也。柔重迟，总是缓也，此大略而言。人性不同，亦有柔而躁者，刚而迟者，故《尚书》云“皋陶行有九德”是也。
　　○注“谓作务之用”。
　　○正义曰：作务之用者，谓民之作务所用，五方不同，故《考工记》若粤之用镈，胡之用弓车，故云“器械异制”。器谓总用之器，械谓兵器，故《公羊传》何休云：“攻守之器曰械。”
　　○“脩其”至“其宜”。
　　○俗谓民之风俗，宜谓土地器物所宜，教谓礼义教化，政谓政令施为，言脩此教化之时，当随其风俗，故云“不易其俗”。
　　○“齐其政”者，谓齐其政令之事，当逐物之所宜，故云“不易其宜”。教主教化，故注云“教谓礼义”。政主政令，故注云“政谓刑禁”也。
　　○“中国”至“曰译”。
　　○正义曰：从此以下至北方曰译，总论四夷中国之异。
　　○“中国戎夷五方之民”者，举戎夷则蛮狄可知。“五方之民”者，谓中国与四夷也。
　　○“文身”者，谓以丹青文饰其身。
　　○“有不火食”者，以其地气多暖，虽不火食，不为害也。言有不火食者，亦有火食者。
　　○“彫题交趾”者，彫谓刻也，题谓额也。谓以丹青彫刻其额，非惟彫额，亦文身也。故仲雍居吴越，《左传》云“断发文身”。趾，足也。言蛮卧时头乡外，而足在内而相交，故云“交趾”。不云被发者，发断故也。
　　○“衣皮，有不粒食者矣”者，以无丝麻，惟食禽兽，故衣皮。地气寒，少五穀，故有不粒食者。
　　○“衣羽毛於穴居”者，东北方多鸟，故衣羽。正北多羊，故衣毛。凝寒至盛，林木又少，故穴居。其有不粒食者，与西戎同。
　　○“中国夷蛮戎狄，皆有安居”者，言中国与四夷虽异，各有所安之居。
　　○“和味、宜服、利用、备器”者，言中国与四夷皆有所和之味，所宜之服，所利之用，所备之器，其事虽异，各自充足。
　　○“五方之民，言语不通，嗜欲不同”者，以水土各异，故言语不通；好恶殊别，故嗜欲不同。
　　○“达其志，通其欲”者，谓帝王立此传语之人，晓达五方之志，通传五方之欲，使相领解。其通传东方之语官谓之曰寄，言传寄外内言语。通传南方语官谓之曰象者，言放象外内之言。其通传西方语官谓之狄鞮者，鞮，知也，谓通传夷狄之语，与中国相知。其通传北方语官谓之曰译者，译，陈也，谓陈说外内之言。东方谓之夷者，《风俗通》云：“东方人好生，万物牴触地而出。夷者，牴也。”其类有九，依《东夷传》“夷有九种，曰畎夷、于夷、方夷、黄夷、白夷、赤夷、元夷、风夷、阳夷。”又李巡注《尔雅》云：“一曰玄菟、二曰乐浪、三曰高骊、四曰满饰、五曰凫臾、六曰索家、七曰东屠、八曰倭人、九曰天鄙。”南方曰蛮者，《风俗通》云：“君臣同川而浴，极为简慢。蛮者，慢也。”其类有八，李巡注《尔雅》云：“一曰天竺、二曰咳首、三曰僬侥、四曰跛踵、五曰穿焜、六曰儋耳、七曰狗轵、八曰旁春。”西方曰戎者，《风俗通》云：“斩伐杀生，不得其中。戎者，凶也。”其类有六，李巡注《尔雅》云：“一曰侥夷，二曰戎央，三曰老白、四曰耆羌、五曰鼻息、六曰天刚。”北方曰狄者，《风俗通》云：“父子嫂叔，同穴无别。狄者，辟也。”其行邪辟，其类有五，李巡注《尔雅》云：“一曰月支、二曰秽貊、三曰匈奴、四曰单于、五曰白屋。”
　　○注“彫文”至“为病”。
　　○正义曰：按《汉书 地理志》文，越俗断发文身，以辟蛟龙之害，故刻其肌，以丹青之。以东方南方皆近於海，故俱文身。云“浴则同川，卧则僢”者，言首在外而足相乡内，故《典瑞》注云“僢而同邸”。正本直云“卧则僢，”无同字。俗本有同字，误也。
　　○注“皆俗”至“鞮者”。
　　○正义曰：言寄、象、狄鞮、译，皆是四夷与中国，皆俗间之名也。云“依其事类耳”者，
　　○中国通传之人，各依其当方事之比类而言说之，即寄者寄付东方之言，象者象似南方之言，是依其事类者也。云“今冀部有言狄鞮者”，今日之言，必有从於古，欲证古有狄鞮之言，鞮与知声相近，故鞮为知也。
　　凡居民，量地以制邑，度地以居民，地邑民居，必参相得也。得犹足也。
　　○度，大洛反。参，七南反。无旷土，无游民，食节事时，民咸安其居，乐事劝功，尊君亲上，然后兴学。立小学大学。
　　○咸，行缄反。乐音岳，又音洛。 
　　[疏]“凡居”至“兴学”。正义曰：此一节论居民与地相得，及食节事时劝功尊君立学之事。
　　○食节，谓食得其节。事时，谓事得其时。乐事，谓民乐悦事务。劝功，谓勉励立功。尊君，谓臣民尊君。亲上，谓在下亲爱长上。民富而可教，谓民事既得如此，然后可得兴学也。 

  
　 
卷十三 王制第五 

　卷十三 王制第五 　 
　　司徒脩六礼以节民性，明七教以兴民德，齐八政以防淫，一道德以同俗，养耆老以致孝，恤孤独以逮不足，上贤以崇德，简不肖以绌恶。司徒，地官卿，掌邦教者。逮，及也。简，差择也。
　　○防，本又作坊，音同。恤，辛律反。逮音代，又大计反。肖音笑。绌，敕律反。命乡简不帅教者以告。帅，循也。不循教，谓敖很不孝弟者，司徒使乡简择以告者，乡属司徒。
　　○帅音率。循音巡。敖，本又作傲，同五报反。很，胡垦反。弟，大计反，本又作悌。耆老皆朝于庠，元日习射上功，习乡上齿。大司徒帅国之俊士与执事焉。将习礼以化之，使之观焉。耆老，致仕及乡中老贤者。朝犹会也。此庠，谓乡学也。乡，谓饮酒也。乡礼，春秋射，国蜡，而饮酒养老。
　　○朝，直遥反。庠音祥。与音预。蜡，仕诈反。不变，命国之右乡，简不帅教者移之左。命国之左乡，简不帅教者移之右，如初礼。中年考校，而又不变，使转徙其居，觊其见新人，有所化也。亦复习礼於乡学，使之观焉。
　　○觊音冀。复，扶又反，下“又复”、“复移”、“复与”同。不变，移之郊，如初礼。郊，乡界之外者也。稍出远之，后中年又为之习礼於郊学。
　　○为，于伪反，下“又为”、“亲为”、“为其大”、“亦为”皆同。不变，移之遂，如初礼。远郊之外曰遂，遂大夫掌之。又中年复移之使居遂，又为习礼於遂之学。不变，屏之远方，终身不齿。远方，九州之外。齿犹录也。命乡论秀士，升之司徒，曰选士。移居於司徒也。秀士，乡大夫所考，有德行道艺者。
　　○选，宣恋反，下皆同。行，下孟反。司徒论选士之秀者而升之学，曰俊士。可使习礼者。学，大学。升於司徒者不征於乡，升於学者不征於司徒，曰造士。不征，不给其繇役。造，成也。能习礼，则为成士。
　　○给音急。徭，本又作繇，音遥。乐正崇四术，立四教。乐正，乐官之长，掌国子之教。《虞书》曰：“夔，命汝典乐，教胄子。”崇，高也。高尚其术，以作教也。幼者教之於小学，长者教之於大学。《尚书传》曰：“年十五始入小学，十八入大学。”
　　○乐音岳。长，丁丈反，下同。夔，求龟反。命女音汝。顺先王《诗》、《书》、《礼》、《乐》以造士。顺此四术，而教以成是士也。春秋教以《礼》、《乐》，冬夏教以《诗》、《书》。春夏，阳也。《诗》、《乐》者声，声亦阳也。秋冬，阴也。《书》、《礼》者，事事亦阴也。互言之者，皆以其术相成。
　　○夏，户嫁反，注及下注“夏官”同。王大子、王子、群后之大子，卿大夫、元士之適子，国之俊选，皆造焉。皆以四术成之。王子，王之庶子也。群后，公及诸侯。
　　○適，丁历反，下注同。造，才早反，徐七到反。凡入学以齿。皆以长幼受学，不用尊卑。将出学，小胥、大胥、小乐正简不帅教者，以告于大乐正，大乐正以告于王。此所简者，谓王大子、王子、群后之大子，卿大夫、元士之適子。大胥、小胥，皆乐官属也。出学，谓九年大成学止也。
　　○胥，息馀反，又息吕反，下同。王命三公、九卿、大夫、元士皆入学。不变，王亲视学。亦谓使习礼以化之。不变，王又亲为之临视，重弃贤者子孙。此习礼皆於大学也。不变，王三日不举。去食乐，重弃人。
　　○去，丘吕反。屏之远方，西方曰棘，东方曰寄，终身不齿。棘当为僰。僰之言逼，使之逼寄於夷戎。不屏於南北，为其大远。
　　○屏，必郢反。棘，依注音僰，又作{棘火}，蒲北反，偪也。偪，彼力反。大音太，旧他佐反。大乐正论造士之秀者，以告于王，而升诸司马，曰进士。移名於司马。司马，夏官卿，掌邦政者。进士，可进受爵禄也。 
　　[疏]“司徒”至“进士”。
　　○正义曰：此一节论司徒脩礼明教，上贤绌恶，教学升进之事，各随文解之。
　　○“脩六礼以节民性”者，六礼谓冠一、昏二、丧三、祭四、乡五、相见六。性，禀性自然，刚柔轻重迟速之属，恐其失中，故以六礼而节其性也。
　　○“明七教以兴民德”者，七教即父子一、兄弟二、夫妇三、君臣四、长幼五、朋友六、宾客七也。德者，得也。恐人不得其所，故以七教以兴举其民，使之皆得其所也。此六礼七教，并是殷礼，周则五礼十二教也。“齐八政以防淫”者，八政一曰饮食，二曰衣服，三曰事为，四曰异别，五曰度，六曰量，七曰数，八曰制。淫谓过奢侈，故以八政禁令之事以防淫。淫过之失，贵贱同有，故不云民淫。
