<!-- { "loadSidebar": true } -->
　　○正义曰：此一经明门外之治，四制之中义制也。“门内之治恩揜义”者，以门内之亲，恩情既多，揜藏公义，言得行私恩，不行公义。若《公羊传》云“有三年之丧，君不呼其门”是也。
　　○“门外之治义断恩”者，门外，谓朝廷之间。既仕公朝，当以公义断绝私恩。若《曾子问》“父母之丧，既卒哭，金革之事无辟”是也。
　　○“资於事父以事君，而敬同”者，言操持事父之道以事於君，则敬君之礼与父同。
　　○“贵贵”者，贵，谓大夫之臣事大夫为君者也。大夫始入尊境，则是贵也。此臣尽敬此君，故云“贵贵”也。
　　○“尊尊”者，尊尊，谓天子、诸侯之臣事天子、诸侯为君者也。天子、诸侯同为南面，则是尊也。此臣极敬此君，故曰“尊尊”也。
　　○“义之大者也”，以义断恩，内外如一，虽复大夫与王侯有异，而其臣敬不殊，故并云“义之大者也”。
　　○“故为君亦斩衰三年，以义制者也”，言“亦”，谓亦同於父也。
　　三日而食，三月而沐，期而练，毁不灭性，不以死伤生也。丧不过三年，苴衰不补，坟墓不培。祥之日鼓素琴，告民有终也，以节制者也。资於事父以事母，而爱同。天无二日，土无二王，国无二君，家无二尊，以一治之也。故父在为母齐衰期者，见无二尊也。食，食粥也。沐，谓将虞祭时也。补、培，犹治也。鼓素琴，始存乐也。三年不为乐，乐必崩。
　　○期音基，下同。苴，七馀反。坟，扶云反。培，步回反，徐扶来反。为，于伪反，下注“为君”同。齐音咨。见，贤遍反。粥，之六反。 
　　[疏]“三日”至“尊也”。
　　○正义曰：此一节明四制之中节制也。
　　○“苴衰不补”者，言苴麻之衰，虽破不补。
　　○“坟墓不培”者，培，益也。一成丘陵之后，不培益其土。
　　○“祥之日鼓素琴”者，大祥之日，得鼓素琴。
　　○“告民有终也”者，言所以为此上事，告教其民使衰有终极也。
　　○“以节制者也”，以情实未已，仍以礼节为限制，抑其情也。自此以上，皆节制之事，从此以下，更申明节制。欲尊归其一，故更明无二尊之理。
　　○“资於事父以事母，而爱同”者，言操持事父之道以事於母，而恩爱同。恩爱虽同，而服乃有异，以不敢二尊故也。故以“天无二日”，及“家无二尊”之等，明皆归於尊一，以治理之也。“天无二日”至“二尊也”，此总结“无二尊”之理也。
　　○注“食食粥”至“必崩”。
　　○正义曰：沐，谓将虞祭时也。《士虞记》曰“沐而不栉”，故知“沐，谓将虞祭时”。虞后有事得沐浴也，故《杂记》云：“非虞附练祥，无沐浴。”云“鼓素琴，始存乐也”。於此祥日而鼓素琴，始存省此乐县，而作乐在既禫之后。
　　杖者何也？爵也。三日授子杖，五日授大夫杖，七日授士杖。或曰“担主”，或曰“辅病”。妇人童子不杖，不能病也。百官备，百物具，不言而事行者，扶而起。言而后事行者，杖而起。身自执事而后行者，面垢而已。秃者不髽，亻区者不袒，跛者不踊，老病不止酒肉。凡此八者，以权制者也。五日、七日授杖，谓为君丧也。扶而起，谓天子、诸侯也。杖而起，谓大夫、士也。面垢而已，谓庶民也。髽，妇人也。男子免而妇人髽。髽，或为“免”。
　　○担，是艳反，又食艳反，又馀堑反。“不言而事行者，扶而起”，一本作“扶而后起”。扶，或作“杖”，非。垢音苟。秃，吐木反。髽，侧瓜反。亻区，纡主反。袒，节旱反。跛，彼我反。免音问，下同。 
　　[疏]“杖者”至“者也”。
　　○正义曰：此一经明四制之中权制也。
　　○“杖者何也？爵也”者，权制之中，所以先明杖者，以下有不应杖而杖，又有应杖而不杖，皆是权宜，故先举正杖於上。言“爵也”者，杖之所设，本为扶病，而以爵者有德，其恩必深，其病必重，故杖为爵者而设，故云“爵也”。
　　○“三日授子杖，五日授大夫杖，七日授士杖”者，上云杖者爵也，遂历叙其有爵之人，故云“三日授子杖，五日授大夫杖，七日授士杖”。
　　○“或曰担主”者，解无爵而亦杖，故记者称“或曰担主”。《丧服传》云：“杖者何？爵也。无爵而杖者何？担主也。”郑注云“担，假也”，“尊其为主”，“假之以杖”。
　　○“或曰辅病”者，《丧服传》云：“非主而杖者何？辅病也。”谓庶子以下，虽非適子皆杖，为其“辅病”故也。
　　○“妇人童子不杖，不能病也”者，杖既扶病，何妇人童子所以不杖？为其不能病也。妇人，谓未成人之妇人。童子，谓幼少之男子。
　　○“百官备，百物具，不言而事行者，杖而起”者，此谓王侯也。丧具触事，委任百官，不假自言而事得行，故许子病深，虽有扶病之杖亦不能起，故又须人扶乃起也。
　　○“言而后事行者，杖而起”者，此谓大夫、士，既无百官、百物，须已言而后丧事乃行，故不许极病，所以“杖而起”，不用扶也。“身自执事而后行者，面垢而已”者，此谓庶人也。卑无人可使，但身自执事，不可许病，故有杖不得用，但使面有尘垢之容而已也。子於父母，贵贱情同，而病不得一，故为权制。
　　○“秃者不髽”，髽者，是妇人之大紒，重丧辫麻绕发。秃者无发，故不髽也。女秃不髽，故男子秃亦不髽也。
　　○“亻区者不袒”，袒者露膊，亻区者可憎，故不露也。
　　○“跛者不踊”，踊是跳跃。跛人脚蹇，故不跳跃也。
　　○“老病不止酒肉”者，孝子悲哀，非病不食滋味。若老及病，身已羸瘠，又使备礼，必致灭性，非制所许，故酒肉养之。
　　○“凡此八者，以权制者也”，此记者结前权数也。夫丧礼宜备，今有此八条，不可以强逼，故圣人权宜制也。所谓八者，谓应杖不杖，不应杖而杖，一也；“扶而起”，二也；“杖而起”，三也；“面垢”，四也；“秃者”，五也；“亻区者”，六也；“跛者”，七也；“老病”者，八也。庾蔚云“父存为母，一也”，不数杖与不杖之科。皇氏、熊氏并取以为说。今案经文为母期，乃属前经。郑於期下总注“三日而食，三月而沐”之事，是为母期之文，乃在节制之中，不得下属此经权制之例。又此经权制之科，乃载杖与不杖之条。此经末又总云八者，是总此经之八事。今乃不数此经杖条，便是杖文虚设。庾氏之说，恐未为善，听贤者择焉。
　　○注“五日”至“人髽”。
　　○正义曰：云“五日、七日授杖，谓为君丧也”者，案《丧大记》，大夫与士之丧，皆云三日授子杖，同主为其亲也。今云“五日、七日”，故知为君也。
　　始死，三日不怠，三月不解，期悲哀，三年忧，恩之杀也。圣人因杀以制节。不怠，哭不绝声也。不解，不解衣而居不倦息也。
　　○解，佳买反。期音基。之杀，色戒反。解衣，古买反。此丧之所以三年，贤者不得过，不肖者不得不及，此丧之中庸也，王者之所常行也。《书》曰“高宗谅闇，三年不言”，善之也。谅，古作“梁”，楣谓之梁。闇，读如鹑鹌之鹌，闇谓庐也。庐有梁者，所谓柱楣也。
　　○肖音笑。谅闇，依注“谅”读为“梁”，“鹌”，乌南反，下同，徐又并如字。案：徐后音是依杜预义。郑谓卒哭之后，翦屏杜楣，故曰“谅闇”，闇即庐也。孔安国谅为“谅阴”，谅，信也；阴，默也。楣音眉。鹑音淳。柱，知主反。王者莫不行此礼，何以独善之也？曰：高宗者，武丁。武丁者，殷之贤王也。继世即位，而慈良於丧。当此之时，殷衰而复兴，礼废而复起，故善之。善之，故载之《书》中而高之，故谓之“高宗”。三年之丧，君不言。《书》云：“高宗谅闇，三年不言。”此之谓也。然而曰“言不文”者，谓臣下也。“言不文”者，谓丧事辨不，所当共也。《孝经说》曰：“言不文者，指士民也。”
　　○衰，色官反。复，扶又反，下文同。文如字，徐音问。辨，本又作辩，同皮苋反。共音恭。礼：斩衰之丧，唯而不对；齐衰之丧，对而不言；大功之丧，言而不议；緦、小功之丧，议而不及乐。此谓与宾客也。唯而不对，侑者为之应耳。言，谓先发口也。
　　○唯，余癸反，徐以水反，注同。齐音咨，本又作。侑音又。为，于伪反。应，应对之应。父母之丧，衰冠、绳缨、菅屦，三日而食粥，三月而沐，期十三月而练冠，三年而祥。 
　　[疏]“始死”至“而祥”。
　　○正义曰：此一节覆明前经四制之中节制之事。以礼之大体，丧之三年为限节之事，故重明之。
　　○“三日不怠”者，谓哭不休怠。
　　○“三月不解”者，谓不解衣而居。
　　○“期悲哀”者，谓期之间，朝夕恒哭。
　　○“三年忧”者，谓不复朝夕哭，但忧戚而已。
　　○“恩之杀也”者，自初以降，是恩渐减杀也。
　　○“圣人因杀以制节”者，言圣人因其孝子情有减杀，制为限节。“此丧之中庸也”者，庸，常也。言三年之丧，“贤者不得过，不肖者不得不及”，是丧之中平常行之节也。
　　○“故王者之所常行也。《书》曰：‘高宗谅闇，三年不言’，善之也”，引《书》者，明古来王者皆三年丧。谅，读曰梁。闇，读曰鹌，谓庐也。谓既虞之后，施梁而柱楣，故云谅闇之中，三年不言政事。“善之”者，言是古人载之於《书》，美善之故也。
　　○“王者莫不行此礼，何以独善之也”，记者自设问古人独善之意。“曰高宗者，武丁”者，记者还自释独善高宗之意。
　　○“武丁者，殷之贤王也”者，中兴殷世，故曰“贤王”也。
　　○“故载之《书》中”者，言以古人善此高宗，载於《书》中，又尊高其行，故谓之“高宗”。
　　○“三年之丧，君不言”者，是记者引古礼三年之丧，君则不言国事。
　　○“《书》云：高宗谅闇，三年不言，此之谓也”者，此记者引《书》高宗所行中节，是君不言之事，故云“此之谓也”。
　　○“然而曰言不文者，谓臣下也”者，是记者既称古礼“君不言”，故又云“言不文”。故记者复解，云“言不文者，谓臣下也”。
　　○“礼：斩衰之丧，唯而不对”者，谓与宾客言也，但称“唯”而已，不对其所问之事。侑者为之对，不旁及也。
　　○“齐衰之丧，对而不言”者，但对其所问之事，不馀言也。
　　○“大功之丧，言而不议”者，但言说他事，不与人论议相问答也。
　　○“緦、小功之丧，议而不及乐”者，得议他事，但不能听及於乐也。
