<!-- { "loadSidebar": true } -->
　　○正义曰：葬时居丧，著丧冠麻绖，身服衰裳，是纯凶也。又寻常弁绖，以麻为环绖，今乃去丧冠，著素弁，又加环绖，用葛，不以麻，故云交神之道，不可以纯凶。云“天子诸侯，变服而葬”者，以下云“有敬心焉”。以日月逾时，故敬心乃生。大夫与士，三月而葬，敬心未生，故知天子诸侯也。云“冠素弁，以葛为环绖”者，素谓素帛为弁，故郑注《周礼 司服》云：“弁如爵弁而素。”不云麻，是用素绢也。以“葛”以“弁绖”连文，故云葛环绖。然则要带犹用麻也。云“卒哭，乃服受服也”者，以受服者无文，故郑解不定。《丧服》注：“天子诸侯既虞，大夫士卒哭，乃受服。”此云卒哭乃受服，是不定丧服，以大夫以上卒哭与虞，其月不同。士虞与卒哭同在一月，故解为大夫以上。既虞，士卒哭受服。皇氏云：“《檀弓》足本当言既虞与丧服，注会云卒哭者，误也。”引《杂记》“其衰侈袂”者，证既服弁绖，其衰亦改。案《丧服》衰袂二尺二寸，袪尺二寸，则葬时更制其衰袂三尺三寸，袪尺八寸，是改丧服之衰也。熊氏、皇氏等并为锡衰。皇氏又引郑说，称郑冲云：“《小记》曰，诸侯吊必皮弁锡衰，则此弁绖之衰，亦是吊服也。”案《丧服》改葬尚服緦麻，今葬服锡衰，其义疑也。
　　有敬心焉。逾时哀衰而敬生，敬则服有饰，大夫士三月而葬，未逾时。
　　○衰，所追反。 
　　[疏]注“大夫”至“逾时”。
　　○正义曰：案郑《箴膏肓》云：“人君殡数来日，葬首荠月，大夫以上，殡皆以来日数，则大夫并死月四月而葬。”云“未逾时”者，谓未逾一时。假令四月而死，七月而葬，是未逾越夏之一时也。非如《春秋》之逾年也。若以为逾年言之，则三月死，至四月，是亦逾时。《穀梁传》云：“古者行役不逾时。”岂三月行，不至四月即须反？故知不然也。
　　周人弁而葬，殷人冔而葬。周弁、殷冔，俱象祭冠，而素礼同也。
　　○<口馵>，况甫反。 
　　[疏]注“周弁”至“同也”。
　　○正义曰：《士冠礼》：“周弁，殷冔，夏收。”《王制》云：“夏后氏收而祭，殷人冔而祭，周人弁而祭。”此弁既对冔，故知俱象祭冠。
　　歠主人、主妇、室老，为其病也。君命食之也。尊者夺人易也。歠，歠粥也。
　　○歠，徐昌悦反，一音常悦反。为其，于伪反，下注“为父母”、“为有凶”、“为人甚”同。食音嗣。易，以豉反。粥，之六反，后同。 
　　[疏]“歠主”至“之也”。
　　○正义曰：此一节论尊者夺孝子情之法。歠者，亲丧三日之后，歠粥之时，主人，亡者之子。主妇，亡者之妻。室老，家之长相。此三者并是大夫之家贵者，为其歠粥，病困之，故君必有命食疏饭也。若非三者，虽复歠粥致疾病，君不命食之，以其贱故也。其士之主人主妇，君不命也。《丧大记》主妇食疏，食谓既殡之后；此主妇歠者，谓未殡前，故《问丧》云：“邻里为之麋粥以饮食之。”
　　反哭升堂，反诸其所作也。亲所行礼之处。
　　○处，昌虑反，下同。主妇入于室，反诸其所养也。亲所馈食之处。
　　○养，徐羊尚反。 
　　[疏]“反哭”至“养也”。
　　○正义曰：谓葬窆讫，反哭升於庙。所以升堂者，反复於亲所行礼之处。行礼者，谓平生祭祀冠昏在於堂也。主妇反哭，所以入於室，反复於亲所馈食供养之处，此皆谓在庙也。故《既夕礼》主人“反哭，入，升自西阶东面”。郑注云：“反诸其所作也。”又云：“主妇入于室。”注云：“反诸其所养也。”下始云“遂適殡宫”，故知初反哭在庙也。下云“反哭之吊也”，亦谓在庙也。
　　反哭之吊也，哀之至也。反而亡焉，失之矣，於是为甚。哀痛甚。殷既封而吊，周反哭而吊。封当为窆，窆，下棺也。
　　○封，依注音窆，彼验反，下同。 
　　[疏]注“封当”至“棺也”。
　　○正义曰：知非既封土为坟者，以《既夕礼》：“实土三，主人拜乡人，乃反哭。”周既如此，明殷亦然。且殷既不为坟，故知封当为窆。孔子曰：“殷已悫，吾从周。”悫者，得哀之始，未见其甚。
　　○悫，本又作殻，苦角反，注及后同。
　　[疏]注“悫者”至“其甚”。
　　○正义曰：庙是亲之平生行礼之处，今反哭於庙，思想其亲而不见，故悲哀为甚。壙者，非亲存所在之处，今柩暂来至此，始有悲哀，未是甚极。今吊者於此而来，哀情质悫，故云“悫”也。
　　葬於北方，北首，三代之达礼也，之幽之故也。北方，国北也。
　　○首，手又反。 
　　[疏]“之幽之故也”。
　　○正义曰：上“之”训往，下“之”语助，言葬於国北及北首者，鬼神尚幽暗，往诣幽冥故也。殡时仍南首者，孝子犹若其生，不忍以神待之。
　　既封，主人赠，而祝宿虞尸。赠以币，送死者於壙也。於主人赠，祝先归。 
　　[疏]“既封”至“虞尸”。
　　○正义曰：“既封”，谓葬已下棺。郑不破“窆”字者，从上可知也。云“主人赠，而祝宿虞尸”者，谓主人以币赠死者於壙之时，祝先归宿戒虞尸。案《既夕礼》主人“赠用制币，玄纁束帛也”。案《士虞礼记》云：“男，男尸。女，女尸。”是虞有尸也。
　　既反哭，主人与有司视虞牲，日中将虞，省其牲。有司以几筵舍奠於墓左，反，日中而虞。所使奠墓有司来归乃虞也。舍奠墓左，为父母形体在此，礼其神也。《周礼 冢人》：“凡祭墓为尸。”
　　○舍奠音释，注同。 
　　[疏]“有司”至“而虞”。
　　○正义曰：此谓既窆之后事也。有司，修虞之有司也。几，依神也。筵，坐神席也。席敷陈曰筵。舍，释也。奠，置也。墓道向南，以东为左，孝子先反脩虞，故有司以几筵及祭馔置於墓左，礼地神也。言以父母形体所托，故礼其地神以安之也。“反，日中而虞”者，“反”谓所使奠墓左有司归也。“虞”者，葬日还殡宫安神之祭名。必用日中者，是日时之正也。《士虞礼》云：“日中而行事。”注云：“朝葬，日中而虞。君子举事必用辰正也。再虞、三虞皆用质明。”案周人尚赤，大事用日出，故朝葬也。
　　○注“所使”至“为尸”。
　　○正义曰：郑恐奠墓有司未归，即非虞祭，故云“奠墓有司来归，乃虞也”。必知归始虞者，以经云“奠於墓左，反，日中而虞”，是奠墓者回反，日中而虞。引《周礼 冢人》“凡祭墓为尸”者，证葬毕奠墓。案《周礼 冢人》“为尸”谓祈祷，不同者，以言“凡祭墓”，“凡”者非一，诸祭皆是。
　　葬日虞，弗忍一日离也。弗忍其无所归。
　　○离，力智反，下同。是月也，以虞易奠。虞，丧祭也。卒哭曰“成事”。既虞之后，卒哭而祭，其辞盖曰“哀荐成事”，成祭事也。祭以吉为成。 
　　[疏]注“既虞”至“为成”。
　　○正义曰：既虞祭之后，至於卒哭，其卒哭祭辞，盖曰“成事”。所以称“盖”者，以其《士虞礼》无文，唯《杂记》及此有卒哭成事，故郑约之为解，又称“盖”以疑之。以虞祭之时，以其尚凶，祭礼未成。今既卒无时之哭，唯有朝夕二哭，渐就於吉，故云“成事”，祭以吉为成故也。其虞与卒哭，尊卑不同。案《杂记》：“士三月而葬，是月而卒哭。大夫三月而葬，五月而卒哭。诸侯五月而葬，七月而卒哭。”又《杂记》云：“内此天子七月而葬，九月而卒哭。”《杂记》又云：“诸侯七虞，大夫五，士三。”谓之“虞”者，郑注《士虞礼》云：“虞，安也，所以安神。”虞皆用柔日。柔日者，郑注《士虞礼》云：“柔日阴，阴取其静。”最后一虞用刚日。故《士虞记》云：“三虞卒哭，他用刚日。”郑注云：“用刚日，刚日，阳也。阳取其动。”谓动而将祔庙也。《杂记》云：“诸侯七虞。”然则天子九虞也。士三虞卒哭，同在一月。初虞已葬日而用柔，第二虞亦用柔日。假令丁日葬，葬日而虞，则已日二虞，后虞改用刚，则庚日三虞也。故郑注《士虞礼》云：“士则庚日三虞。”三虞与卒哭相接，则壬日卒哭也。《士虞礼》云：“明日祔於祖父。”则祭明日，祔也。士之三虞用四日，则大夫五虞当八日，诸侯七虞当十二日，天子九虞当十六日，最后一虞，与卒哭雷墁，“用刚日”。大夫以上卒哭者，去虞相校两月，则虞祭既终，不得与卒哭相接。崔氏解：“既正礼得终，其虞后卒哭之前，刚日虽多，不须设祭，以正礼成也。故此下云：‘不忍一日未有所归也。’谓不成正礼，赴葬赴虞是也。”崔又一解。虞后卒之前，不可无祭，亦以刚日接之，恐此解非也。
　　是日也，以吉祭易丧祭。卒哭吉祭。
　　○易，以豉反，徐音亦。明日，祔于祖父。祭告於其祖之庙。
　　○祔音附。其变而之吉祭也。比至於祔，必於是日也接；不忍一日末有所归也。末，无也。日有所用接之，《虞礼》所谓“他用刚日”也。其祭，祝曰哀荐，曰成事。
　　○比，必利反。 
　　[疏]“其安”至“归也”。正义曰：上云虞卒哭及祔，皆据得常正礼，此经所云，谓不得正礼，故谓之“变”，以其变常礼也。所以有变者，或时有迫促，或事有忌讳，未及葬期，死而即葬者，即《丧服小记》所云赴葬者，赴虞者，三月而后卒哭。彼据士礼而言，速葬速虞之后，卒哭之前，其日尚赊，不可无祭，谓之为变。其既虞之后，变礼而之吉祭也。之，往也。既虞，往至吉祭。其礼如何？既虞比至於祔以来，必於是日接，谓於是三虞卒哭之间，刚日而连接其祭，谓恒用刚日。所以恒用刚日接之者，孝子不忍使亲每一日之间无所归依。
　　○注“末无”至“成事”。
