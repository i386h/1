<!-- { "loadSidebar": true } -->
　　○正义曰：引《周礼 典同》者，证乐器用六律、六吕也。案《典同》云：“辨天地四方阴阳之声。”郑注云“六律六吕，布於四方，阳声属天，阴声属地”，故云“天地四方阴阳之声”，阴声谓六吕，阳声谓六律。云“以为乐器小大”者，若黄钟之律长九寸，应钟之律长四寸半强，各自倍半为钟，是其“小大”也。云“谓高声、正声之类也”者，案《周礼 典同》云“高声混”，郑注云：“玄谓高锺形大上，上大也，高则声上藏衮然。”“正声缓”，郑云：“正，谓上下直，正则声缓无所动。”“下声肆”，郑云：“下，谓钟形大下，下大也，下则声出去放肆。”“陂声散”，郑云：“陂，谓偏侈，陂则声离散也。”“险声敛”，郑云：“险，谓偏弇也，险则声敛不越也。”“达声赢”，郑云：“达，谓其形微大也，达则声有馀。”“微声”，郑云：“微，谓其形微小，声小不成也。”“回声衍”，郑云：“回，谓形微圜也，回则其声淫衍，无鸿杀也。”“侈声筰”，郑云：“侈，谓中央约也，侈则声迫筰出去疾也。”“弇声郁”，郑云：“弇，谓中央宽也，弇则声郁勃不出也。”“薄声甄”，郑云：“甄，犹掉也，钟微薄则声掉。”“厚声石”，郑云：“大厚则如石，叩之无声。”此等之声，皆钟形不得其所，此引之，证“大小称”者，以作钟之法，须小大称宜。今钟不得其所，明其不称也。云“宗庙黄钟为宫，大吕为角，大簇为徵，应钟为羽”者，《大司乐》文，袷祭降神之乐也。案《大司乐》祭天祭地，皆有降神，独引宗庙降神者，以经云“终始之序”。宗庙降神，黄钟为宫，是律之最长者；应钟为羽，是律之最短者，故特引之，证经之“终始”。
　　土敝则草木不长，水烦则鱼鳖不，大气衰则生物不遂，世乱则礼慝而乐淫。是故其声哀而不庄，乐而不安，慢易以犯节，流湎以忘本。广则容奸，狭则思欲。感条畅之气，而灭平和之德。是以君子贱之也。遂，犹成也。慝，秽也。广谓声缓也。狭，谓声急也。感，动也。动人条畅之善气，使失其所。
　　○“敝音弊。慝，吐得反，注及下同。易，以豉反。湎，绵鲜反。狭音洽，注同。和，胡卧反。秽，字又作濊，纡废反，徐乌会反。 
　　[疏]“土敝”至“之也”。
　　○正义曰：此经论圣王作乐，不得其所，则灭和平之德，故君子贱之。
　　○“土敝则草木不长”者，土之劳敝，故草木不长。
　　○“水烦则鱼鳖不大”者，水之烦扰，故鱼鳖不大。
　　○“气衰则生物不遂”者，阴阳之气衰乱，故生物不得遂成。
　　○“世乱则礼慝而乐淫”者，慝，恶也。淫，过也。世道衰乱，上下无序，故礼慝。男女无节，故乐淫。以上三事，皆喻“礼慝乐淫”也。
　　○“是故其声哀而不庄，乐而不安”者，谓男女相爱，涕泗旁沱，是其哀也；男女相说，歌舞於市井，是不庄也；俾昼作夜，是其乐也；终至灭亡，是不安也。慢易以犯节，流湎以忘本”者，朋淫於家，是“慢易以犯礼节”也。淫酗肆虐。是“流湎以忘根本”也。
　　○“广则容奸”者，广谓节间疏缓。言音声宽缓，多有奸淫之声也。
　　○“狭则思欲”者，狭，谓声急。节间迫促，乐声急则动发人心，思其情欲而切急。
　　○“感条畅之气，而灭平和之德”者，感，谓感动也。条，远也。畅，舒也。言淫声感动於人，损长远舒畅之善气，而毁灭平和之善德矣。
　　○“是以君子贱之也”者，贱谓弃而不用也。若师旷闻桑间濮上之声，抚而止之是也。
　　凡奸声感人，而逆气应之。逆气成象，而淫乐兴焉。正声感人，而顺气应之。顺气成象，而和乐兴焉。倡和有应，回邪曲直，各归其分，而万物之理，各以类相动也。成象者，谓人乐习焉。
　　○倡，昌尚反，又音唱，下同。分，扶问反。是故君子反情以和其志，比类以成其行。奸声乱色，不留聪明；淫乐慝礼，不接心术；惰慢邪辟之气，不设於身体。使耳、目、鼻、口、心知、百体，皆由顺正，以行其义。反，犹本也。术，犹道也。
　　○行，下孟反。惰，徒卧反。辟，匹亦反。知音智。 
　　[疏]“凡奸”至“其义”。
　　○正义曰：皇氏云：“自此以下至‘赠诸侯也’，为《乐象》之科。”各随文解之。从此至“以行其义”，明乐有奸声、正声，以类相感，君子当去淫声，用正声也。“凡奸声感人，而逆气应之”者，奸声，谓奸邪之声感动於人。逆气，谓违逆之气，即奸邪之气也。人既感奸邪之声，则有奸邪之气来应也。
　　○“逆气成象，而淫乐兴焉”者，既感奸邪之声，心又感奸邪之气，二者相合而成象，淫乐遂兴。若人耳初听奸邪之声，其奸邪未甚，心又感奸邪之气，其乱乃成，不可救止，纣作靡靡之乐是也。
　　○“正声感人，而顺气应之。顺气成象，而和乐兴焉”者，正声感动於人，而顺气来应。既闻顺声，又感顺气，二者相合而成象，则和乐兴。若周室太平颂声作也。
　　○“倡和有应”者，初有奸声、正声感人，是“倡”也。后有逆气、顺气，是“和”也。善倡则善和，恶倡则恶和，是“倡和有应”。
　　○“回邪曲直，各归其分”者，回，谓乖违。邪，谓邪辟。言乖违邪辟，及曲之与直，各归其善恶之分限也。言善归善分，恶归恶分。
　　○“而万物之理各以类相动也”者，既善恶各归其分，是万物之情理各以类自相感动也。
　　○“是故君子反情以和其志”者，反情，谓反去淫弱之情理，以调和其善志也。
　　○“比类以成其行”者，比，谓比拟善类，以成己身之美行。
　　○“奸声乱色，不留聪明”者，谓不使奸声乱色留停於耳目，令耳目不聪明也。
　　○“淫乐慝礼，不接心术”者，谓不使淫乐慝礼而连接於心术，谓心不存念也。
　　○“惰慢邪辟之气，不设於身体”者，以耳目心术所为皆善，则怠惰邪辟之气无由来入也，故邪辟之气不施设於身体。
　　○“使耳、目、鼻、口、心知、百体，皆由顺正，以行其义”者，既邪辟不在於身，耳目口鼻想知虑百事之体，皆由顺正。由，从也。皆从和顺，以行其正直义理也。
　　然后发以声音，而文以琴瑟，动以干戚，饰以羽旄，从以箫管。奋至德之光，动四气之和，以著万物之理。奋，犹动也。动至德之光，谓降天神，出地祇，假祖考。著，犹成也。
　　○著，张虑反。假，古迫反。是故清明象天，广大象地，终始象四时，周还象风雨。五色成文而不乱，八风从律而不奸，百度得数而有常。小大相成，终始相生，倡和清浊，迭相为经。清明，谓人声也。广大，谓钟鼓也。周还，谓舞者。五色，五行也。八风从律，应节至也。百度，百刻也，言日月昼夜，不失正也。清，谓蕤宾至应钟也。浊，谓黄钟至中吕。
　　○还音旋，注同。迭，大结反。中音仲。故乐行而伦清，耳目聪明，血气和平，移风易俗，天下皆宁。言乐用则正人理，和阴阳也。伦，谓人道也。 
　　[疏]“然后”至“皆宁”。
　　○正义曰：前经明君子去奸声，行正声，故此一节明正声之道，论大乐之德，可以移风易俗，安天下也。
　　○“发以声音”者，谓其动发心志以声音也。
　　○“而文以琴瑟”者，谓文饰声音以琴瑟也。
　　○“动以干戚”者，谓其振动形体以干戚。
　　○“饰以羽旄”者，其装饰乐具以羽旄也。
　　○“从以箫管”者，谓其随从诸乐以箫管。
　　○“奋至德之光”者，谓用上诸乐，奋动天地职极之德。光明，谓神明来降也。
　　○“动四气之和”者，谓感动四时之气序之和平，使阴阳顺序也。
　　○“以著万物之理”者，乐既和平，故能著成万物之道理，谓风雨顺，寒暑时，鬼神降其福。万物得其所也。
　　○“是故清明象天”者，由乐体如此，故人之歌曲清洁显明，以象於天也。
　　○“广大象地”者，谓钟鼓铿锵，宽广壮大，以象於地也。
　　○“终始象四时”者，终於羽，始於宫，象四时之变化，终而复始也。
　　○“周旋象风雨”者，言舞者周匝回还，象风雨之回复也。
　　○“五色成文而不乱”者，五色，五行之色也。既有所象，故应达天地五行之色，各依其行色成就文章，而不错乱。崔氏云：“五色者，五行之音，谓宫、商、角、徵、羽之声，和合成文不乱也。而云五色，因五行之色，别广以明义也。”
　　○“八风从律而不奸”者，八风，八方之风也。律，谓十二月之律也。乐音象八风，其乐得其度，故八风十二月律应八节而至，不为奸慝也。八风者，《白虎通》云：“距冬至四十五日，条风至。条者，生也。四十五日，明庶风至。明庶者，迎众也。四十五日，清明风至。清明者，芒也。四十五日，景风至。景者，大也，言阳气长养也。四十五日，凉风至。凉，寒也，阴气行也。四十五日，阊阖风至。阊阖者，咸收藏也。四十五日，不周风至。不周者，不交也，言阴阳未合化矣。四十五日，广莫风至。广莫者，大莫也，开阳气也。”八节者，立春、春分、立夏、夏至、立秋、秋分、立冬、冬至。
　　○“百度得数而有常”者，百度，谓昼夜百刻。昏明昼夜不失其正，故度数有常也。
　　○“小大相成”者，贺玚云：“十二月律，互为宫羽而相成也。”
　　○“终始相成”者，贺玚云：“五行宫商，迭相用为终始。”
　　○“倡和清浊”者，谓十二月律，先发声者为倡，后应声者为和。黄钟至仲吕为浊，长宅浊也。蕤宾至应钟为清，短者清也。
　　○“迭相为经”者，十二月之律，更相为常，即还相为宫，是乐之常也。
　　○“故乐行而伦清”者，伦，类也。以其正乐，如上所为，故其乐施行而伦类清美矣。人听之则耳目清明，血气和平也。乐法既善，变移敝恶讙风，改革昏乱之俗，人无恶事，故天下皆宁矣。
　　○注“清明”至“行也”。
　　○正义曰：八音气浊，唯人声清明，故知清明“谓人声也”。云“广大，谓钟鼓也”者，下云钟声铿，又云鼓鼙之声讙，铿之与讙，皆广大之意。云“五色，五行也”者，五行之声，宫、商、角、徵、羽，相应成文，如清黄相杂，故云“五色也”。
　　故曰：乐者，乐也。君子乐得其道，小人乐得其欲。以道制欲，则乐而不乱；以欲忘道，则惑而不乐。道，谓仁义也。欲，谓邪淫也。 
　　[疏]“故曰”至“不乐”。
　　○正义曰：前经明正乐感人情，此经明君子小人各有所乐，故云“乐者，乐也”。“故”者，因上起下，所以言“故曰”诸例皆然矣。
