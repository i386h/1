<!-- { "loadSidebar": true } -->
　　○正义曰：知“使谓聘问、师役”者，以经云“慎虑而从之”，又云“孰虑而从之”，谓随从其事，故知出使在外也。云“慎虑而从之者，此己志也，欲其必有成也”者，所以谨慎思虑，而从就此事者，是己之思虑所及，欲其必有成功，故须“慎虑”也。云“否谓非己志也，孰虑而从之，又计於己利害也”者，谓此事非本己志，当孰须思虑计谋此事於我已身利之与害。若於己为利，当勤力为之。若於己害，亦须为之，不得辞也。云“终事而退，非己志者，事成则去也”者，若元是己志，其事虽成，犹须为之，不可即退。若此事元非己志，为君暂使，己事成之后，则当退也。
　　子曰：“唯天子受命于天，士受命于君。言皆有所受，不敢专也。“唯”，当为“虽”字之误也。
　　○唯天子，唯音虽，出注。故君命顺，则臣有顺命；君命逆，则臣有逆命。言臣受顺则行顺，受逆则行逆，如其所受於君，则为君不易矣。
　　○易，以豉反。《诗》曰：‘鹊之姜姜，鹑之贲贲。人之无良，我以为君。’”姜姜、贲贲，争斗恶貌也。良，善也。言我以恶人为君，亦使我恶如大鸟“姜姜”於上，小鸟“贲贲”於下。
　　○鹊，《字林》作鹊，《说文》作鹊，音七略反。姜，居良反。鹑，士伦反。贲音奔，注同。 
　　[疏]“子曰”至“为君”。
　　○此节明臣事君不敢专辄，又明君之出命不可不慎。为与上更端，故言“子曰”。
　　○“唯天子受命於天”者，“唯”，当为“虽”，虽天子之尊，不敢自专，犹须受命於天然后行也。
　　○“《诗》曰：鹊之姜姜”者，此《诗 鄘风 鹑之奔奔》篇，剌宣姜之诗。其诗之意，以宣姜通於公子顽，母与子淫，鹑、鹊之不若，故剌之。云鹊自匹偶“姜姜”然，鹑自匹偶“贲贲”然，各当有匹。今宣姜与公子顽私通，不如鹑、鹊也。
　　○“人之无良，我以为君”者，人，谓宣姜，无良善之行，我君惠公反以此为小君。此经引《诗》断章，言君有逆命，似大鸟“姜姜”争斗於上，小鸟“贲贲”亦争斗於下，谓君无良善，我等万民以恶人为君也。
　　子曰：“君子不以辞尽人。不见人之言语，则以为善，言其馀行或时恶也。
　　○行，下孟反，下文并注同。故天下有道，则行有枝叶；天下无道，则辞有枝叶。“行有枝叶”，所以益德也。言有枝叶，是众虚华也。枝叶依幹而生，言行亦由礼出。是故君子於有丧者之侧，不能赙焉，则不问其所费。於有病者之侧，不能馈焉，则不问其所欲。有客不能馆，则不问其所舍。皆辟有言而无其实。
　　○赙音附。费，芳贵反。馈，其位反。辟音避。故君子之接如水，小人之接如醴。君子淡以成，小人甘以坏。水相得，合而已。酒醴相得，则败。淡，无酸酢少味也。接，或为“交”。
　　○醴，徐音礼。淡，大敢反，又大暂反，徐徒阚反，注同。酸，悉官反。酢，七故反。《小雅》曰：‘盗言孔甘，乱是用餤。’”盗，贼也。孔，甚也。餤，进也。
　　○餤音谈，徐本作监，以占反。 
　　[疏]“子曰”至“用餤”。
　　○前明事君之道，此明君子之行，不可虚用其辞。以事殊於上，故言“子曰”。
　　○“君子不以辞尽人”者，皆君子与人之交，必须验行，不得以其言辞之善，则谓行之尽善。或发言善而行恶也。
　　○“故天下有道，则行有枝叶”者，言有道之世，则依礼所行，外馀有美好，犹如树幹之外，更有枝叶也。
　　○“天下无道，则辞有枝叶”者，无道之世，人皆无礼，行不诚实，但言辞虚美，如树幹之外，而更有枝叶也。
　　○“是故君子於有丧者之侧，不能赙焉，则不问其所费”者，此经皆有言无实，戒其不得虚言也。
　　○“君子之接如水”者，言君子相接，不用虚言，如两水相交寻合而已。
　　○“小人之接如醴”者，小人以虚辞相饰，如似酒醴相合，必致败坏。
　　○“君子淡以成，小人甘以坏”者，水相合为江河，酒醴相合而久乃败坏也。
　　○“《小雅》曰：盗言孔甘，乱是用餤”者，此《巧言》之篇，剌幽王之诗。孔，甚也。餤，进也。言盗贼小人，其言甚美，幽王信之，祸乱用是进益。引之者，证小人“甘以坏”。
　　子曰：“君子不以口誉人，则民作忠。誉，绳也。
　　○誉音馀，注同。绳，市升反。《左传》以“绳”为“誉”。故君子问人之寒则衣之，问人之饥则食之，称人之美则爵之。皆为有言不可以无实。
　　○衣，於既反。食音嗣。为，于伪反。《国风》曰：‘心之忧矣，於我归说。’”欲归其所说忠信之人也。
　　○说音悦，又始锐反，注同。 
　　[疏]“子曰”至“归说”。所以前经君子不用虚言，故此经明言当以实，其事稍殊，故言“子曰”。
　　○注“誉，绳也”。
　　○正义曰：言绳可以度量於物，凡口誉於人，先须付度，亦量之於心，故以“誉”为“绳”也。案庄十四年《左传》云：“蔡侯绳息妫以语楚子。”杜注云：“绳，誉也。”绳既训为“誉”，誉亦训“绳”郑注以为此解。
　　○“《国风》曰：心之忧矣，於我归说”者，此《曹风 蜉蝣》之篇，剌曹君之诗。言曹君好絜其衣服，不修政事，国将灭亡，故贤臣之心忧矣。说，舍也。国既灭亡，於我之身，何所归舍。此则引《诗》断章，故义不与《诗》相当，言虚华之人，心忧矣，我今归此所说忠信之人。引之者，证疾其虚言也。
　　子曰：“口惠而实不至，怨菑及其身。善言而无信，人所恶也。
　　○菑音灾。恶，乌路反。是故君子与其有诺责也，宁有已怨。已，谓不许也。言诺而不与，其怨大於不许。
　　○已音以。《国风》曰：‘言笑晏晏，信誓旦旦。不思其反，反是不思，亦已焉哉。’”此皆相与为昏礼而不终也。言始合会，言笑和说，要誓甚信。今不思其本，恩之反覆，反覆之不思，亦已焉哉。无如此人，何怨之深也。
　　○晏，於谏反。信誓，本亦作“矢誓”。旦如字，《字林》作“{旦心}。亦已音以。说音悦。覆，反覆，并芳服反。 
　　[疏]“子曰”至“焉哉”。
　　○正义曰：前经明其言当实，此明言若不实，则怨及身。“口惠而实不至”者，言口施恩惠於人，而实行不至，人则怨之，故言“怨菑及其身”也。
　　○“是故君子与其有诺责也”者，诺，谓许人之物。责，谓诈而不与而被责。若其有物许人，不与被责也。
　　○“宁有已怨”者，已，谓休已。宁可有发初休已不许而被怨。许而不与，其责大。发初不与，其责小。
　　○“《国风》曰：言笑晏晏，信誓旦旦”者，《卫风 氓》之篇也。妇人被男子所诱，在后色衰见弃，追恨男子云，初时与我言笑晏晏然和悦也，信其言誓旦旦然相思恳诚也。
　　○“不思其反”者，谓今男子不思念其本恩之反覆，是男子不思之事如此，则无如之何。“亦已焉哉”，言恨之甚也。引者，证许而不与，被人所怨也。
　　子曰：“君子不以色亲人。情疏而貌亲，在小人则穿窬之盗也与？”子曰：“情欲信，辞欲巧。”巧，谓顺而说也。
　　○穿音川。窬，范羊朱反，徐音旦。与音馀。说音悦。 
　　[疏]“子曰”至“欲巧”。
　　○正义曰：此明更申以情行相副，故称“子曰”。
　　○“君子不以色亲人”者，谓不以虚伪善色诈亲於人也。
　　○“在小人则穿窬之盗也与”，言情疏貌亲，而心不悫实，恒畏於人，譬之於细小人，则“穿窬之盗”也。许慎《说文》云穿窬者，外貌为好，而内怀奸盗，似此情疏貌亲之人，外内乖异，故云“穿窬之盗也与”。
　　○“子曰情欲信，辞欲巧”者，既称“情疏而貌亲”，故更明情貌信实，所以重言之也。
　　○“辞欲巧”者，言君子情貌欲得信实，言辞欲得和顺美巧，不违逆於理，与“巧言令色”者异也。
　　子言之：“昔三代明王，皆事天地之神明，无非卜筮之用，不敢以其私亵事上帝。言动任卜筮也。神明，谓群神也。是故不犯日月，不违卜筮。日月，谓冬、夏至，正月及四时也。所不违者，日与牲尸也。
　　○夏，户嫁反。卜、筮不相袭也。袭，因也。大事则卜，小事则筮。大事有时日。大事，有事於大神，有常时常日也。小事无时日，有筮。有事於小神，无常时常日。“有筮”，临有事筮之。外事用刚日，内事用柔日。顺阴阳也。阳为外，阴为内。事之外内，别乎四郊。
　　○别，彼列反。不违龟筮。”子曰：“牲牷礼乐齐盛，是以无害乎鬼神，无怨乎百姓。”牷，犹纯也。
　　○牷音全，绝色也，本亦作全，注同。齐音粢，本亦作赍。 
　　[疏]“子言”至“百姓”。
　　○正义曰：此以下至於篇末，总明卜筮之用，各随文解之。
　　○“昔三代明王”者，谓夏、殷、周。
　　○“皆事天地之神明”者，谓祭事天地及诸神明也。“无非卜筮之用”者，言皆须卜筮，唯九月大享帝於明堂，不用卜也。故《曲礼》下篇云：“大飨不问卜。”郑云：“莫適卜也。以其总飨五帝，不知主何帝而卜之，故不卜矣。”所以必须卜者，不敢以其私亵奉事上帝，故皆卜之也。
　　○“子曰牲牷礼乐齐盛，是以无害乎鬼神，无怨乎百姓”者，以其事上帝神明，不敢自专，皆依卜筮，动合於礼，故夫子总更结之。牲牷之等，礼乐之俦，粢盛之实，皆不违龟筮。是以此等所用，无亏害於鬼神，无见怨於百姓，以其无非卜筮之用，动顺於礼故也。
　　○注“日月”至“尸也”。
　　○正义曰：冬至，谓祭圜丘；夏至，谓祭方泽；正月，谓祭感生之帝；及四时迎气，用四时之吉日也。知冬、夏及四时皆卜者，案《大宰》云：“祀五帝，帅执事而卜日。”郑注云“五帝，谓四郊及明堂”，是四郊有卜也。《大宰》又云：“祀大神，祭大示亦如之。”大神，则冬至祭圜丘，大示，则夏至祭方泽。案：《公羊》、《穀梁》“鲁郊”传云“卜三正”，则知天子郊用夏正亦卜之，故知“冬、夏至，正月及四时”皆卜日也。然明堂不问卜，而注“大宰祀五帝卜日”云“四郊及明堂”者，广解五帝所在，其实祀明堂不卜也。案《周礼》，祀宗庙亦卜日。注不言宗庙者，以经云“事上帝”，故唯解祭天之时。云“不违者，日与牲尸”者，案僖三十一年《左传》云：“礼不卜常祀，而卜其牲日。”是有其牲日也。案《特牲》、《少牢》云：大夫、士筮尸。则天子诸侯有卜尸也。
　　○注“大事则卜，小事则筮”。
