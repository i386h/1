<!-- { "loadSidebar": true } -->
　　[疏]“有荐新，如朔奠”。
　　○正义曰：“荐新“谓未葬中间得新味而荐亡者。“如朔奠”者，谓未葬前月朔大奠於殡宫者。大奠则牲馔丰也，朔礼视大敛，士则特豚三鼎。今若有新物，及五穀始熟，荐於亡者，则其礼牲物如朔之奠也。大夫以上则朔望大奠，若士但朔而不望。
　　既葬，各以其服除。卒哭，当变衰麻者变之。或有除者，不视主人。 
　　[疏]“既葬”至“服除”。
　　○正义曰：“既葬谓三月葬竟后至卒哭，重亲各随所受而变服。若三月之亲，至三月数满应除者，葬竟各自除，不待主人卒哭之变，故云“各以其服除”也。
　　池视重霤。如堂之有承霤也。承霤以木为之，用行水，亦宫之饰也。柳，宫象也。以竹为池，衣以青布，县铜鱼焉。今宫中有承霤，云以铜为之。
　　○重，直容反。衣，于既反。 
　　[疏]池视重霤。
　　○正义曰：“池“者，柳车之池也。“重霤”者，屋承霤也。以木为之，承於屋霤，入此木中，又从木中而霤於地，故谓此木为“重霤”也。天子则四注，四面为重霤。诸侯四注，重霤则差降，去后，馀三。大夫唯馀前后二，士则唯一在前。而生时既屋有重霤以行水，死时柳车亦象宫室，而在车覆鳖甲之下，墙帷之上，织竹为之，形如笼，衣以青布，以承鳖甲，名之为池。以象重霤方面之数，各视生时重霤。
　　君即位而为椑，椑谓杝棺亲尸者。椑，坚著之言也。言天子椑内又有水兕革棺。
　　○椑，蒲历反，徐戾益反，榇尸棺。杝音移。著，直略反。兕，徐里反。岁壹漆之，若未成然。
　　○漆音七。藏焉。虚之不令。
　　○令，力政反，本又作合。 
　　[疏]“君即”至“藏焉”。
　　○正义曰：此一节论人君尊，即位得为棺之事。“君”，诸侯也。言诸侯，则王可知也。椑，杝棺也。漆之坚强，甓甓然也。人君无论少长，而体尊备物，故亦即位而造为此棺也。椑谓杝棺亲尸者也。古者天子椑内有水兕，而诸侯无，但用杝在内以亲尸也。
　　○“岁一漆之”者，虽为尊得造，交未供用，故不欲即成，但每年一漆，示如未成也。唯云漆杝，则知不漆杝棺外属等。“藏焉”者，棺中不欲空虚，如急有待也。虚之不令也，令，善也。言若虚空，便为不善，故藏物於其中。一本为“虚之不合”者，谓不以盖合覆其上，既不合覆，不欲令人见，故藏焉。
　　复、楔齿、缀足、饭、设饰、帷堂并作。设饰谓迁尸又加新衣。
　　○楔，悉节反。缀，丁劣反，又音丁卫反。饭，烦晚反，唅也。父兄命赴者。谓大夫以上也，士主人亲命之。 
　　[疏]“复楔”至“赴者”。
　　○正义曰：此一节论始死之事。“复”，招魂也。“楔”，柱也。招魂之后，用角柶柱亡人之齿令开，使含时不闭也。
　　○“缀足”者，复用燕几缀亡人之足令直，使著屦时不辟戾也。
　　○饭者，饭食也。“设饰”者，谓袭敛迁尸之时，及又加著新衣也。
　　○“帷堂”者，谓小敛时。
　　○“并作”者，作，起为也。自“复”以下，诸事并起以帷堂，故云“并作”。
　　○“父兄命赴者”，亦复后之事。赴谓死者生时於他人有恩识者，今死，则其家宜使人往相赴告也。《士丧礼》则孝子自命赴者，若大夫以上，则父兄命之也。何以然？尊许其病深，故使人代命之也。虽代命之，犹称孝子名也。
　　君复於小寝、大寝、小祖、大祖、库门、四郊。尊者求之备也，亦他日所尝有事。 
　　[疏]“君复”至“四郊”。
　　○正义曰：此一节论人君礼备，复处又多。自小寝以下，明招魂处所也。“君”，王侯也。“於小寝”者，前曰庙，后曰寝。《尔雅》云：“室有东西厢曰庙，无东西厢有室曰寝。”此“小寝”者，所谓高祖以下寝也，王侯同。“大寝”谓天子始祖，诸侯大祖也。“小祖”，高祖以下庙也，王侯同。“大祖”，天子始祖，诸侯大祖庙也。两言於庙，求神备也。《周礼 夏采》“以冕服复於大祖庙”是也。其小庙则祭仆复之，其小寝、大寝则隶仆复之。故《祭仆》云：“复于小庙。”郑注云：“小庙，高祖以下也。”《隶仆》云：“复于小寝、大寝。”注云：“小寝，高祖以下庙之寝也。始祖曰大寝。”四郊则夏采复之，故《夏采》云：“乘车建绥，复於四郊。”此天子之事也。其诸侯复则小臣，故《丧大记》云“小臣复”。案《周礼 内小臣职》：“小臣上士四人。”案《杂记》云：“复西上。”注：“各如其命数。”上公九命，侯伯七命，则小臣不足，明更有馀官。又复人虽依命数，复处既多，则复人不足，当於此复了，更转乡他处。
　　丧不剥奠也与？祭肉也与？剥犹倮也。有牲肉则巾之，为其久设，尘埃加也。脯、醢之奠不巾。
　　○剥，邦角反。与音馀，下同。倮，力果反，谓不巾覆也。埃音哀。 
　　[疏]“丧不”至“也与”。
　　○正义曰：此一节论祭肉不可露见之事。剥犹倮露也，言丧奠脯醢，不复设巾，可得倮露。“与”是语辞，谓丧不倮露奠者，为有祭肉也。无祭肉，即得倮露。
　　○注“有牲”至“不巾”。
　　○正义曰：案《士丧礼》小敛，陈一鼎，既敛奠于尸东，祝受巾巾之，是“有牲肉则巾之”也。《士丧礼》又云，始死，脯、醢、醴、酒，奠于尸东，无巾；又殡后朝夕乃奠，醴、酒、脯、醢，如初设，不巾，是脯、醢、醴、酒不巾也。案《既夕礼》柩朝庙，重先，奠从，奠设如初，巾之。此亦脯、醢之奠，巾之者，为其在堂，恐埃尘，故虽脯、醢亦巾之。此文“脯醢之奠不巾”者，据室内也。
　　既殡旬，而布材与明器。木工宜乾腊，且豫成。材，椁材也。
　　○腊音昔。 
　　[疏]“既殡”至“明器”。
　　○正义曰：此一节论葬礼须豫备之事。
　　○“既殡旬”，谓殡后十日也。
　　○“而布材与明器”者，“布”，班也。“材”谓椁材也。殡后十日，而班布告下觅椁材，及送葬明器之材。或云布其木宜乾腊，故豫须暴之也。《士丧礼》筮宅吉，左还椁，献明器之材于殡门外，是也。
　　朝奠日出，夕奠逮日。阴阳交接，庶几遇之。
　　○逮音代，或大计反。 
　　父母之丧，哭无时，使必知其反也。谓既练，或时为君服金革之事，反必有祭。 
　　[疏]“父母”至“反也”。
　　○正义曰：礼哭无时有三种，一是初丧未殡之前，哭不绝声。二是殡后，除朝夕之外，庐中思忆则哭。三是小祥之后，哀至而哭。或一日二日，而无复朝夕之时也。此云“哭无时”，谓小祥之后也。何以知然？下云“使必知其反”，是其可使之时也。
　　○“使必知其反也”者，“使”谓君使之也。既小祥无哭时，其时可为君所使服金革之事也。反，还也。若为使还家，当必设祭告亲之神，令知其反，亦出必告、反必面之义也。
　　○注“谓既练，或时为君服金革之事，反必有祭”者，《礼运》云“三年之丧，期不使”，《公羊传》亦期不使，是知期内不使，则期外可使也。而《曾子问》云：“卒哭，服金革之事，无辟。”此鲁侯有为为之也。《丧大记》云卒哭而服金革之事。郑云：“权礼也。”是知卒哭而使非正礼也。
　　练，练衣黄里，縓缘。小祥练冠，练中衣，以黄为内，縓为饰。黄之色卑於纁。縓，纁之类，明外除。
　　○縓，七绢反，浅赤色，今之红也。缘，悦绢反，下注同。薰，本又作纁，许云反。葛要绖，绳屦无絇，角瑱。瑱，充耳也。吉时以玉，人君有瑱。
　　○要绖，一遥反，下注“小要”同；下大结反。絇，其俱反，屦头饰。瑱，吐练反。鹿裘衡长袪。衡当为横，字之误也。袪，谓褎缘袂口也。练而为裘，横广之，又长之。又为袪，则先时狭短无袪可知。吉时麛裘。
　　○衡，依注作横，华彭反，下“衡三”同。袪，起鱼反，一音丘据反。褎，本又作袖，音徐秀反。袂，面世反。袪，裼之可也。裼，表裘也。有袪而裼之，备饰也。《玉藻》曰：“麛裘青犴，褎绞衣以裼之。”鹿裘亦用绞乎？
　　○裼音昔。麛音迷，本又作麑，同，鹿子也。犴音岸，胡地野犬。绞，户交反。 
　　[疏]“练练”至“可也”。
　　○正义曰：“练”，小祥也。小祥而著练冠，练中衣，故曰练也。“练衣”者，练为中衣。“黄里”者，黄为中衣里也。正服不可变，中衣非正服，但承衰而已，故小祥而为之黄拾里也。“縓缘”者，“縓”为浅绛色也，“缘”谓中衣领及褎缘也。里用黄而领缘用縓者，领缘，外也，明其外除，故饰见外也。“葛要绖”者，亦小祥后事也。小祥，男子去葛绖，唯馀要葛也。
　　○“绳屦”者，谓父丧，菅屦卒哭，受齐衰蒯藨屦，至小祥受大功绳麻屦也。“无絇”，屦头饰也，吉有，丧无。“角瑱”者，“瑱”，充耳也，人君平常吉用玉为之，以掩於耳。在初丧亦无，至小祥微饰，以角为之。
　　○“鹿裘”者，亦小祥后也。为冬时吉凶衣里皆有裘，吉时则贵贱有异，丧时则同用大鹿皮为之。鹿色近白，与丧相宜也。
　　○“衡长袪”者，衡，横也。袪，褎缘口也。小祥之前，裘狭而短袂，又无袪。至小祥稍饰，则更易作横广大者也，又长之，又设其袪也。“练而为裘”者，“为”犹作也。前时已有裘，但短小。至小祥，更作大长者，横广之，又长之为袪，更新造之，又加此三法也。
　　○“袪，裼之可也”者，“裼”谓裘上又加衣也。吉时裘上皆有裼衣，丧已后，既凶质，虽有裘，裘上未有裼衣。至小祥，裘既横长，又有袪为吉转文，故加裼之可也。案如此文，明小祥时外有衰，衰内有练中衣，中衣内有裼衣，裼衣内有鹿裘，鹿裘内自有常著襦衣。
　　○注“黄之”至“外除”。
　　○正义曰：纁是赤色也，其色华美。黄虽是正色，质卑於纁。《尔雅 释器》云：“一染谓之縓，三染谓之纁。”故言纁类也。华者在外，故云“明外除”。
　　○注“吉时以玉，人君有瑱”。
　　○正义曰：案吉时君大夫士皆有瑱，此唯云“人君有瑱”者，以经云“角瑱”，故郑云“吉时以玉”，据人君吉时，又云“人君有瑱”，故知人臣凶时无瑱。
　　○注“《玉藻》”至“绞乎”。
　　○正义曰：引《玉藻》者，以此经鹿裘直云“裼之可”，不知裼用何衣。大者曰鹿，小者曰麛，同类之物。麛裘既用绞为裼，则鹿裘亦用绞乎？“乎”者，疑辞。然麛裘用青犴为褎，则鹿裘之褎，亦用青犴也。
