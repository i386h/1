<!-- { "loadSidebar": true } -->
　　○“袒於堂上，降、踊”者，与父同。
　　○“袭免于东方”者，东方亦东序东。父则括发而加绖，母则不括发而加免，此是异於父也。此东方，《奔丧礼》皆为东序东。
　　○“绖即位，成踊”者，著免加绖巳后，即位於阼阶之东，而更踊，故云“成踊”。其即位成踊，父母同。於此之时，宾来吊者则拜之，《奔丧礼》所谓“反位拜宾成踊”是也。
　　○“出门，哭止”者，出殡宫之门，就於庐，故哭者止。初来一哭，与明日又明日朝、夕之哭为五哭也。
　　○“三袒”者，初至袒，明日朝袒，又明日朝袒，故为三袒。虽其初死在家之时，哭踊无节，今闻丧巳久，奔丧礼杀，故三日五哭，异於在家也。
　　○注“凡奔”至“三也”。
　　○正义曰：此谓巳殡而来者，若未殡之前而来，当与在家同，不得减杀也。云“即位以下，於父母同也”者，约《奔丧礼》文，故知同也。三日五哭三袒，郑约初来及明日又明日朝、夕之节而知也。
　　適妇不为舅后者，则姑为之小功。谓夫有废疾他故，若死而无子，不受重者。小功，庶妇之服也。凡父母於子，舅姑於妇，将不传重於適。及将所传重者非適，服之皆如庶子、庶妇也。 
　　[疏]“適妇”至“小功”。正义曰：適子之妇，不为舅后者，则姑为之服，庶妇小功而巳。
　　○注“谓夫”至“妇也”。
　　○正义曰：“夫有废疾他故，若死而无子，不受重者”，郑知此者，以其经称“適妇”，明是適子之妇，今云不为舅后，明知是夫有废疾及他故死而无子者也。云“小功，庶妇之服也”者，以父母於子適者正服期，则適妇宜大功，庶妇故小功也。云“将不传重於適”者，如上所云“废疾他故死而无子”之属是也。云“及将所传重非適”者，为无適子，以庶子传重，及养他子为后者也。 

　 
卷三十四 大传第十六 

　卷三十四 大传第十六 　 
　　陆曰：“郑云：‘以其记祖宗人亲之大义，故以《大传》为篇。’” 
　　[疏]正义曰：案郑《目录》云：“名曰《大传》者，以其记祖宗人亲之大义。此於《别录》属《通录》。”
　　礼，不王不禘。王者禘其祖之所自出，以其祖配之。凡大祭曰禘。自，由也。大祭其先祖所由生，谓郊祀天也。王者之先祖，皆感大微五帝之精以生，苍则灵威仰，赤则赤熛怒，黄则含枢纽，白则白招拒，黑则汁光纪，皆用正岁之正月郊祭之，盖特尊焉。《孝经》曰“郊祀后稷以配天”，配灵威仰也；“宗祀文王於明堂，以配上帝”，泛配五帝也。
　　○不王，如字，又于况反，下同。禘，徒细反，下同。大微，音泰，下文注“大祖”、“大王”皆同。熛，必遥反。枢，昌朱反。纽，女九反。拒，俱甫反。叶，本又作汁，户牒反。汜配，芳剑反。诸侯及其大祖。大祖，受封君也。大夫、士有大事，省於其君，干，祫及其高祖。大事，寇戎之事也。省，善也，善於其君，谓免於大难也。干，犹空也。空祫，谓无庙祫，祭之於坛墠。
　　○省，旧仙善反。案《尔雅》云“省”即训“善”，息靖反，无烦改字。祫，徐音洽。难，乃旦反。坛，大丹反。墠音善。 
　　[疏]“礼不”至“高祖”。
　　○正义曰：此一节论王及诸侯、大夫、士祭先祖之义，各随文解之。
　　○此“禘”谓郊祭天也，然郊天之祭，唯王者得行，故云“不王不禘”也。“王者禘其祖之所自出，以其祖配之”者，此文具於《小记》，於彼已释之。
　　○注“礼大”至“帝也”。
　　○正义曰：案《尔雅 释天》云：“禘，大祭也。”此“禘”谓祭天。云“王者之先祖，皆感太微五帝之精以生”者，案师说引《河图》云：“庆都感赤龙而生尧。”又云：“尧赤精，舜黄，禹白，汤黑，文王苍。”又《元命包》云：“夏，白帝之子。殷，黑帝之子。周，苍帝之子。”是其王者，皆感大微五帝之精而生。云“苍则灵威仰”至“汁光纪”者，《春秋纬 文耀钩》文。云“皆用正岁之正月郊祭之”者，案《易纬 乾凿度》云：“三王之郊，一用夏正。”云“盖特尊焉”者，就五帝之中，特祭所感生之帝，是特尊焉。注引《孝经》云“郊祀后稷以配天”者，证禘其祖之所自出，以其祖配之。又引“宗祀文王於明堂，以配上帝”者，证文王不特配感生之帝，而泛配五帝矣。
　　○“诸侯及其大祖”，大祖，始封君也。诸侯非王，不得郊天配祖於庙，及祭大祖耳。
　　○“大夫、士有大事，省於其君，干祫及其高祖”。
　　○省，善也。干，空也。空祫，谓无庙也。大夫、士知识劣於诸侯，故无始封之祖。若此大夫、士有勋劳大事，为君所善者，则此是识深，故君许其祫祭至於高祖，但无始祖庙，虽得行祫，唯至於高祖，并在於坛，空而祫之，故云“空祫及其高祖”也。《祭法》云：“大夫二庙二坛，显考无庙。”虽是无庙，而有坛，为祈祷而祭之。今唯云“及高祖”，是祫不及始祖，以卑故也。然此对诸侯为言，言支庶为大夫、士者耳，若適为大夫，亦有大祖，故《王制》云“大夫三庙，一昭一穆，与大祖之庙而三”是也。师说云：“大夫有始祖者，鬼其百世，若有善於君得祫，则亦祫於大祖庙中，遍祫大祖以下也。”
　　○注“祭之於坛墠”。
　　○正义曰：案《祭法》：“大夫二坛。”则大夫无墠，而此言墠者，通言耳。或通云“上士二庙一坛，下士一庙无坛”。若有功，当为墠而祫祭之也。
　　牧之野，武王之大事也。既事而退，柴於上帝，祈於社，设奠於牧室。柴、祈，奠告天地及先祖也。牧室，牧野之室也。古者郊关皆有馆焉。先祖者，行主也。遂率天下诸侯，执豆笾，逡奔走。逡，疾也。疾奔走，言劝事也。《周颂》曰：“逡奔走在庙。”
　　○逡，息俊反，注同。追王大王亶父、王季历、文王昌，不以卑临尊也。不用诸侯之号临天子也。文王称王早矣，於殷犹为诸侯，於是著焉。
　　○追王，于况反。亶，丁但反。父音甫。著，知虑反。 
　　[疏]“牧之”至“尊也”。
　　○正义曰：此一节论武王伐纣，率领诸侯以祭祖庙，追王大王、王季，上尊祖祢之事，与前相接也。
　　○“牧之野，武王之大事也”者，言牧野之战，是武王之事大者也。
　　○“既事而退”者，既战罢而退也。
　　○“柴於上帝”者，谓燔柴以告天。“祈於社”者，陈祭以告社也。
　　○“设奠於牧室”者，设此奠祭於牧野之馆室，以告行主也。
　　○“遂率天下诸侯”者，上言告祭既讫，遂率领天下诸侯执豆笾疾奔走而往在庙祭先祖。於此之时，乃追王大王，大王名亶父者，又追王王季历及文王昌等为王，所以然者，不以诸侯之卑号临天子之尊也。
　　○注“古者”至“主也”。
　　○正义曰：知“郊关有馆”者，《遗人》云：“凡国野十里庐，三十里有宿，五十里有巿。”道路尚然，明郊关亦有馆舍。郑言此者，证牧野有室。云“先祖者，行主也”者，案《曾子问篇》云：“古者师行，必以迁庙主行。”故《甘誓》云：“用命赏于祖。”此武王所载行主者也。案《周本记》云载文王木主，以其成文王之业，故不载迁庙主。其社则在野外祭之，故不在牧室。此社是土地之神，故郑云“柴祈，告天地也”。
　　○注“《周颂》”至“在庙”。
　　○正义曰：《周颂》所云，谓周公摄政六年祭清庙，此经“逡奔走”，谓武王伐纣而还告庙，其事不同，引之者，证奔走不异，故引之。知执豆笾行还告庙者，以此经上云柴、祈、设奠，下云“遂率天下诸侯”，是柴、祈礼毕。故《武成》云：“丁未，祀于周庙，骏奔走，执豆笾。”而皇氏云：“为柴、祈奠於牧室之时，诸侯执豆笾。”非此经文之次，又与《武成》违，其义非也。
　　○注“不用”至“著焉”。
　　○正义曰：案此武王追王大王亶父、王季历、文王昌，案合符。后云“文王立后稷配天，追王大王亶甫，王季历”，与此不同者，文王暂追王耳，号谥未定，至武王时乃定之矣。《中庸》云“周公追王大王、王季”者，谓以王礼改葬耳。不改葬文王者，先以王礼葬故也。此大王、王季追王者，王迹所由兴，故追王也。所以追王者，以子为天子，而不以卑临尊。若非王迹所由，不必追王也。故《小记》云“父为士，子为天子、诸侯，祭以天子、诸侯，其尸服以士服”是也。《周语》云：“先王不窋。”《武成》云：“先王建邦启土。”谓后稷皆称先王者，以王者之先祖，故通称先王也。契称玄王，与此同矣。“文王称王早矣”者，土无二王，殷纣尚存，即为早。所以早称王者，案《中候我应》云：“我称非早，一民固下。”注云：“一民心，固臣下，虽於时为早，於年为晚矣。”故《周本记》云：文王受命六年，立灵台，布王号。於时称王，九十六也。故《文王世子》云“君王其终抚诸”是也。文王既称王，文王生虽称王，号称犹未定，故武王追王，乃定之耳。
　　上治祖祢，尊尊也。下治子孙，亲亲也。旁治昆弟，合族以食，序以昭缪，别之以礼义，人道竭矣。治，犹正也。缪读为穆，声之误也。竭，尽也。
　　○祢，本或作祢，年礼反。缪音木。别，彼列反，下至“其庶姓别”文注并同。缪，读莫侯反，又音谬。 
　　[疏]“上治”至“竭矣”。
　　○正义曰：此一节论武王伐纣之后，因治亲属合族之礼，叙昭穆之事。
　　○“上治祖祢，尊尊也”者，治，犹正也。上正治祖礻尔，是尊其尊也。
　　○“下治子孙，亲亲也”者，下正於子孙，是亲其亲也。上主尊敬，故云“尊尊”，下主恩爱，故云“亲亲”。
　　○“旁治昆弟”者，谓旁正昆弟，逾远疏也。
　　○“合族以食”者，言旁治昆弟之时，合会族人以食之礼，又次序族人以昭穆之事，所谓“旁治昆弟”也。
　　○“别之以礼义，人道竭矣”者，总结“上治祖祢，下治子孙，旁治昆弟”，言此三事皆分别之以礼义，使人义之道理竭尽於此矣。
　　圣人南面而听天下，所且先者五，民不与焉。且先，言未遑馀事。
　　○听，体宁反。与音预。一曰治亲，二曰报功，三曰举贤，四曰使能，五曰存爱。功，功臣也。存，察也，察有仁爱也。五者一得於天下，民无不足，无不赡者。五者一物纰缪，民莫得其死。物，犹事也。纰缪，犹错也。五事得，则民足，一事失，则民不得其死，明政之难。
