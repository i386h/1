<!-- { "loadSidebar": true } -->
　　○不髦音毛。大帛不緌。帛，当为“白”，声之误也。大帛，谓白布冠也。不緌，凶服去饰。玄冠紫緌，自鲁桓公始也。盖僣宋王者之后服也。緌当用缋。
　　○僣，子念反，后同。 
　　[疏]“垂緌”至“士也”。
　　○正义曰：此亦用“既祥冠”而加“垂緌五寸”也。
　　○注“惰游”至“既祥”。
　　○正义曰：郑知“惰游，罢民”者，与下“不齿”相连，故知是《周礼》坐嘉石之罢民。知“亦缟冠素纰”者，以文承上“缟冠素纰”之下，但“垂緌”为异。
　　○注“谓燕居冠也”。
　　○正义曰：燕居之冠，属武於冠冠，武相连属，燕居率略少威仪故也。又不加緌，若非燕居，则冠与武别，临著乃合之，有仪饰故也。
　　○注“送丧”至“备礼”。
　　○正义曰：始死三日之前，要绖散垂，三日之后乃绞之。至葬，启殡己后，亦散垂。既葬乃绞。五十既衰，不能备礼，故不散垂。及亲没不髦，不关冠之义，纪者杂厕其间。
　　○注“帛当”至“去饰”。
　　○正义曰：知“帛，当为白”者，以《杂记》云，大白冠、缁布冠，皆不緌。彼“大白”与“缁布”连文，故知此“大帛”谓白布冠也。《左传》闵二年，卫文公“大布之衣，大帛之冠”，白缯冠也。与“大布”相对，与此异也。
　　○注“盖僣宋王者之后”。
　　○正义曰：知疑“僣宋”者，以祭周公用白牡，乘大路，是鲁用殷礼，故疑鲁桓公用紫緌，“僣宋王者之后”。云“緌当用缋”者，以上文云“缁布冠缋緌，绪侯之冠”，故知也。
　　朝玄端，夕深衣。深衣三袪，谓大夫、士也。三袪者，谓要中之数也。袪尺二寸；围之为二尺四寸；三之，七尺二寸。
　　○朝，直遥反。深衣三袪，起鱼反，本或无“衣”字。要，一遥反。下文、注同。缝齐，倍要，缝，紩也。紩下齐倍要中。齐，丈四尺四寸。缝，或为逢，或为丰。
　　○缝音逢。齐音咨，本又作齐，注同。紩，直已反，徐治栗反。衽当旁，衽，谓裳幅所交裂也。凡衽者，或杀而下，或杀而上，是以小要取名焉。衽属衣则垂而放之，属裳则缝之，以合前后，上下相变。
　　○衽，而审反，又而鸩反。属音烛，下同。袂可以回肘。二尺二寸之节。
　　○袂，面世反。肘，竹丑反。长、中，继揜尺。其为长衣、中衣，则继袂揜一尺，若今褎矣。深衣则缘而已。
　　○褎音袖，下文同。袷二寸，曲领也。
　　○袷音劫。
　　○袪尺二寸，袂口也。缘广寸半。饰边也。
　　○广，徐公旷反，后放此。以帛裹布，非礼也。中外宜相称也。冕服，丝衣也。中衣用素。皮弁服、朝服、玄端，麻衣也，中衣用布。
　　○裹音里。称，尺证反。士不衣织。织，染丝织之。士衣染缯也。
　　○衣，於既反，注及下注同。织音志，注“织染”同。缯，以绫反。无君者不贰采。大夫去位，宜服玄端玄裳。
　　○去如字。衣正色，裳间色。谓冕服，玄上纁下。
　　○间，间厕之间。非列采不入公门。列采，正服。振絺、绤不入公门，表裘不入公门。振，读为袗。袗，襌也。表裘，外衣也。二者形且亵，皆当表之乃出。
　　○振，依注为袗，之忍反。襌音丹，下文，注同。 
　　[疏]“朝玄”至“公门”。
　　○正义曰：自此以下至“弗敢充也”一节，广论衣服及裘裼袭之事。
　　○“朝玄端，夕深衣”者，谓大夫、士早朝在私朝，服玄端，夕服深衣，在私朝及家也。
　　○“深衣三袪”者，袪谓袂末，言深衣之广，三倍於袂末。
　　○“缝齐，倍要”者，齐，谓裳之下畔。要，谓裳之上畔。言缝下畔之广，倍於要中之广，谓齐广一丈四尺四寸，要广七尺二寸。
　　○“衽当旁”者，衽，谓裳之交接之处，当身之畔。
　　○“袂可以回肘”者，袂上下之广二尺二寸，肘长尺二寸，故可以回肘也。
　　○“长、中，继揜尺”者，谓长衣、中衣，继袂之末，揜馀一尺。
　　○“袷二寸”者，袷，谓深衣曲领，广二寸。
　　○“袪尺二寸”者，袪，谓深衣袂口，谓口之外畔上下尺二寸也。故注云“衽，袂口也”。
　　○“缘广寸半”者，谓深衣边以缘饰之广，寸半也。
　　○注“谓大”至“二寸”。
　　○正义曰：上文云君朝服，日出而视朝；夕深衣，祭牢肉。此云“朝玄端”，与君不同，故知是“大夫、士”也。以视私朝，故服“玄端”。若朝君之时，则朝服也。朝服，其衣与玄端无异，但其裳以素耳。若大夫莫夕盖亦朝服，其士则用玄端。故《士冠礼》注云“玄端，士莫夕於朝之服”是也。其私朝及在家，大夫、士夕皆深衣也。皇氏以为，此玄端是朝君之服。若然，朝礼君臣同服，上文“君朝服，夕深衣”，此文与君无异，郑何得注云“大夫、士也”？恐皇氏之说非也。云“三之七尺二寸”者，按《深衣》云“幅十有二”以计之，幅广二尺二寸，一幅破为二，四边各去一寸，馀有一尺八寸，每幅交解之，阔头广尺二寸，狭头广六寸，比宽头向下，狭头向上，要中十二幅，广各六寸，故为七尺二寸。下齐十二幅，各广尺二寸，故为一丈四尺四寸。
　　○注“衽谓”至“相变”。
　　○正义曰：“衽，谓裳幅所交裂也”者，裳幅下广尺二寸，上阔六寸，狭头向上，交裂一幅而为之。云“凡衽者，或杀而下，或杀而上”者，皇氏云：“言‘凡衽’，非一之辞，非独深衣也。‘或杀而下’，谓丧服之衽，广头在上，狭头在下。‘或杀而上’，谓深衣之衽，宽头在下，狭头在上。”云“是以小要取名焉”者，谓深衣与丧服，相对为小要，两旁皆有此衽。熊氏大意与皇氏同，“或杀而下”，谓“朝祭之服”耳。云“衽属衣，则垂而放之”者，谓丧服及熊氏朝祭之衽。云“属裳则缝之，以合前后”者，谓深衣之衽。云“上下相变”者，上体是阳，阳体舒散，故垂而下。下体是阴，阴主收敛，故缝而合之。今删定，深衣之上独得衽名，不应假他馀服相对为衽。何以知之？深衣衣下属幅而下，裳上属幅而上，相对为衽。郑注《深衣》“钩边，今之曲裾”，则宜两边而用也。但此等无文言之，且从先儒之义。
　　○注“其为”至“而已”。
　　○正义曰：“继袂揜一尺”者，幅广二尺二寸，以半幅继续袂口，揜馀一尺。云“深衣则缘而已”者，若长衣揜必用素，而中衣揜或布或素，随其衣而然。长、中制同而名异者，所施异故也。里中著之，则曰“中衣”，若露著之，则曰“长衣”。故郑注《深衣目录》：“素纰曰长衣，有表谓之中衣。”
　　○“以帛里布，非礼也”，若朝服用布，则中衣不得用帛也。“皮弁服、朝服、玄端服，麻衣也，中衣用布”，三衣用麻，麻即十五升布，故中衣并用布也。然云“朝服”，又云“玄端”者，朝服指玄衣素裳，而玄端裳色多种，或朱裳玄黄杂裳之属，广言之也。而小祥衰里孰帛中衣者，吉凶异故也。
　　○“士不衣织”。
　　○织者，前染丝后织者。此服功多色重，故士贱不得衣之也。大夫以上衣织，染丝织之也。士衣染缯。《诗》庶人得“衣锦”者，礼不下庶人，有经而等也，故服锦衣。下云“居士锦带”者，直以锦带非为衣也。《唐传》云：古者有命，民有饰车骈马衣锦者，非周法，大夫以上得衣织衣。而《礼运》云“衣其澣帛”，谓先代礼尚质故也。
　　○注“大夫”至“玄裳”。
　　○正义曰：此谓大夫、士去国，三月之内服素衣素裳，三月之后，别服此玄端玄裳。以经云“不贰采”，是有采色，但不贰耳。采色之中，玄最贵也。
　　○注“谓冕服，玄上纁下”。
　　○正义曰：玄是天色，故为正。纁是地色，赤黄之杂，故为间色。皇氏云：“正谓青、赤、黄、白、黑，五方正色也。不正，谓五方间色也，绿、红、碧、紫、緌黄是也。“青是东方正，绿色东方间，东为木，木色青，木刻土，土黄，并以所刻为间，故绿色，青，黄也。朱是南方正，红是南方间，南为火，火赤刻金，金白，故红色，赤、白也。白是西方正，碧是西方间，西为金，金白刻木，故碧色，青、白也。黑是北方正，紫是北方间，北方水，水色黑，水刻火，火赤，故紫色，赤、黑也。黄是中央正，緌黄是中央间，中央为土，土刻水，水黑，故緌黄之色，黄、黑也。
　　○注“振读”至“乃出”。
　　○正义曰：按《士昏礼》云：“女从者毕袗玄。”彼注以袗为同，此云“袗、襌”者，以振与袗声相近，袗字从衣，故读从袗盖袗。字得为同，又得为襌，故下《曲礼》注引《论语》云“当暑袗絺绤”，是《论语》本有为袗字者。云“形且亵”者，形，解袗絺绤，其形露见。亵，解表裘在衣外，可鄙亵。二者皆上加表衣乃出也。
　　袭裘不入公门。衣裘必当裼也。
　　○裼，思历反。纊为茧，缊为袍。衣有著之异名也。纊，谓今之新绵也。缊，谓今纊及旧絮也。
　　○纊音旷。茧，古典反。缊，纡粉反，又纡郡反。袍，步羔反。絮，胥虑反。襌为絅，有衣裳而无里。
　　○絅，苦迥反，徐又音逈。帛为褶，有表里而无著。
　　○褶音牒，裌也。
　　○朝服之以缟也，自季康子始也。亦僣宋王者之后。 
　　[疏]“袭裘”至“始也”。
　　○正义曰：《檀弓》云“裼裘”、“袭裘”，谓若子游裼裘而吊，曾子袭裘而吊，皆谓裘上有裼衣，裼衣之上有袭衣，袭衣之上有正服，但据露裼衣、不露裼衣为异耳。若袭裘，不得入公门也。
　　○注“缊，谓今纊及旧絮也”。
　　○正义曰：如郑此言，云“缊谓今纊”者，谓好绵也。则郑注之时，以好者为绵，恶者为絮，故云“缊，谓今纊及旧絮”也。
　　○注“亦僣宋王者之后”。
　　○正义曰：云“亦”者，亦上“玄冠紫緌”，是“僣宋王者之后”。知宋朝服以缟者，按《王制》云，殷人“缟衣而养老”，燕服则为朝服。宋是殷后，故“朝服以缟”。
　　孔子曰：“朝服而朝，卒朔然后服之。”谓诸侯与群臣也。诸侯视朔皮弁服。曰：“国家未道，则不充其服焉。”谓若卫文公者。未道，未合於道。 
　　[疏]“孔子”至“服之”。
　　○正义曰：朝服缁衣素裳而朝，谓每日朝君。
　　○“卒朔然后服之”者，卒朔，谓卒告朔之时，服皮弁告朔，礼终脱去皮弁而后服朝服也。
　　○注“谓诸侯与群臣也”。
　　○正义曰：知非天子之朝服，而云“诸侯与群臣”者，以上文次皆云“不入公门”，下云“唯君有黼裘”，又云君衣狐白裘，皆据诸侯之礼，故知此亦据诸侯也。
