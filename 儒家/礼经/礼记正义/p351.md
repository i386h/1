<!-- { "loadSidebar": true } -->
　　○正义曰：此解经“卜、筮不相袭”之事。既大事卜，小事筮，是二者不相因袭也。此大事，谓征伐出师及巡守也。其实是中事对小事为大耳。“小事则筮”者，若《周礼 簭人》有九簭，“筮更”、“筮咸”之属是也。此与《曲礼》文同而注异者，各随文势也。
　　○注“大事，有事於大神，有常时常日也”。
　　○正义曰：既有“常时常日”而用卜者，亦不敢专也。故《曲礼》篇云：“日而行事则必践之。”又《祭统》云：“虽有明知之心，必进断其志。”是虽有常日，犹用卜也。
　　○注“有事於小神，无常时常日，有筮，临有事筮之”。
　　○正义曰：此经皆论祭祀之事，故解小事。云“有小事於小神”，其实《周礼》小事非唯小祀而已。既云小事用筮，而《大卜》云“凡小事莅卜”者，彼谓大事中之小事，非此之小事也。
　　○注“事之外内，别乎四郊”。
　　○正义曰：先师以为祭天而用辛，虽外用柔日，祭社用甲，虽内用刚日，殊别於四郊之祭，言用刚、柔之日，不可与四郊同。其馀他事，今谓“事之外内，别乎四郊”者，谓四郊之外为外事，若“甲午祠兵，吉日庚午，既差我马”之属是也。四郊之内为内事，若郊之用辛，及宗庙少牢用丁亥之属是也，故言“别於四郊”。外内别用，限别以四郊为限。
　　子曰：“后稷之祀易富也。其辞恭，其欲俭，其禄及子孙。富之言备也。以传世之禄，恭俭者之祭易备也。
　　○易，以豉反，注同。传，丈专反，下同。共音恭。《诗》曰：‘后稷兆祀，庶无罪悔，以迄于今。’”兆，四郊之祭处也。迄，至也。言祀后稷於郊以配天。庶几其无罪悔乎，福禄传世，乃至於今。
　　○迄，许讫反。处，昌虑反。下“建国之处”同。 
　　[疏]“子曰”至“于今”。
　　○以前经明不违卜筮，动合神明，故此经明后稷祭祀，福流后世，以证成其义。
　　○“后稷之事，易富也”者，富，备也。后稷乃帝喾之子，世有禄位，后稷又祭祀恭俭，以世禄之饶供俭薄之祭，故易丰备也。
　　○“其禄及子孙”者，以后稷祭祀，其辞恭敬，其欲节俭，神之降福，故“禄及子孙”。
　　○“诗曰：后稷兆祀”者，是《大雅 生民》之篇，美成王尊祖配天。所以尊后稷配天者，以后稷生存之时，於四郊之兆域，祭祀於天，而事皆合礼，庶几无罪过悔恨，故迄至於今文、武之时，而王有天下。
　　子曰：“大人之器威敬。言其用之尊严。天子无筮，谓征伐出师若巡守也，天子至尊，大率皆用卜也。《春秋传》曰：“先王卜征五年，岁袭其祥。”
　　○守，手又反。诸侯有守筮。守筮，守国之筮，国有事则用之。天子道以筮。始将出，卜之。道有小事则用筮。诸侯非其国不以筮，卜宅寝室。入他国则不筮，不敢问吉凶於人之国也。诸侯受封乎天子，因国而国，唯宫室欲改易者，得卜之耳。天子不卜处大庙。”卜可建国之处吉，则宫庙吉可知。
　　○大音泰。子曰：“君子敬则用祭器。谓朝聘待宾客崇敬，不敢用燕器也。
　　○朝，直遥反。是以不废日月，不违龟筮，以敬事其君长。用龟筮，问所贡献也。
　　○长，丁丈反。是以上不渎於民，下不亵於上。”言上之於下以直，则下应之以正，不亵慢也。
　　○应，应对之应。慢，字又作“僈”，武谏反。 
　　[疏]“子曰”至“於上”。
　　○“以上经明在国内事上帝神明及国内诸事，无非卜筮之用，此一节更明天子、诸侯用卜筮，有出行之义。
　　○“大人之器威敬”者，大人，谓天子，所主之器，当威严敬重，不可私亵於小事杂用也。飨时则用，燕则不用也。
　　○“天子无筮”，天子既尊重，於征伐出师若巡守之大事，皆用卜，无用筮也。
　　○“诸侯有守筮”者，诸侯卑於天子，有守国之筮，谓在国居守，有事而用筮。
　　○“天子道以筮”者，天子在国既皆用卜，若出行於道路之上，临时有小事之时，则唯用筮也。
　　○“诸侯非其国不以筮”者，诸侯降於天子，若出行於外，非其国境不用筮也。以其不敢问吉凶於人之国，筮尚不用，卜不用可知也。“卜宅寝室”者，谓诸侯既受天子所封，不敢卜其所建之国以否，但建国已后，宅及寝室须欲改易者得卜之，故曰“卜宅寝室”。
　　○“天子不卜处大庙”者，以建国之时，总卜其吉，不特更卜处大庙所在，以其吉可知。
　　○“子曰：君子敬则用祭器”者，犹事稍异於上，故更称“子曰”。“敬则用祭器”者，言慎重其大事，心有恭敬，则用祭器。言慎重其事也。
　　○“是以不废日月”者，总明朝聘之时，依其日月。
　　○“不违龟筮”者，谓贡献之物，必先卜筮而来。
　　○“以敬事其君长”者，所以朝聘之时，必须如此者，以恭敬事其君长，不敢亵渎故也。君，谓天子。言“长”者，兼诸侯相朝，小国之於大国也。
　　○“是以上不渎於民”，其上为此相敬，不亵渎於民，言以直道接民。
　　○“下不亵於上”者，谓以正事上，不亵慢也。
　　○注“谓征”至“其祥”。
　　○正义曰：知“征伐出师及巡守”者，以前云外事用刚日，内事用柔日，据在国诸事。今此云“无筮”，又云“天子道以筮”，又云“诸侯非其国不以筮”，皆据将欲出行，及在道之事。故知此节以下，不与上同，是将出行。下云“天子道以筮”，此云“无筮”，是未在道也，故知“征代出师若巡守”欲发时也。云“天子至尊，大事皆用卜也”者，谓不徒用筮而已，兼用卜也。此云“无筮”，无徒筮耳，不谓全无筮也。《簭人》云：“国之大事，先簭而后卜。”出师、巡守，皆大事者也。所引《春秋传》者，襄十三年《左传》文。案襄十一年，郑先属於楚。今楚弱，郑又被晋收，属於晋，郑使良霄石告绝於楚，楚人执之，故谓楚人云：“先王卜征五年。”谓将欲巡守，预先五年，每岁卜之。云“岁袭其祥”者，袭，重也。谓岁岁恒吉，重其吉祥，而后始行。若不吉，则更增脩其德，欲令楚脩德。引者，证巡守须卜也。
　　○注“守筮守国之筮”。
　　○正义曰：此诸侯守国筮者，非寝室改易之属，则唯用筮也。若寝室亦用卜，故下云“卜宅寝室”。然此节皆明将行及守国之义，而云“守筮”及“卜宅寝室”，及“不卜处大庙”，皆言国史之宁者，此举国中以明在外，外内相明也。
　　○注“诸侯受封乎天子，因国而国”。
　　○正义曰：此诸侯初受封之时不卜者，以天子因先王旧国，而今封诸侯，不须卜也。若天子初建国则卜之，故下注云“卜可建国之处”，是不因先王旧国也。
　　○注“谓朝聘若宾客崇敬，不敢用燕器也”。
　　○正义曰：但此章据出行朝聘之事，故以朝聘解之，则上文“非其国不以筮”，是出外行也。其实昏、冠亦不用燕器也，用祭器也，故《左传》称鲁襄公冠，季武子云“君冠必以祼享之礼，行之以金石之乐节之”是用祭器也。
　　○注“用龟筮，问所贡献也”。
　　○正义曰：郑以“天子无筮”以下，论出行在外之事，故解此“不违龟筮”，谓所问贡献之物也。前章云“不违龟筮”，谓在国所卜诸事也。 

　 
卷五十五 缁衣第三十三 

　卷五十五 缁衣第三十三 　 
　　陆曰：“郑云：善其好贤者之厚，故述其所称之《诗》以为其名也。《缁衣》，郑诗，美武公也。刘献云：‘公孙尼子所作也。’” 
　　[疏]正义曰：案郑《目录》云：“名曰《缁衣》者，善其好贤者，厚也。《缁衣》，郑诗也。其诗曰：‘缁衣之宜兮，敝予又改为兮。適子之馆兮，还予授子之粲兮。’粲，餐也。设餐以授之，爱之欲饮食之。言缁衣之贤者，居朝廷，宜其服也。我欲就为改制其衣，反欲与之新衣，厚之而无已。此於《别录》属《通论》。”
　　子言之曰：“为上易事也，为下易知也，则刑不烦矣。”言君不苛虐，臣无奸心，则刑可以措。
　　○“子言之曰”，此篇二十四章，唯此一“子言之”，后皆作“子曰”。易，以豉反，下同。苛音何。错，七故反，本亦作措，同。 
　　[疏]“子言”至“烦矣”。
　　○正义曰：此篇凡二十四章，唯此云“子言之曰”，馀二十三章皆云“子曰”。以篇首宜异故也。
　　○“为上易事也”者，“为上”谓君。君上以正理御物，则臣事之易也。
　　○“为下易知也”者，“为下”谓臣。臣下无奸诈，则君知其情易也。
　　○“则刑不烦矣”者，君易事，臣易知，故刑辟息止，不烦动矣。然此篇题“缁衣”，而入文不先云“缁衣”者，欲见君明臣贤如此，后乃可服缁衣也。
　　子曰：“好贤如《缁衣》，恶恶如《巷伯》，则爵不渎而民作愿，刑不试而民咸服。《缁衣》、《巷伯》，皆《诗》篇名也。《缁衣》首章曰“缁衣之宜兮，敝予又改为兮。適子之馆兮，还予授子之粲兮”，言此衣缁衣者，贤者也，宜长，为国君。其衣敝，我愿改制，授之以新衣，是其“好贤”，欲其贵之甚也。《巷伯》六章，曰“取彼谗人，投畀豺虎。豺虎不食，投畀有北。有北不受，投畀有昊”。此其“恶恶”，欲其死亡之甚也。“爵不渎”者，不轻爵人也。试，用也。咸，皆也。
　　○好，呼报反，注同。缁，侧其反。恶恶，上乌路反，下如字，注同。巷，户降反。《巷伯》，《小雅》篇名。愿音原。还音旋。粲，七旦反。衣缁衣，上於既反，下如字。谗人，本又依《诗》作“谮人”。投畀，必利反，下同。豺，仕皆反。昊，胡老反，本或作皓，同。《大雅》曰：‘仪刑文王，万国作孚。’”刑，法也。孚，信也。仪法文王之德而行之，则天下无不为信者也。文王为政，克明德慎罚。 
　　[疏]“子曰”至“作孚”。
　　○正义曰：此一节明好贤、恶恶，赏罚得中，则为民下所信。
　　○“好贤如缁衣”者，缁衣，朝服也。诸侯视朝之服，缁衣素裳。郑武公、桓公父子并为周司徒，善於其职，郑人善之，愿君久留郑国，服此缁衣，衣服败破，则又作新衣以授之，故以歌此诗，是好贤之诗也。诗人以《缁衣》为《郑风》之首，故云“好贤如缁衣”也。
　　○“恶恶如巷伯”者，《巷伯》亦《诗》篇名也，巷伯是奄人，为王后宫巷官之长，故为“巷伯”也。幽王信谗，诗人伤谗而惧谗及己，故作诗以疾谗也。其诗云：“取彼谗人，投畀豺虎。豺虎不食，投畀有北。有北不受，投畀有昊。”是恶谗人之甚，故云“恶恶如《巷伯》也。
