<!-- { "loadSidebar": true } -->
　　○正义曰：知“此玄端服之韠也”者，按《士冠礼》玄端、玄裳、黄裳、杂裳、爵韠，谓士玄端之韠。此云“士爵韦”，故知是玄端之韠也。云“天子、诸侯玄端朱裳”者，以韠从裳色。君既用朱，故知裳亦朱色也。然天子诸侯祭服，玄衣纁裳。知此朱韠非祭服韠者，若其祭服则君与大夫士无别，同是赤色，何得云“大夫素，士爵韦”？且祭服之韠，大夫以上谓之韨，士爵弁谓之韎韐，不得称韠也。云“大夫素裳”者，大夫玄端，以素为裳，故素韠也。此则大夫、士朝君之服。大夫既以素裳为朝服，又以玄端服，礼穷则同故也。云“唯士玄裳，黄裳，杂裳也”者，《士冠礼》谓玄端之裳也。士朝服则素裳，故郑注《士冠礼》，朝服则玄端之衣，易其裳耳。云“皮弁服皆素韠”者，按《士冠礼》“皮弁服素韠”。云“皆”者，君与大夫、士皮弁皆然，故云“皆”也。
　　○注“目韠制”。
　　○正义曰：经云“圜”，则下文“大夫前方后挫角”，则圜也。经云“杀”，则下文“公侯前后方”，方则“杀”也。经云“直”，则下文云“天子直”。是“目韠制”也。
　　○注“杀四”至“五寸”。
　　○正义曰：以经云“前后方”，是“杀四角”也。上下各去五寸，所去之处，以物补饰之使方，变於天子也。云“所杀者去上下各五寸”者，按《杂记》云“韠会去上五寸”，是上去五寸。又云“纰以爵韦，六寸”，不至下五寸，是去下五寸。郑注《杂记》云：“会，谓上领缝也。领之所用，盖与纰同。”如郑此言，即上去五寸是领也。以爵韦为领，故云“领之所用”，“与纰同”。下云“所去五寸，纯以素”。故郑注《杂记》云：“纯纰所不至者五寸。”然则上去五寸是领也，下去五寸是纯也。若然，唯去上畔下畔，而云“杀四角”者，盖四角之处别异之，使殊於馀边也。其会之下，纯之上，两边皆纰以爵韦，表里各三寸。故《杂记》云：“韠长三尺，下广二尺，上广一尺，会去上五寸。纰以爵韦六寸，不至下五寸，纯以素，紃以五采。”韠制大略如此。但古制难知，不可委识，或据《礼图》，天子韠制，形如要鼓也，以今参验，不附人情。故今依附《记》文，参验情事而为此说，以俟后贤。
　　○注“圜其”至“为后”。
　　○正义曰：以经云“后挫角”，谓杀上角使圜，不令方也。
　　○注“正，直、方之间语也”。
　　○正义曰：正，谓不邪也。直而不邪谓之正，方而不邪亦谓之正，故云“正，直、方之间语”。
　　○注“颈五”至“革带”。
　　○正义曰：云“颈五寸亦谓广”者，郑恐上下长五寸，故云“亦谓广”也。其上下及肩与革带俱二寸也。云“凡佩，系之革带”者，以韠系於革带，恐佩系於大带，故云然。以大带用组约，其物细小，不堪县韠佩故也。
　　○注“此玄”至“不命”。
　　○正义曰：以上经云“君朱，大夫素，士爵韦”，是玄端服之韠，故云“此玄冕爵弁服之韠”，言异於上也。此据有孤之国，以卿大夫虽三命再命，皆著玄冕。若无孤之国，则三命再命之卿大夫皆絺冕，不得唯玄冕也。爵弁，则士所服。云“尊祭服，异其名耳”者，他服称韠，祭服称韨，是异其名。韨、韠皆言为蔽，取蔽鄣之义也。知祭服称韨者，按《易 困卦 九二》“朱绂方来，利用享祀”，是祭祀称韨也。按《诗毛传》，天子纯朱，诸侯黄朱。黄朱色浅，则亦名赤韨也。则大夫赤韨，色又浅耳。有虞氏以前，直用皮为之，后王渐加饰焉，故《明堂位》云：“有虞氏服韨，夏后氏山，殷火，周龙章。”彼注云：“天子备焉，诸侯火而下，卿大夫山，士韎韐而已。”云“缊，赤、黄之间色，所谓韎也”者，按此云“一命，缊韨”，一命，谓公侯伯之士。《士冠礼》“爵弁韎韐”，此“缊韨”则当彼“韎韐”，故云“所谓韎也”。《毛诗》云：“韎韐茅蒐染。”齐人谓“茅蒐”为“韎韐”声也。茅蒐，则蒨草也。以蒨染之，其色浅赤，则缊为赤、黄之间色。若子、男大夫，但名“缊韨”，不得为韎韐也，以其非士故耳。云“黑谓之黝，青谓之葱”者，《周礼 牧人》云：“阴祀用黝牲。”又孙炎注《尔雅》云：“黝青黑，葱则青之异色。”三命则公之卿玄冕，侯伯之卿絺冕，皆赤韨葱衡。
　　王后袆衣，夫人揄狄，袆读如翚，揄读如摇，翚、摇皆翟雉名也。刻缯而画之，著於衣以为饰，因以为名也。后世作字异耳。夫人，三夫人，亦侯伯之夫人也。王者之后，夫人亦袆衣。
　　○袆音翚，许韦反，注及下同。揄音摇，羊消反。《尔雅》云：“伊洛而南，素质五色，皆备成章曰翚。江淮而南，青质五色，皆备成章曰鹞。”鹞音摇。谓刻画此雉形，以为后夫人服也。翟，直历反。著，直略反，又竹略反。三寸，长齐于带，绅长制：士三尺，有司二尺有五寸。子游曰：“参分带下，绅居二焉。”绅、韠、结三齐。三寸，谓约带纽组之广也。长齐于带，与绅齐也。绅，带之垂者也，言其屈而重也。《论语》曰：“子张书诸绅。”有司，府史之属也。三分带下而三尺，则带高於中也。结，约馀也。此又乱脱在是，宜承“约用组”。结，或为“衿”。
　　○绅音申，本亦作申，下同。重，直龙反。君命屈狄，再命袆衣，一命襢衣，士褖衣。君，女君也。屈，《周礼》作“阙”，谓刻缯为翟，不画也。此子、男之夫人，及其卿、大夫、士之妻命服也。袆，当为“鞠”，字之误也。礼，天子诸侯命其臣，后夫人亦命其妻以衣服，所谓“夫尊於朝，妻荣於室”也。子、男之卿再命，而妻鞠衣，则鞠衣、襢衣、褖衣者，诸侯之臣皆分为三等，其妻以次受此服也。公之臣，孤为上，卿、大夫次之，士次之。侯、伯、子、男之臣，卿为上，大夫次之，士次之。褖，或作“税”。
　　○屈音阙，注同。袆，依注音鞠，居六反，又曲六反。襢，张战反。褖，吐乱反，注作税，音同。唯世妇命於奠茧，其他则皆从男子。奠，犹献也。凡世妇已下，蚕事毕献茧，乃命之以其服。天子之后、夫人、九嫔，及诸侯之夫人，夫在其位，则妻得服其服矣。自“君命屈狄”至此，亦乱脱在是，宜承“夫人揄狄”。 
　　[疏]“王后”至“男子”。
　　○正义曰：此一节论王后以下命妇之服，唯有“三寸，长齐于带”一经，厕在其间。带事前文已解讫，
　　○“王后袆衣”者，袆，读如“翚”，谓画翚於衣，六服之最尊也。
　　○“夫人揄狄”者，揄，读如“摇”，狄，读如“翟”，谓画读翟之雉於衣，谓三夫人及侯伯夫人也。
　　○“君命屈狄”者，君，谓女君，子男之妻也。被后所命，故云“君命屈狄”者。屈，阙也。狄，亦翟也。直刻雉形，阙其采画，故云“阙翟”也。
　　○“再命袆衣”者，再命，谓子男之卿。袆，当为“鞠”，谓子、男卿妻服鞠衣也。
　　○“一命襢衣”者，襢，展也。子、男、大夫一命，其妻服展衣也。
　　○“士褖衣”者，谓子、男之士不命，其妻服褖衣。郑注《士丧礼》，褖之言缘，黑衣裳，以赤缘之。
　　○“唯世妇命於奠茧”者，世妇，谓天子二十七世妇以下也。奠，献也。献茧，谓世妇及命妇入助蚕毕献茧也。凡夫尊於朝，妻贵於室，皆得各服其命服。今唯世妇及卿大夫之妻并卑，虽已被命，犹不得即服命服，必又须经入助蚕，蚕毕献茧，茧多功大，更须君亲命之著服，乃得服耳，故云“命於奠茧”。
　　○“其他则皆从男子”者，其他，谓后、夫人、九嫔及五等诸侯之妻也。其夫得命，则其妻得著命服，不须奠茧之命，故云“皆从男子”。
　　○注“袆读”至“袆衣”。
　　○正义曰：按郑注《内司服》引《尔雅 释鸟》：“伊雒而南，素质五色，皆备成章曰翚。江淮而南，青质五色，皆备成章曰摇。”郑又云：“王后之服刻缯为之形而采画之，缀於衣以为文章。袆衣，画翚者。榆翟，画摇者。阙翟，刻而不画。从王祭先王则服袆衣，祭先公则服榆翟，祭群小祀则服阙翟。鞠衣，黄桑服也。色如鞠尘，服之以告桑。展衣，以礼见王及宾客。褖衣，御于王之服。阙翟赤，摇翟青，褖衣玄，鞠衣黄，展衣白，褖衣黑。”又《郑志》云：“三狄首服副，副，覆也，所以覆首为之饰。其遗象，若今步繇矣。鞠衣首服编编，列发为之。其遗象，若今假紒矣。展衣，褖衣，首服以次第发长短为之，所谓髲髢。若燕居之时，则亦褖衣骊笄总而已。”其六服皆以素纱为里，故《内司服》“陈六服”之下云“素纱”，郑注云：“六服皆袍，制以白縳为里。”云“夫人，三夫人，亦侯伯之夫人也”者，以经云“王后袆衣”，则云“夫人榆狄”，其文相次，故以夫人为三夫人。但三夫人与三公同对王为屈，三公执璧与子男同，则三夫人亦当与子男夫人同，故郑注《司服》疑而不定，云“三夫人，其阙狄以下乎”，为两解之也。云“王者之后，夫人亦袆衣”者，以《礼记》每云“君衮冕”、“夫人副袆”。王者之后，自行正朔，与天子同，故祭其先王，服上服也。若祭先公则降焉。鲁祭文王、周公，其夫人亦袆衣，故《明堂位》云“君衮冕立于阼，夫人副袆立于房中”是也。
　　○注云“君女”至“作税”。
　　○正义曰：以礼，君命其夫，后命其妇，则子男之妻不得受天子之命，故以为君谓女君。是子男之妻，受后之命，或可。女君，谓后也，命子男妻，故云“君命”。云“此子、男之夫人，及其卿、大夫、士之妻命服也”者，以《典命》云：“子男之卿再命，其大夫一命，其士不命。”此云“再命袆衣，一命襢衣，士褖衣”，又承“阙狄”下，正与子男同，故知据“子、男夫人及卿、大夫、士之妻”也。袆衣是王后之服，故疑当为鞠衣。云“子、男之卿再命，而妻鞠衣，则鞠衣、襢衣、褖衣者，诸侯之臣，皆分为三等，其妻以次受此服也”者，郑为此言，欲明诸侯臣之妻，唯有三等之服。云“公之臣，孤为上，卿、大夫次之，士次之”者，以《司服》云孤“絺冕而下”，卿大夫“玄冕而下”，士“皮弁而下”。此谓上公臣为三等。云“侯、伯、子、男之臣，卿为上，大夫次之，士次之”者，以此经“再命鞠衣，一命襢衣，士褖衣”，士与大夫不同。又《典命》“子、男之卿再命，大夫一命，士不命”，尚分为三等。侯、伯之卿三命，大夫再命，士一命，是亦三等，可知郑云然也。
　　○注“奠犹”至“榆狄”。
