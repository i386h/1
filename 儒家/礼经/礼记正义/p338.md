<!-- { "loadSidebar": true } -->
　　○示，依注音寘，之豉反。易，以豉反。知力音智，本亦无力字。治之要也，治，直吏反，一本作“治国之要”，治则如字。 
　　[疏]“子曰”至“掌乎”。
　　○正义曰：以前经论文王、武王圣德相承，此论武王、周公上成先祖，脩其宗庙，行郊社之礼，所以能治国如置物掌中也，各随文解之。
　　○“夫孝者，善继人之志”者，人，谓先人。若文王有志伐纣，武王能继而承之。《尚书 武成》曰：“予小子，其承厥志。”是“善继人之志”也。
　　○“善述人之事者也”，言文王有文德为王基，而周公制礼以赞述之。故《洛诰》云“考朕昭子刑，乃单文祖德”，是善述人之事也。此是武王、周公继孝之事。
　　○“宗庙之礼，所以序昭穆也”者，若昭与昭齿，穆与穆齿是也。
　　○“序爵，所以辨贵贱也”者，序，谓次序；爵，谓公、卿、大夫、士也。谓祭祀之时，公、卿、大夫各以其爵位齿列而助祭祀，是“辨贵贱”也。故《文王世子》云“宗庙之中，以爵为位，崇德也。宗人授事以官，尊贤也”是也。
　　○“序事，所以辨贤也”者，序谓荐羞也，序谓次序，所共祭祀之事，若司徒奉牛，司马奉羊，宗伯供鸡，是分别贤能，堪任其官也。
　　○“旅酬下为上，所以逮贱也”者，旅，众也；逮，及也。谓祭末饮酒之时，使一人举觯之后，至旅酬之时，使卑者二人各举觯於其长者。卑下者先饮，是下者为上，贱人在先，是恩意先及於贱者，故云“所以逮贱也”。案《特牲馈食》之礼，主人洗爵，献长兄弟，献众兄弟之后，众宾弟子于西阶，兄弟弟子于东阶，各举觯於其长也。弟子等皆是下贱而得举觯，是有事於宗庙之中，是其荣也。又制受爵，是“逮贱”也。
　　○“燕毛，所以序齿也”者，言祭末燕时，以毛发为次序，是所以序年齿也。故注云：“燕谓既祭而燕也。燕以发色为坐，祭时尊尊也，至燕亲亲也。”
　　○“践其位，行其礼”者，践，升也，谓孝子升其先祖之位，行祭祀之礼也。
　　○“治国其如示诸掌乎”，注云“‘示’，读如‘寘诸河干’之‘寘’，寘，置也”者，若能明此序爵辨贤尊亲，则治理其国，其事为易，犹如置物於掌中也。
　　哀公问政。子曰：“文武之政，布在方策，其人存则其政举，其人亡则其政息。方，板也。策，简也。息，犹灭也。
　　○方策，初革反。版音板，本亦作“板”。人道敏政，地道敏树。敏，犹勉也。树，谓殖草木也。人之无政，若地无草木矣。敏或为“谋”。夫政也者，蒲卢也。蒲卢，蜾蠃谓土蜂也。《诗》曰：“螟蛉有子，蜾蠃负之。”螟蛉，桑虫也。蒲卢取桑虫之子，去而变化之，以成为己子。政之於百姓，若蒲卢之於桑虫然。
　　○蒲卢，并如字，《尔雅》云“蜾蠃，蒲卢”，即今之细腰蜂也，一名蠮螉。蜾音果。螺，力果反，本亦作蠃，音同。蜂，芳封反，字亦作，同。螟，莫瓶反。蛉音零。己音纪。故为政在人，在於得贤人也。取人以身，脩身以道，脩道以仁。取人以身，言明君乃能得人。仁者，人也，亲亲为大。义者，宜也，尊贤为大。亲亲之杀，尊贤之等，礼所生也。人也，读如相人偶之“人”。以人意相存问之言。
　　○杀，色界反，徐所例反。在下位不获乎上，民不可得而治矣。此句其属在下，著脱误重在此。
　　○治，直吏反，一音如字。脱音夺。重，直用反。故君子不可以不脩身。思脩身，不可以不事亲。思事亲，不可以不知人。思知人，不可以不知天。言修身乃知孝，知孝乃知人，知人乃知贤、不肖，知贤、不肖乃知天命所保佑。天下之达道五，所以行之者三，曰君臣也、父子也、夫妇也、昆弟也、朋友之交也。五者，天下之达道也。知、仁、勇三者，天下之达德也。所以行之者一也。达者常行，百王所不变也。
　　○知音智，下“近乎知”，注“言有知”皆同。或生而知之，或学而知之，或困而知之，及其知之一也。“困而知之”，谓长而见礼义之事，己临之而有不足，乃始学而知之，此“达道”也。
　　○长，丁丈反。己音纪。或安而行之，或利而行之，或勉强而行之，及其成功，一也。”利，谓贪荣名也。“勉强”，耻不若人。
　　○强，其两反，注同。 
　　[疏]“哀公”至“一也”。
　　○正义曰：此一节明哀公问政於孔子，孔子答以为政之道在於“取人”、“脩身”，并明“达道”有五，行之者三。今各随文解之。
　　○“文武之政，布在方策”者，言文王武王为政之道，皆布列在於方牍简策。
　　○“其人存则其政举”者，虽在方策，其事久远，此广陈为政之道。“其人”，谓贤人。举，犹行也。存，谓道德存在也。若得其人，道德存在，则能兴行政教，故云“举”也。
　　○“其人亡则其政息”者，息，灭也。其人若亡，谓道德灭亡，不能兴举於政教。若位无贤臣，政所以灭绝也。
　　○“人道敏政”者，敏，勉也。言为人君当勉力行政。
　　○“地道敏树”者，树，殖草木也。言为地之道，亦勉力生殖也。人之无政，若地无草木。地既无心，云勉力者，以地之生物无倦，似若人勉力行政然也。
　　○“夫政也者，蒲卢也”，蒲卢，取桑虫之子以为己子。善为政者，化养他民以为己民，若蒲卢然也。
　　○“故为政在人”，言君行善政，则民从之，故欲为善政者，在於得贤人也。
　　○“取人以身”，明君欲取贤人，先以脩正己身，则贤人至也。
　　○“脩身以道”，言欲脩正其身，先须行於道德也。
　　○“脩道以仁”者，言欲脩道德，必须先脩仁义。
　　○“仁者人也，亲亲为大”者，仁谓仁爱相亲偶也。言行仁之法，在於亲偶。欲亲偶疏人，先亲己亲，然后比亲及疏，故云“亲亲为大”。
　　○“义者宜也，尊贤为大”，宜，谓於事得宜，即是其义，故云“义者宜也”。若欲於事得宜，莫过尊贤，故云“尊贤为大”。
　　○“亲亲之杀，尊贤之等，礼所生也”者，五服之节，降杀不同，是亲亲之衰杀。公卿大夫，其爵各异，是“尊贤之等”。礼者所以辨明此上诸事，故云“礼所生也”。
　　○“在下位不获乎上”者，郑谓此句应在下章，著脱误重在此耳。
　　○“故君子不可以不脩身。思脩身，不可以不事亲”，言思念脩身之道，必先以孝为本，故云“不可以不事亲”。
　　○“思事亲，不可以不知人”，既思事亲，不可不先择友取人也。
　　○“思知人，不可以不知天”，欲思择人，必先知天时所佑助也。谓人作善，降之百祥；作不善，降之百殃，当舍恶脩善也。“五者，天下之达道也”，五者，谓君臣、父子、夫妇、昆弟、朋夫之交，皆是人间常行道理，事得开通，故云“达道也”。
　　○“知、仁、勇三者，天下之达德也”，言知、仁、勇，人所常行，在身为德，故云“天下之达德也”。
　　○言百王用此三德以行五道。五事为本，故云“道”；三者为末，故云“德”。若行五道，必须三德。无知不能识其理，无仁不能安其事，无勇不能果其行，故必须三德也。
　　○“所以行之者一也”，言百王以来，行此五道三德，其义一也，古今不变也。
　　○“或生而知之”，谓天生自知也。
　　○“或学而知之”，谓因学而知之。“或困而知之”，谓临事有困，由学乃知。
　　○“及其知之，一也”，言初知之时，其事虽别，既知之后，并皆是“知”，故云“及其知之，一也”。
　　○“或安而行之”，谓无所求为，安静而行之。
　　○“或利而行之”，谓贪其利益而行之。行此五事，得其荣名，於己无害，则“利而行之”也。故《论语》云“知者利仁”是也。
　　○“或勉强而行之”，或畏惧罪恶，勉力自强而行之。“及其成功，一也”，虽行之有异，及其所行成功，是一也，言皆得成功矣。皇氏云：“所知、所行，谓上五道三德。”今谓百行皆然，非唯三五而已也。
　　子曰：“好学近乎知，力行近乎仁，知耻近乎勇。知斯三者，则知所以脩身。知所以脩身，则知所以治人。知所以治人，则知所以治天下国家矣。言有知、有仁、有勇，乃知脩身，则脩身以此三者为基。
　　○好，呼报反。近，附近之近，下同。行，皇如字，徐下孟反。凡为天下国家有九经，曰：脩身也，尊贤也，亲亲也，敬大臣也，体群臣也，子庶民也，来百工也，柔远人也，怀诸侯也。体，犹接纳也。子，犹爱也。“远人”，蕃国之诸侯也。
　　○子，如字，徐将吏反，下句放此。蕃，方元反。脩身则道立，尊贤则不惑，亲亲则诸父昆弟不怨，敬大臣则不眩，体群臣则士之报礼重，子庶民则百姓劝，来百工则财用足，柔远人则四方归之，怀诸侯则天下畏之。“不惑”，谋者良也。不眩，所任明也。
　　○眩，玄遍反。 
　　[疏]“子曰”至“家矣”。
　　○正义曰：前文夫子答哀公为政，须修身、知人、行五道三德之事，此以下夫子更为哀公广说修身治天下之道，有九种常行之事。又明修身在於至诚，若能至诚，所以赞天地、动蓍龟也。博厚配地，高明配天，各随文解之。此一节覆明上生而知之，学而知之，困而知之。
　　○“好学近乎知”者，覆前文“或学而知之”，覆能好学，无事不知，故云“近乎知”也。
　　○“力行近乎仁”者，此则前文“或利而行之”，以其勉力行善，故“近乎仁”也。
　　○“知耻近乎勇”者，覆前文“困而知之”，及“勉强而行之”，以其知自羞耻，勤行善事，不避危难，故“近乎勇”也。前经“生而知之”不覆说者，以其生知自然合圣，故不须覆说也。
　　○“凡为天下国家有九经”者，此夫子为哀公说治天下国家之道有九种常行之事，论九经之次目也。
　　○“体群臣也”者，体，谓接纳，言接纳群臣与之同体也。
　　○“子庶民也”者，谓子爱庶民也。
　　○“来百工也”者，谓招来百工也。
　　○“脩身则道立”者，此一经覆说行“九经”，则致其功用也。“脩身则道立”者，谓脩正其身，不为邪恶，则道德兴立也。
　　○“尊贤则不惑”者，以贤人辅弼，故临事不惑，所谋者善也。
　　○“敬大臣则不眩”者，眩，亦惑也，以恭敬大臣，任使分明，故於事不惑。前文不惑，谋国家大事，此云“不眩”，谓谋国家众事，但所谋之事，大小有殊，所以异其文。
　　○“体群臣则士之报礼重”者，群臣虽贱，而君厚接纳之，则臣感君恩，故为君死於患难，是“报礼重”也。
