<!-- { "loadSidebar": true } -->
　　○古人生不讳，故卒哭前，犹以生事之，则未讳。至卒哭后，服已受变，神灵迁庙，乃神事之，敬鬼神之名，故讳之。讳，避也。生不相避名，名以名质，故言之不讳。死则质藏，言之则感动孝子，故讳之也。
　　○注“卫侯”至“不非”。
　　○正义曰：证生不相讳也。时君臣同名，《春秋》不讥。案鲁襄公二十八年，“卫石恶出奔晋”；二十九年，“卫侯衎卒”，卫侯恶乃即位；与石恶不相干，熊氏云：“石字误，当云大夫有名恶。知者，昭七年‘卫侯恶卒’，《穀梁传》云：‘昭元年有卫齐恶，今卫侯恶，何谓君臣同名也？’君子不夺人亲所名也。是卫齐恶不得为石恶也。”
　　○“礼，不讳嫌名”，注“若禹与雨、丘与区”。
　　○正义曰：今谓禹与雨音同而义异，丘与区音异而义同，此二者各有嫌疑，禹与雨有同音嫌疑，丘与区有同义嫌疑，如此者不讳。若其音异义异，全是无嫌，不涉讳限，必其音同义同，乃始讳也。
　　○“二名不遍讳”，注“孔子之母名徵在，言在不称徵，言徵不称在”。
　　○正义曰：“不遍讳”者，谓两字作名，不一一讳之也。孔子言徵不言在，言在不言徵者，案《论语》云“足则吾能徵之矣”。是言徵也；又云“某在斯”，是言在也。案《异义》：“《公羊》说讥二名，谓二字作名，若魏曼多也。《左氏》说二名者，楚公子弃疾弑其君，即位之后，改为熊居，是为二名。许慎谨案：云文武贤臣有散宜生、苏忿生，则《公羊》之说非也，从《左氏》义也。”“逮事王父母”者，逮，及也。“王父母”谓祖父母也，若及事父母，则讳祖也。何以然？孝子闻名心瞿，祖是父之所讳，则子不敢言。既已终不言，若父母已亡，而己言便心瞿忆父母，故讳之也。
　　○“不逮事父母，则不讳王父母”者，孝子若幼少孤，不及识父母，便得言之，故不讳祖父母。庾云：“讳王父母之恩，正应由父。所以连言母者，妇事舅姑，同事父母，且配夫为体，讳敬不殊，故幼无父而识母者，则可以讳王父母也。”
　　○注“此谓”至“讳祖”。正义曰：“適士已上，庙事祖”者，《祭法》云適士二庙，祖之与祢各一庙，其中士下士亦庙事祖，但祖、祢共庙，则《既夕礼》一庙是也。熊氏云：“此適士者，包中下士，对庶人府史亦称適也。”
　　○“大夫之所有公讳”者，今谓人於大夫之所，止得避公家之讳，不得避大夫讳，所以然者，尊君讳也。若兼为大夫讳，则君讳不尊也。不言士之所讳者，士卑，人不为之讳故也。或可大夫所有公讳者，君及大夫讳耳，亦无己之私讳。《玉藻》云：“於大夫所有公讳，无私讳。”但此文上承“君所有私讳”之下，唯云“大夫之所有公讳”，故略之，不云无私讳耳。
　　○“《诗》、《书》不讳”，何胤云：“《诗》、《书》谓教学时也。临文谓礼执文行事时也。”案《论语》云“《诗》、《书》执礼”，是教学惟《诗》、《书》有诵，礼则不诵。惟临文行事，若有所讳，则并失事正，故不讳也。
　　○“庙中不讳”者，谓有事於高祖庙，祝嘏辞说，不为曾祖已下讳也。为尊无二上也，於下则讳上也。若有事於祢，则讳祖已上也。
　　○“夫人之讳，虽质君之前，臣不讳也”者，夫人，君之妻。质，对也。夫人本家所讳，臣虽对君前，而言语不为讳也。臣於夫人之家恩远，故不讳也。
　　○“妇讳不出门”者，门谓妇宫门。妇家之讳，但於妇宫中不言耳。若於宫外，则不讳也。故臣对君不讳也。
　　○注“妇亲远，於宫中言辟之”。陈铿问云：“《杂记》：‘母之讳，宫中讳。妻之讳，不举诸其侧也。’此则与母讳同，何也？”田琼答曰：“《杂记》方分尊卑，故详言之。《曲礼》据‘不出门’，大略言之耳。母讳远，妻讳近，则亦宜言也，但所辟者狭耳。”
　　○“大功小功不讳”者，古者期亲则为讳。陈铿问曰：“亦为父乎？自已亲乎？”田琼答曰：“《杂记》云：‘卒哭而讳。王父母、兄弟、世父、叔父、姑、姊妹，子与父同讳。’父讳齐衰亲也，然则大功小功不讳矣。”熊氏云：“大功亦讳，小功不讳。若小功与父同讳，则亦讳之。知者，《杂记》云：‘王父母、兄弟、世父、叔父、姑、姊妹、子与父同讳。’是父之世叔父及姑姊妹以下，皆为之小功，父为讳，故己从父为之讳。”
　　○“入境而问禁”者，此以下并为敬主人也。竟，界首也。禁谓国中政教所忌。凡至竟界，当先访问主国何所禁也。“入国而问俗”者，
　　○国，城中。城中如今国门内也。俗谓常所行也。入主人之城内，亦先问风俗常行也。
　　○“入门而问讳”者，门，主人之门也。讳，主人祖先君名，宜先知之，欲为避之也。问讳而以门为限者，主人出至大门外迎客，客入门，方应交接，故於门为限也。故注云：“皆为敬主人也。”
　　外事以刚日，顺其出为阳也。出郊为外事。《春秋传》曰：“甲午祠兵”。内事以柔日。顺其居内为阴。凡卜筮日，旬之外曰“远某日”，旬之内曰“近某日”。旬，十日也。
　　○筮，市制反。丧事先远日，吉事先近日。孝子之心。丧事，葬与练祥也。吉事，祭祀冠取之属也。
　　○冠，古乱反。曰：“为日，假尔泰龟有常，假尔泰筮有常。”命龟筮辞。龟筮於吉凶有常，大事卜，小事筮。
　　○假，古雅反，下同。卜筮不过三，求吉不过三。鲁四卜郊，《春秋》讥之。卜筮不相袭。卜不吉则又筮，筮不吉则又卜，是渎龟策也。晋献公卜取骊姬不吉，公曰“筮之”是也。
　　○渎，徒木反。骊，力知反。 
　　[疏]“外事”至“相袭”。
　　○正义曰：此一节明卜筮及用日之法，各依文解之。
　　○“外事以刚日”者，外事，郊外之事也。刚，奇日也。十日有五奇、五偶，甲、丙、戊、庚、壬五奇为刚也。外事刚义，故用刚日也。
　　○注“顺其”至“祠兵”。
　　○正义曰：以出在郊外，故顺用刚日也。《公羊》庄公八年“正月，师次於郎，以俟陈人、蔡人。甲午祠兵”。传云：“祠兵者何？出曰祠兵。”何休云：“礼，兵不徒使，故将出兵，必祠於近郊。”此郑所引，直取甲午证用刚日事耳，其“祠兵”之文，郑所不用。故《异义》“《公羊》说以为甲午祠兵，《左氏》说甲午治兵”，郑驳之云：《公羊》字误也，以治为祠，因为作说。引《周礼》四时田猎、治兵振旅之法，是从《左氏》之说，不用《公羊》也。
　　○“内事以柔日”者，内事，郊内之事也。乙、丁、己、辛、癸五偶为柔也。然则郊天是国外之事，应用刚日，而《郊特牲》云“郊之用辛”，非刚也。又社稷是郊内，应用柔日，而《郊特牲》云祀社“日用甲”，非柔也。所以然者，郊社尊，不敢同外内之义故也。此言外刚内柔，自谓郊社之外，他礼则皆随外内而用之。崔灵恩云：“外事指用兵之事，内事指宗庙之祭者。以郊用辛，社用甲，非顺其居外内刚柔故也。祭社用甲，所以召诰用戊者，召诰是告祭，非常礼也。郊之用辛者，唯夏正郊天及雩大享明堂耳。若圜丘自用冬至日，五时迎气，各用其初朔之日，不皆用辛。”
