<!-- { "loadSidebar": true } -->
　　○正义曰：证加帚箕上。《弟子职》者，《管子》之书篇名也，其书述为弟子职也。膺，胸前也。擖，箕舌也。厥，其也。言执箕之礼，以箕舌向胸而帚置於箕中，箕是弃物之器，故不持乡尊也。
　　○“以袂拘而退”者，谓埽时也。袂，衣袂也。退，迁也。当扫时，却迁以一手捉帚，又举一手衣袂以拘障於帚前，且扫且迁，故云“拘而退”。
　　○“以箕自乡而扱之”者，扱，敛取也。谓以箕自乡敛取粪秽，亦不以箕乡尊也。
　　○注“扱读曰吸”。
　　○正义曰：必读扱为吸者，以其秽物少，吸然则尽，不得为一扱再扱，故读从吸也。
　　○“奉席如桥衡”者，所奉席席头令左昂右低，如桥之衡。衡，横也。左尊故昂，右卑故垂也。但席舒则有首尾，卷则无首尾，此谓卷席奉之法，故注云“如有首尾然”。言如有，则实无首尾，至於舒席之时，则有首尾，故《公食礼》云：“莞席寻，卷自末。”注云：“末，终也。”终则尾也。
　　○请席何乡，请衽何趾”者，既奉席来，当随尊者所欲眠坐也。席，坐席也。乡，面也。衽，卧席也。趾，足也。坐为阳，面亦阳也，坐故问面欲何所乡也。卧是阴，足亦阴也，卧故问足欲何所趾也。皆从尊者所安也。
　　○注“衽，卧席也”。
　　○正义曰：案《昏礼》同牢礼毕，将卧，云“御衽於奥，媵衽良席，有枕北趾”，此是衽为卧席也。
　　○“席南乡北乡，以西方为上”者，谓东西设席，南乡北乡，则以西方为上头也。所以然者，凡坐随於阴阳，若坐在阳则贵左，坐在阴则贵右，南坐是阳，其左在西，北坐是阴，其右亦在西也，俱以西方为上。
　　○“东乡西乡，以南方为上”者，谓南北设席，皆以南方为上者。坐在东方西乡，是在阳，以南方为上。坐若在西方东乡，是在阴，亦以南方为上，亦是坐在阳则上左，坐在阴则上右。此据平常布席如此，若礼席则不然。案《乡饮酒礼注》云：“宾席牖前南面，主人席阼阶上西面，介席西阶上东面。”与此不同是也。
　　若非饮食之客，则布席，席间函丈。谓讲问之客也。函犹容也。讲问宜相对。容丈，足以指画也。饮食之客，布席於牖前。丈或为杖。
　　○函，胡南反。丈如字，丈尺之丈，王肃作杖。画，胡麦反。牖，羊九反。
　　○主人跪正席，虽来讲问，犹以客礼待之，异於弟子。客跪抚席而辞。抚之者，答主人之亲正。客彻重席，主人固辞。彻，去也。去重席，谦也。再辞曰固。
　　○重，直龙反，注同。再辞曰固，一本作“曰固辞”。客践席，乃坐。客安，主人乃敢安也，讲问宜坐。主人不问，客不先举。客自外来，宜问其安否无恙，及所为来故。
　　○恙，羊尚反，《尔雅》云：“忧也。”为，于伪反，不同。将即席，容毋怍。怍，颜色变也。
　　○怍，才洛反，惭也。两手抠衣，去齐尺。齐谓裳下缉也。
　　○齐音咨，注同，本又作斋。缉，七立反。衣毋拨，拨，发扬貌。
　　○拨，半末反，发扬。足毋蹶。蹶，行遽貌。
　　○蹶本又作蹶，居卫反，又求月反，行急遽貌。遽，其据反。 
　　[疏]“若非”至“毋蹶”。
　　○正义曰：此一节明客主之礼仪。云“若非饮食之客”者，饮食之客，谓来共饮食者。非饮食客，谓来讲问者。布席，谓舒之令相对。若饮食之客，不须相对。若讲问之客，布席相对，须讲说指画，使相见也。
　　○“席间函丈”者，函，容也。既来讲说，则所布两席，中间相去使容一丈之地，足以指画也。《文王世子》云：“侍坐於大司成，远近间三席。”席之制，三尺三寸三分寸之一，则三席是一丈，故郑云容丈也。
　　○注“讲问”至“为杖”。
　　○正义曰：凡饮食燕飨，则宾位在室外牖前，列筵南乡，不得布席相对。相对者，唯讲说之客耳。不在牖前，或在於室。云“丈或为杖”者，王肃以为杖，言古人讲说，用杖指画，故使容杖也。然二家可会。
　　○“主人跪正席”者，客虽来讲问，而主人宜敬，故跪而正席，示亲客之来也。虽来讲问，犹以客礼待之，异於弟子也。
　　○“客跪抚席而辞”者，抚谓以手按止之也。客跪以手按止於席而辞，不听主人之正席也。抚之者，答主人之亲正席也。
　　○“客彻重席”者，《礼器》云：“诸侯三重，大夫再重。”又《乡饮酒之礼》：“公三重，大夫再重。”是尊者多，卑者少，故主人为客设多重席，客谦而自彻也。
　　○“主人固辞”者，固辞，再辞，止客之彻也。然尊卑有数，而客必彻之者，既言讲说，本以德义相接，不以尊卑为用，故虽尊犹自彻也。“客践席”者，践犹履也。客起彻重席，主人止之，故客还履席将坐。
　　○“乃坐”者，主人待客坐乃坐也。
　　○“主人不问，客不先举”者，举亦问也。客从外来，宜问路中寒热无恙。若主人未问，则客不可先问也。《尔雅 释诂》云：“恙，忧也”。
　　○“将即席，容无怍”者，此明弟子讲问初来之法。即，就也。怍，颜色变也。初将来就席，颜色宜庄，不得变动颜色。
　　○“两手抠衣，去齐尺”者，抠，提挈也。衣谓裳也。齐是裳下缉也。亦谓将就席之时，以两手当裳前提挈裳使起，令裳下缉去地一尺，恐衣长转足蹑履之。“足毋蹶”者，蹶，行急遽貌也，亦谓客初至之时，勿得以为行遽，恐有蹶踬之貌也。
　　先生书策琴瑟在前，坐而迁之，戒勿越。广敬也。在前，谓当行之前。
　　○筴，本又作策，初革反，编简也。虚坐尽后，谦也。
　　○尽，津忍反，后放此。食坐尽前。为汙席。
　　○污，污辱之污，又一故反，后放此。坐必安，执尔颜。执犹守也。长者不及，毋儳言。儳犹暂也，非类杂。
　　○儳，徐仕鉴反，又苍鉴反，又苍陷反。正尔容，听必恭，听先生之言，既说又敬。
　　○说音悦。毋剿说，剿犹揽也，谓取人之说以为已说。
　　○剿，初交反，一音初教反，揽取。说如字，注同，徐舒锐反。揽，徐力敢反。毋雷同，雷之发声，物无不同时应者，人之言，当各由己，不当然也。《孟子》曰：“人无是非之心，非人也。”
　　○应，应对之应，下同。必则古昔，称先王。言必有依据。侍坐於先生，先生问焉，终则对。不敢错乱尊者之言。
　　○坐，才卧反，后放此。请业则起，请益则起。尊师重道也。起，若今抠衣前请也。业谓篇卷也。益谓受说不了，欲师更明说之。子路问政，子曰：“先之，劳之。”请益，曰：“无倦。”
　　○卷音眷，徐久恋反。父召无“诺”，先生召无“诺”，“唯”而起。应辞，唯恭於诺。
　　○唯，于癸反，徐于比反，注同。侍坐於所尊敬，毋馀席，必尽其所近尊者之端，为有后来者。
　　○为，于伪反，下“为馔”同。见同等不起。不为私敬。烛至起，异昼夜。食至起，为馔变。上客起。敬尊者。烛不见跋。跋，本也。烛尽则去之，嫌若烬多有厌倦。
　　○见，贤遍反。跋，半末反。去，起吕反。下“风去”、“免去”同。烬，才信反。厌，於艳反，下同。尊客之前不叱狗。主人於尊客之前不敢倦，嫌若风去之。
　　○叱，尺质反。狗，古口反。风音芳凤反，让食不唾。嫌有秽恶。
　　○唾，吐卧反。秽，纡废反，徐乌外反。恶，乌路反。 
　　[疏]“先生”至“不唾”。
　　○正义曰：此一节明弟子事师、子事父之礼，各随文解之。
　　○“先生书策”者，策，篇简也。坐亦跪也，坐通名跪，跪名不通坐也。越，逾也。弟子将行，若遇师诸物或当已前，则跪而迁移之，戒慎勿得逾越。广敬也。
　　○“虚坐尽后”者，凡坐各有其法。虚，空也。空谓非饮食坐也。尽后，不敢近前，以为谦也。《玉藻》云“徒坐不尽席尺”是也。“食坐尽前”者，谓饮食坐也。古者地铺席，而俎豆皆陈於席前之地，若坐近后则溅汙席，故尽前也。《玉藻》云“读书、食则齐豆去席尺”是也。
　　○“坐必安”者，凡坐好自摇动，故戒之令必安坐。“执尔颜”者，执，守也。久坐好异，故必戒之宜如乡者无作颜容也。故注云“执犹守也”。
　　○“长者不及，毋儳言”者，长者犹先生也，互言耳。及谓所及之事也。儳，暂也。长者正论甲事，未及乙事，少者不得辄以乙事杂甲事，暂然杂错师长之说。
　　○“正尔容”者，正谓矜庄也。方受先生之道，当正己矜庄也。颜、容通语耳。
　　○“听必恭”者，听师长之说，宜恭敬也。
　　○“毋剿说”者，语当称师友而言，无得揽取人之说以为已语。
　　○“毋雷同”者，凡为人之法，当自立已心，断其是非，不得闻他人之语，辄附而同之。若闻而辄同，则似万物之生，闻雷声而应，故云“毋雷同”。但雷之发声，物无不同时而应者，人之言当各由已，不当然也。
　　○“必则古昔”者，则，法也。虽不雷同，又不得专辄，故当必法於古昔之正。
　　○“称先王”者，既法古昔，而所言之事，必称先王。先王，圣人为天子者也。如孔子说《孝经》，称“先王有至德”也，言必有所依据。
　　○注“人之”至“人也”。
　　○正义曰：人之言评议是非，须自出已情，“不当然”者，“然”谓如此也，谓不当如此，随附他意。《孟子》云：“人无恻隐之心，非人也。人无是非之心，非人也。”引之者，明是非由己，不可一同馀人。“请益则起”者，益谓已受说而不解了，更谘问审之也，尊师重道也。“起，若今抠衣前请也”，汉时受学，有抠衣前请之法，故郑引证之也。
　　○注“子路”至“无倦”。
　　○正义曰：子路受师说不了，故就孔子请益也。案《论语》云，子路问为政之道，孔子答云：“为政先行恩惠，后乃可使人为劳役。”子路嫌少，就孔子更请益。孔子答云：“但勤行前恩惠之事，无倦怠则自足为政。”引之者，证请益也。
　　○注“唯恭於诺”。
　　○正义曰：父与先生呼召称唯，唯，也，不得称诺。其称诺，则似宽缓骄慢。但今人称诺，犹古之称唯，则其意急也。今之称，犹古之称诺，其意缓也，是今古异也。
　　○“侍坐於所尊敬，毋馀席”者，谓先生坐一席，己坐一席，己必坐於近尊者之端，勿得使近尊者之端更有空馀之席。所以然者，欲得亲近先生，似若扶持然，备拟先生顾问，不可过远，且拟后人之来故阙其在下空处以待之。
　　○“见同等不起”者，虽见己之同等后来，不为之起，任其坐在下空处。所以然者，尊敬先生，不敢曲为私敬也。
