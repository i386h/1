<!-- { "loadSidebar": true } -->
　　有殡，开远兄弟之丧，虽緦必往；亲骨肉也。非兄弟，虽邻不往。疏无亲也。所识，其兄弟不同居者皆吊。就其家吊之，成恩旧也。 
　　[疏]“有殡”至“皆吊”。
　　○正义曰：此一节论哭吊之事。
　　○“所识，其兄弟不同居者皆吊”者，此文连上“有殡”之下，若其骨血兄弟，虽緦必往。若其非兄弟骨血疏外之人，虽邻不往。今有既非兄弟，又非疏外，平生所共知识，往来同恩好，今若身死者，兄弟虽不同居，亦就往吊之，成其死者之恩旧也。其死者兄弟不同居，尚往吊之，则死者子孙就吊可知，举疏以见亲也。已有殡得吊之者，以其死者与我有恩旧也。皇氏以为别更起文，不连“有殡”之事，“所识”者谓识其死者之兄弟，是小功以下之亲，既识兄弟，虽不同居，皆一一就吊之。未知然否，故两存焉。
　　天子之棺四重，尚深邃也。诸公三重，诸侯再重，大夫一重，士不重。
　　○重，直龙反，注皆同。邃，虽遂反。水、兕革棺被之，其厚三寸，以水牛兕牛之革以为棺被。革各厚三寸，合六寸也。此为一重。
　　○被，皮寄皮，注同。厚，胡豆反，度厚薄曰厚，皆同此音。杝棺一，所谓椑棺也。《尔雅》曰：“椴，杝。”杝，羊支反，木名。椴，徒乱反。梓棺二，所谓属与大棺。
　　○梓音子。属音烛。四者皆周。周，币也。凡棺因能湿之物。
　　○币，本又作匝。同，子答反。能湿，乃代反。棺束缩二衡三，衽每束一。衡亦当为横。衽，今小要。衽或作漆，或作髹。
　　○衽，而审反，又而鸩反。髹又作魨，许求反。柏椁以端长六尺。以端，题凑也。其方盖一尺。
　　○题，徒低反，头也。凑，七豆反，聚也。 
　　[疏]“天子”至“六尺”。
　　○正义曰：此一节论天子诸侯以下棺椁厚薄长短之事。
　　○“天子之棺四重”者，尊者尚深邃也。四重者，水牛兕牛皮二物为一重也，又杝，为第二重也，又属为第三重也，又大棺为第四重也。四重凡五物也。以次而差之，上公三重，则去水牛，馀兕、杝、属、大棺也。侯伯子男再重，又去兕，馀杝、属、大棺。大夫一重，又去杝，馀属、大棺也。士不重，又去属，唯单用大棺也。天子大棺厚八寸，属六寸，椑四寸，又二皮六寸，合二尺四寸也。上公去水牛之三寸，馀兕、椑、属、大棺，则合二尺一寸。诸侯又去兕之三寸，馀合一尺八寸也。列国上卿又除椑四寸，馀合一尺四寸也。大夫大棺六寸，属四寸，合一尺。士则不重，但大棺六寸耳，故庶人四寸矣。而天子卿大夫文不见有通者，云天子卿大夫并与列国咀墁，若天子之士与诸侯大夫同也，丧质不得依吉时祭服也。若吉时祭服，则天子臣与诸侯同。然春秋时多僣，赵简子言罚乃不设属、椑，非也。水、兕二皮，并不能厚三寸，故合被之，令各厚三寸也。二皮能湿，故最在里近尸也。
　　○“杝棺一”者，椴，也。材亦能湿，故次皮也。杝唯一种，故云一也。诸侯无革，则杝亲尸也，所谓梓棺也，即前言君即位为椑是也。杝即椴木，郑引《尔雅》曰：“椴，杝。”一物二名，名椴，又名杝也。
　　○“梓棺二”者，杝棺之外，又有属棺，属棺之外，又有大棺。大棺与属棺并用梓，故云二也，则《丧大记》云：“属六寸，大棺八寸也。”
　　○“四者皆周”者，四，四重也。周，币也。谓四重之棺，上下四方，悉周币也。唯椁不周，下有茵，上有杭席故也。
　　○“棺束”者，古棺木无钉，故用皮束合之。
　　○“缩二”者，缩，纵也。纵束者用二行也。
　　○“衡三”者，横束者三行也。
　　○“衽每束一”者，衽，小要也。其形两头广，中央小也。既不用钉棺，但先凿棺边及两头合际处作坎形，则以小要连之，令固棺，并相对，每束之处，以一行之衽连之。若竖束之处，则竖著其衽以连棺。盖及底之木，使与棺头尾之材相固。汉时呼衽为小要也。
　　○“柏椁”者，谓为椁用柏也。天子柏，诸侯松，大夫柏，士杂木也。郑注《方相职》云：“天子椁柏，黄肠为里，而表以石焉。”
　　○“以端”者，“端”犹头也。积柏材作椁，并葺材头也，故云“以端”。
　　○“长六尺”者，天子椁材，每段长六尺而方一尺。天子以下，庶人以上，郑注《丧大记》具之。
　　○注“衽或作漆，或作髹”。
　　○正义曰：经之“衽”字，诸《礼记》本或有作“漆”字者，或有作“髹”字者。
　　○注“以端”至“一尺”。
　　○正义曰：以此木之端首，题凑向内。知其方盖一尺者，以庶人四寸之棺，五寸之椁，厚於棺一寸。案《丧大记》“君大棺八寸”，“君”谓诸侯，则天子之大棺，或当九寸，其椁厚一尺，故云“其方盖一尺”，则椁之厚也。如郑此言，椁材并皆从下垒至上，始为题凑。凑，向也。言木之头相乡而作四阿也。如此乃得椁之厚薄，与棺相准。皇氏以为垒椁材从下即题凑，郭六尺，与椁全不相应，又郑何云“其方盖一尺”？皇氏之义非也。
　　天子之哭诸侯也，爵弁绖纟才衣。服士之祭服以哭之，明为变也。天子至尊，不见尸柩，不吊服，麻不加於采。此言“绖”，衍字也。时人间有弁绖，因云之耳。《周礼》：“王吊诸侯，弁绖緦衰也。”
　　○纟才，本又作缁，又作纯，同，侧其反。为，于伪反，下文及注“为其变”皆同。衍，以善反。或曰，使有司哭之。非也。哀戚之事不可虚。为之不以乐食。盖谓殡、敛之间。 
　　[疏]“天子”至“乐食”。
　　○正义曰：此一节论天子哭诸侯之事。
　　○注“服士”至“衰也”。
　　○正义曰：“天子至尊，不见尸柩，不吊服”者，薨在本国，天子遥哭之，不亲见尸柩，不服緦衰。吊而服爵弁纟才衣，纟才衣，丝衣也。则诸侯以下，虽不见尸柩，仍吊服也。
　　○“或曰使有司哭之”者，或人云，天子不自哭，但令有司哭之耳。非也。
　　○“为之不以乐食”，此是记者之言，非复或人之说也。天子食有乐，今哭诸侯，故食不复奏乐也。此“不以乐食”者，盖谓殡敛之间，郑以意断不用乐之期也。诸侯五日殡也。然诸侯为其臣，或至葬不食肉，卒哭不举乐，盖臣少而巳卑，不得同王也。
　　天子之殡也，菆涂龙輴以椁，菆木以周龙輴，如椁而涂之。天子殡以輴车，画辕为龙。
　　○菆，才官反。輴，敕伦反。辕音袁。加斧于椁上，毕涂屋。斧谓之黼，白黑文也。以剌绣於縿幕，加椁以覆棺，已乃屋其上，尽涂之。
　　○黼音甫。剌，七亦反。縿音消。幕音莫。天子之礼也。 
　　[疏]“天子”至“礼也”。
　　○正义曰：此一饰论菆涂为古天子殡法也。菆，丛也，谓用木菆棺而四面涂之，故云“菆涂”也。
　　○“龙輴”者，殡时輴车载柩，而画辕为龙，故云“龙輴”也。
　　○“以椁”者，亦题凑菆木，象椁之形，故云“以椁”。
　　○“加斧于椁上”者，“斧”谓绣覆棺之衣为斧文也。先菆四面为椁，使上与棺齐，而上犹开也。以棺衣从椁上入覆於棺，故云“加斧于椁上”也。
　　○“毕涂屋”者，毕，尽也。斧覆既竟，又四注为屋，覆上而下，四面尽涂之也。故云“毕涂屋”。郑云“菆木以周龙輴”者，谓丛众木直垒，周龙輴至上乃题凑，则诸侯至上，不题凑也。
　　唯天子之丧，有别姓而哭。使诸侯同姓、异姓、庶姓，相从而为位，别於朝觐来时，朝觐爵同同位。
　　○别，彼列反，注同。朝，直遥反，下同。 
　　[疏]“唯天”至“而哭”。
　　○正义曰：此一节论哭天子之事，各依文解之。
　　○注“使诸”至“同位”。
　　○正义曰：“异姓“者，郑注《周礼》云：“王昏姻甥舅。”“庶姓”者，谓与王无亲者。此言“朝觐爵同同位”，则不分别同姓异姓。然《觐礼》：“诸侯受舍於朝，同姓西面，异姓东面。”郑注云：“分别同姓异姓，受之将有先后也。”与此不同者，《觐礼》先公而后侯，先侯而后伯，是亦爵同同位，但就同姓之中，先爵尊耳，与此无别。
　　鲁哀公诔孔丘曰：“天不遗耆老，莫相予位焉。呜呼哀哉！尼父！”诔其行以为谥也。莫，无也。相，佐也。言孔子死，无佐助我处位者。尼父，因且字以为之谥。
　　○诔，力轨反。耆，巨支反。相，息亮反，注同。父音甫。行，下孟反。 
　　[疏]“鲁哀”至“尼父”。
　　○正义曰：此一节论哀公诔孔子之事。孔子以哀公十六年夏四月已丑日卒，哀公欲为作谥。作谥宜先列其生时行状，谓之为诔。
　　○“曰天不遗耆老，莫相予位焉”者，作诔辞也。遗，置也。“耆老”谓孔子也。莫，无也。相，佐也。言上天不置孔子，故无复佐助我处於位也。
　　○“呜呼哀哉”，伤痛之辞也。
　　○“尼父”，“尼”则谥也。父且字甫，是丈夫之美称，称字而呼之“尼父”也。
　　国亡大县邑，公、卿、大夫、士皆厌冠，哭於大庙三日，君不举。军败失地，以丧归也。厌冠，今丧冠，其服未闻。
　　○大县，郡县之县。厌，于叶反，注同。大音泰。或曰，君举而哭於后土。后土，社也。 
　　[疏]“国亡”至“后土”。
　　○正义曰：此一节论人君为国致忧之事。
　　○“国亡大县邑”者，亡，失也。国之军败，亡失土邑也。
　　○“公卿大夫、士皆厌冠，哭於大庙三日”者，公，孤也。《士丧礼》云：“公卿大夫继主人。”郑云：“公，大国之孤四命者是也。”厌冠，丧冠也。国既失地，是诸侯无德所招，故诸臣皆著丧冠而哭於君之大庙三日也。失地为先祖所哀，故在庙也。
　　○“君不举”者，举谓举乐也。臣入庙三日哭，故君亦三日不举乐也。“或曰，君举而哭於后土”者，后土，社也。又有或者言亦举乐，而自於社中哭之，社主土故也。然二处之哭，郑皆不非，未知孰是。庾蔚云：“举者谓举馔。”引《周礼 膳夫》：“王日一举”，又“王齐日三举”。注云：“杀牲盛馔曰举。”案庾蔚及前通合而为用也。
　　孔子恶野哭者。为其变众。《周礼》：“衔枚氏掌禁野叫呼、叹呼於国中者、行歌哭於国中之道者。”
　　○恶，乌路反。衔枚，上音咸，下木杯反。呼，火故、火胡二反。 
　　[疏]“孔子恶野哭者”。
　　○正义曰：哭非其地谓之野，为变众，故恶之也。
　　未仕者不敢税人，如税人，则以父兄之命。不专家财也。税谓遗于人。
　　○税，始锐反，谓以物遗人也。遗，维季反。 
　　[疏]“未仕”至“之命”。
