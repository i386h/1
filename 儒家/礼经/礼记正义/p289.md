<!-- { "loadSidebar": true } -->
　　○正义曰：“寝、室通耳”者，案《士丧礼》云“死于適室”，此云卒於適寝，是寝、室通也。云“其尊者所不燕焉”者，谓尊严之处，不就而燕息焉。云“君谓之路寝，大夫谓之適寝，士或谓之適室”者，此云士死於寝，《士丧礼》云“死于適室”，故云“或”也。云“世妇以君下寝之上为適寝”者，皇氏云“君谓女君，而世妇以夫人下寝之上为適寝”。熊氏云“诸侯夫人、大夫妻及士之妻卒，皆於夫之正寝”，解此“世妇以君下寝之上为適寝”者，夫人卒於君之正寝，世妇卒於君之下寝之上者，与皇氏异。虽卒夫寝，皆妇人供视之，是亦妇人不死男子之手也。案服虔注《左传》义与皇氏同。夫人之卒在於夫人路寝，比君路寝为小寝，故僖八年：夫人不薨于寝，则不殡于庙。服虔注云“寝，谓小寝也”。皇氏、熊氏，其说各异，未知孰是，故两存焉。知死正寝者，案《春秋》成公薨於路寝道也。僖公薨於小寝，讥即安，谓夫人寝也。隐公薨，不书地，失其所。文公薨於台下，襄公薨於楚宫，定公薨于高寝，皆非礼也。案庄公三十二年《公羊传》何休注云：“天子诸侯皆有三寝，一曰高寝，二曰路寝，三曰小寝。孙从王父之寝。”案《周礼》掌正之六寝之修，何休云：“天子三寝，与《周礼》违，不可用。”
　　复，有林麓则虞人设阶，无林麓则狄人设阶。复，招魂复魄也。阶，所乘以升屋者。虞人，主林麓之官也。狄人，乐吏之贱者。阶，梯也，簨虡之类。
　　○麓音鹿。梯，他兮反。簨，恤尹反。虡音巨。 
　　[疏]正义曰：自此至“复而后行死事”，明复是招魂之礼也。
　　○“复，有林麓则虞人设阶”者，复，谓升屋招魂，其死者所封内若有林麓，则所主林麓虞人设阶梯而升屋。
　　○“无林麓则狄人设阶”者，谓官职卑小，不合有林麓，无虞人可使。狄人是家之乐吏之贱者，掌设簨龚，簨虡，阶梯之类，故狄人设阶也。
　　小臣复，复者朝服。君以卷，夫人以屈狄，大夫以玄赪，世妇以襢衣，士以爵弁，士妻以税衣，皆升自东荣，中屋履危，北面三号。扌卷衣投于前，司命受之，降自西北荣。小臣，君之近臣也。朝服而复，所以事君之衣也。用朝服而复之者，敬也。复用死者之祭服，以其求於神也。君以卷，谓上公也。夫人以屈狄，互言耳。上公以衮，则夫人用祎衣；而侯伯以鷩，其夫人用榆狄；子、男以毳，其夫人乃用屈狄矣。赪，赤也。玄衣赤裳，所谓卿大夫自玄冕而下之服也，其世妇亦以襢衣。荣，屋翼。升东荣者，谓卿大夫、士也。天子、诸侯言东霤。危，栋上也。号，若云“皋禁复”也。司服以箧待衣於堂前。
　　○卷，本又作衮，同古本反，注同。屈音阙，注同。赪，敕贞反。襢，知彦反。税，他乱反。荣，如字，屋翼也，刘昌宗音营。号，户高反，注同。扌卷，俱勉反，徐纪阮反。袆音辉。鷩，必列反。榆音遥。毳，昌锐反。霤，力又反。箧，苦牒反。 
　　其为宾，则公馆复，私馆不复。其在野，则升其乘车之左毂而复。私馆，卿大夫之家也。不於之复，为主人之恶。
　　○乘，绳证反。毂，工木反。恶，乌路反。 
　　[疏]“小臣”至“而复”。
　　○正义曰：此一节明复时所用之衣及招魂升降之节。
　　○“小臣复，复者朝服”者，此明诸侯小臣、君之近臣与君为招魂复魄。既是君之亲近，与君所为招魂之时，冀君魂神来依之，则大夫士以下，皆用近臣也。所复之人，皆著朝服，奉事君之魂神，故朝服。
　　○“君以卷”者，谓上公以衮冕而下。
　　○“夫人以屈狄”者，谓子、男之夫人，自屈狄而下。
　　○“大夫以玄赪”者，玄，纁也。言大夫招魂用玄冕玄衣纁裳，故云“玄赪”也。
　　○“世妇以襢衣”者，世妇，大夫妻也。其上服唯襢衣，故用招魂也。言世妇者，亦见君之世妇服与大夫妻同也。
　　○“士以爵弁”者，士亦用助祭上服以招魂。大冕明以衣名冠，诸侯爵弁，则以冠名衣。今言爵弁者，但用其衣，不用其弁也。
　　○“士妻以税衣”者，税衣，六衣之下也。上妻得服之，故死用以招魂也。
　　○“皆升自东荣”者，此复者初上屋时也。荣，屋翼也。天子、诸侯，四注为屋。而大夫以下，不得四注，但南北二注，而为直头，头即屋翼也。复者，升东翼而上也。贺玚云：“以其体下於屋，故谓上下在屋，两头似翼。故名屋翼也。”
　　○“中屋履危”者，中屋者，当屋东西之中央。履危者，践履屋栋上高危之处而复也。
　　○“北面三号”者，复者，北面求阴之义也，鬼神所乡也。三号，号呼之声三遍也。必三者，一号於上，冀神在天而来也。一号於下，冀神在地而来也。一号於中，冀神在天地之间而来也。号辄云“皋某复”矣。郑注《士丧礼》云：“皋，长声也。”
　　○“扌卷衣投于前，司服受之”者，三招既竟，扌卷敛所复之衣，从屋前投与司服之官，司服以箧待衣於堂前也。前谓阳生之道，复是求生，故云从生处来也。然如《杂记》所言，则应每衣三号也。
　　○“降自西北荣”者，复者投衣毕，而回往西北荣而下也。初复是求生，故升东荣而上。求既不得，不忍虚从所求不得之道还，故自阴幽而下也。不正西而西北者，因彻西北厞为便也，必彻西北厞者，亦用阴杀之所也。故郑注《士丧礼》云“不由前降，不以虚反也”。降因彻西北厞，若云此室凶不可居然也。
　　○注“小臣”至“堂前”。
　　○正义曰：“君以卷，谓上公也，夫人以屈狄，互言耳”者，男子举上公，妇人举子男之妻，男子举上以见下，妇人举下以见上，是互言也。云“升东荣”者，谓卿大夫士也者，以乡饮酒、乡射是大夫、士之礼。云设洗当东荣，此云东荣，故知是卿大夫、士礼。今之两下屋，云“天子诸侯言东霤”者，霤谓东西两头为屋檐霤下。案《燕礼》云：设洗当东霤，人君殿屋四注。《燕礼》是诸侯礼，明天子亦然也。
　　复衣不以衣尸，不以敛。不以衣尸，谓不以袭也。复者，庶其生也，若以其衣袭敛，是用生施死，於义相反。《士丧礼》云：“以衣衣尸，浴而去之。”
　　○衣尸，於既反，注“衣尸”同。敛，力验反，后不出者皆同。去，起吕反。妇人复，不以袡。袡，嫁时上服，而非事鬼神之衣。
　　○袡，而廉反，妇人嫁时上服。凡复，男子称名，妇人称字。妇人不以名行。唯哭先复，复而后行死事。气绝则哭，哭而复，复而不苏，可以为死事。 
　　[疏]“复衣不以衣”至“以敛”。
　　○正义曰：复是求生，若用复衣而袭敛，是用生施死，於义为反，故不得将衣袭尸及敛也。
　　○“妇人复，不以袡”者，袡是嫁时上服，乃是妇人之盛服，而非是事神之衣，故不用招魂也。绛襈衣下曰袡。
　　○“凡复”至“称字”者，自殷以上，贵贱复同呼名。周则天子，称天子；诸侯称某甫，且字矣；大夫、士称名。而妇人并称字。
　　○“唯哭”至“死事”者，唯哭先复者，气绝而孝子即哭，哭讫乃复，故云“唯哭先复”也。“复而后行死事”者，复而后望生，若复而不生，故得行於死事，谓正尸於床乃浴袭之属也。
　　始卒，主人啼，兄弟哭，妇人哭踊。悲哀有深浅也。若婴儿中路失母，能勿啼乎？
　　○啼，大兮反。 
　　[疏]“始卒”至“人哭踊”。
　　○正义曰：主人，孝子男子女子也。亲始死，孝子哀痛呜咽不能哭，如婴儿失母，故啼也。
　　○“兄弟哭”者，有声曰哭，兄弟情比主人为轻，故哭有声也。
　　○“妇人哭踊”者，妇人，众妇也。宗妇亦啼，众妇人轻，则哭也。然妇人雀踊，而此云踊者，通自上诸侯并踊也。
　　既正尸，子坐于东方，卿、大夫、父、兄、子姓立于东方，有司、庶士哭于堂下，北面。夫人坐于西方，内命妇、姑、姊妹、子姓立于西方，外命妇卒外宗哭于堂上，北面。正尸者，谓迁尸牖下，南首也。子姓谓众子孙也，姓之言生也。其男子立於主人后，女子立於夫人后。世妇为内命妇，卿大夫之妻为外命妇。外宗，姑、姊妹之女。 
　　[疏]“既正”至“北面”。
　　○正义曰：此经明人君初丧，子及夫人以下哭位也。
　　○“子坐于东方”者，子谓世子，世子尊，故坐于东方，谓室内尸东，故《士丧礼》云“主人入坐于床东”是也。
　　○“卿、大夫、父、兄、子姓立于东方”者，案《士丧礼》“众主人在其后”，又云“亲者在室”，郑云：谓大弓以上依唯士礼，父、兄、子姓大功以上，正立于室内东方。今此经总云卿、大夫、父、兄、子姓立于东方，以士礼言之，当在室内，但诸侯以上位尊，不可不正定世子之位，故《顾命》康王之“人翼室，恤宅宗”，不宜与卿、大夫、父、兄、子姓俱在室内也。卿、大夫等或当在户外之东方，遥继主人之后。
　　○“有司、庶士哭于堂下，北面”者，以其卑，故在堂下、北面，不云东方稍近西而当户，以堂下西方无妇人位故也。案《士丧礼》云小功以下，“众兄弟堂下北面”，此经直云有司、庶士在堂下，则诸父、兄、子姓等虽小功以下，皆在堂上西面也。
　　○“夫人坐于西方”者，亦近尸，故《士丧礼》云“妇人侠床东面”，但士礼略，但言侠床，人君则当以帷鄣之也。
　　○“内命妇、姑、姊妹、子姓立于西方”者，内命妇则子妇也。姑、姊妹谓君姑、姊妹也。子姓，君女孙。皆立于西方也。
　　○“外命妇率外宗哭于堂上，北面”者，外命妇谓卿大夫妻，外宗谓姑、姊妹之女。外命妇、外宗等疏於内命妇，故在尸外。妇人无堂下之位，故皆堂上北面。
　　○注“正尸”至“之女”。
