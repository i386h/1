<!-- { "loadSidebar": true } -->
　　○“遇诸市朝”者，上既云“不仕”，得有遇诸朝者，身虽不仕，或有事须入朝，故得有遇诸朝也。“不反兵而斗”者，言执杀之备，身常带兵，虽在市朝，不待反还取兵即当斗也。然朝在公门之内，兵器不入公门，身得持兵入朝者，案《阍人》“掌中门之禁”，但兵器不得入中门耳。其大询众庶，在皋门之内，则得入也。且朝文既广，设朝或在野外，或在县、鄙、乡、遂，但有公事之处，皆谓之朝。兵者，亦谓佩刀已上，不必要是矛戟。皇氏以为市朝正谓市也，市有行肆似朝，故谓市朝。此辞非也。上《曲礼》唯云：“不与共载天。”文不备也。上《曲礼》云：“兄弟之雠不反兵。”此父母之仇云“不反兵”，又此昆弟之仇不云“不反兵”者，父母与昆弟之仇皆不反兵。上《曲礼》昆弟之仇云“不反兵”者，谓非公事，或不仕者，故恒执持杀之备。此文昆弟之仇，据身仕为君命出使，遇之不斗，故不得云“不反兵”也。二文相互乃足。
　　○注“为负而废君命”。
　　○正义曰：负犹不胜也。为其斗而不胜，废君命也。下注云：“为其负当成之，负亦谓不胜也。”
　　○注“天文北斗，魁为首，杓为末”。
　　○正义曰：案《春秋 运斗枢》云：“北斗七星，第一天枢，第二旋，第三机，第四权，第五衡，第六开阳，第七摇光。第一至第四为魁，第五至第七为杓。”是“魁为首，杓为末”。
　　○“主人能，则执兵而陪其后”。
　　○谓从父昆弟之仇，既不为报仇魁首，若主人能自报之，则执兵陪助其后。
　　孔子之丧，二三子皆绖而出。尊师也。出，谓有所之適。然则凡吊服加麻者，出则变服。
　　○绖，大结反。群居则绖，出则否。群谓七十二弟子，相为朋友服。子夏曰：“吾离群而索居。”。 
　　易墓，非古也。易谓芟治草木，不易者，丘陵也。
　　○易，以豉反，注同。芟，所衔反。 
　　[疏]“易墓非古也”。
　　○正义曰：此一节论墓内不合芟治之事。
　　○“易谓”至“陵也”。
　　○正义曰：墓谓冢旁之地，易谓芟治草木，不使荒秽。不易者，使有草木如丘陵然。言“易墓，非古也”，则古者殷以前墓而不坟，是不治易也。
　　子路曰：“吾闻诸夫子：‘丧礼，与其哀不足而礼有馀也，不若礼不足而哀有馀也。丧主哀。祭礼，与其敬不足而礼有馀也，不若礼不足而敬有馀也。’”祭主敬。 
　　[疏]“子路”至“馀也”。
　　○正义曰：此一节论丧主哀，祭主敬之事。
　　○“吾闻诸夫子”者，诸，之也，据所闻事於孔子也。
　　○“丧礼，与其哀不足而礼有馀也”，此所闻事，“丧礼”，居丧之礼也；“与”，及也；“礼有馀”，明器衣衾之属也；言居丧及其哀少而礼物多也。“不若礼不足而哀有馀也”者，若物多而哀少，则不如物少而哀多也。
　　○“祭礼，与其敬不足而礼有馀也”者，“祭礼”谓祭祀之礼也，“而礼有馀”，谓俎豆牲牢之属多也，言敬少而牢多也。“不若礼不足而敬有馀也”者，若牲器多而敬少，则不如牲器少而敬多也。
　　曾子吊於负夏，负夏，卫地，主人既祖，填池，祖谓移柩车去载处，为行始也。填池，当为“奠彻”，声之误也。奠彻谓彻遣奠，设祖奠。
　　○填池，依注音奠彻，卢、王并如字。处，昌虑反，下同。遣奠，弃战反，本或作“迁奠”，非。推柩而反之，反於载处，荣曾子吊，欲更始。
　　○推，昌佳反，又吐回反。柩，其久反。降妇人而后行礼。礼，既祖而妇人降，今反柩，妇人辟之，复升堂矣。柩无反而反之，而又降妇人，盖欲矜宾於此妇人，皆非。
　　○辟音避，下“辟贤”、“辟不怀”并同。复，扶又反，从者曰：“礼与？”怪之。
　　○从音才用反，下同。与音馀，下同。曾子曰：“夫祖者且也，且，未定之辞。
　　○夫音扶。且胡为其不可以反宿也？”给说。从者又问诸子游曰：“礼与？”疑曾子言非。子游曰：“饭於牖下，小敛於户内，大敛於阼，殡於客位，祖於庭，葬於墓，所以即远也。故丧事有进而无退。”明反柩非。
　　○饭，烦晚反。牖，羊久反。敛，力验反，礼家凡“小敛”、“大敛”之字皆同，不重出。阼，才故反。曾子闻之曰：“多矣乎，予出祖者！”善子游言，且服。
　　○且服，本或作“且服过”。 
　　[疏]“曾子”至“祖者”。
　　○正义曰：此一节论负夏氏葬礼所失之事。
　　○“既祖，填池”者，案《既夕礼》启殡之后，“柩迁于祖，重先，奠从，柩从，升自西阶，正柩于两楹间，用夷床”。郑注云：“是时柩北首。”设奠于柩西，此奠谓启殡之奠也。质明彻去启奠，乃设迁祖之奠于柩西。至日侧乃卻下柩，载於阶间。乘蜃车，载讫，降下，迁祖之奠，设於柩车西，当前束。时柩犹北首，前束近北。前束者，谓棺於车束有前后，故云前束。乃饰柩设披属引，彻去迁祖之奠，迁柩向外，而为行始，谓之祖也。妇人降，即位于阶间，乃设祖奠于柩西。至厥明，彻祖奠，又设遣奠於柩车之西，然后彻之，苞牲取下体以载之，遂行。此是启殡之后至柩车出之节也。曾子吊於负夏氏，正当主人祖祭之明旦，既彻祖奠之后、设遣奠之时而来吊，主人荣曾子之来，乃彻去遣奠，更设祖奠。又推柩少退而返之向北，又遣妇人升堂。至明旦，妇人从堂更降，而后乃行遣车礼。从曾子者意以为疑，问曾子云：“此是礼与？”曾子既见主人荣已，不欲指其错失，为之隐讳云：“夫祖者，且也。”“且”是未定之辞，祖是行始，未是实行。且去住二者皆得，既得且住，何为不可以反宿，明日乃去？
　　○注“祖谓”至“祖奠”。
　　○正义曰：“祖谓移柩车去载处，为行始”者，案《既夕礼》注云：“束棺於柩车，宾出，遂匠纳车於阶间。”柩从两楹卻下，载於车，乃回车南出，是为祖也。祖，始也，谓将行之始也。云“奠彻谓彻遣奠，设祖奠”者，案《既夕礼》祖曰“明”。旦彻祖奠，设遣奠。曾子正当设遣奠时来，主人乃彻去遣奠，还设祖奠，似若不为遣奠然。经云“主人既祖”，祖之明日，既彻祖奠之时，故谓之“既祖”。郑云“祖谓移柩车去载处”者，解正祖之名也。皇氏、熊氏皆云，曾子虽今日来吊，遥指昨日为既祖。於文赊缓，其义非也。
　　○注“礼，既祖而妇人降”。
　　○正义曰：《既夕礼》文。以既祖，柩车南出，阶间既空，故妇人得降立阶间。今柩车反还阶间，故妇人辟之升堂。妇人既已升堂，柩车未回南出，则妇人未合降也。今乃降之者，以曾子贤人，欲矜夸宾於此妇人也。言“皆非”者，柩无反而反之，是一非。既反之未回车南出，不合降妇人而降之，是二非也。
　　○注“给说”。
　　○正义曰：《论语》云：“御人以口给。”谓不顾道理，以捷给说於人也。
　　○“曾子”至“祖者”。
　　○多犹胜也。曾子自知已说之非，闻子游之答是，故善服子游也。故言子游所说出祖之事，胜於我所说出祖也。
　　曾子袭裘而吊，子游裼裘而吊。曾子指子游而示人曰：“夫夫也，为习於礼者，如之何其裼裘而吊也？”曾子盖知临丧无饰。夫夫，犹言此丈夫也。子游於时名为习礼。
　　○裼，星历反。夫夫，上音扶，下如字，一读并如字，注及下同。主人既小敛，袒、括发，子游趋而出，袭裘带绖而入。於主人变乃变也，所吊者朋友。
　　○袒括，徒旱反，下古活反。曾子曰：“我过矣，我过矣，夫夫是也。”服是善子游。 
　　[疏]“曾子”至“是也”。
　　○正义曰：此一节论吊礼得失之事，各依文解之。
　　○“子游趍而出，袭裘带绖而入”，凡吊丧之礼，主人未变之前，吊者吉服而吊。吉服谓羔裘、玄冠、缁衣、素裳。又袒去上服，以露裼衣，则此“裼裘而吊”是也。主人既变之后，虽著朝服而加武以绖，又掩其上服，若是朋友又加带，则此“袭裘带绖而入”是也。案《丧大记》云：“吊者袭裘，加武，带绖。”注云：“始死，吊者朝服裼裘，如吉时也。小敛则改袭裘而加武与带绖矣。武，吉冠之卷也。加武者，明不改冠，但加绖於武。”《丧大记》所云亦据朋友，故云“带绖”，带既在腰，郑注“加武与带绖”，似带亦加武者，其实加武唯绖，连言带耳。主人成服之后，吊者大夫则锡衰，士则疑衰，当事皆首服弁绖。此子游之吊，未知主人小敛以否，何因出则有带绖服之而入，但子游既及吊丧，豫备其事，故将带绖行也。
　　子夏既除丧而见，见於孔子。
　　○见，贤遍反，注及下同。予之琴，和之不和，弹之而不成声。乐曲人心。
　　○予，羊汝反，下同。和音禾，或胡卧反，下同。乐音岳，又音洛。作而曰：“哀未忘也，先王制礼，而弗敢过也。”作，起。
　　○忘音亡。子张既除丧而见，予之琴，和之而和，弹之而成声。作而曰：“先王制礼，不敢不至焉。”虽情异，善其俱顺礼。 
　　[疏]“子夏”至“至焉”。
　　○正义曰：此一节论子夏、子张居丧顺礼之事。此言子夏、子张者，案《家语》及《诗传》皆言子夏丧毕，夫子与琴，援琴而弦，衎衎而乐；闵子骞丧毕，夫子与琴，援琴而弦，切切而哀，与此不同者，当以《家语》及《诗传》为正。知者，以子夏丧亲无异闻，焉能弹琴而不成声？而闵子骞至孝之人，故孔子善之云：“孝哉，闵子骞！”然《家语》、《诗传》云：“援琴而弦，切切。”以为正也。熊氏以为子夏居父母之丧异，故不同也。
　　司寇惠子之丧，惠子，卫将军文子弥牟之弟惠叔兰也，生虎者。
　　○弥，亡卑反。牟，莫侯反。子游为之麻衰、牡麻绖。惠子废適立庶，为之重服以讥之。麻衰，以吉服之布为衰。
　　○为之，于伪反，注“为之重服”、下“为之服”皆同。適，丁历反，下文及注同。文子辞曰：“子辱与弥牟之弟游，谢其存时。又辱为之服，敢辞。”止之服也。子游曰：“礼也。”文子退反哭。子游名习礼，文子亦以为当然，未觉其所讥。子游趋而就诸臣之位，深讥之，大夫之家臣，位在宾后。文子又辞曰：“子辱与弥牟之弟游，又辱为之服，又辱临其丧，敢辞。”止之在臣位，子游曰：“固以请。”再不从命。文子退，扶適子南面而立，曰：“子辱与弥牟之弟游，又辱为之服，又辱临其丧，虎也敢不复位？”觉所讥也。虎，適子名。文子亲扶而辞，敬子游也。南面而立，则诸臣位在门内北面明矣。子游趋而就客位。所讥行。 
　　[疏]“司寇”至“客位”。
