<!-- { "loadSidebar": true } -->
　　○正义曰：郑知经指国君之子者，以经云“君命所使教子”，故知谓国君之子也。国君之子尚不服庶母，则国君身不服庶母可知也。云“大夫士之子，为庶母慈已者服小功”者，按《丧服》小功章云：“君子子为庶母慈已者。”传云：“君子子者，贵人之子也。为庶母何以小功也？以慈已加也。”云“父卒乃不服”者，按《丧服》云：“士为庶母緦。”则大夫之子父没，为庶母慈已亦緦。此云“父卒乃不服”者，谓不服小功，仍服緦耳。若大夫之子，庶母不慈已者，虽父在亦服緦，故郑注《丧服》云：“其不慈已则緦可也。”《丧服》注又云：“士之妻自养其子，则不得有庶母慈已。”此云大夫士者，因大夫连言士耳，其实士无庶母慈已者。皇氏云：“有士误也。”熊氏云：“士之適子无母，乃命妾慈已，亦为之小功。”知者，以士为庶母緦，明士子亦緦，以慈已加小功，故此连言大夫士也。凡诸侯之子適庶皆三母，故《内则》云：“必求其宽裕慈惠，温良恭敬，慎而寡言者为子师，其次为慈母，其次为保母。”《内则》据诸侯也。其大夫及公子適妻子亦三母，故《丧服》云：“君子子为庶母慈已小功。”注云：“君子子者，大夫及公子之適妻子。”又注引《内则》三母，是大夫及公子適妻之子为三母，故彼注不云师、保，慈母居中，服之可知也。言君之庶子，内有慈母，又大夫公子適妻子为慈母。小功，则大夫公子之庶子无三母也，但有慈母如母也。
　　○注“据国”至“公也”。
　　○正义曰：前经指国君之子，此经引鲁昭公，故云“据国君也”。是国君与其子同也。云“谓之慈母，固为其善”者，《内则》既云择於诸母宽裕慈惠温良者以为子师，其次为慈母，此云慈母良，固当是性行善者。云“国君之妾子於礼不服也”者，以《丧服》公子为其母练冠麻衣，故云”於礼不服“。亲母尚不服，庶母不服可知。若父卒，得为已母大功也。云”昭公年三十乃丧齐归“者，按襄三十一年襄公薨，《左传》云：“昭公十九犹有童心。”是即位时年十九也。昭公十一年，其母齐归薨而无慼容，是年三十，非少孤也。按《家语》云：“孝公有慈母良。”今郑云“未知何公”者，郑不见《家语》故也。或《家语》王肃所足，故郑不见也。
　　○注“公之”至“其母”。
　　○正义曰：“公之言又非“者，以上云公弗忍、欲丧慈母既为非，今公言“古者天子练冠以燕居”，是公言又非也。云“天子练冠以燕居，綯谓庶子王为其母”者，按郑注《服问》云“庶子为后、为其母緦。《春秋》有以小君服之者”，故《春秋》母以子贵，其服皆伸。而天子服练冠者、皇氏云：“若適小君没则得伸。若小君犹在，则其母厌屈，故练冠也。所以不同大夫士为后著緦服，必练冠者，以大夫士为母本应三年，以为后压屈，故降服緦麻。王侯庶子为母本练冠，故今应练冠，此乃异代之法。”按《丧服》緦麻章云：“庶子为后、为其母緦。”郑注《服问》云：“庶子为后、为其母緦。”则是周法，天子、诸侯、大夫、士，一也。凡言古者，皆据今而道前代，此经既云古者天子为其母，则是前代可知也。以经无明文，故郑注云“綯谓庶子上为其母”。綯是疑辞也。
　　曾子问曰：“诸侯旅见天子，入门，不得终礼，废者几？”旅，众。
　　○几，居岂反，下同。孔子曰：“四。”“请问之。”曰：“大庙火，日食，后之丧，雨霑服失容，则废。大庙，始祖庙、宗庙皆然，主於始祖耳。
　　○霑，竹廉反。
　　○如诸侯皆在而日食，则从天子救日，各以其方色与其兵。示奉时事，有所讨也。方色者，东方衣青，南方衣赤，西方衣白，北方衣黑。兵未闻也。
　　○衣，於既反。大庙火，则从天子救火，不以方色与兵。”
　　○曾子问曰：“诸侯相见，揖让入门，不得终礼，废者几？”孔子曰：“六。”“请问之。”曰：“天子崩，大庙火，日食，后夫人之丧，雨霑服失容，则废。”夫人，君之夫人。
　　○曾子问曰：“天子尝、禘、郊、社五祀之祭，簠簋既陈，天子崩，后之丧，如之何？”孔子曰：“废。”既陈，谓夙兴陈馔牲器时也。天子七祀，言五者，关中言之。
　　○禘，大计反。簠音甫，徐方于反，又音蒲。簋音轨。馔，仕恋反，又仕转反，下同。
　　○曾子问曰：“当祭而日食，大庙火，其祭也如之何？”孔子曰：“接祭而巳矣。如牲至未杀，则废。”接祭而已，不迎尸也。 
　　[疏]“曾子”至“则废”。
　　○正义曰：此一节论行礼有故，不得终之事，各依文解之。
　　○注“大庙”至“祖耳”。
　　○正义曰：《公羊传》云：“周公称太庙，鲁之始祖也。”明诸国皆然。馀庙有火亦废朝，故云“宗庙皆然”。特云大庙火，是主於始祖而言耳。
　　○注“示奉”至“闻也”。
　　○正义曰：“示奉时事”，解各以其方色。“有所讨”，解与其兵也。故诸侯皆在京师者，则从天子救日，为阴侵阳，是君弱臣强之象。“方色者，东方衣青，南方衣赤，西方衣白，北方衣黑。兵未闻”者，《隐义》云：“东方用戟，南方用矛，西方用弩，北方用楯，中央用鼓，所以有所讨者，以日食阴侵阳，示欲助天子讨阴也，亦备非常。”以彼非正经，故不取也。《穀梁》云：“天子救日，置五麾，陈五兵五鼓。诸侯置三麾，陈三鼓三兵。大夫击门。士击柝。言充其阳也。”范宁云：“凡声阳也。击鼓为声，所以助阳压阴也。”《春秋传》曰：“日有食之，天子伐鼓於社，责上公也。诸侯伐鼓於朝，退自责也。”《夏书》曰：“辰不集于房，瞽奏鼓，啬夫驰，庶人走。”孔传曰：“辰，日月所会。集，合也。房，日月所舍，而不合其所舍，食可知也。驰走者，救日之备也。奏犹击也。”《周礼》有救日之弓，但不知兵之细别，故云“未闻”。
　　○“大庙火，则从天子救火，不以方色与”兵。
　　○以日食是阴之灾，故象五方之色，以兵讨阴。救火无此义，故不用五方色及兵也。
　　○注“夫人，君之夫人”。
　　○正义曰：此经曰“后夫人之丧”，恐是天子之三夫人，故云“君之夫人”。此大庙火者，亦谓君之大庙，非天子大庙也。知非者，既云“揖让入门”，无容天子大庙之火赴告即至，故知非王之大庙。假令在后堂朝，方闻火时，过巳久，又不可废朝，故知非王之大庙也。
　　○注“既陈”至“言之”。
　　○正义曰：知“既陈，谓夙兴陈馔牲器时也”者，以下文云“当祭而日食”，则此簠簋既陈，不当祭也。既不当祭时，明是祭前陈馔牲器也。前文云“天子崩，后之丧”与日食、大庙火，其礼皆同。则此簠簋既陈，日食、大庙火亦同也。故下云“如牲至未杀，则废”是也。牲至巳杀则行接祭，其天子崩，后之丧，牲入虽杀，不可行接祭，以其丧事重故也。云“天子七祀，言五者，关中言之”者，郑此注以《周礼》言之，《祭法》周天子七祀，诸侯五祀，大夫三祀。五居其中，言是诸侯之法，举五而言，则上兼七，下通三，欲见天子及大夫其祭皆然，故云“关中言之”。关，通也，谓通取中央而言之。经云“尝禘”者，谓宗庙之祭也。“郊社”谓天地之祭，举天地宗庙，则五祀以上之祭皆在其中。孔子曰“接祭而巳矣”者，谓牲至之后，则接祭之也。接，捷也。捷，速也。速而祭之。
　　○注“接祭而巳，不迎尸也”。
　　○正义曰：经云“如牲至未杀，则废”，此云“接祭”，则牲至巳杀之后也。按《郊特牲》云“既灌然后迎牲”，则迎尸於奥，在未杀牲之前。此经杀牲，后云不迎尸者，凡迎尸之礼，其节有二：一是祭初迎尸於奥而行灌礼，灌毕而后出迎牲，於时筵尸於户外，杀牲荐血毛，行朝践之礼，设腥<月阎>之俎於尸前，是一也；然后退而合亨，更迎尸入坐於奥，行馈孰之礼，是二也。此云不迎尸者，直於堂上行朝践礼毕则止，不更迎尸而入。此谓宗庙之祭，郊社之祭无文，不迎尸亦谓此时也。熊氏云：“郊社五祀，祭初未迎尸之前，巳杀牲也。以其无灌故也。”故《大宰》云：“祀五帝，纳享。”注云：“纳享谓祭之时。”又《中霤礼》皆为祭奠於主，乃始迎尸，是郊及五祀杀牲在迎尸之前也。则此不迎尸亦得为祭，初不迎尸也。 

　 
卷十九 曾子问第七 

　卷十九 曾子问第七 　 
　　天子崩，未殡，五祀之祭不行。既殡而祭。其祭也，尸入，三饭不侑，酳不酢而巳矣。自启至于反哭，五祀之祭不行，巳葬而祭，祝毕献而巳。既葬弥吉，毕献祝而后止。郊社亦然，惟尝禘宗庙俟吉也。
　　○饭，扶晚反，下同。不侑音又，绝句，下皆放此。酳音胤，又仕觐反。酢，才各反。 
　　曾子问曰：“诸侯之祭社稷，俎豆既陈，闻天子崩，后之丧，君薨，夫人之丧，如之何？”孔子曰：“废。亦谓夙兴陈馔牲器时也。自薨比至于殡，自启至于反哭，奉帅天子。”帅，循也。所奉循如天子者，谓五祀之祭也。社稷亦然。
　　○比，必利反。 
　　[疏]“天子”至“天子”。
　　○正义曰：天子诸侯祭礼既亡，今《仪礼》唯有大夫士祭礼以言之。按《特牲馈食礼》：“祝延尸于奥，迎尸而入，即延坐，三饭告饱，祝侑尸，尸又饭，至於九饭毕。”若大夫依《少牢馈食》，尸食十一饭而毕，郑注《少牢》云：“士九饭，大夫十一饭也。”则其馀有十三饭、十五饭也。按此说，则诸侯十三饭，天子十五饭。又按《特牲礼》，尸九饭毕，主人酌酒酳尸，尸饮卒爵，酢主人，主人受酢饮毕，酌献祝，祝饮毕，主人又酌献佐食。此是士之祭礼也。今约此而说天子五祀之祭也。
　　○“天子崩未殡，五祀之祭不行”者。
　　○以初崩哀慼，未遑祭祀。虽当五祀，祭时不得行。既殡而祭者，但五祀外神，不可以巳私丧久废其祭，故既殡哀情稍杀而后祭也。
　　○“其祭也，尸入，三饭不侑，酳不酢而巳矣”者，今丧既殡，不得纯如吉礼，理须宜降杀。侑，劝也。故迎尸入奥之后，尸三饭告饱则止，祝更不劝侑其食，使满常数也。又熊氏云：“‘三饭不酳，不酢而巳矣’，谓迎尸入奥之后，尸三饭即止，祝不劝侑至十五饭，於时冢宰摄主酌酒酳尸，尸受卒爵，不酢摄主，故云‘三饭不侑，酳不酢而巳’者，谓唯行此而巳，不为在后馀事也。”
