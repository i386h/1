<!-- { "loadSidebar": true } -->
　　○正义曰：“天子龙衮，诸侯黼，大夫黻，士玄衣纁裳”，人君因天之文章以表於德，德多则文备，故天子龙衮，诸侯以下，文稍少也。然《周礼》上公亦衮，侯伯鷩，子男毳，孤卿絺，大夫玄，士爵弁玄衣纁裳。今言诸侯黼，大夫黻，杂明夏、殷礼也。但夏、殷衣有日月星辰山龙，今云龙衮者，举多文为首耳。日月之文，不及龙也。崔云然也。
　　○“天子之冕，朱绿藻，十有二旒”者，亦是夏、殷也。周藻五采也。十二谓旒数也。
　　○“诸侯九，上大夫七，下大夫五，士三”者，亦夏、殷也，周家旒数随命数，又士但爵弁无旒也。
　　○“此以文为贵也”者，是其称也。
　　○注“此祭”至“采藻”。正义曰：此祭冕服也。既漫云龙衮黼黻，故郑云此是祭祀冕服也。云“朱绿，似夏、殷礼也。周礼，天子五采藻”者，郑据经，非周法也。而云“似夏、殷”者，夏、殷无服礼文，今此文非周制，故云似也。熊氏云：“朱绿以下，是夏、殷礼，其天子龙衮，诸侯黼，大夫黻等，皆周法，无嫌。诸侯虽九章七章以下，其中有黼也。孤絺冕而下，其中有黻，特举黼黻而言耳。故《诗 采蘋》云：‘玄衮及黼。’是特言黼也。《诗 终南》美秦襄公‘黻衣绣裳’，是特言黻也。”熊氏之义，逾於皇氏耳。
　　○“有以素”至“贵也”。
　　○“至敬无文”，“至敬”谓敬之至极，谓祭天服用大裘，是“无文”也。
　　○“父党无容”者，谓父之族党，是亲质素，故事之无有折旋揖让之容。
　　○“大圭不琢”者，大圭，天子朝日月之圭也，尚质之义但抒上，终葵首，而无琢桓蒲之文也。
　　○“大羹不和”者，大羹，肉汁也；不和，无盐梅也。大古初变腥，但煮肉而饮其汁，未知调和，后人祭既重古，故但盛肉汁，谓之大羹不和。
　　○“大路素而越席”者，大路，殷家祭天车也。越席，蒲席也。祭天本质素，故素车蒲席也。
　　○“牺尊”者，先儒云：“刻尊为牺牛之形，用以为尊。”郑云：“画尊作凤羽婆娑然，故谓娑尊也。”祭天既用陶匏，盖以瓦为尊，画牺羽於上，或可用牺为尊，是夏、殷礼也。周用陶也。皇氏以为牺尊，即《周礼》牺象也。而祭天用陶匏者，谓盛牲牢及酌酒器，其义非也。具在《特牲疏》。“疏布鼏”者，疏，粗也；鼏，覆也。谓郊天时以粗布为巾以覆尊也。故《幂人》云：“祭祀，以疏布巾幂八尊。”注云：“以疏布者，天地之神尚质也。”
　　○“椫杓”者，椫，白理木也。贵素，故用白理木为杓，而郑注《周礼》亦云：“祭天爵不用玉也。”
　　○注“大圭”至“葵首”。
　　○正义曰：杼，杀也。长三尺，下头方而杀其上，故云杼上。“终葵首”者，椎名也。於杼上之头又为方椎，故云终葵首也。
　　○“孔子”至“称也”。
　　○“礼不可不省”，记者引孔子语证上诸事也。省，察也。礼既有诸事，所趣不同，不可不察，不察则礼道无由可知也。“礼不同”者，此是可省之事也，不同谓或高下、大小、文素之异也。
　　○“不丰”者，应少不可多，是不丰也。
　　○“不杀”者，应多不可少也，是不杀也。此之谓也。
　　○“盖言称也”者，此之谓上诸事也，上事各异，盖是各言其有称故也。此经总说在人称之事也。
　　礼之以多为贵者，以其外心者也。外心，用心於外，其德在表也。德发扬，诩万物，诩犹普也，徧也。
　　○诩，况矩反。徧音遍。大理物博，如此，则得不以多为贵乎？故君子乐其发也。发犹见也。乐，多其外见也。
　　○乐，五孝反，注同。见，贤遍反，下“外见”、“告见”皆同。 
　　[疏]“礼之”至“发也”。
　　○正义曰：此一节以上言称，作记之人因广明称之事。
　　○“礼之以多为贵”者，此说礼之所以须多为贵之意。
　　○“以其外心者也”，谓其用心於外也。用心於外，谓起自朝廷，广及九州四海也。王者居四海之上，宜为四海所畏服，故礼须自多厚显德於外，於外亦以接物也，故云以其外心者也。《隐义》云：“万物在人，外非已所有，故以多为贵也。”
　　○“德发扬，诩万物”者，此以下解心在外义也。诩，普也，遍也。言王者抚有四海，宜发扬其德普遍万物也。
　　○“大理物博”者，言王者大领理万物之事，广博如此，则得不以多为贵乎者，结上也。既有德发於外，遍万物，理博事条如此，则岂得不贵多乎？故贵之也。
　　○“故君子乐其发也”者，君子，则天子也。发，见也。既须外接，故所行事乐得其礼迹发见於外也。一云君子谓民下识礼道者也。庾云：“王功被於物，君子乐其外见也。”
　　礼之以少为贵者，以其内心者也。内心，用心於内，其德在内。德产之致也精微，致，致密也。
　　○致，直置反，注皆同。观天下之物无可以称其德者，万物皆天所生，孰可奉荐以称也。如此，则得不以少为贵乎？是故君子慎其独也。少其牲物，致诚悫。
　　○壳字又作悫，苦角反，下文同。 
　　[疏]“礼之”至“独也”。
　　○正义曰：此一节亦覆说礼之以少为贵之意，以其内心者也。内心谓用心於内也。用心於内，谓行礼不使外迹彰著也。
　　○“德产之致也精微”者，此以下解心在内义也。德，天地之德也。产，生也。致，密也。言天地之德，生於万物，深密，唯精唯微，无所遗忘者也。卢云：“天地之德，所生至精至微也。”
　　○“观天下之物，无可以称其德”者，观犹览视也。言视天下万物，皆是天地所生。若待彼所生，以报於彼，终非报义，故云无可以称其德者也。如此则得不以少为贵乎者，既无物可称，则宜少外多内也。是其外迹，岂得不贵少乎？王云：欲遍取万物以祭天，终不能称其德报其功，故以特犊贵诚悫之义也。
　　○“是故君子慎其独也”者，独，少也。既外迹应少，故君子用少而极敬慎也。前云“故”，此云“是故”者，慎之情深，故加“是”也。
　　古之圣人，内之为尊，外之为乐，少之为贵，多之为美。是故先王之制礼也，不可多也，不可寡也，唯其称也。 
　　[疏]“古之”至“称也”。
　　○正义曰：此一节覆说圣人制礼，或内或外，或少或多，然后为称也。
　　○“古之圣人，内之为尊”者，解内心也。天不可外报，所以内极敬慎，而其理为尊也。
　　○“外之为乐”者，解外心接物须广大，故外极繁富，而其事可乐也。《隐义》云：“乐多其外见者，谓衣服万物，悉外见物也。已有功德，故得使有此物，以光辉祀先人为乐也。”
　　○“少之为贵”者，极心於内，故外以少为贵也。
　　○“多之为美”者，极礼迹於表，故以外多为美也。
　　○“是故先王之制礼也，不可多也，不可寡也”者，合结多少乃异，而以有称为礼也。
　　是故君子大牢而祭谓之礼，匹士大牢而祭谓之攘。君子谓大夫以上。攘，盗窃也。
　　○匹士，本或作正士。攘，如羊反。上，时掌反。 
　　[疏]“是故”至“之攘”。
　　○正义曰：此一节说礼既须称中，则得礼，僣则盗窃。
　　○“君子大牢而祭谓之礼”者，君子，大夫以上。大夫常祭少牢，遣奠及卒哭、祔用大牢，故祭用大牢而谓之礼也。
　　○“匹士大牢而祭谓之攘”者，匹士，士也。攘，盗也。士常祭特豚，遣奠、卒哭、祔加一等少牢。若用大牢，则是盗窃用君子之礼也。然不直言士而言匹士者，更云士，言其微贱，不得特使为介乃行，故谓之匹也。《白虎通》云“庶人称匹夫”者，匹，偶也，与其妻偶，阴阳相戒之义也，故《论语》云“匹夫匹妇”。检於礼，本时有“匹”字作“正”字者，有通者云：天子大夫常祭亦大牢，故此文云大夫大牢，谓之礼正也。若诸侯大夫自常祭少牢，加一等乃大牢耳，少牢馈食是诸侯大夫礼也。崔氏亦用此义，然卢、王《礼》本并作“匹”字矣，今定本及诸本并作“正”字，熊氏依此本而为“正”字，恐误也。
　　管仲镂簋朱纮、山节藻棁，君子以为滥矣。滥亦盗窃也。镂簋谓刻而饰之，大夫刻为龟耳，诸侯饰以象，天子饰以玉。朱纮，天子冕之纮也，诸侯青组纮，大夫士当缁组纮纁边。栭谓之节，梁上楹谓之棁。宫室之饰，士首本，大夫达棱，诸侯斫而砻之，天子加密石焉。无画山藻之礼也。
　　○镂簋，力豆反，下音轨。纮音宏。藻棁，章悦反，依字当作棳，梁上朱儒柱。栭音而。棱，力登反。斫，陟角反。砻，力工反。 
　　[疏]“管仲”至“滥矣”。
　　○正义曰：此一节明奢而失礼之事。
　　○“管仲镂簋朱纮”者，此是不称之人也。管仲，齐大夫也。簋，黍稷器也。纮，冕之饰，用组为之，以其组从下屈而上属之，於两旁垂馀为缨。此镂簋朱纮，是天子之饰，而管仲僣滥为之也。
　　○“山节”者，山节谓刻柱头为斗拱，形如山也。
　　○“藻棁”者，谓画梁上短柱为藻文也。此是天子庙饰，而管仲僣为之也。郑注《明堂》云：山节，刻卢为山也；藻棁，画侏儒柱为藻文也。
　　○“君子以为滥矣”者，君子识礼者也，谓管仲行此事是为窃滥也。
　　○注“镂簋”至“礼也”。
　　○正义曰：镂簋谓刻而饰之，镂谓刻镂，故知刻而饰之。云“大夫刻为龟耳”者，按《少牢》“敦皆南首”郑注云：“敦有首者，尊者器饰也。饰盖象龟，周之礼：饰器各以其类，龟有上下甲也。龟、簋声相近，故知为龟形也。
　　○云“诸侯饰以象”者，按《燕礼》有象觚，故知饰以象也。云“天子饰以玉”者，按《周礼》九嫔云：“赞玉齍。”《玉府》云：“共玉敦。”是也。云“朱纮，天子冕之纮也，诸侯青组纮”，皆《祭义》文也。
