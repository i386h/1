<!-- { "loadSidebar": true } -->
　　○道音导。故言必虑其所终，而行必稽其所敝，则民谨於言而慎於行。稽，犹考也，议也。
　　○稽，古兮反。《诗》云：‘慎尔出话，敬尔威仪。’话，善言也。
　　○话，胡快反。《大雅》曰：‘穆穆文王，於缉熙敬止。’缉、熙，皆明也。言於明明乎敬其容止。
　　○於音乌，注同。缉，七入反。熙，许其反。《毛诗传》云：“缉熙，光明也。” 
　　[疏]“子曰”至“敬止”。
　　○正义曰：此一节亦赞明前经言行之事。
　　○“道人以言”者，在上君子诱道在下以善言，使有信也。
　　○“而禁人以行”者，禁，犹谨也，言禁约谨慎人以行，使行顾言也。
　　○“故言必虑其所终”者，谓初出言之时，必思虑其此言得终末，可恒行以否。
　　○“而行必稽其所敝”者，稽，考也。言欲行之时，必须先考校此行至终敝之时，无损坏以否。
　　○“《诗》云：慎尔出话，敬尔威仪”者，此《大雅 抑》之篇，剌厉王也。话，善言也。尔，汝也。谨慎尔之所出之善言，以为政教，故恭敬尔之威仪，言必为人所法则，引证言虑其所终。“《大雅》云：穆穆文王，於缉熙敬止”者，此《大雅 文王》之篇，美文王之诗。言穆穆然美者，乃是文王。於，谓呜呼。缉、熙，皆光明也。言文王之德，呜呼光明乎，又敬其容止。引者，证在上当敬其言行也。
　　子曰：“长民者，衣服不贰，从容有常，以齐其民，则民德壹。贰，不壹也。
　　○长，丁丈反，下“君长”同。贰，本或作亻贰，同，音二，下同。从，七凶反。《诗》云：‘彼都人士，狐裘黄黄。其容不改，出言有章。行归于周，万民所望。’”黄衣，则狐裘大蜡之服也。诗人见而说焉。章，文章也。忠信为周。此《诗》，毛氏有之，三家则亡。
　　○黄，徐本作横，音黄。蜡，仕嫁反。说音悦。 
　　[疏]“子曰”至“所望”。
　　○正义曰：“从容有常”者，从容，谓举动有其常度。
　　○“则民德一”者，一，谓齐一，则万人之德，皆齐一不参差。“诗云：彼都人士”者，此《小雅 都人士》之篇，剌幽王之诗。幽王之时，君臣衣服无常，故诗人引彼明王之时，都邑之人有士行者，服此“狐裘黄黄”然。“行归于周，万民所望”者，周，谓忠信。言都人之士行归忠信，万民所以瞻望，以法则之。
　　○注“黄衣，则狐裘大蜡之服也”。
　　○正义曰：《郊特牲》云：“黄衣黄冠而祭，息田夫也。”此云“黄衣”，故云“大蜡之服”。《论语》云“黄衣狐裘”，故狐裘则黄衣也。案《诗》注云“狐裘取温裕而已”，不云“大蜡”。此云“蜡”者，以正衣解之。《诗》谓庶人有士行，非关蜡祭之事，故为“温裕”也。
　　子曰：“为上可望而知也，为下可述而志也，则君不疑於其臣，而臣不惑於其君矣。志，犹知也。尹吉曰：‘惟尹躬及汤，咸有壹德。’吉，当为“告”。告，古文“诰”字之误也。尹告，伊尹之诰也。《书序》以为《咸有壹德》，今亡。咸，皆也。君臣皆有壹德不贰，则无疑惑也。
　　○吉，依注为告，音诰，羔报反。《诗》云：‘淑人君子，其仪不忒。’” 
　　[疏]“子曰”至“不忒”。
　　○正义曰：“为上可望而知也”者，谓貌不藏情，可望见其貌，则知其情。
　　○“为下可述而志也”，志，知也。为臣下率诚奉上，其行可述叙而知。
　　○“尹吉曰：惟尹躬及汤，咸有一德”者，吉，当为“告”，是伊尹诰大甲，故称“尹诰”，则《咸有一德》篇是也。言惟尹躬身与成汤，皆有纯一之德。引者，证上君臣不相疑惑。
　　○“诗云：淑人君子，其仪不忒”者，此《诗 曹风 鸤鸠》之篇，剌曹君之诗，言善人君子，其仪不有差忒。引者，证“一德”之义。
　　子曰：“有国者章<疒亶>恶，以示民厚，则民情不贰。章，明也。<疒亶>，病也。
　　○忒，他得反，本或作贰，音二。章义如字，《尚书》作“善”。皇云：“义，善也。”<疒亶>，丁但反。《诗》云：‘靖共尔位，好是正直。’” 
　　[疏]“子曰”至“正直”。
　　○正义曰：“章善<疒亶>恶”者，章，明也；<疒亶>，病也。言为国者，有善以赏章明之，有恶则以刑<疒亶>病之也。
　　○“诗云：靖共尔位，好是正直”者，此《诗 小雅 小明》之篇，剌幽王之诗也。言大夫悔仕乱世，告语未仕之人，言更待明君靖谋，共其尔之禄位，爱好正直之人，然后事之也。引之者，证上民情不二为正直之行。
　　子曰：“上人疑则百姓惑，下难知则君长劳。“难知”，有奸心也。
　　○共音恭，本亦作恭。好，乎报反。故君民者，章好以示民俗，慎恶以御民之淫，则民不惑矣。淫，贪侈也。《孝经》曰：“示之以好恶，而民知禁。”
　　○好如字，又呼报反，注同。恶如字，又乌路反，注同。侈，昌氏反，又式氏反。臣仪行，不重辞，不援其所不及，不烦其所不知，则君不劳矣。仪，当为“义”，声之误也。言臣义事君则行也。重，犹尚也。援，犹引也，不引君所不及，谓必使其君所行如尧舜也。不烦以其所不知，谓必使其知虑如圣人也。凡告喻人，当随其才以诱之。
　　○行如字。援音袁，注同。知虑音智。《诗》云：‘上帝板板，下民卒<疒亶>。’上帝，喻君也。板板，辟也。卒，尽也。<疒亶>，病也。此君使民惑之诗。
　　○版，布绾反，注同。亶，丁但反，本亦作<疒亶>。辟，匹亦反，字亦作僻，同。《小雅》曰：‘匪其止共，惟王之邛。’”匪，非也。邛，劳也。言臣不止於恭敬其职，惟使王之劳。此臣使君劳之诗也。
　　○共音恭，皇本作“躬”，云“躬，恭也”。邛，其恭反。 
　　[疏]“子曰”至“之邛”。
　　○正义曰：此一节申明上经君臣各以情相示，则君之与臣各得其所。
　　○“上人疑”者，谓在上之君多有疑二，则在下百姓有疑惑也。
　　○“下难知则君长劳”者，若在下之人，心怀欺诈，难知其心，则在上君长治之劳苦。
　　○“故君民者，章好以示民俗，慎恶以御民之淫，则民不惑矣”，覆上“百姓惑”。淫，贪也。言如此则民不惑矣。
　　○“臣仪行，不重辞，不援其所不及，不烦其所不知，则君不劳矣”者，覆上“君长劳”。如此则君不劳。“臣仪行”者，仪当为“义”，谓臣有义事则奉行之。“不重辞”者，重，尚也。为臣之法，不尚虚华之辞。“不援其所不及”者，谓君才行所不能及，臣下不须援引其君行所不能及之事，谓必使其君所行如尧舜也。“不烦其所不知”者，谓君有所不知，其臣不得烦乱君所不知之事，令必行之。臣能如此，则君不劳苦。
　　○“《诗》云：上帝板板，下民卒<疒亶>”者，上帝，君也；板板，辟也；卒，尽也；<疒亶>，病也。言君上邪辟，下民尽皆困病。引之者，证君使民惑之事。此《诗 大雅 板》之篇，剌厉王之诗。
　　○“《小雅》曰：匪其止共，惟王之邛”者，《小雅 巧言》之篇，剌幽王之诗也。言小人在朝，不止息於恭敬，惟为奸恶，使王之邛劳。引之者，证臣使君劳也。
　　子曰：“政之不行也，教之不成也，爵禄不足劝也，刑罚不足耻也。故上不可以亵刑而轻爵。言政教所以明赏罚。
　　○亵，息列反。《康诰》曰：‘敬明乃罚。’《甫刑》曰：‘播刑之不迪。’”康，康叔也，作诰，《尚书》篇名也。播，犹施也。“不”，衍字耳。迪，道也，言施刑之道。
　　○播，徐补饿反。迪音狄。衍，延善反。 
　　[疏]“子曰”至“不迪”。
　　○正义曰：此一节明慎赏罚之事。
　　○“政之不行也，教之不成也”者，皇氏云：“言在上政令所以不行，教化所以不成者，只由君上爵禄加於小人，不足劝人为善也。由刑罚加於无罪之人，不足耻其为恶。”由赏罚失所，故致“政之不行，教之不成”也。
　　○“故上不可以亵刑而轻爵”者，刑爵不中，则惩劝失所，故君上不可轻亵之。
　　○“《康诰》曰：敬明乃罚”者，证刑罚不可亵也。周公作《康诰》，诰康叔云“女所施刑罚，必敬而明之也。”
　　○“《甫刑》曰：播刑之不迪”，“不”为衍字。迪，道也。此穆王戒群臣云：今尔何监，非是伯夷布刑之道。言所为监镜者，皆是伯夷布刑之道。引之者，证重刑之义也。
　　子曰：“大臣不亲，百姓不宁，则忠敬不足，而富贵已过也。大臣不治，而迩臣比矣。“忠敬不足”，谓臣不忠於君，君不敬其臣。迩，近也。言近以见远，言大以见小，互言之。比，私相亲也。
　　○治心值。比，毗志反，注同，亲也。见，贤遍反，下同。故大臣不可不敬也，是民之表也。迩臣不可不慎也，是民之道也。“民之道”，言民循从也。君毋以小谋大，毋以远言近，毋以内图外，图以谋也。言凡谋之，当各於其党。於其党，知其过审也。大臣柄权於外，小臣执命於内，或时交争，转相陷害。
　　○毋音无，下同。柄音秉，兵永反。争，争斗之争。则大臣不怨，迩臣不疾，而远臣不蔽矣。疾，犹非也。
　　○蔽，必世反。叶公之《顾命》曰：‘毋以小谋败大作，毋以嬖御人疾庄后，毋以嬖御士疾庄士，大夫、卿、士。’”叶公，楚县公叶公子高也，临死遗书曰顾命。小谋，小臣之谋也。大作，大臣之所为也。嬖御人，爱妾也。疾，亦非也。庄后，適夫人齐庄得礼者。嬖御士，爱臣也。庄士，亦谓士之齐庄得礼者，今为大夫、卿、士。
　　○叶，舒涉反，注同。叶公，楚大夫沈诸梁也，字子高，为叶县尹，僣称公也。败，补迈反。嬖，必惠反，徐甫诣反，又补弟反，《字林》万豉反。贱而得幸曰“嬖”，云便嬖爱妾。庄后，侧良反，齐庄也，下及注同。適，丁历反。齐庄，侧皆反，下同。子曰：“大人不亲其所贤，而信其所贱。民是以亲失，而教是以烦。亲失，失其所当亲也。教烦，由信贱也。贱者无一德也。《诗》云：‘彼求我则，如不我得。执我仇仇，亦不我力。’言君始求我，如恐不得我。既得我，持我仇仇然不坚固，亦不力用我，是不亲信我也。
　　○仇音求，《尔雅》云：“雠也。”《君陈》曰：‘未见圣，若己弗克见。既见圣，亦不克由圣。’”克，能也。由，用也。
　　○陈，本亦作古陈字。若己弗克见，音纪，《尚书》无“己”字。 
　　[疏]“子曰”至“由圣”。
　　○正义曰：此一节明在下群臣，无问大小，皆须恭敬谨慎；又君无以小臣而谋大事也。
