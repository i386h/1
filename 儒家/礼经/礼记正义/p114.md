<!-- { "loadSidebar": true } -->
　　○正义曰：此一节论助其生气，止其狱刑。自“玄鸟至之日”至“高禖”之前，论天子亲祭高禖，妃嫔从行之事，故更云“是月也”。自“日夜分”至“正权概”，论日夜既分，雷声将发，妇人须戒其容止，度量须审正平均，故更云“是月”。自“耕者少舍”至“以妨农事”，论耕者少舍，脩理门阖，无为大事以致妨农，故更云“是月”，自“毋竭川泽”云“顺阳养物”，至“开冰”、“释菜”、“习舞”、“入学习乐”，总是助阳鼓动其物，故更云“是月”。自“祀不用牺牲”以下，论季春牺牲腾合，与上事殊，故别云“是月”，各依文解之。
　　○注“社后”至“用甲”。
　　○正义曰：后土者，五官之后土，即社神也。与《左传》僖十五年云“君履后土”者别也。但句龙为配社之人，又为后土之官也。云“祀社日用甲”者，解经“元日”也。按《郊特牲》云“祀社日用甲，用日之始也”。《召诰》：“戊午，乃社于新邑。”用戊者，周公告营洛邑位成，非常祭也。
　　○注“囹圄”至“治人”。
　　○正义曰：云“囹圄所以禁守系者，若今别狱矣”者，蔡云：“囹，牢也。圄，止也。所以止出入，皆罪人所舍也。”崇精问曰：“狱，周曰圜土，殷曰羑里，夏曰均台。囹圄，何代之狱？”焦氏答曰：“《月令》，秦书，则秦狱名也。汉曰若卢，魏曰司空是也。”云“在手曰梏，在足曰桎”者，按《掌囚》云：“上罪梏拲而桎。”拲为在手，梏与拲连文，故知梏亦在手，则桎在足也。《易 大畜 六四》：“童牛之梏。”冷刚问云：“牛四足，何以称梏？”郑答云：“牛无手，前足施梏也。”云“肆谓死刑暴尸”者，肆，陈也，谓陈尸而暴之，故《周礼 乡士》、《县士》皆“肆之三日”。然春阳既动，理无杀人，何得更有死尸而禁其陈肆者？盖是大逆不孝罪甚之徒，容得春时杀之，杀则埋之，故禁其陈肆。
　　是月也，玄鸟至。至之日，以大牢祠于高禖，天子亲往。玄鸟，燕也。燕以施生时来，巢人堂宇而孚乳，嫁娶之象也。媒氏之官以为候。高辛氏之出，玄鸟遗卵，娀简吞之而生契，后王以为媒官嘉祥，而立其祠焉。变媒言媒，神之也。
　　○禖音梅。施，始豉反。孚乳，上如字，一音芳付反；下而树反，季春同。娀简，夙中反，简狄，有戎氏女。契，息列反。 
　　[疏]注“高辛”至“神之”。正义曰：知“玄鸟遗卵，娀简吞之而生契”者，按《殷本纪》云：“简狄行浴，见玄鸟堕其卵，简狄取吞之，因孕生契。”又《中候契握》云：“玄鸟翔水遗卵，娀简狄吞之生契。”娀者，简狄之国名，故《大戴礼》云：“有娀氏之女曰简狄。”故娀简狄也。云“后王以为禖官嘉祥，而立其祠焉”者，谓高辛氏之世，有此吞鸟之异，是为媒官嘉祥，后代之王，立此高辛而为禖神故也。蔡邕以为禖神是高辛已前旧有，高者，尊也，谓尊高之禖，不由高辛氏而始有高禖。又《生民》及《玄鸟》毛诗传云：“姜嫄从帝而祠于郊媒。”又云：“简狄从帝而祈于郊禖。”则是姜嫄简狄之前，先有禖神矣。而此注立高辛氏为禖神，是高辛氏已前未有禖神，参差不同者。《郑志》焦乔答王权云：“先契之时，必自有禖氏，祓除之祀，位在於南郊，盖以玄鸟至之日祀之矣。然其禋祀，乃於上帝也。娀简狄吞凤子之后，后王为媒官嘉祥，祀之以配帝，谓之高禖。”据此言之，则郊禖之祭，契已前祭天南郊，以先媒配之，故谓之郊禖。至高辛氏之时，既简狄之异，后王以是为媒官之嘉祥，即以高辛之君立为禖神以配天，其古昔先媒则废之矣。高辛氏配之，后谓之高禖。郑义稷、契当尧时，按《命历序》云“帝喾传十世”，则稷契不得为帝喾之子，是帝喾后世子孙之子，故郑注《生民》云“姜嫄，高辛氏之世妃”，则简狄亦高辛氏之后世之妃。此立为禖神者，是简狄之夫，不得为帝喾。此祭高禖氏祭天，故《生民传》云“从於帝而见于天”，高禖为配祭之人。祭天特牲，此用大牢者，此谓配祭之人也。云“变媒言禖，神之”者，按《周礼 媒氏职》注“媒之言谋也，谋合异类，使和成者”。但不知初为媒者，其人是谁。按《世本》及谯周《古史》，伏牺制以俪皮嫁娶之礼，既用之配天，其尊贵先媒，当是伏牺也。媒字从女，今从示旁，为之示，是神明告示之义，故云“变媒言媒，神之也”。
　　后妃帅九嫔御，御谓从往侍祠。《周礼》：天子有夫人，有嫔，有世妇，有女御。独云帅九嫔，举中言也。乃礼天子所御，带以弓韣，授以弓矢，于高禖之前。天子所御，谓今有娠者。於祠，大祝酌酒，饮於高媒之庭，以神惠显之也。带以弓韣，授以弓矢，求男之祥也。《王居明堂礼》曰：“带以弓韣，礼之禖下，其子必得天材。”
　　○韣，大木反，弓衣。娠音身，一音震，谓怀妊。 
　　[疏]“乃礼”至“之前”。
　　○正义曰：祭高禖既毕，祝官乃礼接天子所御幸有娠之人，谓酌酒以饮之。饮酒既毕，乃属带此所御之人以弓韣，又授之以弓矢，於高禖之前而北面也。
　　○注“天子”至“天材”。
　　○正义曰：“天子所御，谓今有娠者，”若总论幸御，则群妃皆是，何得直云“乃礼天子所御”？故知有娠者。《汉书音义》：“娠音身也。”云“《王居明堂礼》”者，《逸礼》篇名也。云“礼之禖下，其子必得天材”者，谓礼此所御之人於禖神之前，禖在坛上，御者在下，故云“禖下“。以祭神必福降，故云“其子必得天材”。
　　是月也，日夜分，雷乃发声，始电，蛰虫咸动，启户始出。又记时候。发，犹出也。
　　○电，大练反。先雷三日，奋木铎以令兆民曰：“雷将发声，有不戒其容止者，生子不备，必有凶灾！”主戒妇人有娠者也。容止犹动静。
　　○先，悉荐反。奋，方问反。铎，大各反。日夜分，则同度量，钧衡石，角斗甬，正权概。因昼夜等，而平当平也。同、角、正，皆谓平之也。丈尺曰度，斗斛曰量，三十斤曰钧，称上曰衡，百二十斤曰石。甬，今斛也。称锤曰权。概，平斗斛者。度量，上音杜，下音亮，注同。甬音勇。权概，古代反。称，尺证反，下同。锤，丈伪反，又丈为反。  
　　[疏]“日夜”至“始出”。
　　○正义曰：日夜分，谓昼夜漏刻。马融云：“昼有五十刻，夜有五十刻，据日出日入为限。”蔡邕以为星见为夜，日入后三刻、日出前三刻皆属昼，昼有五十六刻，夜有四十四刻。郑康成注《尚书》云“日中星”，以为日见之漏五十五刻，不见之漏四十五刻，与蔡校一刻也，大略亦同。“雷乃发声”者，雷是阳气之声，将上与阴相冲。蔡邕云：“季冬雷在地下，则雉应而雊。孟春动於地之上，则蛰虫应而振出。”至此升而动於天之下，其声发扬也。以雷出有渐，故言“乃”。云“始电”者，电是阳光，阳微则光不见，此月阳气渐盛，以击於阴，其光乃见，故云“始电”。
　　○“蛰虫咸动，启户始出”者，户谓穴也，谓发所蛰之穴。蛰虫早者，孟春乃出，则《左传》“启蛰而郊”是也。蛰虫晚者，则二月始出，故此云“蛰虫咸动”，则正月未皆动，重记时候者。庾蔚云：“谓盖先记时候，以明应节。后言时侯，以应二分二至。”所应不同，故重记之也。
　　○注“主戒”至“动静”。
　　○正义曰：以其生子不备，必有凶灾，故知“主戒妇人”也。云“容止犹动静”者，蔡云：“迅雷风烈，孔子必变。”《玉藻》云：“迅雷甚雨则必变。”虽夜必兴，衣服冠而坐，所以畏天威也。小人不畏天威，懈慢亵渎，或至夫妇交接，君子制法，不可指斥言之，故曰“有不戒其容止”者。言此时夫妇交接，生子支节性情必不备，其父母必有灾也。注“因昼”至“斛者”。
　　○正义曰：“平当平”者，谓度量钧衡之等，人之所用，当须平均。人君於昼夜分等之时，而平正此当平之物。云“同、角、正，皆谓平之”者，经中度、量、钧、衡、石五者，总蒙同文。云“丈尺曰度，斗斛曰量，三十斤曰钧，称上曰衡，百二十斤为石”，皆《汉书 律历志》文。按《志》文云：“黑秬一黍为一分，十分为一寸，十寸为一尺，十尺为一丈，十丈为一引，五度审矣。”又云“黄锺之管，长九寸，围九寸，其实一籥，合籥为合，十合为升，十升为斗，十斗为斛，五量加矣。”《志》又云：“黄锺之管，一籥容千二百黍，重十二铢。二十四铢为两，十六两为斤，三十斤为钧，百二十斤为石。”《志》又云：“权与物钧而生衡，衡运生规，规圆生矩，矩方生绳，绳直生准。”注：“权，锤也。”与物正等则衡平，是权为称锤，称上曰衡。甬与斗连文，《律历志》“十斗为斛”，故知甬则斛也。云“概，平斗斛者”，今之犹然。
　　是月也，耕者少舍，乃脩阖扇，寝庙毕备。舍犹止也。因蛰虫启户，耕事少间，而治门户也。用木曰阖，用竹{韦}曰扇。毕犹皆也。凡庙前曰庙，后曰寝。
　　○阖，户腊反。间音闲。毋作大事，以妨农之事。大事，兵役之属。 
　　[疏]注“用木”至“曰寝”。
　　○正义曰：按襄十八年《左传》云“晋州绰以枚数阖”，阖是齐城门而云阖，是阖用木也。此扇与阖相对文。又此耕者少舍谓庶人，庶人荜门，故以为“竹苇曰扇”。云“凡庙前曰庙，后曰寝”者，庙是接神之处，其处尊，故在前。寝，衣冠所藏之处，对庙为卑，故在后。但庙制有东西厢，有序墙，寝制惟室而巳，故《释宫》云“室有东西厢曰庙，无东西厢有室曰寝”是也。
　　是月也，毋竭川泽，毋漉陂池，毋焚山林。顺阳养物也。畜水曰陂，穿地通水曰池。
　　○漉音鹿，竭也。陂池，彼宜反，《尚书传》云：“泽障曰陂，停水曰池。”畜，敕六反。
　　○天子乃鲜羔开冰，先荐寝庙。鲜当为献，声之误也。献羔，谓祭司寒也。祭司寒而出冰，荐於宗庙，乃后赋之。《春秋传》曰：“古者日在北陆而藏冰，西陆朝觌而出之。其藏冰也，深山穷谷，固阴沍寒，於是乎取之。其出之也，朝之禄位，宾食丧祭，於是乎用之。其藏之也，黑牡秬黍，以飨司寒。其出之也，桃弧棘矢，以除其灾。其出入也，时食肉之禄，冰皆与焉。大夫命妇，丧浴用冰。祭寒而藏之，献羔而启之。公始用之，火出而毕赋。自命夫命妇至于老疾，无不受冰。”
　　○鲜，依注音献。觌，大历反。沍，户故反。朝，直遥反。秬音巨。与音预。祭寒，本或作祭司寒，按《左氏传》无“司”字。 
