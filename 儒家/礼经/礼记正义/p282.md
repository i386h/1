<!-- { "loadSidebar": true } -->
　　○“夫大飨，既飨，卷三牲之俎归於宾馆”者，谓大飨宾客既毕，主人卷敛三牲俎上之肉，归於宾馆。
　　○“父母而宾客之，所以为哀也”者，己家父母今日既去，遂同宾客之疏，是孝子所以悲哀也。为此之故，包遣奠而去。
　　○“子不见大飨乎”者，重结前文，以语或人也。
　　非为人丧，问与？赐与？此上灭脱，未闻其首云何。是言非为人丧而问之与？人丧而赐之与？问，遗也。久无事曰问。
　　○为，于伪反，注及下注“为母”、“为姑姊妹”皆同。问与、赐与，并音馀，注皆同。脱音夺，下同。遗，于季反，下文皆同。 
　　[疏]“非为”至“赐与”。
　　○正义曰：郑云“此上灭脱，未闻其首云何”，此语接上之辞。与，语助也。岂非为人有丧而问遗之与？人之有丧而赐与之与？平敌则问，卑下则赐，故云“问与、赐与”。
　　三年之丧，以其丧拜，非三年之丧，以吉拜。谓受问、受赐者也。稽颡而后拜，曰丧拜。拜而后稽颡，曰吉拜。 
　　[疏]“三年”至“吉拜”。
　　○正义曰：从上问与、赐与以下至遗人可也，皆明在丧受问遗之事。此一经论身有丧，拜谢之礼。
　　○“三年之丧，以其丧拜”者，谓父母、长子也。其实杖期以上，皆为丧拜。非三年之丧，以吉拜者，谓不杖期。以下此义已备在《檀弓》疏。
　　三年之丧，如或遗之酒肉，则受之，必三辞。主人衰绖而受之。受之必正服，明不苟於滋味。
　　○必三，如字，又息暂反。 
　　[疏]“三年”至“受之”。
　　○正义曰：“如或遗之酒肉”至“主人衰绖而受之”者，虽受之，犹不得食也。尊者食之，乃得食肉，犹不得饮酒，故《丧大记》云“既葬，若君食之，则食之，大夫、父之友食之，则食之矣。不辟粱肉，若有酒醴则辞”是也。
　　如君命，则不敢辞，受而荐之。荐於庙，贵君之礼。丧者不遗人。人遗之，虽酒肉，受也。从父、昆弟以下，既卒哭，遗人可也。言齐斩之丧重，志不在施惠於人。
　　○施，始豉反。县子曰：“三年之丧如斩，期之丧如剡。”言其痛之恻怛有浅深也。
　　○县音玄。期音基，下同。剡，徐以渐反。怛，旦末反。期之丧，十一月而练，十三月而祥，十五月而禫。此谓父在为母也。当在“练则吊”上，烂脱在此。
　　○禫，大感反。三年之丧，虽功衰，不吊，自诸侯达诸士。如有服而将往哭之，则服其服而往。功衰，既练之服也。诸侯服新死者之服而往哭，谓所不臣也。练则吊。父在为母功衰，可以吊人者，以父在，故轻於出也。然则凡齐衰十一月，皆可以出矣。既葬，大功，吊，哭而退，不听事焉。听，犹待也。事，谓袭、敛、执綍之属。
　　○綍音弗。期之丧未葬，吊於乡人，哭而退，不听事焉。功衰，吊，待事，不执事。谓为姑、姊妹无主，殡不在己族者。
　　○“功衰，吊”，本又作“大功衰，吊”。庾云“有大字，非”。小功緦，执事，不与於礼。礼，馈奠也。
　　○与音预，下文注“不与”同。相趋也，出宫而退。相揖也，哀次而退。相问也，既封而退。相见也，反哭而退。朋友，虞、附而退。此吊者恩薄厚、去迟速之节也。相趋，谓相闻姓名，来会丧事也。相揖，尝会於他也。相问，尝相惠遗也。相见，尝执挚相见也。附，皆当为祔。
　　○封，彼验反，又如字。挚音至。。吊，非从主人也。四十者执綍。言吊者必助主人之事。从，犹随也。成人，二十以上至四十，丁壮时。乡人，五十者从反哭，四十者待盈坎。非乡人，则长少皆反。优，远也。坎或为圹。
　　○坎，口敢反，下同。长少，丁丈反；下诗诏反。圹，苦晃反，又音旷。 
　　[疏]“三年”至“盈坎”。
　　○正义曰：从此以下，至“待盈坎”，明吊丧之节，各随文解之。
　　○“三年之丧，虽功衰，不吊”者，谓重丧小祥后衰与与大功同，故曰“功衰”。衰虽外轻，而痛犹内重，故不得吊人也。
　　○“自诸侯达诸士”者，贵贱同然，故云“自诸侯达诸士也”。
　　○“如有服而将往哭之，则服其服而往”者，亦贵贱同也。如有服，谓有五服之亲丧，功衰虽不吊人，若自有五服之亲丧，则往哭之。将往哭，则不著已功衰，而依彼亲之节以服之，申於骨肉之情故也。故云“则服其服而往”也。但著彼服，不著已功衰也。贺玚云：“若新死者服轻，则不为之制服。虽不为重，变而为之制服。往奔丧哭之，则蹔服所制之服。往彼哭之事毕，反服故服也。”庾氏云：“将往哭之，乃服其服者，谓小功以下之亲轻也。始闻丧，不能为之制服，至於往哭吊，乃服其服。”注《要记》通之已祥。皇氏云：“此文虽在功衰之下，而实通初丧也。假令初丧而有五属之亲死，则亦蹔服五服之服而往彼哭也。”上云“自诸侯达诸士”，然诸侯绝期，不应有诸亲始死服。今云“服其服而往”，当是敌体。及所不臣者，谓始封君，不臣诸父昆弟也。故郑明之也。
　　○“期之丧十一月而练，十三月而祥，十五月而禫”者，此禫杖期，主谓父在为母，亦备二祥节也。文本应在“服而往”下，烂脱故在此。
　　○“练则吊”者，谓至十一月小祥后，而可出吊人也。
　　○注“父在”至“出矣”。
　　○正义曰：此“练则吊”又承“十一月练”之下，故知是父在为母，以经云练，故云“功衰”也。大祥始除衰杖而练，得吊人者，以父在为母，故轻於出，言得出也。以母丧至练，父在而得出，则其馀丧，虽无父亦得出也。母既可矣，诸父灼然。
　　○“既葬，大功”者，谓身有大功之丧，既葬之后，往吊他丧。
　　○“吊，哭而退，不听事焉”者，谓吊，哭既毕而即退去，不待主人袭敛之事。期丧练，吊则亦然也。
　　○“期之丧未葬，吊於乡人，哭而退，不听事焉”者，谓姑、姊妹无主，为之服期丧，未至於葬，往吊於乡人之丧，哭毕则退，不听待主人袭敛之事焉。
　　○“功衰，吊，待事，不执事”者，谓此姑、姊妹等期丧至既，葬受以大功衰，谓之功衰。至此之后，若吊於乡人，其情稍轻於未葬之前，得待主人袭敛之事，但不亲自执事。此云“功衰”，他本或云“大功衰”。今按，郑注在此文下云“谓为姑、姊妹无主”，则此功衰还是姑、姊妹无主之功衰，不得别云“大功”也。皇氏云：“有大字者，误也。”
　　○注“谓为姑姊妹无主，殡不在已族者”。
　　○正义曰：经直云“期丧”，郑知是“姑姊妹无主”者，以前云大功既葬，始得吊人。今此经期丧未葬，已得吊人，明知此期服轻，故知是“姑姊妹无主，殡不在已族”者。女未庙见，反葬女氏之党。此姑、姊妹巳於他族成妇日久，但夫既蚤死，故摈在夫族。
　　○“小功緦，执事，不与於礼”者，执事，殡相也。礼，馈奠也。緦、小功服轻，故未葬便可吊人，今不论乡人之同异也。亦为彼摈相，但不得助彼馈奠耳。按《曾子问》云：“废丧服，可以与於馈奠之事乎？”孔子曰：“说衰与奠，非礼也，以摈相可也。”是摈相轻而馈奠重也。
　　○“相趋”至“而退”，此以下明凡吊者恩之厚薄，去留迟速之节也。
　　○“相趋也，出宫而退”者，相趋，谓与孝子本不相识，但相闻姓名，而来会趋丧也。情既轻，故柩出庙之宫门而遂去。
　　○“相揖也，哀次而退”者，相揖，谓经会他处，已相揖者也。恩微深，故待柩出至大门外之哀次而退去也。
　　○“相问也，既封而退”者，相问，谓曾相饷遗，恩转深，故至窆竟而退也。
　　○“相见也，反哭而退”者，相见，谓身轻自执挚相诣往来，恩转厚，故至葬竟，孝子反哭还至家时而退也。
　　○“朋友，虞附而退”者，朋友畴昔情重，生死同殷，故至主人虞附而退也。然与死者相识，其礼亦当有吊。礼，知生者吊，知死者伤。今注云吊，则知是吊生人也。
　　○“吊非”至“盈坎”。此一节论助葬及执事反哭之节。言吊丧者本是来助事，非为空随从主人而已。故云“非从主人也”。
　　○“四十者执綍”者，既助主人，故使年二十以上至四十强壮者，皆执綍也。
　　○“乡人五十者从反哭”者，乡人，同乡之人也。五十始衰，故待主人窆竟而孝子反哭。故乡人助葬，老者亦从孝子反也。
　　○“四十者待盈坎”者，谓窆竟以土盈满其坎，四十强壮，不得即反，故醋芰满坎而反也。若非乡人，则无问长少，皆从主人归，优饶远者。
　　丧食虽恶，必充饥，饥而废事，非礼也。饱而忘哀，亦非礼也。视不明，听不聪，行不正，不知哀，君子病之。故有疾饮酒食肉，五十不致毁，六十不毁，七十饮酒食肉，皆为疑死。病，犹忧也。疑，犹恐也。
　　○视如字，徐市志反。为，于伪反，注“为食父”、“为王父母”、“以为”、“亦为”、“不为”并同。有服，人召之食，不往。大功以下，既葬，適人，人食之，其党也食之，非其党弗食也。往而见食，则可食也。为食而往，则不可。党，犹亲也。非亲而食，则是食於人无数也。
　　○人食之，音嗣，注“见食”同。功衰，食菜果，饮水浆，无盐、酪，不能食食。盐、酪可也。功衰，齐、斩之末也。酪，酢。
　　○酪音洛。食食，上如字，下音嗣。酢，七故反。，才代反。孔子曰：“身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。”毁而死，是不重亲。
　　○疡音羊。创，初良反。 
　　[疏]“丧食”至“无子”。
　　○注“非亲而食，则是食於人无数也”。
　　○正义曰：解所以非亲不食义也。夫亲族不多，食，则其食有限。若非类而辄食，则无复限数，必忘哀也。
　　非从柩与反哭，无免於堩。言丧服出入，非此二事皆冠也。免，所以代冠，人於道路，不可以无饰。堩，道路。
　　○免音问，注同。堩，古邓反。 
　　[疏]“非从”至“於堩”。
　　○正义曰：“从柩”，谓孝子送葬从柩去时也。“与反哭”，谓葬竟孝子还时也。堩，道路也。道路不可无饰，故孝子唯送葬从柩去时及葬竟还、反哭时，於道得免而行。自非此二条，则不得免於道路也。此谓葬近而反哭者。若葬远反哭，在路则著冠，至郊则乃反著免，故《小记》云“远葬者比反哭者，皆冠，及郊而后免”是也。
　　凡丧，小功以上，非虞、附、练、祥无沐浴。言不有饰事则不沐浴。 
　　[疏]“凡丧”至“沐浴”。
