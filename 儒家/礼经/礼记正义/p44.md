<!-- { "loadSidebar": true } -->
　　○正义曰：此一节论三代正朔所尚色不同，各依文解之。
　　○夏尚黑，殷尚白，周尚赤，此之谓茸艹，故《书传略说》云：“天有茸艹，物有三变，故正色有三。天有三生三死，故土有茸荃，王特一生死。”又《春秋纬 元命苞》及《乐纬 稽耀嘉》云：“夏以十三月为正，息卦受泰。”注云：“物之始，其色尚黑，以寅为朔。”“殷以十二月为正，息卦受泰。”注云：“物之牙，其色尚白，以鸡鸣为朔。”“周以十一月为正，息卦受复，其色尚赤，以夜半为朔。”又《三正记》云：“正朔三而改，文质再而复。”以此推之，自夏以上皆正朔三而改也。郑注《尚书》：“三帛，高阳氏之后用赤缯，高辛氏之后用黑缯，其馀诸侯用白缯。”如郑此意，却而推之，舜以十一月为正，尚赤。尧以十二月为正，尚白，故曰：“其馀诸侯用白缯。”高辛氏以十二月为正，尚黑。故云：“高辛氏之后用赤缯。”高阳氏以十一月为正，尚赤，故云：“高阳氏之后用赤缯。”帝少皞以十二月为正，尚白。黄帝以十三月为正，尚黑。神农以十一月为正，尚赤。女娲以十二月为正，尚白。伏牺以上，未有闻焉。《易 说卦》云“帝出乎震”，则伏羲也。建寅之月，又木之始。其三正当从伏羲，以下文质再而复者，文质法天地，文法天，质法地。周文法地而为天正，殷质法天而为地正者，正朔文质不相须，正朔以三而改，文质以二而复，各自为义，不相须也。建子之月为正者，谓之天统。以天之阳气始生，为百物得阳气，微稍动变，故为天统。建丑之月为地统者，以其物已吐牙，不为天气始动，物又未出，不得为人所施功，唯在地中含养萌牙，故为地统。建寅之月为人统者，以其物出於地，人功当须修理，故谓之人统。统者，本也，谓天地人之本也。然王者必以此三月为正者，以其此月物生微细，又是岁之始生，王者继天理物，含养微细，又取其岁初为正朔之始。既天地人之三者所继不同，故各改正朔，不相袭也。所尚既异，符命亦随所尚而来，故《礼纬 稽命征》云：“其天命以黑，故夏有玄珪。天命以赤，故周有赤雀衔书。天命以白，故殷有白狼衔钩。”是天之所命，亦各随人所尚。符命虽逐所尚，不必皆然。故天命禹观河，见白面长人。《洛予命》云：“汤观於洛，沈璧，而黑龟与之书，黄鱼双跃。”《泰誓》言武王伐纣，而白鱼入於王舟。是符命不皆逐正色也。郑康成之义，自古以来，皆改正朔。若孔安国则改正朔殷、周二代，故注《尚书》汤承尧舜禅代之后，革命创制，改正易服，是从汤始改正朔也。
　　○注“昏时”至“事也”。
　　○正义曰：知“大事”是丧事者，以其与“敛”文连，故知大事是丧事也。
　　○注《尔雅》曰：騋，牝骊，牡玄”。
　　○正义曰：引《尔雅 释畜》文。“騋，牝骊，牡玄”，谓七尺曰騋，牝者色骊，牡者色玄。引之者，证“骊”是玄之类也。案《廋人》云：“八尺以上为龙，七尺以上为騋，六尺以上为马。”凡马皆有骊牡玄，独言騋者，举中以见上下，明其诸马皆然。或《尔雅》释《诗》云：“騋牝。”郭璞注：“玄驹，小马。”稍异郑也。
　　○注“玄黑类也”。
　　○正义曰：案《周礼 考工记》：“七入为缁。”郑云：“玄则六入者与？”是玄黑类。
　　○注“翰白”至“翰如”。
　　○正义曰：所引《易》者，《易 贲卦 六四》：“贲如皤如，白马翰如。”《贲》离下艮上，郑注云：“六四，巽爻也。有应於初九，欲自饰以適初，既进退未定，故皤如也。”“白马翰如”，谓九三位在辰，得巽气为白马。翰犹幹也。见六四適初未定，欲幹而有之，引此者证“翰”为白色。案彼以幹为翰者，以“翰如”、“白马”连文，故以翰为幹，望经为义，以此不同。
　　○注“物萌色赤”。
　　○正义曰：案上“殷尚白”之下，注云：“物牙色白。”此“萌色赤”不同者，萌是牙之微细，故建子云萌，建丑云牙。若散而言之，萌即牙也。故《书传略说》云：“周以至动，殷以萌，夏以牙。”此皆据一种之草，大汎而言，故建子始动，建寅乃出，至如荠麦以秋而生，《月令》仲冬荔挺出，不在此例也。此文质虽异，殷、质周文，大泛言之，乃前代质，后代文也。故《表记》云“虞、夏之质，殷、周之文”是也。
　　○注“騵，骝马，白腹”。
　　○正义曰：《尔雅 释畜》文。武王伐纣所乘也。故《诗》云：“驷騵彭彭。”《毛传》云：“上周下殷。”故周人戎事乘之，若其馀事，则《明堂位》云“周人黄马蕃鬛”是也。
　　穆公之母卒，穆公，鲁哀公之曾孙。使人问於曾子曰：“如之何？”问居丧之礼。曾子，曾参之子，名申。
　　○参，所金反，一音七南反，后同。对曰：“申也闻诸申之父曰：“哭泣之哀，齐斩之情，饘粥之食，自天子达。子丧父母，尊卑同。
　　○齐音咨，本亦作赍，赍衰之字，后皆放此。饘，本又作飦，之然反，《说文》云：“糜也。”周谓之饘，宋、卫谓之{衍食}。粥，之六反，徐又音育，《字林》云：“淖，糜也。”布幕，卫也。縿幕鲁也。’”幕，所以覆棺上也，縿，缣也。縿读如绡。卫，诸侯礼。鲁，天子礼。两言之者，僣已久矣。幕或为幦。
　　○幕，本又作幂，音莫，徐音觅，下同。縿音绡，徐又音萧。缣，古谦反。绡音消，徐本又作绡，桑尧反。僣，子念反。幦，莫历反。 
　　[疏]“穆公”至“鲁也”。
　　○正义曰：此一节论尊卑之丧有同有异之事，各依文解之。
　　○注“穆公”至“曾孙”。
　　○正义曰：案《世本》传记，哀公蒋生悼公宁，宁生元公嘉，嘉生穆公不衍，是曾孙也。
　　○“曰哭”至“子达”者，曾申对穆公使人云，哭泣之哀，谓有声之哭，无声之泣，并为哀然，故曰“哭泣之哀”也。“齐斩之情”者，齐是为母，斩是为父，父母情同，故答云“之情”也。“饘粥之食”者，厚曰饘，希曰粥，朝夕食米一溢，孝子以此为食，故曰“食”也。“自天子达”者，父母之丧，贵贱不殊，“哭泣”以下，自天子至庶人如一，故云“自天子达”。
　　○“布幕，卫也。縿幕，鲁也”者，既言齐斩饘粥同，又言覆棺之幕天子诸侯各别。以布为幕者卫，是诸侯之礼；以縿为幕者鲁，是天子之制。幕者，谓覆殡棺者也。下文云：“加斧於椁上。”郑云：“以剌绣於縿幕，加椁以覆棺，已乃屋其上，尽涂之。”如郑此言，绣幕加斧文涂之，内以覆棺椁也。周公一人得用天子礼，而后代僣用之，故曾申举卫与鲁俱是诸侯，则后代不宜异，谓鲁之诸公不宜与卫异也。崔灵恩云：“当时诸侯僣效天子也，恐鲁穆公不能辨，故两言以明显鲁与诸侯之别也。”今案崔言虽异，而是曾申为穆公说则同也。然《周礼 幕人》：“掌帷、幕、幄、帟。”注云：“在傍曰帷，在上曰幕。幕或在地，展陈於上。帷、幕皆以布为之。四合象宫室曰幄，王所居之帐也。帟，王在幕，若幄中坐，上承尘也。幄、帟皆以缯为之。”而今云天子用绡幕者，崔灵恩云：“《周礼》所陈只谓幄帟之帷幕，不论衬棺自用縿也。天子别加斧于上毕涂屋，此所陈袛谓衤亲棺幕在於毕涂之内者也。若其涂上之帟，则大夫以上有之，故《掌次》云：‘凡丧，王则张帟三重，诸侯再重，孤卿大夫不重。’下云‘君於士有赐帟’，然士无覆棺之幕，下云‘子张之丧，楮幕丹质’者，彼谓将葬启殡以覆棺，故郑注彼云：‘葬覆棺别也。’”
　　晋献公将杀其世子申生，信骊姬之谮。
　　○孋，本又作丽，亦作骊，同，力知反。公子重耳谓之曰：“子盖言子之志於公乎！”盖皆当为盍。盍，何不也。志，意也。重耳欲使言见谮之意。重耳，申生异母弟，后立为文公。
　　○重，直龙反，注皆同。子盖，依注音盍，户腊反，下同。世子曰：“不可，君安骊姬，是我伤公之心也。”言其意则骊姬必诛也。骊姬，献公伐骊戎所获女也。申生之母蚤卒，骊姬嬖焉。
　　○蚤音早。嬖，必计反。曰：“然则盖行乎？”行犹去也。世子曰：“不可，君谓我欲弑君也。天下岂有无父之国哉！吾何行如之？”言人有父，则皆恶欲弑父者。
　　○弑，本又作煞，音试，注同。徐云：“字又作嗣，音同。”恶，乌路反。使人辞於狐突曰：“申生有罪，不念伯氏之言也，以至于死。申生不敢爱其死。辞犹告也。狐突，申生之傅，舅犯之父也。前此者，献公使申生伐东山皋落氏，狐突谓申生欲使之行。今言此者，谢之。伯氏，狐突别氏。
　　○突，徒忽反。傅音富。咎，其九反。皋，古刀反。虽然，吾君老矣，子少，国家多难。子，骊姬之子奚齐。
　　○少，诗召反。难，乃旦反。伯氏不出而图吾君，图犹谋也。不出为君谋国家之政。然则自皋落氏反后，狐突惧，乃称疾。
　　○为，于伪反，下“为时”同。伯氏苟出而图吾君，申生受赐而死。”则犹惠也。再拜稽首，乃卒。既告狐突，乃雉经。
　　○雉经，如字，徐古定反，如雉之自经也。是以为恭世子也。言行如此，可以为恭，於孝则未之有。
　　○共音恭，本亦作恭，注同。行，下孟反。 
　　[疏]“晋献”至“子也”。
　　○正义曰：此一节论献公杀申生之事，各依文解之。
　　○注“信骊姬之谮”。正义曰：案僖四年《左传》云：“姬谓大子曰：‘君梦齐姜，必速祭之。’大子祭於曲沃，归胙於公。公田，姬置诸宫，六日，毒而献之。公祭之地，地坟。与犬，犬毙。与小臣，小臣亦毙。姬泣曰：‘贼由大子。’”又《晋语》云：“姬寘鸩於酒，置堇於肉。”堇谓乌头，是骊姬谮申生之事也。
　　○注“盖皆”至“文公”。
　　○正义曰：此云“盖言子志”及下“盖行乎”，以盖非一，故云“皆当为盍”。言“重耳欲使言见谮之意”者，重耳欲使申生言见骊姬所谮之意。《左传》云：“或谓太子曰：‘子辞，君必辨焉。’”杜预云：“以六日之状自理。”谓毒酒经宿辄败，若申生初则置罪，经六日，其酒必坏，何以经六日，其酒尚好，明临至加药焉。云“重耳，申生异母弟”者，案庄二十八年《左传》云：“晋献公烝於齐姜，生太子申生。大戎狐姬生公子重耳。”是异母弟也。
　　○注“言其”至“嬖焉”。
