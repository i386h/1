<!-- { "loadSidebar": true } -->
　　○“广狭”者，布广二尺二寸，帛则未闻。郑注《周礼》引《逸巡守礼》幅广四尺，八寸为尺。郑注四当为三，则帛广三尺四寸。“用器，弓矢、耒耜、饮食器”者，《既夕礼》文。既夕敦杅之属，即饮食器也。
　　○注“不示”至“贪也”。
　　○正义曰：锦文珠王成器衣服等不粥者，不示民以奢。饮食不粥者，不示民以贪。此衣服饮食与珠玉连文，据华美者，不得粥之，恐民贪。若寻常饮食，则得粥之，不得群聚耳，故《周礼 司虣》云“禁属游饮食于市”者是也。前经“圭璧金璋”之等，是贵者之器，故注云“非民所宜有”，谓全不合有，以其名位卑故也。此“锦文珠王”等是华丽之物，富人合有，但不得聚之过多，故云“不粥於市”，不示民以奢也。前文“圭璧金璋”，各是一物，即《考工记》“金饰璋”也。皇氏以为用金为印。璋，按定本“璋”字从玉，圭璧之类也。且周时称印曰玺，未有称璋，皇氏之义非也。
　　○注“周礼”至“阴木”。
　　○正义曰：此《周礼 山虞》文。郑注云“阳木生山南者，阴木生山北者，冬斩阳，夏斩阴，坚濡调”。
　　○“关执禁以讥，禁异服，识异言”，司关之官，执此戒禁之书，以讥察出入之人，故云“执禁以讥”。禁此身著异服之人，又记识口为异言之人，防奸伪，察非违。
　　大史典礼，执简记，奉讳恶。简记，策书也。讳，先王名。恶，忌日，若子卯。
　　○恶，乌路反，注同。策书，侧八反。 
　　[疏]“大史”至“讳恶”。
　　○正义曰：此一经论大史之官典掌礼事，国之得失，是其所掌，执此简记策书，奉其讳恶之事。奉谓进也。讳谓先王之名。恶谓子卯忌日。谓奉进於王以所讳所恶。
　　○注“讳，先王名”。
　　○正义曰：下文云“天子齐戒受谏”，传云“名终将讳之”，故以讳为先王之名。其实馀讳亦大史奉之，故《礼运》云“天子適诸侯，必舍其祖庙，不以礼籍入，是谓天子坏法乱纪”，郑注云“以礼籍入，谓大史典礼执简记，奉讳恶”，是亦讳诸侯之祖父也。云“恶，忌日，若子卯”者，忌日，谓先王之亡日及子卯，故云“若子卯”。纣以甲子日死，桀以乙卯日亡，巳具下《檀弓》疏。此恶亦兼馀事，故《诵训》云“掌道方慝，以诏辟忌”，郑注云“方慝，四方言语所恶”是也。
　　天子齐戒受谏。岁终，群臣奏岁事，谏王当所改为也。
　　○齐，侧皆反，本亦齐，下皆同。司会以岁之成，质於天子。司会，冢宰之属，掌计要者。成，计要也。质，平也，平其计要。
　　○会，古外反，注同。冢宰齐戒受质。质王受之。大乐正、大司寇、市三官以其成，从质於天子。大乐正，於周宗伯之属。市，司市也，於周司徒之属。从从於司会也。大司徒、大司马、大司空齐戒受质。百官各以其成，质於三官。大司徒、大司马、大司空以百官之成，质於天子。百官，此三官之属。百官齐戒受质，受平报也。然后休老劳农，飨养之。
　　○劳，力报反。成岁事，断计要也。制国用。 
　　[疏]“天子”至“国有”。
　　○正义曰：此下至“制国用”，论岁终天子受质，及百官质於天子，休老劳农，制国用之事也。
　　○“齐戒受谏”者，以其岁终，旧来所施之事，或有不便，须有改为，百官以此上谏於王，天子以其事重，故先齐戒而后受於谏也。“司会以岁之成，质於天子”者，司会总主群官治要，故以一岁治要之成质於天子。质，平也。谓奏上文簿，听天子平量之。
　　○“冢宰齐戒受质”者，冢宰是贰王治事，故亦齐戒赞王，受群官所平之事，谓共王论定也。大乐正、大司寇、市三官以其成从质於天子者，谓此三官各以其当司成要，随从司会平於天子。以周法言之，司会总主群官簿书，则司徒、司马、司空簿书亦司会掌之，质於天子。所以下文司徒、司马、司空各质於天子，不由司会，惟大乐正、大司寇、市三官从司会质於天子者，司会总主治要，先质於王。若今时先申帐目，乐正、司寇、司市当司事少，即径从司会，以质於王。其司徒、司马、司空总主万民，其事既大，虽司会进其治要，仍须各受质属官，亲自质於天子。百官齐戒受质，以司徒、司马、司空质於天子。天子平断毕，当须报於下，故在下百官齐戒受天子所平之要。
　　○“然后休老劳农”者，即十月蜡祭之时，饮酒劳农也。
　　○“成岁事”者，断定计要一岁事成，乃制来岁之国用，故云“制国用”也。
　　○注“岁终”至“为也”。
　　○正义曰：知齐戒受谏是岁终者，以下云“休老劳农”，文相连接，故知是岁终也。以其岁终受质，故知谏王当所改为，谓改其旧事，更为新事，故用岁终。襄十四年《左传》师旷云：“正月孟春，於是乎有之。谏失常也。”彼谏王过恶，故用正月，与此别也。
　　○注“司会”至“计要”。
　　○正义曰：按《天官》“司会中大夫二人”，属冢宰，故云冢宰之属。云“成，计要也”者，按《周礼》注：“岁计曰会，月计曰要，日计曰成。”彼对文耳。此则总而言之，故云“成计要”也。谓一岁薄书，总要成就。
　　○注“大乐”至“会也”。
　　○正义曰：按上文司会直云“冢宰之属”，不云“於周”，此大乐正及市皆云“於周者”，以此文司会与《周礼》兆墁，故不须云於周，此大乐正於周是大司乐，此市亦於周为司市，与《周礼》不同，故以《周礼》明之。云“从，从於司会也”者，以文承上司会质於天子，故知从质者，从司会也。然此大乐正、大司寇及市亦当受属官之质，以其事少，文不见耳。
　　○注“百官，此三官之属”。
　　○正义曰：司徒、司马、司空受百官质，故云“三官之属”。若以殷法言之，按《曲礼》云司徒、司马、司空、司寇、司士。若以夏法言之，按《夏传》司徒、司马、司空三官分主九卿，则兼群官焉。但大乐正、大司寇、司市特自质於天子也。
　　凡养老，有虞氏以燕礼，夏后氏以飨礼，殷人以食礼，周人脩而兼用之。兼用之，备阴阳也。凡饮养阳气，凡食养阴气。阳用春夏，阴用秋冬。
　　○食音嗣，注及下注并下文“食之”并同。养如字，徐以上反，下同。五十养於乡，六十养於国，七十养於学，达於诸侯。天子诸侯养老同也。国，国中小学，在王宫之左。学，大学也，在郊。小学在国中，大学在郊，此殷制明矣。 
　　[疏]“凡养”至“诸侯”。
　　○正义曰：此一节论虞夏殷周养老不同之事，各依文解之。
　　○“凡养老”者，皇氏云：“人君养老有四种：一是养三老五更；二是子孙为国难而死，王养死者父祖；三是养致仕之老；四是引户校年，养庶人之老。”熊氏云：“天子视学之年，养老一岁有七。”谓四时皆养老。故郑此注“凡饮养阳气，凡食养阴气，阳用春夏，阴用秋冬”，是四时凡四也。按《文王世子》云：“凡大合乐，必遂养老。”注云：“大合乐，谓春入学，舍菜合舞。秋，颁学合声。”通前为六。又季春大合乐，天子视学亦养老，《世子》云凡视学，必遂养老，是总为七也。
　　○“有虞氏以燕馈瘪者，虞氏云：“燕礼，脱屦升堂。”崔氏云：“燕者，殽烝於俎，行一献之礼，坐而饮酒，以至於醉。以虞氏帝道弘大，故养老以燕礼。”
　　○“夏后氏以飨礼”者，崔氏云：“飨则体荐而不食，爵盈而不饮，依尊卑而为献，取数毕而已。夏既受禅於虞，是茸荃之首，贵尚於礼，故养老以飨礼，相养敬也。”
　　○“殷人以食礼”者，崔氏云：“不饮酒，享大牢，以礼食之，殷人质素，威仪简少，故养老以养礼。”
　　○“周人脩而兼用之”者，谓周人脩三代之礼，而兼用之以养老。春夏养老之时，用虞氏燕礼、夏后氏飨礼之法。若秋冬养老之时，用殷人食礼之法。以周极文，故兼用三代之法也。皇氏云享有四种：一是诸侯来朝，天子飨之，则《周礼 大行人职》云“上公之礼，其享礼九献”是也。其牲则体荐，体荐则房烝。故《春秋》宣十六年《左传》云：“享有体荐。”又《国语》云：“王公立饫，则有房烝。”其所云饫，即谓飨也。立而成礼，谓之为饫也。其礼亦有饭食，故《舂人》云：“凡飨食，共其食米。”郑云“享有食米，则飨礼兼燕与食”是也。二是王亲戚及诸侯之臣来聘，王飨之，礼亦有饭食及酒者，亲戚及贱臣不须礼隆，但示慈惠，故并得饮食之也。其酌数亦当依命，其牲折俎，亦曰殽烝也。故《国语》云“亲戚宴飨，则有餚烝”，谓以燕礼而飨则有之也。又《左传》宣十六年云：“享有体荐，宴有折俎，公当享，卿当宴，王室之礼也。”时定王享士会而用折俎，以《国语》及《左传》，故知王亲戚及诸侯之大夫来聘皆折俎飨也。其飨朝廷之臣，亦当然也。三是戎狄之君使来，王享之，其礼则委飨也。其来聘贱，故王不亲飨之，但以牲全体委与之也。故《国语》云“戎翟贪而不让，坐诸门外而体委与之”是也。此谓戎狄使臣贱之，故委飨。若夷狄君来则当与中国子男同，故《小行人职》掌小宾小客，所陈牲牢，当不异也。四是享宿卫及耆老孤子，则以醉为度，故《酒正》云：“凡飨士庶子，享耆老孤子，皆共其酒，无酌数。”郑云：“要以醉为度。”“食礼”者，有饭有殽，虽设酒而不饮，其礼以饭为主，故曰食也。其礼有二种，一是礼食，故《大行人》云诸公三食之礼有九举，及公食大夫礼之属是也。二是燕食者，谓臣下自与宾客旦夕共食是也。按郑注《曲礼》“酒浆处右”云：“此大夫士与宾客燕食之礼。”“燕礼”者，凡正享食在庙，燕则於寝，燕以示慈惠，故在於寝也。燕礼则折俎，有酒而无饭也，其牲用狗。谓为燕者，《诗毛传》云：“燕，安也。”其礼最轻，升堂行一献礼，毕，而说屦升堂，坐饮以至醉也。《仪礼》犹有诸侯《燕礼》一篇也。然凡燕礼亦有二种，一是燕同姓，二是燕异姓。若燕同姓，夜则饮之；其於异姓，让之而止。故《诗 湛露》“天子燕诸侯”篇，郑笺云：“夜饮之礼，同姓则成之，其庶姓让之则止。”其此燕飨食致仕之老，皇氏云：“则当用正飨、正食、正燕之礼，以其有贤德者，不可以亵礼待之。”其飨死事之老，不必有德，又是老人不宜久立，当用折俎之飨，燕食之食，老人不合夜饮，当用异姓之燕礼。
　　○注“兼用”至“秋冬”。
