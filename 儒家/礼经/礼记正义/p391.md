<!-- { "loadSidebar": true } -->
　　○“而诸侯自为正之具也”，正，谓国无患难。国家得正，由其外亲诸侯所以如此，是“自为正之具”也。
　　○注“比年”至“聘也”。
　　○正义曰：案《大行人》云：“诸侯之邦交，岁相问也。”案《聘礼记》云：“小聘曰问。”故知此“比年小聘”是“岁相问”也。《大行人》又云：“殷相聘也。”殷，中也。谓三年之时，中而无事，故称“殷”也。案昭元年《左氏传》云：“孟僖子如齐，殷聘礼也。”服虔注云：“自襄二十年叔老聘於齐，至今积二十年，故脩盛聘之礼。”郑引之，以解《大行人》“殷相聘”也。郑以“殷”为“中”，惟取“殷聘”之文以解“殷相聘”之义。正取“殷”文是同，其年数则异，故以此三年之聘为“殷聘”也。此经所云，谓诸侯自相聘也。而《王制》云：“诸侯之於天子，比年一小聘，三年一大聘，五年一朝。”与此不同者，此经诸侯相聘，是周公制礼之正法，《王制》所云，谓文、襄之法，故不同也。
　　以圭璋聘，重礼也。已聘而还圭璋，此轻财而重礼之义也。诸侯相厉以轻财重礼，则民作让矣。圭，瑞也。尊圭、璋之类也。用之还之，皆为重礼。礼必亲之，不可以己之有，遥复之也。财，谓璧、琮、享币也。受之为轻财者，财可遥复，重贿反币，是也。
　　○皆为，于伪反。琮，才工反。 
　　[疏]“以圭”至“让矣”。
　　○正义曰：此一经明既聘还圭璋，轻财重礼，教民廉让之意。
　　○“以圭璋聘，重礼也”者，玉以比德，故以圭璋而聘，贵重其礼也。言其礼可贵，与玉相似。
　　○“已聘而还圭璋，此轻财而重礼之义也”，谓既聘之后宾将归时，致此圭璋付与聘使，而还其聘君也。凡行聘礼之后，享君用璧，享夫人用琮。圭、璋玉之质，惟玉而已。璧琮则重其华美，加於束帛。聘使既了，还以圭璋之玉，重其礼，故还之；留其璧琮之财，是轻其财，故留之。重者难可报覆，故用本物还之；轻者易可酬偿，故更以他物赠之，此是“轻财重礼”之义也。
　　○“则民作让矣”者，言诸侯既能相厉以轻财重礼之义，君既行之於上，人则效之於下，故民皆作其廉让矣。
　　○注“圭瑞”至“是也”。
　　○正义曰：云“圭瑞”者，以器言之谓之圭，执以行礼谓之瑞。瑞，信也。谓与人为尊卑之信验也。云“尊圭璋之类也。用之还之，皆为重礼”者，言尊敬此璋同於圭，则璋是圭之等类。用之以聘，聘讫又还，皆为尊重此礼，以圭璋所以行礼，故重之也。云“礼必亲之，不可以己之有，遥复之也”者，言行礼之义，必亲自为之。若己亲往彼国，则可以已国之有执往行礼。今主国之君既不亲往彼国，则不以己国所有宝玉，遥复偿他国所来圭璋，故还归之也。故云“不可以己之有，遥复之也”。复，偿也。云“财，谓璧琮享币也，受之为轻财”者，案《聘礼》，享君以璧，享夫人以琮。享，献也。谓享献之币，主人受而不还，是谓“轻财”也。云“财可遥复”者，解受璧琮之意。璧琮是财轻，可得以己物遥而复偿於彼国赍来者，己得受之。但《聘礼》“圭璋”与“璧琮”相对，故圭璋为聘，璧琮为享，若诸侯之朝天子，“圭璋”与“璧璋”皆为享也，皆为财。故《小行人》“合六币，圭以马，璋以皮”。二王之后享天子用圭，享后用璋，则虽圭璋，亦受之不归也。云“重贿反币，是也”者，案《聘礼》云：“无行则重贿反币。”注云：“无行，谓独来复无所之也。”
　　主国待客，出入三积，饩客於舍，五牢之具陈於内，米三十车，禾三十车，刍薪倍禾，皆陈於外，乘禽日五双，群介皆有饩牢，壹食，再飨，燕与时赐无数，所以厚重礼也。厚重礼，厚此聘礼也。
　　○积，子赐反。刍，初俱反。倍，步罪反。乘，绳证反。一食，一又作壹，食音嗣。 
　　[疏]“主国”至“礼也”。
　　○正义曰：此一经明待宾之厚，所以尊重聘礼之义。“主国待客，出入三积”者，此谓上公之臣，故“出入三积”。若侯伯以下之臣，则不致积也。故《司仪》云：“诸公之臣，相为国客，则三积。”注云：“侯伯之臣不致积。”知者，谓《聘礼》是侯伯之臣，故文无“致积”也。此“出入三积”者，谓入三积，出亦三积，故《司仪》云：“遂行，如入之积。”是去之积如来时积也。
　　○“饩客於舍，五牢之具陈於内”者，案《聘礼》，致客有饔有饩，今直云“饩客”者，略言之。“於舍”，谓於宾馆也。“五牢之具”，谓饪一牢在宾馆西阶也，腥二牢在宾馆东阶也，饩二牢在宾馆门外之西，是皆“陈於内”也。“米三十车，禾三十车，刍薪倍禾，皆陈於外”者，案《聘礼》“米三十车”，“设于门东”，“东陈禾三十车”，“设於门西”，“西陈薪刍倍禾”也。郑注：“薪，从米；刍，从禾。”
　　○“乘禽日五双”者，谓乘行群匹之禽，雁鹜之属，聘卿则每日致五双也。“群介皆有饩牢”者，郑注《掌客》云：“爵卿也，则飧二牢，饔饩五牢，爵大夫也，则飧大牢，饔饩三牢；爵士也，则飧少牢，饔饩大牢也。”
　　○“壹食，再飨，燕与时赐无数”者，此谓聘卿也。一为之设食，再为之设飨，其欢燕与当时之赐无常数也。
　　○“所以厚重礼也”，言备设待宾之物所以丰厚，尊重行聘之礼。其天子待诸侯之礼，及诸侯相待之法，宾主玉帛之节，饔饩飧积之差，米禾薪刍多少，飨食牲牢隆杀，皆文具《掌客》，义见《聘礼》，可以寻文取实，故於此略而不言也。
　　古之用财者，不能均如此，然而用财如此其厚者，言尽之於礼也。尽之於礼，则内君臣不相陵，而外不相侵，故天子制之，而诸侯务焉尔。“不能均如此”，言无则从其实也。言“尽之於礼”，欲令富者不得过也。 
　　[疏]“古之”至“焉尔”。
　　○正义曰：此一经明聘礼用财之厚，务行礼让，则君臣内外不相侵陵，所以诸侯务焉。
　　○“古之用财，不能均如此”者，言古之费用其财，不能悉皆均平，常能如此之厚。言厚则从其丰，无则从其实。
　　○“然而用财如此其厚者，言尽之於礼也”者，言古之用财，既有隆有杀，而相聘之事，费用其财如此丰厚者，言用财尽极於礼。言以礼则止，虽有富者不得过也。
　　○“尽之於礼，则内君臣不相陵，而外不相侵”者，言若能丰厚用财在於礼，谓以礼自制，不得过，则於国内上下和睦，君臣不相陵也。谓四邻归怀，外不相侵也。
　　○“故天子制之，诸侯务焉尔”者，言行礼使君臣内外不相侵陵，故天子制此聘礼，而诸侯务而行焉。
　　○注“不能”至“过也”。
　　○正义曰：“言无则从其实也”者，言国若丰厚，则尽其财以行礼；国若乏无，则从其当时之实。犹如国新杀礼，凶荒杀礼，计财而行礼，故云“从其实”。云“欲令富者不得过也”者，谓丰财以行礼，尽礼而用财，虽有其财，唯尽极於礼，不可礼外更多用其财，使贫而及礼，富者不得奢，此上下得宜，内外无怨也。
　　聘、射之礼，至大礼也。质明而始行事，日几中而后礼成，非强有力者，弗能行也。故强有力者将以行礼也，礼成，礼毕也。或曰行成。
　　○几，徐音畿，又音基。行成，下孟反。酒清人渴而不敢饮也，肉乾人饥而不敢食也。日莫人倦，齐庄、正齐，而不敢解惰，以成礼节，以正君臣，以亲父子，以和长幼。此众人之所难，而君子行之，故谓之有行。有行之谓有义，有义之谓勇敢。故所贵於勇敢者，贵其能以立义也。所贵於立义者，贵其有行也。所贵於有行者，贵其行礼也。故所贵於勇敢者，贵其敢行礼义也。故勇敢强有力者，天下无事则用之於礼义，天下有事则用之於战胜。用之於战胜则无敌，用之於礼义则顺治。外无敌，内顺治，此之谓盛德。故圣王之贵勇敢、强有力如此也。勇敢、强有力而不用之於礼义、战胜，而用之於争斗，则谓之乱人。刑罚行於国，所诛者乱人也。如此，则民顺治而国安也。胜，克敌也，或为“陈”。
　　○渴，苦葛反。乾音干。莫音暮。齐，侧皆反。解，佳买反。惰，徒卧反。长，丁丈反。有行、有行，并下孟反，下“有行”同。治，直吏反。陈，直靳反。 
　　[疏]“聘射”至“安也”。
　　○正义曰：以前经说聘礼既毕，此一节又申明行聘之时，礼仪既大，日晚始罢，故记者引唯勇敢之人能成礼事，故於此明之。此是聘义，兼云“射”者，以强有馀力之士，非但聘而行礼，又能射为武事，故此总明之也。
　　○“聘、射之礼，至大礼也”者，言此聘之与射，至极繁大之礼，非如冠、昏之属，暂时即毕。
　　○“日几中而后礼成”者，几，近也。日近在於中，而后礼成毕。
　　○“非强有力者，弗能成也。故强有力者，将以行礼也”，言非强有德力而行礼，则礼事不成也。
　　○“酒清人渴不敢饮也”者，此谓射礼也。言欲射之时，先行燕礼，唯以礼献酬，不敢恣意醉饱，但行礼而已。非谓全不得饮之。《聘礼》行聘之时，但酌醴礼宾，无酒肴之事，故知此唯据射也。
　　○“肉乾人饥而不敢食也”者，亦言不敢全食而令饱也。
　　○“日暮人倦，齐庄、正齐”者，谓日暮晚，人斯懈倦，犹齐庄而自整齐也。
　　○“而不敢懈惰，以成礼节”者，所以日莫犹自整齐者，以不敢懈倦，成就礼之节制。此亦谓射礼也。故此以下即云“以正君臣，以亲父子，以和长幼”，皆谓射也。前文云“日几中而后礼成”，聘、射总陈，特谓聘也，故“日几中而礼成”。此云“日莫”者，谓射礼也。酒清、肴乾，特据於射，故日莫而成礼节也。
　　○“以正君臣”者，谓射前行燕礼，谓君在阼，宾升成拜稽首之属，及受君赐再拜稽首之等，是以“正君臣”也。
　　○“以亲父子，以和长幼”者，此谓乡射之前，行乡饮酒之礼，有齿於父族之事。故云“以亲父子，以和长幼”。但此节总结聘、射，则前篇《射义》在其中也。故《射义》云：“诸侯之射，必先行燕礼；卿、大夫、士之射，必先行乡饮之礼。故燕礼所以明君臣之义也，乡饮酒之礼所以明长幼之序也”。故此经总结之也。故酒清、肴乾之属，燕礼与乡饮酒礼初行之时，事同於飨，皆有此也。至说屦升坐之后，乃尽欢饮食也。“此众人之所难，而君子行之”者，言以上之事，凡众人所难行，君子之人特能行之。
　　○“故谓之有行”者，以君子有能行，故谓此君子为有行之士。身既有行，则事得宜，故云“有行之谓有义”。有义则临敌果断，故云“有义之谓勇敢”。此总覆说聘之与射也。
