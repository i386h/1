<!-- { "loadSidebar": true } -->
　　子思曰：“丧三日而殡，凡附於身者，必诚必信，勿之有悔焉耳矣。三月而葬，凡附於棺者，必诚必信，勿之有悔焉耳矣。言其日月，欲以尽心脩备之。附於身，谓衣衾。附於棺，谓明器之属。
　　○衾音钦。丧三年以为极亡，去已久远，而除其丧。
　　○以为极亡，并如字；极，已也，徐纪力反；王以“极”字绝句，亡作“忘”，向下读；孙依郑作“亡”，而如王分句。则弗之忘矣。则之言曾。故君子有终身之忧，念其亲。而无一朝之患，毁不灭性。故忌日不乐。”谓死日，言忌日不用举吉事。
　　○乐如字，又音洛。 
　　[疏]“子思”至“不乐”。
　　○正义曰：此一节论丧之初死及葬送终之具，须尽孝子之情，及思念父母不忘之事，今各随文解之。“三日而殡”者，据大夫士礼，故云三日也。
　　○“凡附於身”者，谓衣衾也。夫祀必求仁者之粟，故送终之物，悉用诚信，必令合礼，不使少有非法，后追悔咎。“焉耳矣”者，助句之辞。
　　○“三月而葬，凡附於棺者，必诚必信，勿之有悔焉耳矣”者，三月而葬，亦大夫士礼也。附谓明器之属，亦当必诚信，不追悔也。
　　○注“言其”至“之属”。
　　○正义曰：此“言其日月，欲以尽心修备之”，郑意但言凡附身附棺自足，又更云“三日”、“三月”，言棺中物少者，三日之期，家计可使量度，则必中，棺外物多，三月之赊，思忖必就，故言日月，欲见宜慎也。云“谓明器之属”者，案《既夕礼》除明器之外，有用器弓矢、耒耜、两敦、两杅、盘匜、燕乐器、甲、胄、干、笮、杖、笠、翣等，故云“之属”也。
　　○“丧三年以为极亡”，
　　○此亦子思语辞也。言服亲之丧，以经三年，以为极亡，可以弃忘，而孝子有终身之痛，曾不暂忘於心也。注云“则之言曾”，故君子有终竟己身，恒惨念亲。此则是不忘之事。虽终身念亲，而不得有一朝之间有灭性祸患，恐其常毁，故唯忌日不为乐事，他日则可，防其灭性故也。所以不灭性者，父母生己，欲其存宁，若灭性，伤亲之志，又身已绝灭，无可祭祀故也。
　　○注“谓死”至“吉事”。
　　○正义曰：下篇子卯为人君忌日，恐此忌日亦为子卯，故云“谓死日”也。言“忌”者，以其亲亡忌难，吉事不举之。
　　孔子少孤，不知其墓。孔子之父郰叔梁纥与颜氏之女徵在野合而生孔子，徵在耻焉，不告。
　　○郰，侧留反，又作邹。纥，恨发反，徐胡切反，又胡没反。殡於五父之衢，欲有所就而问之。孔子亦为隐焉，殡於家，则知之者无由怪己，欲发问端。五父，衢名，盖郰曼父之邻。
　　○父音甫，注及下同。衢，求于反。为如字，又于伪反。曼音万。人之见之者，皆以为葬也。见柩行於路。其慎也，盖殡也。慎，当为引，礼家读然，声之误也。殡引，饰棺以輤，葬引，饰棺以柳翣。孔子是时以殡引，不以葬引，时人见者，谓不知礼。
　　○慎，依注作引，羊刃反。輤，七见反。翣，所甲反。
　　○问於郰曼父之母，然后得合葬於防。曼父之母，与徵在为邻，相善。
　　○邻有丧，舂不相；里有殡，不巷歌。皆所以助哀也。相，谓以音声相劝。
　　○相，息亮反，注同。丧冠不緌。去饰。
　　○緌，本又作绥，同，耳佳反。去，起吕反。 
　　[疏]“孔子”至“於防”。
　　○正义曰：此一节论孔子访父墓之事。云孔子既少孤失父，其母不告父墓之处。今母既死，欲将合葬，不知父墓所在，意欲问人，故若殡母於家，则礼之常事，他人无由怪己。故殡於五父之衢，欲使他人怪而致问於己。外人见柩行路，皆以为葬。但葬引柩之时，饰棺以柳翣，其殡引之礼，饰棺以輤。当夫子饰其所引之棺以輤，故云其引也盖殡也。殡不应在外，故称“盖”，为不定之辞。於时郰曼父之母，素与孔子母相善，见孔子殡母於外，怪问孔子。孔子因其所怪，遂间郰曼父之母，始知父墓所在，然后得以父母尸柩合葬於防。
　　○注“孔子”至“不告”。
　　○正义曰：按《史记 孔子世家》云：“叔梁纥与颜氏女野合而生孔子。”郑用《世家》之文，故注言“野合”，不备於礼也，若《论语》云：“先进於礼乐，野人也。及野哉！由也。”非谓草野而合也。但徵在耻其与夫不备礼为妻，见孔子知礼，故不告。言“不知其墓”者，谓不委曲適知柩之所在，不是全不知墓之去处。其或出辞入告，总望本处而拜。今将欲合葬，须正知处所，故云“不知其墓”。今古不知墓处，於事大有，而讲者喧喧，竞为异说，恐非经记之旨。案《家语》云：“叔梁纥年馀七十无妻，颜父有三女。颜父谓其三女曰：‘邹大夫身长七尺，武力绝伦，年馀七十，谁能与之为妻？’二女莫对，徵在进曰：‘从父所制，将何问焉？’父曰：‘即尔能矣。’遂以妻之，为妻而生孔子，三岁而叔梁纥卒。”王肃据《家语》之文以为《礼记》之妄。又《论语纬 撰考》云：“叔梁纥与徵在祷尼丘山，感黑龙之精以生仲尼。”今郑云“叔梁纥与颜氏之女徵在野合”，於《家语》文义亦无殊，何者？七十之男，始取徵在，灼然不能备礼，亦名野合。又徵在幼少之女而嫁七十之夫，是以羞惭，不能告子。又叔梁纥生子三岁而后卒，是孔子少孤。又与《撰考》之文祷尼丘山而生孔子，於野合之说，亦义理无妨，郑与《家语》、《史记》并悉符同。王肃妄生疑难，於义非也。
　　○注“慎当”至“知礼”。
　　○正义曰：挽柩为引，无名慎者，以慎、引声相近，故云“慎”当为引。云“礼家读然”者，“然”犹如是也，言礼家读如是引字。故《大司徒》云：“大丧属其六引。”是读引也。云“殡引，饰棺以輤”者，案《杂记》云，诸侯行而死於道，其輤有裧，缁布裳惟。輤为赤色，大夫布裳帷，士苇席以为屋，蒲席以为裳帷。大夫以下虽无輤，取诸侯輤同名，故饰棺以輤。云“葬引，饰棺以輤”者，案《丧大记》云，君龙帷、黼荒、黼翣二、黻翣二、画翣二、大夫画帷、画荒、黻翣二、画翣二、士布帷，布荒、画翣二。在上曰荒，在旁曰帷，总谓之柳，故云“饰棺以柳翣”。
　　有虞氏瓦棺，始不用薪也。有虞氏上陶。
　　○陶，大刁反。夏后氏堲周，火熟曰堲，烧土冶以周於棺也。或谓之土周，由是也。《弟子职》曰：“右手折堲。”
　　○即周，本又作堲，同，子栗反，又音稷，注下同。何云：“冶土为砖，四周於棺。”烧，叔招反。折，之设反，《管子》云：“左手执烛，右手折堲。”即，烛头烬也。《弟子职》，其篇名。殷人棺椁，椁，大也。以木为之，言椁大於棺也。殷人上梓。
　　○棺音官。椁音郭。梓音子。周人墙置翣。墙，柳衣也。凡此言后王之制文。
　　○墙，在良反。周人以殷人之棺椁葬长殇，以夏后氏之堲周葬中殇、下殇，以有虞氏之瓦棺葬无服之殇。略未成人。
　　○长殇，丁丈反，下式羊反；十六至十九为长殇，十二至十五为中殇，八岁至十一为下殇，七岁已下为无服之殇，生未三月不为殇。 
　　[疏]“有虞”至“之殇”。
　　○正义曰：此一节论棺椁所起及用棺椁之事，各随文解之。
　　○注“始不”至“上陶”。
　　○正义曰：案《易 下系辞》云：“古之葬者，厚衣之以薪，葬之中野，不封不树，丧期无数。后世圣人易之以棺椁，盖取诸《大过》。”《大过》者，巽下兑上之卦。初六在巽体，巽为木，上六位在已，已当巽位。巽又为木，二木在外，以夹四阳。四阳互体为二乾，乾为君为父，二木夹君父，是棺椁之象。今虞氏既造瓦棺，故云“始不用薪”。然虞氏瓦棺，则未有椁也，《系辞》何以云“后世圣人易之以棺椁”？连言“椁”者？以后世圣人其文开广，远探殷、周。而言丧期，有虞氏则然，故《尚书》云：“三载，四海遏密八音。”云“有虞氏上陶”者，案《考工记》陶人造瓦器，故引之证瓦棺。
　　○注“火熟”至“折堲”。
　　○正义曰：“火熟“者，以《弟子职》云：“折烛之炎烬，名之曰堲。”故知堲是火熟者。云“烧土冶以周於棺也”者，谓凿土为陶冶之形，大小得容棺，故云“烧土冶以周於棺”也。云“或谓之土周，由是也”者，《曾子问》云：“下殇土周葬於园。”云“由是”者，烧土周棺，得唤作土周。引《弟子职》者，证火熟曰堲之意。案《管子书》有《弟子职》篇，云“左手秉烛，右手正堲”。郑云：“折堲者，即是正除之义。”
　　○注“椁大”至“上梓”。
　　○正义曰：椁声与宽廓相近，故云“大於棺”也。“殷人上梓”，亦《考工记》文，引之以证椁也。《考工记》又云：“夏后氏上匠。”於“堲周”，不引之者，以匠无所不为，非独圣周而已，故不引也。《考工记》又云：“周人上舆。”舆非墙之事，故於“周人墙置翣”亦不引之也。
　　○注“墙柳”至“制文”。
　　○正义曰：案《丧大记注》云：“在旁曰帷，在上曰荒。”帷荒所以衣柳，则以帷荒之内木材为柳，其实帷荒及木材等总名曰柳。故《缝人》云：“衣翣柳之材。”注云：“柳之言聚，诸饰之所聚。”是帷荒总称柳也。云“凡此言后王之制文”者，“凡”谓虞、夏、殷、周。有虞氏唯有瓦棺，夏后氏瓦棺之外加堲周，殷则梓棺替瓦棺，又有木为椁替堲周，周人棺椁，又更於椁傍置柳、置翣扇，是后王之制，以渐加文也。夏言“后”者，《白虎通》云：“以揖让受於君，故称后。殷、周称人者，以行仁义，人所归往，故称人。”夏对殷、周称人，故言后，见受之於君。虞则不对殷、周。自五帝之内，虽受於君，不须称后也。
　　夏后氏尚黑，以建寅之月为正，物生色黑。
　　○正者征，下同，又如字。大事敛用昏，昏时亦黑。此大事谓丧事也。
　　○敛，力验反，下皆同。戎事乘骊，戎，兵也。马黑色曰骊。《尔雅》曰：“騋，牝骊，牡玄。”
　　○骊，力知反，徐郎志反。纯黑色马。騋音来，马七尺已上为騋。牡用玄。玄，黑类也。殷人尚白，以建丑之月为正，物牙色白。大事敛用日中，日中时亦白。戎事乘翰，翰，白色马也。《易》曰：“白马翰如。”
　　○翰，字又作鶾，胡旦反，又音寒。牲用白。周人尚赤，以建子之月为正，物萌色赤。
　　○萌，亡耕反。大事敛用日出，日出时亦赤。戎事乘騵，騵，骝马，白腹。
　　○騵音原。骝，力求反，赤马，黑鬛尾。牲用骍。骍，赤类。
　　○骍，息营反，徐呼营反，纯赤色也。一云赤黄色。 
　　[疏]“夏后”至“用骍”。
