<!-- { "loadSidebar": true } -->
　　○酳音胤，又士觐反，嗽口也；以酒曰酳，以水曰漱。 
　　[疏]“凡进”至“虚口”。
　　○正义曰：此一节推明饮食之法也。各随文解之。今此明卿大夫与客燕食之礼。
　　○“左殽右胾”者，熟肉带骨而脔曰殽，纯肉切之曰胾，骨是阳，故在左。肉是阴，故在右。
　　○“食居人之左，羹居人之右”者，食饭燥为阳，故居左；羹湿是阴，故右设之，并在殽胾之内。
　　○注“皆便”至“在豆”。
　　○正义曰：“皆便食也”者，此中有三便，一则纯肉在右，先取为便也；二则羹饭并近人之食，先取羹饭亦便；三则饭在左，羹在右，右手取羹，羹重於右，亦便，故云：“皆便食。”云“食，饭属”者，知食是饭者，《春秋左氏传》云：“粢食不凿。”《论语》云：“一箪食。”《玉藻》云：“子卯稷食。”皆饭也。言属者，诸饭悉然，故云属也。云“居人左右，明其近也”者，以其系人言之，故云近也。云“殽在俎”者，《春秋》宣十六年王享士会殽烝，下云：“宴有折俎。”又《昏礼》及《特牲》、《少牢》皆骨体在俎，是“殽在俎”。知“胾在豆”者，《公食大夫礼》庶羞十六豆，有牛胾、羊胾，是胾在豆。
　　○注“殽胾”至“在豆”。
　　○正义曰：知在“殽胾之外内”者，以此馔之设，羹食最近人，羹食之外，乃有殽胾，今云“脍炙处外，醯酱处内”，明其不得在羹食之内，故知在“殽胾之外内。”此醯酱，徐音作海，则醢之与酱，两物各别。依《昏礼》及《公食大夫礼》酱在右，醢在左，此醯酱处内，亦当酱在右，醯在左也。按《公食大夫礼》：“宰夫自东房授醯酱，公设之。”郑注云：“以醯和酱也”。又《周礼 醯人》“祭祀共齑菹醯物”，则醯酱共为一物也。今此经文若作醯字，则是一物也。醢之与醯，其义皆通，未知孰是。但郑注“葱”云“处醯酱之左”，则醯酱一物为胜。云“脍炙皆在豆”者，以公食下大夫十六豆，有牛炙、羊炙及芥酱鱼脍，故知在豆。
　　○注“处醯”至“在豆”。
　　○正义曰：知“处醯酱之左”者，地道尊右，既云“处末”，则末在左，上继“醯酱”，文承其下，故云在醯酱之左。知葱殊加者，以《仪礼》正馔唯有菹醢，无葱，故知葱为殊加也。以其菹类，故知在豆也。
　　○注“若酒”至“礼云”。正义曰：卑客则或酒或浆，若尊客则有酒有浆。案《公食大夫礼》云：“设酒於豆东，是酒在左也。《公食大夫礼》又云，宾三饭，设浆饮於稻西。郑注云：“酒在东，浆在西，所谓左酒右浆是也。”云“此大夫与宾客燕食之礼，其礼食则宜放《公食大夫礼》云”者，从上进食之礼，至此所陈馔具，皆是卿大夫燕食也。其礼食则似《公食大夫礼》所陈是也。案《公食大夫礼》，醯酱陈於席前，豆六，设於酱东，西上。韭菹以东，醯醢、昌本，南麋赞，以西菁菹、鹿赞。士设俎於豆南，牛俎在西，牛俎东羊俎，羊俎东豕俎，又牛俎南鱼俎，鱼俎东腊俎，腊俎东有肠胃俎，又有肤俎在两行俎之东，纵设之。黍稷六簋，设於俎西，黍簋当牛俎西，其西稷，稷西黍，黍南稷，稷东黍，黍东稷，屈为两行。大羹在酱西。鉶四，设於豆西，牛鉶在东，牛西羊，羊南豕，豕东牛。饭酒设於豆东，梁饭设於湆西，稻于粱西。庶羞十六豆，设於稻南，屈折而陈，凡为四行：膷东臐，臐东膮，膮东牛炙；炙南醢，醢西牛胾，胾西醢，醢西牛脍；脍南羊炙，炙东羊胾，胾东醢，醢东豕炙；炙南醢，醢西豕胾，胾西芥酱，酱西鱼脍。此是公食。下大夫礼云：“若上大夫，八豆、八簋、六鉶、九俎、庶羞二十也。”
　　○“以脯脩置者”，设食竟所须也。脯训始，始作即成也。脩亦脯也。脩训治，治之乃成。郑注《腊人》云：“薄折曰脯，棰而施姜桂曰锻脩。”今明置设脯脩与客之法，故云“以脯脩置者”。
　　○“左朐右末”者，朐谓中屈也。屈脯朐朐然也。左朐，朐置左也。右末，末，边际；置左，右手取际擘之便也。脯脩则处酒左，以燥为阳也。脯脩皆左边也。注“亦便”至“便也”。
　　○“客若降等”者，降，下等也，谓大夫为卿之客，其品等卑下也。
　　○“执食兴辞”者，执，捉也。食，饭也。兴，起也。客既卑，故未食必先捉饭而起，以辞谢主人之临已也。又若欲往堂下食然也，堂下是卑者食处。饭为食主，故特执之也。《公食大夫礼》云“宾北面自间坐，左拥簠梁，右执湆以降”是也。郑云：“自间坐，由两馔之间也。”辞主人临己食，若欲食於堂下然。此降等谓大夫於卿，故欲降而不降，若臣於君，则降也，故《公食》云“宾拥簠梁以降”是也。若敌者，全无欲降之礼，故《公食礼》云：“大夫相食，宾执粱与湆，之西序端。”无降法也。
　　○“主人兴，辞於客，然后客坐”者，主人见客执饭起，故主人亦起，辞止之，则客从辞而止，乃坐食，复坐也。
　　○“主人延客祭”者，延，道也。祭者，君子不忘本，有德必酬之，故得食而种种出少许，置在豆间之地，以报先代造食之人也。若敌客则得自祭，不须主人之延道。今此卑客听主人先祭道之，己乃从之，故云“延客祭”也。
　　○“祭食，祭所先进”，凡祭食之法，随主人所设前后次第种种而次祭之，故主人所先进，先祭之，所后进，后祭之，所从如其次也。
　　○“殽之序，徧祭之”者，序，次序也，谓脍炙胾之属也。徧，匝也。炙胾之属，虽同出於牲，今祭之，故种种次序，徧匝祭之。
　　○注“谓胾”至“祭也”。
　　○正义曰：案《公食大夫礼》云：“三牲之肺不离，赞者辩取之，壹以授宾。宾兴受，坐祭，捝手。”又云：“鱼、腊、酱、湆不祭也。”
　　○“三饭，主人延客食胾”者，三饭谓三食也。礼食三飧而告饱，须劝，乃更食。三饭竟，而主人乃道客食胾也。《公食大夫礼》云：“宾三饭以湆酱。”郑云：“每饭歠湆以殽擩酱，食正馔也。”案彼文是三饭，但食酱及他馔而未食胾，故三飧竟，而主人道客使之食胾也。所以至三飧后乃食胾者，《公食礼》亦以胾为加，故客三飧前未食之，故郑注云：“以殽擩酱，食正馔。”正馔则非胾也。然《公食礼》三飧竟，捝手，起，受浆漱口，受束帛之物，升降拜，礼毕，方是升还坐食，取饱，饱又三漱。不云三饭延客食胾者，与此异也。
　　○“然后辩殽”者，“然后”谓食胾竟后也。辩，匝也。主人皆道客令食至饱，食殽得匝也。
　　○注“先食”至“饱也”。
　　○正义曰：纯肉为阴，阴，卑也。带骨为阳，阳，尊也。尊故后食之也。云“凡食殽，辩於肩，食肩则饱”者，案《特牲》、《少牢》云，初食殽，次食脊，次食骼，后食肩。是辩於肩也，故云“食肩则饱”也。郑云：“举前正脊后肩，自上而却下，纟争而前，终始之次也。”案郑云，是先食胁脊，次食骼，食骼竟，又屈食胁脊，竟，乃食肩。
　　○“主人未辩，客不虚口”者，虚口谓食竟饮酒荡口，使清絜及安食也。用浆曰漱，令口以絜清为义。用酒曰酳，酳训演，言食毕以酒演养其气。主人若食殽未辩，则客虽已辩，而不得辄酳漱也。主人恒让客，不自先饱，故客待主人辩，乃得为酳也。此谓卑客耳，敌客以上则不待主人也。《音义隐》云：“饭毕荡口也。”
　　○注“俟主”至“酳也”。
　　○正义曰：案《公食礼》云：“宾卒食，会饭三饮。”郑云：“三漱浆也。”明是食竟漱也。又初三饭竟，设浆稻西，“宾坐祭，遂饮”。郑云：“三饮漱也。”案此漱是三飧竟，又有事，故用浆漱口，若如斯，则公食之礼，虽设酒为优，宾不得用酳，故郑注彼云“设而不举”，明但以浆漱口而已也。此是私客，故用酒以酳，所以异於《公食礼》也，故郑此云“谓酳也”。云“客自敌已上，其酳不待主人饱”者，客不敌，故待主人。“主人不先饱”者，缘主人不先饱，故待之也。
　　侍食於长者，主人亲馈，则拜而食。劝长者食耳。虽贱，不得执食兴辞，拜而已，示敬也。
　　○馈，徐其类反。主人不亲馈，则不拜而食。以其礼於已不隆。 
　　[疏]“侍食”至“而食”。
　　○正义曰：乡是自为客法，此明侍从尊长为客礼也。“主人亲馈，则拜而食”者，馈谓进馔也。已虽侍尊长，而主人若自亲馈与己，己则拜谢之而后食也。
　　○注“劝长”至“敬也”。
　　○正义曰：言己今侍食，虽贱，不得执食兴辞，故但拜之，以示敬也。
　　共食不饱，谦也，谓共羹饭之大器也。共饭不泽手。为汗手不絜也。泽谓捼莎也。礼，饭以手。泽或为择。
　　○为，于伪反。汗，下半反，本或作汙。捼，乃禾反，沈耳佳反。莎，息禾反，沈又息随反。 
　　[疏]“共食”至“泽手”。
　　○正义曰：共食，谓同事聚居，非礼食，则有同器食法，共食宜谦，不辄厌饫为饱也。共饭不泽手者，亦是共器盛饭也。泽谓光泽也。古之礼，饭不用箸，但用手，既与人共饭，手宜絜净，不得临食始捼莎手乃食，恐为人秽也。
　　○注“为汗手不絜”。
　　○正义曰：絜，净也。若泽手，手必汗生，则不絜净。一本汗生不圭。圭，絜也。言手泽汙饭也。
　　毋抟饭，为欲致饱，不谦。
　　○抟，徒端反。为，于伪反，下皆同。 
　　[疏]“毋抟饭”。
　　○正义曰：共器若取饭作抟，则易得多，是欲争饱，非谦也。故注云“为欲致饱，不谦”也。毋放饭，去手馀饭於器中，人所秽。
　　○去，起吕反。毋流歠，大歠嫌欲疾。
　　○歠，川悦反。毋咤食，嫌薄之。
　　○咤，陟嫁反，叱咤也。毋齧骨，为有声响，不敬。
　　○齧，五结反。毋反鱼肉，为已历口，人所秽。毋投与狗骨，为其贱饮食之物。毋固获，为其不廉也。欲专之曰固，争取曰获。
　　○固获，并如字，徐云：“郑撗霸反。一音护。”毋扬饭，饭黍毋以箸，毋嚃羹，亦嫌欲疾也。嚃，为不嚼菜。
　　○饭，扶晚反。箸，直虑反，《说文》云：“饭欹也。”嚃，他答反，一音吐计反，又音退。嚼，疾略反，又序略反。毋絮羹，为其详於味也。絮犹调也。
　　○絮，敕虑反，谓加以盐梅也。毋剌齿，为其弄口也。口容止。
　　○剌，七亦反。弄，鲁冻反。毋歠醢。亦嫌详於味也。歠者为其淡故。
　　○淡，度敢反。客絮羹，主人辞不能亨。客歠醢，主人辞以窭。优宾。
　　○亨，普彭反，煮也。窭，其禹反，贫也。濡肉齿决，决犹断也。
