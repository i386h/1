<!-- { "loadSidebar": true } -->
　　○正义曰：群公称宫，此《公羊》文。十三年传曰：“周公称大庙，鲁公称世室，群公称宫。此鲁公之庙也，曷为谓之世室？世室犹世世不毁也。”《左氏经》以为大室屋坏，服氏云“大庙之室”，与《公羊》及郑违，今所不取。云“牺尊，以沙羽为画饰”者，《郑志》张逸问曰：“《明堂》注‘牺尊，以沙羽为画饰’，前问曰：牺读如沙。沙，凤皇也。不解凤皇何以为沙？”答曰：“刻画凤皇之象於尊，其形婆娑然，或有作献字者，齐人之声误耳。”又郑注《司尊彝》云：“由罍，亦刻而画之，为山云之形。”郑司农注《周礼 司尊彝》云：“献读为牺，牺尊饰以翡翠，象尊以象凤皇。或曰以象骨饰尊。”王注《礼器》云：“为牺牛及象之形，凿其背，以为尊故谓之牺尊。”阮谌《礼图》云：“牺尊画以牛形。”云“篹，笾属也。以竹为之，雕刻饰其直者也”，知篹为笾属者，与豆连文，故知笾属。以字从竹，故知以竹为之。直，柄也。篹既用竹，不可刻饰，今云“雕其直”者，是刻其柄也。云“仍，因也”者，《释诂》文也。云“加，加爵也”者，以其非正献，故谓之“加”。云“散角皆以璧饰其口也”者，郑恐散角以璧为之，故云以璧饰其口。内宰谓之瑶爵，此处谓之璧角者，瑶是玉名，爵是总号。璧是玉之形制，角是爵之所受之，名异，其实一物也。云“梡始有四足也”者，以虞氏尚质，未有馀饰，故知始有四足。云“嶡为之距”者，以夏世渐文，故知以横木距於足中。云“《清庙》，《周颂》也”者，以文王有清明之德，祭之於庙而作颂也。云“《象》谓《周颂 武》也，以管播之”者，按《诗》：“维清，奏象舞。”襄二十九年见舞象箾南籥，知非文王乐。必以为《大武》，武王乐者，以经云“升歌《清庙》，下管《象》”，以父诗在上，子诗在下，故知为武王乐也。“以管播之”，谓吹管播散诗之声也。云“《大武》，周舞也”者，上云“下管《象》”，谓吹《大武》诗，此云“舞《大武》”，谓为《大武》之舞。云“《大夏》，夏舞也”者，以《大夏》是禹乐，故为夏舞。引“《周礼》昧师”者，证经之《昧》乐。引诗“以雅以南”者，证经之南夷之乐，“任”即南也，则此《诗 小雅 鼓钟》之诗。郑云：“雅，万舞也。万也，南也，籥也。三舞不僣，言进退之旅也。周乐尚武，故谓万舞为雅。”
　　君卷冕立于阼，夫人副袆立于房中。君肉袒迎牲于门，夫人荐豆笾。卿大夫赞君，命妇赞夫人，各扬其职，百官废职，服大刑，而天下大服。副，首饰也，今之步摇是也。《诗》云：“副笄六珈。”《周礼》：“追师掌王后之首服，为副。”袆，王后之上服，唯鲁及王者之后夫人服之，诸侯夫人则自揄翟而下。赞，佐也。命妇，於内则世妇也，於外则大夫之妻也。祭祀，世妇以下佐夫人。扬，举也。大刑，重罪也。天下大服，知周公之德宜飨此也。
　　○袆音辉，注同。袒音诞。摇，本又作繇，同，以昭反。珈音加。追，丁回反。揄，羊昭反。 
　　[疏]“君卷”至“大服”。
　　○正义曰：前经明祀周公所用器物，此经明祀周公之时，君与夫人卿大夫命妇行礼之仪。
　　○“夫人副袆立于房中”者，尸初入之时，君待之於阼阶，夫人立於东房中，鲁之大庙，如天子明堂。得立房中者，房则东南之室也，总称房耳。皇氏云：“祭姜嫄之庙，故有房。”按此文承上“禘祀周公”之下，下云“天下大服”，郑注“知周公之德，宜飨此也”，则是祀周公於大庙，而云“姜嫄庙”，非辞也。
　　○“迎牲于门”者，谓祼鬯之后，牲入之时，迎於门。
　　○“夫人荐豆笾”者，谓朝践及馈孰并酳尸之时，荐豆笾也。
　　○“卿大夫赞君”者，赞，助也。卿大夫助君，谓初迎牲币告，及终祭以来之属也。
　　○“命妇赞夫人”者，命妇，於内则世妇以下，於外则卿大夫妻，并助夫人荐豆笾及祭事之属也。
　　○“各扬其职，百官废职，服大刑”者，当祭之时，命百官各扬举其职事，如有废职不供，服之以大刑。
　　○“而天下大服”者，以祭周公，文物备具，礼仪整肃，百官供命，而天下大服。明周公之德，宜合如此。
　　○注“副首”至“此也”。
　　○正义曰：经云“副袆”，副是首饰，以其覆被头首，汉之步摇亦覆首，故云“今之步摇”。引《诗》“副笄六珈”者，《诗 鄘风》，刺卫宣姜之诗也。言宣姜首著副珈，而又以以笄六玉加於副上。引“《周礼》追师”者，证副者是王后首服，言追师掌为副，以供后之首服。云“袆，王后之上服”者，按《周礼》云“袆衣、揄翟、阙翟”等，皆是后之所服。但袆衣则是王后服之上者。云“唯鲁及王者之后夫人服之”者，此经“夫人副袆”，是鲁得服之，王者之后得行先代天子礼乐，是王者之后夫人得服之。云“诸侯夫人则自揄翟而下”者，言其馀诸侯夫人不得服袆衣也。云“命妇，於内则世妇也，於外则大夫之妻也”者，按《丧服传》云：“命妇者，妇人之为大夫妻。”世妇与大夫位同，故知“内则世妇也”。不云“女御及士妻”者，以经云卿大夫赞君。士贱，略而不言，明士妻及女御亦略之。
　　是故夏礿，秋尝、冬烝、春社、秋省而遂大蜡，天子之祭也。不言春祠，鲁在东方，主东巡守以春，或阙之。省读为狝。狝，秋田名也。春田祭社，秋田祀祊。大蜡，岁十二月，索鬼神而祭之。
　　○礿音药。省，读为狝，仙浅反。蜡，仕嫁反。守，手又反。祊音方，本又作方。索，所白反。 
　　[疏]“是故”至“祭也”。
　　○正义曰：此一经明鲁得祭之事。
　　○注“不言”至“祀祊”。
　　○正义曰：云“鲁在东方”者，朝恒用春，当朝之年，以朝阙祭。云“王东巡守以春”者，郑既明朝时阙春祭，又明王巡守之时，鲁亦阙春祭。巡守在於二月，不於正月祭者，皇氏云：“诸侯预前待於竟，故不得正月祭也。”云“省，读为狝。狝，秋田名也”者，以省、狝声相近。《大司马》云：“中秋教治兵，遂以狝田。”故知秋田名也。云“春田祭社，秋田祀祊”者，《大司马职》文。彼云：“秋祀祊。”郑云：“祊当为方，谓四方句芒之属也。”
　　大庙，天子明堂。库门，天子皋门。雉门，天子应门。言庙及门如天子之制也。天子五门：皋、库、雉、应、路。鲁有库、雉、路，则诸侯三门与？皋之言高也。《诗》云：“乃立皋门，皋门有伉。乃立应门，应门将将。”
　　○与音馀。伉，苦浪反。将将，七良反。 
　　[疏]“大庙”至“应门”。
　　○正义曰：此一经明鲁之门及庙之制。
　　○“大庙，天子明堂”者，言周公大庙，制似天子明堂。
　　○“库门，天子皋门者，言鲁之库门，制似天子皋门。“雉门，天子应门”者，言鲁之雉门，制似天子应门。
　　○注“言庙”至“将将”。
　　○正义曰：“言庙及门如天子之制也”者，谓制度高大，如似天子耳。不必事事皆同，故前文祭天，不得祭圆丘。又《郊特牲》祭天服裘冕，不服大裘，是不得尽如天子，记者美之，云天子之礼耳，是知鲁之大庙，不可一一似明堂也。云“天子五门：皋、库、雉、应、路”者，此经云“天子皋门”；“天子应门”，是天子有皋门、应门；《顾命》有毕门，毕门则路门也，是天子有路门；此经鲁有库门、雉门：明天子亦有五门。云“鲁有库、雉、路，则诸侯三门与”者，此经有库门、雉门，又《檀弓》云“鲁庄公之丧，既葬而绖，不入库门”，定二年雉门灾，是鲁有库、雉，则又有路门可知。鲁既有三门，则馀诸侯亦有三门，故云“诸侯三门与？”但其馀诸侯有皋门、应门及路门也。引《诗》“乃立皋门、应门”者，证诸侯有皋门、应门也。所引《诗》者，《大雅 文王 緜》之篇也。言大王徙居岐周，为殷诸侯，立此皋门、应门。卫亦有库门，故《家语》云：“卫庄公反国，孔子讥其绎之於库门内，祊之於东方，失之矣。”是卫有库门也。
　　振木铎於朝，天子之政也。天子将发号令，必以木铎警众。
　　○铎，大各反。警，京领反。
　　○山节，藻棁，复庙，重檐，刮楹，达乡，反坫出尊，崇坫康圭，疏屏，天子之庙饰也。山节，刻欂卢为山也。藻税，画侏儒柱为藻文也。复庙，重屋也。重檐，重承壁材也。刮，刮摩也。乡，牖属，谓夹户窗也，每室八窗为四达。反坫，反爵之坫也。出尊，当尊南也。唯两君为好，既献，反爵於其上。礼，君尊于两楹之间。崇，高也。康，读为“亢龙”之“亢”，又为高坫，亢所受圭，奠于上焉。屏谓之树，今桴思也，刻之为云气虫兽，如今阙上为之矣。
　　○藻，本又作繰，音早。棁，专悦反。复音福，注同。重，直龙反，注同。檐，以占反。刮，古八反。乡，许亮反，注同。坫，丁念反。康音抗，苦浪反。欂音博，又皮麦反，一音旁各反，徐又薄历反，《字林》平碧反。卢如字，本又作栌，音同。侏音朱。劘，莫何反。为好，呼报反。桴思也，音浮。 
　　[疏]“山节”至“饰也”。
　　○正义曰：此一节论鲁之大庙之饰。
　　○“山节”，谓欂卢刻为山形。
　　○“藻税”者，谓侏儒柱画为藻文也。
　　○“复庙”者，上下重屋也。
　　○“重檐”者，皇氏云：“郑云：重檐，重承壁材也，谓就外檐下壁复安板檐，以辟风雨之洒壁，故云：重檐，重承壁材。”
　　○“刮楹”者，刮，摩也，楹，柱也，以密石摩柱。
　　○“达乡”者，达，通也，乡谓窗牖也。每室四户八窗，窗户皆相对，以牖户通达，故曰“达乡”也。
　　○“反坫”者，两君相见，反爵之坫也。筑土为之，在两楹间，近南。人君饮酒既献，反爵于坫上，故为之“反坫”也。
　　○“出尊”者，尊在两楹间，坫在尊南，故云“出尊”。
　　○“崇坫康圭”者，崇，高也。亢，举也。为高坫，受宾之圭，举於其上也。
　　○“疏屏”者，疏，刻也。屏，树也，谓刻於屏树，为云气虫兽也。
　　○“天子之庙饰也”者，自“山节”以下，皆天子庙饰也。反坫亦在庙，故合言庙饰也。
　　○注“山节”至“之矣”。
