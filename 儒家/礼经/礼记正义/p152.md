<!-- { "loadSidebar": true } -->
　　○正义曰：案下《曲礼》重素，郑云：“重素，衣裳皆素谓之重素，素为衣裳也。”此素服亦然也。“於凶事为吉”者，人以凶事用布，今乃用素，是比於凶事为吉也。“於吉事为凶”者，吉时皮弁，服白布深衣，素积裳，以采为领缘，今唯素服衣裳，是比吉事为凶也。非如五服之限，故云“非丧服也”。云“君虽不服”至“弁绖”者，并《服问》文也。云“於士盖疑衰，同姓则緦衰以吊之”者，案《司服》云：“王为三公六卿锡衰，为诸侯緦衰，为大夫士疑衰。”是疑衰轻於锡衰。诸侯为卿大夫既锡衰，士宜卑降，故疑衰。但士有同姓异姓，故以同姓为緦衰，异姓为疑衰。知诸侯亦有三衰者，以《司服》王有三衰，又云上公如王之服，转次相加，故知诸侯亦有三衰也。此云君吊士疑衰，案《士丧礼》“公视敛”，注云主人成服之后往则锡衰者，彼谓士有俊选，於君有师友之恩，与常士不同，故锡衰也。或於诸侯吊士无文，因诸侯吊必锡衰无明文，故注《士丧礼》为锡衰也。云“素服亦皮弁矣”者，诸侯亦为卿大夫吊服皮弁锡衰。今此但云素服，不言素冠，故云亦皮弁也。谯周云“此素服著素冠”，非郑义也。
　　○注“君於”至“哭之”。
　　○正义曰：案《檀弓》云“天子之哭诸侯，爵弁绖，缁衣。或曰：使有司哭之”是也。
　　公族朝于内朝，内亲也。虽有贵者以齿，明父子也。谓以宗族事会。外朝以官，体异姓也。体犹连结也。宗庙之中，以爵为位，崇德也。崇，高也。宗人授事以官，尊贤也。官各有能。登馂、受爵以上嗣，尊祖之道也。上嗣，祖之正统。丧纪以服之轻重为序，不夺人亲也。纪犹事也。公与族燕则以齿，而孝弟之道达矣。以至尊不自异於亲之列。其族食世降一等，亲亲之杀也。杀，差也。
　　○杀，色戒反，徐所例反。差，初隹反，徐初宜反。战则守於公祢，孝爱之深也。行主，君父之象。正室守大庙，尊宗室，而君臣之道著矣。以其不敢以庶守君所重。诸父诸兄守贵室，子弟守下室，而让道达矣。以其贵者守贵，贱者守贱。上言父子孙，此言兄弟，互相备也。 
　　[疏]“公族”至“达矣”。
　　○正义曰：此谓第三节中之下节，覆明在上公族九条之义。
　　○“公族朝于内朝，内亲也”，此覆释前第一条，言公族所以朝于内朝者，其内亲也。欲使亲在其内，故於内朝也。
　　○“虽有贵者以齿，明父子也”者，此覆释在上第二条，言宗族在内朝虽贵，犹与贱者计年以为齿列者，欲明父子昭穆之本恩故也。
　　○“外朝以官，体异姓也”者，此覆释在上第三条也，若族入朝，则不复计年，各随官为次者，外朝主尊别，不得以私恩为异，故虽族人悉以计爵为位，是欲与异姓相连结以为体也。“宗庙之中，以爵为位，崇德也”者，覆释上第四条也。所以在庙中行礼时不计年，而以官爵列位者，爵以德序，而庙中行礼时，是先祖尊严之所，所主在德，不可私恩，故列爵为位，是崇高於有德也。
　　○“宗人授事以官，尊贤也”者，此覆释庙中所以授事必随官序，司徒奉牛之属者，官由贤能而兴，今欲尊崇此贤，故授事以表之也。
　　○“登馂、受爵则以上嗣，尊祖之道也”者，此覆释所以登馂、受爵用適子者。夫祭祀是尊严於祖也，適子是先祖之正体，故使受爵於尸，及升馂尸馔，是尊祖之道理也。“丧纪以服之轻重为序，不夺人亲也”者，此覆释前第五条，臣服君皆斩而巳，又以本轻者为下，本重者为上，不计爵尊卑为次序者，是不夺人本亲之恩，故轻重为序也。
　　○“公与族燕则以齿，而孝弟之道达矣”者，此覆释前第六条，公所以降巳尊而与族人燕会齿列，是欲使孝弟之道通达於下也。君尚有亲而与族人燕，则民有亲属者，岂得相遗弃，此孝弟之道达於下也。
　　○“其族”至“杀也”者，此覆释族食之事，近者食稠，远者食希，每世降一等，是亲亲之杀也。
　　○“战则守於公祢，孝爱之深也”者，此覆释前第七条公在军战伐之事，而载迁主将行又使庶子官主守之者，是为孝爱情深故也。载主将行，示不自专，是孝也。使守而尊之，是爱也。乃是孝爱之深也。
　　○“正室守大庙，尊宗室”者，此覆释所以遣適子守大庙，適子是宗室之正，大庙是祖之正，用適子守大庙，是尊於宗及庙之室故也。
　　○“而君臣之道著矣”者，臣下不敢以庶贱之人守君所重，是君臣之道著明也。
　　○“诸父诸兄守贵室，子弟守下室，而让道达矣”者，此覆释前诸父诸子诸孙守贵宫下室之事，而贵者守贵，贱者守贱，贱者让於贵，贵者不相陵犯，是让道达也。
　　五庙之孙，祖庙未毁，虽及庶人，冠、取妻必告，死必赴，不忘亲也。亲未绝而列於庶人，贱无能也。敬吊、临、赙、赗，睦友之道也。古者庶子之官治而邦国有伦，邦国有伦而众乡方矣。乡方，言知所乡。
　　○临如字，徐力鸩反。治，直吏反。乡，许亮反，注同。公族之罪虽亲，不以犯有司正术也，所以体百姓也。犯犹干也。术，法也。
　　○百姓，本或作异姓，非。刑于隐者，不与国人虑兄弟也。弗吊，弗为服，哭于异姓之庙，为忝祖，远之也。素服居外，不听乐，私丧之也，骨肉之亲无绝也。公族无宫刑，不翦其类也。翦，割截也。
　　○远，于万反。 
　　[疏]“五庙”至“类也”。
　　○正义曰：此覆释前第八条祖庙未毁，虽及庶人冠、取妻必告，死必赴之事。所以告、必赴者，君不以贵仍统於亲，故族人有事告、赴是不忘亲也。
　　○“亲未绝而列於庶人，贱无能也”。
　　○此解既与君有亲，何得为庶人者，贱其无能也。
　　○“敬吊、临、赙、赗，睦友之道也”者，此覆释前宜吊不吊，宜免不免，及赗赙必有正焉，之事言君敬重吊临赗赙不使阙失者，是君亲睦和友之道也。
　　○“古者庶子之官治而邦国有伦”者，此合结须庶子官义也。不待於第九条覆而先在第八结者，第九是罪恶之事，今结邦国之功，不宜与罪恶相连，故於此结也。伦，理也，言庶子宫治则邦国治理也。
　　○“邦国有伦，而众乡方矣”者，若邦国治理，则天下之人众皆知其所乡之方矣。
　　○“公族之罪虽亲，不以犯有司正术也”者，此释前第九条也。犯，干也。有司，狱官也。术，法也。公族之亲有罪，公应宜放赦之，而犹在五刑者，国立有司之官，以法齐治一切。今不可以私亲之罪，而干坏有司之正法也。
　　○“所以体百姓也”者，此解公所以不干有司正法义也。法无二制，故虽公族之亲犹治之，与百姓为一体，不得独有私也。
　　○“刑于隐者，不与国人虑兄弟也”者，此覆释上致刑于甸人之事。若异姓则刑之於市，此同姓刑於甸师隐僻之处者，不与国人谋虑兄弟也。
　　○“弗吊，弗为服，哭于异姓之庙，为忝祖，远之也”者，此覆释上无服及公亲哭之事，所以不吊无服哭於异姓之庙者，为其犯罪忝辱先祖，於公法合疏远之也。“素服居外，不听乐，私丧之也，骨肉之亲无绝也”者，覆释上君为之素服为之变之事。所以素服居在外寝不在内，又不听乐为之变常者，以其实是已亲，私心丧之也。所以私丧之者，骨肉之亲，虽犯刑戮，无断绝之理故也。
　　○“公族无宫刑，不翦其类也”者，覆释上公族无宫刑。所以无宫刑者，不可翦其同类也。上公族无宫刑在哭与素服之前，此在哭与素服之后。此覆说刑杀之后，君则哭之，及素服文相连接，待其事终，然后别释公族无宫刑，故在后也。
　　○注“翦，割截也”。
　　○正义曰：公族既无宫刑，当髡去其发，故《掌戮》云“髡者使守积”，郑康成注法云“谓同族不宫者”是也。
　　天子视学，大昕鼓徵，所以警众也。早昧爽击鼓，以召众也。警犹起也。《周礼》“凡用乐”，大胥“以鼓徵学士”。
　　○昕音欣，《说文》云：“旦明日将出也。读若希。”警音景。众至，然后天子至，乃命有司行事，兴秩节，祭先师、先圣焉。兴犹举也。秩，常也。节犹礼也。使有司摄其事，举常礼祭先师、先圣。不亲祭之者，视学观礼耳，非为彼报也。有司卒事反命。告祭毕也。祭毕，天子乃入。始之养也。又之养老之处。凡大合乐，必遂养老，是以往焉。言始，始立学也。
　　○养如字，徐主尚反，后皆依徐音。处，昌虑反，下同。適东序，释奠於先老。亲奠之者，已所有事也。养老东序，则是视学於上庠。遂设三老、五更、群老之席位焉。三老五更各一人也，皆年老更事致仕者也。天子以父兄养之，示天下之孝悌也。名以三五者，取象三辰五星，天所因以照明天下者。群老无数，其礼亡。以《乡饮酒礼》言之，帝位之处，则三老如宾，五更如介，群老如众宾必也。
　　○更，江衡反，注同，蔡作叟，音系口反。適馔省醴，养老之珍具。亲视其所有。遂发咏焉。退脩之，以孝养也。发咏，谓以乐纳之。退脩之，谓既迎而入，献之以醴，献毕而乐阕。反，登歌《清庙》。反，谓献群老毕，皆升就席也。反就席，乃席正於西阶上，歌《清庙》以乐之。既歌而语，以成之也。言父子、君臣、长幼之道，合德音之致，礼之大者也。既歌，谓乐正告正歌备也。语，谈说也。歌备而旅，旅而说父子君臣长幼之道，说合乐之所美，以成其意。《乡射记》曰：“古者於族也语。”下管《象》，舞《大武》，大合众以事，达有神，兴有德也。《象》，周武王伐纣之乐也。以管播其声，又为之舞，皆於堂下。众谓所合学士也。达有神，明天授命周家之有神也。兴有德，美文王武王有德，师乐为用，前歌后舞。正君臣之位，贵贱之等焉，而上下之义行矣。由《清庙》与《武》也。有司告以乐阕，阕，终也。告君以歌舞之乐终，此所告者，谓无筭乐。王乃命公、侯、伯、子、男及群吏，曰：“反，养老幼于东序。”终之以仁也。群吏，乡、遂之官。王於燕之末，而命诸侯时朝会在此者，各反养老如此礼，是终其仁心。《孝经说》所谓诸侯归各帅於国，大夫勤於朝，州里<马岂>於邑是也。
　　○<马岂>，皇音冀，冀，及也；本又作恺，又作骏，骏亦作骥。 
　　[疏]“天子视学，大昕鼓，所以警众也”至“之以仁也”。
