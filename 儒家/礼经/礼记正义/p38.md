<!-- { "loadSidebar": true } -->
　　○正义曰：谓问诸侯之臣，求知其君封内土地所出也。云富者，非问其多金帛，正是问最所优饶者也。不问天子者，率土之物，莫非王有，天下共见，故不须问，而诸侯止一国，故致问也。
　　○“数地以对”者，首芰地广狭对之也。“山泽之所出”者，又以鱼、盐、蜃、蛤、金、银、锡、石之属，随有而对也。晋文公谓楚成王曰“羽、毛、齿、革，君地生焉”是也。
　　○“问大夫之富”者，亦他国人问其臣也。
　　○“曰，有宰食力”者，答之也。宰，邑宰也。有宰，明有采地，即“公山弗扰为季氏宰”是也。“食力”谓食民下赋税之力也。
　　○“祭器衣服不假”者，谓四命大夫也。衣服，祭服也。若四命大夫，得自造祭器衣服，故云“不假”。若三命以下，有田者造而不备，则假借也。
　　○“问士之富，以车数对”者，士有地不多，亦无邑宰，故其属吏但以其车数对也。上士三命，则得赐车马也，副车随命。中士乘栈车，无副车也。
　　○“问庶人之富，数畜以对”者，谓鸡豚之属。《闾师》云：“凡庶民，不畜者祭无牲，不耕者祭无盛，不树者无椁，不蚕者不帛，不绩者不衰。”故以畜数对。郑注《周礼》云：“始养曰畜，将用之曰牲。”引《春秋》云：“卜日曰牲。”
　　天子祭天地，祭四方，祭山川，祭五祀，岁徧。诸侯方祀，祭山川，祭五祀，岁徧。大夫祭五祀，岁徧。士祭其先。祭四方，谓祭五官之神於四郊也。句芒在东，祝融后土在南，蓐收在西，玄冥在北。《诗》云：“来方禋祀。”方祀者，各祭其方之官而已。五祀，户、灶、中霤、门、行也。此盖殷时制也。《祭法》曰天子立七祀，诸侯立五祀，大夫立三祀，士立二祀，谓周制也。
　　○徧音遍，本亦作遍，下同。句，古侯反。芒音亡。蓐音辱。冥，亡丁反。禋音因。霤，力救反。 
　　[疏]“天子”至“其先”。
　　○正义曰：此一节论天子以下祭祀尊卑不同，并论神有废置之事，各随文解之。
　　○“天子祭天地”者，祭天谓四时迎气，祭五天帝於四郊，各以当方人帝配之。《月令》春曰“其帝太皞”，夏曰“其帝炎帝”，季夏曰“其帝黄帝”，秋曰“其帝少皞”，冬曰“其帝颛顼”，明为配天及告朔而言之。其雩祭亦然，故《月令》孟夏云：“大雩帝，为命祀百辟卿士。”既云“祀百辟卿士”，明五方人帝，天子亦雩祀之，其夏正郊感生之帝，周以后稷配之，其於明堂总享五帝，以文王、武王配之，故《孝经说》云“后稷为天地之主，文王为五帝之宗”是也。周人祭明堂时，又兼以武王配之，故《祭法》云周人宗武王是也。知方丘之神是昆仑者，案《地统书 括地象》云：“地中央曰昆仑。”又云：“其东南方五千里曰神州。”以此言之，昆仑在西北，别统四方九州，其神州者，是昆仑东南一州耳。於一州中更分为九州，则《禹贡》之九州是也。其配地之神，《孝经纬》既云后稷为天地之主，则后稷配天南郊，又配地北郊。则周人以喾配圆丘，亦当配方泽也。
　　○“祭山川”者，《周礼》：“兆五帝於四郊，四望、四类亦如之也。”
　　○“祭五祀”者，春祭户，夏祭灶，季夏祭中霤，秋祭门，冬祭行也。。
　　○“岁徧”者，谓五方之帝迎气雩祀明堂及郊，虽有重者，诸神总徧，故云“岁徧”。
　　○“诸侯方祀”者，诸侯既不得祭天地，又不得总祭五方之神，唯祀当方，故云“方祀”。
　　○“祭山川”者，《王制》云“在其地则祭之，亡其地则不祭”是也。
　　○“大夫祭五祀”者，大夫不得方祀及山川，直祭五祀而已。
　　○“士祭其先”，不云岁徧者，以士祭先祖，岁有四时，更无馀神故也。“天子祭天地”者，天地有覆载大功，天子王有四海，故得总祭天地以报其功。其天有六，祭之一岁有九。昊天上帝，冬至祭之，一也。苍帝灵威仰，立春之日祭之於东郊，二也。赤帝赤熛怒，立夏之日祭之於南郊，三也。黄帝含枢纽，季夏六月土王之日，亦祭之於南郊，四也。白帝白招拒，立秋之日祭之於西郊，五也。黑帝汁光纪，立冬之日祭之於北郊，六也。王者，各禀五帝之精气而王天下，於夏正之月祭於南郊，七也。四月龙星见而雩，总祭五帝於南郊，八也。季秋大飨五帝於明堂，九也。地神有二，岁有二祭。夏至之日祭昆仑之神於方泽，一也。夏正之月祭神州地祗於北郊，二也。或云建申之月祭之，与郊天相对。冬至祭昊天上帝者，《春秋纬》云“紫微为天帝，北极辉魄宝”是也。其配之人，以帝喾配之，故《祭法》云“周人褅喾”是也。其五帝则《春秋纬 文耀钩》云：“苍帝曰灵威仰，赤帝曰赤熛怒，黄帝曰含枢纽，白帝曰白招拒，黑帝曰汁光纪。”
　　○注“祭四”至“制也”。
　　○正义曰：此经直言“祭四方”，知非祭五天帝於四方者，以上云“祭天地”则五帝在其中矣，故知非天帝也。案《宗伯》云：“辜祭四方百物。”知此方祀非四方百物者，以此文在山川、五祀之上。与《大宗伯》“血祭社稷、五祀、五岳”，五祀在五岳之上，此四方亦在山川之上，故知是五官之神。云“祝融后土在南”者，郑意以为黎兼为后土，土位在南方，故知“祝融后土在南”。引《诗》云“来方禋祀”者，是《小雅 大田》之诗，以刺幽王之无道，追论成王之时，太平时和年丰，至秋报祭，招来四方之神，禋絜祭祀。引之者，证四方之义也。云“五祀，户、灶、中霤、门、行”者，此《月令》文。《大宗伯》五祀以为五官者，以其在五岳之上，此五祀在山川之下，又与大夫同祭，故知是户、灶等。云“此盖殷时制也”者，以天子诸侯大夫同云“祭五祀”，既无差等，故疑殷时制也。案《王制》云：“大夫祭五祀。”文与此同，而郑云：“五祀谓司命也、中霤也、门也、行也、厉也。”与此不同者，《王制》之文，上云“天子祭天地，诸侯祭社稷，大夫祭五祀”，既有尊卑等级，疑是周礼，故引《祭法》五祀以解之，与此不同。是有地大夫祭五祀，无地大夫祭三祀。
　　凡祭，有其废之，莫敢举也。有其举之，莫敢废也。为其渎神也。废、举谓若殷废农祀弃，后不可复废弃祀农也。后有德者继之，不嫌也。
　　○为，于伪反。复，扶又反。非其所祭而祭之，名曰“淫祀”，淫祀无福。妄祭，神不飨。
　　○妄祭，本亦作“无福”。 
　　[疏]“凡祭”至“无福”。
　　○正义曰：此明祭有常典，不可辄擅废兴，如殷时废柱祀弃，则后人不得复举柱而祭之也。
　　○“有其举之，莫敢废也”者，若已举弃祀之，后人不得复废弃也。
　　○注“为其”至“嫌也”。
　　○正义曰：农即柱也，有农功，故曰农也。弃即后稷也，为稷官，故曰稷也。《尚书》云“弃，黎民阻饥，汝后稷”是也。云“后有德者继之，不嫌也”者，郑恐人疑之，昔以举柱，何意废柱祀稷乎，故此解之者，若后有德者继之，则不在今所言之例也。
　　天子以牺牛，诸侯以肥牛，大夫以索牛，士以羊豕。牺，纯毛也。肥，养於涤也。索，求得而用之。
　　○索，所百反，注同，求也。牷音全，一本作纯。涤，直的反，养牲官也，徐又同吊反。 
　　[疏]“天子”至“羊豕”。
　　○正义曰：此“天子以牺牛，诸侯以肥牛，大夫以索牛”，皆上得兼下，下不得僣上，故《左传》云：“圣王先成民而后致力於神，故奉牲以告曰，博硕肥腯。”是天子亦得以肥也。又《公羊》云：“帝牲必在涤三月，稷牛惟具，稷有灾，故临时得别求之。”是天子诸侯得有索牛。
　　○“大夫以索牛，士以羊豕”者，天子大夫、士也。若诸侯大夫即用少牢，士则用特牲。其丧祭，大夫亦得用牛，士亦用羊豕，故《杂记》云“上大夫之虞也，少牢；卒哭成事、附皆大牢。下大夫之虞也，特牲；卒哭成事、附皆少牢”是也。据此诸侯不得用牺牛。《祭义》云：“天子诸侯必有养兽之官。”下云：“牺牷祭牲，必於是取之。”诸侯有牺牲大牢者，诸侯对卿大夫亦得云“牺”，若对天子则称“肥”耳。其大夫牲体完全，亦有牺牲之称，故上云大夫牺赋为次，但不毛色纯耳。
　　○注“肥，养於涤也”。
　　○正义曰：案《楚语》观射父云：“大者牛羊，必在涤三月，小者犬豕，不过十日。”然者即此大夫索牛、士羊豕，既不在涤三月，当十日以上，但不知其日数耳。
　　支子不祭，祭必告于宗子。不敢自专，谓宗子有故，支子当摄而祭者也，五宗皆然。 
　　[疏]“支子”至“宗子”。
　　○正义曰：支子，庶子也。祖祢庙在適子之家，而庶子贱，不敢辄祭之也。若滥祭亦是淫祀。
　　○“祭必告於宗子”者，支子虽不得祭，若宗子有疾，不堪当祭，则庶子代摄可也。犹宜告宗子然后祭，故郑云：“不敢自专。”
　　凡祭宗庙之礼，牛曰“一元大武”，豕曰“刚鬛”，豚曰“腯肥”，羊曰“柔毛”，鸡曰“翰音”，犬曰“羹献”，雉曰“疏趾”，兔曰“明视”，脯曰“尹祭”，槀鱼曰“商祭”，鲜鱼曰“脡祭”。水曰“清涤”，酒曰“清酌”。黍曰“芗合”，梁曰“芗萁”，稷曰：“明粢”，稻曰“嘉蔬”，韭曰“丰本”，盐曰“咸鹾”。玉曰“嘉玉”，币曰“量币”。号牲物者，异於人用也。元，头也。武，迹也。腯亦肥也，《春秋传》作“腯”。腯，充貌也。翰犹长也。羹献，食人之馀也。尹，正也。商犹量也。脡，直也。萁，辞也。稻，菰蔬之属也。丰，茂也。大咸曰鹾，今河东云。币，帛也。
　　○大武，如字，一音泰。鬛，力辄反。豚，徒门反。腯，徒忽反，注同，本亦作豚。翰，户旦反。羹，古衡反，徐又音衡。槀，苦老反，乾鱼。鲜音仙。脡，肥顶反，徐唐顶反。芗音香。合如字，或音閤。萁，字又作箕，同，音姬，语辞也；王音期，期，时也。稷曰明粢，音咨，一本作明梁，古本无此句。疏，本又作蔬，色鱼反。韭音久。咸本又作醎，音咸。鹾，才何反。量音亮，又音良。作腯，徒忽反。翰长，如字。菰音孤，本又作苽，音同。 
　　[疏]“凡祭”至“量币”。
　　○正义曰：此一节论祭庙牲币告神之法。
　　○“凡祭”者，为贵贱悉然。
　　○“牛曰一元大武”者，元，头也。武，迹也。牛若肥则脚大，脚大则迹痕大，故云“一元大武”也。
　　○“豕曰刚鬛”者，豕肥则毛鬛刚大也。王云：“刚鬛，言肥大也。”“豚曰腯肥”者，腯即充满貌也。
　　○“羊曰柔毛”者，若羊肥则毛细而柔弱，故王云：“柔毛，言肥泽也。”
