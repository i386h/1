<!-- { "loadSidebar": true } -->
　　○正义曰：“简、历谓算具陈列之”者，经云“左之右之”，军或须左，或须右；“坐之起之”，谓须坐须起。崔氏云：“谓士卒至前表而坐，将行而起。”崔氏所言，是仲冬大阅之礼，未知春时亦然以否？云“言蔡社，则此是仲春之礼也”者，此经无祭社之文，以连前经祭社之事，故云“此是仲春之礼”。云“仲春以火田，田止弊火”者，《周礼 大司马职》文。引之者，证仲春火弊而田止。云“至季春出火，而民及用火”者，案《司爟》云：“季春出火，民咸从之。”故民乃用火。云“今云季春出火，乃誓社，记者误也”者，谓作记之人，见季春民之出火，谓为焚莱祭社，故称“季春”。
　　○注“盐诸”至“私之”。
　　○正义曰：盐、艳声相近，歆艳是爱欲之言，故读从艳也。云“大兽公之，小禽私之”，二者《大司马》文。
　　○“天子適四方，先柴”。
　　○正义曰：此一节明天子巡守祭天之礼。
　　○“天子適四方，先柴”者，谓巡守至方岳，先燔柴以告天，是尊天故也。
　　○注“书曰”至“宗柴”。
　　○正义曰：此《虞书 舜典》文。案郑注《尚书》以为别有《舜典》之篇，将此为《尧典》，与古文异也。此祭上帝，谓祭当方帝。皇氏云：“谓祭感生帝。”义非也。 

  
　 
卷二十六 郊特牲第十一 

　卷二十六 郊特牲第十一 　 
　　郊之祭也，迎长日之至也。《易说》曰：“三王之郊，一用夏正。夏正，建寅之月也。”此言迎长日者，建卯而昼夜分，分而日长也。
　　○正音征，下同。 
　　[疏]“郊之”至“至也”。
　　○正义曰：此一节总明郊祭之义。
　　○“迎长日之至也”者，明郊祭用夏正建寅之月，意以二月建卯春分后日长。今正月建寅，郊祭，通而迎此长日之将至。
　　○注“易说”至“长也”。
　　○正义曰：此《易纬 乾凿度》文，必用夏正，彼文云：“方此之时，天地交，万物通，所以顺四时，法天地之道。”按《书传》云：“迎日，谓春分迎日也。”即引寅宾出日，皆谓春分。知此迎长日非春分者，此云“兆於南郊，就阳位”，若是春分朝日，当在东郊，故知非也。又下云“帝牛不吉，以为稷牛”。故知祭天非唯祭日也。
　　大报天而主日也。大，犹徧也。天之神，日为尊。
　　○徧音遍。兆於南郊，就阳位也。日，太阳之精也。 
　　[疏]“大报”至“位也”。
　　○正义曰：大，犹徧也。虽特尊所出之帝，而又徧报天之一切神，而天之诸神，唯日为尊。故此祭者，日为诸神之主，故云主日也。不用所出之帝为主，而主日者，所出尊，不与诸神为宾主也，犹如君燕群臣，使膳宰为主人，不以君为主也。
　　○注“大犹”至“为尊”。
　　○正义曰：天之诸神莫大於日，祭诸神之时，日居诸神之首，故云日“为尊”也。凡祭日月之礼，崔氏云：“一岁有四，迎气之时，祭日於东，祭月於西。故《小宗伯》云‘兆五帝於四郊，四望、四类亦如之’，是其一也。春分朝日，秋分夕月，是其二也。此等二祭，日之与月各祭於一处，日之与月，皆为坛而祭，所谓王宫祭日，夜明祭月，皆为燔柴也。夏正郊天之时而主日，配以月，《祭义》云‘大报天而主日，配以月’，是其三也。孟冬大蜡之时，又祭日月，故《月令》孟冬‘祈来年于天宗’，是其四也。此二祭并祭日月，共在一处，则祭日於坛，祭月於坎。坛则实柴，坎则瘗埋也。其牲皆用犊，故《小司徒》云：‘凡小祭祀奉牛牲。’郑云：‘小祭祀，王玄冕所祭。’是也。若所祈祷，则用少牢，故《祭法》云‘埋少牢於泰昭，祭时及日月等’，郑注云：‘凡以此下，皆祭用少牢。’是也。”皇氏云：“以为日月合祭之时用犊，分祭之时用少牢。”其义非也。
　　扫地而祭，於其质也。器用陶匏，以象天地之性也。观天下之物，无可以称其德。
　　○称，尺证反。於郊，故谓之郊。牲用骍，尚赤也。用犊，贵诚也。尚赤者，周也。
　　○骍，息营反，徐呼营反。 
　　[疏]“扫地”至“诚也”。
　　○正义曰：燔柴在坛，正祭於地，故云扫地而祭。陶谓瓦器，谓酒尊及豆簋之属，故《周礼 人》为簋匏谓酒爵。此等已具解於上。
　　○郊之用辛也，周之始郊，日以至。言日以周郊天之月而至，阳气新用事，顺之而用辛日。此说非也。郊天之月而日至，鲁礼也。三王之郊一用夏正，鲁以无冬至祭天於圆丘之事，是以建子之月郊天，示先有事也。用辛日者，凡为人君，当齐戒自新耳。周衰礼废，儒者见周礼尽在鲁，因推鲁礼以言周事。
　　○圆，本又作圆，音员。凡为，如字，或於伪反，非也。
　　[疏]“郊之”至“以至”。
　　○正义曰：王肃用董仲舒、刘向之说，以此为周郊。上文云“郊之祭，迎长日之至”，谓周之郊祭於建子之月，而迎此冬至长日之至也。而用辛者，以冬至阳气新用事，故用辛也。“周之始郊，日以至”者，对建寅之月，又祈穀郊祭。此言始者，对建寅为始也。郑康成则异於王肃，上文云迎长日之至，自据周郊，此云“郊之用辛”，据鲁礼也。言郊用辛日者，取斋戒自新。“周之始郊，日以至”者，谓鲁之始郊日以冬至之月。云始者，对建寅之月天子郊祭。鲁於冬至之月初始郊祭，示先有事，故云始也。
　　○注“言日”至“周事”。
