<!-- { "loadSidebar": true } -->
　　○正义曰：“此所简者，谓王大子以下”者，承上乡之学下，恐所简兼有乡人，故明之也。云“大胥、小胥皆乐官属也”者，按《周礼》“大司乐中大夫二人”，“大胥中士四人，小胥下士八人”，皆属大司乐，故云“乐官属也”。云“出学，谓九年大成学止也”者，以上文乡人中年考校，恐此亦中年，故明之也。知九年者，以下即云“王亲视学，不变，王三日不举”，无移左乡右乡及移郊遂之事，故知是九年学止也。
　　○注“习礼皆於大学也”。
　　○正义曰：若殷人习礼在於大学，即《明堂位》云：“瞽宗殷学。”《文王世子》云：“礼在瞽宗，殷之大学也。”若周则大学曰东胶，瞽宗不得为周之大学也。故郑注《仪礼 乡射》云：“周立四代之学於国，而又以有虞氏之庠为乡学。”则周之寻常习礼於殷学之中，至九年为王子不变，其习礼当於东胶大学。然则馀子十八入太学，嫡子二十入太学者，皆是殷法也。若周法立当代大学在公宫左，太学即东胶也。又立小学於西郊，小学即有虞氏之庠，其习《书》於虞氏之学，习《礼》、《乐》於殷之学，习舞於夏后氏之学，故《文王世子》云“春夏学干戈，秋冬学羽籥，皆於东序”，“春诵夏弦，大师诏之瞽宗”。又云“《礼》在瞽宗，《书》在上庠”，《诗》则无文，郑注云“弦谓以丝播《诗》”，则习《诗》亦在瞽宗。然《诗》与《礼》、《乐》虽各在其学习之，至二十入大学之时，仍於大学之中兼习四术，故此注云“习礼皆於大学”，是周之大学亦习礼也。礼既在瞽宗，又在大学，则其馀亦可知也。
　　○注“棘当”至“太远”。
　　○正义曰：“僰之言偪”者，按《汉书》云西南有僰，夷知非彼夷而读为偪者，以与寄文相对。寄非东方夷名，是寄旅之意，则僰亦非西方夷名，故以为逼迫於夷狄也。云“不屏於南北，为其大远”者，按《汉书 地理志》云“南北万三千里，东西九千里”，又《帝王世纪》“南北万三千三百六十八里，东西九千三百二里”。汉地既然，则古亦应尔，皆南北长，东西短，故郑此注云“不屏於南北，为其大远”。
　　○“大乐”至“进士”。
　　○此大乐正之官论造士之中最秀异者，以告於王而升名於司马论之，曰进士，言进受爵禄也，此文承王子公卿大夫之子，下似专据王子等，其实乡人入学为造士者，亦同於此。其乡人不在学者及邦国所贡之士，所贡於王，亦当升诸司马，以司马掌爵禄。故有司士属焉。其职云“以德诏爵，以功诏禄”，即知凡入仕者，皆司马主之。下文更不见乡人及邦国所贡之士，故知此中兼之，但文不具耳。
　　司马辨论官材，辨其论，官其材，观其所长。
　　○其论如字，旧力困反。论进士之贤者，以告於王，而定其论。各署其所长。论定，然后官之。使之试守。任官，然后爵之。命之。
　　○任，而金反，下注同。位定，然后禄之。大夫废其事，终身不仕，死以士礼葬之。以不任大夫也。有发，则命大司徒教士以车甲。乘兵车衣甲之仪。有发，谓有军师发卒。
　　○衣，於既反。卒，子忽反。凡执技论力，適四方，臝股肱，决射御。谓擐衣出其臂胫，使之射御，决胜负，见勇力。
　　○技，其绮反，本或伎，后同。臝，本又作臝，力果反。肱，古弘反。擐，旧音患，今读宜，音宣；依字作扌爵，《字林》云“扌爵，扌爵臂也，先全反。”胫，胡定反。见，贤遍反。凡执技以事上者，祝、史、射、御、医、卜及百工。言技谓此七者。凡执技以事上者，不贰事，不移官，欲专其事，亦为不德。出乡不与士齿。贱也。於其乡中则齿，亲亲也。仕於家者，出乡不与士齿。亦贱。 
　　[疏]“司马”至“士齿”。
　　○正义曰：此一节主论司马之官用其人，及发兵论射御，及居官黜退之事。司马辨论官材，大乐正论造士之秀者，以告於王，王必以乐正所论之状，授与司马，司马得此所论之状，乃更论辨之，观其材能高下，知其堪任何官，是准拟其官以其材，故云“官材也”。
　　○“论进士之贤者”，谓司马辨论之后，不堪者屏退，论量进士贤者以告於王，告王之时，而正定其论，各署其所长。若长於礼者，署拟於礼官。长於乐者，署拟於乐官。论定然后官之者，谓既论拟定，然后试之以所能之官。
　　○“任官然后爵之”者，谓堪任此官，然后爵命之。
　　○“位定然后禄之”者，谓既受爵命，使有职位，然后与之以禄。
　　○注“以不任大夫也”。
　　○正义曰：以经云“大夫废其事”，故知不堪任大夫也。致仕而退，死得以大夫礼葬，故《论语注》云“大夫退，死，葬以士礼。致仕，以大夫礼葬”是也。
　　○“有发”至“车甲”，有发谓国有军旅，以发士卒，是司马之事，王则命大司徒教此士卒以车甲之事，谓教以乘兵车及衣甲之仪容。必司徒者，以司徒主众，又主教，故与司马相参也。
　　○注“有发”至“发卒”。
　　○正义曰：知发是发卒者，以经云“教士以车甲”，故知发谓军师发卒也。
　　○“凡执”至“士齿”。
　　○执技之事，凡有三条：上条论课试武夫技艺之事；中条论执技之人，并射御之外祝史医卜之等；下条论执技之人，不得更为二事，以其贱，故出乡不与士齿。
　　○“凡执技论力，適四方，臝股肱，决射御”者，言此既无道艺，惟论力以事上，故適往四方境界之外，则使之擐露臂胫，角材力，决射御胜负，见勇武。
　　○注“言技谓此七者”。正义曰：七者谓祝一、史二、射三、御四、医五、卜六、百工七。射御前经以显，此重云者，上论所试之时，此论与祝、史、医、卜并列见其色目。
　　○注“欲专其事，亦为不德”。
　　○正义曰：“所以不贰事，不移官”者，欲使专一其所有之事，非但欲使专事，亦为技艺贱薄，不是道德之事，故不许之。
　　司寇正刑明辟，以听狱讼。司寇，秋官卿，掌刑者。辟，罪也。
　　○辟，婢亦反，注同。必三刺，以求民情，断其狱讼之中：一曰讯群臣，二曰讯群吏，三曰讯万民。
　　○制，七智反，杀也。断，丁乱反，下“制断”、“断计”同。中如字，又丁仲反。有旨无简，不听。简，诚也。有其意，无其诚者，不论以为罪。。附从轻，附，施刑也。求出之使从轻。赦从重。虽是罪可重，犹赦之。凡制五刑，必即天论，制，断也。即，就也。必即天论，言与天意合。闵子曰：“古之道不即人心。”即或为则，论或为伦。
　　○论音伦，理也，注同。邮罚丽於事。邮，过也。丽，附也。过人、罚人，当各附於其事，不可假他以喜怒。
　　○邮音尢，俗作邮。丽，郎计反。当，丁郎反。假，古雅反。凡听五刑之讼，必原父子之亲，立君臣之义，以权之。权，平也。意论轻重之序，慎测浅深之量，以别之。意，思念也。浅深，谓俱有罪，本心有善恶。
　　○量，徐音亮，后皆同。别，彼列反。悉其聪明，致其忠爱，以尽之。尽其情。疑狱，汜与众共之。众疑，赦之。必察小大之比以成之。小大犹轻重，巳行故事曰比。
　　○汜，本又作汎，孚剑反。比，必利反，注同，例也。成狱辞，史以狱成告於正，正听之。史，司寇吏也。正，於周乡师之属，今汉有平正丞，秦所置。
　　○平，彼命反。正以狱成告于大司寇，大司寇听之棘木之下。《周礼》乡师之属，“辨其狱讼，异其死刑之罪而要之，职听於朝。司寇听之”。朝，王之外朝也。左九棘，孤卿大夫位焉。右九棘，公、侯、伯、子、男位焉。面三槐，三公位焉。
　　○棘，纪力反。要之，於妙反，谓要最，旧一遥反。槐，回、怀二音。大司寇以狱之成告於王，王命三公参听之。王使三公复与司寇及正共平之，重刑也。《周礼》：王欲免之，乃命公会其期。三公以狱之成告於王，王三又，然后制刑。又当作宥。宥，宽也。一宥曰不识，再宥曰过失，三宥曰遗忘。
　　○又，义作宥。忘音妄。凡作刑罚，轻无赦。法虽轻，不赦之，为人易犯。
　　○为，于伪反。易，以豉反，后“易犯”同。刑者侀也，侀者成也。一成而不可变，故君子尽心焉。变，更也。侀音刑。析言破律，乱名改作，执左道以乱政，杀。析言破律，巧卖法令者也。乱名改作，谓变易官与物之名，更造法度。左道，若巫蛊及俗禁。
　　○析，思历反。乱名如字，王肃作循名。巧，起教反，又如字。蛊音古。作淫声、异服、奇技、奇器以疑众，杀。淫声，郑、卫之属也。异服，若聚鹬冠、琼弁也。奇技、奇器，若公轮般请以机窆。
　　○鹬，伊必反，徐音述。弁，皮恋反。般，百间反。行伪而坚，言伪而辩，学非而博，顺非而泽以疑众，杀。皆谓虚华捷给无诚者也。
　　○行，下孟反。华，户瓜反，又如字。假於鬼神、时日、卜筮以疑众，杀。今时持丧葬、筑盖、嫁取、卜数文书，使民倍礼违制。
　　○日，入一反。此四诛者，不以听。为其为害大，而辞不可明。凡执禁以齐众，不赦过。亦为人将易犯。有圭璧金璋，不粥於市。命服命车，不粥於市。宗庙之器，不粥於市。牺牲，不粥於市。戎器，不粥於市。尊物，非民所宜有。戎器，军器也。粥，卖也。
　　○璋，之羊反。用器不中度，不粥於市。兵车不中度，不粥於市。布帛精粗不中数，幅广狭不中量，不粥於市。奸色乱正色，不粥於市。凡以其不可用也。用器，弓矢、耒耜、饮食器也。度，丈尺也。数，升缕多少。中，丁仲反，下皆同。幅，方服反。耒耜，上力对反；下音似。锦文珠玉成器，不粥於市。衣服饮食，不粥於市。不示民以奢与贪也。成犹善也。五穀不时，果实未孰，不粥於市。物未成，不利人。木不中伐，不粥於市。伐之非时，不中用。《周礼》：“仲冬斩阳木，仲夏斩阴木。”
　　○夏，户嫁反，下“春夏”同。禽兽鱼鳖不中杀，不粥於市。杀之非时，不中用。《月令》：“季冬始渔。”《周礼》：“春献鳖蜃。”
　　○蜃，常忍反，雉化为之。关执禁以讥，禁异服，识异言。关，竟上门。讥，呵察。
　　○竟者境。苛音何，又呼河反，本亦成呵。 
　　[疏]“司寇”至“异言”。
　　○正义曰：此一节总明论司寇听讼刑罚禁止之事，各随文解之。从此至“赦从重”，论司寇正刑明辟之法。
　　○“正刑明辟”者，谓司寇当正定刑书，明断罪法，使刑不差二，法不倾邪，以听天下狱讼。
