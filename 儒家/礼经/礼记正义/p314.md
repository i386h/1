<!-- { "loadSidebar": true } -->
　　○正义曰：五人为伍，二伍为什。士谓甲，士卒谓步卒。在军旅之中时，主帅部领团曲而聚，故云部曲。
　　孝弟发诸朝廷，行乎道路，至乎州巷，放乎獀狩，脩乎军旅，众以义死之，而弗敢犯也。死之，死此孝弟之礼。
　　○放，方往反。 
　　[疏]“孝弟”至“犯也”。
　　○正义曰：此一节总论结上文。
　　○“孝弟发诸朝廷”者，即上文“而弟达乎朝廷”是也。在上诸文但云“弟”，此兼云“孝”者，以孝故能弟，弟则孝之次也。此经总结前诸文，故云“孝弟”也。
　　○“众以义死之，而弗敢犯也”者，言孝弟之道通於朝廷，行於道路、州巷、獀狩、军旅，无处不行孝弟以教众庶也。故众以道理之义死於孝弟也。言行孝弟，虽死不舍，不敢犯此孝弟而不行也。
　　祀乎明堂，所以教诸侯之孝也。食三老五更於大学，所以教诸侯之弟也。祀先贤於西学，所以教诸侯之德也。耕藉，所以教诸侯之养也。朝觐，所以教诸侯之臣也。五者天下之大教也。祀乎明堂，宗祀文王。西学，周小学也。先贤，有道德，王所使教国子者。
　　○食音嗣，下同。更，古衡反，下同。大学音泰，下“大学”、注“大下”皆同。 
　　[疏]“祀乎”至“教也”。
　　○正义曰：此一节广明孝弟之道，养三老五更及齿学之事。
　　○“祀乎明堂，所以教诸侯之孝也”者，於周言之，祀文王也。故《乐记》云“祀文王於明堂”是也。
　　○“食三老五更於大学，所以教诸侯之弟也”者，案《孝经》云“虽天子必有父”也，注“谓养老也”。父，谓君老也。此食三老而属弟者，以上文祀文王於明堂为孝，故以食三老五更为弟，文有所对也。
　　○“祀先贤於西学，所以教诸侯之德也”者，以先贤有德，故祀之，令诸侯尊敬有德，故云“教诸侯之德”。此西学，郑注云“周小学”，则周之小学在西郊，则《王制》云“养庶老於虞庠虞庠，在国之西郊”是也。
　　○注“祀乎”至“子者”。
　　○正义曰：云“祀乎明堂，宗祀文王”者，郑以《乐记》武王伐纣，称祀乎明堂，而民知孝。彼谓文王庙制如明堂，武王伐纣后而祀之。恐此“祀乎明堂”亦与彼同，故云谓“宗祀文王”也，实於明堂之中。知者，以此经广明周法，故五者天下之大教，明不独论武王，是指周公制礼之后、宗祀文王也。云“西学，周之小学也”者，谓虞庠也。以祀先贤，明於虞庠小学，故《大司乐》云“凡有道者有德者，使教焉。死则以为乐祖，祭於瞽宗”。《文王世子》又云：“《书》在上庠。”以此知祭先贤所通之经，各於所习之学。若瞽宗则在国，虞庠为小学者，则在西郊。今祀先贤，则於西郊也。
　　食三老五更於大学，天子袒而割牲，执酱而馈，执爵而酳，冕而总干，所以教诸侯之弟也。是故乡里有齿而老穷不遗，强不犯弱，众不暴寡，此由大学来者也。割牲，制俎实也。冕而总干，亲在舞位，以乐侑食也。教诸侯之弟，次事亲。
　　○酳音胤，又事觐反。天子设四学，当入学而大子齿。四学，谓周四郊之虞庠也。《文王世子》曰：“行一物而三善皆得，唯世子而已。其齿於学之谓也。” 
　　[疏]“食三”至“子齿”。
　　○正义曰：此一节明养三老五更之礼而竭其力，下象其德。
　　○“天子袒而割牲”者，谓牲入之时，天子亲割也。
　　○“执酱而馈”者，谓食之时，亲执酱而馈也。
　　○“执爵而酳”者，谓食罢，亲执爵而酳之也。
　　○“冕而总干”者，干，盾也。亲在舞位，持盾而舞也。
　　○“是故乡里有齿”者，以天子敬老，乡里化之，故有齿也。
　　○“老穷不遗”者，老而被养，故在下年老及困穷者，皆化上而养之，故不见遗弃。作记者以老弱被尊养，人皆化上，故“强不犯弱，众不暴寡”。
　　○“此由大学来者也”，所致此养三老五更於大学，故此化而来。
　　○“天子设四学”者，谓设四代之学。周学也，殷学也，夏学也，虞学也。
　　○“当入学而大子齿”，天子设四学，以有虞庠为小学，设置於四郊，是天子设四学，据周言之。“当入学而大子齿”者，当入学之时，而大子齿於国人，故云“而大子齿”。
　　○注“四学”至“庠也”。
　　○正义曰：皇氏云：“四郊虞庠，以为四郊皆有虞庠。”
　　天子巡守，诸侯待于竟。天子先见百年者。问其国君以百年者所在，而往见之。
　　○守，手又反，本亦作狩。竟，居领反。八十九十者东行，西行者弗敢过；西行，东行者弗敢过。欲言政者，君就之可也。弗敢过者，谓道经之则见之。 
　　[疏]“天子”至“可也”。
　　○正义曰：此一节亦明尚齿贵老之义。
　　○“天子巡守”者，谓巡行守土诸侯。
　　○“诸侯待于竟，天子先见百年”者，谓天子问此诸侯之国内有百年之人，天子则先往就见百年者。
　　○“八十九十者东行，西行者弗敢过”者，既未满百岁，不可一一就见。若天子、诸侯因其行次，或东行、西行至八十九十者，或闾里之旁，不敢过越而去，必往就见之。
　　○“欲言政者，君就之可也”者，谓八十九十之人，虽不当道路左右，欲共言论政教，君即往就之可也。
　　壹命齿于乡里，再命齿于族，三命不齿。族有七十者弗敢先。此谓乡射饮酒时也。齿者，谓以年次立若坐也。三命，列国之卿也，不复齿，席之於宾东。不敢先族之七十者，谓既一人举觯乃入也，虽非族亦然，承“齿乎族”，故言族尔。
　　○复，扶又反，下文注“将复入”同。觯，之豉反。七十者不有大故不入朝。若有大故而入，君必与之揖让，而后及爵者。谓致仕在家者，其入朝，君先与之为礼，而后揖卿、大夫、士。 
　　[疏]“一命”至“爵者”。
　　○正义曰：此一节明乡里之中敬齿之法。
　　○“一命齿于乡里”者，此谓乡射饮酒之时，身有一命官者，或立或坐，齿与乡人同。
　　○“再命齿于族”者，谓身有再命之官，其命既高，乡人疏者，虽复年高，不与之齿。但族亲之内，计长幼为班序。
　　○“三命不齿”者，谓身在三命官，其命转尊，不复齿於亲族，谓特坐宾东。
　　○“族有七十者，弗敢先”者，若此饮酒之时，族亲之内有年七十者，令其先入，此三命者乃始后入，故云“不敢先”也。
　　○注“此谓”至“族尔”。
　　○正义曰：此经云齿于乡里，齿于族，未知何时如此，故明之云“谓乡射饮酒时”，乡射，谓乡人询众庶而为射，於时先行饮酒之礼，是乡射有饮酒者也。又云饮酒者，谓乡人饮酒及党正饮酒。此注乡射饮酒，兼此三义也。今案《仪礼 乡饮酒》及《乡射》无“一命齿于乡里，再命齿于族”之文。此一命、再命之文，在《党正》。故郑注《乡饮酒》云“此篇无正齿位之事”是也。虽无正齿位之事，其实《乡射》、《乡饮酒》亦有正齿位之礼，但文不备也。故此云乡射饮酒，以总正齿位之事也。云“齿”者，谓以年次立若坐也者。士立於堂，下大夫坐於堂上。知者，《乡射》云“大夫受献讫，及众宾皆升就席”。於时虽立，至彻俎即坐。《乡射记》又云“既旅，士不入”，不见士坐之文，明立于堂下。云“三命，列国之卿也”者，据诸侯言之，谓当饮酒之时，若天子国党正饮酒，三命不齿，谓上士也。以天子上士三命故也。此经虽据诸侯，亦谓党正饮酒，故云“三命不齿”。郑注：“三命，列国之卿。”若其乡饮酒，诸侯之国，但爵位为卿大夫，虽再命一命，皆得不齿，以乡饮酒宾贤能，其宾必少，其得爵为卿大夫者，必年长於宾，故在宾东，西面，而不齿。若《党正》饮酒“以正齿位”，其宾必长，故天子、诸侯之国，三命乃不齿。知乡饮酒爵为卿大夫乃不齿者，案《乡饮酒》云：“席于宾东，公三重，大夫再重。”注云：“席此二者於宾东，尊之，不与乡人齿也。”天子之国，三命者乃不齿。於诸侯之国，爵为大夫则不齿。是大夫坐於上，士立於下者，谓诸侯之国。若天子党正饮酒，一命下士立於下；再命中士齿於父族，坐於堂上；三命上士席於宾东。云“不敢先族之七十者，谓既一人举觯乃入也”者，族七十者初饮酒之时，则与众宾先入，此三命者，得为待献宾献介献众宾之后，至一人举觯之时，乃始入也。故《乡饮酒》、《乡射记》皆大夫乐作之前、一人举觯之后，乃始得入也。若然，大夫之入，依礼自当一人举觯之时，纵令无族人七十者亦当如此。又族之七十者及乡人少者於先已入，今特云“族有七十者不敢先”，记人之意，以身有三命，应合在族人七十者之先，欲明敬齿上老，故云“不敢先”尔，是以郑注云“虽非族亦然”，但乡人长老皆上之，既入，然后始入。此有“族有七十”者，熊氏云“谓党正饮酒，故‘正齿位’，故有七十。若《乡饮酒》之礼，则无七十者。故《乡饮酒》明日‘乃息司正’，‘告于先生君子’，是老者明日乃入也”。
　　天子有善，让德於天。诸侯有善，归诸天子。卿、大夫有善，荐於诸侯。士、庶人有善，本诸父母，存诸长老。禄爵庆赏，成诸宗庙，所以示顺也。荐，进也。成诸宗庙，於宗庙命之。《祭统》有十伦，六曰见爵赏之施焉。
　　○见，贤遍反。施，始豉反。 
　　[疏]“天子”至“顺也”。
　　○正义曰：此一节明有善让於尊上，示以敬顺之道，不敢专也。
　　昔者圣人建阴阳天地之情，立以为《易》，易抱龟南面，天子卷冕北面，虽有明知之心，必进断其志焉，示不敢专，以尊天也。善则称人，过则称己，教不伐以尊贤也。立以为《易》，谓作《易》。易抱龟，易，官名，《周礼》曰“大卜”，大卜主三兆、三《易》、三梦之占。
　　○卷，古本反。知音智。断，丁乱反。 
　　[疏]“昔者”至“贤也”。
　　○正义曰：此一节亦明其不敢专辄尊贤之事也。
　　○“立以为《易》”者，圣人谓伏羲、文王之属，兴建阴阳天地之情，仰观天文，俯察地理，立此阴阳，以作《易》，即今时易也。“易抱龟南面，天子卷冕北面”者，立为占《易》之官，抱龟南面。尊其神明，故南面。天子亲执卑道，服衮冕北面。
　　○“必进断其志焉”者，言天子虽有显明哲知之心，必进於龟之前，令龟断决其已之所有为之志，示不敢自专，以尊敬上天也。
　　○“教不伐以尊贤也”者，有善称人，有过称己，教在下不自伐其善，以尊敬贤人也。
　　○注“周礼”至“之占”。
