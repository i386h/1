<!-- { "loadSidebar": true } -->
　　○正义曰：何胤云：“惮所行为怯，迷於事为惑。”义或当然。
　　人生十年曰“幼”，学。名曰幼，时始可学也。《内则》曰：“十年出就外傅，居宿於外，学书计。”二十曰“弱“，冠。三十曰“壮”，有室。有室，有妻也。妻称室。
　　○冠，古乱反。四十曰“强”，而仕。五十曰“艾”，服官政。艾，老也。
　　○艾，五盖反，谓苍艾色也；一音刈，治也。六十曰“耆”，指使。指事使人也。六十不与服戎，不亲学。
　　○耆，渠夷反，贺玚云：“至也，至老境也。”与音预。七十曰“老”，而传。传家事，任子孙，是谓宗子之父。
　　○传，直专反，沈直恋反。八十、九十曰“耄”。耄，惛忘也。《春秋传》曰：“谓老将知，耄又及之。”
　　○旄，本又作耄，同，亡报反，注同：本或作“八十曰耋，九十曰旄”，后人妄加之。惛音昏，一音呼困反。忘，亡亮反，又如字。知音智。七年曰“悼”。悼，怜爱也。
　　○悼，徒报反。悼与耄，虽有罪，不加刑焉。爱幼而尊老。百年曰“期颐”。期犹要也。颐，养也。不知衣服食味，孝子要尽养道而已。
　　○颐，羊时反。要，於遥反，又如字，下同。养道，羊尚反，又如字。大夫七十而致事。致其所掌之事於君而告老。若不得谢，谢犹听也。君必有命，劳苦辞谢之，其有德尚壮，则不听耳。
　　○听，吐丁反，后可以意求，皆不音。劳如字，又力报反。则必赐之几杖，行役以妇人，適四方，乘安车，自称曰“老夫”，几杖、妇人、安车，所以养其身体也。安车，坐乘，若今小车也。老夫，老人称也。亦明君贪贤。《春秋传》曰：“老夫耄矣。”於其国则称名。君虽尊异之，自称犹若臣。越国而问焉，必告之以其制。邻国来问，必问於老者以答之。制，法度。 
　　[疏]“人生”至“其制”。
　　○正义曰：此一节明人幼而从学，至於成德，终始之行，皆遵礼制，各随文解之。
　　○“人生十年曰幼，学”者，谓初生之时至十岁。依《内则》，子生八年“始教之让，九年教之数日，十年出就外傅，居宿於外，学书计”，故以十年为节也。幼者，自始生至十九时，故《檀弓》云：“幼名者，三月为名称幼。”冠礼云：“弃尔幼志。”是十九以前为幼。《丧服传》云：“子幼。”郑康成云：“十五已下，皆别有义。”今云“十年曰幼，学”，是十岁而就业也。
　　○“二十曰弱，冠”者，二十成人，初加冠，体犹未壮，故曰弱也。至二十九，通得名弱冠，以其血气未定故也。不曰“人生”，并承上可知也。今谓庶人及士之子，若卿大夫十五以上则冠，故《丧服》云“大夫为昆弟之长殇”是也。其冠仪与士同，故《郊特牲》云“无大夫冠礼”是也。其大夫之子亦二十而冠，其诸侯之子亦二十而冠，天子之子则十二而冠。若天子诸侯之身，则皆十二而冠。具释在《冠义》。
　　○“三十曰壮，有室”者，三十而立，血气已定，故曰壮也。壮有妻，妻居室中，故呼妻为室。若通而言之，则宫室通名，故《尔雅》云：“宫谓之室，室谓之宫。”别而言之，论其四面穹隆则宫，因其贮物充实则曰室，室之言实也。今不云“有妻”而云“有室”者，妻者，齐也，齐为狭局，云室者，含妾媵，事类为广。案《媒氏》云：“男三十，女二十。”郑康成云：“二三者，天地相承覆之数也。”《易》曰：“参天两地而地而奇数焉。”《白虎通》云：“男三十筋骨坚强，任为人父。女二十肌肤充盛，任为人母，合为五十，应大衍之数，生万物也。”
　　○“四十曰强，而仕”者，三十九以前通曰壮，壮久则强，故“四十曰强”。强有二义，一则四十不惑，是智虑强；二则气力强也。
　　○“五十曰艾，服官政”者，四十九以前通曰强，年至五十，气力已衰，发苍白，色如艾也。五十是知天命之年，堪为大夫服事也。大夫得专事其官政，故曰“服官政”也。郑康成注《孝经》云：“张官设府谓之卿大夫。”即此之谓也。熊氏云：“案《中候 运衡》云‘年耆既艾’，注云：‘七十曰艾。’言七十者，以时尧年七十，故以七十言之。又《中候 准谶哲》云：‘仲父年艾，谁将逮政。’注云‘七十曰艾’者，云谁将逮政，是告老致政，致政当七十之时，故以七十曰艾。”
　　○“六十曰耆，指使“者，贺玚云：“耆，至也，至老之境也。六十耳顺，不得执事，但指事使人也。”郑注《射义》云：“耆耋皆老也。”
　　○注“六十”至“不亲学”。
　　○正义曰：此《王制》文。引之者，证不自使也。
　　○“七十曰老，而传”者，六十至老境而未全老，七十其老已至，故言老也。既年已老，则传徙家事，付委子孙，不复指使也。
　　○注“传家”至“之父”。
　　○正义曰：然庶子年老，亦得传付子孙，而郑唯云“谓宗子”者，为《丧服》有“宗子孤为殇”，郑云：“言孤，有不孤者，谓父有废疾，若七十而老，子代主宗事者也。”郑今欲会成《丧服》义，故引“宗子之父”也。又一云“宗子”并谓五宗也。五宗之子并是传祭之身，故指之也。庶子乃授家事於子，非相传之事，此既云“传”，故郑知非庶子也。必为宗子父者，以经言“传”，传者，上受父祖之事，下传子孙，子孙之所传家事，祭事为重，若非宗子，无由传之。但七十之时，祭祀之事犹亲为之，其视濯溉则子孙，故《序卦》注云“谓父退居田里，不能备祭宗庙，长子当亲视涤濯鼎俎”是也。若至八十，祭亦不为，故《王制》云：“八十齐丧之事不及也。”注云：“不齐，则不祭也。”
　　○“八十、九十曰耄”，耄者，僻谬也。人或八十而耄，或九十而耄，故并言二时也。
　　○注“耄惽”至“及之”。
　　○正义曰：“耄，惽忘也”者，“惽忘”即“僻谬”也。
　　○所引《春秋》，案《左传》昭元年，周景王使刘定公劳晋赵孟，定公劝赵孟纂禹之绩，广树之功。赵孟对云：“老夫罪戾，朝不谋夕。”刘子归语王曰：“谚所谓老将知而耄及之者，其赵孟之谓乎？”引之者，证老为耄。
　　○“七年曰悼”者，悼，怜爱也。未有识虑，甚可怜爱也。年七岁而在九十后者，以其同不加刑，故退而次之也。
　　○“悼与耄，虽有罪，不加刑焉”者，幼无识虑，则可怜爱，老已耄而可尊敬，虽有罪，而同不加其刑辟也。《周礼 司剌》有三赦，一曰幼弱，二曰老耄，三曰憃愚。郑注云：“若今时律令，未满八岁，八十以上，非手杀人，他皆不坐。”故司剌有三赦，皆放免不坐也。
　　○“百年曰期颐”者，期，要也；颐，养也。人年百岁，不复知衣服饮食寒暖气味，故人子用心，要求亲之意而尽养道也。“颐，养也”，《易 序卦》文。“大夫七十而致事”者，七十曰老，在家则传家事於子孙，在官致所掌职事还君，退还田里也。不云置而云致者，置是废绝，致是与人，明朝廷必有贤代已也。《白虎通》云：“臣年七十悬车致仕者，臣以执事趋走为职，七十耳目不聪明，是以退老去避贤也，所以长廉远耻。悬车，示不用也。致事，致职於君。君不使退而自去者，尊贤也。”
　　○“若不得谢”者，谢犹听许也。君若许其罢职，必辞谢云：“在朝日久，劬劳岁积。”是许其致事也。今不得听，是其有德尚壮，犹堪掌事，不听去也。“则必赐之几杖”者，熊氏云：“既不听致事，则《祭义》云‘七十杖於朝’是也。听致事，则《王制》云‘七十杖於国，八十杖於朝’是也。”案《书传》云：“七十杖於朝。”郑注云：“朝当为国者，以其下有‘八十杖於朝’，故以朝当为国也。与《王制》同，并谓听致事也。”
　　○“行役以妇人”者，行役，谓本国巡行役事。妇人能养人，故许自随也。
　　○“適四方，乘安车”者，“適四方”，谓远聘异国时。乘安车，安车，小车也，亦老人所宜。然此养老之具，在国及出，皆得用之。今言行役妇人，四方安车，则相互也，从语便，故离言之耳。
　　○“自称曰老夫”者，若此老臣行役及適四方，应与人语，其自称为老夫，言已是老大夫也。必称老者，明君贪贤之故，而臣老犹在其朝也。
　　○注“几杖”至“耄矣”。
　　○正义曰：“安车，坐乘，若今小车”者，古者乘四马之车立乘。此臣既老，故乘一马小车坐乘也。庾蔚云：“汉世驾一马而坐乘也。”熊氏云：“案《书传略说》云：‘致仕者以朝，乘车輲轮。’郑云：‘乘车，安车。言輲轮，明其小也。’”“《春秋传》曰：老夫耄矣”者，引《左传》，证老臣对他国人自称老夫也。此是《春秋》隐四年卫石碏辞也。石碏子厚与卫州吁游，吁弑其异毋兄完而自立，未能和民，欲结强援，时陈侯有宠於周桓王，州吁与石厚往陈，欲因陈自达於周，而石碏遣人告陈曰：“卫国褊小，老夫耄矣，无能为也，此二人者，实弑寡君，敢即图之。”
　　○“於其国则称名”者，“於其国”，谓自与其君言也，虽老，犹自称名也。
　　○注“君虽尊异之，自称犹若臣”者，案《玉藻》云“上大夫曰下臣”，《士相见礼》云“士大夫於他邦之君曰外臣”，是上大夫於已君自称为下臣，於他国君自称为外臣。又《玉藻》云“下大夫自名”，又郑注《玉藻》云“下大夫自名，於他国则曰外臣某”，其是下大夫於已君称名，於他国曰外臣某。此既自称老夫，宜是上大夫，而称名从下大夫者，既被君尊异，故臣亦谦退，从下大夫之例而称名也。且《玉藻》所云，是其从下大夫例，然臣於君，单称名无嫌也。
　　○“越国而问焉，必告之以其制”者，越国犹他国也，若他国来问已国君之政，君虽已达其事，犹宜问於老贤，老贤则称国之旧制以对他国之问也。
　　谋於长者，必操几杖以从之。从，犹就也。
　　○长，丁丈反，下皆同。操，七刀反。长者问，不辞让而对，非礼也。当谢不敏，若曾子之为。 
　　[疏]“谋於”至“从之”。
　　○正义曰：此一节明有事取谋议於长者，各依文解之。
　　○“操几杖以从之”者，操，执持也。杖可以策身，几可以杖己，俱是养尊者之物，故於谋议之时将就也。
　　凡为人子之礼，冬温而夏凊，昏定而晨省。安定其床衽也，省问其安否何如。
　　○夏，遐嫁反。凊，七性反；字从冫，冰，冷也；本或作水旁，非也。衽，而审反，徐而鸩反，席也。在丑夷不争。丑，众也。夷犹侪也。四皓曰：“陛下之等夷。”
　　○侪，仕皆反，等也，沈才诣反。皓，元老反；四皓，园公、绮季、夏黄公、角里先生。 
