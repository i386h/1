<!-- { "loadSidebar": true } -->
　　○“故勇敢强有力”者，勇敢，明射之所须；强有力，明聘之所须。故前文论聘，止称“强有力”者，此经论射，则云“勇敢”，故知然也。“天下无事则用之於礼义”者，无事，谓兵革休息，故用之於聘、射之礼义。
　　○“天下有事则用之於战胜”者，有事，谓军旅数起，故用之於战斗，必得胜也。
　　○“勇敢强有力而不用之於礼义、战胜，而用之於争斗，则谓之乱人”者，战胜，谓公义而战胜。则前经“战胜”，是谓以战而胜也。此云“用之於争斗”者，谓私争忿斗，与前经不同也。故云“不用之礼义、战胜，而用之於争斗”。
　　子贡问於孔子曰：“敢问君子贵玉而贱碈者何也？为玉之寡而碈之多与？”碈，石似玉，或作“玟”也。
　　○碈，武巾反，字亦作瑉，似玉之石。为，于伪反，下同。与音馀。玟，武巾反，又音救。孔子曰：“非为碈之多故贱之也，玉之寡故贵之也。夫昔者，君子比德於玉焉：温润而泽，仁也。色柔温润，似仁也。润，或为“濡”。
　　○濡音儒。缜密以栗，知也。缜，緻也。栗，坚貌。
　　○缜音轸，一音真。知音智。致，直置反，本亦作緻。廉而不刿，义也。刿，伤也。义者，不苟伤人也。
　　○刿音九卫反，《字林》云“利伤也”，又音己芮反。垂之如队，礼也。礼尚谦卑。
　　○队，直位反，又音遂。叩之，其声清越以长，其终诎然，乐也。乐作则有声，止则无也。越，犹扬也。诎，绝止貌也。《乐记》曰：“止如槀木。”
　　○叩音口。诎，其勿反。槀木，苦老反，亦作槁。瑕不揜瑜，瑜不揜瑕，忠也。瑕，玉之病也。瑜，其中间美者。玉之性，善恶不相揜，似忠也。
　　○瑕音遐。揜音掩。瑜，羊朱反，玉中美。孚尹旁达，信也。孚，读为浮。尹，读如竹箭之筠。浮筠，谓玉采色也。采色旁达，不有隐翳，似信也。孚，或作姇，或为“扶”。
　　○孚，依注音浮。尹，依注音笋，又作筠，于贫反。翳，於计反。姇音孚，徐方附反。气如白虹，天也。精神见于山川，地也。精神，亦谓精气也。虹，天气也。山川，地所以通气也。
　　○虹音红。见，贤遍反。圭璋特达，德也。特达，谓以朝聘也。璧琮则有币，惟有德者无所不达，不有须而成也。
　　○朝，直遥反。天下莫不贵者，道也。道者，人无不由之。《诗》云：‘言念君子，温其如玉。’故君子贵之也。”言，我也。贵玉者，以其似君子也。 
　　[疏]“子贡”至“之也”。
　　○正义曰：以聘用玉，因论玉有诸德，而结成《聘义》之篇也。
　　○“为玉之寡而碈之多与”者，子贡之意所以贵玉者，岂不为玉之寡少故贵之，碈之饶多故贱之。与，疑辞也。
　　○“孔子曰”至“玉焉”，言贵玉由其有德，非为少故贵之。谓昔者君子之人於玉以比道德，所以贵玉者，为其有德。君子之人，比德堪敬重如玉，故贵之有德，即下云“温润而泽，仁”等是也。
　　○“温润而泽，仁也”者，言玉色温和柔润而光泽，仁者亦温和润泽，故云“仁也”。
　　○“缜密以栗，知也”者，缜，緻也；栗，谓坚刚。言玉体密緻而坚刚。人有知者，性亦密緻坚刚，故云“知也”。
　　○“廉而不刿，义也”，廉，棱也；刿，伤也。言玉体虽有廉棱，而不伤割於物，人有义者，亦能断割而不伤物，故云“义也”。
　　○“垂之如队，礼也”，言玉体垂之而下坠，人有礼者亦谦恭而卑下，故言“礼也”。
　　○“叩之，其声清越以长，其终诎然，乐也”者，越，扬也；诎，谓止绝也。言玉体以物叩击，其声清冷发越以长远而闻，其击之终，音声则诎然而止，不如锺声击罢犹有馀音也。其为乐之法，初作声而发扬，乐罢则止如槁木，言玉体亦然，故云“乐也”。
　　○“瑕不揜瑜，瑜不揜瑕，忠也”，瑕，谓玉之病处；瑜，谓玉中美处。言玉之病处不揜映美处，玉之美处不揜映病处，皆以忠实见外，如人之忠者，亦以忠心见外，故云“忠也”。
　　○“孚尹旁达，信也”，孚，浮也。浮者在外之名。尹，读如筠，筠者，若竹箭之筠，筠亦润色在外者。旁者，四面之谓也。达者，通达之名也。信者，内不欺隐者也。玉采色彰达著见於外，无隐掩，如人有信者亦著见於外，故云“信也”。
　　○“气如白虹，天也”，白虹，谓天之白气。言玉之白气，似天白气，故云“天也”。
　　○“精神见於山川，地也”，精神，谓玉之精气，彻见於山川，谓玉在山川之中，精气彻见於外，地气含藏於内亦彻见於外，与地同，故云“地也”。
　　○“圭璋特达，德也”，行聘之时唯执圭璋，特得通达，不加馀币。言人之有德，亦无事不通，不须假他物而成。言圭璋之特，同人之有德，故云“德也”。
　　○“天下莫不贵者，道也”，道者，通也。言万物无不由道而通，故天下无不贵之。玉者，亦天下贵之，与道相似，故云“道也”。
　　○“《诗》云：言念君子，温其如玉”，此《诗 秦风 小戎》之篇，美秦襄公之诗也。言襄公出兵征伐西戎，妇人思念其夫，言我念此君子，颜色温然如玉。引之者，证玉以比德之事。言贵玉者，以其似君子，故云“君子贵之”也。
　　○注“碈，石似玉”。
　　○正义曰：案吕谌《字林》云：“碈，美石。”以其石之美者，故云“似玉”也。
　　○注“栗，坚貌”。
　　○正义曰：案《诗 大雅》云：“实颖实栗。”栗，是禾之坚熟，故云“栗，坚貌”也。
　　○注“《乐记》曰：止如槀木”。
　　○正义曰：引之者，证乐声之止似击枯槀之木，无馀声也。言玉击止之时，其声即绝，与乐相似也。
　　○注“瑕玉”至“忠也”。
　　○正义曰：瑕，玉之病也。吕谌《字林》云：“瑕，玉小赤。”而云“病者”，以瑕与疵瘕义同，故云“玉之病也”。云“瑜，其中间美”者，案《字林》云：“瑜，美玉。”是瑕之中间美善者。
　　○注“孚读”至“信也”。
　　○正义曰：案《字林》云：“琈，玉别名，玉旁孚也。”此读为“浮”者，取浮见於外，非《字林》“琈”玉之名也。
　　○注“有德者无所不达，不有须而成也”。
　　○正义曰：德者，得也。万物皆得，故无所不通达，不更须醋茆物而自成也。以聘享之礼，有圭璋璧琮，璧琮则有束帛加之乃得达，圭璋则不用束帛，故云“特达”。然璧琮亦玉，所以琮则加於他物，圭璋得特达者，但玉既比德，於礼重处则特达，於礼轻处则加物。以玉可重可轻，美其重处言之，故云“特达”。 

  
　 
卷六十三 丧服四制第四十九 

　卷六十三 丧服四制第四十九 　 
　　陆曰：“郑云：‘以其记丧服之制，取其仁、义、礼、智四者也。《别录》属《丧礼》。’” 
　　[疏]正义曰：案郑《目录》云：“名曰《丧服四制》者，以其记丧服之制，取於仁、义、礼、知也。此於《别录》旧说属《丧服》。”郑云“旧说”，案《别录》无“丧服四制”之文，唯旧说称此丧服之篇属《丧服》。然以上诸篇，每篇言“义”，此不云“丧义”，而云“丧服四制”者，但以上诸篇皆记《仪礼》当篇之义，故每篇言“义”也。此则记者别记丧服之四制，非记《仪礼 丧服》之篇，故不云“丧服之义”也。
　　凡礼之大体，体天地，法四时，则阴阳，顺人情，故谓之礼。訾之者，是不知礼之所由生也。礼之言体也，故谓之礼，言本有法则而生也。口毁曰“訾”。
　　○訾，徐音紫，毁也，一音才斯反。 
　　[疏]“凡礼”至“生也”。
　　○正义曰：此一篇总论丧之大体，有四种之制。初明恩制，次明理制，次明节制，次明权制，既明四制。事毕，又明三年丧自古而行之，故引高宗之事。又明斩衰以下，节制之差，结成仁义之事。各随文解之。
　　○“体天地”者，言礼之大纲之体，体於天地之间所生之物。言所生之物，皆礼以体定之。
　　○“法四时”者，则下文云“丧有四制，变而从宜，取之四时”是也。
　　○“则阴阳”者，下文云“吉凶异道，不得相干，取之阴阳”是也。
　　○“顺人情”者，下文云“有恩有理，有节有权，取之人情”是也。
　　○“故谓之礼”者，以其无物不体，故谓之为礼，故注云“礼之言体”也。
　　○“訾之者，是不知礼之所由生也”者，言若訾毁，不信礼之体天地、法四时、则阴阳、顺人情，如此之人，是不识知礼之所由生也。言不知礼之有法则也。
　　夫礼，吉凶异道，不得相干，取之阴阳也。吉礼、凶礼异道，谓衣服、容貌及器物也。丧有四制，变而从宜，取之四时也。有恩有理，有节有权，取之人情也。恩者仁也，理者义也，节者礼也，权者知也。仁、义、礼、知，人道具矣。“取之四时”，谓其数也。“取之人情”，谓其制也。
　　○知音智，下同。 
　　[疏]“夫礼”至“具矣”。
　　○正义曰：此一节覆说前文礼“法四时，则阴阳，顺人情”之事。不覆说“体天地”者，天地包此四时、阴阳、人情，无物不总，故不覆说“体天地”之事。
　　○“吉凶异道”者，言吉、凶各异其道，及衣服、容貌、器物不同也。“丧有四制，变而从宜”者，言门内主恩，若於门外，则变而行义。尊卑有定，礼制有恒，以节为限。或有事故，不能备礼，则变而行权，是皆“变而从宜”，取人情也。
　　○“恩者仁也，理者义也，节者礼也”，恩属於仁，理属於义，节属於礼，故云“节者礼也”。
　　○“权者知也”，量事权宜，非知不可，故云“权者知也”。
　　○“仁、义、礼、知，人道具矣”者，此总结四制之义。仁属东方，义属西方，礼属南方，知属北方。四时并备，是“人道具矣”。五常五行，四时无“信”者，知中兼之，故北方水为知，又为信，是取法四时，故不并数“信”也。
　　其恩厚者其服重，故为父斩衰三年，以恩制者也。服莫重斩衰也。
　　○为，于伪反，下及注同。衰，七回反，注及下同。 
　　[疏]“其恩”至“者也”。
　　○正义曰：此一经明四制之中恩制也。以父最深恩，故特举父而言之。其实门内诸亲为之著服，皆是“恩制”也。
　　门内之治恩揜义，门外之治义断恩。资於事父以事君，而敬同，贵贵尊尊，义之大者也。故为君亦斩衰三年，以义制者也。资，犹操也。贵贵，谓为大夫君也。尊尊，谓为天子诸侯也。
　　○治，直吏反，下同。揜，於检反。断，丁乱反。操，七刀反，皇云“特也”。 
　　[疏]“门内”至“者也”。
