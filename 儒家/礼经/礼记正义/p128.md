<!-- { "loadSidebar": true } -->
　　[疏]“蛰虫”至“其户”。
　　○正义曰：俯，垂头也。墐，涂也。前月但藏而坏户，至此月既寒，故垂头向下，以随阳气，阳气稍沈在下也。而又涂塞其户穴，以避地上阴杀之气也。
　　乃趣狱刑，毋留有罪。杀气巳至，有罪者即决也。
　　○趣音促，又七住反。收禄秩之不当，供养之不宜者，天气杀而万物咸藏，可以去之也。禄秩之不当，恩所增加也。供养之不宜，欲所贪耆熊蹯之属非常食。
　　○当，丁浪反，注同。供养，九用反；下馀亮反，注同。去，起吕反。耆，市志反。熊，乎弓反。蹯音烦。 
　　[疏]“收禄”至“宜者”。
　　○正义曰：春夏阳气宽施，许人主从时，虽禄秩不当，亦所权许。今秋阴气急敛，禁罚必当，是春夏所权置者，今悉收停之也。禄秩不当，谓彼人不应得禄，而王恩私与之者；供养不宜，谓非常之膳，求不可得者也。
　　是月也，天子乃以犬尝稻，先荐寝庙。稻始孰也。 
　　季秋行夏令，败其国大水，冬藏殃败，民多鼽嚏。未之气乘之也。六月宿宜东井，气多暑雨。
　　○鼽音求，《说文》云：“病塞鼻窒。”嚏，丁计反。 
　　[疏]“季秋”至“鼽嚏”。
　　○正义曰：“其国大水”，天灾。“冬藏殃败”，地灾。“民多鼽嚏”，人灾。
　　行冬令，则国多盗贼，边竟不宁，土地分裂。丑之气乘之也。极阴为外，边竟之象也。大寒之时，地隆坼也。
　　○竟音境，注及后同。隆，六中反。坼，丑白反。 
　　[疏]“行冬”至“分裂”。正义曰：“国多盗贼，边竟不宁”，人灾；“土地分裂”，地灾。
　　○注“极阴”至“之象”。
　　○正义曰：以十一月一阳生，十二月二阳生。阳在内，伏於地下，四阴在地上，故云“极阴为外”也。
　　行春令，则暖风来至，民气解惰，辰之气乘之也。《巽》为风。
　　○暖，乃管反，又许元反。解，古买反。惰，徒卧反。师兴不居。辰宿直角，角主兵，不居，象风行不休止也。 
　　[疏]“行春”至“不居”。
　　○正义曰：“暖风来至”，天灾。“民气解惰，师兴不居”，人灾。
　　孟冬之月，日在尾，昏危中，旦七星中。孟冬者，日月会於析木之津，而斗建女之辰也。
　　○析，思历反。 
　　[疏]“孟冬”至“星中”。
　　○正义曰：按《三统历》：“十月节，日在尾十度，昏危十四度中，去日八十九度，旦翼初度中。十月中，日在箕七度，昏室十度中，去日八十六度，旦轸五度中。”按《元嘉历》：“十月节，日在心二度，昏危一度中，且张八度中。十月中，日在尾十二度，昏危十三度中，旦翼八度中。”
　　其日壬癸。壬之言任也。癸之言揆也。日之行，东北从黑道，闭藏万物，月为之佐。时万物怀任於下，揆然萌牙，又因以为日名焉。 
　　其帝颛顼，其神玄冥。此黑精之君，水官之臣，自古以来，著德立功者也。颛顼，高阳氏也。玄冥，少皞氏之子曰脩，曰熙，为水官。
　　○颛音专。顼音许玉反。冥，亡丁反。 
　　[疏]注“颛顼”至“水官”。
　　○正义曰：按《五帝德》云：“颛顼高阳氏，姬姓也。”又《帝王世纪》云：“生十年而佐少皞，十二年而冠，二十年而登帝位，在位七十八年而崩，以水承金也。”云“玄冥，少皞氏之子曰脩曰熙”者，按昭二十九年《左传》云“少皞氏有子曰脩曰熙，又云脩及熙为玄冥”，是相代为水官也。
　　其虫介。介，甲也。象物闭藏地中，龟鳖之属。
　　○鳖，必灭反。其音羽。三分商去一以生羽，羽数四十八。属水者，以为最清，物之象也。冬气和则羽声调。《乐记》曰：“羽乱则危，其财匮。”
　　○匮，其位反。 
　　[疏]注“三分”至“十八”。
　　○正义曰：商数七十二，三分之，每一分有二十四，去其二十四，馀有四十八，故羽数四十八也。其数既少，故为最清，清者最贱，物比於人亦为贱，故云“物之象也”。
　　律中应锺。孟冬气至，则应锺之律应。应锺者，姑洗之所生，三分去一，律长四寸二十七分寸之二十。《周语》曰：“应锺，均利器用，俾应复。”
　　○应，应对之应，注同。 
　　[疏]注“应锺”至“应复”。
　　○正义曰：姑洗之律长六寸九分寸之一，三分去一，则六寸去二寸，有四寸在。馀有整一寸九分寸之一，更三分，一寸为二十七分，九分寸之一为三分，并二十七分，总为三十分，三分去一，去其十分，馀有二十分在，故云应锺“律长四寸二十七分寸之二十”也。引《周语》以下者，证应锺之义。按《春秋》说云：“应其锺。”注云：“应锺，应其种类。”《律历志》：“应锺，言阴气应无射，该藏万物，而杂阳阂种。”注云：“阂，藏塞也。阴杂阳气藏塞，为万物作种。”晋灼曰：“外闭曰阂。”以此言之，云“应其种类”，正谓应无射也。云“均利器用，俾应复”者，按《周语注》：“《坤》六三用事，应，当也。”言阴当代阳用事，百物可锺藏，则均利百工之器，俾应复者，阴阳用事，终而复始也。
　　其数六。水生数一，成数六，但言六者，亦举其成数。其味咸，其臭朽。水之臭味也。凡咸朽者皆属焉。气若有若无为朽。
　　○朽，许九反，本亦作，《字林》云：“，腐也。”《说文》云：“或为朽字。”其祀行，祭先肾。冬阴盛，寒於水，祀之於行，从辟除之类也。祀之先祭肾者，阴位在下，肾亦在下，肾为尊也。行在庙门外之西为軷壤，厚二寸，广五尺，轮四尺。祀行之礼，北面设主于軷上，乃制肾及脾为俎，奠于主南。又设盛于俎东、祭肉、肾一、脾再，其他皆如祀门之礼。
　　○辟，必亦反，又婢亦反。軷，步曷反。壤，如丈反。厚，户豆反。广，古旷反。 
　　[疏]注“行在”至“之礼”。
　　○正义曰：知“行在庙门外之西”者，约《檀弓》云“毁宗躐行”。自此以下，皆中霤礼文。“广五尺，轮四尺”者，谓軷坛东西为广，南北为轮，常祀行神之坛则然。若於国外祖道軷祭，其坛随路所向，而为广轮尺数同也。按郑注《聘礼》云：“礼毕，乘车轹而遂行，唯车之一轮轹耳。”所以然者，以两轮相去八尺，今軷唯广五尺，故知不两轮俱轹。云“北面设主軷上”者，以主须南向，故人北面设之。其主，则郑注《大驭》云：“盖以菩刍棘柏为神主也。”
　　水始冰，地始冻，雉入大水为蜃，虹藏不见。皆记时候也。大水，淮也。大蛤曰蜃。
　　○蜃，常忍反。见，贤遍反。下注“录见”同。 
　　[疏]注“大水淮也”。
　　○正义曰：知“大水淮”者，《晋语》云：“雉入于淮为蜃。”
　　天子居玄堂左个，乘玄路，驾铁骊，载玄旂，衣黑衣，服玄玉，食黍与彘，其器闳以奄。玄堂左个，北堂西偏也。铁骊，色如铁。黍秀舒散，属火，寒时食之，亦以安性也。彘，水畜也。器门而奄，象物闭藏也。今《月令》曰“乘轸路”，似当为“袗”字之误也。
　　○骊，力知反。铁，他结反。轸，之忍反。袗，之刃反。 
　　[疏]“载玄”至“玄玉”。
　　○正义曰：春云“载青旂，衣青衣，服苍玉”，青深而苍浅。旂与衣，虽人功所为，不可浅深异色，故同用青也。玉是自然之色，不可纯青，故用苍之浅色。夏云“载赤旂，衣朱衣，服赤玉”，与春不类者，亦以朱深而赤浅。旂可用浅，衣必用深，故衣旂异色，赤玉与苍玉同，俱是其色浅也。冬云“载玄旂，衣黑衣，服玄玉”者，亦以黑深而玄浅，旂用浅色，故其色玄。衣用深色，故其色黑，与夏同也。服玄玉者，玉从自然之色，故其色浅而用玄玉也。犹如夏云赤玉，春云苍玉，相似也。
　　○注“今月”至“误也”。
　　○正义曰：郑以此月乘轸路，轸是车之后材，路皆有轸。何得云“乘轸路”，此“轸”字当衣旁着？袗是玄色，故以今《月令》“轸”字似当为“袗”字错误，以车旁为之。必知“袗”字为色者，以此经云“乘玄路”，玄袗义同，故《昏礼》云“女从者毕袗玄”，郑虽以袗为同，要袗是玄之类。
　　是月也，以立冬。先立冬三日，太史谒之天子曰：“某日立冬，盛德在水。”天子乃齐。谒，告。
　　○先，悉荐反。
　　○立冬之日，天子亲帅三公、九卿、大夫以迎冬於北郊，还反，赏死事，恤孤寡。迎冬者，祭黑帝叶光纪於北郊之兆也。死事，谓以国事死者，若公叔禺人、颜涿聚者也。孤寡，其妻子也。有以惠赐之，大功加赏。
　　○叶，本又作汁，音协。禺音遇。椓，丁角反，又作涿，同。 
　　[疏]“天子”至“孤寡”。
　　○正义曰：亦率群臣至北郊迎黑帝叶光纪，而颛顼玄冥配之。不言诸侯，亦如夏空其文也。
　　○“还反赏死事”者，还於郊，反亦反於朝也。赏死事，谓巨人有为国事死者，北郊还，因杀气之盛，而赏其家后也。“恤孤寡”者，恤，供给也。孤寡，即死事者妻子也，财禄供给之也。
　　○注“死事”至“加赏”。
　　○正义曰：举死事之人证之也。《春秋左传》鲁哀十一年，鲁师与齐战，公叔务人曰：“上不能谋，士不能死，何以治民？吾既言之矣，敢不勉乎？”乃与其嬖僮汪锜赴敌，皆死。虽无赏赐之文，而亦死事之义，故以证之。哀二十三年，晋“知伯亲禽颜庚”，注云“齐大夫颜涿聚”。二十七年“齐师将兴”，“属孤子，三日朝。设乘车两马，系五邑焉，召颜涿聚之子晋曰‘隰之役，而父死焉。今君命女以是邑也，服车而朝’”，是其加赏也。兼平常惠赐，养幼少，恤孤寡，亦是也。
　　是月也，命大史衅龟筴占兆，审卦吉凶。筴，蓍也。占兆，龟之繇文也。《周礼 龟人》“上春衅龟”，谓建寅之月也。秦以其岁首，使大史衅龟筴，与周异矣。卦吉凶，谓《易》也。审，省录之，而不衅筮，筮短，贱於兆也。今《月令》曰“衅祠”，“祠”衍字。
　　○衅，许靳反。筴，初格反。蓍音尸。繇，直又反。 
　　[疏]“是月”至“吉凶”。
