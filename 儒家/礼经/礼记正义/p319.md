<!-- { "loadSidebar": true } -->
　　○正义曰：案《周礼 考工记》“韗人为皋陶”，郑云：“皋陶，鼓木也。言韗人之官，掌作鼓木，张皮两头鞔之以为鼓，是韗磔皮革之官。”云“翟，谓教羽舞者也”者，羽，翟羽，故《诗 邶风》云“左手执籥，右手秉翟”，翟即狄也，古字通用。云“古者不使刑人守门，谓夏殷时”者，以《周礼》墨者使守门，故知不使刑人守门，谓夏殷时也。
　　凡祭有四时，春祭曰礿，夏祭曰禘，秋祭曰尝，冬祭曰烝。谓夏、殷时礼也。
　　○礿，羊灼反，字又作禴。夏，户嫁反，下“注夏”“孟夏”同。礿、禘，阳义也。尝、烝，阴义也。禘者阳之盛也，尝者阴之盛也。故曰：“莫重於禘、尝。”夏者尊卑著，而秋万物成。古者於禘也，发爵赐服，顺阳义也。於尝也，出田邑，发秋政，顺阴义也。言爵命属阳，国地属阴。故记曰：“尝之日，发公室，示赏也。”草艾则墨，未发秋政，则民弗敢草也。发公室，出赏物也。草艾，谓艾取草也。秋，草木成，可芟艾给爨亨，时则始行小刑也。
　　○艾音刈。芟，所御反。发，七乱反。亨，普彭反，徐普益反。故曰：“禘、尝之义大矣，治国之本也，不可不知也。明其义者，君也。能其事者，臣也。不明其义，君人不全。不能其事，为臣不全。”全，犹具也。夫义者，所以济志也，诸德之发也。是故其德盛者其志厚，其志厚者其义章，其义章者其祭也敬。祭敬，则竟内之子孙莫敢不敬矣。济，成也。发，谓机发也。竟内之子孙，万人为子孙。是故君子之祭也，必身亲莅之。有故则使人可也。虽使人也，君不失其义者，君明其义故也。莅，临也。君不失其义者，言君虽不自亲祭，祭礼无阙，於君德不损也。其德薄者其志轻，疑於其义而求祭，使之必敬也，弗可得已。祭而不敬，何以为民父母矣！ 
　　[疏]“凡祭”至“母矣”。
　　○正义曰：此一节明祭祀之重禘、尝之义，人君若能明於其义，可以为民父母，今各随文解之。
　　○“禘者，阳之盛也”者，以禘祭在夏，夏为炎暑，故为阳盛。
　　○“尝者，阴之盛也”者，以尝祭在秋之时，阴功成就，故为阴盛。冬虽严寒，以物於秋成，故不得以冬烝对夏禘。
　　○注“言爵”至“属阴”。
　　○正义曰：爵命是生养之事，故属阳。国地是土地之事，故属阴。
　　○“故记”至“草也”。
　　○以记录之前，先有此记之文，故作记者载前记之文，所以言“记曰”也。此记云尝祭之日，发出公室货财以示赏也。
　　○“草艾则墨”者，谓初秋草堪艾给炊爨之时，则行小刑之墨。
　　○“未发秋政，则民不敢艾草也”，言夏节虽尽，人君未发行秋政，则民不敢艾草也。
　　○注“发公室，出赏物也”。
　　○正义曰：案《左传》云：“赏以春夏，刑以秋冬。”此尝之日发公室示赏者，文各有所对，以赏对刑，则赏属春、夏，刑属秋、冬，其实四时之间皆有赏，故车服属夏，田邑属秋。出田邑之时，亦有物也。故《觐礼》秋时赐侯氏车服及箧服也。
　　○“夫义者，所以济志也”者，济，成也。言禘、尝之义，若人君明之，所以成就其志。
　　○“诸德之发也”者，发，谓机发也。诸，众也，言义者，是人君众德之发，谓诸众人之德发在於义。
　　○“是故其德盛者其志厚”者，谓人君道德显盛，则念亲志意而深厚。若能念亲深厚，则事亲祭祀，其义章明显著。若能事亲章明显著，则其祭也恭敬。以此化下，则竟内民之子孙，无敢不恭敬其亲矣，以化於上故也。
　　○“虽使人也，君不失其义者，君明其义故也”者，言祭祀之时，身既有故，使人摄之。虽使人摄，由君能恭敬，不丧失於为君之义。所以然者，由君自明晓於禘尝之义故也。
　　○“其德”至“志轻”。
　　○言人君道浅义薄，则其念亲志意不能厚重。
　　○“疑於其义”至“民父母矣”者，谓志意既轻，疑惑於祭祀之义，皆不能尽心致敬。身既危疑，而欲求祭，使之必敬，不可得已。“已”是语辞。
　　夫鼎有铭，铭者自名也，自名以称扬其先祖之美，而明著之后世者也。为先祖者，莫不有美焉，莫不有恶焉。铭之义，称美而不称恶，此孝子孝孙之心也，唯贤者能之。铭，谓书之刻之以识事者也。自名，谓称扬其先祖之德，著已名於下。
　　○自名，如字，徐武政反，下及注“自名”同。铭者，论譔其先祖之有德善，功烈、勋劳、庆赏、声名，列於天下，而酌之祭器，自成其名焉，以祀其先祖者也。显扬先祖，所以崇孝也。身比焉，顺也；明示后世，教也。勋，业也，王功曰勋，事功曰劳。酌之祭器，言斟酌其美，传著於钟鼎也。身比焉，谓自著名於下也。顺也，自著名以称扬先祖之德，孝顺之行也。教也，所以教后世。
　　○譔音撰。比，毗志反，谓次比也，下及注皆同。斟，之林反。傅音附，徐音赋；一音直专反，谓传述。著，直略反，徐张虑反。行，下孟反。夫铭者，壹称，而上下皆得焉耳矣。是故君子之观於铭也，既美其所称，又美其所为。美其所为，美此人为此铭。为之者，明足以见之，仁足以与之，知足以利之，可谓贤矣。贤而勿伐，可谓恭矣。明足以见之，见其先祖之美也。仁足以与之，与其先祖之铭也。非有仁恩，君不使与之也。知足以利之，利己名得此於先祖。
　　○见，贤遍反，注同。知音智，又同。故卫孔悝之鼎铭曰：“六月丁亥，公假于大庙。孔悝，卫大夫也。公，卫庄公蒯聩也，得孔悝之立己，依礼褒之以静国人，自固也。假，至也。至於大庙，谓以夏之孟夏禘祭。
　　○悝，口回反。假，加百反，注同。蒯，苦怪反。聩，五怪反。褒，保毛反。公曰：‘叔舅！乃祖庄叔，左右成公。成公乃命庄叔随难于汉阳，即宫于宗周，奔走无射。公曰叔舅者，公为策书，尊呼孔悝而命之也。乃，犹女也。庄叔，悝七世之祖，卫大夫孔达也。随难者，谓成公为晋文公所伐，出奔楚，命庄叔从焉。汉、楚之川也。即宫於宗周，后反得国，坐杀弟叔武，晋人执而归之於京师，寘之深室也。射，厌也，言庄叔常奔走，至劳苦而不厌倦也。周既去镐京，犹名王城为宗周也。
　　○左音佐。右音又，下“启右”并注同，一读此左右并如字。难，乃旦反。奔，本亦作犇。射音亦，注同。为筴，初革反。女音汝，后皆同。从，才用反。坐，才卧反。寘，之豉反。厌，於艳反，下同。镐，胡老反。启右献公。献公乃命成叔纂乃祖服。献公，卫侯衎。成公，鲁孙也，亦失国得反。言庄叔之功流於后世，启右献公，使得反国也。成叔，庄叔之孙成子蒸鉏也。右，助也。纂，继也。服，事也。献公反国，命成子继女祖庄叔之事，欲其忠如孔达也。
　　○纂，子管反。衎，苦旦反。烝，之承反，下文注同。鉏，仕居反。乃考文叔，兴旧耆欲，作率庆士，躬恤卫国。其勤公家，夙夜不解，民咸曰：休哉！’文叔者，成叔之曾孙文子圉，即悝父也。作，起也。率，循也。庆，善也。士之言事也。言文叔能兴行先祖之旧德，起而循其善事。
　　○耆欲，市志反。解，古卖反。休，许虬反。圉，鱼吕反。公曰：‘叔舅！予女铭，若纂乃考服。’若、乃，犹女也，公命悝：予女先祖以铭，以尊显之；女继女父之事。欲其忠如文子也。成公、献公、庄公，皆失国得反，言孔氏世有功焉，宠之也。
　　○女，羊许反，注同。悝拜稽首曰：‘对扬以辟之。对，遂也。辟，明也。言遂扬君命，以明我先祖之德也。
　　○辟，必亦反，又婢尺反，注同，明也。勤大命，施于烝彝鼎。’”施，犹著也，言我将行君之命，又刻著於烝祭之彝鼎。彝，尊也。《周礼》：“大约剂，书於宗彝。”
　　○施如字。彝，以支反。著，张虑反，又直略反，下同。约如字，徐於妙反。剂，子随反。此卫孔悝之鼎铭也。言铭之类众多也，略取其一以言之。古之君子论譔其先祖之美，而明著之后世者也，以比其身，以重其国家如此。如庄公命孔悝之为也。庄公、孔悝，虽无令德以终其事，於礼是，行之非。子孙之守宗庙社稷者，其先祖无美而称之，是诬也；有善而弗知，不明也；知而弗传，不仁也。此三者，君子之所耻也。 
　　[疏]“夫鼎”至“耻也”。
　　○正义曰：以前经明事亲致敬，此一节明称扬先祖之美，今各依文解之。
　　○“铭者自名也”者，言为先祖之铭者，自著己之功名於下。
　　○“自名以称扬其先祖之美，而名著之后世者”也，谓自著己名之时，先称扬其先祖之美於上，而使昭明显著於后世。“铭者，论譔其先祖之有德善”者，论，谓论说；譔，则譔录。言子孙为铭论说、譔录其先祖道德善事。
　　○“功烈、勋劳、庆赏、声名列於天下”者，此先祖美善之事也。烈，业也。谓有功业勋劳，有庆赏声名著於天下者也。
　　○“而酌之祭器”者，酌，斟酌也。祭器，钟鼎也。若有声名遍普天下者，则斟酌列书，著於君之钟鼎也。
　　○“自成其名焉”者，先书先祖之德於器上，又自成已名於先祖铭下也。
　　○“以祀其先祖者也”者，祀祖，谓预君给祭也。礼：功臣既得铭鼎，则得预君大祫，令先祖被铭预祫，是尊其先祖也。
　　○“显扬先祖，所以崇孝也”者，释所以必铭预也，为崇於孝道，故称扬先祖也。
　　○“身比焉，顺也”者，比，次也。先称祖德，而己身亲自著名次於下，是崇孝顺之行也。
　　○“明示后世，教也”者，为人子孙能得称扬先祖，明示后世，使后世敩慕，即是教也。
　　○注“烈业”至“后世”。
　　○正义曰：“烈，业也”，《释诂》文。“王功曰勋”，“事功曰劳”《周礼 司勋》文。云“傅著於钟鼎也”者，傅，附也，言镌勒先祖功名附著於钟鼎。或解傅为传述於钟鼎，义亦通也。云“自著名以称扬先祖之德”者，解经“身比焉”。云“孝顺之行也”者，以解经“顺”也。云“教也，所以教后世”者，言称先祖，明示后世，所以教后世便如先祖之善也，故云“教”也。
　　○“夫铭”至“所为”。
　　○“铭者，壹称”，谓造铭唯一称先祖之善。
　　○“而上下皆得焉耳矣”者，上谓光扬先祖，下谓成己顺行，又垂教来世也。
　　○“既美其所称，又美其所为”者，释“上下皆得”也，所称，谓先祖也。所为，谓己身行业也。君子有德之士观铭，必见此二事之美。
　　○“为之”至“恭矣”。
　　○“为之”者，谓为铭之人也。
　　○“明足以见之”者，谓己有显明之德，足以见先祖之美。
