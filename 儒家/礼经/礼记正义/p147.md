<!-- { "loadSidebar": true } -->
　　○注“四时”至“学者”。
　　○正义曰：“四时各有所宜学”者，即下云“春夏学干戈”，及“春诵夏弦”之类是也。云“学士谓司徒论俊选所升於学”者，则《王制》云“王子、卿、大夫、元士之適子，及国之俊选等升於学”，谓大学也。故下云“於东序”，是大学也。
　　○注“干盾”至“秉翟”。
　　○正义曰：干，盾也。春时万物有孚甲，故象干也。盾，捍也。盾所以捍难，故以干为盾也。云“戈，句孑戟也”者，夏气茂盛，万物体壮，枝叶似戟，有句孑也。案《考工记》：“戈广二寸，内倍之，胡三之，援四之，以其形句曲有孑刃。”郑云：“若今鸡鸣戟也。”云“干戈，《万》舞，象武也”者，宣八年《公羊传》：“《万》者何？干舞也。”以其用干，故知象武。若其《大武》，则以干配戚，则《明堂位》云：“朱干玉戚冕而舞《大武》。”若其小舞，则以干配戈，则《周礼》乐师教小舞、干舞是也。春夏阳气发动，故云“用动作之时学之”。“秋冬学羽籥”，羽，翟羽也。秋则体成文章也。籥，笛也。籥声出於中，冬则万物藏於中。云“羽籥，籥舞，象文也”，宣八年《公羊传》云：“籥者何？籥舞也。”以其不用兵器，故象文也。引《诗》者，《邶风 简兮》之篇也，证羽籥之义，以秋冬凝寒渐静，故云“用安静之时学之”。卢植以为春教干，夏教戈，秋教羽，冬教籥。但干与戈、羽与籥，舞时相对之物。皇氏云“郑引《诗》‘左手执籥，右手秉翟’，则秋冬羽籥同教，春夏亦同教干戈”，义或然也，皆据年二十升大学者也。
　　○注“四人”至“吹籥”。
　　○正义曰：云“通职，秋冬亦学以羽籥”者，此籥师云教戈，《周礼》“籥师掌教国子舞羽吹籥”，是籥师既教戈，又教籥。此小乐正教干，《周礼》乐师教小舞，则六舞皆教，故知通职。至秋冬之时，亦教羽籥也。云“小乐正，乐师也”者，诸侯谓之小乐正，天子谓之乐师，此有大乐正及小乐正，《周礼》有大司乐，有乐师，故知小乐正当乐师也。但此经杂，多有诸侯之礼，故谓之大乐正也、小乐正也。云“《周礼》乐师掌国学之政，教国子小舞”者，证乐师有教舞之事。小舞者，谓年幼小时教之舞，其舞即帗舞、羽舞、皇舞、旄舞、干舞、人舞也。云“大胥掌学士之版，以待致诸子，春入学，舍菜合舞，秋颁学合声”者，证大胥有教乐之事，大胥掌教学士版籍，以待聚致诸子，诸子则学士也。春时入学释蘋藻之菜，礼先圣先师，合六舞节奏，令之得所。秋时颁布学者才艺，和合音声，使应曲折。云“籥师掌教国子舞羽吹籥”者，证籥师有教乐之事。《周礼》唯有籥师，此云籥师丞者，或诸侯之礼，或异代之法。
　　○“胥鼓《南》”。
　　○胥谓大胥，《南》谓南夷之乐。旄人教国子南夷乐之时，大胥则击鼓以节南乐，故云“胥鼓《南》”。
　　○注“南南”至“不僣”。
　　○正义曰：《钩命决》云：“东夷之乐曰《昧》，南夷之乐曰《南》，西夷之乐曰《朱离》，北夷之乐曰《禁南》，一名《任》。”《明堂位》云：“《任》，南蛮之乐也。”云“胥掌以六乐之会，正舞位”者，证大胥所以鼓节《南》，由正舞位，故鼓之也。云“旄人教夷乐”者，证教《南》乐之人是旄人也。引《诗》“以雅以南”者，是《小雅 鼓锺》之诗，剌幽王用乐不与德比，故陈先王正乐以剌之。教夷蛮者，明王德化率来四夷，言先王以《万》舞之雅乐，以四夷之《南》乐，以籥舞之文乐，进旅退旅，则知三舞各得其所，不有僣差。引之者，证此经之《南》，举南乐，则四夷之乐皆教之也。
　　○注“诵谓”至“同也”。
　　○正义曰：诵谓歌乐者，谓口诵歌乐之篇章，不以琴瑟歌也。云“弦谓以丝播《诗》”者，谓以琴瑟播彼《诗》之音节，《诗》音则乐章也。若学舞之时，春夏学干戈而用动，秋冬学羽籥而用静，皆据年二十升於大学者。若其未升大学之时，则春诵夏弦，在殷之瞽宗也。云“阳用事则学之以声”，春夏是阳，阳主清轻，故学声，声亦清轻。云“阴用事则学之以事”，秋冬属阴，阴主体质，故学事，事亦体质。因四时所宜，顺动静之气，於学功业易成也。云“周立三代之学”者，谓立虞、夏、殷学也。其虞之学制在国，兼在西郊，郊则周之小学也。夏、殷之学亦在国。而郑注《仪礼》云“周立四代之学於国”者，合周家为言耳，故与此注不同。夏后氏之学在上庠，即周之大学，为夏之制也。云“学《书》於虞氏之学，《典》、《谟》之教所兴也”者，《虞书》有《典》有《谟》，故就其学中而教之，则周之小学也。云”学舞於夏后氏之学，文武中也”，夏后氏上受舜禅，是文：下有汤伐，是武。以此二者之间，故云“文武中”，以兼有文舞武舞故也。云“学《礼》、《乐》於殷之学，功成治定，与已同也”者，以汤伐桀，武王伐纣，殷、周革命，事类相似，故云“功成治定，与已同也”。先师以为三代学，皆立大学小学。今案下养老於东序，是周之大学，夏之东序也。又《王制》云“养老於虞庠”，是周之小学为虞庠也。又此学虞学也，学舞於夏学，学礼於殷学。若周别有大学小学，更何所教也？
　　凡祭与养老乞言，合语之礼，皆小乐正诏之於东序。学以三老之威仪也。养老乞言，养老人之贤者，因从乞善言可行者也。合语，谓乡射、乡饮酒、大射、燕射之属也。《乡射记》曰：“古者，於旅也语。”
　　○合如字，徐音閤，注同。下“大合乐”放此。大乐正学舞干戚，语说，命乞言，皆大乐正授数。学以三者之舞也。戚，斧也。语说，合语之说也。数，篇数。
　　○说如字，徐始锐反，注“语说”同。大司成论说在东序。论说，课其义之深浅，才能优劣。此云乐正司业，父师司成，则大司成、司徒之属师氏也。师氏掌以美诏王，教国子以三德三行，及国中、失之事也。
　　○论，力门反，徐力顿反，注同。行，下孟反，下文“德行”同。 
　　[疏]“凡祭与养老”至“在东序”。
　　○正义曰：此一节还是第二节中，教世子及学士祭与养老合语之威仪，又教世子等祭与养老合语之义理，兼明所教之官及所教之处，又明司成之官考课才艺深浅也。
　　○“凡祭与养老乞言，合语之礼”者，此之一“凡”总包三事也：一是祭，二是养老乞言，三是合语之礼。“皆小乐正诏之於东序”，谓祭与养老乞言及合语之礼，皆小乐正之官诏告世子及学士於东序之中，谓小乐正以此祭及养老、合语三者之威仪以教世子及学士等。
　　○注“学以”至“也语”。
　　○正义曰：学以三者，学，教也。教以三者威仪容貌，言祭与养老乞言及合语行礼之时，皆有容貌，故小乐正教之。云“合语谓乡射，乡饮酒、大射、燕射之属也”者，此经先云祭与养老乞言，别云合语，则合语非祭与养老也。故知是乡射、乡饮酒必大射、燕射之等，指《仪礼》成文而言之，以其此等至旅酬之时，皆合语也。其实祭未及养老，亦皆合语也。故《诗 楚茨》论祭祀之事，云“笑语卒获”，笺云：“古者於旅也。”语是祭，有合语也。养老既乞言，自然合语也。引《乡射记》者，证旅酬之时，得言说先王之法，故云“古者於旅也语”。言合语者，谓合会义理而语说也。
　　○“大乐”至“授数”。
　　○前文小乐正既教三者之威仪，今大乐正又教三者之义理，故大乐正学舞干戚，干戚则前经祭祀也。祭祀之时，舞其干戚之乐。不云祭祀，而云舞干戚者，容祭祀之外，馀干戚皆教之。语说，谓合语之说，则前经合语也，亦大乐正教以语说义理。命乞言者，大乐正命此世子及学士於老者而乞言，则前经养老乞言。但前经云祭，故养老乞言与祭相连，故尊之，序在合语之上。此经不云祭，故略其养老在语说之下。皆大乐正授数者，谓干戚、语说、乞言三者，皆大乐正之官授世子及学士等篇章之数，为之讲说，使知义理。
　　○注“学以”至“篇数”。
　　○正义曰：此经与前经重序其事，文势相似，前经小乐正乃教威仪，事浅，故云“诏之东序”。此大乐正所教义理既深，故“大乐正授数”。知者，文承东序之下，大乐正授数之时，亦在东序，大司成论说在东序。
　　○小乐正既诏以三者威仪，大乐正又教以三者义理，於是大司成之官论量课说此世子学士等义理之深浅、才能之优劣於东序之中。
　　○注“司成”至“事也”。正义曰：郑以下文云“乐正司业，父师司成”，父师与乐正相连。此大司成亦与大乐正相次，故知司成则大司成也。以其掌教，故知是司徒之属。以其父师司成，又掌教国子，故知当师氏也。引《师氏》以美诏王以上者，皆《师氏职》文。案《书传》“大夫为父师”，《周礼 师氏》中大夫云教国子以三德三行，三德“一曰至德，以为道本；二曰敏德，以为行本；三曰孝德，以知逆恶。教三行，一曰孝行，以亲父母；二曰友行，以尊贤良；三曰顺行，以事师长”。云“及国中、失之事”者，中谓中礼，失谓失礼，掌国家中礼、失礼之事也。
　　凡侍坐於大司成者，远近间三席，可以问。间犹容也。容三席则得指画相分别也。席之制，广三尺三寸三分，则是所谓函丈也。
　　○坐，才卧反，又如字。远近间，并如字；间，犹容也，注同，徐古辨反。指画，乎麦反。别，彼列反。广，古旷反，又如字。三寸，一本作“广三尺三寸三分”。函，胡南反。终则负墙，卻就后席相辟。
　　○辟音避，下“辟君”同。列事未尽不问。错尊者之语，不敬也。 
　　[疏]“凡侍”至“不问”。
　　○正义曰：此一节论国子侍坐於大司成之仪，故云“侍坐於大司成”。
　　○“远近间三席，可以问”者，去大司成远近，中间可容三席之地。席制广三尺三寸三分寸之一，三席则函一丈，可以指画而问也。
　　○“终则负墙”者，问终则起，卻就后席，负墙而坐，辟后来问者。“列事未尽不问”者，其问事之时，必待尊者言终，如有不晓，然后更问。若尊者序列其事未得终尽，则不可错乱尊者之语而辄有咨问，则为不敬也。
　　凡学，春官释奠于其先师，秋冬亦如之。官谓《礼》、《乐》、《诗》书之官，《周礼》曰：“凡有道者有德者，使教焉。死则以为乐祖，祭於瞽宗。”此之谓先师之类也。若汉，《礼》有高堂生，《乐》有制氏，《诗》有毛公，《书》有伏生，亿可以为之也。不言夏，夏从春可知也。释奠者，设荐馔酌奠而已，无迎尸以下之事。
　　○亿，本又作噫，音抑。 
