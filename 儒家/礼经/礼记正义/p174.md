<!-- { "loadSidebar": true } -->
　　○当，丁浪反。未有入室而不由户者，三百、三千，皆犹诚也。 
　　[疏]“礼也”至“尸者”。
　　○正义曰：此一节论因上礼之有称，故此以下，广明三代之礼皆由诚信乃合。亦各依文解之。
　　○“礼也者，犹体也”者，犹若人身体也。
　　○“体不备，君子谓之不成人”，释体也。人身体发肤、骨肉、筋脉备足，乃为成人。若片许不备，便不为成人也。
　　○“设之不当，犹不备也”者，合譬也。礼既犹如人之有体，体虽备，但设之不当，则不成人，则设礼不当亦不成礼，犹人体之不当也。所以已祭天地，复祭山川社稷；已事生人，复祭宗庙，是备祭之义也。“礼有大”者，谓有大及多为贵也。“有小”者，谓有小及少为贵也。“有显”者，谓有高及文为贵也。“有微”者，谓有素及下为贵也。“大者不可损，小者不可益，显者不可揜，微者不可大也”者，各随其体而设礼，不得不当也。
　　○“故《经礼》三百，《曲礼》三千”者，既设礼大小随於万体，不可不备，故周公制礼，遂有三千三百之多也。“其致一也”者，致，至也。一，诚也。虽三千三百之多，而行之者皆须至诚，故云一也。若损大益小，揜显大微，皆失至诚也。周公摄政七年，制礼作乐，为设官分职之法，亦名《周官》，有六卿，每卿下各有属官六十，凡三百六十经。秦焚烧之后，至汉孝文帝时，求得此书，不见《冬官》一篇，乃使博士作《考工记》补之，非上之义，唯证《周礼》三百六十职也。
　　○“未有入室而不由户”者，室犹礼也。户犹诚也。入室必由户，行礼必由诚，故云未有入室而不由户，行礼不由诚者，言皆由诚也。
　　君子之於礼也，有所竭情尽慎，致其敬而诚若，谓以少小下素为贵也。若，顺也。有美而文而诚若。谓以多大高文为贵也。 
　　[疏]“君子”至“诚若”。
　　○正义曰：此经覆明上以少小下素之义。
　　○“有所竭情尽慎，致其敬而诚若”者，谓所以少小下素为贵者，当求诸於内，有所求竭已情，尽其戒慎，致其恭敬而行，至诚和顺，故以少小下素为贵也。
　　○“有美而文而诚若”：此一经明多大高文为贵之义。“有美而文”者，谓有威仪之美，而文章显著，而行至诚和顺者，章之於外，故须多大高文也。言内行诚顺，则以少小下素求诸内也，外行诚顺，则以多大高文章之外也。
　　君子之於礼也，有直而行也，谓若始死哭踊无节也。有曲而杀也，谓若父在为母期也。
　　○期音基。有经而等也，谓若天子以下至士庶人为父母三年。有顺而讨也，讨犹去也，谓若天子以十二，公以九，侯伯以七，子男以五为节也。
　　○去，起吕反，下“去之”同。有摲而播也，摲之言芟也，谓芟杀有所与也。若祭者贵贱皆有所得，不使虚也。
　　○摲，所监反，又所览反。芟，所咸反。有推而进也，谓若王者之后，得用天子之礼。有放而文也。谓若天子之服，服日月以至黼黻。
　　○放，方往反，下“有放”、“必放”同。有放而不致也，谓若诸侯自山龙以下。
　　○不致，本或作“不至”。有顺而摭也。谓若君沐梁，大夫沐稷，士沐梁。
　　○摭，之石反。 
　　[疏]“君子”至“摭也”。
　　○正义曰：此经广明礼意不同。
　　○“有直而行也”者：君子於礼，一事也。直而行，谓亲始死，孝子哀慼哭踊无节，直在已天性而行也。
　　○“有曲而杀也”者：二事也。曲杀谓服父斩衰三年，为母齐衰期，是曲杀也。
　　○“有经而等也”者：三事也。经，常也。常而等，谓上自天子，下至庶人，虽尊卑有异，而服其父母，则贵贱同等也。
　　○“有顺而讨也”者：四事也。顺犹顺序，讨犹去也，谓天子至尊，每十二为节，自此以下，转相降差，公九，侯伯七，子男五，顺序而稍去之也。
　　○“有摲而播也”者：五事也。摲，芟也。播，布也。谓君祭而群臣助祭得俎，而下至胞翟一切悉有所得，是芟上贵之分，以布遍於下也。
　　○“有推而进也”者：六事也。谓二王之后，已丧天位，而天子必推而进之，使用王礼也。
　　○“有放而文也”者：七事也。放，法也。谓天子画日月星辰於衣服，是法天以为文。
　　○“有放而不致也”者：八事也。致，极也。谓诸侯以下，亦有放法而不得极也。
　　○“有顺而摭也”者：九事也。摭犹拾取也。谓若君沐梁，大夫用稷，士用梁，士卑不嫌，是拾君之礼而用之也。
　　三代之礼一也，民共由之，或素或青，夏造殷因。一也，俱趋诚也。由，用也。素尚白，黑尚青者也。言所尚虽异，礼则相因耳。孔子曰：“殷因於夏礼，所损益可知也。周因於殷礼，所损益可知也。”变白黑言素青者，秦二世时，赵高欲作乱，或以青为黑、黑为黄，民言从之，至今语犹存也。 
　　[疏]“三代”至“殷因”。
　　○正义曰：此一节广明三代损益不同。
　　○“三代之礼一也”者，谓三代所行之礼虽各别，一皆趍於至诚，故云一也。
　　○“民共由之”者：由，用也。非唯君行礼用诚如一也，民亦共用诚如一也。
　　○“或素”者：前明三代虽异，而俱用诚是同，此述其迹异也。或素，尚白也，尚白，殷世之礼也。
　　○“或青”者：尚黑，夏世之礼也。然夏先殷后，今先云“或素”者，记是周时，今欲见周因於殷，殷因於夏礼也。
　　○“夏造”者，往来之礼虽同，而先从夏始，故云夏造也。
　　○“殷因”者，因於夏礼而用之，故云殷因也。
　　○注“一也”至“存也”。
　　○正义曰：“一也，俱趋诚也”，文承上“《经礼》三百，《曲礼》三千，其致一也”。一谓至诚，故知此一亦至诚也。云“青尚黑者也”者，夏以十三月为正，於时草之萌牙变白而青也，夏正尚黑，故也青谓黑也。云“秦二世时，赵高欲作乱，或以青为黑、黑为黄，民言从之，至今语犹存也”者，按《史记》秦二世名胡亥，於时丞相赵高欲杀二世，未知人从己否，乃指鹿为马，人畏赵高，皆称鹿为马，是其事也。其以青为黑以黑为黄，即鹿马之类也。郑去胡亥既近，相传知之。此作记之人在胡亥之后，故或素或青。若王肃之说，则异於此，故《家语》云：“夏后以水德而王，色尚黑。周以木德王，色尚黄。舜以土德王，色尚白。”《圣证论》王肃以为夏同尧，皆尚其紫色，舜土德王尚白，而尚青者，土以生为功，东方生物之始，故尚青。土既尚青，水则辟之青而用白也，故殷是水德而尚白。王肃此说，与《檀弓》、《纬候》文乖，不可用也。 

  
　 
卷二十四 礼器第十 

　卷二十四 礼器第十 　 
　　周坐尸，诏侑武方，其礼亦然，其道一也。言此亦周所因於殷也。武，当为“无”，声之误也。方犹常也。告尸行节，劝尸饮食无常，若孝子之为也。孝子就养无方。诏侑，或为韶囿。
　　○侑音又，本或作宥。武音无。养，羊让反。诏圜音圆，下“圜丘”同，本亦作诏圆。夏立尸而卒祭，夏礼，尸有事乃坐。殷坐尸，无事犹坐。周旅酬六尸。使之相酌也。后稷之尸，发爵不受旅。曾子曰：“周礼其犹醵与？”合钱饮酒为醵，旅酬相酌似之也。《王居明堂之礼》：“仲秋，乃命国醵。”
　　○醵，其庶反，又其约反。与音馀。 
　　[疏]“周坐”至“醵与”。
　　○正义曰：此一节论三代尸不同。
　　○“周坐尸”者，此言有周之所因於殷也，殷人坐尸，周因坐之也。
　　○“诏侑武方”者，亦因殷也。诏，告也。侑，劝也。方，常也。子事父母，就养无方，故在宗庙之中，礼主於孝，凡预助祭者，皆得告尸威仪，劝尸饮食，无常人也。
　　○“其礼亦然”者，其於周礼侑尸及诏侑无方之礼，亦因於殷礼，故云“亦然”也。“其道一也”者，其用至诚之道一也。
　　○“夏立尸而卒祭”者，此更本殷周所损益相因也。夏祭乃有尸，但立，犹质，言尸是人，人不可久坐神坐，故尸唯饮食暂坐。若不饮食时，则尸倚立，以至祭竟也。
　　○“殷坐尸”者，此殷因夏之有立尸，而损其不坐之礼，益为恒坐之法也，是殷转文也。言尸本象神，神宜安坐，不辩有事与无事皆坐也。
　　○“周旅酬六尸”者，此周之因殷而益之也。旅酬六尸，谓祫祭时聚群庙之主於太祖后稷庙中，后稷在室西壁东向，为发爵之主，尊，不与子孙为酬酢，馀自文武二尸就亲庙中，凡六，在后稷之东，南北对为昭穆，更相次序以酬也。殷但坐尸，未有旅酬之礼，而周益之也。然大祫多主，而唯云“六尸”者，先儒与王肃并云：“毁庙无尸，但有主也”。
　　○“曾子曰周礼其犹醵与”者，曾子引世事证周礼旅酬之仪象也。醵，敛钱共饮酒也。凡相敌敛钱饮酒，必非忘怀之酌，得而遽饮，必令平遍不偏颇，与《周礼》次序旅酬相似也。其，王肃礼作“遽”，注云：“曾子以为使六尸旅酬，不三献，犹遽而略。”
　　○“告尸”至“为也”。
　　○正义曰：告尸行节，解经诏也。劝尸饮食，解经侑也。案《特牲》、《少牢》延尸及诏侑相尸之礼，皆是祝官，则是有常，而云无常者，熊氏云：“谓就众祝之中，但是祝官皆得为之，不常用一祝也。”案《周礼》大祝下大夫二人，上士四人，小祝中士八人，下士十有六人，是皆得相侑尸也。
　　君子曰：礼之近人情者，非其至者也。近人情者亵，而远之者敬。
　　○近，附近之近，注同。远，于万反。郊血，大飨腥，三献爓，一献孰。郊，祭天也。大飨，祫祭先王也。三献，祭社稷五祀。一献，祭群小祀也。爓，沉肉於汤也。血腥爓孰远近备古今也。尊者先远，差降而下，至小祀孰而已。
　　○爓，似廉反。是故君子之於礼也，非作而致其情也，作，起也。敬非已情也，所以下彼。
　　○下，户嫁反。此有由始也。有所法也。是故七介以相见也，不然则已悫，三辞三让而至，不然则已蹙。已犹甚也。悫、蹙，愿貌，大愿则辞不见，情无由至也。
　　○蹙，本又作慼，子六反，又音促。愿音原。大音泰。见，贤遍反，下“龙见”同。故鲁人将有事於上帝，必先有事於頖宫；上帝，周所郊祀之帝，谓苍帝灵威仰也。鲁以周公之故，得郊祀上帝，与周同。先有事於頖宫，告后稷也。告之者，将以配天，先仁也。頖宫，郊之学也，《诗》所谓頖宫也，字或为郊宫。
　　○頖，本或作泮，依注音判。晋人将有事於河，必先有事於恶池；恶，当为“呼”，声之误也。呼池、沤夷，并州川。
