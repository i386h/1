<!-- { "loadSidebar": true } -->
　　○“县棺而封”，“封”即窆，窆，下棺内壙中也。贵者则用碑繂，若贫而即葬者，但手县棺而下之，同於庶人，不待碑繂，不设碑繂，不设碑繂不备礼。
　　○注“封当”至“作塴”。
　　○正义曰：“《春秋传》作塴”者，案《左传》昭十二年，“郑简公卒，将为葬除。司墓之室，有当道者，毁之，则朝而塴。弗毁，则日中而塴。”杜注云：“司墓之室，郑之掌公墓大夫徒属之家。塴，下棺也。”
　　司士贲告於子游曰：“请袭於床。”时失之也，礼：唯始死废床。
　　○贲音奔，人名。子游曰：“诺。”县子闻之，曰：“汰哉，叔氏！专以礼许人。”当言礼然，言诺，非也。叔氏，子游字。
　　○汰，本又作“大”，音泰，自矜大。 
　　[疏]“司士”至“许人”。
　　○正义曰：此一节论不可以礼许人之事。案《丧大记》始死废床，至迁尸及袭，皆在於床。当时失礼，袭在於地，故司士贲告子游。“子游曰诺”者，子游知袭在床为是，故以许诺之。“县子闻之，曰：汰哉，叔氏！专以礼许人”，汰，自矜大也。叔氏，子游别字也。言凡有来谘礼事，当据礼以答之。今子游不据前礼以答之，专辄许诺，如似礼出於己，是自矜大，故县子闻而讥之曰“汰哉”。当言礼也，言诺，非礼也。
　　宋襄公葬其夫人，醯醢百瓮。曾子曰：“既曰明器矣，而又实之。”言名之为明器，而与祭器皆实之，是乱鬼器与人器。
　　○醯，呼兮反。醢音海。瓮，乌弄反。 
　　[疏]“宋襄”至“实之”。
　　○正义曰：此一节论宋襄公失礼之事。案《春秋》宋襄公卒在僖二十三年。案文十六年传云，宋昭公将田孟诸，未至，襄夫人，周襄王之姊，使甸师攻而杀之。则宋襄公夫人卒在襄公后，其年极多。此得云“宋襄公葬其夫人”者，盖襄公初取夫人死在襄公之时，故得葬之，其后取夫人，是襄王之姊，死在襄公之后，义不相妨。
　　○“曾子曰：既曰明器，而又实之”者，曾子不讥器之多，但讥其实为非也。言既曰神明之器，当虚也，故讥云“而又实之”也。“言名之为明器，而与祭器皆实之，是乱鬼器与人器也”，案《既夕礼》“陈明器”后云：“无祭器。”郑云：“士礼略也，大夫以上兼用鬼器与人器。”若此，大夫诸侯并得人鬼兼用，则空鬼而实人，故郑云“与祭器皆实之，是乱鬼器与人器”也。士既无人器，则亦实明器，故《既夕礼》云：“罋三，醯、醢、屑。”又云：“甒二，醴、酒也。”若夏后氏专用明器，则分半以实之。殷人全用祭器，则亦分半以虚之。周人兼用明器、人器，人器实之，明器虚之。
　　孟献子之丧，献子，鲁大夫仲孙蔑。司徒旅归四布。旅，下士也。司徒使下士归四方之赙布。夫子曰：“可也。”时人皆贪，善其能廉。
　　○读赗，曾子曰：“非古也，是再告也。”曾子言非礼，祖而读赗，致命将行，主人之吏又读赗，所以存录之。 
　　[疏]“孟献”至“可也”。
　　○正义曰：此一节论丧不贪利之事。孟献子之丧，送终既具，赙布有馀，其家臣司徒敬子禀承主人之意，使旅下士归还四方赙主人之泉布也。谓“四方赙”者，泉布本助丧用，今既有馀，故归还之也。时人皆贪，献子之家独能如此，故夫子曰：“可也。”善其能廉。皇氏以为献子有馀布，归之於君，君令国之司徒归赙於四方。案《春秋》鲁上卿季氏也，仲孙蔑之卒，季氏无谥曰敬子者，皇氏之言非也。熊氏以为献子家臣为司徒，故《左传》“叔孙氏之司马鬷戾”，是家臣亦有司徒司马也。
　　成子高寝疾，成子高，齐大夫国成伯高父也。庆遗入，请曰：“子之病革矣。如至乎大病，则如之何？”观其意。革，急也。遗，庆封之族。
　　○遗，于季反，又如字。革，纪力反。子高曰：“吾闻之也，生有益於人，死不害於人。吾纵生无益於人，吾可以死害於人乎哉！我死，则择不食之地而葬我焉。”不食，谓不垦耕。
　　○垦，苦很反。 
　　[疏]“成子”至“我焉”。
　　○正义曰：此一节论临死不忘俭之事。
　　○注“成子”至“父也”。
　　○正义曰：知者，以其有“庆遗入请”，齐有庆氏，故知是齐大夫。齐有国子高，故知姓国，又见《齐世本》：“懿伯生贞孟，贞孟生成伯高父。”国氏以此知也。
　　子夏问诸夫子曰：“居君之母与妻之丧。”“居处、言语、饮食衎尔”。衎尔，自得貌。为小君恻隐不能至。
　　○衎，苦旦反，注同。为，于伪反，下“为之”、“殷为其久”、“为君服”同
　　○宾客至，无所馆，夫子曰：“生於我乎馆，死於我乎殡。”仁者不厄人。 
　　[疏]“子夏”至“衎尔”。
　　○正义曰：此一节论臣服小君仪容之事。上子夏问居君之母与妻之丧，此“居处言语”是夫子答辞，不云“子曰”者，记人略也。
　　国子高曰：“葬也者，藏也。藏也者，欲人之弗得见也。是故衣足以饰身，棺周於衣，椁周於棺，土周於椁。言皆所以为深邃，难人发见之也。国子高，成子高也。成，谥也。
　　○邃，先遂反。难，乃旦反。见如字，又贤遍反。反壤树之哉！”反，覆也。怪不如大古也，而反封树之。意在於俭，非周礼。
　　○壤，而丈反。复，扶又反，旧音服，非。大音泰。 
　　[疏]“国子”至“之哉”。
　　○正义曰：此一节论重古非今之事。子高之意，人死可恶，故备以衣衾棺椁，欲其深邃，不使人知，今乃反更封壤为坟，而种树以标之哉！言不可封壤种树也。国子意在於俭，非周礼之法。
　　○注“怪不”至“周礼”。
　　○正义曰：唐虞以上谓之“大古”，《易 系辞》云：“古之葬者，厚衣之以薪，不封不树。”今既封树，故云“怪不如大古也”。
　　孔子之丧，有自燕来观者，舍於子夏氏。子夏曰：“圣人之葬人，与人之葬圣人也，子何观焉？与，及也。
　　○燕，乌田反。昔者夫子言之曰：‘吾见封之若堂者矣，封，筑土为垄。堂形四方而高。
　　○垄，力勇反。见若坊者矣，坊形旁杀，平上而长。
　　○坊音防。杀，色戒反，下同。见若覆夏屋者矣，覆谓茨瓦也。夏屋，今之门庑也，其形旁广而卑。
　　○茨，徐在私反，茅覆屋。庑音武。卑如字，又音婢。见若斧者矣。斧形旁杀，刃上而长。从若斧者焉，孔子以为刃上难登，狭又易为功。
　　○狭，户甲反。易，以豉反。马鬛封之谓也。’俗间名。
　　○鬛，力辄反。今一日而三斩板，而已封。板，盖广二尺，长六尺。斩板，谓断其缩也。三断止之，旁杀，盖高四尺，其广袤未闻也。《诗》云：“缩板以载。”
　　○断音短，下同。上，时掌反，下“以上”同。广袤，古旷反，下音茂，徐又亡侯反。尚行夫子之志乎哉！”尚，庶几也。 
　　[疏]“孔子”至“乎哉”。
　　○正义曰：此一节论葬夫子封坟之法。
　　○燕国人闻葬圣人，恐有异礼，故从燕来鲁观之。“舍於子夏氏”，舍，住也，燕人来住子夏家也。“子夏曰：圣人之葬人，与人之葬圣人也，子何观焉”，与，及也。子夏谓燕人云：若圣人葬人，及人葬圣人，皆用一礼，而子远来，何所观乎？王肃云：“‘圣人葬人与’，属上句以言。若圣人葬人与，则人庶有异闻，得来观者；若人之葬圣人，与凡人何异，而子何观之？然公西赤为志，遍用茸荃礼，子夏谓葬圣人与凡人不异者，今谓圣凡相葬，礼仪不殊，而孔子葬异此，是贤葬圣师，别自表义，不施世为法，而子夏恐燕人学敩此礼，故悬而拒之，云其礼本应如一也。而下又述昔闻夫子见四封之异者，此处可共，是许燕人学之，故备陈其教，以赴远观之意。”
　　○“昔者夫子言之曰：吾见封之若堂者矣”，既已语燕人无观，又此历述孔子之言者，欲以此语与燕人为法。封谓坟之也，若如堂基，四方而高。
　　○“见若坊者矣”，坊，堤也。堤坊水，上平而两旁杀，其南北长也。言又见有筑坟形如坊者也。“见若覆夏屋者矣”，殷人以来，始屋四阿。夏家之屋，唯两下而已，无四阿，如汉之门庑。又言见其封坟如覆夏屋，唯两下而杀，卑而宽广。又见封如斧之形，其刃向上，长而高也。既言四坟之异，夫子之意，从若斧者焉。以为刃上难登，狭又易为功力。子夏既道从若斧形，恐燕人不识，故举俗称马鬛封之谓也，以语燕人。马鬷鬛之上，其肉薄，封形似之。
　　○“今一日而三斩板”，子夏前述明夫子语，又引今会古竟，更述其今葬孔子。既是从斧之坟，“今一日”者，谓今作孔子坟，正用一日之功，俭约不假多时。於一日之中而三斩板者，谓作坟法也。筑坟之法，所安板侧於两边，而用绳约板。令立后，复内土於板之上，中央筑之，令土与板平，则斩所约板。绳断，而更置於见筑土上，又载土其中，三遍如此，其坟乃成，故云“今一日而三斩板”也。“而己封”者，为三遍设板，筑土而止已其封也，故郑注：“板，盖广二尺，长六尺。”板广二尺，叠侧三板，应高六尺，而云“四尺”者，但形旁表渐敛，上狭下舒，如斧刃之形，使三板取高四尺，以合周制也。
　　○“尚行夫子之志乎哉”者，尚，庶几也。言今一日三斩板，是庶几慕行於孔子平生所志也，以示燕人。
　　○注“板盖”至“以载”。
　　○正义曰：知“板，盖广二尺”，案《祭义》曰“筑宫仞有三尺”，是墙高一丈。《公羊传》云“五板为堵”，则板广二尺，故五板高一丈也。知板长六尺者，以《春秋左氏》说雉长三丈，高一丈，《公羊传》云“五板为堵，五堵为雉”，按五堵而为雉，则堵长六尺，故《诗笺》云“雉长三丈”，则板六尺。知“盖高四尺”者，以上合葬於防，崇四尺，今葬夫子不可过之，又板广二尺，三板斜杀，唯高四尺耳。其东西之广，南北之袤，则未闻也。引《诗》“缩板以载”，是《大雅 绵》之篇也。引之者，证缩为约板之绳。孙毓难云“孔子墓，鲁城北门外西，坟四方，前高后下，形似卧斧，高八九尺。今无马鬛封之形，不止于三板，记似误”者，孙毓云据当时所见，其坟或后人增益，不与元葬坟同，无足怪也。
　　妇人不葛带。妇人质，不变重者，至期除之，卒哭变绖而已。 
　　[疏]“妇人不葛带”。
　　○正义曰：此论齐斩妇人带要绖也。葬后卒哭，变麻易葛，而妇人重要而质，不变所重，故不葛带。至期除之，卒哭直变绖而已。大功以下轻，至卒哭并变为葛，与男子同。绖，首绖也，妇人轻首重要故也。
　　有荐新，如朔奠。重新物，为之殷奠。 
