<!-- { "loadSidebar": true } -->
　　○“接下承弣”者，主人既还在客左，与客并，以却左手接客左手之下而承弣，又覆右手捉弓下头。
　　○注“由从”至“手与”。
　　○正义曰：客在右，故云“右客”也，是尊客，故使客在右也。云“接下，接客手下也”者，客却左手承弣，今主人卻左手接客左手之下而取弓。必知其客主俱卻左手承弣，右手覆箫者，若主人用右手承弣，便是主人倒执弓，故知然也。云“承弣却手，则箫覆手与”者，箫谓弓下头也。客以弓上头授与主人，主人以左手却之接客手下，故又覆右手按捉弓下头也。是客主授受皆卻左手承弣，覆右手执箫也。
　　○“乡与客并，然后受”者。前漫云由左，恐人或相对而左右也。今明既拜客竟，则还前立处，与客俱乡南而立，乃后受弓，故云“乡与客并，然后受”也。
　　○注“於堂”至“并授”。
　　○正义曰：“俱南面”，解“乡与客并”也。言於堂上俱南面，是向明故也。若不於堂上，则未必南面，当随时便而俱向明。云“礼：敌者并授”者，若不敌则不并授，此又证遗人是敌者也。然敌者并授，案《聘礼》宾问主国之卿，卿北面受币，聘宾南面授币，卿与聘宾是敌，不并授者，以聘宾衔聘君之命问卿，故卿北面受之，敬聘君之命也。
　　○“进剑者左首”。正义曰：进亦谓遗也，言进授与人时也。首，剑拊环也。《少仪》曰：“泽剑首。”郑云：“泽，弄也。”推寻剑刃利不容可弄，正是剑环也。又云：“刀却刃授颖。”郑云：“颖，镮也。”案《少仪》而言，首则镮也。不以刃授人，敬也。《春秋》鲁定公十年，叔孙之圉人欲杀公若，伪不解礼而授剑末。杜云：“以剑锋末授之。”案解锋为末，则镮是首也。然剑有匣，又有衣也。故《少仪》云：“剑则启椟，盖袭之，加夫襓”是也。郑云“左首，尊”者，客在右，主人在左，剑首，首为尊，以尊处与主人也。假令对授，则亦左首，首尊，左亦尊，为宜也。
　　○“进戈者前其鐏，后其刃”。
　　○正义曰：戈，钩孑戟也，如戟而横安刃，但头不乡上为钩也。直刃长八寸，横刃长六寸，刃下接柄处长四寸，并广二寸，用以钩害人也。刃当头而利者也，利故不持乡人也。鐏在尾而钝，钝乡人为敬，所以前鐏后刃也。
　　○“进矛戟者前其钅敦”者，矛，如鋋而三廉也。戟，今之戟也。古作戟，两边皆安横刃，长六寸，中刃长七寸半，横刃下接柄处又长四寸半，并广寸半。钅敦为矛戟柄尾，平底如钅敦柄下也。以平向人，敬也。亦应并授。不云左右而云前后者，互文也。若相对则前后也，若并授则左右也。
　　进几杖者拂之。尊者所冯依，拂去尘，敬。
　　○拂如字。冯，皮冰反。去，起吕反。效马效羊者右牵之，用右手便。效犹呈见。
　　○效，胡教反，下同。便，婢面反。见，贤遍反。效犬者左牵之。犬龇啮人，右手当禁备之。
　　○龇，本亦作噬，常世反。执禽者左首。左首尊。饰羔雁者以缋。缋，画也。诸侯大夫以布，天子大夫以画。
　　○缋，胡对反。受珠玉者以掬。慎也，掬手中。
　　○掬，九六反，两手曰掬。受弓剑者以袂。敬也。饮玉爵者弗挥。为其宝而脆。
　　○挥音辉，何云：“振去馀酒曰挥。”脆，七岁反。凡以弓剑、苞苴、箪笥问人者，问犹遗也。苞苴，裹鱼肉，或以苇，或以茅。箪笥，盛饭食者，圜曰箪，方曰笥。
　　○苞苴，子馀反；苞，裹也；苴，藉也。箪音单；笥，思嗣反，《字林》先自反，沈息里反；箪笥，竹器也。裹音果。苇，韦鬼反。盛音成。圜音圆。操以受命，如使之容。谓使者。
　　○使，色吏反，注及下“使者”、“使也”并同。 
　　[疏]“进几”至“之容”。
　　○正义曰：此一节皆谓相献遗及呈见之仪，各依文解之。
　　○“进几杖者拂之”，谓拂去尘埃，为当冯执故也。前云献杖执末，与此互文也。此兼言几者，几虽无首末，亦拂之。或云进几者，以弯外授人，亦得顺也。
　　○“效马效羊者右牵之”者，效，呈见也。此亦是遗人，而言效，亦互文也。马羊多力，人右手亦有力，故用右手牵掣之也。
　　○“效犬者左牵之”者，犬好齛啮人，故左牵之，而右手防御也。案《少仪》云“献犬则右牵之”者，彼是田犬、畜犬，不啮人，不须防；今此是充食之犬，故防御之也。然通而言之，狗、犬通名；若分而言之，则大者为犬，小者为狗。故《月令》皆为犬，而《周礼》有《犬人职》，无狗人职也，故《尔雅》云“未成毫狗”是也。但燕礼亨狗，或是小者，或通语耳。
　　○“执禽者左首”者，禽，鸟也。左，阳也，首亦阳也。“左首”谓横捧之也，凡鸟皆然。若并授，则主人在左，故客以鸟首授之也。不牵，故执之也。
　　○“饰羔雁者以缋”者，饰，覆也。羔，羊也。缋，画也。画布为云气，以覆羔雁为饰以相见也。《士相见礼》云，下大夫以雁，上大夫以羔，饰之以布。并不言缋，此言缋者，郑云，彼是诸侯之卿大夫，卑，但用布；此天子之卿大夫，尊，故画之也。“受珠玉者以掬”者，掬谓手中也。珠玉宝重宜慎。若受之，开匣而出，置在手中，下用袂承之，恐坠落也。
　　○“受弓剑者以袂”者，不露手取之，故用衣袂承接之，以为敬也。
　　○“饮玉爵者弗挥”者，玉爵，玉杯也。挥，振去馀也。《春秋左氏传》云：“奉匜沃盥，既而挥之挥之。”是振去馀也。
　　○“凡以弓剑、苞苴、箪笥问人”者，凡谓凡此数事皆同然。苞者，以草苞裹鱼肉之属也。故《尚书》云：“厥苞橘柚。”是其类也。苴者亦以草藉器而贮物也。箪圆笥方，俱是竹器，亦以苇为之。问人者，问谓因问有物遗之也。问者或自有事问人，或谓闻彼有事而问之。问之悉有物表其意，故自“弓剑”以下皆是也。
　　○注“苞苴”至“以茅”。
　　○正义曰：知“裹鱼肉”者，《诗》云：“野有死麕，白茅苞之。”《内则》云：“炮取豚，编萑以苴之。”《既夕礼》云：“苇苞长三尺。”是其裹鱼肉用茅用苇也。
　　○“操以受命，如使之容”者，言“使之容”者，言使者操持此上诸物以进，受尊者之命，如臣为君聘使，受君命，先习其威仪进退，令如其至所使之国时之仪容，故云“如使之容”也。 

  
　 
卷三 曲礼上第一 

　卷三 曲礼上第一 　 
　　凡为君使者，已受命，君言不宿於家。急君使也。言谓有故所问也。《聘礼》曰：“君有言，则以束帛如飨礼。”
　　○为，于伪反，下注“为哀乐”、“为其废丧事”并同。君言至，则主人出拜君言之辱。使者归，则必拜送于门外。敬君命也。此谓国君问事於其臣。若使人於君所，则必朝服而命之。使者反，则必下堂而受命。此臣有所告请於其君。
　　○朝，直遥反。 
　　[疏]“凡为”至“受命”。
　　○正义曰：此一节论相聘问及君臣使人相告之事，今各依文解之。
　　○“受命”谓受得君命为聘使也。“君言”谓受君言宜急去，不得停留宿於家也。故《聘礼》既受命，“遂行，舍於郊”是也。
　　○注“言谓”至“享礼”。
　　○正义曰：解“君言”也。君之所言谓有事，故所问也，或问其臣，或问他人。郑注《聘礼记》：“有故，谓灾患及时事相告也。”云“《聘礼》曰：若有言，则以束帛如享礼”者，又证有言必有物将之也。此谓行享礼毕，而又有此言，而又加束帛也。郑注彼云：“有言，有所告请，若有所问也。《记》曰有故则束帛加书以将命。《春秋》臧孙辰告籴於齐，公子遂如楚乞师，晋侯使韩穿来言汶阳之田，是其类也。”
　　○“君言至，则主人出拜君言之辱”。
　　○正义曰：此谓君使人问其臣，臣对使礼也。出，出门也。君使初至，则主人出门拜迎君命也。辱者，言屈辱尊者之命来也。“使者归，则必拜送于门外”者，君之使去，而又出拜送门外也。去既送出门，则知初至迎亦出门也。此谓国君问事於其臣也。若臣遣人往君所及问他人，则送迎亦然。
　　○“若使人於君所，则必朝服而命之”者，此谓臣有故而遣使告君法也。亦有物以将之，敬君，故朝服命使也。然命使者言朝服，则君言至亦朝服受之，互言也。“使者反，则必下堂而受命”者，谓己使者从君处反还至也。去不下送，反而下迎者，尊君命也。不出门者，已使卑於君使也。亦当拜之，不言，从上可知也。
　　博闻强识而让，敦善行而不怠，谓之君子。敦，厚。
　　○识如字，又式异反。行，下孟反，皇如字。怠音代。君子不尽人之欢，不竭人之忠，以全交也。欢谓饮食，忠谓衣服之物。 
　　[疏]“君子”至“交也”。
　　○正义曰：此明君子所行之事也。
　　○郑云：“欢谓饮食，忠谓衣服。饮食是会乐之具。承欢为易。衣服比饮食为难，必关忠诚筹度，故名忠，各有所以也。明与人交者，不宜事事悉受。若使彼罄尽，则交结之道不全，若不竭尽，交乃全也。”
　　《礼》曰：“君子抱孙不抱子。”此言孙可以为王父尸，子不可以为父尸。以孙与祖昭穆同。
　　○昭，时招反。为君尸者，大夫士见之则下之。君知所以为尸者，则自下之。尊尸也。下，下车也。国君或时幼少，不能尽识群臣，有以告者，乃下之。
　　○少，式召反。尸必式，礼之。乘必以几。尊者慎也。
　　○乘，绳证反，下注二处“乘车”同。齐者不乐不吊。为哀乐则失正，散其思也。
　　○齐，侧皆反。乐音洛，下“无容乐”、“非乐所”同。思，丝嗣反，又如字。 
　　[疏]“礼曰”至“不吊”。
　　○正义曰：此一节论立尸用人相尊敬之法，各依文解之。
