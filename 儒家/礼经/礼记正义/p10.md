<!-- { "loadSidebar": true } -->
　　○“负剑辟咡诏之”者，岂但在行须教，正在抱时亦令习也。负谓致儿背上也，剑谓挟於胁下，如带剑也。辟，倾也。咡，口旁也，诏，告也。长者，或若负儿之时而与之语，当倾头以告之也。不正向之，令气不触儿也，亦令见长者所为而复习之也。张逸云：“辟咡诏之，倾头以告教之也。”此长者之为也。此负谓儿在人背上曰负，儿在怀中亦称负，谓儿负之，故《内则》云：“三日始负子。”注云：“负之谓抱之。”
　　○注“口旁曰咡”。
　　○正义曰：案《管子书 弟子职》云：“食已循咡覆手。”谓弟子食讫，以手循覆於咡，故知是口旁也。
　　○“则掩口而对”者，向长者告语之，此是童子答长者。童子虽未能掩口而对，长者亦教其为之其礼，以为后法。掩口，恐气触人。张逸云：“谓令小者如是，所习乡尊者屏气也。” 

  
　 
卷二 曲礼上第一 

　卷二 曲礼上第一 　 
　　从於先生，不越路而与人言。尊不二也。先生，老人教学者。
　　○从，才用反，下皆同。遭先生於道，趋而进，正立拱手。为有教使。
　　○拱，俱勇反。先生与之言则对，不与之言则趋而退。为其不欲与已并行。从长者而上丘陵，则必乡长者所视。为远视不察有所问。
　　○上，时掌反，下同。 
　　[疏]“从於”至“所视”。
　　○正义曰：此一节明事师长之礼，并自恭谨之法，今各随文解之。
　　○“从於先生”者，谓从行时。先生，师也。谓师为先生者，言彼先已而生，其德多厚也。自称为弟子者，言已自处如弟子，则尊师如父兄也。故公西华、子夏之徒答孔子，皆自称弟子也。雷次宗以为师如父兄，故自称弟子也。今明若从师行，不得辄往路傍与他人言也。而《论语》云：“有酒食，先生馔。”则先生之号亦通父兄。崔灵恩云：“凡言先生，谓年德俱高，又教道於物者。凡云长者，直以年为称也。凡言君子者，皆为有德尊之，不据年之长幼。故所称不同也。”
　　○“遭先生”至“拱手”，此明道路与师长相逢之法。遭，逢也。趋，疾也。拱手，见师而起敬，故疾趋而进就之也。又不敢斥问先生所为，故正立拱手而听先生之教。
　　○注“先生，老人教学者”。
　　○正义曰：案《书传略说》云：“大夫士七十而致仕，大夫为父师，士为少师，教於州里。”《仪礼 乡饮酒》注云：“先生，乡大夫致仕者。”此云“老人教学者”，则通凡老而教学者是，未必皆致仕者。
　　○“与之言则对”者，此谓问时事之言则对，若问己大事，则辞让然后对，故前文云“长者问，不辞让而对，非礼也”。
　　○“则必乡长者所视”者，长者东视则东视，长者西视则西视，从先生君子亦然。
　　登城不指，城上不呼。为惑人。
　　○呼，火故反，号叫也。将適舍，求毋固。谓行而就人馆。固犹常也。求主人物，不可以旧常致时乏无，《周礼 土训》“辨地物，原其生，以诏地求”，其类。将上堂，声必扬。警内人也。
　　○警，京领反。 
　　[疏]“将適舍，求毋固”。
　　○正义曰：自此以下，虽从师长，兼明为宾客礼也。適犹往也。舍，主人家也。固犹常也。凡往人家，不可责求於主人，賝常旧有之物，故曰“求毋固”也。
　　○注“《周礼》”至“其类”。
　　○正义曰：案《地官 士训职》云：“辨地物。”郑注云：“别其所有所无，原其生者，生有时以告王之求也。若地所无及物未生，则不求。”与此相类也。故引之证“求毋固”也。
　　户外有二屦，言闻则入，言不闻则不入。将入户，视必下。入户奉扃，视瞻毋回。不于掩人之私也。奉扃，敬也。
　　○屦，纪具反，单下曰屦。闻音问，又如字，下同。视，常止反，下同，徐音示，沈又市志反。扃，古萤反，何云：“关也。”一云门扇上镮钮。瞻毋，徐音如字。户开亦开，户阖亦阖。下以后来变先。
　　○阖，胡腊反。有后入者，阖而勿遂。示不拒人。
　　○拒，其许反。毋践屦，毋席，抠衣趋隅，必慎唯诺。趋隅，升席必由下也。慎唯诺者，不先举，见问乃应。
　　○，在亦反，一音席，躐也。抠，苦侯反，提也，下及注同。趋，七俱反，向也，注同，本又作走，徐音奏，又如字。唯，于癸反，应辞也，注同，徐于比反，沈以水反。诺，乃各反。应，应对之应。 
　　[疏]“户外”至“唯诺”。
　　○正义曰：此一节明谓室有两人，故户外有二屦，此谓两人体敌，故二屦在外，知者以《乡饮酒》无筭爵，宾主皆降，脱履於堂下，以体敌故也。若尊卑不同，则长者一人脱屦於户内，故《少仪》云“排阖脱屦於户内者，一人而已矣”是也。案《屦人注》云：“复下曰舄，襌下曰屦。古人言屦以通於复，今世言屦以通於襌。”如郑此言，古人之言无问襌之与复，皆名为屦。今人言屦，正谓襌者也。
　　○“言闻则入，言不闻则不入”者，若一屦有一人，一人无非法之私事，则外人可即入。若有二屦，二屦是有二人，或清问密事，若内人语闻於户外，则外人乃可入也。熊氏以为一人之屦在户内，其户外有二屦，则三人也，下文云：“离坐离立，无往参焉。”则知户内二人不得参之，故知户外有二屦者，当有三人，义亦通也。
　　○“将入户，视必下”者，虽闻言而入，亦不得举目而视，恐睹人私，故必下。
　　○“入户奉扃”者，奉扃之说，事有多家，今谓礼有鼎扃，所以关鼎。今关户之木，与关鼎相似，亦得称扃。凡常奉扃之时，必两手向心而奉之。今入户虽不奉扃木，其手若奉扃然，以其手对户若奉扃，言恭敬，故言奉扃也。是以注云：“奉扃，敬也。”
　　○“视瞻毋回”者，初将入时视必下，而竟不得回转，广有瞻视也。
　　○“户开亦开”者，既入户，不以后来变先，若户本开，则今入者不须阖也。
　　○“户阖亦阖”者，户若本阖，则今入者不须开也。
　　○“有后入者，阖而勿遂”者，有后入者，谓己於先入，后犹有人又应入者也，虽已应还阖，当徐徐欲作阖势，以待后入，不得遂阖以成拒后人，故注云：“示不拒人。”
　　○“毋践屦”者，践，蹋也。既并脱屦户外，其人或多，若后进者，不得蹋先入者屦。
　　○“毋席”者，犹躐也。席既地铺，当有上下，将就坐，当从下而升，当己位上不发初从上，从上为躐席也。《玉藻》云升席，“升席不由前为躐席”也。熊氏以为席犹逆席。逆席谓从上升，故郑云：“必由下。”《玉藻》所云者，自是不由席前升，与此别。
　　○“抠衣趋隅”者，抠，提也。衣，裳也。趋犹向也。隅犹角也。既不席，当两手提裳之前，徐徐向席之下角，从下而升，当己位而就坐也。
　　○“必慎唯诺”者，唯，也。诺，应对也。既坐定，又慎於应对。
　　○注“趋隅”至“乃应”。
　　○正义曰：案《乡饮酒》云：“宾升席自西方。”注云：“升由下也。升必中席，彼谓近主人为上，故以主西为之下。凡席皆升由下，降由前。”云“慎唯诺者，不先举，见问乃应”者，举犹问也，谓不先问也。
　　大夫士出入君门，由闑右。臣统於君。闑，门橛。
　　○闑，鱼列反，橛也。橛，求月反，门中木。不践阈。阈，门限也。
　　○阈，于逼反，一音况域反。 
　　[疏]“大夫”至“践阈”。
　　○正义曰：此一节明大夫士出入君门之法。门以向堂为正，右在东，故卢注《檀弓下》云：“门以向堂为正，主人位在门东，客位在门西。今此大夫士是臣，臣皆统於君，不敢自由宾，故出入君门恒从闑东也。其士之朝位，虽在西方东面，入时仍依闑东。”其《大射》注云：“左则由闑西者，泛解宾客入门之法也。”
　　○“不践阈”者，践，履也。阈，门限也。出入不得践履门限，所以尔者，一则自高，二则不净，并为不敬。
　　凡与客入者，每门让於客。下宾也。敌者迎於大门外。《聘礼》曰：“君迎宾於大门内。”
　　○下，遐嫁反。客至於寝门，则主人请入为席。为犹敷也，虽君亦然。
　　○敷，芳夫反。然后出迎客，客固辞，又让先入。主人肃客而入。肃，进也。进客谓道之。
　　○道音导。主人入门而右，客入门而左。右就其右，左就其左。主人就东阶，客就西阶。客若降等，则就主人之阶。降，下也。谓大夫於君，士於大夫也，不敢辄由其阶，卑统於尊，不敢自专。主人固辞，然后客复就西阶。复其正。
　　○复音服，后此音更不重出。主人与客让登，主人先登，客从之，拾级聚足。拾当为涉，声之误也。级，等也。涉等聚足，谓前足蹑一等，后足从之并。
　　○拾，依注音涉。级音急，阶等。蹑，女摄反。并，步顶反。连步以上。重蹉跌也。连步谓足相随不相过也。
　　○上，时掌反，下皆同。重，直勇反，徐治恭反。蹉本亦作差，同，七何反。跌，大结反。过，古卧反，后不音者放此。上於东阶，则先右足。上於西阶，则先左足。近於相乡敬。 
　　[疏]“凡与”至“左足”。
　　○正义曰：此一节明宾与主人送迎相让，及升堂行步之法，各随文解之。
