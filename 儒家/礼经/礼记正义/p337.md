<!-- { "loadSidebar": true } -->
　　○栽，依注音灾，将才反，注同，植也。培，蒲回反。覆，芳伏反。载之载并音灾，本或作哉，同。《诗》曰：‘嘉乐君子，宪宪令德。宜民宜人，受禄于天。保佑命之，自天申之。’故大德者必受命。”宪宪，兴盛之貌。保，安也。佑，助也。
　　○嘉，户嫁反，《诗》本作“假”，音同。假，嘉也，皇音加，善也。宪音显，注同，一音如字。佑音祐，下注同。 
　　[疏]“子曰”至“受命”。
　　○正义曰：此一节明中庸之德，故能富有天下，受天之命也。
　　○“子孙保之”者，师说云：舜禅与禹，何言保者，此子孙承保祭祀，故云“保”。周时陈国是舜之后。
　　○“故大德必得其位”者，以其德大能覆养天下，故“必得其位”。如孔子有大德而无其位，以不应王录，虽有大德，而无其位也。案《援神契》云：“丘为制法，上黑绿，不代苍黄。”言孔子黑龙之精，不合代周家木德之苍也。《孔演图》又云“圣人不空生，必有所制以显天心，丘为木铎制天下法”是也。“必得其寿”者，据舜言之，而夫子不长寿，以勤忧故也。
　　○“故天之生物，必因其材而笃焉”，材谓质性也；笃，厚也。言天之所生，随物质性而厚之。善者因厚其福，舜、禹是也；恶者因厚其毒，桀、纣是也。故四凶黜而舜受禅也。
　　○“故栽者培之，倾者覆之”，栽，殖也；培，益也。言道德自能丰殖，则天因而培益之。
　　○“倾者覆之”者，若无德自取倾危者，天亦因而覆败之也。
　　○注“栽读”至“曰栽”。
　　○正义曰：“栽读如文王初载之载”者，案《诗 大明》云：“文王初载，天作之合。”彼注云：“载，识也。言文王生適有所识，天为之生配，谓生大姒。”此载为栽殖者，载容两义，亦得为识，亦得为殖。此对倾者覆之，故以为殖。云“筑墙立板亦曰栽”者，案庄二十九年《左传》云“水昏正而栽”，谓立板筑也。
　　○“《诗》曰：嘉乐君子，宪宪令德”，此《大雅 嘉乐》之篇，美成王之诗。嘉，善也。宪宪，兴盛之貌。诗人言善乐君子，此成王宪宪然，有令善之德。案《诗》本文“宪宪”为“显显”，与此不同者，齐鲁、韩《诗》与《毛诗》不同故也。
　　○“宜民宜人，受禄於天。保佑命之，自天申之。故大德者必受命”者，宜民，谓宜养万民，宜人，谓宜官人。其德如此，故受福于天。佑，助也。保，安也。天乃保安佑助，命之为天子，又申重福之。作《记》者，引证大德必受命之义，则舜之为也。 
　　子曰：“无忧者，其唯文王乎？以王季为父，以武王为子，父作之，子述之。圣人以立法度为大事，子能述成之，则何忧乎？尧、舜之父子则有凶顽，禹、汤之父子则寡令闻。父子相成，唯有文王。武王缵大王、王季、文王之绪，壹戎衣而有天下，身不失天下之显名，尊为天子，富有四海之内，宗庙飨之，子孙保之。缵，继也。绪，业也。戎，兵也。衣读如“殷”，声之误也。齐人言殷声如“衣”，虞、夏、商、周氏者多矣。今姓有衣者，殷之胄与？“壹戎殷”者，壹用兵伐殷也。
　　○缵，徐音纂，哉管反。大音泰，下及注“大王”皆同。“壹戎衣”，依注衣作殷，於巾反，谓一用兵伐殷也。《尚书》依字读，谓一著戎衣而天下大定。胄与，直救反，下音馀。武王末受命，周公成文、武之德，追王大王、王季，上祀先公以天子之礼。斯礼也，达乎诸侯、大夫及士、庶人。父为大夫，子为士，葬以大夫，祭以士。父为士，子为大夫，葬以士，祭以大夫。期之丧，达乎大夫。三年之丧，达乎天子。父母之丧，无贵贱一也。”末，犹老也。“追王大王、王季”者，以王迹起焉，先公组绀以上至后稷也。“斯礼达於诸侯、大夫、士、庶人”者，谓葬之从死者之爵，祭之用生者之禄也。言大夫葬以大夫，士葬以士，则“追王”者，改葬之矣。“期之丧，达於大夫”者，谓旁亲所降在大功者，其正统之期，天子诸侯犹不降也。大夫所降，天子诸侯绝之不为服，所不臣乃服之也。承葬、祭说期、三年之丧者，明子事父以孝，不用其尊卑变。
　　○末，亡遏反。追王，于况反，注“追王”同。期音基，注同。组音祖。绀，古闇反。组绀，大王之父也，亦曰诸盩，盩音置留反。以上，时掌反。不为服，于伪反。 
　　[疏]“子曰”至“一也”。
　　○正义曰：此一节明夫子论文王、武王圣德相承王有天下，上能追尊大王、王季，因明天子以下及士、庶人葬、祭祀之礼，各随文解之。
　　○“以王季为父，以武王为子，父作之，子述之”者，言文王以王季为父，则王季能制作礼乐，文王奉而行之。文王以武王为子，武王又能述成文王之道，故“无忧”也。
　　○“武王缵大王、王季、文王之绪”者，缵，继也；绪，业也。言武王能缵继父祖之业，以王天下也。
　　○“壹戎衣而有天下”者，戎，兵也。言一用兵伐殷而胜之也。
　　○注“衣读为殷”。
　　○正义曰：案《尚书 武成》云“一戎衣”，谓一著戎衣而灭殷。此云“一”者，以经武王继大王、王季、文王三人之业，一用灭殷，对三人之业为“一”耳。由三人之业，故一身灭之。郑必以衣为“殷”者，以十一年观兵于孟津，十三年灭纣，是再著戎服，不得称“一戎衣”，故“以衣为殷”，故注云“齐人言殷声如衣”。
　　○“武王末受命”，此美周公之德也。末，犹老也，谓武王年老，而受命平定天下也。“斯礼也，达乎诸侯、大夫及士、庶人”者，斯，此也。言周公尊崇先公之礼，非直天子所行，乃下达於诸侯、大夫、士、庶人等，无问尊卑，皆得上尊祖父，以己之禄祭其先人，犹若周公以成王天子之礼祀其先公也。
　　○“父为大夫，子为士，葬以大夫，祭以士”者，谓父既为大夫，祭以士礼，贬其先人而云尊之者，欲明以已之禄祀其先人也。
　　○“期之丧，达乎大夫”者，欲见大夫之尊，犹有期丧，谓旁亲所降在大功者，得为期丧，还著大功之服，故云“达乎大夫”。若天子、诸侯旁期之丧，则不为服也。
　　○“三年之丧，达乎天子”者，谓正统在三年之丧，父母及適子并妻也。“达乎天子”者，言天子皆服之。不云“父母”，而云“三年”者，包適子也。天子为后服期，以三年包之者，以后卒必待三年然后娶，所以达子之志，故通在三年之中。是以昭十五年《左传》云：“穆后崩”，“大子寿卒”。叔向云：“王一岁而有三年之丧二焉。”是包后为三年也。直云“达乎天子”，不云“诸侯”者，诸侯旁亲尊同则不降，故《丧服 大功章》云：“诸侯为姑姊妹嫁於国君者”是也。
　　○“父母之丧，无贵贱一也”，唯父母之丧，无问天子及士、庶人，其服并同，故云“无贵贱一也”。
　　○注“末犹”至“卑变”。
　　○正义曰：“末犹老也”者，谓文王受命，十一年武王观兵於孟津，白鱼入王舟，是老而受命，受命后七年而崩。故郑注《洛诰》，文王受赤雀，武王俯取白鱼，皆七年是也。云“追王大王、王季者，以王迹起焉”，案《诗 颂 閟宫》云大王“居岐之阳，实始翦商”，是王迹起也。云“先公组绀以上至后稷也”者，组绀，太王之父，一名诸盭，《周本纪》云：“亚圉卒，子太公叔颖立。太公卒，子古公亶父立。”又《世本》云：“亚圉云生太公组绀诸盭”，则叔颖、组绀、诸盭是一人也。此文云“追王大王、王季，上祀先公”，则先公之中包后稷也。故云“组绀以上至后稷”也。案《司服》云：“享先王则衮冕，先公则鷩冕。”以后稷为周之始祖，祫祭於庙，当同先王用衮，则先公无后稷也。故郑注《司服》云，先公不窋至诸盭。若四时常祀，唯后稷及大王、王季之等，不得广及先公。故《天保》云：“禴祀蒸尝于公。”先王是四时常祀，但有后稷诸盭以下，故郑注《天保》云：“先公谓后稷至诸盭。”此皆尽望经上下释义，故不同，或有至字误也。云“则追王者，改葬之矣”者，以大王、王季身为诸侯，葬从死者之爵，则大王、王季祗得为诸侯葬礼，不得言“追王”，从天子法。故知追王之时，而更改葬，用天子礼。案《大传》云：“武王追王大王亶父、王季历。”此云周公追王，不同者，武王既伐纣，“追王”布告天下，周公追而改葬，故不同也。云“期之丧，达於大夫者，谓旁亲所降在大功”者，熊氏云：“此对天子、诸侯，故云‘期之丧达乎大夫’，其实大夫为大功之丧得降小功，小功之丧得降緦麻。”是大功小功，皆达乎大夫。熊氏又云：“天子为正统之丧，適妇大功，適孙之妇小功。”义或然，但无正文耳。云“所不臣乃服之也”者，《丧服传》云：“始封之君不臣诸父昆弟，封君之子不臣诸父而臣昆弟。”但不臣者，皆以本服服也。
　　子曰：“武王周公，其达孝矣！乎夫孝者，善继人之志，善述人之事者也。春秋脩其祖庙，陈其宗器，设其裳衣，荐其时食。脩，谓扫粪也。宗器，祭器也。裳衣，先祖之遗衣服也，设之当以授尸也。时食，四时祭也。
　　○扫，悉报反。粪，弗运反，本亦作盭，亦作拚，同。宗庙之礼，所以序昭穆也。序爵，所以辨贵贱也；序事，所以辨贤也。旅酬下为上，所以逮贱也。燕毛，所以序齿也。序，犹次也。爵，谓公、卿、大夫、士也。事，谓荐羞也。“以辨贤”者，以其事别所能也。若司徒“羞牛”，宗伯“共鸡牲”矣。《文王世子》曰：“宗庙之中，以爵为位，崇德也。”宗人授事以官，尊贤也。“旅酬下为上”者，谓若《特牲馈食》之礼宾，弟子、兄弟之子各举觯於其长也。“逮贱”者，宗庙之中，以有事为荣也。“燕”，谓既祭而燕也。燕以发色为坐，祭时尊尊也，至燕亲亲也。齿，亦年也。
　　○昭穆，常遥反。穆，又作缪，音同。遝，本又作逮，同音代。燕，於见反，注并同。别，彼列反。共音恭。馈，其位反。觯音至。长，丁丈反，下“谓长”同。践其位，行其礼，奏其乐，敬其所尊，爱其所亲，事死如事生，事亡如事存，孝之至也。践，犹升也。“其”者，其先祖也。践或为“缵”。郊社之礼，所以事上帝也。宗庙之礼，所以祀乎其先也。社，祭地神，不言后土者，省文。
　　○省，色领反。明乎郊社之礼，禘尝之义，治国其如示诸掌乎！”示读如“寘诸河干”之“寘”。寘，置也。物而在掌中，易为知力者也。序爵、辨贤，尊尊、亲亲，治国之要。
