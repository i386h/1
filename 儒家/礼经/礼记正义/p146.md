<!-- { "loadSidebar": true } -->
　　○蹈，徒报反。王季复膳。饮食安也。然后亦复初。忧解。
　　○解，胡买反。  
　　[疏]“文王”至“复初”。
　　○正义曰：案纬之说，文王年九十六始称王，崩后谥之曰文，则为世子之时，未得为文王也，记者於后追而书之。下记世子朝父母，每日唯二。又《内则》云“命士以上，昧爽而朝，日入而夕”者，朝礼具，夕礼简，故言夕。今三皆曰朝者，以其礼同，故通言朝。凡常世子朝父母每日唯二，今文王朝於王季日三者，增一时又三者皆称朝，并是圣人之法也。
　　食上，必在视寒暖之节。在，察也。
　　○上，时掌反。暖，乃管反，徐况烦反。食下，问所膳。问所食者。命膳宰曰：“末有原。”应曰：“诺。”然后退。末犹勿也。原，再也。勿有所再进，为其失饪，臭味恶也。退，反其寝。
　　○末，亡曷反。应，应对之应。为，于伪反。饪，而审反，生孰之节。武王帅而行之，不敢有加焉。庶几程式之。帅，循也。文王有疾，武王不说冠带而养。言常在侧。
　　○税，本亦作脱，又作说，同，音他活反，养，羊尚反。文王一饭亦一饭，文王再饭亦再饭。欲知气力箴药所胜。
　　○壹，本亦作一。饭，扶晚反，下及篇末皆同。箴，本亦作諴，之林反。胜音升。旬有二日乃间。间犹瘳也。
　　○瘳，丑由反，差也。 
　　[疏]“食上，必在视寒暖之节，食下，问所膳”至“乃间”。
　　○正义曰：“食上”谓献馔，“食下”谓食毕彻馔而下，文王问进食之人，其父所膳何食，膳宰答毕，文王又命戒膳宰云：末有原。末，无也。原，再也。言在后进食之时，皆须新好，无得使前进之物而有再进，膳宰应曰诰，然后文王乃退，反其寝也。
　　○注“末犹”至“其寝”。
　　○正义曰：末，微末，故为勿也。原，再也，《释言》文。云“为其失饪，臭味恶也”者，食若再进，必熟烂过节，故为失饪。臭谓气也，言气之与味皆恶也，故云“臭味恶”。云“退，反其寝”者，以来至王季寝门外，今云退，故知退反其寝，谓文王私寝也。
　　○注“庶几程式之，帅，循也”。
　　○正义曰：案《尔雅 释言》云：“庶几，尚也。”是庶几为慕尚之义。“程式之”者，程是程限也，式是法式，言武王慕尚文王，以为程限法式。帅，循也。《释诂》文。经云“不敢有加焉”者，以武王伐纣，功业既成，恐有逾越文王之嫌，故记者云“不敢有加焉”。
　　○注“间犹瘳也”。
　　○正义曰：若病重之时病恒在身，无少间空隙。病今既损，不恒在身，其间有空隙，故云“间犹瘳也”。瘳是疾减损也。
　　文王谓武王曰：“女何梦矣？”间后容卧。
　　○女音汝，后同。武王对曰：“梦帝与我九龄。”帝，天也。
　　○聆音零，本或作龄。文王曰：“女以为何也？”武王曰：“西方有九国焉，咀荃其终抚诸？”抚犹有也。言君王，则此受命之后也。文王曰：“非也。古者谓年龄，齿亦龄也。我百，尔九十。吾与尔三焉。”年，天气也。齿，人寿之数也。九龄，九十年之祥也。文王以勤忧损寿，武王以安乐延年。言与尔三者，明传业於女，女受而成之。
　　○寿音受，后同。乐音洛。予尔，羊汝反。传，直专反。文王九十七乃终，武王九十三而终。君子曰终，终其成功。 
　　[疏]“文王”至“而终”。
　　○正义曰：文王疾瘳，武王得安睡，文王问，尔其何梦？武王对曰：梦见天帝与我九龄之言，而与我也。文王语武王云：天既与女九龄之言，女以九龄为何事也。武王曰：龄，善也，是福善之事，西方有九国未宾，既梦得九种龄善，君王其终抚诸。抚，有也。诸，之也。言王终久有之。文王曰：女之所言非也。古者谓年龄，谓称年为龄。古者称齿亦为龄。天既与女九龄，女得九十年之祥。是我为百岁，尔为九十，吾与尔三焉，言我於百年中，与尔以三年焉。皇氏云：“以九龄谓铃铎，谓天以九个铃铎而与武王。”遍验书本，龄皆从齿，解为铃铎，於理有疑，亦得为一义。今谓天直以九龄之言而与武王，不知龄是何事，故文王不审，云“女以为何”。
　　○注“抚犹”至“后也”。
　　○正义曰：抚为存抚，故为有也。“言君王，则此受命之后”者，文王继王季为西伯，是殷之诸侯，不合称王。今武王谓之君王，故知受命之后也。案《书传》云：“文王受命一年，质虞芮之讼，二年伐鬼方，三年伐密须，四年伐犬夷，五年伐耆，六年伐崇，七年而崩。”《书序》云：“殷始咎周。”郑注云：“纣闻文王三伐皆胜，而始畏恶之，囚於羑里。”三伐者，谓二年伐鬼方，三年伐密须，四年伐犬，夷则被囚在四年之末，五年之初。於时必未称王，若其称王，反叛已露，纣何肯囚复释之？是知於时必未称王也。《书传》云：“五年伐耆。”《殷传》云：“五年之初，得散宜生等献宝而释文王。”文王出则克黎，六年伐崇则称王，故《诗 皇矣》论伐崇，“是类是禡”，行天子礼。此云称王在受命之后者，谓受命六年之后也。受命者，谓受赤雀丹书之命，故《中候我应》云：“赤雀入酆，止於昌户，受命之时，已三分有二。”今云西方有九国，於时未宾，则非有二分诸侯也。或以为庸、蜀、羌、髳、微、卢、彭、濮之徒，未知定是何国也。
　　○注“年，天气也”至“成之”。
　　○正义曰：《尔雅 释天》云：“周曰年。”年，稔也。稔孰谓岁穀一孰，是年为天气也。《大戴礼》云：“男八月生齿，八岁而龀齿。”是人寿之数也。又年穀一孰而零落，人之年老，齿亦零落，是年之与齿，俱有零落之义。云“文王以勤忧损寿”者，以文王当纣暴虐之时，故知勤忧损寿也。《无逸》篇云：“文王自朝至于日中昃，不遑暇食。”是勤忧也。云“武王以安乐延年”者，以武王承文王之业，故安乐延年。《诗 鱼丽》“美万物盛多”，“始於忧勤，终於逸乐”也。年寿之数，赋命自然，不可延之寸阴，不可减之晷刻。文王九十七，武王九十三，天定之数。今文王云“吾与女三”者，示其传基业於武王，欲使武王承其所传之业，此乃教戒之义训，非自然之理。
　　成王幼，不能涖阼。涖，视也。不能视阼阶，行人君之事。
　　○涖音吏，又音类，下同。涖视，本或作莅，临也。周公相，践阼而治。践，履也。代成王履阼阶，摄王位，治天下也。
　　○相，息亮反。治，徐直吏反，下注“治定”同，一音如字。抗世子法於伯禽，欲令成王之知父子、君臣、长幼之道也。抗犹举也。谓举以世子之法，使与成王居而学之。
　　○抗，苦浪反。长，丁丈反，后皆同。成王有过，则挞伯禽，所以示成王世子之道也。以成王之过击伯禽，则足以感喻焉。
　　○挞，他达反，击也。文王之为世子也。显上事。 
　　[疏]“成王幼不能”至“子也”。
　　○正义曰：武王既终，成王幼弱，不能涖阼阶行人君之事，周公乃辅相成王，令成王且在学，学世子之道。周公代成王践履阼阶，摄王位而临天下，乃兴举世子之法於伯禽，伯禽举行世子之法以示成王，欲令成王观而法之，使知父子君臣长幼之道。
　　○“成王有过则挞伯禽”者，若成王法效伯禽，不能备具，而有过失，周公则笞挞伯禽，责其不能以世子之礼教成王也。必如此者，所以示成王世子之道。
　　○“文王之为世子也”者，从篇首以至於此，是文王之为世子及武王成王之法，其武王成王为世子之礼，皆上法文王，故以文王之为世子总结之也。
　　○注“涖视”至“之事”。
　　○正义曰：案郑注《金縢》云：“文王崩后，明年生成王。”则武王崩时，成王年十岁，服丧三年毕，成王年十二，明年将践阼，周公欲代之摄政，群叔流言，周公辟之，居东都，时成王年十三也。居东二年，成王收捕周公之属党，时成王年十四也。明年秋大熟，遭雷风之变。时周公居东三年，成王年十五，迎周公反，而居摄之元年也。居摄四年，封康叔作《康诰》，是成王年十八也。故《书传》云：“天子大子十八称孟侯。”居摄七年，成王年二十一也。明年，成王即政，年二十二也。此是郑义，推成王幼不能践阼之事也。
　　○注“践履”至“下也”。
　　○正义曰：经云“周公相，践阼而治”，知非周公辅相成王。今云“践阼而治”，必知周公代成王履阼阶者，以《明堂位》云“天子负斧依，南乡而立”，又云“周公践天子之位”，是代居位也。
　　凡学世子及学士必时，四时各有宜学。士谓司徒论俊选所升於学者。
　　○学，户孝反，教也，下“小乐正学干”、“籥师学戈”、“学舞干戚”同。选，息恋反，后同。春夏学干戈，秋冬学羽籥，皆於东序。干，盾也。戈，句孑戟也。干戈，《万》舞，象武也，用动作之时学之。羽籥，《籥》舞，象文也，用安静之时学之。《诗》云：“左手执籥，右手秉翟。”
　　○夏，户嫁反，下放此。籥，羊灼反。楯，食准反，又音尹。句，古侯反。翟，大历反。小乐正学干，大胥赞之。籥师学戈，籥师丞赞之。四人皆乐官之属也，通职，秋冬亦学以羽籥。小乐正，乐师也。《周礼》“乐师掌国学之政，教国子小舞”，“大胥掌学士之版，以待致诸子，春入学，舍菜合舞。秋颁学合声”，“籥师掌教国子舞羽吹籥”。
　　○大如字，又音大。胥，息余反，又息吕反，注皆放此。版音板，本又作板。舍菜音释，后“舍菜”同。颁音班。胥鼓《南》。《南》，南夷之乐也。胥掌以六乐之会，正舞位。旄人教夷乐，则以鼓节之。《诗》云：“以《雅》以《南》，以籥不僣。”
　　○旄音毛。僣，七寻反，又子念反。春诵夏弦，大师诏之。瞽宗秋学《礼》，执礼者诏之。冬读《书》，典书者诏之。《礼》在瞽宗，《书》在上庠。诵谓歌乐也。弦谓以丝播《诗》。阳用事，则学之以声。阴用事，则学之以事。因时顺气，於功易成也。周立三代之学，学《书》於有虞氏之学，《典》、《谟》之教所兴也。学舞於夏后氏之学，文武中也。学《礼》、《乐》於殷之学，功成治定，与已同也。
　　○大音太，下文注“大乐正”、“大学”、“大傅”、“大祖”、“大寝”皆同。瞽音古，瞽宗，殷学名。庠音详，上庠，虞学名。播，波我反。易，以豉反。 
　　[疏]“凡学”至“上庠”。
　　○正义曰：此一节是第二节中，教世子及学士时节，兼明所教之官及所教之处。“凡学世子及学士必时”者，学谓教也，言三王教世子及学士等，必各逐四时所宜，则下文之类是也。
