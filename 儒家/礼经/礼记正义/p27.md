<!-- { "loadSidebar": true } -->
　　君大夫之子不敢自称曰“余小子”。辟天子之子未除丧之名。君大夫，天子大夫有土地者。
　　○辟音避，本又作避，下同。大夫士之子不敢自称曰“嗣子某”。亦辟其君之子未除丧之名。不敢与世子同名。辟僣傚也，其先之生，则亦不改。世或为大。
　　○僣，作念反。傚，胡孝反。 
　　[疏]“君大”至“同名”。
　　○：此以下明孝子在丧，摈者接对宾客之辞也。君大夫，谓天子大夫有地者，大夫有地者则亦称曰君，故云“君大夫”也。天子未除丧，自称曰“余小子”。今大夫有地，虽同曰君，而其子在丧，不敢同天子称余小子也。
　　○“大夫士之子不敢自称曰嗣子某”者，此诸侯称大夫士之子也。诸侯在丧之嗣子某，臣之子避之也。
　　○“不敢与世子同名”者，世子谓诸侯之適子也。诸侯之臣为其子作名，不得与君適子名同也。《白虎通》云：“生在称世子何？系於君也。”
　　○注“辟僣”至“为大”。
　　○正义曰：若名子与君世子同，则嫌其名自比拟於君，故云“避僣傚也”。世子贵不得同，则与庶子同不嫌。又若其子生在君之世子前，已为名，而君来同之，此是君来同己，不须易也。故《穀梁 昭七年传》云：“何为君臣同名？君子不夺人亲之所名，重其所由来也。”是臣先名，君后名，同之，臣不改也。又案《杂记》云：“与君之讳同则称字。”若先生与世子同名，亦当然也。诸侯之子不可同天子之子，故宜不也。《异义》：“《公羊》说臣子先死，君父犹名之。孔子云‘鲤也死’，是已死而称名。《左氏》说既没，称字而不名，桓二年宋督弑其君与夷及其大夫孔父，先君死，故称其字。《穀梁》同《左氏》说。许慎谨案：同《左氏》、《穀梁》说，以为《论语》称‘鲤也死’，时实未死，假言死耳。”郑康成亦同《左氏》、《穀梁》之义，以《论语》云“鲤也死，有棺而无椁”是实死未葬已前也。故郑驳许慎云：“设言死，凡人於恩犹不然，况贤圣乎？然鲤也死，未满五十。鲤死称伯鱼者，案《冠礼》二十已称伯某甫，未必要五十也。但五十直称伯耳。”焦氏问：“案《春秋》君在称世子，君薨称子某既葬称子，无言嗣子某者也，又大夫之子当何称？”张逸答曰：“此避子某耳，大夫之子称未闻。案称嗣子某，或殷礼也。”
　　君使士射，不能，则辞以疾。言曰：“某有负薪之忧。”射者所以观德，唯有疾，可以辞也。使士射，谓以备耦也。忧或为疾。
　　○使音史。射，市夜反。则辞以疾，如字；本又作“有疾”、“为疾”，如字；本又作疚，音救。 
　　[疏]“君使”至“之忧”。正义曰：射法，每两人相对，以决胜负，名之曰耦。耦，贵贱必对，故卿与卿耦，大夫与大夫耦，或奇馀不足，则使士备耦。案《大射》君与宾耦，卿大夫自相耦，又有士御於大夫。又司射誓耦，“卑者与尊者为耦，不异侯”，是言士得备预为耦，故此有“使士射”之礼也。
　　○“不能，则辞以疾”者，士若不能，不得云不能，但当自称有疾也。所以然者，夫射以表德，士既升朝，必宜有德；若不能，则是素餐之辱，兼辱君不知人，误用己也。
　　○“言曰：某有负薪之忧”者，此称疾之辞也。某，士名也。负，檐也。薪，樵也，大樵曰薪。《诗》云：“析薪如之何？匪斧不克。”是大故用斧也。忧，劳也。言已有檐樵之馀劳，不堪射也。不直云“疾”而云“负薪”者，若直云“疾”，则似傲慢，故陈疾之所由，明非假也。然士禄代耕，且后问庶人子云能负薪，而今云士负薪者，亦谦辞也。兼言昔未为士时经檐樵，今犹发动昔日之劳也。《白虎通》云：“天子病曰不豫，言不复豫政也。诸侯曰负子。子，民也，言忧民不复子之也。”桓十六年“卫侯朔出奔齐”，《公羊》云有疾曰“负兹”。诸侯之疾，所以名不同者，盖“子”、“兹”声相近，其字相乱，未知孰是。《音义隐》云：“天子曰不豫，诸侯曰不兹，大夫曰犬马，士曰负薪。”
　　○注“使士射，谓以备耦也。忧或为疾”。
　　○正义曰：知非士自射，而云“备耦者”，熊氏云：“若其自射，不须云使，又不应辞，以其言使言辞，故云备耦。”
　　侍於君子，不顾望而对，非礼也。礼尚谦也。不顾望，若子路帅尔而对。 
　　[疏]“侍於”至“礼也”。
　　○正义曰：谓多人侍而君子有问，若指问一人，则一人直对。若问多人，则侍者当先顾望坐中，或有胜已者宜前，而己不得率尔先对，先对非礼也。
　　○注“礼尚”至“而对”。
　　○正义曰：此证问多人而不顾望对者。《论语》云，子路、曾晳、冉有、公西华侍於孔子，孔子问四人：“各言其志。”而子路率尔先对云：“原治千乘之国。”而孔子哂之云：“为国以礼，其言不让，是故哂之。”
　　君子行礼，不求变俗。求犹务也。不务变其故俗，重本也。谓去先祖之国，居他国。祭祀之礼，居丧之服，哭泣之位，皆如其国之故，谨修其法而审行之。其法，谓其先祖之制度，若夏、殷。 
　　[疏]“君子”至“行之”。
　　○正义曰：此一节论臣去本国行礼之事，各依文解之。
　　○“君子行礼”者，谓去先祖之国，居他国者也。求犹务也。俗者，本国礼法所行也。明虽居他国，犹宜重本，行故国法，不务变之从新也。如杞、宋之臣入於齐、鲁，齐、鲁之臣入於杞、宋，各宜行已本国礼法也。此云不变俗，谓大夫出在他国，不变己本国之俗。案郑答赵商，以为卫武公居殷墟，故用殷礼，即引此云：“君子行礼，不求变俗。”如郑之意，不变所往之国旧时风俗，与此不同者，熊氏云：“若人臣出居他国，亦不忘本，故云不变本国风俗，人君务在化民，因其旧俗，往之新国，不须改也。”然则“不求变俗”，其文虽一，但人君、人臣两义不同。熊氏云：“必知人君不易旧俗者。《王制》云：‘修其教，不易其俗。’又《左传》定四年，封鲁公，因商奄之人，封康叔於殷虚，启以商政，封唐叔於夏虚，启以夏政。皆因其旧俗也。”案有列於朝，有诏於国，三代之内，丧服为旧。“君齐衰三月”，传曰：“三谏不从，待放未绝者，爵禄尚有列於朝，出入尚有诏於国。”如《丧服》所云，大夫待放之时，名为有列有诏。不至三世者，熊氏云：“彼据为旧君著服，故以未去之时，名为有列有诏。此据去国之后，但有列有诏，仍行旧国之礼，断章取证，故彼此不同。”
　　○“祭祀之礼”者，此陈不变之事，若祭祀之礼不变，即夏立尸，殷坐尸，周旅酬六尸，及先求阴阳、牺牲、骍黑之属也。“居丧之服”者，殷虽尊贵，犹服傍亲，周则以尊降服。
　　○“哭泣之位”者，殷不重適，以班高处上。周世贵正，嗣孙居其首。
　　○“皆如其国之故”者，谓故俗也。凡上诸事，悉不改革，行之如本国俗也。然上既举三条，余冠、昏之属从可知也。
　　○“谨修其法而审行之”者，并结前事，各令分明谨脩本国之法，审慎以行之。其法，谓其先祖之制度，若夏、殷子孙在周者，悉行其先世之礼，是不变俗也。
　　去国三世，爵禄有列於朝，出入有诏於国，三世，自祖至孙。逾久可以忘故俗，而犹不变者，爵禄有列於朝，谓君不绝其祖祀，复立其族，若臧纥奔邾，立臧为矣。诏，告也，谓与卿大夫吉凶往来相赴告。
　　○三世，卢、王云：“世，岁也。万物以岁为世。”朝，直遥反，下皆同。复，扶又反，下“复还”同。纥，恨发反，徐胡切反，沈胡谒反。若兄弟宗族犹存，则反告於宗后。谓无列无诏者。反告亦谓吉凶也。宗后，宗子也。 
　　[疏]“去国”至“宗后”。正义曰：此以下明在他国而得变俗者也。将明得变改，上先明未得者也。
　　○“去国三世”，谓三谏不从，及他事碍被黜，出入新国已经三世者，则郑注云“三世，自祖至孙”也。
　　○“爵禄有列於朝”者，谓本国君不绝其祖祀，复立族为后有朝者也。
　　○“出入有诏於国”者，出入犹吉凶之事，更相往来也。诏，告也。去已三世，而本国之君犹为立后不绝，则若有吉凶之事，当与本国卿大夫往来出入，共相赴告，故云“出入有诏於国”。
　　○注“若臧”至“为矣”。
　　○正义曰：引之者，证有列位也。臧纥，武仲也，时为季氏家废长立少，故与孟氏相恶，遂出奔邾。鲁人以臧纥有功，复立其异母兄臧为，以守先祀，是有列也。故鲁襄二十三年《左传》云，臧纥奔邾，“使告臧贾，且致大蔡焉。曰：‘纥不佞，失守宗祧，敢告不吊。纥之罪不及不祀，子以大蔡纳请，其可’贾曰：‘是家之祸，非子之过。贾闻命矣。’再拜受龟，使为以纳请，遂自为也。乃立臧为，纥致防而奔齐”，是其事也。
　　○“若兄弟”至“宗后”。
　　○此是出已三世而爵禄无列於朝、吉凶不相诏告、而不仕新国者。宗族兄弟，谓本国之亲。宗后，大宗之后也。已本国不列不告，若宗族犹存，兄弟尚在，已有吉凶，当反还告宗適，不忘本故也。前告国者，亦告兄弟耳。然既未仕新国，犹用本国礼也。《音义隐》云：“虽无列於朝，有吉凶，犹反告於宗后。其都无亲在故国，不复来往也。”
　　去国三世，爵禄无列於朝，出入无诏於国，唯兴之日，从新国之法。以故国与已无恩。兴谓起为卿大夫。 
　　[疏]“去国三世，爵禄无列於朝，出入无诏”至“之法”。
　　○正义曰：此犹是论无列无诏而反告宗后者，今得仕新国者也。但仕新国有异，故重言“三世”也。
　　○“唯兴之日，从新国之法”者，唯兴谓已始仕也。虽有宗族相告，已仕新国，而本国无列无诏，故所行礼俗，悉改从新也。然推此而言，若本国犹有列诏者，虽仕新国，犹行故俗。何以知然？既云无列而从新，明有列，理不从也。又若无诏而不仕新者，不得从新。何以知然？既云“唯兴”，明不兴则不从。无列无诏，唯兴之日三世，即从新国之制。孔子去宋既久，父为大夫，尚冠章甫之冠，送葬皆从殷制者，熊氏云：“案《钩命决》云：‘丘为制法之主，黑绿不伐苍黄，圣人特为制法，不与常礼同也。’”
　　○注“兴谓起为卿大夫”。
　　○正义曰：郑注云“起为卿大夫”者，则若为士犹卑，不得变本也。
　　君子已孤不更名，亦重本。已孤暴贵，不为父作谥。子事父，无贵贱。
　　○为，于伪反。谥音示。 
　　[疏]“君子”至“作谥”。
