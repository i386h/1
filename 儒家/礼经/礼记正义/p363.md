<!-- { "loadSidebar": true } -->
　　○正义曰：“外宗，君外亲之妇也”者，其夫既是君之外姓，其妇即是外宗也。云“其夫与诸侯为兄弟，服斩，妻从服期”者，谓夫与诸侯为兄弟之亲，在於他国。诸侯既死，来为之服，当尊诸侯，不继本服之亲，故皆服斩，其妻从服期也。云“诸侯为天子服斩，故夫人亦从服期”，是为夫之君如外宗也。熊氏云：凡外宗有三，案《周礼》，外宗之女有爵，通卿大夫之妻，一也；《杂记》云“外宗为君夫人，犹内宗”，是君之姑姊妹之女、舅之女、从母之女皆为诸侯服斩，为夫人服期，是二也；此文“外宗”，是诸侯外宗之妇也，若姑之子妇、从母子妇，其夫是君之外亲，为君服斩，其妇亦名“外宗”，为君服期，是三也。内宗有二者，案《周礼》云内女之有爵，谓其同姓之女悉是，一也；《杂记》云“内宗者，是君之五属之内女”，是二也。引《丧大记》曰“外宗，房中南面”者，证“外宗”之义也。
　　○“世子不为天子服”者，此明诸侯世子有继世之道，所以远嫌，不为天子服也。
　　○“君所主夫人妻、大子、適妇”者，此三人既正，虽国君之尊，犹主其丧也。非此则不主也。言“妻”，欲见大夫以下亦为妻及適子、適妇为主也。
　　○“大夫之適子为君、夫人、大子，如士服”者，此明大夫適子为君、夫人、大子之服，是大夫无继世之道，其子无嫌，得为君与夫人及君之大子著服如士服也。
　　○“君之母非夫人，则群臣无服”者，若君母是嫡夫人，则群臣为服期。今君母非夫人，君为之服緦，则群臣为之无服也。
　　○“唯近臣及仆、骖乘从服”者，近臣，谓阍寺之属；仆，御车者也；骖，车右也。君之母非夫人，贵臣乃不服，而此诸臣贱者，随君之服也，故云“从服”。
　　○“唯君所服服也”者，君服緦，则此等之人亦服緦，故云“唯君所服服也”。
　　○注“妾先”至“不可”。
　　○正义曰：“妾，先君所不服也”者，天子、诸侯为妾无服，唯大夫为贵妾服緦，故知“妾，先君所不服”。云“礼，庶子为后，为其母緦”者，案《丧服》緦麻章云“庶子为父后者，为其母”是也。云“言唯君所服，伸君也”者，若其不为后，则为母无服，故《丧服记》云：“公子为其母练冠，麻衣縓缘。”今以为君得著緦麻服，是伸君之尊也。君既服緦，是近臣得从君服也，此谓礼之正法。云“《春秋》之义，有以小君服之者”，郑既以正礼言之，又引《春秋》之时不依正礼者，有以为小君之服服其妾母者，是文公四年“夫人风氏薨”，是僖公之母成风也。又昭十一年夫人归氏薨，是昭公之母齐归也。皆乱世之法，非正礼也。案《异义》云：“妾子立为君，得尊其母，立以为夫人否？今《春秋公羊》既说：‘妾子立为君，母得称夫人，故上堂称妾，屈於適也，下堂称夫人，尊於国也。云子不得爵命父妾，子为君得爵命其母者，以妾在奉授於尊者，有所因缘故也。’《穀梁传》曰：鲁僖公立妾母成风为夫人，是子爵於母，以妾为妻，非礼也。故《春秋左氏》说：‘成风妾，得立为夫人，母以子贵，礼也。’许君谨案：舜为天子，瞽瞍为士，起於士庶者，子不得爵父母也。至於鲁僖公得尊母成风为小君，经无讥文，从《公羊》、《左氏》之说。”郑则从《穀梁》之说。故《异义驳》云：“父为长子三年，为众子期，明无二適也。女君卒，继摄其事耳，不得复立为夫人。”如郑《驳》之言，则此云《春秋》小君服之者，是灼然非礼也。云“时若小君，在则益不可”者，其小君无，而以夫人服之，已为不可，今小君既在，而以夫人服妾母，弥益不可，故云“益不可”也。
　　○“公为卿大夫锡衰以居”者，此明君为卿大夫之丧，成服之后，著锡衰以居也。
　　○“出亦如之”者，出，谓以他事而出，不至丧所，亦著锡衰，其首则服皮弁。
　　○“当事则弁绖”者，君行，往吊卿大夫，当大敛及殡，并将葬启殡，当如此之事，则首著弁绖，身衣锡衰。若於士，虽当事，首服皮弁，故《士丧礼》云“君视大敛”，注云“皮弁服袭裘”是也。
　　○“大夫相为亦然”者，亦如君於卿大夫也。不当事则皮弁，当事则弁绖，故《杂记》云“大夫与殡，亦弁绖”是也。大夫於士，士虽当事，亦皮弁也。
　　○“为其妻，往则服之，出则否”者，谓公於卿大夫之妻，及卿大夫相为其妻，往临其丧则服锡衰，不恒著之以居，若馀事之出，则不服也。言居亦不服，其当殡敛之事亦弁绖也。
　　○“凡见人无免绖”者，谓己有齐衰之丧，无免去绖，重故也。
　　○“虽朝於君无免绖”者，以绖重，纵往朝君，亦无免税於绖也。
　　○“唯公门有税齐衰”者，谓己有不杖齐衰之丧，至公门税去其衰，绖犹不去也。若杖齐衰及斩衰，虽入公门，衰亦不税也。其大功非但税衰，又免去绖也。
　　○“传曰：君子不夺人之丧，亦不可夺丧也”，解“朝君无免绖之意”，引旧《记》以明之。言君所以许臣不免绖而入朝，以君子之人以己恕物，不可夺人丧礼，使之免绖，故许著绖也。“亦不可夺丧也”，非但不夺人丧，亦不可自夺丧，所以己有重丧，犹绖以见君，申己丧礼也。
　　○注“有免”至“绖也”。
　　○正义曰：谓“不杖齐衰”者，案上《曲礼》篇云：苞屦不入公门。藨屦，杖齐衰之屦，既不得入也。此云“税齐衰”，明“不杖齐衰”也。云“於公门有免齐衰，则大功有免绖也”者，郑以绖重於齐衰，不杖齐衰虽脱，亦不免绖。以差次约之，则大功非但脱衰，又免去其绖也。
　　○“罪多”至“列也”者，列，等也。言罪之与丧，其数虽多，其限同五，其等列相似，故云“列也”。 

  
　 
卷五十七 间传第三十七 

　卷五十七 间传第三十七 　 
　　陆曰：“郑云：‘名《间传》者，以其记丧服之间轻重所宜也。’” 
　　[疏]正义曰：案郑《目录》云：“名曰《间传》者，以其记丧服之间轻重所宜。此於《别录》属《丧服》。
　　斩衰何以服苴？苴，恶貌也，所以首其内而见诸外也。斩衰貌若苴，齐衰貌若枲，大功貌若止，小功、緦麻容貌可也。此哀之发於容体者也。有大忧者，面必深黑。止，谓不动於喜乐之事。枲，或为“似”。
　　○苴，七余反。见，贤遍反。齐音咨，下同。枲，思里反。乐音洛。斩衰之哭，若往而不反；齐衰之哭，若往而反；大功之哭，三曲而偯；小功、緦麻，哀容可也。此哀之发於声音者也。三曲，一举声而三折也。偯，声馀从容也。
　　○偯，於起反，《说文》作“{依心}”，云“痛声”。折，之设反。从，七容反。斩衰唯而不对，齐衰对而不言，大功言而不议，小功、緦麻议而不及乐。此哀之发於言语者也。议，谓陈说非时事也。
　　○唯，于癸反，徐以水反。斩衰三日不食，齐衰二日不食，大功三不食，小功、緦麻再不食，士与敛焉，则壹不食。故父母之丧，既殡食粥，朝一溢米，莫一溢米；齐衰之丧，疏食水饮，不食菜果；大功之丧，不食醯酱；小功、緦麻，不饮醴酒。此哀之发於饮食者也。父母之丧，既虞、卒哭，疏食水饮，不食菜果；期而小祥，食菜果；又期而大祥，有醯酱；中月而禫，禫而饮醴酒。始饮酒者，先饮醴酒；始食肉者，先食乾肉。先饮醴酒食乾肉者，不忍发御厚味。
　　○与音预。敛，力验反。粥，之六反。溢音逸，刘音实，二十两也。莫音暮。疏食音嗣，下“疏食”同。醯本亦作，呼兮反，下同。醴音礼。期音基，下及注皆同。中，如字，徐丁仲反。禫，大感反。父母之丧，居倚庐，寝苫枕块，不说绖带。齐衰之丧，居垩室，芐翦不纳。大功之丧，寝有席。小功、緦麻，床可也。此哀之发於居处者也。父母之丧，既虞、卒哭，柱楣翦屏，芐翦不纳。期而小祥，居垩室，寝有席。又期而大祥，居复寝。中月而禫，禫而床。芐，今之蒲萍也。
　　○倚，於绮反。寝，本亦作“寝”，七审反。苫，始占反。枕，之鸩反。块，苦对反，又苦怪反。说，吐活反。芐，户嫁反。翦，子贱反。床，徐仕良反。柱，知矩反，一音张炷反。楣音眉。复音伏。斩衰三升，齐衰四升、五升、六升，大功七升、八升、九升，小功十升、十一升、十二升。緦麻十五升，去其半，有事其缕，无事其布曰“緦”。此哀之发於衣服者也。此齐衰多二等，大功、小功多一等。服主於受，是极列衣服之差也。
　　○去，起吕反，下“去麻”同。缕，力主反。差，初佳反，后放此。斩衰三升，既虞、卒哭，受以成布六升，冠七升。为母疏衰四升，受以成布七升，冠八升。去麻服葛，葛带三重。期而小祥，练冠縓，缘要绖不除。男子除乎首，妇人除乎带。男子何为除乎首也？妇人何为除乎带也？男子重首，妇人重带。除服者先重者，易服者易轻者。又期而大祥，素缟麻衣。中月而禫，禫而纤，无所不佩。葛带三重，谓男子也，五分去一而四纠之。带既变，变因为饰也。妇人葛绖，不葛带。旧说云：“三纠之，练而带去一股。”去一股则小於小功之绖，似非也。易服，谓为后丧所变也。妇人重带，带在下体之上，妇人重之，辟男子也。其为带，犹五分绖去一耳。《丧服小记》曰“除成丧者，其祭也，朝服缟冠”。此素缟者，《玉藻》所云：“缟冠素纰，既祥之冠。”麻衣十五升，布亦深衣也。谓之“麻”者，纯用布，无采饰也。大祥，除衰杖。黑经白纬曰“纤”。旧说：“纤冠者，采缨也。”无所不佩，纷帨之属，如平常也。纤，或作“綅”。
