<!-- { "loadSidebar": true } -->
　　○正义曰：亦命有司辞也。征鸟，谓鹰隼之属也，谓为征鸟如征。厉，严猛。疾，捷速也。时杀气盛极，故鹰隼之属取鸟捷疾严猛也。蔡云“太阴杀气将尽，故猛疾与时竞也”。
　　○注“杀气”至“为鸠”。
　　○正义曰：按《释鸟》云：“鹰，鶆鸠。”某氏云：“鶆鸠，鹴鸠。”《月令》云：“鹰化为鸠。”《左传》曰：“爽鸠氏，司寇也。”郭景纯云：“鶆当为鹴。”即鹴鸠也。此征鸟者，则鹴鸠之谓也。
　　乃毕山川之祀，及帝之大臣，天之神祗。四时之功成於冬，孟月祭其宗，至此可以祭其佐也。帝之大臣，句芒之属。天之神祗，司中、司命、风师、雨师。
　　○祗音祁。 
　　[疏]注“四时”至“雨师”。
　　○正义曰：按上孟冬“祈来年于天宗，大割祠於公社，腊先祖五祀”，是谓蜡祭，则百神皆祭，则一变而致羽物山林之祗，再变而致鳞物川泽之祗，是蜡祭并祭山川也，是岳渎及众山川也。孟冬不见者，文不具。孟冬祭岳渎，因及众山川，至此又更祭众山川，山川少於岳渎，是孟月祭其宗，此月祭其佐。前孟冬是祭先啬神农，并祭五帝，但孟月其文不具，则五帝为宗，大臣句芒等为佐，是孟月祭其宗，此月祭其佐也。孟冬祭司中等，是孟月祭宗，此月祭佐，则天神人鬼山川等，皆有宗有佐也。故郑先云孟月祭宗，至此祭佐，后解帝之大臣，天神地祗。若然，山川卑於帝之大臣，在先言，故以为尊卑之序，无义例也。熊氏云“孟冬祭宗，至此祭佐，唯天”，恐非也。
　　是月也，命渔师始渔。天子亲往，乃尝鱼，先荐寝庙。天子必亲往视渔。明渔非常事，重之也。此时鱼絜美。 
　　[疏]注“天子”至“絜美”。
　　○正义曰：按仲秋“以犬尝麻”，季秋“以犬尝稻”，皆不云天子亲往。今此“天子亲往”，特云“尝鱼”，故云“明渔非常事，重之也”。以四时荐新，是其常事，鱼则非常祭之物，故云“重之也”。
　　冰方盛，水泽腹坚，命取冰。腹，厚也。此月日在北陆，冰坚厚之时也。北陆，谓虚也。今《月令》无“坚”。
　　○腹，本又作复，又方服反。 
　　[疏]“冰方”至“取冰”。
　　○正义曰：言此月冰既方盛，於时极寒，冰实至盛，而云方盛者，此谓月半以前，小寒之节，冰犹未盛，故云方也。至於月半以后，大寒乃盛，水泽腹坚者，腹，厚也。谓水湿润泽，厚实坚固。冰既坚固，故命取冰。
　　○注“腹厚”至“无坚”。正义曰：腹者，形体腹长，故为厚也。云“此月日在北陆”者，当此月之时，日在玄枵之次，其星当女虚危也。陆，道也。言女虚危，是北方七宿之道，故《释天》云：“北陆，虚也。”举中央星以言之。
　　冰以入，令告民，出五种。冰既入，而令田官告民，出五种，明大寒气过，农事将起也。
　　○种，章勇反，注同。命农计耦耕事，脩耒耜，具田器。耜者，耒之金也，广五寸。田器，鎡錤之属。
　　○鎡音兹。錤音基。 
　　[疏]“冰以”至“五种”。
　　○正义曰：冰以藏入之后，大寒以过，暖气方来，故令此典农之官，出五种之物，以拟种之。
　　○注“耜者”至“之属”。
　　○正义曰：耒者以木为之，长六尺六寸，庛长尺有一寸，中央直者三尺有三寸，勾者二尺有二寸。底谓耒下向，前曲接耜者头而著耜。耜，金铁为之，故云“耜者，耒之金”。云“田器，鎡錤之属”者，何胤云：“鎡，今之锄类。”《孟子》云：“齐人曰：虽有鎡錤，不如待时。”云“之属”者，以田器非一也。
　　命乐师大合吹而罢。岁将终，与族人大饮，作乐於大寝，以缀恩也。言罢者，此用礼乐於族人最盛，后年若时乃复然也。凡用乐必有礼，用礼则有不用乐者。《王居明堂礼》：“季冬命国为酒，以合三族，君子说，小人乐。”
　　○合，古答反。吹，昌睡反。罢如字，又音皮。复，扶又反。子说音悦。人乐音洛。 
　　[疏]“命乐”至“而罢”。
　　○正义曰：於此岁终，必族人燕饮，乐师之官，大合诸乐管籥之吹，以缀恩慈之心，而遂休罢，至来年季冬，乃更为之。
　　○注“岁将”至“人乐”。
　　○正义曰：“与族人大饮”者，以《王居明堂礼》云“季冬命国为酒，以合三族”，故知与族人饮也。云“作乐於大寝”者，以其命乐师合吹，故知作乐也。大寝则路寝也，与宗人图事之处。既饮族人，故知於大寝。云“以缀恩”者，缀谓连缀，恩谓恩亲。《大传》云：“系之以姓而弗别，缀之以食而弗殊。”云“罢者，此用礼乐於族人最盛，后年若时乃复然”者，谓后年季冬，乃复如此作乐，以一年顿停，故云罢。云“凡用乐必有礼，而用礼则有不用乐”者，以大合吹必当有礼，与族人燕饮。今唯云命乐师作乐，故云“用乐必有礼”，而食尝无乐，故云“礼有不用乐”也。引《明堂礼》以合三族者，三族，父、子及身，则《小记》云“亲亲以三为五，以五为九”是也。“君子说”，谓卿大夫士。“小人乐”，谓凡庶也。
　　乃命四监收秩薪柴，以共郊庙及百祀之薪燎。四监，主山林川泽之官也。大者可析谓之薪，小者合束谓之柴，薪施炊爨，柴以给燎，《春秋传》曰：“其父析薪。”今《月令》无“及百祀之薪橑”。
　　○共音恭，下文“以共”皆同。燎，力召反。析，思历反，下同。爨，七乱反。 
　　[疏]注“四监”至“薪燎”。正义曰：以薪柴出於山林川泽，故四监为山林川泽之官也。“薪施炊爨，柴以给燎”者，以薪柴并文，故知各有所用。上云“薪柴”，下云“薪燎”。故知“柴以给燎”。引“《春秋传》曰其父析薪”者，此昭七年《左传》辞也，“其父析薪，其子弗克负荷”，引之者，证薪是粗大可析之物。云“今《月令》无及百祀之薪燎”者，谓无此句之文也。
　　是月也，日穷于次。月穷于纪，星回于天，数将几终。言日月星辰运行，于此月皆周匝於故处也。次，舍也。纪，会也。
　　○几音祈，又音机。处，昌虑反。 
　　[疏]“日穷”至“几终”。
　　○正义曰：“日穷于次”者，谓去年季冬“日次於玄枵”，从此以来，每月移次他辰，至此月穷尽，还次玄枵，故云“日穷于次”。“月穷于纪”者，纪犹会也。去年季冬月与日相会於玄枵，自此以来，月与日相会在於他辰，至此月穷尽，还复会於玄枵，故云“月穷于纪”。“星回于天”者，谓二十八宿随天而行，每日虽周天一匝，早晚不同，至於此月，复其故处，与去年季冬早晚相似，故云“星回于天”。“数将几终”者，几，近也。以去年季冬，至今年季冬二百五十四日，未满三百六十五日，未得正终，唯近於终，故云“数将几终”。 
　　岁且更始，专而农民，毋有所使。而犹女也。言专一女农民之心，令之豫有志於耕稼之事，不可徭役。徭役之，则志散失业也。
　　○女音汝。令，力呈反。 
　　[疏]“岁且”至“所使”。
　　○正义曰：此脩《月令》之人，为国家戒令之法。此月既终，岁且更始。而，女也。言在上专一女农之事，无得兴起造作，有所使役也。此是制礼者总为约戒之辞。此《月令》之内，不云乃命某官之属者，皆是礼家总禁也。他皆仿此。
　　天子乃与公、卿、大夫共饬国典，论时令，以待来岁之宜。饬国典者，和六典之法也。《周礼》以正月为之，建寅而县之。今用此月，则所因於夏殷也。
　　○县音玄。 
　　[疏]注“饬国”至“殷也”。
　　○正义曰：经云“共饬国典”，调和饬正之，故云“和六典之法”。“六典”者，则治典、教典、礼典、政典、刑典、事典是也。云“《周礼》以正月为之，建寅而县之”者，按《大宰职》云“正月之吉始和布治”，《小宰》云“正岁而观治象之法”是也。云“今月此月，则所因於夏殷”者，不用周法，故知因於夏殷，以王者损益，不出三代故也。
　　乃命太史次诸侯之列，赋之牺牲，以共皇天、上帝、社稷之飨。此所与诸侯共者也。列国有大小也。赋之牺牲，大者出多，小者出少。飨，献也。 
　　[疏]“乃命”至“之飨”。
　　○正义曰：此至“之飨”，皆命大史也。列，次也。来岁方祭，祀须牺牲，牺牲出诸侯之国，国有大小，故命大史书列之，以共赋也。诸侯同王南面，专王之土，故命之出牲，以与王共事天地也。既漫言诸侯，则异姓同姓俱然也。“赋之牺牲”者，赋税出也，次之随国大小而出之也。“以共皇天”者，赋牲所共也。“皇天”，天皇大帝也。“上帝”者，灵威仰五帝也。“社稷”者，王之社稷也。诸侯乃自有社稷，而始封亦割王社土与之，故赋牲共王社稷也。享，献也。出牲以共献於上帝诸神也。
　　乃命同姓之邦，共寝庙之刍豢。此所以与同姓共也。刍豢，犹牺牲。 
　　[疏]“乃命”至“刍豢”。
　　○正义曰：刍豢犹牺牲也。皇天社稷，与天下共之，故通赋天下国家也。寝庙先王，与同姓国共之，故别又命同姓国共之也。言刍乃是牛羊，而又云豢，则是犬豕也。天地不用犬豕，社稷大牢乃有豕而不用犬，故没其刍豢，而徒云天地牺牲也。宗庙备六牲，故云“刍豢”也。
　　命宰，历卿大夫至于庶民，土田之数，而赋牺牲，以共山林名川之祀。此所与卿、大夫、庶民共者也。历犹次也。卿大夫采地亦有大小，其非采地，以其邑之民多少赋之。 
　　[疏]“命宰”至“之祀”。
　　○正义曰：宰，小宰也。历亦次也。卿大夫，谓畿内有采地者，岁终又小宰列次畿内之地大小，并至於庶民受田，准土田多少之数，赋之牺牲，以共山林名川之祀。不云士者，上举卿大夫，下举庶民，则士在其中，省文耳。注云“此所与卿大夫庶人共之”，则各赋税之，卿大夫出其采地赋税，无采地出其邑之赋税，庶人无邑，出其赋税以与邑宰，邑宰以共上，是庶人亦出赋也。故下云“凡在天下九州之人，无不咸献其力”是也。
　　凡在天下九州之民者，无不咸献其力，以共皇天、上帝、社稷、寝庙、山林、名川之祀。民非神之福不生，虽有其邦国采地，此赋要由民出。 
　　[疏]注“民非”至“民出”。
　　○正义曰：“虽有其邦国采地，此赋要由民出”者，有邦国，诸侯；有采地，谓卿大夫，赋税所来，皆由民出。必由民者，以经中云“天下九州之民”，不云诸侯卿大夫，独云民，故郑云此也。
　　季冬行秋令，则白露蚤降，介虫为妖，戌之气乘之也。九月初尚有白露，月中乃为霜。丑为鳖蟹。四鄙入保。畏兵辟寒象。
　　○辟，毗异反。 
