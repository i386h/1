<!-- { "loadSidebar": true } -->
　　○“文世室”者，鲁公伯禽有文德，世世不毁其室，故云“文世室”。“武世室”者，伯禽玄孙武公有武德，其庙不毁，故云武世室。
　　○注“武公”至“名敖”。
　　○正义曰：按成六年立武宫，《公羊》、《左氏》并讥之，不宜立也。又武公之庙，立在武公卒后，其庙不毁，在成公之时，此《记》所云，美成王褒崇鲁国而已。云“武公之庙，武世室”者，作《记》之人，因成王褒鲁，遂盛美鲁家之事。因武公其庙不毁，遂连文而美之，非实辞也。故下云“君臣未尝相弑，礼乐、刑法、政俗未尝相变也”，郑云：“亦近诬矣。”是不实也。“伯禽玄孙”者，按《世本》：“伯禽生炀公熙，熙生弗，弗生献公具，具生武公敖。”是伯禽玄孙名敖。
　　米廪，有虞氏之庠也。序，夏后氏之序也。瞽宗，殷学也。泮宫，周学也。庠、序，亦学也。庠之言详也，於以考礼详事也。鲁谓之米廪。虞帝上孝，令藏粢盛之委焉。序，次序王事也。瞽宗，乐师瞽朦之所宗也，古者有道德者使教焉，死则以为乐祖，於此祭之。泮之言班也，於以班政教也。
　　○廪，力甚反。泮音判。委，于伪反，又作积，丁赐反。朦音蒙。 
　　[疏]“米廪”至“学也”。
　　○正义曰：此一经明鲁得立四代之学也。
　　○“米廪，有虞氏之庠也”者，言鲁之米廪，是有虞氏之庠。鲁以虞氏之庠为廪，以藏粢盛。
　　○“序，夏后氏之序也”者，是夏家之学也。
　　○注“鲁谓”至“祭之”。
　　○正义曰：“虞帝上孝”者，《尚书》云：“烝烝又。”《礼记》云：“舜其大孝也与？”是“虞帝上孝”也。云“今藏粢盛之委焉”者，委谓委积，言鲁家於此学中，藏此粢盛委积。按桓十四年御廪灾，《公羊》云：“御廪者何？粢盛委之所藏也。”云“古者有道德者使教焉，死则以为乐祖”者，《大司乐》文。云“於此祭之”者，谓於此瞽宗祭之，故《大司乐》云“祭於瞽宗”是也。
　　崇鼎，贯鼎，大璜，封父龟，天子之器也。崇、贯、封父，皆国名。文王伐崇。古者伐国，迁其重器，以分同姓。大璜，夏后氏之璜，《春秋传》曰：“分鲁公以夏后氏之璜。”
　　○贯，古唤反。璜音黄。父音甫，注同。分鲁，扶问反。 
　　[疏]注“崇贯”至“之璜”。
　　○正义曰：知皆国名者，《春秋》宣元年晋赵穿侵崇，又《书传》有崇侯、虎贯，与“崇”连文，故知崇贯皆国名。定四年《左氏传》：“夏后氏之璜，封父之繁弱。”封父与夏后氏相对，故知封父亦国名。云“文王伐崇”者，《诗 大雅》文。云“古者伐国，迁其重器，以分同姓”者，按昭十五年《左传》云：“密须之鼓、关巩之甲以赐晋。”是迁其重器，以分同姓也。
　　越棘、大弓，天子之戎器也。越，国名也。棘，戟也。《春秋传》曰：“子都拔棘。” 
　　[疏]注“越国”至“拔棘”。
　　○正义曰：以崇鼎、贯鼎是崇贯所出之鼎，则知越棘是越国所有之棘。引《春秋传》曰“子都拔棘”者，隐十一年《左传》文，证棘为戟。“棘，戟”，《方言》文也。
　　夏后氏之鼓足，殷楹鼓，周县鼓。足，谓四足也。楹谓之柱，贯中上出也。县，县之簨虡也。《殷颂》曰：“植我鼗鼓。”《周颂》曰：“应<申柬>县鼓。”
　　○县音玄，注及下注同。簨，本又作笋，恤尹反。虡音巨。植，而力反，又音置，徐音徒吏反，又徒力反。鼗音桃。应，应对之应。<申柬>音胤。 
　　[疏]注“殷颂”至“县鼓”。正义曰：所引《殷颂》者，《那》之篇，郑注云：“置读曰植，植鼗鼓。”引之者，证“殷楹鼓”。引《周颂 有瞽》之篇者，按《周颂 有瞽》：“始作乐，合於大祖。”经云：“应田县鼓。”《毛传》云：“田，大鼓。”郑云：“田当为<申柬>，<申柬>，小鼓，在大鼓之旁。”引之者，证周之“县鼓”。
　　垂之和锺，叔之离磬，女娲之笙簧。垂，尧之共工也。女娲，三皇承宓羲者，叔，未闻也。和、离，谓次序其声县也。笙簧，笙中之簧也。《世本 作》曰：“垂作钟，无句作磬，女娲作笙簧”。
　　○钟，章凶反，《说文》作“锺”，以此锺为酒器，《字林》之用反。娲，徐古蛙反，又古华反。共音恭。宓音密，本又作虙，音伏。戏音羲。句，其俱反，字又作劬。 
　　[疏]“垂之”至“笙簧”。正义曰：此一经明鲁有先代之乐。
　　○“垂之和锺”者，垂之所作调和之锺。
　　○“叔之离磬”者，叔之所作编离之磬。
　　○“女娲之笙簧”者，女娲所作笙中之簧，言鲁皆有之。
　　○注“垂，尧之共工也”至“女娲作笙簧”。
　　○正义曰：按《舜典》垂作共工，谓舜时也。郑不见古文，故以为尧时。云“女娲，三皇承宓羲”者，按《春秋纬 运斗枢》：“差德序命，宓羲、女娲、神农为三皇。”是“承宓羲者”。《帝王世纪》云“女娲氏风姓，承庖羲制度，始作笙簧，无所革造。故《易》不载，不序於行，蛇身人首”是也。云“和、离，谓次序其声县也”者，“声”解“和”也。“县”解“离”也。言县磬之时，其磬希疏相离。云“《世本 作》曰”者，《世本》，书名，有《作》篇，其篇记诸作事。云“无句作磬”者，皇氏云：“无句，叔之别名。”义或然也。
　　夏后氏之龙簨虡，殷之崇牙，周之璧翣。簨虡，所以县锺、磬也。横曰簨，饰之以鳞属；植曰虡，饰之以裸属、羽属。簨以大版为之，谓之业。殷又於龙上刻画之为重牙，以挂县纮也。周又画缯为翣，戴以璧，垂五采羽於其下，树於簨之角上，饰弥多也。《周颂》曰：“设业设虡，崇牙树羽。”
　　○翣，所甲反，又作翣。植，巿力反，徐徒力反。臝，力果反。重，直龙反。挂音卦。纮，徐音宏。载以，音戴。 
　　[疏]“夏后”至“璧翣”。正义曰：此一经明鲁有三代乐县之饰。
　　○“夏后氏之龙簨虡”者，谓簨虡之上，以龙饰之。
　　○“殷之崇牙”者，谓於簨之上，刻画木为崇牙之形以挂锺磬。
　　○“周之璧翣”者，谓周人於此簨上画缯为翣，戴之以璧，下县五采羽，挂於簨角，后王弥文，故饰弥多也。
　　○注“横曰”至“树羽”。
　　○正义曰：“横曰簨，饰之以鳞属，植曰虡，饰之以裸属”者，按《考工记》：笋，饰之以鳞属；锺虡，饰之以臝属；磬虡，饰之以羽属。如《考工记》之文，则笋饰以龙此经并云虡者，盖夏时簨之与虡，皆饰之以鳞，至周乃别，故云“龙簨虡”，或可因簨连言虡也。云“簨以大版为之，谓之业”者，《诗周颂》云：“设业设虡。”以业、虡相对，故知业则簨也。其实簨上更加大版，刻崇牙谓之业。故《诗 大雅》云：“虡业惟枞。”注云“虡也，拘也。所以县锺鼓也。设大版於上，刻画以为饰”是也。云“周又画缯为翣，戴以璧”者，翣，扇也。言周画缯为扇，戴小璧於扇之上。云“垂五采羽於其下，树於虡之角上”者，按《汉礼器制度》而知也。引《周颂》者，证簨虡及崇牙树羽之义。皇氏云：“崇牙者，崇，重也，谓刻画大版，重叠为牙。”
　　有虞氏之两敦，夏后氏之四连，殷之六瑚，周之八簋。皆黍稷器，制之异同，未闻。
　　○敦音对，又都雷反。连，本又作琏，同，力展反。瑚音胡。簋音轨。 
　　[疏]注“皆黍”至“未闻”。
　　○正义曰：簋是黍稷之器，敦与瑚琏共簠簋连文，故云黍稷器也。按郑注《周礼 舍人》云：“方曰簠，圆曰簋。”此云未闻者，谓瑚琏之器，与簋异同未闻也。郑注《论语》云：“夏曰瑚，殷曰琏。”不同者，皇氏云：“郑注《论语》误也。此言两敦、四琏、六瑚、八簋者，言鲁之所得唯此耳。”
　　俎，有虞氏以梡，夏后氏以嶡，殷以椇，周以房俎。梡，断木为四足而已。之言蹶也，谓中足为横距之象，周礼谓之距。椇之言枳椇也，谓曲桡之也。房，谓足下跗也，上下两间，有似於堂房。《鲁颂》曰：“笾豆大房。”
　　○椇，俱甫反。断，丁乱反，又丁管反。嶡，俱卫反。横，古旷反，又音光，又华盲反。枳，吉氏反。桡音扰。跗，方于反。 
　　[疏]注“梡断”至“大房”。
　　○正义曰：知“梡，断木为四足”者，以虞氏尚质，未有馀饰，故知但有四足而已。云“谓中足为横距之象”者，以言嶡谓足以横蹶，故郑读嶡为蹶，谓足横辟不正也。今俎足间有横，似有横<厥足>之象，故知足中央为横距之象，言鸡有距，以距外物，今两足有横而相距也。云“周礼谓之距”者，非《周礼》正文，言周代礼仪，谓此俎之横者为距。故《少牢礼》：“肠三胃三。”长皆及俎距是也。云“椇之言枳椇也，谓曲桡之也”者，椇枳之树，其枝多曲桡，故陆机《草木疏》云：“椇曲来巢，殷俎似之。”故云“曲桡之也”。云“房，谓足下跗也，上下两间，有似於堂房”者，按《诗》注云：“其制足间有横，下有跗。”似乎堂后有房，然如郑此言，则俎头各有两足，足下各别为跗，“足间横”者，似堂之璧横，下二跗，似堂之东西头各有房也。但古制难识，不可委知。南北诸儒亦无委曲解之，今依郑注，略为此意，未知是否。
　　夏后氏以楬豆，殷玉豆，周献豆。楬，无异物之饰也。献，疏刻之。齐人谓无发为秃楬。
　　○楬，徐苦瞎反，注同，又苦八反。献，素何反。秃，土木反。 
　　[疏]注“献，疏刻之”。
　　○正义曰：献音娑，娑是希疏之义，故为疏刻之。
　　有虞氏服韨，夏后氏山，殷火，周龙章。韨，冕服之韠也，舜始作之，以尊祭服，禹汤至周，增以画文，后王弥饰也。山，取其仁可仰也。火，取其明也。龙，取其变化也。天子备焉，诸侯火而下，卿大夫山，士韎韦而已。韨，或作黻。
　　○黻音弗。韎，莫拜反。 
　　[疏]“有虞”至“龙章”。
　　○正义曰：此一经论鲁有四代韨制。
　　○“有虞氏服绂”者，直以韦为韨，未有异饰，故云“服韨”。夏后氏画之以山，殷人增之以火，周人加龙以为文章。
　　○注“韨冕”至“而已”。
　　○正义曰：《易 困卦 九二》爻辞：“朱绂方来，利用享祀。”是韨为祭服也。云“天子备焉，诸侯火而下，卿大夫山，士韎韦而已”者，按《士冠礼》：“士韎韐。”是士无饰。推此即尊者饰多，此有四等，天子至士亦为四等，故知卿大夫加山，诸侯加火，天子加龙。
　　有虞氏祭首，夏后氏祭心，殷祭肝，周祭肺。气主盛也。夏后氏尚明水，殷尚醴，周尚酒。此皆其时之用耳，言“尚”非。 
