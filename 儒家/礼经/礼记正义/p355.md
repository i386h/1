<!-- { "loadSidebar": true } -->
　　○正义曰：云“尹吉”者，上经已解“尹吉”为“尹告”，故此云“亦诰”也。云“天当为先”者，以“天”字与“先”相似，故为“先”也。云“忠信为周”者，《国语》文也。云“伊尹言，尹之先祖”者，郑君不见《古文尚书》，故云“伊尹之先祖”。据《尚书》是《大甲》之篇，言尹之往先见夏之先君。是身之往先见，非谓“尹之先祖”也。云“伊尹始仕於夏，此时就汤矣”者，《书序》云：“伊尹去亳適夏，既丑有夏，复归于亳。”是始仕於夏也。经云“先见西邑夏”，故知为诰之时就汤矣。以郑不见古文，谓言尹诰是伊尹告成汤，故云“此时就汤矣”。与《尚书》同。云“夏之邑在亳西”者，案《世本》及《汲冢古文》并云禹都咸阳城，正当亳西也。及后乃徙安邑。郑以为汤都偃师为亳邑，则是安邑亦在亳西也。
　　子曰：“民以君为心，君以民为体。心庄则体舒，心肃则容敬。心好之，身必安之；君好之，民必欲之。心以体全，亦以体伤；君以民存，亦以民亡。庄，齐庄也。
　　○好，呼报反。齐，侧皆反。《诗》云：‘昔吾有先正，其言明且清，国家以宁，都邑以成，庶民以生。谁能秉国成？不自为正，卒劳百姓。’先正，先君长也。“谁能秉国成”，伤今无此人也。成，邦之“八成”也。谁能秉行之，不自以所为者正，尽劳来百姓忧念之者与？疾时大臣专功争美。
　　○“昔吾有先正”，从此至“庶民以生”，总五句，今《诗》皆无此语，馀在《小雅 节南山》篇，或皆逸《诗》也。清，旧才性反，一云此《诗》协韵，宜如字，上先正，当音征。“谁能秉国成”，《毛诗》无“能”字。劳，力报反，注“劳来”同，《诗》依字读。长，丁丈反。来，力再反。与音馀。《君雅》曰：‘夏日暑雨，小民惟曰怨。资冬祁寒，小民亦惟曰怨。’”“雅”，《书序》作“牙”，假借字也。《君雅》，周穆王司徒作，《尚书》篇名也。资，当为“至”，齐鲁之语，声之误也。祁之言“是”也，齐西偏之语也。夏日暑雨，小民怨天，至冬是寒，小民又怨天，言民恒多怨，为其君难。
　　○雅音牙，注同，《尚书》作“牙”。夏日，户嫁反，注同，《尚书》无“日”字。资，依注音至，《尚书》作“咨”，连上句云“怨咨”。祁，巨依反，徐巨尸反，《字林》上尸反。 
　　[疏]“子曰”至“曰怨”。
　　○正义曰：此论君人相须，言养人之道，不可不慎也。
　　○“《诗》云：昔吾有先正，其言明且清”者，此逸《诗》也。正，长也。诗人称昔吾之有先君正长，其教令之言，分明且清絜，国家所以安也，都邑所以成也，庶人所以生也。
　　○“谁能秉国成，不自为正，卒劳百姓”者，卒，益也，言诗人伤今无复有先正之贤，故云今日谁能执国之八成，又当谦退之。“不自为正”者，得其正道，能用仁恩，尽劳来百姓，言今无复有如此之人。疾时大臣，惟专功争美，各自为是也。
　　○“《君雅》曰：夏日暑雨，小民惟曰怨”者，此穆王命君牙之辞也。言民心难称，所怨恒多，夏日暑热及雨，天之常道，细小之人，惟曰怨资也。
　　○“资冬祈寒，小民亦惟曰怨”者，至於冬日，是大寒之时，小人亦惟曰怨。犹言君政虽曰得当，人怨之不已，是治民难也。
　　○注“成，邦之八成也”。
　　○正义曰：案《周礼 小宰职》云：“掌以官府之八成，经邦治：一曰听政役以比居，二曰听师田以简稽，三曰听闾里以版图，四曰听称责以傅别，五曰听禄位以礼命，六曰听取予以书契，七曰听卖买以质剂，八曰听出入以要会。”皆成事品式，以听治於人。
　　○注“雅书”至“字也”。
　　○正义曰：言古牙字假雅字以为牙，故《尚书》以为“君牙”，此为“君雅”。案《尚书》云：“小民惟曰怨咨。”今此本作“资”字，郑又读资当为“至”以郑，不见《古文尚书》故也。
　　子曰：“下之事上也，身不正，言不信，则义不壹，行无类也。”类，谓比式。
　　○行，下孟反，下“行有格”同。比式如字，比方法式。子曰：“言有物而行有格也，是以生则不可夺志，死则不可夺名。物，谓事验也。格，旧法也。
　　○是故，一本作“以”。故君子多闻，质而守之；多志，质而亲之；精知，略而行之。质，犹少也。多志，谓博交汎爱人也。精知，孰虑於众也。精，或为“清”。
　　○知，如字，一音智，注同。氾音泛。《君陈》曰：‘出入自尔，师虞庶言同。’自，由也。师、庶，皆众也。虞，度也。言出内政教，当由女众之所谋度，众言同，乃行之，政教当由一也。
　　○度，待洛反，下同。《诗》云：‘淑人君子，其仪一也。’” 
　　[疏]“子曰”至“一也”。
　　○正义曰：此一节明下之事，上当守其一。
　　○“则义不一，行无类也”者，若身之不正，言之不信，则於义事不能齐一，行无有比类。言行之无恒，不可比类也。
　　○“言有物而行有格也”，物，谓事之徵验；格，谓旧有法式。言必须有徵验，行必须有旧法式。既言行不妄，守死善道，故“生则不可夺志，死则不可夺名”。言名、志俱善，欲夺不可也。“故君子多闻，质而守之”者，虽多闻前事，当简质而守之。
　　○“多志，质而亲之”者，谓多以志意博交汎爱，亦质少而亲之。
　　○“精知，略而行之”者，谓精细而知，孰虑於众，要略而行之。此皆谓闻见虽多，执守简要也。“《君陈》曰：出入自尔，师虞庶言同”者，自，由也；师，众也；虞，度也；庶，众也。成王戒君陈云：言出入政教，当由女众人共知谋度。若众言皆同，乃行之，言政教当由一也。
　　○“《诗》云：淑人君子，其仪一也”者，此《曹风 鸤鸠》之篇，剌曹公不均平也。言善人君子，其威仪齐一也。引之者，证为政之道须齐一也。
　　子曰：“唯君子能好其正，小人毒其正。正，当为“匹”字之误也，匹谓知识朋友。
　　○好，呼报反，下皆同。正音匹，出注，下同。故君子之朋友有乡，其恶有方。“乡”、“方”，喻辈、类也。小人徼利，其交无常也。
　　○乡，许亮反，又音香，注同。辈，布内反。徼，古尧反，下同。是故迩者，不惑而远者，不疑也。言其可望而知。迩，近也。《诗》云：‘君子好仇。’”仇，匹也。 
　　[疏]“子曰”至“好仇”。
　　○正义曰：此一节明其朋匹之事。“君子能好其正”者，匹，匹偶。言君子能爱好其朋友匹偶，以下云“君子好仇”，故知此“正”为“匹”也。
　　○“故君子之朋友有乡，其恶有方”者，言“乡”、“方”皆犹辈、类也。言君子所亲朋友及所恶之人，皆有辈类。言君子善者则为朋友也。既好恶不同，故君子之交，可者与之，不以荣枯为异，是朋友。不善者，则可憎恶之，言有常也。若小人唯利是求，所善所恶，无恒定也。
　　○“是故迩者不惑，而远者不疑也”，由好恶有定，可望貌而知，故近者不惑，远者不疑也。
　　○“《诗》云：君子好仇”者，此《周南 关雎》之篇，《诗》意云：“窈窕淑女，君子好仇。”此则断章云：君子之人，以好人为匹也。
　　子曰：“轻绝贫贱，而重绝富贵，则好贤不坚，而恶恶不著也。人虽曰‘不利’，吾不信也。言此近徼利也。
　　○恶恶，上乌路反，下如字。著，张虑反。近，附近之近。《诗》云：‘朋友攸摄，摄以威仪。’”攸，所也。言朋友以礼义相摄正，不以贫富贵贱之利也。 
　　[疏]“子曰”至“威仪”。
　　○正义曰：此一节明交友之道，唯善是仇，以威仪相摄佐也。
　　○“则好贤不坚，而恶恶不著也”者，以贤而贫贱则轻绝之，是“好贤不坚”。恶而富贵则重绝之，则恶恶不著”也。如此者，是贪利之人，故云“虽曰‘不利’，吾不信也”。
　　○“《诗》云：朋友攸摄，摄以威仪”者，此《大雅 既醉》之篇，美成王之时大平之诗。於时朋友群臣，所以礼义相摄佐之时以威仪也。言不以富贵贫贱而求利者。
　　子曰：“私惠不归德，君子不自留焉。私惠，谓不以公礼相庆贺，时以小物相问遗也。言其物不可以为德，则君子不以身留此人也。相惠以亵渎、邪辟之物，是为不归於德。归，或为“怀”。
　　○遗，于季反。邪，似嗟反，徐以车反。辟，匹亦反。《诗》云：‘人之好我，示我周行。’”行，道也。言示我以忠信之道。
　　○行，户刚反，又如字。 
　　[疏]“子曰”至“周行”。
　　○正义曰：此一节明君子唯以德是与。
　　○“私惠不归德”者，言人以私小恩惠相问遗，不归依道德，如此者，君子之人不用留意於此等之人，言不受其惠也。
　　○“《诗》云：人之好我，示我周行”者，此《小雅 鹿鸣》之篇。言文王燕饮群臣，爱好於我，示我以忠信之道也。周，忠信。行，道也。惟以忠信正道以示我，不以亵渎、邪辟之物而相遗也。
　　子曰：“苟有车，必见其轼；苟有衣，必见其敝。人苟或言之，必闻其声；苟或行之，必见其成。言凡人举事，必有后验也。“见其轼”，谓载也。敝，败衣也。衣或在内，新时不见。
　　○轼音式。敝，郑婢世反，败也，庾必世反，隐蔽也。人苟或言之，一本无“人”字。不见如字，又贤遍反。《葛覃》曰：‘服之无射。’”射，厌也。言己原采葛以为君子之衣，令君子服之无厌，言不虚也。
　　○覃，徒南反。射音亦，注同。厌，於艳反，后皆同。令，力呈反。 
　　[疏]“子曰”至“无射”。
　　○正义曰：此明人言行必慎其所终也；将欲明之，故先以二事为譬喻也。
　　○“苟有其车，必见其轼”者，言人苟称家有车，必见其车有载於物，不可虚也。言有车无不载也。
　　○“苟有其衣，必见其敝”者，言人苟称家有衣，必见其所著之衣，有终敝破也，不虚称有衣而无敝也。
　　○“人苟或言之，必闻其声”者，既称有言，必闻其声，不可有言而无声也。
　　○“苟或行之，必见其成”者，人苟称有行此事，必须见其成验，不可虚称有行而无成验也。
　　○“《葛覃》曰：服之无射”者，此《周南 葛覃》之篇，美后妃之德也。《诗》之本意，言后妃习絺绤之事，而无厌倦之心。此则断章云，采葛为君子之衣，君子得而服之无厌倦也。言君子实得其服而不虚也，引之者，证人之所行终须有效也。
　　○注“衣或在内，新时不见”。
