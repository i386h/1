<!-- { "loadSidebar": true } -->
　　○“命之於民也，亲而不尊”者，谓人君教命随四时以教於人，欲人生厚，是亲也。附近於民，使民勤事，是“不尊”。
　　○“鬼尊而不亲”者，鬼，谓鬼神。神道严敬，降人祸福，是尊也。人神道隔，无形可见，是“不亲”也。
　　子曰：“夏道尊命，事鬼敬神而远之，近人而忠焉。先禄而后威，先赏而后罚，亲而不尊。远鬼神、近人，谓外宗庙，内朝廷。
　　○远，于万反，注及下同。近，附近之近，注及下同。朝，直遥反，下同。其民之敝，憃而愚，乔而野，朴而不文。以本不困於刑罚，少诈谖也。敝，谓政教衰失之时也。
　　○憃，伤容反，徐昌容反，范阳江反，又丁绛反，《字林》音丑降反，丑凶反。乔音骄。朴，普角反。谖，况袁反，诈也，忘之也。 
　　[疏]“子曰”至“不文”。
　　○正义曰：此一节明夏道“亲而不尊”之义。
　　○“夏道尊命”言夏之为政之道，尊重四时政教之命，使人劝事乐功也。
　　○“事鬼敬神而远之，近人而忠焉”者，宗庙在外，是“远鬼神”也。朝廷在内，是“近人”也。以忠恕养於民，是“忠焉”也。所为如此，是“亲而不尊”也。
　　○“其民之敝憃而愚”者，敝，谓其后世政教衰败时。夏家后世政教败时，民皆憃愚。所以然者，昔时恒先禄后，罚则民皆承宽裕，无浇诡也。情既不浇诡，至於衰末，犹不知避严刑峻法，如憃愚也。
　　○“乔而野”者，亦因昔时宽裕忠恕，至末世民犹骄野如淳朴之时也。
　　○“朴而不文”者，淳时民皆质朴，不竞文华。至乱时犹承奉之亦然也。
　　○注“以本不困於刑罚，少诈谖也”。
　　○正义曰：以夏尚仁恩，其民不困苦於刑罚，及其衰末，犹有先世遗风，少有诈伪谖妄。《尔雅 释训》云：“萲、谖，忘也。”则忘字“亡”下著“心”。今与诈相对，则谖是诈之义，当“亡”下著“女”也。
　　“殷人尊神，率民以事神，先鬼而后礼，先罚而后赏，尊而不亲。先鬼后礼，谓内宗庙，外朝廷也。礼者，君臣朝会，凡以挚交接相施予。
　　○以挚音至。相施，始至反，下文同。其民之敝，荡而不静，胜而无耻。以本忕於鬼神虚无之事，令其心放荡无所定，困於刑罚，苟胜免而无耻也。《月令》曰：“无作淫巧，以荡上心。”
　　○胜而，始证反。忕音誓，与上“忕於”同。令其，力呈反。巧，苦教反，又如字。 
　　[疏]“殷人”至“无耻”。
　　○正义曰：此一节明殷代“尊而不亲”之事。尚虚无之事，故“率民以事神”。
　　○“先罚而后赏”者，案：襄二十六年《左传》云：“赏以春夏，罚以秋冬。”又《月令》云：“春行夏赏，秋冬行刑。”与此违者，彼谓王者大体一岁之中法天道生杀，故春夏赏，秋冬刑。此《记》所云，谓赏罚同时所行，夏则先赏后罚，殷则先罚后赏，其民之敝荡而不静者，以其本尚虚无之事，尊敬鬼神，至其末世敝失，其民放荡不能安静也。
　　○“胜而无耻”者，由本“困於刑罚”，但得“苟胜”，无以惭耻。
　　○注云“先鬼而后礼，谓内宗庙，外朝廷也”。
　　○正义曰：以夏、周人“敬鬼神而远之，近人而忠焉”，“外宗庙，内朝廷”。以此反之，则殷人先鬼后礼，是“内宗庙，外朝廷”也。
　　○注“以本忕於鬼神虚无之事，令其心放荡无所定”。
　　○正义曰：忕，串也，习也。贵尚习鬼神，鬼神无体，故云“虚无之事”。以为事不在实，故心放荡无所定也。
　　“周人尊礼尚施，事鬼敬神而远之，近人而忠焉。其赏罚用爵列，亲而不尊。“赏罚用爵列”，以尊卑为差。其民之敝，利而巧，文而不惭，贼而蔽。”以本数交接以言辞，尊卑多狱讼。
　　○蔽，毕世反，又音弊。数，色角反。 
　　[疏]“周人”至“而敝”。
　　○此明周代“亲而不尊”之事。
　　○“尊礼尚施”者，谓尊重礼之往来之法，贵尚施惠之事也。
　　○“其赏罚用爵列”者，既不先赏后罚，亦不先罚后赏，唯用爵列尊卑，或赏或罚也。
　　○“其民之敝，利而巧，文而不惭”者，以其尚礼本数交接往来，故便利机巧，多文辞而无惭愧之心也。
　　○“贼而蔽”者，以本为治之时，上下有序，至其敝末，尊卑错失，为饶狱讼，共相贼害而困蔽。以其礼失於烦，故致然也。“夏道尊命”，至“殷人尊神”，“周人尊礼”，三代所尊不同者，案《元命包》云：“三王有失，故立三教以相变。夏人之立教以忠，其失野，故救野莫若敬。殷人之立教以敬，其失鬼，救鬼莫若文。周人之立教以文，其失荡，故救荡莫若忠。”如此循环，周则复始，穷则相承，此亦三王之道，故三代不同也。
　　子曰：“夏道未渎辞，不求备、不大望於民，民未厌其亲。殷人未渎礼，而求备於民。周人强民，未渎神，而赏爵刑罚穷矣。”“未渎辞”者，谓时王不尚辞，民不亵为也。“不求备、不大望”，言其政宽，贡税轻也。“强民”，言承殷难变之敝也。“赏爵刑罚穷矣”，言其繁文备设。
　　○厌，於艳反。强，其两反，注同。税，申锐反。 
　　[疏]“子曰”至“穷矣”。
　　○上明三代亲尊有异，此经更明三代治民有异之事。
　　○“未渎辞”者，渎谓亵渎，辞谓言辞。夏时为政之道，未亵渎於言辞。君既不尚辞，民亦不为，故言“未渎辞”。夏言“未渎辞”，则殷渎辞也。
　　○“不求备、不大望於民”者，求备，谓每事徵求，皆令备足。大望，谓赋税既重，大所责望於民。夏代不然，故云“不求备、不大望於民”也。
　　○“民未厌其亲”者，以上“不求备、不大望於民”，民无困苦，故未厌其上下相亲之心也。
　　○“殷人未渎礼，而求备於民”者，以殷承夏后，虽已亵渎言辞，仍未亵渎於礼，言君臣上下，於礼事简略，不亵渎也。殷言“未渎礼”，则周渎礼矣。
　　○“而求备於民？渎者，言殷不如夏宽，每事求备於民，亦大望於民也。
　　○“周人强民”，以周承殷后，遭纣衰乱，风俗顽凶，故周人设教，强劝人以礼义，亦比夏、殷多此一句也。
　　○“未渎神”者，言周治太平之时，虽已渎於礼，犹未亵渎鬼神，祭天地宗庙诸神，尚有时限，未亵渎也。则周衰之后，而渎神也。
　　○“而赏爵刑罚穷矣”者，以周人贵礼，礼尚往来交接，故赏爵、刑罚之事，穷极烦多。
　　子曰：“虞、夏之道，寡怨於民。殷、周之道，不胜其敝。”胜，犹任也。言殷、周极文，民无耻而巧利，后世之政难复。
　　○胜音升，注同。敝音弊。任，如金反。复音伏。子曰：“虞、夏之质，殷、周之文至矣。言后有王者，其作质、文，不能易之。
　　○易音亦。虞、夏之文，不胜其质。殷、周之质，不胜其文。”言王者相变，质、文各有所多。
　　○胜，世证反，又音升。子言之曰：“后世虽有作者，虞帝弗可及也已矣。君天下，生无私，死不厚其子，子民如父母，有憯怛之爱，有忠利之教，亲而尊，安而敬，威而爱，富而有礼，惠而能散。其君子尊仁畏义，耻费轻实，忠而不犯，义而顺，文而静，宽而有辨。“死不厚其子”，言既不传位，又无以丰饶於诸臣也。“耻费”，不为辞费出空言也。实，谓财货也。辨，别也，犹宽而栗也。静，或为“情”。
　　○憯，七感反。怛，旦达反。费，芳贵反，注同。传，文专反。别，彼列反，下“不别”同。《甫刑》曰：‘德威惟威，德明惟明。’非虞帝，其孰能如此乎？”德所威则人皆畏之，言服罪也。德所明则人皆尊宠之，言得人也。
　　○曰音越。威如字，威畏也，读者亦依《尚书》音畏也。 
　　[疏]“子曰”至“此乎”。
　　○正义曰：此一节总明虞、夏、商、周四代质、文之异。
　　○“虞夏之道，寡怨於民”，以其政宽，故“寡怨於民”，言民怨尚少。“殷周之道，不胜其敝”者，以殷、周文烦，失在苛碎，故其民不堪胜敝败也。不言无怨，而言“寡怨於民”者，天地之大，犹有所憾，如冬寒夏雨，民犹怨之，如圣人之德，无善不包，人犹怨之，是不备也。如舜，寡怨於民也。
　　○“子曰：虞夏之质，殷周之文至矣”者，至，谓至极也。言虞、夏为质，殷、周为文，并已至极矣。纵令后王为质，不能过於虞、夏；后王为文，亦不能过於殷、周，是至极矣。
　　○“虞夏之文，不胜其质”者，言虞、夏之时，虽有其文，但文少而质多，故文不胜於质。“殷周之质，不胜其文”者，言殷、周虽有其质，亦质少而文多，故“不胜其文”。然案《三正记》云：“文质再而后始。”则虞质夏文，殷质周文。而云“虞夏之质，殷周之文”者，夏家虽文，比殷家之文犹质。殷家虽质，比夏家之质犹文於夏。故夏虽有文，同虞之质，殷虽有质，同周之文。
　　○“子言之曰：后世虽有作者，虞帝不可及也”。
　　○正义曰：以上经论虞、夏、商、周，此特明虞帝之美已矣者，言后世之君，虽有作其善政者，而比於虞帝，不可齐及之也。
　　○“君天下，生无私”者，明虞帝之德，后世虽作，不可及。言舜为天下序爵，必以德而不用私也。
　　○“死不厚其子”者，厚，谓丰厚。既不传位，又不以财物丰厚於其子，故云“不厚其子”。“子”，谓商均也。
　　○“子民如父母”者，子，谓子爱於民，如父母爱子也。
　　○“有憯怛之爱”者，言爱民之志，有凄憯恻怛，言舜天性自仁，故怜爱於人。“有忠利之教”者，言有忠恕利益之教也。
　　○“亲而尊”者，有母之亲，有父之尊。
　　○“安而敬”者，体安而能敬，敬，即前“威庄而安”也。
　　○“威而爱”者，有威而又有爱也。
　　○“富而有礼”者，富，有四海而不骄，是“有礼”也。
　　○“惠而能散”者，施惠得所，为能散也。
　　○“其君子尊仁畏义”者，“其君子”，谓虞朝之臣也。君圣臣贤，是由舜而得然也，若民有仁者则尊之，有义者则畏之。
　　○“耻费轻实”者，费，辞费也。言而不行，谓之“辞费”也。言必履而行之，是耻於辞费也。“轻实”者，实，财货也。贵人而贱禄，是轻财也。
　　○“忠而不犯”者，尽心於君，是其忠也；无违政教，是不犯也。
　　○“义而顺”者，至极君臣之义而不悖德，是“义而顺”也。
　　○“文而静”者，臣皆有文章，而又清净。“宽而有辨”者，辨，别也。臣之效舜之宽容，治政不慢而有分别也。
