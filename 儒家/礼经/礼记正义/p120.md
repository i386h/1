<!-- { "loadSidebar": true } -->
　　命有司为民祈祀山川百源。大雩帝，用盛乐。乃命百县雩祀百辟卿士有益於民者，以祈穀实。阳气盛而常旱，山川百源，能兴云雨者也。众水始所出为百源，必先祭其本，乃雩。雩，吁嗟求雨之祭也。雩帝，谓为坛南郊之旁，雩五精之帝，配以先帝也。自“鞀鞞”至“柷敔”皆作曰盛乐，凡他雩用歌舞而巳。百辟卿士，古者上公，若句龙、后稷之类也。《春秋传》曰：“龙见而雩。”雩之正，常以四月。凡周之秋三月之中而旱，亦脩雩礼以求雨，因著正雩，此月失之矣。天子雩上帝，诸侯以下雩上公，周冬及春夏虽旱，礼有祷无雩。
　　○辟，必亦反，注同。句，古侯同。见，贤遍反，下“御见”同。 
　　[疏]“命有”至“穀实”。
　　○正义曰：正以将欲雩祭，故先命有司为祈祀山川百源，为将雩之渐，重民之义也。故先为民“大雩帝，用盛乐”者，为民祈穀后，天子乃大雩天帝，用上鞀鞞之等，故云“用盛乐”。“乃命百县雩祀百辟卿士”者，谓天子既雩之后，百县谓诸侯也，命此诸侯以雩祀古之百辟及卿士等，生存之日，能立功有益於人者。
　　○注“阳气”至“无雩”。
　　○正义曰：以四月纯阳用事，故云“阳气盛而恒旱”，故制礼此月为雩。纵令雩祭时不旱，亦为雩祭。云“雩，以吁嗟求雨之祭”者，以雩音近吁。又《女巫职》云：“凡邦之大灾，歌哭而请。”歌哭则吁嗟之类。旱又是大灾，故须吁嗟求雨。注《春秋》者，以雩为远，谓远为百穀求雨，非郑义也。云“雩帝，谓为坛南郊之旁，雩五精之帝”者，以雩是祭天，当从阳位，以五天总祭，不可遍在四方，故知在南郊也。以春夏秋冬共成岁功，不可偏祭一天，故“雩五精之帝”。以自外至者，无主不正，当以人帝配之，大皞配灵威仰，炎帝配赤熛怒，黄帝配含枢纽，少皞配白招拒，颛顼配汁光纪，故云“配以先帝也”。云“凡他雩用歌舞而巳”者，按《女巫》云“旱则舞雩”，是用歌舞，正雩则非唯歌舞，兼有馀乐，故《论语》云“舞雩咏而归”是也。云“百辟卿士，古者上公，句龙、后稷之类也”者，百辟则古之上公，则《国语》鲧为崇伯，而《礼记 祭法》有祀之文，社稷五祀，虽为王朝卿士，兼带上公之官，故《左氏》云“封为上公，祀为贵神”，是身为百辟，又为卿士。按《左传》有社稷五官，今直云“若句龙后稷”，不云句芒蓐收之等，举有益於民功之显者言之。引“《春秋传》曰‘龙见而雩’”者，欲明正雩在四月，不在五月也。云“凡周之秋三月之中旱，亦修雩礼以求雨’”者，释此经大雩在五月之中，为五月不雨脩雩祭，作记者言五月之雩是常雩，故记之於五月也。云“天子雩上帝”者，以此云“大雩帝”也。云“诸侯以下雩上公”者，此云“乃命百县雩祀百辟卿士”是也。云“周冬及春夏虽旱，礼有祷无雩”者，按《春秋》周七月、八月、九月皆书雩，《穀梁》不讥；成七年“冬，大雩”，《穀梁》云“无为雩”，是讥其冬雩，是冬无雩也。《春秋》周之春及周之四月、五月皆无雩文。春夏不雩，虽旱不为脩雩之祭，其周季夏当有正雩，则龙见而雩是也。按《春秋》桓五年“秋，大雩”，传云“书不时”，服注云“雩，远也”。远为百穀祈膏雨，言大，别山川之雩也。僖十一年“秋，八月，大雩”，十三年“秋，九月，大雩”。成公三年秋“大雩”，七年“冬，大雩”。襄五年“秋，大雩”，传曰“旱”；八年“九月，大雩”，传曰“旱”。十六年秋“大雩”，十七年秋“九月，大雩”，二十八年“秋，八月，大雩”，传曰“旱”。昭三年秋“八月，大雩”，传曰“旱”；六年“九月，大雩”，传曰“旱”；八年秋“大雩”；十六年秋“九月，大雩”，传曰“旱”；二十四年“秋，八月，大雩”，传曰“旱”；二十五年“秋，七月，上辛，大雩，季辛，又雩”，传曰“秋书再雩，旱甚”。定元年秋“九月，大雩”；七年秋“大雩”，“九月，大雩”；十二年“秋，大雩”。僖二十一年“夏，大旱”。宣七年秋“大旱”。庄三十一年“冬，不雨”。僖二年“冬，十月，不雨”；三年“正月，不雨，夏，四月，不雨”，“六月雨”，传曰“自十月不雨，至于五月，不曰旱，不为灾”。文二年“自十有二月不雨，至于秋七月”；十年云“自正月不雨，至于秋七月”；十三年云“自正月不雨，至于秋七月”。是《春秋》之中不雨有七，大旱有二，大雩有二十一，都并有三十。庄三十一年“冬，不雨”，以冬时旱气以过，故不数。僖二十一年“夏，大旱”，宣七年秋“大旱”，二旱灾成，故不数。昭二十五年一月再雩，祗是一旱之事，为再雩，一雩不数。定七年秋“大雩”，亦一时之事，而为二雩，一雩不数。成七年“冬，大雩”，《穀梁》云“冬无为雩”，明亦不数。三十之中，去此六事不数，唯有二十四在。就二十四之中，分为四部；桓五年“秋，大雩”，说雩礼，是一部也；僖二年“冬，十月，不雨”，僖三年“正月，不雨，夏，四月，不雨”，说祷礼，是二部也；文二年、文十年、文十三年皆云“正月不雨，至于秋七月”，说旱而不为灾，是三部也。此三部总有七条，於二十四去七条，馀有十七条，说旱气所由。故郑《释废疾》云：“《春秋》凡书二十四旱。”《考异邮》说云：“分为四部，各有义焉。”是其事也。凡正雩在周之六月，常事不书。书秋大雩，传不云旱者，皆过雩也；传言旱者，皆为旱脩雩也。雩书月者，为脩旱雩得礼，故定元年《穀梁传》曰：“雩月，雩之正也。秋大雩，非正也。”按《玉藻》云：“至于八月不雨，君不举。”注云：“建子之月不雨，尽建未乃始成灾。”而僖二十一年“夏，大旱”，未至建末而为灾者，若雾露霑濡，垄中有苗，虽历时不为灾也。文二年、十年、十三年，自十二月、正月不雨，至秋七月是也。至八月不雨乃为灾。若无雾露霑濡，垄中无苗，虽未至八月则为灾，故僖十一年“夏，大旱”是也。《穀梁》说云“得雨曰雩，不得雨曰旱”，《公羊》说“言雩则旱见，言旱则雩不见”。此二家之说不同，郑《释废疾》从《穀梁》之义。雩之与祷所以异者，《考异邮》说云：“天子祷九州山川，诸侯祷封内，大夫祷所食邑。”又僖公三时不雨，帅群臣祷山川，以过自让。凡雩必先祷，故此经云乃命百县祈祀山川百源，始大雩帝是也。祷者不雩，僖公二年冬十月及三年春正月、夏四月，直为祷祭不为雩，以非雩月，故不雩。
　　农乃登黍。登，进也。是月也，天子乃以雏尝黍，羞以含桃。先荐寝庙。此尝雏也。而云以尝黍，不以牲主穀也。必以黍者，黍，火穀，气之主也。含桃，樱桃也。
　　○雏，仕于反，又仕俱反，雏也，《尔雅》云：“生豕雏。”含桃，本又作函，湖南反；含桃，樱桃也。樱，於耕反。 
　　[疏]注“必以”至“樱桃”。
　　○正义曰：黍是火穀，於夏时与雏同荐之。如郑此言，则黍非新成，直取旧黍，故下孟秋云“农乃登穀”，注云“黍稷於是始熟”，明仲夏未熟也。蔡氏以为此时黍新孰，今蝉鸣黍是也，非郑义也。按《月令》诸月无荐果之文，此独羞含桃者，以此果先成，异於馀物，故特记之，其实诸果亦时荐。
　　令民毋艾蓝以染。为伤长气也。此月蓝始可别，《夏小正》曰：“五月启灌蓝蓼。”
　　○蓝，力甘反。别，彼列反，下文“别群”同。 
　　[疏]注“此月”至“蓝蓼”。
　　○正义曰：别种蓝之体，初必丛生，若及早栽移，则有所伤损。此月蓝既长大，可分移布散，引《小正》“启灌蓝蓼”者，证此月养蓝。熊氏云：“灌谓丛生也。言开辟此丛生蓝蓼，分移使之稀散。”
　　毋烧灰，为伤火气也。火之气於是为盛，火之灭者为灰。毋暴布。不以阴功干大阳之事。
　　○暴，步卜反，大音太。门闾毋闭，关市毋索。顺阳敷纵，不难物。
　　○索，所白反。难，乃旦反，又如字。 
　　[疏]“门闾”至“毋索”。
　　○正义曰：蔡云：“门谓城门，闾谓二十五家为闾。”关市无索者，关市停物之所，商旅或隐蔽其物以避征税。是月从长之时，故不搜索其物。
　　挺重囚，益其食。挺犹宽也。 
　　[疏]“益其食”。
　　○正义曰：“益其食”“挺重囚”连文，郑又无注，皇氏以为增益囚之饮食，义当然也。熊氏以为益群臣禄食，其义非也。
　　游牝别群，孕妊之欲止也。则絷腾驹。为其牡气有馀，相蹄齧也。
　　○执如字，蔡本作絷。蹄，大计反，蹋也；本或作踶，音同。班马政。马政，谓养马之政教也。《廋人职》曰“掌十有二闲之政教，以阜马佚特，教駣，攻驹”，此之谓也。
　　○廋，所留反。駣音兆。又音道，《字林》音祧。 
　　[疏]注“马政”至“政驹”。
　　○正义曰：《廋人职》曰：“掌十有二闲之政教。”按《校人职》云，“天子十有二闲”，诸侯六闲，大夫四闲，每闲马有二百一十六匹。又“阜马佚特，教駣，攻驹”，注云“阜，盛壮也”，郑司农云‘二岁曰驹，三岁曰駣’，玄谓逸者，用之不使甚劳，安其血气也。教駣，始乘习之。攻驹，騬其蹄齧者”。
　　是月也，日长至，阴阳争，死生分。争者，阳方盛，阴欲起也。分犹半也。
　　○争，争斗之争，注同。 
　　[疏]“是月”至“生分”。
　　○正义曰：“长至“者，谓此月之时，日长之至极，大史漏刻，夏至昼漏六十五刻，夜漏三十五刻，是“日长至”也。“死生分”者，分，半也。阴气既起，故物半死半生。蔡云“感阳气长者生，感阴气成者死”，故於夏至日相与分也。
　　君子齐戒，处必掩身，毋躁。掩犹隐翳也。躁犹动也。今《月令》“毋躁为欲静”。止声色，毋或进。进犹御见也。声谓乐也。《易》及《乐》、《春秋》说“夏至，人主与群臣从八能之士，作乐五日”，今止之，非其道也。
　　○从，子用反。 
　　[疏]“君子”至“或进”。
　　○正义曰：蔡氏云：“君子，谓人君以下至在位士也。齐戒所以敬道萌阴也。处必掩身，处犹居也。掩，隐翳也。阴既始萌，故君子居处不显露，恐干阴也。毋躁者，躁，动也。既不显露，又不得躁动，宜静以安萌阴也。”郑引今《月令》“无躁为欲静”，欲静则无躁之义。止声色者，歌乐华丽之事，为助阴静，故止之。“无或进”者，进，御见也。既止声色，故嫔房不得进御侍夕也，亦为微阴始动，不可动於阴事也。蔡云“方齐戒，故止色，内御之属勿或有所进也”。
