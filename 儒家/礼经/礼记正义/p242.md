<!-- { "loadSidebar": true } -->
　　○“齐齐皇皇”者，皇，读为归往之往。皇氏云：“谓心所系往。孝子祭祀，威仪严正，心有继属，故齐齐皇皇。”然其言语及威仪皆当如此。
　　○“匪匪翼翼”者，匪，读曰騑。“騑騑翼翼”者，皆是车马之形状，故《诗》云：“四牡騑騑。”下又云：“四牡翼翼。”皆是马之行容貌。翼翼騑騑，皆是马之严止。
　　○“肃肃雍雍”者，鸾和声之形状，肃肃然，雍雍然。肃肃是敬貌，雍雍是和貌。
　　○注“匪读”至“之容”。
　　○正义曰：《诗 小雅》云：“四牡騑騑，周道倭迟。”述文王聘臣之劳。云“美皆当为仪”者，以《保氏》云：“教国子六仪，一曰祭祀之容。”容即仪也，故知“美皆当为仪”。郑彼注“祭祀之容”，“朝廷之容”，“车马之容”，皆引此文。其“宾客之容”，则此“言语穆穆皇皇”也。彼注“丧纪之容，累累颠颠；军旅之容，暨暨詻詻”，是《玉藻》文也。
　　问国君之子长幼，长，则曰“能从社稷之事矣”；幼，则曰“能御”、“未能御”。御，谓御事。
　　○长，丁丈反，下及注同。问大夫之子长幼，长，则曰“能从乐人之事矣”；幼，则曰“能正於乐人”、“未能正於乐人”。正，乐政也。《周礼 大司乐》：“以乐德教国子，中、和、祗、庸、孝、友。以乐语教国子，兴道、讽诵、言语。以乐舞教国子，舞《云门》、《大卷》、《大咸》、《大韶》、《大夏》、《大濩》、《大武》。”
　　○乐人，音岳。兴如字，又许证反。道音导。讽，福凤反。卷音权。濩，户故反。问士之子长幼，长，则曰“能耕矣”；幼，则曰“能负薪”、“未能负薪”。士禄薄，子以农事为业。执玉、执龟筴不趋，堂上不趋，城上不趋。於重器，於近尊，於迫狭，无容也。步张足曰趋。
　　○筴音策。近，附近之近。狭音合。武车不式，介者不拜。兵车不以容礼下人也，军中之拜肃拜。
　　○下户嫁反。 
　　[疏]“问国君”至“不拜”。
　　○正义曰：此一节明问国君及大夫士之子长幼之称。
　　○“长，则曰能从社稷之事矣”者，谓彼人所问君之子长幼。若长，则答之云能从君供社稷之事若幼则曰：“能御御治也。谓巳能治事若大幼则曰：“未能治事此治事，谓寻常细小事也，小於社稷事。
　　○“问大夫之子长幼，长，则曰能从乐人之事矣”者，以大夫之子，恒习学於乐，长则己能习乐，故曰“能从乐人之事矣”。
　　○“幼，则曰能正於乐人，未能正於乐人”者，正，谓政令。以幼者习乐未成，但听政令於乐人，受乐人所教。幼，则云“已能受命令於乐人”，若大幼，则云“未能受政令於乐人”。
　　○注“正乐”至“大武”。
　　○正义曰：郑恐经“正”是乐正之官，故读为政令之“政”，谓年幼受政於乐人也。引《大司乐》者，证卿大夫之子习乐之事。云“以乐德教国子，中、和、袛、庸、孝、友”者，彼注云：“中，犹忠也，和，刚柔適也。祗，敬。庸，有常也。善父母曰孝，善兄弟曰友。”云“以乐语教国子，兴、道、讽、诵、言、语”者，彼注云：“兴，谓以善物喻善事。导者，言古以剀今也。倍文曰讽，以声节之曰诵，发端曰言，答述曰语。”云“教国子舞《云门》”以下者，故注云：“黄帝曰《云门》、《大卷》，言其德如云之所出，民得以有族类。”如郑此言，“如云之所出”，解《云门》也，“民得以有族类”，解《大卷》也，言有族类而集聚也。彼注：“《大咸》、《咸池》，尧乐也，言其德无所不施。《大韶》，舜乐也，言有德能绍尧之道。《大夏》，禹乐也，禹治水，言其德能大中国。《大濩》，汤乐也，言其德能使天下得其所。《大武》，武王乐也，言其德能成武功也。”《曲礼》问其父身，此问其子者，皇氏云：“记人之意异耳。”
　　妇人吉事，虽有君赐，肃拜；为尸坐，则不手拜，肃拜；为丧主，则不手拜。肃拜，拜低头也。手拜，手至地也。妇人以肃拜为正，凶事乃手拜耳。为尸，为祖姑之尸也。《士虞礼》曰：“男，男尸。女，女尸。”“为丧主，不手拜”者，为夫与长子当稽颡也，其馀亦手拜而巳。虽或为唯，或曰丧为主，则不手拜，肃拜也。
　　○低，丁兮反。为夫，于伪反。 
　　[疏]“妇人”至“手拜”。
　　○正义曰：此一节论妇人拜仪。妇人吉礼不手拜，但肃拜。肃拜，如今妇人拜也。吉事及君赐悉然也。
　　○“为尸坐”者，谓虞祭，妇人为祖姑作尸也。《周礼》“坐尸”，嫌妇人或异，故明之也。若平常祭，无妇人之尸，示主於夫，故设同几而已。
　　○“则不手拜，肃拜”者，手拜，手至地。妇人为尸，或答拜时，但肃拜，而不手拜也。
　　○“为丧主，则不手拜”者，妇人若有丧而不为主，则手拜也。若为夫及长子丧主，则稽颡，不手拜。
　　○注“肃拜”至“拜也”。
　　○正义曰：“手拜，手至地”者，解手拜之义。言手拜之拜，但以手至地，则《周礼》“空首”。案郑注《周礼》：“空首，头拜至手。”此云“手至地”，不同者，此手拜之法，先以手至地，而头来至手。故两注不同，其实一也。云“妇人以肃拜为正”者，言肃拜是妇人之常。而昏礼拜扱地，以其新来为妇，尽礼於舅姑故也。《左传》穆羸顿首於宣子之门者，有求於宣子，非礼之正也。云“凶事乃手拜耳”者，言妇人除为丧主，其馀轻丧，凶事乃有手拜耳。郑知然者，以经云“为丧主，则不手拜”，明不为丧主，则手拜，故云“凶事乃有手拜耳。云“为尸，为祖姑之尸也”者，以《士虞礼》“男，男尸；女，女尸”故也。若平常吉祭，则共以男子一人为尸，故《祭统》云“设同几”是也。云“为夫与长子，当稽颡也”者，《小记》文。以其稽颡，故不手拜。云“其馀亦手拜而巳”者，除夫与长子之外，则上云“凶事乃手拜”是也。云“或曰丧为主，则不手拜，肃拜也”者，郑更引或解之辞，云为丧主，不作手拜，但为肃拜，与前为稽颡异，违《小记》正文，其义非也。
　　葛绖而麻带。谓既虞、卒哭也。带，所以自结束也。妇人质，少变，於丧之带，有除而无变。 
　　[疏]“葛绖”而“麻带”。
　　○正义曰：此谓妇人既虞、卒哭，其绖以葛易麻，故云“葛绖”。妇人尚质，所贵在要，带有除无变，终始是麻，故云“麻带也”。
　　取俎、进俎不坐。以其有足，亦柄尺之类。
　　○柄，兵命反。执虚如执盈，入虚如有人。重慎。 
　　[疏]“取俎、进俎不坐”。
　　○正义曰：取俎，谓就俎上取肉。进俎，谓进肉於俎。俎既有足，立而进取便，故不坐。
　　○注“亦柄尺之类”。
　　○正义曰：案《管子书 弟子职》云“进柄尺，谓爵豆之属”是也。
　　凡祭，於室中、堂上无跣，燕则有之。祭不跣者，主敬也。燕则有跣，为欢也。天子诸侯祭，有坐尸於堂之礼。祭，所尊在室，燕，所尊在堂。将燕，降说屦，乃升堂。
　　○跣，悉典反。为，于伪反。税屦，本又作脱，又作说，吐活反。 
　　[疏]“凡祭”至“有之”。
　　○正义曰：此一经论堂上有跣无跣之事。
　　○“凡祭，於室中、堂上无跣”者，凡祭，谓天子至士悉然也。跣，说屦也。下大夫及士阴、阳二厌及燕尸，皆於室中，上大夫阴厌及祭在室，若摈尸则于堂，天子诸侯则有室有堂。祭礼主敬，故凡祭在室中者，非唯室中不说屦，堂上亦不敢说屦，故云“凡祭，於室中、堂上无跣”。
　　○“燕则有之”者，有之谓堂上有跣也。燕礼主欢，故得说屦而升堂坐也。《燕礼》云：“宾及卿大夫皆说屦，升就席。”注云：“凡燕坐必说屦，屦贱不在堂也。礼者尚敬，敬多则不亲，燕，安坐相亲之心。”
　　○注“祭不”至“升堂”。
　　○正义曰：云“祭不跣者，主敬也”者，跣，谓说屦坐而相亲。祭礼主敬，不敢私自相亲，故云“祭不跣者，主敬也”。云“天子诸侯祭，有坐尸於堂之礼”者，朝事延尸於户外，故坐尸於堂。若卿大夫以下，祭礼於室，无坐尸於堂也。云“祭所尊在室”者，以经云“凡祭，於室中、堂上无跣”，故辨之也。此则贵贱通，故卿大夫士正祭馈食，并在室中，而天子诸侯，虽朝事延尸於户外，非礼之盛节，初入室灌及馈熟之时，事神大礼，故云“祭所尊在室”。云“燕所尊在堂”者，於《燕礼》文无在室，唯在堂行礼，初时立而致敬，故云“燕所尊在堂”。云“将燕，降说屦，乃升堂”者，《燕礼》文也。
　　未尝不食新。尝，谓荐新物於寝庙。 
　　[疏]“未尝不食新”。
　　○正义曰：尝，谓荐新物於寝庙也。未尝，则人子不忍前食新也。
　　仆於君子，君子升下则授绥，始乘则式。君子下行，然后还立。还车而立，以俟其去。
　　○还音旋，注同。 
　　[疏]“仆於”至“还立”。
　　○正义曰：此一经论仆御之礼，必授人绥，故君子升及下，仆者皆授绥也。
　　○“始乘则式”者，谓是仆者始乘，君子未至，御者则式，以待君子升也。
　　○“君子下行，然后还立”者，仆人之礼。若君子将升，则仆先升，君子下行，则仆后下，更还车而立，待君子去后，乃敢自安。或云君车将驾，则仆执策立於马前，故君子将下车，则仆亦下车立於马前，待君子下行，乃更还车立，以俟君去。
　　乘贰车则式，佐车则否。贰车、佐车皆副车也。朝祀之副曰贰，戎猎之副曰佐。鲁庄公败于乾，时公丧戎路，传乘而归。
　　○朝，直遥反。丧，息浪反。传乘，上文专反，又陟恋反，下绳证反，下文除“乘车”同。贰车者，诸侯七乘，上大夫五乘，下大夫三乘。此盖殷制也。《周礼》：贰车，公九乘，侯伯七乘，子男五乘，卿大夫各如其命之数。 
　　[疏]“乘贰”至“则否”。
　　○正义曰：谓仆乘副车法也。朝祀副车曰“贰”，戎猎副车曰“佐”。朝祀尚敬，乘副车者式，戎猎尚武，乘副车者不式也。
　　○注“贰车”至“而归”。
　　○正义曰：云“朝祀之副曰贰，戎猎之副曰佐”者，以此经佐车、贰车相对车。贰车云式主敬，故谓“朝祀之副曰贰”，佐车不式主武，故云“戎猎之副曰佐”。若戎、猎自相对，则戎车之副曰“倅”，田车之副曰“佐”，故《周礼》：“戎仆驭倅车，田仆驭佐车。”熊氏云：“此云‘戎猎之副曰佐’者，据诸侯礼也。”故庄九年“公及齐师战于乾时，公丧戎路，佐车授绥”是也。
　　○注“此綯”至“之数”。
