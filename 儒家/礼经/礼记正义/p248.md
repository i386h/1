<!-- { "loadSidebar": true } -->
　　○“退息必有居”者，退息，谓学者疲倦而暂休息。有居，谓学者退息，必有常居之处，各与其友同居，得相谘决，不可杂滥也。
　　○“学不学操缦，不能安弦”者，此以下并正业积渐之事也。此教乐也。乐主和，故在前，然后须以积渐，故操缦为前也。操缦者，杂弄也。弦，琴瑟之属。学之须渐，言人将学琴瑟，若不先学调弦杂弄，则手指不便；手指不便，则不能安正其弦。先学杂弄，然后音曲乃成也。
　　○“不学博依，不能安诗”者，此教诗法者。诗是乐歌，故次乐也。博，广也。依，谓依倚也，谓依附譬喻也。若欲学诗，先依倚广博譬喻。若不学广博譬喻，则不能安善其诗，以诗譬喻故也。
　　○“不学杂服，不能安礼”者，此教礼法也。前诗后礼，亦其次也。杂服，自衮而下至皮弁至朝服玄端服属。礼谓《礼经》也。《礼经》正体在於服章，以表贵贱。今若欲学礼，而不能明杂衣服，则心不能安善於礼也。“不兴其艺，不能乐学”者，此总结上三事，并先从小起义也。兴，谓歆喜也，故《尔雅》云：“歆、喜，兴也。”艺，谓操缦、博依、六艺之等。若欲学《诗》、《书》正典，意不歆喜其杂艺，则不能耽玩乐於所学之正道。
　　○“故君子之於学也，藏焉，脩焉，息焉，游焉”者，故，谓因上起下之辞。学虽积渐，故君子之人为学之法，恒使业不离身。藏，谓心常怀抱学业也。脩，谓脩习不能废也。息，谓作事倦息之时而亦在学也。游，谓閒暇无事游行之时亦在於学，言君子於学无时暂替也。“夫然，故安其学而亲其师”者，此明亲师爱友也。然，如此也。若能藏、脩、游、息、游，无时暂替，能如此者，乃能安其所学业。言安学业既深，必知此是深由本师，故至於亲爱师也。
　　○“乐其友”者，师既获亲，而同志之友亦被於乐重。然前三年乐群，五年亲师，亲师在乐群之后，而此前亲后乐友者，群即友也，为义然也。前明始学，故乐友在前。此明学业已成，故亲师为首矣。
　　○“而信其道”者，其道，已道也。既亲师乐友，已道深明，心自说信，不复虚妄。一云：信师友之道，前安学，故乃亲师乐友，后乃信道也。
　　○“是以虽离师辅而不反也”者，“辅”即友也，友主切磋，是辅已之道深远也。“离”犹违也。已道深明，不复虚妄，心自信之。若假令违离师友，独在一处而讲说，不违反於师友昔日之意旨，此则强立不返也。
　　○“《兑命》曰”者，引《尚书》合结之。
　　○“敬孙务时敏”者，此句结积习也。当能敬重其道，孙顺学业，而务习其时，疾速行之，故云“敬孙务时敏”。敏，犹疾速也。
　　○“厥脩乃来”者，此句结亲师敬道也。厥，其也。若敬孙以时，疾行不废，则其所脩之业乃来。谓所学得成也，所以尊师乐友。“其此之谓乎”者，《兑命》所云，其此经之谓乎？
　　今之教者，呻其占毕，多其讯，呻，吟也。占，视也。简谓之毕。讯，犹问也。言今之师自不晓经之义，但吟诵其所视简之文，多其难问也。呻，或为慕。讯，或为訾。
　　○呻音申，一音亲，吟也。占，敕沽反，视也。讯，字又作谇，音信，问也。呻吟，鱼金反，又作訡，同。难，乃旦反。訾，才斯反，又音紫。言及于数，其发言出说，不首其义，动云“有所法象”而已。
　　○数，色住反。进而不顾其安，务其所诵多，不惟其未晓。使人不由其诚，由，用也。使学者诵之而为之说，不用其诚。教人不尽其材，材，道也，谓师有所隐也。《易》曰“兼三材而两之”，谓天地人之道。其施之也悖，其求之也佛。教者言非，则学者失问。
　　○施，始移反，下同。悖，布内反。佛，本又作拂，扶弗反。夫然，故隐其学而疾其师，苦其难而不知其益也。隐，不称扬也。不知其益，若无益然。虽终其业，其去之必速。速，疾也。学不心解，则亡之易。
　　○去，如字，又起吕反。解，胡买反。忘，亡亮反。之易，以豉反，下文注皆同音。教之不刑，其此之由乎！刑犹成也。 
　　[疏]“今之”至“由乎”。
　　○正义曰：此一节论教者违法，学者所以不成，是今师之失，故云“今之教者”。
　　○“呻其占毕”者，此明师恶也。呻，吟也。占，视也。毕，简也。故《释器》云：“简谓之毕。”言今之师，不晓经义，但诈吟长咏，以视篇简而已。
　　○“多其讯”者，讯，问难也。既自不晓义理，而外不肯默然，故假作问难，诈了多疑，言若已有解之然也。
　　○“言及于数”者，数，谓法象。既不解义理，若有所言，而辄诈称有法象也。
　　○“进而不顾其安”者，务欲前进诵习使多，而不曾反顾其义理之安，不谓义理危辟而不自知也。
　　○“使人不由其诚”者，人，谓学者也。由，用也。诚，忠诚。使学者诵文，而已为之说义，心皆不晓而猛浪，是不用己之忠诚也。
　　○“教人不尽其材”者，材，道也。谓已既不晓其义，而纵有所悟者，又不能多，恒恐人胜之，故凡有所知，又为所隐，惜不尽其道也。
　　○“其施之也悖”者，谓教者有上五者之短，故施教於人，违背其理也。
　　○“其求之也佛”者，佛，戾也，教者佛戾也。教者既背违其理，其学者求之则又违戾。受学者心既不解，求问於师，师又不晓违戾义意也。
　　○“夫然，故隐其学而疾其师”者，由师教既悖，而受者又违，故受学者弟子不荷师教之德，乃隐没其师之学，而憎疾其师也。“苦其难而不知其益也”者，师说既不晓了，故弟子受之，苦其难。既难不解，故不自知其有益。
　　○“虽终其业，其去之必速”者，学者勉力自强，虽得终竟其业，为心不晓解，其亡去之必速疾矣。
　　○“教之不刑，其此之由乎”者，刑，犹成也。言师教弟子不成，由此在上诸事，故云“其此之由乎”。其此之由在上，谓此经文也。以例推之，前文云“其此之谓乎”，则是他书所云其此经之谓乎。
　　○注“其发”至“而已”。
　　○正义曰：“其发言出说，不有其义”者，首，犹本也。教者为弟子发言出说，不本其义理，谓不解此义之言也。云“动云有所法象而已”者，既不解义理，举动所云则言此义有所法象，犹若一则称配大一，二则称配二仪，但本义不然，浪为配当。
　　○注“务其”至“未晓”。
　　○正义曰：“务其所诵多”者，谓师务欲得所诵使多，释经“进”也。云“不惟其未晓”者，惟，思也，不思其诵得未晓解者，释经“不顾其安”也。
　　○注“使学”至“其诚”。
　　○正义曰：“使学者”解经“使人”也，而“为之说”解经“不用其诚”也。言师为学者而说，不用其忠诚实之心，以心不解，诳惑学者。
　　○注“材道”至“之道”。
　　○正义曰：郑恐“材”是材艺，故以“材”为道。道，谓道理。言教人道理。引“《易》曰”者，《易 说卦》文也。但伏羲书上法天，下法地，中法人，谓之三材。《说卦》云“立天之道，曰阴与阳；立地之道，曰柔与刚；立人之道，曰仁与义”，三材各有其两，故云“兼三材而两之”，而有六爻也。郑引之，证“材”为道也。
　　○注“教者”至“失问”。
　　○正义曰：教者言非，是其施之也悖；学者失问，是其求之也佛。
　　大学之法，禁於未发之谓豫，未发，情欲未生，谓年十五时。
　　○禁，居鸩反。欲音欲。当其可之谓时，可，谓年二十，时成人。不陵节而施之谓孙，不陵节，谓不教长者、才者以小，教幼者、钝者以大也。施，犹教也孙，顺也。
　　○钝，徒困反。相观而善之谓摩。不并问，则教者思专也。摩，相切磋也。
　　○摩，莫波反，徐亡髲反。思，息吏反。磋，七多反。此四者，教之所由兴也。兴，起也。 
　　[疏]“大学”至“由兴”也。
　　○正义曰：此一节论教之得理，则教兴也。
　　○“禁於未发之谓豫”者，发，谓情欲发也。豫，逆也。十五以前，情欲未发，则用意专一，学业易入。为教之道，当逆防未发之前而教之，故云“禁於未发之谓豫”。
　　○“当其可之谓时”者，可，谓年二十之时。言人年至二十，德业已成，言受教之端，是时最可也。
　　○“不陵节而施之谓孙”者，陵，犹越也。节，谓年才所堪。施，犹教也。孙，顺也。谓教人之法，当随其年才，若年长而聪明者，则教以大事，而多与之；若年幼又顽钝者，当教以小事，又与之少，是不越其节分而教之，所谓“孙，顺也”，从其人而设教也。
　　○“相观而善之谓摩”者，善，犹解也。受学之法，言人人竞问，则师思不专，故令弟子共推长者能者一人谘问，馀小不能者，但观听长者之问答，而各得知解。此朋友琢磨之益，故谓之“摩”也。
　　○“此四者，教之所由兴也”者，结上四者。兴，起也。四事并是教成之所起也。
　　发然后禁，则扞格而不胜。教不能胜其情欲。格，读如“冻冫各”之“冫各”。扞格，不可入之貌。
　　○扞，胡半反，注同。格，胡客反，又户隔反。扞格，不入也，注同。胜音升，又升证反。冫各，胡客反，下同。此二字并从冫各，或水旁作非，一音户各反。时过然后学，则勤苦而难成。时过则思放也。
　　○过，姑卧反。杂施而不孙，则坏乱而不脩。小者不达，大者难识，学者所惑也。
　　○坏者怪，徐户拜反。独学而无友，则孤陋而寡闻。不相观也。燕朋逆其师。燕，犹亵也。亵其朋友。
　　○燕音燕。亵，息列反，下同。燕辟废其学。亵师之譬喻。
　　○辟音譬，注及下“罕辟”同。此六者，教之所由废也。废，灭。 
　　[疏]“发然”至“废也”。
　　○正义曰：此一节论学不依理，教之废耳。
　　○“发然后禁，则扞格而不胜”者，发，谓情欲既生也。扞，谓拒扞也。格，谓坚强。若情欲既发而后乃禁，教则扞格於教，教之不复入也。是教弱而欲强，为教不胜矣。
　　○“时过然后学，则勤苦而难成”者，时过，谓学时巳过，则心情放荡，虽欲追悔欲学，精明巳散，徒勤苦四体，终难成也。
　　○“杂施而不孙，则坏乱而不脩”者，杂施，谓教杂乱无次越节，则大才轻其小业，小才苦其大业，并是坏乱之法，不可复脩治也。
　　○“独学而无友，则孤陋而寡闻”者，独学，谓独自习学而无朋友。言有所疑，无可讠咨问，则学识孤偏鄙陋，寡有所闻也。
