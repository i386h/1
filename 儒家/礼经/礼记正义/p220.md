<!-- { "loadSidebar": true } -->
　　○正义曰：“周公摄王位“者，摄，代也。以成王年幼，周公代之居位，故云“摄王位”。然周公摄位而死称薨，不云崩，鲁隐公摄诸侯之位而称薨，同正诸侯者，郑《箴膏肓》云：“周公归政，就臣位乃死，何得记崩？隐公见死於君位，不称薨云何？”又玄《发墨守》云：“隐为摄位，周公为摄政，虽俱相幼君，摄政与摄位异也。”云“不於宗庙，辟王也”者，按《觐礼》，诸侯受次于庙门外，是觐在庙。今在明堂，故云“辟王”，谓辟成王也。
　　○注“天子”至“立焉”。
　　○正义曰：以周公朝诸侯，居天子位，故云“天子，周公也”。故《大诰》云“王若曰”。郑云：“王谓周公，居摄命大事，则权称王也。”王肃以为称成王命，故称王，与郑异也。王肃以《家语》之文“武王崩，成王年十三”，郑康成用卫宏之说，武王崩时，成王年十岁，与王肃异也。云“斧依，为斧文屏风於户牖之间”者，《释宫》云：“牖户之间谓之扆。”今云“斧依”，故知“为斧文屏风於户牖间”。皇氏云：“在明堂中央，大室户牖间。”
　　○“三公，中阶之前，北面东上”，此以下一经明朝位之法。周公已居天子位，馀有二公，而云“三公”者，举国本数言之。“中阶”者，南面三阶，故称“中”。
　　○“诸侯之位，阼阶之东，西面北上”者，侯对伯为尊，故在阼阶，阼阶近主位也。按“诸伯”以下，皆云“之国”，此云“位”者，以三公既云“中阶之前”，不云“位”。诸侯在诸国之上，特举位言之，明以下皆朝位也。
　　○“九夷之国，东门之外，西面北上”者，皇氏云：“在东门外之南，故北上。”
　　○“八蛮之国，南门之外，北面东上”者，皇氏云：“在南门外之西，故东上。”
　　○“六戎之国，西门之外，东面南上”者，皇氏云：“在西门外之北，故南上。”
　　○“五狄之国，北门之外，南面东上”者，皇氏云：“在北门外之东。”今按经云“东上”，则宜在北门外之西，故“东上”。
　　○“九采之国，应门之外，北面东上”，皇氏云：“在应门外之西。”此是九州之牧，谓之采者，以采取当州美物，而贡天子。故《王制》云：“千里之外曰采。”注云：“取其美物以当穀税。”采亦是事，言各掌其当州诸侯之事，即此注云“牧居外而纠察之”是也。
　　○“四塞，世告至”者，此谓九州之外，夷、镇、蕃三服夷狄为四方蕃塞，每世一来朝告至，或新王即位而来朝，或已君初即位，故云“世告至”也。
　　○注“朝位”至“一见”。
　　○正义曰：“上近主位，尊也”者，三公则东上，侯尊於伯，故在东。子尊於男，亦在东，是“上近主位，尊也”。云“正门谓之应门”者，以明堂更无重门，非路门外之应门，以《尔雅 释宫》云：“正门谓之应门。”李巡云：“宫中南向大门，应门也。”应，是当也。以当朝正门，故谓之应门。但天子宫内有路寝，故应门之内有路门。明堂既无路寝，故无路门及以外诸门，但有应门耳。云“二伯帅诸侯而入”者，按《顾命》，毕公率东方诸侯入应门右，召公率西方诸侯入应门左是也。云“牧居外而纠察之也”者，伯既领之入应门，故牧居应门外，纠察诸侯后入不如仪者。引《周礼》“侯服岁一见”以下，是《大行人》文也。引之者，证夷狄世一见，则经之“四塞，世告至”是也。其夷狄之名，此云“九夷、八蛮、六戎、五狄”，按《职方》云“四夷、八蛮、七闽、九貉、五戎、六狄”，《尔雅 释地》文云“九夷、八狄、七戎、六蛮，谓之四海”，不同者，《尔雅 释地》所云谓殷代，此“明堂”，周公朝诸侯及《职方》，并谓《周礼》，但戎狄之数，五、六不同。故《郑志》赵商问曰：“《职方》掌四夷、八蛮、七闽、九貉、五戎、六狄之数，注云：‘周之所服国数。’《明堂》云：朝位服事之国数，夷九蛮八戎六狄五。礼文事异，不达其数。”故郑答云：“《职方》：四夷，谓四方夷狄也。九貉即九夷，在东方。八蛮在南方，闽其别也。戎狄之数，或六或五，两文异。《尔雅》虽有与同，皆数尔，无别国之名，不甚明，故不定也。”如郑此言，夷狄之名，既无别国显其名，数或六或五，不可知也。明堂也者，明诸侯之尊卑也。朝於此，所以正仪辨等也。
　　[疏]“明堂”至“卑也”。
　　○正义曰：所以朝诸侯於明堂者，欲显明诸侯之尊卑，故就尊严之处以朝之。
　　○注“朝於”至“等也”。
　　○正义曰：解周公所以朝诸侯在此明堂之意。云“正仪辨等”者，《大司马职》文。彼云“设仪辨位，以等邦国”，郑略言之。
　　昔殷纣乱天下，脯鬼侯以飨诸侯。以人肉为荐羞，恶之甚也。
　　○纣，直九反。是以周公相武王以伐纣。武王崩，成王幼弱，周公践天子之位，以治天下。六年，朝诸侯於明堂，制礼作乐，颁度量，而天下大服。践犹履也。颁读为班。度，谓丈尺高卑广狭也。量谓豆、区、斗、斛、筐、筥所容受。
　　○相，息亮反。颁音班。量，徐音亮，注同。区，乌侯反。筐音匡。筥，纪吕反。七年，致政於成王。成王以周公为有勋劳於天下。致政，以王事归授之。王功曰勋，事功曰劳。 
　　[疏]“昔殷”至“天下”。
　　○正义云：此一节明周公有勋劳之事，以殷纣乱天下，周公相武王而伐之。成王幼，不能莅阼，周公践天子之位以摄之，有大勋劳於天下，所以封周公於鲁，行天子之礼乐及四代服器。
　　○“脯鬼侯”者，《周本纪》作“九侯”，故庾氏云：“《史记 本纪》云：九侯有女入於纣，九侯女不好淫，纣怒杀之。”九与鬼声相近，故有不同也。
　　○“武王崩，成王幼弱”者，《家语》云：“武王崩，成王年十三。”郑康成则以为武王崩，成王年十岁，是幼弱也。
　　○“六年朝诸侯於明堂，制礼作乐，颁度量”者，周公摄政三年，天下太平，六年而始制礼作乐者，《书传》云：“周公将制礼作乐，优游三年，而不能作。将大作，恐天下莫我知也。将小作，则为人子不能扬父之功烈德泽，然后营洛邑，以期天下之心。於是四方民大和会。周公曰：示之以力役且犹至，而况导之以礼乐乎？”其度量六年则颁，故郑注《尚书 康王之诰》云：“摄政六年，颁度量，制其礼乐。成王即位，乃始用之。”故《洛诰》云：“王肇称殷礼，祀于新邑。”是摄政七年冬也。郑云“犹用殷礼”者，至成王即位，乃用周礼是也。其周公制礼摄政，孔、郑不同。孔以武王崩，成王年十三，至明年摄政，管叔等流言，故《金縢》云：“武王既丧，管叔及其群弟流言於国，曰：‘公将不利於孺子。’”时成王年十四即位，摄政之元年，周公东征管、蔡，后二年克之。故《金縢》云：“周公居东二年，则罪人斯得。”除往年，时成王年十六，摄政之三年也。故《诗序》云：“周公东征，三年而归。”摄政七年，营洛邑，封康叔而致政，时成王年二十，故孔注《洛诰》以时成王年二十是也。郑则以为，武王崩成王年十岁，《周书》以武王十二月崩，至成王年十二。十二月丧毕，成王将即位，称己小，求摄，周公将代之，管、蔡等流言，周公惧之，辟居东都。故《金縢》云“武王既丧，管叔等流言，周公乃告二公曰：‘我之不辟，无以告我先王。’”既丧，谓丧服除。辟，谓辟居东都。时成王年十三，明年成王尽执拘周公属党，故《金縢》云：“周公居东二年，则罪人斯得。”罪人，谓周公属党也。时成王年十四，至明年秋大熟，有雷风之异，故郑注《金縢》云：“秋大熟，谓二年之后。”明年秋迎周公而反，反则居摄之元年，时成王年十五。《书传》所谓“一年救乱，明年诛武庚管蔡”等，《书传》所谓“二年克殷，明年自奄而还”，《书传》所谓“三年践奄，四年封康叔”，《书传》所谓“四年建侯、卫”，时成王年十八也。故《康诰》云“孟侯”，《书传》云“天子”，太子十八称孟侯。明年营洛邑，故《书传》云“五年营成周，六年制礼作乐，七年致政於成王”，年二十一，明年乃即政，时年二十二也。礼既是郑学，故具详焉。
　　○注“致政”至“曰劳”。
　　○正义曰：“致政，以王事归授之”者，按《洛诰》云：“朕复子明辟。”是以王事归授之也。云“王功曰勋，事功曰劳”者，是《司勋职》文。彼注云：“上功辅成王业，若周公也。”“事功曰劳“者，注云：“以劳定国，若禹也。”周公则勋、劳兼有也。
　　是以封周公於曲阜，地方七百里，革车千乘。曲阜，鲁地。上公之封，地方五百里，加鲁以四等之附庸，方百里者二十四，并五五二十五，积四十九，开方之得七百里。革车，兵车也。兵车千乘，成国之赋也。《诗 鲁颂》曰：“王谓叔父，建尔元子，俾侯于鲁。大启尔宇，为周室辅。乃命鲁公，俾侯于东，锡之山川，土田附庸。”又曰：“公车千乘，朱英绿縢。”
　　○乘，绳证反，注同。卑，必尔反，本又作俾，下同。縢，大登反。命鲁公世世祀周公，以天子之礼乐。同之於周，尊之也。鲁公，谓伯禽。是以鲁君孟春乘大路，载弧韣，旂十有二旒，日月之章，祀帝于郊，配以后稷，天子之礼也。孟春，建子之月，鲁之始郊日以至。大路，殷之祭天车也。弧，旌旗所以张幅也，其衣曰韣。天子之旌旗，画日月。帝，谓苍帝灵威仰也。昊天上帝，故不祭。 
　　[疏]“是以”至“礼也”。
　　○正义曰：自此以下，皆为周公有勋劳之事，故成王特赐鲁家用天子之礼，兼四代服器，各随文解之。
　　○注“曲阜”至“绿縢”。
