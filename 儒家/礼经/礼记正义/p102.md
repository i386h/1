<!-- { "loadSidebar": true } -->
　　○正义曰：“兼用之，备阴阳”者，以燕之与飨是饮酒之礼，是阳，阳而无阴。食是饭，饭是阴，阴而无阳。周兼用之，故云备阴阳也。云“凡饮养阳气，凡食养阴气”者，《郊特牲》文。所以饮养阳者，饮是清虚阳气之象，食是形质阴体之义。云“阳用春夏，阴用秋冬”者，按《郊特牲》云“飨禘有乐而食尝无乐”，是故春禘而秋尝，享与禘连文，故知飨在春。食与尝连文，故知食在秋。彼不云冬夏者，彼是殷礼，此言冬夏者据周法也。或郑因春而言夏，因秋而见冬。虽周，冬夏不养老也。就如熊义，去冬夏则一年有五养老也。又春合舞，秋合声，即是春秋养老之事，冬夏更无养老，通季春大合乐有三养老也。熊氏以为春秋各再养老，故为一年七养老也。去冬夏犹为五，义实可疑。皇氏云：“春夏虽以饮为主，亦有食，先行飨，次燕，次食。秋冬以食为主，亦有飨，先行食，次燕，次享，一日之中，三事行毕。”义或然也。
　　○“五十”至“诸侯”。
　　○此谓子孙为国死难，而王养其父祖也。五十始衰，故养於乡学。
　　○“六十养於国”者，六十渐衰，养礼弥厚，故养之於小学，小学在国中也。
　　○“七十养於学”者，七十大衰，养礼转重，故养於大学。
　　○“达於诸侯”者，言此养老之事，非惟天子之法，乃通达於诸侯。卢、王等以为养於乡，云不为力政养於国，云不与服戎，皆谓养庶人之老也。非郑义，故郑注云“国中小学”也。
　　○注“国国”至“明矣”。
　　○正义曰：养於国与养於学文相对，故知国亦是学也。六十少於七十者，六十者宜养於小学，七十者宜养於大学，故云“国，国中小学”。云“在王宫之左”者，据上文而知。云“小学在国中，大学在郊，此殷制明矣”者，以上文云“小学在公宫南之左，大学在郊”，下文云“殷人养国老於右学，养庶老於左学”，贵右而贱左。小学在国中，左也；大学在郊，右也，与殷同也，故云“此殷制明矣”。以此篇从上以来，虽解为殷制，无正据可冯，因此小学大学是殷制不疑，故云“明矣”。
　　八十拜君命，一坐再至，瞽亦如之。九十使人受。命，谓君不亲飨食，必以其礼致之。
　　○瞽音古。五十异粻，六十宿肉，七十贰膳，八十常珍，九十饮食不离寝，膳饮从於游可也。粻，粮也。贰，副也。游谓出入止观。
　　○粻，涉良反。离，力智反。观，古乱反。六十岁制，七十时制，八十月制，九十日脩。唯绞、紟、衾、冒，死而后制。绞、紟、衾、冒，一日二日而可为者。
　　○绞，户交反。紟，其鸩反。冒，亡报反。五十始衰，六十非肉不饱，七十非帛不暖，八十非人不暖，九十虽得人不暖矣。暖，温。
　　○暖，乃管反，下同。五十杖於家，六十杖於乡，七十杖於国，八十杖於朝，九十者，天子欲有问焉，则就其室，以珍从。尊养之。
　　○从，才用反，又如字。七十不俟朝，大夫士之老者，揖君则退。八十月告存，每月致膳。九十日有秩。秩，常也。有常膳。五十不从力政，六十不与服戎，七十不与宾客之事，八十齐丧之事弗及也。力稍衰也。力政，城道之役也。与，及也。八十不齐，则不祭也。子代之祭，是谓宗子不孤。
　　○与音预，下及注同。五十而爵，贤者命为大夫。六十不亲学，不能备弟子礼。七十致政，唯衰麻为丧。致政，还君事。 
　　[疏]“八十”至“为丧”。
　　○正义曰：此一节论老人力衰，与少不同之事，各随文解之。
　　○七十养於大学，至於八十年渐衰弱，不堪来学受养，君以飨食之礼，使人就家致之。其受君命之时，理须再拜，不堪为劳，一坐於地，而首再至於地。瞽人无目，恐其倾倒，拜君命之时，亦当如此，故云“亦如之”。
　　○“五十”至“可也”。
　　○自此以下杂记卿大夫士及庶人年老节制在家自养之法，随年为品也。
　　○“五十异粻”者，粻，粮也。五十始衰，粮宜自异，不可与少壮者同也。
　　○“六十宿肉”者，转老，故恒宿肉在帐下，不使求而不得也。
　　○“七十贰膳”者，贰，副也。膳，善食也。恒令善食有储副，不使有阙也。
　　○“八十常珍”者，珍谓常食之皆珍奇美食，寻常使有。
　　○“九十饮食不离寝”者，谓老人饮食无时，或急求须得，故不离於寝。
　　○“膳饮从於游可也”者，谓美善之膳，水浆之饮，从於老人所游之处，其理可也。
　　○“六十”至“后制”。
　　○“六十岁制”者，明老而预为送终之具也。年既衰老，故逆辨之也。岁制，谓棺也。不易可成，故岁制。然此谓大夫以下耳，人君即位为椑，不待六十也。其椁则死后为之，以其葬尚赊，故《檀弓》云“旬而布材”是也。
　　○“七十时制”者，时制，谓一时可辨，是衣物之难得者。是年转老，所须辨转切也。
　　○“八十月制”者，月制，谓一月可辨，衣物易得者也。渐老弥切也。
　　○“九十日脩”者，至九十棺衣皆毕，但日日脩理之，为近於终故也。“惟绞紟衾冒，死而后制”者，此四物易成，故生不逆为，须亡乃制也。故《檀弓》云：“一日二日而可为也者，君子弗为也。”
　　○“七十”至“有秩”。
　　○此谓大夫士老年而听致仕者，则七十杖於国，朝君之时，入门至朝位，君出，揖之即退，不待朝事毕也。若不听致仕，则《祭义》云：“七十杖於朝，八十不俟朝。”
　　○“八十月告存”者，告谓问也。君每月使人致膳告问存否。
　　○“九十日有秩”者，以至年老方极。秩，常也。君则日使人以常膳致之，故云“日有秩”。
　　○注“大夫”至“则退”。
　　○正义曰：按《仪礼 大射》“卿大夫皆入门右，北面”，“公降立于阼阶之东南，南乡”，“揖大夫，大夫皆少进”，彼郑注云“变尔言揖”。使近北者尔揖，君则退，谓就位，君揖之时，七十老者则退，故《祭义》注云：“君揖之即退，不待朝事毕。”其少壮者，则待朝事之终也。
　　○注“每月致膳”。
　　○正义曰：经直云“月告存”，知非直遣人告问存否。必知致膳者，以下云“九十日有秩”，上文云“天子欲有问焉，则就其室，以珍从”，明八十每月告存之时，必当致膳也。
　　○注“力稍”至“不孤”。
　　○正义曰：以上文岁制及杖於家之属，兼含大夫士及庶人之老。此五十不从力政，及不与服戎，惟据庶人之事，故云“力政，城道之役也”，谓筑城垣治道也。其大夫士六十未致仕，若为军将，当与服戎，故知此据庶人也。按《异义》：“《礼》戴说《王制》云：‘五十不从力政，六十不与服戎。’《易孟氏》、《韩诗》说‘年二十行役，三十受兵，六十还兵’。《古周礼》说‘国中自七尺以及六十，野自六尺以及六十有五，皆征之’。许慎谨按云：《五经》说皆不同，是无明文所据。汉承百王而制二十三而役，五十六而免。六十五已老，而周复征之，非用民意。”是许以《周礼》为非。郑駮之云：“《周礼》是周公之制，《王制》是孔子之后大贤所记先王之事，《周礼》所谓皆征之者，使为胥徒给公家之事，如今之正卫耳。六十而不与服戎，胥徒事暇，坐息之间，多其五岁，又何太违之？”云“徒给公家之事”，云“非用民意”，取《王制》所云“力政挽引筑作之事”；所谓服戎，谓从军为士卒也：二者皆劳於胥徒，故早舍之。如郑此言，力政田役为重，故云“五十免之”，故此五十不从力政，《祭义》云“五十不为甸徒”也。戎事差轻，六十不与服戎，及《孟氏》说“六十选兵”是也。胥徒又轻，故野外六十五犹征之。若四郊之内，以其多役，其胥徒之事，六十则免。初受役之时，始年二十也。其野王城之外，力役又少，胥徒之事，十五则征之，至六十五。其力政之事，皆二十受之；兵革之事，则三十受之，故《易孟氏》、《诗韩氏》皆云“二十行役，三十受兵”也。云“是谓宗子不孤”者，以父是宗子，年已八十，子则代之而祭。若父不为宗子，则不主祭祀，无祭可代。今已是父嫡子代父而祭之，是有父之宗子。按《丧服》云：“宗子孤为殇。”以无父则称孤，明有父则不孤，故云“是谓宗子不孤”也。
　　○注“贤者命为大夫”。
　　○正义曰：经文云“五十而爵”，郑知非命为士而云大夫者，以《王制》殷法，殷则士无爵。此经云而爵，故知是大夫也。此谓凡常之人有贤德，故五十始为大夫。若其有德，不必五十，则《丧服》“小功”章云“大夫为昆弟之长殇”，是幼为大夫，为兄之长殇。
　　有虞氏养国老於上庠，养庶老於下庠。夏后氏养国老於东序，养庶老於西序。殷人养国老於右学，养庶老於左学。周人养国老於东胶，养庶老於虞庠，虞庠在国之西郊。皆学名也。异者，四代相变耳，或上西，或上东，或贵在国，或贵在郊。上庠、右学，大学也，在西郊；下庠、左学，小学也，在国中王宫之东；东序、东胶，亦大学，在国中王宫之东；西序、虞庠亦小学也，西序在西郊，周立小学於西郊。胶之言纠也，庠之言养也。周之小学为有虞氏之庠制，是以名庠。云其立乡学亦如之。胶，或作练。
　　○纠，居黝反，徐居酉反。絿音求，又音虬。有虞氏皇而祭，深衣而养老。夏后氏收而祭，燕衣而养老。殷人哻而祭，缟衣而养老。周人冕而祭，玄衣而养老。玄，冕属也，画羽饰焉。凡冕属，其服皆玄上纁下。有虞氏十二章，周九章，夏、殷未闻。凡养老之服，皆其时与群臣燕之服。有虞氏质，深衣而巳。夏而改之，尚黑而黑衣裳。殷尚白而缟衣裳。周则兼用之，玄衣素裳。其冠则弁追，章甫，委貌也。诸侯以天子之燕服为朝服，《燕礼》曰：“燕，朝服。”服是服也。王者之后，亦以燕服为之。鲁季康子朝服以缟，僣宋之礼也。天子皮弁，以日视朝也。
　　○{羽王}<禾音>皇，本又作皇。哻，况甫反。缟，古老反，又古报反。纁，许云反。牟，亡侯反。追，丁雷反。凡茸荃养老，皆引年。已而引户校年，当行复除也。老人众多，非贤者不可皆养。
　　○复除，上音福；下如字，又直虑反。八十者，一子不从政。九十者，其家不从政。废疾非人不养者，一人不从政。废，废於人事。
　　○养如字，又以尚反。父母之丧，三年不从政。齐衰大功之丧，三月不从政。将徙於诸侯，三月不从政。自诸侯来徙家，期不从政。自，从也。
　　○期音基。 
　　[疏]“有虞”至“从政”。
　　○正义曰：此一节明养致仕老及庶人老给赐之事，各依文解之。
