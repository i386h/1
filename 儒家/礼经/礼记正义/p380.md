<!-- { "loadSidebar": true } -->
　　○“舅姑入室，妇以特豚馈”者，案《士昏礼》：“舅姑入于室，妇盥，馈特豚，合升，侧载，无鱼腊，无稷，并南上。”其他如取女礼。郑注云：“侧载者，右胖载之舅俎，左胖载之姑俎，异尊卑。并南上者，舅姑共席于奥，其馔各以南为上。”是“特豚馈”也。
　　○“明妇顺也”者，言所以“特豚馈”者，显明其为妇之孝顺也。
　　○“厥明，舅姑共飨妇以一献之礼，奠酬”者，案《士昏礼》云，既言舅姑荐俎醢，以《乡饮酒》之礼约之，席在室外户之西，舅酌酒於阼阶献妇，妇西阶上拜受，即席，祭荐祭酒毕，於西阶上北面卒爵。妇酢舅，舅於阼阶上受酢，饮毕，乃酬妇。先酌自饮毕，更酌酒以酬姑。姑受爵奠於荐左，不举爵，正礼毕也。
　　○“以著代也”者，言所以舅姑降自西阶，妇降自阼阶，是舅姑所升之处。今妇由阼阶而降，是著明代舅姑之事也。
　　○注“降者”至“异日”。
　　○正义曰：“各还其燕寝”者，舅姑还舅姑之燕寝，妇还妇之燕寝也。云“妇见及老於適寝”者，谓舅姑之適寝。云“《昏礼》不言厥明，此言之者，容大夫以上礼多，或异日”，以此云“厥明”，与《士昏礼》异也。
　　成妇礼，明妇顺，又申之以著代，所以重责妇顺焉也。妇顺者，顺於舅姑，和於室人，而后当於夫，以成丝麻、布帛之事，以审守委积盖藏。室人，谓女妐、女叔、诸妇也。当，犹称也。后言称夫者，不顺舅姑，不和室人，虽有善者，犹不为称夫也。
　　○当，丁浪反，一音于郎反，下注同，下注“和当”亦同。委，於伪反。积，子赐反。藏，才浪反。犹称，尺证反，下同。是故妇顺备而后内和理，内和理而后家可长久也。故圣王重之。顺备者，行和当，事成审也。
　　○行，下孟反。 
　　[疏]“成妇”至“重之”。
　　○正义曰：此经明上经成妇礼、明妇顺之事。若妇顺既成，则室家长久，故圣王所重也。
　　○“成妇礼”者，则上经“妇祭脯醢，祭醴”之等，是成妇礼也。
　　○“明妇顺”者，则上经“舅妇入室”，“以特豚馈”，是明妇顺也。
　　○“又申之以著代”者，则上经“妇降自阼阶，以著代”是也。申，重也。既明妇礼顺，又重加之以著代之义也。
　　○“所以重责妇顺焉也”者，言成妇礼、明妇顺则重著代，所以厚重责妇人之孝顺焉。分之则妇礼、妇顺、著代三者别文，皆总归於妇顺，故自此以下，唯申明妇顺也。
　　○“以审守委积盖藏”者，言既当夫氏，又成妇事，以此详审保守家之所有委积掩盖藏聚之物也。
　　○“注室人谓女妐、女叔、诸妇也”。
　　○正义曰：经既言“顺於舅姑”，乃“和於室人”，是在室之人，非男子也。女妐，谓婿之姊也。女叔，谓婿之妹。诸妇，谓娣姒之属。
　　○注云“备顺者，行和当，事成审也”。
　　○正义曰：行，是顺於舅姑；和，谓和於室人；当，谓当於夫，则前经所说是也。云“事成审”者，则前经“以成丝麻布帛之事，以审守委积盖藏”，是事成审也。
　　是以古者妇人先嫁三月，祖祢未毁，教于公宫。祖祢既毁，教于宗室。教以妇德、妇言、妇容、妇功；教成，祭之，牲用鱼，芼之以蘋藻，所以成妇顺也。谓与天子、诸侯同姓者也。嫁女者，必就尊者教成之。教成之者，女师也。祖庙，女所出之祖也。公，君也。宗室，宗子之家也。妇德，贞顺也。妇言，辞令也。妇容，婉娩也。妇功，丝麻也。祭之，祭其所出之祖也。鱼、蘋藻，皆水物，阴类也。鱼为俎实，蘋藻为羹菜。祭无牲牢，告事耳，非正祭也，其齐盛用黍云。君使有司告之。宗子之家，若其祖庙已毁，则为坛而告焉。
　　○先，悉荐反。芼，莫报反。蘋音频。藻音早。《毛诗》：“于以采蘋，于以采藻。”《诗》笺云：“蘋之言宾，藻之言早。”婉，纡免反。婉贞貌，《诗》笺云：“婉娩，贞顺貌。”又音挽。齐音咨。坛，徒丹反。 
　　[疏]“是以”至“顺也”。
　　○正义曰：此经更发明前经成妇顺之事。所以能成妇德者，以未嫁之前，先教以四德。故此经明嫁所教之事。
　　○“祖祢未毁，教于公宫”者，此谓与君为骨肉，亲庙有四，高祖之庙未毁除，此欲嫁之女教于公宫也。“祖庙既毁，教於宗室”者，谓与君四从以外，同高祖之父以上，其庙既迁，是“祖庙既毁”，此女则教於大宗子之室。
　　○“教成，祭之”者，谓三月教之，其教已成，祭女所出祖庙，告以教成也。
　　○“所以成妇顺也”者，以为未嫁之前，先教四德。又祭而告，但成其为妇之顺，欲使嫁而为妇，举遵此教而成和顺。
　　○注“谓与”至“告焉”。
　　○正义曰：此云“教於公宫”，故知是天子诸侯同姓也。天子当言王宫。今经云“公宫”，知兼天子者，此云“公宫”，谓公之宫也，若天子公邑官家之宫尔，非谓诸侯公宫也。此《昏义》虽记士昏礼之事，自此以下，广明天子以下教女及夫妇之义，故此经教女举贵者言。云“嫁女者，必就尊者教成之”者，按《内则》：“女子十年不出，使姆教成之。”明已前恒教，但嫁前三月特就公宫之教，欲尊之也。云“教之者，女师也”者，即《诗 周南》云“言告师氏”，则《昏礼》注云“姆，妇人五十无子出”者也。云“祖庙，女所出之祖也”者，谓女父与君所分出之祖，或与君共高祖而分出，以下皆然，与诸侯共高祖，庙未毁，所出之女，皆自公宫教之。天子虽七庙，亲庙上自高祖以下也。云“公，君也”者，郑恐唯谓诸侯之公，故解“公”为“君”。天子、诸侯皆称君。云“宗室，宗子之家也”者，郑注不云大宗、小宗，则大宗、小宗之家悉得教之。与大宗近者，於大宗教之，与大宗远者，於小宗教之。此《记》谓君之同姓，若君之异姓，异姓始祖在者，其后亦有大宗小宗，其族人嫁女，各於其家也。云“祭之，祭其所出之祖也”者，此女出於君之高祖，则祭高祖庙，出於君之曾祖，则祭曾祖，以下皆然。女亲行祭，《诗》云“谁其尸之，有齐季女”是也。云：“祭无姓牢，告事耳，非正祭也”者，以祭君之庙应用牲牢，今其俎唯鱼，故云“告事耳，非正祭也”。云“其齐盛用黍”者，以其教祭不用正牲，则无稻粱。既以蘋藻为羹，则当有齐盛，此士祭特牲黍稷，故知此亦用黍也。云“君使有司告之”者，约《杂记》“衅庙，使有司行之”，故知此告成之祭，亦使有司也。若有卿大夫以下，则女主之，宗子掌其礼也。云“若其祖庙已毁，则为坛而告焉”者，此谓与宗子或同曾祖，假令宗子为士，只有父、祖庙，曾祖、高祖无庙，则为坛於宗子之家而告焉。若与宗子同曾祖，则为坛告曾祖焉。若与宗子同高祖，则为坛告高祖焉。此注或有作“墠”者，误也。所以知者，以《祭法》篇，適士二庙一坛，则曾祖为坛也。大夫三庙二坛，则高祖及高祖之父为坛。或可宗子为中士、下士，但有二庙无坛，则为墠而告之也。
　　古者天子后立六宫、三夫人、九嫔、二十七世妇、八十一御妻，以听天下之内治，以明章妇顺，故天下内和而家理。天子立六官、三公、九卿、二十七大夫、八十一元士，以听天下之外治，以明章天下之男教，故外和而国治。故曰：“天子听男教，后听女顺天子理阳道，后治阴德；天子听外治，后听内职。教顺成俗，外内和顺，国家理治，此之谓盛德。”天子六寝，而六宫在后，六官在前，所以承副，施外内之政也。三夫人以下百二十人，周制也。三公以下百二十人，似夏时也。合而言之，取其相应，有象大数也。内治，妇学之法也。阴德，谓主阴事、阴令也。
　　○嫔，毗人反。治，直吏反，下及注除“后治阴德”皆同。应如字，音应对之应。 
　　[疏]“古者”至“盛德”。
　　○正义曰：此一经因上夫妇昏礼之事，故此明天子与后各立其官，掌内外之事，法阴阳所为。但后之所立六宫，周之法也，天子所为立六官，夏之制也。欲见其数相当，故以夏、周相对为内、外也。
　　○注“天子”至“令也”。
　　○正义曰：按《宫人》云：“掌王之六寝之修。”注云：路寝一，小寝五。是天子六寝也。云“六宫在后”者，后之六宫在王之六寝之后，亦大寝一，小寝五。其九嫔以下，亦分居之。其三夫人，虽不分居六宫，亦分主六宫之事，或二宫则一人也，或犹如三公分主六卿之类也。云“六官在前”者，六卿之官，在王六寝之前，其三孤亦分主六官之职，总谓之九卿。故《考工记》云“外有九室，九卿朝焉”是也。云“三公以下，百二十人”者，周三百，此百二十人，延於百数，故云“似夏时”。以无正文，故称“似”也。云“内治，妇学之法也”者，案《九嫔职》云“掌妇学之法”，故知内治是妇学也。云“阴德，谓主阴事、阴令也”者，案《内宰》：“掌王之阴事阴令。”注云：“阴事，谓群妃御见之事。阴令为王所求，为於北宫也。”
　　是故男教不脩，阳事不得，適见於天，日为之食。妇顺不脩，阴事不得，適见於天，月为之食。是故日食则天子素服而脩六官之职，荡天下之阳事。月食则后素服而脩六宫之职，荡天下之阴事。故天子之与后，犹日之与月，阴之与阳，相须而后成者也。適之言责也。食者，见道有亏伤也。荡，荡涤去秽恶也。
　　○適，直革反，下注同。见，贤遍反，下及注同。日为，于伪反，下文皆同。荡，徒浪反。涤，直历反，又杜亦反。去，起吕反。秽，纡废反。天子脩男教，父道也。后脩女顺，母道也。故曰：“天子之与后，犹父之与母也。”故为天王服斩衰，服父之义也。为后服资衰，服母之义也。父母者，施教令於妇子者也，故其服同。资，当为“齐”，声之误也。
　　○衰，七雷反，下同。资，依注作齐，音咨，注又作“”者，同。 
　　[疏]“是故”至“义也”。
　　○正义曰：此以下说男女之教，若其不得，日月为之適食。又明天子与后是父之与母之义。
