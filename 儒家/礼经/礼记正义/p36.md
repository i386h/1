<!-- { "loadSidebar": true } -->
　　○“其在凶服曰適子孤”者，谓摈者告宾之辞。知者，《杂记》云：“相者告曰，孤某须矣。”但彼文不云適子，文不备。此直云“適子孤”，不云名，亦文不具也。称孤称名者，皆谓父死未葬之前也，故《杂记》云：“孤某须矣。”下则云“既葬蒲席”，明孤某是未葬也。凡诸侯在丧之称，《公羊》未葬称子某者，庄三十二年“子般卒”，襄三十一年“子野卒”，皆是君薨未葬称子某也。既葬称子，则文公十八年子恶卒，经书“子卒”是也。逾年称君者，则僖公十年里克杀其君卓，及文公元年公即位，是逾年称君也，谓臣子称君也，若其君自称犹曰子，故《公羊传》文九年“诸侯於其封内三年称子”是也。案昭十一年，“楚灭蔡，执世子有”。其时蔡君已死，其子仍称世子者，何休云：“称世子者，不许楚之灭蔡也。犹若君存然，故犹称世子。”文十四年九月，“齐商人弑其君舍”，舍为君，商人之弑也。襄二十九年，“吴子使季札来聘”，先君未逾年，吴称子者，贤季子，故录之。桓十一年，“郑忽出奔卫”，先君既葬而尚称名者，《公羊》云：“何以名？伯子男一也。辞无所贬。”何休云：“直以丧降称名，无馀罪致贬，凡以王事出会未逾年皆称子。”僖九年会於葵丘，宋襄公称子；僖二十八年会於践土，陈共公称子；定四年会召陵，陈怀公称子：皆未逾年会王事而称子也。若未逾年，非王事而称爵者，皆讥耳。成四年“郑伯伐许”是也。从上以来，皆《公羊》之义也。其《左氏》之义，君薨未葬，未行即位之礼前称子某，子般、子野是也。其出会诸侯，未葬之前称子，故僖九年《左氏传》云：“凡在丧，王曰小童，公侯曰子。”葵丘之会，宋襄公称子，践土之会，陈共公称子是也。葬虽未逾年则称君，则“晋里克弑其君卓”，“齐商人弑其君舍”是也。文十八年子恶卒，先君葬后称子者，杜预云：“时史畏襄仲不敢称君，故云子也。”其王事出会则称爵，成四年“郑伯伐许”是也。案桓十三年经书卫惠公称侯，成十三年经书宋公卫侯，此并先君未葬而称爵者，贾、服注讥其不称子。杜预云：“非礼也。”僖二十五年“会卫子、莒庆、盟於洮”，时先君巳葬，卫成公犹称子者，杜预云：“善其成父之志，故上系於父而称子。”服虔亦云：“明不失子道。”成十年晋侯伐郑，时厉公父景公患未薨，而厉公出会称爵，讥其生代父位不子也。此皆《左氏》之义。《公羊》以奚齐僖九年死，卓子十年死，以卓子逾年，故称君。《左氏》卓子亦九年死，但赴告在十年，以葬后，故称君。《左氏》、《公羊》二传不同也。《公羊》以成四年郑伯伐许非王事，未逾年而称爵，讥之也。《左氏》则以郑伯伐许为王事，虽未逾年，得称爵，当与《公羊》异。郑《驳异义》从《公羊》义，以郑伯伐许为非礼。及《公羊》未逾年为王事，皆称子，即宋襄公称子，陈共公称子是也。《左氏》未逾年为王事，皆称爵。郑《驳异义》引宋襄公称子，从《公羊》说，以为称子礼也。
　　○“外事曰曾孙某侯某”，
　　○外事谓社稷山川在封内者也。天子外事言嗣王某，诸侯不得称嗣侯，但称曾孙。所以然者，天子尊，谓能继天德而立也；诸侯无德，不继嗣为侯，故不云嗣。但是父祖重孙，故言曾孙也。
　　○“死曰薨”者，此谓诸侯死而国史策辞也。若异国史书之，则但云卒也。在四夷不言，亦贱，略也。自此以下皆然。
　　○注“亦史书策辞”。
　　○正义曰：上又云“天王崩”，书策辞。今诸侯云薨，故亦史策辞。若告於诸侯，则辞当谦退，故《杂记》云：“赴於诸侯，曰寡君不禄。”
　　○“复曰某甫复矣”，天子复则曰天子，诸侯不可复云诸侯复，故呼其字，言某甫，故郑注前文诸侯呼字是也。
　　○“既葬，见天子，曰类见”，此诸侯世子父死葬毕，而见於天子礼也。类，象也。言葬后未执玉而执皮帛，以象诸侯见，故曰类见。然《春秋》之义，三年除丧之后乃见，而今云“既葬”者，谓天子或巡守至竟，故得见也。若未葬，未正君臣，故虽天子巡守，亦不见也。
　　○“言谥曰类”，言谥，谓将葬，就君请谥也。凡谥既是表德，故由尊者所裁，故将葬之前，亲使人请之於天子。若《檀弓》云：“其子戌请谥於君曰：‘日月有时，将葬矣，请所以易其名者。’是言谥於君也。而曰类者，王肃云：“请谥於天子，必以其实为谥，类於平生之行也。”何胤云：“类其德而称之，如经天纬地曰文也。”郑云：“使大夫行象聘问之礼也。”今案，郑旨谓吉时遣大夫行则曰聘，今请谥使大夫不得曰聘，而名曰类，言类象聘而行此礼也。故云“言谥曰类”也。
　　○注“使大”至“礼亡”。
　　○正义曰：言象聘问之礼者，解经中“类”字，言比类聘问之礼，请谥於天子。
　　○“诸侯”至“之老”。案《玉藻》云：“上大夫曰下臣，摈者曰寡君之老，下大夫自名，摈者曰寡大夫。”此云“自称曰寡君之老”，则上大夫摈者传辞。及自称於他国，亦曰寡君之老。若於已君，则《玉藻》云“下臣某”。
　　天子穆穆，诸侯皇皇，大夫济济，士跄跄，庶人僬僬。皆行容止之貌也。《聘礼》曰：“宾入门皇。”又曰：“皇且行。”又曰：“众介北面锵锵焉。”凡行容，尊者体盘，卑者体蹙。
　　○济，子礼反。跄，本又作鸧，或作锵，同士良反。僬，子妙反。盘，步丹反。蹙，子六反。 
　　[疏]“天子”至“僬僬”。
　　○正义曰：此一节论天子至庶人行容之貌，云“天子穆穆”者，威仪多貌也。天子尊重，故行止威仪多也。
　　○“诸侯皇皇”者，自庄盛也。诸侯不及穆穆，而犹有庄盛。郑注《聘礼》云：“皇皇，庄盛也。”
　　○“大夫济济”者，济济，徐行有节。大夫降於诸侯，不得自庄盛，但徐行而已也。
　　○“士跄跄”者，郑注《聘礼》云：“容貌舒扬也。”案郑意则不得济济也，但舒扬而已。
　　○“庶人僬僬”者，卑尽之貌也。庶人卑贱，都无容仪，并自直行而已。崔云：“凡形容，下不得兼上，上得兼下，故《诗》有‘济济文王’、‘穆穆鲁侯’者，诗人颂美，举盛以言，非对例也。”
　　○注“《聘礼》”至“体蹙”。
　　○正义曰：引《聘礼》证“皇皇”是容仪也，此是入门时容也。“又曰，皇且行”者，又证行时容也。然皇是诸侯之容，《聘礼》是臣而云皇者，执玉入庙门得进其容，亦如其君行礼，宜巳申也。若在本国，则济济然。云“又曰众介北面跄焉”，亦《聘礼》文也。众介，士也。卑故不得进容，犹跄跄而已。云“凡行容，尊者体盘，卑者体蹙”，尊者体盘，穆穆皇皇，卑者体蹙，跄跄僬僬是也。
　　天子之妃曰“后”，后之言后也。
　　○妃，芳非反。诸侯曰“夫人”，夫之言扶。大夫曰“孺人”，孺之言属。
　　○孺，而树反。士曰“妇人”，妇之言服。庶人曰“妻”。妻之言齐。公、侯有夫人，有世妇，有妻，有妾。贬於天子也，无后与嫔，去上中。
　　○贬，皮检反。去，羌吕反。夫人自称於天子曰“老妇”，自称於天子，谓畿内诸侯之夫人助祭，若时事见。自称於诸侯曰“寡小君”，谓飨来朝诸侯之时。自称於其君曰“小童”，自世妇以下，自称曰“婢子”。小童，若云未成人也。婢之言卑也。於其君称此，以接见礼敌，嫌其当。
　　○童本或作僮。子於父母，则自名也。名，父母所为也。言子者，通男女。列国之大夫，入天子之国曰“某士”，亦谓诸侯之卿也。三命以下，於天子为士。曰某士者，如晋韩起聘於周，摈者曰“晋土起”。自称曰“陪臣某”，陪，重也。
　　○重，直恭反。於外曰“子”，子，有德之称，《鲁春秋》曰：“齐高子来盟。”
　　○称，尺证反。
　　○於其国曰“寡君之老”。使者自称曰“某”。使，谓使人於诸侯也。某，名也。
　　○使自称，色吏反，注“使谓”同，本或作“使者自称”。 
　　[疏]“天子”至“曰某”。
　　○正义曰：此一节论天子以下妃妾及臣子称谓之法，各随文解之。
　　○“天子之妃曰后，诸侯曰夫人，大夫曰孺人，士曰妇人，庶人曰妻”者，皆敌其夫，如王之后，故以后居前耳。妃，邦君之合配，王诸侯以下，通有妃义，故以妃字冠之。以《特牲》、《少牢》是大夫士之礼，皆云某妃配某氏，尊卑通称也。《白虎通》云：“后，君也。明配至尊，为海内小君，天下尊之，故继其王言之曰王后也。”
　　○“诸侯曰夫人”者，夫人之名，唯诸侯得称，《论语》云“邦君之妻，邦人称之曰君夫人”是也。
　　○“大夫曰孺人”者，孺，属也，言其为亲属。
　　○注“孺之言属”也。
　　○正义曰：案《尔雅》云：“孺，属也。
　　○“士曰妇人”者，妇之言服也，服事其夫也。其妇号亦上下通名，故《春秋》“逆妇姜於齐”，是诸侯亦呼妇也。《穀梁传》云：“言妇，有姑之辞。”言服事舅姑，知通名也。
　　○“庶人曰妻”者，妻之言齐也。庶人贱，无别称，判合齐体而已。尊卑如此，若通而言之，则贵贱悉曰妻，故《诗》曰：“刑於寡妻。”是天子曰妻也。周家大夫妻曰内子，赵姬以叔隗为内子是也。
　　○“公侯”至“有妾”。
　　○正义曰：独言诸侯，举其上者，馀从可知也。既下於天子，不得立后，故以敌体一人正者为夫人。
　　○“有世妇”者，谓夫人之侄娣，故《公羊》云，夫人无子，立侄娣子也。质家先立侄之子，文家先立娣之子。《左氏》亦夫人侄娣贵於二媵，则此世妇者，谓夫人侄娣也，其数二人。
　　○“有妻”者，谓二媵及侄娣也，凡六人。“有妾”者，谓九女之外，别有其妾。知者，以上文云天子八十一御妻之外，更有妾。郑注云：“妾，贱者，不入百二十人数。”故知此妾不在九女之数也。
　　○“夫人”至“婢子”，此“夫人”谓畿内诸侯之妻也。其助祭於后，得接见天子，故得自称也，言老而服事也。以畿外诸侯夫人无见天子之礼，此云“自称於天子”，故注云“畿内诸侯之夫人助祭”。“若时事见”，谓若献茧之属。
　　○“自称於诸侯曰寡小君”者，此诸侯谓他国君也。古者诸侯相飨，夫人亦出，故得自称也。知者，《坊记》云：“阳侯杀缪侯，窃其夫人，故大飨废夫人之礼。”於此之前，有夫人飨法，故注云：“谓飨来朝诸侯之时也。”君之妻曰小君，而云寡者，亦从君为谦也。
