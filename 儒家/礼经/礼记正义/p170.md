<!-- { "loadSidebar": true } -->
　　○正义曰：“豆之数，谓天子朔食，诸侯相食”者，以文连下，大夫六豆，上大夫八豆，皆食飨大礼，明天子诸侯之豆数，亦是大礼，故为天子朔食，诸侯相食也。其天子齐则无文，亦当与朔食同也。皇氏云：“天子之豆二十有六者，天子庶羞百二十品，笾豆各六十。今云二十六者，说堂上数也。堂下东西夹各十七，两十七合三十四，三十四就二十六，故合六十也。”今按礼有正羞庶羞，故《公食大夫礼》设韭菹醓醢六豆，“设于酱东”，是正羞也。将食士，羞庶羞，设于稻南膷臐膮牛炙之等。十六豆，谓之庶羞。又《掌客》云“公豆四十”，又云“食四十”，则豆盛正羞。食，谓庶羞也，故郑注《掌客》云“食者，其庶羞美可食者”，是庶羞与正羞别。此上大夫八豆、下大夫六豆，皆为正羞，而天子二十六豆亦为正羞，故熊氏以为正羞，醯醢百二十罋之等。但不知堂夹，若为陈列皇氏以为庶羞，其义非也。云“《公食大夫礼》曰宰夫自东房荐豆六，设于酱东”者，郑引以证下大夫六豆之义，云“此食下大夫而豆六，则其馀著矣”者，下大夫六豆，设于堂上，则天子之豆二十有六、诸公十有六、诸侯十有二亦设于堂上显著可知，故云“其馀著矣”。云“《聘礼》致饔饩於上大夫，堂上八豆，设于户西”者，证明此经上大夫八豆之义也。按《公食大夫礼》亦有“上大夫八豆”之文，必引《聘礼》上大夫者，此以《公食大夫》是食礼，《聘礼》上大夫是致饔饩礼，欲见食与饔饩，堂上豆数同，故郑此云：“凡致饔饩，堂上豆数亦如此”，谓亦如此食下大夫之礼。云“《周礼》；公之豆四十，其东西夹各十有二，侯伯之豆三十有二，其东西夹各十，子男之豆二十有四，其东西夹各六”，此豆数皆《周礼 掌客》文。其陈于堂上以东西夹，此郑以意量之。按《聘礼》“致饔饩於上大夫，堂上八豆，西夹六豆，东方亦如之”，此是堂上东西夹各设其豆，东西夹又减於堂上之数。上公堂上十六豆，故知东西夹各十二。侯伯堂上十二，故知东西夹各十也。子男堂上亦十二，故知东西夹各六也。云“诸侯七介七牢者，周之侯伯也”者，《大行人》云：“上公介九人，礼九牢，侯伯介七人，礼七牢，子男介五人，礼五牢。”此独言侯伯者，举中言也。云“大夫五介五牢者，侯伯之卿使聘者也”者，按《大行人》云：凡卿大夫士之礼，各下其君二等，侯伯七介七牢，其臣既降二等，故卿大夫五介五牢，其介数得各下其君二等。君牢，则以爵等。五等之卿同牢。今言五牢者，唯据侯伯之卿降君二等也，其馀牢礼则否。云“天子葬五重者，谓杭木与茵也”者，明五重之义。云“葬者，杭木在上，茵在下”者，古者为椁，累木於其四边，上不不周，致茵於椁下，所以藉棺从上，下棺之后，又置杭木於椁之上，所以杭载於上。引“《士丧礼》下篇陈器曰：‘杭木横三缩二，加杭席三，加茵，用疏布缁翦，有幅，亦缩二横三。’此士之礼一重”者，引之者，证此经葬五重三重之义也。皇氏云：“下棺之后，先加折於壙上，以承杭席。折，犹庪也。方凿连木为之，盖如床，缩者三，横者五。无箦，於上加抗木。杭木之上加杭席三，此为一重。如是者五，则为五重。茵者，藉棺外下缛，用浅色缁布为之，每将一幅，辄合缝为囊，将茅秀及香草着其中，如今有絮缛也。而缩二横三，每为一重也。杭木上横三，下缩二，以其在上象天，天数奇，故上三也；下象地，地数偶，故下二也。茵则上直二，下横三，茵既在下，下法地也；上数二象地，下数三象天，以天三合地二，人中央也。故郑注《士丧礼》下篇云：“谓天三合地二，人藏其中焉。’”此皆皇氏之说也。今按《既夕礼》“杭木横三缩二”，“茵缩二横三”，郑注云：“其用之木三在上，茵二在下，象天三合地二，人藏其中。”如郑此注，则茵缩二在下。皇氏云：“茵缩二在上，横三在下，象天裹於人。”与郑注违，其义非也。云“以此差之，上公四重”者，按天子既五，诸侯乃三，按豆数及棺之重数，上公与诸侯不同，今诸侯既三，明上公四重也。熊氏於此明筵之例，既是礼之通义，今略载焉。熊氏云：“天子祫祭席五重，此文是也。禘则宜四重也。时祭三重，《司几筵职》是也。受神酢席亦然，大朝觐、大飨食、封国、命诸侯皆然。”知者，《司几筵职》文。其平常朝觐及燕，綯亦三重席，知者，以诸侯燕礼有加席故也。其卧席则亦“下莞上簟”，则《诗 斯干》所云是也。天子待诸侯则莞筵纷纯，加缫席画纯，待诸侯之孤亦然，故《公食大夫礼》注云：“孤为宾，则莞筵纷纯，加缫席画纯”是也。待诸侯之卿大夫，则《公食》云：上下大夫“蒲筵，常，缁布纯，加萑席寻，玄帛纯”，注云“谓三命大夫”是也。公食大夫虽是诸侯之法，然天子待之亦然也。天子於已臣子孤卿以下，盖亦然。若其燕，此上等之人皆单席，故燕礼宾无加席，注云：“燕，私礼，臣屈也。”然天子燕臣亦然也。祭天则蒲越瑽鞂，《郊特牲》云是也。自天地以外，日月山川五祀，则《郊特牲》鬼神之祭单席是也。及《司几筵》云：“甸役则设熊席。”注：“表貉所设席。”亦是也。“顾命席”郑注：“不用生时席，新鬼神之事故也。”诸侯则《司几筵》云：“祭祀席，蒲筵缋纯，加莞席酢席，纷纯加缫席。”是祭祀二重也。诸侯相朝，亦二重也。相飨，此经三重，及《郊特牲》云：“大飨君三重席而酢焉。”於燕则两重，以介为宾，或可宾亦单席也。待聘卿大夫诸侯，自坐，盖亦两重也。其聘者身则礼，时及飨食，孤则莞筵藻席，卿大夫则蒲筵萑席，故聘礼之宾改筵。注引《公食大夫礼》曰：“蒲筵萑席，公燕则以介为宾。”故《郊特牲》云：“三献之介，君专席而酢焉。”此降尊以就卑是也。於已臣子，则燕礼宾无加席。卿辞重席，则司宫彻之。诸公亦无加席。大射，则宾有加席，以射辩尊卑故也。然则飨食已卿大夫亦重席。其祭社稷山川亦单席，大夫士祭祀止一席也，故《特牲》、《少牢》无异席也。其卿大夫依法再重席，燕礼，宾及卿一席，屈也。聘，宾为苟敬席屈。大射，宾虽加席，馀卿一席，亦屈也。然则孤卿大夫再重正也，故《乡射》注“大夫再重席正也”。然则《乡饮酒》诸公三重席者，乡人特尊之也。故诸公“升如宾礼，辞一席，使人去之”，注“谦自同於大夫”是也。“大夫再重”，“有诸公则辞加席，委于席端，主人不彻，无诸公则大夫辞加席，主人对，不去加席”，注云“大夫席再重也”。卿大夫为主人正一重席者，以宾，乡人之贤者，故下之也。《公食》“宾坐，遂卷加席，公不辞”者，注云：“赞者以告公，公听之，重来优宾也。”凡仪礼之例，一种席皆称重，故《燕礼》注云：“重席，重蒲筵。”是也。所以乡射大夫辞加席，亦是一种。称加者，以上己云公三重，大夫再重，故变云加耳。若馀经虽异席亦称重，则此经是也。凡席有两则称二重，有一则称一重，与棺重别也。
　　有以少为贵者。天子无介，祭天特牲。天子適诸侯，诸侯膳以犊。诸侯相朝，灌用郁鬯，无笾豆之荐。大夫聘礼以脯醢。天子一食，诸侯再，大夫、士三，食力无数。大路繁缨一就，次路繁缨七就，圭璋特，琥璜爵。鬼神之祭单席。诸侯视朝，大夫特，士旅之。此以少为贵也。天子无介，无客礼也。灌，献也。一食、再食、三食，谓告饱也。食力谓工商农也。大路繁缨一就，殷祭天之车也。《周礼》“王之五路”，“玉路繁缨十有二就”，“金路九就”，“象路七就”，“革路五就”，“木路翦繁鹄缨”。圭璋特，朝聘以为瑞，无币帛也。琥璜爵者，天子酬诸侯，诸侯相酬，以此玉将币也。大夫特，士旅之，谓君揖之。
　　○犊音独，本亦作特。朝，直遥反，下及注同。灌，古乱反，注同。鬯，丑亮反。脯醢，上音甫，下音海。繁，步干反，下及注同。琥音虎，又作虎。璜音黄。单音丹。翦，子浅反，一音笺。鹄，胡毒反。 
　　[疏]“有以”至“贵也”。
　　○正义曰：此一节明以少为贵，亦是称之义也。
　　○“天子无介”者，为宾用介，而天子以天下为家，既不为宾客，故无介也。
　　○“祭天特牲”者，特，一也。天神尊，尊质，故止一特也。
　　○“天子適诸侯，诸侯膳以犊”者，诸侯事天子如天子事天，天子事天既用一牛，故天子巡守过诸侯境土，诸侯奉膳亦止一牛而已也。
　　○“诸侯相朝，灌用郁鬯”者，转卑，须味转多也。诸侯相朝，谓五等自相朝也。灌，献也。天子祭天不用郁鬯，诸侯膳天子亦无郁鬯，而自相朝，朝享礼毕，未飨食之前，主君酌郁鬯之酒以献宾，示相接以芬芳之德，不在殽味也。何以知朝享毕而灌？按《司仪职》云：凡诸公相为宾，将币毕，云傧亦如之。郑云：傧，谓以郁鬯礼傧也。上於下曰礼，敌者曰傧，而引《礼器》“诸侯相朝，灌用郁鬯，无笾豆之荐”，谓此朝礼毕。傧，宾也。按《大行人》云：“上公”、“王礼再祼而酢”，则诸侯朝天子，天子灌用郁鬯。此特云“诸侯相朝”者，此经据以少为贵，诸侯於天子无郁鬯，诸侯相朝，则设郁鬯，欲见卑者礼多，故特举诸侯相朝也。
　　○“无笾豆之荐”者，义在少而不在味，故唯有鬯而无殽也。
　　○“大夫聘礼以脯醢”者，大夫出使行聘礼毕，主国礼之，酌以酒，而又有脯醢，无芬芳之德，故须味稍多也。
　　○“天子一食”者，食犹飧也。尊者常以德为饱，不在食味，故每一飧辄告饱，而待劝之乃更飧，故云一食也。
　　○“诸侯再”者，德降天子，故至再飧而告饱，须劝乃又食。
　　○“大夫士三”者，德转少，告转疏也，故《少牢特牲礼》皆三饭而告饱也。
　　○“食力无数”者，食力谓工商农庶人之属也。以其无德不仕，无禄代耕，故但陈力就业乃得食，故呼食力也。此等无德，以饱为度，不须告劝，故飧无数也。庾云：“食力，力作以得食也。”
　　○“大路繁缨一就”者，大路，殷祭天之车也。殷犹质，以木为车，无别雕饰，乘以祭天，谓之大路也。繁谓马腹带也。缨，鞅也。染丝而织之曰罽，五色一匝曰就，就，成也，言五色匝一成，车既朴素，故马亦少饰，止一就也。
　　○“次路繁缨七就”者，次路，殷之第三路也。供卑用，故就多也。然《郊特牲》云：“大路一就，先路三就，次路五就。”而此云次路七就，郑注《郊特牲》以此云“七”为误。
