<!-- { "loadSidebar": true } -->
　　○“其馀礼犹大夫也”者，谓铺衣、列位、男女之仪事，悉如大夫也。若有大夫来而君在位，则卿、大夫位亦在堂廉近西也。《士丧礼》云：“君升主人，主人西楹东北面升。公、卿、大夫继主人东上。”案彼意，则在主人西也。
　　铺绞、紟踊，铺衾踊，铺衣踊，迁尸踊，敛衣踊，敛衾踊，敛绞、紟踊。目孝子踊节。 
　　[疏]“铺绞”至“紟踊”。
　　○正义曰：此一经明孝子贵贱踊节也。
　　君抚大夫，抚内命妇。大夫抚室老，抚侄、娣。抚，以手按之也。内命妇，君之世妇。
　　○姪，大结反。娣，大计反。君、大夫冯父、母、妻、长子，不冯庶子。士冯父、母、妻、长子、庶子。庶子有子，则父母不冯其尸。凡冯尸者，父、母先，妻、子后。目於其亲所冯也。冯，谓扶持服膺。
　　○长，丁丈反，下同。膺，於陵反。君於臣抚之。父母於子执之。子於父母冯之。妇於舅姑奉之。舅姑於妇抚之。妻於夫拘之。夫於妻、於昆弟执之。此恩之深浅尊卑之仪也。冯之类，必当心。
　　○奉，芳勇反。拘音俱，一音古侯反。冯尸不当君所。不敢屯尊者所冯同处。
　　○处，昌虑反。凡冯尸，兴必踊。悲哀悲哀之至，冯尸必坐。 
　　[疏]“君抚”至“必踊”。
　　○正义曰：此一节明抚尸及冯尸之节。
　　○“君抚大夫”者，大夫贵，故自抚之。“抚内命妇”者，命妇，君之世妇。抚内命妇，则不抚贱者，可知也。
　　○“大夫抚室者，抚侄娣”者，大夫以室老为贵臣，以侄、娣为贵妾。死则为之服，故并抚之也。既抚侄娣，则贱妾不抚也。
　　○“君、大夫冯父、母、妻、长子”者，君及大夫虽尊，而自主此四人丧，故同冯之。冯父母、抚妻子而并云冯，通言耳。
　　○“不冯庶子”者，贱，故不得也。
　　○“士冯父母妻长子庶子”者，士贱，故所冯及庶子也。
　　○“庶子有子，则父母不冯其尸”者，庶子若有子，则父母亦不冯。前所冯之庶子是无子者也。然君、大夫之庶子虽无子，并不得冯也。
　　○“凡冯尸者，父母先，妻子后”者，凡，主人也。父、母、妻、子，谓尸之父、母、妻、子也，父母尊，故冯尸在先。妻子卑，故冯尸在后。
　　○“君於臣抚之”者，此以下目恩深浅尊卑，冯抚之异也。君尊，但以手抚案尸心，身不服膺也。卢云：“贱者略也。”
　　○“父母於子执之”者，卢云“执当心上衣也”。
　　○“子於父母冯之”者，谓服膺心上也。
　　○“妇於舅姑捧之”者，卢云“尊故捧当心上衣也”。
　　○“舅姑於妇抚之”者，亦手案尸心，与君为臣同也。
　　○“妻於夫拘之”者，卢云“拘轻於冯，重於执也”，庾云“拘者，微引心上衣也”，贺云“拘其衣衾领之交也”。
　　○“夫於妻、於昆弟执之”者，为妻及自为兄弟，但执之。卢无别释，而贺云“夫於妻执其心上衣也，於兄弟亦执心上衣”。
　　○“冯尸不当君所”者，所，犹处也。假令君已冯心，则馀人冯者不敢当君所冯之处，则宜少避之。
　　○“凡冯尸，兴必踊”者，凡者，贵贱同然也。冯尸竟则起，俱冯必哀殒，故起人踊，泄之也。
　　○注“目於其亲所冯也”。
　　○正义曰：“目於其亲”，谓死者之亲冯尸也。父母先，谓死者父母。妻、子后，是死者之妻、子。故云“目於其亲所冯”，谓题目所冯之人。
　　○注“此恩”至“当心”。
　　○正义曰：冯者为重，奉次之，拘次之，执次之。尊者则冯、奉，卑者则抚、执。执虽轻於抚，而恩深，故君於臣抚，父母於子执，是兼有尊卑深浅。云“冯之类，必当心”者，《士丧礼》“君坐，抚当心”，此下云冯尸不敢当君所，明君不抚，得当君所也。
　　父母之丧，居倚庐，不涂，寝苫枕凷，非丧事不言。君为庐，宫之。大夫、士襢之。宫，谓围障之也。襢，袒也，谓不障。
　　○倚，於绮反。苫，如占反。枕，之鸩反。凷，苦内反。襢，章善反，注同。露也。障音章，下同。 
　　[疏]“父母”至“襢之”。
　　○正义曰：自此以下，至“兄不次於弟”，明君、大夫、士遭丧，斩衰、齐衰、大功等居庐及垩室至祥、襢以来降杀之节，各依文解之。
　　○此一经论初遭丧，君、大夫、士居庐之礼。
　　○“居倚庐”者，谓於中门之外，东墙下倚木为庐，故云“居倚庐”。
　　○“不涂”者，但以草夹障，不以泥涂之也。
　　○“寝苫枕凷”者，谓孝子居於庐中，寝卧於苫，头枕於凷。
　　○“非丧事不言”者，志在悲哀，若非丧事，口不言说。
　　○“君为庐，宫之”者，谓庐次以帷障之，如宫墙。
　　○“大夫、士襢之”者，襢，袒也。其庐袒露，不帷障也。案《既夕礼》注云：“倚木为庐，在中门外，东方北户。”定本无“枕凷”字，唯有“寝苫”二字。
　　既葬，柱楣，涂庐，不於显者；君、大夫、士皆宫之。不於显者，不涂见面。
　　○柱，张玉反。楣音眉。见，贤遍反。 
　　[疏]“既葬”至“宫之”。
　　○正义曰：“既葬，柱楣”者，既葬，谓在墓，柱楣梢举，以纳日光，又以泥涂辟风寒。
　　○“不於显”者，言涂庐不涂庐外显处。
　　○“君、大夫、士皆宫之”者，以大夫、士既葬，故得皆宫之。
　　凡非適子者，自未葬，以於隐者为庐。不欲人属目，故庐於东南角，既葬犹然。
　　○適，丁历反。属音烛。 
　　[疏]“凡非”至“为庐”。
　　○正义曰：凡非適子，谓庶子也。
　　○“自未葬，以於隐者为庐”者，既非丧主，不欲人所属目，故於东南角隐映处为庐。经虽云未葬，其实葬竟亦然也。
　　既葬，与人立，君言王事，不言国事。大夫、士言公事，不言家事。此常礼也。 
　　[疏]“既葬”至“家事”。
　　○正义曰：此一经明居丧常礼。
　　○“既葬，与人立”者，未葬，不与人并立。既葬后可与人并立也，犹不群耳。
　　○“君言王事，不言国事”者，君，诸侯；王，天子也。既可并立，则诸侯可得言於天子之事，而犹不自私言己国事也。
　　○“大夫、士言公事，不言家事”者，尊君也。大夫、士葬后，亦得言君事，而未可言私事也。
　　○注“此常礼也”。
　　○正义曰：庾氏云“案《曾子问》三年之丧，练不群立，不旅行。”此言既葬而与人立，得为常礼者，郑以下经“君既葬，王政入於国。既卒哭而服王事”是权礼，故以此经不言国事及不言家事，大判为常礼也。且《曾子问》据无事之时，故不群立，不旅行。凡有事须言，故与人立也。
　　君既葬，王政入於国。既卒哭而服王事。大夫、士既葬，公政入於家。既卒哭，弁绖带，金革之事无辟也。此权礼也。弁绖带者，变丧服而吊服，轻，可以即事也。
　　○辟音避，下注“犹辟”同。 
　　[疏]“君既”至“辟也”。
　　○正义曰：此一经是权礼也。若值国家有事，孝子不得遵恒礼，故从权事。故云“既葬”，谓葬竟未卒哭也。
　　○“王政入於国”者，谓王政令之事入於己国也。
　　○“既卒哭而服王事”者，谓身出为王服金革之事也。庾云：“谓此言君既葬，王政便入国。候卒哭乃身服王事。前云‘君言王事’，谓言答所访逮而已，王政未入於国也。”
　　○“大夫、士既葬，公政入於家”者，亦权事也，谓国之政令入大夫家也。
　　○“既卒哭，弁绖带，金革之事无辟也”者，此谓服国事也。“弁绖带”者，吊服也，言卒哭则有吊服。今有事，不得服已变服而服吊服，以从金革之事，无所辟也。变服重，吊服轻，故从戎便也。此与君互也，此言服弁绖，则国君亦弁绖。国君言服王事，则此亦服国事也。但君尊，不言夺服耳。然此言弁绖带，弁绖，谓吊服，带，谓丧服要绖。明虽吊服，而有要绖，异凡吊也。
　　○注“此权礼也”。
　　○正义曰：案《曾子问》云“金革之事无辟也”者，鲁公伯禽有为为之，是权礼也。
　　既练，居垩室，不与人居。君谋国政，大夫、士谋家事。既祥，黝垩。祥而外无哭者，禫而内无哭者，乐作矣故也。黝垩，垩室之节也。地谓之黝，墙谓之垩。外无哭者，於门外不哭也。内无哭者，入门不哭也。祥逾月而可作乐，作无哭者。黝垩，或为要期。禫或皆作道。
　　○黝，於纠反。垩，乌路反，又乌谷反，注同。禫，大感反。道音导。 
　　[疏]“既练”至“故也”。
　　○正义曰：此一经论练及祥、禫之节。
　　○“不与人居”者，谓在垩室之中，犹不与人居也。
　　○“君谋国政，大夫、士谋家事”者，此常礼也。练后渐轻，故得自谋己国家事也。
　　○“既祥，黝垩”者，祥，大祥也。黝，黑也，平治其地令黑也。垩，白也，新涂垩於墙壁，令白，稍饰故也。
　　○“祥而外无哭”者，祥亦大祥也。外，中门外，即垩室中也。祥之日鼓素琴，故中门外不哭也。
　　○“祥而内无哭”者，内，中门内也。禫巳县八音於庭，故门内不复哭也。
　　○“乐作矣故也”者，二处两时不哭，是并有乐作故也。《隐义》云：“练后三日一哭於次，次在中门外，谓垩室也。至大祥则不复於外。若有吊者，则入即位哭，是外无哭者。”
　　○注“黝垩”至“哭者”。
　　○正义曰：黝，谓治垩室之地。垩，谓涂垩室之墙。云“地谓之黝，墙谓之垩”者，《释宫》文。云“祥逾月而可作乐”者，《檀弓》云“鲁人有朝祥而暮歌”者，孔子曰“逾月则其善也”，是祥逾月而可作乐也。云“乐作无哭”者，以其乐作，故无哭。如郑此注之意，以祥逾月作乐，故禫时无哭矣，则经云“乐作”之文，但释禫时无哭之意，不释祥之无哭。皇氏以为祥之日鼓素琴，“乐作”之文，释“二处两时”无哭，与郑注违，皇说非也。定本“禫逾月作乐”，祥字作禫字，禫之逾月，自然从吉，乐作可知，恐禫字非也。
　　禫而从御，吉祭而复寝。从御，御妇人也。复寝，不复宿殡宫也。
　　○不复，扶又反。期，居庐，终丧不御於内者。父在为母、为妻齐衰期者，大功布衰九月者，皆三月不御於内。妇人不居庐，不寝苫。丧父母，既练而归。期、九月者，既葬而归。归，谓归夫家也。
　　○期音基，下同。为母、为并于伪反，下“为之赐”、注“为之”、“则为”并同。 
　　[疏]“禫而”至“而归”。
　　○正义曰：此一经明释禫节，言禫时从御妇人於内也。
