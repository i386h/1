<!-- { "loadSidebar": true } -->
　　○“鸡曰翰音”者，翰，长也，鸡肥则其鸣声长也。
　　○“犬曰羹献”者，人将所食羹馀以与犬，犬得食之肥，肥可以献祭於鬼神，故曰“羹献”也。
　　○“雉曰疏趾”者，趾，足也，雉肥则两足开张，趾相去疏也。《音义隐》云：“雉之肥则足疏。故王云：“足间疏也。”
　　○“兔曰明视”者，兔肥则目开而视明也。故王云：“目精明，皆肥貌也。”然自牛至兔，凡有八物，唯有牛云一头，而豕以下不云数者，皆从其所用而言数也，则并宜云若干也。鸡雉为膳及腊，则不数也。
　　○“脯曰尹祭”者，尹，正也。裁截方正，而用之祭，一通云正，谓自作之也。脯自作，则知肉之所用也。《论语》云：“沽酒市脯不食。”言其不正也。
　　○“槀鱼曰商祭”者，槀，乾也。商，量也。祭用乾鱼，量度燥滋得中而用之也。
　　○“鲜鱼曰脡祭”者，脡，直也。祭有鲜鱼，必须鲜者，煮熟则脡直，若馁则败碎不直。
　　○“水曰清涤”者，古祭用水当酒，谓之玄酒也。而云“清涤”，言其甚清皎絜也。《乐记》云“尚玄酒”是也。
　　○“酒曰清酌”者，酌，斟酌也，言此酒甚清澈，可斟酌。当为三酒，未必为五齐。“黍曰芗合”者，夫穀秫者曰黍，秫既软而相合，气息又香，故曰“芗合”也。
　　○“粱曰芗萁”者，梁谓白粱黄粱也。萁，语助也。
　　○“稷曰明粢”者，稷，粟也。明，白也。言此祭祀明白粢也。郑注《甸师》云：“粢，稷也。”《尔雅》云：“粢，稷也。”注：“今江东人呼粟为粢。”隋祕书监王劭勘晋宋古本，皆无“稷曰明粢”一句，立八疑十二证，以为无此一句为是。《今尚书》云：“黍稷非馨。”《诗》云：“我黍与与，我稷翼翼，为酒为食，以享以祀。”然则黍稷为五穀之主，是粢盛之贵，黍既别有异号，稷何因独无美名？《尔雅》又以粢为稷，此又云“稷曰明粢”，正与《尔雅》相合。又《士虞礼》云：“明齐溲酒。”郑注云：“或曰明齐当为明视，谓兔腊也。今文曰明粢，粢，稷也。皆非其次也。”如郑言云“皆非其次”，由《曲礼》有明粢之文，故注《仪礼》云：“非其次。”王劭既背《尔雅》之说，又不见郑玄之言，苟信错书，妄生同异，改乱经籍，深可哀哉！
　　○注“号牲”至“币帛”。
　　○正义曰：“元，头也”，案《释古》文：“元，首。”首则头也。武也。释训文《春秋传》作腯者，桓六年《左传》云“博硕肥腯”是也。云“羹献，食人之馀也”者，《周礼 槀人》云“掌豢祭祀之犬”是也。“尹，正也”，“嘉，善也”，《释言》文。此等诸号，若一祭并有，则举其大者牲牢、酒齐而言，不应诸事皆道，故《少牢礼》称“敢用柔毛、刚鬛、嘉荐、普淖”是也。或唯有鸡犬，或唯鱼兔及水酒韭盐之祭，则各举其美号，故此经备载其名。必知然者，案《士虞礼》祝辞云：“尹祭。”郑注云：“尹，脯也。大夫、士祭无云脯者，今不言牲号而云尹祭，亦记者误矣。”如郑此言，明单用脯者称尹祭。以此推之，馀亦可知也。
　　天子死曰“崩”，诸侯曰“薨”，大夫曰“卒”，士曰“不禄”，庶人曰“死”。异死名者，为人亵其无知，若犹不同然也。自上颠坏曰崩。薨，颠坏之声。卒，终也。不禄，不终其禄。死之言澌也，精神斯尽也。
　　○傎音颠。澌本又作<歹斯>，同，音赐。在床曰“尸”，尸，陈也，言形体在。在棺曰“柩”。柩之言究也。
　　○柩音旧，《白虎通》云“久也”。 
　　[疏]“天子”至“曰柩”。
　　○正义曰：此一节论死后称谓尊卑不同之事，各随文解之。但生时尊卑著见可识，而死荫为野土，嫌若可弃而称轻亵之，故为制尊卑之名，则明其犹有贵贱之异也。
　　○“崩”者，坠坏之名，譬若天形坠压然，则四海必睹。古之王者登假也，则率土咸知，故曰崩。
　　○“诸侯曰薨”者，薨者，崩之馀声也。而《诗》云“虫飞薨薨”，是声也。诸侯卑，死不得效崩之形，但如崩后之馀声，远劣於形压，诸侯之死，知者亦局也。
　　○“大夫曰卒”者，卒，毕竟也。大夫是有德之位，仕能至此，亦是毕了平生，故曰卒也。
　　○“士曰不禄”者，士禄以代耕，而今遂死，是不终其禄。
　　○“庶人曰死”者，死者，澌也。澌是消尽无馀之目，庶人极贱，生无令誉，死绝馀芳，精气一去，身名俱尽，故曰死。今俗呼尽为澌，即旧语有存者也。云崩、薨异号，至葬同者，以臣子藏其君父，安厝贵贱同也。
　　○“在床曰尸”者，尸，陈也。古人病困气未绝之时，下置在地。气绝之后，更还床上。所以如此者，凡人初生在地，既病将死，故下复其初生，冀脱得死重生也。若其不生，复反本床。既未殡敛，陈列在床，故曰尸也。《白虎通》云“失气亡神，形体独陈”是也，言形体在也。
　　○“在棺曰柩”者，柩，究也。三日不生，敛之在棺，死事究竟於此也。《白虎通》云：“柩，究也，久也，不复变色。”然尸、柩亦通名也。案《曾子问》云：“如小敛，则子免而从柩。”此谓小敛，举尸在为柩也。《春秋左氏传》：“赠死不及尸。”是呼未葬之柩为尸。
　　羽鸟曰“降”，四足曰“渍”。异於人也。降，落也。渍，谓相瀸汙而死也。《春秋传》曰：“大灾者何？大渍也。”
　　○降，户江反，又音绛，注同。渍，辞赐反。瀸，子廉反。污，秽污之污，一作汗，户旦反。 
　　[疏]“羽鸟”至“曰渍”。
　　○鸟、兽死异名也。降，落也。羽鸟飞翔之物，今云其降落，是知死也。
　　○“四足曰渍”者，牛马之属也。若一个死，则馀者更相染渍而死。今云其渍，则知死也异於人耳。《春秋传》曰：大灾者何？大渍也”，《公羊》庄二十年，“夏，齐大灾。大灾者何？大瘠也。大瘠者何？<疒列>也”。注云：“<疒列>者，民疾疫也”。然此云渍，彼云瘠，字异而意同也者。
　　死寇曰“兵”。异於凡人，当飨禄其后。祭王父曰“皇祖考”，王母曰“皇祖妣”，父曰“皇考”，母曰“皇妣”，夫曰“皇辟”。更设称号，尊神异於人也。皇，君也。考，成也，言其德行之成也。妣之言媲也。媲於考也。辟，法也，妻所取法也。
　　○妣，必履反。辟，婢亦反，徐扶亦反。称，尺澄反，下之“称”皆同。行，下孟反，下同。媲，普计反。 
　　[疏]“死寇”至“皇辟”。
　　○“死寇曰兵”，谓父祖死君之寇，而子孙为名也，言人能为国家捍难御侮，为寇所杀者，谓为兵。兵，器仗之名，言其为器仗之用也。故君恒禄恤其子孙，异於凡人也。故郑云“当飨禄其后，春飨孤子”是也。
　　○“祭王”至“皇辟”。
　　○此更为神设尊号，亦广其义也。
　　○王父，祖父也。皇，君也。考，成也。此言祖有君德已成之也。
　　○“王母曰皇祖妣”者，王母，祖母也。妣，媲也，言得媲匹於祖也。
　　○“父曰皇考，母曰皇妣”者，义如上祖父母也。
　　○“夫曰皇辟”者，辟，法也，夫是妻所取法。如君，故言君法也。
　　○注“皇君”至“法也”。
　　○正义曰：“皇，君也”、“考，成也”、“辟，法也”，皆《释古》文也。
　　生曰“父”、曰“母”、曰“妻”，死曰“考”、曰“妣”、曰“嫔”。嫔，妇人有法度者之称也。《周礼》：“九嫔掌妇学之法，教九御妇德、妇言、妇容、妇功。” 
　　[疏]“生曰”至“曰嫔”。
　　○生时所称也。不言祖及夫者，以生号无别称也。
　　○“死曰考、曰妣、曰嫔”者，嫔，妇人有法度之名也。前是宗庙之祭，加其尊称，故父母并曰皇也。此谓非祭时所称也。
　　○注“嫔妇”至“妇功”。
　　○正义曰：“《周礼》九嫔掌妇学之法，教九御”者，此证嫔有德之名，《周礼》以九嫔教宫内之妇人学四德也。谓“九御”者，自世妇以下，九九而御者也。嫔所教不教后夫人及世妇，唯教九御而已。云“妇德、妇言、妇容、妇功”者，此九嫔所教之事也。“妇德”谓贞顺也，“妇言”谓辞令也，“妇容”谓婉娩也，“妇功”谓丝枲也。
　　○此生死异称，出《尔雅》文，言其别於生时耳。若通而言之亦通也。《尚书》云“大伤其考心”，又云“聪听祖考之彝训”，《仓颉篇》云“考妣延年”，《书》云“嫔于虞”，《诗 大明》云“曰嫔于京”，《周礼》九嫔之官，并非生死异称矣。
　　寿考曰“卒”，短折曰“不禄”。禄谓有德行任为大夫、士而不为者，老而死，从大夫之称，少而死，从士之称。
　　○折，市设反。任音壬，又如字。 
　　[疏]“寿考”至“不禄”。
　　○此并是有德未经仕而死者之称也。寿考，老也。短折，少也。若有德不仕老而死者，从大夫之称，故曰卒也。若少而死者，则从士之称，故曰不禄。
　　○注“有德”至“之称”。
　　○正义曰：郑知“有德行任为大夫、士而不为者”，若实是大夫、士，前文已显；今更别云卒与不禄，同大夫、士之称，故知堪为大夫、士而不为者。《檀弓》云：“君子曰终，小人曰死。”与此不同者，此据年之老者从大夫之称，少者从士之称；《檀弓》不据年之老少，但据君子取终其成功，小人精神尽澌，与此别也。
　　天子视不上於袷，不下於带。袷，交领也。天子至尊，臣视之，目不过此。
　　○上，时掌反，下及注同。袷音劫。国君绥视，视国君弥高。绥读为妥，妥视，谓视上於袷。
　　○绥依注音妥，他果反。大夫衡视，视大夫又弥高也。衡，平也。平视，谓视面也。士视五步。士视得旁游目五步之中也。视大夫以上，上下游目不得旁。
　　○游如字，徐音流。凡视，上於面则敖，敖则仰。
　　○敖，五报反。下於带则忧，忧则低。
　　○倾则奸。辟头旁视，心不正也。倾或为侧。
　　○辟，本或作僻，匹亦反。 
　　[疏]“天子”至“则奸”。
　　○正义曰：此一节论天子以下，其臣视君尊卑有异之事。
　　○“天子视不上於袷”者，袷谓朝祭服之曲领也。天子至尊，臣之所视，不得上过於袷，过袷则慢。供奉至尊，须承候颜色。又不得下过於带，若下过於带，则似有忧戚，不供其事。
　　○“国君绥视”者，国君，诸侯也。妥，下也。若臣视君，目不得取看於面，当视面下袷上。既卑，稍得上视也。庾氏云：“妥，颓下之貌。前执器以心为平，故以下为妥。此视以面为平，故妥下於面，则上於袷也。”
