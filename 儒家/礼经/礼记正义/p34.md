<!-- { "loadSidebar": true } -->
　　○正义曰：此天子亦选其中贤者为之牧也。但不知几国立一人耳。卑不得名为牧，又不得谓为父舅，其本爵不过子男；若其本爵子者，今朝天子摈辞曰子；若本爵是男，亦谓为子也。所以尔者，举其高者言之，亦尊异故也。不云“入天子国”，及不云“摈”者，略可知也。故《尔雅》云：“九夷、八狄、七戎、六蛮谓之四海。”李巡注：“四海，远於四荒，晦冥无形，不可教诲，故云四海也。”海者晦也。言其晦暗无知。案《尔雅》所列与此同，但数异尔。
　　○注“谓九”至“曰子”。正义曰：其或有多功益士，虽加侯伯之地，而爵不得进，终守子男，以卑远故也。今虽别为牧长，而同呼为子，不得过本爵也。
　　於内自称曰“不穀”，与民言之谦称。穀，善也。
　　○谦称，尺澄反。於外自称曰“王老”。威远国也。外，亦其戎狄之中。 
　　[疏]“於内”至“王老”。
　　○正义曰：谓其国之外，夷狄之中也。以为牧长，恐夷狄难服，须尊名威之，故与一切言，自称曰“我是天子之老臣”也。崔云：“方伯牧称天子之老，四夷之长称曰王老。方伯之职，带三公之任，犹谓之内臣，化同天子，无有归往之义，故云天子之老。四夷之君去王远，由有归往之义，贤始得为长，故以王老为称也。”
　　庶方小侯，入天子之国曰“某人”，於外曰“子”，自称曰“孤”。谓戎狄子男君也。男者於外亦曰男，举尊言之。 
　　[疏]“庶方”至“曰孤”。
　　○正义曰：庶，众也。小侯谓四夷之君，非为牧者也。以其贱，故曰众方也。若入王国，自称曰某人，若牟人、介人也。六服之内，但举伯之与牧，不显其馀诸侯。九州之外，既举大国之子，又举其馀小国者，以六服诸侯下文别更具显，故於此略之。
　　○“於外曰子”者，此君在其本国外，四夷之中，自称依其本爵，或子或男。今言子，是举其尊称耳，若男亦称男也。
　　○“自称曰孤”者，若自与臣民言则曰孤，孤者特立无德能也。凡二伯自称及介传命曰“天子之力臣”，故《玉藻》云“伯曰天子之力臣”是也。若摈者传命於天子，则曰“天子之吏”，故此云摈於天子则曰天子之吏是也。於诸侯及朝廷则曰“天子之老”，则此文及昭公十三年刘献公对晋叔向云“天子之老”是也。九州之长及介传命则曰“某土之守臣某。”知者，《玉藻》云：“若其摈者传命於天子，则曰：天子之老臣某侯某”，知者，约此文“天子之老”，及下文“云某侯某”。其馀诸侯介传命云“某土之守臣某”，知者，亦约《玉藻》文也。摈者传命云某侯某，知者，约下文也。凡九州之外，大国之子，介传命“某屏之守臣某”，故《玉藻》又云“其在边邑，曰某屏之守臣某”是也。摈者告天子称“某子某”，与中国诸侯同。庶方小侯，介传命云“某土之孤某”，知者，《玉藻》云“小国之君曰孤”是也。摈者告天子亦应云“某孤某”，知者，约寻常诸侯称“某侯某”，但称孤为异耳。其二伯以下，对天子皆称名也。
　　天子当依而立，诸侯北面而见天子，曰“觐”。天子当宁而立，诸公东面，诸侯西面，曰“朝”。诸侯春见曰朝，受挚於朝，受享於庙，生气文也。秋见曰觐，一受之於庙，杀气质也。朝者，位於内朝而序进。觐者，位於庙门外而序入。王南面，立於依宁而受焉。夏宗依春，冬遇依秋。春秋时齐侯唁鲁昭公，以遇礼相见，取易略也。《觐礼》今存，朝、宗、遇礼今亡。
　　○依本又作扆，同，於岂反，注同；状如屏风，画为黼文，高八尺。见，贤遍反，下文注除“相见”皆同。觐，其靳反。宁，徐珍吕反，又音储，门屏之间曰宁。夏，户嫁反。唁音彦，《穀梁传》云：“吊失国曰唁。”易，以豉反。 
　　[疏]“天子”至“曰朝”。
　　○正义曰：此二节论诸侯四时朝、觐、宗、遇之法，各随文解之。
　　○“天子当依而立”者，依，状如屏风，以绛为质，高八尺，东西当户牖之间，绣为斧文也，亦曰斧依。故《觐礼》云：“天子设斧依於户牖之间，左右几。天子衮冕，负斧依。”，郑注云：“依如今綈素屏风也。有绣斧文，所以示威也。”《尔雅》云：“牖户之间谓之扆。”郭注云：“窗东户西也。”依此诸解，是设依於庙堂户牖之间。天子见诸侯，则依而立，负之而南面，以对诸侯也。凡诸侯朝王，一年四时。案《宗伯》：“春曰朝，夏曰宗，秋曰觐，冬曰遇。”郑注：“朝犹朝也，欲其来之早。宗，尊也，欲其尊王。觐之言勤也，欲其勤王之事。遇犹偶也，欲其若不期而俱至。”若通而言之，悉曰朝，从初受名。《觐礼》云：“诸侯前朝，皆受舍于朝。”又云：“乘墨车，载龙旂弧韣乃朝。”又《春秋》僖二十八年夏五月经曰：“公朝於王所。”知朝，通名也。但朝、觐、宗、遇礼异耳。案《大行人》云，侯服岁壹见，甸服二岁壹见，男服三岁壹见，采服四岁壹见，卫服五岁壹见，要服六岁壹见。随服更来，周而复始。然而六服分来，又每方服别分为四分，一分朝春，一分宗夏，一分觐秋，一分遇冬，四方并然。故郑注云：“其朝贡之岁，四方各四分趋四时而来。或朝春，或宗夏，或觐秋，或遇冬。”要服之外，有夷、镇、藩三服。案《大行人》云：“九州之外谓之藩国，世壹见。”郑注云：“世谓父死子立，及嗣王即位，乃一来耳。”六服之中，服数朝外，又有四名：一是“时见曰会”者，若诸侯有不服者，王将有征讨之事，若东方诸侯不服，则与东方诸侯共讨之；若南方诸侯不服，则与南方诸侯共讨之；诸方皆然。朝竟，王乃为坛於国外，与之会盟。春於国东，夏南，秋西，冬北。会则随事，无有定期，有时而然，故曰“时见曰会”也。二曰“殷见曰同”者，天子十二年一巡守，或应巡守之岁而天下未平，或王有他故不获自行，则四方诸侯并朝京师，朝竟，亦於国外为坛，以命之政事。殷，众也，其来既众，故曰“殷见曰同”也。三曰“时聘曰问”者，谓王有事，诸侯非朝王之岁，不得自来，遣大夫来聘，因而问王起居，此亦无常期，故曰“时聘曰问”也。四曰“殷覜曰视”者，谓元年、七年、十一年，唯有侯服来朝，朝者既少，诸侯遣卿大夫以大礼来聘，聘者既众，故曰殷也。覜亦见也，为来见王起居，故曰覜也。殷頫亦并依时，春东、夏南、秋西、冬北，各随方逐时，但不每方分为四耳，故郑注《大行人》云：“其殷国，四方四时分来如平时也。”郑既云“四时分来如平时”，而前六服，初时唯云四时，虽不言四方，后又云四方各分趋四时，明其同也。然所以殷覜不须分见四时者，小礼不须更见四时法也。天子当依而立，是秋於庙受觐礼也。诸侯来朝，至於近郊，王使大行人皮弁用璧以迎劳之。诸侯亦皮弁，从使者以入。天子赐舍，诸侯受舍，听天子之命。其朝日未出之前，诸侯上介受舍于庙门外，同姓西面北上，异姓东面北上。至朝日质明，诸侯裨冕，先释币於其齐车之行主。天子衮冕在庙，当依前南面而立，不迎宾。诸侯自庙门外位，天子使上摈进诸侯。诸侯入庙门右，坐奠圭玉而再拜。所以奠圭玉者，卑见於尊，奠贽不授也。摈者命升西阶，亲授诸侯，於是坐取圭玉升堂，王受玉，是当依而立之时也。
　　○“诸侯北面而见天子曰觐”者，王既受玉，而诸侯降阶，并北面再拜稽首。摈者延之，使升成拜，是北面曰觐时。所以同北面者，觐遇秋冬，阴气质敛，故不布散。
　　○“天子当宁而立”者，此为春夏受朝时也。宁者，《尔雅》云：“门屏之间谓之宁。”郭注云：“人君视朝所宁立处。”李巡云：“正门内两塾间曰宁。”谓天子受朝於路门外之朝，於门外而宁立以待诸侯之至，故云“当宁而立”也。然路门外有屏者，即树塞门是也。《尔雅》云：“正门谓之应门。”又云：“屏谓之树。”李巡云：“恒当门自蔽名曰树。”郭云：“小墙当门中。”今案李、郭二注以推验《礼》文，诸侯内屏在路门之内，天子外屏在路门之外而近应门者矣。
　　○“诸公东面，诸侯西面，曰朝”者，王既立宁，诸侯次第而进，诸公在西，诸侯在东，而朝王，阳气文也，故因文而分布也。崔云：“地道贵右，公故在西也。然此是春朝也，先受朝竟，然后入庙受享也。”
　　○注“诸侯”至“今亡”。
