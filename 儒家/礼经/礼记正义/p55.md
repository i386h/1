<!-- { "loadSidebar": true } -->
　　○竽笙音于，下音生。和，胡卧反。调，直吊反。有钟磬而无簨虡。不县之也。横曰簨，植曰虡。
　　○簨，息允反。虡音巨。植，时力反，又音值。其曰明器，神明之也。”言神明死者也。神明者，非人所知，故其器如此。 
　　[疏]“孔子”至“之也”。
　　○正义曰：此一节论生人於死者不可致死致生之事。
　　○“之死而致死之”者，之，往也。谓生者，以物往送葬於死者，而致死之意，谓之无复有知，是不仁之事也，而不可为也。
　　○“之死而致生之”者，谓以物往送葬者，而虽死犹致生之意，是不知之事，而不可为也。
　　○注“之往”至“知也”。
　　○正义曰：谓生者以物往送死者，故何胤云：“言往死者处而致此死之者之意，谓死如草木无知，如此用情则不仁，不可行於世也。往死者处而致此死者於全生之物，则不知而不可行也。舍此二涂，不仁不知之间，圣人之所难言，付之不测之竟，言‘无知与有知’者，即下云‘夏后氏用明器，示民无知。殷人用祭器，示民有知‘也。’”。
　　○“是故竹不成用”者，圣人为教，使人子不死於亡者，不便谓无知，不生於死者，不便谓有知，故制明器，以神明求之。不死不生，不可测也。成，善也。故为器用并不精善也。竹不善用，谓竹器边无縢缘也。何胤云：“若全无知，则不应用。若全有知，则亦不应不成。故有器不成，是不死不生也。”
　　○“瓦不成味”者，味犹黑光也。今世亦呼黑为沫也。瓦不善沫，谓瓦器无光泽也。
　　○“木不成斫”者，斫，雕饰也，木不善斫。郑注云：“味当作沫，沫，靧也。”靧谓靧面，证沫为光泽也。“琴瑟张而不平”者，亦张弦而不调平也。
　　○“竽笙备而不和”者，亦备而无宫商之调和也。“有钟磬而无簨虡”者，簨虡，县钟磬格也，亦有钟磬而不用格县挂之。郑云“不县之也”者，案《典庸器》云：“大丧廞笋虡。”明知有而不县之也。云“横曰簨、植曰虡”者，虡，距也，以用力，故曰虡也。
　　○注“言神”至“所知”。
　　○正义曰：神明微妙无方，不可测度，故云“非人所知”也。
　　有子问於曾子曰：“问丧於夫子乎？”有子，孔子弟子有若也。夫子卒后问此，庶有异闻也。丧，谓仕失位也。鲁昭公孙於齐曰：“丧人其何称。”
　　○问丧，问或作闻。丧，息浪反，注及下皆同。孙音逊。曰：“闻之矣，丧欲速贫，死欲速朽。”有子曰：“是非君子之言也。”贫、朽，非人所欲。
　　○朽，许久反。曾子曰：“参也闻诸夫子也。”有子又曰：“是非君子之言也。”曾子曰：“参也与子游闻之。”有子曰：“然，然则夫子有为言之也。”曾子以斯言告於子游。子游曰：“甚哉！有子之言似夫子也。昔者夫子居於宋，见桓司马自为石椁，三年而不成。桓司马，宋向戌之孙，名魋。
　　○有为，于伪反，下“为桓司马”、“为敬叔”、“则为之”、注“为民作”、“为嫁母”皆同。向，式上反。戌音恤。魋，大回反。夫子曰：‘若是其靡也，死不如速朽之愈也。’死之欲速朽，为桓司马言之也。靡，侈。
　　○侈，昌氏反，又申氏反。南宫敬叔反，必载宝而朝。敬叔，鲁孟僖子之子仲孙阅。盖尝失位去鲁，得反，载其宝来朝於君。
　　○朝，直遥反，注同。僖，许宜反。阅音悦。夫子曰：‘若是其货也，丧不如速贫之愈也。’丧之欲速贫，为敬叔言之也。”曾子以子游之言告於有子，有子曰：“然，吾固曰非夫子之言也。”曾子曰：“子何以知之？”有子曰：“夫子制於中都，四寸之棺，五寸之椁，以斯知不欲速朽也。中都，鲁邑名也。孔子尝为之宰，为民作制。孔子由中都宰为司空，由司空为司寇。昔者夫子失鲁司寇，将之荆，将应聘於楚。
　　○应，应对之应。盖先之以子夏，又申之以冉有，以斯知不欲速贫也。”言汲汲於仕得禄。
　　○伋音急。 
　　[疏]“有子”至“贫也”。
　　○正义曰：此一节论丧不欲速贫、死不欲速朽之事，各随文解之。
　　○“有子问於曾子”者，此孔子卒后，弟子相问，冀有所异闻也。“问丧”，谓问失本位居他国礼也。有子问於曾子云：“汝曾闻失位在他国之礼於孔子否乎？”
　　○注“有子”至“何称”。正义曰：案《仲尼弟子传》：“有若，少孔子四十三岁。”彼注云：“鲁人也。”“曾参，南武城人，字子舆，少孔子四十六岁。”云“鲁昭公孙於齐曰：丧人其何称”者，引《公羊》，证失位者称丧也。昭公孙于齐，次于杨州，齐侯唁公于野井，昭公曰：“丧人其何称。”
　　○“有子”至“言也”。
　　○以曾子云“丧欲速贫，死欲速朽”，有子云：“如是之语，非君子之言也。”夫子既是君子，必不为此言。时有子唯问丧，不问死，曾子以丧、死二事报有子者，以丧、死俱为恶事，贫、朽又事类相似。既言“丧欲速贫”，遂言“死欲速朽”。案此“速贫”在前，“速朽”在后，而下子游之对，先云“死欲速朽”，后言“丧欲速贫”，随孔子所见言之先后也。且孔子为中都宰之时，制其棺椁，不用速朽，其事在前。夫子失鲁司寇，使子夏、冉有先適楚，不欲速贫，其事在后，故子游先言“速朽”，后言“速贫”，亦随夫子之事前前后。
　　○注“桓司”至“名魋”。
　　○正义曰：案《世本》：“向戌生东邻叔子超，超生左师眇，眇即向巢也”。魋是巢之弟，故云向戌孙也。
　　○注“孔子”至“司寇”。
　　○正义曰：《孔子世家》，定公九年，孔子年五十，定公以孔子为中都宰。一年，四方皆则之。由中都宰为司空，由司空为司寇，定公十年会于夹谷，摄相事。此云“司寇”者，崔灵恩云：“诸侯三卿，司徒兼冢宰，司马兼宗伯，司空兼司寇，三卿之下，则五小卿为五大夫，故《周礼 太宰职》云：‘诸侯立三卿五大夫也。’五大夫者，司徒之下立二人，小宰、小司徒；司马之下，以其事省，立一人为小司马，兼宗伯之事；司空之下立二人，小司寇、小司空。今夫子为司空者，为小司空也，从小司空为小司寇也。”崔所以知然者，鲁有孟、叔、季三卿为政，又有臧氏为司寇，故知孔子为小司寇，崔解可依。
　　○“昔夫”至“之荆”。
　　○案《世家》定十四年，齐人归女乐，孔子去鲁適卫。从卫之陈，过匡邑，匡人围之。又复去，过蒲，又反於卫。又去卫，过曹，適宋。时定公卒，宋桓魋欲杀孔子，伐夫子所过之树，削夫子所过之迹。去宋，適郑。去郑，適陈，居三岁，又適卫。既不见用，将西见赵简子，至河而闻杀窦鸣犊与舜华也。又反於卫，复行如陈。时哀公三年，孔子年六十。明年孔子自陈迁于蔡。三岁，孔子在陈蔡之间，楚使人聘孔子，陈蔡乃围孔子，绝粮乏食七日。於是使子贡至楚，楚昭王兴师迎孔子，将书社七百里封孔子，楚令尹子西谏而止之。是岁楚昭王卒，孔子自楚反于卫，孔子年六十三，是鲁哀公六年。以此言之，失司寇在定十四年，之楚在哀公六年，其间年月甚远。且失司寇之后，向宋不向楚。而云“失鲁司寇，将之荆”者，谓失鲁司寇之后，将往之荆，则哀公六年之荆，亦是失司寇之后，非谓失司寇之年即之荆也。
　　陈庄子死，赴於鲁，鲁人欲勿哭，君无哭邻国大夫之礼。陈庄子，齐大夫陈恒之孙，名伯。缪公召县子而问焉。县子曰：“古之大夫，束脩之问不出竟，虽欲哭之，安得而哭之？以其不外交。
　　○缪音木。竟音境。今之大夫，交政於中国，虽欲勿哭，焉得而弗哭？言时君弱臣强，政在大夫，专盟会以交接。
　　○焉，於虔反。且臣闻之，哭有二道，有爱而哭之，有畏而哭之。”以权微劝之。公曰：“然，然则如之何而可？”县子曰：“请哭诸异姓之庙。”明不当哭。於是与哭诸县氏。 
　　[疏]“陈庄”至“县氏”。
　　○正义曰：此一节论哭邻国臣之法。
　　○注“陈庄”至“名伯”。
　　○正义曰：案《世本》：“成子当生襄子班，班生庄子伯。”郑依《世本》知也。
　　仲宪言於曾子曰：“夏后氏用明器，示民无知也。所谓“致死之”。仲宪，孔子弟子原宪。殷人用祭器，示民有知也。所谓“致生之”。周人兼用之，示民疑也。”言使民疑於无知与有知。曾子曰：“其不然乎，其不然乎！非其说之非也。夫明器，鬼器也。祭器，人器也。夫古之人，胡为而死其亲乎？”言仲宪之言，三者皆非。此或用鬼器，或用人器。 
　　[疏]“仲宪”至“亲乎”。
　　○正义曰：此一节论不可致意於死人为死为生之事，各随文解之。
　　○注“仲宪，孔子弟子原宪”。
　　○正义曰：案《仲尼弟子传》云：“原宪字子思。”彼注云：“鲁人也。”其时与曾子评论三代送终器具之义也。
　　○“曰夏后”至“亲乎”。
　　○此以下是原宪所说，并非也。其言夏后氏所以别作明器送亡人者，言亡人无知，故以不堪用之器送之，表示其无知也。
　　○“殷人用祭器，示民有知也”者，宪又言殷家不别作明器，而即用祭祀之器送亡人者，祭器堪为人用，以言亡者有知，与人同，故以有用之器送之，表示其有知也。
　　○“周人兼用之，示民疑也”者，宪又言周世并用夏、殷二代之器送亡者，不知定无知如夏，为当定有知如殷，周人为之致惑，不可定者，故并用送之，是示於民疑惑不定也。
　　○”曾子曰：其不然乎，其不然乎”者，曾子闻宪所说不是，故重称不然，深鄙之也。
　　○“夫明器，鬼器也。祭器，人器也”者，曾子鄙宪言毕，而自更说其义也。言二代用此器送亡者，非是为有知与无知也，正是质文异耳。夏代文，言鬼与人异，故纯用鬼器送之，非言为无知也。殷世质，言虽复鬼与人有异，亦应恭敬是同，故用恭敬之器，仍贮食送之，非言为有知也。说二代既了，则周兼用之，非为疑可知，故不重说。寻周家极文，言亡者亦宜鬼事，亦宜敬事，故并用鬼敬二器，非为示民言疑惑也。然周唯大夫以上兼用耳，士唯用鬼器，不用人器。崔灵恩云：“此王者质文相变耳。”
　　○“夫古之人，胡为而死其亲乎”者，曾子说义既竟，又更鄙於仲宪所言也。“古”谓夏时也，言古人虽质，何容死其亲乎？若是无知，则是死之义也。然宪子言三事皆非，而曾子此独讥“无知”者，以夏后氏尤古故也。讥一，则馀从可知也。
　　公叔木有同母异父之昆弟死，问於子游。木当为朱，《春秋》作戌，卫公叔文子之子，定公十四年奔鲁。
