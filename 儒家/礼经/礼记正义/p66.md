<!-- { "loadSidebar": true } -->
　　○正义曰：案《丧服》齐衰三月章为旧君凡有三条，其一云“为旧君，君之母妻”，传云“仕焉而已者也”。注云：“谓老若有废疾而致仕者”，兼服其母妻。其二“大夫在外，其妻长子为旧国君”，注云：“在外待放已去者”，传云“妻言与民同也，长子言未去也”，注云：“妻虽从夫而出，古者大夫不外娶，妇人归宗往来犹民也，长子去可以无服”，此则大夫身不为服，唯妻与长子为旧君耳。其三为“旧君”，注云“大夫待放未去者”，传曰“大夫去君，扫其宗庙，言其以道去君，而犹未绝也”，注云“以道去君，为三谏不从，待放於郊未绝者。言爵禄尚有列於朝，出入有诏於国”，若已绝则不服也。以此言之，凡旧君，若年老致仕，退归在国不仕者，身为之服齐衰三月，并各服其母妻也。若三谏不从，待放已去而绝者，唯妻与长子服之，己则无服。若待放未去，爵位未绝，身及妻子皆为之服。然则去仕他国，己绝之后，不服旧君。而《杂记》云“违诸侯，之大夫，不反服”，则违诸侯之诸侯反服，得为旧君服者，《杂记》所云，谓不便其居，或辟仇雠，有故不得在国者。故《孟子》：“齐宣王问孟子云：‘礼为旧君有服，何如斯可为服矣？’《孟子》对曰：‘谏行言听，膏泽下於民。有故而去，则君使人导之出疆，送至彼国，明其无罪。其所往三年不反，然后收其田里。此之谓三有礼焉。如此者得为旧君反服矣。’”与《杂记》同。郑注此云“仕焉而已者”，取《丧服》第一条，谓年老致仕在国者。郑必以第一条解之者，以穆公所问为旧君之反服，宜问丧服正礼，故以第一条致仕者解之。其实亦兼三谏未绝及有故出在他国者，故下子思云“古之君子，进人以礼，退人以礼”是也。云“穆公，鲁哀公之曾孙”者，案者，案《世本》云“哀公生悼公灵，灵生元公嘉，嘉生穆公不衍”是也。
　　○注“言放逐之臣，不服旧君也”。
　　○正义曰：言放逐之臣者，解经中今之君子进人退人不能以礼也。如此者不服旧君，谓三谏不从，去而已绝，及不能三谏，辟罪逃亡。言“放”者，则宣元年“晋放其大夫胥甲父于卫”是也。言“逐”者，则《春秋》诸侯大夫言出奔是也。
　　悼公之丧，季昭子问於孟敬子曰：“为君何食？”悼公，鲁哀公之子。昭子，康子之曾孙，名强。敬子，武伯之子，名捷。
　　○捷，在接反。敬子曰：“食粥，天下之达礼也。吾三臣者之不能居公室也，四方莫不闻矣。言邻国皆知吾等不能居公室，以臣礼事君也。三臣，仲孙、叔孙、季孙也。勉而为瘠，则吾能，毋乃使人疑夫不以情居瘠者乎哉？我则食食。”存时不尽忠，丧又不尽礼，非也。孔子曰：“丧事不敢不勉。”
　　○瘠，徐在益反。夫音扶。食食，上如字，下音嗣。 
　　卫司徒敬子死，司徒，官氏，公子许之后。子夏吊焉，主人未小敛，绖而往。子游吊焉，主人既小敛，子游出绖，反哭。皆以朋友之礼往，而二人异。子夏曰：“闻之也与？”曰：“闻诸夫子，主人未改服，则不绖。” 
　　[疏]“卫司”至“不绖”。
　　○正义曰：此一节论吊者主人改服乃改服之事。
　　○注“皆以”至“人异”。
　　○正义曰：此唯云“绖”，郑知是朋友者，凡吊者主人成服，则客乃服吊绖，今此随主人，主人始小敛未成服，而已便出著绖，故知有緦之恩，随主人变，如五服亲也。又至小敛出绖反哭，与子游前裼裘吊朋友同也，前子游云“带绖”，故知是朋友。此下不云“带”，知是朋友者，凡吊则应弁绖环绖之属也。此虽不云“带”，凡单云“绖”，则知有带，犹如《丧服》云“苴绖”，《檀弓》为师“二三子皆绖而出”，及“朋友群居则绖”，皆是包“带”之文也。
　　曾子曰：“晏子可谓知礼也已，恭敬之有焉。”言礼者，敬而已矣。有若曰：“晏子一狐裘三十年，遣车一乘，及墓而反。国君七个，遣车七乘，大夫五个，遣车五乘。晏子焉知礼？”言其大俭偪下，非之。及墓而反，言其既窆则归，不留宾客有事也。人臣赐车马者，乃得有遣车。遣车之差，大夫五，诸侯七，则天子九。诸侯不以命数，丧数略也。个，谓所包遣奠牲体之数也。《杂记》曰：“遣车视牢具。”
　　○遣，弃战反。乘，绳证反。个，古贺反。焉，於虔反。木音泰，或他佐反。逼音逼，本或作逼。包，伯交反。曾子曰：“国无道，君子耻盈礼焉。国奢则示之以俭，国俭则示之以礼。”时齐方奢，矫之是也。 
　　[疏]“曾子”至“以礼”。
　　○正义曰：此一节论晏子故为非礼以矫齐之事。
　　○有子者，孔子弟子有若也。闻曾子说晏子知礼，故举晏子不知礼之事以拒曾子也。狐裘贵在轻新，而晏子一狐裘三十年，是俭不知礼也。“遣车一乘”者，其父晏桓子是大夫，大夫遣车五乘，其葬父唯用一乘，又是俭失礼也。
　　○“及墓而反”者，“及墓”谓葬时也。礼，窆后孝子赠币辞亲，辞亲毕，而亲情宾客应是送别，别竟乃反。于时晏子窆竟则反，宾客并去，又是俭失礼也。
　　○“国君七个，遣车七乘，大夫五个，遣车五乘”者，此更举正礼以证晏子失礼也。“个”谓所包遣奠牲体臂臑也。折为七段五段，以七乘五乘遣车载之。今晏子略不从礼数，是不知也。
　　○“晏子焉知礼”者，条失事已竟，故此并结晏子焉知礼也。
　　○注“言其”至“非之”。
　　○正义曰：“大俭”解三十年一狐裘，并“及墓而反”也。“偪下”解一乘也。“下”谓其子及凡在巳下者也。大夫五乘，適子三乘，今其父自用一乘，则其子更无，是“偪下”也。
　　○注“及墓”至“牢具”。
　　○正义曰：经唯云“及墓而反”，郑知不以及墓而反，而云“既窆则归”者，晏子虽为俭约，不应柩未入壙则归，故云“既窆”也。云“不留宾客有事也”者，案《既夕礼》：“乃窆，主人哭，踊无筭，袭，赠用制币玄纁束。拜稽颡，踊如初。卒，袒，拜宾，主妇亦拜宾。宾出，则拜送。藏器於旁，加见。藏苞筲於旁，加杭席。覆之，加杭木。实士三，主人拜乡人，乃反哭。”今晏子既窆，赠币，拜稽颡，踊讫则还，不复拜宾及送宾之事，故云“不留宾客有事也”。云“人臣赐车马者，乃得有遣车”者，案《士丧礼》无遣车，诸侯之士一命。《曲礼》云：“三赐不及车马。”故诸侯之士无遣车也。若诸侯大夫，虽未三命，以其位尊，故得有遣车。知天子遣车九乘者，案《杂记》诸侯七月而卒哭，天子则九月而卒哭。今诸侯七乘，故知天子九乘也。云“诸侯不以命数，丧数略也”者，案《大行人》上公九乘，侯伯七乘，子男五乘，今总云七乘，是不以命数，丧事略也。引“《杂记》云：遣车视牢具”者，以证经个与遣车首墁，故云个是牢具也。故《杂记》注云：“天子大牢包九个，诸侯亦大牢包七个，大夫亦大牢包五个，士少牢包三个。”案《既夕礼》“苞牲取下体”，郑注：“前胫折取臂、臑，后胫折取骼。”是一牲取三体。士少牢二牲，则六体也。分为三个，一个有二体。然大夫以上，皆用大牢，牲有三体，凡九体。大夫九体分为十五段，三段为一包，凡为五包。诸侯分为二十一段，凡七包。天子分为二十七段，凡九包。盖尊者所取三体，其肉多。卑者虽取三体，其肉少。郑又云：“天子遣奠用马牲，其取个未详也。”此遣奠所包，皆用左胖，以其丧礼反吉。《士虞礼》“载左胖也”。
　　国昭子之母死，问於子张曰：“葬及墓，男子、妇人安位？”国昭子，齐大夫。子张曰：“司徒敬子之丧，夫子相，男子西乡，妇人东乡。”夹羡道为位。夫子，孔子也。
　　○相，息亮反，下注同。乡，许亮反，下皆同。侠，古洽反，一音颊。羡，徐音贱，《音义隐》云：“羡，车道。”曰：“噫！毋。”噫，不寤之声。毋，禁止之辞。
　　○噫，本又作意，同，于其反。毋音无。曰：“我丧也斯沾。斯，尽也。沾读曰觇。觇，视也。国昭子自谓齐之大家，有事人尽视之，欲人观之，法其所为。
　　○斯音赐。沾依注音觇，敕廉反。尔专之，宾为宾焉，主为主焉。专犹司也。时子张相。妇人从男子皆西乡。”非也。 
　　[疏]“国昭”至“西乡”。
　　○正义曰：此一节论葬之在壙，男女面位之事。
　　○“曰：噫，毋”者，止子张也。子张既相，以男子西乡，妇人东乡，而昭子不悟礼意，乃曰：“噫，毋得如是男子西乡，妇人东乡。”既止子张，又自言我居丧也，既是齐之大家。斯，尽也。人尽来觇视於我，当须更为别礼，岂得以依旧礼。专犹同也。尔当同此妇人与男子一处，若妇女之宾为宾位焉，与男子之宾同处，妇女之主为主位焉，与男子之主同处。於是昭子家妇人从男子皆西乡，同在主位，宾之男子及宾之妇人皆西厢东乡。言非也。
　　穆伯之丧，敬姜昼哭。文伯之丧，昼夜哭。孔子曰：“知礼矣。”丧夫不夜哭，嫌思情性也。文伯之丧，敬姜据其床而不哭，曰：“昔者吾有斯子也，吾以将为贤人也。盖见其有才艺。吾未尝以就公室。未尝与到公室，观其行也。季氏，鲁之宗卿，敬姜有会见之礼。
　　○行，下孟反。见，贤遍反，下文“不敢见”同。今及其死也，朋友诸臣未有出涕者，而内人皆行哭失声。斯子也，必多旷於礼矣夫。”内人，妻妾。
　　○夫音扶，下同，本亦有无“夫”字者。 
　　[疏]“穆伯”至“矣夫”。
　　○正义曰：此一节论丧夫不夜哭，并母知子贤愚之事。
　　○“斯子也，必多旷於礼矣夫”。
　　○正义曰：斯，此也。旷犹疏薄也。言此子平生为行，必疏薄於宾客朋友之礼，故宾客朋友未有感恋为之出涕者。此不哭者，谓暂时不哭，故上云“昼夜哭”是也。案《家语》云：“文伯歜卒，其妻妾皆行哭失声。敬姜戒之曰：‘吾闻好外者士死之，好内者女死之。今吾子早夭，吾恶其好内闻也。二三妇共祭祀者，无加服。’孔子闻之曰：‘女智莫若公父氏之妇，知礼矣。’”与此不同者，彼戒妇人而成子之德，此论子之恶，各举一边，相包乃具。
　　季康子之母死，陈亵衣。亵衣，非上服。陈之，将以敛。敬姜曰：“妇人不饰，不敢见舅姑。将有四方之宾来，亵衣何为陈於斯？”命彻之。言四方之宾来，严於舅姑。敬姜者，康子从祖母。
　　○从，才用反。 
　　[疏]注“敬姜者，康子从祖母”。
