<!-- { "loadSidebar": true } -->
　　○下，遐嫁反，又如字。遽，其庶反，沈及其於反。刑不上大夫。不与贤者犯法，其犯法则在八议轻重，不在刑书。
　　○上，时掌反。与音预。刑人不在君侧。为怨恨为害也。《春秋传》曰：“近刑人，则轻死之道。” 
　　[疏]“助葬”至“君侧”。
　　○正义曰：此一节记人杂记吉凶举动威仪之事，各依文解之。
　　○“助葬必执紼”者，助葬本非为客，正是助事耳，故宜必执紼也。
　　○注“葬丧”至“车索”。
　　○正义曰：“葬，丧之大事”，解所以必执紼之义。云“紼，引车索”者，绳属棺曰紼，属车曰引，引、紼亦通名，故郑云：“紼，引车索也。”
　　○“揖人必违其位”者，位谓己之位也。於位而见前人，己所宜敬者，当离己位而乡彼遥揖。礼以变为敬，是以《燕礼》君降阶，尔卿大夫。郑注云：“尔，近也。”揖而移近之，明虽君臣，皆须违位而揖也。
　　○“入临不翔”者，谓入临人之丧，不得趍翔为容。不翔，故不歌，歌则犹翔也。
　　○“当食不叹”者，吉食奏乐，既乐，故不宜叹也。又若助丧事而食，使充饥，不令废事，亦不宜叹，叹则不饱也。
　　○注“食或以乐，非叹所”。
　　○正义曰：人君吉食则有乐，贱者则无，故云“或”也。
　　○“哭日不歌”者，“哭日”谓吊人日也。哭、歌不可共日也。
　　○注“哀未忘也”。
　　○正义曰：《论语》云：“子於是日哭，则不歌。”而郑此云：“哀未忘也。”则吊日之朝，亦得歌乐。但吊以还，其日晚，不歌耳。亦得会是日哭则不歌，是先哭后乃不歌也。
　　○“送葬不辟涂潦”者，前文“送丧”，此云“送葬”，上下文势皆据他人，知者，以上“適墓不登垄”，“入临不翔”，及“哭日不歌”，以文类之，故知此等皆据他人也。而本亦有云“送丧不辟涂潦”者，义亦通也。
　　○“介胄则有不可犯之色”者，亦内外宜相称也。戎容暨暨，若身被甲，首冠胄，则使形势高岸，有不可干犯之色，以称其服也。
　　○“故君子戒慎，不失色於人”者，并结前义也。故，承上起下之辞。上既言内外宜称，故君子接人，凡所行用，并使心色如一，不得色违於心，故云“不失色於人”也。
　　○注“色厉而内荏，貌恭心很，非情者也”。
　　○正义曰：此举失色之事也。小人颜色严厉而心内荏弱为佞，又外乃象恭而心实敖很，此并情不副色也。故《论语》云：“色厉而内荏，譬诸小人，其犹穿窬之盗也与。”又云：“巧言令色足恭。”《书》云：“象恭滔天。”
　　○“国君抚式，大夫下之”者，抚谓手据之，谓君臣俱行，君式宗庙，则臣宜下车。此独云大夫，则士可知也。“大夫抚式，士下之”者，士为大夫之臣，亦如大夫於君也。
　　○注“乘车必正立”。
　　○正义曰：证所式义也。乘车，驷马之车也。既并立乘，故为敬时，则俯俛据式。
　　○“礼不下庶人”者，谓庶人贫，无物为礼，又分地是务，不服燕饮，故此礼不下与庶人行也。《白虎通》云：“礼为有知制，刑为无知设。”礼谓酬酢之礼，不及庶人，勉民使至於士也。故《士相见礼》云“庶人见於君，不为容进退走”是也。张逸云：“非是都不行礼也。但以其遽务不能备之，故不著於经文三百、威仪三千耳。其有事，则假士礼行之。”
　　○“刑不上大夫”者，制五刑三千之科条，不设大夫犯罪之目也。所以然者，大夫必用有德。若逆设其刑，则是君不知贤也。张逸云：“谓所犯之罪，不在夏三千、周二千五百之科。不使贤者犯法也，非谓都不刑其身也。其有罪则以八议议其轻重耳。”
　　○注“不与”至“刑书”。
　　○正义曰：与犹许也。不许贤者犯法，若许之，则非进贤之道也。大夫无刑科，而《周礼》有犯罪致杀放者，郑恐人疑，故出其事，虽不制刑书，“不与贤者犯法，其犯法则在八议轻重，不在刑书”。若脱或犯法，则在八议，议有八条，事在《周礼》。一曰议亲之辟，谓是王宗室有罪也。二曰议故之辟，谓与王故旧也。三曰议贤之辟，谓有德行者也。四曰议能之辟，谓有道艺者也。五曰议功之辟，谓有大勋立功者也。六曰议贵之辟，谓贵者犯罪，即大夫以上也。郑司农云：“若今之吏墨绶有罪先请者。”案汉时墨绶者是贵人也。七曰议勤之辟，谓憔悴忧国也。八曰议宾之辟，谓所不臣者，三恪二代之后也。《异义》：“《礼戴》说‘刑不上大夫’。《古周礼》说士尸肆诸市，大夫尸肆诸朝。是大夫有刑。许慎谨案：《易》曰：‘鼎折足，覆公餗，其刑渥，凶。’无刑不上大夫之事，从《周礼》之说。”郑康成駮之云：“凡有爵者，与王同族。大夫以上適甸师氏，令人不见，是以云刑不上大夫。”如郑之言，则於《戴礼》及《周礼》二说俱合，但大夫罪未定之前，则皆在八议，此经注是也。若罪已定，将刑杀，则適甸师氏是也。凡王朝大夫以上及王之同姓，皆刑之於甸师氏，故《掌戮》云，凡有爵者及王之同族有罪，则死刑焉，是也。若王之庶姓之士，及诸侯大夫，则戮於朝。故襄二十二年，楚杀令尹子南，尸诸朝，是大夫於朝也。列国大夫入天子之国曰某士，明天子之士亦在朝也。诸侯大夫既在朝，则诸侯之士在市，故《檀弓》云：“君之臣不免於罪，则将肆诸市朝。”郑云，大夫於朝，士於市，是也。
　　○“刑人不在君侧”者，彼刑残者，不得令近君，为其怨恨也。《白虎通》云：“古者刑残之人，公家不畜，大夫不养，士遇之路不与语，放诸墝埆不毛之地，与禽兽为伍。”
　　○注《春秋传》曰：近刑人则轻死之道”。
　　○正义曰：此引《公羊传》证刑人在君侧之失者也。《春秋》鲁襄公二十九年，“阍弑吴子馀祭。”《公羊》云：“阍者何？刑人也。
　　○君子不近刑人，近刑人则轻死之道也。”又《左传》云：“吴伐越，获俘焉，以为阍，使守舟。吴子馀祭观舟，阍以刀弑之。”
　　兵车不式，尚威武，不崇敬。武车绥旌，尽饰也。绥谓垂舒之也。武车亦兵车。
　　○绥，耳隹反。德车结旌。不尽饰也。结谓收敛之也。德车，乘车。 
　　[疏]“兵车”至“结旌”。
　　○正义曰：此一节明德车兵车旌旗之异。
　　○“兵车”，革路也。兵车尚武猛，宜无推让，故不为式敬也。
　　○“武车绥旌”者，武车亦革路也。取其建戈刃，即云兵车。取其威猛，即云武车也。绥谓舒垂散之也。旌谓车上旗幡也。尚威武，故舒散旗幡垂绥然。何胤云：“垂放旌旗之旒，以见於美也。”
　　○“德车结旌”者，德车谓玉路、金路、象路、木路，四路不用兵，故曰德车。德美在内，不尚赫奕，故结缠其旒，著於竿也。何胤云：“以德为美，故略於饰。此坐乘之车也。”郑前云“乘车必正立”，此云是乘车，则非坐乘也。
　　史载笔，士载言。谓从於会同，各持其职以待事也。笔谓书具之属，言谓会同盟要之辞。前有水，则载青旌。前有尘埃，则载鸣鸢。前有车骑，则载飞鸿。前有士师，则载虎皮。前有挚兽，则载貔貅。载谓举於旌首以警众也。礼，君行师从，卿行旅从。前驱举此，则士众知所有，所举各以其类象。青，青雀，水鸟。鸢鸣则将风。鸿，取飞有行列也。士师谓兵众。虎，取其有威勇也。貔貅亦挚兽也。《书》曰：“如虎如貔。”士或为仕。
　　○载音戴，本亦作戴，下及注同。埃，乌来反。鸢，悦专反，鸱也。骑，其寄反。挚音至。貔，婢支反，徐扶夷反。孔安国云：“貔，执夷反，虎属，皆猛健。”貅，本亦作<豸木>，许求反，又虚虬反。貔貅，挚兽。警音景。从，才用反，下同。行，户刚反。行，前朱鸟而后玄武，左青龙而右白虎，招摇在上，急缮其怒。以此四兽为军陈，象天也。急犹坚也。缮读曰劲。又画招摇星於旌旗上，以起居坚劲，军之威怒，象天帝也。招摇星在北斗杓端，主指者。
　　○招摇，并如字，北斗第七星。缮，依注音劲，吉政反，陈直觐反。杓，敷招反，徐必遥反。进退有度，度谓伐与步数。左右有局，各司其局。局，部分也。
　　○分，扶问反。 
　　[疏]“史载”至“其局”。
　　○正义曰：此一节明君以军行之礼，各随文解之。
　　○“史”谓国史，书录王事者。王若举动，史必书之。王若行往，则史载书具而从之也。不言简牍而云笔者，笔是书之主，则余载可知。《尔雅》云：“不律谓之笔。”郭云：“书笔名，四方之异言也。”
　　○“士载言”者，士谓司盟之士，言谓盟会之辞，旧事也。崔灵恩云：“必载盟会之辞者，或寻旧盟，或用旧会之礼，应须知之，故载自随也。”
　　○“前有水，则载青旌”者，王行宜警卫，恶善必先知之，故备设军陈行止之法也。军陈卒伍行，则并衔枚，无喧声。若有非常，不能传道，且人众广远，难可周遍，故前有变异，则举类示之，故宣十二年《左传》云“前茅虑无”是也。青旌者，青雀旌，谓旌旗。军行若前值水，则画为青雀旌旗幡上，举示之。所以然者，青雀是水鸟，军士望见，则咸知前必值水而各防也。
　　○“前有尘埃，则载鸣鸢”者，鸢，今时鸱也。鸱鸣则风生，风生则尘埃起。前有尘埃起，则画鸱於旌首而载之，众见咸知，以为备也。不直言鸢而云鸣者，鸢不鸣则风不生，故画作开口，如鸣时也。不言旌，从可知也。
　　○“前有车骑，则载飞鸿”者，车骑，彼人之车骑也。鸿，鸿雁也。雁飞有行列，与车骑相似，若军前忽遥见彼人有多车骑，则画鸿於旌首而载之，使众见而为防也。然古人不骑马，故但经记正典，无言骑者。今言骑者，当是周末时礼。
　　○“前有士师，则载虎皮”者，士师，兵众也。虎是威猛，亦兵众之象。若见前有兵众，则举虎皮於竿首，使兵众见以为防也。
　　○“前有挚兽，则载貔貅”者，挚兽，猛而能击，谓虎狼之属也。貔貅是一兽，亦有威猛也。若前有猛兽，则举此貔貅，使众知为备也。但不知为载其皮，为画其形耳。通有二家，一云与虎皮并画作皮於旌也，一云并载其皮。
　　○注“载谓”至“如貔”。
