<!-- { "loadSidebar": true } -->
　　○“仁足以与之”者，谓己有仁恩，故君上足以著先祖之铭与之。
　　○“知足以利之”者，谓己有知谋，足以利益於己，得上比先祖也。
　　○“可谓贤矣”者，言为铭之人备此三事，所以为贤。
　　○“贤而勿伐，可谓恭矣”者，既备三事为贤，又不自伐，是为恭也，故云“可谓恭矣”。
　　○注“孔悝”至“禘祭”。
　　○正义曰：云“得孔悝之立己”者，按哀公二年，晋赵鞅纳蒯聩于成。至哀十五年传云：卫孔圉娶蒯聩之姊，生悝。孔氏之竖浑良夫通於伯姬，伯姬使良夫往蒯聩，蒯聩与良夫入卫，舍孔氏之外圃，遂入適伯姬氏。伯姬与大子五人迫孔悝於厕，强盟之。遂劫以登台，於是得国，是得孔悝之立己也。“假，至也”，《释诂》文。云“至於大庙，谓以夏之孟夏禘祭”者，以经云六月，是周之六月，是夏之孟月禘祭之时，以诸侯命臣在於祭日。案《左传》哀十五年冬，蒯聩得国。十六年六月，卫侯饮孔悝酒而逐之。此谓六月命之者，盖命后即逐之，故俱在六月。
　　○“公曰”至“休哉”。
　　○此一节是孔悝父祖鼎铭之辞。
　　○“叔舅”者，孔悝是异姓大夫，年幼，故称叔舅。
　　○“乃祖庄叔”者，乃，女也。祖庄叔者，谓孔悝之七祖孔达也。
　　○“左右成公”者，左右，助也。辅助卫成公。
　　○“成公乃命庄叔随难于汉阳”者，难，谓成公被晋所伐，出奔於楚。谓成公命孔达随出逃难而往汉阳，即是楚地，在汉水之北。
　　○“即宫于宗周”者，即，就也。宫，谓宫室。成公后得反国，又坐杀弟叔武，被晋执之，归于京师，寘於深室之中，是即宫也。
　　○“奔走无射”者，言孔达随难汉阳及即宫于宗周，常奔走劳苦无厌倦。
　　○“启右献公，献公乃命成叔纂乃祖服”者，启，开也；右，助也。言庄叔馀功流於后世，能右助献公，献公虽复出奔，乃得反国。其时孔达之孙成叔，辅佐献公，故献公乃命成叔纂继女祖孔达旧所服行之事。
　　○“乃考文叔”者，孔圉是孔悝之父，故云乃考。
　　○“兴旧嗜欲”者，言父圉能兴行先祖旧德嗜欲所为。
　　○“作率庆士，躬恤卫国，其勤公家，夙夜不解，民咸曰：休哉”者，作，起也；率，循也；庆，善也；士，事也。言孔悝能起发依循善事，躬忧恤卫国，勤劳公家，早夜不解倦，民皆曰：功德休美哉！此是孔悝先祖功业鼎铭之辞也。
　　○注“庄叔”至“周也”。
　　○正义曰：案《世本》：“庄叔达生得闾叔穀，穀生成叔烝鉏，鉏生顷叔罗，罗生昭叔起，起生文叔圉，圉生悝。”庄叔是悝七世祖也。云“成公为晋文公所伐，出奔楚”者，案僖二十八年《左传》称，卫与楚，晋文公败楚於城濮。卫侯惧，出居於襄牛，遂奔楚。云“坐杀弟叔武，晋人执而归之於京师，寘之深室也”者，亦僖二十八年《左传》文。晋人归卫侯，入其室，弟叔武将沐，闻君至喜，捉发走出，前驱歂犬，射而杀之，其大夫元咺出奔晋，讼卫侯。卫侯不胜，执卫侯归之于京师，寘诸深室。是其事也。案《左传》于时无孔达之事，而云之者，传文不具，或者蒯聩欲褒美孔悝，故假其先祖之功而言之也。
　　○注“献公”至“达也”。
　　○正义曰：案《卫世家》卫成公生穆公，穆公生定公，定公生献公，是衎为成公曾孙。云“亦失国得反”者，案襄十四年《左传》称，卫孙文子甯惠子逐卫侯，卫侯出奔齐，是“亦失国”也。称亦者，亦成公也。其时亦非成叔之功，假言之也。云“纂，继也”，“服，事也”，《释诂》文。下注“率，循也”，亦《释诂》文。
　　○“公曰：叔舅！予女铭，若纂乃考服”，此一节明蒯聩与孔悝铭之言也，及敕戒之，使继先祖，故云“纂乃考服”。
　　○“悝拜”至“彝鼎”。
　　○正义曰：此一节明孔悝拜受君恩，言己光扬先祖之德、行君之大命，著於彝鼎。
　　○“对扬以辟之”者，对，遂也；扬，称扬也；辟，明也。言己遂称扬君命，以光明我先祖之美。
　　○“勤大命，施于烝彝鼎”者，勤，行也；施，著也；烝谓烝祭。言己勤行君之大命，著於烝祭之彝尊及鼎也。“此卫孔悝之鼎铭也”，记者录其铭，故以结之，但“休哉”以上，是称其先祖；“公曰叔舅”以下至“彝鼎”，是自著其名。於下是以身比焉，比先祖也。
　　昔者周公旦有勋劳於天下，周公既没，、成王康王追念周公之所以勋劳者，而欲尊鲁，故赐之以重祭。外祭则郊、社是也，内祭则大尝禘是也。言此者王室所铭，若周公之功。
　　○诬音无。不传，直专反，不，本亦作弗。夫大尝禘，升歌《清庙》，下而管《象》，朱干玉戚以舞《大武》，八佾以舞《大夏》，此天子之乐也。康周公，故以赐鲁也。《清庙》，颂文王之诗也。管《象》，吹管而舞《武》、《象》之乐也。朱干，赤盾。戚，斧也，此《武》、《象》之舞所执也。佾，犹列也。《大夏》，禹乐，文舞也，执羽籥。文、武之舞皆八列，互言之耳。康，犹褒大也，《易 晋卦》曰“康侯用钖马”。
　　○佾音逸。盾，食准反，又音允。籥，羊灼反。子孙纂之，至于今不废，所以明周公之德，而又以重其国也。不废，不废其此礼乐也。重，犹尊也。 
　　[疏]“昔者”至“国也”。
　　○正义曰：此一节因上说鼎铭，明先祖之善，故此明周公之勋，子孙纂之，特重於馀国，亦光扬之事。
　　○“外祭则郊、社”者，诸侯常祭，唯社稷以下。鲁之祭，社与郊连文，则备用天子之礼也。
　　○“内祭则大尝禘”者，祫祭在秋也，大尝禘祭在夏也，是大尝禘得用天子之礼，则升歌《清庙》及舞《大武》、《大夏》之属，皆用天子之礼，所以为大尝禘也。馀诸侯则不得大常禘。
　　○“升歌《清庙》”者，升堂歌《清庙》。《清庙》，颂文王之诗也。
　　○“下而管《象》”者，堂下吹管而舞《武》、《象》之乐也。
　　○“朱干玉戚，以舞《大武》”者，朱干，亦盾也。戚，斧也。以玉饰其柄，此《武》、《象》之武所执。
　　○“八佾以舞《大夏》”者，《大夏》，禹乐，之舞也，执羽籥。此天子之乐也。
　　○“康周公，故以赐鲁也”者，升歌《清庙》以下，并是天子之乐，故以此结之也。
　　○注“武象”至“锡马”。
　　○正义曰：言“文、武之舞皆八列，互言之耳”者，以经云“八佾以舞《大夏》”，舞《大武》不显佾数，则舞《大武》亦八佾也。《大武》云“朱干玉戚”其《大夏》则不用朱干玉戚，当用羽籥。而云“互文”者，以《大夏》言舞数，则《大武》亦当有舞数。《大武》言所执舞器，则《大夏》亦有舞器，故云“互”也。
　　○“《易 晋卦》康侯用锡马”者，证康是褒崇之义，案《易 晋卦》坤下离上，日出於地为晋。晋，进也。言明晋也。
　　○“子孙”至“国也者”，言鲁是周公子孙，继周公之后，至今不废此礼乐。谓作记之时也。所以明周公之有德，而又以尊重其鲁国也。 

　 
卷五十 经解第二十六 

　卷五十 经解第二十六 　 
　　陆曰：“郑云《经解》者，以其记六艺政教得失。解，音隹买反，徐胡卖反，一音蟹。 
　　[疏]正义曰：案郑《目录》云：“名曰《经解》者，以其记六义政教之得失也，此於《别录》属《通论》。”
　　孔子曰：“入其国，其教可知也。观其风俗，则知其所以教。其为人也温柔敦厚，《诗》教也。疏通知远，《书》教也。广博易良，《乐》教也。絜静精微，《易》教也。恭俭庄敬，《礼》教也。属辞比事，《春秋》教也。属，犹合也。《春秋》多记诸侯朝聘、会同，有相接之辞。罪辩之事。
　　○易良，以豉反，下“易良”同。属音烛，注及下同。比，毗志反，下同。朝聘，直遥反，篇内同。故《诗》之失愚，《书》之失诬，《乐》之失奢，《易》之失贼，《礼》之失烦，《春秋》之失乱。失，谓不能节其教者也。《诗》敦厚，近愚。《书》知远，近诬。《易》精微，爱恶相攻，远近相取，则不能容人，近於伤害。《春秋》习战争之事，近乱。
　　○近愚，附近之近，下除“远近”一字并同。恶，乌路反。争，争斗之争，下文同。其为人也温柔敦厚而不愚，则深於《诗》者也。疏通知远而不诬，则深於《书》者也。广博易良而不奢，则深於《乐》者也。絜静精微而不贼，则深於《易》者也。恭俭庄敬而不烦，则深於《礼》者也。属辞比事而不乱，则深於《春秋》者也。”言深者，既能以教，又防其失。 
　　[疏]“孔子”至“者也”。
　　○正义曰：《经解》一篇总是孔子之言，记者录之以为《经解》者，皇氏云：“解者分析之名，此篇分析六经体教不同，故名曰《经解》也。六经其教虽异，总以礼为本，故记者录入於礼。”
　　○“孔子曰：入其国，其教可知也”者，言人君以六经之道，各随其民教之，民从上教，各从六经之性观民风俗，则知其教，故云“其教可知也”。
　　○“温柔敦厚，《诗》教也”者，温，谓颜色温润；柔，谓情性和柔。《诗》依违讽谏不指切事情，故云“温柔敦厚”，是《诗》教也。
　　○“疏通知远，《书》教也”者，书录帝王言诰，举其大纲，事非繁密，是疏通上知帝皇之世，是知远也。
　　○“广博易良，《乐》教也”者，《乐》以和通为体，无所不用，是广博简易良善，使人从化，是易良。
　　○“絜静精微，《易》教也”者，《易》之於人，正则获吉，邪则获凶，不为淫滥，是絜静。穷理尽性，言入秋毫，是精微。
　　○“恭俭庄敬，《礼》教也”者，《礼》以恭逊、节俭、齐庄敬慎为本，若人能恭敬节俭，是《礼》之教也。
　　○“属辞比事，《春秋》教也”者，属，合也；比，近也。《春秋》聚合、会同之辞，是属辞，比次褒贬之事，是比事也。凡人君行此等六经之教，以化於下。在下染习其教，还有六经之性，故云《诗》教《书》教之等。
　　○“故《诗》之失愚”者，《诗》主敦厚，若不节之，则失在於愚。
　　○“《书》之失诬”者，《书》广知久远，若不节制，则失在於诬。
　　○“《乐》之失奢”者，《乐》主广博和易，若不节制，则失在於奢。
　　○“《易》之失贼”者，《易》主絜静严正，远近相取，爱恶相攻，若不节制，则失在於贼害。
　　○“《礼》之失烦”者，《礼》主文物，恭俭庄敬，若不能节制，则失在於烦苛。
