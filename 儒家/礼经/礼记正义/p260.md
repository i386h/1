<!-- { "loadSidebar": true } -->
　　○“乐者，乐也”者，谓所名乐者，是人之所欢乐也。
　　○“君子乐得其道，小人乐得其欲”者，道，谓仁义。欲，谓邪淫。君子所欢乐，在於得仁义之道，得其道则欢乐也。小人所欢乐，在於邪淫，得邪淫则欢乐也。若君子在上，以仁义之道制邪淫之欲，则意得欢乐而不有昏乱也。若小人在上，以淫邪之欲忘仁义之道，则志意迷惑而不得欢乐也。
　　是故君子反情以和其志，广乐以成其教。乐行而民乡方，可以观德矣。方，犹道也。
　　○乡，许亮反。德者，性之端也。乐者，德之华也。金石丝竹，乐之器也。诗，言其志也。歌，咏其声也。舞，动其容也。三者本於心，然后乐器从之。是故情深而文明，气盛而化神，和顺积中，而英华发外，唯乐不可以为伪。三者本志也、声也、容也。言无此本於内，则不能为乐也。
　　○诗言其志，一本无“言”字。咏音讠永。 
　　[疏]“是故”至“为伪”。
　　○正义曰：前文明君子小人欢乐不同，此明君子敦行善乐也。
　　○“反情以和其志”者，反己淫欲之情，以谐和德义之志也。
　　○“广乐以成其教”者，谓宽广乐之义理，以成就其政教之事也。
　　○“乐行而民乡方”者，君既如此正乐兴行，方，犹道也，而民归乡仁义之道也。
　　○“可以观德矣”者，人君既如此，是乐可以观其德行矣。
　　○“德者，性之端也”者，言德行者，是性之端正也。
　　○“乐者，德之华也”者，德在於内，乐在於外，乐所以发扬其德，故乐为德之光华也。
　　○“金石丝竹，乐之器也”者，乐为德华，非器无以成乐，故金石丝竹为乐之器也。
　　○“诗，言其志也”者，欲见乐之为体，有此三事。诗，谓言词也。志在内，以言词言说其志也。
　　○“歌，咏其声也”者，歌谓音曲，所以歌咏其言词之声也。
　　○“舞，动其容也”者，哀乐在内，必形见於外，故以其舞振动其容也。此云“诗，言其志”，则《诗序》云“《诗》者，志之所之也”，“歌，咏其声”，则《诗序》云“言之不足，故嗟叹之；嗟叹之不足，故咏歌之”是也。“舞，动其容”，则《诗序》云“咏歌之不足，则不知手之舞之，足之蹈之省鼻也。
　　○“三者本於心，然后乐气从之”者，三者，谓志也、声也、容也。容从声生，声从志起，志从心发，三者相因，原本从心而来，故云“本於心”。先心而后志，先志而后声，先声而后舞。声须合於宫商，舞须应於节奏，乃成於乐，是故“然后乐气从之”也。
　　○“是故情深而文明”者，志起於内，思虑深远，是“情深”也。言之於外，情由言显，是“文明”也。
　　○“气盛而化神”者，志意蕴积於中，故气盛。内志既盛，则外感动於物，故变化神通也。气盛，谓“不知手之舞之，足之蹈之”是也。而化神者，谓“动天地，感鬼神，经夫妇，成孝敬”是也。
　　○“和顺积中，而英华发外”者，谓思念善事日久，是和顺积於心中，言词声音发见於外，是英华发於身外。此据正乐也，若其奸声，则悖逆积中，淫声发外也。
　　○“唯乐不可以为伪”者，伪，谓虚伪。若善事积於中，则善声见於外。若恶事积於中，则恶声见於外。若心恶而望声之善，不可得也，故云“唯乐不可以为伪也”。
　　乐者，心之动也。声者，乐之象也。文采节奏，声之饰也。君子动其本，乐其象，然后治其饰。是故先鼓以警戒，三步以见方，再始以著往，复乱以饬归，奋疾而不拔，极幽而不隐，独乐其志，不厌其道，备举其道，不私其欲。是故情见而义立，乐终而德尊，君子以好善，小人以听过。故曰：生民之道，乐为大焉。文采，乐之威仪也。先鼓，将奏乐，先击鼓，以警戒众也。三步，谓将舞，必先三举足，以见其舞之渐也。再始以著往，武王除丧，至盟津之上，纣未可伐，还归二年，乃遂伐之。武舞再更始，以明伐时再往也。复乱以饬归，谓鸣铙而退，明以整归也。奋疾，谓舞者也。极幽，谓歌者也。
　　○警音景。见方，贤遍反，下及注皆同。著，张虑反，注同。复音伏。饬音敕，注同。拔，步葛反，又皮八反。独乐，皇音洛，庾音岳。厌，於艳反。好，呼报反。以听过，本或作“以圣过”，如字。铙，女交反。 
　　[疏]“乐者”至“大焉”。
　　○正义曰：前经论“志也、声也、容也”，三者相将，故此经广明舞之义理，与声音相应之事。
　　○“乐者，心之动也”者，心动而见声，声成而为乐，乐由心动而成，故云“乐者，心之动也”。
　　○“声者，乐之象也”者，乐本无体，由声而见，是声为乐之形象也。
　　○“文采节奏，声之饰也”者，声无曲折，则太质素，故以文采节奏而饰之使美，故云“文采节奏，声之饰也”。
　　○“君子动其本”者，则亦心之动也。
　　○“乐其象”者，则亦乐之象也。
　　○“然后治其饰”者，则亦声之饰也。以此三者结上三事。自此以下，记者引周之《大武》之乐，以明此三者，之义。
　　○“是故先鼓以警戒”者，谓作武王伐纣《大武》之乐，欲奏之时，先击打其鼓声，以警戒於众也。
　　○“三步以见方”者，谓欲舞之时，必先行三步以见方，谓方将欲舞，积渐之意也。
　　○“再始以著往”者，谓作《大武》之乐，每曲一终，而更发始为之，凡再更发始，以著明往伐纣之时。初发始为曲，象十一年往观兵於盟津也，再度发始为曲，象十三年往伐纣也。
　　○“复乱以饬归”者，乱，治也。复谓舞曲终，舞者复其行位而整治，象武王伐纣既毕，整饬师旅而还归也。
　　○“奋疾而不拔”者，拔，疾也，谓舞者奋迅疾速，而不至大疾也。故庾云：“舞者虽贵於疾，亦不失节，谓不大疾也。”
　　○“极幽而不隐”者，谓歌者坐歌不动，是极幽静而声发起，是“不隐”也。
　　○“独乐其志，不厌其道”者，乐其志者，多违道理。言武王今独能乐其志意，不违厌其仁义之道理也，恒以道自将。
　　○“备举其道，不私其欲”者，武王既不违厌其道理，能备具举行仁义之道，以利天下，不私自恣巳之情欲也。
　　○“是故情见而义立”者，情见，谓武王伐纣之情见於乐也。义立，谓伐纣之义而兴立。
　　○“乐终而德尊”者，谓观武王伐纣乐终，而知武王道德尊盛也。
　　○“君子以好善”者，谓在位尊者，既观武王之乐德类如此，故庶几好行善道也。
　　○“小人以听过”者，小人，谓士庶之等。既观武王乐音，以听伏己之愆过也。
　　○“故曰：生民之道，乐为大焉”者，记者既引《大武》之乐，利益如此，是生养民人之道，乐最为大，此特引武王乐者，以武王之乐，利益为深，馀乐莫能及故也。但前文舞与声心相应，故引武王乐，明心见於舞也。
　　○注“文采”至“者也”。
　　○正义曰：上文云“省其文采”，谓节奏。今此“文采”谓乐威仪者，以经云“声之饰”，故此以文采为威仪也。云“武王除丧，至盟津之上，纣未可伐，还归二年，乃遂伐之”者，并出今文《泰誓》，郑撮而用之，非正文也。云“复乱以饬归，鸣铙而退，明以整归也”者，经云“复乱”，郑云“整归”，则乱为治也，谓反复整治而还。“鸣铙而退”，出《大司马职》文也。云“奋疾，谓舞者也”者，以奋迅速疾，故为舞者，谓武舞者。云“极幽，谓歌者也”者，以“极幽”与“奋疾”相对，“歌”与“舞”相次，以歌者不动，经称“极幽”，故知是歌者也。
　　乐也者，施也。礼也者，报也。言乐出而不反，而礼有往来也。
　　○施，始豉反。乐，乐其所自生，而礼，反其所自始。乐章德，礼报情，反始也。自，由也。 
　　[疏]“乐也”至“始也”。
　　○正义曰：此明礼乐之别，报、施不同。
　　○“乐也者，施也”者，言作乐之时，众庶皆听之，而无反报之意，但有恩施而已，故云“乐也者，施也”。
　　○“礼也者，报也”者，礼尚往来，受人礼事，必当报之也。故《曲礼》云“往而不来非礼”，故云“礼也者，报也”。
　　○“乐，乐其所自生”者，此广明上乐者施也。自，由也，言王者正乐，欢乐其己之所由生，似若武王民乐其武德，武王由武功而生王业，即以武为乐名。以受施处立名，无报反之义也。
　　○“而礼，反其所自始”者，言王者制礼，必追反其所由始祖，若周由后稷为始祖，即追祭后稷，报其王业之由，是礼有报也。
　　○“乐章德”者，覆说“乐者，施也”，言乐但施恩而已，不望其报，是乐章明其盛德也。
　　○“礼报情，反始也”者，此覆说上“礼者，报也”，言行礼者，他人有恩於己，己则报其情，但先祖既为始於子孙，子孙则反报其初始。以人竟言之，则谓之报情；以父祖子孙言之，则谓之反始，其实一也。
　　所谓大辂者，天子之车也。龙旂九旒，天子之旌也。青黑缘者，天子之宝龟也。从之以牛羊之群，则所以赠诸侯也。赠诸侯，谓来朝将去，既之以礼。
　　○流，本又作“旒”，音流。缘，悦绢反。朝，直遥反。 
　　[疏]“所谓”至“侯也”。
　　○正义曰：前经明乐者为施，礼者为报，此明礼报之事。诸侯守士，奉其土地所有，来朝天子，故天子以此等之物报之，是礼报之事也。不覆明乐施者，以乐施之恩，其事易知，记者略而不言也。
　　○“大辂者，天子之车也”者，大辂，谓金辂也。据上公及同姓侯伯，故下云“龙旂九旒”，亦上公也。若异姓则象辂，若四卫则革辂，蕃国则木辂。受於天子，总谓之大辂也。
　　○“龙旂九旒，天子之旌也”者，据上公言之，侯伯则七旒，子男则五旒。
　　○“青黑缘者，天子之宝龟也”者，宝龟之甲，并以青黑为之缘。
　　○“从之以牛羊之群”者，天子既与大辂、龙旂及宝龟占兆，又随从以牛羊，非一，故称“群”，将此以与诸侯，故云“则所以赠诸侯也”。
　　乐也者，情之不可变者也。礼也者，理之不可易者也。理，犹事也。乐统同，礼辨异。统同，同和合也。辨异，异尊卑也。礼乐之说，管乎人情矣。管，犹包也。 
　　[疏]“乐也”至“情矣”。
　　○正义曰：皇氏云“自此以下名为《乐情》”，各随文解之。
　　○“乐也者，情之不可变者也”，乐出於心，听之则欢悦，是情之不可变也。
　　○“礼也者，理之不可易者也”，礼见於貌，行之则恭敬理事也，言事之不可改易也。乐出於心，故云“情”，礼在於貌，故云“理”也，变易换文也。
