<!-- { "loadSidebar": true } -->
　　[疏]注“鲜当”至“受冰”。正义曰：“鲜当为献“者，按《诗 豳风 七月》云“四之日其蚤，献羔祭韭”，故知鲜为献也。云“献羔谓祭司寒”者，以经云献羔启冰，先荐寝庙，恐是献羔寝庙，故云“祭司寒”，《左传》直云“献羔而启之”。知“祭司寒”者，以传云“祭寒而藏之”，既祭司寒，明启时亦祭之。云“荐於宗庙，乃后赋之者，荐於宗庙，谓仲春也；乃后赋之，谓孟夏也。故《凌人》云“夏颁冰”，《左传》云“火出而毕赋”是也。引“《春秋传》曰”者，昭四年《左传》申丰之辞也。从“古者”以至“无不受冰”，皆《左传》文也。按昭四年春大雨雹，季武子问於申丰，申丰对以此辞。云“日在北陆”者，北陆，虚也，谓十二月日在虚之时而藏冰。云“西陆朝觌而出之”者，西陆，昴也，郑康成以为四月之时，日在昴毕之星，朝见东方，於时出冰，以颁赐百官。若其初出荐庙时在二月是也。云“固阴沍寒”者，杜预注：“沍，闭也。”谓坚固之阴，闭塞不通阳之处，於是取之。云“朝之禄位，宾食丧祭，於是乎用之”者，朝之禄位，谓大夫已上，故下云命夫命妇无不受冰是也。宾谓接迎宾客，食谓寻常饮食，丧谓死丧，祭谓祭祀。云“黑牡秬黍”者，以其祭水神，色尚黑。云“桃弧棘矢”者，桃去不祥，棘则刺御恶。云“祭寒而藏之”者，寒谓司寒之神，则玄冥水神也。所用黑牡秬黍，黑牡则黑羔。云“献羔而启之”者，献羔则黑牡也，亦用秬黍。启之，谓二月时也，故云“公始用之”。云“火出而毕赋”者，毕，尽也，谓应是得冰之人，无问尊卑，尽赋与之。按《左传》云：“火出於夏为三月，於商为四月，於周为五月。”则火出季春建辰之月，以《周礼》“夏颁冰”，乃建已之月，不同者，但建辰火星在卯，火星始出；至建巳火星渐高，总而言之，亦得称火出。早则三月之末，晚则四月之初，不甚相远。又三月内有得四月节时，故据夏而言之。按《月令》季冬藏冰，《诗 豳风》“三之日纳于凌阴”，三之日是建寅之月，不同者，《郑注》豳地晚寒，所以校一月也。
　　上丁，命乐正习舞，释菜。乐正，乐官之长也。命习舞者，顺万物始出地鼓舞也。将舞，必释菜於先师以礼之。《夏小正》曰：“丁亥万舞入学。”
　　○长，丁丈反。天子乃帅三公、九卿、诸侯、大夫亲往视之。顺时达物也。仲丁，又命乐正入学习乐。为季春将习合乐也。习乐者，习歌与八音。
　　○中丁音仲，本亦作仲。为，于伪反，下注同。 
　　[疏]注“命习舞”至“入学”。
　　○正义曰：以春阳既动，万物出地，故王者习舞，所以应之，故孟春“命乐正入学习舞”，此仲春又云习舞，释菜，皆以阳气动，故此仲春习舞，则《大胥》“春，入学，舍采合舞”一也。据人所学谓之习舞，节奏齐同谓之合舞，此亦谓之大合乐。故《文王世子》云“凡大合乐”，注“春舍菜合舞，秋颁学合声”。孟春习之，至仲春习而合之，自是春秋常所合乐也，非为季春而习舞也。故《大胥》春合舞，秋合声，自是春秋之常事也。孟春习舞，及仲春习舞，及仲丁习乐，并季春合乐，皆在大学。仲春释菜合舞，季春大合乐，皆天子亲往，馀则不也。孟夏“乃命乐师，习合礼乐”，为当月饮酎也。命乐师者，以仲春习舞习乐之时，既命乐正，此则稍轻，故惟命乐师。此习礼乐在学也，其事既轻，天子不亲往。孟夏又云“天子饮酎，用礼乐”，郑注“饮之於朝，正尊卑”，是饮酎在朝。天子亲往，不云乐正者，文不备也。饮酎大礼，必乐正在焉。熊氏《礼》本云饮之於庙，以为汉礼献酎在庙故也。若是献酎祭庙，当云天子献酎，不得云饮酎，且夏月时祭已用酎也，何须别云饮酎？故知天子饮酎在朝。仲夏云“乐师脩鞀鞞”，为“大雩帝，用盛乐”故也。命乐师者，预脩习，其事轻，其雩帝用乐之时，则命乐正，天子亲往，其季夏、孟秋、仲秋，以季夏土王，秋又阴始，国无大事，不用乐也。季秋亦得习吹者，为将大享帝也。其习吹之时，在於学中，亦乐师习之，但文不备也。所以习吹者，郑云“春夏重舞，秋冬重吹”，但以重为主。其实春亦有吹，秋亦有舞，季秋习吹之时，天子不亲往也。按《大胥》“秋颁学合声”，周礼也；《月令》仲秋无合声者，殷法也，故不同。或可秋合声者，即此季秋习吹是也。孟冬“大饮蒸”者，亦用礼乐也，故郑“饮酎”之下注云“季冬云大饮蒸，此言用礼乐，互其文”，明饮蒸亦有礼乐也。此饮蒸在天学也，天子亲往，故郑引《诗》云“十月涤场，跻彼公堂”以证之，公堂则学校也。季冬“命乐师大合吹而罢”者，岁终，王与族人燕於大寝，其事轻，故命乐师。知与族人燕者，郑注引《王居明堂》云“季冬命国为酒，以合三族”，故知之也。云“将舞必释菜於先师”者，以经文“习舞”，“释菜”文在於后，恐习舞释菜共是一事，故云将欲习舞，必先释菜。必知然者，以释菜之时不为舞也。故《文王世子》云“释菜不舞，不受器”，是知释菜无舞也。此云习舞在前，释菜在后，何知不先习舞乃后释菜？必知先有释菜者，以《大胥》云“舍菜合舞”，舍即释，故知释菜在合舞之前。云“《夏小正》曰‘丁亥万用入学’”者，引之证习舞之意，谓用此《万》舞以入学。于舞称《万》者，何休注《公羊》云：“周武王以万人服天下。”《商颂》：“《万》舞有奕。”盖殷汤亦以万人得天下，此《夏小正》是夏时之书，亦云《万》者，其义未闻，或以为禹以万人以上治水，故乐亦称《万》。
　　○注“为季”至“八音”。
　　○正义曰：此习者，为季春合乐预习之，故郑云然。上习舞释菜，郑不云为季春合乐，则仲春合舞自当为之，不为季春合乐而习也。熊氏以为仲春习舞为季春合乐者，若然，郑何以不言之？又《大胥》无季春合乐，何以亦云春“舍菜合舞”？熊氏说非也。云“习歌与八音”者，以仲春习舞，虽不为季春而发，但孟春仲春习舞以久，不须臾习，故知为习歌与八音。歌谓合声也，八音谓乐器响音。
　　是月也，祀不用牺牲，用圭璧，更皮币。为季春将选而合腾之也。更，犹易也。当祀者，古以玉帛而巳。 
　　[疏]“祀不”至“皮币”。
　　○正义曰：以季春将腾合牝牡，不用杀其牺牲，其应祀之时，圭璧更易此牺牲，非但用圭璧更易，又用皮币以更之，故在圭璧皮币之中，上下有也。蔡氏云此祀不用牺牲者，祈不用牺牲，谓祈祷小祀也，不用牺牲，若大祀则依常法，故上云“以大牢祠高禖”是也。
　　仲春行秋令，则其国大水，寒气总至，酉之气乘之也。八月宿直昴毕，毕好雨。
　　○好，乎报反。寇戎来征。金气动也。毕又为边兵。行冬令，则阳气不胜，麦乃不熟，子之气乘之也。十一月为大阴。
　　○大音泰。民多相掠。阴奸众也。行夏令，则国乃大旱，暖气早来，午之气乘之也。
　　○暖，乃缓反，又音暄。虫螟为害。暑气所生，为灾害也。
　　○螟，亡丁反，又《尔雅》云：“食苗心，螟。” 
　　[疏]“其国”至“来征”。
　　○正义曰：其国大水，则地灾也。寒气总至，则天灾也。寇戎来征，则人灾也。
　　○注“毕，又为边兵”。
　　○正义曰：按《元命包》云：“毕七星十六度，主边兵。”
　　○“阳气”至“相掠”。
　　○正义曰：阳气不胜，天灾。麦乃不熟，地灾。民多相掠，人灾也。
　　○“国乃”至“为害”。
　　○正义曰：国乃大旱，暖气早来，天灾。虫螟为害，地灾。行令失所，人灾之应，故无其灾也。
　　季春之月，日在胃，昏七星中，旦牵牛中。季，少也。季春者，日月会於大梁，而斗建辰之辰。
　　○胃音谓。少，诗召反。 
　　[疏]“季春”至“牛中”。
　　○正义曰：按《茸艹历》云：“三月之节，日在胃七度，昏张二度中，去日一百七度，旦斗二十六度中。清明日在昴八度，昏翼四度中，去日一百一十一度，旦女三度中，按《元嘉历》三月节，日在娄六度，昏柳十二度中，旦斗十四度中。
　　○三月中，日在胃九度，凡三十度。日月行一会，凡二十度，故三月日在胃七度。《律历志》又云“大梁初日在胃七度”是也。“昏七星中”者，按《律历志》云：胃十四度，昴十一度，毕十六度，觜二度，参九度，井三十三度，鬼四度，柳十五度，七星七度。从胃七度至七星之初度，有九十九度，以日渐长，日没之时，稍在酉北，去七星之初九十八度，故昏时七星在南方之中。“旦牵牛中”者，从十星之初至牵牛之初。
　　其日甲乙。其帝大皞，其神句芒。其虫鳞。其音角，律中姑洗。其数八。其味酸，其臭膻。其祀户，祭先脾。姑洗者，南吕之所生也，三分益一，律长七寸九分寸之一。季春气至，则姑洗之律应。《周语》曰：“姑洗所以脩絜百物，考神纳宾。”
　　○洗，素典反。 
　　[疏]注“姑洗”至“纳宾”。
　　○正义曰：南吕六二上生姑洗之九三，南吕长五寸三分寸之一，就南吕三分益一，取三寸益一寸，为四寸，馀有整二寸三分寸之一。整二寸者，各九分之，二九为十八分，寸之一者为三分，总二十一分。三七二十一，三分益一，更益七分，总二十八分，以九分为一寸，二十七分为三寸，益前四寸为七寸，馀有一分在，故云“律长七寸九分寸之一”。云“《周语》曰”至“纳宾”，证姑洗之义。云“脩絜百物，考神纳宾”者，按《国语注》云：“是月百物脩絜，故用之宗庙，致神纳宾。”
　　桐始华，田鼠化为鴽，虹始见，萍始生。皆记时候也。鴽，母无。螮蝀谓之虹。蓱，萍也，其大者曰蘋。
　　○鴽音如，毋无也，蔡云：“鹑之属。”虹音红，又音绛，螮蝀也。见，贤遍反。蓱，步丁反，水浮萍也。毋无，上音牟，又如字。蝃，本又作螮，丁计反；亦作蜥，同。蝀，本亦作东，同丁孔反。萍音平。蘋，毗人反。 
　　[疏]注“皆记”至“曰蘋”。
