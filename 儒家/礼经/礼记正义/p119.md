<!-- { "loadSidebar": true } -->
　　蚕事毕，后妃献茧，乃收茧税，以桑为均，贵贱长幼如一，以给郊庙之服。后妃献茧者，内命妇献茧於后妃。收茧税者，收於外命妇。外命妇虽就公桑蚕室而蚕，其夫亦当有祭服以助祭，收以近郊之税耳。贵贱长幼如一，国服同。 
　　[疏]“蚕事”至“之服”。
　　○正义曰：天子春养蚕，此时毕了，故云“蚕事毕”。“后妃献茧”者，谓后妃受内命妇之献茧。“乃收茧税”者，谓既受内命妇献茧，乃收外命妇茧之赋税。“以桑为均”者，言收税之时，以受桑多少为赋之均齐，桑多则赋多，桑少则赋少。“贵贱长幼如一”者，贵谓公卿大夫之妻，贱谓士之妻，长幼谓妇老幼，无问贵贱长少，出之时齐同如一，皆以近郊之税十而税一也。所税之物，以供给天子郊庙之服。
　　○注“后妃”至“服同”。
　　○正义曰：“内命妇献茧于后妃”者，以其经云“后妃献茧”，恐后妃献茧於王，故明之也。知非后妃献茧於王者，《祭义》曰“世妇卒蚕，奉茧以示於君，遂以献於夫人”，是夫人不献茧也。云“收茧税者，收於外命妇”者，内命妇既以献茧，更别云收茧税，故知於外命妇也。虽就公桑蚕室而蚕，其夫亦有祭服以助祭也。皇氏云：“外命妇既就公家之桑而养蚕，则茧当悉输於公，所以惟皆税其茧，馀得自入者，以其夫当有祭服以助王祭，故令茧得自入以供造也。”今谓夫助祭之服，当公家所为，故礼再命受服，言外命妇虽就公桑蚕室而蚕，既是官家之桑，茧应全入於巳。所以有税者，以其夫亦当有祭服，官家所给，故输茧税以供造之，但税寡少，故云收以近郊税耳。知收以近郊税者，《载师》云“近郊十一”，公桑在国北近郊，故知收以近郊。云“贵贱长幼如一，国服同”者，按《泉府》云凡赊者“以国服为之息”，国服谓国家贡赋服事，在上各有等限，谓之国服。言贵贱长幼出茧税，俱以十一等限齐同，故云“国服同”。其受桑，则贵贱异也，贵者桑多，贱者桑少，为皆计茧为税十一之税。
　　是月也，天子饮酎，用礼乐。酎之言醇也，谓重酿之酒也。春酒至此始成，与群臣以礼乐饮之於朝，正尊卑也。孟冬云大饮蒸，此言用礼乐，互其文。
　　○醇音纯。重，直龙反，或直用反。酿，女亮反。朝，直遥反。蒸，之承反，后皆同。 
　　[疏]注“酎之”至“其文”。正义曰：酎音近稠。稠，醴厚，故为醇也。《诗 豳风》云：“为此春酒。”至此始成，以用礼乐，故“饮之於朝，正尊卑”。故《左传》云“朝以帅长幼之序”，若汉尝酎，及《春秋》见於尝酎，皆谓在庙祭而献酎，与此别也。“孟冬云大饮蒸，此言用礼乐”，明孟冬亦用礼乐，故云“互其文”。
　　孟夏行秋令，则苦雨数来，五穀不滋，申之气乘之也。苦雨，白露之类，时物得雨伤。
　　○数，所角反。四鄙入保。金气为害也。鄙，界上邑。小城曰保。 
　　[疏]“孟夏”至“入保”。
　　○正义曰：苦雨数来，天灾。五穀不滋，地灾。四鄙入保，人灾也。
　　行冬令，则草木蚤枯。长日促。后乃大水，败其城郭。亥之气乘之也。 
　　[疏]“行冬”至“城郭”。正义曰：草木蚤枯，地灾。后乃大水，败其城郭，天灾。此二句其为一事也。
　　行春令，则蝗虫为灾，暴风来格，寅之气乘之也。必以蝗虫为灾者，寅有启蛰之气，行於初暑，则当蛰者大出矣。格，至也。
　　○蝗，徐华孟反，范音横，《字林》音黄。秀草不实。气更生之，不得成也。 
　　[疏]“行春”至“不实”。
　　○正义曰：蝗虫为灾，及秀草不实，地灾。暴风来格，天灾也。 

　 
卷十六 月令第六 

　卷十六 月令第六 　 
　　仲夏之月，日在东井，昏亢中，旦危中。仲夏者，日月会於鹑首，而斗建午之辰也。
　　○亢音刚，又苦浪反。 
　　[疏]“仲夏”至“危中”。
　　○正义曰：按《茸艹历》：五月节，日在井十六度，昏氐二度中，去日一百一十九度，旦室三度中。五月中，日在井三十一度，昏房二度中，去日一百一十九度，旦奎十一度中。元《元嘉历》：五月节，日在井三度，昏角十度中，旦危七度中。五月中，日在井十八度，昏氐五度中，旦室五度中。
　　其日丙丁。其帝炎帝，其神祝融。其虫羽。其音徵，律中蕤宾。其数七。其味苦，其臭焦。其祀灶，祭先肺。蕤宾者，应锺之所生，三分益一，律长六寸八十一分寸之二十六。仲夏气至，则蕤宾之律应。《周语》曰：“蕤宾所以安静神人，献酬交酢。”
　　○蕤，人谁反。应，应对之应。酢，才各反。 
　　[疏]注“蕤宾”至“交酢”。
　　○正义曰：应锺律长四寸二十七分寸之二十，上生蕤宾三分益一，取应锺三寸，更益一寸为四寸，其二十七分寸之二十，各三分之，则一寸分为八十一分也。二十七分寸之二十，则为八十一分寸之六十，其整寸一为八十一分，又以六十分益之，总为一百四十一分。更三分益一，一分有四十七，更以四十七益前一百四十一分，总为一百八十八分，是为积分之数。除之为寸，除八十一分，则一百六十二分为二寸，益前四寸为六寸，馀有二十六分不成寸，故云蕤宾“长六寸八十一分寸之二十六”也。引“《周语》曰”以下者，证蕤宾之律。何胤云：“乾九四，是月阳反於下为复，阴生阳中为姤，各应其时，所以安静是安静神人也。阴生为主，阳谢为宾，宾主之象，献酬之礼。献酢又酬之，阴阳代谢之义也。”
　　小暑至，螳螂生，鵙始鸣，反舌无声。皆记时侯也。螳螂，螵蛸母也。鵙，博劳也。反舌，百舌鸟。
　　○螳音堂。螂音郎。鵙，古闑反；《字林》工役反。反舌，蔡伯皆云“虾蟆”。螵，匹遥反。蛸音消。搏音博，又作伯。 
　　[疏]注“螳螂”至“舌鸟”。
　　○正义曰：按《释虫》云“不<虫过>，螳蠰，其子蜱蛸。”舍人云：“不<虫过>名蟷蠰，今之螳螂也。”孙炎云：“蟷蠰，螳螂，一名不<虫过>。”李巡云：“其子名蜱蛸，则螵蛸。”故云螵蛸母。《郑志》云：“谭鲁以南，谓之蟷蠰，三河之域，谓之螳螂，燕赵之际，谓之食厖，齐杞以东，谓之马穀。然名其子，同云螵螂也。云“搏劳”者，《诗》云：“七月鸣鵙。”笺云：“百劳鸣，将寒之候，五月则鸣，豳地晚寒，鸟物之候，从其气焉。”云“百舌鸟”者，蔡云：“虫名，蛙也。今谓之虾覅，其舌本前著口侧而未乡内，故谓之反舌。”《通卦验》曰：“搏劳鸣，虾覅无声。”又靡信云：“昔於长安中，与书生数十，共往城北水中，取虾覅屠割视之，其舌反乡后。”如此，郑君得不通乎？蟜夙问曰：“诚如纬与子言为虾蟆，五月中始得水，適当聒人耳，何反无声？”此者著时候，今犹昔也，是以知虾覅非反舌。反舌鸟春始鸣，至五月稍止，其声数转，故名反舌。时候言之，今人识之，故不从纬与俗儒也。或虾覅舌性自然，不必为反舌也。
　　天子居明堂太庙，乘朱路，驾赤緌，载赤旂，衣朱衣，服赤玉，食菽与鸡，其器高以粗。明堂太庙，南堂当太室也。养壮佼。助长气也。
　　○佼，古卯反。长，丁丈反，下“长气”同。 
　　[疏]“养壮佼”。
　　○正义曰：壮谓容体盛大，佼谓形容佼好，以盛夏长养之时，故养壮佼之人，助长气也。
　　是月也，命乐师脩鞀、鞞、鼓、均琴瑟、管、箫，执干戚戈羽，调竽笙{}簧，饬锺磬柷敔。为将大雩帝习乐也。脩、均、执、调、饬者，治其器物习其事之言。
　　○鞀大刀反本亦作？同鞞步西反竽音于音池本又作篪同簧音黄饬、饬音敕。柷，昌六反。敔，鱼吕反，本又作圉。为，于伪反，下文“为民”、注“为伤”、“为其”皆同。雩音于。 
　　[疏]“是月”至“柷敔”。
　　○正义曰：“鞀”字或从兆下鼓。按《周礼 小师》注云：“鼗如鼓而小，持其柄摇之，旁耳还自击。郑注《诗》云：“小鼓在大鼓旁，应鞞之属也。”鞞鼓者，则《周礼 鼓人职》掌六鼓，“雷鼓鼓神祀”之属是也。刘熙《释名》云“鞀，导也，所以导乐作”，“鞞，裨也，裨助鼓节”，“鼓，廓也，张皮以冒之，其中空廓”。琴者，《释乐》云：“大琴谓之离。”孙炎云：“声留离。”《广雅》云：“琴长三尺六寸六分，五弦。”刘熙《释名》云：“施弦张之。”瑟者，《释乐》云：“大瑟谓之洒。”孙炎云：“音多变布如洒出也。”郭景纯云：“瑟长八尺一寸，二十七弦。”管者，《释乐》云：“大管谓之簥。”音骄。郭景纯云：“管长尺，围寸。并漆之，有底。贾氏以为如篪，六孔。”郑注《周礼》云：“管如邃而小，并两而吹之。”箫者，《释乐》云：“大箫谓之言。”郭景纯云：“编二十二管，长尺四寸。”郑注《周礼》：“箫，编小竹管，如今卖饴饣《易》所吹者。”刘熙《释名》：“箫，肃也。”干，盾也。戚，斧也。戈，钩孑戟。羽，鸟羽，《周礼》“羽舞”、“皇舞”之属是也。竽者，郑注《周礼》云：“竽，三十六簧。”《释名》云：“竽，汙也。其中污空。”笙者，郑注《周礼》云：“十三簧。”《释乐》云：“大笙谓之巢。”郭景纯云：“列管瓠中施簧，管端大者十九簧。”《释名》云：“笙，生也。象物出地所生。”篪者，《释乐》云：“大篪谓之沂。”郭景纯云：“篪以竹为之，长尺四寸，围三寸，一孔上出，寸三分，名翘。横吹之。”《广雅》云：“八孔。”郑司农注《周礼》云：“篪七空。”《释名》云：“篪，啼也。声如莺儿啼。”簧者，竽笙之舌也，气鼓之而为声。《释名》云：“簧，横也。於管头横施之。”锺者，按《释乐》云：“大锺谓之镛。”《释名》云：“锺，空也。内空受气多。”磬者，《释乐》云：“大磬谓之旂。”音嚣，以玉石为之。《释名》云：“磬，罄也，声坚，罄罄然。”柷者，《释乐》云：“所以鼓柷谓之止。”郭景纯云：“柷如漆桶，方二尺四寸，深一尺八寸，中有椎柄，连底桐之，令左右击。止者，其椎名。”敔者，《释乐》云：“所以鼓敔谓之籈。”郭景纯云：“敔如伏虎，背上有二十七鉏铻刻，以木长尺栎之。”
　　○注“脩均”至“之言”。
　　○正义曰：脩者，脩理旧物。均者，均平其声。执者，操持营为。调者，调和音曲。饬者，整顿器物。故云“治其器物、习其事之言”也。
