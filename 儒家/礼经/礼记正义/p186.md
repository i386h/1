<!-- { "loadSidebar": true } -->
　　○正义曰：知“为群姓所立”者，《祭法》文，但社稷之义，先儒所解不同。郑康成之说，以社为五土之神，稷为原隰之神，句龙以有平水土之功，配社祀之，稷播五穀之功，配稷祀之。郑必以为此论者，案《郊特牲》云“社祭土而主阴气”，又云“社所以神地之道”。又《礼运》云：“命降于社之谓殽地。”又《王制》云：“祭天地社稷，为越紼而行事。”据此诸文，故知社即地神，稷是社之细别，别名曰稷，稷乃原隰所生，故以稷为原隰之神。故贾逵、马融、王肃之徒，以社祭句龙，稷祭后稷，皆人鬼也，非地神。故《圣证论》王肃难郑云：“《礼运》云：‘祀帝於郊，所以定天位；祀社於国，所以列地利。’社若是地，应云定地位，而言列地利，故知社非地也。”为郑学者马昭之等通之云：“天体无形，故须云定位。地体有形，不须云定位，故唯云列地利。”肃又难郑云：“祭天牛角茧栗而用特牲，祭社用牛角尺而用大牢。又祭天地大裘而冕，祭社稷絺冕，又唯天子令庶民祭社，社若是地神，岂庶民得祭地乎？”为郑学者通之云：“以天神至尊而简质事之，故牛角茧栗而用特牲，服著大裘。天地至尊，天子至贵，天子祭社，是地之别体，有功於人，报其载养之功，故用大牢，贬降於天，故角尺也。祭用絺冕，取其阴类，庶人蒙其社功，故亦祭之，非是方泽、神州之地也。”肃又难郑云：“《召诰》用牲于郊牛二，明后稷配天，故知二牲也。”又云：“社于新邑，牛一、羊一、豕一，明知唯祭句龙，更无配祭之人。”为郑学者通之云：“是后稷与天，尊卑所别，不敢同天牲，句龙是上公之神，社是地祇之别，尊卑不尽县绝，故云配同牲也。”肃又难郑云：“后稷配天，《孝经》言配天明夫，后稷不称天也。《祭法》及昭二十九年传云：‘句龙能平水土，故祀以为社。’不云祀以配社，明知社即句龙也。为郑学者通之云：“后稷非能与天同，功唯尊祖配之，故云不得称天。句龙与天同功，故得云祀以为社，而得称社也。”肃又难云：“《春秋》说伐鼓於社责上公，不云责地祇，明社是上公也。又《月令》‘命民社’郑注云：‘社，后土也。’《孝经》注云：‘后稷，土也。句龙为后土。’郑既云：‘社，后土’，则句龙也。是郑自相违反。”为郑学者通之云：“伐鼓责上公者，以日食，臣侵君之象，故以责上公言之。句龙为后土之官，其地神亦名后土，故《左传》云：‘君戴皇天而履后土。’地称后土，与句龙称后土名同而无异也。郑注云‘后土’者，谓土神也，非谓句龙也。故《中庸》云：‘郊社之礼。’注云：‘社，祭地神。’又《鼓人》云：‘以灵鼓鼓社祭。’注云：‘社祭，祭地祇也。’是社祭地祇也。”其社稷制度，《白虎通》云：“天子之社，坛方五丈，诸侯半之。”说者又云：“天子之社，封五色土为之，若诸侯受封，各割其方色土与之，则东方青，南方赤之类是也。”上皆以黄土也。其天子诸侯皆有二社者，《祭法》云：“王为群姓立社，曰大社，王自为立社，曰王社。诸侯为百姓立社曰国社，诸侯自为立社曰侯社。”是各有二社。又各有胜国之社，故此云丧国之社屋之，是天子有之也。案《春秋》亳社灾，《公羊》云：“亡国之社，盖揜之。揜其上而柴其下。”是鲁有之也。襄三十年《左传》云：“鸟鸣于亳社。”是宋有之也。此是天子诸侯二社之义。其所置之处，《小宗伯》云：“右社稷，左宗庙。”郑云：“库门内、雉门外之左右。”为群姓立社者，在库门内之西，自为立者，在藉田之中。其亡国之社，《穀梁传》云：“亡国之社以为庙屏，戒。”或在庙，或在库门内之东。则亳社在东也，故《左传》云：“间于两社，为公室辅。”鲁之外朝，在库门之内，东有亳社，西有国社，朝廷执政之处。故云间於两社也。其卿大夫以下，案《祭法》云：“大夫以下，成群立社曰置社。”注云：“大夫不得特立社，与民族居，百家以上则共立一社。今时里社是也。”如郑此言，则周之政法，百家以上得立社，其秦汉以来，虽非大夫，民二十五家以上则得立社，故云今之里社。又《郑志》云：《月令》命民社谓秦社也。自秦以下，民始得立社也。其大夫以下所置社者，皆以土地所宜之木，则《论语》云“夏后氏以松，殷人以柏，周人以栗”，故《大司徒》云“而树之田主，各以其野之所宜木”，是也。其天子大社之等，案《尚书》无逸篇曰：“大社唯松，东社唯柏，南社唯梓，西社唯栗，北社唯槐。”其天子诸侯大夫等皆有社也。故注《司徒》“田主”、“田神”、“后土”、“田正”之所依也。田正则稷神也，田主尚然，故知天子诸侯社皆有稷，其亡国之社亦有稷。故《士师》云：“若祭胜国之社稷，则为之尸。”是有稷也。但亡国之社稷，故略之，用刑官为尸，则其祭馀社为尸，不用刑官也。其社之祭，一岁有三：仲春命民社，一也；《诗》云“以社以方”，谓秋祭，二也；孟冬云大割祠于公社，是三也。其社主用石，故郑注《宗伯》云：“社之主盖用石。”案《条牒论》：稷坛在社坛西，俱北向，营并坛共门；或曰在社坛北。其用玉无文，不可强言，今礼用两圭有邸。《异义》：今《孝经说》曰：社者土地之主，土地广博，不可遍敬，封五土以为社。古《左氏说》共工为后土，后土为社。许君谨案亦曰：“《春秋》称公社，今人谓社神为社公，故知社是上公，非地祇。”郑駮之云：“社祭土而主阴气，又云社者神地之道。谓社神但言上公，失之矣。今人亦谓雷曰雷公，天曰天公，岂上公也！”《异义》：“稷神，今《孝经说》：稷者，五穀之长，穀众多不可遍敬，故立稷而祭之。古《左氏》说：列山氏之子曰柱，死祀以为稷，稷是田正，周弃亦为稷。自商以来祀之。”许君谨案：“礼缘生及死，故社稷人事之。既祭稷，穀不得，但以稷米祭稷，反自食。”同《左氏》义。郑驳之云：“《宗伯》以血祭祭社稷、五岳、四渎。社稷之神，若是句龙、柱弃，不得先五岳而食。又引司徒五土名。又引大司乐五变而致介物，及土示；土示，五土之总神，即谓社也。六乐於五地无原隰，而有土祇，则土祇与原隰同用乐也。又引《诗 信南山》云：“畇畇原隰。”下云：“黍稷或云。”原隰生百穀，黍为之长。然则稷者原隰之神，若达此义，不得以稷米祭稷为难。
　　○注“单出里，皆往祭社於都鄙，二十五家为里，毕”至“毂一乘”。
　　○正义曰：“单出里，皆往祭社於都鄙”者，案《周礼》：“都鄙，公卿大夫采地，公卿大夫祭社，其里之人皆往就祭。”此据采地言之，故云“往祭社於都鄙。”必知据采地者，以经云“唯社，丘乘”，“丘乘”是采地井田之制，故举采地言焉。其公邑之民，所属酂鄙县遂，有祭社之事，则亦往酂鄙中助之。其六乡之内，於祭酺，党祭禜。虽满百家以上，不祭社也。唯其州祭社，其所属闾民祭社祭禜祭酺之时，亦皆往也。但此文主於社，故特言社耳。云“人则尽行，非徒羡也”者，案《周礼 小司徒》云：“凡起徒役，毋过家一人，以其馀为羡。”则家一人之外，皆为羡也。此云“人则尽行，非徒羡”，似羡外更有人者，若六乡上剂致民，一人为正卒，又一人为羡卒，其馀为馀夫。则据都鄙及六遂之外，羡卒外有馀夫，故云“非徒羡也”。云“丘，十六井也”以下，皆《司马法》文。
　　季春出火，为焚也。谓焚莱也，凡出火，以火出，建辰之月，火始出。然后简其车赋，而历其卒伍，而君亲誓社，以习军旅，左之右之，坐之起之，以观其习变也。简、历谓算具陈列之也，君亲誓社，誓吏士以习军旅。既而遂田，以祭社也。言祭社，则此是仲春之礼也。仲春以火田，田止弊火，然后献禽，至季春火出，而民乃用火。今云季春出火，乃誓社，记者误也。社或为省。
　　○卒，祖忽反。算，思管反。省，思浅反。而流示之禽，而盐诸利，以观其不犯命也。流，犹行也，行，行田也。盐读为艳。行田示之以禽，使歆艳之，观其用命不也。谓禽为利者，凡田，大兽公之，小禽私也。
　　○盐，依注音艳。行行，上如字，下及下“行田”皆下孟反。歆，许金反。求服其志，不贪其得。失伍而获，犹为犯命。故以战则克，以祭则受福。
　　○天子適四方，先柴。所到必先燔柴，有事於上帝也。《书》曰：“岁二月，东巡守，至于岱宗，柴。”
　　○燔音烦。守，手又反。岱音代。 
　　[疏]“季春”至“先柴”。
　　○正义曰：此一节论仲春祭社之前，田猎取禽以祭社获福之事。
　　○“季春出火，为焚也”者，祭社既用仲春，此出火为焚，当在仲春之月。今云季春者，记者以季春之时，民始出火，记者错误，遂以为天子诸侯用焚亦在季春，故误为季春，当为仲春也。为焚者，谓焚烧除治宿草。
　　○“然后简其车赋”者，谓既焚之后，简选车马及兵赋器械之属。
　　○“而历其卒伍”者，谓历其百人之卒，五人之伍。
　　○“而君亲誓社”者，谓君亲自誓此士众，以习军旅，既而遂田，以所得之禽兽，因以祭社，故云“亲誓社”。
　　○“左之右之，坐之起之”者，谓戒敕之以习军旅之事，或左或右，或坐或起。
　　○“以观其习变也”者，谓君亲自观於习武变动之事。
　　○“而流示之禽”者，流，行也。谓教陈讫而行田礼，谓驱禽於陈前，以示士卒也。
　　○“而盐诸利”者，盐者，艳也。诸，於也。利则禽也，所以驱禽示之，而歆艳之，以小禽之利。
　　○“以观其不犯命也”者，於此之时，观其士卒犯命与不犯军命者。
　　○“求服其志，不贪其得”者，所以观其犯命与否者，求欲服其士卒之志，使进退依礼，不欲贪其犯命，苟得於禽，言失伍得禽，犹为犯命，不免罚也。
　　○“故以战则克，以祭则受福”者，以其所为得礼，战则克胜，祭则受福。
　　○注“为焚”至“始出”。
　　○正义曰：“出火，以火出”者，案《春秋》火出为夏三月，此出火者，谓出陶冶之火，故《左氏》昭六年，郑人铸刑书，火未出而用火，故晋士文伯讥之。若田猎之火，则昆虫蛰后得火田以至仲春也。
　　○注“简历”至“误也”。
