<!-- { "loadSidebar": true } -->
　　○正义曰：以其经云“则以其丧服之精粗”，故知“大事谓死丧也”。云“序之必以本亲也”者，案《丧服》臣为君斩衰，今言服之精粗为序，故知必以本亲服之精粗，谓衰服缕布精粗也。皇氏云：“以为丧服以粗为精，故郑注《杂记》云‘臣为君三升半’，微细焉，则属於粗。是知斩为精，齐为粗。”若如皇氏说，緦麻小功为极粗，斩衰为极精也，《书传》何处谓斩衰为精乎？但斩衰於粗之外，别更称斩，见其哀痛之甚，故於齐衰而称粗也；云“微细焉，则属於粗”者，谓得入齐衰之限，不复称斩耳，岂谓斩衰细乎？皇氏之说非也。云“主人虽有父兄，犹不得下齿”者，言主丧之人，当在於上以为丧主，虽族人父兄尊，则主人犹不得在父兄之下而齿列焉。
　　○“若公”至“一等”。
　　○正义曰：此明公与族人燕食之礼，庶子掌之也，则异姓为宾。燕饮必须礼仪，献酬交酢，故宜立宾以行礼也。但公欲与族人相亲，若使族人为宾，宾礼疏隔，故用异姓为宾也。“膳宰为主人”者，既有其宾，宾必对主人。而君尊不宜敌宾，故使供膳之宰以为主人对於宾，使得抗礼酬酢也。若与异姓燕饮，则《燕礼》云“宰夫为献主”，故注云“君尊，不献酒”。
　　○“公与父兄齿”者，公既不为主，族人又不为宾，故列位在父兄之坐上。与族人相齿，见亲亲也。
　　○“族食，世降一等”者，族食谓与族人燕食也。族人既有亲疏，燕食亦随世降杀也。
　　○注“亲者”至“者希”。
　　○正义曰：假令本是齐衰，一年四会食。若大功则一年三会食，小功则一年二会食，緦麻则一年一会食，是世降一等也。
　　其在军，则守於公祢。谓从军者。公祢，行主也。所以迁主言祢，在外亲也。公若有出疆之政，谓朝觐会同也。
　　○疆，居良反。庶子以公族之无事者守於公宫，正室守大庙，正室，適子也。大庙，大祖之庙。
　　○守如字，又手又反，下同。诸父守贵宫贵室，谓守路寝。
　　○守贵室，本或作“守贵宫贵室”。诸子诸孙守下宫下室。下宫，亲庙也。下室，燕寝。或言宫，或言庙，通异语。 
　　[疏]“其在军”至“下宫下室”。
　　○正义曰：此一节明庶子从行在军，及公行庶子留守之事。“则守於公祢”者，公祢谓迁主，载在齐车随公行者也。庶子官既从在军，故守於公齐车之行主也。行主是迁主，而呼为祢者，既在国外，欲依亲亲之辞。
　　○注“谓朝觐会同也”。
　　○正义曰：上云在军，谓庶子之官从公出行。此云公若出疆，庶子不从公行，在国掌其留守。对上在军，故知此出疆是朝觐会同，非出军也。其庶子之官，公有朝觐会同，不从公行，既掌留守公宫。若征伐出军，庶子不从公行，亦是所掌留守之事。
　　○注“正室”至“之庙”。
　　○正义曰：经云“庶子以公族之无事者守於公宫”者，与下文为总。“正室守大庙”以下文，各言其别。无事，谓不从行，及无职事者。“正室，適子也”者，谓公卿大夫之適子也。案《公羊传》云：“周公称大庙。”周公是鲁之始祖，故知其馀诸侯大庙皆大祖之庙也。
　　○注“谓守路寝”。
　　○正义曰：以下云下宫，上云大庙，此贵宫贵室既非大庙，又非下宫下室，唯当路寝也。指其院宇谓之宫，指其所居之处谓之室。《尔雅》云：“宫谓之室，室谓之宫。”此贵宫贵室，总据路寝。皇氏云：“或俗本无‘贵宫’者，定本有‘贵宫’。”
　　○注“下宫”至“异语”。
　　○正义曰：上云大庙，此云下宫，除大庙之外，唯有亲庙，高祖以下，故云“下宫，亲庙也”。上云贵室，此又云下室，故知燕寝也。云“或言宫”，则下宫也。“或言庙”，则大庙也。故《春秋》云“立武宫”，《明堂位》云“武公之庙，武世室也”，是通异语也。此云诸父及诸子诸孙者，未审为是君之诸父，及诸子孙之行，为当是见任卿大夫者之诸父子孙也。然郑解正室適子，不云世子，则卿大夫之適子，则诸父子孙，亦谓卿大夫之诸父子孙也。不云诸兄诸弟者，盖诸兄从诸父，诸弟从子孙也。
　　五庙之孙，祖庙未毁，虽为庶人，冠、取妻必告，死必赴，练、祥则告。赴，告於君也。实四庙孙，而言五庙者，容显考为始封子也。
　　○冠，古乱反。取，七喻反，后放此。族之相为也，宜吊不吊，宜免不免，有司罚之。吊谓六世以往。免谓五世。
　　○为，于伪反，下“为君”同。免音问，下及注同。至于赗、赙、承、含，皆有正焉。承读为赠，声之误也。正，正礼也。
　　○赗，芳凤切，下同。赙音附。承音赠，出注。含，胡暗反，本又作唅。赗赙唅襚，皆赠丧之物也：车马曰赗，布帛曰赙，珠玉曰唅，衣服曰襚，总谓之赠，赠犹送也。 
　　[疏]“五庙”至“有正焉”。
　　○正义曰：此论族人虽或至贱，吉凶必须相告吊，赗含赠皆当有正礼，庶子掌其正焉。
　　○“皆有正焉”者，正谓正礼，庶子之官治之，使赗赙赠含，随其亲疏，各有正礼。
　　○注“实四”至“子也”。
　　○正义曰：经云“祖庙未毁”，谓同高祖。若高祖以下，唯有四庙，今云五庙，故云“容显考为始封子”，是高祖为四世也。其五世祖是始封之君，自五世以下，其庙不毁，故为五庙也。
　　○注“吊谓”至“五世”。
　　○正义曰：六世以往者，从六世以至百世，但有吊礼，故言以往。四世同高祖，有緦麻之亲，五世则亲尽，但有袒免，故云“免谓五世”也。
　　○注“承读”至“礼也”。
　　○正义曰：承文在赙含之间，则赠含之类，故以承为赠。云“正，正礼也”者，谓庶子之官，正之以礼，非训正为礼也。庶子之官治之，使赗赙随其亲疏，各有正礼。赗赙含襚，皆赠丧之物。赗，车马；赙，财帛；含，珠玉；襚，衣服；总谓之赠。赠，送也。
　　公族其有死罪，则磬于甸人。不於市朝者，隐之也。甸人，掌郊野之官，县缢杀之曰磬。
　　○甸，大遍反。县音玄。缢，一智反。其刑罪，则纤剸，亦告于甸人。纤读为歼，歼，剌也。剸，割也。宫、割、膑、墨、劓、刖，皆以刀锯剌割人体也。告读为鞠，读书用法曰鞠。
　　○纤，依注音针，之林反，徐子廉反，注本或作纤，读为歼者，是依徐音而改也。剸，之免反。告，依注作鞠，久六反。剌，七以反，又七智反，下同。膑，频忍反，徐扶忍反。锯，徐音据。公族无宫刑。宫割，淫刑。狱成，有司谳于公。其死罪，则曰：“某之罪在大辟。”其刑罪，则曰：“某之罪在小辟。”成，平也。谳之言白也。辟亦罪也。
　　○谳，徐鱼列反，言也。辟，婢亦反，后不音者，放此。公曰：“宥之。”宥，宽也。欲宽其罪，出於刑也。
　　○宥音又。有司又曰：“在辟。”公又曰：“宥之。”又，复也。
　　○复，扶又反，下“不复”、“复自行”皆同。有司又曰：“在辟。”及三宥，不对，走出，致刑于甸人。对，答也。先者君每言宥，则答之以将更宽之，至於三，罪定不复答，走往刑之，为君之恩无已。公又使人追之，曰：“虽然，必赦之。”有司对曰：“无及也。”罪既正，不可宥，乃欲赦之，重刑杀其类也。反命于公。白已刑杀。公素服不举，为之变。如其伦之丧，无服。素服，於凶事为吉，於吉事为凶，非丧服也。君虽不服臣，卿大夫死则皮弁锡衰以居，往吊当事则弁绖。於士盖疑衰，同姓则緦衰以吊之。今无服者，不往吊也。伦谓亲疏之比也。素服亦皮弁矣。
　　○为之，于伪反，下“不为服”、“为忝祖”，注“非为”、“又为之舞”同。比，必利反。亲哭之。不往吊，为位哭之而已。君於臣，使有司哭之。 
　　[疏]“公族”至“哭之”。
　　○正义曰：此一节论公之同族有死刑之罪，有司行法之事，及公为之贬降之礼。
　　○“公族其有死罪，则磬于甸人”者，甸人，掌郊野之官。又云磬，尽也。磬谓县缢杀于甸人之官，令其性命磬尽也。
　　○“其刑”至“甸人”。
　　○谓族人犯刑罪者，欲纤剌劓割之时，亦鞠读刑法之书於甸人之官也。
　　○“公族无宫刑”者，虽犯宫刑，不得行宫刑。
　　○“狱成，有司谳于公”者，成，平也。谳言白也。谓狱断既平定其罪状，有司以此成辞言白於公，若其所犯死罪，白公之时，则曰某之罪在大辟，其犯刑罪，则曰某之罪在小辟。“公曰宥之”。
　　○公既得有司之白，此公族之亲，则公更言曰宽宥之，以法商量，使从其宽也。“有司又曰在辟”。
　　○有司既得公言，更往平审理，无可出也。有司又更白公，言罪在大辟，公又曰宥之，有司又曰在大辟。
　　○“及三宥”。
　　○有司执法，又曰在大辟，公又曰宥之，凡三宥也。初有司白公，公令宽宥则答，公将更宽宥，及公遣三宥之后，为公意无已，有司不复对公，则走出致此刑死之事於甸人也。
　　○“公又使人追之”。
　　○谓追止行刑杀之人。云“虽然，必赦之”，然犹如是。虽罪重如是，必更宽宥，赦其刑杀也。“有司对曰：无及也”，言其追之不可及也。“公素服不举，为之变，如其伦之丧，无服”者，谓公身著素服，衣裳皆素，不举馔食，为之变其常礼，如其亲疏伦辈之丧，身不往吊，无吊服也，乃亲自哭之於异姓之庙。
　　○注“县缢杀之曰磬”。
　　○正义曰：磬谓磬尽也。《左传》云：“室如县罄。”杜预云：“罄，尽也。”皇氏云：“如县乐器之磬也。”
　　○注“纤读”至“曰鞠”。
　　○正义曰：案《鲁语》云：“小刑用钻凿，次刑用刀锯。”案墨刑刻其面，是用钻凿也。其宫、劓之属，则剸割也。故云“宫、割、膑、墨、劓、刖，皆以刀锯剌割人体也”。云“告读为鞠，读书用法曰鞠”者，以刑之杀人，皆於甸师氏，何得唯告而已，故以为鞠，《汉书》每云鞠狱是也。读书，读囚人之所犯罪状之书。用法，谓其法律平断其罪。鞠，尽也，谓推审其罪状令尽也。今言公族虽无宫刑，但髡去其发也。
　　○注“罪既”至“类也”。
　　○正义曰：罪既正定不可宥，谓罪当正条，无可赦宥之理。君今乃更欲赦之者，是重慎刑杀其族类也。
　　○注“白”至“刑杀”。
　　○正义曰：公不遣刑，而云“反命于公”者，祗谓行刑者反回，而来告已刑杀之命言於公。
　　○注“素服”至“弁矣”。
