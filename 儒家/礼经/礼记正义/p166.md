<!-- { "loadSidebar": true } -->
　　○应，应对之应。宿音秀。故自郊社、祖庙、山川、五祀，义之脩而礼之藏也。脩犹节也。藏，若其城郭然。
　　○藏，如字，徐才浪反。 
　　[疏]“故礼”至“藏也”。
　　○正义曰：此一节论上文礼既达於下，有功而见徵应。
　　○“故礼行於郊，而百神受职焉”者，百神，天之群神也。王郊天备礼，则星辰不忒，故云“受职”。
　　○“礼行於社，而百货可极焉”者，王祀社尽礼，则五穀丰稔，金玉露形，尽为国家之用，故云“可极焉”。
　　○“礼行於祖庙，而孝慈服焉”者，王祭庙尽礼，而天下皆服行孝慈也。《诗》云“无思不服”是也。王云：“孝慈之道，为远近所服也。”
　　○“礼行於五祀，而正法则焉”者，王祭五祀以礼，而天下法则各得其正也。然前有山川兴作，此不言者，法则之事包之也。“故自郊社、祖庙、山川、五祀，义之脩而礼之藏也”，此经覆说祭在上诸神，是义之脩饰礼之府藏也。
　　“是故夫礼必本於大一，分而为天地，转而为阴阳，变而为四时，列而为鬼神。其降曰命。圣人象此，下之以为教令。
　　○大音泰，下注同。其官於天也。官，犹法也。此圣人所以法於天也。 
　　[疏]“是故”至“天也”。
　　○正义曰：此一节论上言礼既藏於郊社天地之中，是故制礼必本於天以为教也。
　　○“必本於大一”者，谓天地未分，混沌之元气也。极大曰大，未分曰一，其气既极大而未分，故曰大一也。礼理既与大一而齐，故制礼者用至善之大理以为教本，是本於大一也。
　　○“分而为天地”者，混沌元气既分，轻清为天在上，重浊为地在下，而制礼者法之，以立尊卑之位也。
　　○“转而为阴阳”者，天地二形既分，而天之气运转为阳，地之气运转为阴。而制礼者，贵左以象阳，贵右以法阴。又因阳时而行赏，因阴时而行罚也。
　　○“变而为四时”者，阳气则变为春夏，阴气则变为秋冬，而制礼者，吉礼则有四面之坐，凶时有恩理节权，是法四时也。
　　○“列而为鬼神”者，鬼神，谓生成万物鬼神也。四时变化，生成万物，皆是鬼神之功。圣人制礼，则陈列鬼神之功以为教也。
　　○“其降曰命”者，降，下也。言圣人制礼，皆仰法“太一”以下之事，而下之以为教命也。
　　○“其官於天也”者，结之也。官，犹法也。言圣人所以下为教命者，皆是取法於天也。
　　“夫礼必本於天，本於大一与天之义。动而之地，后法地也。列而之事，后法五祀。五祀所以本事也。变而从时，后法四时。协於分艺，协，合也。言礼合於月之分，犹人之才也。
　　○合於月之分，本或作“日月之分”。“日”，衍字。其居人也曰养，养，当为“义”字之误也。下之则为教令，居人身为义。《孝经说》曰：“义由人出。”
　　○养音义，出注。其行之以货力、辞让、饮食、冠、昏、丧、祭、射、御、朝、聘。货，挚币庭实也。力，筋骸强者也，不则偃罢。
　　○冠，古乱反。挚，本又作贽，音至。罢音皮。 
　　[疏]“夫礼”至“朝聘”。
　　○正义曰：此一节论上本说礼从天地四时五行而生也，而教於人，故此以下，论人用之以行刑罚冠昏朝聘之等，皆得其宜也。
　　○“夫礼必本於天”，谓本於大一与上天也。谓行至诚大道，是本大一，效天降命，是本於天也。
　　○“动而之地”，祀社於国是也。
　　○“列而之事”，谓五祀，即“五祀，所以本事”是也。
　　○“变而从时”，时，四时也。则四时以为柄是也。
　　○“协於分艺”，协，合也；分，是日月之量也；艺，人之才也。言制礼以月为量，合人才之长短也。
　　○“其居人也曰养”者，养，宜也。言制度以上诸事之礼，居人中身，则人得其宜也。
　　○“其行”至“朝聘”，此皆居人身曰义之礼也，谓诸礼皆须义行，故云“行”也。货，庭实也。力，筋力，拜伏也。辞让，宾主三辞三让。饮食，飨食之属也。冠，二十成人而冠。昏，三十而取。射，五射。御，五驭。朝，五年朝及诸侯自相朝相见之礼。聘，谓比年一小聘，三年一大聘。言人若有义在身，则能行此诸礼也。
　　○注“养当”至“人出”。
　　○正义曰：知“养当为义”者，以上云“义之脩，礼之藏”，下云圣人“陈义以种之”，又云“义者，艺之分，仁之节”，故知“养当为义”也。按《圣证论》王肃以下云：“获而弗食，食而弗肥，字宜曰养。”《家语》曰：“其居人曰养。”郑必破为义者，马昭云：“立人之道曰仁与义。又此云‘礼义者，人之大端’，下每云‘义’，故知‘养当为义’也。”张融谨案：“亦从郑说。”云“下之则为教令；居人身为义”者，郑为此注，欲明改养为义之意，言法天地山川，下教於民者，则为教令；法天地山川，居在人身之中者，则为义事，是不得为养也。引“《孝经说》曰：义由人出”者，证义从人身而出也。
　　“故礼义也者，人之大端也。所以讲信脩睦，而固人之肌肤之会，筋骸之朿也。所以养生送死，事鬼神之大端也。所以达天道顺人情之大窦也。窦，孔穴也。
　　○窦音豆。
　　○故唯圣人为知礼之不可以已也，故坏国，丧家、亡人，必先去其礼。言愚者之反圣人也。
　　○坏音怪，又呼怪反。丧，息浪反。 
　　[疏]“故礼”至“其礼”。
　　○正义曰：此一节论上文说礼为治理之本，故今说礼不可去之事。
　　○注“窦，孔穴也”。
　　○正义曰：按哀元年《左传》云“逃出自窦”，又“筚门闺窦”，是窦孔穴也。孔穴开，通人之出入。礼义者，亦是人之所出入，故云“达天道顺人情之大窦也”。
　　故礼之於人也，犹酒之有糵也，君子以厚，小人以薄。皆得以为美味，性善者醇耳。
　　○糵，鱼列反。醇，巿春反。 
　　[疏]“故礼”至“以薄”。
　　○正义曰：此一节论上云礼不可去，故次云礼之在人有厚薄之事。
　　○“礼之於人也，犹酒之有糵也”者，礼不可以已之，故在人，譬如酿酒，须用麹糵则成酒，无麹糵则酒不成，人无礼则败坏也。
　　○“君子以厚，小人以薄”者，君子，譬精米嘉器也。小人，譬粗米弊器。言譬如酿酒，共用一麹，分半，持酿精美嘉器，则其味醇和，一半酿粗米弊器，则其味醨薄。亦犹如礼，自是一耳，行之自有厚薄，若君子性识纯深，得礼而弥深厚，小人智虑浅薄，得礼自虚薄者，也。
　　“故圣王脩义之柄、礼之序，以治人情。治者，去瑕秽，养菁华也。
　　○菁，子丁反。故人情者，圣王之田也，脩礼以耕之，和其刚柔。陈义以种之，树以善道。讲学以耨之，存是去非类也。
　　○耨，奴豆反，鉏也。本仁以聚之，合其所盛。
　　○盛，巿正反，又音成。播乐以安之。感动使之坚固。故礼也者，义之实也。协诸义而协。协，合也。合礼於义，则与义合，不乖剌。
　　○剌，力达反，本或作制。则礼虽先王未之有，可以义起也。以其合於义，可以义起作。义者，艺之分，仁之节也。艺，犹才也。协於艺，讲於仁，得之者强。有义则人服之也。仁者，义之本也，顺之体也，得之者尊。有人则人仰之也。 
　　[疏]“故圣”至“者尊”。正义曰：此一节论因上君子小人厚薄不同，故此论圣人脩礼义治人情，以至大顺也，各依文解之。
　　○“故圣王脩义之柄”者，柄，操也。谓执持而用者，谓脩理义之要柄，脩理礼之次序，以治正人情，使去其瑕秽之恶，养其菁华之善也。
　　○“故人情者，圣王之田也”者，土地是农夫之田，人情者亦是圣王之田也。
　　○“脩礼以耕之”者，农夫之田，用耒耜以耕之，和其刚柔。圣人以礼耕人情，正其上下。
　　○“陈义以种之”者，农夫耕田既毕，以美善种子而种之。圣王以礼正人情既毕，用此善道而教之。
　　○“讲学以耨之”者，农夫种苗既毕，勤力耘锄，去草养苗，则苗善矣。圣王以善道教民既毕，又须讲说学习以劝课之，存是去非，则善也。
　　○“本仁以聚之”者，农夫既勤耘耨，苗稼成孰，当本此仁恩爱惜之心，以聚集所收，勿令浪为费散，圣王劝课行善既毕，本此仁恩和亲聚集善道，使不废弃也。
　　○“播乐以安之”者，播，布也。农夫收穫既毕，布其欢乐之心，共相饮食以安美之。圣王既劝民善道备足，又说乐感动，使其勤行善道，保宁坚固也。
　　○“故礼也者，义之实也”，前既明礼耕义种仁聚之，今此以下，广明上三者相须也。此明礼义相须，礼是造物，为实，义以脩饰，为礼之华，故云“礼也”者，义之实也”。
　　○“协诸义而协”者，协，合也。诸，之也。今将此礼合会於义，谓以礼比方於义而协，谓礼与义相协会也。
　　○“则礼虽先王未之有，可以义起也”者，起，作也。礼既与义合，若应行礼，而先王未有旧礼之制，则便可以义作之，如将军文子之子是也。先无其礼，临时以义断之，垂涕洟待宾于庙，是其以义而作礼也。庾云：“谓先王制礼，虽所未有，而此事亦合於义，则可行之以，义与礼合也。”
　　○“义者，艺之分，仁之节也”者，此明仁须义也。义者，裁断合宜也。艺，才也。仁，施也。人有才能，又有仁施。若非义裁断则过失，故用义乃得分节也。此唯明仁须义，而云“才”者，因明一切皆须义断。庾云：“艺者审其分，仁者宜得节，皆须义以断之。”是义为艺之分，仁之节，明义之贵也。
　　○“协於艺”者，断才得分，即是义能合艺也。
　　○“讲於仁”者，讲，犹明也。使仁得节，是义能明於仁也。
　　○“得之者强”者，若能得才分仁节之理，则是豪强，为众所畏服也。
　　○“仁者，义之本也”者，上云“义者，艺之分，仁之节”，明义能与仁为节；此言“仁者，义之本”，谓仁能与义作本。
　　○“顺之体也”者，仁者施生，故为顺之体也。
　　○“得之者尊”，既能施生，又为顺体，故为人所尊仰也。但义主断割，能服於人，故得义者强。仁是恩施，众所敬仰，故得仁者尊也。
　　○注“协合”至“乖剌”。
　　○正义曰：“合礼於义”，解经“协诸义”。“则与义合”者，解经“而协”也。云“合礼於义”者，谓将礼比方於义。云“则与义合”者，言礼与义相合，不乖剌也。礼所以与义合者，礼者，体也。统之於心，行之合道，谓之礼也。义者，宜也，行之於事，各得其宜，谓之义也。是礼据其心，义据其事，但表里之异，意不相违，故礼与义合也。
