<!-- { "loadSidebar": true } -->
　　○“讲信脩睦”者，讲，谈说也。信，不欺也。脩，习。睦，亲也。世淳无欺，谈说辄有信也。故哀公问周丰云“有虞氏未施信於民，而民信之”是也。又凡所行习，皆亲睦也，故《孝经》云“民用和睦”是也。
　　○“故人不独亲其亲，不独子其子”者，君既无私，言信行睦，故人法之，而不独亲己亲，不独子已子。使老有所终者，既四海如一，无所独亲，故天下之老者皆得赡养，终其馀年也。
　　○“壮有所用”者，壮，谓年齿盛壮者也。所用，谓不爱其力以奉老幼也。亦重任分轻任并，班白者不提挈是也。
　　○“幼有所长”者，无所独子，故天下之幼，皆获养长以成人也。
　　○“矜寡孤独废疾者，皆有所养”者，壮不爱力，故四者无告及有疾者，皆获恤养也。
　　○“男有分”者，分，职也。无才者耕，有能者仕，各当其职，无失分也。
　　○“女有归”者，女谓嫁为归。君上有道，不为失时，故有归也。若失时者，则《诗》卫女淫奔，“期我乎桑中，要我乎上宫”，是失时也。故注云：“皆得良奥之家。”
　　○“货恶其弃於地也，不必藏於已”者，货，谓财货也。既天下共之，不独藏府库，但若人不收录，弃掷山林，则物坏世穷，无所资用，故各收宝而藏之。是恶弃地耳，非是藏之为巳，有乏者便与也。
　　○“力恶其不出於身也，不必为巳”者，力，谓为事用力。言凡所事，不惮劬劳，而各竭筋力者，正是恶於相欺，惜力不出於身耳。非是欲自营赡。故云“不必为巳”也。
　　○“是故谋闭而不兴”者，兴，起也。夫谋之所起，本为鄙诈。今既天下一心，如亲如子，故图谋之事，闭塞而不起也。“盗窃乱贼而不作”者，有乏辄与，则盗窃焉施？有能必位，则乱贼何起作也？
　　○“故外户而不闭”者，扉从外阖也。不闭者，不用关闭之也，重门击柝，本御暴客。既无盗窃乱贼，则户无俟於闭也，但为风尘入寝，故设扉耳。无所捍拒，故从外而掩也。
　　○“是谓大同”者，率土皆然，故曰“大同”。
　　○注“禅位”至“亲也”。
　　○正义曰：“禅位授圣”，谓尧授舜也。不家之者，谓不以天位为己家之有授子也。天位尚不为己有，诸侯公卿大夫之位灼然与天下共之，故选贤与能也。己子不才，可舍子立他人之子，则废朱均而禅舜禹是也。然巳亲不贤，岂可废已亲而事他人之亲？但位是天位，子是卑下，可以舍子立他人之子。亲是尊高，未必有位，无容废已之亲，而事他亲。但事他亲有德，与已亲同也。案《祭法》：“有虞氏禘黄帝而郊喾，祖颛顼而宗尧。”配天事重，不以瞽叟为祖宗。此亦不独亲之义也。
　　○注“劳事”至“教也”。
　　○正义曰：以经云“力恶其不出於身”，欲得身出气力，是劳事无惮也。惮，难也。谓不难劳事。云“施无吝心”者，经云“不必藏於已”，财货欲得施散，是无吝留之心。先释“力”，然后释“财”，便文，无义例也。
　　“今大道既隐，隐，犹去也。天下为家。传位於子。
　　○传，丈专反。各亲其亲，各子其子，货力为已。俗狭啬。
　　○狭音洽。啬音色。大人世及以为礼，城郭沟池以为固。乱贼繁多，为此以服之也。大人，诸侯也。礼义以为纪，以正君臣，以笃父子，以睦兄弟，以和夫妇，以设制度，以立田里，以贤勇知，以功为巳。故谋用是作，而兵由此起。以其违大道敦朴之本也。教令之稠，其弊则然。《老子》曰：“法令滋章，盗贼多有。”
　　○知音智。朴，普角反。稠，直由反。禹、汤、文、武、成王、周公，由此其选也。由，用也，能用礼义以成治。
　　○治，直吏反。此六君子者，未有不谨於礼者也。以著其义，以考其信，著有过，刑仁、讲让，示民有常。考，成也。刑，犹则也。如有不由此者，在埶者去，众以为殃。埶，埶位也。去，罪退之也。殃，犹祸恶也。
　　○埶音世，本亦作势。去，羌吕反。注同。是谓小康。”康，安也。大道之人以礼，於忠信为薄，言小安者失之，则贼乱将作矣。 
　　[疏]“今大”至“小康”。
　　○正义曰：前明五帝已竟，此明三代俊英之事。孔子生及三代之末，故称今也。隐，去也。干戈攻伐，各私其亲，是大道去也。
　　○“天下为家”者，父传天位与子，是用天下为家也，禹为其始也。
　　○“各亲其亲，各子其子”者，君以天位为家，故四海各亲亲而子子也。
　　○“货力为已”者，藏货为身，出力赡已。
　　○“大人世及以为礼”者，大人，谓诸侯也。世及，诸侯传位自与家也。父子曰世，兄弟曰及，谓父传与子，无子则兄传与弟也，以此为礼也。然五帝犹行德不以为礼，三王行为礼之礼，故五帝不言礼，而三王云“以为礼”也。“城郭沟池以为固”者，城，内城。郭，外城也。沟池，城之巉。既私位独传，则更相争夺，所以为此城郭沟池，以自卫固也。
　　○“礼义以为纪”者，纪，纲纪也。五帝以大道为纪，而茸荃则用礼义为纪也。
　　○“以正君臣，以笃父子，以睦兄弟，以和夫妇”者，缘此诸事有失，故并用礼义，为此以下诸事之纪也。君臣义合，故曰“正”。父子天然，故云“笃”。笃，厚也。兄弟同气，故言“睦”。夫妇异姓，故言和，谓亲迎合卺之事。
　　○“以设制度”者，又用礼义设为宫室、衣服、车旗、饮食、上下、贵贱，各有多少之制度也。
　　○“以立田里”者，田，种穀稼之所。里，居宅之地，贵贱异品。
　　○“以贤勇知”者，贤，犹崇重也。既盗贼并作，故须勇也。
　　○更相欺妄，故须知也。所以勇知之士，皆被崇重也。
　　○“以功为已”者，立功起事，不为他人也。
　　○“故谋用是作，而兵由此起”者，故奸诈之谋，用是货力为已而兴作，而战争之兵，由此货力为已而发起。“禹、汤、文、武、成王、周公，由此其选也”者，以其时谋作兵起，递相争战，禹汤等能以礼义成治，故云“由此其选”。由，用也。此，谓礼义也。用此礼义教化，其为三王中之英选也。“此六君子者，未有不谨於礼者也”，言此圣贤六人，皆谨慎於礼，以行下五事也。
　　○“以著其义”者，此以下皆谨礼之事也。著，明也。义，宜也。民有失所，则用礼义截断之，使得其宜也。
　　○“以考其信”，考，成也。民有相欺，则用礼成之使信也。“著有过”者，著，亦明也。过，罪也。民有罪则用礼以照明之也。
　　○“刑仁”者，刑，则也。民有仁者，用礼赏之，以为则也。
　　○“讲让”者，民有争夺者，用礼与民讲说之，使推让也。
　　○“示民有常”者，以礼行上五德，是示见民下为常法也。然此五德，即仁、义、礼、知、信也。能明有罪是知也，能讲推让即是礼也。
　　○“如有不由此者，在埶者去，众以为殃”者，由，用也。去，罪退之。殃，祸恶也。若为君而不用上谨於礼以下五事者，虽在富贵埶位，而众人必以为祸恶，共以罪黜退之。
　　○“是谓小康”者，康，安也。行礼自卫，乃得不去埶位，及不为众所殃，而比大道为劣，故曰“小安”也。
　　○注“大人，诸侯也”。
　　○正义曰：上既云“天下为家”，是天子之治天下也。以“大人世及而为礼”，明大人非天子，又云“世”，及复非卿大夫，故以为诸侯。凡文各有所对，《易 革卦》“大人虎变”，对“君子豹变”，故大人为天子。《士相见礼》云：“与大人言，言事君。”对士文。云“事君”，故以大人为卿大夫。
　　○注“教令之稠，其弊则然”。
　　○正义曰：以三王之时，教令稠数，徵责繁多，在下不堪其弊，则致如此。然，谓谋作兵起也。案《史记》“黄帝与蚩尤战于涿鹿之野”，《尚书》舜征有苗，则五帝有兵。今此三王之时，而云“兵由此起”者，兵设久矣，但上代之时用之希少，时有所用，故虽用而不言也。三王之时，每事须兵，兵起烦数，故云“兵犹此起”也。
　　言偃复问曰：“如此乎礼之急也？”孔子曰：“夫礼，先王以承天之道，以治人之情，故失之者死，得之者生。《诗》曰：‘相鼠有体，人而无礼。人而无礼，胡不遄死？’相，视也。遄，疾也。言鼠之有身体，如人而无礼者矣。人之无礼，可憎贱如鼠，不如疾死之愈。
　　○复，扶又反，下“复问”同。相，息亮反，注同。遄，巿专反。是故夫礼必本於天，殽於地，列於鬼神。圣人则天之明，因地之利，取法度於鬼神以制礼，下教令也。既又祀之，尽其敬也，教民严上也。鬼者，精魂所归，神者，引物而出，谓祖庙山川五祀之属也。
　　○殽，户教反，法也，徐户交反。达於丧、祭、射、御、冠、昏、朝、聘。民知严上，则此礼达於下也。
　　○冠，古乱反。朝，直遥反。故圣人以礼示之，故天下国家可得而正也。”民知礼则易教。
　　○易，以豉反。 
　　[疏]“言偃”至“正也”。
　　○正义曰：言偃既见夫子所云三王得礼则兴，失礼则亡，故云“礼之急”也。故孔子乃答以礼所用，既上以承天之道，下以治民之情，不云“承地”者，承天则承地可知。
　　○“故失之者死”者，言失礼则死，若桀纣也。
　　○“得之者生”者，若禹汤也。引《诗 鄘风》者，证人若无礼，不如速死。此《诗》卫文公以礼化其臣子，臣子无礼之人。相，视也。视鼠有其形体，人亦有其形体，鼠无礼故贱，人有礼故贵。若人而无礼，何异於鼠？鼠之无礼，不能损害。人之无礼，伤害更多，故云“胡不遄死”。胡，何也。遄，疾也。何不疾死，无所侵害。既言无礼则死，又言礼之所起，其本尊大，故云“夫礼必本於天”，言圣人制礼，必则於天。礼从天出，故云“必本於天”。非但本於天，又殽於地。殽，效也。言圣人制礼，又效於地，天远故言本，地近故言效。
　　○“列於鬼神”，言圣人制礼，布列效法於鬼神，谓法於鬼神以制礼。圣人既法天地鬼神以制礼，本谓制礼以教民，故祀天禋地，享宗庙，祭山川，一则报其礼之所来之功，二则教民报上之义。
