<!-- { "loadSidebar": true } -->
　　○“昔者，舜作五弦之琴以歌《南风》”者，五弦，谓无文武二弦，唯宫、商等之五弦也。《南风》，诗名，是孝子之诗。南风，长养万物，而孝子歌之，言己得父母生长，如万物得南风生也。舜有孝行，故以此五弦之琴歌《南风》之诗，而教天下之孝也。此诗今无，故郑注云：“其辞未闻也。”案《世本》云：“神农作琴。”今云舜作者，非谓舜始造也，正用此琴特歌《南风》，始自舜耳。或五弦始舜也。
　　○“夔始制乐以赏诸侯”者，夔是舜典乐之官，名夔，欲天下同行舜道，故歌此《南风》以赏诸侯，使海内同孝也。然乐之始，亦不正在夔也，正是夔始以此诗与诸侯。
　　○注“夔欲”至“典乐”。
　　○正义曰：“夔欲舜与天下之君共此乐”者，舜既独歌《南风》，夔为典乐之官，欲令舜与天下诸侯共歌此《南风》之乐，故制此《南风》之乐以赏诸侯。云“其辞未闻也”者，此《南风》歌辞，未得闻也。如郑此言，则非《诗 凯风》之篇也。熊氏以为《凯风》，非矣。案《圣证论》引《尸子》及《家语》难郑云：“昔者舜弹五弦之琴，其辞曰：‘南风之薰兮，可以解吾民之愠兮。南风之时兮，可以阜吾民之财兮。’郑云‘其辞未闻’，失其义也。”今案马昭云：“《家语》王肃所增加，非郑所见。”又《尸子》杂说，不可取证正经，故言“未闻”也。
　　故天子之为乐也，以赏诸侯之有德者也。德盛而教尊，五穀时熟，然后赏之以乐。故其治民劳者，其舞行缀远。其治民逸者，其舞行缀短。民劳则德薄，酂相去远，舞人少也。民逸则德盛，酂相去近，舞人多也。
　　○行，户刚反，下同。 
　　[疏]“故天”至“缀短”。
　　○正义曰：此一经明诸侯德尊乐备舞具，各随文解之。
　　○“故其治民劳者，其舞行缀远”者，缀，谓酂也。“远”是舞者外营域行列之处。若诸侯治理於民，使民劳苦者，由君德薄，赏之以乐，舞人既少，故其舞人相去行缀远，谓由人少舞处宽也。
　　○“其治民逸者，其舞行缀短”者，此诸侯治理於民使逸乐，由其君德盛，故赏之以乐，舞人多，故去行缀短也，谓由人多舞处狭也。舞处之缀一种，但人多则去之近，人少则去之远也。
　　○注“民劳”至“多也”。
　　○正义曰：酂，谓酂聚。舞人行位之处，立表酂以识之。
　　故观其舞，知其德，闻其谥，知其行也。谥者，行之迹也。
　　○行，下孟反，注同。 
　　[疏]“故观”至“行也”。
　　○正义曰：此覆结上文。
　　○观其舞之远近，则知其德之薄厚，由舞所以表德也。
　　○“闻其谥，知其行也”者，此一句以谥比拟其舞也，闻谥之善否，知其行之所好恶，由谥所以迹行也。
　　《大章》，章之也。尧乐名也，言尧德章明也，《周礼》阙之，或作《大卷》。《咸池》，备矣，黄帝所作乐名也，尧增脩而用之。咸，皆也。池之言施也，言德之无不施也。《周礼》曰《大咸》。
　　○大咸，如字，一本作“大卷”，并音权。《韶》，继也。舜乐名也，韶之言绍也，言舜能继绍尧之德，《周礼》曰《大韶》。
　　○韶，上遥反，注同。《夏》，大也。禹乐名也。言禹能大尧舜之德，《周礼》曰《大夏》。殷、周之乐尽矣。言尽人事也，《周礼》曰《大濩》、《大武》。
　　○濩音护。 
　　[疏]“大章”至“尽矣”。
　　○正义曰：此一节论六代之乐也。
　　○“《大章》，章之也”者，章，明也。尧乐谓之《大章》者，言尧之德章明於天下也。
　　○“《咸池》，备矣”者，咸，皆也。池，施也。《咸池》，皇帝之乐名，言黄帝之德皆施被於天下，无不周遍，是为备具矣。
　　○“《韶》，继也”者，韶，舜乐名。言舜之道德能继绍於尧也。
　　○“《夏》，大也”者，《夏》禹乐名，言禹能光大尧、舜之德。
　　○“殷，周之乐尽矣”者，殷乐，谓汤之《大濩》也。周乐，谓周之《大武》也，言於人事尽极矣。但自夏以前，皆以文德王有天下，殷、周二代，唯以武功为民除残伐暴，民得以生，人事道理尽极矣。
　　○注“尧乐”至“《大卷》”。
　　○正义曰：知《大章》尧乐者，案《乐纬》及《礼乐志》云：“黄帝曰《咸池》，尧作《大章》。”故知《大章》尧乐名也。云“《周礼》阙”者，言《周礼》无《大章》，故云“阙”也。此本云《大章》，《周礼》曰《大卷》，言此《大章》当《周礼》《大卷》也。
　　○注“黄帝”至“《大咸》”。
　　○正义曰：今知《咸池》是黄帝所作乐名者，案《乐纬》及《礼乐志》云：“皇帝曰《咸池》。”故知《咸池》是黄帝乐名。云“尧增脩而用之”者，此黄帝所作《咸池》之乐，至尧之时，更增改脩治而用之。《周礼 大司乐》谓之《大咸》。《咸池》虽黄帝之乐，若尧既增脩而用之者，则《世本》名《咸池》是也，故此文次在《大章》之下矣。又《周礼》云：“《咸池》以祭地。”黄帝之乐，尧不增脩者，则别立其名，则此《大章》是也。其《咸池》虽黄帝之乐，尧增脩者，至周谓之《大咸》。其黄帝之乐，尧不增脩《大章》者，至周谓之《大卷》。於周之世，其黄帝乐，尧不增脩，谓之《大卷》者，更加以《云门》之号，是《云门》、《大卷》一也。熊氏云：“知《大卷》当《大章》者，案《周礼》云‘《云门》、《大卷》’，《大卷》在《大咸》之上，此《大章》在《咸池》之上，故知《大卷》当《大章》。知周别为黄帝尧名《云门》者，以此《乐记》唯云《咸池》、《大章》，无《云门》之名。《周礼》，《云门》在六代乐之首，故知别为黄帝立《云门》之名也。知於《大卷》之上加《云门》者，以黄帝之乐，尧增脩者既谓之《咸池》，不增脩者别名《大卷》。明周为黄帝於不增脩之乐别更立名，故知於《大卷》之上别加《云门》，是《云门》、《大卷》一也。”故《周礼》“《云门》、《大卷》，郑注云：“黄帝曰《云门》、《大卷》，言黄帝之德，如云之出，民得以有族类。”知黄帝之乐，尧增脩曰《咸池》者，以《礼乐志》云：“黄帝曰《咸池》。”今《周礼》《大咸》在《云门》之下、《大韶》之上，当尧之代，故知尧增脩曰《咸池》。增脩者，以五帝殊时，不相沿乐，故知尧增脩也。知乐有增脩者，《礼乐志》：“汉之《文始舞》者，《韶舞》，高帝六年更云改名《文始》也。汉之《五行舞》者，本周舞，始皇二十六年更立《五行舞》。”是知有增脩之法。熊氏又云：“案《孝经 钩命决》云：‘伏牺乐为《立基》，神农乐为《下谋》，祝融乐为《祝续》。”案《乐纬》云：“黄帝曰《咸池》，帝喾曰《六英》，颛顼曰《五茎》，尧作《大章》，舜曰《箫韶》禹曰《大夏》，商曰《大濩》，周曰《大武》，《象》。”《礼乐志》云：“颛顼作《六茎》，帝喾作《五英》。”与《乐纬》不同，其馀无异名。曰《六英》者，宋均注云：“为六合之英华。”五龙为五茎者，能为五行之道立根茎也。
　　○注“韶之言绍也”。
　　○正义曰：案《元命包》云：“舜之时，民乐绍尧业。”故云“韶之言绍也”。
　　○注“言禹能大尧舜之德”。
　　○正义曰：案《大司乐》注云：“禹德能大中国。”此云“大尧舜之德”者，以广大中国，则是大尧舜德，其义然也。
　　○注“《周礼》曰《大濩》、《大武》”。
　　○正义曰：案《大司乐》注云：“汤德能使天下得其所，是其德也。”《元命包》曰：“汤之时，民乐其救之於患害，故曰《濩》。”救世由救之，故民得所，义亦通也。《大武》，武王乐也，以武取定天下，周公制焉。
　　天地之道，寒暑不时则疾，风雨不节则饥。教者，民之寒暑也，教不时则伤世。事者，民之风雨也，事不节则无功。教，谓乐也。
　　○饥，居祈反。然则先王之为乐也，以法治也，善则行象德矣。以法治，以乐为治之法。行象德，民之行顺君之德也。
　　○治，直吏反，下同。 
　　[疏]“天地”至“德矣”。
　　○正义曰：此一节明乐之为善。乐得其所，则事有功也。
　　○“然则先王之为乐也，以法治也”者，言先王作乐以为治为法，若乐善则治得其善，若乐不善则治乖於法，则前文“教不时则伤世，事不节则无功”是也。
　　○“善则行象德矣”者，言人君为治得其所教化美善，则下民之行法象君之德也。
　　夫豢豕为酒，非以为祸也，而狱讼益繁，则酒之流生祸也。以穀食犬豕曰豢。为，作也，言豢豕作酒，本以飨祀养贤，而小人饮之善酗，以致狱讼。
　　○豢音患，养也。食音嗣。酗，许具反。是故先生因为酒礼。壹献之礼，宾主百拜，终日饮酒而不得醉焉，此先王之所以备酒祸也。壹献，士饮酒之礼。百拜，以喻多。故酒食者，所以合欢也。乐者，所以象德也。礼者，所以缀淫也。缀，犹止也。
　　○缀，知劣反。是故先王有大事，必有礼以哀之。有大福，必有礼以乐之。哀乐之分，皆以礼终。大事，谓死丧也。
　　○乐音洛，下“所乐”、“哀乐”、“康乐”皆同。分，扶问反。乐也者，圣人之所乐也，而可以善民心。其感人深，其移风易俗，故先王著其教焉。著，犹立也，谓立司乐以下，使教国子。
　　○著，知虑反。 
　　[疏]“夫豢”至“教焉”。
　　○正义曰：此一节明言礼乐之设不得其所，则祸乱兴，故先王节其礼乐以防淫乱也。
　　○“夫豢豕为酒，非以为祸也”者，豢，养也，言养豕作酒，本为行礼，非以为祸乱而为也。
　　○“而狱讼益繁，则酒之流生祸也”者，言由酒至酗，斗争杀伤，而刑狱增益繁多，则是酒之流害，所以生此狱讼之祸也。
　　○“是故先王因为酒礼”者，由其生祸，故先王因此为饮酒之礼也。
　　○“壹献之礼，宾主百拜”者，谓士之飨礼，唯有壹献，言所献酒少也。从初至末，宾主相答而有百拜，言拜数多也。是意在於敬，不在酒也。
　　○“终日饮酒而不得醉焉”者，谓飨礼也。以其恭敬，示饮而已，故不得醉也。
　　○“乐者，所以象德也”者，谓君作乐以训民，使民法象其德也。“礼者，所以缀淫也”者，缀，止也。言人君制礼以教天下，所以缀止淫邪也。
　　○“乐也者，圣人之所乐也”者，言乐体者，圣人心所爱乐也。圣人贪爱此乐，以乐身化民。
　　○“而可以善民心”者，言用乐化民，调善民心。
　　○“其感人深”者，言乐本从民心而来，乃成於乐，故感动人深也。
