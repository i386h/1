<!-- { "loadSidebar": true } -->
　　○士以上，“以”或作“已”；上，时掌反，后放此。 
　　[疏]“由命”至“旨甘”。
　　○正义曰：此一经论命士以上事亲，异於命士以下之礼。
　　父母舅姑将坐，奉席请何乡；将衽，长者奉席请何趾，少者执床与坐。将衽，谓更卧处。
　　○奉，芳勇反，下同。乡，许亮反。衽，而鸩反，又而甚反，卧席也。止，本又作趾，足也。处，昌虑反。御者举几，敛席与簟，县衾，箧枕，敛簟而襡之。须卧乃敷之也。襡，韬也。
　　○县音玄。箧，口协反。襡音独。 
　　[疏]“父母”至“襡之”。
　　○正义曰：此一节论父母舅姑将坐将卧奉席之礼。及未卧之前，且敛枕簟衾箧举藏，须卧乃铺。
　　○“御者举几”者，谓早旦亲起之后，侍御之人则奉举其几，以进尊者，使冯之。
　　○“敛席与簟”者，敛此所卧在下大席，与上衤亲身之簟，又县其所卧之衾，以箧贮所卧之枕也。
　　○“敛簟而襡之”者，簟既衤亲身，恐其秽污，故敛此细簟以襡韬之，言簟则韬藏，席则否。
　　父母舅姑之衣、衾、簟、席、枕、几不传；杖、屦祇敬之，勿敢近；传，移也。
　　○传，丈专反，注同。近，附近之近。敦、牟、卮、匜，非馂莫敢用。馂乃用之。牟读曰鍪也。卮、匜，酒浆器。敦、牟，黍稷器也。
　　○敦音对，又丁雷反。牟，木侯反，齐人呼土釜为牟。卮音支。匜，羊支反。一音以氏反，杜预注《左传》云：“沃，盥器也。”馂音俊。鍪，字又作蝥，木侯反。与恒食饮，非馂莫之敢饮食。馂乃食之。恒，常也，旦夕之常食。 
　　[疏]“父母”至“饮食”。
　　○正义曰：此一节论父母舅姑所服用之物，子妇不得辄用，所恒饮食之馔，不得辄食。
　　○“衣、衾、簟、席、枕、几不传”者，侍御之人，停贮常处，子妇不得辄更传移，令乡他处。
　　○“杖、屦祇敬之，勿敢近者，杖、屦是尊者服御之重，弥须恭敬，故云“祇敬之”，勿敢逼近也。
　　○“与恒食饮，非馂莫之敢饮食”者，与，及也。接上“敦牟”之文，非但不敢用，及父母恒食饮食，非因馂时，莫敢饮食。
　　○注“牟读”至“浆器”。
　　○正义曰：敦则周礼有玉敦，今之柸盂也。《隐义》曰：“鍪，土釜也。”今以木为器，象土釜之形。卮，酒器也。匜，盛酒浆之器，故《春秋》僖二十三年《左传》云“怀嬴奉匜沃盥”，是也。
　　父母在，朝夕恒食，子妇佐馂，妇皆与夫馂也。既食恒馂。每食馂而尽之，末有原也。父没母存，冢子御食，群子妇佐馂如初。御，侍也。谓长子侍母食也。侍食者不馂，其妇犹皆馂也。旨甘柔滑，孺子馂。 
　　[疏]“父母”至“子馂”。
　　○正义曰：此一节论父母之食，子妇馂馀之礼也。
　　○“子妇佐馂”者，谓长子及长子之妇佐馂者，食必须尽，以父母食不能尽，故子妇佐助馂食之使尽，勿使有馀，恐再进，故注云：“末有原也。”末，无也。原，再也。无使有馀而再设也。
　　○“群子妇佐馂如初”者，冢子既侍母而食，群子妇谓冢子之弟妇及众弟妇，而佐馂如初者，如上“父母在”、“子妇佐馂”之礼，故云“如初”也。
　　○注“侍食”至“馂也”。
　　○正义曰：经云“冢子御食”，则云“群子妇佐馂”，不云冢子，故知侍食者不馂，冢子无父，故得侍母而食。冢妇既不侍食，故云“犹皆馂也”。
　　在父母舅姑之所，有命之，应“唯”，敬对，进退、周旋慎齐。齐，庄也。
　　○唯，于癸反，徐伊水反。齐，侧皆反。升降、出入、揖游不敢哕、噫、嚏、咳、欠、伸、跛、倚、睇视，不敢唾、洟。睇，倾视也。《易》曰：“明夷睇于左股。”
　　○哕，於月反。噫，於畏反。嚏音帝。咳，苦爱反。欠，丘剑反。伸音申。跛，彼义反。倚，於义反，又其寄反。睇，大计反。视如字，徐市志反。唾，吐卧反。涕，本又作洟，同吐细反。寒不敢袭，痒不敢搔。袭谓重衣。
　　○重，直龙反。不有敬事，不敢袒裼。父党无容。
　　○袒音但。裼，思历反。不涉不撅。撅，揭衣也。
　　○撅，居卫反。揭，起例反，又起列反，一音起言反。亵衣衾不见里。为其可秽。
　　○见，贤遍反，下同。为，于伪反。秽，纡废反，又乌会反。父母唾、洟不见；辄刷去之。
　　○刷，色劣反。去，丘吕反。冠带垢，和灰请漱；衣裳垢，和灰请澣；手曰漱。足曰澣。和，渍也。
　　○垢，古口反。漱，素侯反，后皆同。澣，本又作浣，户管反。渍，似赐反。衣裳绽裂，纫箴请补缀。绽犹解也。
　　○绽，字或作礻定，直苋反，徐治见反。裂，本又作列。纫箴，女陈反，徐而陈反；下之林反。缀，丁劣反，又丁卫反。解，胡卖反，又隹买反。五日则燂汤请浴，三日具沐。其间面垢，燂潘请靧；足垢，燂汤请洗。潘，米澜也。
　　○燂，详廉反，温也。潘，芳烦反，淅米汁。靧音悔，洗面。澜，力旦反。少事长，贱事贵，共帅时。共犹皆也。帅，循也。时，是也。礼皆如此也。 
　　[疏]“在父”至“帅时”。正义曰：此一节论事父母舅姑，在尊者之所，畏敬之法，并论漱澣沐浴，并明少事长贱事贵，如事父母舅姑。
　　○注“睇倾”至“左股”。
　　○正义曰：“明夷睇于左股”者，是《明夷》六二爻辞，彼注云：“旁视为睇，六二辰在酉，酉是西方。”又下体离，离为目，九三体在震，震东方，九三又在辰，辰得巽气为股。此谓六二有明德，欲承九三，故云“睇于左股”。引之者，证睇为旁视也。
　　○注“撅，揭衣也”。
　　○正义曰：言於尊所，不因涉水，不敢揭衣。
　　○注“手曰漱，足曰澣”。
　　○正义曰：以冠带既尊，故以手漱之，用力浅也。衣裳既卑，故以足澣之，用力深也。此据士，故冠带得漱。晏子是大夫，故讥其澣衣濯冠也。此漱、澣对文为例耳，散则通也。故上《曲礼》云“诸母不漱裳”，是裳亦漱也。《诗 周南》笺云：“澣谓濯之耳。”亦是不用足。
　　男不言内，女不言外。谓事业之次序。非祭非丧，不相授器。祭严，丧遽，不嫌也。
　　○遽，其据反。其相授，则女受以篚，其无篚，则皆坐奠之而后取之。奠，停地也。
　　○篚，非鬼反。外内不共井，不共湢浴，不通寝席，不通乞假。男女不通衣裳。内言不出，外言不入。湢，浴室也。
　　○湢，彼力反，本又作逼。男子入内，不啸不指；夜行以烛，无烛则止。啸，读为叱，叱，嫌有隐使也。
　　○啸，依注音叱，尺失反。女子出门，必拥蔽其面；夜行以烛，无烛则止。拥犹障也。
　　○障音章，道路，男子由右，女子由左。地道尊右。 
　　[疏]“男不”至“由左”。
　　○正义曰：此经论男子女子殊别之宜。
　　○注“祭严，丧遽，不嫌也”。
　　○正义曰：以经云“非祭非丧，不相授器”，则是祭与丧时得相授器，所以得者，祭是严敬之处，丧是促遽之所，於此之时，不嫌男女有淫邪之意。
　　○注“啸读”至“使也”。
　　○正义曰：啸是自啸，叱谓叱人。经言“不啸”，与“不指”连文，而指既指物，明啸是叱人，故以啸为叱矣。云“嫌有隐使”者，若其常事，以言语处分，是显使人也。如有奸私，恐人知闻，不以言语，但讽叱而已。是幽隐而使，故云“叱，嫌有隐使也”。
　　子妇孝者敬者，父母舅姑之命勿逆勿怠。恃其孝敬之爱，或则违解。
　　○解，隹卖反，下“解倦”同。若饮食之，虽不耆，必尝而待。待后命而去也。
　　○饮，於鸩反。食音嗣。耆，市志反。去，起吕反，本又作“而食之”。加之衣服，虽不欲，必服而待。待后命释藏也。加之事，人待之，已虽弗欲，谓难其妨已业。
　　○难，乃旦反。姑与之，而姑使之，而后复之。远怼怨於劳事。姑犹且也。
　　○姑与，以渚反，下同。远，于万反。怼，直类反，本又作{勤心}。子妇有勤劳之事，虽甚爱之，姑纵之，而宁数休之。不可爱此而移苦於彼也。
　　○纵，本又作从，足用反。数，色角反。子妇未孝未敬，勿庸疾怨，庸之言用也。姑教之。若不可教，而后怒之；怒，谴责也。
　　○谴，弃战反。不可怒，子放妇出而不表礼焉。表犹明也。犹为之隐，不明其犯礼之过也。
　　○为，于伪反。 
　　[疏]“子妇”至“礼焉”。
　　○正义曰：此一节论子妇事父母舅姑，受饮食衣服之事，并明父母舅姑接待子妇之礼。“子妇孝者敬者，父母舅姑之命勿逆勿怠”者，子孝於父母，妇敬於舅姑，或恐倚恃孝敬之心，违逆其命意，有怠惰具身，故戒令勿逆勿怠也。
　　○“若饮食之，虽不耆，必尝而待”者，谓尊者以饮食与已，已虽不嗜爱，必且尝之，而待尊者后命，令已去之，而后去之。
　　○“加之衣服，虽不欲，必服而待”者，为尊者加已衣服，已虽不欲，必且服之，而待后命而藏去之。
　　○“加之事，人代之，已虽弗欲”者，谓尊者言加已以事业，事业欲成，尊者又使人代已。此事既向成，不欲他人代已而难其妨已之业。
　　○“姑与之，而姑使之”者，姑，且也。且与代已者之事，而且使代已者为之。
　　○“而后复之”者，待代已者休解，而后复本事业於已身也。
　　○“子妇有勤劳之事，虽甚爱之”者，从此以下，论尊者接待卑者之礼。“有勤劳之事”者，谓子妇有辛苦勤劳之事。“虽甚爱之”者，谓父母舅姑素来虽甚爱此勤劳之子妇。
　　○“姑纵之”者，姑，且也。所爱子妇，既有勤劳，且缓纵之。
　　○“而宁数休之”者，宁可数数休息此所爱子妇，不可移此勤劳於他不爱之子妇也。
　　○“子妇未孝未敬，勿庸疾怨”者，庸，用也。子妇既不孝敬，勿用憎疾怨恶之。
　　○“姑教之”者，姑，且也。且教诲之。
　　○“若不可教，而后怒之”者，不可教，谓教而不从，然后责怒之。
　　○“不可怒”者，谓虽责怒之而不从命者。
　　○“子放妇出而不表礼焉”者，既不可责怒，子被放逐，妇被出弃。表，明也。虽被出弃，犹为之隐，不显明言其犯礼之过也。
　　父母有过，下气怡色，柔声以谏。谏若不入，起敬起孝，说则复谏。子事父母，有隐无犯。起犹更也。
　　○说音悦，下同。不说，与其得罪於乡党州闾，宁孰谏；子从父之令，不可谓孝也。《周礼》曰：“二十五家为闾，四闾为族，五族为党，五党为州，五州为乡也。”父母怒，不说，而挞之流血，不敢疾怨，起敬起孝。挞，击也。
　　○挞，吐达反。 
