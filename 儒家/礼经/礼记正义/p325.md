<!-- { "loadSidebar": true } -->
　　○正义曰：云“三族，父、子、孙也”者，族，属也。从己而言父、子、孙，於己最近唯父、子、孙耳。案《昏礼》“三族之不虞”，郑注云“三族，谓父昆弟、己昆弟、子昆弟”，与此不同者，彼为请期，恐有期丧废昏，故云三族宜据期丧者，故与此不同。云“量，豆、区、斗、斛也”者，案《春秋左氏》昭三年传云“齐旧四量，四升为豆，各自其四，以登於釜”，注云“四豆为区，四区为釜”。又《律历志》云“十升为斗，十斗为斛”。是豆、区、斗、斛。云“四时有所多，及献所宜也”者，案《周礼 食医》“春多酸，夏多苦，秋多辛，冬多咸”，又《兽人》云“冬献狼，夏献麋”是也。云“式，谓载也”者，谓车有式以载人，故云“式，犹载也”。云“辨礼之说，谓礼乐之官教学者”以下，别云官得其体，政事得其施，则此辨说非政事，故以为礼乐之官教学者。举礼、乐则《诗》、《书》可知。云“党类也”者，言教学各以其书之义类，故云“得其党”。云“体，尊卑异而合同”者，犹人身之有手足，手足异於身而共体，犹若长官与属官，亦尊卑异而共掌一事。
　　○“子曰”至“众也”。
　　○正义曰：前经明诸事得礼，则有其功。此经明诸事失礼，则其事有害。
　　○“即事之治也”者，夫子更广明礼事，更自设问云礼者何也，即事之治理。言万物之治，皆由礼。
　　○“譬犹瞽之无相与！伥伥乎其何之”者，瞽，谓无目，相，谓扶相，言治国无礼，譬犹瞽者无人扶相，伥伥乎何所之適。
　　○“是故以之居处，长幼失其别”者，此以下皆谓无礼有失也，翻前经得礼之事也。长幼失其别者，别即辨也。
　　○“戎事失其策”者，前云戎事闲也，今云失其策者，策，谋也。若失其谋，则不能闲暇也。
　　○“军旅武功失其制”者，前云武功成也，此云失其制，由不成，故失制也。
　　○“政事失其施”者，失施，若春行夏令之属也。
　　○“加於身而错於前，凡众之动失其宜”者，以无礼自加，而错於行事，故万事皆失所宜也。
　　○“如此，则无以祖洽於众也”者，结失礼之恶也。祖，始也；洽，合也。每事如此，则为君上失德，不可为众人之倡始，而使和合者也。
　　子曰：“慎听之，女三人者！吾语女。礼犹有九焉，大飨有四焉。苟知此矣，虽在畎亩之中，事之，圣人已。两君相见，揖让而入门，入门而县兴，揖让而升堂，升堂而乐阕，下管《象》、《武》，《夏》籥序兴，陈其荐俎，序其礼乐，备其百官。如此而后，君子知仁焉。行中规，还中矩，和鸾中《采齐》，客出以《雍》，彻以《振羽》，是故君子无物而不在礼矣。入门而金作，示情也。升歌《清庙》，示德也。下而管《象》，示事也。是故古之君子，不必亲相与言也，以礼乐相示而已。”犹有九焉，吾所欲语女馀有九也。但大飨有四，大飨，谓飨诸侯来朝者也。四者，谓金再作，升歌《清庙》，下管《象》也。事之，谓立置於位也。圣人已者，是圣人也。县兴，金作也。金再作者，献主君又作也。下，谓堂下也。《象》、《武》，武舞也。《夏》籥，文舞也。序，更也。堂下吹管，舞文、武之乐，更起也。知仁焉，知礼乐所存也。《采齐》、《雍》、《振羽》，皆乐章也。《振羽》、《振鹭》及《雍》，金作，示情也，宾、主人各以情相示也。金性内明，象人情也。示德也，相示以德也，《清庙》颂文王之德。示事也，相示以事也，《武》、《象》武王之大事也。
　　○畎，古犬反。县音玄，注同。阕，苦冗反。籥音药。中，丁仲反，下同。还音旋。齐，本又作荠，在细、在私二反，注同。更音庚，下同。鹭音路。子曰：“礼也者，理也，乐也者，节也。君子无理不动，无节不作。不能《诗》，於礼缪。不能乐，於礼素。薄於德，於礼虚。”缪，误也。素，犹质也。歌《诗》，所以通礼意也。作乐，所以同成礼文也。崇德，所以宴礼行也。《王制》：“曰乐正崇四术，立四教，顺先王《诗》、《书》、礼、乐以造士。春秋教以礼、乐，冬夏教以《诗》、《书》。王大子、王子、群后之大子，卿大夫、元士之適子，国之俊选，皆造焉。则古之人皆知诸侯之礼乐。
　　○缪音谬，注同。行，下孟反，又如字。夏，户嫁反。大子，音泰，下“大子”、下文“大平”同。適，丁历反。选，宣面反。造，才早反，徐七到反。子曰：“制度在礼，文为在礼。行之其在人乎！”文为，文章所为。子贡越席而对曰：“敢问夔其穷与？”见其不达於礼。
　　○夔，求龟反。与音馀。子曰：“古之人与？古之人也！达於礼而不达於乐，谓之素。达於乐而不达於礼，谓之偏。夫夔达於乐，而不达於礼，是以传於此名也，古之人也。”素与偏，俱不备耳。夔达於乐，传世名，此贤人也。非不能，非所谓穷。
　　○传，丈专反，注同。 
　　[疏]“子曰”至“人也”。
　　○正义曰：以前经子游问礼，孔子特为说之。自此以下，孔子总为三人说礼之大意。但於礼之内，大飨为重，故此经特明之。今各随文解之。
　　○“犹有九焉”者，言上经所说礼外，犹有九事焉。今为汝说之。
　　○“大飨有四焉”者，言九事之中，两君相见，大飨有四。四者，谓宾初入门而县兴，揖让而升堂，主人献宾，宾饮讫而乐阕，是一也；宾酢主人，金奏作，主人饮毕而乐阕；是二也；至工入，升歌《清庙》，是三也；歌毕，堂下管《象》、《武》，是四也，是大飨有四焉。
　　○“苟知此矣，虽在畎亩之中，事之，圣人已”者，苟，诚也，谓诚能知此四事，其身虽在畎亩之中，众人奉而事之，立置於位，戴以为君。“圣人已”者，已，谓语辞，言如此者，是圣人也。
　　○“两君相见，揖让而入门”者，诸侯来朝，两君相见，揖让而入门。
　　○“入门而县兴”者，谓锺磬兴而动作，谓金奏作也。
　　○“揖让而升堂，升堂而乐阕者”，宾主及阶，揖让升堂。主人献宾，宾卒爵而乐阕，是大飨之一也。又於此之后，宾酢主君而县兴，主君饮毕而乐阕，是大飨之二也，郑注所谓“金再作”是也。
　　○“下管《象》、《武》”者，谓升歌《清庙》，是大飨之三也。堂下管中吹《象》、《武》之曲，是大飨之四也。但此“下管《象》、《武》”之上少“升歌《清庙》”之一句，下文既详，故於此略之。
　　○“《夏》籥序兴”者，《夏》籥，谓大夏文舞之乐，以《象》、《武》次序更递而兴，於是陈列荐俎，次序礼乐，备具百官。从“《夏》籥序兴”至此，重赞扬在上之事。
　　○“如此而后君子知仁焉”者，仁，犹存也。君子见上大飨四焉，知礼乐所存在也。
　　○“行中规”至“彻以《振羽》”者，是大飨四礼之外，加有此五事，总为九也。但以前四事，义广意深，故特明於上。此之五事折旋揖让，其理浅露，故别於下。
　　○“行中规”者，谓曲行，配前为第五。
　　○“还中矩”者，谓方行也，通为六也。
　　○“和鸾中《采齐》”者，《采齐》，乐章名，言和鸾之声中《采齐》之曲，谓出门迎宾之时。通前为七也。
　　○“客出以《雍》”者，《雍》，《诗》乐章名也。言客出之时，歌《雍》以送之。通前为八也。
　　○“彻以《振羽》”者，《振羽》即《振鹭》诗，亦乐章名也。言礼毕通彻器之时，歌《振鹭》也。通为九也。
　　○“是故君子无物而不在礼矣”者，言无事不在礼，万事皆在於礼也。
　　○“入门而金作，示情也”者，谓宾入门之后，至主人饮毕，而金钟之声再度兴作。金性内明，主人献宾而金作，是主人示宾以恩情，宾酢主人而金作，是宾示主人以敬情，覆上县兴之文也。
　　○“升歌《清庙》，示德也”者，《清庙》颂文王之德，故云“示德”也。此覆说上文，但前文略而不载也。
　　○“下而管《象》，示事也”者，《象》，谓武王伐纣之乐；事，谓王业之大事，故下管《象》、《武》，示王业之事也。此覆释前文下管《象》、《武》也。
　　○“古之君子，不必亲相与言也，以礼乐相示而已”者，言古之君子相朝会，不必亲自以事相与丁宁而言，但以礼乐微相示语依违而已。
　　○注“犹存”至“事也”。
　　○正义曰：“大飨”谓飨诸侯来朝者也，经云“两君相见”，故知是飨。诸侯来朝，谓邻国相会也。云“四者，谓金再作，升歌《清庙》，下管《象》也”者，是数大飨有四之事，金再作是二也，升歌《清庙》是三也，下管《象》是四也。云“事之，谓立置於位也”者，以经先云大飨有四焉，乃云“事之”，故郑注亦先数四事，乃解“事之”也。而皇氏“以《夏》籥序兴”与“下管《象》、《武》”合为一，为大飨之事四。今郑数四事，直云“下管《象》、《武》”，不数“《夏》籥序兴”。又经云金作示情，《清庙》示德，下《管》示事，不论《夏》籥。皇氏通数《夏》籥，其义非也。云“县兴金作也”者，解经“入门而县兴”，谓金奏第一作也。案《大射礼》宾乃庭，奏《肆夏》，至主人献宾，宾再拜受爵乐阕，是金一作也。但大射以臣为宾，故及庭始金奏。若邻国君来，入门即金奏也。云“金再作者，献主君又作也”者，案《大射礼》主人献宾之后，主人洗象觚献于公，公拜受爵，乃奏《肆夏》，公卒爵而乐阕。《大射礼》谓臣为主而献君，若两君相见则宾献主君，故献主君又作也。云“堂下吹管，舞文、武之乐，更起也”者，以经云下管《象》、《武》，即云《夏》籥序兴，是初时管中吹《象》、《武》之曲，已后与《夏》籥文舞更递而作，故云“舞文、武之乐，更起也”。云《采齐》、《雍》、《振羽》，皆乐章也。以《雍》是诗篇，名《振羽》，即《振鹭》，故知与《采齐》之等皆是乐章之名也。云“《武》、《象》，武王之大事也”，以此《象》、《武》与《清庙》相对。《清庙》是文王之诗，故知《象》、《武》是武王之乐。案《周颂》“维清奏《象》、《武》”也，注云“武王制焉”。卢解：“大飨有九者：揖让而入门，一也。入门而县兴，二也。揖让而升堂，三也。升堂而乐阕，四也。下管《象》、《武》，五也。《夏》籥序兴，六也。陈其荐俎，七也。序其礼乐，八也。备其百官，九也。”王肃以为大飨九者，其下五事与郑同，又以揖让而入门、入门而县兴、揖让而升堂为一也；升堂而乐阕，二也；下管《象》、《武》，《夏》籥序兴，三也；陈其荐俎，序其礼乐，备其百官，为四也。添下五事为九也。
