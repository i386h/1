<!-- { "loadSidebar": true } -->
　　○正义曰：贺氏云：重，难也。难未成人之时呼其名，故以字代之。按《冠礼》“冠身既冠见母毕，立于西阶东南面，宾东面字之曰‘伯某甫’”是也。
　　○“委貌”至“素积”。
　　○此下三代，恒所服行道之冠，然三代乃俱用缁布，而其形自殊，周为委貌之形，殷则为章甫之形，夏则为毋追之形，故云“委貌，周道也”。郑注《士冠礼》：“委，安也，言所以安正容貌。章，明也。殷质，言所以表明丈夫。毋发声，追犹推也。夏后氏质，以其形名之。
　　○“周弁、殷冔、夏收”者，郑注《冠礼记》云：弁名出於槃。槃，大也，言所以自光大。冔名出於幠。幠，覆也，言所以自覆饰也。收，言所以收敛发也。其制之异亦未闻。
　　○“三王共皮弁、素积”者，以其质素，故三王同服，无所改易也。
　　○注“常所”至“冠也”。
　　○正义曰：行道，谓养老燕饮燕居之服，若视朝行道，则皮弁也。此云“委貌”，而《仪礼》记称“玄冠”，故云“或谓委貌为玄冠”。
　　○注“齐所服而祭也”。
　　○正义言齐及祭时所服也，若三命以下，齐祭同冠，四命以上，齐祭则异冠。“委貌”一条，论三加始加之冠。“周弁”一条，论第三所加之冠。“皮弁”一条，论第二所加之冠，在后言“皮弁”者，以其三王共同，故在后言之。
　　○“无大”至“之有”。
　　○前所明悉士礼，故无大夫冠礼也，所以然者，二十而冠，五十爵为大夫，故无大夫冠礼也。然四十强而仕，亦应无士冠礼，而云士有冠礼者，士是有识之目，故立礼悉用士为正，所以五等并依士礼冠子也。若试为大夫者，亦用士礼，故郑注《冠礼记》云：“周之初礼，年未五十而有贤才者，试以大夫之事，犹服士服，行士礼。”
　　○“而有其昏礼”者，言有大夫昏礼也。然礼三十而昏，五十乃为大夫，亦应无大夫昏礼。而云有者，是改取也。
　　○“古者五十而后爵，何大夫冠礼之有”者，记者覆解无大夫冠礼所由也。
　　○注“言夏”至“冠礼”。
　　○正义曰：诸侯虽有幼而即位者，犹以士礼冠之，知用士礼者，以《仪礼 冠礼》是士之正礼，於冠礼之末云“公侯之有冠礼，夏之末造也”者，明夏初以前，诸侯未有冠礼，与土冠同。其夏末以来，诸侯有冠礼，与士礼异，故《大戴礼》有《公冠篇》，加玄冕为四加也。皇氏云：诸侯亦三加，与《大戴礼》违，其义非也。此经直明诸侯，不云天子，又下云天子之元子犹与士同，则天子与士异也。然则天子冠礼，其来已久，但无文以言之。《玉藻》云：“玄冠朱组缨，天子之冠也。”郑注云：“始冠之冠也。”是天子别有冠礼。
　　○注“储君”至“贵也”。
　　○正义曰：此文系冠礼之下，皇氏云：天子元子，唯冠同於士，其馀则与土不同也。故《丧服》诸侯之兄弟得行大夫之礼也。
　　○“继世以立诸侯，象贤也”者。
　　○此释夏末以来，有诸侯冠礼之意也。
　　○“以官爵人，德之杀也”者，此明所以无大夫冠义也，言官爵之授，随德隆杀也。大夫以上，虽以德授爵，犹无冠礼，兼明士又德薄而无爵也。
　　○“死而”至“无谥”。
　　○此一经明士礼，此是《士冠礼记》之文也。以士为主，故此论士死而加谥，是为记之时加谥，故云今也。
　　○“古者生无爵，死无谥”者，古谓殷以前。士生时无爵，谓爵不及也。死时无谥，谓不制谥也。
　　○注“周制”至“谥耳”。
　　○正义曰：按《典命》云：“小国之君，其卿三命，其大夫再命，其士一命。”士既有命，命即爵也。故知爵及命士，犹不谥者，《檀弓》云：“士之有诔，自此始也。”既从县贲父卜国为始，明以前无诔也。无诔，则无谥也。
　　○“礼之”至“下也”。
　　○此经所论，因上论冠义，下论昏义，故记人因上起下，於中说重礼之义也。
　　○“礼之所尊，尊其义也”者，言礼之所以可尊重者，尊其有义理也。
　　○“失其义，陈其数，祝史之事也”者，若不解礼之义理，是失其义；惟知布列笾豆，是陈其数，其事轻，故云祝史之事也。
　　○“故其数可陈，其义难知也”者，谓笾豆事物之数可布陈，以其浅易故也。其礼之义理难以委知，以其深远故也。
　　○“知其义而敬守之，天子所以治天下也”者，言圣人能知其义理而恭敬守之，是天子所以治天下也。
　　天地合，而后万物兴焉。目礼之义。夫昏礼，万世之始也。取於异姓，所以附远厚别也。同姓或取，多相亵也。
　　○取音娶，本又作娶。远，皇于万反。别，兵列反，下及注皆同。币必诚，辞无不腆。诚，信也。腆犹善也。
　　○腆，大典反。告之以直信。直犹正也，此二者所以教妇正直信也。信，事人也，信，妇德也。事犹立也。
　　○信事，侧吏反，又如字，注同。壹与之齐，终身不改，故夫死不嫁。齐，谓共牢而食，同尊卑也。齐或为“醮”。男子亲迎，男先於女，刚柔之义也。天先乎地，君先乎臣，其义一也。先谓倡道也。
　　○迎，鱼敬反。先，采见反，下及注同。倡，昌亮反。道音导。执挚以相见，敬章别也。言不敢相亵也。挚，所奠雁也。
　　○贽音至，本亦作“挚”。男女有别，然后父子亲。父子亲，然后义生。义生，然后礼作。礼作，然后万物安。言人伦有别，则气性醇也。无别无义，禽兽之道也。言聚麀之乱类也。
　　○麀音忧。婿亲御授绥，亲之也。亲之也者，亲之也。言已亲之，所以使之亲已。敬而亲之，先王之所以得天下也。先王，若太王、文王。出乎大门而先，男帅女，女从男，夫妇之义由此始也。先者，车居前也。
　　○出乎大门而先，如字，绝句，又悉遍反。妇人，从人者也。幼从父兄，嫁从夫，夫死从子。从，谓顺其教令。夫也者，夫也。夫也者，以知帅人者也。夫之言丈夫也，夫或为“傅”。
　　○知音智。玄冕齐戒，鬼神阴阳也。将以为社稷主，为先祖后，而可以不致敬乎？玄冕，祭服也。阴阳，谓夫妇也。共牢而食，同尊卑也。故妇人无爵，从夫之爵，坐以夫之齿。爵，谓夫命为大夫，则妻为命妇。器用陶、匏，尚礼然也。此谓大古之礼器也。三王作牢，用陶、匏。言大古无共牢之礼，三王之世作之，而用太古之器，重夫妇之始也。厥明，妇盥馈，舅姑卒食，妇馂馀，私之也。私之犹言恩也。
　　○盥音管。馈，其位反。一本无“妇盥馈”三字。馂音俊。舅姑降自西阶，妇降自阼阶，授之室也。明当为家事之主也。昏礼不用乐，幽阴之义也。乐，阳气也。幽，深也。欲使妇深思其义，不以阳散之也。昏礼不贺，人之序也。序犹代也。 
　　[疏]“天地”至“序也”。
　　○正义曰：此一节论圣人重昏礼之事。各依文解之。
　　○“天地合，而后万物兴焉”者，言天气下降，地气上腾，天地合配，则万物生焉。若夫妇合配，则子胤生焉。此与下《昏礼》为目，故郑云：“目礼之义也。”皇氏云：“‘礼之所尊，尊其义也’以下结上爵德之事。”其义非也。
　　○“所以附远厚别也”者，取异姓者，所以依附相疏远之道厚，重分别之义，不欲相亵，故不取同姓也。
　　○“币必”至“德也”。
　　○“币必诚”者，诚谓诚信。币帛必须诚信，使可裁制，勿令虚滥。
　　○“辞无不腆”者，腆，善也。谓之传辞，无自谦退。云币不善，不诈饰也。
　　○“告之以直信”者，所以币必信，辞必直，欲告戒妇人以正直诚信也。
　　○“信，事人也”者，事，立也。言妇人立身之道，非信不立。“信，妇德也”者，言贞信是妇人之德。
　　○注“此二”至“信也”。
　　○正义曰：二者，谓辞也、币也。辞不虚饰，是正也；币不滥恶，是信也。故《昏礼记》云：“辞无不腆，反帛必可制。”郑注云：“宾不称，币不善。”此二者正也、信也，下唯云“信，事人”、“信，妇德”，不云“正”者，正是信之小别，信则兼之。
　　○“执挚以相见，敬章别也”者，挚，雁也。章，明也。婿亲迎入门，而先奠雁，然后乃与妇相见，是先行敬，以明夫妇礼有分别，不妄交亲。
　　○“婿亲”至“之也”。
　　○按《昏礼》：“妇降自西阶，婿亲御妇车授绥。”是婿亲御授绥也。
　　○“亲之也”者，谓婿御妇车授绥，欲亲爱於妇也，故云“亲之也”。
　　○言婿所以亲其妇者，欲令妇之亲已也，故云“亲之也者，亲之也”。
　　○“玄冕”至“敬乎”，玄冕齐戒，广陈敬事也。玄冕，谓助祭服也，五冕通玄，故合为玄冕也。今用助祭之服，以亲迎也。“齐戒”者，齐戒自整敕也。
　　○“鬼神阴阳也”者，阴阳谓夫妇也。著祭服而齐戒亲迎，是敬此夫妇之道，如事鬼神，故云“鬼神阴阳也”。
　　○“将以为社稷主，为先祖后，而可以不致敬乎”者，释所为者重，故宜用敬，所以冕而亲迎也。妻为内主，故有国者，是为社稷内主也。始此嗣广后世，故云先祖后也。明如此之重，可以不致敬乎，言宜敬也。
　　○注“玄冕，祭服也”。
　　○正义曰：按《昏礼》士昏用上服以爵弁，爵弁是士服之上者，则天子以下皆用上服。以五冕色俱玄，故总称“玄冕”也。
　　○“器用陶匏，尚礼然也”者，谓共牢之时，俎以外，其器但用陶匏而已。此乃贵尚古之礼自然也，陶是无饰之物，匏非人功所为，皆是天质而自然也。
　　○“厥明”至“序也”。
　　○厥，其也。其明，谓共牢之明日也。舅姑卒食，谓明日妇见舅姑讫，妇乃盥馈特豚，舅姑食特豚之礼竟也。食馀曰馂。妇馂馀，谓舅姑食竟以馀食与之也。而《礼》本亦有云“厥明，妇盥馈”者也。
　　○“私之也”者，解妇馂馀义也。私犹恩也。所以食竟以馀食赐妇者，此示舅姑相恩私之义也。
　　○“舅姑降自西阶，妇降自阼阶，授之室也”者，谓適妇也。妇见馂馀之礼毕，舅姑从宾阶而下，妇从主阶而降，是示授室与妇之义也。按《昏礼》：既昏之后，夙兴，赞见妇于舅姑。席于阼，舅即席；席于房外，南面，姑即席。妇执笄枣栗，奠于舅席，又执腶脩奠于姑席。讫，赞者醴妇，席于户牖间，赞者酌醴以醴妇，荐脯醢。妇受醴毕，取脯醢，降出授人于门外。舅姑入于室，共席于奥，妇盥馈特豚，无鱼腊，无稷，卒食，一酳，席于北墉下。妇彻，设於席前，妇即席，馂姑之馀，卒食，姑酳之。此士礼也。其大夫以上，牲牢则异也。
