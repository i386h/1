<!-- { "loadSidebar": true } -->
　　“儒有可亲而不可劫也，可近而不可迫也，可杀而不可辱也。其居处不淫，其饮食不溽，其过失可微辨而不可面数也。其刚毅有如此者。淫，谓倾邪也。恣滋味为溽，溽之言欲也。
　　○溽音辱。数，所具反。毅，鱼既反。邪，似嗟反。 
　　[疏]“儒有”至“此者”。
　　○正义曰：此明儒有刚毅之事。“居处不淫”者，淫，谓倾邪也。言儒者性既刚毅，故居处不倾邪也。
　　○“饮食不溽”者，溽之言欲也，即浓厚也。言儒性既刚毅，故饮食常质不浓厚也。
　　○“其刚毅有如此”者，言儒者其刚强严毅有如此诸事。
　　“儒有忠信以为甲胄，礼义以为干橹；戴仁而行，抱义而处；虽有暴政，不更其所。其自立有如此者。甲，铠。胄，兜鍪也。干橹，小楯、大楯也。胄，直又反。橹音鲁。载音戴，本亦作戴。铠，开代反。兜，丁侯反。鍪，莫侯反。小楯，时准反，又音允徐辞尹反。 
　　[疏]“儒有忠信”至“此者”。
　　○此明儒者自立之事也。
　　○“忠信以为甲胄”注云“甲，铠。胄，兜鍪也。干橹，小盾也，大盾也”，甲、胄、干橹，所以御其患难。儒者以忠、信、礼、义亦御其患难，谓有忠、信、礼、义，则人不敢侵侮也。
　　○“戴仁而行”，仁之盛。
　　○“抱义而处”，义不离身。
　　○“虽有暴政，不更其所”者，更，改也。不改其志操，迥然自成立也。
　　○虽与前“自立”文同，其意异於上也。“其自立有如此者”，初第一儒言“自立”者，谓强学力行而自修立也。此经“自立”者，谓独怀仁义忠信也。
　　“儒有一亩之宫，环堵之室，筚门圭窬，蓬户瓮牖；易衣而出，并日而食；上答之不敢以疑，上不答不敢以谄。其仕有如此者。言贫穷屈道，仕为小官也。宫，为墙垣也。环堵，面一堵也。五版为堵，五堵为雉。筚门，荆竹织门也。圭窬，门旁窬也，穿墙为之如圭矣。“并日而食”，二日用一日食也。“上答之”，谓君应用其言。
　　○堵音睹，方丈为堵。筚，徐音毕，杜预云：“柴门也。”圭窬，徐音豆，《说文》云：“穿木户也。”郭璞《三苍解诂》云：“门旁小窬也，音臾。”《左传》作“窦”，杜预云：“圭窦，小户也。上锐下方，状如圭形也。”蓬，步红反。蓬户，以蓬为户也。瓮，乌贡反。牖音酉，以瓮为牖。并，必政反，注同。日，而一反。谄，本又作朓讇，敕检反。穿音川。应，应对之应。 
　　[疏]“儒有一亩之宫”至“此者”。
　　○此明儒者仕宦，能自执其操也。“儒有一亩之宫”者，一亩，谓径一步，长百步为亩。若折而方之，则东西南北各十步为宅也。墙方六丈，故云“一亩之宫”。宫，谓墙垣也。“环堵之室”者，环，谓周回也。东西南北唯一堵。
　　○“筚门圭窬”，筚门谓以荆竹织门也。杜氏云：“柴门也。”圭窬，门旁窬也，穿墙为之如圭矣，故云“圭窬”。《说文》云：“穿木为户。”《左传》作“窦”，谓门旁小户也。上锐下方，状如圭也。
　　○“蓬户瓮牖”者，蓬户，谓编蓬为户，又以蓬塞门，谓之“蓬户”。瓮牖者，谓牖窗圆如瓮口也。又云“以败瓮口为牖”。
　　○“易衣而出”者，王云“更相衣而后可以出”。如王之意，是合家共一衣，故言出更著之也。
　　○“并日而食”者，谓不日日得食，或三日二日，并得一日之食，故注云“二日用一日食”也。
　　○“上答之不敢以疑”者，上，君也。答之，谓已有言语，君应答而用之。不敢以疑，谓己决竭心力，不敢疑贰於君也。亦谓虽被信任用，不敢猜疑於君上也。言儒者仕官尽忠。
　　○“上不答不敢以谄”者，己有言语而君不用，及不见使，则己宜静默，不敢谄媚来进也。
　　○注“贫穷”至“为雉”。
　　○正义曰：“贫穷屈道，仕为小官也”者，以经云“其仕有如此者”，是仕官之人，今乃筚门圭窬，仕为小官。儒有大德而仕小官，故知“贫穷屈道”也。云“五版为堵，五堵为雉”者，定十二年《公羊传》文。引之者，证堵之大小，高一丈、长三丈为雉。
　　“儒有今人与居，古人与稽；今世行之，后世以为楷；適弗逢世，上弗援，下弗推。谗谄之民，有比党而危之者，身可危也，而志不可夺也。虽危，起居竟信其志，犹将不忘百姓之病也。其忧思有如此者。稽，犹合也，古人与合，则不合於今人也。援，犹引也，取也。推犹进也，举也。危，欲毁害之也。起居，犹举事动作。信，读如“屈伸”之“伸”，假借字也。犹，图也。信，或为“身”。
　　○稽，古奚反，注同。楷，苦骇反，法式也。援音袁，注下同。推，昌谁反，注同。谗，仕咸反。比，毗悲反，徐扶至反。信，依注为伸，音申。思，息嗣反。 
　　[疏]“儒有今人”至“此者”。
　　○此明儒者虽身不居明代，犹能忧思爱及於人之事也。
　　○“今人与居，古人与稽”者，言儒与今世小人共居住，与古人之君子意合同也。“今世行之，后世以为楷”者，楷，法式也。言儒者行事以为后世楷模法式。
　　○“適弗逢世”者，適，之也。谓己之生於浇薄之时，不逢明世也。
　　○“上弗援”者，援，引也，取也。既不逢明时，又不为君上之所引取也。
　　○“下弗推”者，下，谓民人也。推谓进，举也。言身在下，不遇之时，又不为民下所荐举也。
　　○“谗谄之民，有比党而危之”者，危，谓毁害也。既不为君所引，又不为民所荐，唯有“谗谄之民”，其群党连比共危亡巳者也。“身可危也，而志不可夺也”者，言身乃可危，而心志不可变夺也。故《论语》云“守死善道”是也。
　　○“虽危，起居竟信其志”者，起居，犹举动也；竟，终也；信，读为“伸”。虽比党之民共危己，而行事举动犹能终伸我己之志操，不变易也。
　　○“犹将不忘百姓之病也”者，犹，图也。身虽不遇其世，所图谋不忘百姓之所忧病也，言常念之也。“其忧思有如此者”，谓儒者身虽不遇，犹能忧思於人，有如在上之事也。
　　○注“信读如屈伸之伸，假借字也”。
　　○正义曰：此是“信”字，义当如“舒伸”之“伸”，但古之字皆假借此信字以为屈伸之伸也。
　　“儒有博学而不穷，笃行而不倦；幽居而不淫，上通而不困；礼之以和为贵，忠信之美，优游之法；举贤而容众，毁方而瓦合。其宽裕有如此者。不穷，不止也。幽居，谓独处时也。上通，谓仕道达於君也，既仕则不困於道德不足也。“忠信之美”，美忠信者也。“优游之法”，法和柔者也。“毁方而瓦合”，去己之大圭角，下与众人小合也。必“瓦合”者，亦君子为道不远人。
　　○行，下孟反。上，时掌反，又如字，注同。裕，羊树反。去，起吕反。远，于万反，又如字。 
　　[疏]“儒有博学”至“此者”。
　　○正义曰：此明儒有宽裕之事。
　　○“博学而不穷”者，谓广博学问而不穷止。
　　○“笃行而不倦”者，笃，犹纯也。又有纯壹之行，而行之不疲倦也。
　　○“幽居而不淫”者，幽居，谓未仕独处也；淫，谓倾邪也。君子虽复隐处，常自脩整，不倾邪也。
　　○“上通而不困”者，上通，谓身得通达於君，有道德被用也。不困，谓既在其位，必行其正，使德位相称，不为困弊不足也。以儒，德之备也。
　　○“礼之以和为贵”者，礼以体别为理，人用之尝患於贵贱有隔，尊卑不亲。儒者用之，则贵贱有礼而无间隔，故云“以和为贵”也。
　　○“忠信之美”者，见人有忠信，则己美之。
　　○“优游之法”者，优柔者，和柔也。见人和软，则己法之。
　　○“慕贤而容众”者，以见贤思齐是“慕贤”也，泛爱一切是“容众”也。
　　○“毁方而瓦合”者，方，谓物之方正有圭角锋铓也。瓦合，谓瓦器破而相合也。言儒者身虽方正，毁屈已之方正，下同凡众，如破去圭角，与瓦器相合也。
　　○注“不穷”至“远人”。
　　○正义曰：“不穷，不止也”者，恐为困穷，故云“不止”，谓不穷已。云“幽居，谓独处时也”者，既未仕，对已仕者为独处也。云“去已之大圭角，下与众人小合也”者，圭角，谓圭之锋铓有楞角。言儒者身恒方正，若物有圭角，不欲异众过甚，去其大圭角，言犹有小圭角也。“下与众人小合”，儒者不与众人合，合亦於细碎小事而相合也，则大义之事不皆合也。云“必瓦合者，亦君子为道不远人”者，言儒者必须瓦合，为屈己同凡，亦是君子为道不远离於人，与常人小合。若破圭角与瓦之相合，故云“不远人”也。皇氏云“毁己之圭角，与瓦砾而相合”，义亦通也。
　　“儒有内称不辟亲，外举不辟怨；程功积事，推贤而进达之，不望其报；君得其志，苟利国家，不求富贵。其举贤援能有如此者。“君得其志”者，君所欲为，贤臣成之。
　　○辟音避，下同。怨，於元反，又於原反。“推贤而进达之”，旧至此绝句，皇以“达之”连下为句。 
　　[疏]“儒有内称”至“此者”。
　　○此明儒者举贤能之事。
　　○“儒有内称不避亲”者，称，举也。“不辟亲”，举人以理，若祁奚举子祁午，是“不辟亲”。
　　○“外举不辟怨”者，若祁奚举雠人解狐也。按襄三年《左传》云：“祁奚请老致仕，晋侯问嗣焉。称解狐，其雠也，将立之而卒。又问焉，对曰：‘午也可。’”称其雠，不为谄。立其子，不为比。但审知其贤，故“不辟”也。
　　○“程功积事，推贤而进达之”，旧至此绝句，皇氏以“达之”连下为句。言儒者欲举人之时，必程效其功，积累其事，知其事堪可，乃推而进达之，不妄举人也。
　　○“不望其报”者，言虽进达贤人於君，不求望其报也。
　　○“君得其志，苟利国家，不求富贵”者，“君得其志”者，谓君任此儒者辅助其君，使君得其志意，所欲皆成，此儒者推贤达士无所求为，唯苟在利益国家，不於身上自求富贵也。
　　○“其举贤援能有如此”者，言儒者进达引能，有如此在上诸事也。
　　“儒有闻善以相告也，见善以相示也，爵位相先也，患难相死也，久相待也，远相致也。其任举有如此者。相先，犹相让也。“久相待”，谓其友久在下位不升，己则待之乃进也。“远相致”者，谓己得明君而仕，友在小国不得志，则相致远也。
　　○难，乃旦反。举如字，徐音据。 
　　[疏]“儒有闻善”至“此者”。
　　○此明儒者举任同类之属。前经“举贤援能”，谓疏远者；此经“任举”，谓亲近者也。
