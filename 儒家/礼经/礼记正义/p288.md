<!-- { "loadSidebar": true } -->
　　○“作而辞曰：疏食不足祭也”者，作，起也。少施氏起而辞谢，云疏粗之食，不足祭也。
　　○“吾飧”者，谓孔子食后而更飧、而强饭以答主人之意。
　　○“作而辞曰：疏食也，不敢以伤吾子”者，少施氏又起而辞谢，云疏粗之食，不可强饱，以致伤害，故云“不敢以伤吾子”。
　　纳币一束，束五两，两五寻。纳币，谓昏礼纳徵也。十个为束，贵成数。两两者合其卷，是谓五两。八尺曰寻，五两五寻，则每卷二丈也，合之则四十尺。今谓之匹，犹匹偶之云与？
　　○飧音孙。个，古贺反。卷音眷，徐纪勉反，下同。与音馀。妇见舅姑，兄弟、姑、姊妹皆立于堂下，西面，北上，是见已。妇来为供养也，其见主於尊者，兄弟以下在位，是为已见，不复特见。
　　○妇见，贤遍反，下注同。供，恭用反。养，羊尚反。复，扶又反。见诸父，各就其寝。旁尊也，亦为见时不来。女虽未许嫁，年二十而笄，礼之；妇人执其礼。虽未许嫁，年二十亦为成人矣。礼之，酌以成之。言妇人执其礼，明非许嫁之笄。燕则鬈首。既笄之后去之，犹若女有鬌紒也。
　　○鬈音权，又居阮反。去，起吕反。鬌，丁果反。音计，字又作髻。 
　　[疏]“纳币”至“鬈首”。
　　○正义曰：此一节论昏礼妇见舅姑，及女求许嫁、加笄分别之事。
　　○“纳币一束”者，谓昏礼纳财币之时，其币一束，谓十个也。“束五两”者，两个合为一卷，取配偶之义，是束五两也。一两有四十尺，八尺曰寻，五八四十，是两五寻也。今谓之匹，由匹偶也。
　　○“妇见舅姑”者，谓妇来，明日而见舅姑也。
　　○“兄弟、姑、姊妹皆立于堂下，西面北上”者，见舅姑之时，则夫之兄弟、姑、姊妹皆立于舅姑之堂下，东边西乡，以北为上，近堂为尊也。
　　○“是见已”者，舅姑在堂上，妇自南门而入，入则从於夫之兄弟、姑、姊妹前度，以因是即为相见，不复更别诣其室见之，故云“是见已”，谓是已见也。
　　○“见诸父，各就其寝”者，诸父，谓夫之伯叔也。既是旁尊，则妇於明日乃各往其寝而见之，不与舅姑同日也。
　　○“女虽未许嫁，年二十而笄，礼之”者，女子十五许嫁而笄，若未许嫁，至二十而笄，以成人礼言之。
　　○“妇人执其礼”者，贺玚云：“十五许嫁而笄者，则主妇及女宾为笄礼。主妇为之著笄，女宾以醴礼之。未许嫁而笄者，则妇人礼之，无主妇、女宾，不备仪也。”
　　○“燕则鬈首”者，谓既笄之后，寻常在家燕居，则去其笄而鬈首，谓分发为鬌紒也。此既未许嫁，虽已笄，犹为少者处之
　　韠长三尺，下广二尺，上广一尺，会去上五寸。纰以爵韦六寸，不至下五寸。纯以素，紃以五采。会，谓领上缝也，领之所用盖与纰同。在旁曰纰，在下曰纯。素，主帛也。纯六寸者，中执之，表里各三寸也。纯、纰所不至者五寸，与会去上同。紃，施诸缝中，若今时条也。
　　○“韠音必。长，直谅反。广，古旷反，下同。会，古外反，注同。纰，婢支反，又方移反，注同。纯，之闰反，又支允反，注同；徐方移反。紃音巡，徐辞均反。缝，扶用反，下同。绦，本又作条，同吐刀反。 
　　[疏]“韠长”至“五采”。
　　○正义曰：韠，韨也，长三尺，与绅齐也。下广上狭，象天地数也。
　　○“会去上五寸”者，会，谓韠之领缝也。此缝去韠上畔广五寸，谓会上下广五寸。
　　○“纰以爵韦六寸”者，谓会缝之下，韠之两边，纰以爵韦阔六寸倒摄之，两厢各三寸也。
　　○“不至下五寸”者，谓纰、韠之两边，不至韠之下畔阔五寸。
　　○“纯以素”者，素谓生帛，谓纰所不至之处，横纯之以生帛，此帛上下各阔五寸也。
　　○“紃以五采”者，紃，绦也，谓五采之绦置於诸缝之中。
　　○注“会谓”至“上同”。
　　○正义曰：韠旁缘谓之纰，上缘谓之会。以其在下总会之处，故谓之为会。此上缘缘韠之上畔，其缝广狭去上畔五寸也。云“领之所用盖与纰同”者，纰既用爵韦，会之所用无文，会、纰同类，故知会之所用与纰同也。云“纯纰所不至者五寸”者，纯，缘也。缘之所施，是两旁之纰不至下五寸之处，以素缘之。云“与会去上同”者，纯之上畔去韠下畔五寸，会之下畔去韠之上畔五寸，以其俱五寸，故云与会去上同。如诸儒所说，云会者是韠之上畔，残缘而已。去上五寸，谓与两旁之纰，去韠上畔会缝之下有五寸。若如此说，何得郑注“与会去上同”？明知会之阔狭五寸也。 

　 
卷四十四 丧大记第二十二 

　卷四十四 丧大记第二十二 　 
　　陆曰：“郑云‘以其记人君以下始死、小敛、大敛、殡葬之大事’，故以《大记》为名。” 
　　[疏]正义曰：案郑《目录》云：“名曰《丧大记》者，以其记人君以下始死、小敛、大敛、殡葬之事，此於《别录》属《丧服》。”《丧大记》者，刘元云“记谓之大者，言其委曲、详备、繁多，故云大”。
　　疾病，外内皆埽。为宾客将来问病也。疾困曰病。
　　○埽，悉报反。为，于伪反。下“为其”、“为宾”、“为主人”皆同。 
　　[疏]“外内皆埽”者，为宾客来问病者，以寻常每日皆埽，案《内则》云“鸡初鸣，咸盥漱，酒埽室堂”者，此是平生无事时，每日恒埽。今既疾病，不应更有华饰，故知埽者，为宾客来也。
　　○注“疾病曰困”。
　　○正义曰：按《既夕礼》云有疾病者齐。乃云疾病内外皆埽，是疾困曰病。此对文耳，散则通也。《檀弓》云“孔子寝疾，七日而没”是也。
　　君、大夫彻县，士去琴瑟。声音动人，病者欲静也。凡乐器，天子宫县，诸侯轩县，大夫判县，士特县。去琴瑟者，不命之士。
　　○县音玄，注同。去，起吕反，注及下注同。寝东首於北牖下，谓君来视之时也，病者恒居墉北下，或为北墉下。
　　○首，手又反，下注“南首”同。牖音酉，旧音容。下注“牖下”放此。墉音容。废床，彻亵衣，加新衣，体一人。废，去也，人始生在地，去床庶其生气反。彻亵衣，则所加者新朝服矣，互言之也。加朝服者，明其终於正也。体，手足也，四人持之，为其不能自屈伸也。
　　○床，仕良反，本或作床字。亵，息列反。新朝，直遥反，后“朝服”皆同。男女改服。为宾客来问病，亦朝服也，庶人深衣。属纩以俟绝气。纩，今之新绵，易动摇，置口鼻之上以为候。
　　○属音蜀。纩音旷，一音古旷反。易，以豉反。男子不死於妇人之手，妇人不死於男子之手。君子重终，为其相亵。 
　　[疏]“君大”至“之手”。
　　○正义曰：此明君及大夫等疾困去乐之事。君，谓诸侯也，及大夫等彻县，知不包天子者，以此篇所记，皆据诸侯以下也。
　　○注“天子”至“之事”。
　　○正义曰：案《周礼 小胥》“王宫县，诸侯轩县，卿大夫判县，士特县”。郑云：“宫县，四面象宫室。轩县去其一面，判县又去其一面，特县又去其一面。县於东方，或於阶间而已。”又云“凡县锺磬，半为堵，全为肆”。郑云：“诸侯之大夫半，天子之大夫西县钟，东县磬，士亦半。天子之士县磬而已。”案《典命》：“子、男之卿再命，其大夫壹命，其士不命。”此云不命之士，谓子、男之士。
　　○注“谓君”至“墉下”。
　　○正义曰：知“谓君来视之时也”者，案《论语 乡党》云“疾，君视之，东首，加朝服”。此云东首，故知是君来视之时也。以东方生长，故东首乡生气。云“病者恒居北牖下”者，《士丧》下篇云“东首于北牖下”，是恒在北牖下也。若君不视之时，则不恒东首，随病者所宜此熊氏所说也。今谓病者虽恒在北牖下，若君来视之时，则暂时移乡南墉下，东首，令君得南面而视之。
　　○注“废去”至“伸也”。
　　○正义曰：“人始生在地，去床庶其生气反”者，释所以病困而除床取地义也。人初生时在地，今病困而反在地，冀生气还反，得活如初生时也。云“彻亵衣，则所加者新朝服矣，互言之也”者，上云“彻亵衣”，则知所加者正也。下云“加新衣”，则知所彻者亵衣，故云互也。朝服云衣素裳也，云加朝服者，明其终於正也者，解所以加朝服义也。明君子虽卒，必以正自处也。
　　○注“为宾”至“服也”。
　　○正义曰：案《既夕礼》云“养者皆齐”。案《文王世子》云“则世子亲齐玄而养，至病困易之以朝服”，故《檀弓》云“亲始死，羔裘玄冠者，易之而已”。易羔裘玄冠，即朝服也。
　　君、夫人卒於路寝。大夫、世妇卒於適寝。内子未命，则死於下室，迁尸于寝。士、之妻皆死于寝。言死者必皆於正处也。寝、室通耳，其尊者所不燕焉。君谓之路寝，大夫谓之適寝，士或谓之適室。此变命妇言世妇者，明尊卑同也。世妇以君下寝之上为適寝。内子，卿之妻也。下室，其燕处也。
　　○適，丁历反，注同。处，昌虑反，下同。 
　　[疏]“君夫”至“于寝”。
　　○正义曰：此一经明贵贱死寝不同也。君，谓诸侯也，诸侯三寝，一正者，曰路寝，馀二曰小寝，卒归於正，故在路寝也。夫人亦有三寝，一正二小，亦卒正者也。
　　○“大夫世妇卒於適寝”者，適寝，犹今听事处也，其制异诸侯也。大夫死適寝，其妻亦死適寝也。大夫妻曰命妇，而云“世妇”，世妇是诸侯之次妇，今既明诸侯世妇尊与命妇敌，故互言见义。今命妇死於正寝，则世妇死女君次寝之上也。
　　○“内子未命，则死於下室，迁尸於寝”者，内子，卿妻也。若未为夫人所命，则初死在下室，至小敛后迁尸，乃复还其正寝也。
　　○“士之妻皆死于寝”者，亦各死其正室也，夫妻俱然，故云皆也。
　　○注“言死”至“处也”。
