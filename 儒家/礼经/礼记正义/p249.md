<!-- { "loadSidebar": true } -->
　　○“燕朋逆其师”者，以前四条皆反上教之所兴，此“燕朋”、“燕譬”，特加二条，不与上相对。燕朋，谓燕亵朋友，不相遵敬，则违逆师之教道也。
　　○“燕譬废其学”者，譬，譬喻也。谓义理钩深，或直言难晓时，须假设譬喻，然后可解。而堕学之徒，好亵慢笑师之譬喻，是废学之道也。
　　○“此六者，教之所由废也”者，结上六事，是废学之由。前兴有四，后废有六者，庾云：“不亵朋友及师之譬喻，自是学者之常理。若不为燕朋、燕譬，则亦不足以致兴。”言若作此燕朋、燕譬，则学废朁矣。
　　○注“格读”至“之冫各”。
　　○正义曰：言格是坚强，譬如地之冻，则坚强难入，故云“如冻冫各之冫各”。但今人谓地坚为冫各也。
　　君子既知教之所由兴，又知教之所由废，然后可以为人师也。故君子之教喻也，道而弗牵，强而弗抑，开而弗达。道，示之以道涂也。抑，犹杂也。开，为发头角。
　　○道音导，注“道示”及下同。强，沈其良反，徐其两反，下同。为，于伪反，下“为学者”同。道而弗牵则和，强而弗抑则易，开而弗达则思。和易以思，可谓善喻矣。思而得之则深。 
　　[疏]“君子”至“喻矣”。
　　○正义曰：此一节明君子教人方便善诱之事。
　　○“故君子之教喻也，道而弗牵”者，喻，犹晓也；道，犹示也；牵，谓牵逼。师教既识学之废兴，故教喻有节，使人晓解之法，但广开道，示语学理而巳。若人苟不晓知，亦不逼急，牵令速晓也。
　　○“强而弗抑”者，抑，推也。谓师微劝学者，使神识坚强，师当随才而与之，使学者不甚推抑其义而教之。
　　○“开而弗达”者，开，谓开发事端，但为学者开发大义头角而巳，亦不事事使之通达也。
　　○“道而弗牵则和”者，此下三句，释上三事之所由也。若心苟不晓而牵逼之，则彼心必生忿恚，师与弟子不复和亲。今若但示正道，宽柔教之，则彼心和而意乃觉悟也。
　　○“强而弗抑则易者，贺氏以为：师但劝强其神识，而不抑之令晓，则受者和易，和易亦易成也。
　　○“开而弗达则思”者，但开发义理，而不为通达，使学者用意思念，思得必深，故云“则思”也。
　　○“和易以思，可谓善喻矣”者，结上三事之功，若师能教弟子如此三事，则可谓“善教喻矣”。
　　学者有四失，教者必知之。人之学也，或失则多，或失则寡，或失则易，或失则止。此四者，心之莫同也。失於多，谓才少者。失於寡，谓才多者。失於易，谓好问不识者，失於止，谓好思不问者。
　　○好，呼报反，下“好思”、“好述”同。知其心，然后能救其失也。救其失者，多与易则抑之，寡与止则进之。教也者，长善而救其失者也。 
　　[疏]“学者”至“者也”。
　　○正义曰：此一节明教者识学者之心，而救其失也。故云“学者有四失，教者必先知之”。
　　○“人之学也，或失则多”者，一失也。假若有人才识浅小，而所学贪多，则终无所成，是失於多也。
　　○“或失则寡”者，二失也。或有人才识深大，而所学务少，徒有器调，而终成狭局，是失於寡少也。
　　○“或失则易”者，三失也。至道深远，非凡浅所能，而人不知思求，唯好泛滥外问，是失在轻易於妙道，故云“或失则易”，此是“学而不思则罔”。
　　○“或失则止”者，四失也。人心未晓知，而不肯谘问，惟但止住而自思之，终不能达其实理，此失在於自止也。此是“思而不学则殆”。
　　○“此四者，心之莫同也”者，结前四失，是由人心之异故也。
　　○“知其心，然后能救其失也”者，结救失四事。师既前识其四心之不同，故后乃能随失而救之也。“教也者，长善而救其失者也”者，使学者“和易以思”，是长善，使学者无此四者之失，是救失，唯善教者能知之。
　　善歌者使人继其声，善教者使人继其志。言为之善者，则后人乐放傚。
　　○长，丁丈反，下文及注同。教如字，一本作学，胡孝反。放，方往反。傚，胡教反。其言也约而达，微而臧，罕譬而喻，可谓继志矣。师说之明，则弟子好述之，其言少而解。臧，善也。
　　○臧，子即反。解，胡买反，下文注同。 
　　[疏]“善歌”至“志矣”。
　　○正义曰：此一节论教者若善，则能使学者继其志於其师也。言学者继师之志，记者以善歌而比喻之，故云“善歌者使人继其声”。善歌，谓音声和美，感动於人心，令使听者继续其声也。
　　○“善教者使人继其志”者，设譬既毕，故述其事，而言善教者必能使后人继其志，如善歌之人能以乐继其声，如今人传继周、孔是也。
　　○“其言也约而达”者，此释所以可继之事。言善为教者，出言寡约，而义理显达易解之。
　　○“微而臧”者，微，谓幽微。臧，善也。谓义理微妙，而说之精善也。
　　○“罕譬而喻”者，罕，少也。喻，晓也。其譬罕少而听者皆晓。
　　○“可谓继志矣”者，能为教如上，则可使后人继其志意。不继声而继志者，本为志设，故不继声也。
　　君子知至学之难易，而知其美恶，然后能博喻；能博喻然后能为师；能为师然后能为长；能为长然后能为君。美恶，说之是非也。长，达官之长。
　　○恶，乌路反，又如字。故师也者，所以学为君也，弟子学於师，学为君。是故择师不可不慎也。师善则善。《记》曰：“三王、四代唯其师。”此之谓乎！四代：虞、夏、殷、周。 
　　[疏]“君子”至“谓乎”。
　　○正义曰：此一节明为师法。君子，谓师也。教人至极之美，可以为君长之事。
　　○“君子知至学之难易”者，三王、四代所以敬师，随器与之，是至学之易；随失而救之，是至学之难。
　　○“而知其美恶”者，罕譬而喻，言约而达，是为美。反此则为恶也。
　　○“然后能博喻”者，博喻，广晓也。若知四事为主，触类长之，后乃得为广有晓解也。
　　○“能博喻然后能为师”者，前能广解，后乃可为人作师也。
　　○“能为师然后能为长”者，为师是学优，学优宜仕，故能为一官之长也。
　　○“能为长然后能为君”者，既能治一官之长有功，能为一国之君也。
　　○“故师也者，所以学为君也”，《宵雅》肄三，官其始也。师既有君德，则弟子就师可学为君之德，故前云：“君子如欲化民成俗，其必由学乎！”即是学能为君也。
　　○“是故择师不可不慎也”者，师善，则能教弟子，弟子则能为君，故弟子必宜慎择其师，不可取恶师也。
　　○“《记》曰：三王、四代唯其师”者，引旧《记》结此择师之重也。三王，谓夏、殷、周，四代，则加虞也。言三王、四代虽皆圣人，而无不择师为慎，故云“唯其师”。庾云：“举四代以兼包三王，所以重言者证前云“择师不可不慎”，即此“唯其师”之谓也。
　　凡学之道，严师为难。严，尊敬也。师严然后道尊，道尊然后民知敬学。是故君之所不臣於其臣者二：当其为尸，则弗臣也；当其为师，则弗臣也。尸，主也，为祭主也。大学之礼，虽诏於天子，无北面，所以尊师也。尊师重道焉，不使处臣位也。武王践阼，召师尚父而问焉，曰：“昔黄帝、颛顼之道存乎意，亦忽不可得见与？”师尚父曰：“在丹书。王欲闻之，则齐矣。”王齐三日，端冕，师尚父亦端冕，奉书而入，负屏而立。王下堂南面而立。师尚父曰：“先王之道不北面。”王行西、折而南，东面而立，师尚父西面道书之言。
　　○颛音专。顼，许玉反。与音馀。齐，侧皆反，下同。奉，芳勇反。折，之设反。 
　　[疏]“凡学”至“师也”。
　　○正义曰：此一节论师德至善，虽天子以下，必须尊师。
　　○“是故君之所不臣於其臣者二”者，二，谓当其为尸及师，则不臣也。此文义在於师，并言尸者，欲见尊师与尸同。
　　○“当其为尸，则弗臣也”者，若不当其时，则臣之。案《钩命决》云：“暂所不臣者五，谓师也，三老也，五更也，祭尸也，大将军也。”此五者，天子诸侯同之。此唯云尸与师者，此经本意据尊师为重，与尸相似，故特言之，所以唯举此二者，馀不言也。又按《钩命决》云：“天子常所不臣者三，唯二王之后、妻之父母、夷狄之君。不臣二王之后者，为观其法度，故尊其子孙也。不臣妻之父母者，亲与其妻共事先祖，欲其欢心。不臣夷狄之君者，此政教所不加，谦不臣也。诸侯无此礼。”
　　○“大学之礼，虽诏於天子，无北面，所以尊师也”者，此证尊师之义也。此人既重，故更言大学也。诏，告也。虽天子至尊，当告授之时，天子不使师北面，所以尊师故也。
　　○注“尊师”至“之言”。
　　○正义曰：“武主践阼”以下，皆《大戴礼 武王践阼篇》也。云“黄帝、颛顼之道存乎意，亦忽不可得见与”者，武王言黄帝、颛顼之道恒在於意，言意恒念之，但其道超忽已远，亦恍惚不可得见与。与，语辞。今检《大戴礼》唯云“帝颛顼之道”，无“黄”字，或郑见古本不与今同，或后人足“黄”字耳。云“丹书”者，师说云：“赤雀所衔丹书也。”云“端冕”者，谓衮冕也。其衣正幅与玄端同，故云“端冕”。故皇氏云“武王端冕”，谓衮冕也。《乐记》“魏文侯端冕”，谓玄冕也。云“师尚父亦端冕”者，案《大戴礼》无此文，郑所加也。云“西折而南，东面”者，案《大戴礼》唯云“折而东面”，此“西折而南”，“南”字亦郑所加。云“师尚父西面道书之言”者，皇氏云：“王在宾位，师尚父主位，故西面。”王庭之位，若寻常师徒之教，则师东面，弟子西面，与此异也。其“丹书”之言，案《大戴礼》云：“其书之言曰：敬胜怠者强，怠胜敬者亡。”《瑞书》云：“敬胜怠者吉，怠胜敬者灭，义胜欲者从，欲胜义者凶。”与《瑞书》同矣。“凡事不强则枉，不敬则不正。枉者灭废，敬者万世。以仁得之，以仁守之，其量百世。以仁得之，以不仁守之，其量十世。以不仁得之，以不仁守之，必倾其世。王闻书之言，惕然若惧，退而为戒，书於席之四端为铭”，及几、鉴、盂、盘、楹、杖、带、屦、剑、矛为铭，铭皆各有语，在《大戴礼》也。
　　善学者师逸而功倍，又从而庸之。不善学者师勤而功半，又从而怨之。从，随也。庸，功也。功之，受其道，有功於巳。善问者如攻坚木，先其易者，后其节目，及其久也，相说以解。不善问者反此。言先易后难，以渐入。
