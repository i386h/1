<!-- { "loadSidebar": true } -->
　　○难，乃旦反，下同。在上位不陵下，在下位不援上。援，谓牵持之也。
　　○援音园，注同。正己而不求於人，则无怨。上不怨天，下不尤人。“无怨”，人无怨之者也。《论语》曰：“君子求诸己，小人求诸人。”
　　○己音纪。怨，於愿反，又於元反，下及注并同。故君子居易以俟命，小人行险以徼幸。”易，犹平安也。俟命，听天任命也。险，谓倾危之道。
　　○易，以豉反，注同。徼，古尧反。 
　　[疏]“子曰”至“徼幸”。
　　○正义曰：此一节明中庸之道去人不远，但行於己则外能及物。“道不远人”者，言中庸之道不远离於人身，但人能行之於己，则中庸也。“人之为道而远人，不可以为道”，言人为中庸之道，当附近於人，谓人所能行，则己所行可以为道。若违理离远，则不可施於己，又不可行於人，则非道也，故云“人之为道而远人，不可以为道也”。
　　○“《诗》云‘伐柯伐柯，其则不远’。执柯以伐柯，睨而视之，犹以为远”，此《豳风 伐柯》之篇，美周公之诗。柯，斧柄也。《周礼》云：“柯长三尺，博三寸。”则，法也。言伐柯，斫也。柯柄长短，其法不远也，但执柯睨而视之，犹以为远。言欲行其道於人，其法亦不远，但近取法於身，何异持柯以伐柯？人犹以为远，明为道之法亦不可以远。即所不原於上，无以交於下；所不原於下，无以事上。况是在身外，於他人之处，欲以为道，何可得乎？明行道在於身而求道也。
　　○“故君子以人治人，改而止”者，以道去人不远，言人有过，君子当以人道治此有过之人。“改而止”，若人自改而休止，不须更责不能之事。若人所不能，则己亦不能，是行道在於己身也。
　　○“忠恕违道不远”者，忠者，内尽於心，恕者，外不欺物。恕，忖也。忖度其义於人。违，去也。言身行忠恕，则去道不远也。
　　○“施诸己而不愿，亦勿施於人”者，诸，於也。他人有一不善之事施之於己，己所不愿，亦勿施於人，人亦不原故也。“所求乎子以事父，未能也”，言此四者，欲明求之於他人，必先行之於己，欲求其子以孝道事己，己须以孝道事父母，故云“所求乎子以事父，未能也”。恐人未能行之。夫子，圣人，圣人犹曰我未能行，凡人当勉之无己。“所求乎臣以事君，未能也”，譬如己是诸侯，欲求於臣以忠事己，己当先行忠於天子及庙中事尸，是全臣道也。“所求乎朋友先施之，未能也”，欲求朋友以恩惠施己，则己当先施恩惠於朋友也。“庸德之行，庸言之谨”，庸，常也。谓自修己身，常以德而行，常以言而谨也。
　　○“有所不足，不敢不勉”，谓己之才行有所不足之处，不敢不勉而行之。
　　○“有馀不敢尽”，谓己之才行有馀，於人常持谦退，不敢尽其才行以过於人。
　　○“言顾行”者，使言不过行，恒顾视於行。
　　○“行顾言”者，使行副於言，谓恒顾视於言也。
　　○“君子胡不慥慥尔”，“慥慥，守实言行相应之貌”。胡，犹何也。既顾言行相副，君子何得不慥慥然守实言行相应之道也。
　　○“君子素其位而行不愿乎其外”至“行乎患难”，素，乡也。乡其所居之位，而行其所行之事，不愿行在位外之事。《论语》云：“君子思不出其位也。”乡富贵之中，行道於富贵，谓不骄、不淫也。乡贫贱之中，则行道於贫贱，谓不谄、不慑也。乡夷狄之中，行道於夷狄，夷狄虽陋，虽随其俗而守道不改。乡难患之中，行道於患难，而临危不倾，守死於善道也。
　　○“君子无入而不自得焉”者，言君子所入之处，皆守善道。在上位不陵下，此“素富贵行富贵”也。若身处富贵，依我常正之性，不使富贵以陵人。若以富贵陵人，是不行富贵之道。
　　○“在下位不援上”者，此“素贫贱行贫贱”也。援，牵持也。若身处贫贱则安之，宜令自乐，不得援牵富贵。若以援牵富贵，是不行贫贱之道。
　　○“正己而不求於人，则无怨”，此“素夷狄行夷狄”也。若身入夷狄，夷狄无礼义，当自正己而行，不得求於彼人，则被人无怨己者。《论语》云：“言忠信，行笃敬，虽之夷狄，不可弃。”
　　○“上不怨天，下不尢人”，此“素患难行患难”也。尢，过也，责也。苟皆应之患难，则亦甘为，不得上怨天下尤人，故《论语》云“不怨天，不尢人”是也。
　　○“故君子居易以俟命”者，易，谓平安也。言君子以道自处，恒居平安之中，以听待天命也。
　　○“小人行险以徼幸”，小人以恶自居，恒行险难倾危之事以徼求荣幸之道，《论语》曰“不仁者，不可以久处约”是也。
　　子曰：“射有似乎君子，失诸正鹄，反求诸其身。反求於其身，不以怨人。画曰正，栖皮曰鹄。
　　○正音征，注同。鹄，古毒反，注同。正、鹄皆鸟名也，一曰正，正也；鹄，直也。大射则张皮侯而栖鹄，宾射张布侯而设正也。栖，细兮反。君子之道，辟如行远必自迩，辟如登高必自卑。自，从也。迩，近也。行之以近者、卑者，始以渐致之高远。
　　○辟音譬，下同。迩音尔。卑音婢，又如字，注同。《诗》曰：‘妻子好合，如鼓瑟琴。兄弟既翕，和乐且耽。宜尔室家，乐尔妻帑。’”琴瑟，声相应和也。翕，合也。耽，亦乐也。古者谓子孙曰“帑”，此《诗》言和室家之道，自近者始。
　　○好，呼报反。翕，许急反。乐音洛，下及注同。耽，丁南反。帑音奴，子孙也，本又作孥，同《尚书传》、《毛诗笺》并云“子”也，杜预注《左传》云：“妻子也。”应，应对之应。和，胡卧反。子曰：“父母其顺矣乎？”谓其教令行，使室家顺。 
　　[疏]“子曰”至“妻帑”。
　　○正义曰：以上虽行道在於己身，故此一节覆明行道在身之事，以射譬之。
　　○“射有似乎君子”者，言凡人之射，有似乎君子之道。
　　○“失诸正鹄，反求诸其身”者，诸，於也；求，责也；正，谓宾射之侯；鹄，谓大射之侯。言射者失於正鹄，谓矢不中正鹄。不责他人，反乡自责其身，言君子之人，失道於外，亦反自责於己。“君子之道，譬如行远必自迩，譬如登高必自卑”者，自，从也；迩，近也；卑，下也。行之以远者近之始，升之以高者卑之始，言以渐至高远。不云近者远始，卑者高始，但勤行其道於身，然后能被於物，而可谓之高远耳。
　　○“《诗》云妻子好合，如鼓瑟琴。兄弟既翕，和乐且耽”，此《小雅 常棣》之篇，美文王之诗。记人引此者，言行道之法自近始，犹如诗人之所云，欲和远人，先和其妻子兄弟，故云妻子好合，情意相得，如似鼓弹瑟与琴，音声相和也。兄弟尽皆翕合，情意和乐且复耽之。耽之者，是相好之甚也。“宜尔室家，乐尔妻帑”者，宜善尔之室家，爱乐尔之妻帑。帑，子也。古者谓子孙为帑，故《甘誓》云：“予则帑戮汝。”於人则妻子为帑，於鸟则鸟尾为帑。《左传》云“以害鸟帑”是也。
　　○“子曰父母其顺矣乎者”。
　　○正义曰：因上和於远人，先和室家，故此一经次之。“父母其顺矣乎”，谓父母能以教令行乎室家，其和顺矣乎。言中庸之道，先使室家和顺，乃能和顺於外，即上云道不远、施诸己。
　　子曰：“鬼神之为德，其盛矣乎！视之而弗见，听之而弗闻，体物而不可遗。体，犹生也。可，犹所也。不有所遗，言万物无不以鬼神之气生也。使天下之人，齐明盛服，以承祭祀。洋洋乎如在其上，如在其左右。明，犹洁也。洋洋，人想思其傍僾之貌。
　　○齐，侧皆反，本亦作斋。洋音羊。傍，皇薄刚反，谓左右也，徐方冈反。僾，徐於恺反，又音爱。《诗》曰：‘神之格思，不可度思，矧可射思。’格，来也。矧，况也。射，厌也。思，皆声之助。言神之来，其形象不可亿度而知，事之尽敬而已，况可厌倦乎。
　　○格，古百反。度，待洛反，注同。矧诗忍反，注同。射音亦。厌，於艳反，字又作“厭”，下同。尽，子忍反。夫微之显，诚之不可揜，如此夫。”言神无形而著，不言而诚。
　　○揜音掩，於检反。此夫音扶。著，张虑反。 
　　[疏]“子曰”至“此夫”。
　　○正义曰：此一节明鬼神之道无形，而能显著诚信。中庸之道与鬼神之道相似，亦从微至著，不言而自诚也。
　　○“体物而不可遗”者，体，犹生也；可，犹所也。言万物生而有形体，故云“体物而不可遗”者，言鬼神之道，生养万物，无不周遍而不有所遗，言万物无不以鬼神之气生也。
　　○“使天下之人，齐明盛服，以承祭祀”者，明，犹絜也。言鬼神能生养万物，故天下之人齐戒明絜，盛饰馀服以承祭祀。
　　○“洋洋乎如在其上，如在其左右”者，言鬼神之形状，人想像之，如在人之上，如在人之左右，想见其形也。
　　○“诗曰：神之格思，不可度思，矧可射思”者，格，来也；思，辞也；矧，况也；射，厌也。此《大雅 抑》之篇，剌厉王之诗。诗人剌时人祭祀懈倦，故云神之来至，以其无形不可度知，恒须恭敬，况於祭祀之末可厌倦之乎？言不可厌倦也。记者引《诗》，明鬼神之所尊敬也。
　　○“夫微之显”者，言鬼神之状微昧不见，而精灵与人为吉凶，是“从微之显”也。
　　○“诚之不可揜”者，言鬼神诚信，不可揜蔽。善者必降之以福，恶者必降之以祸。“如此夫”者，此诗人所云，何可厌倦？夫，语助也。此鬼神即与《易 系辞》云“是故知鬼神之情状，与天地相似”，以能生万物也。案彼注：“木火之神生物，金水之鬼终物。”彼以春夏对秋冬，故以春夏生物，秋冬终物。其实鬼神皆能生物、终物也，故此云“体物而不可遗”。此虽说阴阳鬼神，人之鬼神亦附阴阳之鬼神，故此云“齐明盛服，以承祭祀”，是兼人之鬼神也。
　　子曰：“舜其大孝也与？德为圣人，尊为天子，富有四海之内，宗庙飨之，子孙保之。保，安也。
　　○与音馀。故大德必得其位，必得其禄，必得其名，必得其寿。名，令闻也。
　　○闻音问，下令闻同。故天之生物，必因其材而笃焉。材，谓其质性也。笃，厚也。言善者天厚其福，恶者天厚其毒，皆由其本而为之。故栽者培之，倾者覆之。栽读如“文王初载”之“栽”。栽犹殖也。培，益也。今时人名草木之殖曰“栽”，筑墙立板亦曰“栽”，栽或为“兹”。覆，败也。
