<!-- { "loadSidebar": true } -->
　　○孔子曰：“？使人吊如？之父母死则女之家亦使人吊必使人吊者，未成兄弟。父丧称父，母丧称母。礼宜各以其敌者也。父使人吊之，辞云：“某子闻某之丧，某子使某如何不淑。”母则若云，宋荡伯姬，闻姜氏之丧，伯姬使某如何不淑。凡吊辞耳。父母不在，则称伯父世母。吊礼不可废也。伯父母又不在，则称叔父母。婿巳葬，婿之伯父致命女氏曰：‘某之子有父母之丧，不得嗣为兄弟，使某致命。’女氏许诺而弗敢嫁，礼也。必致命者，不敢以累年之丧，使人失嘉会之时。
　　○累，力弭反。婿免丧，女之父母使人请，婿弗取而后嫁之，礼也。请，请成昏。女之父母死，婿亦如之。”女免丧，婿之父母亦使人请，其巳葬时亦致命。 
　　[疏]“曾子”至“如之”。
　　○正义曰：此一节论昏娶遭丧之事，各随文解之。
　　○注“必使”至“兄弟”。
　　○正义曰：以夫妇有兄弟之义，故下云“不得嗣为兄弟”。或据婿於妻之父母有緦服，故得谓之为兄弟也。
　　○“父丧称父，母丧称母”，礼各宜以敌，若彼家父死，则此家遣使吊，当称此家父遣使吊也。若彼家母死，则此家亦称母遣使吊也。
　　○注“某子”至“一耳”。
　　○正义曰：某子，谓此父姓位，某之丧者，谓若彼家死者之身。“某子使某如何不淑”者，某子还指此父姓位。使某，某是使者之名。淑，善也。致辞云如何不善。云“母则若云，宋荡伯姬闻姜氏之丧”者，郑假说为文，故云“若宋荡伯姬”。据此婿家之母姜氏之丧，据彼女家之母伯姬使某如何不淑者，某谓使者之名。按僖二十五年经云，“宋荡伯姬来逆妇”，是宋国公子荡之妻，元是鲁女，既嫁与荡氏为妻，故云“宋荡伯姬”也。今为其子来迎鲁公之女而为妇，鲁之夫人多是齐女，故称姜氏。姜氏若荡伯姬遣使来吊，则云“闻姜氏之丧”。云“凡吊辞一耳”者，谓男吊女家，女吊男家，皆云“使某如何不淑”，是吊辞一也。
　　○“父母不在，则称伯父世母”，此家父不在，彼家父亡，则称伯父某子使某，伯父某亦不在，则称叔父某子使某。若此家母不在，彼家母亡，则称伯母某氏叔母某氏使某，直云父母不在不云没亡，则兼没亡及馀不在也。
　　○“婿已葬，婿之伯父致命女氏”。
　　○“必待巳葬”者，葬后哀情稍杀，始兼他事，不待逾年者，不可旷年废人昏嫁也。不得嗣为兄弟者，夫妇有兄弟之义，或据婿为妻父母有緦麻之服，故谓之兄弟。
　　○“婿免丧，女之父母使人请”，婿免丧之后则应迎妇，必须女之父母请者，以婿家既葬，致命於已，婿既免丧，所以须请也。女之父母死，婿亦如之。女之父母死，已葬之后，女之伯父致命於男氏，曰“某之子有父母之丧，不得嗣为兄弟，使某致命”，男氏许诺，而不敢娶。女免丧，婿之父母使人请，女家不许婿而后别娶，礼也。阳唱阴和，婿之父母使人请昏，而女家得有不许者，亦以彼初葬讫，致命於已故也。
　　曾子问曰：“亲迎女在涂，而婿之父母死，如之何？”孔子曰：“女改服，布深衣，缟总以趋丧。布深衣、缟总，妇人始丧未成服之服。
　　○迎，鱼敬反，下同。缟，古老反。总音揔。 
　　[疏]“曾子”至“趋丧”。
　　○正义曰：“女改服”者，谓女在涂闻舅姑丧，即改嫁时之衣服。嫁服者，士妻褖衣，大夫妻展衣，卿妻则鞠衣。故《士昏礼》云：“女次纯衣。”纯衣即褖衣也。
　　○注“布深”至“之服”。
　　○正义曰：深衣谓衣裳相连，前后深邃，故曰“深衣”。缟，白绢也。总，朿发也，长八寸。女在涂，以其闻丧，即改嫁服，故云“未成服之服”也。《士丧礼》注“始死，妇人将斩衰者，去笄而纚，将齐衰者，骨笄而纚。至将敛时，则妇人亦去笄纚而髽”，皆不云缟总，文或略也。
　　女在涂，而女之父母死，则女反。”奔丧服期。
　　○期，居宜反，下同。“如婿亲迎，女未至，而有齐衰大功之丧，则如之何？” 
　　[疏]注“奔丧服期”。
　　○正义曰：经云“女反”，故知“奔丧”。《丧服》期云“女子子在室为父，箭笄髽，衰三年”，今既在涂，非复在室，故知“服期”。但在室之女父卒，为母亦三年。今既在涂，故为父母同皆期也。於时女亦改服布深衣缟总，反而奔丧。
　　孔子曰：“男不入，改服於外次。女入，改服於内次，然后即位而哭。”不闻丧即改服者，昏礼重於齐衰以下。曾子问曰：“除丧则不复昏礼乎？”复犹偿也。
　　○偿音尝。孔子曰：“祭过时不祭，礼也。又何反於初？”重喻轻也。同牢及馈飨相饮食之道。
　　○过，古卧反。饮，於鸩反。食音嗣。
　　○孔子曰：“嫁女之家，三夜不息烛，思相离也。亲骨肉也。
　　○离，力智反。取妇之家，三日不举乐，思嗣亲也。重世变也。 
　　[疏]“孔子”至“而哭”。
　　○正义曰：女既未至，闻婿家有齐衰大功之丧，则废其昏礼，男女变服就位哭。男谓婿也，不入大门，改其亲迎之服，服深衣於门外之次。女谓妇也，入大门，改其嫁服，亦深衣於门内之次。男女俱改服毕，然后就丧位而哭，谓於婿家为位也。皇氏以为就丧家为位哭也。然曾子唯问齐衰大功，不问小功者，以小功轻，不废昏礼待昏礼毕乃哭耳，故《杂记》云“小功可以冠子取妇”，明与大功及期异也。此文据婿家齐衰大功之丧。若女家齐衰大功之丧，皇氏云“女不反归，其改服即位，与男家亲同也”。此不见丧而改服，《奔丧礼》注云“不见丧，不改服者“，崔氏云：“奔丧不见，丧不改服，谓不改素冠而著免，其改吉服著布深衣素冠，闻丧即改之。”
　　○注“不闻”至“以下”。
　　○正义曰：上文云女闻婿之父母丧，在涂即改服。今女闻婿齐衰大功之丧，入门始改服，故云“不闻丧即改服者，昏礼重於齐衰以下”者，按《礼运》云：“三年之丧，与新有昏者，期不使。”又《王制》云：“齐衰大功，三月不从政。”是昏礼重於齐衰以下也。此谓在涂闻齐衰大功废昏礼。若妇巳揖让入门，内丧则废，外丧则行昏礼，约上《冠礼》之文。此熊氏之说。然昏礼重於冠，故《杂记》云“大功之末，可以冠子；小功之末，可以取妻”也。
　　○注“复犹偿也”。
　　○正义曰：复是反覆之义，故为偿也。曾子以初昏遭丧，不得成礼，除丧之后，岂不酬偿，更为昏礼乎？
　　○“孔子曰，祭过时不祭，礼也。又何反於初”，过时不祭，谓四时常祭也。谓祭重而昏轻，重者过时尚废，轻者不复可知。熊氏云：“若丧祭及禘祫祭，虽过时，犹追而祭之。”故《禘祫志》云：“昭十一年齐归薨。十三年会于平丘，冬，公如晋，不得祫。至十四年乃追而祫之，十五年乃禘也。”又僖公八年春当禘，以正月会王入于洮，故七月而禘，故《杂记》云“三年之丧既<索页>，其练祥皆行”，是追行前练祥祭也。
　　○注“重喻”至“之道”。
　　○正义曰：祭祀是奉事鬼神，故为重。昏礼是生人燕饮，故为轻。喻，明也。据重者尚废，以明轻者废可知也，故云“重喻轻也”。
　　○注“重世变也”。
　　○正义曰：所以不举乐者，思念巳之取妻嗣续其亲，则是亲之代谢，所以悲哀感伤，重世之改变也。
　　三月而庙见，称来妇也。择日而祭於祢，成妇之义也。”谓舅姑没者也。必祭，成妇义者，妇有供养之礼，犹舅姑存时，盥馈特豚於室。
　　○供，九用反。养，羊尚反。盥馈音管；下其位反。
　　○曾子问曰：“女未庙见而死，则如之何？”孔子曰：“不迁於祖，不祔於皇姑，婿不杖、不菲、不次，归葬于女氏之党，示未成妇也。”迁，朝庙也。婿虽不备丧礼，犹为之服齐衰也。
　　○菲一本作屝，扶畏反，草屦。朝，直遥反。为，于伪反，下“为庶母”、“为其”、下文“君为”皆同。
　　○曾子问曰：“取女有吉日而女死，如之何？”孔子曰：“婿齐衰而吊，既葬而除之。夫死亦如之。”未有期三年之恩也。女服斩衰。 
　　[疏]“三月”至“义也”。
　　○正义曰：此谓舅姑亡者，妇入三月之后，而於庙中以礼见於舅姑，其祝辞告神，称来妇也。谓选择吉日，妇亲自执馔，以祭於祢庙，以成就妇人盥馈之义。
　　○注“谓舅”至“於室”。
　　○正义曰：若舅姑存者，於当夕同牢之后，明日妇执枣栗腶脩见於舅姑。见讫，舅姑醴妇。醴妇讫，妇以特豚盥馈舅姑。盥馈讫，舅姑飨妇，更无三月庙见之事。此是《士昏礼》之文。若舅姑既没，虽昏夕同牢礼毕，明日无见舅姑盥馈之事，至三月乃奠菜於舅姑之庙，故《昏礼》云“舅姑既没，则妇入。三月乃奠菜”是也。昏礼奠菜之后，更无祭舅姑之事，此云“祭於祢”者，正谓奠菜也。则庙见奠菜、祭祢是一事也。熊氏云：“如郑义，则从天子以下至於士，皆当夕成昏。”舅姑没者，三月庙见，故成九年季文子如宋致女，郑云致之使孝，非是始致於夫妇也。又隐八年郑公子忽先配而后祖，郑以祖为祖道之祭，应先为祖道然后配合。今乃先为配合，而后乃为祖道之祭。如郑此言，是皆当夕成昏也。若贾、服之义，大夫以上，无问舅姑在否，皆三月见祖庙之后，乃始成昏，故讥郑公子忽先为配匹，乃见祖庙，故服虔注云“季文子如宋致女”，谓成昏。是三月始成昏，与郑义异也。若舅姑偏有没者，庾氏云：“昏夕厥明，即见其存者，以行盥馈之礼，至三月不须庙见亡者。”崔氏云：“厥明妇盥馈於其存者，三月庙见於其亡者。”未知孰是。此盥馈庙见，皆谓適妇。其庶妇，按《士昏礼》：“庶妇则使人醮之，妇不馈。”注云：“使人醮之，不飨也。不馈者，共养统於適也。”以此言之，则庶妇不馈舅姑，舅姑不飨也，使人醮之以酒而巳。既不馈，亦不庙见也。《昏礼》唯云“不馈”，不云不见，则庶妇亦以枣栗腶脩见舅姑也。三月庙见之礼，必待三月，一时天气改变，乃可以事神也。
　　○“不迁”至“妇也”。
　　○妇既死於巳寝，将反葬於女氏之党，故其柩不迁移朝於婿之祖庙，言祔祭之时，又不得祔於皇姑庙也。皇，大也，君也。称皇者，尊之也。凡人为妻，齐衰杖而菲屦。今婿为之不杖、不菲、不次。菲，草屦也。不次谓不别处止哀次也。婿为妻合服齐衰杖而菲屦，及止哀次。今未庙见而死，其婿唯服齐衰而巳，其柩还归葬於女氏之党，以其未庙见，不得舅姑之命，示若未成妇。然其实巳成妇，但示之未成妇礼，欲见其不敢自专也。
　　○注“犹为之服齐衰也”。
