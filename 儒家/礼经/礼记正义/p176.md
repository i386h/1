<!-- { "loadSidebar": true } -->
　　○“欲察物而不由礼，弗之得矣”者，心由内所识，是可节是礼也。言若外欲观察万物，而心不由礼，则察物不能得也。
　　○“故曰：礼也者，物之致也”者，引旧语结察物必须礼也。致犹至极也。无礼既不为民物敬信，故礼所为万物之至极也。
　　是故昔先王之制礼也，因其财物而致其义焉尔，故作大事必顺天时，大事，祭祀也。《春秋传》曰：“启蛰而郊，龙见而雩，始杀而尝，闭蛰而烝。”
　　○烝，之承反。为朝夕必放於日月，日出东方，月生西方。为高必因丘陵，谓冬至祭天於圆丘之上。为下必因川泽。谓夏至祭地於方泽之中。是故天时雨泽，君子达亹亹焉。达犹皆也。亹亹，勉勉也。君子爱物，见天雨泽，皆勉勉劝乐。
　　○亹，亡匪反，徐音尾。乐音洛。 
　　[疏]“是故”至“亹焉”。
　　○正义曰：此一节论必因其财物之性而事天地。
　　○“因其财物而致其义焉尔”者，财物犹云才性也，礼既为一切万物之至极，故圣人制礼，因万物之才性而致其义也。
　　○“故作大事必顺天时”者，自此以下，皆因财物之事也。但财物大莫过於天，故顺天时而行也。顺於天时，其事在下。
　　○“为朝夕必放於日月”者，亦顺天时也。为朝，谓天子春分之日，朝日於东门之外；为夕，谓天子秋分之夕，祀月於西门之外也。日是阳，故朝旦用事；月为阴，故夕晚用事也。日旦出自东方，故於东方而朝之；月初生出自西方，故於西方而祀之。朝礼有东西之异，是放法於日月之始。
　　○“为高必因丘陵”者，为高，谓冬至祭皇天大帝耀魄宝也。丘陵，谓圆丘，天圆而高，故祭其天神於圆丘之上也。是为高必因丘陵也。
　　○“为下必因川泽”者，为下，谓夏至祭昆仑之神也。川泽，方泽也。地方而下，故祭其神於方泽，是为下必因川泽也。
　　○“是故天时雨泽，君子达亹亹焉”者，达犹皆也。亹亹，勉勉劝乐之貌也。君子，谓天子也。天以高圆为质，地以下方为体，天子爱物为用，故天地感祭而降雨泽，天子皆爱物生而勉勉劝乐，所以与天地合德也。
　　○注“大事”至“而烝”。
　　○正义曰：案成十三年《左传》云：“国之大事，在祀与戎。”故知大事谓祭祀也。引《春秋传》者，桓五年《左传》文。云“启蛰而郊”者，谓夏正建寅之月，蛰虫启户，郊祭天也。云“龙见而雩”者，谓建巳之月，龙星昏而见，雩祭天求雨也。云“始杀而尝”者，谓建酉之月，阴气始杀而尝祭宗庙也。云“闭蛰而烝”者，谓建亥之月，烝祭宗庙。烝，众也。万物皆成，可荐者众。
　　是故昔先王尚有德，尊有道，任有能，举贤而置之，聚众而誓之。古者将有大事，必选贤誓众，重事也。是故因天事天，天高，因高者以事也。因地事地，地下，因下者以事也。因名山升中于天，名犹大也。升，上也。中犹成也。谓巡守至於方狱，燔柴祭天，告以诸侯之成功也。《孝经说》曰：“封乎泰山，考绩燔燎，禅乎梁甫，刻石纪号也。”
　　○上，时掌反。守，手又反。燎，力妙反，又力吊反。禅，善战反。梁父音甫，本亦作甫。因吉土以飨帝于郊。吉土，王者所卜而居之土也。飨帝于郊，以四时所兆，祭於四郊者也。今汉亦四时迎气，其礼则简。升中于天，而凤凰降，龟龙假。功成而太平，阴阳气和，而致象物。
　　○假音格，至也。飨帝於郊，而风雨节寒暑时。五帝主五行，五行之气和，而庶徵得其序也。五行木为雨，金为旸，火为燠，水为寒，土为风。
　　○旸音阳。燠，於六反。是故圣人南面而立，而天下大治。南面立者视朝。
　　○治，直吏反，及下注同。 
　　[疏]“是故”至“大治”。
　　○正义曰：上经论作大事，必顺天时，故此经明举贤任能，敬事天地，遂致龟龙降集，寒暑顺时。
　　○“尚有德”者，谓贵尚有德之人。“尊有道”者，谓尊崇有道之士。
　　○“任有能”者，谓使任有能之众。
　　○“举贤而置之，聚众而誓之”者，谓至将祭之时，选举贤能，置之在於祭位，则射以择士是也。而又聚集其众，而誓戒之，则其有不恭，则服大刑是也。
　　○“是故因天事天”者，谓因天体之高，以高处以事天，则上文为高必因丘陵是也。
　　○“因地事地”者，地体卑下，因卑下之处以事地，则前文为下必因川泽是也。
　　○“因名山升中于天”者，此还因天事天，但事天非在一所，此谓封禅之时。中，成也。谓天子巡守，至方岳之下，因此有名之大山升进诸侯成功之事，以告於天。
　　○“因吉土以飨帝于郊”者，此谓祭五方之帝，因其所卜吉土以为都，飨祭五方之帝於都之四郊。
　　○“升中于天，而凤凰降，龟龙假”者，假，至也。此覆说上文升中于天，以天下太平，故凤凰随德而降，龟龙感化而至。
　　○“飨帝於郊，而风雨寒暑时”者，覆说前文，因吉土以飨帝，以阴阳顺序，故风雨应节，寒暑顺时。然上因天事天，因地事地，是圆丘方泽，不有感致者。以圆丘方泽等，未太平之时，未能感致，故不云升中于天。此是大平之后，故致凤凰与龟龙。吉土飨帝，虽未太平，已行此礼，但功成之后，阴阳弥更顺之，故举以言焉。若据太平飨帝则致时和，自然圆丘方泽太平之时致祥瑞可知。
　　○“是故圣人南面而立，而天下大治”者，以其尚德尊贤，奉天事地，阴阳既合，嘉瑞并来，以是之故，圣人但南面而立，朝夕视朝，而天下大治。
　　○注“名犹”至“号也”。
　　○正义曰：大山，谓方岳也。巡守至於方岳，燔柴祭天，告以诸侯之成功也，此谓封禅也。太平乃封禅，其封禅必因巡守而为之。若未太平，但巡守而已。其未太平，巡守之时，亦燔柴以告至，故《王制》说天子巡守必先柴。若太平巡守之时，初到方岳，以燔柴告至之后，乃考诸侯功绩，及封土为坛，更燔柴祭天，告诸侯之成功也。此唯泰山为之，馀岳则否。其巡守则每岳皆至也。而皇氏云：“太平乃巡守。”案《诗 颂 时迈》：“巡守告祭柴望。”《时迈》，武王之诗，而有巡守之礼，武王未太平，何得云太平乃巡守？其义非也。云“《孝经》说曰”至“刻石纪号”，皆《孝经纬》文也。“封乎泰山”者，谓封土为坛，在於泰山之上。“考绩燔燎”者，谓考诸侯功绩燔柴，燎牲以告天。“禅乎梁甫”者，禅读为墠，谓除地为墠，在於梁甫，以告地也。梁甫是泰山之旁小山也。“刻石纪号也”者，谓刻石为文，纪录当代号谥。案《白虎通》云：“王者易姓而起，必升封泰山何？报告之义。所以必於泰山何？万物之所，交代之处也。必於其上何？因高告高，顺其类，故升封者增高也。下禅梁甫之基，广厚也。”“刻石纪号”者，著已之功迹以自劝也。增泰山之高以报天，附梁甫之基以报地。或曰封者，金泥银绳，或曰石泥金绳，封之印玺，故孔子曰：“封泰山，观易姓而王可得数者七十有馀，三皇禅於绎绎之山，五帝禅於亭亭之山，三王禅於梁甫之山。”绎绎，无穷之意。禅於有德者，而居之无穷已。亭亭者，制度审谛，道德著明。“梁甫”者，梁，信也；甫，辅也，信辅天地之道。今案《书说》禅者除地为墠，而《白虎通》云“以禅让有德”其义非也。案《史记 封禅书》：齐桓公欲行封禅，管仲谏止，辞云：自古封禅七十二家，夷吾所识十有二焉。昔有无怀氏封泰山禅云云。伏牺氏封泰山禅云云。神农、炎帝、黄帝、颛顼、帝喾、尧、舜、禹、汤、周成王皆封泰山。唯禹禅会稽，成王禅社首，其馀皆禅云云者，亦泰山旁小山名也。但《白虎通》与《史记》禅处不同，未知孰是也。《白虎通》又云：“王所以巡守何？巡者循也，守者牧也，谓循行天下，长人道德。大平恐远近不同，政化幽隐，有不得其所者，故必自行之，谨敬重民之至也。”熊氏云：“大平乃巡守。”其义非也，已难於上。
　　○注“吉土”至“则简”。
　　○正义曰：“飨帝于郊，以四时所兆，祭於四郊者也”，谓木帝於东郊，火帝於南郊，金帝於西郊，水帝於北郊，土帝亦於南郊。又王者各祭感生之帝於南郊，故《小宗伯》云“兆五帝於四郊”，谓此也。
　　○注“五帝”至“为风”。
　　○正义曰：“五帝主五行”者，即苍帝灵威仰之属，分主五行，各主七十二日，故《坤灵图》云“五帝，东方木色苍，七十二日”云云是也。云“庶徵得其序也”者，即《尚书 洪范》“八曰念用庶征”。庶，众也；徵，验也，谓众行得失之验。云“五行木为雨，金为旸，火为燠，水为寒，土为风”，案《洪范》：“曰肃，时雨若；曰乂，时旸若；曰哲，时燠若；曰谋，时寒若；曰圣，时风若。”是五行之气，各有所主也。郑义五行所主如此也。
　　天道至教，圣人至德。目下事也。庙堂之上，罍尊在阼，牺尊在西。庙堂之下，县鼓在西，应鼓在东。礼乐之器，尊西也。小鼓谓之应牺，《周礼》作“献”。
　　○罍音雷。牺，素河反，注及下同。县音玄。应，应对之应。作献，本又作戏，同素河反，下同。君在阼，夫人在房。人君尊东也。天子诸侯，有左右房。大明生於东，月生於西。此阴阳之分，夫妇之位也。大明，日也。分，扶问反。
　　○君西酌牺象，夫人东酌罍尊，象日出东方而西行也，月出西方而东行也。《周礼》曰：“春祠夏禴，祼用鸡彝鸟彝，皆有舟。其朝践用两献尊，其再献用两象尊，皆有罍，诸臣之所酢。”
　　○夏禴，户嫁反，下音药。祼，古乱反。彝，徐音夷。礼交动乎上，乐交应乎下，和之至也。言交乃和。 
　　[疏]“天道”至“至也”。
　　○正义曰：此一节明天道用教以示人，圣人则放之以为德，故君立於阼以象日，夫人在西房以象月。
　　○“天道至教”者，谓天垂日月以示人，以至极而为之教。
　　○“圣人至德”者，圣人法天之至极而为德。
　　○“庙堂之上，罍尊在阼，牺尊在西”者，罍尊在阼，谓夫人所酌也。牺尊在西，谓君所酌也。
