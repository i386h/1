<!-- { "loadSidebar": true } -->
　　故礼之教化也微，其止邪也於未形，使人日徙善远罪而不自知也，是以先王隆之也。《易》曰：“君子慎始，差若豪氂，缪以千里。”此之谓也。隆，谓尊盛之也。始，谓其微时也。
　　○邪，似嗟反。远，于万反。差，初隹反，徐初宜反。豪，户刀反，依字作毫。氂，李其反，徐音来，本又作釐。缪音谬。 
　　[疏]“故礼”至“谓也”。
　　○正义曰：“故礼之教化也微”者，言礼之教人豫前，事微之时豫教化之，又教化之时，依微不甚指斥。
　　○“其止邪也於未形”者，谓止人之邪，在於事未形著，是教化於事微者也，使人至之也。又使人日日徙善、远於罪恶而不自觉知。是教化依微，不甚指斥。为此之故，是以先世之王隆尚之也。
　　○“《易》曰：君子慎始，差若豪氂，缪以千里，此之谓也”者，此《易 系辞》文也。言君子谨慎事之初始，差错若豪氂之小，至后广大错缪以至千里之大。引之者，证礼之防人在於未形著之前。若初时不防，则后致千里之缪，故云“此之谓也”。 

　 
卷五十 哀公问第二十七 

　卷五十 哀公问第二十七 　 
　　陆曰：“鲁哀公也。郑云：‘善其问礼，著谥以显之。’” 
　　[疏]正义曰：案郑《录目》云：“名曰《哀公问》者，善其问礼，著谥显之也，此於《别录》属《通论》。”但此篇哀公所问，凡有二事，一者问礼，二者问政。问礼在前，问政在后。
　　哀公问於孔子曰：“大礼何如？君子之言礼，何其尊也？”孔子曰：“丘也小人，不足以知礼。”谦不答也。君曰：“否，吾子言之也。”孔子曰：“丘闻之，民之所由生，礼为大，非礼无以节事天地之神也，非礼无以辨君臣、上下、长幼之位也，非礼无以别男女、父子、兄弟之亲，昏姻疏数之交也。君子以此之为尊敬然。言君子以此故尊礼。
　　○长，于丈反。别，彼列反。数，色角反。然后以其所能教百姓，不废其会节。君子以其所能於礼，教百姓，使其不废此上事之期节。有成事，然后治其雕镂、文章、黼黻以嗣。上事行於民，有成功，乃后续以治文饰，以为尊卑之差。
　　○彫，本亦作雕。镂，力豆反。黼音甫。黻音弗。其顺之，然后言其丧筭，备其鼎俎，设其豕腊，脩其宗庙，岁时以敬祭祀，以序宗族。即安其居，节丑其衣服，卑其宫室，车不雕几，器不刻镂，食不贰味，以与民同利。昔之君子之行礼者如此。言，语也。筭，数也。即，就也。丑，类也。几，附缠之也。言君子既尊礼，民以为顺，乃后语以丧祭之礼，就安其居处，正其衣服，教之节俭，与之同利者，上下俱足也。
　　○筭，悉让反。备其鼎俎，本亦无此句。腊音昔。卑如字，又音婢。几音祈，注同。语以，鱼据反。公曰：“今之君子胡莫行之也？”孔子曰：“今之君子好实无厌，淫德不倦，荒怠敖慢，固民是尽，午其众以伐有道，求得当欲不以其所。昔之用民者由前，今之用民者由后，今之君子，莫为礼也。”实，犹富也。淫，放也。固，犹故也。午其众，逆其族类也。当，犹称也。所，犹道也。由前，用上所言；犹后，用下所言。
　　○好，呼报反。厌，於艳反。敖，五报反。午，五故反，一音如字，注同；王肃作迕，迕，违也。当，丁浪反，注同。称，尺证反。 
　　[疏]“哀公”至“礼也”。
　　○正义曰：此一节是哀公问礼之事。“大礼何如”者，以礼之所用，其事广大，包含处广，故云“大礼”。
　　○“君子之言礼何其尊也”者，哀公问夫子云：贤人君子言说礼之事重，此礼何事可尊？问其所尊之事意。
　　○“君曰：否，吾子言之也”者，孔子既辞以不堪足以识知於礼。君，谓哀公，哀公止其谦让曰：“否。”否，不也，言不得谦退，吾子但言说之也。
　　○“然后以其所能教百姓”者，人君既知所生由礼，故尊而学之，学之既能，回持此能以教百姓也。
　　○“不废其会节”者，会，由期也。期节，谓天地、君臣、男女之期节也。既教百姓，故使百姓不废此三事之期节也。
　　○“有成事”者，谓有上三事行於民，有成功之事，故云“有成事”，则上事天地、辨君臣、别男女等之事。
　　○“然后治其雕镂、文章、黼黻以嗣”者，言既有在上诸事，然后圣人能治理其雕画刻镂、文章、黼黻以嗣续其事，便每事有尊卑上下文彩之异。
　　○“其顺之”者，谓其民也。君既尊敬於礼，故民得教而百姓顺从之。
　　○“然后言其丧筭”者，言，犹示语也；筭数也。民既从顺，然后示语其丧纪节数以教之也。
　　○“设其豕腊”者，谓丧中之奠，有豕有腊也。前示服数，后设丧奠之礼也。
　　○“脩其宗庙，岁时以敬祭祀”者，谓除服之后，又教为之宗庙，以鬼享之。
　　○“以序宗族”者，又教祭祀末，留同姓燕饮，序会宗族也。
　　○“即安其居”者，即，就也。就安其居，谓随其风俗、山川、溪谷之异而安之，不使山者居川，渚者居中原是也。
　　○“节丑其衣服”者，节，正也；丑，类也。又正其民衣服，使得其类也。衣服异宜，器械异制是也。
　　○“卑其宫室”者，制使有度，不峻宇雕墙也。
　　○“车不雕几”者，几，谓沂鄂也。谓不雕镂，使有沂鄂也。
　　○“器不刻镂”者，谓常用之器不用采饰。
　　○“食不贰味”者，谓不副贰肴膳也。
　　○“以与民同利”者，非唯教民如此，而君亦不奢饰，但与百姓同其利润也。
　　○“昔之君子之行礼者如此”，以哀公问君予尊礼所由，故结之云古昔之君子之行礼如此上事，剌公今不然。
　　○“孔子曰：今之君子好实无厌”者，实，谓财货充实，言今之君子性行贪婪，好此财货，无知厌足。
　　○“固民是尽”者，固，故也；尽，谓竭尽。言不恤於下，故使人之财力於是尽竭。
　　○“午其众以伐有道”者，午，忤也；忤，违逆也，言专意自纵，不顺众心，是违逆其众族类也。守道者被害，是以伐有道也。“求得当欲不以其所”者，当，称也，所道也。言不以道而侵民，求其所得，必须称己所欲，不用其养民之道。
　　○“今之君子，莫为礼也”者，言古之君子用前经所云以化民，今之君子用后经所说以害下。故今之君子无能为先世君子之礼也。
　　孔子侍坐於哀公。哀公曰：“敢问人道谁为大？”子愀然作色而对曰：“君之及此言也，百姓之德也，固臣敢无辞而对？人道政为大。”愀然，变动貌也。作，犹变也。德，犹福也。辞，让也。
　　○坐，才卧反。愀，七小反，旧慈纠反，又在由反，又音秋，又子了反，下同。公曰：“敢问何谓为政？”孔子对曰：“政者正也，君为正，则百姓从政矣。君之所为，百姓之所从也。君所不为，百姓何从？”言君当务於政。公曰：“敢问为政如之何？”孔子对曰：“夫妇别，父子亲，君臣严。三者正，则庶物从之矣。”庶物，犹众事也。
　　○别，被列反。公曰：“寡人虽无似也，原闻所以行三言之道。可得闻乎？”无似，犹言不肖。
　　○肖音笑。孔子对曰：“古之为政，爱人为大。所以治爱人，礼为大。所以治礼，敬为大。敬之至矣，大昏为大，大昏至矣！大昏既至，冕而亲迎，亲之也。亲之也者，亲之也。是故君子兴敬为亲，舍敬是遗亲也。弗爱不亲，弗敬不正，爱与敬，其政之本与！”大昏，国君取礼也。至矣，言至大也。兴敬为亲，言相敬则亲。
　　○迎，逆敬反，下及注同。舍音舍。“不亲”、“不正”，一本“不”皆作“弗”。与音馀，下本“与敬与”并同。公曰：“寡人原有言然。冕而亲迎，不已重乎？”已，犹大也。怪亲迎乃服祭服。
　　○大音泰。孔子愀然作色而对曰：“合二姓之好，以继先圣之后，以为天地宗庙社稷之主，君何谓已重乎？”先圣，周公也。
　　○好，呼报反。公曰：“寡人固。不固，焉得闻此言也？寡人欲问，不得其辞，请少进。”固，不固，言吾由鄙固故也。请少进，欲其为言以晓己。
　　○焉，於虔反。为，于伪反。孔子曰：“天地不合，万物不生。大昏，万世之嗣也。君何谓已重焉！”孔子遂言曰：“内以治宗庙之礼，足以配天地之神明。出以治直言之礼，足以立上下之敬。物耻足以振之，国耻足以兴之。为政先礼，礼其政之本与！”宗庙之礼，祭宗庙也。夫妇配天地，有日月之象焉。《礼器》曰：“君在阼，夫人在房，大明生於东，月生於西，此阴阳之分，夫妇之位也。”直，犹正也，正言谓出政教也。政教有夫妇之礼焉。《昏义》曰：“天子听外治，后听内职，教顺成俗，外内和顺，国家理治，此之谓盛德。”物，犹事也。事耻，臣耻也。振，犹救也。国耻，君耻也。君臣之行有可耻者，礼足以救之，足以兴复之。
　　○分，扶问反。治，直吏反，下同。行，下孟反，下“君之行”同。孔子遂言曰：“昔三代明王之政，必敬其妻、子也，有道。妻也者，亲之主也，敢不敬与？子也者，亲之后也，敢不敬与？君子无不敬也，敬身为大。身也者，亲之枝也，敢不敬与？不能敬其身，是伤其亲。伤其亲，是伤其本。伤其本，枝从而亡。三者，百姓之象也。身以及身，子以及子，妃以及妃。君行此三者，则忾乎天下矣，大王之道也。如此，国家顺矣。忾，犹至也。大王居幽，为狄所伐，乃曰：“土地，所以养人也。君子不以其所养害所养，乃去之岐。”是言百姓之身犹吾身也，百姓之妻、子犹吾妻、子也，不忍以土地之故而害之。去之岐，而王迹兴焉。
　　○妃，芳非反。忾，诈乞反，又许气反。大音泰，注同。豳，彼贫反。 
　　[疏]“孔子”至“顺矣”。
　　○正义曰：此一节明哀公问政之事，并问为政何以必须亲迎。孔子对之三事，今各随文解之。
　　○“孔子侍坐於哀公”者，谓哀公命孔子坐而侍之，因问以为政之事。自此以下终篇末，皆侍坐时言也。此云“侍坐”，则以前问者，非侍坐时也，当立而与之言也。
　　○“百姓之德也”者，德，谓恩德，谓福庆之事。言君今问此人道之大，欲忧恤於下，是百姓受其福庆。
　　○“公曰：寡人虽无似也”者，无似犹言不肖也，肖，亦似也。哀公谦退，言己愚蔽，无能似类贤人也。
　　○“原闻所以行三年之道”者，则上经夫妇别、父子亲、君臣严是也。
　　○“古之为政，爱人为大”者，人为国本，是以为政之道，爱养民人为大。
　　○“所以治爱人，礼为大”者，人有礼则生，所以治理爱人，非礼不可，故礼为大。
