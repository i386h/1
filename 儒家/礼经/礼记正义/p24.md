<!-- { "loadSidebar": true } -->
　　○“卜筮不相袭”者，袭，因也。前卜不吉则止，不得因更筮。若前筮不吉则止，不得因更卜，是“不相袭”也。若相因不止，是渎龟筮，则神不告也。王云：“三筮及三卜不相袭，三者初各专其心也。”
　　○注“卜不”至“是也”。
　　○正义曰：晋献公初卜不吉，故公云“更筮之”，是因袭也。《表记》云：“卜筮不相袭。”郑云：“袭，因也。大事则卜，小事则筮。”然与此注不同者，明袭有二义，故两注各举其一。一则大事小事，各有所施，不得因龟卜小事，因蓍筮大事也。二则筮不吉，不可复卜，卜不吉，不可复筮也。
　　龟为卜，筴为筮。卜筮者，先圣王之所以使民信时日，敬鬼神，畏法令也。所以使民决嫌疑，定犹与也。故曰：“疑而筮之，则弗非也。日而行事，则必践之。”弗非，无非之者。日，所卜筮之吉日也。践读曰善，声之误也。策或为蓍。
　　○与音预，本亦作豫。践，依注音善，王如字，云：“履也。”蓍音尸。 
　　[疏]“龟为”至“践之”。
　　○正义曰：解卜筮所用也。龟处筮后，龟覆於筮。策为筮者，筮在龟前为决也。谓蓍为策者，策以谋筴为义，言用此物以谋於前事也。
　　○“卜筮者，先圣王之所以使民信时日”者，解所以须卜筮之义也。“先圣王”，伏羲以来圣人为天子者。不直云先王，又加圣字者，夫王未必圣，古来非一，圣不必王，孔子是也。明造制卜筮，必须圣位兼并。时者，四时及一日十二时也。日者，甲乙之属。圣王制此卜筮，使民择慎而信时日与吉凶也。
　　○“敬鬼神”者，乃择吉而祭祀，是“敬鬼神”也。“畏法令”者，法，典则也。令，教训也。君行法令，若依卜筮而为之，则民敬而畏之也。
　　○“所以使民决嫌疑”者，事既异，故更云所以有嫌疑，而卜筮决断之也。
　　○“定犹与也”者，《说文》云：“犹，兽名。玃属。”与亦是兽名，象属。此二兽皆进退多疑，人多疑惑者似之，故谓之“犹与”。
　　○“故曰疑而筮之，则弗非也”者，引旧语以结之。卜筮所以定是非也。若有疑而筮之，则人无非之也。不言卜者，从何知也。
　　○“日而行事，则必践之”者，践，善也。言卜得吉而行事，必善也。王云：“卜得可行之日，必履而行之。践，履也。弗非，无非之者也。”
　　君车将驾，则仆执策立於马前。监驾，且为马行。
　　○监，古衔反。为，于伪反。已驾，仆展軨。展軨具视。
　　○軨，历丁反，一音领，卢云：“车辖头靻也。”旧云车阑也。效驾，白已驾。奋衣由右上，取贰绥。奋，振去尘也。贰，副也。
　　○上，时掌反，下“犬马不上”、下注“而上车”同。去，羌吕反。跪乘，未敢立，敬也。
　　○乘，绳证反，下“除乘”、“君不乘奇车”、“乘路马”皆同。执策分辔，驱之五步而立。调试之。
　　○辔，悲位反，四马八辔，故云分。君出就车，则仆并辔授绥，车上仆所主。
　　○并，必政反。左右攘辟。谓群臣陪位侍驾者。攘，却也；或者攘，古让字。
　　○攘，如羊反，却也，又音让。辟音避，徐扶亦反，本或作避字，非也。车驱而驺，至于大门，君抚仆之手，而顾命车右就车，门闾、沟渠必步。车右，勇力之士，备制非常者。君行则陪乘，君式则下步行。
　　○驱，起俱反，徐起遇反。驺，仕救反，又七须反，徐仕遘反。凡仆人之礼，必授人绥。若仆者降等，则受，不然则否。若仆者降等，则抚仆之手，不然则自下拘之。抚，小止之，谦也。自下拘之，由仆手下取之也。仆与己同爵则不受。
　　○拘，古侯反，又音俱。客车不入大门，谦也。妇人不立乘，异於男子。犬马不上於堂。非挚币也。
　　○贽，本亦作挚，音至。 
　　[疏]“君车”至“於堂”。
　　○正义曰：此以下总明乘车顾式仆御谨敬之事，各依文解之。
　　○“君车将驾”者，为君仆御之礼。“君车”，君所乘之车也。“将驾”，谓始欲驾行时也。
　　○“则仆执策立於马前”者，仆即御车者也。古者仆用好人为之，故孔子曰：“吾执御矣。又云“子適卫，冉有仆”。及《周礼》诸仆皆用大夫士也。策，马杖也。别有人牵马驾车，而此仆既知车事，故监驾也。又恐马奔走，故自执马杖，立当马前也。执策是监驾。立马前，恐马行也。
　　○“已驾，仆展軨”者，已驾，驾竟。展，视也。旧解云：“軨，车栏也。”驾竟，仆则从车軨左右四面看视之，上至於栏也。卢氏云：“軨，辖头靻也。”皇氏谓軨是辖头。卢言是也。一则车行由辖，二则栏之。“苓”字不作“车”边为之。郑云：“展軨具视，谓遍视之。”
　　○“效驾”者，效，白也。仆监视驾竟，而入白君，道驾毕，故郑云“白已驾”也。
　　○“奋衣由右上”者，奋，振也。由，从也。从右边上升也。仆入白驾竟，先出就车，於车后自振其衣去尘，从右边升上。必从右者，君位在左，故辟君空位。
　　○“取贰绥”者，二，副也。绥，登车索。绥有二，一是正绥，拟君之升，一是副绥，拟仆右之升。故仆振衣毕，取副二绥而升也。《诗》云：“淑旂绥章。”笺云：“绥，所引登车也。”
　　○“跪乘”者，谓仆先试车时，君既未出，未敢依常而立，所以跪而乘之为敬也。然此是暂试，空左不嫌也。
　　○“执策分辔”者，策，马杖也。辔，御马索也。车有一辕而四马驾之，中央两马夹辕者，名服马，两边名騑马，亦曰骖马。故《诗》云：“两服上骧，两骖雁行。”郑云：“两服，中央夹辕者也。雁行者，言与中服相次序是也。”然每一马有两辔，四马八辔，以骖马内辔系於轼前，其骖马外辔，并夹辕两服马各二辔，六辔在手，分置两手，是各得三辔，故《诗》云“六辔在手”是也。今言“执策分辔”，谓一手执杖，又六辔以三置空手中，以三置杖手中，故云“执策分辔”也。
　　○“驱之”者，分辔既竟，而试驱行之也。
　　○“五步而立”者，仆向跪而驱，令马行之，得五步止，而仆倚立待君出也。何胤云：“跪以见敬，则立调试之也。”
　　○“君出就车”者，谓君始出上车时也。
　　○“则仆并辔授绥”者，君初来欲上，而仆并六辔及策置一手中，所馀一空手取正绥授与君，令登车也。当右手并辔，左手授绥，转身向后，引君上也。
　　○“左右攘辟”者，左右谓侍驾陪位诸臣也。攘，却也。辟，远也。君已上车，车欲进行，故左右侍者悉迁却以辟车，使不妨车行也。
　　○“车驱而驺”者，左右已辟，故驱车而进，则左右从者，疾趋从车行也。
　　○“至於大门”者，君至外门，谓车行至外门时也。
　　○“君抚仆之手”者，抚，按止也。仆手执辔，车行由仆，君欲令驻车，故君抑止仆手也。
　　○“而顾命车右就车”者，顾，回头也。郑笺《诗》云：“回首曰顾也。”车右，勇力之士也。就车，谓君命勇力士，令上车也。车行则有三人，君在左，仆人中央，勇士在右也。初在门内，未顾勇士，勇士故从趍在车后。今车行既至大门，方出履险阻，恐有非常，故回头命车右上车也。
　　○“门闾、沟渠必步”者，是车右勇士之礼也。门闾，谓凡所过门闾处也。沟，广深四尺者，渠亦沟也。步谓下车也。勇士虽即上车，车若至门闾、沟渠，而勇士必下车。所以然者，一则君子不诬十室，过门闾必式，君式则臣当下也。二则沟渠是险阻，恐有倾覆，故勇士亦须下扶持之也。而仆不下者，车行由仆，仆下则车无御，故不下也。“凡仆人之礼，必授人绥”者，“凡仆人”，谓为一切仆，非但为君仆时也。车上既仆为主，故为人仆，必授绥与所升之人也。
　　○“若仆者降等，则受”者，谓士与大夫，大夫与卿御也。若御者卑降，则主人不须谦，故受取绥也。“不然则否”者，“不然”谓仆者敌体，虽御，其主人宜谦不受其绥也。
　　○“若仆者降等，则抚仆之手”者，仆者虽卑，而受其绥不谦，犹当抚止仆手，若不听自授，然后乃受也。
　　○“不然则自下而拘之”者，“不然”，不降等者，既敌不受，而仆者必授，则主人当却手从仆手下自拘取之。
　　○注“抚小”至“不受”。
　　○正义曰：由，从也。此时主人初欲上，而仆在车上，转身向主人以授绥，主人不就仆手外取之，而以手从仆手下进，拘取仆手里上边，示不用仆授也。仆与已同爵则不受，谓不降等者。
　　○“客车不入大门”者，案《公食大夫礼》云：“宾之乘车在大门外西方。”注云：“宾车不入门，广敬也。”与此同。《觐礼》云：“偏驾不入王门。”谓同姓金路，异姓象路之等，舍之於宾馆，谓不得入王门。又云“墨车龙旂以朝”，墨车得入大门，但不得入庙门耳。
　　○“妇人不立乘”者，立，倚也。妇人质弱不倚乘，异男子也。男子倚乘，妇人坐乘，所以异也。
　　○“犬马不上於堂”者，宾主相见之礼也。犬马将为礼而贱，不牵上堂也。犬则执绁，马则执勒，以呈之耳，非贽币故也。贽谓羔雁锦玉之属，乃上堂也。犬马用充庭实而已，非物聘之贽币，故不上堂也。
　　故君子式黄发，敬老也。发句言“故”，明此众篇杂辞也。下卿位，尊贤也。卿位，卿之朝位也。君出过之而上车，入未至而下车。
　　○朝，直遥反，下同。入国不驰，爱人也。驰，善蔺人也。
　　○蔺，力刃反。入里必式。不诬十室。君命召，虽贱人，大夫士必自御之。御当为讶。讶，迎也。君虽使贱人来，必自出迎之，尊君命也。《春秋传》曰，跛者御跛者，眇者御眇者，皆讶也，世人乱之。御，依注音讶，五嫁反。跛，波我反。眇，名小反。介者不拜，为其拜而蓌拜。蓌则失容节，蓌犹诈也。
　　○为其，于伪反，下注“为惑”、“为掩”同。蓌，子卧反，又侧嫁反，挫也，沈租稼反，又子猥反，虑本作蹲。祥车旷左。空神位也。祥车，葬之乘车。乘君之乘车，不敢旷左，左必式。君存，恶空其位。
　　○恶，乌路反。仆御妇人则进左手，后右手。远嫌。
　　○远，于万反。
　　○御国君则进右手，后左手而俯。敬也。国君不乘奇车。出入必正也。奇车，猎衣之属。
　　○奇车，居宜反，奇邪不正之车，何云：“不如法之车。”车上不广咳，为若自矜。广犹弘也。
　　○咳，开代反。不妄指。为惑众。立视五巂，立，平视也。巂犹规也，谓轮转之度。巂或为。
