<!-- { "loadSidebar": true } -->
　　○长，丁丈反。键，其展反，徐其偃反，钥也。生不交利，廉也。死不属其子焉。洁也。
　　○属音烛。 
　　[疏]“赵文”至“子焉”。
　　○正义曰：此一节论赵文子知人之事，各依文解之。
　　○注“叔誉”至“名肸”。
　　○正义曰：知叔誉是叔向者，案《韩诗外传》云：“赵文子与叔向观於九原。”故知叔誉是叔向也。云“晋羊舌大夫之孙名肸”者，案《左氏》羊舌是邑名，晋大夫公族为羊舌大夫也。故闵二年《左传》云：“羊舌大夫为尉。”羊舌大夫生羊舌职，职生叔向，是羊舌大夫之孙也。又昭三年《左传》叔向与齐晏子语云：“肸又无子。”是名肸。“死者如可作也，吾谁与归”者，
　　○文子云：此处先世大夫死者既众，假令生而可作起，吾於众大夫之内，而谁最贤，可以与归？
　　○“文子”至“称也”者，“并”犹专也，“植”谓刚也，文子曰言处父唯行专权刚强於晋国，自招杀害，不得以理终没其身，是不能防身远害，以其无知故也。故云“其知不足称”也。
　　○注“并犹”至“为特”。
　　○正义曰：“并”者谓并他事以为已有，是专权之事，故云并犹专也。云“谓刚而专已”者，“刚”，经中“植”也。文五年“甯嬴从阳处父及温而还，其妻问之，嬴曰：‘夫子刚。’”又文六年“晋蒐于夷，使狐射姑将中军，赵盾佐之。阳处父至自温，改蒐于董，易中军”，以赵盾为将，狐射姑郤为佐。狐射姑恨之，使续鞫居杀阳处父，故传云：“贾季怨阳子之易其班也。”贾季即狐射姑也。贾是采邑，季则其字也。
　　○“见利”至“称也”者，文子云：舅犯见君反国，恐不与已利禄，遂不顾其君，诈欲奔去，唯求财利，无心念君，无仁爱之心，其仁不足称也。
　　○注“谓久”至“利是”。
　　○正义曰：案《左传》僖五年辟骊姬之难，至僖二十四年反国，是久与文公辟难也。又案僖二十四年《左传》云：“及河，子犯以璧授公子曰：‘臣负羁绁，从君巡於天下，臣之罪甚多矣。臣犹知之，而况君乎？请由此亡。’公子曰：‘所反国不与舅氏同心者，有如白水。’”是要君求利之事也。
　　○“利其”至“其友”者，文子称随武子之德，凡人利君者，多性行偏特，不顾其身。今武子既能利君，又能不忘其身。“利其君”者，谓进思尽忠。“不忘其身”者，保全父母。“谋其身，不遗其友”者，凡人谋身，多独善於已，遗弃故旧。今武子既能谋身，又能不遗其朋友。此二句言武子德行弘广，外内周备，故襄二十七年《左传》论范武子之德云：“文子之家事治，言於晋国无隐情。”无隐情则利君也，家事治则不忘其身。处父、舅犯，其事显於《春秋》，故郑具言之；随武子之事，《春秋》文无指的，故郑亦不言也。文七年士会与先蔑俱迎公子雍，在秦三年，不见先蔑，及士会还晋，遂不见蔑而归，是遗其友，而云“不遗”者，彼谓共先蔑俱仰公子雍，惧其同罪，祸及於已，故不见之，非是无故相遗也。
　　○“文子”至“其口”者，作记者美文子知人，既美随士会於前，知其所举还如随会之比。此论文子之貌，文子身形退然柔相，似不胜其衣，言形貌之卑退也。其发言舒小，似呐呐然如不出诸口，谓言语卑下也。
　　○注“乡射”至“侯中”。
　　○正义曰：引之者，证“中”为身也，故《仪礼 乡射记》曰：“乡侯五十弓，弓长六尺”，谓乡射去射处五十步，一步料二寸，以为侯中，则侯中方一丈，“中”谓身也。
　　○注“举之”至“键也”。
　　○正义曰：知“为大夫、士”者，以经称“家”，家是大夫、士之总号。案《月令》注：“管籥，搏键器。”键谓锁之入内者，俗谓之锁须；管谓夹取键，今谓之钥匙；则是管、键为别物。而云“管键”者，对则细别，散则大同，为键而有，故云“管键”。
　　○“生不交利”者，谓文子生存之日，不交涉为利，是谓不与利交涉也。
　　○“死不属其子”者，谓临死时不私属其子於君及朝廷也。案《礼记》文子成室，被张老所讥。乐奏《肆夏》，从赵文子始。《礼记》显其奢僣者，晋为霸主，总领诸侯，武为晋相，光显威德。此乃事势须然，无废德行之善。且仲尼之门，尚有柴愚参鲁，管仲相齐亦有三归反坫，亦何怪也？
　　叔仲皮学子柳。叔仲皮，鲁叔孙氏之族。学，教也。子柳，仲皮之子。
　　○学，户教反，注同。叔仲皮死，其妻鲁人也，衣衰而缪绖。衣，当为齐，坏字也。缪，当为“不樛垂”之樛。士妻为舅姑之服也。言虽鲁钝，其於礼胜学。
　　○衣衰，依注衣作齐，音咨。缪，依注读曰樛，音居虬反。为舅，于伪反。下“为舅”、“为天子”、“不为兄”、“不为蚕”同。鲁钝，徒困反，亦作顿。叔仲衍以告，告子柳，言此非也。衍，盖皮之弟。衍或为皮。
　　○衍，以善反，注同。请繐衰而环绖，繐衰，小功之缕，而四升半之衰。环绖，吊服之绖。时妇人好轻细，而多服者。衍既不知礼之本，子柳亦以为然，而请於衍，使其妻为舅服之。
　　○繐衰，上音岁，下七雷反。缕，力主反。好，呼报反。曰：“昔者吾丧姑姊妹亦如斯，末吾禁也。”衍答子柳也。姑姊妹在室齐衰，与妇为舅姑同。末，无也。言无禁我，欲其言行。
　　○丧如字。末，莫曷反。退，使其妻繐衰而环绖。妇以诸侯之大夫为天子之衰、吊服之绖服其舅，非。 
　　[疏]“叔仲”至“环绖”。
　　○正义曰：此一节论子柳失礼之事。
　　○叔仲，氏也，皮是名。言叔仲皮教训其子，子柳虽受父教，犹不知礼。在后叔仲皮死，其妻鲁人也，其子柳之妻是鲁钝妇人。虽曰鲁钝，犹知为舅姑而身著齐衰，而首服缪绖也。谓绞麻为绖。
　　○“叔仲衍以告”者，衍是皮之弟、子柳之叔。既见当时妇人好尚轻细，见子柳之妻身著齐衰，以告子柳：汝妻何以著非礼之服？子柳见时皆尔，亦以为然，以妻非礼，遂请於衍，欲令其妻身著緦衰，首服环绖。衍答子柳云：昔者吾丧姑姊妹亦如斯。斯，此也。谓如此繐衰环绖。
　　○“末吾禁也”者，末，无也。我著繐衰环绖，无人於吾而相禁者，既无禁，明其得著繐衰。衍告子柳如此。丁柳得衍言乃退，使其妻著繐衰而环绖。
　　○注“叔仲”至“之族”。
　　○正义曰：知者，案《世本》“桓公生僖叔牙，叔牙生武仲休，休生惠伯彭，彭生皮，为叔仲氏”。故云“叔孙氏之族”。
　　○注“衣当”至“胜学”。
　　○正义曰：《丧服》妇为舅姑齐衰，无“衣衰”之文，故知“衣”是“齐”字，但“齐”字坏灭而有“衣”在。云“缪读为不樛垂之樛”者，读从《丧服传》“不樛垂”之樛。樛谓两股相交也，五服之绖皆然，唯吊服环绖不樛耳。云“士妻为舅姑之服也”者，以子柳以仲叔为氏，则非庶人也，又《春秋》叔仲皮等经传无文，则非卿大夫也，故以为“士妻”。其实大夫妻为舅姑亦齐衰。
　　○注“衍盖皮之弟”。
　　○正义曰：知者，以叔仲衍、叔仲皮皆以单字为名，故疑是兄弟也。又子柳请衍，则衍尊於子柳，是子柳叔也。
　　○“繐衰”至“服之”。
　　○正义曰：知“繐衰，小功之缕，而四升半”者，约《丧服传》文。云“环绖，吊服之绖”者，约《周礼 司服》“首服弁绖”，郑注云：“弁绖者，如爵弁而素，加环绖。”又郑注《杂记》云：“环绖者，一股，所谓缠绖也，缠而不樛。”是环绖不樛也。云“时妇人好轻细，而多服此”者，若时人不服此服，则衍与子柳应知繐衰为非。今子柳既受学於父，不肯粥庶弟之母，非是下愚而不知其非礼，明当时皆著轻细故也。
　　○注“妇以”至“舅非”。
　　○正义曰：“以诸侯之大夫为天子之衰”，据《丧服》谓繐衰也。云“吊服之绖”者，谓环绖，既以此服服舅，故云非也。
　　成人有其兄死而不为衰者，闻子皋将为成宰，遂为衰。成人曰：“蚕则绩而蟹有匡，范则冠而蝉有緌，兄则死而子皋为之衰。”蚩兄死者。言其衰之不为兄死，如蟹有匡，蝉有緌，不为蚕之绩，范之冠也。范，蜂也。蝉，蜩也。緌为蜩喙，长在腹下。
　　○成，本或作郑，音丞。蚕，七南反。蟹，户买反。緌，耳佳反。蚩，昌之反。蜂，子逢反。蜩音条。喙，呼惠反。又，丁角反。 
　　[疏]“成人”至“之衰”。
　　○正义曰：此一节论成人无礼之事。成，孟氏所食采地也，即前犯禾之邑也。此邑中民，有兄死而弟不为兄制服者也。
　　○“闻子皋将为成宰，遂为衰”者，此不服兄者，闻孔子弟子子皋，其性至孝，来为成之宰，必当冶前不孝之人，恐罪及已，故惧之，遂制衰服也。
　　○正义曰：“蚕则绩而蟹有匡”者，“成人”谓成邑中识礼之人也，讥笑不服兄衰，仍为设二譬也。蚕则绩丝作茧。“蟹有匡”者，蟹背壳似匡，仍谓蟹背作匡。
　　○“范则冠而蝉有緌”者，范，蜂也。蜂头上有物似冠也。蝉，蜩也。緌谓蝉喙，长在口下，似冠之緌也。
　　○“兄则死而子皋为之衰”者，以是合譬也。蚕则须匡以贮茧，而今无匡，蟹背有匡，匡自著蟹，则非为蚕设。蜂冠无緌，而蝉口有緌，緌自著蝉，非为蜂设。亦如成人兄死，初不作衰，后畏於子皋，方为制服。服是子皋为之，非为兄施，亦如蟹匡、蝉緌各不关於蚕，蜂也。
　　乐正子春之母死，五日而不食，曰：“吾悔之。勉强过礼。子春，曾子弟子。
　　○强，其两反。自吾母而不得吾情，吾恶乎用吾情？”恶乎犹於何也。
　　○恶音乌，注同。 
　　[疏]“乐正”至“吾情”。
　　○正义曰：此一节论孝子遭丧哀过之事。乐正子春即曾子弟子，坐於床下者是也。此其母死五日而不食者，礼三日，其五日，过二日。
　　○“曰吾悔之”者，悔其不以实情，勉强而至五日。
　　○“自吾母而不得吾情，吾恶乎用吾情”者，自吾母死而不得吾之实情，而矫诈勉强为之，更於何处用吾之实情乎？
　　岁旱，穆公召县子而问然。然之言焉也。凡穆或作缪。
　　○旱音汗。县音悬。缪音穆。曰：“天久不雨，吾欲暴尫而奚若？”奚若，何如也。尫者，面乡天，觊天哀而雨之。
　　○雨，于付反，注及下同。暴，步卜反，下同。尫，乌光反。乡，许亮反。觊音冀，本又作几，音同。曰：“天久不雨，而暴人之疾子，虐，毋乃不可与？”锢疾，人之所哀，暴之是虐。
