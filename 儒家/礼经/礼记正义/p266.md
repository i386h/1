<!-- { "loadSidebar": true } -->
　　○“而贯革之射息也”者，贯，穿也。革，甲铠也。所谓军射也，言军中不习於容仪，又无别物，但取甲铠张之而射，唯穿多重为善，谓为“贯革”也。《春秋》养由基射七札是也。此既习礼射於学，故贯革之射止息也。
　　○“裨冕搢笏，而虎贲之士说剑也”者，裨冕，入庙之服也。搢笏，插笏也。虎贲，言奔走有力如，虎之在军。说剑者既并习文，故皆说剑也。
　　○“祀乎明堂，而民知孝”者，罢武而教民之行孝於明堂。明堂是文王之庙也，於时未有明堂，而云“明堂”者，文王庙如明堂之制，故云“明堂”也。天子於中祀其父也，故教民知孝之道矣。然不於后稷庙，而於文王庙者，既是述父之志，故初於中祀也。
　　○“朝觐，然后诸侯知所以臣”者，六服更朝，故诸侯知为臣之道，还国而教也。
　　○“耕藉，然后诸侯知所以敬”者，王自耕藉田，以供粢盛，故诸侯见而知其敬，亦还国而耕也。
　　○“五者，天下之大教也”者，郊射一，裨冕二，祀乎明堂三，朝觐四，耕藉五。此五者大益於天下，并使诸侯还其本国而为教，故云“大教”也。
　　○注“郊射”至“田也”。
　　○正义曰：“郊射，为射宫於郊也”者，皇氏云：“於东郊。”熊氏云：“《王制》篇云：殷礼：小学在公宫南之左，大学在郊。”武王伐纣之后，犹用殷制，故小学射《貍首》，大学射《驺虞》也。言为射宫於郊者，据《大学》也。云“裨冕，衣裨衣而冠冕也”者，《觐礼》云：“侯氏裨冕。”郑云：“裨之为言埤也。天子六服，大裘为上，其馀为埤。”故此云：“裨衣，衮之属也。”衮谓从衮冕之衣以下皆是也。言身著衣而首冠冕，故云：“裨冕，衣裨衣而冠冕”也。云“文王之庙为明堂制”者，以周公摄政六年始朝诸侯於明堂，当武王伐纣之时，未有明堂。今云“祀乎明堂”，故知是文王之庙制耳，非正明堂也。
　　○“天子袒而割牲”者，谓天子养三老五更之时，亲袒衣而割牲也。
　　○“执酱而馈”者，谓天子亲执酱而馈之。
　　○“执爵而酳”者，谓食讫，天子亲执爵而酳口也。
　　○“冕而总干”者，谓天子亲自著冕，手持干盾而亲舞也。此冕当鷩冕，享先公以飨射养老之类。
　　○“所以教诸侯之弟也”者，天子亲自养老，则诸侯亦然。不言教以孝者，与上互文。
　　○注“三老”至“东胶”。
　　○正义曰：“三老五更，互言之耳”者，三老亦五更，五更亦三老，故云：“皆老人更知三德五事者也。”三德，谓正直、刚、柔。五事谓貌、言、视、听、思也。《文王世子》注云：“象三辰五星者，义相包矣。”云“周名大学曰东胶”者，按《王制》云：“周人养国老於东胶。”以“养国老”，故知大学也。此经云“食三老五更於大学”，亦谓殷礼，周则右射《驺虞》之处矣。
　　若此，则周道四达，礼乐交通，则夫《武》之迟久，不亦宜乎！”言武迟久为重礼乐。
　　○夫音扶。为，于伪反。 
　　[疏]“若此”至“宜乎”。
　　○正义曰：若，如也。言周德如此之后，则是周之道德四方通达，礼乐交通，无所不备也。
　　○“则夫《武》之迟久，不亦宜乎”者，凡功小者易就，其时速也。功大者难成，其时久也。周之礼乐功大，故作此《大武》之乐，迟停而久。“不亦宜乎”者，其宜合当然也。以其功德盛大，故须迟久重慎之也。
　　君子曰：礼乐不可斯须去身。致乐以治心，则易、直、子、谅之心油然生矣。易、直、子、谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。致，犹深审也。子，读如不子之子。油然，新生好貌也。善心生则寡於利欲，寡於利欲则乐矣。志明行成，不言而见信如天也，不怒而见畏如神也。乐由中出，故治心。
　　○易，以豉反，下及注皆同。子谅，子如字，徐将吏反，谅音亮。油音由。行，下孟反，下同。 
　　[疏]“君子”至“者也”。
　　○正义曰：自此以下，至“可谓盛矣”，名为《乐化》，言乐能化人，始至於善，故名《乐化》。各随文解之。
　　○正义曰：此一经明乐以治心，记者引君子之言，故云“君子曰：礼乐不可斯须去身”者，言礼乐是治身之具，不可斯须去离於身也。
　　○“致乐以治心，则易、直、子、谅之心油然生矣”者，致，谓深致详审。易，谓和易。直，谓正直。子，谓子爱。谅，谓诚信。言能深远详审此乐以治正其心，则和易、正直、子爱、诚信之心油油然从内而生矣。言乐能感人，使善心生也。
　　○“易、直、子、谅之心生则乐”者，四善之心生，则令人和乐。
　　○“乐则安”者，心乐故体安而不躁也。
　　○“安则久”者，既身不躁，故性命长久也。
　　○“久则天”者，志明行成，久而不改，则人信之如天。
　　○“天则神”者，既为人所信如天，故又为人所畏如神也。
　　○“天则不言而信”者，谓四时不失。
　　○“神则不怒而威”者，言宗庙社稷之中，而民自敬，是“不怒而威也”。言圣王既能用乐和心，故不言而信似天也，不怒而威似神也。“致乐以治心者也”。言圣王所以能如此者，正由详审於乐以和治民心，遂能如此。
　　○注“致犹”至“治心”。
　　○正义曰：“致，犹深审也”者，言深远详审乐之道理，能致如此，故云“致，犹深审也”。云“子，读如不子之子”者，按《尚书》云：“启呱呱而泣，予弗子。”是子爱之义。而此经“子”亦是慈爱，故读如不子之子。云“油然，新生好貌也”，《书传》：“箕子歌云：禾黍之油油，润泽好之貌。”然善心内生，其貌美好油然也。云“善心生则寡於利欲”者，凡利欲之发，由贪鄙而来。心若思利欲，则神劳形苦。今善心既生，则利欲寡少，利欲既少，则情性和乐。云“志明行成”者，不贪於利，用是志意清明，神和性乐，是善行得成矣。云“不言而见信，如天也。不怒而见畏，如神也”者，以其志明行成之后，故人皆信其德行，敬其威重，不须言，见信之如天，不须怒，而见畏如神也。但天之与神，其事是一，俱不言，而信不怒而威。天则有形，事似稍近；神则无体，理如幽深。故经先云“久则天”，后云“天则神”也。但天者四时不失，故云“不言而信”。神是人所畏敬，故云“不怒而威”，其实一也，所从之异耳。云“乐由中出，故治心”者，解“乐以治心”之意也。
　　致礼以治躬，则庄敬，庄敬则严威。躬，身也。礼自外作，故治身。心中斯须不和不乐，而鄙诈之心入之矣。鄙诈，是贪多诈伪。外貌斯须不庄不敬，而易慢之心入之矣。易，轻易也。 
　　[疏]“致礼”至“之矣”。
　　○正义曰：“致礼以治躬，则庄敬，庄敬则严威”者，前经云“致乐”，此经云“致礼而治躬”，谓致礼意以治躬，外貌则庄严而恭敬。若能庄严而恭敬，则严肃威重也。言内心庄严恭敬，则人惧之严肃威重。
　　○“心中斯须不和不乐，而鄙诈之心入之矣”者，前经明致乐治心，则向善心生。此经明乐治心失，则怨心起。言不能致乐治心，心中斯须不能调和，则不能喜乐，而有鄙吝诈伪之心入於内矣。由贪欲多，故鄙诈起也。
　　○“外貌斯须不庄不敬，而慢易之心入之矣”者，前经致礼以治躬，得则庄敬起。此经明致礼以治躬，失则易慢生。故云“外貌斯须不庄不敬”，不能致礼治躬，故轻易怠慢之心从外而入内矣。
　　故乐也者，动於内者也。礼也者，动於外者也。乐极和，礼极顺，内和而外顺，则民瞻其颜色而弗与争也，望其容貌而民不生易慢焉。故德煇动於内，而民莫不承听。理发诸外，而民莫不承顺。德煇，颜色润泽也。理，容貌之进止也。
　　○争，争斗之争。煇音辉。 
　　[疏]“故乐”至“承顺”。
　　○正义曰：此一经言圣人用礼乐以治身，内外兼备，使德煇动於内，而民顺於外。
　　○“故乐也者，动於内者也”者，但乐从心起，故感动於内。
　　○“礼也者，动於外者也”，礼从外生，故发动於外也。
　　○“乐极和”者，乐能感人心，故极益於和也。
　　○“礼极顺”者，礼以检貌，故极益於顺也。
　　○“内和而外顺，则民瞻其颜色而弗与争也”者，由心内和，色和於外顺之，能望其颜色，而弗与争。内和色见於外，故不争矣。此覆结上“内和”也。
　　○“望其容貌而民不生易慢焉”者，外貌和顺，故民不生易慢。此覆结“外顺”也。
　　○“故德煇动於内，而民莫不承听”者，由乐以和心，故德煇美发动於内，而民莫不承奉听从也。
　　○“理发於外，而民莫不承顺”者，由礼以治貌，故理发见於外，而民莫不承奉敬顺也。
　　○注“德煇”至“止之”。
　　○正义曰：“德煇，颜色润泽也”，由内心和顺，故和顺之德，煇然发见於颜色，是德煇由动於内而来也。云“理，容貌之进止也”者，以经云“理发诸外”。凡道理从内心而生，今云“理发诸外”，非道理之理，止谓容貌进止之理。郑恐有道理之谦，故云“容貌之进止也”。
　　故曰：致礼乐之道，举而错之天下，无难矣。 
　　[疏]“故曰”至“难矣”。
　　○正义曰：此一经总结致备礼乐之道也。言圣人若能详审极致礼乐之道，举而错置於天下，悉皆敬从，无复有难为之事也。
　　乐也者，动於内者也。礼也者，动於外者也。故礼主其减，乐主其盈。礼主於减，人所倦也。乐主其盈，人所欢也。
　　○错，本亦作措，同，七路反。减，胡斩反，又古斩反，注及下同。礼减而进，以进为文。乐盈而反，以反为文。进，谓自勉强也。反，谓自抑止也。文，犹美也，善也。
　　○强，其丈反。又其两反。礼减而不进则销，乐盈而不反则放，故礼有报而乐有反。放于淫声，乐不能止也。报读曰褒，犹进也。
　　○销音消。报，依注读曰褒，音保毛反，下同。礼得其报则乐，乐得其反则安。得，谓晓其义，知其吉凶之归。
　　○乐乐，上音洛，下音岳。礼之报，乐之反，其义一也。俱趋立於中，不销不放也。 
　　[疏]“乐也”至“一也”。
　　○正义曰：此一节论乐之体，或减或盈，其事各异，王者当各依其事而和节之也。
　　○“故礼主其减”者，行礼在於困匮，主在减损，谓人不能行也。
　　○“乐主其盈”者，作乐，人所欢乐，言乐主於盈满，人皆欲得闻也。
