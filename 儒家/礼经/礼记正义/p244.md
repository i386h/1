<!-- { "loadSidebar": true } -->
　　○正义曰：成二年《左传》齐、晋战於鞍，齐国佐陈辞以拒晋师，是“敏而有勇”也。
　　军旅思险，隐情以虞。险，阻，出奇覆谖之处也。隐，意也，思也。虞，度也。当思念已情之所能，以度彼之将然否。
　　○阻，侧吕反。覆，芳富反。谓伏兵也，徐音赴。谖，况烦反。谖，诈也，或云：“谖，譁。”处，昌虑反。度，大各反，下同。 
　　[疏]“军旅”至“以虞”。
　　○正义曰：“军旅思险”者，言军旅行处，思其险阻之地，出奇设谋，以覆败前敌。
　　○“隐情以虞”者，隐，意也，思也。虞，度也。谓以意思念彼情，豫测度前敌，知其所欲为事。记者明军旅之中，当须如此。
　　○注“险阻”至“然否”。
　　○正义曰：“险，阻，出奇覆谖之处也”者，郑解经中“险”字，“险”是地形险阻。谖，诈也。地形既险，得出奇谋覆诈，故云“险，阻，出奇覆谖之处”。若其平地，则不得设奇谋设诈也。虞，度也。《释言》文。云“当思念己情之所能，以度彼之将然否”者，言在军旅，先须思念已国之情所堪能，以测度彼军将欲如此以否。
　　燕侍食於君子，则先饭而后巳。所以劝也。
　　○饭，烦晚反，下“小饭”同。毋放饭，毋流歠，小饭而亟之，亟，疾也。备哕噎，若见问也。
　　○歠，昌悦反。亟，纪力反，注同。哕噎，上於月反，下伊结反。数噍，毋为口容。口容，弄口。
　　○数，色角反。噍，字又作嚼，子笑反，又在笑反。客自彻，辞焉则止。主人辞其彻。 
　　[疏]“燕侍”至“则止”。
　　○正义曰：此一节明侍食之法。
　　○“先饭而后巳”者，先饭，先君子之饭，若尝食然，君子食罢而后巳，若劝食然。
　　○“小饭而亟之”者，小饭，谓小口而饭。亟，谓疾速而咽小饭，而备哕噎也。速咽之，备见问也。
　　○“数噍，毋为口容”者，数噍，谓数数嚼之。“无为口容”者，无得弄口以为容也。
　　○“客自彻，辞焉则止”者，谓食讫，客欲自彻其俎，主人辞其彻俎，客则止而不彻。
　　客爵居左，其饮居右。客爵，谓主人所酬宾之爵也，以优宾耳。宾不举，奠于荐东。介爵、酢爵、僎爵，皆居右。三爵皆饮爵也。介，宾之辅也。酢，所以酢主人也。古文《礼》“僎”作“遵”，遵为乡人为卿大夫来观礼者，酢，或为作。僎，或为驺。
　　○介音界，注同。僎音遵。驺，责留反，本又作驯，一音巡。 
　　[疏]“客爵”至“居右”。
　　○正义曰：此一节明客爵所在。客爵，依《乡饮酒礼》，主人酬宾之爵。宾受奠觯于荐东，是客爵居左也。
　　○“其饮居右”者，《乡饮酒礼》旅酬之时，一人举觯于宾，宾奠觯于荐西，至旅酬宾，取荐西之觯，以酬主人，是其饮居右也。
　　○“介爵、酢爵、僎爵，皆居右”者，介，宾副也。酢，谓客酌还答主人也。僎，谓乡人来观礼，副主人者也。此三人既不被优，故爵并居右，示为饮之，案《乡饮酒》，介爵及主人受酢之爵并僎爵，皆不明奠置之所，故记者於此明之。
　　○注“客爵”至“宾耳”。
　　○正义曰：案《乡酒礼》，主人酬宾，奠觯于荐东。所以不奠荐西者，欲优饶其宾，且令闲裕，故不奠於荐西。宾又不尽主人之欢，还奠荐东，示不敢饮也。
　　○注“三爵”至“礼者”。
　　○正义曰：案《乡饮酒礼》，主人献介，介饮。献宾，宾酢主人，主人饮。主人献僎，僎饮。是三爵皆饮爵。云“遵谓乡人为卿大夫来观礼”者，案《乡射礼》：“若有遵者，则入门左。”注云：“此谓乡之人为大夫者也。谓之为遵者，方以礼乐化民，欲其遵法之也。”今文“遵”或为“僎”。云“酢，或为作。僎，或为驯”者，谓他文书本有作此字者，故云“或”。他皆仿此。
　　羞濡鱼者进尾。擗之由后，鲠肉易离也。乾鱼进首，擗之由前，理易析也。
　　○濡音儒。擗，补麦反，下同。鲠，格猛反。易，以豉反，下同。析，星历反。冬右腴，气在下。腴，腹下也。
　　○腴，以朱反。夏右鳍，气在上。鳍，脊也。
　　○右鳍，音祈。脊，子昔反。祭膴。膴，大脔，谓刳鱼腹也。膴读如哻。
　　○膴，旧火吴反，依注音哻，况甫反，徐况纡反。脔，力转反。刳，口胡反，又苦侯反。 
　　[疏]“羞濡”至“祭膴”。
　　○正义曰：此一节明进鱼之礼。
　　○“羞濡鱼者进尾”，濡，湿也，谓膳羞有湿鱼也。“进尾”者，擗湿鱼从后来，则胁肉易离也。
　　○“冬右腴”者，腴，谓鱼腹。冬时阳气下在鱼腹，故“右腴”。
　　○“夏右鳍”者，鳍，谓鱼脊。夏时阳气上在鱼脊，故“右鳍”。凡阳气所在之处肥美，故进鱼使乡右，以右手取之便也。此濡鱼进尾，乾鱼进首，及右腴、右鳍之属，皆谓寻常燕食所进鱼体，非祭祀及飨食正礼也。若祭祀，鱼在於俎，皆缩载，俎既横设，鱼则随俎而从，於人为横，无进首进尾之理。故《少牢》：“鱼用鲋而俎缩载。”其主人正飨亦然。《公食大夫礼》“鱼七，缩俎”是也。正祭，鱼既缩载。《少牢》：主人献祝佐食，三鱼一横之。彼是正祭，鱼横者，以鱼与牲体共俎，故特横之，殊於牲体也。若天子诸侯绎祭，及卿大夫摈尸，鱼则横载之於俎。俎在人前而横鱼，则於人为从，得有进首尾也。故《有司彻》云：“尸俎五鱼，横载之，侑主人皆一鱼，亦横载之。”彼注云：“横载之者，异於牲体。”如郑此言，正祭之时，牲体横而鱼缩载。傧尸之时，牲体缩而鱼横载之，故云“横载之者，异於牲体也”。正祭则右首进腴，故《少牢》鱼右首进腴，变於生人。若生人，右首进鳍，故《公食大夫》云：“寝右。”注云：“右首也。寝右，进鳍也。乾鱼近腴多骨鲠。”案《特牲》、《少牢》“鱼皆十有五”，郑云：“从阴类。”《昏礼》“鱼十有四”，减一从偶数。《士丧礼》大敛，及《士虞礼》及《公食礼》鱼皆七，其天子诸侯鱼数未闻。
　　○“祭膴”者，膴，谓刳鱼腹下为大脔。此处肥美，故食鱼则刳取以祭先也。
　　凡齐，执之以右，居之以左。齐，谓食羹酱饮有齐和者也。居於左手之上，右手执而正之，由便也。
　　○齐，才细反，注及下“以齐”并同。食音嗣。和，户卧反，下“齐和”同。便，婢面反。 
　　[疏]“凡齐”至“於左”。
　　○正义曰：此一经明齐和之宜。“凡齐”者，谓以盐梅齐和之法。
　　○“执之以右”者，谓执此盐梅以右手。“居之於左”者，谓居处羹食於左手之上，以右手所执盐梅调和正之，於事便也。
　　赞币自左，诏辞自右。自，由也。谓为君授币，为君出命也。立者尊右。
　　○为，于伪反，下“为君”同。 
　　[疏]“赞币”至“自右”。
　　○正义曰：此一经论赞币赞辞之异。自，由也。赞，助也。谓为君授币之时由君左。
　　○“诏辞自右”者，诏辞，谓为君传辞也。君辞贵重，若传与人时，则由君之右也。
　　酌尸之仆，如君之仆。当其为尸则尊。其在车，则左执辔，右受爵，祭左右轨、范，乃饮。《周礼 大御》“祭两轵，祭轨，乃饮”。轨与轵於车同谓轊头也。軓与范声同，谓轼前也。
　　○轨，媿美反。范音犯。轵音旨。轊音卫。轼音式。 
　　[疏]“酌尸”至“乃饮”。
　　○正义曰：此一节明为尸之仆祖道祭軷之宜。
　　○“酌尸之仆”者，仆，为尸御车之人，将欲祭軷，酌酒与尸之仆，令为軷祭，如似酌酒与君之仆，以其为尸，则尊之似君也。
　　○“其在车，则左执辔，右受爵”者，尸仆受酒法也。“其在车”，谓仆在车中时也。仆既所主尸车，故於车执辔而受爵也。尸位在左，仆立於右，故左执辔，右受爵祭酒也。君仆亦然。
　　○“祭左右轨、范”者，轨谓毂末，范谓式前。仆受爵将饮，则祭之酒於车左右轨及前范也。所以祭者，为其神助已，不使倾危故也。“乃饮”者，祭遍乃自饮也。
　　○注“周礼”至“前也”。
　　○正义曰：案《周礼 大驭》“祭两轵，祭轨”，此云“祭右右轨、范”，两文不同，则左右轨与两轵是一，故云“轨与轵於车同谓轊头”，谓车毂小头也。此云“范”，《大驭》云“軓”，两事是一，声同字异，故云“声同”。谓式前之“范”，与此“范”俱是式前也。但式前之軓，车旁著凡，或作“范”字。虽作“范”字，声同而字异，即《诗 邶风》“济盈不濡軓”，亦车旁凡，与此同也。若毂末之轨，则车旁著九，此经“左右轨”是也。其车辙亦谓之“轨”，亦车旁著九，则《考工记》经“涂九轨”，是与此字同而事异也。
　　凡羞有俎者，则於俎内祭。俎於人为横，不得祭於间也。君子不食圂腴。《周礼》“圂”作“豢”，谓大豕之属，食米穀者也。腴，有似人秽。
　　○圂与豢同，音患。濊，本又作秽，纡废反，一音乌外反。小子走而不趋，举爵则坐立饮。小子，弟子也。卑，不得与宾、介具备礼容也。凡洗必盥。先盥乃洗爵，先自絜也。盥有不洗也。
　　○盥音管，又古乱反。牛羊之肺，离而不提心。提犹绝也。奎刂离之，不绝中央少者，使易绝以祭耳。
　　○不提心，丁礼反，注同，绝句。奎刂，苦圭反。犁，本又作离，同，力兮反，又力知反。凡羞有湆者，不以齐。齐，和也。湆，起及反。为君子择葱薤，则绝其本末。为有萎乾。
　　○为，于伪反，注同。薤，户戒反。萎乾，上於范反，又於伪反，下音竿。羞首者，进喙祭耳。耳出见也。
　　○喙，许秽反。见，贤遍反。尊者以酌者之左为上尊。尊者，设尊者也。酌者乡尊，其左则右尊也。
　　○遵，本又作尊，注下皆同。乡，许亮反，下“乡人”同。尊壶者面其鼻。鼻在面中，言乡人也。饮酒者、禨者、醮者，有折俎不坐。折俎尊，彻之乃坐也。已沐饮曰禨。酌始冠曰醮。
　　○禨，其记反。醮，子笑反。折，之设反，下及注皆同。冠，古乱反。末步爵，不尝羞。步，行也。牛与羊鱼之腥，聂而切之为脍。聂之言<月枼>也。先藿叶切之，复报切之，则成脍。
　　○聂，之涉反，注反下皆同。脍，古外反。<月枼>，直辄反。复，扶又反。麋鹿为菹，野豕为轩，皆聂而不切。麕为辟鸡，兔为宛脾，皆聂而切之。切葱若薤实之，醯以柔之。此轩、辟鸡、宛脾，皆菹类也。其作之状，以醯与荤菜淹之，杀肉及腥气也。
