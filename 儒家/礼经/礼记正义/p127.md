<!-- { "loadSidebar": true } -->
　　合诸侯制，百县为来岁受朔日，与诸侯所税於民，轻重之法，贡职之数，以远近土地所宜为度，以给郊庙之事，无有所私。秦以建亥之月为岁首，於是岁终，使诸侯及乡遂之官受此法焉。合诸侯制者，定其国家、宫室、车旗、衣服、礼仪也。诸侯言合制，百县言受朔日，互文也。贡职所入天子。凡周之法，以正月和之，正岁而县於象魏。
　　○“合诸侯制”，绝句。县音玄。 
　　[疏]“合诸”至“所私”。
　　○正义曰：“合诸侯制”者，秦十月为岁首，此月岁之终也，当入新岁，故合此诸侯之法制，又命百县为来岁受朔日之政令，并授诸侯所税於民轻重之法，贡职之数。天子有朔日政令，诸侯所税民轻重之法，贡职之数，皆天子制之。百县此来受处分，故云“受朔”。“与诸侯所税於民，轻重之法，贡职之数”，皆天子之制，言与者，兼事之辞。“以远近土地所宜为度”者，言定税轻重，入贡多少，皆以去京远近之差，土地所宜之物为节度。“无有所私”者，言既给郊庙重事，事百县等物，无得有所偏私，不如法制也。
　　○注“秦以”至“象魏”。
　　○正义曰：按《史记》秦文公获黑龙，自为水瑞，命河为德水，以十月为岁首。云“定其国家宫室车旗衣服礼仪”者，此皆《周礼 典命》文也。彼注云“国家，国之所居，谓成方也”。云“互文”者，诸侯言合制，则百县亦合制，百县言来岁受朔日，则诸侯亦来岁受朔日也，故云“互文”。诸侯谓畿外国，百县谓乡遂。云“贡职谓所入天子”者，以经云“税於民，轻重之法”，又云“贡职之数”，其文既重，故知税於民者是积贮本国，贡职之数者是输纳天子。云“周之法，以正月和之”者，按《大宰职》“正月之吉始和，布治于邦国都鄙”。云“正岁而县於象魏”者，《小宰职》云“正岁县治象之法于象魏”是也。
　　是月也，天子乃教於田猎，以习五戎，班马政。教於田猎，因田猎之礼教民以战法也。五戎，谓五兵：弓矢、殳、矛、戈、戟也。马政，谓齐其色，度其力，使同乘也。《校人职》曰：“凡军事，物马而颁之。”
　　○殳音殊。矛，亡侯反。度，大各反。乘，绳证反。校，户教反。颁音班。 
　　[疏]“是月”至“马政”。
　　○正义曰：“天子乃教於田猎”者，天子於此阴杀之时，乃教人以战法於田猎之事，谓因田猎而教之也。
　　○“以习五戎”者，谓於田猎之时，令人习用五种兵戎之器。
　　○“班马政”者，谓班布乘马之政令。
　　○注“五戎”至“颁之”。
　　○正义曰：知五器是五兵者，以别云“班马政”，则五戎非马也。下文云“七驺咸驾”，则知五戎非五戎车也。且车不须更习，故知五戎五矢也。按《周礼 司兵》“掌五兵”，郑司农注“五兵者，戈、殳、戟、酋矛、夷矛”，后郑又注云：“步卒之五兵，则无夷矛而有弓矢。”如郑所云，则此注据步卒五兵：弓矢，一也；殳长丈二，二也；矛长二丈，三也；戈长六尺六寸，四也；戟长一丈六尺，五也。此随便而言，不依《周礼》长短之次也。云“马政，谓齐其色，度其力”者，按《毛诗传》云：“宗庙齐豪，尚纯也。戎事齐色，尚强也。田猎齐足，尚疾也。”此对文言之，则戎事齐力，故《校人职》云：“凡军事，物马而颁之。”注云：“物马齐其力。”但戎事以弓为主耳，亦须齐色，故《诗》云“驷騵彭彭”，是齐色也。
　　命仆及七驺咸驾，载旌旐，授车以级，整设于屏外。仆，戎仆及御夫也。七驺，谓趣马，主为诸官驾说者也。既驾之，又为之载旌旗。《司马职》曰“仲秋教治兵，如振旅之陈，辨旗物之用，王载大常，诸侯载旂，军吏载旗，师都载旃，师遂载物，郊野载旐，百官载旟”是也。级，等次也。整，正列也。设，陈也。屏，所田之地，门外之蔽。
　　○驺，侧求反。载，丁代反，又如字，注同。旐音兆。级，九立反。趣，七住反，又七走反。说，始锐反。陈，直觐反。大音太。旟音馀。
　　○ 
　　[疏]“命仆”至“屏外”。
　　○正义曰：前既班马政，乃命戎仆御夫及七驺等，皆以马驾车，又载旌旐既毕，授此七戎之车，以其尊卑等级，正其行列，设於军门屏之外东西厢，以为行陈，於是司徒在两行之间，北面誓之。或者屏之外，左右六军乡南而陈，司徒於陈前，北面誓之也。
　　○注“仆戎”至“之蔽”。
　　○正义曰：按《周礼 戎仆》“掌驭戎车”，故知仆是戎仆也，以其教战，故不用田仆。云“及御夫”者，按《周礼 驭夫》“掌驭从车使车”，注云“从车戎路，田路之副也；使车，驱逆之车”，故知及御夫也。云“七驺，谓趣马，主为诸官驾说”者，按《周礼 趣马职》云“掌驾说之颁”，谓第次也，是贵贱等列，故云“为诸官驾说也”。七驺者，皇氏云：“天子马有六种，种别有驺，则六驺也。又有总主之人，并六驺为七，故为七驺。”引《司马职》以下者，证九旗之异也。“载旌旐”者，杂举以言之。按《周礼 司常》云：“日月为常，交龙为旂，通帛为旃，杂帛为物，熊虎为旗，鸟隼为旟，龟蛇为旐，全羽为旞，析羽为旌。及国之大阅，替司马，颁旗物。王建大常，诸侯建旂，孤卿建旃，大夫士建物，师都建旗，州里建旟，县鄙建旐。道车载旞、斿车载旌。”注云“师都，六乡、六遂大夫也”，“州里、县鄙，乡遂之官，互约言之”。则州里谓乡中之州长、党正、族师、遂中里宰、邻长也。县鄙者，遂中县正、鄙师、酂长及乡之闾胥、比长也。道车，象路也。视朝行道。斿车，木路也。王以田以鄙，此是仲冬大阅之时，各象治民之事，空习其事，故所建旌旗，不如仲秋治兵，实出军之事，故郑注《大司马》云“空，辟实”也。言大阅是空，治兵是实，故云“空，辟实”。实者，则此所引《司马职》“仲秋治兵”是也。按《司马职》云：“王载大常，诸侯载旂，军吏载旗，师都载旃。乡遂载物，郊野载旐，百官载旟。”注：“军吏，诸帅也。师都，遂大夫也。乡遂，乡大夫也。或载旃，或载物，众属军吏，无所将也。郊谓乡遂之州长，县正以下也。野谓公邑大夫。载旐者，以其将羡卒也。百官，卿大夫也。载旟者，以其属卫王也。”按《周礼》云“乡遂”，今此注“师遂载物”者，转写误也。既以师都为遂大夫载旃，无容故违《周礼》云“乡遂载物”。然王侯所载，与仲冬大阅同，尊，故不变也。其馀则异，随时事也。以其出兵教战，故无道车、斿车也。其王建大常，皆乘戎路，异於在国也。故《司常注》云：“玉路、金路不出，春教振旅者，以阳气方长，兵宜止息也。”“夏教茇舍”者，以草木茂盛，故教以草舍。“秋教治兵”者，以杀气方盛，则匿邪恶，故教兵。“冬教大阅”者，以冬闭无事，备习威仪，故因其田猎，教以简阅。云“屏所田之地，门外之蔽”者，按《诗传》云：“揭缠旃以为门，驱而入击，则不得入。”既门外驱车，则不得有屏。此门外之屏者，盖车入之时，则去屏，无事之时，则设屏也。
　　司徒搢扑，北面誓之。誓众以军法也。
　　○搢如字，又音箭。扑，普卜反。 
　　[疏]“司徒”至“誓之”。
　　○正义曰：司徒，地官，掌邦教誓者也，故《司徒职》云“施十有二教”，“八曰以誓教恤，则民不怠”。《司马职》云：“遂以蒐田，有司表貉，誓民。”郑云：“有司，大司徒也。掌大田役，治徒庶之政令”，“誓民，誓以犯田法之罚也。誓曰‘无于车，无自后射’。”按於经注则司徒主誓，今田猎出军，亦於所猎之地而搢扑北面誓之也。搢，插也。
　　○注“誓众以军法也”。
　　○正义曰：军法之誓，有异田猎之誓，则云无于车，如蒐田之法也。今此大阅之誓，以依军法，故《司马》中冬大阅云，“群吏听誓于陈前，斩牲，以左右徇陈，曰‘不用命者斩之’”。郑注云“凡誓之大略，《甘誓》、《汤誓》之属是也”。今又按经注，则军法之誓，必斩杀也。其誓，《尚书 甘誓》云“左不攻于左”、“右不攻于右”、“予则孥戮汝”之属是也。然郑注《司马》中冬大阅，引此九月季秋之令，将为大阅之誓，而云作《月令》者，说季秋之政於周为中冬，失之矣。而今在此不非之者，缘巳非於彼，不复重言於此也。而注“旌旂不作冬法，而依秋礼言之”者，此文记者，虽误将作周中冬，而文既在夏秋，故因言秋礼也。熊氏以为此文载旌旐，故解为中秋治兵。《大司马》有群吏听誓，故引此司徒北面以誓，证为中冬，两解其义，俱得通也。
　　天子乃厉饰，执弓挟矢以猎。厉饰，谓戎服，尚威武也。今《月令》“猎”为“射”。
　　○挟，于协反，又音协。 
　　[疏]注“厉饰”至“为射”。
　　○正义曰：厉饰，谓严厉武猛容饰。冠本饰谓容仪也。俗本作餝，非也。熊氏云：“谓戎服者，韦弁服也。以秋冬之田，故韦弁服。若春夏则冠弁服，故《司服》云‘凡甸，冠弁服’。”义或然也。
　　命主祠祭禽于四方。以所获禽祀四方之神也。《司马职》曰：“罗弊，致禽以祀祊。”
　　○祊，郑注《周礼》音方。 
　　[疏]“命主”至“四方”。
　　○正义曰：谓猎竟也。主祠，谓典祭祀者也。禽者，兽之通名也。四方，四方有功於方之神也。四时田猎皆祭宗庙，而分时各以为主也。春时四方施生，猎则祭社为主也。夏时阴气始起，象神之在内，猎则祭宗庙为主也。秋时万物以成，猎则以报祭社及四方为主也。冬时万物众多，猎则主用众物，以祭宗庙，而亦报於物有功之神於四方也。此天子猎既毕，因命典祀之官，取田猎所获之禽，还祭於郊，以报四方之神也。冬猎亦何以知然？按郑注“秋狝祀方”云：“秋田主祭四方，报成万物。”《诗》曰：“以社以方。”下云：“方，迎四方气於郊也。”郑又云：“秋祭社与四方，为五穀成熟，报其功也。”又《司马》冬狩云：“致禽馌兽于郊，入献禽以享蒸。”郑云：“冬田，主用祭物多，众得取也。致禽馌兽于郊，聚所获禽，因以祭四方神於郊也。《月令》季秋，天子既田，‘命主祠祭禽四方’是也。入又以禽祭宗庙。”按於经注，更相引证，如可见矣。其祭四方，但用此禽，又用别牲，故《甫田》云“与我牺羊，以社以方”是也。此祀四方者，谓四方五行之神也。
　　是月也，草木黄落，乃伐薪为炭。伐木必因杀气。
　　○炭，吐旦反。
　　○蛰虫咸俯在内，皆墐其户。墐，为涂闭之，辟杀气。
　　○墐，其靳反。辟音避。 
