<!-- { "loadSidebar": true } -->
　　○“子庶民则百姓劝”，子，爱也，言爱民如子，则百姓劝勉以事上也。
　　○“来百工则财用足”，百工兴财用也，君若赏赉招来之，则百工皆自至，故国家财用丰足。
　　○“柔远人则四方归之”，“远”，谓蕃国之诸侯，“四方”，则蕃国也。怀诸侯则天下畏之。怀，安抚也。君若安抚怀之，则诸侯服从，兵强土广，故“天下畏之”。
　　齐明盛服，非礼不动，所以脩身也。去谗远色，贱货而贵德，所以劝贤也。尊其位，重其禄，同其好恶，所以劝亲亲也。官盛任使，所以劝大臣也。忠信重禄，所以劝士也。时使薄敛，所以劝百姓也。日省月试，既廪称事所以劝百工也。送往迎来，嘉善而矜不能，所以柔远人也。继绝世，举废国，治乱持危，朝聘以时，厚往而薄来，所以怀诸侯也。“同其好恶”，不特有所好恶於同姓，虽恩不同，义必同也。尊重其禄位，所以贵之，不必授以官守，天官不可私也。“官盛任使”，大臣皆有属官所任使，不亲小事也。“忠信重禄”，有忠信者，重其禄也。“时使”，使之以时，日省月试，考校其成功也。“既”读为“饩”，“饩廪”，稍食也。《槀人职》曰：“乘其事，考其弓弩，以下上其食。”
　　○齐，侧皆反。去，起吕反。远，于万反。好恶，呼报反，下乌路反，又并如字，注同。敛，力验反。既，依注音饩，许气反。廪，彼锦反，一本又力锦反。称，尺证反。朝，直遥反。槀，苦报反，一音古老反。上，时掌反。 
　　[疏]“齐明”至“侯也”。
　　○正义曰：此一节说行“九经”之法。
　　○“齐明盛服”者，齐，谓整齐；明，谓严明；盛服，谓正其衣冠：是脩身之体也。此等“非礼不动”，是所以劝脩身。
　　○“尊其位，重其禄，同其好恶，所以劝亲亲也”者，“尊其位”，谓授以大位；“重其禄”，谓重多其禄位。崇重而已，不可任以职事。“同其好恶”，好，谓庆赏，恶，谓诛罚。言於同姓既有亲疏，恩亲虽不同，义必须等，故不特有所好恶。
　　○“劝亲亲也”者，尊位重禄以勉之，同其好恶以励之，是“劝亲亲也”。
　　○“官盛任使”，所以劝大臣也。官盛，谓官之盛大。“有属臣”者，当令任使属臣，不可以小事专劳大臣。大臣怀德，故云“所以劝大臣”也。“日省月试，既廪称事，所以劝百工也”，既廪，谓饮食、粮廪也。言在上每日省视百工功程，每月试其所作之事，又饮食粮廪，称当其事，功多则廪厚，功小则饩薄，是“所以劝百工也”。
　　○“治乱持危”者，诸侯国内有乱，则治讨之，危弱则扶持之。
　　○“厚往而薄来，所以怀诸侯也”，“厚往”，谓诸侯还国，王者以其材贿厚重往报之。“薄来”，谓诸侯贡献，使轻薄而来。如此则诸侯归服，故所以怀诸侯也。
　　○注“尊重”至“其食”。
　　○正义曰：“尊重其禄位”者，言同姓之亲，既非贤才，但尊重其禄位，荣贵之而已，不必授以官守也。云“大臣皆有属官所任，使不亲小事也”者，若《周礼》六卿其下，各有属官，其细碎小事，皆属官为之，是“不亲小事也”。云“既读为饩，饩廪稍食也”者，以既与廪连文，又与饩字声同，故读既为饩。“稍食”者，谓稍给之，故《周礼》“月终均其稍食”是也。引《槀人职》者，证其饩廪称事。案《周礼 夏官 槀人》掌弓矢之材，其职云“乘其事”，乘，谓计筭其所为之事。“考其弓弩”谓考校弓弩之善恶多少。“以下上其食”，下，谓贬退；上，谓增益。善者则增上其食，恶者则减其食故也。
　　凡为天下国家有九经，所以行之者一也。凡事豫则立，不豫则废。言前定则不跲，事前定则不困，行前定则不疚，道前定则不穷。一，谓当豫也。跲，踬也。疚，病也。人不能病之。
　　○跲，其劫反，皇音给。行，下孟反。疚音救。踬，徐音致。 
　　[疏]“凡为”至“不穷”。
　　○正义曰：此一节明前“九经”之法，唯在豫前谋之，故云“所以行之者一也”。“一”，谓豫也。
　　○“言前定则不跲者，案《字林》：“跲，踬也。”踬谓行倒蹶也。将欲发言，能豫前思定，然后出口，则言得流行，不有踬蹶也。
　　○“事前定则不困”者，困，乏也。言欲为事之时，先须豫前思定，则临事不困。
　　○“行言定则不疚”者，疚，病也。言欲为行之时，豫前思定，则行不疚病。
　　○“道前定则不穷”者，言欲行道之时，豫前谋定，则道无穷也。
　　○注“人不能病之”。
　　○正义曰：解“经行前定则不疚”。人若行不豫前先定，人或不信病害之。既前定而后行，故人不能病害也。 

  
　 
卷五十三 中庸第三十一 

　卷五十三 中庸第三十一 　 
　　在下位不获乎上，民不可得而治矣。获，得也。言臣不得於君，则不得居位治民。获乎上有道，不信乎朋友，不获乎上矣。信乎朋友有道，不顺乎亲，不信乎朋友矣。顺乎亲有道，反诸身不诚，不顺乎亲矣。诚身有道，不明乎善，不诚乎身矣。言知善之为善，乃能行诚。 
　　[疏]“在下”至“身矣”。
　　○正义曰：此明为臣为人，皆须诚信於身，然后可得之事。
　　○“在下位不获乎上”者，获，得也。言人臣处在下位，不得於君上之意，则不得居位以治民，故云“民不可得而治矣”。
　　○“获乎上有道，不信乎朋友，不获乎上矣”者，言臣欲得君上之意，先须有道德信著朋友。若道德无信著乎朋友，则不得君上之意矣。言欲得上意，先须信乎朋友也。
　　○“信乎朋友有道，不顺乎亲，则不信乎朋友矣”者，言欲行信著於朋友，先须有道顺乎其亲。若不顺乎其亲，则不信乎朋友矣。
　　○“顺乎亲有道，反诸身不诚，不顺乎亲矣”者，言欲顺乎亲，必须有道，反於己身，使有至诚。若身不能至诚，则不能“顺乎亲矣”。
　　○“诚身有道，不明乎善，不诚乎身矣”者，言欲行至诚於身，先须有道明乎善行。若不明乎善行，则不能至诚乎身矣。言明乎善行，始能至诚乎身。能职诚乎身，始能顺乎亲。顺乎亲，始能信乎朋友。信乎朋友，始能得君上之意。得乎君上之意，始得居位治民也。
　　诚者，天之道也。诚之者，人之道也。诚者不勉而中，不思而得，从容中道，圣人也。诚之者，择善而固执之者也。言“诚者”，天性也。“诚之者”，学而诚之者也。因诚身说有大至诚。
　　○中，丁仲反，又如字，下“中道”同。从，七容反。 
　　[疏]“诚者”至“者也”。
　　○正义曰：前经欲明事君，先须身有至诚。此经明至诚之道，天之性也。则人当学其至诚之性，是上天之道不为而诚，不思而得。若天之性有杀，信著四时，是天之道。“诚之者人之道也”者，言人能勉力学此至诚，是人之道也。不学则不得，故云人之道。
　　○“诚者不勉而中，不思而得，从容中道，圣人也”者，此覆说上文“诚者，天之道也”。唯圣人能然，谓不勉励而自中当於善，不思虑而自得於善，从容间暇而自中乎道，以圣人性合於天道自然，故云“圣人也”。
　　○“诚之者，择善而固执之者也”，此覆说上文“诚之者，人之道也”，谓由学而致此至诚，谓贤人也。言选择善事，而坚固执之，行之不已，遂致至诚也。
　　○注“因诚身说有大至诚”。
　　○正义曰：以前经云欲事亲事君，先须修身，有大至诚，故此说有大至诚。大至诚，则经云“诚者，天之道也”，圣人是矣。
　　博学之，审问之，慎思之，明辨之，笃行之。有弗学，学之弗能，弗措也。有弗问，问之弗知，弗措也。有弗思，思之弗得，弗措也。有弗辨，辨之弗明，弗措也。有弗行，行之弗笃，弗措也。人一能之，己百之，人十能之，己千之。果能此道矣，虽愚必明，虽柔必强。此劝人学诚其身也。果，犹决也。
　　○措，七路反，下及注皆同，置也。强，其良反。 
　　[疏]“博学”至“必强”。
　　○正义曰：此一经申明上经“诚之者，择善而固执之”事。
　　○“有弗学，学之弗能，弗措也”者，谓身有事，不能常学习，当须勤力学之。措，置也。言学不至於能，不措置休废，必待能之乃已也。以下诸事皆然，此一句覆上“博学之”也。
　　○“有弗问，问之弗知，弗措也”，覆上“审问之”也。“有弗思，思之弗得，弗措也”，覆上“慎思之”也。“有弗辨，辨之弗明，弗措也”，覆上“明辨之”也。“有弗行，行之弗笃，弗措也”，覆上“笃行之”也。
　　○“人一能之，己百之，人十能之，己千之”，谓他人性识聪敏，一学则能知之，己当百倍用功而学，使能知之，言己加心精勤之多，恒百倍於他人也。
　　○“果能此道矣，虽愚必明，虽柔必强”，果，谓果决也。若决能为此百倍用功之道，识虑虽复愚弱，而必至明强。此劝人学诚其身也。
　　自诚明谓之性，自明诚谓之教。诚则明矣，明则诚矣。自，由也。由至诚而有明德，是圣人之性者也。由明德而有至诚，是贤人学以知之也。有至诚则必有明德，有明德则必有至诚。 
　　[疏]“自诚”至“诚矣”。
　　○正义曰：此一经显天性至诚，或学而能。两者虽异，功用则相通。
　　○“自诚明谓之性”者，此说天性自诚者。自，由也，言由天性至诚，而身有明德，此乃自然天性如此，故“谓之性”。“自明诚谓之教”者，此说学而至诚，由身聪明，勉力学习，而致至诚，非由天性教习使然，故云“谓之教”。然则“自诚明谓之性”，圣人之德也。“自明诚谓之教”，贤人之德也。
　　○“诚则明矣”者，言圣人天性至诚，则能有明德，由至诚而致明也。
　　○“明则诚矣”者，谓贤人由身聪明习学，乃致至诚，故云“明则诚矣”。是诚则能明，明则能诚，优劣虽异，二者皆通有至诚也。
　　唯天下至诚，为能尽其性。能尽其性，则能尽人之性。能尽人之性，则能尽物之性。能尽物之性，则可以赞天地之化育。可以赞天地之化育，则可以与天地参矣。尽性者，谓顺理之使不失其所也。赞，助也。育，生也。助天地之化生，谓圣人受命在王位致大平。
　　○大音泰。 
　　[疏]“唯天”至“参矣”。
　　○正义曰：此明天性至诚，圣人之道也。“唯天下至诚”者，谓一天下之内，至极诚信为圣人也。
