<!-- { "loadSidebar": true } -->
　　○“燕游曰归”者，若在燕及游退还称曰“归”，以燕游礼亵，主於归家。
　　○“师役曰罢”者，谓於师役之中，欲散退之时，称曰“罢劳”。
　　○注“春秋”至“曰疲”。
　　○正义曰：案庄八年夏，鲁师及齐师围郕，郕降於齐师。秋，师还。《公羊传》曰：“还者何？善辞也。此灭同姓，何善尔？病之也。”何休云：“慰劳其罢病也。”是郑用《公羊》为注也。
　　侍坐於君子，君子欠伸、运笏、泽剑首、还屦、问日之蚤莫，虽请退可也。以此皆解倦之状，伸，频伸也。运、泽，谓玩弄也。金器弄之，易以汙泽。
　　○欠，起剑反。伸音申。笏音忽。还音旋。蚤音早。莫音暮。解，古卖反。频，本又作嚬，音频。玩，五乱反。易，以豉反。汙，户旦反，一音乌。 
　　[疏]“侍坐”至“可也”。
　　○正义曰：此明侍坐法也。志倦则欠，体疲则伸，为君子久坐而自为之也。
　　○“运笏”者，运，动也，谓君子摇动於笏泽剑首者。泽，谓光泽，玩弄剑首，则生光泽。
　　○“还屦”者，还，转也，谓君子自转屦也。尊者说屦於户内，是屦恒在侧，故得自还转之也。
　　○“问日之蚤莫”者，尊者忽问日之蚤晚。
　　○“虽请退可也”者，虽，假令也。前言侍者不得请退，今若见君子有“欠伸”以下诸事，皆是坐久体倦欲起、或欲卧息之意，故侍者当此时，假令请退则可也。
　　事君者量而后入，不入而后量。凡乞假於人，为人从事者亦然。然，故上无怨而下远罪也。量，量其事意合成否。
　　○量音亮。乞如字，又音气。为，于伪反。远，于万反。 
　　[疏]“事君”至“罪也”。
　　○正义曰：此一节明臣事君之法。
　　○“事君者量而后入”者，凡臣之事君者，欲请为其事，先商量事意堪合以否，然后入而请之。
　　○“不入而后量”者，不得先入请见君，然后始商量成否。
　　○“凡乞假於人，为人从事者亦然”者，非直事君如此，凡乞贷假借於人，谓就人乞贷假借，为人从事，谓求请事人，如此之属，亦须先商量事意成否，不可不先商量，即当其事，故云“亦然”。
　　○“然，故上无怨而下远罪也”者，然犹如此。事君若能如此，下不忤上，故上无怨；上不青下，故下远罪。然唯解“上”、“下”，不结“乞假”、“从事”者也，可略。
　　不窥密，嫌伺人之私也。密，隐曲处也。
　　○窥，苦规反。伺音司。处，昌虑反。不旁狎，妄相服习，终或争讼。
　　○争，争斗之争。不道旧故，言知识之过失，损友也。孔子曰：“故旧不遗，则民不偷。”
　　○偷，他侯反。不戏色。暂变倾颜色为非常，则人不长，失敬也。
　　○不长，丁丈反。绝句。 
　　[疏]“不窥”至“戏色”。
　　○正义曰：此一节明在於僚类当自矜持之事。
　　○“不窥密”者，人当正视，不得窥觇隐密之处，故郑云：“嫌伺人之私也。”
　　○“不旁狎”，旁，犹妄也，不得妄与人狎习，或至忿争，因狎而争讼也。
　　○“不道旧故”者，不道说故旧之罪过。
　　○“不戏色”者，不戏弄其颜色。
　　○注“暂变”至“敬也”。
　　○正义曰：人当恒自矜持，尊其瞻视。若暂倾变颜色，为非常亵慢，则人不复长久，失他人所敬，故云“则人不长，失敬也”。
　　为人臣下者，有谏而无讪，有亡有无疾，亡，去也。疾，恶也。
　　○讪，所谏反，徐所奸反。恶，乌路反。颂而无讇，谏而无骄。颂，谓将顺其美，匡救其恶。骄，谓恃知而慢也。
　　○讇，稔变反。怠则张而相之，怠，堕也。相，助也。
　　○相，息亮反，注同。惰，徒卧反。废则扫而更之，废，政教坏乱，不可因也。
　　○更音庚。谓之社稷之役。役，为也。 
　　[疏]“为人”至“之役”。
　　○正义曰：此明臣事君之道。
　　○“有谏而无讪”者，“讪”为道说君之过恶及谤毁也。君若恶，臣当谏之，不得向人道说谤毁。故《论语》云：“恶居下流而讪上者。”
　　○“有亡而无疾”者，亡，犹去也。疾，犹憎恶也。君若有过，三谏不从，乃出境而去，不得强留而而憎恶君也。
　　○“颂而无讇”者，颂，美盛德之形容也。讇，谓横求见容。若君有盛德，臣当美而颂之也。君苟无德，则匡而救之，不得虚妄以恶为美，横求见容。故《孝经》云：“将顺其美，匡救其恶。”
　　○“谏而无骄”者，君若从已谏，则已不得藉已言行谋用，恃知而生骄慢。
　　○“怠则张而相之”者，怠，惰也。相，助也。若君政怠隋，则臣当为张起而助成之也。《隐义》云：“若怠隋，当张设法而助之，或张强其志，以广大之也。”
　　○“废则扫而更之”者，君政若巳废坏，无可复张助者，则当埽荡而更创立为新政也。
　　○“谓之社稷之役”者，役，为，谓事君如上者，是可谓为社稷之臣也。故卫君云：“柳庄者，是社稷之臣也。”
　　○注“役，为也”。
　　○正义曰：为，谓助为也。社稷之臣，谓为助社稷之臣也。
　　毋拔来，毋报往。报，读为赴疾之赴。拔、赴，皆疾也。人来往所之，常有宿渐，不可卒也。
　　○拔，蒲末反，注同。急，疾也，王本作校，古孝反。报音赴。卒，才忽反。毋渎神，渎，谓数而不敬。
　　○数，色角反。毋循枉，前日之不正，不可复遵行以自伸。
　　○循枉，上音旬，下纡往反，邪曲也。复，扶又反。毋测未至。测，意度也。
　　○意度，如字，本又作亿，音抑。下，大各反。士依於德，游於艺。德，三德也，一曰至德，二曰敏德，三曰孝德。艺，六艺也，一曰五礼，二曰六乐，三曰五射，四曰五御，五曰六书，六曰九数。工依於法，游於说。法，谓规矩尺寸之数也。说，谓鸿杀之意所宜也。《考工记》曰：“薄厚之所震动，清浊之所由出，侈弇之所由兴，有说。”说，或为伸。
　　○於说，如字，注同，又始锐反。鸿又作洪。杀，色戒反。侈，昌氏反。弇，於检反。毋訾衣服成器，訾，思也。成，犹善也。思此则疾贪也。
　　○訾，子斯反。毋身质言语。质，成也，闻疑则传疑，若成之，或有所误也。
　　○传，丈专反。 
　　[疏]“毋拔”至“言语”。
　　○正义曰：此一节广明为人之法。
　　○“毋拔来，毋报往”者，报，谓赴也。拔、赴，皆速疾之意。凡人所之適，必有宿渐，毋得疾来，毋得疾往。
　　○“毋渎神”者，谓渎慢也。神明正直，敬而远之，不可慢。
　　○“毋循枉”者，循，循追述也。枉，邪曲也。人非圆煨，不免时或邪曲，若前已行之，今当改正，不得犹追述已之邪事也。
　　○“毋测未至”者，未至之事，圣人难之，凡人故不可豫欲测量之也。若终不知，则伤知也。
　　○“士依於德”者，士，谓进士有德行者，当依附於三德。
　　○“游於艺”者，谓敖游於六艺。
　　○“工依於法”者，谓规矩尺寸之法式。言工巧，皆当依附於法式。
　　○“游於说”者，说，谓论说规矩法式之辞，言游息於规矩法式之文书。
　　○“毋訾衣服或器”者，訾，思也。成，善也。无得思念衣服善器。
　　○“毋身质言语”者，凡言语有疑则称疑，无得以身质成言语之疑者，其言既疑，若必成之，或有所误也。
　　○注“德三”至“九数”。
　　○正义曰：案《周礼 师氏》：“以三德教国子，一曰至德，二曰敏德，三曰孝德。”彼注云：“至德，中和之德，覆焘持载含容者也。敏德，仁义顺时者也。孝德，尊祖爱亲。”案《大司徒职》云：“以乡三物教万民，一曰六德，知、仁、圣、义、忠、和。”知此“依於德”非六德者，六德所以教万民，而云三德所以教国子。此经云“士”，故知是三德也。云“一曰五礼”至“九数”者，是《周礼 保氏职》文。案彼注云：“五礼：吉、凶、宾、军、嘉也。六乐：《云门》、《大咸》、《大韶》、《大夏》、《大濩》、《大武》也。五射：白矢、参连、剡注、襄尺、井仪也。五御：鸣和鸾、逐水曲、过君表、舞交衢、逐禽左。六书：象形、会意、转注、处事、假借、谐声也。九数：方田、粟米、差分、少广、商功、均输、方程、赢不足、旁要。今有重差、句股。”然五礼六乐之等，皆郑康成所注，其五射以下，郑司农所解。但九数之名，书本多误，儒者所解，方田一、粟米二、差分三、少广四、商功五、均输六、方程七、赢不足八、旁要九。云“今有重差、句股”者，郑司农指汉时，云今世於九数之内有重差、句股二篇，其重差即与旧数差分一也。去旧数旁要，而以句股替之，为汉之九数，即今之《九章》也。先师马融、干宝等更云今有夕桀各为二篇，未知所出。今依司农所注《周礼》之数，馀并不敢。
　　○注“说谓”至“宜也”。
　　○正义曰：此经云“依於法，游於说”，法既是规矩法式，法外又云“说”，是说与法不同，谓说此法式文书，论其法式大小鸿杀之意，与法大同小异，法式据其体，论法据其文。引《考工记》者，证说是说法度之意，彼说铸钟形状，言钟或薄或厚，声之振动，其声清浊，由薄厚而出。云“侈弇之所由兴”者，“侈”谓钟口宽大，“弇”谓钟口内小，从此法式所由兴，有说，或大或小，或侈或弇，皆有所宜之意：钟厚则声不散，薄则声散；大短，出声疾易竭；小长，声缓深远；弇则声不舒扬，故云“有说”。
　　言语之美，穆穆皇皇。朝廷之美，济济翔翔。祭祀之美，齐齐皇皇。车马之美，匪匪翼翼。鸾和之美，肃肃雍雍。匪，读如“四牡騑騑”。齐齐皇皇，读如归往之往。“美”皆当为“仪”字之误也。《周礼》：“教国子六仪，一曰祭祀之容，二曰宾客之容，三曰朝廷之容，四曰丧纪之容，五曰军旅之容，六曰车马之容。”
　　○美音仪，出注，下同。济，子礼反。齐齐皇皇，齐如字，皇音往，徐于况反。匪，读为騑，芳非反。牡音母。 
　　[疏]“言语”至“雍雍”。
　　○正义曰：此一节明诸事之宜。此美皆当为仪。
　　○“言语之美”者，谓与宾客言语，故郑注《保氏》云：“宾客之容。”
　　○“穆穆皇皇”者，谓言语形状穆穆皇皇。然其天子诸侯行容亦穆穆皇皇，故《曲礼》云：“天子穆穆，诸侯皇皇。”郑云：“皆行容止之貌。”穆穆皇皇，皆美大之状。
　　○“济济翔翔”者，据在朝威仪。“济济翔翔”者，谓威仪厚重宽舒之貌。言语则穆穆皇皇，威仪则济济翔翔。
