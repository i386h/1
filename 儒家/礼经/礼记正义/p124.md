<!-- { "loadSidebar": true } -->
　　○正义曰：云“祀之先祭肝者，秋为阴中，於藏值肝”者，以阴气始於五月，终於十月，其七月八月为阴之中，故云“秋为阴中”。其阳气始於十一月，终於四月，正月二月为阳中，故正月云“春为阳中”。然阴中之时兼有阳，阳中之时兼有阴，亦是阴阳之中也。今五藏肺最在前，心次之，肝次之，脾次之，肾为后。肝在心肺之下，脾肾之上，故云“於藏值肝”。然脾在肺心肝之下，肾之上，则是上有肺心肝，下唯有肾，不当其中，而云“春为阳中，於藏值脾”者，但五行相次，水则次木，故春继於冬，肾后则次脾，其火后则次土，土后乃次金，故秋不得继夏，由隔於土。由此脾不得继肺，隔於心也。为此肝之上有肺有心，脾之下唯有肾，俱得为藏之中也。云“北面设主於门左枢”者，谓庙门外左枢北面，以在门外，故主得南乡而北面设之。云“乃制肝及肺心为俎，奠于主南，设盛於俎东”者，皆约《中霤礼》文也。“其他皆如祭灶之礼”者，谓祭心肺肝各一，及祭醴三，并设席於奥，迎尸之属也。
　　凉风至，白露降，寒蝉鸣，鹰乃祭鸟，用始行戮。皆记时候也。寒蝉，寒蜩，谓蜺也。鹰祭鸟者，将食之，示有先也。既祭之后，不必尽食，若人君行刑，戮之而巳。
　　○戮音六。蜩，大彫反。蜺，五兮反，寒螀。 
　　[疏]注“寒蝉”至“而巳”。正义曰：按《释虫》云：“蜺，寒蜩。”郭景纯云：“寒螀也。似蝉而小，青赤。”“云“鹰祭鸟者，将食之，示有先”者，谓鹰欲食鸟之时，先杀鸟而不食，与人之祭食相似，犹若供祀先神，不敢即食，故云“示有先也”。云“既祭之后，不必尽食，若人君行刑，戮之而巳”者，以经“用始行戮”，不据事，以经唯记时候，谓鹰祭鸟之后，杀鸟不必尽食，犹若人君行刑，但戮之而巳。以人君行戮，明鹰之杀，言鹰於此时始行戮鸟之事。
　　天子居总章左个，乘戎路，驾白骆，载白旂，衣白衣，服白玉，食麻与犬，其器廉以深。总章左个，大寝西堂南偏。戎路，兵车也，制如周革路，而饰之以白。白马黑鬛曰骆，麻实有文理，属金。大，金畜也。器廉以深，象金伤害物入藏。
　　○总，子孔反。辂音洛，鬛音猎，本亦作髦，音毛；又一本作旄，毛也。 
　　是月也，以立秋。先立秋三日，大史谒之天子曰：“某日立秋，盛德在金。”谒，告。
　　○先，悉荐反。天子乃齐。立秋之日，天子亲帅三公、九卿、诸侯、大夫以迎秋於西郊，还反，赏军帅、武人於朝。迎秋者，祭白帝白招拒於西郊之兆也。军帅，诸将也。武人，谓环人之属，有勇力者。
　　○帅，於类反，下同，本或作帅，注放此。朝，直遥反。拒音矩。将，子匠反，下同。天子乃命将帅选士厉兵，简练桀俊，专任有功，以征不义。征之言正也，伐也。诘诛暴慢，以明好恶，顺彼远方。诘，谓问其罪，穷治之也。顺犹服也。
　　○诘，去吉反。好恶，并如字，上呼报反，下乌路反。 
　　是月也，命有司脩法制，缮囹圄，具桎梏，禁止奸，慎罪邪，务搏执。顺秋气，政尚严。
　　○缮，巿战反。邪，似嗟反。搏音博。命理瞻伤，察创视折。理，治狱官也。有虞氏曰士，夏曰大理，周曰大司寇。创之浅者曰伤。
　　○创，初良反，注同。审断、决狱，讼必端平。端犹正也。
　　○审断决，丁乱反，下同；蔡徒管反，一读绝句，“决”字下属。戮有罪，严断刑。天地始肃，不可以赢。肃，严急之言也。赢犹解也。
　　○赢音盈，注同解，古卖反。 
　　是月也，农乃登穀。天子尝新，先荐寝庙。黍稷之属，於是始孰。 
　　[疏]“是月”至“寝庙”。
　　○正义曰：按仲秋云“以犬尝麻”，今不云牲者，皇氏云“不云牲，《记》文略也”。
　　命百官始收敛。顺秋气收敛物。完隄坊，谨壅塞，以备水潦。备者，备八月也。八月宿直毕，毕好雨。
　　○完，胡官反。隄，本又作堤，丁兮反。防，本又作坊，音房。壅，於勇反。好，呼报反。脩宫室，坏墙垣，补城郭。象秋收敛物当藏也。
　　○坏，步回反。垣音袁。 
　　是月也，毋以封诸侯，立大官。毋以割地，行大使，出大币。古者於尝出田邑，此其月也。而禁封诸侯割地，失其义。
　　○使，疏吏反。 
　　[疏]注“古者”至“其义”。
　　○正义曰：按《祭统》古者於尝也出田邑，尝谓秋祭，於此尝祭之时，王者割出田邑以与诸侯。今正是尝祭之月，而禁封诸侯及割地之事，故云“失其义也”。郑唯偏云不封诸侯及割地失其义，则毋立大官，毋行大使，毋出大币为得礼，以其收敛之月故也。
　　孟秋行冬令，则阴气大胜，亥之气乘之也。介虫败穀，介，甲也。甲虫属冬。败穀者，稻蟹之属。
　　○介音界，注同。蟹，胡买反。戎兵乃来。十月宿直营室，营室之气为害也。营室主武事。 
　　[疏]“孟秋”至“乃来”。
　　○正义曰：阴气大胜，天灾。介虫败穀，地灾。戎兵乃来，人灾也。
　　○注“介甲”至“之属”。
　　○正义曰：按《越语》云：“越伐吴，吴王使王孙雄请成於越，越王欲许之，范蠡不许。王孙雄谓范蠡曰：‘先人有言曰：无助天为虐，助天为虐者不祥。今吴稻蟹无遗种，子将助天为虐乎？’”注：“稻蟹，谓蟹食稻也。”
　　○注“营室”至“武士”。
　　○正义曰：按《元命包》云“营室星十六度，主军之粮”，是主武事也。
　　行春令，则其国乃旱，寅之气乘之也。云雨以风除也。阳气复还，五穀无实。阳气能生，而不能成。
　　○复还，扶又反；下音环，又音旋。 
　　[疏]“其国”至“无实”。
　　○正义曰：其国乃旱，阳气复还，天灾也。五穀无实，地灾也。
　　行夏令，则国多火灾。巳之气乘之也。寒热不节，民多疟疾。疟疾，寒热所为也。今《月令》“疟疾”为“疾疫”。
　　○疟，鱼略反。 
　　[疏]“国多”至“疟疾”。
　　○正义曰：国多火灾，寒热不节，天灾也。民多疟疾，人灾也。
　　仲秋之月，日在角，昏牵牛中，旦觜觿中。仲秋者，日月会于寿星，而斗建酉之辰也。
　　○觜，子斯反，又子髓反。觿，户圭反，又户规反。 
　　[疏]“仲秋”至“觿中”。
　　○正义曰：《茸艹历》：八月节，日在轸十二度，昏斗二十六度中，去日一百六度，旦井二度中。八月中，日在角十度，昏女三度中，去日一百六度，旦井二十一度中。按《元嘉历》：八月节，日在翼十七度，昏斗十四度中，旦毕十六度中。八月中，日在轸十五度，昏斗二十四度中，旦井九度中。
　　其日庚辛。其帝少皞，其神蓐收。其虫毛。其音商，律中南吕。其数九。其味辛，其臭腥。其祀门祭先肝。南吕者，大蔟之所生，三分去一，律长五寸三分寸之一。仲秋气至，则南吕之律应。《周语》曰：南吕者，赞阳秀物。” 
　　[疏]注“南吕”至“秀物”。
　　○正义曰：大蔟长八寸，三分去一，下生南吕，三寸去一寸，六寸去二寸，得四寸，又有整二寸在。分一寸作三分，二寸为六分，更三分去一，馀有四分在。以三分为一寸，益前四寸为五寸，仍有一分在，故云南吕“律长五寸三分寸之一”也。引“《周语》曰”以下者，证南吕之义。按《周语》注“《坤》六二也”，“南，任也。阴任阳事，助成万物。赞佐也”，阴佐阳秀成物也。
　　盲风至，鸿雁来，玄鸟归，群鸟养羞。皆记时候也。盲风，疾风也。玄鸟，燕也。归谓去蛰也。凡鸟随阴阳者，不以中国为居。羞谓所食也。《夏小正》曰“九月，丹鸟羞白鸟”，说曰：“丹鸟也者，谓丹良也。白鸟也者，谓闽蚋也。其谓之鸟者，重其养者也。有翼为鸟，养也者，不尽食也。”二者文异，群鸟、丹良，未闻孰是。
　　○盲，亡庚反。闽音文，依字作蟁，又作蚊。蚋，人锐反，又如悦反。养，馀亮反，下同。 
　　[疏]注“盲风”至“孰是”。
　　○正义曰：“盲风，疾风”者，皇氏云“秦人谓疾风为盲风”。“玄鸟，燕”者，《释鸟》文。玄鸟归为仲秋之候，玄鸟至不为仲春之候，由别与郊禖为候，或可仲春时候非一，故记时候之中，不载玄鸟。云“凡鸟随阴阳者，不以中国为居”者，凡鸟，鸿雁之属也。故季秋云“鸿雁来宾”，言来宾是不以中国为居。皇氏之说，即兼云玄鸟，以其称归故也。然玄鸟之蛰，不远在四夷，而云“不以中国为居”者，他物之蛰近在本处，今玄鸟之蛰，虽不远在四夷，必於幽僻之处，非中国之所常见，故云“不以中国为居”也。云“羞谓所食”者，按《夏小正》云：“羞者进也。”若食之珍羞相似，故云“羞谓所食”者也。云“《夏小正》曰‘九月丹鸟羞白鸟’”者，今按《大戴礼》“八月，丹鸟羞白鸟”，今云九月者，郑所见本异也。丹鸟以白鸟为珍羞，故云“丹鸟羞白鸟”。云“说曰丹鸟也者”以下至“不尽食”，皆《小正》文。“白鸟也者，谓闽蚋也。其谓之鸟者，重其所养”者，丹良是虫，乃谓之鸟，是重其所养之物，不尽食之，虽虫而为鸟也，但未知丹良竟是何物，皇氏以为丹良是萤火。今按《尔雅 释虫》郭氏等诸释，皆不云萤火是丹良，未闻皇氏何所依据。云“二者文异，群鸟丹良，未闻孰是”者，《月令》云“群鸟养羞”，《夏小正》云“丹鸟羞白鸟”，是二者文异。《月令》云“群鸟”，《夏小正》说者云“丹良”，故云“群鸟、丹良，未闻孰是”。
　　天子居总章大庙，乘戎路，驾白骆，载白旂，衣白衣，服白玉，食麻与犬，其器廉以深。总章，大庙西堂当大室也。 
　　是月也，养衰老，授几杖，行縻粥饮食。助老气也。行犹赐也。
　　○縻，亡皮反。粥，之六反，《字林》羊六反。
　　○乃命司服，具饬衣裳，文绣有恒，制有小大，度有长短。此谓祭服也。文谓画也。祭服之制，画衣而绣裳。
　　○饬，丑力反，后放此。衣服有量，必循其故。此谓朝燕及他服凡此为寒益至也。《诗》云：“七月流火，九月授衣。”於是作之可也。
　　○量音量，下“度量”同。朝，直遥反。为，于伪反，下“为民”同。冠带有常。因制衣服而作之也。
　　○乃命有司申严百刑，斩杀必当。毋或枉桡，枉桡不当，反受其殃。申，重也。当谓值其罪。
　　○当，丁浪反，下“不当”及注同。枉，纡往反。桡，女教反，又乃绞反，《字林》作挠，非。重，直用反。 
　　[疏]“是月”至“其殃”。
