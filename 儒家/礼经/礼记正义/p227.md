<!-- { "loadSidebar": true } -->
　　○正义曰：此一经论妇人外成之事，庾氏云：“丧有男主以接男宾，女主以接女宾。若父母之丧，则適子为男主，適妇为女主也。”今或无適子適妇为正主，遣他人摄主。若摄男主，必使丧家同姓之男。若摄妇主，必使丧家异姓之女。
　　○注“谓为”至“外成”。正义曰：“知谓为无主后者为主也”者，以经云“必使同姓”，“必使异姓”，故知先无主后。云“异姓，同宗之妇也”者，同宗谓丧家同宗，其妇必与丧家异姓，故云“异姓，同宗之妇”。云“妇人外成”者，解妇主使异姓之意。今与死者同姓妇人，不得与丧家为丧主，以其外成，適於他族，故不得自与已同宗为主。此云“异姓”者，与夫家为异姓。
　　为父后者，为出母无服。不敢以已私废父所传重之祭祀。
　　○为出，于伪反，下注“为其族人”、“为其兄弟”同。传，丈专反，下“传重”皆同。 
　　[疏]“为父”至“无服”。
　　○正义曰：此一经论適子承重，不得为出母著服之事。出母，谓母犯七出，为父所遣。而母子至亲，义不可绝。父若犹在，子皆为出母期。若父没后，则適子一人不复为母服，所以然者，已系嗣烝尝，不敢以私亲废先祖之祀，故无服。
　　亲亲以三为五，以五为九。上杀，下杀，旁杀，而亲毕矣。已上亲父，下亲子，三也。以父亲祖，以子亲孙，五也。以祖亲高祖，以孙亲玄孙，九也。杀，谓亲益疏者，服之则轻。
　　○已音纪。 
　　[疏]“亲亲”至“毕矣”。
　　○正义曰：此一经广明五服之轻重，随人之亲疏，著服之节。
　　○“亲亲以三”者，以上亲父，下亲子，并已为三，故云“亲亲以三”。“为五”者，又以父上亲祖，以子下亲孙，曏者三，今加祖及孙，故言五也。
　　○“以五为九”者，已上祖下孙则是五也，又以曾祖故亲高祖，曾孙故亲玄孙，上加曾高二祖，下加曾玄两孙，以四笼五，故为九也。然已上亲父，下亲子，合应云“以一为三”，而云“以三为五”者，父子一体，无可分之义，故相亲之说不须分矣。而分祖孙，非已一体，故有可分之义，而亲名著也。又以祖亲曾祖，以孙亲曾孙，应云“以五为七”，今言“九”者，曾祖、曾孙，为情已远，非已一体所亲，故略其相亲之旨也。庾氏云：“由祖以亲曾、高二祖，由孙以亲曾、玄二孙。服之所同，义由於此也。”
　　○“上杀”者，据已上服父祖而减杀故服父三年，服祖减杀至期，以次减之，应曾祖大功，高祖小功，而俱齐衰三月者，但父祖及於已，是同体之亲，故依次减杀。曾祖、高祖非已同体，其恩已疏，故略从齐衰三月，曾、高一等，所以《丧服》注云：“重其衰麻，尊尊也。减其日月，恩杀也。”不可以大功小功旁亲之服加至尊，故皆服齐衰也。
　　○“下杀”者，谓下於子孙而减杀。子服父三年，父亦宜报服，而父子首足，不宜等衰，故父服子期也。若正適传重，便得遂情，故《丧服》云“不敢降”是也。父服子期，孙卑，理不得祖报，故为九月。若传重者，亦服期也。为孙既大功，则曾孙宜五月，但曾孙服曾祖正三月，故曾祖报亦一时也。而曾祖是正尊，自加齐衰服，而曾孙正卑，故正服緦麻。曾孙既緦麻三月，玄孙理不容异。且曾孙非已同体，故服不依次，减杀略同三月。
　　○“旁杀”者，世叔之属是也。父是至尊，故以三年。若据祖期年，则世叔宜九月，而世叔是父一体，故加至期也；从世叔既疏，加所不及，据期而杀，是以五月；族世叔又疏一等，故宜緦麻；此外无服也。此是发父而旁渐至轻也。又祖是父一体，故加至期，而祖之兄弟非已一体，故加亦不及，据於期之断杀，便正五月；族祖又疏一等，故宜緦麻；此外无服。是发祖而旁渐杀也。又曾祖据期本应五月，曾祖之兄弟谓族曾祖，既疏一等，故宜三月也。自此以外，及高祖之兄弟悉无服矣。又至亲期断，兄弟至亲一体，相为而期；同堂兄弟疏於一等，故九月；从祖兄弟又疏一等，故小功；族之昆弟又杀一等，故宜三月；此外无服。是发兄弟而旁杀也。又父为子期，而兄弟之子但宜九月，而今亦期者，父为其子，本应报以三年，特为尊，是故降至期；而兄弟之子为世叔，本应九月，但言世叔与尊者一体，而加至期，世叔旁尊，不得自比彼父祖之重，无义相降，故报兄弟子期，且已与兄弟一体，兄弟之子，不宜隔异，欲见犹子之义，与己子等，所以至期，故《檀弓》云“兄弟之子犹子也，盖引而进之”是也；又同堂兄弟之子，服从伯叔无加，则从伯叔亦正报五月也；族兄弟之子又疏，故宜緦耳。此发子而旁杀也。又孙服祖期，祖尊，故为孙大功；兄弟之孙服从祖五月，故从祖报之小功也；同堂兄弟之孙既疏，为之理自緦麻；其外无服矣。曾祖为曾孙三月，为兄弟曾孙以无尊降之，故亦为三月。
　　○“而亲毕矣”者，结亲亲之义也。始自父母，终於族人，故云“亲毕”矣。且五属之亲，若同父则期，同祖则大功，同曾祖则小功，同高祖则緦麻，高祖外无服，亦是毕也。
　　王者禘其祖之所自出，以其祖配之。禘，大祭也。始祖感天神灵而生，祭天则以祖配之。自外至者，无主不上。
　　○王如字，又于况反，下同。禘，大计反。而立四庙。高祖以下与始祖而五。庶子王亦如之。世子有废疾不可立，而庶子立，其祭天立庙，亦如世子之立也。春秋时，卫侯元有兄絷。
　　○兄絷，知急反。 
　　[疏]“王者”至“如之”。
　　○正义曰：此一节论王者庶子之郊天立庙，与適子同之义，各依文解之。
　　○“王者禘其祖之所自出”者，禘，大祭也，谓夏正郊天。自，从也。王者夏正，禘祭其先祖所从出之天，若周之先祖出自灵威仰也。“以其祖配之”者，以其先祖配祭所出之天。
　　○“而立四庙”者，既有配天始祖之庙，而更立高祖以下四庙，与始祖而五也。
　　○“庶子王亦如之”者，天位尊重，故虽庶子而为王者，则郊天立祀五庙事，事亦如適子为王也。嫌其不得，故特明之。
　　○注“禘大”至“不上”。
　　○正义曰：禘，大祭也，《尔雅 释天》文。云“自外至者，无主不上”，《公羊》宣三年传文，“外至”者，天神也，“主”者，人祖也。故祭以人祖配天神也。
　　○注“世子”至“兄絷”。
　　○正义曰：以其庶子为主，明知世子有废疾不可立也。云“春秋时，卫侯元有兄絷”者，按昭七年《左传》称长子孟絷之足不良，而立次子元，元即卫灵公也。
　　别子为祖，诸侯之庶子，别为后世为始祖也。谓之别子者，公子不得祢先君。继别为宗。别子之世长子，为其族人为宗，所谓百世不迁之宗。继祢者为小宗。别子，庶子之长子，为其昆弟为宗也。谓之小宗者，以其将迁也。
　　○祢，乃礼反。有五世而迁之宗，其继高祖者也。谓小宗也。小宗有四，或继高祖，或继曾祖，或继祖，或继祢，皆至五世则迁。是故祖迁於上，宗易於下。尊祖故敬宗，敬宗所以尊祖、祢也。宗者，祖、祢之正体。庶子不祭祖者，明其宗也。明其尊宗以为本也，祢则不祭矣。言不祭祖者，主谓宗子、庶子，俱为適士，得立祖祢庙者也。凡正体在乎上者，谓下正犹为庶也。
　　○適，丁历反，篇内同。 
　　[疏]“别子”至“宗也”。
　　○正义曰：此一节并论尊祖敬宗之义，各依文解之。
　　○“别子为祖”者，谓诸侯適子之弟，别於正適，故称“别子”也。“为祖”者，别与后世为始祖，谓此别子子孙为卿大夫，立此别子为始祖。
　　○注“谓之”至“先君”。
　　○正义曰：郑云此者，决上文“庶子王”，今诸侯庶子乃谓之别子，是别为始祖。若称庶子及公子，若世子不立，则庶子公子皆得有祢先君之义。今言“别子”，明適子在，故云“谓之别子者，公子不得祢先君”。
　　○“继别为宗”。
　　○谓别子之世世长子，恒继别子，与族人为百世不迁之大宗。
　　○“继祢者为小宗”。
　　○祢谓别子之庶子，以庶子所生长子，继此庶子，与兄弟为小宗。谓之“小宗”者，以其五世则迁，比大宗为小，故云“小宗”也。
　　○“有五世而迁之宗，其继高祖者也”。
　　○“五世”者，谓上从高祖，下至玄孙之子。此玄孙之子，则合迁徙，不得与族人为宗。故云“有五世则迁之宗，其继高祖者”。此五世合迁之宗，是继高祖者之子，以其继高祖之身，未满五世，而犹为宗。其继高祖者之子，则已满五世，礼合迁徙，但《记》文要略，唯云“继高祖”，其实是继高祖者之子也。
　　○注“谓小”至“则迁”。
　　○正义曰：言“或继高祖，或继曾祖，或继祖，或继祢”者，以别子之后，族人众多，或有继高祖者，与三从兄弟为宗，或有继曾祖者，与再从兄弟为宗，或有继祖者，与同堂兄弟为宗，或有继祢者，与亲兄弟为宗，不废族人。一身凡事四宗：事亲兄弟之適，是继祢小宗也；事同堂兄弟之適，是继祖小宗也；事再从兄弟之適，是继曾祖小宗也；事三从兄弟之適，是继高祖小宗也。於族人唯一俱时事四小宗，兼大宗为五也。又云“皆至五世则迁”者，继高祖者，至子五世。继曾祖者，至孙五世。继祖者，至曾孙五世。继祢者，至玄孙五世也。是皆五世，不复与四从兄弟为宗，故云“皆至五世则迁”，各自随近相宗。然则小宗所继非一，前文独云“继祢者为小宗”，虽四初皆继祢为始，据初为元，故特云“继祢”也。
　　○“是故”至“祢也”。
　　○四世之时，尚事高祖，至五世之时，谓高祖之父，不为加服，是“祖迁於上”。四世之时，仍宗三从族人，至五世，不复宗四从族人，各自随近为宗，是“宗易於下”。宗是先祖正体，所以“尊祖故敬宗”。更覆说云“敬宗所以尊祖祢”，覆结尊祖之文也。
　　○“庶子不祭祖者，明其宗也”。
　　○此犹尊宗之义也。庶子適子，俱是人子，并宜供养，而適子烝尝，庶子独不祭者，正是推本崇適，明有所宗，故云“明其宗”也。
　　○注“祢则”至“庶也”。
