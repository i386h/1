<!-- { "loadSidebar": true } -->
　　○“是故日食则天子素服而脩六官之职，荡天下之阳事”者，谓救日之食者素服荡，除天下之阳事。“有秽恶”者，案《左传》昭三十一年“十二月，辛亥朔，日有食之”，庚午之日始有谪。谪，谓日之将食之气，气见於上，所以责人君也。故《诗》云：“十月之交，朔月辛卯。日有食之，亦孔之丑。”又云：“此日而食，于何不臧？”是君之不善而日食。凡日食，若壬午朔日有食之，《左传》云：“公问於梓慎，‘祸福何为’？对曰：‘二至二分，日有食之，不为灾也。日月之行也，分同道也，至相过也。其他月，则为灾，阳不克也，故常为水也。’”然《诗》之十月，则夏之八月，秋分日食而为灾者，以辛卯之日，卯往侵辛，木反克金，故为灾。昭七年夏四月甲辰朔，日有食之，而大咎卫君上卿。四月，夏之二月，为灾者，以其甲辰之日，甲为木，辰为士，卯当克士，今日食，土反克木，故为灾也。昭二十一年秋七月壬午朔而日食，壬为水，午为火，水应克火，而日食，火反克水，不为灾者，以秋七月，夏之五月，是壬午之时，得有克壬之理，故不得为灾。杜预以为假日食之异以戒惧人君，其言若信若不信，不可定以为验也。 

　 
卷六十一 乡饮酒义第四十五 

　卷六十一 乡饮酒义第四十五 　 
　　陆曰：“郑云：‘《乡饮酒义》者，以其记乡大夫饮宾於庠序之礼，尊贤养老之义也。《别录》属《吉礼》。 
　　[疏]正义曰：案郑《目录》云：“名曰《乡饮酒义》者，以其记乡大夫饮宾于庠序之礼，尊贤养老之义。此於《别录》属《吉事》。”《仪礼》有其事，此《记》释其义也。但此篇前后凡有四事，一则三年宾贤能，二则卿大夫饮国中贤者，三则州长习射饮酒也，四则党正蜡祭饮酒。总而言之，皆谓之“乡饮酒”。知此篇合有四事者，以郑注“乡人”、“乡大夫”，又云“士，州长、党正”。郑又云：“饮国中贤者，亦用此礼也。”郑必知此篇乡大夫宾贤能，及饮国中贤者，并州长、党正者，以此经云乡人即乡大夫士，则州长、党正。又云：“君子，谓卿大夫饮国中贤者。”下又云：“六十者坐，五十者立侍。”亦是党正饮酒之事。下又云“合诸乡射”是亦州长习射之礼。郑以此参之，故知此篇兼有四事。乡则三年一饮，射则一年再饮，党则一年一饮也。所以然者，天子六乡，诸侯三乡，卿二乡，大夫一乡，各有乡大夫。而乡有乡学，取致仕在乡之中大夫为父师，致仕之士为少师，在於学中，名为乡先生，教於乡中之人，谓“乡学”。每年入学，三年业成，必升於君。若天子乡则升学士於天子，若诸侯之乡则升学士於诸侯。凡升之必用正月也。将用升之，先为饮酒之礼。乡大夫与乡先生谋事，学生最贤使为宾，次者为介，又次者为众宾。此乡大夫为主人，与之饮酒而后升之。故《周礼 乡大夫职》云：“三年则大比，考其德行道艺，而兴贤者能者。乡老及乡大夫帅其吏，与其众寡，以礼礼宾之。”郑云：“贤者，有德行者。能者，有道艺者。”故郑云：“古者年七十而致仕，老於乡里，大夫名曰父师，士名少师，而教学焉。”恒知乡人之贤者，是以大夫就而谋之，贤者以为宾，其次以为介，又其次为众宾，而与之饮酒，是亦将献之，以礼礼宾之也。若“州一年再饮”者，是春秋习射，因而饮之，以州长为主人也。若“党一年一饮”者，是岁十二月，国於大蜡祭，而党中於学饮酒，“子贡观蜡”是也。亦党正为主人也。此乡饮酒之义，说《仪礼 乡饮酒》也。但《仪礼》所据，是诸侯之乡大夫三年宾贤能之礼，故郑《仪礼 乡饮酒目录》云“诸侯之乡大夫三年将献贤者於君，以礼宾，与之饮酒”是也。郑必知“诸侯乡大夫”者，以《乡饮酒礼》云：“磬阶间缩霤。”注云：“大夫而特县，方宾乡人之贤者，从士礼也。”若天子之大夫特县，则锺、磬并有。今唯云“磬”，故知诸侯之乡大夫也。若诸侯之州长则士也，故《仪礼 乡射》是诸侯“州长”，经称“鹿中”，《记》云“士则鹿中”，明非诸侯之乡大夫为之也。
　　乡饮酒之义，主人拜迎宾于庠门之外，入三揖而后至阶，三让而后升，所以致尊让也。庠，乡学也。州党曰序。
　　○庠音详，《学记》云“古之教者家有塾，党有庠，术有序，国有学”。盥洗扬觯，所以致絜也。扬，举也，今礼皆作腾。
　　○盥音管。觯，之豉反，《说文》云“乡饮酒角也”，《字林》音支。絜音结，下同，一本作“致絜敬也”。拜至，拜洗，拜受，拜送，拜既，所以致敬也。拜至，谓始升时拜，拜宾至。尊让、絜、敬也者，君子之所以相接也。君子尊让则不争，絜、敬则不慢。不慢不争，则远於斗、辨矣。不斗、辨，则无暴乱之祸矣。斯君子所以免於人祸也。故圣人制之以道。道，谓此礼。
　　○争，争斗之争，下同。远，于万反。辨如字，徐甫免反，下同。 
　　[疏]“乡饮”至“以道”。
　　○正义曰：此一节发明《乡饮酒》之礼，“拜迎”至“拜洗”相尊敬之事，故“圣人制之以道”也。
　　○“乡饮酒之义，主人拜迎宾于庠门之外”者，谓乡大夫故迎宾于庠门外，若州长、党正，则於序门外也。
　　○“盥洗扬觯”者，谓主人将献宾，以水盥手而洗爵。扬觯，谓既献之后，举觯酬宾之时，亦盥洗也。必盥洗者，所以致其絜敬之意也。
　　○“拜至”者，谓宾与主人升堂之后，主人於阼阶之上，北面再拜，是“拜至”也。
　　○“拜洗”者，谓主人拜至讫，洗爵而升，宾於西阶上北面再拜，拜主人洗也。
　　○“拜受”者，宾於西阶上拜受爵也。
　　○“拜送”者，主人於阼阶上拜送爵也。
　　○“拜既”者，既，尽也。宾饮酒既尽而拜也。
　　○“所以致敬也”者，言宾主相拜，致其恭敬之心。
　　○“尊让、絜、敬也”者，言入门而三揖三让，是尊让；盥洗、扬觯，是絜也。拜至、拜洗之等，是致敬也。故总结之云“尊让、絜、敬也者，君子之所以相接也”。
　　○注“庠，乡学也。州党曰序”。
　　○正义曰：案《州长职》云：“春秋射于州序。”《党正》云：“属民饮酒于序。”是州党曰序。有室谓之庠，无室谓之序；乡学为庠，州党为序。《学记》云“党有庠”者，谓乡人在州党，但於乡之庠学，不别立也，则“州党曰序”必是无室。今案《乡射》云：“豫则钩楹内，堂则由楹外。”故郑注云“庠之制，有堂有室也”，“豫读如成周宣谢灾之‘谢’，凡屋无室曰谢”，“今文‘豫’为‘序’，序乃夏后氏之学，亦非也”。以此言之，则州党为序，其义非也。今云“州党曰序”者，但州党之序，虽并皆无室，今乡射则钩楹内，是内之深无室事显，正得读“豫”为“谢”，是无室故也。不得读“豫”为“序”，以序非无室之名，故云“非也”。以有楹内、楹外之言，故郑特云序非也。谓正《乡射》文非，非是馀处“序”字皆非也。馀处之序，并皆无室也。但有虞氏之庠，周以为乡学，夏后氏之序，周以为州党之学，明夏时之序则有室也，周时州党之序则无室也。序名虽同，其制则别，故《乡射》注云“序乃夏后氏之学”，非谓州党之学也。以《乡射》为“豫”已非，今文为“序”又非，故云“亦非”。乡学虽为序，云亦有东西墙谓之序，故《乡饮酒》或云“序”。东西州学虽为序，据其序内亦有堂称，故《乡射》或云“堂东堂西”也。
　　乡人、士、君子，尊於房中之间，煌主共之也。尊有玄酒，贵其质也。乡人，乡大夫也。士，州长、党正也。君子，谓卿、大夫、士也。卿、大夫、士饮国中贤者，亦用此礼也。共尊者，人臣卑，不敢专大惠。
　　○乡人、士、君子，《周礼》：“天子六乡。”郑司农云：“百里内为六乡，外为六遂。”《司徒职》云：“五家为比，五比为闾，四闾为族，五族为党，五党为州，五州为乡。”乡大夫，每乡卿一人。州长，每州中大夫一人。党正，每党下大夫一人。族师，每族上士一人。闾胥，每闾中士一人。比长，五家下士一人。诸侯则三乡。长，丁丈反，篇内皆同。谓卿，去京反，注同。饮，於鸩反。羞出自东房，主人共之也。羞，燕私，可以自专也。
　　○羞音脩。共音恭。洗当东荣，主人之所以自絜而以事宾也。絜，犹清也。
　　○荣如字，屋翼也，刘音营。清如字，皇才性反。 
　　[疏]“乡人”至“宾也”。
　　○正义曰：此一节明设尊及玄酒，贵其质素，又羞出东房及东荣设洗主人事宾之义也。乡人，谓乡大夫也。士，谓州长、党正也。君子者，谓卿、大夫也。
　　○“尊於房户之间，宾主共之也”者，以乡大夫等唯有东房，故设酒尊於东房之西室户之东，在宾主之间，示宾主之共有此酒也。酒虽主人之设，宾亦以酢主人，故云“宾主共之”也。
　　○“尊有玄酒，贵其质也”者，北面设尊，玄酒在左，谓在酒尊之西也。所以设玄酒在西者，地道尊右，贵其质素故也。
　　○“羞出自东房，主人共之也”者，谓供於宾也。
　　○“洗当东荣”，荣，屋翼也。设洗於庭当屋翼也。必在东者，示主人所以自絜以事宾。从《冠义》以来，皆记者叠出《仪礼》经文，每於一事之下释明《仪礼》经义，每义皆举经文於上，陈其义於下以释之也。他皆仿此也。
　　宾主，象天地也。介僎，象阴阳也。三宾，象三光也。让之三也，象月之三日而成魄也。四面之坐，象四时也。阴阳，助天气养成万物之气也。“三宾，象天三光”者，系於天也。古文礼“僎”皆作“遵”。
　　○介音戒，下仿此，辅宾者。僎音遵，辅主人者。魄，普百反，《说文》作霸，云“月始生魄然也”。坐，才卧反，又如字。天地严凝之气，始於西南而盛於西北，此天地之尊严气也，此天地之义气也。天地温厚之气，始於东北而盛於东南，此天地之盛德气也，此天地之仁气也。凝，犹成也。
　　○凝，鱼矜反。主人者尊宾，故坐宾於西北，而坐介於西南以辅宾。宾者，接人以义者也，故坐於西北。宾者接人以义，言宾故以成主人之惠。主人者，接人以德厚者也，故坐於东南。而坐僎於东北，以辅主人也。以僎辅主人，以其仕在官也。仁义接，宾主有事，俎豆有数，曰圣。圣立而将之以敬曰礼，礼以体长幼曰德。圣，通也，所以通宾主之意也。将，犹奉也。德也者，得於身也。故曰：“古之学术道者，将以得身也。是故圣人务焉。”术，犹艺也。得身者，谓成己令名，免於刑罚也。言“学术道”，则此说宾贤能之礼。 
