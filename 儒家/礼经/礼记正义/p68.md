<!-- { "loadSidebar": true } -->
　　○“既葬，慨焉如不及”者，谓既葬之后，中心悲，慨然如不复所及。既不可及，“其反而息”者，上殡后云从而不及，似有可及之理。“既葬，慨焉如不及”，谓不复可及，所以文异也。上《檀弓》云：“既葬，皇皇如有望而不至。”此谓“既葬慨焉如不及”，亦同也。此“始死，皇皇”者，是皇皇之甚，故云“如有求而弗得”。上《檀弓》云“既葬，皇皇”是轻，故云“望而不至”。此既葬则止，不说练祥，故葬后则慨然。止《檀弓》葬后更说练祥，故云：“练而慨然，祥而廓然。”但亲之死亡，哀悼在心，初则为甚，已后渐轻，皆有求而不得，望而不及，但所据有浅深耳。殡后虽据外貌，亦犹哀在内心，但稍轻耳，故郑注上《檀弓》云：“皆哀悼在心之貌。”
　　子张问曰：“《书》云：‘高宗三年不言，言乃讙。’有诸？”时人君无行三年之丧，礼者问有此与？怪之也。讙，喜说也。言乃喜说，则民臣望其言久。
　　○讙音欢。说音悦，下同。仲尼曰：“胡为其不然也？古者天子崩，王世子听於冢宰三年。”冢宰，天官卿，贰王事者，三年之丧，使之听朝。 
　　[疏]“子张”至“三年”。
　　○正义曰：此一节论世子遭丧冢宰听政之事。
　　○“言乃讙”者，《尚书 无逸》云：“言乃雍。”雍、讙字相近，义得两通，故郑随而解之。
　　知悼子卒，未葬。悼子，晋大夫荀盈，鲁昭九年卒。
　　○知音智，下同。平公饮酒，与群臣燕。平公，晋侯彪。
　　○彪，彼虬反。师旷、李调侍，侍，与君饮也。《燕礼记》曰：“请旅侍臣。”
　　○李调如字，《左传》作“外嬖嬖叔”。鼓钟。乐作也。《燕礼》宾入门奏《肆夏》，既献而乐阕，献君亦如之。
　　○阕，古穴反，止也。杜蕢自外来，闻钟声，曰：“安在？”怪之也。杜蕢或作屠蒯。
　　○蕢，古怪反，注蒯同。屠音徒。曰：“在寝。”燕於寝。杜蕢入寝，历阶而升，酌，曰：“旷饮斯。”又酌，曰：“调饮斯。”又酌，堂上北面坐饮之。降，趋而出。三酌皆罚。
　　○旷饮，於鸩反，下“饮斯”、“饮之”、“饮旷”、“饮调”、“饮寡人”皆同。平公呼而进之曰：“蕢，曩者尔心或开予，是以不与尔言。曩，曏也，谓始来入时。开谓谏争有所发起。
　　○曩，乃党反。向，本又作曏，同，许亮反。争，争斗之争。尔饮旷何也？”曰：“子卯不乐，纣以甲子死，桀以乙卯亡，王者谓之疾日，不以举乐为吉事，所以自戒惧。
　　○子卯不乐，如字，贾逵云：“桀以乙卯日死，受以甲子日亡，故以为戒。”郑同。《汉书》翼奉说则不然。张宴云：“子刑卯，卯刑子，相刑之日，故以为忌。而云夏殷亡日，不推汤武以兴乎？”疾日，人一反。知悼子在堂，斯其为子卯也大矣。言大臣丧重於疾日也。《杂记》曰：“君於卿大夫，比葬，不食肉，比卒，哭，不举乐。”
　　○比，必利反，下同。旷也大师也，不以诏，是以饮之也。”诏，告也。大师典奏乐。“尔饮调何也？”曰：“调也，君之亵臣也，为一饮一食，亡君之疾，是以饮之也。”言调贪酒食。亵，嬖也。近臣亦当规君疾忧。
　　○为，于伪反。嬖，必计反。“尔饮何也？”曰：“蕢也，宰夫也。非刀匕是共，又敢与知防，是以饮之也。”防禁放溢。
　　○匕，必李反。共音供。与音预。防音房，又扶放反。平公曰：“寡人亦有过焉，酌而饮寡人。”闻义则服。杜蕢洗而扬觯。举爵於君也，《礼》扬作腾。扬，举也。腾，送也。扬近得之。
　　○觯，之豉反，《字林》音支，又云：“酒器。”近，附近之近，下“声相近”同。公谓侍者曰：“如我死，则必无废斯爵也。”欲后世以为戒。至于今，既毕献，斯扬觯，谓之杜举。此爵遂因杜蕢为名。毕献，献宾与君。 
　　[疏]“知悼”至“杜举”。
　　○正义曰：此一节论君有大臣之丧，不得有作乐饮酒之事，各依文解之。
　　○注“悼子”至“年卒”。
　　○正义曰：并《左传》文。下注云“平公，晋侯彪”，亦《春秋》文。
　　○注“《燕礼记》曰：请旅侍臣”。
　　○正义曰：案《燕礼记》云：“凡公所酬，既拜，请旅侍臣。”谓公既酬臣，臣受酬者，既拜谢公恩，请行旅酬於侍臣。引之者，证师旷、李调是侍饮之臣也。鼓钟，鼓犹奏也，谓燕奏钟乐也。
　　○注“燕礼”至“如之”。
　　○正义曰：案《燕礼记》云：“若以乐纳宾，则宾及庭，奏《肆夏》。宾拜酒，主人答拜，而乐阕。”是“宾入门奏《肆夏》，既献而乐阕”。《燕礼记》又云：“公拜受爵，而奏《肆夏》。公卒爵，主人升，受爵以下，而乐阕。”是“献君亦如之”。经唯云“鼓钟”，《燕礼》云“若舞则《勺》”，知非工入升歌，下管间歌，合乐之后，无时奏钟，必以为宾初入门奏《肆夏》者，以《钟师》云“以钟鼓奏《九夏》”，故知闻钟是初奏《肆夏》也。
　　○注“杜蕢或作屠蒯”。
　　○正义曰：《春秋》作“屠蒯”，故云“或作屠蒯”。杜蕢、屠蒯声相近，故《礼》、《传》不同也。
　　○注“燕於寝”。
　　○正义曰：《燕礼记》云“燕朝服於寝”，故知“燕於寝也”。
　　○“曰蕢”至“尔言”。曩，曏也。平公呼蕢而进之，呼其名曰：“蕢，曏者汝酌三酌，是汝之心，或开发於予。予望汝有谏，是以不与汝言。”
　　○注“纣以甲子死，桀以乙卯亡”。
　　○正义曰：案《尚书》：“时甲子昧爽，武王朝，至于商郊。”又《史记》云，兵败，纣自焚而死。是纣甲子死也。案昭十八年二月乙卯，“周毛得杀毛伯过而代之。苌弘曰：‘毛得必亡，是昆吾稔之日也。’”《诗》云：“韦顾既伐，昆吾夏桀。”同诛昆吾，既乙卯而亡，明桀亦以乙卯被放也。郑司农注《春秋》，以为五行子卯自刑，非郑义也，今所不用也。
　　○“斯其为子卯也大矣”者，言悼子丧在堂，此比其为子卯之忌大矣。言悼子之丧，大於子卯。
　　○“为一饮一食，忘君之疾，是以饮之也”者，调是君之嬖亵之臣，臣当规正君过，唯欲行燕会，贪求一饮一食，忘君违礼之疾而不谏，是以饮之。
　　○“非刀匕是供，又敢与知防”者，蕢言调是君之嬖亵臣也，当规正君忧疾，言巳身是宰夫，亦当规正於君，若非因刀匕是共，又敢与知防谏之事。皇氏云：“非，不也。杜蕢言各忧其事，宰夫不以刀匕是共，乃又敢与谏争，越官侵职，是以饮也。”
　　○注“举爵”至“得之”。
　　○正义曰：知“扬觯”是举爵於君，以上云“平公曰：寡人亦有过焉，酌而饮寡人”，即云“杜蕢洗而扬觯”，故知“举爵於君”。案《燕礼》献君之后，行酬之初，媵爵者洗象觯，升实之序，进坐奠于荐南，是举爵於君也。“扬作腾”者，谓《燕礼》大射凡举爵皆为媵。此云扬觯，郑云：扬，举也。《燕礼》云媵，故郑云：媵，送也。扬、腾义得两通。但此云“杜举”，“扬”训为“举”，故“扬近得之”，此谓举为得也。
　　○“公谓”至“杜举”。
　　○公谓侍者，云我死之后，则必无废弃此爵，恒当留之，为后鉴戒。当时在未献之前，故又语侍者云：“至于今，既毕献之后，此所扬之觯，是谓之杜举。”表明此爵实杜蕢所举。
　　○注“毕献，献宾与君”。
　　○正义曰：知“献君与宾”者，与杜蕢此事举爵在燕礼之初，宾主既入，得杜蕢之言，不可即废。唯献君与宾，燕事则止。皇氏以为“至於今”，谓记录之人至於今为记之时，谓之杜举。《春秋》云：“晋侯饮酒乐，膳宰屠蒯趍入，请佐公使尊，许之。而遂酌以饮工。曰：‘女为君耳，将司明也。辰在子卯，谓之疾日，君彻宴乐，学人舍业，为疾故也。君之卿佐，是谓股肱。股肱或亏，何痛如之？女弗闻而乐，是不聪也。’又饮外嬖嬖叔曰：‘女为君目，将司明也。服以旌礼，以行事，事有其物，物有其容。今君之容，非其物也，而女不见，是不明也。’亦自饮，曰：“味以行气，气以实志，志以定言，言以出令。臣实司味，二御失官，而君弗命，臣之罪也。”案《春秋》与此小异，亦所闻不同，或二文互相足也。 

　 
卷十 檀弓下第四 

　卷十 檀弓下第四 　 
　　公叔文子卒，文子，卫献公之孙，名拔，或作发。
　　○拔，蒲八反。其子戍请谥於君，曰：“日月有时，将葬矣。请所以易其名者。”谥者，行之迹。有时，犹言有数也，大夫士三月而葬。
　　○行，下孟反。君曰：“昔者卫国凶饥，夫子为粥与国之饿者，是不亦惠乎？君，灵公也。
　　○粥音祝。昔者卫国有难，夫子以其死卫寡人，不亦贞乎？难，谓鲁昭公二十年盗杀卫侯之兄絷也。时齐豹作乱，公如死鸟。
　　○难，乃旦反，注同。夫子听卫国之政，修其班制，以与四邻交，卫国之社稷不辱，不亦文乎？班制，谓尊卑之差。故谓夫子贞惠文子。”后不言贞惠者，文足以兼之。 
　　[疏]“公叔”至“文子”。
　　○正义曰：此一节论请君诔臣之谥法，各依文解之。
　　○注“文子”至“作发”。
　　○正义曰：案《世本》：“卫献公生成子当，当生文子拔。”拔是献公孙也。“或作发”者，以《春秋左氏传》作发，故云“或作发”。
　　○“请所以易其名”者，生存之日，若呼其名，今既死将葬，故请所以诔行为之作谥，易代其名者。
　　○注“难谓”至“死鸟”。
　　○正义曰：案昭二十年《左传》云：“卫公孟絷狎齐豹，夺之司寇与鄄。公孟恶北宫喜、褚师圃，欲去之。公子朝通于襄夫人宣姜，惧而欲以作乱，故齐豹、北宫喜、褚师圃、公子朝作乱。丙辰，卫侯在平寿，公孟有事於盖获之门外。”又云：“齐氏用戈击公孟，宗鲁以背蔽之，断肱，以中公孟之肩，皆杀之。公闻乱，乘驱自阅门入，载宝以出。又云：“公如死鸟。”注云：“死鸟，卫地。”
　　○“故谓”至“文子”者，案《谥法》：“爱民好与曰惠，外内用情曰贞，道德博闻曰文。”既有道德，则能惠能贞，故郑云：“后不言贞惠者，文足以兼之。”案文次先“惠”后“贞”，此先云“贞”者，以其致死死君事重，故在前，上先言“惠”者，据事先后言之。
　　石骀仲卒。骀仲，卫大夫石碏之族。
　　○骀，大来反。碏，七略反。无適子，有庶子六人，卜所以为后者，莫適立也。
　　○適，下历反，注同。曰：“沐浴佩玉则兆。”言齐絜则得吉兆。
