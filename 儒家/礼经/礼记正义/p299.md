<!-- { "loadSidebar": true } -->
　　○“主妇降自西阶，拜稽颡于下”者，主妇，臣妻也。既夫人来吊，故妇人为主人。当夫人升堂即位时，而主妇从西阶而下，拜稽颡於堂下，如男主也。
　　○“夫人视世子而踊”者，世子，夫人之世子，随夫人来也。夫人来吊，则世子在前道引，其礼如祝道君也。
　　○“奠如君至之礼”者，亦先戒，乃具殷奠。夫人即位哭后，主妇拜竟而设奠事，如君吊礼者。若士则亦主人先出而听命反奠也。
　　○“夫人退，主妇送于门内，拜稽颡”者，门，寝门也。妇人迎送不出门，故夫人去，於路寝门内而拜送之。而不拜迎而拜送之义，与君同也。
　　○“主人送于大门之外，不拜”者，亦如送君也。而不拜者，丧无二主，主妇已拜，故主人不拜。
　　大夫君，不迎于门外，入即位于堂下。主人北面，众主人南面，妇人即位于房中。若有君命、命夫命妇之命、四邻宾客，其君后主人而拜。入即位于下，不升堂而立阼阶之下，西面，下正君也。众主人南面於其北，妇人即位於房中。君虽不升堂，犹辟之也。后主人而拜者，将拜宾，使主人陪其后，而君前拜。不俱拜者，主人无二也。
　　○下正，户嫁反。 
　　[疏]“大夫”至“而拜”。
　　○正义曰：此一节明大夫君之礼，不迎于门外者，贬於正君。谓大夫下臣称大夫为君，故曰“大夫君”也。
　　○“入即位于堂下”者，阼阶下也。大夫君入寝门，不得升堂，乃即阼阶下位而西乡也。
　　○“主人北面”者，主人，適子也。其君既即阼阶下位，故適子辟之，位所以在君之南，北面也。
　　○“众主人南面，妇人即位于房中”者，妇人之位在堂，其君既来，故妇人并为位于东房中也。然此言妇人即位房中，非止大夫之君，亦总正君来礼如此也。又不言大夫之君妻来者，当同夫人礼也。又前君临大敛，云“主妇尸西”，不言辟者，大敛哀深，故不辟君。今既殡后哀杀，故辟也。亦与前互也。
　　○“若有君命、命夫命妇之命、四邻宾客，其君后主人而拜”者，若当此大夫君来吊时，或有其本国之君命，或有国中大夫、命妇之命，或有昔经使四邻之国卿大夫遣使来吊。若或有此诸宾在庭，则此大夫之君代主人拜命及拜诸宾也。所以尔者，丧用尊者拜宾故也。君虽代为主拜宾，而犹不敢同於国君专代为主，故以主人倍置君之后也。主人在君后而拜，谓君先拜，主人后拜也。
　　○注“妇人”至“二也”。
　　○正义曰：“妇人即位于房中”者，东房中也。“君虽不升堂，犹辟之也”者，以妇人合在户西东面，君来升堂，妇人辟之在房中。今大夫君来虽不升堂，妇人犹辟之於房中也。然案未大敛之前，君虽来，主妇犹在尸西，其既殡已后，君虽来，不显妇人之位。今此大夫君云“妇人即位房中”，明正君既殡而来，妇人亦即位房中也，故云“犹辟之”。云“而君前拜。不俱拜者，主人无二也”者，以经云“其君后主人而拜”，是君在前，主人在后。又君拜在前，主人拜在后，是主人立与拜皆在君后，不与君同时拜。君既为主，当推君在前，故云“主人无二”也。
　　君吊，见尸柩而后踊。涂之后，虽往不踊也。踊，或为哭，或为浴。 
　　[疏]“君吊”至“后踊”。
　　○正义曰：君吊臣，唯见尸柩乃踊者。若不见尸柩，则不踊。案前文“既殡”，君往，“视祝而踊”。殡后有踊者，皇氏云“虽殡未涂，则得踊”，故郑此注云“涂之后，虽往不踊也”。是既殡未涂，得有踊也。
　　大夫、士，若君不戒而往，不具殷奠。君退，必奠。荣君之来。 
　　[疏]“大夫”至“必奠”。
　　○正义曰：君不先戒，故臣不得具殷奠。
　　○“君退，必奠”者，君来不先戒，当时虽不得殷奠，而君去后必设奠告殡，以荣君来故也。
　　君大棺八寸，属六寸，椑四寸。上大夫大棺八寸，属六寸。下大夫大棺六寸，属四寸。士棺六寸。大棺，棺之在表者也。《檀弓》曰：“天子之棺四重，水、兕革棺被之，其厚三寸；杝棺一，梓棺二，四者皆周。”此以内说而出也。然则大棺及属用梓，椑用杝，以是差之，上公革棺不被，三重也。诸无革棺，再重也。大夫无椑，一重也。士无属，不重也。庶人之棺四寸。上大夫，谓列国之卿也。赵简子云：“不设属、椑。”时僣也。
　　○属音烛，后皆同。椑，步历反。重，直龙反，下同。兕，诃履反。被，皮义反，下同。厚，尸豆反。杝，以支反。差，初隹反，徐初宜反。僣，子念反。 
　　[疏]“君大”至“六寸”。
　　○正义曰：此一节以下至篇末，总论君、大夫、士等棺椁及饰棺之异，并碑繂之殊，各依文解之。
　　○此一经论君、大夫、士等棺椁厚薄之制。礼：天子之棺四重，故《檀弓》云“水、兕革棺被之，其厚三寸，杝棺一”，注云“所谓椑棺也”；“梓棺二”，注云“所谓属与大棺”。然则天子四重之棺，都合厚三尺四寸也。若上公棺则去水皮，所馀三重，合厚二尺一寸也。若侯、伯、子、男则又去兕皮，但馀三棺，为二重，合厚一尺八寸也。若上大夫则又去椑，所馀属六寸及大棺八寸，为一重，合厚一尺四寸。若下大夫亦有属四寸及大棺六寸，但寸数减耳。大棺六寸，属四寸，合厚一尺也。若士则不重，唯大棺六寸也。
　　○“君大棺八寸，属六寸，椑四寸”者，属六寸，椑四寸，二者合一尺，就大棺八寸为一尺八寸。
　　○“上大夫大棺八寸，属六寸”，去椑四寸，所馀二种合为一尺四寸。
　　○“下大夫大棺六寸，属四寸”者，各减二寸，合馀一尺也。
　　○“士棺六寸”者，无属，唯大棺六寸也。
　　○注“大棺”至“僣也”。
　　○正义曰：以名大棺，故知在表，云“四者皆周”者，谓水、兕革棺、杝棺、梓棺等皆周於尸，惟椁不周。“此以内说而出也”者，谓《檀弓》此文从内而说，以次出外，而谓近尸有水革，次外有兕革，次外有椑，次外有属，次外有大棺。云“然则大棺及属用梓，椑用杝”者，以《檀弓》云“杝棺一，梓棺二”，从内出外而言。此先云大棺及属，乃始云椑，是从外乡内而说，故知大棺及属当梓棺也，椑当杝棺也。云“上公革棺不被，三重也”者，以天子四，上公三，去其一重，故知革棺不被，但有兕也。云“诸侯无革棺，再重也”者，以此经但云君大棺、属、椑，不云革，故知无革棺也。此“君”谓侯、伯、子、男也。此经上、下大夫但云大棺与属，无杝椑，是大夫无椑，一重也。经唯云“大棺六寸”，是士无属，不重也。案《檀弓》“孔子为中都宰，制四寸之棺，五寸之椁”，是庶人之棺四寸。云“赵简子云，不设属、椑，时僣也”者，案哀公二年，简赵子与郑师战于铁。简子自誓云“桐棺三寸，不设属、辟”，“下卿之罚也”。案此，大夫依礼无椑，赵简子所云罚始无椑，故知当时大夫常礼用椑，是时僣也。
　　君里棺用朱绿，用杂金鐕。大夫里棺用玄绿，用牛骨鐕。士不绿。鐕，所以琢著里。
　　○鐕，子南反，钉也。椓，陟角反，本又作椓。著，直略反。 
　　[疏]“君里”至“不绿”。
　　○正义曰：此一经明里棺之制。里棺，谓以绘贴棺里也。朱缯贴四方，以绿缯贴四角。定本经中“绿”字皆作“琢”，琢谓鐕，琢朱缯贴著於棺也。
　　○“用杂金鐕”者，鐕，钉也。旧说云用金钉，又用象牙钉，杂之以琢朱绿著棺也。《释义》云：“朱绿皆缯也。”
　　○“杂金鐕”，《尚书》曰：“贡金三品，黄、白、青色。”
　　○“大夫里棺用玄绿”者，四面玄，四角绿。
　　○“用牛骨鐕”者，不用牙金也。
　　○“士不绿”者，悉用玄也。亦同大夫用牛骨僣，不言，从可知也。
　　君盖用漆，三衽三束。大夫盖用漆，二衽二束。士盖不用漆，二衽二束。用漆者，涂合牝牡之中也。衽，小要也。
　　○要，一遥反，下同。 
　　[疏]“君盖”至“二束”。
　　○正义曰：此一经明衽束之数。
　　○“君盖用漆”者，盖棺上盖用漆，谓漆其衽合缝处也。
　　○“三衽三束”者，衽，谓燕尾合棺缝际也。束，谓以皮束棺也。棺两边各三衽，每当衽上辄以牛皮束之，故云“三衽三束”也。
　　○“大夫盖用漆，二衽二束”者，亦漆衽合缝处也。大夫、士横衽有束，每衽有束，故云“二衽二束”也。
　　○“士盖不用漆，二衽二束”者，士卑，故不漆也。言二衽二束者，与大夫同。《檀弓》云“棺束，缩二，衡三”者，据君言也。若大夫、士，横唯二束，此文是也。故郑注《司士》云：“结披必当棺束，於束系纽，天子、诸侯载柩三束，大夫、士二束。”《丧大记》曰：“君纁披六，大夫披四，前纁后玄。士二披，用纁。”人君礼文，欲其数多，围数两旁言六耳，其实旁三是也。皇氏不见郑之此注，以为此经大夫、士二衽二束者，据披从束而言，其横皆为三束，其义非也。
　　君、大夫鬊爪实于绿中，士埋之。绿当为角，声之误也。角中，谓棺内四隅也。鬊，乱发也。将实爪、发棺中，必为小囊盛之，此绿或为篓。
　　○“鬊音舜。爪，侧巧反。囊，乃刚反，徐音托。盛音成。篓，鲁口反。 
　　[疏]“君大”至“埋之”。
　　○正义曰：此一节明鬊、爪之异。
　　○“实于绿中”者，绿即棺角也，其死者乱发及手足之爪，盛于小囊，实于棺角之中。
　　○“士埋之”者，士贱，亦有物盛发、爪而埋之。
　　○注“绿当为角”。
　　○正义曰：知绿当为角者，上文绿为色，以饰棺里，非藏物之处。以绿与角声相近，经云绿中，故读绿为角。
　　君殡用輴，欑至于上，毕涂屋。大夫殡以帱，欑置于西序，涂不暨于棺。士殡见衽，涂上帷之。欑，犹菆也。屋，殡上覆如屋者也。帱，覆也。暨，及也。此记参差，以《檀弓》参之，天子之殡，居棺以龙輴，欑木题凑象椁，上四注如屋以覆之，尽涂之。诸侯輴不画龙，欑不题凑象椁，其他亦如之。大夫之殡，废輴，置棺西墙下，就墙欑其三面涂之。不及棺者，言欑中狭小，裁取容棺。然则天子、诸侯差宽大矣。士不欑，掘地下棺，见小要耳。帷之，鬼神尚幽闇也。士达於天子皆然。帱，或作錞，或作焞。
