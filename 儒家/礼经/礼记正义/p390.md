<!-- { "loadSidebar": true } -->
　　聘礼：上公七介，侯伯五介，子男三介，所以明贵贱也。此皆使卿出聘之介数也。《大行人职》曰：“凡诸侯之卿，其礼各下其君二等。”
　　○介音界，下及注同。下，户嫁反。 
　　[疏]“聘礼”至“贱也”。
　　○正义曰：此篇总明聘义，各显《聘礼》之经於上，以义释之於下。从首至末，又明聘所执玉，又因明有诸德之义。今各依文解之。今此一经以介数不同，明贵贱有异，皆谓使卿出聘之介数也。
　　○“上公七介”者，若上公亲行则九介，其卿降二等，故“七介”。侯、伯、子、男以次差之，义可知也。
　　介绍而传命，君子於其所尊弗敢质，敬之至也。质，谓正自相当。
　　○传，丈专反，下同。 
　　[疏]“介绍”至“至也”。
　　○正义曰：此一节明《聘礼》之有介传达宾主之命，敬之至极也。
　　三让而后传命，三让而后入庙门，三揖而后至阶，三让而后升，所以致尊让也。此“揖”、“让”，三谓宾也。“三让而后传命”，宾至庙门，主人请事时也。宾见主人陈摈，以大客礼当己，则三让之，不得命，乃传其君之聘命也。“三让而后入庙门”，让主人庙受也。《小行人职》曰：“凡四方之使者，大客则摈，小客则受其币，听其辞。”
　　○摈，必刃反，本又作亻宾，下文及注皆同。《说文》云：“摈，或亻宾字。”使，所吏反。 
　　[疏]“三让”至“让也”。
　　○正义曰：上经明设介传命致敬之义，此经明欲传命之时，先须三让；又传命之后，入庙门及升阶揖让之节，明宾所以尊让主人。
　　○“三让而后传命”者，谓宾在大门外，见主人陈摈，以大客之礼待己，己不敢当，三度辞让，主人不许，乃后传聘君之命。
　　○“三让而后入庙门”者，谓宾既传命之后，主君延宾而入至庙，将欲庙受，宾不敢当之，故“三让而后入庙门”。主君在东，宾差退在西，相乡三让乃入庙门也。
　　○“三揖而后至阶”者，初入庙门，一揖也；当门北面又揖，二揖也；当碑又揖，三揖也。
　　○“三让而后升”者，谓主君揖宾至阶，主君让宾升，宾让主君，如此者三，主君乃先升，宾乃升也。
　　○“所以致尊让也”，言如此者，是宾致其尊敬，让主人之心也。
　　○注“此揖”至“其辞”。
　　○正义曰：知“此揖、让，主谓宾”者，以三让而后传命，及三让而后入庙门，皆宾先让也。三揖至阶，三让而后升，虽主人为首，皆宾让而后至於主人。若宾不让，则不至於三。是揖让之事，皆宾为主。故云“此揖、让，主谓宾也”。云“三让而后传命，宾至庙门，主人请事时也”者，郑解三让而后传命之节，正当宾至主人大门，主人请事之时。案《聘礼》，宾至大门，主人陈介而请事。此云“庙门”者，有“庙”字者误也。案郑注《乡饮酒》云：“事同曰让，事异曰辞。”此主人以大客礼宾，宾不敢当大客之礼，乃是“事异”，应云“三辞”，而云“三让”者，但郑於《仪礼》自上下为例。此云“三让”，记者之言，辞之与让，其义亦通也。云“乃传其君之聘命也”，解经“传命”之言。案《聘礼》注云“宾至末介，上摈至未摈，亦相去三丈六尺”，宾乃传聘君之命於上摈也，故云“传其君之聘命也”。案《司仪职》，两君相见则交摈，若臣聘於君则旅摈。交摈传命者，《聘礼》注云：“其传命，各乡本受命，反面传而下；及未，则乡受之，反面传而上，又受命传而下。”其旅摈之时，不上下相传，直宾及上摈相对而语。交摈与旅摈虽别，总而言之，皆是传命，故注《聘礼》引此“介绍而传命”，谓时交摈而传命也。今此《聘义》介绍传命，论相聘也。及“三让而后传命”，皆聘之旅摈，亦是传命也。熊氏、皇氏皆以此介绍传命为朝之交摈。今此《聘义》不释朝，乃於《聘义》之中而记朝之传命，理为不可。又郑此注传其聘君之命，其义分明，熊氏、皇氏之说未可善也。云“三让而后入庙门”者，案《聘礼》入庙门之时，无三让之文，不备也。云“让主人庙受也”者，解入庙门三让之意，主人於庙受宾之礼，言宾不敢当其庙受，故云“让主人之庙受也”。引《小行人职》者，证大客来，主人有摈迎之法。
　　君使士迎于竟，大夫郊劳，君亲拜迎于大门之内而庙受，北面拜贶，拜君命之辱，所以致敬也。贶，赐也。宾致命，公当楣再拜。聘君之恩惠，辱命来聘者也。
　　○竟音境。劳，力报反。拜况，本亦作贶，音同。楣音眉。 
　　[疏]“君使”至“敬也”。
　　○正义曰：前经明宾致尊让於主君，故此经明主君尊敬聘客，所以致敬於彼君之命也。
　　○“君使士迎於竟”，谓主君使士迎客於竟，故《聘礼》“宾及竟，张旃”，“君使士请事，遂以入”是也。
　　○大夫郊劳。
　　○《聘礼》云：“宾至於近郊，君使下大夫请行”；“君又使卿朝服，用束帛劳”。此“大夫郊劳”者，即卿也。
　　○“君亲拜迎于大门之内而庙受”，案《聘礼》，“宾入门左，公再拜”。是君拜迎於大门之内。《聘礼》又云“及庙门，公揖入”，“纳宾，宾入门左”，“宾升，西楹西，东面”。是“庙受”也。“北面拜贶”者，君於阼阶之上，北面再拜，拜聘君之贶。贶，谓惠赐也。《聘礼》云“公当楣再拜”是也。
　　○“拜君命之辱”者，释此“北面拜贶”之义也。言主君所以“北面拜贶”者，拜聘君之命来屈辱也。
　　○“所以致敬也”，言主君致敬於聘君。
　　敬让也者，君子之所以相接也。故诸侯相接以敬让，则不相侵陵。君子之相接，宾让而主人敬也。 
　　[疏]“敬让”至“侵陵”。
　　○正义曰：此一经总结上宾致尊让於主君，主君又致敬於聘君，故宾主交相敬让者，是君子所以相接待也。“敬让，则不相侵陵”者，以主人致敬，宾致让，同心以礼相接，故“不相侵陵”。
　　卿为上摈，大夫为承摈，士为绍摈。君亲礼宾，宾私面私觌，致饔饩，还圭璋，贿赠，飨、食、燕，所以明宾客君臣之义也。设大礼，则宾客之也。或不亲而使臣，则为君臣也。
　　○觌，大历反，见也。雍，字又作饔，音同。饩，许既反。还音旋，下及注同。璋音章。贿，呼罪反，《字林》音悔。享，许两反，本又作“飨”。食音嗣，下同。 
　　[疏]“卿为”至“义也”。
　　○正义曰：主国之卿为上摈，接迎於宾。
　　○“大夫为承摈”者，承副上摈也。
　　○“士为绍摈”者，绍，继也，谓继续承摈。案《聘礼》注“其位相承继”。又《聘礼》注云：“主君公也，则摈者五人。侯伯也，则摈者四人。子男也，则摈者三人。”其待聘客及朝宾，其摈数皆然。故《大行人》云上公摈者五人，侯伯四人，子男三人。谓迎朝宾也。若摈者五人，则士为绍摈者三人；若摈者四人，则士为绍摈者二人；若摈者三人，则士为绍摈一人。
　　○“君亲礼宾”者，谓行聘已讫，君亲执醴以礼宾，故《聘礼》宾行聘讫，“宰夫彻几，改筵。公出，迎宾以入”，“公侧受醴，宾受醴，公拜送醴”是也。
　　○“宾私面私觌”者，私面，谓私以己礼面见主国之卿大夫也。私觌者，私以己礼觌主国之君。以其非公聘正礼，故谓之“私”。案《聘礼》私面在后，此先云私面者，记者便文，无义例也。面，亦见也。以其於臣礼质，故以“面”言之。故《聘礼》注云“面，亦见也。其谓之面，威仪质也”。此於臣谓之面。而《司仪》云“诸公之臣，相为国客”，“私面私献”。注云：“私面，私觌也。”又以“私面”为“私觌”者，以《司仪》之文，但云“私面私献”，不云“私觌”，故以私面为私觌也。昭六年《左传》楚公子弃疾见郑伯，以其乘马八匹私面。於君而称“面”者，因行过郑而面郑伯，非正礼，故虽君亦称“面”也。
　　○“致饔饩”者，谓行聘之日，主君使卿致饔饩之礼於宾馆。案《聘礼》：“君使卿韦弁，归饔饩五牢。”注云：“牲，杀曰饔，生曰饩。”又曰：“饩一牢鼎九，设於西阶前。腥二牢鼎二七，设于阼阶前。饩二牢陈于门西，北面东上。”是也。案《聘礼》饩既为生，而《左传》僖三十三年云“饩，牵竭矣”，服虔云“死曰饩”者，以饩与牵相对，牵既为生，饩则为死。故《诗 匏叶》篇云：“牲牢、饔饩。”郑注云“腥曰饩”者，以牲牢、饔饩相对，以牲牢既为生，饔又为熟故以饩为腥也。
　　○“还圭璋”者，谓宾将去时，君使卿就宾馆，还其所聘之圭璋。故《聘礼》云“君使卿皮弁，还玉于馆”是也。“贿赠”者，因其还玉之时，主人之卿并以贿而往，还玉既毕，以贿赠之，故《聘礼》还圭璋毕，“大夫贿用束纺”是也。
　　○“飨、食、燕”者，谓主君设大礼以飨宾，设食礼以食宾，皆在朝也；又设燕以燕之，燕在寝也。故《聘礼》云“公於宾，壹食，再飨，燕与羞，淑献，无常数”，是也。“所以明宾客、君臣之义也”，谓君亲礼宾，宾用私觌，及致饔饩、飨、食之属，或主人敬宾，或宾答主人，或君亲接宾，或使臣致之，是显明宾客、君臣之义也。
　　○注“设大”至“臣也”。
　　○正义曰：郑解宾客君臣之义也。“设大礼”，谓飨、食之属，则以宾客礼待之，使人延宾於馆，则主君亲待之，是宾各其使人也。云“或不亲而使臣，则为君臣也”者，谓主君或不亲飨，则使人致礼於宾。若致饔饩、致飨、致食，及还圭、赠贿之属，皆主君不亲，使臣致礼於客。客则臣，故使臣献之，是君臣之义也。
　　故天子制诸侯，比年小聘，三年大聘，相厉以礼。使者聘而误，主君弗亲飨食也，所以愧厉之也。诸侯相厉以礼，则外不相侵，内不相陵。此天子之所以养诸侯，兵不用，而诸侯自为正之具也。“比年小聘”，所谓“岁相问”也。“三年大聘”，所谓“殷相聘”也。
　　○比，必履反。使，色吏反。媿，本又作愧，音同。 
　　[疏]“故天”至“具也”。
　　○正义曰：此经明诸侯交相聘问，相厉以礼，则内崇敬让，外不相侵陵，是“自为正之具”。
　　○“天子制诸侯，比年小聘，三年大聘”者，谓天子立制，使诸侯相於比年使大夫小聘，三岁使卿大聘。
　　○“使者聘而误，主君弗亲飨食也”，谓来聘使者行聘之时，礼有错误，则主国之君不亲自飨食以接宾，所以使宾耻愧，自勉劝厉。
　　○“此天子之所以养诸侯，兵不用”者，谓天子制此礼，使诸侯自相亲，是存养诸侯，无兵革之患。
