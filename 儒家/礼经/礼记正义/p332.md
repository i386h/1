<!-- { "loadSidebar": true } -->
　　子云：“孝以事君，弟以事长，示民不贰也。故君子有君不谋仕，唯卜之日称二君。”不贰，不自贰於尊者也。自贰谓若郑叔段者也。“君子有君”，谓君之子父在者也。不谋仕，嫌鷃为政也。卜之日，谓君有故而为之卜也。二当为“贰”，唯卜之时，辞得曰君之贰某尔。晋惠公获於秦，命其大夫归择立君，曰：“其卜贰圉也。”
　　○弟音悌。郑段，徒乱反，本亦云“郑叔段”也。迟，直志反。而为，于伪反。圉，鱼吕反，晋惠公太子怀公名。丧父三年，丧君三年，示民不疑也。不疑於君之尊也。君无骨肉之亲，不重其服，至尊不明。父母在，不敢有其身，不敢私其财，示民有上下也。身及财皆当统於父母也。有犹专也。故天子四海之内无客礼，莫敢为主焉。故君適其臣，升自阼阶，即位於堂，示民不敢专其室也。臣亦统於君。父母在，馈献不及车马，示民不敢专也。车马，家物之重者。
　　○馈，本又作“馈”，音同。以此坊民，民犹忘其亲而贰其君。” 
　　[疏]“子云”至“其君”。
　　○正义曰：此一节明事君父之道。
　　○“孝以事君，弟以事长，示民不贰也”者，用孝以事君，用弟以事长，示民以恭敬之情，不敢自副贰於其君，谓与尊者相敌，若郑叔段贰君於兄也。
　　○“故君子有君不谋仕”者，“君子”，谓国君之子，有君在，不谋欲仕官。若谋仕官，似嫌为政之迟，故欲速为仕也。
　　○“唯卜之日，称二君”者，二当为贰，谓副贰也。谓君有事故，不得亲临卜筮，其嗣子为君而卜其辞，得称“君之贰某”，告龟筮也。
　　○“示民不疑”者，君无骨肉之亲，若不为重服，民则疑君不尊。今丧君三年，与丧父同，示民不疑於君之尊也。
　　○注“自贰”至“圉也”。
　　○正义曰：案隐元年《左传》称：郑庄公弟共叔段封於京邑，请西鄙、北鄙贰於己，段又收贰以为己邑。公子吕曰：“国不堪贰。”谓除君身之外，国中不堪更有副贰之君，是段之自贰於君也。云“卜之日，谓君有故而为之卜也”者，言当卜之日，君应须亲临，君有事故，而適子为君卜也。云“二当为贰”者，小二是一二之二，大贰是副贰之贰。此取副贰之贰，不取一二之二，故转二为贰也。云“惟卜之时，辞得曰君之贰某尔”者，言嗣子於他馀事皆不得自称“君之贰”，惟代君临卜之时，得称“君之贰某”。所以然者，敬重卜之神灵，不敢私顾父子之嫌，若不称“君贰”，无缘代君而卜，辞穷，不得不称君二故也。此谓世子对君自称也。王肃不晓郑旨，乃引传云太子之二，又云子者身之二，又以旁人称二而难郑，其义非也。云“晋惠公获於秦，命其大夫归择立君，曰：其卜二圉也”者，郑以书传无世子为君卜称贰之文，故引僖公十五年《左传》之文以证君贰之事，与此经文不正相当，取其一边耳。“惠公获於秦”者，案僖公十五年传称晋惠公被秦伯所纳，既而背秦，秦伯伐之，战於韩，被秦所获，命其大夫归立其子圉为君，称卜副贰之子圉今为君。
　　子云：“礼之先币帛也，欲民之先事而后禄也。此礼，谓所执之贽以见者也。既相见，乃奉币帛以修好也。或云：礼之先辞而后币帛。
　　○贽音至。见，贤遍反。好，呼报反。先财而后礼则民利，财，币帛也。利，犹贪也。无辞而行情则民争，辞，辞让也。情主利欲也。故君子於有馈者弗能见，则不视其馈。馈，遗也。不能见，谓有疾也。不视，犹不内也。
　　○遗，于季反，下“遗民”同。内音纳，又如字。《易》曰：‘不耕获，不菑畬，凶。’言必先种之乃得获，若先菑乃得畬也。安有无事而取利者乎？田一岁曰“菑”，二岁曰“畬”，三岁曰“新田”。
　　○获，户郭反。菑，侧其反。畬音馀。以此坊民，民犹贵禄而贱行。”行犹事也，言务得其禄，不务其事。
　　○行，下孟反，注同。 
　　[疏]“子云”至“贱行”。
　　○正义曰：此一节明坊民使轻财重礼、贵行贱禄之事。
　　○“礼之先币帛也”，谓相见之礼先於币帛，言先行相见之礼，乃后用币帛。“欲民之先事而后禄也”者，先相见是“先事”，而后币帛是“后禄”也。
　　○“先财而后礼则民利”者，利，贪也。若先用财而后行礼，民则化之贪於财也。
　　○“无辞而行情则民争”者，辞谓辞让，言与人相见，无辞让之礼，直行己情，则有利欲，故民为争。“故君子於有馈者弗能见，则不视其馈”者，馈，遗也；视，纳也。言君子之人，於有他人馈遗己者，己若疾病不能见其所馈之人，则不纳其所馈之物也。
　　○“《易》曰：不耕获，不菑畬，凶”，此《易 无妄》六二爻辞。《无妄》，震下乾上。六二既在震卦，居中得位，宜合仕者，谓合事九五，被六三所隔，不得往仕，是道之不行；虽食其禄，犹不耕刈，不菑畬田，无功得物，是其凶。引之者，证贪财之事。
　　○注“田一”至“新田”。
　　○正义曰：案《尔雅 释地》云“田一岁曰菑”，孙炎云“始菑杀其草木”。“二岁曰新田”，孙炎云“新成柔田也”。“三岁曰畬”，孙炎云“畬，舒缓”。《周颂》传亦云“三岁曰畬”。此云“三岁曰新田”者，误也。
　　子云：“君子不尽利，以遗民。不与民争利也。《诗》云：‘彼有遗秉，此有不敛穧，伊寡妇之利。’言获者之遗馀，捃拾所以为利。
　　○穧，子赐反，又才计反。捃，君运反。拾音十。故君子仕则不稼，田则不渔，食时不力珍。大夫不坐羊，士不坐犬。食时，谓食四时之膳也。力，犹务也。天子、诸侯有秩膳，古者杀牲食其肉，坐其皮。不坐犬羊，是不无故杀之。《诗》云：‘采葑采菲，无以下体。德音莫违，及尔同死。’葑，蔓菁也，陈、朱之间谓之“葑”。菲，{艹富}类也。下体，谓其根也。采葑菲之菜者，采其叶而可食，无以其根美则并取之，苦则弃之。并取之，是尽利也。此诗故亲、今疏者，言人之交，当如采葑采菲，取一善而已。君子不求备於一人，能如此，则德美之音不离令名，我原与女同死矣。《论语》曰：“故旧无大故，则不弃也。”
　　○葑，芳容反。菲，芳尾反。蔓音万，徐音蛮。菁音精，又子丁反。{艹富}音富，又音福。并，必政反，又如字，下同。离，力智反。女音汝。以此坊民，民犹忘义而争利，以亡其身。” 
　　[疏]“子云”至“其身”。
　　○正义曰：此一节明贵义轻利以坊民之事也。
　　○“不尽利以遗民”者，言君子不尽竭其利，当以馀利遗与民也。
　　○“《诗》云：彼有遗秉，此有不敛穧，伊寡妇之利”者，此《诗富 小雅 大田》之篇，剌幽王之诗。言幽王无道，矜寡不能自存，故陈明王之时，阴阳和调，年岁丰稔，田稼既多，获刈促遽，彼处有遗秉把，此处有不敛之穧束，与寡妇捃拾以为利。引之者，证以利遗民者也。
　　○“食时不力珍”者，力，务也。言人君食四时之膳，不更用力务求珍羞。
　　○“大夫不坐羊，士不坐犬”者，言大夫无故不得杀羊坐其皮，士无故不得杀犬坐其皮，皆谓不贪其利以厚已也。
　　○“《诗》云：采葑采菲，无以下体”者，此《诗 邶风 谷风》之篇，妇人怨夫弃己，故以此言恨之。言采其葑菲之菜，无以下体根茎之恶并弃其叶。言取妻之时，无以花落色衰并弃其夫妇之礼。
　　○“德音莫违，及尔同死”者，如此则道德音声无相乖违，则可与汝同至於死。《诗》之文义，其理如此。今此《记》者引《诗》断章为义，凡有二意：一则云采此葑菲之菜，但采其叶，无得并采其下体之根茎，言根茎虽美，不可并取，则是不尽取其利，当遗与於下。二则云采其葑菲之菜，无以下体之恶并弃其叶，据下体有苦恶之时，言交友之道，无以一处之恶并弃其遗事之善。如此则德音莫违，与汝同至於死作《记》者据其根善，则无得并取其根，无尽利也；据其根恶，则无得并弃其叶，不求备也。
　　○注云“葑蔓”至“弃也”。
　　○正义曰：案《诗传》云：“葑，须也。”《尔雅 释草》云：“须，葑苁。”陆机云：“又谓之苁，吴人谓葑苁‘蔓菁’，幽州人或谓之芥。”云：“芥，{艹富}类”者，《释草》云：“菲，蒠菜。”郭景纯云：“菲草生下湿地，似芜菁，华紫赤色，可食。”云“采葑菲之菜者，采其叶而可食，无以其根美则并取之，苦则弃之。并取之，是尽利也”者，郑之此注解此《记》所引，本明无尽利之事，则“德音莫违，及尔同死”当解云上无尽利於民，则道德之音无有乖违，民之及君可同至於死。今郑以下所注，更别主一义，与《记》意稍乖。云“此诗故亲、今疏”者，此郑别解《诗》义，以注《记》之时，未见《毛传》，不知夫妇相怨，谓交友相於，所以云“故亲、今疏”。云“采葑采菲，取一善而已”者，此谓根恶，但取叶处一善而已，不弃其根也。云“君子不求备於一人”者，谓一人身上既有善处亦有恶处，不可以恶处并弃其善也。《论语》云：“故旧无大故，则不弃也。”郑引之者，证交友不以小恶而相弃。郑此注前释正合《记》文，郑之后释不知何意如此，今所未详。
　　子云：“夫礼，坊民所淫，章民之别，使民无嫌，以为民纪者也。淫，犹贪也。章，明也。嫌，嫌疑也。故男女无媒不交，无币不相见，恐男女之无别也。重男女之会，所以远别之於禽兽也。有币者必有媒，有媒者不必有币。仲春之月，会男女之时，不必待币。
　　○媒音梅，注同。以此坊民，民犹有自献其身。献犹进也。《诗》云：‘伐柯如之何？匪斧不克。取妻如之何？匪媒不得。艺麻如之何？横从其亩。取妻如之何？必告父母。’”伐柯，代木以为柯也。克，能也。艺，犹树也。横从，横行治其田也。言取妻之法，必有媒，如伐柯之必须斧也；取妻之道必告父母，如树麻当先易治其田。
　　○柯，古何反，斧柄。取，七树反，后皆同。从，子容反，注同。横行治其田，本亦作“游行治其田”。易，以豉反。 
　　[疏]“子云”至“父母”。
　　○正义曰：自此以下终於篇未，总坊男女奔淫之事，夫妇重慎之义也。此节明男女非媒非币不相交见。
　　○“夫礼，坊民所淫”者，淫，贪也。言礼者，坊民所贪欲之事，知非直是坊民淫泆，而云“贪”者，以文云“所淫”，称“所”，是“所贪”也。若其淫泆，则当云“坊民淫”，不须云“所”也。
　　○“章民之别”者，章，明也。明民之男女，令相分别，使民无嫌。
