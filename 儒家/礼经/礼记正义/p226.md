<!-- { "loadSidebar": true } -->
　　○“男子免而妇人髽”者，吉时首饰既异，今遭齐衰之丧，首饰亦别，当袭敛之节，男子著免，妇人著髽，故云“男子免而妇人髽免”者，郑注《士丧礼》云：“以布广一寸，自项中而前，交於额上，却绕紒也，如著幓头矣。“髽”者，形有多种，有麻、有布、有露紒也，其形有异，同谓之“髽”也。今辨男女，并何时应著此免、髽之服。男子之免，乃有两时，而唯一种。妇人之髽，则有三，别其麻髽之形，与括发如一，其著之以对男子括发时也。前云“斩衰括发以麻”，则妇人于时髽亦用麻也。何以知然？按《丧服》：“女子子在室，为父髽衰三年。”郑玄云：“髽，露紒也，犹男子之括发。斩衰，括发以麻，则髽亦用麻。以麻者，自项而前，交於额上，卻绕紒，如著幓头焉。”依如彼注，既云犹男子括发，男子括发先去冠縰用麻，妇人亦去笄縰用麻，故云“犹”也。又同云“用麻”，不辨括发形异，则知其形如一也。以此证据，则知有麻髽以对男括发时也。又知有布髽者，按此云“男子免”对“妇人髽”，男免既用布，则妇人髽不容用麻也。是知男子为母免时，则妇人布髽也。又若成服后，男或对宾必踊免，则妇人理自布髽对之。知有露紒髽者，《丧服传》云：“布总、箭笄、髽、衰，三年。”明知此服并以三年，三年之内，男不恒免，则妇人不用布髽，故知恒露紒也。故郑注《丧服》云：“髽，露紒也。”且《丧服》所明，皆是成服后，不论未成服麻布髽也。何以然？《丧服》既不论男子之括免，则不容说女服之未成义也。既言髽衰三年，益知恒髽是露紒也。又就齐衰轻期，髽无麻布，何以知然？按《檀弓》：“南宫縚之妻之姑之丧，夫子诲之髽曰：‘尔无总总尔，尔无扈扈尔。’”是但戒其高大，不云有麻布别物，是知露紒悉名髽也。又按《奔丧》云：“妇人奔丧，东髽。”郑云：“谓姑、姊、妹女子子也。去纚大紒曰髽。”若如郑旨，既谓是“姑、姊、妹女子子”等，还为本亲父母等，唯云“去纚大紒”，不言“布麻”，当知期以下无麻布也。然露紒恒居之髽，则有笄，何以知之？按笄以对冠，男在丧恒冠，妇则恒笄也。故《丧服》：“妇为舅姑，恶笄有首以髽。”郑云：“言以髽，则髽有著笄者明矣。”以兼此经注，又知恒居笄而露紒髽也。此王髽之殊，是皇氏之说。今考校以为正有二髽，一是斩衰麻髽，二是齐衰布髽，皆名露紒。必知然者，以《丧服》“女子子在室为父箭笄、髽、衰”，是斩衰之髽用麻。郑注以为露紒，明齐衰髽用布，亦谓之露紒髽也。
　　○“其义：为男子则免，为妇人则髽”者，庾蔚云：“丧服往往寄异以明义，或疑免、髽亦有其旨，故解之以其义。言於男子则免，妇人则髽，独以别男女而已，非别有义也。贺玚云：“男去冠，犹妇人去笄，义尽於此，无复别义，故云其义也。”此经既论括发、免髽之异，须显所著之时。崔氏云：“立义既载五服变除，今要举变除之旨。凡亲始死，将三年者，皆去冠笄纚如故，十五升白布深衣，衱上衽，徒跣，交手而哭。”故《礼记 问丧》云：“亲始死，鸡斯徒跣，衱上衽。”又郑注《士丧礼》云：“始死将斩衰者，鸡斯是也。”其妇人则去纚衣，与男子同，不徒跣，不衱衽。知“不徒跣，不衱衽”者，《问丧》文。知“去纚”者，郑注《士丧礼》云：“始死，妇人将斩衰者，去纚。”知“著白布深衣”者，《曾子问》云：“女改服布深衣，缟总以趋丧。郑注云：“妇人始丧未成服之服。”其齐衰以下，男子著素冠，齐衰以下，妇人骨笄而纚。知者，郑注《士丧礼》文。男子妇人皆吉屦无絇，其服皆白布深衣。知者，郑注《丧服变除》文。至死之明日，士则死日袭，明日小敛，故《士丧礼》云：“小敛，主人髻发。”若大夫死之明日，袭而括发。故郑注《丧服变除》云：“尸袭，去纚括发，在二日小敛之前。”是据大夫也。大夫与士括发，於死者皆俱二日。故郑注《问丧》云：“二日去笄纚括发，通明大夫士也。”始死以后，小敛之前，大夫与士皆加素冠於笄纚之上，故《檀弓》云：“叔孙武叔之母死，既小敛，举者出户，出户袒，且投其冠括发。”是素冠也。以其始死哀甚，未暇分别尊卑，故大夫与士其冠皆同也。至小敛投冠括发之后，大夫加素弁。士加素委貌。”故《丧大记》云：“君大夫之丧，子弁绖。”又《丧服变除》云：“小敛之后，大夫以上冠素弁，士则素委貌。”其素弁素冠，皆加环绖。故《杂记》云：“小敛环绖，君大夫士一也。”郑注云“大夫以上素爵弁，士素委貌”是也。凡括发之后，至大敛成服以来，括发不改，故郑注《士丧礼》云：“自小敛以至大敛，括发不改，但死之三日，说髦之时，以括发因而坏损，更正其括发。故《士丧礼》既殡说髦。《丧大记》云：“小敛说髦，括发是正。”其故括发也，非更为之。但士之既殡，诸侯小敛，於死者皆三日说髦同也。其齐衰以下，男子於主人括发之时则著免，故《士丧礼》：“小敛主人髻发，众主人免”是也。而《丧服变除》“不杖齐衰”条云“袭尸之时云括发”者，误也。其妇人将斩衰者，於男子括发之时，则以麻为髽。故《士丧礼》云：“主人髻发，妇人髽于室。”其齐衰者，於男子免时，妇人则以布为髽，故此经云“男子免而妇人髽”是也。其大功以下无髽也，其服敛毕，至成服以来，白布深衣不改。士死后二日，袭带绖，故《士丧礼》小敛之前，陈苴绖大鬲，下本在左，要绖小焉。散带垂，长三尺。牡麻绖，亦散垂。敛讫，主人拜宾，乃袭绖于序东。《既夕礼》：“三日绞垂。”郑注云：“成服日绞要绖之散垂者。”是主人及众主人皆绞散垂，此袭带绖绞垂日数，皆士之礼也。其大夫以上成服，与士不同，其袭带绖之属，或与士同，或与士异，无文以言之。其斩衰，男子括发齐衰。男子免，皆谓丧之大事敛殡之时，若其不当敛殡，则大夫以上加素弁，士加素冠，皆於括发之上。天子七日成服，诸侯五日成服，大夫士三日成服。服之精粗，及日月多少，及葬之时节，皆具在《丧服》及《礼》文，不能繁说。其葬之时，大夫及士男子散带，妇人髽，与未成服时同，其服则如丧服，故《既夕礼》云：“丈夫髽，散带垂。”郑注云：“为将启变也。”此互文以相见耳。诸文言髽，见妇人也。若天子诸侯，则首服素弁，以葛为环绖，大夫则素弁加环绖，士则素委貌加环绖。故下《檀弓》云：“弁绖葛而葬。”郑注云：“接神不可以纯凶，天子诸侯变服而葬，冠素弁，以葛为环绖。”是王侯与卿大夫士异也。至既虞卒哭之时，乃服变服，故郑注《丧服》云：“天子诸侯卿大夫既虞，士卒哭而受服。”其受服之时，首绖要带，男子皆以葛易之，齐斩之妇人则易首绖，不易要带。大功小功妇人，则易要带为葛。虽受变麻为葛，卒哭时亦未说麻，至祔乃说麻服葛。故《士虞礼》云：“妇人说首绖，不说带。”郑云：“不说带，齐斩妇人也。妇人少变而重带。”大功小功者，葛带，时亦不说者，未可以轻文变於主妇之质也，至祔，葛带以即位。按文直云妇人不辨轻重，故郑为此解。其斩衰，至十三月，练而除首绖。练冠素缨，中衣黄里，縓为领袖缘，布带，绳屦无絇。若母三年者小祥，亦然。斩衰二十五月大祥，朝服缟冠，故《杂记》云：“祥，主人之除也。於夕为期，朝服。”又《丧服小记》云：“除成丧者，其祭也朝服缟冠。”既祥，乃服十五升布，深衣领缘皆以布，缟冠素纰，故《间传》云“大祥，素缟麻衣”。二十七月而禫，服玄冠玄衣黄裳而祭，祭毕服朝服，以黑经白纬为冠，所谓纤冠。而练缨吉屦，逾月服吉。《间传》所谓“禫而纤”，父没为母与父同。父在，为母十一月而练，十三月而大祥，十五月而禫，其服变除，与父没为母同。其不杖齐衰及大功以下服毕，皆初服朝服素冠，逾月服吉也。此皆崔氏准约《礼》经及记而为此说，其有乖僻者，今所不取。
　　苴杖，竹也。削杖，桐也。 
　　[疏]“苴杖”至“桐也”。
　　○正义曰：此一经解丧服苴杖削杖也。然杖有苴、削异者。苴者，黯也。夫至痛内结，必形色外章，心如斩斫，故貌必苍苴，所以衰裳绖杖，俱备苴色也。必用竹者，以其体圆性贞，履四时不改，明子为父礼中痛极，自然圆足，有终身之痛故也。故断而用之，无所厌杀也。
　　○“削杖”者，削，杀也，削夺其貌，不使苴也。必用桐者，明其外虽被削，而心本同也，且桐随时凋落。此谓母丧，示外被削杀，服从时除，而终身之心当与父同也。
　　祖父卒，而后为祖母后者三年。祖父在，则其服如父在为母也。 
　　[疏]“祖父”至“三年”。
　　○正义曰：此一经论適孙承重之服。
　　○“祖父卒”者，谓適孙无父而为祖后，祖父已卒，今又遭祖母丧。故云“为祖母后”也。事事得中，如父卒为母，故三年。若祖父卒时父已先亡，亦为祖父三年。若祖卒时父在，已虽为祖期，今父没，祖母亡时，已亦为祖母三年也。
　　○注“祖父”至“没也”。
　　○正义曰：言亦谓无父者，若父在则不然也。
　　为父母、长子稽颡。丧尊者及正体，不敢不尽礼。
　　○为，于伪反，下“为夫”、注“为无后”并同。长，丁丈反，篇内并同。稽音启。颡，素党反。大夫吊之，虽緦必稽颡。尊大夫，不敢以轻待之。妇人为夫与长子稽颡，其馀则否。恩杀於父母。
　　○杀，所戒反，徐所例反，后文注同。 
　　[疏]“为父”至“则否”。
　　○正义曰：此一节论丧合稽颡之事，各依文解之。
　　○“为父母、长子稽颡”者，谓重服先稽颡而后拜者也。父母长子，并重故也。其馀期以下，先拜后稽颡也。
　　○“大夫吊之，虽緦必稽颡”，前文“为父母、长子稽颡”，谓平等来吊，故先稽颡而后拜。若为不杖齐衰以下，则先拜宾后稽颡。今大夫吊士，虽是緦麻之亲，必亦先稽颡而后拜，故皇氏载此稽颡，谓“先拜而后稽颡”，若平等相吊，小功以下，皆不先拜后稽颡；若大夫来吊，虽緦麻，必为之先拜而后稽颡，今删定。云“小功以下不稽颡”，文无所出。又此稽颡与上文稽颡是一，何得将此为先拜后稽颡？其义非也。
　　○“妇人为夫与长子稽颡，其馀则否”，亦先稽颡而后拜，“其馀否”者，谓父母也。以受重他族，其恩减杀於父母也。
　　男主必使同姓，妇主必使异姓。谓为无主后者为主也。异姓，同宗之妇也。妇人外成。 
　　[疏]“男主”至“异姓”。
