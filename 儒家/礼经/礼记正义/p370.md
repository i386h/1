<!-- { "loadSidebar": true } -->
　　○正义曰：“腹容斗五升，三分益一则为二斗”者，既称“腹容斗五升”，又云“三分益一”者，以斗五升，其数难计，故加三分益一为二斗，从整数计之。云“得圜囷之象，积三百二十四寸也”者，以筭法方一寸、高中六尺二分为一升，则一斗之积，方一寸、高一百六十二寸也。二斗之积，为三百二十四寸也。於此壶之圜囷之中，凡有三百二十四寸也。云“以腹脩五寸约之，所得”者，腹之上下高五寸，共有三百二十四寸。今且以壶底一寸约之，即於三百二十四寸之中五分之一，得六十四寸八分也。是腹脩五寸，约之所得之数也。云“求其圜周，圜周二尺七寸有奇”者，壶底一重，既有六十四寸八分，以圜求方，须三分加一，六十四寸八分，分为三分，则一分有二十一寸六分，并前六十六寸八分，得八十六寸八分也，即是壶底一重方积之数也。今将八十六寸开方积之，九九八十一，则为方九寸强也。一面有九寸强，四面凡有三十六寸强。今以方求圜，四分去一，有二十七寸强，是壶圜周二尺七寸有强，故云“圜周二尺七寸有奇”也。郑之此计，据二斗之数。必知然者，壶径九寸，以圜求方，以方九寸计之，凡九九八十一，壶底一重有八十一寸，五重则有五个八十一寸，总为四百五寸。今以方求圜，四分去一，去其一百一寸四分寸之一，馀三百三寸四分寸之三。於二斗之积三百二十四寸之内，但容三百二寸四分寸之三，馀有二十寸四分寸之一不尽，故云“圜周二十七寸有奇”，乃得尽也。若以斗五升计之，计一十五升之积，有二百四十三寸，则壶之所径唯八寸馀也，得容此数。必知然者，凡方八寸，开方计之八八六十四，得六十四寸。壶高五重，则五个六十四寸，总为三百二十寸。以方求圜，四分去一，去八十寸，馀有二百四十寸。於一斗五升之积，馀有三寸不尽，是壶径八寸有馀，乃得尽也。今检郑之文注之意，以二十整数计之，不取经文斗五升之义，故云“圜周二尺七寸有奇”。今筭者以其二尺七寸之围，必受斗五升之物，数不相会也。云壶体腹之上下，各渐减杀，苟欲望合，恐非郑意。
　　鲁令弟子辞曰：“毋幠，毋敖，毋偝立，毋逾言。偝立、逾言有常爵。”薛令弟子辞曰：“毋幠，毋敖，毋偝立，毋逾言。若是者浮。”弟子，宾党、主党年稚者也。为其立堂下相亵慢，司射戒令之。记鲁、薛者，礼衰乖异，不知孰是也。幠、敖，慢也。偝者，不正乡前也。逾言，远谈语也。常爵，常所以罚人之爵也。浮，亦谓是也。《晏子春秋》曰：“酌者奉觞而进曰：‘君令浮！’”晏子时以罚梁丘据。浮，或作“匏”，或作“符”。逾，或为“遥”。
　　○幠，好吾反，下同，敖也。敖，五报反，又五羔反，下同，敖，慢也。偝音佩，徐符代反，旧又薛败反。浮音缚谋反，罚也。稚音直吏反。为音于伪反。乡，许亮反。据，本又作处，同，音据。匏，薄交反。 
　　[疏]“鲁令弟子辞曰”至“若是者浮”。
　　○正义曰：此一篇是周公正经，而有鲁、薛之事者，录记之人以周衰之后，鲁之与薛有当时投壶号令弟子之异，未知孰是，故因以记之也。
　　○“毋幠，毋敖毋者，幠亦敖也。号令弟子，云毋得幠而敖慢也。
　　○“毋偝立，毋逾言。偝立、逾言有常爵”者，“毋偝立”，谓不正面前。毋得逾言，谓远相谈话。若偝立逾言，有常刑之罚爵也。“若是者浮”，浮亦罚也。薛令弟子辞曰：若如是偝立谕言者，则有浮罚之爵。薛令弟子异於鲁者，其鲁令弟子则称偝立逾言有常爵，薛令弟子则总称“若是者浮”，浮亦罚也。其言辞详略虽异，其意则同。
　　○注“晏子”至“丘据”。
　　○正义曰：引《晏子春秋》者，证“浮”是罚爵之义，故《小尔雅》云：“浮，罚也。”
　　鼓：
　　○□
　　○
　　○□□
　　○□
　　○
　　○□。半，
　　○□
　　○□
　　○
　　○
　　○□□
　　○□
　　○。鲁鼓，
　　○□
　　○
　　○
　　○□□
　　○□
　　○
　　○□□
　　○□
　　○
　　○□□
　　○半，
　　○□
　　○
　　○
　　○□□
　　○。薛鼓，此鲁、薛击鼓之节也。圜者击鼙，方者击鼓。古者举事，鼓各有节。闻其节，则知其事矣。
　　○圜音圆。鼙，薄迷反，郑呼为“鼙”也，其声下，其音榻榻然。榻音吐腊反。□，方鼓，郑呼为“鼓”也，其声高，其音镗镗然。镗音吐郎反。取半以下为投壶礼，尽用之为射礼。投壶之鼓半射节者，投壶，射之细也。射，谓燕射。司射、庭长及冠士立者皆属宾党，乐人及使者、童子皆属主党。庭长，司正也。使者，主人所使荐羞者。乐人，国子能为乐者。此皆与於投壶。
　　○长，丁丈反，注同。冠，古乱反。与音预。鲁鼓：
　　○□
　　○
　　○□□
　　○
　　○。半，
　　○□
　　○
　　○□
　　○
　　○
　　○
　　○□
　　○□
　　○。薛鼓：
　　○□
　　○
　　○
　　○
　　○□
　　○□
　　○□
　　○
　　○
　　○□
　　○□
　　○
　　○□
　　○。半，
　　○□
　　○□
　　○
　　○
　　○
　　○□
　　○。此二者，记两家之异，故兼列之。 
　　[疏]“鲁鼓薛鼓”。
　　○注云“此鲁、薛击鼓之节也。圜者击鼙，方者击鼓”。
　　○正义曰：以鼓节有圜点，有方点，故以为“圜者击鼙，方者击鼓”。若频有圜点，则频击鼙声；每一圜点，则一击鼙声。若频有方点，则频击鼓声也。但记者因鲁、薛击鼓之异，图而记之，但年代久远，无以知其得失。
　　○注“射谓燕射”。
　　○正义曰：以此“射”与“投壶”相对，用半鼓节为投壶，用全鼓节为射礼。又投壶在室在堂，是燕乐之事，故知此射亦谓燕射，非大射及乡射也。
　　○注“庭长”至“投壶”。
　　○正义曰：经云“司射庭长”，案《乡饮酒》，将旅之时，使相为司正，在庭中，立于觯南北面，察饮酒不如仪者，故知“庭长，司正”也。“冠士”者，谓外人来观投壶，成人加冠之士，尊之，故令属“宾党”。若童子贱，则属“主党”也。云“乐人，国子能为乐”者，以国子习乐，故云“国子能为乐者”。欲明此乐人非瞽朦视了之徒，以其能与主人之党而观礼，故知非作乐瞽人也。案国子是王子公卿大夫元士之子，今来观乐，士大夫投壶者，以国之俊选，皆在学习乐，共士子来观投壶，非谓一皆是王子及公卿大夫之子也。云“此皆与於投壶”者，郑恐但来观其礼，不观投壶。经既云属宾党、主党，则是入宾、主之朋，故云“与於投壶”也。 

　 
卷五十九 儒行第四十一 

　卷五十九 儒行第四十一 　 
　　陆曰：“行音下孟反。郑云：‘以其记有道德之所行。儒之言优也，和也。言能安人、能服人也。’此注云：《儒行》之作，盖孔子自卫初反鲁之时也。” 
　　[疏]正义曰：案郑《目录》云：“名曰《儒行》者，以其记有道德者所行也。儒之言优也，柔也。能安人、能服人。又儒者，濡也，以先王之道能濡其身。此於《别录》属《通论》。”案下文云儒有“过失，可微辨而不可面数”，搏猛引重，不程勇力，此皆刚猛得为儒者。但《儒行》不同，或以逊让为儒，或以刚为儒，其与人交接常能优柔，故以“儒”表名。
　　鲁哀公问於孔子曰：“夫子之服，其儒服与？”哀公馆孔子，见其服与士大夫异，又与庶人不同，疑为儒服而问之。
　　○服与音馀。孔子对曰：“丘少居鲁，衣逢掖之衣；长居宋，冠章甫之冠。丘闻之也，君子之学也博，其服也乡。丘不知儒服。”逢，犹大也。大掖之衣，大袂襌衣也，此君子有道艺者所衣也。孔子生鲁，长而之宋而冠焉。宋，其祖所出也。衣少所居之服，冠长所居之冠，是之谓“乡”。言“不知儒服”，非哀公意不在於儒，乃今问其服。庶人襌衣，袂二尺二寸，袪尺二寸。
　　○少，诗照反，注同。衣，於既反，注“所衣也”、“衣少所居”同。逢掖，上如字，下音亦。长，丁文反，注同。冠章，古乱反，注“而冠”、“冠长所居”同。章甫，殷冠也。单衣，本亦作“襌”，音丹。袪，去居反。哀公曰：“敢问儒行？”孔子对曰：“遽数之不能终其物，悉数之乃留。更仆，未可终也。”遽，犹卒也。物，犹事也。留，久也。仆，大仆也，君燕、朝则正位，掌摈相。“更”之者，为久将倦，使之相代。
　　○行，下孟反，下“力行”同。遽，其据反，急也。数，色主反，下同。更，十衡反，代也，注同，一音加孟反。卒，七忽反。大音泰。朝，直遥反。摈，必慎反。相，息亮反。为，于伪反，下“为孔子”同。哀公命席，为孔子布席於堂，与之坐也。君適其臣，升自阼阶，所在如主。孔子侍，曰：“儒有席上之珍以待聘，夙夜强学以待问，怀忠信以待举，力行以待取。其自立有如此者。席，犹铺陈也，铺陈往古尧、舜之善道，以待见问也。大问曰“聘”。举，见举用也。取，进取位也。
　　○强，居两反，又如字，下同。儒有衣冠中，动作慎。其大让如慢，小让如伪；大则如威，小则如愧。其难进而易退也。粥粥若无能也。其容貌有如此者。中，中间，谓不严厉也。“如慢”、“如伪”，言之不愊怛也。“如威”、“如愧”，如有所畏。
　　○慢音僈。易，以豉反，下“险易”同。粥，徐本作鬻，章六反，卑谦貌，一音羊六反。愊，普力反，一音逼，谓愊怛也。怛，丹达反，惊怛也，本或作恨者，非。儒有居处齐难，其坐起恭敬；言必先信，行必中正。道涂不争险易之利，冬夏不争阴阳之和。爱其死以有待也，养其身以有为也。其备豫有如此者。齐难，齐庄可畏难也。行不争道，止不选处，所以远斗讼。
　　○齐，侧皆反，注同。难，乃旦反，注同。行，皇如字，旧下孟反。夏，户嫁反。为，于伪反。处，昌虑反。远，于万反。儒有不宝金玉，而忠信以为宝；不祈土地，立义以为土地；不祈多积，多文以为富；难得而易禄也，易禄而难畜也。非时不见，不亦‘难得’乎？非义不合，不亦‘难畜’乎？先劳而后禄，不亦‘易禄’乎？其近人有如此者。祈，犹求也。立义以为土地，以义自居也。难畜，难以非义久留也。劳，犹事也。积，或为“货”。
