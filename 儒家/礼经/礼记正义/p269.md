<!-- { "loadSidebar": true } -->
　　○正义曰：“馆，主国所致舍”者，按《曾子问》云“公馆与公之所为曰公馆”，是主国馆宾之舍也。云“与使有之”者，谓主国与宾此舍，使宾专自有之，故得升屋招魂，复用褒衣也。褒衣者，天子褒赐之衣，即下文“复用褒衣”是也。云“如於道，道上庐宿也”者，按《遗人》云“凡野都之道，十里有庐，三十里有宿，五十里有市”，故云“道上庐宿也”。云“升车左毂，象升屋东荣”者，车辕向南，左毂在东，故象东荣。不於庐宿之舍复者，庐宿供待众宾，非死者所专有，故复於乘车左毂。云“绥当为緌，读如蕤宾之蕤”者，但经中绥字丝旁著妥，其音虽，训为安。此复之所用者，是緌也。緌，丝旁著委，故云“緌当为绥”。读此緌字为蕤宾之蕤者，音与蕤宾字声同也。以经作绥，故云“字之误也”。“绥，谓旌旗之旄也”者，按《夏采》云：“乘车建绥，复于四郊。”乘车，王路，当建大常。今乃建绥，无大常也。《明堂位》云：“有虞氏之緌，夏后氏之旂。”后王文饰，故知有虞氏之緌但有旄也。云“去其旒而用之，异於生也”者，诸侯建交龙之旂，今以其绥复，是去其旒，异於生也。
　　其輤有裧，缁布裳帷，素锦以为屋而行。輤，载柩将殡之车饰也。輤取名於榇与蒨，读如蒨旆之蒨。榇，棺也。蒨，染赤色者也。将葬，载柩之车饰曰柳。裧，谓鳖甲边缘。缁布裳帷，围棺者也。裳帷用缁，则輤用赤矣。輤象宫室屋，其中小帐衤亲覆棺者。若未大敛，其载尸而归，车饰皆如之。
　　○輤，千见反，注与蒨同。裧，昌占反。缁裳帷，本或作缁布裳帷。殡，必刃反，本或作宾，音同。榇，初靳反，又楚阵反。“与蒨”绝句，一本作輤，读以“与”字绝句，与，则音馀。蒨旆，上千见反，下步贝反。缘，说绢反。 
　　[疏]正义曰：此一经明诸侯车饰。輤，谓载柩之车。
　　○“有裧”者，谓輤之四旁有物裧垂，象鳖甲边缘。
　　○“缁布裳帷”者，輤下棺外用缁色之布，以为裳帷，以围绕棺也。
　　○“素锦以为屋”者，於此裳帷之中，又用素锦以为屋小帐，以覆棺而行者，於死处既设此饰而后行。
　　○注“輤载”至“如之”。
　　○正义曰：“輤，载柩将殡之车饰也”者，以下经云“遂入，適所殡”，是将殡车饰也。云“輤取名於榇与蒨”者，言此车所以名輤，凡有二义：一者取名於榇，榇，近尸也；二取名於蒨，蒨，草也。故云“取名於榇与蒨”。云：“读如蒨旆之蒨”者，言经中輤字读如蒨旆之蒨。按《左传》定四年祝鮀云：封康叔以綪茷。谓以蒨草染旆为赤色，故读此蒨与彼同，是亦蒨草以染布也。云“榇，棺也”者，覆说取名於榇义也。云“蒨，染赤色者也”者，说取名於蒨草之义也。云“将葬，载柩之车饰曰柳”者，证此经中輤非将葬车也。云“裧，谓鳖甲边缘”者，覆说輤象鳖甲，覆於棺上，中央隆高，四面渐下，裧象边缘，垂於輤之四边，与輤连体，则亦赤也。若葬车之饰，则上用荒，不用輤也。云“裳帷用缁，则輤用赤矣”者，前虽读輤为蒨草，其色未明。今因裳帷用缁，故知定輤为赤色，以玄纁相对之物，故以赤色对缁也。但玄纁天地之色，取象不同，或上或下，非一例也，要玄纁是相对之色。云“若未大敛，其载尸而归，车饰皆如之”者，此经所论，谓大敛后也，故下云“適所殡”。若未大敛，则《曾子问》云“尸入门，升自阼阶”，不得云“適所殡”也。知未大敛之前，车饰亦然者，以载尸柩车饰，经唯有此一文，故知其饰同也。
　　至於庙门，不毁墙，遂入，適所殡，唯輤为说於庙门外。庙，所殡宫。墙，裳帷也。適所殡，谓两楹之间。去輤乃入庙门，以其入自有宫室也。毁，或为彻凡柩自外来者，正棺於两楹之间，尸亦侇之於此，皆因殡焉。异者柩入自阙，升自西阶，尸入自门，升自阼阶。其殡必於两楹之间者，以其死不於室，而自外来，留之於中，不忍远也。
　　○说，吐夺反，本亦作脱，下并注皆同。侇音夷。《隐义》云：“侇之言移也。”庾依《韵集》大兮反，息也。远，于万反。 
　　[疏]正义曰：此一经明诸侯礼载柩入制也。
　　○“至於庙门”者，谓殡宫门也。
　　○“不毁墙”者，“墙”谓裳帷，但毁去上輤，不毁去墙帷。
　　○“遂入，適所殡”者，遂入殡宫，正柩於两楹之间，而遂殡焉。
　　○“唯輤为说於庙门外”者，者，言馀物不说，唯輤一物脱於殡宫门外。
　　○注“庙所”至“远也”。
　　○正义曰：“庙，所殡宫”者，以殡之所在，故谓为“庙”。云“墙，裳帷也”者，郑恐是宫墙之嫌，故云“墙，裳帷也”。以饰棺之物称墙。门是入自门也。云“適所殡，在两楹之间”者，以死在外来，故殡於两楹间。云“去輤乃入庙门，以其入自有宫室也”者，解经所以去輤乃入之意。輤乃覆棺上，象宫室。今入之有宫室，故去輤也。“不去裳帷”者，以裳帷鄣棺，未可去也。云“凡柩自外来者，正棺於两楹之间”者，按《公羊》定元年：“癸亥，公之丧至自乾侯，正棺於两楹之间，然后即位。”郑以是推之，则知尸自外来者，亦停於两楹之间，故尸亦侇之於此，皆因殡焉。云“异者柩入自阙，升自西阶，尸入自门，升自阼阶”者，皆《曾子问》文。云“留之於中，不忍远也”者，以周人殡於客位，今殡於两楹之间，是不忍远之也。
　　大夫士死於道，则升其乘车之左毂，以其绥复。如於馆死，则其复如於家。绥亦緌也。大夫复於家以玄冕，士以爵弁服。大夫以布为輤而行，至於家而说輤，载以輲车，入自门，至於阼阶下而说车，举自阼阶，升適所殡。大夫輤言用布，白布不染也。言輤者，达名也。不言裳帷，俱用布，无所别也。至门，亦说輤乃入，言“载以輲车，入自门”，明车不易也。輲读为辁，或作槫。许氏《说文解字》曰：“有辐曰轮，无幅曰辁。”《周礼》又有蜃车，天子以载柩。蜃、辁声相近，其制同乎。辁崇綯半乘车之轮。诸侯言“不毁墙”，大夫士言“不易车”，互相明也。不易者，不易以楯也。庙中有载柩以輴之礼，此不耳。
　　○輲，依注作辁及槫，同，市专反，又市转反，注及下同。别，彼列反。蜃，慎忍反。近，附近之近。楯，敕伦反，下同。一本作輴，同。 
　　[疏]“大夫”至“所殡”。
　　○正义曰：此一经明大夫车饰也。
　　○“大夫以布为輤”者，以白布为輤，不以蒨草染之，亦言“輤”者，通名耳。是有輤榇近之义也。
　　○“载以輲车”者，大夫初死及至家，皆以輲车。今至家说輤，唯輲车在，故云“载以輲车”。
　　○“入自门，至於阼阶下而说车”者，谓说去其车矣。
　　○“举自阼阶，升適所殡”者，谓举自阼阶下，而升適两楹之间所殡之处，此云“升適阼阶”，谓尸矣，若柩则升自西阶。
　　○注“大夫”至“不耳”。
　　○正义曰：云“白布不染也”者，以经云用布，故知白布不染。下经“士輤，苇席以为屋，蒲席以为裳帷”，以诸侯为裳帷，则知大夫亦有裳帷，俱用布耳。云“言輤者，达名也”者，既不用蒨草染之，而言輤者，輤是榇近之义，通达於下，是大夫与士皆有榇近之名也。云“至门，亦说輤乃入，言载以輲车，入自门，明车不易也”者，郑以经云“至於家而说輤，载以輲车”，恐至家乃载以輴车，故云“明车不易”。上云“不毁墙，遂入”，不云“车不易”，此云“载以輲车”，明车亦不易。云“輲读为辁，或作槫”者，言经之輲字，当读为车旁之全，或《礼记》诸本此用輲车作木旁专字者。云“许氏《说文解字》曰：有辐曰轮，无辐曰辁”者，有辐，谓别施木为辐。无辐，谓合大木为之，不施辐曰辁。云“《周礼》又有蜃车，天子以载柩”者，按《周礼 遂师职》“共蜃车之役”，是天子以载柩也。云“蜃辁声相近，其制同乎”者，言天子蜃车，与此大夫辁车声既相近，其制宜同，故云“其制同乎”。云“辁崇盖半乘车之轮”者，此无文证，以其蜃类，盖迫地而行，其轮宜卑，故疑半乘车之轮。盖，疑辞矣。《周礼 考工记》：“乘车之轮，六尺有六寸。”今云半之，得三尺三寸也。云“诸侯言不毁墙，大夫士言不易车，互相明也”者，诸侯言“不毁墙”，则大夫亦不毁墙。大夫士言“不易车”，明诸侯亦不易车。云“不易者，不易以輴也”者，谓大夫士在路，载以輲车，至家说载亦载，以輲车，是不易以輴也。若天子诸侯载柩以蜃车，至门亦以蜃车，其殡时，则易之以輴也。云“庙中有载柩以輴车之礼，此不耳”者，谓天子诸侯殡时用輴，又天子诸侯及大夫朝庙之时，有用輴车载柩之礼。此丧从外来，大夫士不合用輴，故云“此不耳”。凡在路载柩，天子以下至士，皆用蜃车，与輲车同。故《周礼 遂师》“共蜃车之役”，是天子也。《既夕礼》云：“遂匠纳车于阶间。”注云：“车，载柩车，《周礼》谓之蜃车，《杂记》谓之团。”是士用蜃车也。《杂记》云：“大夫载以輲车。”輲车，则蜃车也，是大夫用蜃车，则诸侯不言亦可知。其蜃车之形，郑注《既夕礼》云：“其车之舆状如床，中央有辕，前后出设辂舆，辂舆上有四周，下则前后有轴，以轮为轮。许叔重说：‘有辐曰轮，无辐曰輲。’”郑又注《周礼 遂师》云：“四轮迫地而行，有似於蜃，因取名焉。”此是蜃之制也，上下通用在路载柩也。輲车之制，亦与蜃车同，但不用辐为轮。天子诸侯殡皆用之，故《檀弓》云：天子菆涂龙輴，谓画辕为龙。诸侯殡亦用輴车，不画辕为龙，故《丧大记》云：“君殡用輴。”注云：“君，诸侯也，輴不画龙。”大夫殡不用輴，故郑注《丧大记》：“大夫之殡废輴。”是大夫不用輴。土掘肂见衽，是亦废輴也。其朝庙，大夫以上皆用輴，士朝庙用輁轴，故《既夕礼》云：“迁於祖用轴。”郑注云“大夫诸侯以上有四周谓之輴，天子画之以龙”是也。輴与輁轴所以异者，輴有四周，輁轴则无，故郑注《既夕礼》云“轴状如转辚，刻两头为轵，轵状如长床穿桯，前后著金而关轴焉”是也。
　　士輤，苇席以为屋，蒲席以为裳帷。言以苇席为屋，则无素锦为帐。
　　○苇，于鬼反。 
　　[疏]正义曰：此一经明士輤也。
　　○“苇席以为屋”者，谓用苇席屈之，以为輤棺之屋也。
　　○“蒲席以为裳帷”者，又以蒲席以为裳帷，围绕於屋旁也。
　　○注“言以”至“为帐”。
