<!-- { "loadSidebar": true } -->
　　○正义曰：此称官者，於《周礼》称大卜。三兆者，玉、瓦、原也。郑注云：“言兆形似玉、瓦、原之亹罅原田也。”杜子春云：“玉兆，帝颛顼之兆；瓦兆，帝尧之兆；原兆，有周之兆。”三《易》者，《连山》、《归藏》、《周易》，杜子春云：“《连山》，宓戏。《归藏》，黄帝。”郑作《易赞》云：“夏曰《连山》，殷曰《归藏》，周曰《周易》。”三梦：一曰致梦，二曰觭梦，三曰咸陟。
　　孝子将祭祀，必有齐庄之心以虑事，以具报物，以脩宫室，以治百事。谓齐之前后也。及祭之日，颜色必温，行必恐，如惧不及爱然。如惧不及见其所爱者。
　　○恐，曲勇反。其奠之也，容貌必温，身必诎，如语焉而未之然。奠之，谓酌尊酒奠之，及酳之属。如语焉而未之然，如有所以语亲而未见答。
　　○以语，鱼预反。宿者皆出，其立卑静以正，如将弗见然。宿者皆出，谓宾助祭者事毕出去也。如将弗见然，祭事毕，而不知亲所在，思念之深，如不见出也。及祭之后，陶陶遂遂，如将复入然。思念既深，如睹亲将复入也。陶陶遂遂，相随行之貌。
　　○陶音遥。遂，本又作燧，音遂。是故悫善不违身，耳目不违心，思虑不违亲。结诸心，形诸色，而术省之，孝子之志也。术当为述，声之误也。
　　○思，息嗣反。术，义作述。 
　　[疏]“孝子”至“志也”。
　　○正义曰：此一节明孝子将祭祀之时，颜色容貌务在齐庄卑诎，思念其亲存也。
　　○“以虑事”者，言孝子先齐庄其心，以谋虑祭事。
　　○“以具服物”者，以备具衣服及祭物。
　　○“以治百事”者，谓齐前后，凡治百众之事。
　　○“行必恐，如惧不及爱然”者，言孝子色必温和，行必战恐，其形貌如似畏惧不及见亲之所爱然。止由如是，言心貌必温。
　　○“身必诎”者，言孝子设奠及酳之时，容貌温和，身形必卑诎。
　　○“如语焉而未之然”者，如以语谘白於亲，而未之见报答者。
　　○“宿者皆出”者，谓助祭所宿之宾，今祭事已毕，并皆出去。孝子其立，卑柔静默，然后以正定心意，以思念其亲，如似将不复见颜色出然。
　　○“及祭之后，陶陶遂遂，如将复入然”者，孝子思念亲深，及至祭后想像亲来形貌，陶陶遂遂，如似亲将复反。更入然。
　　○“是故悫善不违身”者，以孝子思念亲深，为是之故精悫纯善之，故行不违离於身，言恒悫善也。
　　○“耳目不违心者，言忠心思虑不违於亲，无时歇也。
　　○“结诸心”者，言思念深结积於心。
　　○“形诸色”，思念其亲，形见於色。
　　○“而术省之”者，术，述；省，视也。言思念其亲，但遍循述而省视之，反覆不忘也。此乃孝子思念亲之志也。
　　建国之神位，右社稷而左宗庙。周尚左也。 
　　[疏]“建国”至“宗庙”。
　　○正义曰：此一节明神位所在，周人尚左，故宗庙在左，社稷在右。案桓二年：“取郜大鼎，纳於大庙。”何休云：“质家右宗庙，尚亲亲，文家右社稷，上尊尊。”此说与郑合，故郑云“周尚左”也。 

  
　 
卷四十九 祭统第二十五 

　卷四十九 祭统第二十五 　 
　　陆曰：“郑云：‘统，犹本也，以其记祭祀之本，故名祭统。’” 
　　[疏]正义曰：案郑《目录》云：“名曰《祭统》者，以其记祭祀之本也。统，犹本也。此於《别录》属《祭祀》。”
　　凡治人之道，莫急於礼。礼有五经，莫重於祭。礼有五经，谓吉礼、凶礼、宾礼、军礼、嘉礼也。莫重於祭，谓以吉礼为首也。《大宗伯职》曰：“以吉礼事邦国之鬼、神、祇。”
　　○五经，吉、凶、军、宾、嘉之五礼。祇，祈之反。夫祭者，非物自外至者也，自中出生於心也。心怵而奉之以礼，是故唯贤者能尽祭之义。怵，感念亲之貌也，怵或为述。
　　○怵，敕律反。 
　　[疏]“凡治”至“之义”。
　　○正义曰：此一节总明祭事。但祭礼既广，其事又多，记者所说，各有部分，今各随文解之。此一节明祭祀於礼中最重，唯贤者能尽祭义。凡祭为礼之本，礼为人之本，将明礼本，故先说治人，言治人之道，於礼最急。
　　○“礼有五经”者，经者，常也。言吉、凶、宾、军、嘉，礼所常行，故云“礼有五经”。五经之中，於祭更急。上说人之以礼为急，此说礼为急者，案《大宗伯》：吉礼之别十有二，凶礼之别五，宾礼之别八，军礼之别五，嘉礼之别六。五礼之别，总三十有六。
　　○“夫祭者，非物自外至者也，自中出生於心也”者，自，犹从也，言孝子祭亲，非假他物从外至于身，使己为之，但从孝子身中出，生於孝子之心也。
　　○“心怵而奉之以礼”者，言孝子感时心中怵惕而奉亲以祭祀之礼。
　　○“是故唯贤者能尽祭之义”者，言非贤者不能怵惕，怵惕之义，唯必贤人，故能尽恭敬祭。
　　贤者之祭也，必受其福，非世所谓福也。福者，备也，备者，百顺之名也，无所不顺者谓之备。言内尽於己，而外顺於道也。忠臣以事其君，孝子以事其亲，其本一也。世所谓福者，谓受鬼神之祐助也。贤者之所谓福者，谓受大顺之显名也。其本一者，言忠、孝俱由顺出也。
　　○祐音又。上则顺於鬼神，外则顺於君长，内则以孝於亲，如此之谓备。唯贤者能备，能备然后能祭。是故贤者之祭也致其诚信，与其忠敬，奉之以物，道之以礼，安之以乐，参之以时，明荐之而已矣，不求其为。此孝子之心也。明，犹絜也。为，谓福祐为己之报。
　　○长，丁丈反，下“所长”同。道音导。其为，于伪反，注“为谓”同；一音如字。祭者，所以追养继孝也。孝者，畜也，顺於道，不逆於伦，是之谓畜。畜，谓顺於德教。
　　○养，羊尚反，下同。畜，许六反，下同。 
　　[疏]“贤者”至“谓畜”。
　　○正义曰：此一节明祭祀受福是百顺之理。
　　○“非世所谓福也”者，言世人谓福为寿考吉祥，祐助於身。若贤者受福，身外万事皆顺於道理，故云“非世所谓福也”。“福者，备也，备者，百顺之名也，无所不顺者之谓备”，此是贤者之福。谓内尽其心，外极其礼，内外俱顺，於祭具也。
　　○“言内尽於己，而外顺於道也”者，释“百顺”之义也。谓心既内尽，貌又外顺，此之行善，无违於道理也。
　　○“其本一也”者，言忠臣事君，孝子事亲，其本皆从顺而来，故云“其本一也”。
　　○“上则顺於鬼神”者，广大顺也，体尊，故云“上”也。
　　○“外则顺於君长”者，谓朝廷也，出事公卿，故云“外”也。
　　○“不求其为”者，言孝子但内尽孝敬，以奉祭祀，不求其鬼神福祥为己之报。案《少牢》嘏辞云：“皇尸命工、祝承致多福无疆于女孝孙，使女受禄于天，宜稼于田”，则是祭祀有求。所云不求者，谓孝子之心无所求也，但神自致福，故有受禄于天之言。若水旱灾荒，祷祭百神，则有求也。故《大祝》有六祈之义，《大司徒》有荒政索鬼神之礼。
　　○“追养继孝也”者，养者，是生时养亲。孝者，生时事亲。亲今既没，设礼祭之，追生时之养，继生时之孝。
　　○“孝者，畜也”者，畜，谓畜养，谓孝子顺于德教，不逆於伦理，可以畜养其亲，故释孝谓畜。此据《援神契》：“庶人之孝曰畜，五孝不同，庶人但取畜养而已，不能百事皆顺。”《援神契》又云：“天子之孝，曰就诸侯，曰度大夫，曰誉士，曰究庶人，曰畜分之。”则五总之曰畜，皆是畜养。但功有小大耳。
　　是故孝子之事亲也，有三道焉：生则养，没则丧，丧毕则祭。养则观其顺也，丧则观其哀也，祭则观其敬而时也。尽此三道者，孝子之行也。没，终也。
　　○尽，徐子忍反，下同。行，下孟反。 
　　[疏]“是故”至“行也”。
　　○正义曰：此一节明孝子事亲有三种之道。
　　既内自尽，又外求助，昏礼是也。故国君取夫人之辞曰：“请君之玉女，与寡人共有敝邑，事宗庙社稷。”此求助之本也。言玉女者，美言之也。君子於玉比德焉。
　　○取，七住切。夫祭也者，必夫妇亲之，所以备外内之官也，官备则具备。具，谓所供众物。
　　○共音恭，下文“以共”皆同。水草之菹，陆产之醢，小物备矣。三牲之俎，八簋之实，美物备矣。昆虫之异，草木之实，阴阳之物备矣。水草之菹，芹、茆之属。陆产之醢，蚳、蝝之属。天子之祭八簋。昆虫，谓温生寒死之虫也。《内则》可食之物，有蜩、范。草木之实，蓤、芡、榛、栗之属。
　　○芹，其斤反。茆音卯。蚳，丈之反。蝝，悦专反。蜩音条。菱本亦作菱，又音陵。芡音俭。榛，侧巾反。 
　　[疏]“既内”至“备矣”。
　　○正义曰：此一节以上文孝子事亲，先能自尽，又外求伉俪，供粢盛之事。
　　○注“水草”至“之属”。
　　○正义曰：云“水草之菹，芹、茆之属”者，案《醢人》云“加豆之实，芹菹、兔醢”；“朝事之豆，茆菹、麋臡”，是芹、茆也。又“朝事之豆”，有昌本、麋臡，“加豆之实，有深蒲、醓醢、菭菹、雁醢、笋菹、鱼醢”。其昌本、深蒲、箈、筍是水草，故云“之属”。云“陆产之醢，蚳、蝝之属”者，案《醢人》“馈食之豆，蜃、蚳”。蝝即蚳之类。《醢人》加豆之实有兔醢，又有醓醢，皆是陆产，故云“之属”。云“天子之祭八簋”者，《明堂位》云“周之八簋”，又《特牲》士“两敦”，《少牢》“四敦”，则诸侯六，故天子八。云“《内则》可食之物有蜩、范”者，蜩，蝉也；范，蜂也，昆虫之属。云“草木之实，蓤、芡、榛、栗之属”者，按《笾人》“加笾之实”有蓤、芡，“馈食之笾”有枣、栗、榛实，是草木，故云“之属”。
　　凡天之所生，地之所长，苟可荐者，莫不咸在，示尽物也。外则尽物，内则尽志，此祭之心也。咸，皆也。是故天子亲耕於南郊，以共齐盛。王后蚕於北郊，以共纯服。诸侯耕於东郊，亦以共齐盛。夫人蚕於北郊，以共冕服。天子、诸侯非莫耕也，王后、夫人非莫蚕也。身致其诚信，诚信之谓尽，尽之谓敬，敬尽然后可以事神明，此祭之道也。纯服，亦冕服也，互言之尔。纯以见缯色，冕以著祭服。东郊，少阳，诸侯象也。夫人不蚕於西郊，妇人礼少变也。齐，或为粢。
　　○齐盛，本亦作齍，与粢同，音咨，下及注同。纯，侧真反，注及下“纯冕”同。见，贤遍反。少，诗召反。 
　　[疏]“凡天”至“道也”。
