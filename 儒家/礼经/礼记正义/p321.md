<!-- { "loadSidebar": true } -->
　　○“《春秋》之失乱”者，《春秋》习战争之事，若不能节制，失在於乱。此皆谓人君用之教下，不能可否相济、节制合宜，所以致失也。
　　○“其为人也温柔敦厚而不愚，则深於《诗》者也”，此一经以《诗》化民，虽用敦厚，能以义节之。欲使民虽敦厚，不至于愚，则是在上深达於《诗》之义理，能以《诗》教民也。故云“深於《诗》者”也。以下诸经，义皆放此。
　　○注云“易精”至“之事”。
　　○正义曰：“《易》精微”者，《易》理微密，相责褊切，不能含容。云“爱恶相攻”者，谓《易》卦六爻，或阴爻乘阳，或阳爻据阴，近而不得，是爱恶相攻也。云“远近相取”者，谓彼此有应，是远近相取也。或远而无应，近而不相得，是远近不相取也。云“则不能容人，近於伤害”者，若意合则虽远必相爱，若意离虽近必相恶，是不能容人不与己同，浪被伤害，是失於贼害也。云“《春秋》习战争之事”者，以《春秋》记诸侯相侵伐，又有斗争之辞。若僖二十八年，晋人执卫侯归之于京师；昭十三年平丘之会，子产争丞之类是也。故前注云《春秋》记罪辩之事也。然《诗》为《乐》章，《诗》、《乐》是一，而教别者，若以声音、干戚以教人，是《乐》教也；若以《诗》辞美刺、讽喻以教人，是《诗》教也。此为政以教民，故有六经。若教国子弟於庠序之内，则唯用四术。故《王制》云“《春秋》教以礼、乐，冬夏教以《诗》、《书》”是也。此六经者，惟论人君施化，能以此教民，民得从之，未能行之至极也。若盛明之君，为民之父母者，则能恩惠下极於民，则《诗》有好恶之情，礼有政治之体，乐有谐和性情，皆能与民至极，民同上情，故《孔子间居》云“志之所至，《诗》亦至焉。《诗》之所至，礼亦至焉。礼之所至，乐亦至焉”是也。其《书》、《易》、《春秋》，非是恩情相感、与民至极者，故《孔子闲居》无《书》、《易》及《春秋》也。
　　天子者，与天地参，故德配天地，兼利万物，与日月并明，明照四海而不遗微小。其在朝廷则道仁圣礼义之序，燕处则听《雅》、《颂》之音，行步则有环佩之声，升车则有鸾和之音。居处有礼，进退有度，百官得其宜，万事得其序。《诗》云：“淑人君子，其仪不忒。其仪不忒，正是四国。”此之谓也。道，犹言也。环佩，佩环、佩玉也，所以为行节也。《玉藻》曰：“进则揖之，退则扬之。然后玉锵鸣也。”环取其无穷止，玉则比德焉。孔子佩象环，五寸。人君之环，其制未闻也。鸾、和，皆铃也，所以为车行节也。《韩诗内传》曰：“鸾在衡，和在轼。前升车则马动，马动则鸾鸣，鸾鸣则和应。”居处，朝廷与燕也。进退，行步与升车也。
　　○淑，常六反。忒，吐得反。鎗，七羊反，本又作锵。铃音零。轼音式。应，应对之应。发号出令而民说，谓之和。上下相亲，谓之仁。民不求其所欲而得之，谓之信。除去天地之害，谓之义。义与信，和与仁，霸王之器也。有治民之意而无其器，则不成。器，谓所操以作事者也。义、信和仁，皆存乎礼。
　　○说音悦。去，羌吕反，下同。王，徐于况反。操，七刀反。 
　　[疏]“天子”至“不成”。
　　○正义曰：此一节盛明天子霸王，唯有礼为霸王之器，言礼之重也。
　　○“与天地参”者，天覆地载，生养万物，天子亦能覆载生养之功，与天地相参齐等，故云“与天地参”。
　　○“《诗》云：淑人君子，其仪不忒，其仪不忒，正是四国”者，此《诗 曹风 鸤鸠》之篇，剌上下不均平之诗，言善人君子用心均平，其威仪不有差忒，以其不差，故能正此四方之国。
　　○“此之谓也”者，言《诗》之所云，正当此圣人有礼之谓也。“民不求其所欲而得之，谓之信”者，谓明君在上，周赡於下，民不须营求所欲之物，自然得之，是在上信实，恩能覆养故也。犹若《尚书传》称“民击壤而歌，凿井而饮，耕田而食，帝有何力”，是不求其所欲也。天不言而四时行，是信若四时，故云“谓之信”也。
　　○“除去天地之害，谓之义”者，义，宜也。天地无害於物，有宜故为义。天地害者，谓水旱之等及疫疠之属，及天地之内有恶事害人，皆名天地之害也。
　　○“霸王之器”者，器，谓人所操持以作事物者。欲为其事，必先利其器，言欲作霸王，必须义、信和仁，是霸王之器也。
　　○注云“韩诗”至“轼前”。
　　○正义曰：此鸾和所在，谓朝祀所乘之车，若田猎之车则鸾在镳也。故《诗 秦风》云“輶车鸾镳”，笺云“置鸾於镳，异於乘车”。是乘车鸾在衡也。然郑於《商颂》笺云“在轼曰和，在镳曰鸾”，彼亦乘车，鸾在镳，与《秦诗》笺不同者，郑於《秦诗》已解，故於《商颂》略而不言，或可以经无正文，郑为两说。
　　礼之於正国也，犹衡之於轻重也，绳墨之於曲直也，规矩之於方圜也，故衡诚县，不可欺以轻重。绳墨诚陈，不可欺以曲直。规矩诚设，不可欺以方圜。君子审礼，不可诬以奸诈。衡，称也。县，谓锤也。陈、设，谓弹画也。议，犹审也，或作成。
　　○圜音圆。县音玄，与注同。称，尺证反。锤，直伪反。弹，徒丹反。画，胡麦反。是故隆礼由礼，谓之有方之士。不隆礼，不由礼，谓之无方之民。敬让之道也。故以奉宗庙则敬；以入朝廷则贵贱有位；以处室家则父子亲，兄弟和；以处乡里则长幼有序。孔子曰：“安上治民，莫善於礼。”此之谓也。隆礼，谓盛行礼也。方，犹道也。《春秋传》曰：“教之以义方。” 
　　[疏]“礼之於正国也”至“治民莫善於礼，此之谓也”。
　　○正义曰：此一节赞明礼事之重，治国之急。
　　○“故衡诚县，不可欺以轻重”者，衡，谓称衡。县，谓称锤。诚，审也。若称衡详审县锤，则轻重必正，故云“不可欺以轻重”。
　　○“绳墨诚陈，不可欺以曲直”，陈，谓陈列，若绳墨审能陈列，则曲直必当，故云“不可欺以曲直”。
　　○“规矩诚设，不可欺以方圜”者，规，所以正圜；矩，所以正方；设谓置设。若规矩详审置设，则方圜必得，故云“不可欺以方圜”。
　　○“君子审礼，不可诬以奸诈”，设譬既毕，故以此言结之。言君子之人，若能审详於礼，则奸诈自露，不可诬罔也。
　　○“是故隆礼由礼，谓之有方之士”者，隆，盛也；由，行也；方，道也。若君子能隆盛行礼，则可谓有道之士也。反此则为无知之民，民是无知之称故也。
　　○“敬让之道也”者，此言礼之为用，是敬让之道也。为下文而起。
　　○“此之谓也”者，从篇首“孔子曰：入其国，其教可知也”至此“长幼有序”，事相连接，皆是孔子之辞，记者录之而为记。其理既尽，记者乃引孔子所作《孝经》之辞以结之，故云“此之谓也”。言孔子所云者，正此经之所谓也。
　　○注“春秋”至“义方”。
　　○正义曰：《春秋左氏》隐三年传文，卫庄公宠公子州吁，石碏谏云：“臣闻爱子，教之以义方，弗纳於邪。”引之者，证方为道也。
　　故朝觐之礼，所以明君臣之义也。聘问之礼，所以使诸侯相尊敬也。丧祭之礼，所以明臣子之恩也。乡饮酒之礼，所以明长幼之序也。昏姻之礼，所以明男女之别也。夫礼，禁乱之所由生，犹坊止水之所自来也。故以旧坊为无所用而坏之者，必有水败。以旧礼为无所用而去之者，必有乱患。春见曰朝，小聘曰问，其篇今亡。昏姻，谓嫁取也。婿曰昏，妻曰姻。自，亦由也。
　　○觐，其靳反。长，丁丈反，下同。姻音因。别，彼列反。坊音房，本又作防，下同。坏音怪。见，贤遍反。取，七注反，本亦作娶。 
　　[疏]“故朝”至“乱患”。
　　○正义曰：此一经明礼之所用，各有所主，又明旧礼不可不用之意。但自此以下，上丞孔子曰“此之谓也”，以后则是记者广明安上治民之义，非复孔子之言也。
　　○“夫礼，禁乱之所由生”者，由，从也。礼禁乱之所从生，乱生之处，则豫禁之。若深宫固门，阍寺守之；诸侯夫人父母没，不得归宁之类是也。
　　○“犹坊止水之所自来也”，坊，谓堤坊，人筑堤坊，止约水之所从来之处，言若有汙下水来之处，则豫防障之。
　　○“故以旧坊为无所用而坏之者，必有水败”者，譬言旧礼不可去也。坊以止水，忽有无知之人，谓旧坊为无所用而坏之，坊坏则水必来败於产业也。
　　○“以旧礼为无所用而去之者，必有乱患”者，礼本坊乱，忽有愚人，谓旧礼为无所用而坏去之者，则必有乱患之事也。
　　○注“婿曰昏，妻曰姻”。
　　○正义曰：案《尔雅 释亲》云：“婿之父为姻，妇之父为婚。”此云“婿曰昏，妻曰姻”者，《尔雅》据男女父、母，此据男女之身。婿则昏时而迎，妇则因而随之，故云“婿曰昏，妻曰姻”。
　　故昏姻之礼废，则夫妇之道苦，而淫辟之罪多矣。乡饮酒之礼废，则长幼之序失，而争斗之狱繁矣。丧祭之礼废，则臣子之恩薄，而倍死忘生者众矣。聘觐之礼废，则君臣之位失，诸侯之行恶，而倍畔恰敝痢瓣之败起矣。苦，谓不至、不答之属。
　　○辟，匹亦反。倍音佩，下同。行，下孟反。 
　　[疏]“故昏姻”至“起矣”。
　　○正义曰：此明礼诸事不可阙废，若其阙废，则祸乱兴也。
　　○“而争斗之狱繁矣”者，以乡饮酒之礼，明上下长幼共相敬让。今若废而不行，则尊卑无序，故争斗之狱繁多矣。
　　○“而倍死忘生者众矣”者，丧祭之礼，所以敦勖臣子恩情，使死者不见背违，生者恒相从念。若废不行，故臣子恩薄而死者见背，生者被遗忘。如此者多，故云“众矣”。
　　○“而倍畔侵陵之败起”者，倍畔，谓据倍天子也。侵陵，谓侵陵邻国也。
　　○注“苦谓”至“之属”。
　　○正义曰：“不至”者，谓夫亲迎而女不至。若《诗 陈风》云：“昏以为期，明星煌煌。”注云：“女留他色，不肯时行。”序云“亲迎，女犹有不至者”是也。不答者，谓夫不答耦於妇，故《邶风》云“日月，卫庄姜伤已不见答於先君”是也。此经覆说前经，反明上事。但前经尊重者在前，卑轻者在后，故先朝觐，后昏姻也。又殊别君臣，故先朝觐，后聘问。下经所翻，则据人伦切急者在前，先昏姻，次以乡饮酒，乃至於聘觐也。聘觐合之者，以其聘觐礼废，则君臣位失，倍畔、侵陵，其恶相通，故合言之也。
