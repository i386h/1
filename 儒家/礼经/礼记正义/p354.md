<!-- { "loadSidebar": true } -->
　　○“大臣不亲，百姓不宁，则忠敬不足，富贵己过也”者，沈氏云：谓大臣离二，不与上相亲。政教烦苛，故百姓不宁。若其如此，臣不忠於君，君不敬於臣，是忠敬不足所以致然也，由君与臣富贵已过极也。
　　○“大臣不治，而迩臣比矣”者，大臣不肯为君理治职事，由迩近之臣与上相亲比故也。
　　○“迩臣不可不慎也，是民之道也”者，迩，近也。言亲近之臣不可不慎择其人。道，谓道路。言迩臣是民之道路，迩臣好则人从之好，迩臣恶则人从之恶也。
　　○“君毋以小谋大”者，言君无得与小臣而谋大臣之事也。
　　○“毋以远言近”者，无得以远臣共言近臣之事也。
　　○“毋以内图外”者，无得以内臣共图谋外臣之事。所以然者，小大之臣意殊，远近之臣不同，恐各为朋党，彼此交争，转相陷害，故不图谋也。“则大臣不怨，迩臣不疾，而远臣不蔽矣”者，若能如此，则外内情通，小大意合，大臣不怨恨於君也。疾，犹非也。近臣不为人所非毁，而远臣不被障蔽故也。“叶公之《顾命》曰：毋以小谋败大作”者，此叶公《顾命》之书，无用小臣之谋败损大臣之作。
　　○“毋以嬖御人疾庄后”者，庄后，谓齐庄之后，是適夫人也。无得以嬖御贱人之为非毁於適夫人。
　　○“毋以嬖御士疾庄士者，言毋得以嬖御之士非毁齐庄之士。
　　○“大夫、卿士”者，覆说言“庄士”，即大夫、卿之典事者。士，事也。
　　○注“言近以见远，言大以见小，互言之”。
　　○正义曰：“言近以见远”，谓言近臣亲比，则远臣不亲比。云“言大以见小”，谓大臣不治，小臣治也，故云“互言之”也。
　　○注“大臣”至“陷害”。
　　○正义曰：由大臣执权於外，小臣执命於内，或大臣忌小臣，或小臣忌大臣，所以内外交争。若共图谋，转相陷害，故所谋之事，“各於其党”，与大臣谋大臣，与小臣谋小臣，是各於其党中，知其过失审悉也。
　　○注“叶公，楚县公叶公子高也”。
　　○正义曰：知“叶公子高”者，《左传》云《世本》文。云“临死遗书曰顾命”者，约《尚书 顾命》之篇。
　　○“子曰”至“由圣”。
　　○正义曰：此节明君不信用臣也。
　　○“不亲其所贤，而信其所贱”者，谓在上亲任其所贤有德之人，而信用其所贱无德者，“民是以亲失”者，言以此化民，民效於上，失其所当亲，惟亲爱群小也。
　　○“而教是以烦”者，言群小被亲，既无一德，政教所以烦乱也。
　　○“《诗》云：彼求我则，如不我得”，此《诗 小雅 正月》之篇，剌幽王之诗。言彼幽王初求我贤人，如不得於我，言礼命烦多也。
　　○“执我仇仇，亦不我力”者，既得贤人，执留我仇仇然不坚固，亦不於我上以力而用我。引之者，证“不亲其所贤”也。
　　○“《君陈》曰：未见圣，若己弗克见，既见圣，亦不克由圣”者，此《尚书 君陈》篇，成王戒君陈之辞也。言凡人未见圣道之时，如似己不能见，既见圣道，亦不能用之也。
　　子曰：“小人溺於水，君子溺於口，大人溺於民，皆在其所亵也。言人不溺於所敬者。溺，谓覆没不能自理出也。
　　○溺，乃历反。覆，芳服反。夫水近於人而溺人，德易狎而难亲也，易以溺人。言水，人所沐浴自洁清者，至於深渊、洪波，所当畏慎也，由近人之故，或泳之游之，亵慢而无戒心，以取溺焉。有德者亦如水矣，初时学其近者、小者以从人事，自以为可，则侮狎之，至於先王大道，性与天命，则遂扦格不入，迷惑无闻，如溺於大水矣。“难亲”，亲之当肃敬，如临深渊。
　　○近，附近之近，注“由近人”同。易，以豉反，下同。狎，徐户甲反。清如字，又才性反。洪，本又作“鸿”。泳音咏，潜行为泳。游音由。侮，亡甫反。捍，胡旦反。格，户白反。口费而烦，易出难悔，易以溺人。费，犹惠也。言口多空言，且烦数也。过言一出，驷马不能及，不可得悔也。口舌所覆，亦如溺矣。费，或为“哱”，或为“悖”。
　　○费，芳贵反，注同。数，色角反。覆，芳服反，又芳又反。哱，或为悖，并布内反。夫民闭於人而有鄙心，可敬不可慢，易以溺人。言民不通於人道，而心鄙诈，难卒告谕，人君敬慎以临之则可。若陵虐而慢之，分崩怨畔，君无所尊，亦如溺矣。
　　○慢，本又作“漫”，音武谏反。卒，寸忽反。故君子不可以不慎也。慎所可亵，乃不溺矣。《太甲》曰：‘毋越厥命，以自覆也。’‘若虞机张，往省括于厥度则释。’越之言蹶也。厥，其也。覆，败也。言无自颠蹶女之政教，以自毁败。虞，主田猎之地者也。机，弩牙也。度，谓所拟射也。虞人之射禽，弩已张，从机间视括与所射参相得，乃后释弦发矢。为政亦当以巳心参於群臣及万民，可乃后施也。
　　○大音泰。覆，芳服反，注同。括，古活反。于厥度，如字，又大各反，注同。《尚书》无“厥”字。蹶，其厥反，又纪卫反，一音厥。女音汝。儗，鱼起反，本亦作拟。射，食亦反，下同。《兑命》曰：‘惟口起羞，惟甲胄起兵，惟衣裳在笥，惟干戈省厥躬。’兑，当为“说”，谓殷高宗之臣傅说也，作书以命高宗，《尚书》篇名也。羞，犹辱也。衣裳，朝祭之服也。惟口起辱，当慎言语也。“惟甲胄起兵”，当慎军旅之事也。“惟衣裳在笥”，当服以为礼也。“惟干戈省厥躬”，当恕己不尚害人也。
　　○兑，依注作说，本亦作“说”。兵，《尚书》作“戎”。笥，司吏反。为说音悦，下傅说同。朝，直遥反。《太甲》曰：‘天作孽，可违也，自作孽，不可以逭。’违，犹辟也。逭，逃也。
　　○孽，鱼列反，下同。《尚书》作“天作孽，犹可违也”。不可以官，本又作逭，乎乱反，《尚书》作“弗可逭”，无“以”字。辟者避。尹吉曰：‘惟尹躬天，见于西邑夏，自周有终，相亦惟终。尹吉，亦“尹诰”也。天，当为“先”字之误。忠信为“周”。相，助也，谓臣也。伊尹言：尹之先祖，见夏之先君臣，皆忠信以自终。今天绝桀者，以其“自作孽”。伊尹始仕於夏，此时就汤矣。夏之邑在亳西。见或为败。邑，或为“予”。
　　○吉音诰，出注，羔报反。天，依注作先，西田反。相，息亮反。亳，步各反。 
　　[疏]“子曰”至“惟终”。
　　○正义曰：此一节戒慎言之事。
　　○“小人溺於水”者，谓卑贱小人，居近川泽者，爱玩於水。溺，覆没也。多为水所覆，故云“小人溺於水”。
　　○“君子溺於口”者，言卿大夫之君子，以口伤人，而致怨恨，遂被覆没，亦如溺於水，不能自治也。
　　○“大人溺於民”者，大人，谓人君也。由君在上陵虐下民，则人众离叛，君无所尊，故“溺於民”也。“皆在其所亵也”者，言小人、君子、大人等所以被没溺者，皆在於亵慢，而不能敬慎，故致溺也。
　　○“夫水近於人而溺人”者，释上三事所以致溺也。此说水溺所由也。水若远於民，则人不没溺，但由水近人，则人得用之沐浴，而日日狎习，不复畏惧，或泳之，或游之，无有诫忌。至於洪波浪起，亦犹习以为常，故致覆溺也。
　　○“德易狎而难亲也，易以溺人”者，“德易狎”者，言有德之人，初时学其近者、浅者，谓言可得，是易可亲狎。至大者、远者，莫测其理，是难可亲也。初时易狎，是易也。终则难亲，是溺人也，故云“易以溺人”也。
　　○“口费而烦，易出难悔，易以溺人”者，说德既竟，此还释溺口所由。费，惠也。口虚出言，而无实从之，是口惠也。口惠不难，失在烦数，故云“而烦”也。无以实言，是“易出”也。一出言，驷马追之不及，是“难悔”。必为物所憾，所以有祸。口费易出，难悔被害，是溺人也。
　　○“夫民闭於人而有鄙心”者，此释溺民所由也。言下民之情，常自闭塞，不通人道，故云“闭於人”也。而用心鄙诈，故云“有鄙心”。“可敬不可慢，易以溺人”者，既闭塞人道，而有鄙诈，卒难告喻，故人君当敬以临之，庶其渐染。若又陵慢，则必怨畔，则国无民，君道便丧溺也。民处卑下，易可亵慢，终致怨畔，是“溺人”也。
　　○“《大甲》曰：毋越厥命，以自覆也”者，伊尹戒大甲辞。言无得颠越其教命，以自覆败也。
　　○“若虞机张”者，虞，谓虞人。机，谓弩牙。言为政之道，如虞人射兽，先弩牙以张也。
　　○“往省括于厥度则释”者，谓己心往机间省视箭括，当於所射之度，乃释弦而发矢，故云“则释”。言为政之道，政教已陈，当以己心省此所施政教，合於群下，然后乃施之也。
　　○“《兑命》曰：惟口起羞，惟甲胄起兵”者，此《尚书》篇名，傅说戒高宗之辞。口为荣辱之主。若出言不当，则被人所贱，故起羞辱也。甲胄，罚罪之器。若所罚不当，反被兵戎所害，故“甲胄起兵”也。
　　○“惟衣裳在笥，惟干戈省厥躬”者，衣裳在箧笥，当服之以行礼，不可妄与於人。惟所施干戈之事，当自省己身，不可妄加无罪，浪以害人。
　　○“《大甲》曰：天作孽，可违也”者，若水旱灾荒，自然而有，非由人失所致，故云“天作孽”。亦可从移辟灾，是“可违也”。
　　○“自作孽，不可以逭”者，己自作祸，物皆怨恨，所在而致祸害，故不可逃也。
　　○“尹吉曰：惟尹躬天，见于西邑夏”者，吉，当为“告”；天，当为“先”。言伊尹告大甲云：伊尹身之先祖，见西方夏邑之君，谓禹也。夏都在亳西，故云“西邑”也。“自周有终，相亦惟终”者，周，谓忠信。言夏之先君，有能忠信，得自有其终，其辅相之臣，亦如先君，亦得终久也。引者，证人君若脩德行善，则能终。
　　○注“难亲”至“深渊”。
　　○正义曰：言德易狎而难亲，若其终始易亲，则全无溺人之事，由其初则易狎，后则难亲。当恒肃敬，如临深渊水。若不肃敬，则致陷害，故云“溺人”也。
　　○注“兑当为说”。
　　○正义曰：《尚书序》云：“高宗梦得说，使百工营求诸野，得诸傅岩，作《说命》三篇。”是高宗之臣傅说也，说作书以戒高宗也。
　　○注“尹吉”至“亳西”。
