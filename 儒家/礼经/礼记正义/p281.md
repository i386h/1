<!-- { "loadSidebar": true } -->
　　祥，主人之除也。於夕为期，朝服。祥因其故服。为期，为祭期也。朝服以期，至明日而祥祭，亦朝服，始即吉，正祭服也。《丧服小记》曰“除成丧者，其祭也，朝服缟冠”是也。祭犹缟冠，未纯吉也。既祭，乃服大祥素缟麻衣。《释禫之礼》云“玄衣黄裳”，则是禫祭，玄冠矣。黄裳者，未大吉也。既祭，乃服禫服、朝服、綅冠。逾月吉祭，乃玄冠，朝服。既祭，玄端而居，复平常也。
　　○朝，直遥反，及下“武叔朝”皆同。禫，大感反。綅，息廉反，黑经白纬曰綅。 
　　[疏]“祥主”至“故服”。
　　○正义曰：“祥，主人之除也”者，言祥谓祥祭之时，主人除服之节。
　　○“於夕为期”者，谓於祥祭前夕，豫告明日祥祭之期。
　　○“朝服”者，於此为期之时，主人著朝服，谓缁衣素裳，其冠则缟冠也。
　　○“祥因其故服”者，谓明旦祥之时，主人因著其前夕故朝服也。
　　○注“为期”至“常也”。
　　○正义曰：“始即吉，正祭服也”者，以其往前居丧，今将除服，故云“始即吉”。於练祭之时，不著祭服。於此祥时，正著祭服，故云“正祭服”。此朝服谓之正祭服者，以诸侯、卿大夫朝服而祭，故《少牢礼》云“主人朝服”是也。按上《杂记》端衰、丧车皆无等，则祥后并禫服，尊卑上下无别，皆服此缁衣素裳也。此据诸侯、卿大夫言之，故云“正祭服”。引《丧服小记》者，证此经中“朝服”，是除成丧之服。云“祭犹缟冠，未纯吉也”者，以纯吉朝服玄冠。今著缟冠，故云“未纯吉”。云“既祭，乃服大祥素缟麻衣”者，《间传》文。以祥祭夺情，故朝服缟冠。祥祭虽讫，哀情未忘，其服稍重，故著缟冠素纰麻衣。引《释禫之礼》者，是《变除礼》也。其礼云玄衣黄裳，既著玄衣，应著玄冠，故云“则是禫祭，玄冠”矣。云“黄裳者，未大吉也”者，以大吉当玄衣素裳。今用黄裳，故云“未大吉”。云“既祭，乃服禫服、朝服、綅冠”者，亦《变除礼》文。以祥祭之后乃著大祥素缟麻衣，故知禫祭之后亦著禫服、朝服、綅冠也。云“逾月吉祭，乃玄冠朝服”者，以《少牢》吉祭朝服故也。若天子诸侯以下，各依本官吉祭之服也。云“既祭，玄端而居，复平常也”者，谓既祭之后，同平常无事之时故也。从祥至吉，凡服有六祥。祭，朝服缟冠，一也。祥讫，素缟麻衣，二也。禫祭，玄冠黄裳，三也。禫讫，朝服綅冠，四也。逾月吉祭，玄冠朝服，五也。既祭，玄端而居，六也。
　　子游曰：“既祥，虽不当缟者，必缟，然后反服。”谓有以丧事赠赗来者，虽不及时，犹变服，服祥祭之服以受之，重其礼也。其於此时始吊者，则卫将军文子之为之是矣。反服，反素缟麻衣也。 
　　[疏]“子游”至“反服”。
　　○正义曰：“既祥”，谓大祥之后有人以丧事来吊者。
　　○“虽不当缟者”，谓来吊者既晚，不正当祥祭缟冠之时。
　　○“必缟，然后反服”者，主人必须反著此祥服缟冠受来吊者之礼，然后反服大祥素缟麻衣之服。
　　○注“谓有”至“麻衣”。
　　○正义曰：知此“以丧事赠赗来”者，若其由未来，今始吊者，虽禫祭除丧之后，犹练冠而受吊，则卫将军文子之子是也。练重，於此禫祭之前，主人尚吉而受礼。明此来者，是於前先已来，今重至，故主人著缟冠，轻於练冠也。云“其於此时始吊者，则卫将军文子之为之”者，郑云此者，证其来虽在后，其实事不同，卫将军文子之子是除丧服之后始来吊。此据於先已来吊之，后始来赠赗也。云“反服，反素缟麻衣”者，郑恐反服，反吉服之服，此谓禫祭之前，故知反服素缟麻衣也。
　　当袒，大夫至，虽当踊，绝踊而拜之，反，改成踊，乃袭。尊大夫来，至则拜之，不待事已也。更成踊者，新其事也。
　　○袒音但。於士，既事成踊，袭而后拜之，不改成踊。於士，士至也。事谓大小敛之属。 
　　[疏]“当袒”至“成踊”。
　　○正义曰：此一节明士有丧，大夫及士来吊之礼。
　　○“当袒，大夫至”者，谓士有丧，当袒之时，而大夫来吊也。崔云：“谓敛竟时也。”
　　○“虽当踊”者，假令大夫至，当主人踊时也。
　　○“绝踊而拜之”者，主人则绝止踊而拜此大夫也。
　　○“反，改成踊”者，反，还也。改，更也。拜大夫竟，而反还先位，更为踊，而始成踊，尊大夫之来，欲新其事也。故云“反，改成踊”。按《檀弓》云“大夫吊，当事而至则辞焉”，是当大夫绝踊，则士大小敛时，主人不出，故辞大夫也。今此云“绝踊而拜之”，故知是敛已竟，当其袒踊时出之也。
　　○“乃袭者”，谓更成踊竟，乃袭初袒之衣也。此云“乃袭”，则知乡者止踊拜大夫时未袭也。
　　○“於士，既事成踊”者，既，犹毕也。若当主人有大小敛诸事，而士来吊，则主人毕事竟而成踊，不即出拜也。然士言既事，则大夫亦然。大夫言绝踊，则士固不绝踊也。
　　○“袭而后拜之”者，成踊毕而袭，袭毕乃拜之也。
　　○“不改成踊”者，拜之而止，不更为成踊也。
　　上大夫之虞也，少牢；卒哭成事，附，皆大牢。下大夫之虞也，犆牲；卒哭成事，附，皆少牢。卒哭成事，附，言皆，则卒哭成事，附，与虞异矣。下大夫虞以犆牲，与士虞礼同与？
　　○犆音持。同与，音馀。 
　　[疏]“上大”至“少牢”。
　　○正义曰：上大夫平常吉祭，其礼少牢。虞依平常礼，故用少牢也。
　　○“卒哭成事，附，皆大牢”者，卒哭谓之成事，成事，成吉事也。故云“卒哭成事”。附，附庙也。
　　○此二祭皆大，并加一等，故皆大牢也。
　　○“下大夫之虞也，犆牲”者，下大夫吉祭，用少牢。今虞祭降一等，用犆牲。
　　○“卒哭成事，附，皆少牢”者，依平常吉祭礼也。不云“遣奠加”者，略可知也。
　　○注“卒哭”至“异矣”。
　　○正义曰：郑以《士虞礼》云：“三虞卒哭，他，用刚日。”先儒以此三虞、卒哭同是一事，郑因此经云“上大夫虞用少牢，卒哭用大牢”，其牢既别，明卒哭与虞不同。郑引此文破先儒之义，故云“卒哭成事，与虞异矣”。
　　祝称卜葬虞，子孙曰“哀”，夫曰“乃”，兄弟曰“某”，卜葬其兄弟曰“伯子某”。祝称卜葬虞者，卜葬，卜虞，祝称主人之辞也。孙谓为祖后者，称曰“哀孙某卜葬其祖某甫”。夫曰“乃某卜葬其妻某氏”。兄弟相为卜，称名而已。
　　○祝，之六反，徐之又反。称，昌升反，徐尺证反。 
　　[疏]“祝称”至“子某”。
　　○正义曰：谓卜葬择日，而卜人祝龟所称主人之辞也。而云葬虞者，虞用葬日，故并言“葬虞”也。
　　○“子孙曰哀”者，若子卜葬父，则祝辞称云“哀子某卜葬某父某甫”。若孙卜葬祖，则祝辞称云“哀孙某卜葬某祖某甫”。
　　○“夫曰乃”者，若夫卜葬其妻，则祝辞云“乃某卜葬某妻某氏”。乃者，言之助也。妻卑，故假助句以明夫之尊也。
　　○“兄弟曰某，卜葬其兄弟曰伯子某”者，若兄弟相为，其弟为兄，则祝辞云“某卜葬兄伯子某”。若兄为弟，则云“某卜葬其弟某”。兄弟称名，则子孙与夫皆称名，故郑注於子孙通称可知也。
　　古者贵贱皆杖。叔孙武叔朝，见轮人以其杖关毂而輠轮者，於是有爵而后杖也。记庶人失礼所由始也。叔孙武叔，鲁大夫叔孙州仇也。轮人，作车轮之官。
　　○关毂，工木反。輠，胡罪反，又胡瓦反，又胡管反，回也。仇音求。 
　　[疏]“古者”至“杖也”。
　　○正义曰：此一节记庶人失礼所由。
　　○“以其杖关毂而輠轮”者，关，穿也；輠，回也。谓作轮之人，以扶病之杖关穿车毂中而回转其轮。
　　○“於是有爵而后杖也”者，以其爵位既尊，其杖不鄙亵而许用也。
　　凿巾以饭，公羊贾为之也。记士失礼所由始也。士亲饭，必发其巾，大夫以上，宾为饭焉，则有凿巾。
　　○凿，在各反。饭，扶晚反，注同。 
　　[疏]“凿巾”至“之也”。
　　○正义曰：亦记士失礼所由也。饭，含也。大夫以上贵，故使宾为其亲含，恐尸为宾所憎秽，故设巾覆尸面，而当口凿穿之，令含得入口也。而士贱，不得使宾，则子自含其亲，不得憎秽之，故不得凿巾，但露面而含耳。於是公羊贾是士，自含其亲，而用凿巾，则是自憎秽其亲，故为失礼也。
　　冒者何也？所以揜形也。自袭以至小敛，不设冒则形，是以袭而后设冒也。言设冒者，为其形人将恶之也。袭而设冒，言后，衍字耳。
　　○冒，莫报反，下及注同。揜，於俭反。恶，乌路反。 
　　[疏]“冒者”至“冒也”。
　　○正义曰：此一经论设冒之事。
　　○“冒者何也”者，记人自问何以须冒。
　　○“所以揜形也”者，记者自答，言冒所以揜盖尸形。
　　○“自袭以至小敛，不设冒则形”者，若未袭之前，始死，事须沐浴。自既袭以后以至小敛之前，虽已著衣，若不设冒，则尸象形见，为人所恶。
　　○“是以袭而后设冒也”，言后者，衍字也。袭则设冒，至小敛之前，则以衣总覆於冒上。皇氏云“大敛脱冒”，未之闻也。
　　或问於曾子曰：“夫既遣而包其馀，犹既食而裹其馀与？君子既食则裹其馀乎！”言遣既奠而又包之，是与食於人、已而裹其馀将去何异与？君子宁为是乎？言伤廉也。
　　○遣，弃战反，注同。裹音果。与音馀，“何异与”同。曾子曰：“吾子不见大飨乎？夫大飨，既飨，卷三牲之俎归于宾馆。父母而宾客之，所以为哀也。子不见大飨乎？”既飨归宾俎，所以厚之也。言父母家之主，今宾客之，是孝子哀亲之去也。
　　○见如字。夫音扶。卷，纪转反，又厥挽反。归如字，徐音匮，注同。 
　　[疏]“或问”至“飨乎”。
　　○正义曰：此一节明或人问曾子丧之遣奠之事。
　　○“夫既遣而包其馀，犹既食而裹其馀与”者，或人问曾子云：丧礼既设遣奠，事毕，而包裹遣奠之馀，载车之而去，犹如生人於他家既食讫、而裹其馀相似乎？故云与。
　　○“君子既食，则裹其馀乎”者，或人云：君子於他家既食之后，则更裹其馀食去乎？“宁有是也”，不应如此。既设遣奠，亦不应包馀而去。
　　○“曾子曰：吾子不见大飨乎”者，曾子答或人之问。吾，我也。子，男子美称。《仪礼》注云：“言我子，相亲之辞也。”谓或人为吾子，岂不见大飨宾客之礼乎？
