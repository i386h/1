<!-- { "loadSidebar": true } -->
　　凡弁绖，其衰侈袂。侈，犹大也。弁绖，服者吊服也，其衰锡也，緦也，疑也。袂之小者二尺二寸，大者半而益之，则侈袂三尺三寸。
　　○侈，昌氏反。袂，弥世反。 
　　[疏]“凡弁绖，其衰侈袂”。
　　○正义曰：弁绖者，谓吊服也。其首著弁绖，身著锡衰、緦衰、疑衰。侈，大也。其此等三衰，大作其袂。凡常之袂二尺二寸，此等三衰，其袂半而益一，袂大三尺三寸也。若士，则其衰不侈也。故《周礼 司服》有“玄端素端”，注云“变素服言素端者，明异制”，“大夫以上侈之”，明士不侈，故称端。
　　父有服，宫中子不与於乐。母有服，声闻焉，不举乐。妻有服，不举乐於其侧。官中子，与父同宫者也。礼，由命士以上，父子异宫。不与於乐，谓出行见之，不得观也。
　　○与音预，注同。闻音问，又如字。大功将至，辟琴瑟。亦所以助哀也。至，来也。
　　○辟音避，一音婢亦反。小功至，不绝乐。 
　　[疏]“父有”至“绝乐”。
　　○正义曰：父有服在於宫中，则子不与於乐者，谓出行见之，不得观也。此谓命士以下，与父同宫者。若异宫则得与乐。崔云：“父有服，齐衰以下之服也。若重服，则期后犹有子姓之冠，自当不得与於乐。”
　　姑、姊妹，其夫死，而夫党无兄弟，使夫之族人主丧。妻之党虽亲，弗主。此谓姑、姊妹无子，寡而死也。夫党无兄弟，无緦之亲也。其主丧不使妻之亲，而使夫之族人。妇人外成，主必宜得夫之姓类。夫若无族矣，则前后家、东西家，无有，则里尹主之。丧无无主也。里尹，闾胥、里宰之属。《王度记》曰：“百户为里，里一尹，其禄如庶人在官者。”里，或为士。诸侯吊於异国之臣，则其君为主。里尹主之，亦斯义也。或曰主之，而附於夫之党。妻之党自主之，非也。夫之党，其祖、姑也。 
　　[疏]“姑姊”至“之党”。
　　○正义曰：此一节明姑、姊妹在夫家而死，无后，使外人为主之事。夫既先死，而夫之党又无兄弟；今既身死，使夫之族人主其丧也。
　　○“妻之党虽亲，弗主”者，妻党虽亲，不得与之为主。明妇人外成於夫，不合卻归本族也。
　　○“或曰主之”者，或人之说，云妻党主之，而附祭之时，在於夫之党主之，其义非也。
　　○注“丧无”至“义也”。
　　○正义曰：云“丧无无主也”者，言死丧之礼，无得无人为之主，必须有人为主也。云“里尹，闾胥、里宰之属也”，按《周礼》六乡之内，二十五家为闾，闾置一胥，中士也。六遂之内，二十五家为里，里置一宰，下士也。引《王度记》者，更证里尹之事。按《别录》，《王度记》云似齐宣王时淳于髡等所说也，其记云“百户为里，里一尹，其禄如庶人在官者”，则里尹之禄也。按《撰考》云：“古者七十二家为里。”《洛诰》传云：“古者百家为邻，三邻为朋，三朋为里。”郑云：“盖虞夏时制也。其百户为里，未知何代，或云殷制。”云“诸侯吊於异国之臣，则其君为主。里尹主之，亦斯义也”者，以己国臣在国而死，他国君来吊，则君为主。死者虽有至亲，不得为主。今此妇人死於此里，正得里尹主之，妻家之亲不得为主，故云“亦斯义”也。斯，此也。亦是此国君为主之义。
　　麻者不绅。执玉不麻。麻不加於采。吉凶不相干也。麻，谓绖也。绅，大带也。丧以要绖代大带也。麻不加於采衣，采者不麻，谓弁绖者必服吊服是也。采，玄纁之衣。
　　○绅音申。要绖，一遥反；下大结反。衣，於既反，又如字。纁，许云反。 
　　[疏]“麻者”至“於采”。
　　○正义曰：“麻者不绅”，麻谓绖，绅谓大带，言著要绖者而不得复著大带也。故在丧，以绖代绅。
　　○“执玉不麻”者，谓平常手执玉行礼，不得服衰麻也。按《聘礼》己国君薨，至於主国，衰而出注云“於是可以凶服将事”。似行聘、享之事，执玉得服衰绖者，彼谓受主君小礼，得以凶服。若行聘享大事，则吉服。故郑云“其聘享之事，自若吉也”，谓得著吉服。
　　○“麻不加於采”者，谓弁绖之麻，不得加於玄衣纁裳之采也。
　　国禁哭则止，朝夕之奠，即位，自因也。禁哭，谓大祭祀时，虽不哭，犹朝夕奠。自因，自用故事。童子哭不偯，不踊，不杖，不菲，不庐。未成人者，不能备礼也。当室则杖。
　　○扉，本又作菲，扶味反。孔子曰：“伯母叔母疏衰，踊不绝地。姑、姊妹之大功，踊绝於地。如知此者，由文矣哉！由文矣哉！”由，用也。言知此踊绝地、不绝地之情者，能用礼文哉！能用礼文哉！美之也。伯母，叔母，义也。姑，姊妹，骨肉也。 
　　[疏]“国禁”至“矣哉”。
　　○正义曰：“国禁哭则止”者，谓有大祭祀，禁哭之时，则止而不哭。
　　○“朝夕之奠，即位，自因也”者，谓孝子於殡宫朝夕两奠之时，即阼阶下位，自因其故事而设奠也。
　　○注“当室则杖”。
　　○正义曰：按《问丧》云童子“当室，则免而杖矣”，戴德云“童子当室，谓十五以上。若世子，生则杖”。故《曾子问》云“子衰、杖，成子礼”是也。皇氏云：“童子当室，则备此经中五事。特云杖者，举重言也”。
　　世柳之母死，相者由左。世柳死，其徒由右相。由右相，世柳之徒为之也。亦记失礼所由始也。世柳，鲁穆公时贤人也。相，相主人之礼。
　　○柳，良九反。相，息亮反，下及注皆同。 
　　天子饭九贝，诸侯七，大夫五，士三。此綯夏时礼也。周礼，天子饭含用玉。
　　○饭，扶晚反，注同。含，本又作唅，胡闇反，下文同。士三月而葬，是月也卒哭。大夫三月而葬，五月而卒哭。诸侯五月而葬，七月而卒哭。士三虞，大夫五，诸侯七。尊卑恩之差也。天子至士，葬即反虞。 
　　[疏]“世柳”至“侯七”。
　　○正义曰：此明相主人之丧礼有失之事。
　　○注“亦记”至“之礼”。
　　○正义曰：相主人之礼法，相者由左。世柳死，其徒党相礼由右，故云“记失礼所由始也”。按《孟子》云：“鲁穆公时，公仪子为政。子柳、子思为臣，鲁之削也滋甚，若是乎贤者之无益於国也。”彼子柳即此泄柳也，故云“鲁穆公时贤人”。
　　○注“此盖”至“用玉”。
　　○正义曰：以非周法，故疑夏礼，故云盖也。《典瑞》云“大丧，共饭玉，含玉”，是周礼天子饭含用玉。按《礼戴》说天，子饭以珠，含以玉；诸侯饭以珠；大夫、士饭以珠，含以贝。此等皆非周礼，并夏、殷之法。《左传》成十七年子叔声伯梦食琼瑰，哀十一年齐陈子行，“命其徒贝含玉”，此等皆是大夫，而以珠玉为含者，以珠玉是所含之物，故言之，非谓当时实含用珠玉也。
　　○注“尊卑”至“反虞”。
　　○正义曰：大夫以上，葬与卒哭异月者，以其位尊，念亲哀情，於时长远。士职卑位下，礼数未申，故三月而葬，葬罢即卒哭。知天子至士，葬即反虞者，以其不忍一日未有所归，尊卑皆然，故知“葬即反虞”。下《檀弓》云：“葬日虞，弗忍一日离也。”不显尊卑，是贵贱同然也。
　　诸侯使人吊，其次含、襚、赗、临，皆同日而毕事者也。其次如此也。言五者相次同时。
　　○临，如字，徐力鸩反。 
　　[疏]“诸侯”至“此也”。
　　○正义曰：谓诸侯使人吊邻国，先行吊礼，急宣君命。人以饮食为急，故含次之。食后须衣，故襚次之。有衣即须车马，故赗次之。君事既毕，则臣私行己礼，故临礼在后。其事虽多，而同一日取毕也。
　　卿大夫疾，君问之无筭。士，壹问之。君於卿大夫，比葬不食肉，比卒哭不举乐。为士，比殡不举乐。 
　　[疏]“卿大”至“举乐”。
　　○正义曰：按《丧大记》“君於大夫疾，三问之”，此云无筭，谓有师保恩旧之亲，故问之无筭。或可《丧大记》云“三问”者，谓君自行。此云“无筭”，谓遣使也。
　　升正柩，诸侯执綍五百人，四綍皆衔枚。司马执铎，左八人，右八人。匠人执羽葆御柩。大夫之丧，其升正柩也，执引者三百人，执铎者左右各四人，御柩以茅。升正柩者，谓将葬朝于祖，正棺於庙也。五百人，谓一党之民。诸侯之大夫，邑有三百户之制。綍、引同耳，庙中曰綍，在涂曰引，互言之。御柩者，居前道正之，大夫、士皆二綍。
　　○筭，悉乱反。比，必利反，下同。为，于伪反。枚音梅。铎，大洛反。葆音保。遥以慎反，注同。茅，亡交反。朝于，直遥反。道音导。 
　　[疏]“升正”至“以茅”。
　　○正义曰：此一经明诸侯大夫送葬正柩之礼、执铎之差。
　　○“升正柩”者，谓将葬，朝於祖庙，柩升庙之西阶，於两楹之间。其时柩北首，故《既夕礼》云“迁于祖用轴”，“升自西阶，正柩于两楹间”是也。
　　○“四綍皆衔枚”者，谓执綍之人口皆衔枚，止喧嚣也。
　　○“司马执铎，左八人，右八人”者，司马，夏官，主武。故执金铎率众，左右各八人，夹柩以号令於众也。
　　○“匠人执羽葆御柩”者，匠人，工人也。羽葆者，以鸟羽注於柄头，如盖，谓之羽葆。葆，谓盖也。匠人主宫室，故执盖物御柩。谓执羽葆居柩葆前，御行於道，示指挥柩於路，为进止之节也。然《周礼》丧祝御柩，此云匠人者，《周礼》王礼，此诸侯礼也。
　　○注“五百”至“二綍”。
　　○正义曰：按《周礼》注“六乡主六引，六遂主六綍”，经云执綍，则应举六遂，而言党者，此是非辨乡、遂之殊，正取五百人是一党之人数耳。或是略举乡中之党，则遂之鄙亦可知。云“诸侯之大夫，邑有三百户之制”者，谓小国中下大夫也。故郑注《易 讼卦》云“小国之下大夫采地方一成，其定税三百家，故三百户也”。其实大国下夫夫亦三百户。故《论语》云“管仲夺伯氏骈邑三百”，注云“伯氏，齐大夫”。是齐为大国，下大夫亦三百家也。其天子公卿大夫，按《小司徒职》注云“百里之国凡四都，五十里之国凡四县，二十五里之国凡四甸，然则大都公之采地方百里，小都卿之采地方五十里，家邑大夫采地方二十五里”。熊氏云：以此推之，公之大都采地方百里，侯伯大都采地方五十里，子男大都采地方二十五里。以畿外地阔，故公之大都与天子大都同也。其中都采地无文，其小都则下大夫二百家一成之地也。一成所以三百家者，一成九百夫。宫室涂巷山泽，三分去一，馀有六百夫。地又不易再易，通率一家而受二夫之地，是定税三百家也。云“綍、易墁耳”者，其义具在《檀弓》疏。
