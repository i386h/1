<!-- { "loadSidebar": true } -->
　　○正义曰：云“凡言至”者，谓经中五事至者也。云“至於民也”者，君行五事，至极於民。云“志谓恩意也”者，但志兼善恶，此至下极於民，故知是恩意也。云“诗谓好恶之情也”者，诗者咏歌，所好者则美之，所恶者则剌之，是《诗》有“好恶之情”也。君之为民，上下共同，故经云“诗亦至焉”。云“自此以下，皆谓民之父母”者，谓自此志之所至以下五事，皆是民之父母所行也。云“善推其所有，以与民共之”者，谓推其已之所有，亦欲民之俱有。若己欲恩爱，民亦欲恩爱。已有好恶，民亦有好恶。己欲礼乐，民亦欲礼乐。己欲哀恤，民亦欲哀恤。是推己所有，与民共之也。
　　子夏曰：“‘五至’既得而闻之矣，敢问何谓‘三无’？”孔子曰：“无声之乐，无体之礼，无服之丧，此之谓‘三无’。”子夏曰：“三无既得略而闻之矣，敢问何诗近之？”於意未察，求其类於诗。诗长人情。
　　○近，附近之近。长，丁丈反。孔子曰：“‘夙夜其命宥密’，无声之乐也。‘威仪逮逮，不可选也’，无体之礼也。‘凡民有丧，匍匐救之’，无服之丧也。”《诗》读“其”为“基”，声之误也。基，谋也。密，静也。言君夙夜谋为政教以安民，则民乐之，此非有钟鼓之声也。逮逮，安和之貌也。言君之威仪，安和逮逮然，则民效之，此非有升降揖让之礼也。“救之”，周恤之，言君於民有丧，有以周恤之，则民效之，此非有衰绖之服。
　　○其命，依注音基。宥音又。逮，大计反，注同。选，宣面反。匍音扶，又音蒲。匐音服，又蒲北反。效，胡孝反。赒音周。哀，七雷反。绖，大结反。 
　　[疏]“敢问”至“丧也”。
　　○正义曰：此一节子夏问“三无”之事，夫子答以“三无”。子夏意犹未晓，更问“何诗近之”，夫子答以所近之诗，以开子夏之意。
　　○“无声之乐，无体之礼，无服之丧”，此三者皆谓行之在心，外无形状，故称“无”也。
　　○“孔子曰：夙夜其命宥密，无声之乐也”者，此《诗 周颂 昊天有成命》之篇。其诗云：在上昊天，有成实之命。“二后受之”，谓文武二君承受之。“成王不敢康”，言文、武成此王功，不敢康宁。“夙夜基命宥密”者，夙，早也；夜，暮也；基，始也；命，信也；宥，寡也；密，静也，言文、武早暮始信顺天命，行宽弘仁静之化。今此言以“基”为“谋”，言早夜谋为政教於国，民得宽和宁静，民喜乐之。於是无钟鼓之声而民乐，故为“无声之乐”也。
　　○“威仪逮逮，不可选也”者，此《诗 邶风 柏舟》之篇，剌卫顷公之诗。言仁人不遇，其“威仪逮逮”然安和，不可选数。有威可畏，有仪可象，民则效之，非有升降揖让之礼，故为“无体之礼”也。
　　○“凡民有丧，匍匐救之”者，此《诗 邶风 谷风》之篇，妇人怨夫弃薄之辞也。言凡人之家有死丧，邻里匍匐往救助之。此《记》谓人君见民有死丧，则匍匐往周敬之。民皆仿效之，此非有衰绖之服，故云“无服之丧”也。
　　子夏曰：“言则大矣，美矣，盛矣！言尽於此而已乎？”孔子曰：“何为其然也？君子之服之也，犹有五起焉。”言尽於此乎，意以为说未尽也。服，犹习也。君子习读此诗，起此诗之义，其说有五也。子夏曰：“何如？”孔子曰：“无声之乐，气志不违；无体之礼，威仪迟迟；无服之丧，内恕孔悲。无声之乐，气志既得；无体之礼，威仪翼翼；无服之丧，施及四国。无声之乐，气志既从；无体之礼，上下和同；无服之丧，以畜万邦。无声之乐，日闻四方；无体之礼，日就月将；无服之丧，纯德孔明。无声之乐，气志既起；无体之礼，施及四海；无服之丧，施于孙子。”不违者，民不违君之气志也。孔，甚也。施，易也。从，顺也。畜，孝也，使万邦之民竞为孝也。就，成也。将，大也。使民之效礼，日有所成，至月则大矣。起犹从也。
　　○施及，以豉反，下同。畜，许六反。闻音问，下“令闻”并注同。施，易也，并以豉反。 
　　[疏]“子夏”至“孙子”。
　　○正义曰：此一节言子夏既闻“三无”，意以说义未尽，故孔子更为说三种之无，犹有五种起发之事。“孔子曰：何为其然也”者，子夏既闻孔子之言，犹疑其未尽，故更问夫子，而夫子答云“何为其然”。“然”犹“如是”，言何为如是尽也。言其义犹未尽。
　　○“君子之服之也，犹有五起焉”者，服，习也。言君子习此“三无”，犹有五种起发其义。言犹有五种翻覆说其义，兴起也。
　　○“无声之乐，气志不违”者，此以下五节，从轻以渐至於重。初言不违，民但不违君之志气。二云“志气既得”，言君之志气得於下。三云“既从”，民所从也。四云“日闻四方”，及於远也。五云“既起”，是既发起也。是从微至著。“威仪迟迟”者，初时但舒迟而已，二则“威仪翼翼”而恭敬，三则上下和同无不从也，四则日就月将渐兴进也，五则施及四海所及远也。“内恕孔悲”者，初则亲族之内悲哀，其处近也。二则“施及四国”，所被远也。三则“以畜万邦”，皆为孝也。四则“纯德孔明”，益甚也。五则“施于孙子”，垂后世也。
　　○注云“孔，甚也。畜，孝也”。
　　○正义曰：“孔，甚”，《释言》文。“畜，孝”，《祭统》云“孝者，畜也”，故畜为孝也。
　　子夏曰：“三王之德，参於天地，敢问何如斯可谓‘参於天地’矣？”孔子曰：“奉三无私，以劳天下。”三王，谓禹、汤、文王也。参天地者，其德与天地为三也。劳，劳来。
　　○劳，力报反，注及下同。来，力代反。子夏曰：“敢问何谓‘三无私’？”孔子曰：“天无私覆，地无私载，日月无私照。奉斯三者，以劳天下，此之谓‘三无私’。其在《诗》曰：‘帝命不违，至于汤齐。汤降不迟，圣敬日齐。昭假迟迟，上帝是祗，帝命式于九围。’是汤之德也。帝，天帝也。《诗》读“汤齐”为“汤跻”。跻，升也。降，下也。齐，庄也。昭，明也。假，至也。祗，敬也。式，用也。九围，九州之界也。此《诗》云：殷之先君，其为政不违天之命，至於汤升为君。又下天之政教甚疾，其圣敬日庄严，其明道至於民迟迟然安和，天是用敬之，命之用事於九州，谓使王也。“是汤之德”者，是汤奉天无私之德也。
　　○昭音照，本亦作照。汤齐，依注音跻，亦作跻，子兮反，《诗》如字。日，人实反。齐，侧皆反，注“齐庄”同，《诗》作跻，子兮反。假音格，注同。迟，直私反。祗，诸夷反。使王，于况反，下“王天下”、“王功”皆同。 
　　[疏]“子夏”至“德也”。
　　○正义曰：自此以德下至“大王之德”一节，子夏问“三王之德，参於天地”。夫子答以行“三无私”之事，并明汤及文、武三代大王之德，今各随文解之。
　　○“其在《诗》曰：帝命不违，至于汤齐”者，此《诗 商颂 长发》之篇，美成汤之辞。言天帝命此殷家，世世行之不违，至於成汤乃与天心齐也。
　　○“汤降不迟”者，降，下也。言汤降下贤士不迟缓，甚能速疾。
　　○“圣敬日齐”者，言其圣敬之德日日升进。
　　○“昭假迟迟”者，昭，明也；假，暇也。言汤以昭明宽暇天下之士，心迟迟然甚舒缓。
　　○“上帝是祗”者，上帝，天也；祗，敬也。言天於是敬爱之。
　　○“帝命式于九围”者，式，用也；九围，九州之界也。言天命汤之用事於九州为天子也。《诗》之本注如此。今此《记》注意，言殷之先君施其政教，奉行天命不敢违也。“至于汤齐”者，齐，跻也；跻，升也。言至於成汤，升为国君，汤降下政教不迟缓，其圣敬之德日日齐庄。昭，明也；假，至也。言汤之明德，下至於民，迟迟然安和不急疾。此与《诗》注稍殊，大略同。
　　○注“帝天”至“德也”。
　　○正义曰：“帝，天帝”者，恐有人帝之嫌，故曰“天帝”。“降，下也”，“式，用也”，《释言》文。“假，至也”，“祗，敬也”，《释诂》文。云“是汤奉天无私之德也”者，以上云“奉三无私”，下即引《诗》论汤之德，言汤之明德，下降於民，迟迟安和，是无私之事。
　　“天有四时，春秋冬夏，风雨霜露，无非教也。地载神气，神气风霆，风霆流形，庶物露生，无非教也。言天之施化牧杀，地之载生万物，此非有所私也。“无非教”者，皆人君所当奉行以为政教。
　　○神气风霆，音廷，绝句。“风霆流形”绝句。 
　　[疏]“天有”至“教也”。
　　○正义曰：前经云“奉三无私”，次论汤德。此经论天地无私，圣人则之以为教。“天有四时，春秋冬夏，风雨霜露，无非教也”者，言天春生夏长，秋杀冬藏，以风以雨，以霜以露，化养於物。圣人则之，事事仿法以为教，故云“无非教也”。
　　○“地载神气，神气风霆，风霆流形，庶物露生，无非教也”者，“神气”谓神妙之气。风霆，霆，雷也。神气风霆流形，谓地以神气、风雷之等，流布其形。“庶物露生”，庶，众也。言众物感此“神气风霆”之形，露见而生，人君法则此地之生物，事事奉之以为教也，故云“无非教也”。神气风霆，亦天之所有，故《春秋》云“天有六气”，此经云天有风雨，不偏属於地。今属於地者，其实“神气风霆”，天地共有。“春秋冬夏”，是天之神气。既称“春秋冬夏”，故於地变言“神气”。但气从地出，又风著於土，雷出於地，故神气风雷，偏系於地。
　　“清明在躬，气志如神。嗜欲将至，有开必先。天降时雨，山川出云。其在《诗》曰：‘嵩高惟岳，峻极于天。惟岳降神，生甫及申。惟申及甫，惟周之翰。四国干蕃，四方于宣。’此文、武之德也。“清明在躬，气志如神”，谓圣人也。“耆欲将至”，谓其王天下之期将至也，神有以开之，必先为之生贤知之辅佐，若天将降时雨，山川为之先出云矣。峻，高大也。翰，幹也。言周道将兴，五岳为之生贤辅佐仲山甫及申伯，为周之幹臣，天下之蕃卫，宣德於四方，以成其王功。“此文、武之德也”，是文王、武王奉天地无私之德也。此宣王诗也。文、武之时，其德如此，而《诗》无以言之，取类以明之。
　　○嗜欲，市志反，注同。嵩，息忠反。岳音岳。峻，私俊反。翰，胡旦反，徐音寒。蕃，方袁反。为之，于伪反，下“川为”、“岳为”皆同。贤知音智。 
　　[疏]“清明”至“德也”。
　　○正义曰：此一节明周之文武之德。
