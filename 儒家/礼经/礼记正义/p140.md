<!-- { "loadSidebar": true } -->
　　○“自启至于反哭，五祀之祭不行”者，谓欲葬之时，从启殡以后，葬毕反哭以前，灵柩既见，哀摧更甚，故云“五祀之祭不行，巳葬而祭，祝毕献而巳”。“巳葬而祭”者，谓巳葬反哭殡宫毕而行其祭，但既葬弥吉，尸入三饭之后，祝乃侑尸，尸食十五饭，摄主酳尸，尸饮卒爵而酢摄主，摄主饮毕酌而献祝，祝受饮毕则止，无献佐食以下之事。所以然者，以葬后未甚吉，唯行此礼而巳。而巳，是语辞也。皇氏云：“巳，止也。”
　　○注“既葬”至“吉也”。
　　○正义曰：经云祝毕献止，谓祝受献祭礼，遂毕止，不献佐食以下。云“郊社亦然”者，《王制》云“唯祭天地社稷，为越紼而行事”，是与五祀同也。赵商问云：“自启至反哭，五祀之祭不行。注云‘郊社亦然’者，按《王制》云‘唯天地社稷为越紼而行事’何？”赵商之意，葬时郊社之祭不行，何得有越紼而行事？郑答：“越紼行事，丧无事时，天地郊社有常日，自启及至反哭，自当辟之。”郑言无事者，谓未殡以前是有事，既殡以后未启以前是无事，得行祭礼，故有越紼行事。郑云“郊社有常日，自启至反哭，自当辟之”者，郊社既有常日，自启反哭，当辟此郊社之日。郊社尊，故辟其日，不使相妨。五祀既卑，若与启反哭日相逢，则五祀辟其日也。郑言天地社稷去殡处远，祭时逾越此紼而往赴之。五祀去殡处近，暂往则还，故不为越紼也。云“唯尝禘宗庙俟吉也”者，谓为尝禘之礼以祭宗庙，俟待於吉，故《王制》云“丧三年不祭”是也。其在丧祭郊社之时，其丧所朝夕仍奠，知者，《杂记》云：“国禁哭则止，朝夕之奠即位，自因也。”人臣尚尔，明天子得也。
　　○注“帅循”至“亦然”。
　　○正义曰：“帅，循也”，此《释诂》文。以经云奉循天子。按上天子有祭五祀之文，今云奉循如天子，谓诸侯五祀亦如天子，故云“谓五祀之祭”。是诸侯五祀，如天子五祀也。今此诸侯祭社稷，其遭丧节制与五祀同，故云“社稷亦然”。按天子崩、后丧，诸侯当奔赴，得奉循天子之礼者，诸侯或不自亲奔而身在国者，或唯据君薨及夫人之丧，其嗣子所祭，得奉循天子者也。
　　曾子问曰：“大夫之祭，鼎俎既陈，笾豆既设，不得成礼，废者几？”孔子曰：“九。”“请问之。”曰：“天子崩，后之丧，君薨，夫人之丧，君之大庙火，日食，三年之丧，齐衰，大功，皆废。外丧自齐衰以下，行也。齐衰异门则祭。其齐衰之祭也，尸入，三饭，不侑，酳不酢而巳矣。大功，酢而巳矣。小功、緦，室中之事而巳矣。室中之事，谓宾长献。
　　○长，知丈反，下文“诔长”同。士之所以异者，緦不祭。然则士不得成礼者十一。所祭，於死者无服，则祭。”谓若舅，舅之子，从母昆弟。 
　　[疏]“曾子”至“行也”。
　　○正义曰：不直云大功以上皆废，而历序三年之丧、齐衰、大功者，以曾子问废者有几，孔子对云废者有九，遂历序九种之事，一一备言。此大夫祭者，谓祭宗庙，故下文云“所祭，於死者无服，则祭”，是据宗庙也。
　　○注“齐衰异门则祭”。
　　○正义曰：今遭异门，其齐衰之丧祭也。
　　○“尸入，三饭，不侑，酳不酢而巳矣”。
　　○若遭异门齐衰之丧，其祭迎尸入室，但三饭则止。祝更不劝侑使至十一，但三饭耳，则主人酌酒酳尸，尸不酢主人，唯此而巳。
　　○“大功，酢而巳矣”。
　　○大功服轻，祭礼稍备。尸三饭，祝侑至十一饭而止。主人酌酒酳尸，尸酢主人，主人乃停，故云“大功酢而巳矣”。
　　○“小功、緦，室中之事而巳矣”。
　　○小功与緦麻，其服转轻，祭礼转备，其祭，尸十一饭讫，主人酳尸，尸卒爵，酢主人，主人献祝及佐食毕。次主妇献尸，尸酢主妇，主妇又献祝及佐食。次，宾长献尸。
　　○若平常之祭，尸得宾长献爵，则止不举，待致爵之后，尸乃举爵。今既丧杀，宾长献尸，尸饮以酢宾，宾又献祝及佐食而祭毕止。凡尸在室之奥，祝在室中北厢南面，佐食在室中户西北面，但主人主妇及宾献尸及祝、佐食等三人，毕则止，故云“室中之事而巳矣”。若致爵之时，主妇在房中南面，主人献宾堂上北面，皆不在室中。其室中者，献尸、祝、佐食耳，故此注云“室中之事，谓宾长献。”此小功緦麻兼内外。知者，以前文云内丧大功以上废，则知内丧小功以下不废也。按《杂记》云：“臣妾死於宫中，三月而后祭之。”此内丧緦麻不废祭者，此谓鼎俎既陈，临祭之时，故不废也。若不当祭时，有臣妾死於宫中，及大夫为贵妾緦，庶子为父后者，为其母緦之属，皆不祭。
　　○“士之所以异者，緦不祭”。
　　○孔子见曾参历问至大夫，必应及士，故因广举士以语之。大夫唯至大功为九，而士又加緦、小功二等，合为十一。此亦谓祭宗庙鼎俎既陈而值丧也。大夫祭值緦、小功，不辨内外，皆不废祭，而礼则小异耳。士值緦、小功，不辨外内，一切皆废祭，士轻，故为轻亲伸情也。
　　○“所祭，於死者无服，则祭”，所祭，谓士祭祖祢，而死者巳虽为緦，祖祢於死者无服，鼎俎既陈，则亦祭也。
　　○注“谓若”至“昆弟”。
　　○正义曰：此等於巳虽服緦，而於祖祢则无服。然此皆母亲，而得云无服者，祭祀以祖祢为主，母亲於巳服緦，於祖祢无服。然此皆母亲，以父为主也。其从母，父虽无服，巳为小功。熊氏云：“亦废祭也。”皇氏云：“以从母，於父无服，不废祭也。”按经云“緦不祭，所祭，於死者无服，则祭”，据緦为文，似不关小功，故郑以緦服解之，皇氏横加小功，其义非也。
　　曾子问曰：“三年之丧吊乎？”孔子曰：“三年之丧，练不群立，不旅行。为其苟语忘哀也。
　　○为，于伪反，下“为彼”、“为亲”、“妻为”、“妇为”、“为巳病”皆同。君子礼以饰情，三年之丧而吊哭，不亦虚乎？”为彼哀，则不专於亲也。为亲哀，则是妄吊。 
　　[疏]“曾子”至“虚乎”。
　　○正义曰：此一节论身有重服，不得吊人之事。
　　○“君子礼以饰情”，凡行吉凶之礼，必使外内相副，用外之物以饰内情，故云衰以饰在内之情，故冠冕文彩以饰至敬之情，粗衰以饰哀痛之情，所以《三年问》云：“衰服为至痛饰也。”故云“君子礼以饰情”也。
　　○“三年之丧而吊哭，不亦虚乎”者，若身有重服而吊他人，则非饰情，所以为虚也。言虚者，吊与服并虚也。何者？若巳有丧，吊彼而哭哀彼，则忘巳本哀，是巳服为虚也。若心存於巳哀，忘彼而哭彼，则是於吊为虚也。故注云“为彼哀则不专於亲也，为亲哀则是妄吊”。
　　曾子问曰：“大夫士有私丧，可以除之矣。而有君服焉，其除之也如之何？”孔子曰：“有君丧服於身，不敢私服，又何除焉？重喻轻也。私丧，家之丧也。《丧服四制》曰：“门外之治，义断恩。”
　　○治，直吏反。断，丁乱反。於是乎有过时而弗除也。君之丧服除，而后殷祭，礼也。”谓主人也。支子则否。
　　○除如字，徐直虑反。 
　　[疏]“曾子”至“礼也”。
　　○正义曰：此一节论臣有君亲之丧，当隆於君之事，各依文解之。
　　○“孔子曰：有君丧服於身，不敢私服，又何除焉”者，答以重喻轻也。“门外之治，义断恩”，若身有君服，后遭亲丧，则不敢为亲制服也。“又何除焉”者，谓成丧服为重始，除服为轻末，在亲始重之日，尚不获伸，况轻末之时而可行乎？故云“又何除焉”。“君之丧服除，而后殷祭，礼也”者，殷祭，谓小大二祥祭也。以其礼大，故曰殷也。言初乃为身有君服，不敢为亲私除。若君服除后，乃可为亲行私丧二祥之祭，以伸孝心也。故卢氏云：“殷祭，盛也。君服除，乃行释私服之礼。”庾蔚云：“今月除君服，明月可小祥，又明月可大祥，犹若久丧不葬者也。若未有君服之前，私服巳小祥者，除君服后，但大祥而可。巳有君服之时，巳私服或未小祥，是以总谓之殷祭，而不得云再祭。殷，大也。小、大二祥，变除之大祭，故谓之殷祭也。禘祫者，祭之大，故亦谓之殷祭。”但此论大夫士，则不应有禘祫，此殷是释除之祭也。有殷事则之君所，郑以为朔月月半荐新之奠，此又比朝夕为大也。各有所指，不嫌殷名同也。
　　○注“谓主人也，支子则否”。
　　○正义曰：主人谓適子仕官者，適子主祭祀，故二祥待除君服而后行也。若支子仕官，虽不得除私服，而其家適子巳行祥祭，庶子於后无所复追祭，故云否也。
　　曾子问曰：“父母之丧，弗除可乎？”以其有终身之忧。 
　　[疏]“曾子”至“可乎”。
　　○正义曰：曾子又疑云，圣人制变受之期，情礼之杀，使送死有巳，复生有节，是不许人子有不除之丧。若適子除君服后，乃有殷祭之事，如丧久不葬者，此则可解。若庶子除君服后，无复殷祭之事，便是其为父母之服，一生不有除说之事，此於礼许得可乎？
　　孔子曰：“先王制礼，过时弗举，礼也。非弗能勿除也，患其过於制也。故君子过时不祭，礼也。”言制礼以为民中，过其时则不成礼。
　　○中如字，又丁仲反。 
　　[疏]“孔子”至“礼也”。
　　○据制以答此所以不除意也。孔子言先王制礼，各有时节，若过则不追举，是礼之意也。
　　○“非弗”至“制也”。
　　○勿犹不也，言今日不追除服者，非是不能除改也。为此不除，正是患其过於圣人之礼制也。
　　○“故君子过时不祭，礼也”。
　　○又引君子过时不举之事以证之。过时不祭，谓春雨露既濡，君子履之，怵惕思亲，思亲故设祭。若春时或有事故不得行祭，至夏乃行夏祭，不复追补春祭，是过时不祭，以为礼也。若过时不祭，如適子仕者除君服后，犹得行殷祭。其四时之祭，过时所以不追者，假令春夏祭，本为感春夏而祭，至秋非时，故不追也。且今年春夏虽过时，至明年会应复有春夏，故当时则祭，过时不补前祭。祥非为感时，正是孝子为存亲，存亲则前后无异，故除君服巳伸孝心也。
　　曾子问曰：“君薨既殡，而臣有父母之丧，则如之何？”孔子曰：“归居于家，有殷事则之君所，朝夕否。”居家者，因其哀后隆於父母。殷事，朔月月半荐新之奠也。 
　　[疏]“孔子”至“夕否”。
