<!-- { "loadSidebar": true } -->
　　○正义曰：郑云此者，恐成服之后，即便得行，故明之，云若成服已后得行，则可行；若未得行，即不可行。
　　○注“感此念亲”。
　　○正义曰：案《聘礼》云：行至他国竟上而誓众，“使次介假道”。是国竟，行礼之处。去时亲在，今返亲亡，故哭尽哀戚，感此念亲也。凡闻丧，若闻父母之丧，其哭之不离闻丧之处，不得为位即奔之也。若有君命，未得奔丧者，虽父母之丧，既闻丧而哭，又为位更哭也。
　　○注“斩衰者也，自是哭且遂行”。
　　○正义曰：以下云齐衰望乡而哭，大功望门而哭，则知斩衰望其国竟而“哭且遂行”。虽云“斩衰”，其实母之齐衰亦然也。
　　至於家，入门左，升自西阶，殡东，西面坐，哭尽哀，括发袒，“括发袒”者，去饰也。未成服者，素委貌、深衣。已成服者，固自丧服矣。
　　○括，古活反。袒，徒早反。去，羌吕反。降，堂东即位，西乡哭，成踊，已殡者位在下。
　　○乡，许亮反，下西乡同。袭绖于序东，绞带，反位，拜宾，成踊，袭，服衣也。不於又哭乃绖者，发丧已逾日，节於是可也。其未小敛而至，与在家同耳。不散带者，不见尸柩。凡拜宾者就其位，既拜，反位，哭踊。
　　○绞，古卯反，下同，徐户交反。成踊音勇。散，悉但反。送宾，反位。有宾后至者，则拜之、成踊，送宾皆如初。众主人兄弟皆出门，出门哭止，阖门，相者告就次。次，倚庐也。
　　○阖，户腊反。相，息亮反，下相者皆同。倚，於绮反。於又哭，括发袒，成踊。於三哭，犹括发袒，成踊。又哭，至明日朝也。三哭，又其明日朝也。皆升堂括发袒，如始至。必又哭、三哭者，象小敛、大敛时也。《杂记》曰：“士三踊。”其夕哭从朝。夕哭不括发，不袒，不踊，不以为数。
　　○不以数也，色主反，本亦作“不以为数”。数，色具反。三日成服，拜宾、送宾皆如初。三日，三哭之明日也，既哭，成其丧服，杖於序东。 
　　[疏]“至於”至“如初”。
　　○正义曰：此一节明父母之丧，奔至於家哭，及袒、踊成服之节，明父母之丧，奔入中门之左也。
　　○“升自西阶”者，《曲礼》云：“为人子者，升降不由阼阶。”今父母新死，未忍异於生，故不忍当阼阶也，故“升自西”也。“括发袒”者，丧已经日，不笄纚，故即“括发袒”也。若寻常在家，亲始丧，则笄纚，至明日小敛毕乃括发。此所“奔”者，谓主人也。故下云“奔丧者非主人，则主人为之拜宾”。此既亲“拜宾”，故知主人也。此谓奔父之丧。若母之丧，又哭则免。此下文云“又哭括发袒”，故知为父也。此谓未成服也，故下云“三日成服。”
　　○“袭绖于序东”者，谓在堂下当序墙之东，非谓堂上之序东也。
　　○“送绖皆如初”者，谓前送宾毕而反位，后送宾亦毕而反位，故云“皆如初”也。“於又哭，括发袒，成踊。於三哭，犹括发袒，成踊”者，括发袒，皆在堂上，殡东西面，成踊则在堂下之东西面位也。
　　○“三日成服，拜宾、送宾，皆如初”者，谓於堂下之东拜宾成踊，送宾反位，故云“皆如初”也。
　　○注“未成服者，素委貌、深衣”。
　　○正义曰：“知素委貌、深衣”者，案《曾子问》篇云：婿亲迎女，在涂遭丧，“女改服，布深衣，缟总”。女人之“缟总”，似男子之素冠，故知“布深衣”，“素冠”。又《小记》云“远葬者比反哭者，皆冠，及郊而后免”，明知在路皆冠也。此“素委貌”，谓士、庶人，若大夫已上，则素弁也。
　　○注云“已殡者位在下”。
　　○正义曰：案《士丧礼》：小敛讫，降自西阶即位。故知殡毕位在下。小敛之后，未殡之前，虽降在堂下，仍更升堂。至既殡之后，则长在阼阶之下，故云既殡位在下也。
　　○注“袭服”至“哭踊”。
　　○正义曰：云“不於又哭乃绖”者，案《士丧礼》：小敛讫，“奉尸侇于堂”，降，成踊，乃绖於序东。在家小敛，当奔之礼又哭，既小敛著绖，则合又哭乃绖，故云“不於又哭乃绖者，发丧已逾日，节於是可也”。云“其未小敛而至，与在家同耳”者，谓威仪节度与在家同，其带绖等，自用其奔丧日数也。云“不散带者，不见尸柩”者，以《士丧礼》云：既小敛，带绖散麻，三日乃绞垂。今奔丧初至，则绞带与在家异，故云“不散麻者，不见尸柩”也。知此“绞带”非象革带之“绞带”，而必以为绖之散垂而绞之者，以《杂记》云：“亲者终其麻带绖之日数。”彼“带绖”，谓绖之垂者，是主人成绖之后，明知此“绞带”亦谓绖之散垂而绞之，故不以为象革带之“绞带”也。且要带为重，象革带之绞带为轻，此绞当举重者，不应举轻之绞带，故以为绞绖之垂者。注又哭”至“为数”。
　　○正义曰：知又哭、三哭“皆升堂，括发袒”者，约《士丧礼》小敛、大敛主人皆升堂，故知此“皆升堂”也。引“《杂记》云：士三踊。其夕哭从朝。夕哭，不括发、不袒、不踊”者，彼云“三踊”，夕无踊，唯称“三踊”。此云三哭而不踊，故知夕虽哭而不踊。故数“夕哭”但云“三哭”。“不袒”者，以《小记》篇云：“三日五哭三袒。”既云“三袒”，故知夕不袒也。
　　○注“既哭，成其丧服，杖於序东”。
　　○正义曰：知在“序东”者，约《士丧礼》文。
　　奔丧者非主人，则主人为之拜宾送宾。奔丧者自齐衰以下，入门左，中庭北面，哭尽哀，免麻于序东，即位袒，与主人哭，成踊。不升堂哭者，非父母之丧，统於主人也。麻，亦绖带也。於此言“麻”者，明所奔丧虽有轻者，不至丧所，无改服也。凡袒者於位，袭於序东，袒、袭不相因位。此麻乃袒，变於为父母也。
　　○为，于伪反，注“变於为父”，下注“为母”皆同。齐音咨，下同。免音问，下及注皆同。於又哭、三哭皆免袒。有宾则主人拜宾送宾。又哭、三哭，亦入门左，中庭北面，如始至时也。丈夫、妇人之待之也，皆如朝夕哭位，无变也。待奔丧者无变，嫌宾客之也。於宾客，以哀变为敬，此骨肉，哀则自哀矣。於此乃言“待之”，明奔丧者至三哭犹不以序入也。 
　　[疏]“奔丧”至“变也”。
　　○正义曰：此一节明奔齐衰以下之丧。
　　○注“不升”至“母也”。
　　○正义曰：“不升堂哭者，非父母之丧，统於主人”者，解前文奔丧“升自西阶”。此云“中庭北面”，故云“不升堂哭者，非父母之丧，统属於主人”。以主人待奔之人，但在东阶之下不升堂，故奔丧者在中庭北面，继统於主人也。主人唯馈、奠有事之时乃升堂，若寻常无事，恒在堂下也。下文云“奔母之丧”，则前经“升自西阶”者，是奔父之丧。此云“奔母之丧”者，其实奔父母丧，亦升自西阶，故下经“奔母之丧”，直云“西面哭”，不云“升”，从上文也。云“於此言麻者，明所奔丧虽有轻者，不至丧所，无改服也”者，熊氏及沈氏以父母之丧，来至丧所，乃改服袭绖带。若齐衰以下之丧，亦至丧所乃免麻而改服也。今此齐衰来至丧所，若不称麻，恐是轻丧在路之上已改服著麻，故於此至家乃称“麻”，欲明所奔之丧，虽有轻丧，不来至丧所，无道路之上改服著麻，故云“明所奔丧，虽有轻者，不至丧所，无改服也”。皇氏以为谓奔齐衰之丧，不至丧所，谓不升堂。全不解注意，其义非也。此麻则带绖变文耳。云“凡袒者於位，袭於序东，袒、袭不相因位”者，此奔齐衰之丧，经云“免麻于序东，即位袒”，是袒在於位也。“免麻于序东”，麻，即袭也。序东在位北隐映於序，是“袒、袭不相因位”也。云“此麻乃袒，变於为父母也”者，以此经先云“免麻”，乃云“即位袒”。案：上文父母之丧，先云“括发袒”，乃云“袭绖于序东”，是与父母异也，故云“此麻乃袒，变於为父母也”。
　　○注“又哭”至“时也”。
　　○正义曰：郑知“又哭、三哭”，“如始至时”者，以上奔父之丧，又哭、三哭皆“括发袒”、成踊如初至，则知齐衰以下之丧，“又哭、三哭”皆如初至时。
　　○注“待奔”至“入也”。
　　○正义曰：“待奔丧者无变，嫌宾客之”者，释所云不变义也。礼以变为敬，若有客则拜宾，与之成踊，示敬宾，故变也。今此奔者是骨肉之恩，哀则哀矣，则不须为变，明不如宾客也。云“於此乃言待之，明奔丧者至三哭犹不以序入也”者，言主人男女待此奔者，应就初哭成踊下而言之，今方於三哭以后言之者，若平常五属入哭，则与主人为次，重者前，轻者后。今奔丧者急哀，但独入哭，不俟主人为次序，非唯初至如此，至主人又哭、三哭皆然，故於三哭之下，明其待之无变，明悉如初，至三哭犹不以常礼次序以入。此谓男子奔丧，故待之无变。若妇人奔丧，则待异於男子，与宾客同。故下文“妇人奔丧”，“东髽即位，与主人拾踊”。注云：“拾，更也。主人与之更踊，宾客之。”是待妇人为宾客礼，以妇人外成適他族故也。虽以宾客待之，亦为异於宾客之礼，故《杂记》云：“妇人奔丧，入自闱门，升自侧阶。”注：“入自闱门，升自侧阶，异於女宾。”若女宾则《丧大记》篇云：“寄公夫人，入自大门。”今此入闱门，是异於女宾，以妇人虽是外成，以奔夫属，不得全同女宾故也。
　　奔母之丧，西面哭尽哀，括发袒，降，堂东即位，西乡哭，成踊，袭、免、绖于序东。拜宾、送宾，皆如奔父之礼。於又哭，不括发。为母於又哭而免，轻於父也，其他则同。
　　○而免，本或作“而不免”者非。 
　　[疏]“奔母”至“括发”。
　　○正义曰：此一经论奔母之丧节也。此谓適子，故经云“拜宾、送宾，皆如奔父之礼”。若庶子，则亦主人为之拜宾送宾。
　　○注“为母於又哭而免，轻於为父也”。
　　○正义曰：此文“又哭不括发”，与《丧服小记》篇云“又哭而免”，其理虽同，其日则异。於《丧服小记》，据在家小敛之后，又哭之时，不括发而免也。此则从外奔丧至内，乃不括发而免也。
　　妇人奔丧，升自东阶，殡东，西面坐，哭尽哀，东髽，即位，与主人拾踊。妇人，谓姑、姊妹、女子子也。东阶，东面阶也。妇人入者由闱门。东髽，髽於东序，不髽於房，变於在室者也。去纚大紒曰“髽”。拾，更也。主人与之更踊，宾客之。
　　○髽，侧瓜反。拾，其劫反，注同。闱音违，旧音晖。去，起吕反。纚，色买、所绮二反。紒音计。更音庚，下同。 
　　[疏]“妇人”至“拾踊”。
　　○正义曰：此妇人奔丧之礼也。
