<!-- { "loadSidebar": true } -->
　　[疏]“宾主”至“务焉”。
　　○正义曰：此一节明宾主介僎坐谓位之义也。“宾主，象天地也。介僎，象阴阳也”者，天地则阴阳著成为天地，故宾在西北，天地严凝之气著，主在东南，天地温厚之气著。介坐在西南，象阴之微气。僎在东北，象阳之微气。
　　○“三宾象三光”者，谓众宾也。
　　○“四面之坐，象四时也”者，主人东南象夏始，宾西北象冬始，僎东北象春始，介西南象秋始，其四时不离天地阴阳之内而坐，即是宾主介僎之所象也。
　　○“曰圣”者，圣，通也。谓上诸事并是通宾主之意也。“圣立而将之以敬曰礼”者，谓通宾主之事其道已立，能将行之以恭敬，乃谓之礼也。
　　○“礼以体长幼曰德”，德者，得也。既能有礼以体我长幼，以事得宜，故曰“德”也。
　　○“德也者，得於身也”，重释称“德”之义，是得善行於其身，谓身之所行者得於理也。
　　○“古之学术道者，将以得身也”者，术者，艺也。言古之人学此才艺之道也。“将以得身也”，谓使身得成也。此谓宾贤之人有术道。今以宾敬接待之，事其尊敬，学习术道，身得成就而有令名。
　　○“是故圣人务焉”者，以上宾主德义之事於礼最重，故圣人务行焉。
　　祭荐，祭酒，敬礼也。哜肺，昏礼也。啐酒，成礼也，於席末。言是席之正，非专为饮食也，为行礼也，此所以贵礼而贱财也。卒觯，致实於西阶上，言是席之上，非专为饮食也。此先礼而后财之义也。先礼而后财，则民作敬让而不争矣。“非专为饮食”，言主於相敬以礼也。致实，谓尽酒也。酒为觞实。祭荐、祭酒、哜肺於席中，唯啐酒於席末也。
　　○祭荐，本亦作{藨豕}，同。哜，才细反。肺，芳废反。啐，七内反。专为，于伪反，下及注“专为”同。 
　　[疏]“祭荐”至“争矣”。
　　○正义曰：此一节明饮酒之礼，祭荐、祭酒相尊敬之心，贵礼贱财之义。
　　○“祭荐”者，主人献宾，宾即席祭所荐时脯醢也。
　　○“祭酒”者，宾既祭荐又祭酒也。
　　○“敬礼也”者，言宾既祭荐又祭酒，是宾敬重主人之礼也。
　　○“哜肺者，尝礼也”，既祭酒之后，兴，取俎上之肺哜齿之，所以尝主人之礼也。
　　○“啐酒，成礼也，於席末”者，啐，谓饮主人酒而入口，成主人之礼。“於席末”，谓席西头也。案《乡饮酒礼》祭荐、祭酒、哜肺皆在席之中，唯啐酒在席之末。又《乡饮酒礼》云：“祭脯醢，奠爵，右取肺，郤左手。”“右绝末以祭，尚左手。哜之，兴，加于俎，坐捝手，遂祭酒。”哜肺在前，祭酒在后，此先云“祭酒”者，哜是尝哜之名，祭酒是未饮之称，故祭酒与祭荐相连，表其敬礼之事。
　　○“言是席之正，非专为饮食也”者，若此席专为饮食，应於席中啐酒，今乃席末啐酒。此席之设，本不为饮食，是主人敬重於宾，故设席耳。“祭荐、祭酒、哜肺在席中”者，敬主人之物，故在席中。啐酒入於己，故在席末也。
　　○“此所以贵礼而贱财也”者，於席上祭荐、祭酒是贵礼，席末啐酒是贱财也。
　　○“卒觯，致实於西阶上，言是席之上，非专为饮食也”者，卒觯，主人酬宾，宾卒立以兵觯也。致实，谓致尽其所实之酒於西阶上。不就席卒觯者，言此席之上，“非专为饮食也”，故不於席所而卒觯。啐才始入口，犹在席末也。卒觯则尽爵，故远在西阶上。前文方论设席之礼，故言“是席之正”，此覆说前席，故变文“言是席之上”，上亦正也。“此先礼而后财之义也”者，先礼则贵，后财则贱，则亦上下互而相通也。
　　○注“致实”至“末也”。
　　○正义曰：以经卒觯、致实，既云“卒觯”，论其将欲卒觯之时举其事者；致实，论其尽酒之体，故更言“致实”也。云“酒为觞实”者，以尽酒称致实之意，酒为觞中之实，今致尽此实也。云“祭荐、祭酒、哜肺於席中，唯啐酒於席末也”者，皆《乡饮酒礼》文。
　　乡饮酒之礼，六十者坐，五十者立侍，以听政役，所以明尊长也。六十者三豆，七十者四豆，八十者五豆，九十者六豆，所以明养老也。民知尊长养老，而后乃能入孝弟。民入孝弟，出尊长养老而后成教，成教而后国可安也。君子之所谓孝者，非家至而日见之也，合诸乡射，教之乡饮酒之礼，而孝弟之行立矣。此说乡饮酒，谓《党正》“国索鬼神而祭祀，则以礼属民而饮酒于序，以正齿位”之礼也。其乡射，则《州长》“春秋以礼会民而射于州序”之礼也。谓之“乡”者，州、党，乡之属也。或则乡之所居州、党，乡大夫亲为主人焉，如今郡国下令长於乡射饮酒，从大守相临之礼也。
　　○弟音悌，下同。行，下孟反。索，色百反。属音烛。大守音泰，下手又反。相，悉亮反，汉制，郡有大守，国有相，或息羊反，则以连下句。 
　　[疏]“乡饮”至“立矣”。
　　○正义曰：此明《党正》饮酒、正齿位之事。“六十者坐，五十者立侍”者，按《乡饮酒礼》，宾贤能，则用处士为宾，其次为介，其次为众宾，皆以年少者为之。此正齿位之礼，其宾、介等皆用年老者为之。其馀为众宾，宾内年六十以上於堂上，於宾席之西南面坐，若不尽，则於介席之北东面北上。其五十者，则立於西阶下，东面北上，示有陪侍之义，非即在六十者，傍同南面立也。
　　○“以听政役”者，所以立於阶下，示其听受六十以上政事役使也。“所以明尊长也”者，言欲明尊敬六十之长老，故立而听政役。
　　○“六十者三豆”至“九十者六豆”者，以其每十年加一豆，非正礼，故不得为笾豆偶也。其五十者亦有豆也，但二豆而已。则《乡饮酒礼》“众宾立於堂下”者，皆二豆。其宾、介之豆，无正文，当依众宾之年而加之也。
　　○“所以明养老也”，豆是供养之物，故云“明养老”。立侍，是陪侍之仪，故云“明尊长也”。
　　○“而后乃能入孝弟”者，人若知尊长养老，则能入孝弟之行也。“民入孝弟”，谓入门而能行孝弟。
　　○“出尊长养老”者，谓出门而能尊长养老也。
　　○“合诸乡射，教之乡饮酒之礼，而孝弟之行立矣”者，诸，于也。谓春秋二时聚合其民于州长乡射之礼，以教之乡饮酒之礼，谓十月党正饮酒是教之乡饮酒之礼，既州长教射，党正教饮酒，则民知尊长养老，故孝弟之行以此而成立也。
　　○注“此说”至“礼也”。
　　○正义曰：郑知此经所说是党正正齿位者，以《仪礼 乡饮酒》之篇无正齿位之礼。今此云“六十者坐，五十者立侍”，故知是党正正齿位之礼。此谓初饮酒之时正齿位，及其礼末，皆以醉为度，《杂记》云“一国之人皆若狂”是也。云“其乡射，则《州长》春秋以礼会民而射于州序之礼也”者，此则《州长职》文。引之者，证经中之“乡射”也。云“谓之乡者，州、党，乡之属也”者，既是州长、党正射饮，而并谓之乡者，此州、党属乡，故云“乡之属也”。云“或则乡之所居州党”者，郑更云别解，此州、党谓之乡，乡之所居此州、党行饮酒射之礼，乡大夫则代此州长、党正为主人，故得称乡射、乡饮酒也。若乡之州、党，乡所不居，则乡大夫不得为主人，亦不得称乡射、乡饮酒，但谓之州射、党正饮酒可也。云“如今郡国下令长於乡射饮酒”者，谓郡治之下，及王侯有国治之下，满万户以上之令，不满万户之长，於己县或射或饮酒，则从郡之大守及王国之相来自行礼，相监临之仪，不用令长礼也。令长射而饮酒，似州长、党正也。太守与相来监临，似乡大夫监临也，故引以相证也。
　　孔子曰：“吾观於乡，而知王道之易易也。”乡，乡饮酒也。易易，谓教化之本，尊贤尚齿而巳。
　　○易易，皆以豉反，注及下“易易”同。 
　　[疏]“孔子”至“易也”。
　　○正义曰：谓孔子先观乡饮酒之礼，而称“知王道之易易”，故记者引之，结成乡饮酒之义。
　　○“吾观於乡”者，乡，谓乡饮酒。言我观看乡饮酒之礼，有尊贤尚齿之法，则知王者教化之道，其事甚易，以尊贤、尚齿为教化之本故也。不直云“易”，而云“易易”者，取其简易之义，故重言“易易”，犹若《尚书》“王道荡荡”、“王道平平”，皆重言，取其语顺故也。
　　主人亲速宾及介，而众宾自从之，至于门外。主人拜宾及介，而众宾自入，贵贱之义别矣。速，谓即家召之。别，犹明也。
　　○别，彼列反，注及下注同。 
　　[疏]“主人”至“别矣”。
　　○正义曰：此一经明《乡饮酒》之礼主人待宾之异，明贵贱之别也。
　　○“众宾自从之”者，主人亲自速宾，并往速介，而众宾不须往速，自从宾、介而来也。
　　○“而众宾自入”者，谓宾、介至门，主人拜宾及介，而众宾不须拜，自入门，是宾、介贵於众宾，“贵贱之义别矣”。
　　三揖至于阶，三让以宾升，拜至，献酬辞让之节繁；及介，省矣。至于众宾，升受、坐祭、立饮，不酢而降，隆杀之义别矣。繁，犹盛也。小减曰省。辨，犹别也。尊者礼隆，卑者礼杀，尊卑别也。
　　○省，所领反，徐疏辛反，注同。酢音胙。杀，色戒反，注及下同。 
　　[疏]“三揖”至“辨也”。
　　○正义曰：此明主人於宾、介礼隆杀分别也。
　　○“拜至，献酬辞让之节繁”者，主人於宾，三揖、三让，拜其来至，又酌酒献宾，宾酢主人，主人又酌而自饮，以酬宾是辞让之节，其数繁多也。
　　○“及介，省矣”者，案《乡饮酒》，介酢主人则止，主人不酢介也，是“及介，省矣”。
　　○“至于众宾，升受、坐祭、立饮，不酢而降”者，案《乡饮酒》之礼，主人献众宾于西阶上，受爵，坐祭，立饮，不酢主人，而降西阶东面也。
　　○“隆杀之义辨矣”宾，於昏礼隆，众宾礼杀，是隆杀之义别也。
　　工入，升歌三终，主人献之。笙入三终，主人献之。间歌三终，合乐三终，工告乐备，遂出。一人扬觯，乃立司正焉。知其能和乐而不流也。工，谓乐正也。乐正既告备而降。言“遂出”者，自此至去不复升也。流，犹失礼也。立司正以正礼，则礼不失可知。一人，或为“二人”。
　　○笙音生。间，间厕之间。合如字，徐音閤。复，扶又反。 
　　[疏]“工入”至“流也”。
　　○正义曰：此一节论《乡饮酒》设乐乐宾，罢则以礼正之，不至流邪之事也。
　　○“工入，升歌三终”者，谓升堂歌《鹿鸣》、《四牡》、《皇皇者华》，每一篇而一终也。
