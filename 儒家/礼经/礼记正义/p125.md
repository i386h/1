<!-- { "loadSidebar": true } -->
　　○正义曰：此论养老及制衣服之事，皆此月所为，故言“是月”。所命有司斩杀必当，虽异衣服养老，但此事起孟秋，此月申严而巳，故附於养老衣服之下，不更别言“是月”也。自“乃命祝宰”至“先荐寝庙”，论循行牺牲享祭上帝，并“难以达秋气”，“犬以尝麻”，总是祠祀之事，事异於上，故言“是月”。自“可以筑城郭”至“行罪无疑”，论筑造城邑，收敛积聚，劝课种麦，为农为民，亦事异於上，故云“是月”。自“日夜分”至“角斗甬”，论昼夜既等，齐平度量，又事异於前，故言“是月”。自“易关市”至“慎因其类”，论秋物新成，使民财丰备，无逆于天，有顺於时，亦事异於前，故言“是月”。
　　○注“此谓”至“绣裳”。
　　○正义曰：此云“文绣”，又下文别云“衣服有量”，故郑知此经谓祭服也。经云“具饬衣裳”，饬谓正也，言备具正理衣裳。云“文谓画也”者，以经文与绣相对，祭服裳绣而衣画，故以文为画也。云”祭服之制，画衣而绣裳”者，按《尚书 咎繇谟》云“予欲观古人之象，日、月、星、辰、山、龙、华虫，作会”，是衣画也；“宗彝、藻、火、粉、米、黼黻、絺绣”，是裳绣也。画色轻，故在衣以法天；绣色重，故在裳以法地也。
　　○“衣服有量，必循其故”。
　　○正义曰：此朝燕等之衣服，小大长短，及制度采色，皆有度量，必因循故法也，不得别更改造。此云“循其故”，上云“文绣有恒”，恒则故也。但上是祭服，委曲言之。
　　○注“此谓”至“之可”。
　　○正义曰：上是祭服，故知此是朝燕也。“及他服”者，谓战伐田猎等之服。引《诗》“七月流火”者，证寒之益至，故作衣服。此《诗》是《邠风》，周公所作。周公因管、蔡流言，遂陈先公居豳施化之事，言七月之时，火星西流，九月之时，常授民以衣服。
　　○注“申重”至“其罪”。
　　○正义曰：“申，重也”，《释诂》文。云“当谓值其罪”者，言断决罪人之时，必须当值所犯之罪。经云“枉桡不当”，枉谓违法曲断，桡谓有理不申，应重乃轻，应轻更重，是其不当也。
　　是月也，乃命宰祝循行牺牲，视全具，案刍豢，瞻肥瘠，察物色，必比类，量小大，视长短，皆中度。五者备当，上帝其飨。於鸟兽肥充之时，宜省群牲也。宰祝，太宰、大祝，主祭祀之官也。养牛羊曰刍，犬豕曰豢。五者，谓所视也，所按也，所瞻也，所察也，所量也。此皆得其正，则上帝飨之；上帝飨之，而无神不飨也。
　　○行，下孟反。刍，初俱反，草也。豢音患，养也，以所食得名。瞻音占。瘠，在亦反。中，丁仲反。 
　　[疏]“乃命”至“其飨”。
　　○正义曰：此月鸟兽肥充，因宜省视，故命之“循行牺牲”以下之事也。
　　○“视全具”者，亦宰祝所视也，下皆然。王肃云：“纯色曰牺，体完曰全。”
　　○“按刍豢”者，食草曰刍，食穀曰豢，皆按行之也。“瞻肥瘠”者，瞻亦视也。肥，充也。瘠，瘦也。
　　○“察物色”者，物色，骍黝之别也。《周礼》阳祀用骍，阴祀用黝，望祀各以其方之色也。
　　○“必比类”者，巳行故事曰比，品物相随曰类，五方本异其色，是比也。大皞配东，亦用青，是其类也。
　　○“量小大”者，大谓牛羊豕成牲者，小谓羔豚之属也。
　　○“视长短”者，谓天地之牛角茧栗，宗庙之牛角握之属也。
　　○“五者备当，上帝其飨”者，上帝，天也。若事事当法，则天神飨之也。
　　○注“宰祝”至“曰豢”。
　　○正义曰：按《周礼 大宰职》“祀五帝，则掌百官之誓戒”，“及执事，视涤濯，及纳享，赞王牲事”，故郑知此视牲由大宰。云“养牛羊曰刍，犬豕曰豢”者，按《充人》云“祀五帝，系於牢刍之三月”，是牛羊曰刍。按《乐记》云“豢豕为酒”，《周礼 犬人》云“掌豢祭祀之犬”，是犬豕曰豢。
　　天子乃难，以达秋气。此难，难阳气也。阳暑至此不衰，害亦将及人。所以及人者，阳气左行，此月宿直昴毕，昴毕亦得大陵积尸之气，气佚则厉鬼亦随而出行，於是亦命方相氏帅百隶而难之。《王居明堂礼》曰：“仲秋，九门磔禳，以发陈气，御止疾疫。”
　　○难，乃多反，注同。 
　　[疏]注“此难”至“疾疫”。
　　○正义曰：季冬及季春难，皆难阴气也，恐此亦难阴气，故云“难阳气”，言阳气至此不衰，害亦将及人也。秋凉之后，阳气应退，至此不退，是凉反热，故害及於人。云“亦将及人”者，亦谓对季春，言季春之时，阴气右行，日在昴毕之间，得大陵积尸之气，故为灾。今此月阳气左行，至於昴毕，亦得大陵积尸之气，故云“亦将及人”。云“阳气左行，此月宿直昴毕”者，以天左旋，星辰与斗建循天而行，此月斗建在酉，酉是昴毕本位，故云“宿直昴毕”也。其八月合昏之时，斗柄建指昴毕本位，其昴毕之星，於时在寅。云“气佚则厉鬼随而出行”者，大陵既为积尸，秋时又得阳气增益，疾病应气相感，故厉鬼随而出行。云“亦命方相氏”者，亦季冬，以《周礼》季冬命方相氏，故云亦也。引《王居明堂礼》者，证仲秋难义。云“以发陈气”者，谓秋时凉气新至，发去阳之陈气，防御禁止疾疫之事也。既引《明堂礼》“仲秋，九门磔禳”，则此亦磔禳也，但文不备耳。季冬云“大难”，明九门磔禳，季冬称大，则贵贱皆为也。季春云“国难”，熊氏云“唯天子诸侯有国为难”。此云“天子乃难”，唯天子得难，以其难阳气，阳是君象，则诸侯以下不得难阳气也。按阴气阳气至大陵，俱致积尸疫气。按十一月阳气至于危虚而不难，十二月阴气至于虚危而为难者，以十一月阳气初起，未能与阴相竞，故无疫疾可难。六月宿直柳鬼，阴气至微，阴始动，未能与阳相竞，故无疾害可难也。季冬亦阳初起而为难者，以阴气在虚危，又是一岁之终，总除疫气，故为难也。其磔禳之牲，按《小司徒职》云：“小祭祀奉牛牲。”又《牧人》：“凡毁事，用駹可也。”是则用牛也。《羊人》云：“凡沈辜侯禳，共其牲。”《犬人》云：“凡几珥沈辜，用駹可也。”《鸡人》云：“面禳共其鸡牲。”则用羊、用犬、用鸡也。盖大难用牛，其馀杂禳，大者用羊、用犬、小者用鸡，此皆熊氏之说也。 
　　以犬尝麻，先荐寝庙。麻始熟也。是月也，可以筑城郭，建都邑，穿窦窖，脩囷仓。为民将入物当藏也。穿窦窖者，入地隋曰窦，方曰窖。《王居明堂礼》曰：“仲秋，命庶民毕入于室，曰‘时杀将至，毋罹其灾’。”
　　○窦音豆。窖，古孝反。囷，丘伦反。隋，他果反，谓狭而长。 
　　[疏]注“隋曰”至“其灾”。
　　○正义曰：隋者似方非方，似圆非圆，以其名窦，与窖相似，故云“隋曰窦”。“方曰窖”者，窦既为隋圆，故以窖为方也。引《王居明堂礼》，证此月“筑城郭，建都邑”之意。云“杀气将至，无罹其灾”者，於此仲秋之时，戒敕於民曰，此时杀害气将欲至，民当入室，无在田野，罹被其灾。按《豳诗》十月之后云：“嗟我妇子，曰为改岁，入此室处。”此仲秋已入室者，但仲秋之时，耘锄既了，暂时入室，以避阴灾，未尽成熟，须出野收敛。至十月之后，又入室避寒，所以不同。
　　乃命有司趣民收敛，务畜菜，多积聚。始为御冬之备。
　　○趣，七住反，本又作趋，又七录反。务畜，丑六反。乃劝种麦，毋或失时，其有失时，行罪无疑。麦者，接绝续之之穀，尤重之。 
　　[疏]注“麦者”至“重之”。
　　○正义曰：前年秋穀，至夏绝尽，后年秋穀，夏时未登，是其绝也。夏时人民粮食阙短，是其乏也。麦乃夏时而熟，是接其绝，续其乏也。“尤重之”者，以黍稷百穀，不云劝种，於麦独劝之，是尤重故也。蔡氏云：“阳气初胎於酉，故八月种麦，应时而生也。”
　　是月也，日夜分，雷始收声，蛰虫坏户，杀气浸盛，阳气日衰，水始涸。又记时候也。雷始收声在地中，动内物也。坏，益也。蛰虫益户，谓稍小之也。涸，竭也。此甫八月中，雨气未止，而云水竭，非也。《周语》曰：“辰角见而雨毕，天根见而水涸。”又曰：“雨毕而除道，水涸而成梁。”辰角见，九月本也。天根见，九月末也。《王居明堂礼》曰：“季秋除道致梁，以利农也。”
　　○坏音陪。浸，子鸩反。涸，户各反。见，贤遍反，下同。 
　　[疏]注“雷始”至“利农”。正义曰：知“动内物”者，以雷是阳气，主於动，不惟地中潜伏而巳。至十一月一阳初生，震下坤上，复卦用事，震为动，坤为地，是动於地下，是从此月为始，故云“动内物也”。云“蛰虫益户，稍小之”者，户谓穴也。以土增益穴之四畔，使通明处稍小。所以然者，以阴气将至，此以坏之稍小，以时气尚温，犹须出入，故十月寒甚，乃闭之也。云“此甫八月中，雨气未止，而云水竭，非也”者，甫，始也，以雨毕在九月之初，今此始八月之中，对九月为始，八月宿直昴毕，毕星主雨，故云“雨气未止”，今言“水竭，非也”。引《周语》以下者，证九月水始涸，不得在八月也。云“辰角见而雨毕”，注云：“辰角，大辰苍龙之角。角，星名。见者，朝见东方，杀气日盛，雨气尽也。”云“天根见而水涸”者，注云：“天根，亢氐之间，谓寒露雨毕之后五日，天根朝见，水潦尽竭。”又云“雨毕而除道，水涸而成梁”者，以《国语》上文既云“水涸”，下又云“雨毕除道”，故云又曰所以除道治梁者，《国语》注“除道，所以便行旅通也。成梁，所以使民不涉”，皆《国语》注文。云“辰角见，九月本，天根见，九月末”，此郑之言也。“九月本”谓九月之初也。按《律历志》角十二度，亢九度，天根在亢之后，辰角与天根相去二十一度馀，日校一度，则九月本与九月末相去二十一日有馀也。而韦昭注《国语》辰角见雨毕之后，五日天根见，不同者，盖辰角见后，雨以渐而毕，毕后五日，始天根见，中间亦校二十馀日也，非谓辰角见后五日则天根见也。《国语》皆谓朝见，以今《管历》验之亦然。而皇氏云：九月之时，辰角天根昏见东方，未闻也。不知何意如此之说。此《周语》所云单襄公聘宋，假道於陈，见灵公与孔宁仪行父如夏氏，单襄公归告周定王之辞也。郑又引《王居明堂礼》以下者，证雨毕水涸在季秋也。云“除道致梁以利农”者，农既收刈，当运辇，故法地治道，水上为梁，便利民之转运，故云以利农也。
