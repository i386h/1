<!-- { "loadSidebar": true } -->
　　○正义曰：此一节论子游讥司寇惠子废適立庶得行之事，各依文解之。
　　○注“惠子”至“虎者”。
　　○正义曰：案《世本》：“灵公生昭子郢，郢生文子木及惠叔兰，兰生虎，为司寇氏。文子生简子瑕，瑕生卫将军文氏。”然则弥牟是木之字。
　　○注“为之”至“为衰”。
　　○正义曰：子游既与惠子为朋友，应著吊服，加緦麻带绖，今乃著麻衰、牡麻绖，故云“重服讥之”。云“麻衰，以吉服之布为衰”者，案《诗》云：“麻衣如雪。”又《间传》云：“大祥，素缟麻衣。”皆吉服之布称麻，故知此“麻衰”亦吉服之布也。案《丧服》云：“公子为其母麻衣。”郑注云：“小功布深衣者，以大夫之子，为其母厌降大功，则公子为其母厌降宜小功布衰。”与此别也。案吊服，锡衰十五升去其半，疑衰十四升。今子游麻衰，乃吉服十五升，轻於吊服，而云“重服以讥之”者，据牡麻绖，为重吊服。弁绖大如緦之绖，一股而环之。今乃用牡麻绞绖，与齐衰绖同，故云“重”也。
　　○注“深讥”至“宾后”。
　　○正义曰：大夫之宾位在门东近北，大夫之家臣位亦在门东而南近门，并皆北向，故在“向后”也。故卢云：“丧宾后主人，同在门东，家臣宾后，则近南也。”
　　○注“南面”至“明矣”。
　　○正义曰：然郑亦不知臣定位，今以此为证，故云“明”矣。子游吊在臣位，適子既乡南面对子游，故知臣位在门内北面也。案郑注之意，前既云“大夫家臣，位在宾后”，则此又云“臣位在门内北面”，则凡宾位在门东，亦得与卢合也。而前《檀弓》云：“趍而就伯子於门右。注云：“去宾位就主人之兄弟贤者。”若案彼注云，则未趍时宾位应在门左者，以《檀弓》之吊当在小敛前，同国并异国，并在门左。若诸侯礼，大国宾辟寄公，故在门右耳。或云《檀弓》为异国礼，讥於仲子，故自处异国之宾，故在门西也。
　　将军文子之丧。既除丧，而后越人来吊，主人深衣练冠，待于庙，垂涕洟。主人，文子之子简子瑕也。深衣练冠，凶服变也。待于庙，受吊不迎宾也。
　　○涕音他计反。洟音夷，自目曰涕，自鼻曰洟。瑕音遐，本又作嘏，音古雅反。子游观之曰：“将军文氏之子，其庶几乎！亡於礼者之礼也。其动也中。”中礼之变。
　　○丁仲反，注及下注“礼中”、“之中”同。 
　　[疏]“将军文子之丧”至“其动也中”。
　　○正义曰：此一节论居丧得中礼之变，各依文解之。
　　○将军文子其身终亡，既除丧，大祥祭之后，越人来吊，谓远国之人始吊其丧。主人文子之子，身著深衣，是既祥之麻衣也。首著练冠，谓未祥之练冠也。待宾於庙，目垂於涕，鼻垂於洟。“子游观之曰：将军文氏之子，其庶几乎！亡於礼者之礼也”者，亡，无也。其始死至练祥来吊，是有文之礼，祥后来吊，是无文之礼。言文氏之子庶几堪行乎无於礼文之礼也。所以堪行者，以其举动也中。当於礼之变节也。
　　○注“主人”至“宾也”。
　　○正义曰：“文子之子简子瑕也”，知者，《世本》文。云“深衣练冠，凶服变也”者，深衣即《间传》麻衣也，但制如深衣。缘之以布曰麻衣，缘之以素曰长衣，缘之以采曰深衣。
　　○“练冠”者，谓祭前之冠，若祥祭则缟冠也。此谓由来未吊者，故练冠。若曾来已吊，祥后为丧事更来，虽不及祥祭之日，主人必服祥日之服以受之。故《杂记》云：“既祥，虽不当缟者必缟，然后反服。”注云：“谓有以丧事赠赗来者，虽不及时，犹变服，服祥祭之服以受之，重其礼也。其於此时始吊者，则卫将军文子之子为之。”《杂记》经文本为重来者，故缟冠，卫将军之子始来者，故练冠，故《杂记》注引此文者，证祥后来吊之事一边耳。推此而言，禫后始来吊者，则著祥冠。若禫后更来有事，主人则著禫服。其吉祭已后，或来吊者，其服无文。除丧之后，亦有吊法，故《春秋》文九年，“秦人来归僖公成风之襚”是也。云“待于庙，受吊不迎宾也”者，以其死者迁入於庙，故今待吊於庙就死者。案《士丧礼》：始死为君命出，小敛以后为大夫出。是有受吊迎宾。今以除服受吊，故不迎宾也。或曰此非已君之命，以敌礼待之，故不迎也。或云此是禫后吉时来也，故不在寝，而待於庙也。《礼论》亦同。
　　幼名，冠字，五十以伯仲，死谥，周道也。绖也者，实也。所以表哀戚。
　　○冠，古乱反。掘中霤而浴，毁灶以缀足，及葬，毁宗躐行，出于大门，殷道也。明不复有事於此。周人浴不掘中霤，葬不毁宗躐行。毁宗，毁庙门之西而出，行神之位在庙门之外。
　　○掘，求月反，又求勿反。霤，力救反。缀，丁劣反。又丁卫反。躐，良辄反。复，扶又反。学者行之。学於孔子者行之，傚殷礼。 
　　[疏]“幼名”至“行之”。
　　○正义曰：此一节论殷、周礼异之事，各依文解之。
　　○“幼名，冠字”者，名以名质，生若无名，不可分别，故始生三月而加名，故云“幼名”也。
　　○“冠字”者，人年二十，有为人父之道，朋友等类，不可复呼其名，故冠而加字。年至五十耆艾转尊，又舍其二十之字，直以伯仲别之，至死而加谥。凡此之事，皆周道也。然则自殷以前为字不在冠时，伯仲不当五十，以殷尚质，不讳名故也。又殷以上有生号，仍为死后之称，更无别谥，尧、舜、禹、汤之例是也。周则死后别立谥，故总云“周道”也。《士冠礼》二十已有“伯某甫、仲叔季”，此云“五十以伯仲”者，二十之时，虽云“伯仲”，皆配“某甫”而言。五十之时，直呼伯仲耳。《礼纬 含文嘉》云：“质家称仲，文家称叔。”周代是文，故有管叔、蔡叔、霍叔、康叔、聃季等，末者称季是也。
　　○“掘中”至“道也”。
　　○此以下三句明殷礼也。每一条义兼二事也。中霤，室中也，死而掘室中之地作坎。所以然者，一则言此室於死者无用，二则以床架坎上，尸於床上浴，令浴汁入坎，故云“掘中霤而浴”也。
　　○“毁灶以缀足”者，亦义兼二事，一则死而毁灶，示死无复饮食之事，故毁灶也。二则恐死人冷强，足辟戾不可著屦，故用毁灶之甓，连缀死人足，令直可著屦也。
　　○“及葬，毁宗躐行，出于大门”者，亦义兼二事也。“毁宗”，毁庙也。殷人殡於庙，至葬，柩出，毁庙门西边墙而出于大门。所以然者，一则明此庙於死者无事，故毁之也。二则行神之位在庙门西边，当所毁宗之外，若生时出行，则为坛币告行神，告竟，车躐行坛上而出，使道中安稳如在坛。今向毁宗处出，仍得躐此行坛，如生时之出也。故云“毁宗躐行，出于大门”也。
　　○“殷道也”者，道，礼也。上三句皆是殷礼也。
　　○注“明不”至“之外”。
　　○正义曰：此谓中霤、灶、宗，所以掘中霤毁灶及宗，是明不复有事於此处也。云“周人浴不掘中霤”者，用盘承浴汁也。是以《丧大记》：“浴水用盆，沃水用枓。”沐用瓦盘。郑注云：“浴沃用枓，沐於盘中，文相变也。”案郑旨则知浴用盘也。云“葬不毁宗躐行”者，周殡於正寝，至葬而朝庙，从正门出，不毁宗也。故《士丧礼》不云“躐行”也。然周家亦不毁灶缀足，而郑注不云者，以周缀足用燕几，其文可见，故此不言耳。至於毁宗、躐行、掘中霤，周虽不为，而经文无云不掘不毁，故郑注言之也。但举首末言之，则中从可知也。云“毁宗，毁庙门之西而出”者，庙门西边墙也。云“行神之位，在庙门之外”者，以其毁宗，故云“躐行”，故知行神在庙门之外，当毁处之外也。行神於后更说。 

　 
卷八 檀弓上第三 

　卷八 檀弓上第三 　 
　　子柳之母死，子硕请具。具，葬之器用。子柳，鲁叔仲皮之子，子硕兄。
　　○硕音石。子柳曰：“何以哉？”言无其财。子硕曰：“请粥庶弟之母。”粥，谓嫁之也。妾贱，取之曰买。
　　○鬻，本又作“粥”，音育，卖也，注同。子柳曰：“如之何其粥人之母以葬其母也？不可。忠恕。既葬，子硕欲以赙布之馀具祭器。古者谓钱为泉布，所以通布货财。子柳曰：“不可，吾闻之也，君子不家於丧。恶因死者以为利。
　　○恶，乌路反。请班诸兄弟之贫者。”以分死者所矜也。禄多，则与邻里乡党。 
　　[疏]“子柳”至“贫者”。
　　○正义曰：此一节论不粥人之母及因死为利之事，各依文解之。
　　○注“子柳”至“硕兄”。正义曰：案下《檀弓》云“叔仲皮学子柳”，故知子柳是叔仲皮之子。知“子硕兄”者，以此云“子硕曰：请粥庶弟之母”，故知“子硕兄”也。
　　○注“古者”至“货财”。
　　○正义曰：解布名也，言古者谓钱为泉布，所以然者，言其通流有如水泉而遍，布货买天下货财也。而郑注《周礼》云：“藏曰泉，其行曰布，取名於水泉，其流行无不遍也。”郑又云：“泉始盖一品，周景王铸大泉而有二品，后数变易，不复识本制，至汉唯有五铢久行。”案郑此者云五铢者，其重五铢。凡十黍为一参，一参为一铢，二十四铢为一两，故钱边作“五铢”字也。郑又云：“王莽改货而异作泉布，多至十品。今存於民间多者，有货布、大泉、货泉。货布长二寸五分，广寸，首长八分有奇，广八分，其圜好径二分半，足枝长八分，其右文曰货，左文曰布，重二十五铢，直货泉二十五。大泉径一寸二分，重十二铢，文曰大泉，直十五货泉，货泉径一寸，重五铢，右文曰货，左曰泉，直一也。”案《食货志》云今世谓之笮钱是也。边犹为货泉之字，大泉即今大四文钱也，四边并有文也。货布之形，今世难识，世人或耕地犹有得者，古时一个准二十五钱也。然古又有刀。刀有二种，一是契刀，一是错刀也。契刀直五百，错刀直一千。契刀无缕，而错刀用金缕之。刀形如钱，而边作刀字形也，故世犹呼钱为钱刀也。
　　君子曰：“谋人之军师，败则死之。谋人之邦邑，危则亡之。”利己亡众，非忠也。言亡之者，虽辟贤，非义退。 
　　公叔文子升於瑕丘，蘧伯玉从。二子，卫大夫。文子，献公之孙，名拔。
　　○蘧，木又作璩，其鱼反。从，才用反，又如字。拔，皮八反，徐蒲末反。文子曰：“乐哉，斯丘也！死则我欲葬焉。”蘧伯玉曰：“吾子乐之，则瑗请前。刺其欲害人良田。瑗，伯玉名。
　　○乐音洛，下同，一读下乐，五教反。瑗，于卷反，又於原反。剌，七赐反。 
　　[疏]“公叔”至“请前”。
