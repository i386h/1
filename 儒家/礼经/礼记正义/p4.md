<!-- { "loadSidebar": true } -->
　　[疏]正义曰：案郑《目录》云：“名曰《曲礼》者，以其篇记五礼之事。祭祀之说，吉礼也。丧荒去国之说，凶礼也。致贡朝会之说，宾礼也。兵车旌鸿之说，军礼也。事长敬老、执贽纳女之说，嘉礼也。此於《别录》属《制度》。”案郑此说，则此《曲礼》篇中有含五礼之义。是以经云“祷祠祭祀”之说，当吉礼也。“送丧不由径”，“岁凶，年穀不登”，又云“大夫士去国”，如此之类，是丧荒去国之说，当凶礼也。“五官致贡曰享”，“天子当宁而立曰朝”，“相见於郤地曰会”，如此之类，是致贡朝会之说，当宾礼也。“兵车不式”，“前有水，则载青旌”，如此之类，是兵车旌鸿之说，当军礼也。“侍坐於长者”，“故君子式黄发”，“妇人之贽，椇榛枣栗”，“纳女於天子”，如此之类，是事长敬老、执贽纳女之说，当嘉礼也。必知执贽当妇人之贽者，以其《士相见》，郑《目录》以士执贽为宾礼故也。此篇既含五礼，故其篇名为《曲礼》。《曲礼》之与《仪礼》，其事是一。以其屈曲行事，则曰《曲礼》；见於威仪，则曰《仪礼》。但曲之与仪相对。《周礼》统心为号若，若总而言之，则《周礼》亦有曲名，故《艺文志》云：“帝王为政，世有损益，至周曲为之防，事为之制，故曰，经礼三百，威仪三千。”是二礼互而相通，皆有曲称也。云“上”者，对下生名。本以语多，简策重大，分为上下，更无义也。“第一”者，《小尔雅》云：“第，次也。”吕靖云：“一者，数之始。”《礼记》者，一部之大名。《曲礼》者，当篇之小目。既题《曲礼》於上，故著《礼记》於下，以配注耳。郑氏者，姓郑名玄，字康成，北海高密县人，前汉仆射郑崇八世之孙也。后汉徵为大司农，年七十四乃卒。然郑亦附卢、马之本而为之注。注者，即解书之名。但释义之人，多称为传。传谓传述为义，或亲承圣旨，或师儒相传，故云传。今谓之注者，谦也，不敢传授，直注己意而己。若然，则传之与注，各出己情。皇氏以为自汉以前为传，自汉以后为注。然王肃在郑之后，何以亦谓之传？其义非也。
　　《曲礼》曰：“毋不敬，礼主於敬。
　　○陆曰：“毋音无。《说文》云：‘止之词，其字从女，内有一画，象有奸之形，禁止之勿令奸。古人云毋，犹今人言莫也。’案‘毋’字与父母字不同，俗本多乱，读者皆朱点‘母’字以作‘无’音，非也。后放此。疑者，特复音之。”俨若思，俨，矜庄貌，人之坐思，貌必俨然。
　　○严，鱼检反，本亦作俨，同，矜庄貌。思如字，徐息嗣反。矜，君冰反。安定辞。审言语也。《易》曰：“言语者，君子之枢机。”
　　○枢，昌朱反。安民哉！此上三句可以安民，说《曲礼》者，美之云耳。 
　　[疏]正义曰：此一节明人君立治之本，先当肃心谨身，慎口之事。
　　○“《曲礼》曰”者，案下文“安民哉”，是为君上所行，故记人引《仪礼》正经“毋不敬”以下三句而为实验也。
　　○“毋不敬”者，人君行礼无有不敬，行五礼皆须敬也。“俨若思”者，俨，矜庄貌也。若，如也。思，计虑也。夫人计虑，状必端悫。今明人君矜庄之貌，如人之思也。
　　○“安定辞”者，安定，审也。辞，言语也。人君出言，必当虑之於心，然后宣之於口，是详审於言语也。
　　○“安民哉”者，但人君发举，不离口与身心，既心能肃敬，身乃矜庄，口复审慎，三者依於德义，则政教可以安民也。云“哉”者，记人美此三句者也。
　　○注“礼主於敬”。
　　○正义曰：《孝经》云：“礼者敬而已矣。”是也。又案郑《目录》云“《曲礼》之中，体含五礼”，今云“《曲礼》曰：毋不敬”，则五礼皆须敬，故郑云：“礼主於敬。”然五礼皆以拜为敬礼，则祭极敬、主人拜尸之类，是吉礼须敬也。拜而后稽颡之类，是凶礼须敬也。主人拜迎宾之类，是宾礼须敬也。军中之拜肃拜之类，是军礼须敬也。冠昏饮酒，皆有宾主拜答之类，是嘉礼须敬也。兵车不式，乘玉路不式，郑云“大事不崇曲敬者”，谓敬天神及军之大事，故不崇曲小之敬。熊氏以为唯此不敬者，恐义不然也。既云“《曲礼》曰”，“是引《仪礼》正经，若引“《春秋》曰”、“《诗》曰”之类。所引者若《冠礼》戒辞云“寿考惟祺，介尔景福”之等，今不见者，或在三千散亡之中也。
　　○注“俨矜”至“俨然”。
　　○正义曰：经唯云“俨若思”，不云“坐”，郑必知“坐思”者，案《大学》云：“定而后能静，静而后能安，安而后能虑。”虑即思，故知思必当坐也。
　　○注“审言”至“枢机”。
　　○正义曰：《论语》云：“驷不及舌。”故审言语也。“《易》曰”者，《易 系辞》之文也，故彼云：“君子出其言善，则千里之外应之，况其迩者乎！出其言不善，则千里之外违之，况其迩者乎！言行者，君子之枢机。”郑注：“枢谓户枢，机谓弩牙，户枢之发，或明或闇；弩牙之发，或中或否，以喻君子之言，或荣或辱。”引之者，证审言语之事。彼为“言行”，郑云“言语”者，既证经辞，无取於行，故变文为语也。
　　敖不可长，欲不可从，志不可满，乐不可极。四者慢游之道，桀、纣所以自祸。
　　○敖，五报反，慢也；王肃五高反，遨游也。长，丁丈反，卢植、马融、王肃并直良反。欲如字，一音喻。从，足用反，放纵也。乐音洛，皇侃音岳，极如字，皇纪力反。桀，其列反，夏之末主，名癸。纣，直丑反，殷之末主，名辛。 
　　[疏]“敖不”至“可极”。
　　○正义曰：此一节承上人君敬慎之道，此亦据人君恭谨节俭之事，故郑引桀、纣以证之。
　　○“敖不可长”者，敖者矜慢在心之名，长者行敖著迹之称。夫矜我慢物，中人不免，若有心而无迹，则於物无伤；若迹著而行用，则侵虐为甚。倾国亡家，必由乎此，故戒不可长。
　　○“欲不可从”者，心所贪爱为欲，则“饮食男女，人之大欲存焉”是也。人皆有欲，但不得从之也。
　　○“志不可满”者，六情遍睹在心未见为志。凡人各有志意，但不得自满，故《六韬》云：“器满则倾，志满则覆。”
　　○“乐不可极”者，乐者天子宫县以下，皆得有乐，但主欢心，人情所不能已，当自抑止，不可极为，故《乐记》云：“乐盈而反，以反为文。”
　　○注“四者”至“自祸”。
　　○正义曰：案《尚书》、《史记》说纣恶甚多，不可具载。皇氏云：“斮朝涉之胫，剖贤人之心，是长敖也。糟丘酒池之等，是从欲也。玉杯象箸之等，是志满也。靡靡之乐，是乐极也。桀之为恶，唯有民队涂炭，淫於妹嬉之事，虽史传不言四事，亦应俱有四者之恶，故纣焚宣室，桀放南巢，但‘天作孽，犹可违，自作孽，不可逭’，桀、纣皆自身为恶，以致灭亡，故云‘自祸’也。”
　　贤者狎而敬之，狎，习也，近也，谓附而近之，习其所行也。《月令》曰：“虽有贵戚近习。”
　　○狎，户甲反。近，附近之近，下注内不出者皆同。傶音戚，本亦作戚。畏而爱之。心服曰畏。曾子曰：“吾先子之所畏。”爱而知其恶，憎而知其善。谓凡与人交，不可以己心之爱憎，诬人之善恶。
　　○诬音无，后并同。积而能散，谓已有蓄积，见贫穷者，则当能散以周救之，若宋乐氏。
　　○蓄，敕六反。周音周。乐音岳，谓宋司城乐喜。安安而能迁。谓已今安此之安，图后有害，则当能迁。晋咎犯与姜氏醉重耳而行，近之。
　　○害如字，本亦作难，乃旦反。咎，其九反。重，直尨反。临财毋苟得，为伤廉也。
　　○为，于伪反，下“为伤”、“为近”皆同。临难毋苟免。为伤义也。
　　○难，乃旦反。很毋求胜，分毋求多。为伤平也。很，阋也，谓争讼也。《诗》云：“兄弟阋於墙。”
　　○很，胡恳反。胜，舒证反。分，扶问反。阋，呼历反，犹斗也。争，争斗之争，下文皆同。疑事毋质，质，成也。彼已俱疑，而已成言之，终不然，则伤知。
　　○知音智。直而勿有。直，正也。已若不疑，则当称师友而正之，谦也。 
　　[疏]“贤者”至“勿有”。
　　○正义曰：此一节总明爱敬安危忠信之事，各随文解之。
　　○“贤者狎而敬之”者，贤是有德成之称，狎谓近也，习也。贤者身有道艺，朋类见贤思齐焉，必须附而近之，习其德艺，侪伦易相亵慢，故戒令相敬也。
　　○注“狎习”至“近习”。
　　○正义曰：引《月令》者，案《月令》仲冬之月，禁戒妇功，不得奢慢。贵戚谓王之姑姊妹。近习谓王之所亲幸嫔御之属。言近习者，王附而近之，习其色。引之者，证贤者附而近之，习其道艺。连引贵戚，於义无所当也。
　　○“畏而爱之”。
　　○正义曰：贤者有其德行，人皆心服畏之。既有所畏，必当爱其德义，不可疏之。
　　○注“心服”至“所畏”。
　　○正义曰：引“曾子曰：吾先子之所畏”者，《孟子》云：“或问曾西曰：‘吾子与子路孰贤？’曾西蹴然曰：‘吾先子之所畏也。’”先子谓祖曾参，不在四科，
　　○而子路入四科，故曾参心服子路。引之者，证经“畏”是心服之义。
　　○“爱而知其恶，憎而知其善”。正义曰：爱谓己所亲幸，憎谓己所嫌慢。人多爱而不知其恶，憎而不知其善，故记人戒之云，凡人虽爱，必当知其心怀恶行。崔氏云：“若石碏知子厚是也。心虽憎疾，亦当知其善能。若祁奚知其解狐是也。若然，乃可审知人之贤愚。”
　　○“积而能散”。正义曰：凡人贪啬，皆好积而不好散。今谓已有蓄积，能赈乏周无，则是仁惠也。
　　○注“谓已”至“乐氏”。
　　○正义曰：引宋乐氏者，案襄二十九年《左传》云，郑国饥，子皮贷民粟，户一钟。乐氏者，宋司城官，姓乐，名喜，字子罕。宋亦饥，乐喜请於平公云：“邻於善，民之望。”请贷民粟，并使诸大夫亦贷之。今不引郑罕氏而引宋乐氏者，郑罕氏施而敛之，宋乐氏施而不敛，故晋叔向闻之曰：“郑之罕，宋之乐，施而不德，乐氏加焉。”熊氏云：“礼，家施不及国，大夫不收公利，二家皆非也。”今郑为能散者，直取一边能散之义是同，不据家施非礼之事。郑不言“是”而言“若”者，但礼与诸经事实是一，惟文字不同，郑则言“是”。若《檀弓》云：“诸侯伐秦，曹桓公卒於会。”郑注引《春秋传》云：“曹伯庐卒於师是也。”以其一事，故云“是”也。此礼本不为乐氏而作，但事类相似，引以为证，故云“若”也。
　　○“安安而能迁”。
