<!-- { "loadSidebar": true } -->
　　○慎，一本作顺。 
　　[疏]“君赐”至“同日”。
　　○正义曰：此一节论受君赐之法。
　　○“君赐车马，乘以拜。赐衣服，服以拜”者，谓受君赐，赐至则拜。至明日更乘、服所赐，往至君所又拜，敬重君恩故也。
　　○“赐，若未有命，弗敢即乘、服也”者，此使臣虽受赐於王，不敢即乘、服，当归国献其君，君命与之，则臣乃乘、服耳。若君未有命，即不敢乘、服也。
　　○“君赐”者，明受君赐拜谢之法也。
　　○“稽首”者，头至地也。“据掌”者，据，按也，谓卻右手而覆左手，按於右手之上也。“致诸地”者，致，至也。谓头及手俱至地，左手按於右手之上至地也。
　　○“酒肉之赐，弗再拜”者，亦谓君赐也。再，犹重也。酒肉轻，但初赐至时则拜，至明日不重往拜也。
　　○“凡赐，君子与小人不同日”者，“凡”，於君子、小人也。“不同日”者，慎尊卑之杂也。
　　凡献於君，大夫使宰，士亲，皆再拜稽首送之。敬也。膳於君，有荤、桃、茢，於大夫去茢，於士去荤，皆造於膳宰。膳，美食也。荤、桃、茢，辟凶邪也。大夫用荤、桃，士桃而巳。荤，姜及辛菜也。茢，菼帚也。“造於膳宰”，既致命而授之。荤，或作“焄”。
　　○荤，许云反，注“焄”同。茢音列，又音例。去，起吕反，下同。造，七报反，注同。辟，必亦反。邪，似嗟反。菼，吐敢反，郭璞云：“乌蓲也，取其苗为帚。”帚，本或作箒，之手反。大夫不亲拜，为君之答己也。不敢变动至尊。
　　○为，于伪反，下注“为其”同。 
　　[疏]“凡献”至“己也”。
　　○正义曰：此一节论臣献君之物，及致膳於尊者之义。
　　○“凡献於君”者，“凡”，於大夫、士也。谓大夫、士有食，献君法也。
　　○“大夫使宰”者，大夫尊，恐君拜已之献，故不自往，而使已膳宰往献也。
　　○“士亲”者，以士贱，不嫌君拜，故身自亲送也。
　　○“皆再拜稽首送之”者，虽大夫使人，初於家亦自拜送。而宰将命，及士自送，至於君门付小臣之时，宰及士皆再拜而送之也。
　　○“膳於君有荤桃茢”者，美食曰膳。谓天子、诸侯之臣，献孰食於君法也。恐邪气干犯，故用辟凶邪之物覆之。荤，谓姜之属也。桃，桃枝也。茢，菼帚也。
　　○“於大夫去茢”者，谓大夫之臣，以食献大夫，降於正君，除去茢，馀有荤与桃也。
　　○“於士去荤”者，谓士之臣吏，以食献士也，又去荤，唯馀桃耳。
　　○“皆造於膳宰”者，皆，皆於君大夫士也。造，至也。膳宰，主饮食官也。献孰食者，操酱齐以致命，致命竟而以所献之食，悉付主人之食官也。
　　○“大夫不亲拜，为君之答已也”者，解大夫所以不自献义也。自献，则屈动君拜答已也，故不亲也。
　　大夫拜赐而退，士待诺而退，又拜，弗答拜。小臣受大夫之拜，复以入告，大夫拜，便辟也。
　　○复，扶又反，下“不复”同。辟音避，下“辟尊者”同。大夫亲赐士，士拜受，又拜於其室。衣服弗服以拜。异於君惠也。拜受，又就拜於其家，是所谓“再拜”也。敌者不在，拜於其室。谓来赐时不见也，见则不复往也。
　　○敌，本又作適，音狄。凡於尊者有献，而弗敢以闻。此谓献辞也。《少仪》曰：“君将適他，臣若致金玉货贝於君，则曰：‘致马资於有司。’”是其类也。士於大夫不承贺。下大夫於上大夫承贺。承，受也。士有庆事，不听大夫亲来贺已，不敢变动尊也。
　　○听，天丁反。亲在，行礼於人称父。人或赐之，则称父拜之。事统於尊。 
　　[疏]“大夫”至“拜之”。
　　○正义曰：此一节明尊卑受赐拜谢之礼。各随文解之。
　　○“大夫拜赐而退”者，大夫往拜，至於门外，告君之小臣，小臣受其辞，入以白君，小臣亦入，大夫乃拜之。拜竟则退，不待白报，恐君召进答已故也。“士待诺而退”者，君不拜士，士故於外拜，拜竟，又待小臣传君之报诺，出以退。
　　○“又拜”者，小臣传君诺出，则士又拜君之诺报也。
　　○“弗答拜”者，谓君不答士拜也。
　　○“大夫亲赐士，士拜受，又拜於其室”者，初亦即拜受，又往彼家拜也。
　　○“衣服弗服以拜”者，得君赐服，服以拜，大夫轻，故不服其所赐而往拜之也。
　　○注“拜受”至“拜也”。
　　○正义曰：“所谓再拜也”者，前云“酒肉之赐弗再拜”，此非酒肉赐，故“再拜也”。
　　○“敌者不在，拜於其室”。
　　○其室，献者之家也。敌者相献，若当时主人在，则主人拜受，不复往彼家拜也。若献时主人不在，所留物置家，主人还，必往彼家拜谢献也。若朋友，则《论语》云：“朋友之馈，非祭肉不拜也。”
　　○“凡於尊者有献，而弗敢以闻”者，凡，谓贱者也，谓臣有献於君，士有献於大夫也。“不敢以闻”者，谓有物以献尊者，其辞不敢云“献闻於尊者”，但当云“致马资於有司”，及“赠从者”之属也。
　　○注“此谓”至“类也”。
　　○正义曰：引《少仪》者，证“不敢闻”也。他，他国也。君或朝天子，或往朝诸侯，若臣有金玉货贝物献君，当但云“致马资於有司”，不敢言献君也。言君尊恒足，应无所乏故也。
　　○“士於大夫不承贺”者，承，受也。“不受贺”者，谓士有庆事，不听大夫亲来贺已，不敢变动尊者故也。
　　○“下大夫於上大夫承贺”者，尊相近，故受也。
　　礼不盛，服不充。礼盛者服充，大事不崇曲敬。故大裘不裼，乘路车不式。谓祭天也。《周礼》，王祀昊天上帝，则服大裘而冕，乘玉路。或曰“乘兵车不式”。 
　　[疏]“礼不”至“不式”。
　　○正义曰：此一节明礼盛者不崇小敬。
　　○“礼不盛，服不充”者，充，犹袭也。服袭是充美於内，唯盛礼乃然也。故聘及执玉龟皆袭，是为盛礼故也。“故大裘不裼”者，证礼盛服充时也。郊礼盛，服大裘，则无别衣裼之，是不见美也。
　　○“乘路车不式”者，路车，谓玉路，郊天车也。不式，谓乘车从门闾过不式，亦是礼盛不为曲敬之例也。
　　父命呼，唯而不诺，手执业则投之，食在口则吐之，走而不趋。至敬。
　　○唯，于癸反，徐以水反。亲老，出不易方，复不过时不可以忧父母也。易方，为其不信已所处也。复，反也。亲瘠，色容不盛，此孝子之疏节也。言非至孝也。瘠，病也。王季有疾，文王色忧，行不能正履。
　　○瘠，才细反。父没而不能读父之书，手泽存焉尔。母没而杯圈不能饮焉，口泽之气存焉尔。孝子见亲之器物，哀恻不忍用也。圈，屈木所为，谓卮、匜之属。
　　○圈，起权反，注同。卮音支。匜，以支反。 
　　[疏]“父命”至“焉尔”。
　　○正义曰：此一节明子事亲之礼。
　　○“父命呼”者，父召子也。命，谓遣人呼，非谓自唤也，亦云为父命所呼也。
　　○“唯而不诺”者，应之以“唯”，而不称“诺”，“唯”恭於“诺”也。“手执业则投之，食在口则吐之”者，急趍父命，故投业、吐食也。
　　○“走而不趍”者，趍，疾趍也。但急走往而不暇疾趍也。
　　○“亲老，出不易方”者，方，常也。若启往甲，则不得往乙也。若觅不见，则老人易忧愁也。
　　○“复不过时”者，复，还也。假旦启云日中还，不得过中。谓若屡易方，亲忽须见之，则不复信己得往常处也。此云老者。若亲未老，子出，或苟有碍，则亦许易方、过期也。而《论语》云“父母在，不远游，游必有方”，亦当谓老者耳。
　　○“亲瘠”者，瘠，病也。谓父母病也。
　　○“色容不盛”者，谓亲之病，孝子当忧愁危惧，行不能正履也。今亲病唯色容不充盛而已，不能憔悴忧愁危惧，此乃是孝子疏简之节，言孝心不笃也。
　　○“父没而不能读父之书，手泽存焉尔”者，此孝子之情，父没之后，而不忍读父之书，谓其书有父平生所持手之润泽存在焉，故不忍读也。
　　○“母没而杯圈不能饮焉，口泽之气存焉尔”者，言孝子母没之后，母之杯圈，不忍用之饮焉，谓母平生口饮润泽之气存在焉，故不忍用之，经云“不能”者，谓不能忍为此事。书是男子之所有，故父言“书”。杯圈是妇人所用，故母言“杯圈”也。
　　君入门，介拂闑，大夫中枨与闑之间，士介拂枨。此谓两君相见也。枨，门楔也。君入必中门，上介夹闑，大夫介、士介雁行於后，示不相沿也。君若迎聘客，摈者亦然。
　　○介音界，下及注同。闑，鱼列反，门橛也。枨，直衡反，门楔也，谓两旁木。楔，徐古八，反皇先结反。行，户刚反。沿，悦宣反。
　　○宾入不中门，不履阈，辟尊者所从也。此谓聘客也。阈，门限。
　　○阈音域，又况域反。公事白闑西，聘、享也。私事自闑东。觌、面也。 
　　[疏]“君入”至“闑东”。
　　○正义曰：此一节论两君朝聘，卿大夫入门之仪。各依文解之。
　　○“君入门”者，此一经明朝法也。入门，谓入大门也。君必中门。
　　○“介拂闑”者，介，谓上介稍近君，故“拂闑”。
　　○“大夫中枨与闑之间”者，大夫之介徵远於闑，故当“枨与闑之间”。
　　○“士介拂枨”者，士介卑，去闑远，故“拂枨”。闑，谓门之中央所竖短木也。枨，谓门之两旁长木，所谓门楔也。介者，副也。
　　○注“此谓”至“亦然”。
　　○正义曰：以经云“君入门”，故知“两君相见”也。云“雁行於后，示不相沿也”者，雁行，参差节级。崔氏、皇氏并云：“君‘必中门’者，谓当枨闑之中，主君在闑东，宾在闑西。主君上摈在君之后，稍近西而拂闑；宾之上介在宾之后，稍近东而拂闑；大夫摈、介各当君后，在枨闑之中央。”义或当然，今依用之。
　　○“宾入不中门，不履阈”者，前经明朝，此经明聘。“宾入”者，宾谓聘宾也。“不中门”，谓不当闑西枨闑之中央也，而稍东近闑也。
　　○“不履阈”者，阈，门限。足不履践门限之上。以言“宾入不中门”，故注云“谓聘客也”。
　　○“公事自闑西”者，谓行聘享之礼。聘享是奉君命而行，故谓之“公事”。“自闑西”，用宾礼也。
　　○“私事自闑东”者，谓私觌私面，非行君命，故谓之“私事”。“自闑东”者，从臣礼，示将为主君之臣也。
　　君与尸行接武，尊者尚徐。蹈半迹。
