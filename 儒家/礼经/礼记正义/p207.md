<!-- { "loadSidebar": true } -->
　　皮弁以日视朝，遂以食。日中而馂，奏而食。日少牢，朔月大牢。馂，食朝之馀也。奏，奏乐也。
　　○馂音俊。五饮：上水，浆、酒、醴、酏。上水，水为上，馀其次之。
　　○酏，以支反。卒食，玄端而居。天子服玄端燕居也。动则左史书之，言则右史书之。其书，《春秋》、《尚书》其存者。御瞽几声之上下。瞽，乐人也。几，犹察也。察其哀乐。
　　○瞽音古。上，时掌反。哀乐音洛。年不顺成，则天子素服，乘素车，食无乐。自贬损也。 
　　[疏]“皮弁”至“无乐”。
　　○正义曰：此一节明天子每日视朝皮弁食之礼。“遂以食”者，既著皮弁视朝，遂以皮弁而朝食，所以敬养身体，故著朝服。
　　○“日中而馂”者，至日中之时，还著皮弁而馂朝之馀食。
　　○“奏而食”者，言馂馀之时，奏乐而食。馂尚奏乐，即朝食奏乐可知也。
　　○“朔月大牢”者，以月朔礼大，故加用大牢。按《郑志》赵商问：“《膳夫》云‘王日一举，鼎十有二，物皆有俎’，有三牲备。商按：《玉藻》天子之食，日少牢，朔月大牢。礼数不同，请问其说。郑答云：“《礼记》，后人所集，据时而言。或诸侯同天子，或天子与诸侯等，所施不同。故郑据《王制》之法，与周异者多，当以经为正。”如郑此言，《记》多错杂，不与经同。按《王制》云“诸侯无故不杀牛”，及《楚语》云：“天子举以大牢，祀以会。”孔晁云：“四方来会，助祭也。”又云：“诸侯举以特牛，祀以大牢。大夫举以特牲，祀以少牢。士食鱼炙，祀以特牲。庶人食菜，祀以鱼。”此等与《周礼》及《玉藻》或合或否，异人之说，皆不可以礼论。按《周礼 大司乐》云：“王大食，令奏钟鼓。”郑注云“大食，朔月月半”是也。《周礼》六饮，此以下五饮，亦非周法也。
　　○注“其书”至“存者”。
　　○正义曰：经云“动则左史书之”，《春秋》是动作之事，故以《春秋》当左史所书。左阳，阳主动，故记动。经云“言则右史书之”，《尚书》记言诰之事，故以《尚书》当右史所书。右是阴，阴主静故也。《春秋》虽有言，因动而言，其言少也。《尚书》虽有动，因言而称动，亦动为少也。《周礼》有五史，有内史、外史、大史、小史、御史，无左史、右史之名者，熊氏云：“按《周礼 大史之职》云：‘大师，抱天时，与大师同车。’又襄二十五年《传》曰：‘大史书曰：崔杼弑其君。’是大史记动作之事，在君左厢记事，则大史为左史也。按《周礼》‘内史掌王之八枋’，其职云：‘凡命诸侯及孤卿大夫，则策命之。’僖二十八年《左传》曰：‘王命内史叔兴父，策命晋侯为侯伯。’是皆言诰之事，是内史所掌在君之右，故为右史。是以《酒诰》云：‘矧大史友，内史友。’郑注：‘大史、内史，掌记言记行。’是内史记言，大史记行也。此论正法，若其有阙，则得交相摄代，故《洛诰》史逸命周公伯禽，服虔注文十五年传云：‘史佚，周成王大史。’襄三十年，郑使大史命伯石为卿，皆大史主爵命，以内史阙故也。以此言之，若大史有阙，则内史亦摄之。按《觐礼》，赐诸公奉箧服，大史是右者，彼亦宣行王命，故居右也。此论正法，若春秋之时，则特置左、右史官，故襄十四年左史谓魏庄子，昭十二年楚左史倚相。《艺文志》及《六艺论》云：‘右史纪事，左史记言。’与此正反，於传记不合，其义非也。”
　　○“御瞽几声之上下”，御者，侍也。以瞽人侍侧，故云“御瞽”。“几声之上下”，几，察也。瞽人审音，察乐声上下哀乐，若政和则乐声乐，政酷则乐声哀。察其哀乐，防君之失。
　　○“天子素服乘素车”者，此由“年不顺成”，则天子恒素服素车，食无乐也。若大札大灾，则亦素服，故《司服》云“大札大荒，大灾素服”。此是天子诸侯罪己之义，故素服。此素服者，谓素衣，故下文“诸侯年不顺成，君衣布”，与此互文也。若其臣下，即不恒素服，唯助君祷请之时乃素耳。故《司服》云：士服“玄端素端”。注云：“素端者，为札、荒，有所祷请也。”
　　诸侯玄端以祭，祭先君也。端，亦当为“冕”，字之误也。诸侯祭宗庙之服，唯鲁与天子同。裨冕以朝，朝天子也。裨冕：公衮，侯伯鷩，子男毳也。
　　○裨，婢支反。鷩，必列反。毳，昌锐反。皮弁以听朔於大庙，皮弁，下天子也。
　　○大音泰，后“大庙”同。下，户嫁反。朝服以日视朝於内朝。朝服，冠玄端素裳也。此内朝，路寝门外之正朝也。天子、诸侯皆三朝。朝，辨色始入。群臣也。入，入应门也。辨，犹正也、别也。
　　○辨，如字，徐扶免反。别，彼列反。君日出而视之，退適路寝听政，使人视大夫，大夫退，然后適小寝释服。小寝，燕寝也。释服，服玄端。又朝服以食，特牲，三俎，祭肺，食必复朝，服所以敬养身也。三俎：豕、鱼、腊。
　　○复，扶又反。夕深衣，祭牢肉。祭牢肉，异於始杀也。天子言“日中”，诸侯言“夕”；天子言“馂”，诸侯言“祭牢肉”，互相挟。
　　○挟，户颊反。朔月少牢，五俎四簋。五俎，加羊与其肠胃也。朔月四簋，则日食粱、稻，各一簋而已。
　　○簋音甫，本或作簋。<月胃>也音胃。子卯稷食菜羹。忌日贬也。
　　○食音嗣。夫人与君同庖。不特杀也。
　　○庖，步交反，徐扶交反，下同。 
　　[疏]“诸侯”至“同庖”。
　　○正义曰：此一节论诸侯自祭宗庙及朝天子，自视朝食饮牢馔之礼，与天子不同之事。
　　○注“祭先”至“子同”。
　　○正义曰：知“祭先君”者，与“上天子龙卷以祭”其文相类，故知“祭先君”也。云“端，亦当为冕”者，以玄端贱於皮弁，下文“皮弁听朔於大庙”，不应玄端以祭先君，故知亦当为玄冕。云“唯鲁与天子同”者，按《明堂位》云“君卷冕立于阼，夫人副袆立于房中”是也。熊氏云：“此谓祭文王周公之庙，得用天子之礼。其祭鲁公以下，则亦玄冕。故《公羊》云：‘周公白牡，鲁公骍犅，群公不毛。’是鲁公以下，与周公异也。二王之后，祭其先王，亦是用以上之服。二王之后不得立始封之君庙，则祭微子以下亦玄冕。”
　　○注“朝天”至“毳也”。
　　○正义曰：知“朝天子”者，按《觐礼》云：“侯氏裨冕。”郑注：“裨之为言埤也。天子六服，大裘为上，其馀为裨，是以总云裨冕。”
　　○注“皮弁，下天子也”。
　　○正义曰：以天子用玄冕，诸侯用皮弁，故云“下天子”也。此诸侯听朔於大庙。熊氏云：“周之天子，于洛邑立明堂，唯大享帝就洛邑耳。”其每月听朔，当在文王庙也，以文王庙为明堂制故也。此听朔於大庙，《穀梁传》云：“诸侯受乎祢庙，与礼乖，非也。”凡每月以朔告神，谓之告朔。即《论语》云“告朔之饩羊”是也。则于时听治此月朔之事，谓之“听朔”，此《玉藻》文是也。听朔，又谓之“视朔”，文十六年“公四不视朔”是也。告朔，又谓之告月，文六年“闰月不告月”是也。行此礼，天子於明堂，诸侯於大祖庙。讫，然后祭於诸庙，谓之朝享，《司尊彝》云“朝享”是也。又谓之“朝庙”，文六年云“犹朝于庙”是也。又谓之“朝正”，襄二十九年“释不朝正于庙”是也。又谓之“月祭”，《祭法》云“皆月祭之”是也。
　　○注“朝服”至“三朝”。
　　○正义曰：按《王制》云：“周人玄衣而养老。”注云：“玄衣素裳，天子之燕服，为诸侯朝服。”彼注云“玄衣”，则此“玄端”也。若以素为裳，则是朝服。此朝服素裳，皆得谓之玄端，故《论语》云“端章甫”，注云：“端，玄端，诸侯朝服。”若上士以玄为裳，中士以黄为裳，下士以杂色为裳，天子、诸侯以朱为裳，则皆谓之玄端，不得名为朝服也。云“此内朝，路寝门外之正朝也”者，以下文云“君日出而视之，退適路寝”，故知此路寝，门外朝也。云“天子、诸侯皆三朝”者，《大仆》云“掌燕朝之服位”，注云“燕朝，朝於路寝之庭”，是一也；《司士》云“正朝仪之位”，注云“此王日视朝事於路门外”，是二也；《朝士》云“掌外朝之法”，注云“外朝在库门之外，皋门之内”，是三也。“诸侯三朝”者，《文王世子》云“公族朝於内朝”，路寝朝，是一也；《世子》又云“其在外朝，司士为之”，与此“视朝於内朝”，皆谓路寝门外每日视朝，是二也；此但云“内朝”，对中门外朝谓为内也，《文王世子》云“外朝”者，对路寝庭为外，此据路寝门外而称“内朝”，明知中门之外别更有朝也。诸侯三门，是中门外大门内又有外朝，是三朝也。巳具於《文王世子》疏。
　　○注“群世”至“门也”。
　　○正义曰：应门之内，则路门之外，谓寻常诸侯中门为应门，外有皋门。若鲁则库雉路，入者则入雉门也。
　　○注“释服，服玄端”。
　　○正义曰：此经文据君，故“服玄端”也。若卿、大夫释服，服深衣也。
　　○注“食必”至“鱼腊”。
　　○正义曰：此经云朝服以食，谓释服之后，将食之时。“又”者，又如朝时服“朝服以食”。然则上天子云“遂以食”者，亦退於小寝释服，至将食之时又朝服，互相明也。云“三俎：豕、鱼、腊”者，约《特牲礼》，故知豕、鱼、腊也。
　　○注“祭牢”至“相挟”。
　　○正义曰：早起初杀之时，将食，先祭肺。以周人重肺，至夕将食之时，切牢肉为小段而祭之，故云“异於始杀”也。云“互相挟”者，以天子言日中，诸侯亦当有日中；诸侯言夕，则天子亦言夕；天子言馂，则诸侯亦馂；诸侯言祭牢肉，则天子亦祭牢肉。以诸侯之夕挟天子日中，故云“互相挟”。
　　○注“五俎”至“而已”。
