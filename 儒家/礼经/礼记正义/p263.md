<!-- { "loadSidebar": true } -->
　　○正义曰：经云“郑音好滥，宋音燕女”，其事是一，而为别音者，滥窃，非已俦匹，别相淫窃；燕女，谓己之妻妾燕安而已，所以别好滥也。上云“郑、卫之音”，则郑、卫亦淫声也。又此云“四者皆淫於色”，是卫与齐皆有淫声也。而经唯云“卫音趋数烦志，齐音敖辟乔志”，都不云“女色”者，按《诗》有桑中、淇上，是淫佚可知，则淫佚之外，更有促速敖辟。推此而言，齐诗有哀公荒淫怠慢，襄公淫於妹，亦女色之外，加以傲辟骄志也，故总谓之“溺音”也。
　　○注“《春秋传》曰：怀与安，实败名”者，僖二十三年《左氏》之文，齐女姜氏劝重耳出奔也。
　　“《诗》云‘肃雍和鸣，先祖是听。’夫肃，肃敬也。雍，雍和也。夫敬以和，何事不行？”言古乐敬且和，故无事而不用，溺音无所施。 
　　[疏]“《诗》云”至“不行”。
　　○正义曰：此一节，子夏重为文侯明正乐敬和之事，所以劝励文侯用古乐也。此《诗 周颂 有瞽》之篇。肃，敬也。雍，和也。言乐音敬和而鸣，先祖之神，听而从之。若能敬和，施设於政教，何事不行也？
　　“为人君者，谨其所好恶而已矣。君好之，则臣为之。上行之，则民从之。《诗》云：‘诱民孔易。’此之谓也。”诱，进也。孔，甚也。言民从君所好恶，进之於善无难。
　　○易，以豉反。 
　　[疏]“为人”至“谓也”。
　　○正义曰：此经明子夏既劝文侯所好古乐，又谨慎行之，以此化民，无不从也。引“《诗》云：诱民孔易”者，此厉王《大雅 板》之篇也。诱，进也。孔，甚也。言在上教道於民甚易也，但己行於上，则民化之於下。《诗》之所云，则此之谓也。
　　○注“诱，进也。孔，甚也”。
　　○正义曰：“诱，进也”，《释诂》文。“孔，甚也”，《释言》文也。
　　然后圣人作为鼗、鼓、椌、楬、埙、篪。此六者，德音之音也。六者为本，以其声质也。椌、楬谓柷、敔也。埙、篪，或为簨、虡。
　　○鼗音桃。椌，苦江反，柷也。楬，苦瞎反，敔也。埙，许袁反。篪，直支反。柷，昌六反。圉，本又作敔，鱼吕反。簨，恤尹反。虡音巨。然后锺、磬、竽、瑟以和之，干、戚、旄、狄以舞之。此所以祭先王之庙也，所以献、酬、酳、酢也，所以官序贵贱各得其宜也，所以示后世有尊卑长幼之序也。官序贵贱，谓尊卑，乐器列数有差次。
　　○竽音于。和如字，徐胡卧反。酬，市由反。酳音胤，又仕觐反。酢音昨。长，丁丈反。 
　　[疏]“然后”至“序也”。
　　○正义曰：上经言人君谨慎所好恶以诱人，故此一节论圣人作为乐器道德之音，以示后世也。
　　○正义曰：此六者，德音之音也”者，言此鼗、鼓、椌、楬、埙、篪，其声质素，是道德之音，以尚质故也。
　　○“然后锺、磬、竽、瑟以和之，干、戚、旄、狄以舞之”者，既用质素为本，然后用此锺、磬、竽、瑟华美之音以赞和之，使文质相杂。干，楯也。戚，斧也。狄，羽也。声既文质备足，又用干、戚、旄、羽以舞动之。
　　○正义曰：此所以祭先王之庙也”者，以前云郑、宋、齐、卫四者为祭祀之所不用，故此云六器为道德之音，四器之和，文武之舞，并可在於宗庙之中奏之，若乐九变而鬼神格也。
　　○“所以献、酬、酳、酢也”者，又用於宗庙中接纳宾客也，“宾入而奏《肆夏》，及卒爵而乐阕，孔子屡叹之”是也。
　　○“所以官序贵贱，各得其宜也”者，又用乐体别尊卑於朝廷，使各得其宜也。天子八佾，诸侯六佾，是也。
　　○“所以示后世有尊卑长幼之序也”者，闻乐知德，及施于子孙，是示后世。又宗族长幼同听之，莫不和顺；闺门之内，父子兄弟同听之，莫不和亲，是长幼之序也。
　　○注“椌、楬”至“簨虡”。
　　○正义曰：按郑注《诗 有瞽》篇云：“柷，形如漆筒，中有椎。”“敔，状如伏虎，背上有二十四龃龉。”又郑司农注《笙师》云：“篪，七室。”埙，六孔，郑云：“埙，烧土为之，大如雁卵。鼗，如鼓而小，持其柄摇之，旁耳自击。”鼓，革也，椌、楬，木也，其声质素，故周语单穆云：“革木一声。”注云“一声，无宫商清浊”是也。
　　“锺声铿，铿以立号，号以立横，横以立武。君子听锺声，则思武臣。号，号令。所以警众也。横，充也，谓气作充满也。
　　○铿，古耕反，徐苦庚反。号，胡到反。横，古旷反，充也，下及注同。 
　　[疏]“锺声”至“武臣”。
　　○正义曰：此一节论乐器之声各别，君子之听，思其所用之臣，各随文解之。
　　○“锺声铿”者，言金锺之声，铿铿然矣。
　　○“铿以立号”者，言铿是坚刚，故可以兴立号令也。
　　○“号以立横”者，谓横气充满也，若号令威严，则军士勇敢而壮气充满。崔氏云：“若严正立号，则其号必充满於万物矣。”
　　○“横以立武”者，言壮气充满，所以武事可立也。崔氏云：“若教令充遍，则武矣。”
　　○“君子听锺声，则思武臣”者，君子，谓识乐之情者，所以闻声达事，锺既含号令立武，故听之而思武臣也。
　　石声磬，磬以立辨，辨以致死。君子听磬声，则思死封疆之臣。石声磬，磬当为罄，字之误也。辨，谓分明於节义。
　　○磬，依注音罄，口挺反，一音口定反。听磬，口定反。疆，居良反，下“是疆”同。 
　　[疏]“石声”至“之臣”。
　　○此一经明石声。磬者，石磬也。磬是乐器，故读声音罄然矣。其声能和，故次锺也。言磬轻清响矣，叩其磬，则其声之罄罄然也。
　　○“磬以立辨”者，辨，别也。崔云：“能清别於众物，则分明辨别也。”
　　○“辨以致死”者，既各有部分，不相侵滥，故能使守节者致死矣。若诸侯死社稷，大夫死众，士死制之属也。崔云：“若能明别於节义，则不爱其死也。”
　　○“君子听磬声，则思死封疆之臣”者，言守分不移，即固封疆之义矣。磬含守分，故听其声而思其事也。
　　○注“石声”至“误也”。
　　○正义曰：读磬为罄者，其字下著石，乐器之磬；其下著缶，是罄然之罄。今经云“石声磬”，恐是乐器，故读为罄，取声音罄罄然。
　　丝声哀，哀以立廉，廉以立志。君子听琴瑟之声，则思志义之臣。廉，廉隅。 
　　[疏]“丝声”至“之臣”。
　　○此一经明丝声哀者。哀，谓哀怨也，谓声音之体婉妙，故哀怨矣。
　　○“哀以立廉”者，廉，谓廉隅。以哀怨之，故能立廉隅，不越其分也。
　　○“廉以立志”者，既不越分，故能自立其志。
　　○“君子听琴瑟之声，则思志义之臣”者，言丝声舍志不可，犯故闻丝声而思其事也。
　　竹声滥，滥以立会，会以聚众。君子听竽、笙、箫、管之声，则思畜聚之臣。“滥”之意，犹揽聚也。会，犹聚也。聚，或为最。
　　○滥，力敢反，下及注皆同。会，户外反，及古外反，下同。畜，敕六反。揽，力敢反。 
　　[疏]“竹声”至“之臣”。
　　○此一经明“竹声滥”者，滥，犹揽也。言竹声揽然有积聚之意也。
　　○“滥以立会”者，以竹声既揽聚，故能立会矣。
　　○“会以聚众”者，以合会而能聚其众也。
　　○“君子听竽、笙、箫、管之声，则思畜聚之臣”者，亦闻其音而思其事也。笙以匏为之，而在竹声之中者，但笙以匏为体，插竹於匏，匏竹兼有，故笙文在竹也。
　　鼓鼙之声讙，讙以立动，动以进众。君子听鼓鼙之声，则思将帅之臣。闻讙嚣，则人意动作。讙或为欢，动或为勋。
　　○鼙，步西反。讙，呼端反，又音喧。将，子亮反，下注“大将”、下“将帅”同。帅，本又作率，用类反，下“将帅”同。嚣，许骄反，又五羔反。 
　　[疏]“鼓鼙”至“之臣”。
　　○正义曰：此一经明鼓鼙之声讙者，讙，谓讙嚣也，其声讙杂矣。
　　○“讙以立动”者，以其声讙，故使人意动作也。
　　○“动以进众”者，以动作，故能进发其众也。
　　○“君子听鼓鼙之声，则思将帅之臣”者，将帅，众，聚也。言鼓能进众，故闻其声而思其事也。不云“鼗”而云“鼙”者，广其类也。
　　○注“闻讙嚣，则人意动作”。
　　○正义曰：是声能感动於人也。如郑此言，则五者之器，皆据其声。声各不同，立事有异，事随声起，是声能立事也。皇氏用崔氏之说，云“钟声为兑，石声为乾，丝声为离，竹声为震，鼓鞞为坎”，妄取五方之义，弃其五器之声，背经违注，曲为杂说。言及於数，非关义理，又无明文，今并略而不用也。
　　君子之听音，非听其铿鎗而已也，彼亦有所合之也。”以声合成己之志。
　　○鎗，七羊反，又吐衡反，徐敕庚反。 
　　[疏]“君子”至“合之也”。
　　○正义曰：此一经总结上文五者，言君子之听音声，非徒听其音声铿鎗而已彼谓乐声亦有合成巳之志意也。崔氏云：“但释五音。八卦属四方四维之音，所以皆应，与四方同。所以应同者，四维处四方之间，四方皆五行相生。水生木，匏同竹音。木生火，木音同丝。火生土，土不当於方。土生金，土处金火之间，土音属金。金生水，石不可属於水，故不同於革，而不同者，以乾为君父，君父之音不可属於人，故不同於革，而磬别有所感。乾为天，坤为地。天既不属人，坤所以不别出者，为坤卑故也。”今按崔氏此说浮虚，体例不等，上下混杂，记人之意，不应如此。郑注无文，不可附会。今略存崔氏之义，贤者择焉。今谓八音，唯论五者，以锺与武臣相会，石与死封疆相将，丝与志义是同，竹与畜聚相类，鼓鼙与将帅同等，故五器而有五事。其匏与土、木不同，无此五器之象，故记者不言。
　　宾牟贾侍坐於孔子，孔子与之言，及乐，曰：“夫《武》之备戒之已久，何也？”对曰：“病不得其众也。”《武》，谓周舞也。备戒，击鼓警众。病，犹忧也，以不得众心为忧，忧其难也。
　　○牟，亡侯反。坐，才卧反，又如字。 
　　[疏]“宾牟”至“众也”。
　　○正义曰：此一经，《别录》是“宾牟贾问”章，自此以下至“不亦宜乎”，总是宾牟贾与夫子相问答之事。今各依文解之。
　　○“宾牟贾侍坐於孔子”者，姓宾牟，名贾，侍坐於孔子。
　　○“孔子与之言，及乐”者，孔子与宾牟贾言说，初论他事，次及於乐。
