<!-- { "loadSidebar": true } -->
　　○正义曰：此论人子之法也。“税人”谓以物遗人也。未仕未尊，则亦不敢专家财饷人也。“如税人”，谓已仕者也，虽得遗人，亦当必称父兄以将遗之。
　　士备入而后朝夕踊。备犹尽也。国君之丧，嫌主人哭，入则踊。 
　　[疏]“士备”至“夕踊”。
　　○正义曰：此一节论君丧，群臣朝夕哭踊之事。备，尽也。国君丧，群臣则朝夕即位哭踊。嗣君孝子虽先入即位哭，必待诸臣皆入列位毕后，乃俱踊者也。士卑最后，故举士入为毕也。所入有前后，而相待踊者，孝子哀深，故前入也，踊须相视为节，故俟齐也。
　　祥而缟。缟冠，素纰也。
　　○缟，古老反，注同。纰，避支反。是月禫，徙月乐。言禫明月可以用乐。
　　○禫，大感反。乐音岳。 
　　[疏]“祥而”至“月乐”。
　　○正义曰：祥，大祥也。“缟”谓缟冠，大祥日著之，故《小记》除成丧者，其祭朝服缟冠是也。
　　○“是月禫，徙月乐”者，《郑志》曰：“既禫徙月而乐作，礼之正也。孔子五日弹琴，自省乐，哀未忘耳。逾月可以歌，皆自身逾月所为也。此非当月所受乐名。既禫，始得备乐，而在心犹未忘能欢，徙月之乐极欢也。哀杀有渐，是以乐亦随之也。”
　　君於士有赐帟。帟，幕之小者，所以承尘，赐之则张於殡上。大夫以上，幕人职供焉。
　　○帟音亦。共音恭，本亦作供。 
　　[疏]“君於士有赐帟”。正义曰：赐，惠赐也。帟者，幕之小者也。大夫以上丧，则幕人职供之也。士唯有君恩赐之，乃得有帟也。 

  
　 
卷九 檀弓下第四 

　卷九 檀弓下第四 　 
　　[疏]正义曰：案郑《目录》云：“义同前篇，以简策繁多，故分为上下二卷。”
　　君之適长殇，车三乘。公之庶长殇，车一乘。大夫之適长殇，车一乘。皆下成人也。自上而下，降杀以两，成人遣车五乘，长殇三乘，下殇一乘，尊卑以此差之。庶子言公，卑远之。传曰：“大功之殇小从上。”
　　○適，丁历反，下及下“適室”同。长殇，丁丈反，下及注同：下式羊反。乘，绳证反，下及注同。皆下，户嫁反。杀，色戒反。遣，弃战反。差，初隹反，又初宜反。远，于万反。 
　　[疏]“君之”至“一乘”。
　　○正义曰：此一节论诸侯及卿大夫之子送葬遣车之数。
　　○“君”者，五等诸侯也。今此谓诸侯適子在长殇而死，故云“君之適长殇”也。“车三乘”者，遣车也。葬柩朝庙毕，将行，设遣奠竟，取遣奠牲体臂臑，折之为段，用此车载之，以遣送亡者，故谓之遣车。然遣车之形甚小，《周礼 巾车》云：“大丧饰遣车郑云：“使人以次举之以如墓也。又杂记遣车视牢具置于四隅郑云：“四隅，郭中之四隅。”以此而推，故知小也。所以必须遣车者，《杂记》云：“大飨既飨，卷三牲之俎，归于宾馆，父母而宾客之、所以为哀也。”是言父母方将远去，亦如宾客之义，所以载牲体送之也。但遣车之数，贵贱不同。若生有爵命车马之赐，则死有遣车送之，诸侯七乘，大夫五乘，此后有明文。郑惟诸侯既七乘，降杀宜两，则国王宜九乘，士三乘也。今此所明并是殇未成人，未有爵命车马之赐而得遣车者，言其父有之，得与子也。王九乘，若適子成人，则应七乘，在长殇而死，则五乘。中殇从上亦五乘，下殇，三乘也。若有国王庶子成人，则应五乘，长殇中殇三乘，下殇一乘也。诸侯既自得七乘，其適子成人五乘，长殇三乘，故“君之適长殇，车三乘”也。中则从上，若下殇则一乘也。
　　○“公之庶长殇，车一乘”者，公亦诸侯也。適长殇既三乘，庶子若成人乃三乘，而长殇则一乘，故云“车一乘”也。中殇亦从上，若下殇则无。“大夫之適长殇，车一乘”者，大夫自得五乘，適子成人三乘，长殇降二，故一乘也。中殇从上，亦一乘。若下殇及庶殇并不得也。案下注云：“人臣赐车马，乃得有遣车。”礼：三命始赐车马。然诸侯大夫再命而下，则不合有遣车。今大夫適子长殇得有遣车一乘者，以其身为大夫，德位既重，虽未三命，得有遣车，约郑注《杂记》云，则士无遣车。礼，天子上士三命，得有车马之赐，而云“士无遣车”者，谓诸侯之士及天子中士、下士也。但丧礼质略，天子之臣与诸侯之臣命数虽殊，丧礼不异，故郑云大夫以上乃有遣车。文主天子大夫，其实兼诸侯大夫也。郑以士无遣车者，文王诸侯之士，其实亦兼天子中、下士也。诸侯及大夫之子。”熊氏云：“人臣得车马赐者，遣车得及子。若不得车马赐者，虽为大夫，遣车不得及子。”案此经云“大夫之適长殇，车一乘”，则大夫之身五乘。下云：“大夫五个，遣车五乘。”二文兆墁，但此总为殇而言之，故言其子。下文为晏子大俭，故举国君及大夫之身，本无及子不及子之义，横生异意，无所证据，熊氏非也。《杂记》云：“遣车视牢具。”则遣车一乘，当苞一个，士无遣车，《既夕礼》苞三个者，亦是丰小杀大礼之义。若服虔之意，“视牢具”者，视饔饩牢具。故襄二十五年崔杼葬庄公，“下车七乘”，服注云：“上公饔饩九牢，遣车九乘。”与此异也。
　　○注“庶子”至“从上”。
　　○正义曰：君是对臣之名，有地大夫以上，皆有君号。公则五等之上，又同三公之尊。今庶子言“公”，就其尊号，是卑远於庶子也。此有公、君相对，故为此解。若文无所对，嫡与称公，故《丧服》云“公子嫡子”是也。又郑引《丧服传》云“大功之殇中从上”者，证此遣车亦中从上也。必知然者，服是生人所著，哀念死者，车亦生者所有，被及亡人，车、服虽殊，皆缘生者之事，故车马与服同中从上；若其瓦棺堲周之属，本为死者，中殇年实童幼，故从於下。卢植以为遣车亦中从下，非其宜。
　　公之丧，诸达官之长杖。谓君所命，虽有官职，不达於君，则不服斩。 
　　[疏]“公之”至“长杖”。
　　○正义曰：此一节论臣为君杖法。公者，五等诸侯也。诸者，非一之辞。达官，谓国之卿大夫士被君命者也。既被君命，故称“达官”也。既达於官，而贵有其职，此对不达者为长，故云“长”也。若遭君丧，则备服衰杖，故云“诸达官之长杖”也。不云“衰”，从可知也。
　　○注“谓君”至“服斩”。
　　○正义曰：“不达於君”，谓府史之属也。贱不被命，是不达於君也。不服斩衰，但服齐衰三月耳。故《丧服》齐衰三月章有“庶人为国君”。郑云：“不言民而言庶人，庶人或有在官者。”案彼注即是不达者也，皆是几谓庶人在官者。若其近臣阍寺之属，虽无爵命，但嗣君服斩，则亦服斩，与此异也。故《丧服》斩衰章云：“公士大夫之众臣，为其君布带绳屦。”传曰：“近臣，君服斯服矣。”郑注云：“近臣，阍寺之属。”若大夫之臣，虽不被命於诸侯，得为大夫之君服斩与杖，但众臣降其带屦，用布带绳屦耳。
　　君於大夫，将葬，吊於宫，及出，命引之，三步则止。以义夺孝子。宫，殡宫。出谓柩已在路。如是者三，咀芩。退，去也。三命引之，凡移九步。朝亦如之，哀次亦如之。君吊不必於宫。朝，丧朝庙也。次，他日宾客所受大门外舍也。孝子至此而哀，君或於是吊焉。
　　○朝，直遥反，注同。 
　　[疏]“君於”至“如之”。
　　○正义曰：此一节论君吊臣之礼。君於大夫之丧，将至葬时，君必亲往吊於殡宫，谓就殡宫以吊孝子。吊礼既毕，及其柩出殡宫之门，孝子号慕攀辕，柩车不动，君夺孝子之情，命遣引之。引者三步则止，所以止者，引者不忍顿夺孝子之情，故且止柩住。君又命引之，引之者三步而止。君又命引之，引之者三步而止。故如是者三，君又命引之，柩车遂行，君便退去。君或来吊，参差早晚，不必恒在殡宫。或当朝庙明日将发之时，亦如柩出殡宫，命引之三步，如是者三之事，故云“朝亦如之”。君吊或晚，不及朝庙之时，朝庙已毕，柩出大门，至平生待宾客次舍之处，孝子哀其平生次舍之处，停柩不行，君於是始吊。吊毕，君命引之使行，如上来之事，故云“哀次亦如之”。
　　○注“宫殡”至“在路”。
　　○正义曰：知此是“殡宫”者，以下云朝及哀次以朝庙及出大门哀次之事，此文在其前，以事前后，故知是殡宫也。云“出谓柩已在路”者，对宫中未行，今已出殡门，将往向庙，谓之在路。贺玚以路谓载柩之车，义亦通也。
　　○注“退去”至“九步”。
　　○正义曰：郑嫌“退”谓逡巡且退，故云“退，去也”。云“三命引之，凡移九步”者，以礼成於三，故知凡为九步。郑必分明言九步者，以经上云“引之，三步则止”，下云“如是者三”，恐别更为三，通前为四，十有二步之嫌，故明言“九步”也。九步既停，君又须命引之，则当四命也。或可君既三命，柩虽三步暂停，孝子更须有事，君即退。
　　○注“君吊”至“吊焉”。
　　○正义曰：君於大夫恩义，或有厚薄，或吊有早晚，故云“君吊不必於宫”也。“宫”谓殡宫也，从上可知也。知“朝”是丧朝庙者，朝与哀次相对，故知朝庙也。柩之朝庙，今日至庙，明日乃去。此吊谓明日将去之时，故有命引之。云“次，他日宾客所受大门外舍也”者，以《觐礼》诸侯受次舍于庙门外，明大夫大门外亦有宾次也。然主位在门东，孝子必哀门西张次者，以平生门东待宾客无次，孝子见门西张次之处而哀，故云“哀次”。云“君或於是吊焉”者，以君吊正礼当於殡宫，或於朝祖庙，无门外君吊之礼。君来吊或晚，有邂逅於是吊焉，故云“或”，“或”是不定之辞。
　　五十无车者，不越疆而吊人。气力始衰。
　　○疆，居良反，本又作疆，下“越疆”同。 
　　[疏]“五十”至“吊人”。
　　○正义曰：此一节论衰老不许徒行远吊之事。所以时不许越疆而吊人者，五十既衰，越疆则道路遥远，吊人又悲感哀戚，恐增衰恐，故不许也。
　　季武子寝疾，蟜固不说齐衰而入见，曰：“斯道也将亡矣，士唯公门说齐衰。”季武子，鲁大夫季孙夙也。世为上卿，强且专政，国人事之如君，蟜固能守礼，不畏之，矫失俗也。道犹礼也。
　　○蟜，居表反。蟜固，人姓名。说，他活反，本亦作税，徐又音申锐反，下同。见，贤遍反。矫，居表反。武子曰：“不亦善乎！君子表微。”时无如之何，佯若善之。表犹明也。及其丧也，曾点倚其门而歌。明己不与也。点字晳，曾参父。
　　○点，多忝反。倚，于绮反，徐其绮反。晳，星历反。 
