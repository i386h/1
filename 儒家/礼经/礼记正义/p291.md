<!-- { "loadSidebar": true } -->
　　○“带麻于房中”者，带麻，麻带也，谓妇人要绖也。《士丧礼》云“妇人之带牡麻，结本在房”，郑云：“妇人亦有苴绖，但言带者，记其异，此齐衰妇人。斩衰妇人，亦苴绖也。”带，男子带绖于东房，而妇人带绖在西房。既与男子异处，故特记其异也。妇人重带，故云带而略於绖也。于房中者，谓男子说髦、括发在东房，妇人髽、带麻於西房也。
　　○注“士既”至“右房”。
　　○正义曰：“士之既殡，诸侯之小敛，於死者俱三日也”者，谓数往日也。云“妇人之髽、带麻於房中，则西房也”者，案《士丧礼》“主人髻发袒，众主人免于房”，郑注云“释髻发宜於隐”者，是主人等括发在东房。《士丧礼》又云“妇人髽于室”，以男子在房，故妇人髽于室。大夫士唯有东房故也。此经兼明诸侯之礼有东西房，男子既括发於东房，故知妇人髽及带麻于西房。云“天子诸侯有左右房”者，欲明经中房是西房也。天子路寝制如明堂，熊氏云：“左房则东南火室也，右房则西南金室也。诸侯路寝室在於中房，在室之东西也。”
　　彻帷，男女奉尸夷于堂，降拜。夷之言尸也，於迁尸，主人、主妇以下从而奉之，孝敬之心。降拜，拜宾也。
　　○奉，芳勇反，注同。夷于堂，如字，陈也，本或作侇，同音移，一本作奉尸于堂。从，才用反，又如字。 
　　[疏]正义曰：此一经明士之丧，小敛讫，彻帷夷尸之节。
　　○“彻帷”者，初死恐人恶之，故有帷也。至小敛衣尸毕，有饰，故除帷也。此士礼耳，诸侯及大夫宾出乃彻帷，事见於下文。
　　○“男女奉尸夷于堂”者，夷，陈也。小敛竟，相者举尸将出户，往陈于堂，而孝子男女亲属并而扶捧之至堂，以极孝敬之心也。
　　○“降拜”者，降，下也，既陈於堂，则適子下堂拜宾也。
　　君拜寄公、国宾、大夫、士拜卿大夫於位，於士旁三拜。大夫亦拜寄公夫人於堂上，大夫内子、士妻特拜命妇，氾拜众宾於堂上。众宾，谓士妻也。尊者皆特拜，拜士与其妻皆旅之。
　　○氾，芳敛反。主人即位，袭带绖、踊。即位，阼阶之下位也。有袭绖乃踊，尊卑相变也。母之丧，即位而免。记异者，礼：斩衰括发，齐衰免，以至成服而冠。为母重，初亦括发，既小敛则免。
　　○免音问，后放此。乃奠。小敛，奠也。吊者袭裘，加武带绖，与主人拾踊。始死，吊者朝服裼裘如吉时也。小敛则改袭而加武与带绖矣。武，吉冠之卷也。加武者，明不改冠，亦不免也。《檀弓》曰：“主人既小敛，子游趋而出，袭裘带绖而入。”
　　○拾，其劫反。裼，思历反。卷，起权反。 
　　[疏]正义曰：此一节明君、大夫、士小敛讫拜宾也。
　　○“君拜寄公，国宾”者，君，谓嗣君也。小敛毕，尸出堂，嗣君下堂，拜宾也。寄公尊，故先言之也。拜寄公及国宾，并就於其位卿而拜之，故郑注《士丧礼》云“拜宾，乡宾位拜之”是也。
　　○“大夫，士”者，嗣君又次拜大夫、士也。大夫、士既是先君之臣，皆同有斩衰之服，而小敛讫，出庭列位，故嗣君出拜之也。
　　○“拜卿大夫於位”者，此更申明拜卿大夫、士之异，卿大夫则就其位乡而拜之也。
　　○“於士旁三拜”者，旁，犹面也。若拜於士，士贱，不可人人拜之，故每一面并唯三拜也。必三拜者，士有三等，故三拜之。故《士丧礼》云“大夫特拜，士旅之”。《隐义》云：“士有三等，一等一拜，故三下膝也。”一云：旁，犹不正也，或云众士都共三拜也。
　　○“夫人亦拜寄公夫人於堂上”者，妇人无下堂位，并在堂上，故夫人拜寄公妻於堂上也。
　　○“大夫内子、士妻”者，夫人亦拜大夫、士之妻也。卿妻曰内子，大夫妻曰命妇。此不云“命妇”者，欲见卿妻与命妇同也。
　　○“特拜命妇”者，此更申明拜命妇与士妻之异也。特，犹独也，谓人人拜之，尊故也。特拜命妇，则内子亦然也。
　　○“氾拜众宾”者，谓不待也。众宾、士妻贱，故氾拜之，亦旁三拜也。
　　○“於堂上”者，拜命妇及士妻，亦并於堂上也。此经唯举君丧拜宾，不云大夫士丧拜宾者，文不具也。其大夫士之丧拜宾亦然也。故《士丧礼》云“主人拜宾，大夫特拜，士旅之”是也。按上注小敛之后，寄公门西东面，国宾门西北面，大夫当在门东北面，士当在门西国宾之南，东面，嗣君於阼阶之下，少南乡其位而拜之。案上注云寄公夫人、命妇小敛之后，尸西东面，其嗣君夫人本位在西房，当在西房之外，南面拜女宾也。若士妻於阼阶上西面拜宾也，以无西房故也。以上皆是皇氏所说。熊氏以为，大夫、士拜卿大夫、士者，是卿大夫、士家自遭丧，小敛后拜卿大夫於位，士旁三拜。大夫内子、士妻，亦谓大夫、士妻家自遭丧，小敛后拜命妇及拜士妻之礼。大夫、士各自遭丧，并言之者，以其大夫、士家丧，小敛后拜宾同故也。此即君、大夫、士之丧，小敛后拜宾，且与上文未小敛时文类，其义逾於皇氏矣。
　　○“主人即位”。
　　○正义曰：主人拜宾之后，稍近北，即阼阶下位。
　　○“袭带绖，踊”者，拜宾时袒，今拜讫，袭衣加要带首绖於序东，复位，乃踊也。
　　○注“即位”至“变也”。
　　○正义曰：前经注云未小敛，主人即位西阶下东面位，恐此亦然，故明之。云“阼阶之下”，必知然者，以《士丧礼》小敛后“众主人东即位”，又云主人“即位踊，袭绖于序东，复位”，故知此即位在阼阶下也。云“有袭绖乃踊，尊卑相变也”者，案《士丧礼》先踊乃袭绖，此先袭绖乃踊，士为卑，此据诸侯为尊，故云“尊卑相变”也。
　　○“母之丧，即位而免”。
　　○正义曰：为父丧，拜宾竟而即阼阶下位，又序东带绖，犹括发。若为母丧，至拜宾竟，即位时不复括发，以免代之。免以袭绖，至大敛乃成服也。所以异於父也。
　　○“乃奠”者，奠，谓小敛奠也。拜宾、袭绖、踊竟后始设小敛之奠也。
　　○“吊者”至“拾踊。
　　○“吊者”，谓小敛之后来吊者，揜袭裘之上裼衣。若未小敛之前来吊者，裘上有裼衣，裼衣上有朝服，开朝服，露裼衣。今小敛之后，吊者以上朝服揜袭，裘上裼衣加武者，贺氏云：“武，谓吉冠之卷。主人既素冠素弁，故吊者加素弁於武。”
　　○“带绖”者，带谓要带，绖谓首绖。緦之绖带，以朋友之恩，故加带与绖也。若无朋友之恩，则无带，唯绖而已。
　　○“与主人拾踊”者，拾，更也。谓主人先踊，妇人踊，吊者踊，三者三，是与主人更踊。
　　○注“始死”至“而入”。
　　○正义曰：知“始死，吊者朝服裼裘”者，《檀弓》云“子游裼裘而吊”是也。知朝服者，《论语》云“羔裘玄冠不以吊”是也。小敛之后不用吊，则小敛之前可以吊。云“小敛则改袭而加武与带绖”者，约子游之吊也。云“加武者，明不改冠，亦不免也”者，凶冠则武与冠连，不别有武免，亦无武。今云“加武”，明不改作凶冠，亦不作免吊，所以有免。以四代袒免亲及朋友皆在他邦，嫌有免理，故云“亦不免”。引《檀弓》曰以下者，证小敛之前裼裘，小敛之后袭裘。贺氏以为加素弁於吉冠之武，解经文似便，与郑注不改冠其义相妨。熊氏云：“加武带绖，谓有朋友之恩，以经加於武，连言带耳。”熊氏又云：“小敛之时，君於臣，大夫之士，士於朋友之恩，若两大夫不假朋友之恩，皆朝服、袭裘加绖於玄冠之上。若大夫、士无朋友之恩，皆玄冠、朝服，袭裘而已。”若士大敛之时有朋友之恩者，及两大夫相为，并君於大夫皆皮弁服，袭裘加弁绖。故《杂记》云“大夫与殡亦弁绖”，殡则大敛也。君於士大夫，士自相於无朋友恩者，视大敛则亦皮弁服、袭裘，无弁、绖也。故《士丧礼》云君於士视大敛，注云“皮弁服，袭裘，无绖也”。故《服问》云“公为卿大夫钖衰”，若“当事，则弁、绖”。不云士，则士虽当事，不弁绖。君於士尚皮弁，明君於卿大夫亦皮弁。当事弁绖，与士异也。比所云皆谓未成服之前吊服也。若成服之后，其锡衰、緦衰之等已具上《檀弓》疏。然熊氏以武上加绖与带，带文相妨，其义未善。两家之说，未知孰是，故备存焉。
　　君丧，虞人出木、角，狄人出壶，雍人出鼎，司马县之。乃官代哭。代，更也。未殡，哭不绝声，为其罢倦，既小敛可以为漏刻，分时而更哭也。木，给爨灶。角，以为<奭斗>水斗。壶，漏水之器也。冬漏以火爨鼎，沸而后沃之。此挈壶氏所掌也，属司马，司马莅县其器。
　　○壶音胡。县音玄，及下注同。更，古行反，下同。罢音皮。倦，其卷反。漏音陋。爨，七乱反，下七官反。下“爨鼎”同。<奭斗>音俱，水斗也，《隐义》云“容四升也”。挈，苦结反，又音结。大夫，官代哭，不县壶。下君也。
　　○下，户嫁反。“下成君”、“不相下”、“下大夫”同。士，代哭不以官。自以亲疏哭也。君堂上二烛，下二烛。大夫堂上一烛，下二烛。士堂上一烛，下一烛。烛，所以照馔也，灭燎而设烛。
　　○馔，仕眷反。燎，力召反，又力吊反。 
　　[疏]“君丧”至“一烛”。
　　○正义曰：此一节论君及大夫、士小敛后代哭之异。
　　○“君丧，虞人出木角”者，虞人，主山泽之官，故出木与角。
　　○“狄人出壶”者，狄人，乐吏，主挈壶漏水之器，故出壶。
　　○“雍人出鼎”者，雍人主亨饪，故出鼎也。所以用鼎及木者，冬月恐水冻，则鼎漏迟，迟更无准，则故取鼎暖水，用虞人木爨鼎煮之，故取鼎及木也。
　　○“司马县之”者，司马，夏官卿也。其属有挈壶氏，掌知漏事，故司马自临视县漏器之时节，故《挈壶氏》云“凡丧，县壶以代哭者”。
　　○“乃官代哭”者，县漏分时，使均其官属，更次相代而哭，使声不绝也。
　　○注“烛所”至“设烛”。
　　○正义曰：有丧则於中庭终夜设燎，至晓灭燎，而日光未明，故须烛以照祭馔也。
　　宾出，彻帷。君与大夫之礼也。士卒敛，即彻帷，彻或为废。 
　　[疏]正义曰：士小敛竟而彻帷。此至小敛竟，下阶拜宾，宾出，后乃除帷，是人君及大夫礼舒也。注云：“士卒敛，即彻帷”者，《士丧礼》文。
　　哭尸于堂上，主人在东方，由外来者在西方，诸妇南乡。由外来，谓奔丧者也。无奔丧者，妇人犹东面。
　　○乡，许亮反。 
　　[疏]正义曰：此一节通明小敛后尸出在堂时法也。
