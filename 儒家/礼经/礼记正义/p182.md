<!-- { "loadSidebar": true } -->
　　○“凡声，阳也”者，释所以飨有乐、食无乐。凡声是阳也，阳时为飨，故有乐；阴时为食，故无乐也。
　　○注“禘”至“夏禘”。
　　○正义曰：依礼，三代无春禘之文，周则春曰祠，《王制》夏、殷之礼云“春曰禴”，今云“春曰禘”，故知“禘”当为“禴”。此经所论，谓夏、殷礼也。熊氏云：此夏、殷礼，秋尝无乐。而下文云殷人先求诸阳，则秋尝亦有乐者，谓殷人春夏祭时有乐，秋冬即无也。举春见夏、举秋见冬也。若周则四时祭皆有乐，故《祭统》云：“内祭则大尝禘，升歌《清庙》，下管《象》。”是秋尝有乐也。案《王制》：“夏后氏养老以飨礼。”则夏家养老用春时有乐，无秋食之礼。殷人养老以食礼，而秋时不作乐，无春飨之礼。周人脩而兼用之，则周人养老，春夏用飨礼，秋冬用食礼，四时皆用乐，故《文王世子》云：“凡大合乐，必遂养老。”注云：“春合舞，秋合声。”下云：“养老之礼，遂发咏焉，登歌《清庙》。”是秋时养老亦用乐也。皇氏云：“春是生养之时，故飨孤子，取长养之义。秋是成熟之时，故食耆老，取老成之义。”熊氏云：“春飨孤子，亦飨耆老，秋食耆老，亦食孤子。”而皇氏云此既破禘为禴，故於《祭统》春禘秋尝，不复更破，从此可知也。
　　鼎俎奇而笾豆偶，阴阳之义也。笾、豆之实，水土之品也。水土之品，言非人常所食。
　　○奇，居宜反，下“鼎俎奇”同。不敢用亵味而贵多品，所以交於旦明之义也。旦当为神，篆字之误也。
　　○亵，息列反。旦音神，出注。篆，直转反。 
　　[疏]“鼎俎”至“义也”。
　　○正义曰：此一节论鼎俎笾豆所法阴阳之事。
　　○“鼎俎奇”者，以其盛牲体，牲体动物，动物属阳，故其数奇。
　　○“笾豆偶”者，其实兼有植物，植物为阴，故其数偶，故云“阴阳之义也”。
　　○“笾豆之实，水土之品也”者，谓笾豆所充实之物皆是水土所生品类，非人所常食也。
　　○“不敢用亵味而贵多品”者，覆释笾豆所以用水土品族之意，言不敢用亵美食味，而贵重众多品族也。何意如此？所以交接神明之义也。神道与人既异，故不敢用人之食味，神以多大为功，故贵多品。“鼎俎奇”者，案《聘礼》牛一、羊二、豕三、鱼四、腊五、肠胃六、肤七、鲜鱼八、鲜腊九也。是鼎九，其数奇也。又有陪鼎，膷一也，臐二也，膮三也，亦其数奇也。正鼎九，鼎别一俎，俎亦九也。又《少牢》陈五鼎：羊一，豕二，肤三，鱼四，腊五。其肠胃从羊，五鼎五俎，又肵俎一，非是正俎也。《特牲》三鼎：牲鼎一，鱼鼎二，腊鼎三。亦有三俎，肵俎一，非正俎，不在数。是皆鼎俎奇也。《有司彻》陈六俎者，尸及侑俎，主人主妇各一俎，其馀二俎者，司马以一俎羞羊肉湆，其一俎司士羞豕肉湆，此二者益肉之俎也。此云“鼎俎奇”者，谓一处并陈。又“笾豆偶”者，案《掌客》云：“上公豆四十，侯伯三十二，子男二十四。”又《礼器》云：“天子之豆二十有六，诸公十有六，诸侯十有二，上大夫八，下大夫六。”案礼，笾与豆同，是笾豆偶也。《乡饮酒义》六十者三豆，七十者四豆，八十者五豆，而奇数者，彼是年齿相次，非正豆也。《士丧礼》注“小敛一豆一笾”者，降於大敛，又不同於吉故也。《笾人》“馈食之笾，枣、栗、桃、乾{艹橑}、榛实”，凡有五物，似五笾者。熊氏云：“乾{艹橑}之中有桃诸、梅诸，则为六物，实六笾也。”
　　宾入大门，而奏《肆夏》，示易以敬也；宾，朝聘者。易，和说也。
　　○易，以豉反，注同。朝，直遥反，下注“朝觐”、“朝服”同。卒爵而乐阕，孔子屡叹之。美此礼也。
　　○阕，苦穴反，止也。娄，力佳反，本又作屡。奠酬而工升歌，发德也。以《诗》之义，发明宾主之德。歌者在上，匏竹在下，贵人声也。匏，笙也。
　　○匏，步交反。竹，篪笛也。乐由阳来者也，礼由阴作者也，阴阳和而万物得。得，得其所。 
　　[疏]“宾入”至“物得”。
　　○正义曰：此一节论朝聘之宾，及已之臣子有王事劳者，设燕飨之礼，奏乐之节。各依文解之。飨礼既亡，无可凭据，今约《大射》及《燕礼》解其奏乐及乐阕之节。案《大射礼》：“主人纳宾。”宾是己之臣子，又无王事之劳，故宾入不奏《肆夏》。宾入及庭，公升即席，乃奏《肆夏》，於是主人引宾升，主人酌献宾，宾拜受爵，坐啐酒，拜，告旨，乐阕。宾饮卒爵，酢主人，主人受酢毕。主人盥洗献于公，公拜受爵，乃奏《肆夏》。公饮卒爵，拜，主人答拜，乐阕，主人洗爵受酢於公。主人受酢毕，主人又盥洗媵觚于宾。所谓酬也。主人饮毕，爵以酬宾，宾筵前受酬，奠于荐东，不举，下大夫二人於阼阶下媵爵于公公，取一大夫所媵爵以立饮，卒爵，酬宾。宾受爵，请於大夫。公许，宾以旅大夫于西阶上。大夫受旅爵毕，主人洗献卿于西阶上。献卿遍，又二大夫媵爵于公。公又行一爵。若宾若长，唯公所赐，以旅于西阶上。大夫受旅毕，主人又洗升献大夫于西阶上。大夫受献毕，乃席工升歌，歌《鹿鸣》，三终。主人献工，乃管《新宫》。此是《大射》宾入门至工升歌之节也。《燕礼记》云：“若以乐纳宾，则宾及庭奏《肆夏》。宾拜酒，主人答拜而乐阕，公拜受爵而奏《肆夏》。公卒爵，而乐阕。”郑注云：“卿大夫有王事之劳，则奏此乐。”此是己之臣子，有王事之劳，宾及庭而奏《肆夏》也，其馀与《大射礼》同。以《大射礼》、《燕礼》而言，此云宾入大门，谓朝聘之宾，行朝聘既毕，受燕享之时，燕则大门是寝门也，飨则大门是庙门也。
　　○“而奏《肆夏》，示易以教也”者，乐主和易，今奏此《肆夏》大乐者，示主人和易严敬於宾也。
　　○“卒爵而乐阕”者，宾至庭，乐作，乃至。主人献宾，宾受爵，啐酒，拜，告旨，而乐止。宾饮讫，酢主人。主人受酢毕，主人献公而乐作，公饮卒爵而乐止。是“卒爵而乐阕”也。此“卒爵”谓兼宾及主君也，依《大射礼》，主人受酢不作乐，若其享时，主君亲献宾，宾亲酢主君，宾主俱作乐也。
　　○“孔子屡叹之”者，孔子见礼入门而县兴，卒爵而乐阕。屡，数也，数数叹美此礼，善其和易恭敬之义。
　　○“奠酬而工升歌”者，据《大射礼》献卿之后，大夫媵觯於公。所谓酬也，公奠置此酬而未举，於时工升歌也，或可飨时主君亲酬宾，宾初奠酬荐东，於时，即工升歌也。《大射》与《燕礼》异也。
　　○“发德也”者：所以奠酬升歌，歌咏其诗，发明宾主之德。案《燕礼记》宾及庭奏《肆夏》，此入大门即奏《肆夏》者，熊氏云：“燕礼，燕已之臣子，此谓朝聘之宾，故入即奏《肆夏》也，皇氏云：“锺师奏‘九夏’，一曰《王夏》。”《大司乐》云：“王出入所奏。”“二曰《肆夏》”，《大司乐》云：“尸出入所奏。”“三曰《昭夏》”，《大司乐》云：“牲出入所奏也。”“四曰《纳夏》”，注云：“四方宾来所奏也。”“五曰《章夏》”，注云：“臣有功所奏也。”“六曰《齐夏》”，注云：“夫人祭所奏也。”“七曰《族夏》”，注云：“族人侍所奏也。”“八曰《陔夏》”，注云：“客醉出所奏也。”“九曰《骜夏》”，注云：“公出入所奏也。”皇氏又云：襄四年《左氏传》云：三夏，天子所以享元侯，《文王》、《大明》、《緜》，两君相见之乐也，燕礼歌《鹿鸣》合乡乐。凡合乐，降於升歌一等。王享燕元臣，升歌《三夏》，《三夏》即《颂》，合乐降一等，即合《大雅》也。元侯自相享，亦歌《颂》合《大雅》，故《仲尼燕居》两君相见，歌《清庙》是也。侯伯子男相见，既歌《文王》合《鹿鸣》也。准约元侯，则天子享燕侯伯子男，亦歌《文王》合《鹿鸣》也。诸侯燕臣子，歌《鹿鸣》合乡乐，燕礼是也。其天子燕在朝臣子，工歌《鹿鸣》合乡乐，故郑作《诗谱》云：“天子诸侯燕群臣及聘问之宾，皆歌《鹿鸣》，合乡乐。”是也。升歌合乐，所以异者，案《乡酒礼》及《燕礼》：工升自西阶，歌《鹿鸣》、《四牡》、《皇皇者华》。歌讫，笙入立於堂下，奏《南陔》、《白华》、《华黍》。奏讫，乃间歌《鱼丽》，笙《由庚》，歌《南有嘉鱼》，笙《崇丘》，歌《南山有台》，笙《由仪》。间歌讫，乃合乡乐。《周南 关雎》、《葛覃》、《卷耳》，《召南 鹊巢》、《采蘩》、《采蘋》。间者，谓堂上堂下，一歌一吹，更递而作。合者，上下之乐并作，此其所以异也。皇氏云：“此经卒爵乐阕之义，主人受酢之时作乐。”今案《大射礼》：“宰夫为主人受酢之时，不作乐。”皇氏说非也。皇氏又云：“卒爵而乐阕，凡乐三阕也，一是宾饮毕，乐阕也；二是主人受酢饮毕，乐阕也；三是宾奠酬之后，工升歌毕，将於酢之时，乐阕也。”今案此经初云“入门而奏《肆夏》”，次云“卒爵而乐阕”，下云“奠酬而工升歌”，所陈之事，依先后次第，则乐阕之中，不得并数奠酬升歌乐阕也。且工升歌之后，则有笙入奏《南陔》之等，及间歌合乐，无乐阕之文，何得卒爵乐阕之中数之为三阕？皇氏非也。案锺师《九夏》，皆夏文在下，而南本《纳夏》，独夏文在上，其义疑也。皇氏云：“天子燕享已之臣子，与燕飨诸侯，同歌《文王》合《鹿鸣》。”今案《诗谱》云：“天子诸侯燕群臣及聘问之宾，歌《鹿鸣》合乡乐。”皇说非也。
　　○“歌者在上，匏竹在下，贵人声也”者，解所以不升笙之义也。匏，笙也。竹，篪笛也。歌是人声，人声可贵，故升之在堂。匏竹可贱，故在堂下。然瑟亦升堂者，瑟工随歌工故也。
　　○“乐由”至“物得”。
　　○此因上有宾主礼乐之事，遂说礼乐之义。
　　○“乐由阳来者也”者，此明乐也。阳，天也。天气化，故作乐象之，乐以气为化，是“乐由阳来者也”。阳化，谓五声八音也。
　　○“礼由阴作者也”者，阴，地也。地以形生，故制礼象之，礼以形为教，是礼由阴作也。形教，谓尊卑大小拜伏之事也。
　　○“阴阳和而万物得”者，和，犹合也。得，谓各得其所也。若礼乐由於天地，天地与之和合，则万物得其所也。
　　旅币无方，所以别土地之宜，而节远迩之期也。旅，众也。迩，近也。
　　○别，彼别反，下注“无别”同。龟为前列，先知也。以钟次之，以和居参之也。钟，金也。献金为作器，钟其大者，以金参居庭实之间，示和也。
