<!-- { "loadSidebar": true } -->
　　○正义曰：谓本期亲，在下殇降在小功者，服澡麻为绖带，而断麻根本，示轻故也。今若下殇在小功者，则但首绖无根，而要带犹有根，示其重故也，故云“带澡麻不绝”，不绝，谓不断本也。“诎而反以报之”者，凡殇不纠要垂，皆散其带，而此下殇则不散垂，免麻向下，又屈反向上，故云“屈而反也。屈向上，合而纠之，故云报也。
　　○注“报犹”至“带垂”。
　　○正义曰：谓合纠为绳，贺玚云：“下殇小功，男子绖牡麻而带澡，妇人带牡而绖澡。”故小功殇章云：“牡麻绖。”若依其次，不应前带，故知前言男子之带，后言妇人之绖也。云“澡率治麻为之”者，谓戛率其麻，使其洁白也。云“带不绝其本，屈而上至要”者，其带本垂，今乃屈上至要也。云“中合而纠之，明亲重也”者，谓屈所垂散麻，上至於要，然后中分麻为两股，合而纠之，以垂向下也。所以然者，明亲重也。云“凡殇散带垂”者，谓成人大功以下之殇，其殇既轻，唯散麻带垂而下，不屈而上纠之，异於下殇小功故也。
　　妇祔於祖姑，祖姑有三人，则祔於亲者。谓舅之母死，而又有继母二人也。亲者，谓舅所生。其妻，为大夫而卒，而后其夫不为大夫，而祔於其妻，则不易牲。妻卒而后夫为大夫，而祔於其妻，则以大夫牲。妻为大夫，夫为大夫时卒。不易牲，以士牲也。此谓始来仕无庙者，无庙者不祔，宗子去国，乃以庙从。
　　○从，才用反。为父后者，为出母无服，无服也者，丧者不祭故也。適子正体於上，当祭祀也。 
　　[疏]“妇祔”至“故也”。
　　○正义曰：此一节明妇人祔祭之事，各依文解之。
　　○“祖姑有三人，则祔於亲”者，谓舅之母有三人，亲者谓舅之所生者，言妇祔祖姑，则祔於舅之所生者也。
　　○“其妻，为大夫而卒”者，谓夫为大夫时而妻死者也。
　　○“而后其夫不为大夫”者，谓妻死后夫或黜退，不复为大夫而死也。
　　○“而祔於其妻，则不易牲”者，谓夫既不为大夫，死若祔祭此妻，但依夫今所得用之牲，不得易用昔大夫时牲。
　　○“妻卒而后夫为大夫，而祔於其妻，则以大夫牲”者，此谓妻死时，夫未得为大夫也。妻死后，夫乃得为大夫。今既祔祭其妻，则得用大夫牲，妻从夫之礼故也。
　　○注“妻为”至“庙从”。正义曰：此谓始来仕无庙者，若其有庙，则死者当祔於祖，不得祔於其妻。今夫死祔於其妻，故知是“无庙者”。若其宗子去他国，乃以庙从，则祔於祖矣。
　　妇人不为主而杖者，姑在为夫杖。姑不厌妇。母为长子削杖。嫌服男子当杖竹也。母为长子服，不可以重於子为巳也。女子子在室为父母，其主丧者不杖，则子一人杖。女子子在室，亦童子也。无男昆弟，使同姓为摄主，不杖，则子一人杖，谓长女也。许嫁及二十而笄，笄为成人，成人正杖也。 
　　[疏]“妇人”至“人杖”。
　　○正义曰：此一节论妇人应杖之节，各随文解之。
　　○“姑在为夫杖”者，郑义唯谓出嫁妇人礼也。若成人妇人在家为父母，虽不为主亦杖。若在夫家，唯为主乃杖，故为夫与长子虽不为主亦杖，若馀非为主，则不为杖。但夫是移天之重，妇虽不为主而杖，而云“姑在”者，舅主適妇丧，则厌適子，使不杖；今有姑在，姑主子丧，恐姑既为主则亦厌妇，明今姑虽为主，不厌妇也。所以知郑意然者，注下经“一人杖”云：“女子子在室，亦童子也。成人则正杖。”又《丧大记》云：“主之丧二日，妇人皆杖。”注云：“妇人皆杖，谓主妇、容妾为君、女子子在室者也。”故《丧服传》云：“妇人何以不杖？亦不能病也。”是为郑学者，则谓为童子妇人，不能为父母杖也。而难郑者，云郑以妇人不杖，唯谓童子妇人，然童女未嫁，何以得称妇人？又《丧服传》云“童子何以不杖？不能病”，乃云“妇人何以不杖，亦不能病”，明知妇人非童子也。故贺循等以为，妇人不杖，谓出嫁之妇人不为主，则不杖，其不为主而杖者，唯姑在为夫杖，故此《记》特明之。郑必以为童子妇人乃不杖者，郑以此下经云“女子子在室为父母，其主丧者不杖，则子一人杖”，既云“女子子在室”，是童女可知。云“主丧者不杖”，若主丧者杖，则此童女不杖，今由主丧者不杖，则此童女一人杖。郑据此文，故知妇人谓童子之妇人也。若其成人出嫁，妇人为主皆杖，故《丧大记》云：“三日，子、夫人杖，五日授大夫世妇杖。”《丧服传》：“妻为夫杖。”《小记》云：“母为长子杖。”是成人妇人皆杖也。童女得称妇人者，《丧服》小功章云：“为侄、庶孙丈夫妇人之长殇。”是殇之童得称妇人，未嫁而称妇人者，以其将有適人之端，故得称妇人也。
　　○注“许嫁”至“杖也”。
　　○正义曰：知“许嫁及二十而笄，为成人正杖”者，以其许嫁，则巳有出適人之理，非复在室，其虽未许嫁巳在二十而笄，犹男子之冠，非复童子，故知“成人则正杖”也。
　　緦、小功，虞、卒哭则免。棺柩已藏，嫌恩轻可以不免也。言则免者，则既殡先启之间，虽有事不免。既葬而不报虞，则虽主人皆冠，及虞则皆免。有故不得疾虞，虽主人皆冠，不可久无饰也。皆免，自主人至緦麻。
　　○报音赴，下同。冠如字，又古乱反，下及注皆同。为兄弟，既除丧巳，及其葬也，反服其服，报虞、卒哭则免，如不报虞则除之。小功以下。
　　○为，于伪反，下注“为人君”、“为母”，下文“为之小功”皆同。远葬者，比反哭者皆冠，及郊而后免，反哭。墓在四郊之外。
　　○比，必利反。君吊，虽不当免时也，主人必免，不散麻。虽异国之君，免也，亲者皆免。不散麻者，自若绞垂，为人君变，贬於大敛之前、既启之后也。亲者，大功以上也。异国之君免，或为吊。
　　○绞，古卯反。 
　　[疏]“緦小”至“皆免”。
　　○正义曰：此一节论著免之节，各随文解之。
　　○“緦、小功，虞、卒哭则免”者，言遭緦、小功之丧，棺柩在时，则当著免。今至虞、卒哭之时，棺柩虽藏已久，至虞、卒哭之时，亦著免也。
　　○注“言则”至“不免”。
　　○正义曰：言“则免”者，则既殡先启之间，虽有事不免者，以经云：“虞、卒哭则免。”明未虞之前，则不免也。虞前有葬，葬是丧之大事，棺柩既启，著免可知。嫌虞与卒哭棺柩既掩，不复著免，故特言“虞、卒哭”以明之也。
　　○注“有故”至“緦麻”。
　　○正义曰：前云“赴葬”者，赴虞，於疾葬者疾虞，今依时而葬，不依时而虞，主人以下则皆冠，不可久无饰也。经云“及虞则皆免”，承上文“緦、小功”之下，故知主人及緦麻皆免也。
　　○“远葬”至“反哭”。
　　○“远葬”者，谓葬在四郊外远处。
　　○“比反哭者皆冠”者，既葬在远处郊野之外，不可无饰，故至葬讫，临欲反哭之时，乃皆著冠。
　　○“及郊而后免，反哭”者，谓著冠至郊，而后去冠著免，反哭於庙。
　　○“君吊”至“皆免”。
　　○凡大敛之前著免，大功以上散麻，大敛以后著冠，不散麻，纠其乖也。至将葬启殡之后、巳葬之前，亦免，大功以上亦散麻。若君吊，虽不当免时，必为之著免，不散麻带，贬於大敛之前及既启之后。
　　○“虽异国之君，免也，亲者皆免”者，已君之来，其免如此。虽他国君来，与己国君同，主人为之著免。主人既免，大功以上亲者皆从主人之免，敬异国君也。异国之君尚然，已君来吊，主人著免，则亲者亦免可知也。
　　○注“不散”至“为吊”。
　　○正义曰：“不散麻者，自若绞垂”者，若，如也。大敛以前，散麻带垂，大敛毕后，绞其垂者，今人君来吊，自如寻常，绞垂不散麻也。所以然者，为人君变，贬於大敛之前及既启之后也。云“亲者，大功以上也”者，以经云“不散麻”，谓大功以上，今云亲者皆免，明据应合散麻之人，故云大功以上”也。云“异国之君免，或为吊”者，以经中既“免”字非一，恐皆或为“吊”，故云异国之君免，一字或为“吊”也。
　　除殇之丧者，其祭也必玄。殇无变，文不缛，玄冠、玄端、黄裳而祭，不朝服，未纯同也。於成人为释禫之服。
　　○朝，直遥反，下文同。除成丧者，其祭也朝服缟冠。成，成人也。缟冠，未纯吉祭服也。既祥祭，乃素缟麻衣。 
　　[疏]“除殇”至“缟冠”。
　　○正义曰：此一节明除殇及成人之丧，各依文解之。
　　○“除殇之丧”者，谓除长殇、中殇、下殇之丧。其祭也必玄者，其除丧祭服必玄冠、玄端、黄裳，异於成人之丧也。
　　○注“殇无”至“之服”。
　　○正义曰：“殇无变”者，无虞、卒哭及练之变服，所以然者，文不缛。本服既重者，意在於质，不在繁缛。若成人丧服初，除著朝，服禫祭始从玄端。今除殇之丧，即从禫服，是文不繁缛也。故郑注《丧服》云：“缛，数也。”“玄冠、玄端、黄裳而祭，不朝服，未纯吉也”者，以经云“必玄”，故知玄冠、玄端也。知黄裳者，若其素裳，则与朝服纯吉同，故知黄裳也。知不玄裳者，以玄、黄相对之色，故知释禫之服。若云“玄裳”，即与上士吉服“玄端”同文，非释禫服也。
　　○“除成丧者，其祭也朝服缟冠”。
　　○成丧，谓成人之丧。其祥祭也，衣朝服而缟冠，所以朝服缟冠者，未纯吉也。
　　○注“缟冠”至“服也”。
　　○正义曰：大夫朝服而祭。朝服者，玄冠、缁衣、素裳，是纯吉之祭服也。今用缟冠，是未纯吉之祭服也。
　　奔父之丧，括发於堂上，袒，降、踊，袭绖于东方。奔母之丧，不括发，袒於堂上，降、踊，袭免于东方。绖即位，成踊，出门，哭止，三日而五哭三袒。凡奔丧，谓道远，巳殡乃来也。为母不括发，以至成服，一而巳，贬於父也。“即位”以下，於父母同也。三日五哭者，始至，讫夕反位哭，乃出就次，一哭也，与明日又明日之朝、夕而五哭。三袒者，始至袒，与明日又明日之朝而三也。 
　　[疏]“奔父”至“三袒”。
　　○正义曰：此一节论奔丧之法。
　　○“奔父之丧，括发於堂上”者，於殡宫堂上，不笄纚者，奔丧异於初死也。
　　○“袒，降、踊，袭绖于东方”者，袒，谓堂上去衣，降堂阼阶东而踊，为踊故袒。既毕，袭绖于东方。袭，谓掩所袒之衣。带绖东方，谓东方既踊毕，升堂袭带绖于东序东。
　　○“奔母之丧，不括发”者，初时括发，至又哭以后至於成服，不括发。
