<!-- { "loadSidebar": true } -->
　　○“清明在躬”者，清谓清静，明谓显著，言圣人清静光明之德在於躬身。
　　○“气志如神”者，气志变化，微妙如神，谓文、武也。
　　○“嗜欲将至”者，“嗜欲”，谓王位也。王位是圣人所贪，故云“嗜欲”。方欲王天下，故云“将至”。“有开必先”者，言圣人欲王天下，有神开道，必先豫为生贤知之辅佐。
　　○“天降时雨，山川出云”者，此譬其事由如天将降时雨，山川先为之出云。言文、武将王之时，豫生贤佐。但文、武之时，无此生贤佐之诗，故孔子引周宣王之时生贤佐之诗以证之。
　　○“其在诗曰：嵩高惟岳，峻极于天”者，此《诗 大雅 嵩高》之篇，美宣王之诗。嵩然而高者，惟是五岳，其形高峻至于天。
　　○“惟岳降神，生甫及申”者，惟此五岳，降此神灵和气而生甫侯及申伯也。以甫侯、申伯先祖伯夷掌岳神有功，故岳神辅助宣王为生申、甫也。
　　○“惟周之翰”者，翰，幹也，言申伯、甫侯为周之桢幹之臣。
　　○“四国於蕃，四方于宣”者，言此申、甫为四方之国作蕃屏，又於四方宣扬王之德化。“此文、武之德也”者，《诗》之所论，当此文、武之德，以文、武无私，所得贤臣，唯遣为四方蕃屏，及四方宣扬威德，不私为己，是文、武奉天无私之德也。
　　○注“仲山甫及申伯”。
　　○正义曰：案《诗 嵩高》之篇，“甫侯及申伯”，“甫侯”，谓吕侯也。穆王之时，“训夏赎刑”，谓吕刑与申伯俱出伯夷之后，掌四岳之祀。又《诗 烝民》称仲山甫之贤，与《崧高》“生甫及申”全别。此云“仲山甫”者，案《郑志》注《礼》在先，未得《毛诗传》。然则此注在前，故以“甫”为仲山甫。在后笺《诗》，乃得《毛传》，知甫侯、申伯同出伯夷之后，故与《礼》别也。
　　“三代之王也，必先令闻。《诗》云：‘明明天子，令闻不已。’三代之德也。令，善也。言以名德善闻，天乃命之王也。不已，不倦止也。 
　　[疏]“三代”至“德也”。
　　○正义曰：此一节总结三代，以其无私，故“令闻不已”。
　　○“三代之王也，必先其令闻”者，所以王天下者，必父、祖未王之前，先有令闻也。
　　○“《诗》云：明明天子，令闻不已”者，此《诗 大雅 江汉》之篇，美宣王之诗。“明明天子”，谓宣王也，令善声闻不休已。此《记》之意，“明明天子”谓三代之王也。言父子及身令闻不休已，故云“三代之德”也。案：上子夏问“三王之德参於天地”，孔子答以三王之德“奉三无私”，此文云“三代之王也，必先其令闻”，所以前文唯云汤与文、武，不称“夏”者，以夏承禹后，为天下治水，过门不入，无私事，明但殷、周以战争而取天下，恐其有私，故特举汤与文、武也。
　　‘弛其文德，协此四国’，大王之德也。”弛，施也。协，和也。大王，文王之祖，周道将兴，始有令闻。
　　○弛，徐式氏反，一音式支反，注同。皇作<弓>。大音泰，注同。弛、施如字，皇本作施，布也。子夏蹶然而起，负墙而立，曰：“弟子敢不承乎？”承，奉承，不失队也。起负墙者，所问竟，辟后来者。
　　○蹶，居卫反，徐音厥。队，直媿反。辟音避。 
　　[疏]“弛其”至“德也”。
　　○正义曰：此亦《江汉》之诗，接“令闻不已”之下。《诗》本文云：“矢其文德。”矢，陈也。言宣王陈其文德，和协此四方之国。此云“弛其文德”，弛，施也。言大王施其文德，和此四方之国，则大王居邠，狄人侵之，不忍斗其民，乃徙居岐山之阳，王业之起，故云“大王之德也”。 

　 
卷五十一 坊记第三十 

　卷五十一 坊记第三十 　 
　　陆曰：“坊音防，徐扶访反。经文皆同。郑云：‘名《坊记》者，以其记六艺之义，所以坊人之失也。’” 
　　[疏]正义曰：案郑《目录》云：“名《坊记》者，以其记六艺之义，所以坊人之失者也。此於《别录》属《通论》。
　　子言之：“君子之道，辟则坊与？坊民之所不足者也。民所不足，谓仁义之道也。失道则放辟邪侈也。
　　○辟，匹亦反，注同，旧芳益反，徐又音譬。与音馀。邪，似嗟反。侈，昌氏反，又尺氏反。大为之坊，民犹逾之。言严其禁尚不能止，况不禁乎！故君子礼以坊德，刑以坊淫，命以坊欲。”命，谓教令。 
　　[疏]“子言”至“坊欲”。
　　○正义曰：此一节发端起首总明所坊之事。但此篇凡三十九章，此下三十八章悉言“子云”，唯此一章称“子言之”者，以是诸章之首、一篇总要，故重之，特称“子言之”也。馀章其意稍轻，故皆言“子云”也。诸书皆称“子曰”，唯此一篇皆言“子云”，是录记者意异，无义例也。但此篇所“坊”，体例不一。或数经共论一事，每称“子云”、“以此坊民”；或有一经之内发初言“子云”，唯说一事，下即云“以此劳民”结之；或有一经之内虽说一事，即称“民犹犯齿”，“民犹犯贵”，“民犹犯君”；或有每事之下引《诗》、《书》结之者；或有一事之下不引《诗》、《书》者：如此之属，事义相似，体例不同，是记者当时之意，无义例也。今各随文解之。
　　○“辟则坊与”者，君子之道，坊民之过，譬如坊之碍水，故云“辟则坊与”。但言“坊”字，或上旁为之，或阜旁为之，古之通用也。
　　○“坊民之所不足者也”，释立坊之义也。言设坊坊民者，为民行仁义不足故也。
　　○“大为之坊，民犹逾之”者，解不可无坊也。圣人在上，大设其坊坊之，而人犹尚逾越犯躐，况不坊乎？“故君子礼以坊德”者，由民逾德，故人君设礼以坊民德之失也。
　　○“刑以坊淫”者，制刑以坊民淫邪也。
　　○“命以防欲”者，命，法令也；欲，贪欲也。又设法令以坊民之贪欲也。
　　子云：“小人贫斯约，富斯骄。约斯盗，骄斯乱。约，犹穷也。
　　○乔音骄，本亦作骄，下同。礼者，因人之情而为之节文，以为民坊者也。故圣人之制富贵也，使民富不足以骄，贫不至於约，贵不慊於上，故乱益亡。”此“节文”者，谓农有田里之差，士有爵命之级。慊，恨不满之貌也。慊，或为“嫌”。
　　○慊，口簟反。级音给。 
　　[疏]“子云”至“益亡”。
　　○正义曰：此一节明小人贫富皆失於道，故圣人制礼而为之节文，使富不至骄，贫不至约。
　　○“故圣人之制富贵也”者，既其置坊，故圣人制为富贵贫贱之法也。不云贫贱，略其文也。
　　○“使民富不足以骄”者，此为富者制法也。“制富”者，居室、丈尺、俎豆、衣服之事须有法度，不足至骄也。
　　○“贫不至於约”者，此为贫者制法也。制农田百亩，桑麻自赡，比闾相赒，不令至於约也。
　　○“贵不慊於上”者，此为贵者制法也。“贵”，谓卿士之属也；“慊”，恨不满之貌也。圣君制其禄秩，随功爵而施，则贵臣无复恨君禄爵以薄於已者也。
　　○“故乱益亡”者，结上文也。益，渐也。亡，无也。使富而不骄，贫而不盗，贵又不恨，故为乱之道渐无也。不云贱者，亦从可知也。
　　子云：“贫而好乐，富而好礼，众而以宁者，天下其几矣！言如此者寡也。宁，安也。大族众家，恒多作乱。
　　○好，呼报反，下同。乐音洛，又音岳。几，居岂反，又音讥。《诗》云：‘民之贪乱，宁为荼毒。’言民之贪为乱者，安其荼毒之行。恶之也。
　　○荼音徒。行，下孟反。恶，乌路反，下“犹恶”皆同。故制国不过千乘，都成不过百雉，家富不过百乘，以此坊民，诸侯犹有畔者。”古者方十里，其中六十四井出兵车一乘，此兵赋之法也。成国之赋千乘。雉，度名也，高一丈长二丈为雉。百雉为长三百丈，方五百步。子男之城方五里。百雉者，此谓大都，三国之一。
　　○乘，绳证反，下注同。高，古报反。长，直亮反，下同。 
　　[疏]“子云”至“畔者”。
　　○正义曰：此一节明上下制度有限，防其奢僣畔逆之事。
　　○“众而以宁者，天下其几矣”者，言家族众多，必致祸乱。家族众而得宁者，普天之下，其几多人矣？言“贫而好乐，富而好礼，众而得宁”如此三者，言天下极少，故云“其几”矣。
　　○“《诗》云：民之贪乱，宁为荼毒”者，此《诗 大雅 桑柔》之篇，刺厉王之诗。言民之恶者，贪为祸乱，安为荼毒之行以害於人。民多如此，故云上三事天下甚少。
　　○“故制国不过千乘，都城不过百雉家，富不过百乘”者，以天下为恶者多，故为限节制，诸侯之国，不得过千乘之赋；卿大夫都城，不得过越百雉；卿大夫之富，采地不得过越百乘。“以此坊民，诸侯犹有畔者”，於时卿大夫亦有畔，而独言“诸侯”者，举其重，馀可知也。
　　○注“古者”至“之一”。
