<!-- { "loadSidebar": true } -->
　　○为作，于伪反，下文“为君”同。虎豹之皮，示服猛也。束帛加璧，往德也。 
　　[疏]“旅币”至“德也”。
　　○正义曰：此一节明朝聘货贿庭实之物。
　　○“旅币无方”者，旅，众也；币，庭实也。众国贡献币物，非止一方，故云“无方”。
　　○“所以别土地之宜”者，五方各殊，所出有异，所以分别土地所生之宜。
　　○“而节远迩之期也”者，迩，近也，六服有远近，或嫔或货，所贡之属，各有期也。
　　○“龟为前列，先知也”者，此即旅币无方之事也。龟是灵知之物，陈之於庭，则列龟最在前，故云“先知也”。
　　○“以钟次之”者，钟，金也。陈金则次於龟后也。不谓之为金，而谓之为钟者，贵金以供王之铸器。器之大者，莫大於锺，故言以钟次之也。
　　○“以和居参之也”者，解以金次龟义也。金性柔和，从时变革也。金列庭实，前龟后皮帛，以金参厕，居龟帛之中间，故云“以和居参之也”。
　　○“虎豹之皮，示服猛也”者，释庭实有皮义也。虎豹是威猛之兽，今得其皮来列在王庭，是表示君臣之德，能服四方之威猛者也。
　　○“束帛加璧，往德也”者，解享用束帛，帛上又加璧之义也。玉以表德，今将玉加於束帛，或锦绣黼黻之上，是以表往归於德故也。谓主君有德而往归之。南本及定本皆作“往德”，北本为“任德”。熊氏云：任用德，恐非也。
　　庭燎之百，由齐桓公始也。僣天子也。庭燎之差，公盖五十，侯、伯、子、男皆三十。
　　○燎，力妙反，徐力吊反。僣，子念反，后同。大夫之奏《肆夏》也，由赵文子始也。僣诸侯，赵文子，晋大夫，名武。 
　　[疏]“庭燎”至“始也”。
　　○正义曰：自此以下至“夷王”以下，总论朝聘失礼之事。各随文解之。
　　○“庭燎之百”者，谓於庭中设火，以照燎来朝之臣夜入者，因名火为庭燎也。礼：天子百燎，上公五十，侯伯子男三十。齐桓公是诸侯，而僣用百，后世袭之，是失礼从齐桓公为始。
　　○注“僣天”至“三十”。
　　○正义曰：此数出《大戴礼》也，但崇翱问：“引《大戴礼》也何以言‘盖’？”沈阁对曰：“言‘盖’无别意，犹如《礼运》云：‘仲尼之叹，盖叹鲁也。’亦无别意。百者，皇氏云：“作百炬列於庭也，或云百炬共一束也。”
　　○注“僣诸”至“名武”。
　　○正义曰：案《大射礼》：“公升即席，奏《肆夏》。”《燕礼》云：“若以乐纳宾，则宾及庭奏《肆夏》，是诸侯之礼。”今文子亦奏之，故云“僣诸侯”。此谓纳宾乐也。若登歌下管正乐，则天子用三夏以飨元侯；元侯相飨，亦得用之。《周礼》“九夏”，《王夏》者，天子所用，其馀八夏，诸侯皆得用之。其《陔夏》，卿大夫亦得用之，故《乡饮酒》客醉而出，奏《陔夏》，但非堂上正乐所用也。
　　朝觐，大夫之私觌，非礼也。大夫执圭而使，所以申信也。其君亲来，其臣不敢私见於主国君也，以君命聘，则有私见。
　　○觌，大力反，下同。使，色吏反。见，贤遍反，下同。不敢私觌，所以致敬也。而庭实私觌，何为乎诸侯之庭？非其与君无别。为人臣者无外交，不敢贰君也。私觌，是外交也。 
　　[疏]“朝觐”至“君也”。
　　○正义曰：此一节论大夫从君朝觐，行私觌，非礼之事。
　　○“朝觐，大夫之私觌，非礼也”者，朝觐，谓君亲往邻国行朝觐之礼。大夫从君而行，辄行私觌，是非礼也。
　　○“大夫执圭而使，所以申信也”者，既从君而行，不可私觌。若专使而出，则可为之。故云大夫执圭而使，谓受命执圭，专使邻国，得行私觌，所以申己之诚信也。
　　○“不敢私觌，所以致敬也”者，覆明从君而行，不敢行私觌，所以致敬於已君也。
　　○“而庭实私觌，何为乎诸侯之庭”者，当周衰之后，有臣从君而行，设庭实私觌於主国之庭，作记者讥之。庭实私觌，何得为乎诸侯之庭？讥其与君无别也。
　　○“为人臣者无外交，不敢贰君也”者，解所以从君而行，不敢私觌之意。为人之臣，既无外交，唯专一事君。既从君而行，不敢贰心於他君，所以不行私觌之礼。
　　○注“其君”至“私见”。
　　○正义曰：案《聘礼》：“臣出使有私觌。”今云“私觌”非礼也，故知从君行也，且经云“朝觐”，是君亲行之事。云“以君命聘，则有私见”者，解经文“执圭而使，所以申信也”。约《聘礼》有私觌，故云“以君命聘，则有私见”也。
　　大夫而飨君，非礼也。其飨君，由强且富也。大夫强而君杀之，义也，由三桓始也。三桓，鲁桓公之子，庄公之弟，公子庆父、公子牙、公子友。庆父与牙通於夫人以胁公，季友以君命鸩牙。后庆父弑二君，又死也。
　　○庆父音甫。鸩，直阴反。弑音试。天子无客礼，莫敢为主焉。君適其臣，升自阼阶，不敢有其室也。明飨君非礼也。
　　○升自阼，才路反，本又作“升自阼阶”。觐礼，天子不下堂而见诸侯。正君臣也。下堂而见诸侯，天子之失礼也，由夷王以下。夷王，周康王之玄孙之子也。时微弱，不敢自尊於诸侯。 
　　[疏]“大夫”至“始也”。
　　○正义曰：大夫富强，专制於君，召君而飨之，非礼也。“大夫强而君杀之，义也”者，大夫强盛，则干国乱纪，而君能杀之，是销绝恶源，得其义也。
　　○“由三桓始也”者，从三桓以后，有能诛杀强臣，由三桓而来，故云“由三桓始也”。
　　○注“三桓”至“死也”。
　　○正义曰：案《春秋》公子庆父、公子牙、公子友皆庄公弟，是桓公子也。云“庆父与牙通於夫人以胁公”者，案庄公二十七年，公子友如陈，葬原仲。《公羊》云：“辟内难。内难者何？公子庆父、公子牙通乎夫人以胁公。”何休云：“公病问后於牙，牙对曰：“鲁一生一及，君已知之。牙欲立庆父，是胁公也。”云“季友以君命鸩牙”者，案庄三十二年《左传》云：“公疾问后於叔牙，对曰：‘庆父材。’问於季友，对曰：‘臣以死奉般。’公曰：‘乡者牙曰庆父材。’成季使以君命，命僖叔待于针巫氏，使针季酖之。”是也。“后庆父弑二君”者，庄公三十二年《左氏》云：“八月癸亥，公薨于路寝，子般即位。冬十月己未，共仲使圉人荦贼子般于党氏”，闵二年秋八月辛丑，“共仲使卜齮贼公于武闱”。是弑二君也。云“又死也”者，案《左氏》云：“成季以僖公適邾，共仲奔莒，乃入，立之，以赂求共仲于莒，莒人归之，及密，使公子鱼请，不许，哭而往。共仲曰：奚斯之声也。乃缢。”是庆父又死也。案三桓之前，齐有公孙无知作乱，卫有州吁，宋有长万，皆以强盛被杀。而云“由三桓始”者，熊氏云：据鲁而言，犹如《论语》云“十世五世希不失矣”。三桓之后，若襄仲季孙意如虽强，君不能杀。据时有能杀者言之。然此经注并《公羊》文，以《左氏传》为解耳。
　　○注“明飨君非礼也”。
　　○正义曰：“天子无客礼，莫敢为主焉。君適其臣，升自阼阶，臣不敢有其室”，臣既不敢为主，明飨君非礼，结上文也。春秋之时，则有诸侯飨天子，故庄二十一年，郑伯享王于阙西辟乐备，乱世非正法也。
　　○“觐礼”至“以下”。
　　○案《觐礼》“天子负斧依南面，侯氏执玉入”，是不下堂见诸侯也。若春朝夏宗，则以客礼待诸侯，以车出迎。熊氏云：“春夏受三飨之时，乃有迎法。”义或然也。故《齐仆》云：“各以其等为车送逆之节。”注云：“节谓王乘车迎宾客及送，相去远近之数。”是也。
　　○“由夷王以以下”者，夷王下堂而见诸侯，自此以后或有然者，故云“以下”。
　　○注“夷王”至“子也”。
　　○正义曰：案《世本》康王生昭王，昭王生穆王，穆王生恭王，恭王生懿王。懿王崩，弟孝王立。孝王崩，懿王大子燮立，是为夷王。懿王是康王之玄孙，夷王是懿王之子，故云玄孙之子也。
　　诸侯之宫县，而祭以白牡，击玉磬、朱干设钖，冕而舞《大武》，乘大路，诸侯之僣礼也。言此皆天子之礼也。宫县，四面县也。干，盾也，钖傅其背如龟也。《武》，万舞也。白牡，大路，殷天子礼也。
　　○县音玄，注及下同。锡音阳，注同。盾，本亦作楯，纯尹反，又音尹。傅音附。背，补佩反。台门而旅树，反坫，绣黼丹朱中衣，大夫之僣礼也。言此皆诸侯之礼也。旅，道也。屏谓之树，树所以蔽行道。管氏树塞门，塞犹蔽也。礼：天子外屏，诸侯内屏，大夫以帘，士以帷。反坫，反爵之坫也，盖在尊南，两君相见，主君既献，於反爵焉。绣黼丹朱以为中衣领缘也。绣读为绡。绡，缯名也。《诗》云：“素衣朱绡。”又云：“素衣朱襮。”襮，黼领也。
　　○坫，丁念反。绣，依注作绡，音消，注或作绡，亦同。黼音甫。帘音廉。“於反爵焉”，本或作“宾反爵焉”。领缘，移绢反。缯，似陵反。襮音博。故天子微，诸侯僣，大夫强，诸侯胁。於此相贵以等，相觌以货，相赂以利，而天下之礼乱矣。言僣所由。诸侯不敢祖天子，大夫不敢祖诸侯。而公庙之设於私家，非礼也，由三桓始也。言仲孙、叔孙、季孙氏皆立桓公庙，鲁以周公之故，立文王庙，三家见而僣焉。 
　　[疏]“诸侯”至“始也”。
　　○正义曰：此一节总论诸侯及大夫奢僣强盛之事。各依文解之。
　　○“诸侯之宫县”者，诸侯唯合轩县，今乃有宫县。又诸侯祭用时王牲，今用白牡。又诸侯击石磬，今击玉磬。又诸侯得舞《大武》，故《诗》云“方将万舞”，宣八年“万入去籥”是也。但不不得朱干设钖，冕服而舞。今“朱干设钖，冕而舞《大武》”，诸侯合乘时王之车，今乃乘殷之大路，并是诸侯僣礼也。
　　○注“言此”至“礼也”。
