<!-- { "loadSidebar": true } -->
　　○正义曰：“吾志在《春秋》，行在《孝经》”者，《孝经纬》文，言褒贬诸侯善恶，志在於《春秋》，人伦尊卑之行在於《孝经》。云“二经固足以明之”者，此是郑语，言《春秋》、《孝经》足以显明先祖述宪章之事。云“孔子祖述尧舜之道而制《春秋》”者，则下文所引《公羊传》云“君子乐道，尧、舜之道与”是也。云“断以文王武王之法度”者，则下文引《公羊》云“王者孰谓？谓文王”是也。云“《春秋传》曰”至“尧舜之知君子”也。哀十四年《公羊传》文。引之者，谓祖述尧、舜之事。“君子曷为为春秋”，曷，何也；“君子”，谓孔子。传曰“孔子何为作《春秋》”，云“拨乱世，反诸正，莫近诸《春秋》”者，此传之文，答孔子为《春秋》之意。何休云：“拨犹治也。”言欲治於乱世，使反归正道。莫近，莫过也。言馀书莫过於《春秋》，言治乱世者，《春秋》最近之也。云“其诸君子乐道尧舜之道与”者，上“道”，论道；下“道”，谓道德；“与”，语辞；言“君子”，孔子也。言孔子乐欲论道尧舜之道与也。云“末不亦乐乎，尧舜之知君子也”者，末谓终末，谓孔子末，圣汉之初，岂不亦爱乐尧、舜之知君子也。案何休云：“得麟之后，天下血书鲁端门，曰‘趋作法，孔圣没，周姬亡，彗东出。秦政起，胡破术，书记散，孔不绝’。子夏明日往视之，血书飞为赤鸟，化为白书。”汉当秦大乱之后，故作拨乱之法，是其事也。云“又曰是子也，继文王之体，守文王之法度，文王之法无求而求，故讥之也”者，此文九年《公羊传》文。八年天王崩，谓周襄王也。九年春，毛伯来求金，传云：“是子继文王之体，守文王之法度。文王之法无求而求，故讥之。”“是子”谓嗣位之王，在丧未合称王，故称“是子”。嗣位之王，守文王之法度。文王之法度无所求也，谓三分有二以服事殷。谓在丧之内，无合求金之法度，今遣毛伯来求金，是“无求而求”也，故书以讥之。彼传云“是子”，俗本云“子是”者，误也。云“又曰王者孰谓，谓文王也”，此隐元年《公羊传》文。案传云：“元年，春，王，正月。王者孰谓？谓文王也。”武王道同，举文王可知也。云“著之《春秋》，以俟后圣者也”，哀十四年《公羊传》云“制《春秋》之义，以俟后圣”。何休云：“待圣汉之王，以为法也。”云“述天时，谓编年，四时具也”，案《合成图》云：“皇帝立五始，制以天道。”《元命包》云：“诸侯不上奉王之正，则不得即位。正不由王出，不得为正。王不承於天以制号令，则无法。天不得正其元，则不能成其化也。”
　　○“五始”者，元年，一也；春，二也；王，三也；正月，四也；公即位，五也。此《春秋》元年，即当《尧典》“钦若昊天”也。《春秋》四时，即当《尧典》“日中星鸟，日永星火，宵中星虚，日短星昴”之类是也。《春秋》获麟，则当《益稷》“百兽率舞，凤凰来仪”是也。此皆祖述尧、舜之事，言《春秋》四时皆具。桓四年及七年不书“秋七月”、“冬十月”，成十年不书“冬十月”，桓十七年直云“五月”不云“夏”，昭十年直云“十二月”不云“冬”，如此不具者，贾、服之义：若登台而不视朔，则书“时”不书“月”；若视朔而不登台，则书“月”不书“时”；若虽无事视朔、登台，则空书时月。若杜元凯之意，凡时月不具者，皆史阙文。其《公羊》、《穀梁》之义，各为曲说。今略而不取也。云“袭，因也。因水土，谓记诸夏之事，山川之异”者，“诸夏之事”，谓诸侯征伐、会盟所在之地。“山川之异”，若僖十四年“沙鹿崩”，成五年“梁山崩”之属是也。
　　○“譬如”至“大也。
　　○正义曰：此明孔子之德与天地日月相似，与天子、诸侯德化无异。
　　○“小德川流，大德敦化”者，言孔子所作《春秋》，若以诸侯“小德”言之，如川水之流，浸润萌芽。若以天子“大德”言之，则仁爱敦厚，化生万物也。“此天地之所以为大也”，言夫子之德比并天地，所以为大不可测也。
　　○“唯天”至“别也”。
　　○此又申明夫子之德聪明宽裕，足以容养天下，伤其有圣德而无位也。
　　○“宽裕温柔，足以有容也”，言夫子宽弘性善，温克和柔，足以包容也。
　　○“发强刚毅，足以有执也”，发，起也；执，犹断也。言孔子发起志意，坚强刚毅，足以断决事物也。
　　○“溥博”至“配天。
　　○此节更申明夫子蕴蓄圣德，俟时而出，日月所照之处，无不尊仰。
　　○“溥博渊泉”者，溥，谓无不周遍；博，谓所及广远。以其浸润之泽，如似渊泉溥大也。既思虑深重，非得其时不出政教，必以俟时而出。
　　○“溥博如天”者，言似天“无不覆帱”。
　　○“渊泉如渊”，言润泽深厚，如川水之流。
　　○“夫焉有所倚”至“浩浩其天”，以前经赞明夫子之德，此又云夫子无所偏倚，而仁德自然盛大也。倚，谓偏有所倚近，言夫子之德，普被於人，何有独倚近於一人，言不特有偏颇也。
　　○“肫肫其仁”，肫肫，恳诚之貌。仁，谓施惠仁厚。言又能肫肫然恳诚行此仁厚尔。
　　○“渊渊其渊”，渊水深之貌也，言夫子之德，渊渊然若水之深也。
　　○“浩浩其天”，言夫子之德，浩浩盛大，其若如天也。
　　○注“肫肫读如诲尔忳忳之忳”。
　　○正义曰：此《大雅 抑》之篇，剌厉王之诗。言诗人诲尔厉王忳忳然恳诚不已，厉王听我藐藐然而不入也。
　　○“苟不固聪明圣知达天德者，其孰能知之”者，上经论夫子之德大如天，此经论唯至圣乃知夫子之德。苟，诚也。固，坚固也。言帝诚不坚固聪明睿圣通知晓达天德者，其谁能识知夫子之德？故注引《公羊传》云“尧舜之知君子”者，言有尧、舜之德乃知夫子，明凡人不知也。
　　○“《诗》曰衣锦尚褧，恶其文之著也”，以前经论夫子之德难知，故此经因明君子、小人隐显不同之事。此《诗 卫风 硕人》之篇，美庄姜之诗。言庄姜初嫁在涂，衣著锦衣，为其文之大著，尚著襌絅加於锦衣之上。絅，襌也，以单縠为衣，尚以覆锦衣也。案《诗》本文云“衣锦褧衣”，此云“尚絅”者，断截《诗》文也。又俗本云“衣锦褧裳”，又与定本不同者。记人欲明君子谦退，恶其文之彰著，故引《诗》以结之。
　　○“故君子之道，闇然而日章”者，章，明也。言君子以其道德深远谦退，初视未见，故曰“闇然”。其后明著，故曰日章明也。
　　○“小人之道，的然而日亡”者，若小人好自矜大，故初视时“的然”。以其才艺浅近，后无所取，故曰日益亡。
　　○“君子”至“德矣”。
　　○此一经明君子之道，察微知著，故能“入德”。
　　○“淡而不厌”者，言不媚悦於人，初似淡薄，久而愈敬，无恶可厌也。
　　○“简而文”者，性无嗜欲，故简静，才艺明辨，故有文也。
　　○“温而理”，气性和润，故温也。正直不违，故修理也。
　　○“知远之近”，言欲知远处，必先之適於近，乃后及远。“知风之自”，自，谓所从来处，言见目前之风则知之適所从来处，故郑注云“睹末察本”。远是近之末，风是所原空缺五字从来之末也。“知微之显”，此初时所微之事，久乃適於显明，微是初端，显是纵绪，故郑注云“探端知绪”。
　　○“可与入德矣”，言君子或探末以知本，或睹本而知末，察微知著，终始皆知，故可以入圣人之德矣。
　　○“《诗》曰：潜虽伏矣，亦孔之昭”，此明君子其身虽隐，其德昭著。所引者《小雅 正月》之篇，剌幽王之诗。《诗》之本文以幽王无道，喻贤人君子虽隐其身，德亦甚明著，不能免祸害，犹如鱼伏於水，亦甚著见，被人采捕。记者断章取义，言贤人君子身虽藏隐，犹如鱼伏於水，其道德亦甚彰矣。
　　○“故君子内省不疚，无恶於志”者，疚，病也。言君子虽不遇世，内自省身，不有愆病，则亦不损害於己志。言守志弥坚固也。
　　○注“孔，甚也”。
　　○正义曰：《尔雅 释言》文。
　　○“君子”至“屋漏”。
　　○此明君子之閒居独处，不敢为非，故云“君子所不可及者，其唯人之所不见乎”。
　　○“《诗》云：相在尔室，尚不愧于屋漏”，此《大雅 抑》之篇，剌厉王之诗。诗人意称王朝小人不敬鬼神，瞻视女在庙堂之中，犹尚不愧畏於屋漏之神。记者引之断章取义，言君子之人在室之中“屋漏”，虽无人之处不敢为非，犹愧惧于屋漏之神，况有人之处君子愧惧可知也。言君子虽独居，常能恭敬。
　　○注“言君”至“人乎”。
　　○正义曰：言“君子虽隐居，不失其君子之容德也”者，隐居，谓在室独居犹不愧畏，无人之处又常能恭敬，是“不失其君子之容德也”。云“西北隅谓之屋漏”者，《尔雅 释宫》文。以户明漏照其处，故称“屋漏”。“屋漏非有人”者，言人之所居，多近於户，屋漏深邃之处，非人所居，故云无有人也。云“况有人乎”者，言无人之处尚不愧之，况有人之处不愧之可知也。言君子无问有人无人，恒能畏惧也。
　　○“故君子不动而敬，不言而信”者，以君子敬惧如是，故不动而民敬之，不言而民信之。
　　○“《诗》曰：奏假无言，时靡有争”，此《商颂 烈祖》之篇，美成汤之诗。诗本文云“鬷假无言”，此云“奏假”者，与《诗》反异也。假，大也。言祭成汤之时，奏此大乐於宗庙之中，人皆肃敬，无有喧哗之言。所以然者，时既太平，无有争讼之事，故“无言”也。引证君子不言而民信。
　　○注“假，大也”。
　　○正义曰：《尔雅 释诂》文。
　　○“《诗》曰：不显惟德，百辟其刑之”，此《周颂 烈文》之篇，美文王之德。不显乎文王之德，言其显矣。以道德显著，故天下百辟诸侯皆刑法之。引之者，证君子之德犹若文王，其德显明在外，明众人皆刑法之。
　　○注“辟，君也”。
　　○正义曰：《尔雅 释诂》文。
　　○“《诗》云：予怀明德，不大声以色《尔雅》释诂，此《大雅 皇矣》之篇，美文王之诗。予，我也。怀，归也。言天谓文王曰，我归就尔之明德，所以归之者，以文王不大作音声以为严厉之色，故归之。记者引之，证君子亦不作大音声以为严厉之色，与文王同也。
　　子曰：“声色之於以化民，末也。《诗》曰：‘德輶如毛。’輶，轻也。言化民常以德，德之易举而用，其轻如毛耳。
