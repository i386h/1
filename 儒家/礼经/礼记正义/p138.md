<!-- { "loadSidebar": true } -->
　　○正义曰：此经但云“不杖不菲”，不云不服，故知服齐衰。其女之父母，则为之降服大功，以其非在家，婿为之服齐衰期，非无主也。
　　○注“未有”至“斩衰”。
　　○正义曰：所以既葬除者，婿於女未有期之恩，女於婿未有三年之恩。以婿服齐衰，故知女服斩衰。
　　曾子问曰：“丧有二孤，庙有二主，礼与？”怪时有之。
　　○与音馀，下“礼”与同。孔子曰：“天无二日，土无二王。尝、禘、郊、社，尊无二上，未知其为礼也。尊喻卑也。神虽多，犹一一祭之。昔者齐桓公亟举兵，作伪主以行。及反，藏诸祖庙。庙有二主，自桓公始也。伪犹假也。举兵以迁庙主行，无则主命。为假主，非也。
　　○亟，徐起吏反。丧之二孤，则昔者灵公適鲁，遭季桓子之丧，卫君请吊。哀公辞，不得命。公为主，客入吊。康子立於门右，北面。公揖让，升自东阶，西乡。客升自西阶吊，公拜兴哭，康子拜稽颡於位。有司弗辩也。今之二孤，自季康子之过也。”辩犹正也。若康子者，君吊其臣之礼也。邻国之君吊，君为之主，主人拜稽颡，非也，当哭踊而巳。灵公先桓子以鲁哀公二年夏卒，桓子以三年秋卒，是出公也。
　　○乡，许亮反。先，悉荐反。夏，户嫁反。 
　　[疏]“曾子”至“过也”。
　　○正义曰：此一节论丧不得有二孤，庙不得有二主之事，各随文解之。
　　○“孔子曰：天无二日，土无二王”者，天有二日，则草木枯萎；土有二王，则征伐不息，《老子》云“天得一以清，地得一以宁”是也。
　　○注“尊喻卑也”者，尊谓天无二日，土无二王，尝、禘、郊、社，尊无二上。卑谓丧有二孤，庙有二主。喻，明也。尊者，尚不可二，明卑者不二可知也。举尊以明卑，故云“尊喻卑也”。云“神虽多，犹一一祭之”者，解尝、禘、郊、社尊无二上之意。以尝禘之时，虽众神并在，犹先尊后卑，一一祭之，不一时总祭，故云“尊无二上”也。
　　○“昔者齐桓公亟举兵，作伪主以行”者，此说二主之由。桓公名小白，作霸主。亟，数也。伪。假也。言作假主以行，而反藏於祖庙，故有二主也。举兵为南伐楚，北伐山戎，西伐白狄，故云数举兵也。
　　○“今之二孤，自季康子之过也”。
　　○上云“自桓公始”，此不云自季康子始而云康子之过者，此孔子答曾子之时，上去桓公巳远，二主行来又久，故云“自桓公始也”。康子之过者，正当孔子之时，未知后代行之以以否，不得云自季康子始，但见当时失礼，故云“今之二孤，自季康子之过也”。
　　○注“辩犹”至“公也”。
　　○正义曰：若康子者，经云“有司”，谓当时执事之有司，畏季子之威，不敢辩正，故云“若康子者”。若，顺也。云“君吊其臣之礼也”者，按《士丧礼》：“君使人吊，主人进中庭，哭拜稽颡成踊。”《丧大记》云：“大夫既殡，君吊，主人门右，北面哭拜稽颡。”今季康子与之同，故云“君吊其臣之礼也”。云“邻国之君吊，君为之主”者，以宾主尊卑宜敌，故君为主，主则拜宾，康子又拜，故云“非也，当哭踊而巳”，但唯君答拜耳。出公来吊，《春秋》不见经者，盖为吊而来，非有国之大事，故略而不书於经也。出公辄，是灵公孙也。曾子所问，皆前孤后主。今答前主后孤者，谓齐桓公之时事在前，卫君之事在后。
　　曾子问曰：“古者师行，必以迁庙主行乎？”孔子曰：“天子巡守，以迁庙主行，载于齐车，言必有尊也。今也取七庙之主以行，则失之矣。齐车，金路。
　　○守，手又反，本亦作狩。齐，侧皆反，本亦作斋，注及下同；齐车，祭祀所乘金辂也。当七庙五庙无虚主。虚主者，唯天子崩，诸侯薨，与去其国，与祫祭於祖，为无主耳。吾闻诸老聃曰：“天子崩，国君薨，则祝取群庙之主而藏诸祖庙，礼也。卒哭成事，而后主各反其庙。老聃，古寿考者之号也。与孔子同时。藏诸主於祖庙，象有凶事者聚也。卒哭成事，先祔之祭名也。
　　○祫音洽。聃，他甘反。老聃，即老子也。祔音附。君去其国，大宰取群庙之主以从，礼也。鬼神依人者也。
　　○从，才用反，下“裨从”、“而从”同。祫祭於祖，则祝迎四庙之主。祝，接神者也。主出庙入庙，必跸。’跸，止行也。
　　○跸音毕。老聃云。”
　　○曾子问曰：“古者师行无迁主，则何主？”孔子曰：“主命。”问曰：“何谓也？孔子曰：“天子诸侯将出，必以币、帛、皮、圭告于祖祢，遂奉以出载于齐车以行。每舍奠焉，而后就舍。以脯醢礼神，乃敢即安也。所告而不以出，即埋之。反必告，设奠，卒，敛币、玉，藏诸两阶之间，乃出。盖贵命也。” 
　　[疏]“曾子”至“命也”。
　　○正义曰：此一节论师出当取迁庙主，及币帛皮圭以行庙无虚主之事，各随文解之。
　　○注“齐车金路”。
　　○正义曰：按《齐仆》云“掌驭金路”，《大驭》“掌驭玉路”。凡祭祀皆乘玉路，齐车则降一等，乘金路也。“迁庙主行”者，皇氏云“谓载新迁庙之主”，义或然也。
　　○注“老聃”至“名也”。
　　○正义曰：按下文“助葬於巷党，老聃曰：丘止柩”，又庄子称孔子与老聃对言，是与孔子同时也。按《史记》云：“老聃，陈国苦县赖乡曲仁里也。为周柱下史，或为守藏史。”郑注《论语》云：“老聃，周之大史，未知所出。”云“象有凶事者聚也”者，此实凶事而云象者，以凶事生人自聚，今主亦集聚，似生人之聚，故云象也。云“卒哭成事，先祔之祭名也”者，《檀弓》云：“卒哭曰成事，谓渐成吉事。”《檀弓》又曰：“明日祔于祖。”是卒哭之事，在祔祭之前。郑必云“先祔之祭名”者，以卒哭主各反其庙者，为明日祔时，须以新死者祔祭於祖，故祖主先反庙也。
　　○注“祝接神者也”。
　　○正义曰：以其祫祭於祖，是祝之所掌之事，故祝迎四庙之主。若去其国，非祭祀之事，故大宰取群庙之主以从，鬼神依人故也。祫祭於祖，则迎四庙之主，祝主接神，故迎之也。祫，合祭。祖，大祖。三年一祫，谓当祫之年，则祝迎高、曾、祖祢四庙，而於大祖庙祭之。天子祫祭，则迎六庙之主，今言迎四庙者，举诸侯言也。主出庙入庙必跸。主谓木主，群庙之主也。主：天子一尺二寸，诸侯一尺。出庙者，谓出已庙而往大祖庙，入庙谓从大祖庙而反还入已庙。若在庙院之外，当主出入之时，必须跸止行人。若王入大祖庙中，则不可须跸也，似压於尊者也。若有丧及去国，无跸礼也。
　　○“老聃云”，从上“天子崩”以下，至“出庙入庙必跸”以上，皆是老聃所云，结上义也。
　　○“孔子曰主命”者，孔子言天子诸侯将出，既无迁主，乃以币帛及皮圭告于祖祢之庙，遂奉以出行，载于齐车，以象受命，故云“主命”。
　　○“将出”至“命也”。
　　○以曾子不解主命之意，故孔子答以主命之义。云天子诸侯将出，必以币帛皮圭告于祖祢之庙，告讫，遂奉此币帛皮圭以出於庙，载于齐车金路以行，每至停舍之处，先以脯醢奠此币帛皮圭，而后始就停舍之处。行还反后，必陈此币帛皮圭於祖祢主前以告神，又设奠祭既卒，敛此币帛皮圭，埋诸两阶之间，乃后而出，盖贵此主命故也。
　　○注“以脯”至“埋之”。
　　○正义曰：经云“每舍奠焉”，以其在路不可恒设牲牢，故知以脯醢也。与殡奠同谓之奠，以其无尸故也。云“所告而不以出，即埋之”者，皇氏云：“谓有迁主者，直以币、帛告神，而不将币、帛以出行，即埋之两阶之间。无迁主者，加之以皮圭告於祖祢，遂奉以出。”熊氏以为每告一庙，以一币玉，告毕，若将所告远祖币玉行者，即载之而去。若近祖币玉，不以出者，即埋之。以其反还之时，以此载行币玉，告於远祖，事毕，则埋於远祖两阶间。其近祖以下，直告祭而巳，不陈币玉也。
　　子游问曰：“丧慈母如母，礼与？”如母，谓父卒三年也。子游意以为国君亦当然。礼所云者，乃大夫以下，父所使妾养妾子。孔子曰：“非礼也。古者男子外有傅，内有慈母，君命所使教子也，何服之有？言无服也。此指谓国君之子也。大夫士之子，为庶母慈巳者服小功，父卒乃不服。昔者鲁昭公少丧其母，有慈母良，及其死也，公弗忍也，欲丧之。有司以闻曰：‘古之礼，慈母无服。据国君也。良，善也。谓之慈母，固为其善。国君之妾子於礼不服也。昭公年三十，乃丧齐归，犹无戚容，是不少，又安能不忍於慈母？此非昭公明矣，未知何公也。
　　○少丧，如字下及注皆同，读者亦息浪反。今也君为之服，是逆古之礼而乱国法也。若终行之，则有司将书之，以遗后世，无乃不可乎？’公曰：‘古者天子练冠以燕居。’公弗忍也，遂练冠以丧慈母。丧慈母自鲁昭公始也。”公之言又非也。天子练冠以燕居，盖谓庶子王为其母。
　　○遗如字，犹垂反，又于季反。 
　　[疏]“子游”至“始也”。
　　○正义曰：此一节论诸侯之子丧慈母无服之事。“丧慈母”者，子游之意以。《丧服》：大夫以下，所使妾无子者，养妾子之无母者谓之慈母，丧此慈母，如巳之母。今国君丧其慈母，还如已母，是礼与？
　　○注“如母”至“妾子”。
　　○正义曰：如母，谓父卒三年也。知者，以《丧服》慈母如母，在“父卒三年”章中，故云“谓父卒三年”。若父在之时，则期也。郑注《丧服》：“大夫妾子，父在为母大功。士之妾子，父在为母期。”则父在为慈母亦当与已母同也”。云“子游意以为国君亦当然”者，郑知国君者，以下孔子答云“君命所使教子也”。又引鲁昭公之事，皆以国君答子游，明子游本问国君也。云“礼所云者，乃大夫以下，父所使妾养妾子”者，“礼所云”，谓《丧服》所云“慈母如母”也。按《丧服传》云：“慈母者何也？妾之无子者，妾子之无母者，父命妾曰，女以为子。命子曰，女以为母。若是则生养之，终其身如母，死则丧之三年。”必知大夫以下者，以天子诸侯不服庶母，故此云“君命所使，何服之有？”故知此慈母如母，谓大夫以下也。天子诸侯则绝之也。
　　○注“此指”至“不服”。
