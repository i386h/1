<!-- { "loadSidebar": true } -->
　　○“曰：夫《武》之备，戒之已久，何也”者，此是孔子之问。凡有五。“夫”，是发语之端。《武》，谓周之武乐，欲作武乐之前，先击鼓备戒其众。备戒之后，久始作舞，故孔子问之云：“《武》乐先击鼓备戒已久，乃始作舞何？
　　○“对曰：病不得其众也”者，此宾牟贾所答，亦有五，但三答是，二答非，今此答是也。病，谓忧也。言武王伐纣之时，忧病不得士众之心，故先鸣鼓以戒士众，久乃出战。今《武》乐故令舞者久而不即出，是象武王忧不得众心故也。
　　○注“武谓”至“难也”。
　　○正义曰：此以下王事，故知周舞也。“忧其难”者，忧其不得士众之难，故击鼓久而不舞。
　　“咏叹之，淫液之，何也？”对曰：“恐不逮事也。”咏叹、淫，液歌迟之也。逮，及也。事，戎事也。
　　○咏叹，上音讠永，下音叹。液音亦。逮音代，又代计反。迟，直冀反。“发扬蹈厉之已蚤，何也？”对曰：“及时事也。”时至，武事当施也。
　　○蹈音悼，蚤音早。“《武》坐，致右宪左，何也？”对曰：“非《武》坐也。”言《武》之事无坐也。致，谓膝至地也。宪读为轩，声之误也。
　　○宪，依注音轩。“声淫及商，何也？”对曰：“非《武》音也。”言《武》歌在正其军，不贪商也。时人或说其义为贪商也。子曰：“若非《武》音，则何音也？”对曰：“有司失其传也。若非有司失其传，则武王之志荒矣。”有司，典乐者也。传，犹说也。荒，老耄也。言典乐者失其说也，而时人妄说也。《书》曰：“王耄荒。”
　　○“传，直专反，下及注同。传，犹说也。旄，莫报反，下同。子曰：“唯。丘之闻诸苌弘，亦若吾子之言是也。”苌弘，周大夫。
　　○苌，直良反。 
　　[疏]“咏叹”至“是也”。
　　○正义曰：“咏叹之，淫液之，何也”者，此孔子之问，欲舞之前，其歌声吟咏之，长叹之，其声淫液，是贪羡之貌，言欲舞之前，其歌声何意吟歆长叹歆羡也。
　　○“对曰：恐不逮事也”，此是宾牟贾答孔子之词。所以舞前有此咏叹淫液之歌者，象武王伐纣，恐诸侯不至，不逮及战事，故歌声吟咏而歆羡。此答是也。
　　○注“咏叹、淫液，歌迟之也”。
　　○正义曰：咏叹者，谓长声而叹矣。淫液，谓音连延而流液不绝之意。歌迟之，谓作此歌吟思之，欲待众之至也。
　　○“发扬蹈厉之已蚤，何也”者，此又明是孔子之问。初舞之时，手足发扬蹈地而猛厉言，舞初则然，故云：“已蚤，何也？”意谓舞时发扬蹈厉即大蚤。
　　○“对曰：及时事也”者，此亦宾牟贾对词。所以舞时蚤为发扬蹈厉，象武王及时伐纣战事也，故发扬象战。此答非也，知非者，下云“发扬蹈厉”，是“大公之志”，故知此答非也。
　　○“《武》坐，致右宪左，何也”者，此亦孔子问词。坐，跪也。致，志也。轩，起也。问武人何忽有时而跪，以右膝至地，而左足仰起，何故也？
　　○“对曰：非《武》坐也”，此是宾牟贾答云。致右轩左，非是武人之坐，言以舞法无坐也。此答亦非。知者，下云“武乱皆坐，周、召之治”也。是武法有坐，故知此答非也。
　　○“声淫及商，何也”者，此亦孔子问词。淫，贪也。问奏乐之声，何意有贪商之声也？王氏云：“声韵歆羡，淫液贪商也。”
　　○“对曰：非《武》音也”者，此宾牟贾之答。非武音，谓非是《武》乐之音。宾牟贾言武王应天从人，不得已而伐之，何容有贪商之声，故言“非《武》音”。此答是。
　　○注“言《武》”至“商也”。
　　○正义曰：言“《武》歌在正其军不贪商”者，解经“非《武》音”，言《武》歌象武王正其军事，不得有贪商之歌，故知贪商者非《武》乐之音也。云“时人或说其义为贪商也”者，解经中“声淫及商”之义，言当时人不晓《武》音，谓此歌声为贪商，故云“或说其义为贪商”。孔子以时人之意而问宾牟贾，然时人之说非也。孔子大圣，应知其非，而问之者，孔子虽知其非，而问宾牟贾，是知非而故问矣。
　　○“子曰：若非《武》音，则何音也”者，宾牟贾既答贪商非是《武》音，孔子因而问之，云：贪商之歌，若非《武》乐之音，则何音也？
　　○“对曰：有司失其传也”者，此宾牟贾答云。有司，谓典乐者。失传说也，言《武》乐之歌，有贪商之意者，是典乐有司失其传说。谓为贪商，故时人惑之。
　　○“若非有司失其传，则武王之志荒矣”者，宾牟贾又云，若非是有司失其传说，将言武王实为贪商，则是武王之志荒耄矣。言武王荒耄，遂有贪商也。然武王大圣，伐暴除残，何有贪商之意？故知有司妄说为贪商，使时人致惑。
　　○注“荒老”至“耄荒”。
　　○正义曰：按《大戴礼》云：“文王年十五而生武王发。”又《文王世子》篇云：“文王九十七而崩。”则武王九十三而终矣。文王受命七年而崩，十三年伐纣，是文王崩后六年伐纣，时武王八十九矣，年虽老而大圣不荒耄也。《书》曰“王耄荒”，《吕刑》文也。言穆王享国百年而耄荒，证荒为老耄也。
　　○“子曰：唯丘之闻诸苌弘”者，孔子既得宾牟贾之答，故云“闻诸苌弘”。诸，於也，闻於苌弘之说。
　　○“亦若吾子之言是也”者，谓宾牟贾为吾子者，《仪礼》注云：“子，男子之美称。言吾子，相亲之词。
　　宾牟贾起，免席而请曰：“夫《武》之备戒之已久，则既闻命矣，敢问迟之迟而又久，何也？”迟之迟，谓久立於缀。
　　○迟之迟，并直诗反，徐直尼反。 
　　[疏]“宾牟”至“何也”。
　　○正义曰：自此以前，孔子问宾牟贾。自此以后，是宾牟贾问孔子。此一经是宾牟贾问词也。
　　○“免席而请曰”者，免席，谓避席也。言宾牟贾前答孔子，虽被孔子所许，於前答之事犹有不晓，而反请问孔子，故曰“免席而请”焉。
　　○“夫《武》之备戒之已久，则既闻命矣”者，前经是夫子之问，宾牟贾前答其已久之意，被孔子所许，不得为非，是“既闻命矣”。
　　○“敢问迟之迟而又久，何也”者，此宾牟贾问孔子之词。“迟之迟”者，贺氏云：“备戒已久是迟，久立於缀亦是迟。”而又久，何意如此？
　　子曰：“居，吾语汝。夫乐者，象成者也。总干而山立，武王之事也。发扬蹈厉，大公之志也。《武》乱皆坐，周、召之治也。居，犹安坐也。成，谓已成之事也。总干，持盾也。山立，犹正立也，象武王持盾正立待诸侯也。发扬蹈厉，所以象威武时也。《武》舞，象战斗也。乱，谓失行列也。失行列则皆坐，象周公、召公以文止武也。
　　○语，鱼据反。女音汝，下“且女”同。大音泰。召音邵，注及下同。治，直吏反，下注及下同。盾，述尹反，又音允。行，户刚反，下同。 
　　[疏]“子曰”至“治也”。
　　○正义曰：自此以下，孔子为宾牟贾说《武》乐之意，并广明克殷以后之事。此一经为宾牟贾说其将舞之事。
　　○“夫乐者，象成者也”，言作乐者放象其成功者也。
　　○“总干而山立”者，言将舞之时，舞人总持干盾以正立，似山不动摇，象武王持盾，以待诸侯之至也。
　　○“发扬蹈厉，大公之志也”者，言《武》乐之舞，发扬蹈厉，象大公威武鹰扬之志也。
　　○“《武》乱皆坐，周、召之治也”者，乱，谓失行列。作此《武》舞，回移转动，乱失行列皆坐，所以坐者，象周公、召公以文德治之，以文止武，象周、召之治也。
　　“且夫《武》，始而北出，再成而灭商，三成而南，四成而南国是疆，五成而分周公左、召公右，六成复缀以崇。成，犹奏也。每奏《武》曲一终为一成。始奏，象观兵盟津时也。再奏，象克殷时也。三奏，象克殷有馀力而反也。四奏，象南方荆蛮之国侵畔者服也。五奏，象周公召公分职而治也。六奏，象兵还振旅也。复缀，反位止也。崇，充也。凡六奏以充《武》乐也。
　　○夫音扶。缀，丁劣反，又丁卫反，注及下同。孟，本亦作盟，音孟。 
　　[疏]“且夫”至“以崇”。
　　○正义曰：此一经孔子为宾牟贾说《武》乐六成之意。上说三者之事已讫，更别广说《武》乐，故云。
　　○“且夫《武》，始而北出”者，谓初舞位最在於南头，从第一位而北出者。次及第二位稍北出者。熊氏云：“则前云三步以见方，见一成也。作乐一成而舞，象武王北出观兵也。”
　　○“再成而灭商”者，谓作乐再成舞者从第二位至第三位，象武王灭商，则与前文再始以著往为一也。
　　○“三成而南”者，谓舞者从第三位至第四位，极北而南反，象武王克纣而南还也。
　　○“四成而南国是疆”者，谓《武》曲四成舞者，从北头第一位却至第二位，象武王伐纣之后，南方之国於是疆理也。
　　○“五成而分周公左、召公右”者，从第二位至第三位，分为左右，象周公居左，召公居右也。
　　○“六成复缀以崇”者，缀，谓南头初位，舞者从第三位南至本位，故言复缀以崇。崇，充也。谓六奏充其《武》乐，象武王之德充满天下。此并熊氏之说也，而皇氏不云次位。舞者本在舞位之中，但到六成而已。今舞亦然，义亦通也。
　　○注“成犹”至“乐也”。
　　○正义曰：成，谓曲之终成。每一曲终成而更奏，故云“成，犹奏也”。云“复缀，反位止也”者，谓最在南第一位，初舞之时，从此位入北，至六成还反复此位。如郑所注，熊氏得之。云“凡六奏以充《武》乐也”者，充，谓充备。言六奏其曲，《武》乐充备，故云“六奏以充《武》乐”，言《武》乐充备，是功成大平，周德充满於天下也。
　　“天子夹振之而驷伐，盛威於中国也。夹振之者，王与大将夹舞者，振铎以为节也。驷当为四，声之误也。《武》舞，战象也。每奏四伐，一击一剌为一伐。《牧誓》曰：“今日之事，不过四伐五伐。”
　　○夹，古洽反，注及下同。铎，大各反。一剌，本亦作壹剌，七亦反。 
　　[疏]“天子”至“国也”。
　　○正义曰：“天子夹振之”者，谓《武》乐之作，言天子与大将夹舞者，振铎以节之。
　　○“而驷伐”者，驷当为四。四伐，谓击剌。作《武》乐之时，每一奏之中，而四度击剌。象武王伐纣四伐也。
　　○“盛威於中国也”者，象武王之德，盛大威武於中国。
　　○注“夹振”至“五伐”。
