<!-- { "loadSidebar": true } -->
　　○正义曰：庾蔚云：“相主人以礼接宾，皆谓之摈，亦无当於吉凶。”郑以为相侑丧礼，据此事而言之，《大宗伯》注：“出接宾曰摈，入诏礼曰相。”云“丧礼废亡，时人以为此仪当如诏辞而皆由右相，是善子游正之”者，《少仪》云：“诏辞自右。”郑云：“为君出命也，立者尊右。”案立者尊右，若已传君之诏辞，诏辞为尊，则宜处右。今摈者宜右也。若於丧事，则惟宾主居右，而已自居左。而当时礼废，言相丧亦如传君诏辞，己自居右。子游知礼，故推宾居右，己居左也。云“《孝经说》曰：以身摈侑”者，引《孝经说》证摈是相侑也。孔子身为君作摈侑，故《论语》云“君召使摈”是也。
　　齐穀王姬之丧，穀当为告，声之误也。王姬，周女，齐襄公之夫人。
　　○穀音告，又古毒反。鲁庄公为之大功。或曰：“由鲁嫁，故为之服姊妹之服。”或曰：“外祖母也，故为之服。”《春秋》周女由鲁嫁，卒，服之如内女服姊妹，是也。天子为之无服，嫁於王者之后乃服之。庄公，齐襄公女弟文姜之子，当为舅之妻，非外祖母也。外祖母又小功也。
　　○为之，于伪反，下及注同。王如字，徐于况反。 
　　[疏]“齐穀”至“之服”。
　　○正义曰：此一节论诸侯为王姬著服之事。案庄二年秋，齐王姬卒，齐来告鲁。云“王姬之丧，鲁庄公为之大功”，或人解之云：“王姬，周女也。命鲁为主，由鲁嫁，比之鲁女，故为之服出嫁姊妹之服。”更有或人解云：“王姬为庄公外祖母，故为之著大功之服。”此或人之言，乃为二非也。王姬是庄公舅妻，不得为外祖母，是一非。假令为外祖母，正合小功，不服大功，是二非也。
　　○注“王姬”至“夫人”。
　　○正义曰：案庄公十一年王女共姬为齐桓公夫人，知此王姬非齐桓公夫人者，以桓公夫人经无卒文，是不告於鲁襄公夫人。庄二年经书“王姬卒”，是来告鲁，此言齐告王姬之丧，故知是襄公夫人。
　　○注“《春秋》”至“服之”。
　　○正义曰：《春秋》庄二年“齐王姬卒”，《穀梁传》云：“为之主者，卒之也。”案庄元年秋，“筑王姬之馆于外”，下云“王姬归于齐”，是由鲁嫁也。《丧服》大功章君为姑姊妹女子子嫁於国君者，著大功之服，王姬既比之内女，故服大功也。云“天子为之无服”者，以尊卑不敌故也。若嫁於王者之后，天子以宾礼待之，则亦大功也。其女反为兄弟为诸侯者，亦大功，以《丧服》女子出嫁为兄弟大功故也。案《丧服》云女子子为父后者期，谓大夫士之妻有往来归宗之义。故《丧服》传云：“妇人虽在外，必有归宗，曰小宗。”郑答赵商云：“自其家之宗。”言宗及小宗，故知是大夫士也。诸侯夫人，父母卒，无复归宁之理，故知诸侯夫人为兄弟为诸侯者，但大功耳，不得服期。熊氏以为服期，非也。案《丧服小记》云“与诸侯为兄弟者服斩”，卑贱降等，虽不为臣，犹服斩衰，与此别也。
　　晋献公之丧，秦穆公使人吊公子重耳，献公杀其世子申生，重耳辟难出奔，是时在翟，就吊之。
　　○重，直龙反，注及下皆同。难，乃旦反。翟音迪，本又作狄。且曰：“寡人闻之，亡国恒於斯，得国恒於斯。言在丧代之际。虽吾子俨然在忧服之中，丧亦不可久也，时亦不可失也。孺子其图之。”劝其反国，意欲纳之。丧谓亡失位。孺，穉也。
　　○严，鱼检反，本亦作俨，同。丧，息浪反，注及下皆同。孺，如树反，后同。穉，直吏反，本又作稚，同。以告舅犯，舅犯，重耳之舅狐偃也，字子犯。舅犯曰：“孺子其辞焉！丧人无宝，仁亲以为宝。宝谓善道可守者，仁亲，亲行仁义。父死之谓何？又因以为利，欲反国求为后，是利父死。而天下其孰能说之？孺子其辞焉！”说犹解也。公子重耳对客曰：“君惠吊亡臣重耳，身丧父死，不得与於哭泣之哀，以为君忧。谢之。
　　○与音预。父死之谓何？或敢有他志以辱君义。” 
　　[疏]“晋献”至“君义”。
　　○正义曰：此一节论公子重耳不因父丧以取国之事，各依文解之。
　　○“且曰”至“图之”。
　　○使者吊重耳，重耳受吊礼已毕，使者出门，则应遂还宾馆，使者方须致穆公之命以劝重耳，故言“且曰”。言“且”者，非特吊耳。“且”者，兼有馀事。使者且更言曰，称穆公之命，言寡人闻前古以来，失亡其国，恒於此丧祸交代之时，得其国家，亦恒在於此交代之时。言此丧祸交代之际，是得国失国之机，求之则得，不求则失。虽吾子俨然端静在忧戚丧服之中，无求国之意，然身丧在外，亦不可久为，言辛苦也。得国之时，亦不可失，言当求也。欲使重耳从其言，故云“孺子其图之”。
　　○“父死”至“君义”。
　　○言父身死亡，谓是何事，正是凶祸之事。既是凶祸，岂得又因此凶祸以有为已利，欲求反国。必其如此，而天下闻之，其谁解说我以为无罪。公子重耳用舅犯之言，出而对客，既叙其吊意，又谢其欲纳之言。“君惠吊亡臣重耳”，此一句是叙其吊意。言身丧父死，不得在国与於哭泣之哀，以为君之忧虑，欲纳於我。既谢其恩，又道不可之意，言以父死，谓是何事，岂复敢悲哀之外，别有他志，以屈辱君之义事乎。言己无他志，不敢受君劝以反国之义。言“义”者，宜也。穆公之意，以重耳反国为宜，故云“义”也。
　　稽颡而不拜，哭而起，起而不私。
　　○稽音启。颡，桑党反。子显以致命於穆公。使者，公子絷也。卢氏云：“古者名字相配，显当作韅。”
　　○显依注音韅，呼遍反，徐苦见反。使，色吏反。絷，陟立反，后同。穆公曰：“仁夫公子重耳！夫稽颡而不拜，则未为后也，故不成拜。哭而起，则爱父也。起而不私，则远利也。”
　　○夫音符。远，于万反。 
　　[疏]“稽颡”至“远利也”。
　　○正义曰：此穆公本意劝重耳反国，重耳若其为后，则当拜谢其恩，今不受其劝，故不拜谢。穆公以其不拜，故云“未为后”也。所以稽颡者，自为父丧哀号也。凡丧礼，先稽颡而后拜乃成。今直稽颡而不拜，故云“不成拜”也。今既闻父死劝其反国之义，哀恸而起，若欲攀辕然，故云“哭而起，则爱父也”。以其爱父，故起若欲攀辕。既哭而起，不私与使者，言必无心反国，是“远利”也。郑注知在翟吊之，及“使者，公子絷”者，并《国语》文。云：“絷吊重耳而退，吊公子夷吾於梁，如吊重耳之命。夷吾见使者，再拜稽首，起而不哭，退而私於公子絷曰：里克与我矣，吾命之以汾阳之田百万。丕郑与我矣，吾命之以负蔡之田七十万。亡人苟入，扫除宗庙，定社稷，且入河外列城五。”言亡人之所怀。案《国语》之说夷吾，则穆公美重耳之言，皆是形夷吾而起。
　　帷殡，非古也。自敬姜之哭穆伯始也。穆伯，鲁大夫，季悼子之子公甫靖也。敬姜，穆伯妻，文伯歜之母也。《礼》：“朝夕哭，不帷。”
　　○歜，昌烛反。 
　　[疏]“帷殡”至“始也”。
　　○正义曰：此一节论哭殡不合帷殡之事。
　　○注“穆伯”至“不帷”。
　　○正义曰：知穆伯是季悼子之子公甫靖者，《世本》文。知敬姜是文伯歜之母者，下文云：“文伯之丧，敬姜昼夜哭。”又《国语》云“敬姜自绩，文伯谏之”是也。“朝夕哭，不帷”，是《杂记》文，以孝子思念其亲，故朝夕哭时，乃褰彻其帷也。今敬姜之哭穆伯，以辟嫌之故，遂朝夕哭，不复彻帷，故下文云：“穆伯之丧，敬姜昼哭。”与此同也。案《春秋》文十五年公孙敖之丧，“声已不视，帷堂而哭”。公孙敖亦是穆伯，此不云声已之哭穆伯始者，声已是帷堂，非帷殡也。声已哭在堂下，怨恨穆伯，不欲见其堂，故帷堂。敬姜哭於堂上，远嫌不欲见夫之殡，故帷殡。案张逸答陈铿云：“敬姜早寡昼哭，以辟嫌帷殡，或亦辟嫌，表夫之远色也。”
　　丧礼，哀戚之至也。节哀，顺变也。君子念始之者也。始犹生也。念父母生已，不欲伤其性。 
　　[疏]“丧礼”至“者也”。
　　○正义曰：此一节记人总论孝子遭丧，所为哭踊、复魄、饭含、重主、殡葬、反哭之事，各依文解之。
　　○“丧礼，哀戚之至也”者，言人或有祸灾，虽或悲哀，未是哀之至极。唯居父母丧礼，是哀戚之至极也。既为至极，若无节文，恐其伤性，故辟踊有节筭，裁节其哀也。故下文：“辟踊，哀之至，有筭，为之节文也。”所以节哀者，欲顺孝子悲哀，使之渐变也。故下文云：“愠，哀之变也。”所以必此顺变者，君子思念父母之生已，恐其伤性，故顺变也。
　　复，尽爱之道也，有祷祠之心焉。复谓招魂，且分祷五祀，庶几其精气之反。
　　○祷，丁老反，一音丁报反。祠音词。望反诸幽，求诸鬼神之道也。鬼神处幽暗，望其从鬼神所来。北面，求诸幽之义也。乡其所从来也。《礼》复者升屋北面。乡本又作向，同，许亮反。 
　　[疏]“复尽”至“义也”。
　　○正义曰：始死招魂复魄者，尽此孝子爱亲之道也。非直招魂，又分祷五祀，冀精气之复反，故云“有祷祠之心焉”。言招魂之时，於平生馆舍求魂欲反，又於五祀祷请求之，复与五祀，总是祈祷，故云“祷祀之心焉”，以总结之。又解复魄之时，冀望魂神於幽处而来，所以望诸幽者，求诸鬼神之道也。言鬼神处在幽暗，故望幽以求之。又解望幽所在，北方是幽暗，复者北面，求鬼神之义。
　　○注“复谓”至“之反”。
　　○正义曰：“招魂”者，是六国以来之言，故《楚辞》有《招魂》之篇，《礼》则云：“复，冀精气反复於身形。”“分祷五祀”者，《既夕礼》文。直言乃行祷者，谓非直招魂，兼有分祷，俱是求神之义。言分遣其人，以祷五祀。五祀，博言之耳，士唯二祀。
　　拜、稽颡，哀戚之至隐也。稽颡，隐之甚也。隐，痛也。稽颡者，触地无容。 
　　[疏]“拜稽”至“甚也”。
　　○正义曰：孝子拜宾之时，先为稽颡而后拜者，哀戚之至痛，就拜与稽颡二事之中，稽颡为痛之甚，此“拜稽颡”，“拜”文在上，以《周礼》言之，将拜稽颡。或可下文，殷、周并陈，此云“拜稽颡”，或举殷礼，故先言“拜”也。
　　○注“隐痛”。
　　○正义曰：《释诂》文也。
　　饭用米、贝，弗忍虚也。不以食道，用美焉尔。尊之也，食道亵，米贝美。
　　○饭，扶晚反。亵，息列反。 
　　[疏]“饭用”至“焉尔”。
