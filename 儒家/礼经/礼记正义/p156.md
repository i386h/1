<!-- { "loadSidebar": true } -->
　　○“达於丧、祭、射、御、冠、昏、朝、聘”者，民既知严上之义，晓达丧礼，丧有君亲，知严上则哀其君亲，是晓达丧礼也。祭是享祀君亲，既知严上则达於祭也。射、御是防御供御尊者，人知严上，则达於射御。冠有著代之义，昏有代亲之感，人知严上，则达冠昏矣。朝是君之敬上，聘是臣之事君，民知严上则达於朝聘，在下既晓於此八者之礼，无教不从。“故圣人以礼示之，故天下国家可得而正也”者，天下，谓天子。国，谓诸侯。家，谓卿大夫。下既从教，不复为邪，故得而正也。
　　○注“圣人”至“属也”。
　　○正义曰：“则天之明，因地之利”，昭二十五年《左传》文。“则天之明”者，彼传云“为昏媾姻亚”。杜预云：“若众星之共辰极也。”犹昏媾姻亚，系於家人。云“因地之利”者，彼传云：“为君臣上下，以则地义”是也。云“取法度於鬼神”者，下文云“降于祖庙之谓仁义”，谓教令由於祖庙出者，谓取仁於祢，取义於祖，是取仁义法度於祖祢之鬼神。下文云“降於山川之谓兴作”，谓教令由山川下者，山川有草木鸟兽，可以兴作器物，是取兴作於山川之鬼神也。下文云“降於五祀之谓制度”，谓教令由於五祀下者，此五祀之神，始谓中霤、门、户、灶、行之法。后王制礼，取之以为制度，是取法度於五祀之鬼神也。下文又云“必本於天，殽於地”之后，乃云“祖庙、山川、五祀”。此文“本天、效地”之下，总云“列於鬼神”，则鬼神之文，包此三事，故郑注云“谓祖庙山川五祀之属”也。云“以制礼，下教令也”者，谓法天地鬼神以制礼既毕，下此礼之教令以教民，故下文云“殽以降命”，又云“命降于社”，又云“降于祖庙”，又云“降於山川”，又云“降于五祀”，降则下也，谓法此等之神，以下教令，又祀此等之神，教民严上，故郑解此云：“既又祀之，尽其敬也，教民严上也。”云“鬼者，精魂所归。神，引物而出”者，谓之宗庙山川五祀，据其精魂归藏，不知其所，则谓之鬼。宗庙能引出仁义，山川能引出兴作，五祀能引出制度，又俱能引出福庆谓之神也。三者皆为鬼神，故下文云“圣人参於天地，并於鬼神”，又云“山川所以亻宝鬼神”，是山川称鬼神也。皇氏以此鬼神谓宗庙山川五祀，其义非也。
　　言偃复问曰：“夫子之极言礼也，可得而闻与？”欲知礼终始所成。
　　○极，如字，徐纪力反。与音馀。孔子曰：“我欲观夏道，欲行其礼，观其所成。是故之杞，杞，夏后氏之后也。而不足徵也。徵，成也。无贤君，不足与成也。吾得《夏时》焉。得夏四时之书也。其书存者有《小正》。
　　○有《小正》，音徵，本或作“有《夏小正》”。我欲观殷道，是故之宋，而不足徵也。宋，殷人之后也。吾得《坤乾》焉。得殷阴阳之书也。其书存者有《归藏》。
　　○坤，苦门反。乾，其连反。《坤乾》之义，《夏时》之等，吾以是观之。观於二书之意。 
　　[疏]“言偃”至“观之”。
　　○正义曰：言偃既见孔子极言礼，故问其礼之终始，可得闻不？“孔子曰：我欲观夏道”以下至“礼之大成”，答以所成之事。但语意既广，非一言可了。所答之辞，凡有数节，今略言之。前云“大道之行，三代之英，丘未之逮也，而有志焉”，此“我欲观夏道”至“以是观之”，论披捡二记之书，乃知上代之礼运转之事。自“夫礼之初”至“皆从其初”，论中古祭祀之事及死丧之礼，今时所法於前取以行者。自“昔者先王”至“皆从其朔”，论昔者未有宫室火化，后圣有作，始制宫室炮燔醴酪之事，今世取而行之，故云“皆从其朔”。但今世一祭之中，凡有两节，上节是荐上古、中古，下节是荐今世之食。自“玄酒在室”至“承天之祜”，总论今世祭祀馔具所因於古，及其事义，总论两节祭祀获福之义。自“作其祝号”至“是谓合莫”，别论祭之上节荐上古、中古之食，并所用之物。自“然后退而合亨”至“是谓大祥”，论祭之下节荐今世之食。“此礼之大成”一句，总结上所陈之言也。
　　○“我欲观夏道”者，我欲行夏礼，故观其夏道可成以不，是故之適於杞，欲观夏礼而与之成。
　　○“而不足徵”者，徵，成也。谓杞君暗弱，不堪足与成其夏礼。然因往適杞，而得夏家四时之书焉。夏礼既不可成，我又欲观殷道可成与不，是故適宋，亦以宋君闇弱，不堪足与成其礼。吾得殷之《坤乾》之书，谓得殷家阴阳之书也。其殷之《坤乾》之书，并夏四时之书，吾以二书观之，知上代以来，至於今世，时代运转，礼之变通，即下云“夫礼之初”以下是也。
　　○注“欲行”至“所成”。
　　○正义曰：言我欲行夏礼，观此夏礼堪成与不。知非直观其礼，而云观其所成者，以下云“而不足徵”。
　　○注“杞，夏后氏之后”。
　　○正义曰：案《乐记》云“武王下车而封夏后氏之后於杞”。又《史记》云：“武王伐纣，求夏后之后，而得东楼公，封之於杞”是也。
　　○注“徵成”至“成也”。
　　○正义曰：“徵”者，徵验之义，故为成。若有贤君，则自然成之，当不须孔子。而云“无贤君，不足与成”者，以杞是夏后，虽有贤君，欲成夏礼，必须圣人赞佐。若其君之不贤，假令孔子欲往赞助，终不能举行夏礼，虽助无益，故《论语》云：“夏礼吾能言之，杞不足徵。”则说之在孔子，行之在杞君。以杞君不能行，故不足与成。所以不能行者，《论语》云：“文献不足故也。”
　　○注“得阴阳之书”。
　　○正义曰：先言“坤”者，熊氏云：“殷《易》以坤为首。”故先坤后乾。
　　○注“观於二书之意”。正义曰：案孔子以大圣之姿，无所不览，故脩《春秋》，赞《易》道，定礼乐、明旧章。今古坟典无所不载，而独观此二书，始知礼之运转者，以《诗》、《书》、《礼》、《乐》，多是周代之书，皇帝坟典又不论阴阳转运之事，而夏之四时之书，殷之坤乾之说，并载前王损益阴阳盛衰，故观此二书，以知其上代也。
　　“夫礼之初，始诸饮食，其燔黍捭豚，汙尊而抔饮，蕢桴而土鼓，犹若可以致其敬於鬼神。言其物虽质略，有齐敬之心，则可以荐羞於鬼神，鬼神飨德不飨味也。中古未有釜、甑，释米捭肉，加於烧石之上而食之耳，今北狄犹然。汙尊，凿地为尊也。抔饮，手掬之也。蕢读为凷，声之误也。凷，堛也，谓抟土为桴也。土鼓，筑土为鼓也。
　　○燔音烦。捭，卜麦反，注作擗，又作擘，皆同。污尊，乌华反，注同，一音作乌。杯，步侯反。蕢，依注音凷，苦对反，又苦怪反，土块也。桴音浮，鼓搥。齐，侧皆反。釜，本又作鬴，音父。甑，即孕反。烧，如字，又舒照反。凿，在洛反。掬，九六反，本亦作臼，音蒲侯反。堛，普逼反。扌专，徒端反。筑，徐音竹。及其死也，升屋而号，告曰：‘皋某复！’招之於天。
　　○号音户毛反。皋音羔。然后饭腥而苴孰，饭以稻米，上古未有火化。苴孰，取遣奠有火利也。苴或为俎。
　　○饭，扶晚反，注同。腥音星。苴，子馀反，苞也，徐争初反。遣，弃战反。故天望而地藏也。体魄则降，知气在上。地藏谓葬。
　　○知音智。故死者北首，首，阴也。
　　○首，手又反，注同。生者南乡。乡，阳也。
　　○乡，许亮反，注同。皆从其初。谓今行之然也。 
　　[疏]“夫礼”至“饮食”。
　　○正义曰：此一节论上代物虽质略，以其齐敬，可以致祭神明。“夫礼之初，始诸饮食”者，从此以下，至“礼之大成”，皆是二书所见之事。“夫”者，发语之端。礼，谓吉礼，此吉礼元初始诸饮食。诸，於也。始於饮食者，欲行吉礼，先以饮食为本。但中古之时，饮食质略，虽有火化，其时未有釜甑也。“其燔黍捭豚”者，“燔黍”者，以水洮释黍米，加於烧石之上以燔之，故云“燔黍”。或捭析豚肉，加於烧石之上而孰之，故云“捭豚”。
　　○“污尊而抔饮”者，谓凿池汙下而盛酒，故云“污尊”，以手掬之而饮，故云“抔饮”。“蕢桴”者，又搏土凷为桴。皇氏云“桴谓击鼓之物”，故云蕢桴。
　　○“土鼓”，筑土为鼓。故云“土鼓”。
　　○“犹若可以致其敬於鬼神”者，言上来之物，非但可以事生，若，如也，言犹如此，亦可以致其恭敬於鬼神，以鬼神享德，不享味也。
　　○注“中古”至“鼓也”。正义曰：伏牺为上古，神农为中古，五帝为下古。若《易》历三古，则伏牺为上古，文王为中古，孔子为下古，故《易纬》云：“苍牙通灵，昌之成运，孔演命明道经。”苍牙则伏牺也，昌则文王也，孔则孔子也。故《易 系辞》云：“《易》之兴也，其於中古乎？”谓文王也。若三王对五帝，则五帝亦为上古，故《士冠礼》云：“大古冠布。”下云：“三王共皮弁。”则大古五帝时，大古亦上古也。不同者，以其文各有所对，故上古、中古不同也。此云“中古”者，谓神农也。知者，以《明堂位》云：“土鼓、苇籥，伊耆氏之乐。”又《郊特牲》云：“伊耆氏始为蜡。”是报田之祭。伊耆氏始为蜡，则於时始为田也。今此云“蕢桴”、“土鼓”，故知此谓神农也。“蕢读为凷”者，以经中蕢字，乃是草名，不可为桴。桴与土鼓相连，凷是土之流类，故读为凷。“凷，堛也”，《广雅》文。“土鼓，筑土为鼓”者，以与“污尊抔饮”相连，贵尚质素，故知筑土为鼓，周代极文而不尔也。故杜注《周礼 籥章》云：“以瓦为匡，不须筑土。或以为桴，则搏拊也。”谓抟土为搏拊，以手击之而为乐。其筑土为鼓，先儒未详，盖筑地以当鼓节。不云“筑地鼓”者，以经称土鼓，故言“筑土”，顺经文也。经云“礼之初，始诸饮食”，谓祭祀之礼，故始诸饮食。其人情之礼，起则远矣。故昭二十六年《左传》云“礼之可以为国也久矣，与天地并”是也。
　　○“及其”至“其初”。
　　○正义曰：上言古代质素，此言后世渐文，谓五帝以下至於三王。及其身之死也，升上屋而号呼，“告曰皋某复”者，谓北面告天曰皋。皋，引声之言。某，谓死者名。令其反复魄，复魄不复，然后浴尸而行含礼。於含之时，饭用生稻之米，故云“饭腥”，用上古未有火化之法。“苴孰”者，至欲葬设遣奠之时，而用苞裹孰肉，以遣送尸，法中古脩火化之利也。熊氏云：“升屋而号，为五帝时，或为三王时。”皇氏云：“中古也。”中古未有宫室，皇说非也。
　　○“故天望而地藏也”者，天望，谓始死望天而招魂。地藏，谓葬地以藏尸也。
