<!-- { "loadSidebar": true } -->
　　○“《兑命》曰：念终始典于学”者，《兑命》，《尚书》篇名，殷高宗之臣传说所作，录记者既美养老终始，而众得晓喻，是由学而来，故引《兑命》学为可重之事以结之。云“念终始”者，言人君念录事之终始，常在於学中念之，以学为礼义之府，故圣人於中而行养老之礼，是念终始常於学也。
　　○注“兑当”至“之府”。
　　○正义曰：案《尚书序》云“高宗梦傅说”，“得诸傅岩，作《说命》三篇”，故知兑当为说也。“典，常也”，《释诂》文。
　　《世子之记》曰：朝夕至于大寝之门外，问於内竖曰：“今日安否何如？”朝夕，朝朝暮夕也。日中又朝，文王之为世子，非礼之制。世子之礼亡，言此存其《记》。
　　○朝夕至于，直遥反，旦曰朝，暮曰夕，旧如字。朝朝，上如字，下文“朝夕之食上”同；下直遥反。内竖曰：“今日安。”世子乃有喜色。其有不安节，则内竖以告世子，世子色忧不满容。色忧，忧浅也。不及文王行不能正履。内竖言“复初”，然后亦复初。朝夕之食上，世子必在视寒暖之节。食下，问所膳。羞必知所进，以命膳宰，然后退。羞必知所进，必知亲所食。
　　○上，时掌反。若内竖言疾，则世子亲齐玄而养，亲犹自也。养疾者齐玄，玄冠、玄端也。
　　○齐，侧皆反，注同。膳宰之馔，必敬视之。疾者之食，齐和所欲或异。
　　○齐，才细反。和，胡卧反。疾之药，必亲尝之。试毒味也。尝馔善，则世子亦能食。善谓多於前。尝馔寡，世子亦不能饱。又不及武王一饭再饭。以至于复初，然后亦复初。复常所服。 
　　[疏]“世子”至“复初”。
　　○正义曰：此第三节也。以文王为世子，是圣人之法也，不可以为常行，故此记寻常世子之礼也。
　　○“则世子亲齐玄而养”者，内竖既言有疾，则世子亲自齐戒，衣玄冠玄端而养也。
　　○注“亲犹”至“端也”。
　　○正义曰：经云“亲齐”，恐是世子亲视齐戒之事，非身自为，故云“亲犹自也”。以其玄冠而养，是世子自养，故知齐是世子自齐也。云“齐玄，玄冠玄端也”，以经直云“齐玄”，故知冠衣皆玄也，是以为玄冠玄端。此则齐服，故《玉藻》云：“玄冠丹组缨，诸侯之齐冠也。玄冠綦组缨，士之齐冠也。”玄端其衣，则缁布衣也。谓之端者，端，正也。其制正幅，袂二尺二寸，袪尺二寸。郑注《玉藻》云：“天子诸侯，玄端朱裳。大夫素裳。”《士冠礼》：“上士玄端玄裳，中士玄端黄裳，下士玄端杂裳。”齐必用玄者，玄是阴之色，阴气静，齐亦静，故用玄也。 

　 
卷二十一 礼运第九 

　卷二十一 礼运第九 　 
　　陆曰：“郑云《礼运》者，以其记五帝茸荃相变易及阴阳转旋之道。” 
　　[疏]正义曰：按郑《目录》云：“名曰《礼运》者，以其记五帝茸荃相变易、阴阳转旋之道，此於《别录》属《通论》。”不以子游为篇目者，以曾子所问，事类既烦杂，不可以一理目篇；子游所问唯论礼之运转之事，故以《礼运》为标目耳。
　　昔者仲尼与於蜡宾，蜡者，索也，岁十二月合聚万物而索飨之，亦祭宗庙，时孔子仕鲁，在助祭之中。
　　○与音预。蜡，仕嫁反，祭名。夏曰“清祀”，殷曰“嘉平”，周曰“蜡”，秦曰“蜡”，《字林》作礻昔。索，所百反，事毕，出游於观之上，喟然而叹。观，阙也。孔子见鲁君於祭礼有不备，於此又睹象魏旧章之处，感而叹之。
　　○观，古乱反，注同。喟，去位反，又苦怪反，《说文》云：“大息。”处，昌虑反，下“同处”同。仲尼之叹，盖叹鲁也。言偃在侧，曰：“君子何叹？”言偃，孔子弟子子游。孔子曰：“大道之行也，与三代之英，丘末之逮也，而有志焉。”大道，谓五帝时也。英，俊选之尤者。逮，及也，言不及见。志，谓识古文。不言鲁事，为其大切广言之。
　　○逮音代，一音代计反。选，宣面反，下文皆同。为，于伪反，下文“为巳”皆同。 
　　[疏]“昔者”至“而叹”。
　　○正义曰：皇氏云：“从‘昔者仲尼’以下至於篇末，此为四段。自初至“是谓小康”为第一，明孔子为礼不行而致发叹。发叹所以最初者，凡说事必须因渐，故先发叹，后使弟子因而怪问，则因问以答也。又自‘言偃复问曰：如此乎礼之急’至‘天下国家，可得而正也’为第二，明须礼之急。前所叹之意，正在礼急，故以礼急次之也。又自‘言偃复问曰：夫子之极言礼也’至‘此礼之大成也’为第三，明礼之所起。前既言礼急，急则宜知所起之义也。又自‘孔子曰：呜呼哀哉’讫篇末为第四，更正明孔子叹意也。以前始发，未得自言叹意，而言偃有问，即随问而答，答事既毕，故更备述所怀也。”今此第一段明孔子发叹，遂论五帝茸荃道德优劣之事，各随文解之。
　　○“昔者仲尼与於蜡宾”者，谓仲尼与於蜡祭之宾也。“事毕”者，谓蜡祭毕了。
　　○“出游於观之上”者，谓出庙门，往雉门。雉门有两观。皇氏云：“登游於观之上。”熊氏云：“谓游目看於观之上。”“喟然而叹”者，“喟”是叹之形貌，言口辅喟然而为叹也。
　　○注“蜡者”至“之中”。
　　○正义曰：“蜡者，索也。岁十二月合聚万物而索飨之”者，《郊特牲》文。十二月者，据周言之，若以夏正言之，则十月，以殷言之，则十一月，谓建亥之月也。以万物功成报之。云“亦祭宗庙”者，以《月令 孟冬》云“祈来年于天宗，大割祠于公社，及门闾，腊先祖五祀”，以腊先祖，故云“亦祭宗庙”，总而言之谓之为蜡。若析而言之，祭百神曰“蜡”，祭宗庙曰“息民”，故郑注《郊特牲》云：“息民与蜡异。”此据总而言之，故祭宗庙而云“与於蜡宾”也。《广雅》云“夏曰清祀”，以清絜祭祀；“殷曰嘉平”，嘉，善也，平，成也，以岁终万物善成，就而报功。其蜡与腊名，巳具於上，知此蜡是祭宗庙者，以下云“出游於观之上”，故知是祭宗庙也。云“时孔子仕鲁，在助祭之中”者，以其与蜡祭，故知仕鲁也。鲁臣而称宾者，以祭祀欲以宾客为荣，故虽臣亦称宾也。
　　○注“观阙”至“叹之”。
　　○正义曰：《尔雅 释宫》云：“观谓之阙。”孙炎云：“宫门双阙者，旧县法象，使民观之处，因谓之阙。”熊氏云：“当门阙处，以通行路。既言双阙，明是门之两旁相对为双。”熊氏得焉。《白虎通》云：“阙是阙疑。”义亦相兼。案何休注《公羊》：“天子两观外阙，诸侯台门。”则诸侯不得有阙。鲁有阙者，鲁以天子之礼，故得有之也。《公羊传》云“设两观，乘大路，此皆天子之礼”是也。案定二年，雉门灾及两观，鲁之宗庙在雉门外左，孔子出庙门而来至雉门游於观。此观又名象魏，以其县法象魏。巍也，其处巍巍高大，故哀三年桓宫灾，“季桓子至，御公立于象魏之外，命藏象魏曰：旧章不可亡也”。熊氏云：“天子藏旧章於明堂，诸侯藏於祖庙。”知者，以天子视朔于明堂，诸侯於祖庙故也。《穀梁传》云：“天子班告朔于诸侯，诸侯受乎祢庙。”非郑义也。云“感而叹之”者，一感鲁君之失礼，二感旧章废弃，故为叹也。
　　○“仲尼”至“何叹”。
　　○作《记》者言其所叹之由，又言其所叹之事，故云“仲尼之叹，盖叹鲁也”。言“盖”者，谦为疑辞，不即指正也。於时言偃在侧，而问之曰：“君子何叹？”言叹恨何事。不云“孔子”而云“君子”者，以《论语》云“君子坦荡荡”，不应有叹也，故云“君子何叹”。
　　○注“言偃”至“子游”。
　　○正义曰：案《仲尼弟子传》云：“姓言名偃，字子游，鲁人也。”
　　○“孔子”至“志焉”。
　　○孔子既见子游所问，若指言鲁失礼，恐其大切，故广言五帝以下及茸荃盛衰之事。此一经孔子自序，虽不及见前代而有志记之书，披览可知。自“大道之行”至“是谓大同”，论五帝之善。自“大道既隐”至“是谓小康”，论茸荃之后。今此经云“大道之行也”，谓广大道德之行，五帝时也。
　　○“与三代之英”者，“英”谓英异，并与夏殷周三代英异之主，若禹汤文武等。
　　○“丘未之逮也”者，未，犹不也。逮，犹及也。言生於周衰，身不及见上代，不能备知。虽然不见大道三代之事，而有志记之书焉，披览此书，尚可知於前代也。
　　○注“大道”至“言之”。
　　○正义曰：以下云禹汤文武成王周公，此大道在禹汤之前，故为五帝时也。云“英，俊选之尤”者，案《辨名记》云：“倍人曰茂，十人曰选，倍选曰俊，千人曰英，倍英曰贤，万人曰杰，倍杰曰圣。”《毛诗传》又云：“万人为英。”是英皆多於俊选，是俊选之尤异者。即禹汤文武茸荃之中俊异者。云“志，谓识古文”者，“志”是记识之名，“古文”是古代之文籍，故《周礼》云：“掌四方之志。”《春秋》云：“其善志。”皆志记之书也。
　　“大道之行也，天下为公，选贤与能，讲信脩睦。公犹共也。禅位授圣，不家之。睦，亲也。
　　○禅，善面反。故人不独亲其亲，不独子其子。孝慈之道广也。使老有所终，壮有所用，幼有所长，矜寡孤独废疾者，皆有所养。无匮乏也。
　　○长，丁丈反。矜，古顽反。匮，其魏反。男有分，分，犹职也。
　　○分，扶问反。注同。女有归，皆得良奥之家。
　　○奥，乌报反。货恶其弃於地也，不必藏於己，力恶其不出於身也，不必为己。劳事不惮，施无吝心，仁厚之教也。
　　○恶，乌故反，下同。惮，大旦反。吝，力刃反，又力觐反。是故谋闭而不兴，盗窃乱贼而不作。尚辞让之故也。故外户而不闭，御风气而已。是谓大同。”同，犹和也，平也。 
　　[疏]“大道”至“大同”。
　　○正义曰：既云见其遗记，此以下说记中之事，故此先明五帝时也。
　　○“天下为公”，谓天子位也。为公，谓揖让而授圣德，不私传子孙，即废朱均而用舜禹是也。
　　○“选贤与能”者，曏明不私传天位，此明不世诸侯也，国不传世，唯选贤与能也，黜四凶、举十六相之类是也。郑注《乡大夫》云：“贤者，有德行者；能者，有道艺者。”四凶：共工、驩兜、鲧、三苗。十六相，八元谓伯奋、仲堪、叔献、季仲、伯虎、仲熊、叔豹、季貍，八恺谓苍舒、隤岂攵、梼戭、大临、尨降、庭坚、仲容、叔达也。
