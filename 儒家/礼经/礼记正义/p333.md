<!-- { "loadSidebar": true } -->
　　○“以为民纪者也”，谓使民无色欲之嫌疑以为民之纲纪也。
　　○“民犹有自献其身”，谓民之女人犹有自进其身以求男者也。
　　○“《诗》云：代柯如之何，匪斧不克”者，此《诗 齐风 南山》之篇，剌齐襄公与妹文姜奸淫之事。
　　○“艺麻如之何，横从其亩”者，艺，种也；横，行也。言将种麻如之何，必须横行耕治其田，然后得麻。
　　子云：“取妻不取同姓，以厚别也。厚，犹远也。
　　○不取，如字，又七树反。故买妾不知其姓，则卜之。妾言“买”者，以其贱，同之於众物也。士庶之妾，恒多凡庸，有不知其姓者。以此坊民，《鲁春秋》犹去夫人之姓，曰‘吴’其死，曰‘孟子卒’。”吴，大伯之后，鲁同姓也。昭公取焉，去“姬”曰“吴”而已，至其死，亦略云“孟子卒”，不书夫人某氏薨。“孟子”盖其且字。
　　○去，起吕反，注同。大音泰。 
　　[疏]“子云”至“子卒”。
　　○正义曰：此一节坊民取同姓为妻之事。
　　○“买妾不知其姓，则卜之”者，妾既卑贱，不可尽知其所生本姓，但避其凶害，唯卜其姓，吉乃取之。
　　○“《鲁春秋》犹去夫人之姓曰吴”者，依《春秋》之例，如夫人齐女，即云“姜氏至自齐”。以例言之，此吴女亦当云“夫人姬氏至自吴”，鲁则讳其姬姓，而不称夫人姬氏至自吴，是“去夫人之姓，曰吴”也。但《春秋》经文不载其事，其春秋简牍杂记则有之，故《论语》云：“谓之吴孟子。”是当时之言，有称“吴”也。
　　○“其死，曰孟子卒”者，哀十二年称“孟子卒”。若其不讳，当云“夫人姬氏薨”，以讳取同姓，而云“孟子卒”。孟子是夫人之且字。没其氏，书其且字，又没其薨而略言“卒”而已，皆为同姓讳之。郑与何休皆以讳取同姓，而书“卒”；《左氏》则以不成丧，故称“卒”，与郑、何异也。
　　○注“孟子”至“且字”。
　　○正义曰：若既笄而字，当云伯叔季，若伯姬、季姬。今云孟子，故知“且字”也。
　　子云：“礼，非祭，男女不交爵。交爵，谓相献酢。以此坊民，阳侯犹杀缪侯而窃其夫人，同姓也，以贪夫人之色，至杀君而立。其国未闻。
　　○杀音试，注同，一音如字。缪音穆。故大飨废夫人之礼。”大飨，飨诸侯来朝者也。夫人之礼，使人摄。
　　○朝，直遥反。 
　　[疏]“子云”至“之礼”。
　　○正义曰：此一节坊男女非因祭祀不得相集会也。
　　○“非祭，男女不交爵”者，言唯祭之时乃得交爵。故《特牲馈食礼》云“主妇献尸，尸酢主妇”，是交爵也。
　　○“故大飨废夫人之礼”者，以大飨之时，夫人与咀墁飨於宾。是缪侯及夫人共出飨宾，阳侯是缪侯同姓之国，见缪侯夫人之美，乃杀缪侯，而取其夫人，又篡其国而自立。故大飨废夫人之礼，不使夫人得预其礼也。以此言之，则阳侯以前大飨，夫人出飨邻国之君，得有男女交爵。此云“非祭，男女不交爵”者，谓侯、伯、子、男及卿、大夫、士祭及交爵。若王於上公及上公相飨时，后与夫人亦男女交爵与祼同也。故《大行人》云“上公之礼王，礼再祼而酢”是也。
　　○注“同姓”至“未闻”。
　　○正义曰：言“同姓”者，则上文云“君不与同姓同车”是也。云“其国未闻”者，唯有阳侯、缪侯是两君之谥，未闻何国君，故云“未闻”。又案：王飨诸侯及诸侯自相飨，同姓则后夫人亲献，异姓则使人摄献，则缪侯所飨，盖同姓也。且王於同姓，虽为侯伯，车服与上公同，上公既再祼后，与王俱祼，则上公相於与王同也。其同姓上公，则后与夫人亲祼献拜送也。若异姓上公，使人摄祼，故《宗伯职》云“大宾客则摄而载祼”，谓异姓也。《内宰职》云：“凡宾客之祼献瑶爵皆赞。”注云“谓王同姓及二王之后来朝觐王”，以郁鬯礼之后，以瑶爵亚献，谓同姓也。自阳侯杀缪侯后，其后夫人献礼遂废，并使人摄也。
　　子云：“寡妇之子，不有见焉，则弗友也，君子以辟远也。有见，谓睹其才艺也。同志为“友”。
　　○见，贤遍反，注及下同。辟。音避。远，于万反，下“远色”同。故朋友之交，主人不在，不有大故则不入其门。大故，丧病。以此坊民，民犹以色厚於德。”子云：“好德如好色，此句似不足，《论语》曰“未见好德如好色”，疾时人厚於色之甚，而薄於德也。
　　○好，呼报反，下及注同。诸侯不下渔色，谓不内取於国中也。内取国中为“下渔色”。昏礼始纳采，谓采择其可者也。国君而内取，象捕鱼然，中网取之，是无所择。
　　○捕，蒲布反。中网，丁仲反。故君子远色，以为民纪。故男女授受不亲，不亲者，不以手相与也。《内则》曰：“非祭非丧，不相授器。其相授，则女受以篚。其无篚，则皆坐奠之，而后取之。”
　　○篚音匪。御妇人则进左手，御者在右，前左手，则身微背之。姑、姊妹、女子已嫁而反，男子不与同席而坐。女子十年而不出也，嫁及成人，可以出矣，犹不与男子共席而坐，远别。寡妇不夜哭，嫌思人道。妇人疾，问之，不问其疾。嫌媚，略之也，问增损而已。以此坊民，民犹淫泆而乱於族。”乱族，犯非妃匹也。
　　○泆音逸，本又作“佚”，同。妃匹，音配，一音如字。 
　　[疏]“子云”至“於族”。
　　○正义曰：此一节更申明男女相远，又坊人同姓淫泆之事。
　　○“诸侯不下渔色”，渔色，谓渔人取鱼，中网者皆取之。譬如取美色，中意者皆取之，若渔人求鱼，故云“渔色”。诸侯当外取，不得下向国中取卿、大夫、士之女。若下向内取国中，似渔人之求鱼无所择，故云“不下渔色”。
　　○“御妇人则进左手”者，以御者之礼，妇人於车上左厢，御者在妇人之右，“进左手”谓左手在前，转身向右，微偝妇人。
　　○“妇人疾，问之，不问其疾”者，谓不问其疾所委曲，若问其委曲，嫌似媚，故不丁宁，但略问增损而已。
　　子云：“昏礼，婿亲迎，见於舅姑，舅姑承子以授婿，恐事之违也。舅姑，妻之父母也。妻之父为外舅，妻之母为外姑。父戒女曰“夙夜无违命”，母戒女曰“毋违宫事”。
　　○迎，鱼敬反。以此坊民妇，犹有不至者。”不至，不亲夫以孝舅姑也。《春秋》成公九年春二月，伯姬归於宋，夏五月季孙行父如宋致女，是时宋共公不亲迎，恐其有违而致之也。
　　○父音甫。 
　　[疏]“子云”至“至者”。
　　○正义曰：“见於舅姑，舅姑承子以授婿”者，谓亲迎之时，婿见於舅姑。舅姑谓妇之父母也。妇之父母承奉女子以付授於婿，则昏礼父戒女曰“夙夜无违命”，母戒女曰“毋违宫事”是也。“恐事之违”者，谓恐此女人於昏事乖违，故亲以女授婿也。 

　 
卷五十二 中庸第三十一 

　卷五十二 中庸第三十一 　 
　　陆曰：“郑云：‘以其记中和之为用也。庸，用也。孔子之孙子思作之，以昭明圣祖之德也。’” 
　　[疏]正义曰：案郑《目录》云：“名曰《中庸》者，以其记中和之为用也。庸，用也。孔子之孙子思伋作之，以昭明圣祖之德。此於《别录》属《通论》。”
　　天命之谓性，率性之谓道，修道之谓教。天命，谓天所命生人者也，是谓性命。木神则仁，金神则义，火神则礼，水神则信，土神则知。《孝经说》曰：“性者，生之质命，人所禀受度也。”率，循也。循性行之，是谓道。脩，治也。治而广之，人放效之，是曰“教”。
　　○率，所律反。知音智，下“知者”、“大知”皆同。放，方往反。效，胡教反。道也者，不可须臾离也，可离非道也。道，犹道路也，出入动作由之，离之恶乎从也？
　　○离，力智反，下及注同。恶音乌。是故君子戒慎乎其所不睹，恐惧乎其所不闻。小人閒居为不善，无所不至也。君子则不然，虽视之无人，听之无声，犹戒慎恐惧自脩正，是其不须臾离道。
　　○睹，丁古反。恐，匡勇反，注同。閒音闲，下同。莫见乎隐，莫显乎微，故君子慎其独也。慎独者，慎其间居之所为。小人於隐者，动作言语，自以为不见睹，不见闻，则必肆尽其情也。若有佔听之者，是为显见，甚於众人之中为之。
　　○见，贤遍反，注“显见”同，一音如字。佔，敕廉反。喜怒哀乐之未发谓之中，发而皆中节谓之和。中也者，天下之大本也。和也者，天下之达道也。中为大本者，以其含喜怒哀乐，礼之所由生，政教自此出也。
　　○乐音洛，注同。中，丁仲反，下注“为之中”同。致中和，天地位焉，万物育焉。致，行之至也。位，犹正也。育，生也，长也。
　　○长，丁丈反。 
　　[疏]“天命”至“育焉”。
　　○正义曰：此节明中庸之德，必脩道而行；谓子思欲明中庸，先本於道。
　　○“天命之谓性傚者，天本无体，亦无言语之命，但人感自然而生，有贤愚吉凶，若天之付命遣使之然，故云“天命”。老子云：“道本无名，强名之曰道。”但人自然感生，有刚柔好恶，或仁、或义、或礼、或知、或信，是天性自然，故云“谓之性”。
　　○“率性之谓道”，率，循也；道者，通物之名。言依循性之所感而行，不令违越，是之曰“道”。感仁行仁，感义行义之属，不失其常，合於道理，使得通达，是“率性之谓道”。
　　○“脩道之谓教”，谓人君在上脩行此道以教於下，是“脩道之谓教”也。
　　○注“天命”至“曰教”。
