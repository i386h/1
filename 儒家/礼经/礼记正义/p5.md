<!-- { "loadSidebar": true } -->
　　○正义曰：上安据心，下安据处。凡人多居危如安，故记人戒之云，谓已心安於此所处之安，当图谋於后有害以否。若后当有害，必须早迁，则离害也。
　　○注“谓已”至“近之”。
　　○正义曰：晋舅犯者，案《左传》僖二十三年，晋重耳自翟之齐，齐桓公妻之，有马二十乘，重耳心安於齐，不欲归晋。从者重耳之舅，字子犯，“谋於桑下。蚕妾在其上，以告姜氏。姜氏杀之，而谓公子曰：‘子有四方之志，其闻之者，吾杀之矣。’公子曰：‘无之。’姜氏曰：‘行也，怀与安，实败名。’公子不可，姜氏与子犯谋，醉而遣之。醒，以戈逐子犯。”至秦，秦伯纳之，卒为霸主。是“安安而能迁”之事。郑不云“是”，又不云“若”，而言“近之”者，安安能迁，亦不为重耳而作，不得云“是”，迁又非重耳之意，不得云“若”，故云“近之”也。
　　○“临财毋苟得”。
　　○正义曰：财利，人之所贪，非义而取谓之苟得。故记人戒之，今有财利，元非两人之物，两人俱临而求之，若苟得入已，则伤廉隅，故郑云：“为伤廉也。”
　　○“临难毋苟免”。
　　○正义曰：难谓有寇仇谋害君父，为人臣子，当致身授命以救之。故记人戒之云，若君父有难，臣子若苟且免身而不斗，则陷君父於危亡，故云“毋苟免”。见义不为，无勇也，故郑云：“为伤义也。”
　　○“很毋求胜，分毋求多”。
　　○正义曰：很谓小小阋很。凡人所争，皆欲求胜。故记人戒之云，而有小小阋很，当引过归已，不可求胜。
　　○“分毋求多”者，此元是众人之物，当共分之，人皆贪欲，望多入已。故记人戒之云，所分之物毋得求多也。
　　○注“为伤”至“於墙”。
　　○正义曰：所引《诗》者，是《小雅 常棣》，闵管蔡失道之诗也。彼云：“兄弟阋於墙，外御其侮。”引之者，证经很亦是小小阋很之事，若大很则当报之，故《论语》孔子云“以直报怨”是也。
　　○“疑事毋质”。
　　○正义曰：人多专固，未知而为已知。故戒之云，彼已俱疑，而来问已。质，成也。若已亦疑，则无得成言之；若成言疑事，后为贤人所讥，则伤已智也。故孔子戒子路云“不知为不知”也。
　　○“直而勿有”。
　　○正义曰：此谓彼疑已不疑者，仍须谦退。直，正也。彼有疑事而来问已，已若不疑而答之，则当称师友所说以正之，勿为巳有此义也。
　　若夫，言若欲为丈夫也。《春秋传》曰：“是谓我非夫。
　　○夫，方于反，丈夫也。坐如尸，视貌正。立如齐。磬且听也。齐谓祭祀时。
　　○齐，侧皆反，本亦作斋，音同，注同。礼从宜，事不可常也。晋士匄帅师侵齐，闻齐侯卒，乃还，《春秋》善之。
　　○丐本亦作匄，音盖。还音旋，后放此。使从俗。亦事不可常也。牲币之属，则当从俗所出。《礼器》曰：“天不生，地不养，君子不以为礼，鬼神不飨。”
　　○使，色吏反。币，徐扶世反。飨，许两反。 
　　[疏]“若夫”至“从俗”。
　　○正义曰：此一节论为丈夫之法，当“坐如尸”以下四行并备，乃可立身，各依文解之。
　　○“若夫”者，凡人若为丈夫之法，必当如下所陈，故目丈夫於上，下乃论其行以结之。
　　○注“言若”至“非夫”。
　　○正义曰：案《左传》宣十二年邲之战，楚侵郑、晋救之。及河，闻郑既及楚平，中军将荀林父欲还，不济。上军将士会曰：“善。”中军佐先穀曰：“不可，成师以出，闻敌强而退，非夫也。”又哀十一年，齐伐鲁，鲁武叔初不欲战，为冉求所非。武叔曰：“是谓我不成丈夫也。”退而蒐乘。二传之言，当是先縠之辞也。彼无“是谓我”，郑君足之也。
　　○“坐如尸”者，尸居神位，坐必矜庄。言人虽不为尸，若所在坐法，必当如尸之坐，故郑云“视貌正”也。
　　○“立如齐”者，人之倚立，多慢不恭，故戒之云，倚立之时虽不齐，亦当如祭前之齐，必须磬折屈身。
　　○注“磬且”至“祀时”。
　　○正义曰：“磬且听”，案《士虞礼》云：“无尸者，主人哭，出复位，祝阖牖户，如食间。”是祭时主人有听法。云“磬”者，谓屈身如磬之折杀。案《考工记》云：“磬氏为磬，倨句一矩有半。”郑云：“必先度一矩为句，一矩为股，而求其弦。既而以一矩有半触其弦，则磬之倨句也。”是磬之折杀，其形必曲。人之倚立，亦当然也。又云“齐谓祭祀时”者，凡齐皆在祭前，自整齐之名，并於適寝之中，坐而无立。今云“立如齐”者，齐有立者，但祭前有齐，所以自整齐也，则祭日神前亦当齐，则斋者是先后通称。此言“立如斋”，非祭前坐斋，故郑云：“斋谓祭祀时也。”若然，此立谓侍尊者之时，故《玉藻》云“凡侍於君，绅垂，足如履斋，视下听上”是也。
　　○“礼从宜”者，皇氏云：“上二事，丈夫为俨恪之仪。此下二事，丈夫为君出使之法。”义或然也。“礼从宜”者，谓人臣奉命出使征伐之礼，虽奉命出征，梱外之事，将军裁之，知可而进，知难而退，前事不可准定，贵从当时之宜也。
　　○注“事不”至“善之”。
　　○正义曰：案《春秋》襄十九年，“齐侯还卒，晋士匄帅师侵齐，至穀，闻齐侯卒，乃还。”《公羊》云：“还者何？善辞也。何善尔？大其不伐丧也。此受命於君而伐齐，则何大其不伐丧也？大夫以君命出使，进退在大夫也。”
　　○“使从俗”者，使谓臣为君出聘之法，皆出土俗牲币以为享礼，土俗若无，不可境外求物，故云“使从俗”也。皇氏云：“上‘礼从宜’，与此‘使从俗’，互而相通，皆是以礼而使。”义或然也。
　　○注“亦事”至“不飨”。
　　○正义曰：“牲币之属，当从俗所出”者，谓若《郊特牲》及《聘礼》，朝聘皆有皮马龟金竹箭璧帛之等，有则致之，无则已，故云“不可常也”。“《礼器》曰：天不生”者，谓天不以四时而生，若李梅冬实。“地不养”者，谓居山以鱼鳖，居泽以鹿豕。“君子不以为礼”者，谓天不生地不养之等，君子不将为飨礼。“鬼神不飨”者，言君子不以为礼者，祇由鬼神不歆飨此非常之物，明鬼神依人也。
　　夫礼者，所以定亲疏，决嫌疑，别同异，明是非也。礼不妄说人，为近佞媚也。君子说之不以其道，则不说也。
　　○夫音扶，凡发语之端皆然，后放此。疏，所居反，或作疏。决，徐古穴反。嫌，户恬反。别，彼列反，下注、下文同。说音悦，又始悦反，注同。伎，乃定反，口才曰佞。媚，眉忌反，意向曰媚。不辞费。为伤信，君子先行其言而后从之。
　　○辞，本又作词，同；《说文》以词为言词之字；辞，不受也，后皆放此。费，芳味反，言而不行为辞费。礼不逾节，不侵侮，不好狎。为伤敬也。人则习近为好狎。
　　○侮，徐云抚反，轻慢也。好，呼报反，注同。脩身践言，谓之善行。践，履也，言履而行之。
　　○行，下孟反，下“行脩”同。行脩言道，礼之质也。言道，言合於道。质犹本也，礼为之文饰耳。礼闻取於人，不闻取人。谓君人者。取於人，谓高尚其道。取人，谓制服其身。
　　○取於，旧七树反，谓趣就师求道也；皇如字，谓取师之道。取人如字，谓制师使从已。礼闻来学，不闻往教。尊道艺。 
　　[疏]“夫礼”至“往教”。
　　○正义曰：此一节总明治身立行，交接得否，皆由於礼，故以礼为目，各随文解之。
　　○“夫礼者，所以定亲疏”者，五服之内，大功已上服粗者为亲，小功已下服精者为疏，故《周礼》小史掌定系世，辨昭穆也。
　　○“决嫌疑”者，若妾为女君期，女君为妾若报之则太重，降之则有舅姑为妇之嫌，故全不服，是决嫌疑者，孔子之丧，门人疑所服。子贡曰：“昔者夫子丧颜回，若丧子而无服。丧子路亦然，请丧夫子，若丧父而无服。”是决疑也。
　　○“别同异”者，贺玚云：“本同今异，姑姊妹是也。本异今同，世母叔母及子妇是也。”
　　○“明是非也”者，得礼为是，失礼为非，若主人未敛，子游裼裘而吊，得礼，是也。曾子袭裘而吊，失礼，非也。但嫌疑同异是非之属，在礼甚众，各举一事为证。而皇氏具引，今亦略之。
　　○“礼不妄说人”者，礼动不虚，若说人之德，则爵之。问人之寒，则衣之。若无爵无衣，则为妄说，近於佞媚也。
　　○注“君子”至“说也”。
　　○正义曰：此《论语》文。孔子曰：“君子说之不以其道，则不说也。”不以其道说之，是妄说，故君子不说也，引证经礼不妄说人之事。
　　○“不辞费者”。正义曰：凡为人之道，当言行相副，今直有言而无行，为辞费。
　　○“礼不”至“好狎”。
　　○礼者所以辨尊卑，别等级，使上不逼下，下不僣上，故云礼不逾越节度也。“不侵侮”者，礼主於敬，自卑而尊人，故戒之不得侵犯侮慢於人也。
　　○“不好狎”者，贤者当狎而敬之，若直近而习之，不加於敬，则是好狎，故郑云“习近为好狎”也。
　　○“行脩”至“质也”。
　　○凡为礼之法，皆以忠信仁义为本，礼以文饰。“行脩”者，忠信之行脩。“言道”者，言合於仁义之道。“质”，本也，则可与礼为本也。
　　○“礼闻取於人，不闻取人”者，熊氏以为此谓人君在上招贤之礼，当用贤人德行，不得虚致其身。“礼闻取於人”者，谓礼之所闻，既招致有贤之人，当於身上取於德行，用为政教，不闻直取贤人，授之以位，制服而已，故郑云“谓君人者”。皇氏以为人君取师受学之法，“取於人”，谓自到师门，取其道艺。
　　○“礼闻来学，不闻往教”。
　　○“礼闻来学”者，凡学之法，当就其师，处北面伏膺。“不闻往教”者，不可以屈师亲来就己，故郑云“尊道艺”也。
　　道德仁义，非礼不成。教训正俗，非礼不备。分争辨讼，非礼不决。君臣、上下、父子、兄弟，非礼不定。宦学事师，非礼不亲。班朝治军，涖官行法，非礼威严不行。祷祠祭祀，供给鬼神，非礼不诚不庄。分、辨，皆别也。官，仕也。班，次也。涖，临也。庄，敬也。学或为御。
　　○辨，皮勉反，徐方勉反。上下，上谓公卿，下谓大夫、士。宧音患。朝，直遥反。涖，本亦作莅，徐音利，沈力二反，又力位反。祷，丁老反，郑云：“求福曰祷。”祠音词，求得曰祠。共音恭，本或作供。庄，侧良反，徐侧亮反。学或为御，郑此注为见他本也，后放此。是以君子恭敬撙节退让以明礼。撙犹趋也。
