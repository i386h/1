<!-- { "loadSidebar": true } -->
　　○“自称於其君曰小童”者，小童，未成人之称也。其与夫言，自谦称为小童，若未成人，言无知也。
　　○“自世妇以下，自称曰婢子”者，降於夫人，故并自称婢子，贱故也。婢之言卑也，向其夫自称，言己卑，故《春秋》晋怀嬴谓公曰“寡君使婢子侍执巾栉”是也。注云“接见体敌，嫌其当”者，为其接见之时，暂有体敌，嫌若当夫人然也。
　　○“列国之大夫，入天子之国曰某士”，
　　○谓摈者辞也。列国，五等诸侯也，天子上士三命，中士再命，下士一命，而五等之臣，唯公国一孤四命耳。自卿大夫从三命而下，其命等於王之士，故入天子之国，则摈者称为某国之士也。故注引《春秋》襄二十六年“晋韩起聘於周，摈者曰晋士起”，言晋国之士起以证之也。
　　○“自称曰陪臣某”，陪，重也。某，名也。其君已为王臣，己今又为己君之臣，故自称对王曰重臣也。若襄二十一年晋栾盈辞於行人曰“天子陪臣盈”是也。
　　○“於外曰子”者，亦摈者辞。外谓在他国时也。摈者则称其姓而曰子。子是有德之称，故注引闵公二年冬“齐高子来盟”，证於外曰子也。高子，高傒是也。
　　○“於其国曰寡君之老”者，其国，自国中也。其君与民言，自称曰寡人，故此卿若与国中人语，自称曰“寡君之老”也。
　　○“使者自称曰某”者，某，名也。若此卿为使，在他国与彼君语，则称名也。若与彼臣民言，则自称“寡君之老”也。
　　○注“使谓”至“名也”。正义曰：知者，以《玉藻》云“上大夫於他国，摈者曰寡君之老，下大夫於他国，摈者曰寡大夫”，皆无称名之事。《玉藻》又云：“大夫私事使，私人摈则称名。”注云：“私事使，谓以君命私行，非聘也。若晋韩穿来言汶阳之田。”彼以私事使称名，此文使自称曰某，称名与彼相当，故知“使谓使人於诸侯也”。
　　天子不言出，诸侯不生名，君子不亲恶。天子之言出，诸侯之生名，皆有大恶，君子所远，出、名以绝之。《春秋传》曰“天王出居於郑”、“卫侯朔入於卫”是也。
　　○远，于万反。诸侯失地，名。灭同姓，名。绝之。 
　　[疏]“天子”至“姓名”。
　　○正义曰：此一节论天子诸侯有罪，书出、名之事，各随文解之。
　　○“天子不言出”者，天子以天下为家，策书不得言出，所在称君。
　　○“诸侯不生名”者，诸侯南面之尊，名者质贱之称。诸侯相见，祗可称爵，不可称名。
　　○“君子不亲恶”者，谓策书君子，谓孔子书经，若见天子大恶，书“出”以绝之，诸侯大恶，书名以绝之。君子不亲比恶人，故书“出”、“名”以罪之也。
　　○注“天子”至“是也”。
　　○正义曰：案僖二十四年“天王出居於郑”，《公羊》云：“王者无外，此其言出何？不能乎母也。“谓不能以孝事於母。此郑注天子言出大恶，用《公羊》义也。案《春秋》庄六年，“卫侯朔入於卫”，朔未为君之时，与其母谗构世子伋，及为君，被逐出，奔齐。王立公子黔牟。朔自齐而入卫，以逐黔牟。《公羊》云：“朔何以名？绝。曷为绝之？犯命也。”谓犯王命。郑注以朔为大恶，亦用《公羊》义也。
　　○“诸侯失地，名，灭同姓，名”。
　　○《春秋》庄十年，“荆败蔡师於莘，以蔡侯献舞归”。《公羊》云：“何以名？绝。曷为绝之？获也。”此失地名也。僖二十五年“卫侯毁灭邢”。《公羊》云：“何以名？绝。曷为绝之？灭同姓也。”此灭同姓名也。故郑总言“绝之”。
　　为人臣之礼，不显谏。为夺美也。显，明也。谓明言其君恶，不几微。
　　○为夺，于伪反。三谏而不听，则逃之。逃，去也。君臣有义则合，无义则离。 
　　[疏]“为人”至“逃之”。
　　○正义曰：案庄二十四年，“曹羁出奔陈”。《公羊传》云：“戎将侵曹，曹羁谏曰：‘戎众以无义，君请勿自敌也。’曹伯曰：‘不可。’三谏不从，遂去之。”何休云“谏有五，一曰讽谏”者，案定十二年《公羊传》云：“孔子以季氏之强谓季孙曰：‘家不藏甲，邑无百雉之城。’季孙闻之，堕费邑。”是讽谏也。何休又云：“二曰顺谏，曹羁是也。”即上谏曹君，无以戎敌，三谏不从，遂出奔陈。所谓以道事君，不可则止，此是顺谏也。何休又云：“三曰直谏，子家驹是也。”案昭二十五年《公羊传》云：“昭公将弑季氏，子家驹谏曰：‘诸侯僣於天子，大夫僣於诸侯久矣。”是不辟君僣而言之，是直谏也。何休又云：“四曰争谏，子反请归是也。”案宣十五年《公羊》云，楚庄王围宋，子反、华元乘堙相对语。华元谓子反云：“易子而食之，析骸而炊之。”子反谓华元：“吾军有七日之粮。”子反劝楚王赦宋而归，楚王不可。子反频谏不听，乃引师去，楚王亦归。是争谏也。何休又云：“五曰赣谏，百里子、蹇叔子是也。”案僖三十三年《公羊》云，秦穆公将袭郑，百里子、与蹇叔子谏。穆公不从，百里子、蹇叔子从其子而哭之。是赣谏也。凡谏，讽谏为上，赣谏为下。事君虽主谏争，亦当依微纳进善言耳，不得显然明言君恶以夺君之美也。
　　○“三谏不听，则逃之”者。听犹从也。逃犹去也。君臣有离合之义，有义则合，无义则离。若三谏不听，则待放而去也。
　　子之事亲也，三谏而不听，则号泣而随之。至亲无去，志在感动之。
　　○号，户刀反。 
　　[疏]“子之”至“随之”。
　　○正义曰：父子天然，理不可逃，虽不从，则当号泣而随之，冀有悟而改之。然《论语》云：“事父母，几谏。”此不云者，以其略耳。《檀弓》云：“事亲无犯。”相互耳。又云：“事君有犯。”故此论其微。《檀弓》言“事亲无犯”，此论其犯，亦互言耳。故注云：“至亲无去，志在感动之。”
　　君有疾饮药，臣先尝之。亲有疾饮药，子先尝之。尝度其所堪。
　　○度，待各反。医不三世，不服其药。慎物齐也。
　　○齐，才细反。 
　　[疏]“君有疾饮药”至“医不三世，不服其药”。
　　○正义曰：凡人病疾，盖以筋血不调，故服药以治之。其药不慎於物，必无其征，故宜戒之，择其父子相承至三世也。是慎物调齐也。又说云，“三世”者，一曰黄帝《针灸》，二曰神农《本草》，三曰素女《脉诀》，又云夫子《脉诀》。若不习此三世之书，不得服食其药。然郑云“慎物齐也”，则非谓《本草》、《针经》、《脉诀》，於理不当，其义非也。
　　儗人必於其伦。儗犹比也。伦犹类也。比大夫当於大夫，比士当於士，不以其类，则有所亵。
　　○儗，鱼起反，注同。亵，息列反。 
　　[疏]“儗人”至“其伦”。
　　○儗人必於其伦。
　　○正义曰：儗，比也。伦，匹类也。凡欲比方於人，当以类相并，不得以贵比贱，则为不敬也。
　　问天子之年，对曰：“闻之，始服衣若干尺矣。”既不敢言年，又不敢斥至尊所能。问国君之年，长，曰：“能从宗庙社稷之事矣。”幼，曰：“未能从宗庙社稷之事也。”问大夫之子，长，曰：“能御矣。”幼，曰：“未能御也。”问士之子，长，曰：“能典谒矣。”幼，曰：“未能典谒也。”问庶人之子，长，曰：“能负薪矣。”幼，曰：“未能负薪也。”皆言其能，则长幼可知。御犹主也。《书》曰：“越乃御事。”谓主事者。谒，请也，谓能摈赞出入，以事请告也。《礼》：“四十强而仕，五十命为大夫。” 
　　[疏]“问天”至“负薪也”。
　　○正义曰：此谓幼少新立之王，或有远方异域人来，不知王年大小，问朝廷之臣。
　　○“对曰，闻之，始服衣若干尺矣”者，臣为答之，必有法则。《礼》：“齿路马有诛。”而至尊体贵，故臣不可轻言君年及形长短与才技所堪，故依违而对也。但云“闻之”，谦不敢言见也。云“始服衣若干尺”，既不敢指斥，即云服衣若干尺，谓或五尺，或六尺，随长短而言之也。幼则衣短，长则衣长。问者闻之，则知玉之长幼也。古者谓数为若干，故《仪礼 乡射》、《大射》数射筭云“若干纯”、“若干奇”。若，如也。干，求也。言事本不定，常如此求之也，故云若干也。
　　○“问国君之年”者，亦谓幼少新立为君，而他人问其臣也。
　　○“长，曰，能从宗庙社稷之事矣。幼，曰，未能从宗庙社稷之事也”，不言闻之及衣，而言所能主国者，辟天子也。国保宗庙社稷，故以所保答之也。人君十五有养子之礼，长则能主国，闻其能主国，则知十五以上为长也。若闻未能主国，则知十四以下是为幼也。
　　○“问大夫之子”者，亦他国人问此大夫之子长幼於大夫之臣也。天子诸侯，继世象贤，其年不定，故问其年；而大夫五十乃爵，故不问大夫而问其子。
　　○“长，曰，能御矣。幼，曰，未能御也”，御谓主事也。官有世功，子学父业，故有御事之因也。举其所能，则长幼可知也。大夫子卑，长幼当以二十为限也。
　　○“问士之子”者，亦谓他国人来问此士之属吏也。四十强而仕，故问其子也。
　　○“长，曰，能典谒矣。幼，曰，未能典谒也”，谒，请也。士之子年数长，则言能主宾客告请之事，幼则言未能也。士贱无臣，但以子自典告也。
　　○“问庶人之子”者，庶人谓府史之属，亦有同僚或他国人问其同僚府史。熊氏云：“庶人年无长幼，亦问其子者，顺上大夫士而言之。”
　　○“长，曰，能负薪矣。幼，曰，未能负薪也”者，《少仪》云：“问士之子长幼，长则曰能耕矣，幼则曰能负薪、未能负薪。”谓士禄薄，子犹以能农事为业也。与此不同者，亦当有田无田之异。此所言之士者，是有田者，故子免耕负薪而典谒。
　　○注“《书》曰：越乃御事。谓主事者”。
　　○正义曰：引《大诰》证御事是大夫礼。“四十强而仕，五十命为大夫”，《曲礼》文。引之，释所以不问大夫士庶人之身，而问其子之义也。以大夫士其年既定，故不假问其年，而问其子也。
　　问国君之富，数地以对，山泽之所出。问大夫之富，曰：“有宰食力，祭器衣服不假。”问士之富，以车数对。问庶人之富，数畜以对。皆在其所制以多少对，宰，邑士也。食力，谓民之赋税。
　　○数，色主反，下“数畜”同。畜，许又反。郑注《周礼》云：“始养曰畜。” 
　　[疏]“问国”至“以对”。
