<!-- { "loadSidebar": true } -->
　　○“大夫衡视”者，衡，平也。人相看，以面为平。若大夫之臣视大夫，平看其面也，故前云“绥视”，形大夫为言。“士视五步”者，若视大夫以上，唯直瞻上下，并不得旁视。若士之属吏视士，亦不得高面下带，而得旁视左右五步也。
　　○“凡视上於面则敖”者，此解所以观视有界限之义也。视人过高则是敖慢，定十五年“邾子执玉高，其容仰”，“高仰，骄也”。
　　○“下於带则忧”者，若视过下则似有忧，有忧头低垂，定十五年，“鲁公受玉卑，其容俯”，“卑俯，替也”。又昭十一年秋，会於厥慭，单子视不登带是也。
　　○“倾则奸”者，倾，欹侧也。若视尊者而欹侧旁视，流目东西，则似有奸恶之意也。
　　君命，大夫与士肄，肄，习也。君有命，大夫则与士展习其事，谓欲有所发为也。
　　○“君命”绝句。肆，本又作肄，同以二反。在官言官，在府言府，在库言库，在朝言朝。唯君命所在，就展习之也。官谓板图文书之处。府谓宝藏货贿之处也。库谓车马兵甲之处也。朝谓君臣谋政事之处也。
　　○处，昌虑反，下皆同。藏，才浪反。贿，呼罪反，《字林》音悔。朝言不及犬马。非公议也。辍朝而顾，不有异事，必有异虑。心不正，志不在君。辍犹止也。
　　○辍，丁劣反。故辍朝而顾，君子谓之固。固，谓不达於礼也。在朝言礼，问礼，对以礼。於朝廷言无所不用礼。 
　　[疏]“君命”至“以礼”。
　　○正义曰：此一节论臣事君，所在皆当谨习其事，各随文解之。
　　○“君命”，谓君有教命，有所营为也。其大夫则与士先习学所为之事，备拟君之所使。
　　○“在官言官”者，此是君命所使之事，言犹议也。若君命之在官，则臣当展习言议在官之事。
　　○“在府言府”者，命之在府，亦当习议在府之事也。
　　○“在库言库”者，命之在库，亦随而习议在库之事也。
　　○“在朝言朝”者，命之在朝，亦随而习议在朝之事也。
　　○注“唯君”至“处也”。
　　○正义曰：知“官谓板图文书”者，与“府”相对。《周礼》内府之属皆主财货，故知“官谓板图文书”，故《周礼》八法治官府。
　　○“朝言”至“以礼”。
　　○此以下明在朝言朝之事，朝既如此，则官及府、库可知也。朝是谋於政教之处也，不宜私亵辩论以及犬马也。
　　○“辍朝而顾，不有异事，必有异虑”者，辍，止也。异事，非常之事。异虑，非常之虑也。臣於朝矜庄俨恪，视不流目。若忽止朝而回顾，此若非见异事，则心有异虑也。此由不先习也。
　　○“故辍朝而顾，君子谓之固”者，固，陋也。若身无异事，心无异虑，忽止朝而顾，君子谓此为固陋，不达礼意也。鲁哀公答孔子云“寡人固不固”是也。固谓不达礼也。
　　○“在朝言礼，问礼，对以礼”者，朝事既重，谋政不轻，殷勤诫之，言及问对，则宜每事称礼也。故郑注“於朝廷言无所不用礼”，故《论语》云，孔子谓颜回曰“非礼勿动，非礼勿言，非礼勿视，非礼勿听”是也。
　　大飨不问卜，祭五帝於明堂，莫適卜也。《郊特牲》曰：“郊血，大飨腥。”
　　○適，丁历反。腥音星。不饶富。富之言备也。备而已，勿多於礼也。 
　　[疏]“大飨”至“饶富”。
　　○正义曰：此大飨总祭五帝，其神非一，若卜其牲日，五帝总卜而已，不得每帝问卜。若其一一问卜，神有多种，恐吉凶不同，故郑云“莫適卜”，一卜而已。
　　○“不饶富”者，富之言备也。虽曰大飨诸帝，配以文武，然礼数有常，取备而已，不得以其大飨，丰饶其物，使之过礼。此经直云“大飨”，郑知“祭五帝於明堂”者，以其上文云“不问卜”，又与《月令》季秋大飨帝同，诸帝皆在，不得每帝问卜。若其祫之大飨，则《周礼 宗伯》享大鬼皆卜，不得云不问卜，知非大祫也。郑引《郊特牲》云“郊血，大飨腥”者，取“大飨”二字以证此“大飨”之文，其实彼“大飨”文在郊下，谓祫祭也。然此祭五帝莫適卜，而雩总祭五帝得每帝问卜者，以雩祭为百穀祈雨，非一帝之功，故每帝適卜。至於大飨之时，岁功总毕，配以文武，祭报其功，不须每帝皆卜，故惟一卜而已。
　　凡挚，天子鬯，诸侯圭，卿羔，大夫雁，士雉，庶人之挚匹。童子委挚而退。挚之言至也。天子无客礼，以鬯为挚者，所以唯用告神为至也。童子委挚而退，不与成人为礼也。说者以匹为鹜。
　　○挚音至，徐之二反，本又作贽，同。鬯，敕亮反，香酒。挚匹，依注作鹜，音木，鸭也。野外军中无挚，以缨、拾、矢可也。非为礼之处，用时物相礼而已。缨，马繁缨也。拾谓射韝。
　　○樊，本又作繁，步丹反。韝，徐音沟，又古侯反，一音古豆反。妇人之挚，椇、榛、脯、脩、枣、栗。妇人无外事，见以羞物也。椇、榛，木名。椇，枳也，有实，今邳、郯之东食之。榛，实似栗而小。
　　○椇，俱羽反。榛，侧巾反，《字林》云：“仕巾反，木丛也。”古本又作{立未}，音壮巾反，云似梓，实如小栗也。见，贤遍反。枳，居纸反。邳，被悲反，下邳也。郯音谈，东海县名。 
　　[疏]“凡挚”至“枣栗”。
　　○正义曰：“天子鬯”者，酿黑黍为酒，其气芬芳调畅，故因谓为鬯也。天子无客礼，必用鬯为挚者，天子吊临適诸侯，必舍其祖庙。既至诸侯祖庙，仍以鬯礼於庙神，以表天子之至，故郑注《鬯人》亦然也。。
　　○“诸侯圭”者，谓公侯伯也。公侯伯用圭，子男用璧，以朝王及相朝聘，表於至也。此唯云圭，不言璧者，略可知也。
　　○“卿羔”者，郑注《宗伯》云：“羔，小羊，取其群而不失类也。”《白虎通》云：“羔，取其群而不党。”卿职在尽忠率下不党也。《周礼》云：“公之孤以皮帛。”若诸侯適子被王命者，各下其君一等。公之子如侯伯，执圭侯伯之子如子男，执璧；子男之子命与未命者，皆以皮帛继子男也。
　　○“大夫雁”者，郑注《宗伯》云：“雁，取其候时而行也。”《白虎通》云：“雁，取飞则行列也。”大夫职在奉命適四方，动则当以正道事君也。
　　○“士雉”者，雉，取性耿介，唯敌是赴。士始升朝，宜为赴敌，故用雉也。羔、雁生执，雉则死持，亦表见危致命，《书》云“二生一死”是也。故郑注《宗伯》云：“雉，取其守介而死，不失其节也。”然《白虎通》云：“雉，取其不可诱之以食，挠之则威，死不可畜也。士行威介守节，死义不当移。”士挚，冬雉夏腒也。
　　○“庶人之挚匹”者，匹，鹜也。野鸭曰袅，家鸭曰鹜，鹜不能飞腾，如庶人但守耕稼而已，故郑注《宗伯》云：“鹜取其不飞迁。”《尔雅 释鸟》云：“舒凫鹜。”郭景纯云：“鹜音木。”舍人及李巡云：“鹜，野鸭名。鹜，家鸭名。”某氏云：“在野舒飞远者为鹜”。
　　○“童子委挚而退”者，童子见先生，或寻朋友，既未成人，不敢与主人相授受拜伉之仪，但奠委其挚於地而自退辟之。然童子之挚，悉用束脩也。故《论语》云孔子“自行束脩以上，则吾未尝无诲焉”。是谓童子也。然凡用牲为挚，主人皆食之，故《司士》云：“掌摈士者膳其挚。郑司农云：“王食其所执羔、雁之挚。”玄谓：“膳者入於王之膳人。”
　　○注“挚之”至“至也”。
　　○正义曰：郑知然者，以上文云“天子临诸侯，畛於鬼神”。又《鬯人》云：“供介鬯。”是天子於诸侯有告神之义。
　　○“野外军中无挚，以缨、拾、矢可也”，
　　○谓人在野外军旅之中，或应相见而无物可持为挚者，则不以旧礼，当随时所用。缨谓马繁缨，即马鞅也。拾，射韝也。矢犹箭也。军在野无物，故用此为挚可也。不直云军中，而云野外者，若军在都邑中则宜依旧礼，不可用军物也。云若非军中而在野外，亦曰时物，或缨、拾之徒，随所有也，举一隅耳，触类而长之。则若土地无正币，则时物皆可也。
　　○“妇人之挚，椇、榛、脯、脩、枣、栗”，
　　○妇人无外事，唯初嫁用挚，以见舅姑，故用此六物为挚也。椇即今之白石李也，形如珊瑚，味甜美。榛似栗而小也。脯，搏肉无骨而曝之。脩，取肉鍜治而加姜桂乾之如脯者。所以用此六物者：椇训法也；榛训至也；脯，始也；脩，治也；枣，早也；栗，肃也。妇人有法，始至，脩身早起，肃敬也。故后、夫人以下，皆以枣栗为挚，取其早起战栗自正也。必知以名为义者，案庄二十四年《左传》云：“女贽不过榛、栗、枣、脩，以告虔也。”见榛是虔义之名，明诸物皆取名为义。案《昏礼》妇见舅以枣、栗，见姑以腵、脩。其榛、椇所用无文。
　　纳女，於天子曰“备百姓”，於国君曰“备酒浆”，於大夫曰“备埽洒”。纳女，犹致女也。婿不亲迎，则女之家遣人致之，此其辞也。姓之言生也。天子，皇后以下百二十人，广子姓也。酒浆、埽洒，妇人之职。
　　○埽，悉报反。洒，所买反，又山寄反。迎，鱼敬反。贱妇人之职，本又有无“妇”字者。 
　　[疏]“纳女”至“埽洒”。
　　○正义曰：纳犹致也。致者，婿不亲迎，则女之家三月庙见，使人致之而为此辞。姓，生也。言致此女备王之后妃以下百二十人，以生广子孙，故云姓也。
　　○“於国君曰备酒浆”者，致女於诸侯也。酒浆是妇人之职也。故送女而持此为辞。转卑，不敢言“百姓”也。《诗》云“无非无仪，唯酒食是议”是也。
　　○“於大夫曰备埽洒”，弥贱也，不敢同诸侯，故不得言“酒浆”也。唯及大夫，不及士者，士卑故也。诸侯功成，得备八妾，重国广嗣也。
　　○注“纳女”至“之职”。
　　○正义曰：成九年夏，“季孙行父如宋致女”。此云“纳女”，故云“纳女，犹致女”也。知婿不亲迎嫁女之家，使人致女者，以成九年二月“伯姬归於宋”，时宋公不亲迎，故鲁季孙行父如宋致女是也。而天子亦有亲迎以否者，《异义》云：“《礼》戴说天子亲迎。《左氏》说天子不亲迎，使上卿迎之。诸侯亦不亲迎，使上大夫迎。”郑《驳异义》云：“文王迎大姒，亲迎於渭。”又引孔子答哀公：“合二姓之好，以继先圣之后，以为天地宗庙社稷之主，冕而亲迎，君何谓已重乎？”此天子诸侯有亲迎也。若不亲迎，则宜致女，云“备百姓也”。 

　 
卷六 檀弓上第三 

　卷六 檀弓上第三 　 
　　陆曰：“檀弓，鲁人。檀，大丹反，姓也。弓，名。以其善於礼，故以名篇。” 
