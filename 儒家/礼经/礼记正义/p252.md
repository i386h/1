<!-- { "loadSidebar": true } -->
　　○“情动於中，故形於声”者，言在下人心情感君政教善恶，动於心中，则上文“感於物而后动”是也。既感物动，故形见於口，口出其声，则上文云“故形於声”者是也。
　　○“声成文，谓之音”者，谓声之清浊杂比成文谓之音，则上文云“变成方，谓之音”是也。上云“比音而乐之，及干戚、羽旄谓之乐”，此云音，不云乐者，以下云“治世之音”、“乱世之音”，故云音而不言乐也。必言音者，乐以音为本，变动由於音也，所以特言音也。
　　○“是故治世之音，安以乐”者，是故，谓情动於中，而有音声之异，故言治平之世，其乐音安静而欢乐也。治世之音，民既安静以乐而感其心，故乐音亦安以乐，由其政和美故也。君政和美，使人心安乐，人心安乐，故乐声亦安以乐也。
　　○“乱世之音，怨以怒，其政乖”者，乱世，谓祸乱之世，乐音怨恨而恚怒。乱世之时，其民怨怒，故乐声亦怨怒流亡，由其政乖僻故也。
　　○“亡国之音，哀以思，其民困”者，亡国，谓将欲灭亡之国，乐音悲哀而愁思。言亡国之时，民心哀思，故乐音亦哀思，由其人困苦故也。前“治世”、“乱世”皆云世，“亡国”不云世者，以国将亡，无复继世也。其“治世”、“乱世”皆云政，“亡国”不云政者，言国将灭亡，无复有政，故云“其民困”也。
　　○“声音之道，与政通矣”者，若政和则声音安乐，若政乖则声音怨怒，是“声音之道，与政通矣”。
　　宫为君，商为臣，角为民，徵为事，羽为物。五者不乱，则无怗{滞心}之音矣。五者，君、臣、民、事、物也。凡声浊者尊，清者卑。怗{滞心}，敝败不和貌。
　　○怗，徐昌廉反，弊也。{滞心}，昌制反，又昌纸反，败也。敝音弊。宫乱则荒，其君骄。商乱则陂，其官坏。角乱则忧，其民怨。徵乱则哀，其事勤。羽乱则危，其财匮。五者皆乱，迭相陵，谓之慢。如此，则国之灭亡无日矣。君、臣、民、事、物，其道乱，则其音应而乱。荒犹散也。陂，倾也。《书》曰：“王耄荒。”《易》曰：“无平不陂。”
　　○陂，彼义反，注同，倾也。匮，其愧反，乏也。迭，田节反。散，苏旦反。耄，莫报反。 
　　[疏]“宫为”至“日矣”。
　　○正义曰：此一节论五声宫、商、角、徵、羽之殊，所主之事，上下不一，得则乐声和调，失则国将灭亡也。
　　○“宫为君”者，宫则主君，所以然者，郑注《月令》云：宫属土，土居中央，总四方，君之象也。又“土爰稼穑”，犹君能滋生万民也。又五音，以丝多声重者为尊，宫弦最大，用八十一丝，故“宫为君”。崔氏云：“五音之次，以宫最浊，自宫以下，则稍清矣。君、臣、民、事、物，亦有尊卑，故以次配之。”
　　○“商为臣”者，商所以为臣者何？以郑注《月令》云：“商属金，以其浊，次宫，臣之象也。”解者云：“宫八十一丝，商七十二丝，次宫，如臣之得次君之贵重也。”崔氏云：“商是金，金以决断。为臣事君，亦以义断为贤矣。”
　　○“角为民”，所以为民者，郑注《月令》云：“角属木，以其清浊中，民之象也。”解者云：“宫浊而羽清，角六十四丝，声居宫、羽之中，半清半浊，故云以其清浊中也。民比君、臣为劣，比事、物为优，故云角，清浊中，民之象矣。”崔氏云：“角属春，春时物生众，皆有区别，亦象万民众多而有区别也。”
　　○“徵为事”，所以为事者，郑注《月令》云：“徵属火，以其徵清，事之象也。”解者云：“羽最清，徵次之，故用五十四丝，是徵清，徵清所以为事之象也。”夫事是造为，造为由民，故先事后乃有物也。是事胜於物，而劣於民，故次民，居物之前，所以徵为事之象也。崔氏云：“徵属夏，夏时生长万物，皆成形体，事亦有体，故以徵配事也。”
　　○“羽为物”，羽所以为物者，郑注《月令》云：“羽属水者，以其最清，物之象也。”解者云：“羽者最清，用四十八丝而为，物劣於事，故最处末，所以‘羽为物’也。”崔氏云：“羽属冬，冬物聚则成财用，冬则物皆藏聚，与财相类也。”
　　○“五者不乱，则无怗{滞心}之音矣”者，怗，敝也。{滞心}，败也。敝败，谓不和之貌也。若君、臣、民、事、物五者各得其所用，不相坏乱，则五声之响无敝败矣。
　　○“宫乱则荒，其君骄”者，前明音声与政通，若五事皆正，则音不敝败，是声与政通，故此以下明声与政通也。若五音之敝败，则政乱各有所由也。荒，犹散也。若宫音之乱，则其声放散，是知由其君骄溢故也。崔氏云：“宫声所以散者，由君骄也，若君骄则万物荒散也。”
　　○“商乱则陂，其官坏”者，陂，不平正也。若商音之乱，则其声欹斜而不正也，是知由其臣不治於官，官坏故也。崔氏云：“商声所以倾邪者，由臣官坏也，官若坏，则物皆倾邪也。”
　　○“角乱则忧，其民怨”者，若角音之乱，则其声忧愁，是知由政虐，其民怨故也。崔氏云：“角声所以乱者，由民不安业，有忧愁之心也。”民无自怨，皆君上失政，故下民生怨也。
　　○“徵乱则哀，其事勤”者，若徵音之乱，则其声哀苦，是知由繇役不休，其民事勤劳故也。崔氏云：“徵所以乱者，由民勤於事，悲哀之所生。”
　　○“羽乱则危，其财匮”者，匮，乏也。若羽音之乱，则其声倾危，是知由君赋重，其民贫乏故也。崔氏云：“危者，谓声不安也。”羽音所以不安者，由君乱於上，物散於下，故知财乏，不能得安，故有匮乏也。
　　○“五者皆乱，迭相陵，谓之慢”者，迭，互也。陵，越也。若五声并和，则君臣上下不失。若五声不和，则君臣上下互相陵越，所以为“慢”也。崔氏云：“前是偏据一乱以为义，未足以为灭亡，今此以五者皆乱，故灭亡无日矣。”灭者，绝也。亡，叛也。无日，言无复一日也。若君臣互相陵慢如此，则国必叛灭，旦夕可俟，无复一日也。
　　○注“《书》曰”至“不陂”。
　　○正义曰：所引之者，《尚书 吕刑》之文也。“王耄荒”者，谓穆王享国百年耄荒也。引之者，证经之“荒”字矣。云“《易》曰：无平不陂”者，《易 泰卦》九三爻辞。引之者，证经之“陂”字矣。案《乐纬 动声仪》云：“宫为君，君者当宽大容众，故声弘以舒，其和情以柔，动脾也。商为臣，臣者当以发明君之号令，其声散以明，其和温以断，动肺也。角为民，民者当约俭，不奢僣差，故其声防以约，其和清以静，动肝也。徵为事，事者君子之功，既当急就之，其事当久流亡，故其声贬以疾，其和平以功，动心也。羽为物，物者不有委聚，故其声散以虚，其和断以散，动肾也。”《动声仪》又云：“若宫唱而商和，是谓善，太平之乐。”注云：“君臣相和。”又云：“角从宫，是谓哀，衰国之乐。”注云：“象人自怨诉。”又云：“羽从宫，往而不反，是谓悲，亡国之乐也。”注云“悲伤於财竭。”又云：“音相生者和。”注云：“弹羽角应，弹宫徵应，是其和乐。”以此言之，相生、应即为和，不以相生、应，则为乱也。
　　郑、卫之音，乱世之音也，比於慢矣。比，犹同也。
　　○比，毗志反，注同。又如字。桑间、濮上之音，亡国之音也，其政散，其民流，诬上行私而不可止也。濮水之上，地有桑间者，亡国之音，於此之水出也。昔殷纣使师延作靡靡之乐，巳而自沈於濮水。后师涓过焉，夜闻而写之，为晋平公鼓之，是之谓也。桑间在濮阳南。诬，罔也。
　　○濮音卜，水名。诬音无，注同。涓，古玄反。为，于伪反，下“为作法度”同。 
　　[疏]“郑、卫”至“止也”。
　　○正义曰：前经明五者皆乱，骄慢灭亡，此一节论乱世灭亡之乐。比，犹同也。郑国之音，好滥淫志，卫国之乐，促速烦志，并是乱世之音也。虽乱而未灭亡，故云“比於慢”，即同前谓之慢也。
　　○“桑间濮上之音，亡国之音也”者，於濮水之上桑林之间所得之乐，是亡国之音矣，故云“亡国之音”。
　　○“其政散”者，谓君之政教荒散也。
　　○“其民流”者，流，谓流亡。君既荒散，民自流亡也。
　　○“诬上行私而不可止也”者，君既失政，在下则诬罔於上，行其私意，违背公道，不可禁止也。
　　○注“濮水”至“罔也”。
　　○正义曰：“濮水之上，地有桑间”者，言濮水与桑间一处也。云“昔殷纣使师延作靡靡之乐”以下，皆《史记 乐书》之文也。言卫灵公之时，将之晋，至於濮水之上，舍，夜半之时，闻鼓琴之声，问左右，皆对曰：“不闻。”乃召师涓，听而写之。明日即去，乃至晋国，见平公，平公享之。灵公曰：“今者来闻新声，请奏之。”平公曰：“可。”即命师涓坐师旷之旁，援琴鼓之。未终，而师旷抚而止之曰：“此亡国之声也，不可遂。”平公曰：“何？”师旷曰：“昔师延所作也，与纣为靡靡之乐。武王代纣，师延东走，自投濮水之中。故闻此声，必於濮水之上而闻之。”是其事。案《异义》云：“今《论语》说郑国之为俗，有溱、洧之水，男女聚会，讴歌相感，故云郑声淫。《左传》说‘烦手淫声’，谓之郑声者，言烦手踯躅之声，使淫过矣。许君谨案：《郑诗》二十一篇，说妇人者十九矣，故郑声淫也。”今案《郑诗》说妇人者唯九篇，《异义》云十九者，误也，无十字矣。
　　凡音者，生於人心者也。乐者，通伦理者也。伦，犹类也。理，分也。
　　○分，扶问反。是故知声而不知音者，禽兽是也。知音而不知乐者，众庶是也。唯君子为能知乐。禽兽知此为声耳，不知其宫商之变也。八音并作，克谐曰乐。
　　○谐，户皆反。是故审声以知音，审音以知乐，审乐以知政，而治道备矣。是故不知声者，不可与言音。不知音者，不可与言乐。知乐，则几於礼矣。礼乐皆得，谓之有德。德者得也。几，近也。听乐而知政之得失，则能正君、臣、民、事、物之礼也。
　　○治，直吏反，下“民治行”同。几音讥，一音巨依反，注同。是故乐之隆，非极音也。食飨之礼，非致味也。隆，犹盛也。极，穷也。
　　○食音嗣，下“食飨”同。《清庙》之瑟，朱弦而疏越，壹倡而三叹，有遗音者矣。大飨之礼，尚玄酒而俎腥鱼。大羹不和，有遗味者矣。《清庙》，谓作乐歌《清庙》也。朱弦，练朱弦，练则声浊。越，瑟底孔也，画疏之，使声迟也。倡，发歌句也。三叹，三人从叹之耳。大飨，袷祭先王，以腥鱼为俎实，不臑熟之。大羹，肉湆，不调以盐菜。遗，犹馀也。
