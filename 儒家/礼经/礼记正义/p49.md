<!-- { "loadSidebar": true } -->
　　○正义曰：此一节论曾子怪於礼小功不著税服之事，曾子以为依礼小功之丧，日月已过，不更税而追服，则是远处兄弟闻丧恒晚，终无服而可乎？言其不可也。曾子仁厚，礼虽如此，犹以为薄，故怪之。此据正服小功也。故《丧服小记》云“降而在緦小功者则税之”，其馀则否。郑康成义，若限内闻丧，则追全服。若王肃义，限内闻丧，但服残日，若限满即止。假令如王肃之义，限内秪少一日，乃始闻丧，若其成服，服未得成即除也。若其不服，又何名追服？进退无礼，王义非也。
　　伯高之丧，伯高死时在卫，未闻何国人。孔氏之使者未至，谓赙赗者。
　　○使，色吏反。赙音附。赗，芳用反。冉子摄束帛乘马而将之。冉子，孔子弟子冉有。摄犹贷也。
　　○乘，绳证反，四马曰乘。贷，他代反。孔子曰：“异哉！徒使我不诚於伯高。”徒犹空也。礼所以副忠信也，忠信而无礼，何传乎？
　　○副音仆。传，直专反，一本作傅，音附。 
　　[疏]“伯高”至“伯高”。
　　○正义曰：此一节论礼所以副忠信之事，各依文解之。
　　○注“冉子”至“贷也”。
　　○正义曰：案《仲尼弟子传》冉有名求，鲁人也。摄犹贷也。谓冉子见孔子使人未至，贷之以束帛乘马而行礼。
　　○“孔子”至“伯高”。
　　○孔子既闻冉有贷之行礼，故怪恨之，云：“空使我不得诚信行礼於伯高。”
　　○注“徒犹”至“传乎”。
　　○正义曰：忠信由心，礼在外貌。若内无忠信，礼何所施？故云“忠信而无礼”，谓无忠信也。既无忠信，礼何传乎？言不可传行也。冉有代孔子行吊，非孔子本意，是非孔子忠信，虚有吊礼。若孔子重遣人更吊，即弥为不可，故云空使我不得诚信行礼於伯高。
　　伯高死於卫，赴於孔子。赴，告也。凡有旧恩者，则使人告之。孔子曰：“吾恶乎哭诸？以其交会尚新。
　　○恶音乌，恶乎犹“於何”也。兄弟，吾哭诸庙。父之友，吾哭诸庙门之外。别亲疏也。
　　○别，彼列反，下同。师，吾哭诸寝。朋友，吾哭诸寝门之外。所知，吾哭诸野。别轻重也。於野则已疏，於寝则已重。已犹大也。夫由赐也见我，吾哭诸赐氏。”本於恩，哭於子贡寝门之外。
　　○夫，旧音扶，皇如字，谓丈夫即伯高。见如字，皇贤遍反。遂命子贡为之主，明恩所由。曰：“为尔哭也来者，拜之。知伯高而来者，勿拜也。”异於正主。
　　○为，于伪反，下注“为其疾”、“为亵”、“为我”、“我为”皆同。来者，一本作“为尔哭也来者”。 
　　[疏]“伯高”至“拜也”。
　　○正义曰：此一节论亲疏所哭之处，各依文解之。
　　○注“别亲疏也”。
　　○正义曰：兄弟亲，父友疏，必哭诸庙及庙门外者，兄弟是先祖子孙，则哭之於庙，此殷礼。周则哭於寝，故《杂记》云，有殡，闻远兄弟之丧，哭之侧室；若无殡，当哭诸正寝。父之友与父同志，故哭诸庙门外。非先祖之亲，故在门外也。
　　○注“别轻重也”。
　　○正义曰：师友为重，所知为轻，所以哭师於寝，寝是已之所居，师又成就于己，故哭之在正寝，此谓殷礼。若周礼，则《奔丧》云，师哭诸庙门外。故郑答赵商之问亦以为然。孙炎云：“《奔丧》，师哭诸庙门外，是周礼也。”依礼而哭诸野，若不依此礼，则不可，故下云“恶野哭者”，以违礼为野哭也。
　　○“曰为”至“拜也”。
　　○夫子既命子贡为主，又教子贡拜与不拜之法。若与女相知之人，为尔哭伯高之故而来吊尔者，则尔拜之。若与伯高相知而来哭者，女则勿拜也。凡丧之正主知生知死，来者悉拜。今与伯高相知而来不拜，故郑云“异於正主”。
　　曾子曰：“丧有疾，食肉饮酒，必有草木之滋焉。”增以香味，为其疾不嗜食。
　　○滋音咨。嗜，市志反。以为姜桂之谓也。为记者正曾子所云草木滋者，谓姜桂。
　　○姜，居良反。 
　　[疏]“曾子”至“谓也”。
　　○正义曰：此一节论居丧有疾，得食美味之事。
　　○注“为记”至“姜桂”。
　　○正义曰：知非曾子之言，而云“为记者”，以上云“草木之滋焉”。下云“以为姜桂之谓也”，是解上“草木之滋”，岂可曾子自言还自解乎？故以为记者正曾子之言。
　　子夏丧其子而丧其明。明，目精。
　　○而丧，息浪反，下“丧明”、“丧尔明”同。曾子吊之，曰：“吾闻之也，朋友丧明则哭之。”痛之。曾子哭，子夏亦哭。曰：“天乎，予之无罪也！”怨天罚无罪。曾子怒曰：“商！女何无罪也？吾与女事夫子於洙、泗，之间，言其有师也。洙、泗、鲁水名。
　　○女音汝，下同。洙音殊。泗音四。洙、泗二水名。退而老於西河之上，西河，龙门至华阴之地。
　　○华，徐胡化反。使西河之民，疑女於夫子，尔罪一也。言其不称师也。丧尔亲，使民未有闻焉，尔罪二也。言居亲丧无异称。
　　○称，尺证反。丧尔子，丧尔明，尔罪三也。言隆於妻子。而曰女何无罪与？”子夏投其杖而拜曰：“吾过矣！吾过矣！谢之，且服罪也。
　　○与音馀。吾离群而索居，亦已久矣。”群谓同门朋友也。索犹散也。
　　○离群，群，朋友也，上音詈。索，悉各反，犹散也，下注“索居”同。 
　　[疏]“子夏”至“久矣”。
　　○正义曰：此一节论子夏恩隆於子之事。案《仲尼弟子传》云，子夏姓卜，名商，魏人也。哀丧其子而哭，丧失其明。曾子是子夏之友，故云“朋友丧明则哭之”。子夏丧子之时，曾子已吊，今为丧明更吊，故曾子先哭，子夏始哭。云“疑女於夫子”者，既不称其师，自为谈说，辨慧聪睿，绝异於人，使西河之民疑女道德与夫子相似。皇氏言，疑子夏是夫子之身。然子夏魏人，居在西河之上，姓卜名商，西河之民，无容不识，而言是鲁国孔丘，不近人情，皇氏非也。
　　夫昼居於内，问其疾可也。似有疾。
　　○昼，知又反。夜居於外，吊之可也。似有丧。是故君子非有大故，不宿於外，大故谓丧忧。非致齐也，非疾也，不昼夜居於内。内，正寝之中。
　　○齐，侧皆反。 
　　[疏]“夫昼”至“於内”。
　　○正义曰：此一节论君子居处当合於礼，各依文解之。
　　○注“大故谓丧忧”。
　　○正义曰：上文云“夜居於外，吊之可也”。
　　○郑云：“似有丧。”此注兼云忧者，以其文云“大故”，语意既宽，非独丧也。故《周礼》每云“国有大故”，皆据寇戎灾祸，故此兼云忧也。身既有忧，而夜在於外者，既忧祸难，不暇入内；或与臣下外人，夜里在外图谋祸患。此谓中门外也，故礼：斩衰及期丧，皆中门外为庐垩室。是有丧，夜居中门外也。
　　○“非致”至“於内”。
　　○平常无事之时，或出或入，虽昼居於外，亦有入内。虽夜居於内，亦有出外时。唯致齐与疾，无间昼夜，恒居於内，故云“非致齐也，非疾也，不昼夜居於内”。
　　○注“内，正寝之中”。
　　○正义曰：恐内是燕寝，故云“正寝之中”。必知正寝者，以其经云非致齐，不居於内。致齐在正寝，疾则或容在内寝，若危笃亦在正寝。上文云“昼居於内，问其疾可也”，不问齐者，齐是为祭之事，众所共知，不须问也。此齐在内，《祭统》云：“君致齐於外，夫人致齐於内。”对夫人之寝为外内耳。
　　高子皋之执亲之丧也，子皋，孔子弟子，名柴。泣血三年，言泣无声，如血出。未尝见齿，言笑之微。
　　○见，贤遍反。君子以为难。言人不能然。 
　　[疏]“高子”至“为难”。
　　○正义曰：此一节论高柴居丧过礼之事，各依文解之。
　　○注“子皋，孔子弟子，名柴”。
　　○正义曰：案《史记 孔子弟子传》，高柴，郑人，字子皋。
　　○注“言泣无声，如血出”。
　　○正义曰：凡人涕泪，必因悲声而出。若血出，则不由声也。今子皋悲无声，其涕亦出，如血之出，故云“泣血”。
　　○注“言笑之微”。
　　○正义曰：既云“泣血三年”，得有微笑者，凡人之情，有哀有乐。哀至则泣血，乐至则微笑。凡人大笑则露齿本，中笑则露齿，微笑则不见齿。
　　○“君子以为难”。
　　○君子以高柴所为，凡人难可为之，何者？凡人发声始涕出，乐至为大笑，今高柴恒能如此，馀人不能，故为难也。
　　衰，与其不当物也，宁无衰。恶其乱礼，不当物，谓精{分鹿}广狭不应法制。
　　○衰，七雷反，下同，后“五服之衰”皆放此，不复音。当，丁浪反，注同。恶，乌路反。{分鹿}本又作，七奴反。狭音洽。应，应对之应。齐衰不以边坐，大功不以服勤。为亵丧服。边，偏倚也。
　　○亵，息列反。倚，於彼反，又於寄反。 
　　[疏]“衰与”至“服勤”。
　　○正义曰：此一节论衰裳升数形制必须依礼，及著服不得为亵之事，各依文解之。
　　○“衰，与其不当物也”者，此语乃通於五服，而初发斩衰也。衰，丧服也。当犹应也。物谓升缕及法制长短幅数也。衰以表情，故制有法度。若精{分鹿}不应，广狭乖法，便为失礼，故云“宁无衰”也，是虽有不如无也。
　　○“齐衰不以边坐”者，因上“宁无衰”以广其事也。“边坐”谓偏倚也。丧服宜敬，坐起必正，不可著衰而偏倚也。齐衰轻，既不倚，斩重，不言亦可知也。
　　○“大功不以服勤”者，大功虽轻，亦不可著衰服以为勤劳事也。齐衰言“不边坐”，则大功可也。大功不勤，则齐衰固不可，而小功可也。
　　孔子之卫，遇旧馆人之丧，前日君所使舍己。入而哭之哀。出，使子贡说骖而赙之。赙，助丧用也。騑马曰骖。
　　○税，本又作说，同，他活反，徐又始锐反，下及注同。骖，七南反，夹服马也。騑，芳非反。子贡曰：“於门人之丧，未有所说骖，说骖於旧馆，无乃已重乎？”言说骖大重，比於门人，恩为偏颇。
　　○颇，破多反。夫子曰：“予乡者入而哭之，遇於一哀而出涕。遇，见也。旧馆人恩虽轻，我入哭见主人，为我尽一哀，是以厚恩待我，我为出涕。恩重，宜有施惠。
　　○乡，本又作乡，许亮反。出如字，徐尺遂反。涕音体。施，始豉反。予恶夫涕之无从也，小子行之！”客行无他物可以易之者，使遂以往。
　　○恶，乌路反。夫音扶。 
　　[疏]“孔子”至“行之”。
　　○正义曰：此一节论孔子欲示人行礼副忠信之事，各依文解之。
　　○注“前日君所使舍己”。
