<!-- { "loadSidebar": true } -->
　　○惩，直陵反。创，初亮反，又初良反。乂或又作艾，鱼废反，皇鱼盖反。《诗》曰：‘无言不雠，无德不报。’雠，犹答也。
　　○雠音酬。《大甲》曰：‘民非后，无能胥以宁。后非民，无以辟四方。’”大甲，汤孙也。《书》以名篇。胥，相也。民非君，不能以相安。
　　○大音泰，下注同。无能胥以宁，《尚书》作“罔克胥匡以生”。辟音璧，君也。子曰：“以德报怨，则宽身之仁也；以怨报德，则刑戮之民也。”宽，犹爱也，爱身以息怨非礼之正也。仁，亦当言“民”声之误。
　　○戮音六，本又或作“僇”，音同。子曰：“无欲而好仁者，无畏而恶不仁者，天下一人而已矣。是故君子议道自己，而置法以民。”“一人而已”，喻少也。“自己”，自尽己所能行。
　　○好，乎报反。恶，乌路反。子曰：“仁有三，与仁同功而异情。三，谓安仁也，利仁也，强仁也。利仁、强仁，功虽与安仁者同，本情则异。
　　○强，其两反。下文同。与仁同功，其仁未可知也。与仁同过，然后其仁可知也。仁者安仁，知者利仁，畏罪者强仁。功者，人所贪也。过者，人所辟也。在过之中，非其本情者，或有悔者焉。
　　○知者音智。辟音避。仁者右也，道者左也；仁者人也，道者义也。“右也”，“左也”，言相须而成也，“人也”，谓施以人恩也。“义也”，谓断以事宜也。《春秋传》曰：“执未有言舍之者，此其言舍之何？仁之也。”
　　○断，丁乱反。於仁者薄於义，亲而不尊。厚於义者薄於仁，尊而不亲。言仁义并行者也。仁多则人亲之，义多则人尊之。道有至义有考，至道以王，义道以霸，考道以为无失。”此读当言道有至有义有考，字脱一有“耳”。“有至”，谓兼仁义者。“有义”，则无仁矣。“有考”，考，成也，能取仁义之一成之，以不失於人，非性也。
　　○道有至义，依注读为“道有至有义”。王，于况反。脱音夺。 
　　[疏]“子言”至“无失”。
　　○正义曰：此一节总明仁义之事，各随文解之。以其与上别端，故更称“子言之”。
　　○“仁者天下之表也”，表谓仪表，言仁恩是行之盛极，故为天下之仪表也。
　　○“义者天下之制也”，义，宜也；制谓裁断。既使物各得其宜，是能裁断於事也。
　　○“报者天下之利也”者，报谓礼也。礼尚往来，相反报物得其利，故云“天下之利也”。
　　○“诗曰：无言不雠，无德不报”者，此《诗 大雅 抑》之篇，剌厉王之诗。引之者，证经“相报”之义。
　　○“大甲曰：民非后，无能胥以宁，后非民，无以辟四方”者，此《尚书 大甲》之篇。大甲，汤孙，大丁之子。汤崩，大甲立。伊尹作书训之，故云“大甲后君也”。胥，相也。伊尹言民若无君，无能相匡正以自安居也。君若无民，无以君领四方。引之者，证君之与民，上下各以其事相报，是相报答之义也，故引以结之。
　　○“子曰：以德报怨，则宽身之仁也”，言“子曰”者，广明以礼相报之义。“宽身之仁”者，若以直报怨，是礼之当也。今“以德报怨”，但是宽爱己身之民，欲苟息祸患，非礼之正也。
　　○“以怨报德，则刑戮之民也”者，礼当“以德报德”，今“以怨报德”，其人凶恶，是合刑戮之民也。
　　○“子曰无欲而好仁”者，自此以下，广明仁道。凡仁道有三，一是安仁，二是利仁，三是强仁。此明安仁之事。安仁者，无所畏恶，而自安仁道。凡人好仁，皆有所欲。今无有所求欲而自好仁道。
　　○“无畏而恶不仁”者，凡人憎恶不仁，皆有所畏，始恶不仁。今无有所畏而能恶不仁者。
　　○“天下一人而已矣”者，言无欲好仁，无畏恶不仁，虽天下之人，广能行此者，但有一人而已喻其少也。
　　○“是故君子议道自已”者，好仁之法，须恩惠及人，当恕己而行，故君子谋议道理，先自已而始。
　　○“置法以民”者，己所能行，乃施於人，故云“置法以民”。言从己而始，乃可以施置法度於它人。
　　○“子曰：仁有三，与仁同功而异情”，此明仁道有三，其功虽同，其情则异，以终能泛爱，其功同也。一则无所求为而安静行仁，一则规求其利而行仁，一则畏惧於罪而行仁，是“异情”也。
　　○“与仁同功，其仁未可知也”者，此一经申明同功异情之事。三者之仁，其功俱是，泛施博爱，其事一种，是未可知也。
　　○“与仁同过，然后其仁可知也”者，过，谓利之与害。若遭遇利害之事，其行仁之情则可知也。
　　○“仁者安仁”者，此明三者可知之事，若天性仁者，非关利害而安仁也。
　　○“知者利仁”者，若有知谋者，贪利而行仁，有利则行，无利则止，非本情也。
　　○“畏罪者强仁”者，若畏惧於罪者，自强行仁，望免离於罪。若无所畏，则不能行仁也。
　　○“仁者右也，道者左也”，此经明仁义相须，若手之左右。仁恩者，若人之右手，右手是用之便也，仁恩亦行之急也。
　　○“道者左也”，道是履蹈而行，比仁恩稍劣，故为左也。
　　○“仁者人也”，言仁恩之道，以人情相爱偶也。
　　○“道者义也”，义，宜也。凡可履蹈而行者，必断割得宜，然后可履蹈，故云“道者义也”。
　　○注“人也”至“人也”。
　　○正义曰：“人也，谓施以人恩也”，解经中“仁者人也”。仁，谓施以人恩，言施人以恩，正谓意相爱偶人也。云“义也，谓断以事宜也”，谓裁断其理，使合事宜，故可履蹈而行，是“道者义也”。引《春秋传》者，此成十六年《公羊传》文。案彼称晋人执季孙行父，舍之于招丘。传云：“执未有言舍之者，此其言舍之何？仁也。”传称春秋诸侯执大夫，经不书“舍”。此执行父言“舍之招丘”何？欲人爱此行父，故特言“舍之”。引之者，证人是人偶相存爱之义也。
　　○“道有至义有考”者，如注所云，当云“道有至有义有考”，“义”上脱一“有”字。言道之所用“有至”，一也。“至”，谓兼行仁义，行之至极，故云“有至”。“有义”，二也。谓仁义之中，唯有义无仁，故云“有义”。“有考”，三也。考，成也。谓於仁义之中，或取仁，或取义之一事，勉力成之，非本性也。
　　○“至道以王”者，既能兼行仁义，至极可以王有天下，故云“至道以王”。
　　○“义道以霸”者，直能断决，若齐桓、晋文以甲兵断割，可以霸於诸侯，故云“义道以霸”也。
　　○“考道以为无失”者，既於仁义之中，随取其一而成之以道，不违於理，故云“考道以为无失摇辈。
　　○注“有至”至“性也”。
　　○正义曰：知“有至，谓兼仁义”者，此经云“至道以王”，故《穀梁传》云“仁义归往曰王”，是王有仁义也。又案：前经“道者义也”，是唯义与道。此经云“道有至有义有考”，是一道之内兼有三种，与前经不同者。但道之为义，取开通履蹈而行，兼包大小精粗。若大而言之，则天道造化，自然之理，谓之为道。则《老子》云：“道可道，非常道。”则自然造化虚无之谓也。若小而言之，凡人才艺，亦谓之为道。是道无定分，随大小异言，皆是开通於物，其身履蹈而行也。云“考，成也”，《尔雅 释诂》文也。云“能取仁义之一成之，以不失於人”者，以“考道”劣於“至道”，又劣於义，但能於仁义之中随其一能成就之，“不失於人”，谓於人不失也。云“非性也”者，言考道勉强而行以成就之，非是天性自然所禀者。然则至道、义道，天性有之也。
　　子言之：“仁有数，义有长短小大。中心憯怛，爱人之仁也。率法而强之，资仁者也。资，取也。数，与长短小大互言之耳。性仁义者，其数长大。取仁义者，其数短小。
　　○数，所住反。憯，七惑反。怛，丹葛反。《诗》云；‘丰水有芑，武王岂不仕。诒厥孙谋，以燕翼子。武王烝哉！’数世之人也。芑，枸檵也。仕之言事也。诒，遗也。燕，安也。烝，君也。言武王岂不念天下之事乎，如丰水之有芑矣，乃遗其后世之子孙以善谋，以安翼其子也。君哉武王，美之也。
　　○丰，芳弓反。芑音起。诒，以之反。烝，之承反。数，色主反。枸本亦作苟。檵音计。遗，于季反，下同。《国风》曰：‘我今不阅，皇恤我后。’终身之仁也。”阅，犹容也。皇，暇也。恤，忧也。言我今尚恐不能自容，何暇忧我后之人乎。
　　○“我今”，《毛诗》作“我躬”。阅音悦。 
　　[疏]“子言”至“仁也”。
　　○正义曰：自此以下至“不称其服”，更广明仁义之道，又显中心外貌内外相称，故更称“子言之”。
　　○“仁有数”者，行仁之道有度数多少也。
　　○“义有长短小大”者，言义之为体，有长有短，有小有大。言仁有数，则义亦有数。义言长短小大，则仁亦有长短小大，互言之也。若天性仁义者，则其数长而大。若强取仁义而行者，则其数短而小。长谓国祚久远，大谓覆养广多，短谓世位浅促，小谓所施狭近也。
　　○“中心憯怛，爱人之仁也”，此明性有仁者，以天性自仁，故中心凄憯伤怛，怜爱於人，故云“爱人之仁也”。
　　○“率法而强之，资仁者也”，此明取仁者。率，循也。资，取也。率循善法，自强行之，非是天性，直取仁道行之者也。
　　○“《诗》云：丰水有芑，武王岂不仕”者，证天性之仁其数长。所引《诗》者，《大雅 文王有声》之篇，美武王之德，言丰水自然有芑，喻武王之身自然有天下之事，故云“武王岂不仕”。仕之言事也。言武王岂不念天下之事乎，犹如丰水岂无此芑乎。
　　○“诒厥孙谋”者，诒，遗也；厥，其也；孙，谓子孙；谋，谓善谋。言武王能遗其子孙以美善之谋，谓伐纣定天下，以王业遗於子孙。
　　○“以燕翼子”者，燕，安也；翼，助也。言武王能安助其子孙也。
　　○“武王烝哉”者，烝，君也。言武王有为君之德哉。
　　○“数世之仁”者，以武王行仁，遗及子孙，是仁之所及其数长也。
　　○“《国风》曰：我今不阅，皇恤我后”，此引《国风》者，明取仁义者，其数短也。所引《诗》者，是《邶风 谷风》之篇。妇人被夫弃绝，初忧子孙困苦，还自悔之。云“我今不阅”，阅，容也。言我今尚不能自容，被夫放弃。
