<!-- { "loadSidebar": true } -->
　　○“君子谓之善颂、善祷”者，“君子”者，知礼之人也。见张老与文子皆能中礼，故善之也。“颂”者，美盛德之形容。“祷”者，求福以自辅也。张老因美而讥之，故为“善颂”。文子闻过即服而拜，故为“善祷”也。
　　○注“晋卿”至“为原”。
　　○正义曰：案《墓大夫》云：“令国民族葬。”注云：“族葬各从其亲。”是卿大夫墓地得同在一处。知“京”当为“原”者，案《韩诗外传》云：“晋赵武与叔向观於九原。”又《尔雅》云：“绝高为京，广平曰原。”非葬之处，原是坟墓之所，故为原也。
　　仲尼之畜狗死，畜狗，驯守。
　　○畜，许六反，又许又反。驯守，上音巡，下如字，又手又反。使子贡埋之，曰：“吾闻之也，敝帷不弃，为埋马也。敝盖不弃，为埋狗也。弃也贫，无盖，於其封也，亦予之席，毋使其首陷焉。”封当为窆。陷，谓没於土。
　　○贡，本亦作赣，音同。为埋，于伪反，下亡皆反，下并同。狗，古口反。封，彼剑反，出注。路马死，埋之以帷。路马，君所乘者。其他狗马，不能以帷盖。 
　　季孙之母死，哀公吊焉。曾子与子贡吊焉，阍人为君在，弗内也。阍人，守门者。
　　○阍音昏。弗内，上如字，下音纳。曾子与子贡入於其厩而脩容焉。更庄饰。
　　○厩，久又反。子贡先入，阍人曰：“乡者已告矣。”既不敢止，以言下之。
　　○乡，许亮反，下户嫁反。曾子后入，阍人辟之。见两贤相随，弥益恭也。
　　○辟音避，下同。涉内霤，卿大夫皆辟位，公降一等而揖之。礼之。
　　○霤，力又反。君子言之曰：“尽饰之道，斯其行者远矣。” 
　　[疏]“季孙”至“远矣”。
　　○正义曰：此一节论君子加服，人乃敬之事。
　　○“卿大”至“远矣”。
　　○二子既入涉至内霤，卿与大夫皆逡巡辟位，公於堂上降阶一等，揖而礼之。於时君子以二子盛饰备礼，遂美之云，凡人尽其容饰，则被崇礼。其尽饰道理，斯，此，此其施行可久远矣。所以可久远者，以二子初时不具衣服，则阍人拒之。二子退而脩容，阍人虽是愚鄙，犹知敬畏，明其不愚之人则敬畏可知。是其尽饰之道，行之可长远矣。案《丧大礼》君临大夫之丧，“君即位於序端，卿大夫即位于堂廉楹西，北面东上”。是辟位者盖少西，逡巡而东面，不当北面之位。然君在，大夫得斯为二子辟位者，卿大夫等见公将降，故先辟位。或可此公始入升堂之后，卿大夫犹庭中北面。“辟位”者，谓辟中庭之位，少近东耳。又吊有常服，而得特为尽饰者，谓更服新衣也。
　　阳门之介夫死，阳门，宋国门名。介夫，甲卫士。司城子罕入而哭之哀。宋以武公讳司空为司城。子罕，戴公子乐甫术之后乐喜也。
　　○罕，吁旱反。晋人之觇宋者，反报於晋侯曰：“阳门之介夫死，而子罕哭之哀，而民说，殆不可伐也。”觇，闚视也。
　　○觇，敕廉反，下同。说音悦，下注同。闚，去规反。孔子闻之曰：“善哉觇国乎！善其知微。《诗》云：‘凡民有丧，扶服救之。’救犹助也。
　　○扶服，并如字，又上音蒲，下音蒲北反，本又作匍匐，音同。虽微晋而已，天下其孰能当之？微犹非也。
　　○当，丁郎反。 
　　[疏]“阳门”至“当之”。
　　○正义曰：此一节论善觇国之事，各依文解之。
　　○注“宋以”至“喜也”。
　　○正义曰：“宋以武公讳司空”者，桓六年《左传》申繻之辞也。知有“司城”者，以春秋之时，唯宋有司城，无司空；又《冬官 考工记》“匠人营国”，是司空主营城郭，故知废司空为司城。服虔、杜预注传皆以为然。云“子罕，戴公子乐甫术之后”者，案《世本》：“戴公生乐甫术，术生石甫原绎，绎生夷甫倾，倾生东乡克，克生西乡士曹，曹生子罕喜。”是子罕为术之五世孙也。
　　○“殆不可伐也”者，言介夫匹庶之贱人，而子罕是国之卿相，以贵哭贱，感动民心，皆喜悦，与上共同死生。若有人伐，民必致死，故云“殆不可伐也”。殆，近也。不能正执，故云“殆不可伐”，为疑辞也。
　　○“《诗》云”至“当之”。
　　○引《诗 邶 谷风》之篇也。时有爱其新昏，弃其旧室，旧室恨之：我初来之时，为女尽力。所以尽力者，以凡人家死丧，邻里尚扶服尽力往救助之，况我於女夫家而何得不尽力？今此引《诗》断章云“凡民有丧”，则“阳门之介夫死”是也。在上扶服而救助之，则子罕哭之哀是也。
　　○“虽微晋而已”者，微，非也。言晋之强盛，犹不能当宋，虽非晋之强，天下更有强於晋者，谁能当之？言纵有强者，不能当宋。“而已”是助语句也。
　　鲁庄公之丧，既葬，而绖不入库门。时子般弑，庆父作乱，闵公不敢居丧，葬己，吉服而反。正君臣，欲以防遏之。微弱之至。
　　○般音斑。弑音试。遏，於葛反。士大夫既卒哭，麻不入。麻犹绖也。群臣毕虞卒哭，亦除丧也。闵公既吉服，不与虞卒哭。
　　○与音预。 
　　[疏]“鲁庄”至“不入”。
　　○正义曰：此一节论礼变所由也。庄公，闵公父也。绖，葛绖也。诸侯弁绖葛而葬也。鲁之库门，天子之皋门也。庄公以三十二年薨，大子般立。十月已未，共仲使圉人荦贼子般於党氏，立闵公，庆父作乱。闵公时年八岁，不敢居丧三年，既葬竟，除凶服於外，吉服反，以正君臣，故绖不入库门也。所以至库门而去绖。
　　○注“时子”至“而反”。
　　○正义曰：案《春秋左氏传》：“庆父使圉人荦贼子般於党氏。”是子般弑、庆父作乱之事也。云“闵公不敢居丧”者，闵公是庄公之子，夫人哀姜之娣叔姜所生，以葬毕即除服，故云“不敢居丧”。经云“绖不入”者，谓葛绖，故前文云：“天子诸侯葛绖带而葬。”所以云“不入库门”者，以鲁有三门库、雉、路，库门最在外，以从外来，故“绖不入库门”。绖既不入，衰亦不入可知也。
　　○注“麻犹”至“卒哭”。
　　○正义曰：经云“大夫既卒哭，麻不入”，上云“绖不入”，故云“麻犹绖也”。其实上是君身，绖用葛，士大夫是臣，故绖用麻也。云：“群臣毕虞卒哭，亦除丧也”者，亦闵公也。闵公葬而除丧，今群臣卒哭乃除丧者，以闵公既葬，须即位正君臣，故既葬而除，群臣须行虞卒哭之际，故卒哭乃除之。云“闵公既吉服，不与虞卒哭”者，按《论语》云“羔裘玄冠，不以吊”，虞卒哭并是凶事，闵公既服吉服，故不与也。此云“麻不入”者，承上“库门”，亦谓不入库门也，谓卒哭已后，麻不复入。按《丧服》注“卿大夫既虞、士卒哭而受服”，则既虞服葛。此卒哭之麻不入者，皇氏云：“时祸乱迫蹙，君既服吉服，故士大夫既虞不复受服，至卒哭总除。”
　　孔子之故人曰原壤，其母死，夫子助之沐椁。沐，治也。
　　○壤，如丈反。原壤登木曰：“久矣，予之不托於音也。”木，椁材也。讬，寄也，谓叩木以作音。
　　○材音才。歌曰：“貍首之班然，执女手之卷然。”说人辞也。
　　○貍，力知反。女如字，徐音汝。卷音权，本又作拳。夫子为弗闻也者而过之。佯不知。
　　○佯音羊。从者曰：“子未可以已乎？”已犹止也。
　　○从，才用反。以、已并音以。夫子曰：“丘闻之，亲者毋失其为亲也，故者毋失其为故也。” 
　　[疏]“孔子”至“故也”。
　　○正义曰：此一节论孔子无大故不遗故旧之事。
　　○原壤登椁材而言曰：久矣，予之不讬於音也。讬，寄也，谓我遭丧母以来，日月久矣。我不得讬寄此木以为音声，於是乎叩木作音，口为歌。“曰：貍首之班然”者，言言斫材文采，似貍之首。
　　○“执女手之卷然”者，孔子手执斤斧，如女子之手，卷卷然而柔弱。以此欢说仲尼，故注云“说人辞也”。然在丧而歌，非礼之甚，夫子为若不闻也者而过去之。从者见其无礼，谓夫子曰：“彼既无礼，子未可休已乎？”言应可休已，不须为治椁也。夫子对从者曰：朋友无大故，不相遗弃，丘闻之，与我骨肉亲者虽有非礼，无失其为亲之道，尚得与之和睦；故旧者虽有非礼，无失其为故之道，尚得往来。原壤有非礼，既是故旧，身无杀父害君之故，何以绝之？按《论语》云：“主忠信，无友不如已者，”《左传》吴季札讥叔孙穆子好善而不能择人。原壤母死，登木而歌，夫子圣人，与之为友者，《论语》云“无友不如已者”，谓方始为交游，须择贤友。《左传》云“好善而不能择人”者，谓不善之人，不可委之以政。今原壤是夫子故旧，为日已久。或平生旧交，或亲属恩好，苟无大恶，不可辄离。故《论语》云：“故旧无大故，则不相遗弃。”彼注云：“大故谓恶逆之事。”杀父害君，乃为大故，虽登木之歌，未至於此。且夫子圣人，诲人不倦。宰我请丧亲一期，终助陈桓之乱，互乡童子，许其求进之情，故志在携奖，不简善恶。原壤为旧，何足怪也？而皇氏云：“原壤是上圣之人，或云是方外之士，离文弃本，不拘礼节，妄为流宕，非但败於名教，亦是误於学者。”义不可用。其云原壤中庸下愚，义实得矣。
　　赵文子与叔誉观乎九原。叔誉，叔向也，晋羊舌大夫之孙，名肸。
　　○誉音预。向，许亮反。肸，许乙反。文子曰：“死者如可作也，吾谁与归？”作，起也。叔誉曰：“其阳处父乎？”阳处父，襄公之大傅。
　　○父音甫，注同。傅音赋。文子曰：“行并植於晋国，不没其身，其知不足称也。”并犹专也，谓刚而专已，为狐射姑所杀。没，终也。植或为特。
　　○行，旧下孟反，皇如字。并，必正反，注同。植，直吏反，又时力反，注同。知音智，射音亦，又音夜。“其舅犯乎？”文子曰：“见利不顾其君，其仁不足称也。谓久与文公辟难，至将反国，无安君之心，及河授璧，诈请亡，要君以利是也。
　　○难，乃旦反。要，一遥反。我则随武子乎？利其君，不忘其身。谋其身，不遗其友。”武子，士会也，食邑於随、范，字季。晋人谓文子知人。见其所善於前，则知其来所举。文子其中退然如不胜衣，中，身也。退，柔和貌。《乡射记》曰：“居二寸以为侯中。”退或为妥。
　　○追然音退，本亦作退。胜音升。妥，他果反。其言呐呐然如不出其口。呐呐，舒小貌。
　　○呐，如悦反，徐似劣反。所举於晋国管库之士七十有馀家，管库之士，府史以下，官长所置也。举之於君，以为大夫、士也。管，键也。库，物所藏。
