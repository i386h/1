<!-- { "loadSidebar": true } -->
　　卒投，司射执筭曰：“左右卒投，请数。”二筭为纯，一纯以取，一筭为奇。遂以奇筭告，曰：“某贤於某若干纯。”奇则曰“奇”，均则曰“左右钧”。卒，已也。宾主之党毕已投，司射又请数其所释左右筭，如数射筭。一纯以取，实於左手，十纯则缩而委之，每委异之；有馀则横诸纯下；一筭为奇，奇则缩诸纯下。兼敛左筭，实於左手，一纯以委，十则异之，其他如右获。毕则司射执奇筭，以告於宾与主人也。若告云某贤於某者，未斥主党胜与，宾党胜与，以胜为贤，尚技艺也。钧，犹等也。等，则左右手各执一筭以告。
　　○数，色主反，注同。为纯音全，下及注同，郑注《仪礼》如字，云“纯，全也”。奇，纪宜反，下同。遂以奇筭告，一本此句上更有胜者司射五字，误。钧，居旬反。缩，色六反，直也。其它音他。胜与音馀，下“胜与”同。技，其绮反。 
　　[疏]“卒投”至“右钧”。
　　○正义曰：此一经明投壶筭数之仪。
　　○“卒投”者，谓投壶卒也。
　　○“司射执筭曰：左右卒投，请数”者，司射於壶西东面，执筭请曰：宾主之党卒竟投，请数筭。“二筭为纯，一纯以取”者，纯，全也。二筭合为一全。地上取筭之时，一纯则别而取之。
　　○“一筭为奇”者，一筭，谓不全纯者。奇，只也，故云“一筭为奇”。
　　○“遂以奇筭告”者，奇，馀也。谓左右数钧等之馀筭，手执而告曰：某贤於某若干纯者。或左或右不定，故称“某贤”。贤，谓胜者也。胜者若有双数，则云若干纯。假令十数，则云五纯也。
　　○“奇则曰奇”者，若有奇数则曰奇。假令九筭，则曰九奇也。
　　○“钧则曰左右钧”者，钧犹等也，等则左右各执一筭以告。
　　○注“卒已”至“以告”。
　　○正义曰：云“如数射筭”者，以投壶，射之类，故知此首芏壶之筭，如数射筭。云“一纯以取”至“其地如右获”，此皆《乡射》之礼文也。“一纯以取，实於左手”，谓就地上之筭以右手，每一纯别而取实於左手。云“十纯则缩而委之，每委异之“者，满十纯，则从而委之於地，司射东面，则东西为缩，每十双，则东西缩为一委。每有十双，更别委之，故云“每委异之”。云“有馀则横诸纯下”者，有馀，谓不满十双，或八双、九双以下，则横於纯下。谓横在十纯之西，南北置之。云“一筭为奇，奇则缩诸纯下”者，若唯有一筭，则缩之零纯之下，在零纯之西，东西置之。此谓数右筭之法。若数左筭，则异於右筭，谓总敛地之筭，实於左手之中。每一纯取以委地，满十则异之，谓满十纯总为一委。云“其他如右获”者，谓所纵所横如右获也。
　　命酌，曰：“请行觞。”酌者曰：“诺。”司射又请於宾与主人，以行正爵。酌者，胜党之弟子。
　　○觞，失羊反，本或作，同。当饮者皆跪，奉觞曰：“赐灌。”胜者跪曰：“敬养。”酌者亦酌奠於丰上，不胜者坐取，乃退而跪饮之。灌，犹饮也。言“赐灌”者，服而为尊敬辞也。《周礼》曰：“以灌宾客。”赐灌、敬养，各与其偶於西阶上，如饮射爵。
　　○跪，其委反。奉，芳勇反，下注“奉觞”同。灌，古乱反。养，羊尚反，注同。饮，於鸩反，下“饮不胜”同。 
　　[疏]“命酌”至“敬养”。
　　○正义曰：此一节明饮不胜之仪。“命酌曰：请行觞”者，谓司射命此酌酒者曰：敬以请宾与主人行觞。谓罚爵之事，宾主已许，汝当酌之。
　　○“酌者曰：诺”者，谓胜党之弟子曰诺，受领许酌，乃於西阶上南面设丰洗觯，升，酌，坐奠於丰上也。
　　○“当饮者皆跪，奉觞曰：赐灌”者，谓胜者与不胜者俱升西阶，胜者在东，不胜者跪取丰上之爵，手奉其觞曰：蒙赐灌。灌，犹饮也。
　　○“胜者跪曰：敬养”者，胜者跪执之，曰：敬以此觞而养不能。
　　○注“酌者，胜党之弟子”。
　　○正义曰：此《乡射礼》文也。案彼文云：“弟子奉丰升，设于西楹之西。”胜者之弟子，洗觯升酌，南面坐奠于丰上是也。
　　○注“《周礼》”至“射爵”。
　　○正义曰：此《周礼 典瑞》文。引之者，证“灌”为“饮”也。云“赐灌、敬养，各与其偶於西阶上，如饮射爵”者，以投壶，射类，故约《乡射》而知也。
　　正爵既行，请立马。马各直其筭，一马从二马，以庆。庆礼曰：“三马既备，请庆多马。”宾主皆曰：“诺。”饮不胜者毕，司射又请为胜者立马，当其所释筭之前。三立马者，投壶如射，亦三而止也。三者，一党不必三胜。其一胜者并其马於再胜者以庆之，明一胜不得庆也。饮庆爵者偶亲酌，不使弟子，无丰。
　　○直，如字，又持吏反。为，于伪反。正爵既行，请彻马。投壶礼毕，可以去其胜筭也。既彻马，无筭爵乃行。
　　○去音起吕反。 
　　[疏]“正爵”至“彻马”。
　　○正义曰：此一经论饮不胜者毕，司射请为胜者立马，以表显贤能之事。
　　○“正爵既行”者，谓正礼罚酒之爵既行，饮毕之后，司射乃请宾主，请为胜者树标立其马也。
　　○“马各直其筭”者，直，当也。谓所立之马，各当其初释筭之前，所释之筭，东中之西也。
　　○“一马从二马”者，投壶与射礼同，亦三番而止，每番胜者则立一马。假令宾党三番俱胜，则立三马。或宾党两胜，而立二马；主党一胜，但立一马。即以主党从就宾党二马，以少足益於多，以助胜者为荣。
　　○“以庆”者，一马从二马之后，乃以庆贺多马，故云“以庆”。但此经上云“请立马”者，是司射请辞。“马各直其筭，一马从二马，以庆”，是礼家陈事之言也。“庆礼曰：三马既备，请庆多马”者，以还是司射请辞，言为庆之礼，胜者三马既已备具，请酌酒庆贺於多马者。“宾主皆曰诺”者，无问胜与不胜，皆称曰“诺”。
　　○注“饮不”至“无丰”。
　　○正义曰：云“投壶如射，亦三而止也”者，以投壶，射之类，故知亦三番而止。案《乡射礼》：初番三耦射，但唱获而已，未视筭，亦未饮不胜者；第二番耦射毕，宾主之党皆射毕，乃数筭，饮不胜者；第三番三耦及宾主等皆射中鼓节，乃释筭，饮罚爵。今投壶初则不立三耦，唯宾主三番而止。云“三者，一党不必三胜”者，解一马从二马之意。言或宾或主之党，党中不必三番得胜，故以一胜之马，并其马於再胜者以庆之，明一胜者不得庆也。云“饮庆爵者偶亲酌，不使弟子，无丰”者，以饮不胜之时，贱其无能，故偶不亲酌，使弟子酌奠於丰上，则《乡射礼》所云者是也。今既尊贤，当须亲酌，手自授之，故知不使其弟子无丰也。皇氏以为，三番而止者，谓三耦投壶而止。案《乡射礼》每番皆三耦而止，今云“三耦投壶而止”，非其义也。
　　○“正爵既行，请彻马”。
　　○正义曰：此明饮庆爵之后，司射请彻去其马，以投壶礼毕，行无筭爵之事。
　　筭多少视其坐。筭用当视坐投壶者之众寡为数也。投壶者人四矢，亦人四筭。
　　○坐如字，又才卧反，注同。筹，室中五扶，堂上七扶，庭中九扶。筹，矢也。铺四指曰扶，一指案寸。《春秋传》曰：“肤寸而合。”投壶者，或於室，或於堂，或於庭，其礼亵，随晏早之宜，无常处。
　　○筹，直由反。扶，方于反，下及注同。铺，普乌反，又芳夫反。亵，息列反。处，昌虑反。筭，长尺二寸。其节三扶可也。或曰：筭，长尺有握。握，素也。
　　○长，直亮反，注同。壶颈脩七寸，腹脩五寸，口径二寸半，容斗五升。壶中实小豆焉，为其矢之跃而出也。壶去席二矢半。脩，长也。腹容斗五升，三分益一则为二斗，得圜囷之象，积三百二十四寸也。以腹脩五寸约之，所得，求其圜周，圜周二尺七寸有奇，是为腹径九寸有馀也。实以小豆，取其滑且坚。
　　○颈，吉井反，又九领反，徐其声反。为，于伪反。跃，羊略反。圜音圆。囷，去伦反。奇，纪宜反。滑，乎八反。矢，以柘若棘，毋去其皮。取其坚且重也。旧说云：“矢大七分。”或言去其皮节。
　　○柘，止夜反，木名。毋音无，下皆同。去，起吕反，注同。 
　　[疏]“筭多”至“其皮”。
　　○正义曰：此一节明筭及矢长短之数，又明壶之大小及矢之所用。以《仪礼》准之，此亦正篇之后，记者之言也。今录记者，既陈正礼於上，又以此诸事继之於下。“筭多少视其坐”者，言筭之多少，视其所坐之人。每人四矢，人别四筭也。
　　○“筹，室中五扶，堂上七扶，庭中九扶”者，筹，矢也。室中最狭，故五扶。堂士差宽，故七扶。庭中弥宽，故九扶。
　　○注“投壶者人四矢”。
　　○正义曰：案《乡射》及《大射》，人皆“乘矢”，故知四矢也。
　　○注“筹矢”至“常处”。
　　○正义曰：云“《春秋传》曰：肤寸而合”者，此僖三十一年《公羊传》文。彼云：“触石而出，肤寸而合，不崇朝而遍雨乎，天下唯泰山尔。”引之者，证彼“肤”与此“扶”同也。
　　○注“脩长”至“馀也”。
