<!-- { "loadSidebar": true } -->
　　○说音悦。善待问者如撞钟，叩之以小者则小鸣，叩之以大者则大鸣，待其从容，然后尽其声。不善答问者反此。从，读如“富父舂戈”之舂。舂容，谓重撞击也，始者一声而已。学者既开其端意，进而复问，乃极说之，如撞钟之成声矣。从，或为松。
　　○撞，丈江反。叩音口。从，依注读为舂，式容反。父音甫。重，直用反。复，扶又反。此皆进学之道也。此皆善问善答也。 
　　[疏]“善学”至“道也”。
　　○正义曰：此一节明善学及善问，并善答不善答之事。
　　○“善学者师逸而功倍”者，受者聪明易入，是为学之善，故师体逸豫，而弟子所解又倍於他人也。
　　○“又从而庸之”者，庸亦功也。所得既倍於他人，故恒言我师特加功於我者，是“从而功之”也。
　　○“不善学者师勤而功半”者，此明劣者也。巳既闇钝，故师体勤苦，而功裁半於他人也。
　　○“又从而怨之”者，已既闇钝，而不自责已不明，乃反怨於师，独不尽意於我也。
　　○“善问者如攻坚木，先其易者，后其节目”者，此明能问者。问，谓论难也。攻，治也。言善问之人，如匠善攻治坚木，先斫治其濡易之处，然后斫其节目。其所问师之时，亦先问其易，后问其难也。
　　○“及其久也，相说以解”者，言问者顺理，答者分明，故及其经久，师徒共相爱说，以解义理。
　　○“不善问者反此”者，若闇劣不解问之人，则与能问者意反也。谓先问其难，心且不解，则答问之人，不相喜说，义又不通也，故云“反此”矣。
　　○“善待问者如撞钟，叩之以小者则小鸣，叩之以大者则大鸣”者，向明问，此明答也。以为设喻譬，善能答问难者，如钟之应撞，撞小则小鸣应之，撞大则大鸣应之。能答问者，亦随彼所问事之大小而答之。
　　○“待其从容，然后尽其声”者，又以钟为喻也。
　　○“不善答问者反此”者，谓不善答他所问，则反此。上来之事，或问小而答大，或问大而答小，或暂问而说尽，此皆无益於所问，故云“不善答问者反此”。
　　○“此皆进学之道也”者，言上善问善答，此皆进益学者之道也。
　　○注“从谓”至“之舂”。
　　○正义曰：舂，谓击也。以为声之从容，言钟之为体，以待其击。每一舂而为一容，然后尽其声。言善答者，亦待其一问然后一答，乃后尽说义理也。按《左传》文十一年冬，叔孙得臣败狄於咸，获长狄侨如，富父终甥以戈扌春长狄喉而杀之，是也。
　　记问之学，不足以为人师，记问，谓豫诵杂难、杂说，至讲时为学者论之。此或时师不心解，或学者所未能问。
　　○难，乃旦反。必也其听语乎。必待其问乃说之。力不能问，然后语之。语之而不知，虽舍之可也。舍之须后。
　　○语，鱼据反，下同。舍音舍，又如字，下注同。 
　　[疏]“记问之”至“舍之可也”。
　　○正义曰：此一节论教者不可为记问之学。又教人之时，不善教学者，谓心未解其义，而但逆记他人杂问，而谓之解。至临时为人解说，则先述其所记而示人，以其不解，无益学者，故云“不足以为人师”。
　　○“必也其听语乎”者，听语，谓听其问者之语。既不可记问，遂说教人之时，必待学者之问，听受其所问之语，然后依问为说之也。
　　○“力不能问，然后语之”者，若受业者才力苟不能见问，待愤愤悱悱之间，则师然后乃示语之矣。
　　○“语之而不知，虽舍之可也”者，弟子既不能问，因而语之，语之不能知，且舍住，待后别更语之可也。
　　良冶之子，必学为裘。仍见其家锢补穿凿之器也。补器者，其金柔乃合，有似於为裘。
　　○冶音也。锢音固。穿，字又作{穴身}，音川。凿，在洛反。良弓之子，必学为箕。仍见其家桡角幹也。桡角幹者，其材宜调，调乃三体相胜，有似於为杨柳之箕。
　　○箕音基，注同。桡，而小反，下同，曲屈也，一音乃孝反。幹，古旦反。胜音升，任也，一本作称，尺证反。始驾马者反之，车在马前。以言仍见则贯，即事易也。
　　○始驾者，一本作“始驾马者”。贯，古患反，习也。君子察於此三者，可以有志於学矣。仍读先王之道，则为来事不惑。 
　　[疏]“良冶”至“於学矣”。正义曰：此一节论学者数见数习，其学则善，故三譬之。此为第一譬。良，善也。冶，谓铸冶也。
　　○裘，谓衣裘也。言积言善冶之家，其子弟见其父兄世业鋾铸金铁，使之柔合，以补治破器，皆令全好，故其子弟仍能学为袍裘，补续兽皮，片片相合，以至完全也。
　　○“良弓之子，必学为箕”者，此第二譬，亦世业者。箕，柳箕也。言善为弓之家，使幹角挠屈调和成其弓，故其子弟亦睹其父兄世业，仍学取柳和软挠之成箕也。
　　○“始驾马者反之，车在马前”者，此第三譬，明新习者也。始驾者，谓马子始学驾车之时。反之者，驾马之法。大马本驾在车前，今将马子系随车后而行，故云“反之，车在马前”，所以然者，此驹既未曾驾车，若忽驾之，必当惊奔，今以大马牵车於前，而系驹於后，使此驹日日见车之行，其驹惯习而后驾之，不复惊也。言学者亦须先教小事操缦之属，然后乃示其业，则道乃易成也。
　　○“君子察於此三者，可以有志於学矣”者，结上三事。三事皆须积习，非一日所成，君子察此三事之由，则可有志於学矣。
　　古之学者，比物丑类。以此相况而为之，丑犹比也。丑或为之计。鼓无当於五声，五声弗得不和。水无当於五色，五色弗得不章。学无当於五官，五官弗得不治。师无当於五服，五服弗得不亲。当犹主也。五服，斩衰至緦麻之亲。
　　○当，丁浪反，主也，下及注皆同。治，直吏反。 
　　[疏]“古之”至“不亲”。
　　○正义曰：此一节论弟子当亲师之事，各依文解之。
　　○“比物丑类”者，既明学者仍见旧事，又须以时事相比方也。物，事也。言古之学者，比方其事以丑类，谓以同类之事相比方，则事学乃易成。既云古学如斯，则今学岂不然？
　　○“鼓无当於五声，五声弗得不和”者。
　　○此经论师道之要，以馀事譬之。此以下四章，皆上比物丑类也。鼓，革也。当，主也。五声：宫、商、角、徵、羽。言鼓之为声，不宫不商，故言“无当於五声”，而宫商等之。五声不得鼓，则无谐和之节，故云“弗得不和”也。所以五声必鼓者，为俱是声类也。若奏五声，必求鼓以和之而巳，即是比类也。
　　○“水无当於五色，五色弗得不章”者，“水”谓清水也。五色：青、赤、黄、白、黑。章，明也。言清水无色，不在五色之限，无主青黄，而五色画缋者，不得水则不分明，故云“弗得不章”也。五色是其水之出也，故五色须水，亦其类也。
　　○“学无当於五官，五官弗得不治”者，本学先王之道也。五官：金、木、水、火、土之官也。夫学为官之理，本求博闻强识，非主於一官，而五官不得学，则不能治，故云“弗得不治”也。故化民成俗，必由学乎！能为师，然后能为君长，故“官”是学之类也。
　　○“师无当於五服，五服弗得不亲”者，师，教之师也。五服：斩衰也，齐衰也，大功也，小功也，緦麻也。师於弟子，不当五服之一也，而弟子之家，若无师教诲，则五服之情，不相和亲也，故云“弗得不亲”，是师情有在三年之义，故亦与亲为类。
　　君子曰：“大德不官，谓君也。大道不器。谓圣人之道，不如器施於一物。大信不约，谓若“胥命于蒲”，无盟约。
　　○约，徐於妙反，沈于略反，注同。大时不齐。或时以生，或时以死。
　　○齐如字。察於此四者，可以有志於学矣。”本立而道生。言以学为本，则其德於民无不化，於俗无不成。三王之祭川也，皆先河而后海，或源也，或委也。此之谓务本。源，泉所出也。委，流所聚也。始出一勺，卒成不测。
　　○原，本又作源。委，於伪反，注同。勺，时酌反。 
　　[疏]“君子”至“务本”。
　　○正义曰：此一节论学为众事之本。
　　○“君子曰”者，记者引君子之言，故云“君子曰”也。“大德不官”者，大德，谓圣人之德也。官，谓分职在位者。圣人在上，垂拱无为，不治一官，故云“大德不官”也，不官而为诸官之本。
　　○“大道不器”者，大道，亦谓圣人之道也。器，谓物堪用者，夫器各施其用，而圣人之道弘大，无所不施，故云“不器”，不器而为诸器之本也。《论语》云“君子不器”，又云“孔子博学而无所成名”是也。
　　○“大信不约”者，大信，谓圣人之信也。约，谓期要也。大信，不言而信。孔子曰：“予欲无言。天何言哉？四时行焉。”不言而信，是大信也。大信本不为细言约誓，故云“不约”也，不约而为诸约之本也。“大时不齐”者，大时，谓天时也。齐，谓一时同也。天生杀不共在一时，犹春夏华卉自生，荠麦自死，秋冬草木自死，而荠麦自生，故云“不齐”也，不齐为诸齐之本也。
　　○“察於此四者，可以有志於本矣”者，结之也。若能察此在上四者之事，则人当志学为本也。庾云：“四者，谓不官为群官之本，不器为群器之本，不约为群约之本，不齐为群齐之本。言四者莫不有本，人亦以学为本也。”
　　○“三王之祭川也，皆先河而后海，或源也，或委也”者，言三王祭百川之时，皆先祭河而后祭海也。或先祭其源，或后祭其委，河为海本，源为委本，皆曰川也，故总云“三王之祭川”。源、委，谓河海之外，诸大川也。
　　○“此之谓务本”者，先祭本，是务重其本也。本小而后至大，是小为大本。先学然后至圣，是学为圣本也。
　　○注“谓若”至“盟约”。
　　○正义曰：案桓公三年夏，齐侯、卫侯胥命于蒲。左氏云：“不盟也。”杜云：“不歃血也。”案彼直以言语相告命，非大信之事，引之者，取其不盟之一边，而与此不约相当，故引证。
　　○注“源泉”至“不测”。
　　○正义曰：皇氏以为河海之外，源之与委”也，今依用焉。或解云：“源则河也，委则海也。”申明先河而后海，义亦通矣。云“始出一勺，卒成不测”者，《中庸》篇云：“水一勺之多，及其不测，鲛龙生焉。”是其始一勺也，后至不测也。犹言学初为积渐，后成圣贤也。 

　 
卷三十七 乐记第十九 

　卷三十七 乐记第十九 　 
　　陆曰：“郑云：名《乐记》者，以其记乐之义。” 
