<!-- { "loadSidebar": true } -->
　　○正义曰：“鴽，毋无”，《尔雅 释鸟》文。某氏云：“谓也。李巡云：“鴽，一名牟毋。”郭景纯云：“也，青州呼鴾毋。”舍人本“毋”作“无”。今此注“毋无”，毋当作牟，谓牟无也。声转字误，牟字作毋。云“螮蝀谓之虹”者，《尔雅 释天》文。郭氏云：“雄者曰虹，雌者曰蜺。”雄谓明盛者，雌谓闇微者。虹是阴阳交会之气，纯阴纯阳则虹不见。若云薄漏日，日照雨滴则虹生。云“蓱，萍其，其大者曰蘋。”《尔雅 释草》文。郭景纯云：“水中浮蓱也。江东谓之薸。”舍人云：“蓱，一名萍，大者名蘋。”凡云化者，若“鼠化为鴽”、“鴽还化为鼠”，皇氏云：“反归旧形谓之化。”按《易》云“乾道变化”，谓先有旧形，渐渐改者谓之变；虽有旧形，忽改者谓之化；及本无旧形，非类而改亦谓之化。故郑注《周礼》云“能生非类曰化也”。
　　天子居青阳右个，乘鸾路，驾仓龙，载青旂，衣青衣，服仓玉，食麦与羊，其器疏以达。青阳右个，东堂南偏。
　　○是月也，天子乃荐鞠衣于先帝。为将蚕求福祥之助也。鞠衣，黄桑之服。先帝，大皞之属。
　　○鞠，居六反，如菊华也；又去六反，如麹尘。为，于伪反，下文“乃为”、注“为鸟”同。命舟牧覆舟，五覆五反，乃告舟备具于天子焉。舟牧，主舟之官也。覆反舟者，备倾侧也。
　　○覆，芳服反，下及注同。天子始乘舟，荐鲔于寝庙，进时美物。
　　○鲔，于轨反，乃为麦祈实。於含秀求其成也。不言所祈，承寝庙可知。 
　　[疏]“是月”至“先帝”。
　　○正义曰：从此以下至“为麦祈实”，论荐衣告帝，荐鲔於寝庙。舟牧告舟，论所告之事，故言“是月”。从“生气方盛”至“礼贤者”，论阳气将盛，振恤贫穷，勉劝诸侯，礼聘贤者，皆是助阳宣发之事，故云“是月也“。自“命司空”以下，论时雨将降，道达沟渎，又禁断罗翳以助时生乳之事，事别於上，故更云“是月”。自“命野虞”至“无有敢惰”，论养蚕之事，事别於上，故云“是月也”。自“命工师”以下至“以荡上心”，论工师之官，不得为淫巧之作，事异於上，故更云“是月”。自“择吉日”至“亲往视之”，论天子合乐之事，事异於上，故更言“是月也”。以其月末为之，故变云“是月之末”。自“乃合累牛腾马”至“以毕春气”，论牛马牺牲合育之事，并磔攘九门，事虽异於牛马，难事既轻，不可别言是月也，故系之牛马牺牲，总异於上，故更云“是月也”。
　　○注“为将”至“之属”。
　　○正义曰：依礼，祭五帝自服大裘，今荐鞠衣，与桑同色，盖荐於神坐，故知为蚕求福。云“鞠衣，黄桑之服”者，郑注《内司服》云：“鞠衣，黄桑服也。色如鞠尘，象桑叶始生。”菊者，草名，花色黄，故季秋之月云“菊有黄华”，是鞠衣黄也，与桑同色，又当桑生之时，故云“黄桑之服”也。云“先帝，大皞之属”者，以其言先不言上，故知非天，唯大皞之属，春时惟祭大皞。云“之属”者，以蚕功既大，非独祭大皞，故何胤云“总祭五方之帝”。其所祭之处，王权、贺玚、熊氏等并以为在明堂，以大皞祭在明堂故也。
　　○“荐鲔於寝庙”。
　　○正义曰：按《尔雅 释鱼》云“鮥，鮇鲔。”郭景纯云：“似鳣而小，建平人呼鮥子。一本云王鲔，似鳣，口在颔下。”《音义》云：“大者为王鲔，小者为鮇鲔，似鳣，长鼻，体无鳞甲。”
　　是月也，生气方盛，阳气发泄，句者毕出，萌者尽达，不可以内。时可宣出，不可收敛也。句，屈生者。芒而直曰萌。
　　○泄，息列反。句，古侯反。天子布德行惠，命有司发仓廪，赐贫穷，振乏绝。振犹救也。廪，力甚反。。
　　○开府库，出币帛，周天下。勉诸侯，聘名士，礼贤者。周谓给不足也。勉犹劝也。聘，问也。名士，不仕者。 
　　[疏]“不可以内”。
　　○正义曰：以物遂散之时，当顺天散物，不可积聚纳之在内也。
　　○“发仓”至“乏绝”。
　　○正义曰：蔡氏云：“穀藏曰仓，米藏曰廪，无财曰贫，无亲曰穷，暂无曰乏，不续曰绝。皇氏云：“长无谓之贫穷，暂无谓之乏绝。”
　　○“勉诸”至“贤者”。
　　○正义曰：谓王者勉劝此诸侯，令聘问有名之士，礼接德行之贤。蔡氏云：“名士者，谓其德行贞纯，道术通明，王者不得臣，而隐居不在位者也。贤者，名士之次，亦隐者也。名士优，故加束帛，贤者礼之而已。”
　　是月也，命司空曰：“时雨将降，下水上腾，循行国邑，周视原野，修利隄防，道达沟渎，开通道路，毋有障塞。广平曰原。国也，邑也，平野也，沟渎与道路皆不得不通，所以除水潦，便民事也。古者沟上有路。
　　○上，时掌反，下注“以上”同。行，下孟反。隄，丁兮反。防音房。道音导。障，之亮反，又音章。便，婢面反。田猎罝罘、罗罔、毕翳，餧兽之药，毋出九门。”为鸟兽方孚乳，伤之逆天时也。兽罟曰罝罘，鸟罟曰罗，罔小而柄长谓之毕，翳，射者所以自隐也。凡诸罟及毒药，禁其出九门，明其常有，时不得用耳。天子九门者，路门也。应门也。雉门也。库门也。？门也。城门也。近郊门也。远郊门也。关门也。今《月令》无“罘”，“翳”为“弋”。
　　○罝，子斜反。罘音浮。翳，於计反。餧，於伪反。罟音古。弋，羊职反。 
　　[疏]注“广平”至“有路”。
　　○正义曰：广平曰原，《尔雅 释地》文。云“国也，邑也，平野也，沟渎与道路皆不得不通”者，言国也解经中国，邑也解经中邑，平野也解经中原野，以其各是一物，故每以也结之。沟渎道路，各两事共为一句，故云“沟渎与道路”总结之。不云隄防者，以云不得不通，隄防非可通之物，故郑不言之。云“古者沟上有路”者，此既为雨决水，而云开通道路，恐道路非决之物，故云“沟上有路”。言道达沟渎之时，须脩此沟上道路。按《周礼 遂人职》云：“沟上有畛，川上有路。”此言沟上有路者，是道路之总，名与彼别也。
　　○“毋出九门”。
　　○正义曰：谓此月非田猎之时，其罝罘、罗网、毕翳之器及餧兽之药，毋得出於九门。若路门内有者，不得出路门。应门内有者，不得出应门。举此可知城门内有者，不得出城门，既不得出城门，则近郊之内，无所用也。若近郊之内先有者，不得出近郊之门，近郊之门尚不得出，则近郊之内虽有，亦不得用也。举此而言，远郊关门亦可知。是此月之时，所在之处，远近皆不得用，故云“毋出九门”。
　　○注“兽罟”至“为弋”。
　　○正义曰：按《尔雅》云：“兔罟谓之罝。”郭景纯云：“罝犹遮也。”是罝为兽罟。知罘亦兽罟者，按《释器》云：“罬谓之罦。罦，覆车也。”孙炎云：“覆车是两辕网。”既是两辕可以网鸟，非但网鸟，亦可以网兽。《广雅》云：“网谓之罟。罘，兔罟也。”是兽罟曰罝罘也，此罘与罦一也。“鸟罟曰罗”，《释器》文。云“网小而柄长谓之毕”者，以其似天上毕星，《毛诗传》云“毕所以掩兔”是也。“明其常有，时不得用耳”，谓此等之物，四时常有，於此季春之时，不得用之。按《周礼 迹人》云“禁毒矢射”者，乃谓四时也。云“九门，路门、应门”之等者，自路门、皋门已内皆宫室所在，非田猎之处，亦禁罗网、毒药不得出者，此等门内虽是宫室所在，亦有林苑及空间之处，得有罗网及毒药所施。云“今《月令》无罘，翳为弋”者，以今《月令》之本云“田猎罝罗网毕弋”，与此经不同。
　　是月也，命野虞无伐桑柘。爱蚕食也。野虞，谓主田及山林之官。
　　○柘，之夜反。鸣鸠拂其羽，戴胜降于桑。蚕将生之候也。鸣鸠飞且翼相击，趍农急也。戴胜，织纴之鸟，是时恒在桑。言降者，若时始自天来，重之也。
　　○戴音带，注同，本亦作载；戴胜，鸟名。纴，女今反。具曲、植、籧、筐，时所以养蚕器也。曲，薄也。植，槌也。
　　○植，直吏反。籧筐，居吕反，亦作筥；下丘狂反。方曰筐，圆曰筥。槌，直追反，又直类反，又丈伪反。后妃齐戒，亲东乡躬桑，禁妇女毋观，省妇使，以劝蚕事。后妃亲采桑，示帅先天下也。东乡者，乡时气也。是明其不常留养蚕也。留养者，所卜夫人与世妇。妇谓世妇及诸臣之妻也。《内宰职》曰：“仲春，诏后帅外内命妇始蚕于北郊。”女，外内子女也。《夏小正》曰：“妾子始蚕，执养宫事。”毋观，去容饰也。妇使，缝绵组紃之事。乡，许亮反，注同。观，古唤反，注同。省，所景反。去，起吕反。线，息贱反。组音祖。紃音旬。蚕事既登，分茧称丝效功，以共郊庙之服，无有敢惰。登，成也。敕往蚕者，蚕毕将课功，以劝戒之。
　　○茧，古典反。效，户教反。共音恭。惰，徒卧反。 
　　[疏]注“鸣鸠飞”至“之鸟”。
　　○正义曰：“鸠鸣且翼相击”者，按《释鸟》云：“鶌鸠，鹘鸼。”郭景纯云：“鶌音九物反。鸼音嘲。鹘鸼似山鹊而小，青黑色，短尾多声。”孙炎云：“鹘鸼，一名鸣鸠，《月令》云‘鸣鸠拂其羽’，是也。”云“戴胜，织纴之鸟”者，按《释鸟》云：“<皂鸟>鴔，戴鵀。”郭景纯云：“鵀即头上胜，今亦呼为戴胜。”李巡云：“戴胜，一名鸱鸠。”孙炎云“鸤鸠，自关而东谓之戴鵀”，非也。
　　○注“曲，薄也。植，槌也”。
　　○正义曰：按《方言》云：“宋、魏、陈、江淮之间谓之曲，或谓之麹，自关而西谓之薄。”故云曲薄。《方言》注：“槌，县蚕薄柱也”，“宋、魏、陈、楚、江淮之间谓之植，自关而西谓之槌，齐谓之牂。”
　　○注“东乡”至“之事”。
