<!-- { "loadSidebar": true } -->
　　○注“鹈鹈”至“有德”。
　　○正义曰：“鹈，污泽”，《尔雅 释鸟》文。郭景纯云：“今之鹈鹕也，好群飞，沈於水，食鱼，故名‘污泽’，俗呼之为‘淘河’也。”云“以不濡污其翼为才”者，言凡鸟居水中，必濡湿其翼。今鹈鹕在水中，独能不濡其翼，故为才。案《诗》注云：“鹈鸟在梁，可谓不濡其翼乎？”言必濡其翼也，犹如小人在位，必辱其职。与此乖者，《注》礼在前，注《诗》在后，故所注不同也。
　　子言之：“君子之所谓义者，贵贱皆有事於天下，天子亲耕，粢盛秬鬯以事上帝，故诸侯勤以辅事於天子。”言无事而居位食禄，是“不义而富且贵”。
　　○粢盛音咨。杜预云：“黍稷曰粢，在器曰盛。”秬音巨，黑黍。鬯，敕亮反，香酒也。子曰：“下之事上也，虽有庇民之大德，不敢有君民之心，仁之厚也。庇，覆也。无“君民之心”，是思不出其位。
　　○庇，必利反，徐方至反，又音秘。是故君子恭俭以求役仁，信让以求役礼，不自尚其事，不自尊其身，俭於位而寡於欲，让於贤，卑己而尊人，小心而畏义，求以事君。役之言为也。“求以事君”者，欲成其忠臣之名也。得之自是，不得自是，以听天命。言不易道徼禄利也。
　　○易音亦。侥，古尧反。《诗》云：‘莫莫葛藟，施于条枚。凯弟君子，求福不回。’凯，乐也。弟，易也。言乐易之君子，其求福修德以俟之，不为回邪之行要之，如葛藟之延蔓於条枚，是其性也。
　　○藟音诔，力水反。施，以豉反。条枚，亡回反。《毛诗传》云：“枝曰条，幹曰枚。”凯，本亦作恺，又作岂，同开待反，后放此。弟如字，本又作悌，音同，注及下皆同。乐音洛，下同。易，以豉反，下同。邪，似嗟反，曲也。行，下孟反，下至下文“行之浮於名也”及注皆同。要，一遥反。蔓音万。其舜、禹、文王、周公之谓与？有君民之大德，有事君之小心。言此德当不回也。
　　○与音馀。《诗》云：‘惟此文王，小心翼翼。昭事上帝，聿怀多福。厥德不回，以受方国。’”昭，明也。上帝，天也。聿，述也。怀，至也。言述行上帝德，以至於多福也。方，四方也。受四方之国，谓王天下。
　　○聿，尹必反。谓，王于况反。子曰：“先王谥以尊名，节以壹惠，耻名之浮於行也。谥者行之迹也。名者谓声誉也。言先王论行以为谥。“以尊名”者，使声誉可得而尊信也。壹读为一。惠犹善也。言声誉虽有众多者，即以其行一大善者为谥耳。在上曰“浮”。君子勤行成功，声誉逾行是所耻。
　　○谥音示。是故君子不自大其事，不自尚其功，以求处情。过行弗率，以求处厚。彰人之善，而美人之功，以求下贤。率，循也。行过不复循行，犹不二过。
　　○下，户嫁反。复，扶又反。是故君子虽自卑而民敬尊之。”言谦者所以成行立德。子曰：“后稷，天下之为烈也，岂一手一足哉。”烈，业也。言后稷造稼穑，天下世以为业。“岂一手一足”，喻用之者多无数也。唯欲行之，浮於名也，故自谓便人。”亦言其谦也。辟仁圣之名，云自便习於此事之人耳。
　　○行，下孟反。便，婢面反，又婢绵反，注同。辟音避。 
　　[疏]“子言”至“便人”。
　　○正义曰：此一节明天子以下，各有其事；又明舜、禹、文王、周公之德，皆能上事天帝，下庇四方。事异於上，故记者详之，又称“子言之”也。
　　○“天子亲耕，粢盛秬鬯以事上帝”者，天子事上帝，诸侯事天子，是贵贱皆有事於天子。案《小宰》注云：“天地大神，至尊不祼。”此祭上帝有秬鬯者，凡鬯有二，若和之以郁，谓之郁鬯，“郁人”所掌是也。祭宗庙而灌也，若不和郁，谓之秬鬯，“鬯人”所掌是也。谓五齐之酒，以秬鬯为之，以芬芳调畅，故言“秬鬯”，故得以事上帝。《大宗伯》云“莅玉鬯”者，谓享大鬼也。《棫朴》诗云“奉璋峨峨”者，谓据祭宗庙也，故与此不同也。
　　○“是故君子恭俭以求役仁”，“君子”，有仁德至诚之君子。言君子既有庇民大德，又自谦退不敢有君民之心，是仁爱深厚。以此之故，君子恭敬节俭，以求施为仁道也。役，为也。言以此求施为仁道也。
　　○“信让以求役礼”者，谓信实退让，以求施为於礼也。
　　○“得之自是，不得自是”者，“得之”，谓得利禄也，言虽得利禄，自行其为是之道。若不得利禄，亦自行其为是之道。言不问得之与失，恒行其是，而不行非也。
　　○“以听天命”者，言不苟易其道也。
　　○“《诗》云：莫莫葛藟，施于条枚”者，此《诗 大雅 旱麓》之篇，美文王之诗。言文王之兴，依约先祖，莫莫然如葛藟之蔓草，延施于条枚之木，犹如子孙之兴，亦由先祖而德盛也。
　　○“凯弟君子，求福不回”者，凯，乐也；弟，易也。言大王、王季乐易之君子求福，不为回邪之行。引之者，证君子以听天命，虽求福禄，不为邪僻之行。今以为葛藟“施於条枚”，是其性也。君子求福，不为回邪，亦是其性。引断章取义，故与《诗》文不同也。“其舜、禹、文王、周公之谓与”者，此是凯弟君子求福不回邪之谓与？以其虽有庇民之大德，恒有事君之小心，常能畏惧，是不回也。
　　○“诗云：惟此文王，小心翼翼。昭事上帝，聿怀多福”者，此《诗 大雅 大明》之篇，美文王之诗，言文王，小心翼翼。以昭明道德，尊事上帝。聿，述也。怀，至也。言文王述行上帝之德，以受众多之福。
　　○“厥德不回，以受方国”者，其德不有回邪，故受四方众国为天子也。引之者，证上“求福不回”也。
　　○“子曰先王谥以尊名”，以前经论君子“求福不回”，此一节广明君子名行相副、卑己尊人之义。“谥以尊名”者，谥谓谥号，名谓声誉。言人身死之后，累列生时之行迹作谥号者，以尊敬生前之声名，可得传於后世。
　　○“节以一惠”者，言为谥之时，善行虽多，但限节以一个善惠以为谥也。
　　○“耻名之浮於行也”者，所以善行既多，但取一事为谥者，耻善名之多，浮过於行，忠行不副於名，所以减众书之名，但取一事之善为谥也。
　　○“是故君子不自大其事，不自尚其功，以求处情”者，大，谓夸大。既不欲行过於名，故不自夸大其所为之事，不自加尚其所为之功名。所以不“大”、“尚”者，以求处情实，不欲虚为矫节也。
　　○“过行弗率，以求处厚”者，率，循也。若有过失之行，不复循而行之，即脩改以求处其仁厚之道。过失即改，以求处其厚也。
　　○注“壹读为一。惠犹善也。言声誉虽有”至“逾行所耻”。
　　○正义曰：上一是齐一，下一是数之一、二也。今经文为大一之字，郑恐是均同之理，故读为小一，取一个善名而为谥耳。
　　○云“在上曰浮”者，言物在水上称浮如浮云。云“君子勤行成功，声誉逾行是所耻”者，言君子之人，唯寝默勤行成功，不自彰伐。若使声誉逾越於行，是君子所耻也。
　　○“子曰：后稷，天下之为烈也，岂一手一足哉”，以上经君子取名浮於行，故此经名后稷，证名不可过行也。言后稷虽有大业，不自谓圣人，而称“便人”。“后稷，天下之为烈”者，言后稷周之始祖，有播殖之功。烈，业也。言天下之人，并将为业。“岂一手一足哉”者，言后稷之功，岂止一人之手，一人之足而用之哉。言用之者多，天下皆是也。
　　○“唯欲行之，浮於名也，故自谓便人”者，言后稷唯欲得实行过於虚名，故自谓便於稼穑之人，不自谓己之仁圣也。
　　子言之：“君子之所谓仁者，其难乎？《诗》云：‘凯弟君子，民之父母。’凯以强教之，弟以说安之。乐而毋荒，有礼而亲，威庄而安，孝慈而敬，使民有父之尊，有母之亲。如此而后可以为民父母矣。非至德其孰能如此乎？“有父之尊，有母之亲”，谓其尊亲己如父母。
　　○强，其良反，徐其两反，说音悦。毋荒音无。 
　　[疏]“子言”至“此乎”。
　　○正义曰：此以下至“不胜其文”，更广明仁道，又显尊亲之异，并论虞、夏、商、周质文不等。今各随文解之。
　　○“仁者其难乎”，言行仁之道，其甚难乎为之不易。
　　○“诗云：凯弟君子，民之父母”者，言仁道为难，若有仁行可以为民之父母。此《诗 大雅 泂酌》之篇，戒成王之诗也。凯，乐也。弟，易也。言使民乐易之君子，则得为民之父母，言不易也。
　　○“凯以强教之，弟以说安之”，孔子既引《诗》，又释“凯”、“弟”之义。凯，乐也。言君子初以仁政化下，使人乐仰，自强不息，是“凯以强教之”。弟，谓逊弟。言以逊弟之道下化於民，民皆说豫而康安，是“弟以说安之”也。
　　○“乐而毋荒，有礼而亲”者，乐失於荒，礼失於疏，言明君教下为乐而毋荒，有礼而相亲也。“威庄而安，孝慈而敬”者，凡矜庄者，失在危惧；孝慈者，失在慢易。今明君临下，威严矜庄而民安也，孝顺慈爱而民敬也。
　　○“使民有父之尊，有母之亲”者，以有威庄，故“有父之尊”，言尊之如父。以有孝慈，故“有母之亲”，言亲之如母也。
　　○“非至德其孰能如此乎”者，言若非至德之君，其谁能使民如此，言仁道难也。
　　今父之亲子也，亲贤而下无能。母之亲子也，贤则亲之，无能则怜之。母亲而不尊，父尊而不亲。水之於民也，亲而不尊。火尊而不亲。土之於民也，亲而不尊。天尊而不亲命。之於民也，亲而不尊。鬼尊而不亲。”或见尊或见亲，以其严与恩所尚异也。命，谓四时政令，所以教民勤事也。鬼，谓四时祭祀，所以训民事君也。
　　○怜，力田反。 
　　[疏]“今父”至“不亲”。
　　○正义曰：此明尊亲之异，父母不同。“今父之亲子也，亲贤而下无能”者，言父之於子，若见贤者则亲爱之，若见无能者则下贱之，以父立於义，分别善恶也。
　　○“母之亲子也，贤则亲之，无能则怜之”者，言母之於子，见贤则亲爱之，见其子无能则怜爱之，母以恩爱，不能分别善恶故也。
　　○“水之於民也，亲而不尊”者，水沐浴人多用，故“亲而不尊”。
　　○“火尊而不亲”者，火须离之，近则伤害人。不须轻近，故“尊而不亲”。
　　○“土之於民也，亲而不尊”者，土能生物载养，於人是亲也。於人为近，人所居处，遂“不尊”也。
　　○“天尊而不亲”者，天有雷霆日月，震耀杀戮，是尊也，而体高远，是“不亲”也。
