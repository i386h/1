<!-- { "loadSidebar": true } -->
　　凡为位，非亲丧，齐衰以下皆即位。哭尽哀，而东免、绖，即位，袒，成踊。谓无君事，又无故，可得奔丧，而以己私未奔者也。唯父母之丧，则不为位，其哭之不离闻丧之处。齐衰以下，更为位而哭，皆可行乃行。
　　○离，力智反。袭，拜宾，反位，哭，成踊，送宾，反位。相者告就次。三日五哭，卒，主人出送宾，众主人、兄弟皆出门，哭止，相者告事毕。成服，拜宾。卒，犹止也。“三日五哭”者，始闻丧，讫夕为位，乃出就次，一哭也，与明日、又明日之朝、夕而五哭。不五朝哭，而数朝、夕，备五哭而止。亦为急奔丧，己私事当毕，亦明日乃成服。凡云“五哭”者，其后有宾，亦与之哭而拜之。
　　○之朝，朝，旦也，下同。数，色主反。为，于伪反。若所为位家远，则成服而往。谓所当奔者，外丧也。外丧缓而道远，成服乃行，容待赍也。
　　○赍，子西反，资粮也，一音咨。 
　　[疏]“凡为”至“而往”。
　　○正义曰：此一节明齐衰以下不得往奔，则於所闻之处为位，及免、绖、成服之礼。
　　○“三日五哭”者，谓初闻丧为一哭，明日朝、夕二哭，又明日朝、夕二哭，总为“五哭”。所以三日为五哭者，为急欲奔丧，以己之私事须营早了，故三日而五哭止也。
　　○注“谓无”至“乃行”。
　　○正义曰：己闻齐衰以下之丧，既不衔君事，又无私事，故可得早奔，唯以己之私事未得奔者。必知“无君事”者，若衔君命，於事为重，唯父母之丧，乃敢显然为酂列之位。今若衔君使命，闻齐衰以下轻丧，不敢以私害公，不敢显然为位。此言“为位”，故知无君命，自以私事未得奔者。云“齐衰以下，更为位而哭，皆可行乃行”者，齐衰以下，於闻丧之处已哭，哭罢更为位而哭，“可行即行”，以齐衰以下皆然，故云“皆”也。
　　○注“数朝”至“拜之”。
　　○正义曰：前云三日成服，於五哭皆数朝哭，五日而五哭，唯三日数夕哭为五哭者，前文三日五哭，成服之后，乃云“五哭”，故数“成服”后日之哭乃为“五”。此“三日五哭”，是三日之内为“五哭”故数夕哭为“五哭”。经文不同，故郑注亦异。云“亦明日乃成服”者，郑恐三日为五哭，恐数闻丧三日亦成服，故云“明日乃成服”，以成服必除初闻丧为三日也。云“凡云五哭者，其后有宾，亦与之哭而拜之”者，从上以来四处有“五哭”之文，上两处於五哭之下无拜宾、送宾之事。下两处五哭之文虽有拜宾、送宾，恐与上有异，故郑总明之，云“凡云五哭者，其后有宾，亦与之哭而拜之”，总结於上也。
　　○注“外丧缓而道远，成服乃行，容待赍也”。正义曰：以外丧恩轻，故哀情缓也。道路又远，容待赍持赗赠之物，故成服乃去也。
　　齐衰望乡而哭，大功望门而哭，小功至门而哭，緦麻即位而哭。奔丧哭，亲疏远近之差也。
　　○差，初佳反，又初宜反，下同。 
　　[疏]“齐衰”至“而哭”。
　　○正义曰：此一节明奔丧所至之处哭泣之礼。《案杂记》云“大功望乡而哭”，此云“望门而哭”者，《杂记》所云者，谓本齐衰丧者降服大功。
　　哭父之党於庙，母、妻之党於寝，师於庙门外，朋友於寝门外，所识於野张帷。此因五服闻丧而哭，列人恩诸所当哭者也。党，谓族类无服者也。逸《奔丧礼》曰：“哭父族与母党於庙，妻之党於寝，朋友於寝门外，壹哭而已，不踊。”言“壹哭而已”，则不为位矣。凡为位不奠。以其精神不在乎是。哭天子九，诸侯七，卿大夫五，士三。此臣闻君丧而未奔，为位而哭尊卑日数之差也。士亦有属吏，贱，不得君臣之名。大夫哭诸侯，不敢拜宾。谓哭其旧君，不敢拜宾，辟为主。
　　○辟音避。诸臣在他国，为位而哭，不敢拜宾。谓大夫、士使於列国。
　　○使，色吏反。与诸侯为兄弟，亦为位而哭。族亲昏姻在异国者。凡为位者壹袒。谓於礼正，可为位而哭也。始闻丧，哭而袒，其明日则否。父母之丧，自若三袒也。 
　　[疏]“哭父”至“壹袒”。
　　○正义曰：此一节明无服之亲闻丧所哭之处。案《檀弓》云“师，吾哭诸寝”，与此异；“兄弟，吾哭诸庙”，与此同；“朋友，哭诸寝门外”，与此同。其不同者，熊氏云：“《檀弓》所云殷礼也。此所云周法也。”此“哭父党於庙”，而《檀弓》云有殡，闻远兄弟之丧，哭於侧室；若无殡，则在寝。与此不同者，异代礼也。此母党在寝，逸《奔丧礼》“母党在庙”者，皇氏云：“母存则哭於寝，母亡则哭於庙。”熊氏云：“哭於庙者，是亲母党；哭於寝者，盖慈母继母之党。”未知孰是，故两存之。沈氏云：“事由父者哭之庙，事由己者则哭之寝。”此“师於庙门外”者，是父之友与为师同，故“哭之庙”，义亦通也。
　　○注“壹哭而已，则不为位矣”。
　　○正义曰：此明诸哭者，本是无服，故但哭不为位。案《檀弓》云“申祥之哭言思”，与哭嫂同为位者，熊氏云：“异代礼也。”此文朋友丧，将欲奔，故先作一哭。若朋友已久，虽闻丧则不复哭，故《檀弓》云“朋友之墓，有宿草而不哭”是也。
　　○注“谓哭其旧君，不敢拜宾，辟为主”。
　　○正义曰：知“哭旧君”者，以下文云“诸臣在他国，为位而哭”，是於他国为位而哭见事之君，则知此是哭诸旧君也。
　　○注“族亲婚姻在异国者”。
　　○正义曰：此谓与诸侯异姓之昏姻，又在他国，不与诸侯为臣，身又无服，故暂为位而哭。若与诸侯同姓，是五服之内，皆服斩也。故《小记》云“与诸侯为兄弟者，服斩”是也。若君之姑姊妹之女，来嫁於国中者，则有服。故《杂记》云：“诸侯之外宗犹内宗。”是有服也。
　　○注“谓於”至“袒也”。
　　○正义曰：此谓斩衰以下之丧，初闻丧应为位者。初哭一袒而已，又哭、三哭则不袒。为父母之丧，则又哭、三哭皆袒，前文所云者是也。
　　所识者吊，先哭于家而后之墓，皆为之成踊，从主人北面而踊。从主人而踊，拾踊也。北面，自外来便也。主人墓左西面。
　　○为，于伪反，下注“各为”同。拾，其劫反。便，婢面反。 
　　[疏]“所识者”至“而踊”。
　　○正义曰：此一节论哭所识者也。所识，谓与死者相识。今吊其家，后乃往墓，统於主人故也。“皆为之成踊”者，虽相识轻，亦为之成踊也，皆宾主治之。
　　○“从主人北面而踊”者，主人在墓左西向，宾从外来，而北面踊便也。主人先踊，宾从之，故云“从主人北面而踊”也。
　　凡丧，父在，父为主；与宾客为礼，宜使尊者。父没，兄弟同居，各主其丧；各为其妻子之丧为主也。祔则宗子主之。
　　○祔音附。亲同，长者主之；父母没，如昆弟之丧，宗子主之。
　　○长，丁丈反。如，若也。不同，亲者主之。从父昆弟之后。 
　　[疏]“凡丧”至“主之”。
　　○正义曰：此一节论同居主丧之事。
　　○“凡丧，父在，父为主”者，言子有妻、子丧，则其父为主。案《服问》云“君所主夫人妻、大子適妇”，不云主庶妇。若此所言，则亦主庶妇，是与《服问》违者。《服问》所言，通其命士以上，父子异宫，则庶子各自主其私丧。今此言是同宫者也。
　　○“父没，兄弟同居，各主其丧”者，谓各为其妻、子为丧主也。此言父没同居，各主之，当知父在同居，则父主之。
　　○“亲同，长者主之”者，亲同，谓同三年期同父母者。若同父母丧者，则推长子为主。若昆弟丧，亦推长者为主也。
　　○“不同，亲者主之”者，不同，谓从父昆弟，亲近自主之也。
　　闻远兄弟之丧，既除丧而后闻丧，免袒，成踊。拜宾则尚左手。小功、緦麻不税者也，虽不服，犹免袒。“尚左手”，吉拜也。逸《奔丧礼》曰：“凡拜，吉、丧皆尚左手。”
　　○税，吐外反。 
　　[疏]“闻远”至“左手”。
　　○正义曰：此一经论小功以下之丧，既除丧之后而始闻丧之节。
　　○“免袒，成踊”者，小功以下，应除之后，服虽不税，而初闻丧，亦免袒而成其踊也，以本是五服之亲，为之变也。
　　○“拜宾则尚左手”者，於时有宾来吊，拜宾之时，尚其左拜，谓左手在尚，从吉拜也。
　　无服而为位者，唯嫂叔，及妇人降而无服者麻。虽无服，犹吊服加麻。袒免，为位哭也。正言“嫂叔”，尊嫂也。兄公，於弟之妻则不能也。妇人降而无服，族姑、姊妹嫁者也。逸《奔丧礼》曰：“无服袒免为位者，唯嫂与叔。凡为其男子服，其妇人降而无服者麻。
　　○嫂，悉早反。凡为，于伪反，下注同。 
　　[疏]“无服”至“者麻”。
　　○正义曰：此经论哭无服而为位，及吊服加麻也。
　　○“及妇人降而无服”者，麻哭嫂与叔为位，并及族姑、姊妹女子出嫁於人，元是緦麻，今降而无服，亦当为位哭之，加吊服之麻，不为之袒免，故云“无服者麻”也。
　　○注“虽无”至“者麻”。
　　○正义曰：以经云“无服者麻”，既无服，又云“麻”，故知“吊服加麻”也。麻，谓緦之绖也。云“兄公，於弟之妻则不能也”者，兄公，谓夫之兄也，於弟之妻则不能为位哭之。然则弟妇於夫兄亦不能也。兄公於弟妻不服者，卑远之也，弟妻於兄公不服者，尊绝之也。《尔雅 释亲》云：“妇人谓夫之兄为兄公。”郭景纯云：“今俗呼兄锺，语之转耳。”今此《记》俗本皆女旁置公，转误也。皇氏并云：“妇人称夫之兄为‘公’者，须公平，尊称也。”云“凡为其男子服，其妇人降而无服者麻”者，此是逸《奔丧礼》文。言“凡为其男子服，其妇人降而无服者麻”，男子，谓族伯叔、族兄弟之等，为其族姑及姊妹既降无服，其族姑姊为族伯叔兄弟亦无服加麻，是男之於女，女之於男，皆无服而加麻，故云“凡为其男子服，妇人降而无服者麻”也。
　　凡奔丧，有大夫至，袒，拜之，成踊，而后袭。於士，袭而后拜之。主人袒，降哭，而大夫至，因拜之，不敢成己礼，乃礼尊者。或曰“大夫后至者，袒，拜之，为之成踊”。 
　　[疏]“凡奔”至“拜之”。
　　○正义曰：此经论奔丧，大夫、士来吊待之节。
　　○“大夫至，袒，拜之，成踊，而后袭”者，谓大夫来至吊此奔丧之士，其奔丧者，先袒，拜之，成踊之后，然后袭衣。尊大夫，故先拜而后袭。“於士，袭而后拜之”者，谓士来吊此奔丧之人，其奔丧者，初亦袒，袭衣之后，乃始拜之。士卑，故先袭而后拜也。
　　○注“主人”至“成踊”。
