<!-- { "loadSidebar": true } -->
　　○辟音譬，下及注同，谓譬喻也。贱恶，乌路反，下“恶而知”同。敖，五报反。惰，徒卧反。其恶恶，上如字，下乌路反。鲜，仙善反，注同。谚，鱼变反，俗语也。度，徒洛反。与音余，下“薄与”同。行，下孟反。所谓治国必先齐其家者，其家不可教，而能教人者无之，故君子不出家而成教於国。孝者，所以事君也；弟者，所以事长也；慈者，所以使众也。《康诰》曰：“如保赤子。”心诚求之，虽不中不远矣。未有学养子而后嫁者也。养子者，推心为之而中於赤子之嗜欲也。
　　○弟音悌。长，丁丈反，下“长长”并注同。中，丁仲反，注同。嗜欲，时志反。一家仁，一国兴仁；一家让，一国兴让；一人贪戾，一国作乱。其机如此。此谓一言偾事，一人定国。“一家”、“一人”，谓人君也。戾之言利也。机，发动所由也。偾，犹覆败也。《春秋传》曰：“登戾之。”又曰：“郑伯之车偾於济。”戾，或为吝；偾，或为犇。
　　○戾，力计反。贲，徐音奋，本又作“偾”注同。覆，芳福反。济，子礼反。犇音奔。尧、舜率天下以仁，而民从之。桀、纣率天下以暴，而民从之。其所令反其所好，而民不从。言民化君行也。君若好货而禁民淫於财利，不能正也。
　　○好，呼报反，注同。行，下孟反，或如字。是故君子有诸已而后求诸人，无诸己而后非诸人。所藏乎身不恕而能喻诸人者，未之有也。故治国在齐其家。“有於己”，谓有仁让也。“无於己”，谓无贪戾也。《诗》云：“桃之夭夭，其叶蓁蓁。之子于归，宜其家人。”“宜其家人”，而后可以教国人。《诗》云：“宜兄宜弟。”“宜兄宜弟”，而后可以教国人。《诗》云：“其仪不忒，正是四国。”其为父子、兄弟足法，而后民法之也。此谓治国在齐其家。“夭夭”、“蓁蓁”，美盛貌。“之子”者，是子也。
　　○夭，於骄反。蓁音臻。忒，他得反。所谓平天下在治其国者，上老老而民兴孝，上长长而民兴弟，上恤孤而民不倍，是以君子有絜矩之道也。老老、长长，谓尊老敬长也。恤，忧也。“民不倍”，不相倍弃也。絜，犹结也，挈也。矩，法也。君子有挈法之道，谓当执而行之，动作不失之。倍，或作偝。矩，或作巨。
　　○弟音悌。倍音佩，注同。絜音结。拒之音矩，本亦作“矩”。偝弃音佩，本亦作“倍”，下同。挈也，苦结反。巨音拒，本亦作矩，其吕反。所恶於上，毋以使下；所恶於下，毋以事上；所恶於前，毋以先后；所恶於后，毋以从前；所恶於右，毋以交於左；所恶於左，毋以交於右。此之谓“絜矩之道”。“絜矩之道”，善持其所有，以恕於人耳。治国之要尽於此。
　　○恶，乌路反，下皆同。毋音无，下同。《诗》云：“乐只君子，民之父母。”民之所好好之，民之所恶恶之，此之谓“民之父母”。言治民之道无他，取於己而已。
　　○只音纸。好好，皆呼报反。《诗》云：“节彼南山，维石岩岩。赫赫师尹，民具尔瞻。”有国者不可以不慎，辟则为天下僇矣。岩岩，喻师尹之高严也。师尹，天子之大臣，为政者也。言民皆视其所行而则之，可不慎其德乎？邪辟失道，则有大刑。
　　○节，前切反，又音如字。岩，五衔反。辟，匹亦反，又必益反，与僻同。戮，力竹反，与戮同，注同。《诗》云：“殷之未丧师，克配上帝。仪监于殷，峻命不易。”道得众则得国，失众则失国。是故君子先慎乎德。有德此有人，有人此有土，有土此有财，有财此有用。德者本也，财者末也。外本内末，争民施夺。是故财聚则民散，财散则民聚。是故言悖而出者，亦悖而入，货悖而入者，亦悖而出。师，众也。克，能也。峻，大也。言殷王帝乙以上，未失其民之时，德亦有能配天者，谓天享其祭祀也。及纣为恶，而民怨神怒，以失天下。监视殷时之事，天之大命，得之诚不易也。道，犹言也。用，谓国用也。施夺，施其劫夺之情也。悖，犹逆也。言君有逆命，则民有逆辞也。上贪於利，则下人侵畔。《老子》曰：“多藏必厚亡。”
　　○丧，息浪反。峻，恤俊反。易，以豉反，注同。争，争斗之争。施如字。悖，布内反，下同。上，时掌反。藏，才浪反。《康诰》曰：“惟命不于常。”道善则得之，不善则失之矣。于，於也。天命不於常，言不专祐一家也。
　　○专佑音又。《楚书》曰：“楚国无以为宝，惟善以为宝。”《楚书》，楚昭王时书也。言以善人为宝。时谓观射父、昭奚恤也。
　　○射父，食亦反，又食衣反。父音甫。舅犯曰：“亡人无以为宝，仁亲以为宝。”舅犯，晋文公之舅狐偃也。亡人，谓文公也，时辟骊姬之谗，亡在翟。而献公薨，秦穆公使子显吊，因劝之复国，舅犯为之对此辞也。仁亲，犹言亲爱仁道也。明不因丧规利也。
　　○辟音避。骊，力宜反，本内作丽，亦作孋，同。翟音狄。显，许遍反。为之，于伪反。《秦誓》曰：“若有一介臣，断断兮，无他技，其心休休焉，其如有容焉。人之有技，若己有之。人之彦圣，其心好之，不啻若自其口出，寔能容之，以能保我子孙黎民，尚亦有利哉！人之有技，媢嫉以恶之。人之彦圣，而违之，俾不通，寔不能容，以不能保我子孙黎民，亦曰殆哉！”《秦誓》，《尚书》篇名也。秦穆公伐郑，为晋所败於殽，还誓其群臣，而作此篇也。断断，诚一之貌也。他技，异端之技也。有技，才艺之技也。“若己有之”，“不啻若自其口出”，皆乐人有善之甚也。美士为“彦”。黎，众也。尚，庶几也。媢，妒也。违，犹戾也。俾，使也。佛戾贤人所为，使功不通於君也。殆，危也。彦，或作“盘”。
　　○一个，古贺反，一读作“介”，音界。“臣”，此所引与《尚书》文小异。断，丁乱反。无它音他。技，其绮反，下及注同。休休，许虬反，《尚书传》曰：“乐善也。”郑注《尚书》云：“宽容貌。”何休注《公羊》云；“美大之貌。”好，呼报反。啻音试，诗豉反。媢，莫报反，《尚书》作冒，音同，谓覆蔽也。恶，乌路反，下“能恶人”同。俾，本又作卑，必尔反。败，必迈反。殽，户交反。乐音岳，又音洛。妒，丁路反。佛戾，上扶弗反，下力计反。唯仁人放流之，迸诸四夷，不与同中国。此谓唯仁人，为能爱人，能恶人。放去恶人媢嫉之类者，独仁人能之，如舜放四罪而天下咸服。
　　○迸，比孟反，又逼诤反。诤音争斗之争。皇云：“逆犹屏也。”去，丘吕反。见贤而不能举，举而不能先，命也。见善而不能退，退而不能远，过也。命，读为“慢”，声之误也。举贤而不能使君以先己，是轻慢於举人也。
　　○命，依注音慢，武谏反。远，于万反。好人之所恶，恶人之所好，是谓拂人之性，菑必逮夫身。拂，犹佹也。逮，及也。
　　○好，呼报反，下皆同。恶，乌路反，下同。拂，扶弗反，注同。菑音哉，下同。逮音代，一音大计反。夫音扶。佹，九委反。是故君子有大道，必忠信以得之，骄泰以失之。道行所由。生财有大道，生之者众，食之者寡，为之者疾，用之者舒，则财恒足矣。是不务禄不肖，而勉民以农也。
　　○肖音笑。仁者以财发身，不仁者以身发财。发，起也。言仁人有财，则务於施与，以起身成其令名。不仁之人，有身贪於聚敛，以起财务成富。
　　○施，始豉反。予，由汝反。未有上好仁而下不好义者也，未有好义其事不终者也，未有府库财非其财者也。言君行仁道，则其臣必义。以义举事无不成者。其为诚然，如己府库之时为己有也。孟献子曰：“畜马乘，不察於鸡豚。伐冰之家，不畜牛羊。百乘之家，不畜聚敛之臣。与其有聚敛之臣，宁有盗臣。”此谓国不以利为利，以义为利也。孟献子，鲁大夫仲孙蔑也。“畜马乘”，谓以士初试为大夫也。“伐冰之家”，卿大夫以上，丧祭用冰。“百乘之家”，有采地者也。鸡豚、牛羊，民之所畜养以为财利者也。国家利义不利财，盗臣损财耳，聚敛之臣乃损义。《论语》曰：“季氏富於周公，而求也为之聚敛，非吾徒也，小子鸣鼓而攻之可也。”
　　○畜，许六反，下同。乘，徐绳证反，下及注同。蔑，莫结反。以上，时掌反。采，七代反，本亦作菜。为之，于伪反。长国家而务财用者，必自小人矣。言务聚财为己用者，必忘义，是小人所为也。
　　○长，丁丈反。彼为善之，小人之使为国家，菑害并至，虽有善者，亦无如之何矣？彼，君也。君将欲以仁义善其政，而使小人治其国家之事，患难猥至，虽云有善，不能救之，以其恶之已著也。
　　○难，乃旦反。猥，乌罪反。捄音救，本亦作救。著，张虑反。此谓国不以利为利，以义为利也。 
　　[疏]“子曰”至“利也”。
　　○正义曰：此一经广明诚意之事，言圣人不惟自诚己意，亦服民使诚意也。孔子称断狱，犹如常人无以异也，言吾与常人同也。
　　○“必也使无讼乎”者，必也使无理之人不敢争讼也。
　　○“无情者不得尽其辞”者，情，犹实也。言无实情虚诞之人，无道理者，不得尽竭其虚伪之辞也。
　　○“大畏民志”者，大能畏胁民人之志，言人有虚诞之志者，皆畏惧不敢讼，言民亦诚实其意也。“听讼吾犹人也，必也使无讼乎”，是夫子之辞。“无情者不得尽其辞，大畏民志”，是记者释夫子“无讼”之事。然能“使无讼”，则是异於人也，而云“吾犹人”者，谓听讼之时，备两造，吾听与人无殊，故云“吾犹人也”。但能用意精诚，求其情伪，所以“使无讼”也。
　　○“此谓知本”者，此从上所谓“诚意”，以下言此“大畏民志”。以上皆是“诚意”之事，意为行本，既精诚其意，是晓知其本，故云“此谓知本”也。
　　○“所谓脩身”者，此覆说前脩身正心之事。
　　○“身有所忿懥，则不得其正”者，懥，谓怒也。身若有所怒，“则不得其正”，言因怒而违於正也。所以然者，若遇忿怒，则违於理，则失於正也。
　　○“有所恐惧，则不得其正”者，言因恐惧而违於正也。
　　○“心不在焉，视而不见，听而不闻，食而不知其味”者，此言脩身之本，必在正心。若心之不正，身亦不脩。若心之不在，视听与食，不觉知也。是心为身本，脩身必在於正心也。
　　○“所谓齐其家在脩其身”者，此经重明前经齐家、脩身之事。
　　○“人之其所亲爱而辟焉”者，之，犹適也。此言脩身之譬也。设我適彼人，见彼有德，则为我所亲爱，当反自譬喻於我也。以彼有德，故为我所亲爱，则我若自脩身有德，必然亦能使众人亲爱於我也。
