<!-- { "loadSidebar": true } -->
　　○縿，悉刀反，下同；《说文》作缫，云抽茧出丝也，以此为旒縿字，音所咸反。盆，蒲奔反，淹也。掩，本亦作淹，徐於验反，又於敛反。 
　　[疏]“古者”至“至也”。
　　○正义曰：此一节广明孝子报亲，养蚕为祭服，祀先王先公之事。
　　○“公桑蚕室”者，谓官家之桑，於处而筑养蚕之室。
　　○“近川而为之”者，取其浴蚕种便也。
　　○“筑宫仞有三尺，棘墙而外闭之”者，筑宫，谓筑养蚕宫。墙七尺曰仞，言墙之七尺又有三尺，高一丈也。传曰“雉有三尺”，雉字者，误也。棘墙者，谓墙上置棘。外闭，谓扇在户外闭也。
　　○“大昕之朝”，为季春朔日之朝。
　　○“卜三宫之夫人”者，诸侯之夫人半王后，故三宫。
　　○“世妇之吉”者，亦诸侯世妇，卜取之吉者。前虽则总举天子、诸侯，此特举诸侯，互言之。
　　○“奉种浴于川”者，言蚕将生之时而又浴之，初於仲春已浴之，至此更浴之。
　　○“风戾以食之”者，戾，乾也。凌早采桑必带露而湿，蚕性恶湿，故乾而食之。
　　○“岁既单矣”者，单，尽也。三月之末、四月之初。
　　○“遂献茧于夫人”者，蚕是妇人之事，故献茧于夫人。
　　○“夫人曰：此所以为君服与”者，所举奉处重。
　　○“遂副、袆而受之”者，既拟于君之祭服，故夫人首著副，身著袆衣，受此所献之茧。
　　○“因少牢以礼之”，接献茧之世妇。
　　○“古之献茧者，其率用此与”者，率，法也。夫人曰：“献茧之法，自古如此邪！”重事之义，故问之也。
　　○“及良日，夫人缫”者，良日谓吉日，宜缫之日，明缫更择吉利之日，日至而后，乃夫人自缫。
　　○“三盆手”者，犹三淹也。手者，每淹以手振出其绪，故云“三盆手”。
　　○“遂布于三宫夫人、世妇之吉者，使缫”者，以夫人亲缫，三盆，以手振出其绪讫，遂布与三宫夫人、世妇之吉者。既据诸侯言之，则夫人唯一人。世妇之吉者，此杂互天子而言之，以天子有三夫人，就其中取吉者，若诸侯唯世妇之吉者养蚕。缫非一人而已，唯云“世妇之吉”者，择其吉者以为主领，非唯一人而已。
　　○“以祀先王先公，敬之至也”者，前云解耕藉，男子之事，故云“以事天地山川社稷”，兼云先祖；养蚕，是妇人之事，妇人不与外祭，故云“以祀先王先公”。其实养蚕为衣，亦事天地、山川、社稷。
　　○注“副袆”至“后与”。
　　○正义曰：案《内司服》注云“唯二王后袆衣”，与此注同。案《明堂位》鲁公夫人亦用袆衣，此不言者，鲁为特赐，非常法。此据常者，故不言。
　　君子曰：“礼乐不可斯须去身。”斯须，犹须臾也。致乐以治心，则易直子谅之心油然生矣。易直子谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。子，读如不子之子。谅，信也。油然，物始生好美貌。
　　○易，以豉反，下同。子，如字，徐将吏反，及下注同。谅音亮，下同。油音由。乐乐，并音洛，下“不乐”同。致礼以治躬则庄敬，庄敬则严威。躬，身也。心中斯须不和不乐，而鄙诈之心入之矣。外貌斯须不庄不敬，而慢易之心入之矣。故乐也者，动於内者也。礼也者，动於外者也。乐极和，礼极顺。内和而外顺，则民瞻其颜色而不与争也，望其容貌而众不生慢易焉。极，至也。
　　○争，争斗之争。故德煇动乎内，而民莫不承听；理发乎外，而众莫不承顺。理，谓言行也。
　　○煇音辉。行，下孟反，下“理行”、“而行”皆同。故曰：‘致礼乐之道，而天下塞焉，举而错之无难矣。’塞，充满也。
　　○而措，本又作错，七故反。乐也者，动於内者也；礼也者，动於外者也。故礼主其减，乐主其盈。礼减而进，以进为文。乐盈而反，以反为文。减，犹倦也。盈，犹溢也。乐以统情，礼以理行。人之情有溢而行有倦，倦而进之，以能进者为文。溢而使反，以能反者为文。文，谓才美。
　　○减，胡斩反，又古斩反，下同。礼减而不进则销，乐盈而不反则放。故礼有报而乐有反。报，皆当为褒，声之误。
　　○销音消。报，依注音褒，保毛反，下音同。礼得其报则乐，乐得其反则安。礼之报，乐之反，其义一也。” 
　　[疏]“君子”至“一也”。
　　○正义曰：此一节已具於《乐记》，但记者别人，故於此又记之，其义已具在《乐记》故於此不繁文也。
　　曾子曰：“孝有三，大孝尊亲，其次弗辱，其下能养。”公明仪问於曾子曰：“夫子可以为孝乎？”曾子曰：“是何言与！是何言与！君子之所为孝者，先意承志，谕父母於道。参直养者也。安能为孝乎？”公明仪，曾子弟子。
　　○养，羊尚反，后皆同。与音馀。先，悉荐反。参，徐所材反。曾子曰：“身也者，父母之遗体也。行父母之遗体，敢不敬乎？居处不庄，非孝也。事君不忠，非孝也。莅官不敬，非孝也。朋友不信，非孝也。战陈无勇，非孝也。五者不遂，烖及於亲，敢不敬乎？遂，犹成也。
　　○莅音利，又音类，本又作涖。陈，直觐反。烖音灾。“於亲”，本又作“烖及於身”。亨、孰、膻、芗，尝而荐之，非孝也，养也。君子之所谓孝也者，国人称愿然，曰：‘幸哉，有子如此！’所谓孝也已。然，犹如也。
　　○亨，普彭反。荐，将见反。众之本教曰孝，其行曰养，养可能也，敬为难。敬可能也，安为难。安可能也，卒为难。父母既没，慎行其身，不遗父母恶名，可谓能终矣。仁者仁此者也，礼者履此者也，义者宜此者也，信者信此者也，强者强此者也。乐自顺此生，刑自反此作。”曾子曰：“夫孝，置之而塞乎天地，溥之而横乎四海，施诸后世而无朝夕。推而放诸东海而准，推而放诸西海而准，推而放诸南海而准，推而放诸北海而准。无朝夕，言常行无辍时也。放，犹至也。准，犹平也。
　　○遗，如字，又于季反。乐音岳，皇五孝反。溥，本亦作敷，同芳于反。放，甫往反，下同，至也。准，诸尹反，平也。辍，张劣反。《诗》云：‘自西自东，自南自北，无思不服。’此之谓也。”曾子曰：“树木以时伐焉，禽兽以时杀焉。夫子曰：‘断一树，杀一兽，不以其时，非孝也。’夫子，孔子也，曾子述其言以云。
　　○断，丁管反。孝有三，小孝用力，中孝用劳，大孝不匮。劳，犹功也。
　　○匮，其媿反，下同。思慈爱忘劳，可谓用力矣。尊仁安义，可谓用劳矣。博施备物，可谓不匮矣。思慈爱忘劳，思父母之慈爱已而自忘已之劳苦。
　　○施，始豉反。父母爱之，嘉而弗忘。父母恶之，惧而无怨。无怨，无怨於父母之心。
　　○恶，乌路反。父母有过，谏而不逆。顺而谏之。父母既没，必求仁者之粟以祀之。此之谓礼终。”喻贫困犹不取恶人物以事亡亲。 
　　[疏]“曾子”至“礼终”。
　　○正义曰：此一节以下至“可谓孝矣”，广明为孝子之事，今各依文解之。
　　○“孝有三”者，大孝尊亲，一也，即是下文云“大孝不匮，圣人为天子者”也。尊亲，严父配天也。
　　○“其次弗辱”，二也，谓贤人为诸侯及卿大夫士也，各保社稷宗庙祭祀，不使倾危以辱亲也。即与下文“中孝用劳”亦为一也。
　　○“其下能养”，三也，谓庶人也，与下文云“小孝用力”为一。能养，谓用天分地，以养父母也。
　　○“先意承志，谕父母於道”者，先意，谓父母将欲发意，孝子则预前逆知父母之意而为之，是先意也。“承志”，谓父母已有志，已当承奉而行之。“谕父母於道”者，或在父母意前，或在父母意后，皆晓谕父母，将归於正道也。
　　○“五者不遂，烖及於亲，敢不敬乎”者，遂，犹成也。若行在上五者事不成，其如是，烖害必及亲，所以为非孝。然则君子於上五者，岂敢不敬而承之者乎？
　　○“亨、熟、膻、芗，尝而荐之，非孝也，养也”者，言亨、熟、膻、芗之美，先自口尝而后荐之父母。此非孝也，唯是供养。
　　○“君子之所谓孝也者，国人称原然，曰：幸哉，有子如此！所谓孝也己”者，言尝荐美食，但是养也，非论孝子。言若人将为孝，曰此子百行皆美，一国之人称扬羡愿。然曰如此，是羡原之。云：此子父母有幸遇哉，而有孝子如此！所谓孝也已，谓然而令人羡原如此，乃所谓孝也。
　　○“众之本教曰孝”者，言孝为众行之根本，以此根本而教於下，名之曰孝。则《孝经》云“孝者德之本”，又云“教民亲爱，莫善於孝”，是众行之根本以教於民，故谓之孝也。
　　○“其行曰养”者，言不能备孝之德，其唯行奉上之礼，但谓之养者也。
　　○“养可能也，敬为难”者，言供养父母可能为也，但尊敬父母是为难也。
　　○“敬可能也，安为难”者，其敬虽难，犹可为也，但使父母安乐为难也。
　　○“安可能也，卒为难”者，卒，终也，父母在日，使之安乐，犹可能也；但父母没后，终身行孝，是为难也。
　　○“父母既没，慎行其身，不遗父母恶名，可谓能终矣”者，解卒为难之事。其卒者，谓父母既没之后，谨慎奉行其身，恒在善道，不遗与父母恶名。孝子如此，可谓能卒矣。
　　○“仁者仁此者也”，此，谓孝也。言欲行仁者，先仁恩於此孝也。言欲行仁於外，必须行仁恩於父母也。故云“仁者仁此者也”。
　　○“礼者履此者也”，履，践履也。言欲行礼於外者，必须履践此孝者也。
　　○“义者宜此者也”，言欲行义於外者，必须得宜於此孝也。行孝得宜，乃可施义於外。
　　○“信者信此者也”，言欲行诚信於外，须诚信於孝道。言行孝道诚信，始可诚信於外。
　　○“强者强此者也”，言欲强盛於外者，必须强盛於孝道。言行孝道强盛，则能强盛於外。
　　○“乐自顺此生”者，自，由也。言身之和乐，由顺从孝道而生。若能顺从孝道，则身和乐。“刑自反此作”者，言身受刑戮，由反此孝道而兴作。若违反孝道，则刑戮及身。
　　○“曾子曰：夫孝，置之而塞乎天地”者，自此以前，皆曾子之言，但此以下事异，故更言“曾子曰”。
　　○“夫孝，置之而塞乎天地”者，置，谓措置也，言孝道措置於天地之间，塞满天地。言上至天，下至地，谓感天地神明也。
　　○“溥之而行乎四海”者，溥，布也。布此孝道而横被於四海，言孝道广远也。“溥”字，而定本作“傅”。傅，溥古字，溥著之名，义俱通，其义如此一也。
