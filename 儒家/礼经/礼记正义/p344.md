<!-- { "loadSidebar": true } -->
　　○末，下葛反。輶音酉，一音由，注同。易，以豉反。毛犹有伦。‘上天之载，无声无臭。’至矣。”伦，犹比也。载读曰“栽”，谓生物也。言毛虽轻，尚有所比；有所比，则有重。上天之造生万物，人无闻其声音，亦无知其臭气者。化民之德，清明如神，渊渊浩浩然后善。
　　○载，依注读曰栽，音灾，生也。《诗》音再。比，必覆反，下同；或音毗志反，又必利反，皆非也。重，直勇反，又直容反。 
　　[疏]“子曰”至“至矣”。
　　○正义曰：此一节是夫子之言。子思既说君子之德不大声以色，引夫子旧语声色之事以接之，言化民之法当以德为本，不用声色以化民也。若用声色化民，是其末事，故云“化民末也”。
　　○“诗曰：德輶如毛”者，此《大雅 烝民》之篇，美宣王之诗。輶，轻也。言用德化民，举行甚易，其轻如毛也。
　　○“毛犹有伦”，伦，比也。既引《诗》文“德輶如毛”，又言德之至极本自无体，何直如毛？毛虽细物，犹有形体可比并，故云“毛犹有伦”也。
　　○“上天之载，无声无臭。至矣”，载，生也，言天之生物无音声无臭气，寂然无象而物自生。言圣人用德化民，亦无音声，亦无臭气而人自化。是圣人之德至极，与天地同。此二句是《大雅 文王》之诗，美文王之德。不言“《诗》云”者，孔子略而不言，直取《诗》之文尔。此亦断章取义。
　　○注“载读”至“后善”。
　　○正义曰：案文以“载”为事，此读为“栽”者，言其生物，故读“载”为“栽”也。云“毛虽轻，尚有所比，有所比，则有重”，言毛虽轻物，尚有形体，以他物来比，有可比之形，则是有重。毛在虚中犹得队下，是有重也。云“化民之德，清明如神，渊渊浩浩”，则上文“渊渊其渊，浩浩其天”是也。 

  
　 
卷五十四 表记第三十二 

　卷五十四 表记第三十二 　 
　　陆曰：“郑云：‘以其记君子之德，见於仪表者也。’” 
　　[疏]正义曰：按郑《目录》云：“名曰《表记》者，以其记君子之德，见於仪表。此於《别录》属《通论》。
　　子言之：“归乎，君子隐而显，不矜而庄，不厉而威，不言而信。”此孔子行应聘诸侯，莫能用己，心厌倦之辞也。矜，谓自尊大也。厉，谓严颜色。
　　○矜，居陵反。应，应对之应。己音纪。厌，於艳反。 
　　[疏]“子言”至“而信”。
　　○正义曰：此一篇总论君子及小人为行之本，并论虞、夏、殷、周质文之异，又论为臣事君之道，各依文解之。称“子言之”，凡有八所。皇氏云：“皆是发端起义，事之头首，记者详之，故称‘子言之’。若於‘子言之’下更广开其事，或曲说其理，则直称‘子曰’。”今检上下体例，或如皇氏之言。今依用之。此一节是孔子应聘诸国，莫能用己，心有厌倦而为此辞。讬之“君子”，所以自明其德。
　　○“归乎”者，於时孔子身在他国，不被任用，故称“归乎”。
　　○“君子隐而显”者，君子身虽幽隐而道德潜通，声名显著，故云“隐而显”也。
　　○“不矜而庄”者，矜，谓自尊大；庄，敬也。言不自尊大而人尊敬也。
　　○“不厉而威”者，常行仁义道德，不自严厉而人威服也。“不言而信”者，不须出言而人体信，以其积德咸通，故所致如此。此皆夫子自道己德而然，但假诸君子。
　　○注“此孔”至“辞也”。
　　○正义曰：知此是“应聘诸侯，莫能用己，心厌倦之辞”者，以发首云“归乎”，是从他国欲归於鲁，犹若《论语》云：“子在陈，称‘归与、归与，吾党之小子’。”云是其不用而辞归也。
　　子曰：“君子不失足於人，不失色於人，不失口於人。是故君子貌足畏也，色足惮也，言足信也。失，谓失其容止之节也。《玉藻》曰：“足容重，色容庄，口容止。”
　　○惮，大旦反。《甫刑》曰：‘敬忌，而罔有择言在躬。’”《甫刑》，《尚书》篇名。忌之言戒也。言己外敬而心戒慎，则无有可择之言加於身也。 
　　[疏]“子曰”至“在躬”。
　　○正义曰：此一经广明君子之德，亦夫子窃自言也。“不失足於人”者，“足容重”，不失此足之容仪，而作夸毗进退於众人也。
　　○“不失色於人”者，色容须矜庄，不失此色之容仪，而作籧篨戚施於众人也。
　　○“不失口於人”者，口容须安止，不失此口之容仪，而作谄私曲媚於众人也。
　　○“是故”至“足信也”，此皆覆结上文。
　　○“《甫刑》曰：敬忌，而罔有择言在躬”者，《甫刑》，《尚书》篇名《吕刑》也。甫侯为穆王说刑，故称“《甫刑》”。忌，戒也。罔，无也。言己外貌恭敬，心能戒忌，而无有可择去之言在於躬也。今君子之德亦能如此，故引《甫刑》以结之，证君子无可择去之言，则上云“言足信”是也。然则敬之与忌，则是君子貌足畏、色足惮也。
　　子曰：“裼袭之不相因也，欲民之毋相渎也。”“不相因”者，以其或以裼为敬，或以袭为敬，礼盛者，以袭为敬，执玉龟之属也。礼不盛者，以裼为敬，受享是也。
　　○裼袭，思历反，下音习。毋音无，下同。渎，大木反。子曰：“祭极敬，不继之以乐。朝极辨，不继之以倦。”极，犹尽也。辨，分别政事也。《祭义》曰：“祭之日，乐与哀半。飨之必乐，已至必哀。”
　　○乐音洛，注同，又音岳。朝，直遥反，下注“朝聘”同。倦，本又作勌，其眷反。别，彼列反。已音以。 
　　[疏]“子曰”至“以倦”。
　　○正义曰：以前经云君子“貌足畏，色足惮”，故此经云“毋相渎”，即是可惮之事也。“裼袭之不相因也”者，行礼之时，礼不盛者则露见裼衣，礼盛之时则重袭上服。是行礼初盛则袭衣，礼不盛则裼衣，是裼袭不相因也。若始末恒裼袭，是相因也。其行礼之时，或初袭而后裼，或初裼而后袭，所以然者，欲使人民无相亵渎，使礼相变革也。
　　○注“礼盛”至“是也”。
　　○正义曰：案《聘礼》宾初行聘时则袭，故《聘礼》云“宾袭执圭”是也。至聘讫受享之时，宾裼，奉束帛加璧行享。聘为礼盛，故袭；享为礼不盛，故裼。聘时有玉，故云“执玉”也。《玉藻》曰“执玉龟袭”，故云“之属”也。案行享执璧，璧亦是玉，於时裼衣，而云“以袭执玉龟”者，但享时虽执璧，以璧致享，比聘时执玉为轻，故享虽有璧而裼也。又宾介自相授玉之时，介礼轻，裼而执圭以受宾；宾礼重，则袭而后受圭。是宾之与介，亦裼袭不相因，故《聘礼》云“上介不袭执圭，屈缫授宾，宾袭执圭”是也。
　　○“子曰：祭极敬，不继之以乐。朝极辨，不继之以倦”。
　　○正义曰：以前经“毋相渎”，故此经明行敬之时，不可以乐、倦也。极，尽也。言祭祀极尽於敬，不可以终末继之以乐而不敬，言朝礼极尽於分别政事，不可以终末继之以解惓而不分别也。
　　○注“祭义”至“必哀”。
　　○正义曰：引之者，证明此经不可继之以乐之事也。
　　子曰：“君子慎以辟祸，笃以不揜，恭以远耻。”笃，厚也。揜，犹困迫也。
　　○辟音避。揜，於检反。远，于万反。 
　　[疏]“子曰”至“远耻”。
　　○正义曰：“慎以辟祸”者，言君子恒须谨慎以辟祸患也。“笃以不揜”者，笃，厚也；揜，谓困迫也。言君子笃厚行於善道，不使揜而而被困迫也。言“恭以远耻”者，又能恭敬而远耻辱也。
　　子曰：“君子庄敬日强，安肆日偷。肆，犹放恣也。偷，苟且也。肆或为“亵”。
　　○日强，上人实反，下同；下其良反。肆音四。偷，他侯反，注同。恣，咨嗣反。君子不以一日使其躬儳焉如不终日。”“儳焉”，可轻贱之貌也。“如不终日”，言人而无礼，死无时。
　　○儳，徐在鉴反，又仕鉴反，轻贱貌。子曰：“齐戒以事鬼神，择日月以见君，恐民之不敬也。”“择日月以见君”，谓臣在邑竟者。
　　○齐，侧皆反。见，贤遍反，注同。竟音境。子曰：“狎侮，死焉而不畏也。”忕於无敬心也。
　　○狎，下甲反，习也。侮，亡甫反。忕，时世反，又时设反。 
　　[疏]“子曰”至“畏也”。
　　○正义曰：此经又广明恭敬之事，言君子之人，恒能庄敬，故德业日强。
　　○“安肆日偷”者，肆，谓放恣；偷，谓苟且。言小人安乐放恣，则其情性日为苟且。经不云“小人”，文不具也。
　　○“君子不以一日使其躬儳焉如不终日”者，儳，可轻贱之貌。言君子则常行善道，不以一日之间使其身儳焉可轻贱，如小人不能终竟一日也。言不得长久也。若小人恒为无礼，使其身可轻贱，死期促近，不能终竟一日也。
　　○注“择日月以见君，谓臣在邑竟者”。
　　○正义曰：知者，以其经云“择日月以见君”，若朝廷之臣则每日朝君，何得云“择日月”？据此故知邑竟，或择日出使在外，或食邑别都，见君之时，须“择日月”也。
　　○“子曰：狎侮，死焉而不畏也”。
　　○正义曰：前经明君子恒能行恭敬，此明小人唯好狎侮。言小人递相轻狎，侮慢相侵，虽有死焉祸害而不知畏惧也，以其“忕於无敬心”故也。言数为无恭敬之心，好相狎侮，故至於死焉而不知畏惧也。
　　子曰：“无辞不相接也，无礼不相见也，欲民之毋相亵也。辞，所以通情也。礼，谓挚也。《春秋传》曰：古者诸侯有朝聘之事，“号辞必称先君以相接”也。
　　○亵，息列反。挚音至，本亦作贽。《易》曰：‘初筮告，再三渎，渎则不告。’”渎之言亵也。
　　○筮市制反。三息暂反。又如字。 
　　[疏]“子曰”至“不告”。
　　○正义曰：前明小人狎侮至於死亡。此明君子无相亵渎。
　　○“无辞不相接”者，言朝聘会聚之时，必有言辞以通情意。若无言辞，则不得相交接也。
　　○“无礼不相见”者，礼，谓贽币也，贽币所以示己情。若无贽币之礼，不得相见，所以然者，欲民之无相亵渎也。
　　○“《易》曰：初筮告，再三渎，渎则不告”者，此《易 蒙》卦辞。《蒙》卦，坎下艮上，“艮”为山，“坎”为水，山下出泉，是物之蒙昧童蒙之象也。筮，问也。言童蒙初来问师，师则告之。若再三来问，是为亵渎。问既亵渎，师则不复告之。引者，证无相亵渎之义也。
　　子言之：“仁者，天下之表也；义者，天下之制也；报者，天下之利也。”报，谓礼也。礼尚往来。子曰：“以德报德，则民有所劝；以怨报怨，则民有所惩。惩，谓创艾。
