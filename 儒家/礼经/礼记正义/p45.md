<!-- { "loadSidebar": true } -->
　　○正义曰：案僖四年《左传》云：“大子曰：‘君非姬氏，居不安，食不饱。君老矣，吾又不乐。’”谓我若自理，骊姬必诛，姬死之后，公无复欢乐，故此云“是我伤公之心”。云“骊姬，献公伐骊戎所获女也”者，庄二十八年《左传》云：“初，晋献公灭骊戎，骊戎男女以骊姬，骊姬嬖，生奚齐，其娣生卓子。”是骊姬，嬖也。云“申生之母蚤卒”者，以《左传》云：“姬命大子祭齐姜。”是蚤死也。
　　○“使人”至“而死”。
　　○时狐突谢病在晋都，大子出奔曲沃，於是狐突欲令大子出奔。大子不用其言，故今临死，使人辞谢言於狐突曰：“申生有愚短之罪，不念伯氏之言，出奔避祸。今日被谮，以至於死，申生不敢爱惜其身命之死。”言死不受命。“虽然不惜身命，犹有所忧。吾君已老，子又幼少，又国家多有危难，伯氏又谢病不出图吾君之事，吾以为忧。伯氏诚能出外而图谋吾君国家之事，申生受伯氏恩赐，甘心以死”。
　　○注“前此”至“别氏”。
　　○正义曰：案《左传》闵二年，献公使申生伐东山皋落氏，狐突欲令申生行云：“虽欲勉之，狄可尽乎？”下又云“狐突欲行”，是狐突欲使行之事。言“前此”者，此谓僖四年申生将死之时，前谓闵二年伐皋落氏之时，在前五年，故云前。皋落氏在晋都之东，居在山内。皋落氏，杜预云“是赤狄别种”，故云“东山皋落氏”。云“伯氏，狐突别氏”者，既言辞狐突，又云伯氏，故云“狐突别氏”。狐是总氏，伯仲者是兄弟之字，字伯者，谓之伯氏，字仲者谓之仲氏，故传云“叔氏其忘诸乎”，又下云“叔氏专以礼许人”，是一人身，字则别为氏也。
　　○注“图犹”至“称疾”。
　　○正义曰：“图，谋”，《释诂》文。“自皋落氏反后，狐突惧，乃称疾”者，以经云“伯氏不出而图吾君”，故知称疾必有所因，反自皋落，去此不远，知自皋落反而称疾也。
　　○注“既告”至“雉经”。
　　○正义曰：雉，牛鼻绳也。申生以牛绳自缢而死也。故郑注《封人》云：“缘，著牛鼻绳，所以牵牛者也，今时人谓之雉。”或为雉鼻耿介，被人所获，必自屈折其头而死。《汉书》载赵人贯高自绝亢而死，申生当亦然也。传云：“申生缢死。”《晋语》：“申生使猛足辞於狐突，乃雉於新成庙。”
　　○注“言行”至“之有”。
　　○正义曰：《春秋左传》云：“晋侯杀其世子申生。”父不义也，孝子不陷亲於不义，而申生不能自理，遂陷父有杀子之恶。虽心存孝，而於理终非，故不曰孝，但谥为恭，以其顺於父事而已。《谥法》曰：“敬顺事上曰恭。”
　　鲁人有朝祥而莫歌者，子路笑之。笑其为乐速。
　　○莫音暮，乐音洛，又音岳。夫子曰：“由，尔责於人，终无已夫！三年之丧，亦已久矣夫。”为时如此人行三年丧者希，抑子路以善彼。
　　○已夫音扶，绝句，本或作“已矣夫”。子路出，夫子曰：“又多乎哉！逾月则其善也。”又，复也。
　　○复，扶又反。 
　　[疏]“鲁人”至“善也”。
　　○正义曰：此一节论大祥除衰杖之日，不得即歌之事，今各依文解之。
　　○“鲁人有朝祥莫歌”者，鲁人不辨其姓名，祥谓二十五月大祥，歌、哭不同日，故仲由笑之也。故郑注：“笑其为乐速。”然祥日得鼓素琴。
　　○“夫子”至“善也”。
　　○夫子抑子路，呼其名云：“由，若人治丧不备三年，各有可责。今此人既满三年，尔尚责之，女罪於人，终无休已之时。“夫”是助语也。三年之丧，计其日月已过，亦已久矣。人皆废，此独能行，其人既美，何须笑之。时孔子抑子路，善彼人。既不当实礼，恐学者致惑，待子路出，后更以正礼言之。夫子曰：“鲁人可歌之时节，岂有多经日月哉！但逾越后月，即其善。”言歌合於礼。案《丧服四制》：“祥之日，鼓素琴。”不讥弹琴而讥歌者，下注云：“琴以手，笙歌以气。”手在外而远，气在内而近也。
　　鲁庄公及宋人战于乘丘，十年夏。
　　○乘，绳证反。夏，户嫁反。县贲父御，卜国为右。县、卜，皆氏也。凡车右，勇力者为之。
　　○县音玄，卷内皆同。贲父，上音奔，下音甫，人名，字皆同。马惊，败绩，惊奔失列。
　　○“马惊，败”，一本无“惊”字。公队，佐车授绥。戎车之贰曰佐。授绥乘公。
　　○队，宜类反。绥，息佳反。公曰：“末之，卜也。”末之犹微哉，言卜国无勇。县贲父曰：“他日不败绩，而今败绩，是无勇也。公他日战，其御马未尝惊奔。遂死之。二人赴敌而死。圉人浴马，有流矢在白肉。圉人，掌养马者。白肉，股里肉。
　　○圉，鱼吕反。股里，上音古，下音里。公曰：“非其罪也。”流矢中马，非御与右之罪。
　　○中，丁仲反。遂诔之。诔其赴敌之功，以为谥。
　　○诔，力轨反，谥也。士之有诔，自此始也。记礼失所由来也。周虽以士为爵，犹无谥也。殷大夫以上为爵。
　　○上，时掌反。 
　　[疏]“鲁庄”至“始也”。
　　○正义曰：此一节论鲁庄公与士为谥失礼之事，各依文解之。
　　○“战於乘丘”者，乘丘，鲁地，庄公十年夏六月，“齐师、宋师次于郎，公子偃曰：‘宋师不整，可败也。宋败，齐必还，请击之。’大败宋师于乘丘，齐师乃还”。
　　○注“县、卜皆氏也”。
　　○正义曰：知“县、卜皆氏”者，此有县贲父，下有县子琐，《七十二弟子传》有卜商，故知皆氏也。
　　○注“戎车之贰曰佐”。
　　○正义曰：案《周礼》“戎仆掌倅车之政”，“道仆掌贰车之政”，“田仆掌佐车之政”，则戎车之贰曰倅。此云佐者，《周礼》相对为文有异，若散而言之，则田猎兵戎俱是武事，故同称佐车。《少仪》注“戎猎之副曰佐”是也。熊氏以为此皆诸侯法。“公曰，末之，卜也”者，末，微也。之，哉也。言微弱哉！此卜国也，以其微弱无勇，致使我马败绩。
　　○注“二人赴敌而死”。
　　○正义曰：知“二人”者，以卜国被责，县贲父职掌马事，自称无勇，既序两人於上，即陈“遂死”於下，明两人俱死也。
　　○注“圉人”至“里肉”。
　　○正义曰：“圉人，掌养马者”，案昭七年《左传》云：“牛有牧，马有圉。”是圉人掌马也。云“白肉，股里肉”者，以股里白，故谓之白肉，非谓肉色白也。
　　○注“周虽”至“为爵”。
　　○正义曰：知周以士为爵者，案《掌客》云：“凡介行人宰史，皆有飧饔饩，以其爵等为之牢礼之数陈。”凡介行人皆为士，而云“爵等”，是士有爵也。故郑注《大行人》云：“命者五，公、侯、伯、子、男。爵者四，孤、卿、大夫、士。”云“犹无谥也”者，以此云“士之有诔，自此始”，故知周士无谥也。云“殷大夫以上为爵”者，案《士冠礼》云：“古者生无爵，死无谥。”於士冠之下而为此记，又不云诸侯大夫，明“生无爵，死无谥”，据士也。《士冠礼》是周礼，而云“古者”，故知是殷以上。
　　曾子寝疾，病。病谓疾困。乐正子春坐於床下，子春，曾参弟子。曾元、曾申坐於足，元、申、曾参之子。童子隅坐而执烛。隅坐，不与成人并。成人并，音并，绝句。童子曰：“华而睆，大夫之箦与？”华，画也。箦，谓床笫也。说者以睆为刮节目，字或为刮。
　　○睆，华板反，明貌，孙炎云：“睆，漆也。”徐又音刮。箦音责。与音馀，下同。画，衡卖反。床笫，上音床，下侧吏反。刮，古滑反。子春曰：“止！”以病困不可动。曾子闻之，瞿然曰：“呼。”呼，虚惫之声。
　　○瞿，纪具反，下同。曰吁音虚，注同，吹气声也。一音况于反。惫，皮拜反，羸困也。曰：“华而睆，大夫之箦与？”曾子曰：“然，斯季孙之赐也，我未之能易也。元，起易箦。”未之能易，己病故也。曾元曰：“夫子之病革矣，不可以变，幸而至於旦，请敬易之。”言夫子者，曾子亲没之后，齐尝聘以为卿而不为也。革，急也。变，动也。幸，觊也。
　　○革，纪力反，并又音极，注同。请，七领反。觊音冀。曾子曰：“尔之爱我也不如彼。彼，童子也。君子之爱人也以德，成已之德，细人之爱人也以姑息。息，犹安也。言苟容取安也。吾何求哉？吾得正而毙焉，斯已矣。”毙，仆也。
　　○毙音弊。仆，蒲北反，又音赴。举扶而易之，反席未安而没。言病虽困，犹勤於礼。
　　○没音殁。 
　　[疏]“曾子”至“而没”。
　　○正义曰：此一节论曾子临死守礼不变之事，各依文解之。
　　○注“华画”至“为刮”。
　　○正义曰：凡绘画，五色必有光华故云：“华画也。云：“箦谓床笫”者，《尔雅 释器》云：“箦谓之笫。”云“说者以睆为刮节目”者，说者谓在郑之前解说《礼》者，说此睆为刮削木之节目，使其睆睆然好。故《诗》云：“睍睆黄鸟。”传云“睍睆，好貌”是也。云“字或为刮”者，谓《礼记》之本有以“睆”字为“刮”，云“华而刮”者，故云字或为“刮”。
　　○注“未之能易，己病故也”。
　　○正义曰：言此未病之时，犹得寝卧。既病之后，当须改正。以已今病，气力虚弱，故时复一时，未能改易。闻童子之言，乃便惊骇。
　　○注“曾子”至“觊也”。
　　○正义曰：知“齐尝聘以为卿”者，《韩诗外传》云：“曾子仕於莒，得粟三秉。方是之时，曾子重其身而轻其禄”，亲没之后，齐迎以相，楚迎以令尹，晋迎以上卿。”“方是之时，曾子重其身而轻其禄”，既言“轻其禄”，是不为也。但齐以相，楚以令尹，晋以上卿，而郑言“齐尝聘为卿”者，以三国文连，含带为注耳。且相即是上卿。“革，急也”，《释言》文。
　　○“曾子”至“己矣”。
　　○曾参谓曾元曰：尔之爱我也，不如彼童子。何者？君子之爱人也，必以善事成已之德，则童子是也。细小之人爱人也，不顾道理，且相宁息，即汝是也。吾今更何求焉？唯求正道，易换其箦，而即仆焉。“斯已矣”者，斯，此也，已犹了也，此则正一世事了，不陷於恶，故君子慎终如始。《礼》云：“男子不死於妇人之手，妇人不死於男子之手。”故《春秋》鲁僖公薨于小寝，讥“即安也”。成公薨于路寝，传曰：“言道也。”他人名己，得呼为大夫之称，而言夫子，若怀不为大夫，则己所为当须依礼，不得寝大夫之床也。
　　始死，充充如有穷。既殡，瞿瞿如有求而弗得。既葬，皇皇如有望而弗至。练而慨然，祥而廓然。皆忧悼在心之貌也。求犹索物。
