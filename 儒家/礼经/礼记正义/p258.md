<!-- { "loadSidebar": true } -->
　　○“其移风易俗”者，风，谓水土之风气，谓舒疾刚柔。俗，谓君上之情欲，谓好恶趣舍。用乐化之，故使恶风移改，弊俗变易。
　　○“故先王著其教焉”者，著，立也。以其乐功如此，故先王立乐官，以乐教化焉。
　　○注“壹献”至“喻多”。
　　○正义曰：凡飨礼，案《大行人》云：上公九献，侯伯七献，子男五献，并依命数。其臣介则孤同子男，卿大夫略为一节，但三献，则天子诸侯之士同壹献。故昭六年“季孙宿如晋，晋侯享之，有加笾。武子退，使行人告曰：得贶，不过三献”，是其事也。但春秋乱世之法，或有大夫五献者，故昭元年郑伯享赵孟，“具五献之笾豆於幕下”，是乱世之法也。或者郑以公孤之礼享赵孟，故五献也。言“百拜喻多”者，案今《乡饮酒》之礼，是壹献，无百拜。今云“百拜”，故喻多也。
　　夫民有血气心知之性，而无哀乐喜怒之常，应感起物而动，然后心术形焉。言在所以感之也。术，所由也。形，犹见也。
　　○知音智。应，於甑反，篇内同。见，贤遍反。是故志微、噍杀之音作，而民思忧。啴谐、慢易、繁文、简节之音作，而民康乐。粗厉、猛起、奋末、广贲之音作，而民刚毅。廉直、劲正、庄诚之音作，而民肃敬。宽裕、肉好、顺成、和动之音作，而民慈爱。流辟、邪散、狄成、涤滥之音作，而民淫乱。志微，意细也。吴公子札听《郑风》，而曰：“其细已，甚民弗堪也。”简节，少易也。奋末，动使四支也。贲读为愤，愤，怒气充实也。《春秋传》曰：“血气狡愤。”肉，肥也。狄涤，往来疾貌也。滥，僣差也。此皆民心无常之效也。肉，或为“润”。
　　○噍，子遥反。杀，色界反，又色例反。思，息吏反，又音斯。啴，昌善反。谐，户皆反。慢，本又作慢，莫谏反。易，以豉反，注同。粗，七奴反。贲，依注读为愤，扶粉反。劲，吉正反。裕，羊树反。肉，而救反，肥也，注同。好，呼报反。辟，匹亦反。邪，似嗟反，后皆同。狄，他历反，注同。涤，大历反，注同。滥，力暂反。札，测八反。贲，读音奔，又补义反。狡，本又作交，古卯反，又音郊。僣，子念反。效，户教反。 
　　[疏]“夫民”至“淫乱”。
　　○正义曰：皇氏以为自此以下至“君子贱之也”，是乐言之科，各随文解之。此一节“民有血气以下”至“淫乱以上”，论人心皆不同，随乐而变。夫乐声善恶，本由民心而生，所感善事则善声应，所感恶事则恶声起。乐之善恶，初则从民心而兴，后乃合成为乐。乐又下感於人，善乐感人，则人化之为善，恶乐感人，则人随之为恶。是乐出於人，而还感人，犹如雨出於山而还雨山，火出於木而还燔木。故此篇之首，论人能兴乐，此章之意，论乐能感人也。
　　○“故民有血气心知之性”者，人由血气而有心知，故“血气”“心知”连言之，其性虽一，所感不恒，故云“而无哀乐喜怒之常”也。“应感起物而动”者，言内心应感，起於外物，谓物来感己，心遂应之，念虑兴动，故云“应感起物而动”。
　　○“然后心术形焉”者，术，谓所由道路也。形，见也。以其感物所动故，然后心之所由道路而形见焉。心术见者，即下文是也。
　　○“是故志微、噍杀之音作，而民思忧”者，志微，谓人君志意微细。噍杀，谓乐声噍蹙杀小。如此音作，而民感之，则悲思忧愁也。
　　○“啴谐、慢易、繁文、简节之音作，而民康乐”者，啴宽也。谐，和也。慢，疏也。繁，多也。简节，易少也。康，安也。言君若道德啴和疏易，则乐音多文采，而节奏简略，则下民所以安乐也。
　　○“粗厉、猛起、奋末、广贲之音作，而民刚毅”者，粗厉，谓人君性气粗疏威厉。猛起，谓武猛发起。奋末，谓奋动手足。广贲，谓乐声广大，愤气充满。如此音作，而民感之，则性气刚毅也。
　　○“廉直、劲正、庄诚之音作，而民肃敬”者，君若廉直劲正，则乐音矜庄、严栗而诚信，故民应之而肃敬也。
　　○“宽裕、肉好、顺成、和动之音作，而民慈爱”者，肉，谓厚重者也。君上如宽裕厚重，则乐音应序而和谐动作，故民皆应之而慈爱也。
　　○“流辟、邪散、狄成、涤滥之音作，而民淫乱”者，流辟，谓君志流移不静。邪散，谓违辟不正，放邪散乱。狄成、涤滥，皆谓往来速疾，谓乐之曲折，速疾而成，疾速而止。僣滥，止谓乐声急速。如此音作，民感之淫乱也。此六事所云音者，皆据君德及乐音相杂也。君德好而乐音亦好，君德恶而乐音亦恶，皆上句论君德，下句论乐音。其意易尽者，则一句四字以结之，“志微、噍杀”是也。其状难尽者，则两句八字以结之，“啴谐、慢易、繁文、简节”之类是也。意稍可尽者，或六字以结之，“廉直、劲正、庄诚”是也。
　　○注“志微”至“貌也”。
　　○正义曰：云“志微，意细也”者，谓君德也，言君意苛细，乐声亦苛细也。故郑引襄二十九年吴公子札听《郑风》，云“其细已甚”，是听《郑风》而知君德苛细也。云“简节，少易也”者，谓乐声曲折虽繁多，其节简少，谓缓歌而疏节也。云“奋末，动使四支也”者，以身为本，以手足为末，故云“动使四支”。云“贲读为愤，愤，怒气充实也”者，以经之“贲”字，於《易卦》贲为“饰贲”，又为“大”，皆非猛厉之类，故读为“愤”，引《春秋传》以证之。案僖十五年《左传》，称晋侯欲乘郑之小驷，庆郑谏云：“小驷，郑之所入也。”言马之血气狡作愤怒也。云“肉，肥也”者，言人肉多则体肥，以喻人之性行敦重也。云“狄涤，往来疾貌也”者，《诗》云：“踧踧周道。”字虽异，与此狄同。《诗》又云：“涤涤山川。”皆物之形状故，云“往来疾貌”。谓乐之曲折，音声速疾也。
　　是故先王本之情性，稽之度数，制之礼义，合生气之和，道五常之行，使之阳而不散，阴而不密，刚气不怒，柔气不慑，四畅交於中，而发作於外，皆安其位，而不相夺也。生气，阴阳气也。五常，五行也。密之言闭也。慑，犹恐惧也。
　　○“稽，古奚反。道音导。行，下孟反。慑，之涉反。畅，敕亮反。恐，曲勇反。然后立之学等，广其节奏，省其文采，以绳德厚，等，差也，各用其才之差学之。广，谓增习之。省，犹审也。文采，谓节奏合也。绳，犹度也。《周礼 大司乐》：“以乐语教国子，兴、道、讽、诵、言、语。以乐舞教国子，舞《云门》、《大卷》、《大咸》、《大韶》、《大夏》、《大濩》、《大武》。”
　　○省，西领反。度，大各反。兴道，上许膺反，下音导。讽，芳凤反。卷音权。律小大之称，比终始之序，以象事行，律，六律也。《周礼 典同》：“以六律六同济天地四方阴阳之声，以为乐器。”小大，谓高声、正声之类也。终始，谓始於宫，终於羽。宗庙黄锺为宫，大吕为角，大蔟为徵，应锺为羽，以象事行。君为宫，商为臣。
　　○称，尺证反。比，毗志反。大蔟，音泰，蔟，七豆反。使亲疏、贵贱，长幼、男女之理，皆形见於乐，故曰：“乐观其深矣。”谓同听之，莫不和敬，莫不和顺，莫不和亲。
　　○长幼，丁丈反，下同。见，贤遍反。 
　　[疏]“是故”至“深矣”。
　　○正义曰：上经既明乐之感人，故此节明先王节人情性，使之和其律吕，亲疏有序，男女不乱，乃成为乐也。
　　○“本之情性”者，言自然所感谓之性，因物念虑谓之情。言先王制乐，本人情性。
　　○“稽之度数”者，稽之言考也，既得人情，考之使合度数。
　　○“制之礼义”者，谓裁制人情以礼义。
　　○“合生气之和，道五常之行”者，言圣人裁制人情，使合生气之和，道达人情以五常之行，谓依金木水火土之性也。
　　○“使之阳而不散”者，阳主发动，失在流散，先王教之感阳气者，不使放散也。
　　○“阴而不密”者，密，闭也。阴主幽静，失在闭塞，先王节民情感阴气者，不有闭塞也。
　　○“刚气不怒，柔气不慑”者，言先王节之，使刚气者不至暴怒，感柔气者不至恐惧也。
　　○“四畅交於中，而发作於外”者，四畅谓阴阳刚柔也。四者通畅，交在身中，而发见动作於身外也。
　　○“皆安其位，而不相夺也”者，言阴阳刚柔各得其所，是“安其位”也。不相侵犯，是“不相夺”也。
　　○“然后立之学等”者，先王欲稽之度数，制之礼义，非教不可，故立之学等，使依其才艺等级而教学之。
　　○“广其节奏”者，广，谓增习宽广其乐之节奏也。
　　○“省其文采”者，省，谓省审也。文采，谓乐之宫商相应，若五色文采，省其音曲文采也。
　　○“以绳德厚”者，绳，度也。谓准度以道德仁厚也。
　　○“律小大之称”者，律，谓六律。小之与大，以为乐器，使音声相称也。
　　○“比终始之序”者，五声始於宫，终於羽，比五声终始，使有次序也。
　　○“以象事行”者，谓使人法象五声，是“事行”也。若宫象君，商象臣，角象民，徵象事，羽象物，是“以象事行”也。
　　○“皆形见於乐”者，以先王制乐如此，以化於民，由乐声调和，故亲疏之理，见於乐声也。乐声有清浊高下，故贵贱长幼，见於乐也。以乐声有阴阳律吕，故男女之理见於乐也。
　　○“故曰：乐观其深矣”者，皇氏云：“古语云：‘乐观其深。’言乐为道，人观之益大深。”古语有此，故记者引古语以结之。
　　○注“生气”至“行也”。
　　○正义曰：云：“生气，阴阳气也”者，下云“阳而不散，阴而不密”，故为阴阳。云“五常，五行也”者，此经有阴阳刚柔，皆自天地之气，故以五常为五行，非父义母慈之德谓五常之行者。若木性仁，金性义，火性礼，水性智，土性信，五常之行也。
　　○注“等差”至“国子”。
　　○正义曰：经云：“立之学等”，是学有等差，随才高下而为等。云“广，谓增习之”者，学者习音乐，使其广大也。云“文采，谓节奏合也”者，文，谓宫、商相应，若画采成文，即上文“声成文”是也。云“绳，犹度也”，绳是量度之物，经云“以绳德厚”，谓量度之以道德仁厚，故郑引《周礼 大司乐》“以乐语教国子，兴、道、讽、诵、言、语。以乐舞教国子之等”是也。
　　○注“律六”至“为臣”。
