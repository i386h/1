<!-- { "loadSidebar": true } -->
　　○正义曰：“古者方十里，其中六十四井出兵车一乘，此兵赋之法也”，案《司马法》云：“成方十里，出革车一乘。”《司马法》又云：“甸方八里，出长毂一乘。”郑注《小司徒》云：“若通沟洫之地，则为十里。若除沟洫之地，则为八里。”故云“六十四井出车一乘”。云“成国之赋千乘”者，襄十四年《左传》“成国不过半天子之军”，谓满千乘则为成国，是公侯之封也。案千乘之赋，地方三百一十六里有畸。案《周礼》“公五百里，侯四百里”，则是过千乘。云“不过千乘”者，其地虽过，其兵赋为千乘，故《论语》注云：“虽大国之赋，亦不是过焉。”其兵赋之法，王畿之内六乡之法，家出一人，万二千五百家为乡。《小司徒》云“五师为军”，则万二千五百家为一军，是一乡出一军。又云天子六军，是出於六乡。凡军制，《小司马》云：“五人为伍，五伍为两，四两为卒，五卒为旅，五旅为师，五师为军。”此师之制也。凡出军之法，乡为正，遂为副，则遂之出军与乡同。故郑注《小司徒》云“乡之田制与遂同”，则知遂之军法与乡同。其公邑出军，亦与乡同，故郑注《匠人》云：“采地制井田，异於乡、遂及公邑。”则知公邑地制与乡遂同，明公邑出军，亦与乡同。其公卿大夫采地，既为井田，殊於乡遂，则出军亦异於乡、遂也。故郑注《小司徒》：“井十为通，士一人，徒二人。通十为成，革车一乘，士十人，徒二十人。十成为终，革车十乘，士一百人，徒二百人。十终为同，革车百乘，士千人，徒二千人。”此谓公卿大夫采地出军之制也。其王畿之外，谓诸侯大国三军，次国二军，小国一军，皆出乡遂，故《费誓》云“三郊三遂”，是诸侯有遂也。其诸侯计地出军，则《司马法》云：“九夫为井，四井为邑，四邑为丘，马一匹，牛三头。四丘为甸，出长毂一乘，甲士三人，步卒七十二人，马四匹，牛十二头。”故成元年作丘甲，杜、服俱引此文以释之。又《论语》云：“道千乘之国。”郑注引《司马法》“成出革车一乘”，但十里、八里不同，於上已释，此皆谓天子诸侯兵赋也。又《异义》云：“天子万乘，诸侯千乘，大夫百乘。”此大判言之，尊卑相十之义，其间委曲，乡遂、公邑分别不同也。故《鲁颂》云“公车千乘”谓大总计地出军也。“公徒三万”，谓乡遂兵数也。是国界计地与乡遂数不同。诸侯城方十里，出赋之时虽革车一乘，甲士三人，步卒七十二人，其临敌对战之时，则同乡法“五人为伍、五伍为两”之属也。故《左传》云：邲之战，楚广有一卒，卒偏之两。又云：两之一卒適吴。是两军对阵同乡法也。《牧誓》云：“武王戎车三百两。”孔注云：“一车，步卒七十二人。”则出军法也。经云“千夫长，百夫长”，谓对敌时也。据《司马法》之文，诸侯车甲牛马，皆计地令民自出。若乡遂之众七十五人，则遣出革车一乘，甲士三人，马四匹，牛十二头。恐非力之所能，皆是国家所给，故《周礼 巾车职》：“毁折，入赍于职币。”又《周礼 马质》云：“凡受马於有司者，书其齿毛，与其贾。马死则旬之内更。”又《司兵职》云：“及授兵，从司马之法以颁之。及其受兵输，亦如之。”是国家所给也。云“高一丈长三丈为雉”者，《异义》古《春秋左氏》说云“百雉为长三百丈，方五百步”者，六尺为步，五六三十，故三百丈为五百步。云“子男之城方五百里”者，《周礼 典命》云：“子男五命，其国家、宫室以五为节。”国家谓“城方”也。是子男城方五里也。云“百雉者，此谓大都，三国之一”者，言子男五里，积千五百步。《左传》云：“大都参分国之一。”子、男大都三分国城而居其一，是大都五百步为百雉也。但国城之制，凡有二义，郑之此注，子、男五里，则侯、伯七里，公九里，天子十二里。案郑注《驳异义》又云：“天子城九里，公城七里，侯、伯之城五里，子、男之城三里。此云‘百雉’者，谓侯、伯之大都。”杜预同焉。与郑此注异也。经云“家富不过百乘”者，诸侯之卿采地也。故《左传》云“唯卿备百邑”，地方百里也。直云唯卿百邑，未知天子、诸侯、公、卿、大夫采地大小。案郑注《小司徒》云：“百里之国，凡四都。五十里之国，凡四县。二十五里之国，凡四甸。”又云：“采地食者皆四之一。”说者据此以为公食百里，卿食五十里，大夫食二十五里。其诸侯之卿、大夫，传云“卿备百邑”，《论语》云“百乘之家”。此据诸侯臣之采地，则公之孤、侯伯之卿与天子三公同，俱方百里；公之卿与侯伯之大夫，俱方五十里；公之大夫与侯伯之下大夫，俱方二十五里。其子、男之地，唯方二百里以下，其卿之采地不得复方百里。案《易 讼卦》注云：“小国之下大夫，采地方一成。”其定税三百家，唯有此文。其子、男中都、大都，无以言之。案郑注《论语》云：“伯氏骈邑三百家。”云齐下大夫之制，似公侯伯下大夫唯三百家者。但春秋之时，齐之强臣尢多，故伯氏唯食三百家之邑，不与《礼》同也。此皆皇氏之说。熊氏以为卿备百邑者，《郑志》以为邑方二里，与百乘别。又以诸侯臣赐地无常，得地者卿百乘，下大夫同十里之成。
　　子云：“夫礼者，所以章疑别微，以为民坊者也。故贵贱有等，衣服有别，朝廷有位，则民有所让。”位，朝位也。
　　○别，彼列反，下同。朝，直遥反，下皆同。子云：“天无二日，土无二王，家无二主，尊无二上，示民有君臣之别也。《春秋》不称楚、越之王丧。礼：君不称天，大夫不称君，恐民之惑也。楚、越之君，僣号称王，不称其丧，谓不书“葬”也。《春秋传》曰：“吴、楚之君不书‘葬’，辟其僣号也。”臣者天君，称天子为天王，称诸侯不言天公，辟王也。大夫有臣者称之曰主，不言君，辟诸侯也。此者皆为使民疑惑，不知孰者尊也。《周礼》曰：“主友之雠，视从父昆弟。”
　　○僣，子念反，下同。辟音避，下同。皆为，于伪反。《诗》云：‘相彼盍旦，尚犹患之。’”“盍旦”，夜鸣求旦之鸟也，求不可得也，人犹恶其欲反昼夜而乱晦明，况於臣之僣君，求不可得之类，乱上下惑众也。
　　○相，息亮反。盍音褐。徐苦盍反，注同。子云：“君不与同姓同车，与异姓同车不同服，示民不嫌也。以此坊民，民犹得同姓以弑其君。”同姓者，谓先王、先公，子孙有继及之道者也，其非此则无嫌也。仆、右恒朝服，君则各以时事，唯在军同服于。
　　○杀音试，本又作弑。 
　　[疏]“子云”至“患之”。
　　○正义曰：此一节明章疑别嫌，恐尊卑相僣，使人疑惑之事。
　　○“章疑”者，疑谓是非不决，当用礼以章明之。
　　○“别微”者，微，谓幽隐不著，当用礼以分别之。
　　○“《春秋》不称楚、越之王丧”者，言《春秋》之义，但书其“卒”，不称其楚、越王丧葬之事，谓书“卒”不书“葬”也。若书葬则当称葬楚、越某王，辟王之名，故不书“葬”。案：《春秋》越子卒，经、传全无其事，但记者据越称王之后追而言之，非当时之事也。
　　○“礼：君不称天”者，谓诸侯之君，臣子不得称之曰“天公”，辟天子。“大夫不称君”，谓诸侯之大夫，家臣不得称之为君，辟诸侯也。
　　○“恐民之惑也”者，所以不称者，恐民之疑惑也。
　　○“《诗》云：相彼盍旦，尚犹患之”者，鹖旦，是求旦之鸟，夜中而鸣以求早旦，不可得也。言人视彼求旦之鸟，欲反夜作昼，是鸟无识也，求不可得之物。人犹尚恶之，况人上僣於君，求不可得之物，以下乱上，人恶之可知也。
　　○注“春秋”至“昆弟”。
　　○正义曰：所引《春秋传》者，案宣公十八年楚子旅卒，《公羊传》曰：“吴、楚之君不书‘葬’，辟其号也。”若书“葬”，当书葬楚庄王，辟其王之号，故不书“葬”。云“臣者天君”者，言臣尊君如天，故云“臣者天君”。云“称天子为天王”者，则《春秋》称“天王使南季来聘之属”是也。云“称之曰主，不言君，辟诸侯也”，则下引《周礼》“主友之雠”，是称主，亦据臣下自称己大夫之君但得言主，不得称君。若官人泛例言之，大夫有采地者，亦得称君，故《丧服》云“为其君布带绳屦”，传言“君，谓有采地者”也；若通而言之，诸侯亦称主，《曲礼》云：“执主器，谓君也。”大夫自相命亦称主也，故《左传》晋士匄，谓荀偃为主云“事吴不敢如事主”是也。称大夫之妻亦得曰“主”者，案《鲁语》云“季孙问於公文伯之母曰：主亦有以语肥也”是也。
　　○注“盍旦”至“众也”。
　　○正义曰：此逸《诗》也，言夜是闇时，此鸟必欲求明，是求而不可得者也。意欲反夜而为旦，犹若臣之奢僣，欲反下而为上也。
　　○注“同姓”至“服尔”。
　　○正义曰：云“其非此则无嫌也”者，谓非此先王、先公，子孙不有相承继之势，则无所嫌疑，得同车也。云“仆、右恒朝服”者，谓仆及车右身衣朝服，故《曲礼》云“乘路马必朝服”是也。其朝服之内，则有虎裘狼裘，故《玉藻》云“君之右虎裘，厥左狼裘”是也。云“唯在军同服尔”者，案《春秋》僖五年《左传》云：“均服振振，取虢之旂。”又《公羊》成二年鞍之战，逢丑父为齐桓公车右也，衣服与顷公相似，是“在军同服”。
　　子云：“君子辞贵不辞贱，辞富不辞贫，则乱益亡。亡，无也。
　　○“子云”，自此以下，本或作“子曰”。故君子与其使食浮於人也，宁使人浮於食。”食，谓禄也。在上曰浮。禄胜己则近贪，己胜禄则近廉。
　　○近，附近之近。子云：“觞酒豆肉，让而受恶，民犹犯齿。衽席之上，让而坐下，民犹犯贵。朝廷之位，让而就贱，民犹犯君。犯，犹僣也。齿，年也。礼：六十以上，笾豆有加。贵，秩异者。
　　○觞音伤。衽，而审反，又而鸩反。上，时掌反。《诗》云：‘民之无良，相怨一方。受爵不让，至于己斯亡。’”良，善也。言无善之人，善遥相怨，贪爵禄，好得无让，以至亡己。
　　○好，呼报反。子云：“君子贵人而贱己，先人而后己，则民作让，故称人之君曰君，自称其君曰寡君。”寡君，犹言少德之君，言之谦。子云：“利禄先死者而后生者，则民不偝；先亡者而后存者，则民可以托。言不偷於死亡，则於生存信。
