<!-- { "loadSidebar": true } -->
　　[疏]“父母”至“起孝”。
　　○正义曰：此一节论父母有过子谏诤之礼。
　　○“不说”者，谓父母有过，子犯颜谏诤，使父母不说也。
　　○“与其得罪於乡党州闾”者，谓子恐父母不说，不敢孰谏，使父母有过，得罪於乡党州闾，谓乡党州闾所共罪也。“宁孰谏”者，犯颜而谏，使父母不说，其罪轻。畏惧不谏，使父母得罪於乡党州闾，其罪重。二者之间，宁可孰谏，不可使父母得罪。孰谏，谓纯孰殷勤而谏，若物之成孰然。
　　父母有婢子若庶子庶孙，甚爱之，虽父母没，没身敬之不衰。婢子，所通贱人之子。子有二妾，父母爱一人焉，子爱一人焉，由衣服饮食，由执事，毋敢视父母所爱，虽父母没不衰。由，自也。子甚宜其妻，父母不说，出。宜犹善也。子不宜其妻，父母曰“是善事我”，子行夫妇之礼焉，没身不衰。 
　　[疏]“父母”至“不衰”。
　　○正义曰：此一节谓父母有婢子、庶子、庶孙，父母所爱，已亦爱之。并明已有妻妾，被父母之所爱，已亦当爱之。
　　○“由衣服饮食，由执事，毋敢视父母所爱”者，由，自也。为自已身所爱妾衣服饮食及执事，毋敢比於父母所爱者，故郑云：“由，自也。”
　　○“子甚宜其妻”者，宜，谓与之相善而宠爱。
　　○“子不宜其妻”者，谓不与之相善，被疏薄。
　　○“父母曰‘是善事我’”者，言此妻汝虽疏薄，是善能事我，子当行夫妇之礼焉。子虽宠爱其妻。
　　○“父母不说，出”者，出，谓出去也。按《大戴礼 本命》云：“妇有七出：不顺父母，去。无子，去。淫，去。妒，去。有恶疾，去。口多言，去。窃盗，去。不顺父母为逆德也，无子为其绝世也，淫为乱其族也，妒为乱其家也，有恶疾为其不可共粢盛也，口多言为其离亲也，窃盗为其反义也。”《大戴礼》又云：“妇有三不去：有所受无所归，不去。曾经三年丧，不去。前贫贱，后富贵，不去。”何休又云：“丧妇长女，不娶，无教戒。世有恶疾，不娶，弃於天。世有刑人，不娶，弃於人。乱家女，不娶，类不正。逆家女，不娶，废人伦也。”按《周易 同人 六二》郑注云“天子诸侯后夫人，无子不出”，则犹有六出也。其天子之后虽失礼，亦不出，故《鼎卦 初六》郑注云：“嫁於天子，虽失礼，无出道，废远而已。若其无子，不废，远之。后尊，如其犯六出，则废之。”
　　父母虽没，将为善，思贻父母令名，必果。将为不善，思贻父母羞辱，必不果。贻，遗也。果，决也。
　　○贻，以之反。遗，以季反。 
　　[疏]“父母”至“不果”。
　　○正义曰：此一节论子事父母，父母虽没，思行善事，必果决为之。若为不善，思遗父母羞辱，必不得果决为之。
　　舅没则姑老，谓传家事於长妇也。
　　○传，丈专反。冢妇所祭祀宾客，每事必请於姑。妇虽受传，犹不敢专行也。介妇请於冢妇。以其代姑之事。介妇，众妇。
　　○介音界，注及下同。舅姑使冢妇，毋怠、虽有勤劳，不敢解倦。
　　○勌，本又作倦，其卷反。不友、无礼於介妇。众妇无礼，冢妇不友之也。善兄弟为友，姊姒犹兄弟也。舅姑若使介妇，毋敢敌耦於冢妇，虽有勤劳，不敢掉磬。
　　○掉磬，徒吊反。《隐义》云：“齐人以相绞讦为掉磬。”崔云：“北海人谓相激事为掉磬也。”不敢并行，不敢并命，不敢并坐。下冢妇也。命，为使令。
　　○下，户嫁反。令，力呈反。凡妇不命適私室不敢退。妇侍舅姑者也。妇将有事，大小必请於舅姑。不敢专行。子妇无私货，无私畜，无私器，不敢私假，不敢私与。家事统於尊也。
　　○畜，许六反，又许又反，又敕六反。妇或赐之饮食、衣服、布帛、佩帨、茝兰，则受而献诸舅姑。舅姑受之则喜，如新受赐。或赐之，谓私亲兄弟。
　　○茝兰，本又作芷，昌改反，韦昭注《汉书》云“香草也”。昌以反。又《说文》云：“虈也。”虈，火乔反。齐人谓之茝，昌在反。若反赐之，则辞；不得命，如更受赐，藏以待乏。待舅姑之乏也。不得命者，不见许也。妇若有私亲兄弟，将与之，则必复请其故赐，而后与之。 
　　[疏]“父母”至“与之”。正义曰：此一节论妇事舅姑之礼，并明冢妇介妇相於之节，又明妇有私亲赐之美物当献於舅姑也。
　　○注“谓传”至“妇也”。
　　○正义曰：若舅姑未没，年七十以上，传家事於长子，其妇亦从夫知家事也。若舅没姑未老，则其妇不得专知家事也，故经云“姑老”。若其不老，则不得知也。
　　○注“众妇”至“弟也”。
　　○正义曰：“众妇无礼，冢妇不友之也”者，以其无礼，故冢妇疏薄之。此无礼，谓非七出之罪者；若其七出，自当弃之。若冢妇无礼，罪非七出，众妇当友之，以適妇尊故也。
　　○注“虽有”至“掉磬”。
　　○正义曰：庾氏云：“齐人谓之差讦。”崔氏云：“北海人谓相激之事为掉磬。”《隐义》云：“齐人谓相绞讦为掉磬。”
　　○注“命，为使令”。
　　○正义曰：谓介妇不敢与冢妇并有教令之命，下冢妇也。
　　○注“或赐”至“兄弟”。
　　○正义曰：以下文云“妇若有私亲兄弟，将赐之”，此云“或赐之”，献诸舅姑，故知私亲兄弟赐也。虽藏之以待舅姑之乏，若舅姑不乏，私亲兄弟既贫，将欲以物与之，不敢别请其财，则必於舅姑处复请其故赐所藏之物。舅姑既许，然后取而与之。
　　適子、庶子，祇事宗子、宗妇。祇，敬也。宗，大宗。
　　○复，扶又反。適，丁历反。
　　○虽贵富，不敢以贵富入宗子之家，虽众车徒，舍于外，以寡约入。入，谓入宗子家。子弟犹归器，衣服、裘衾、车马，则必献其上，而后敢服用其次也。犹，若也。子弟若有功德，以物见馈赐，当以善者与宗子也。若非所献，则不敢以入於宗子之门，谓非宗子之爵所当服也。不敢以贵富加於父兄宗族。加犹高也。若富，则具二牲，献其贤者於宗子，贤犹善也。夫妇皆齐而宗敬焉，当助祭於宗子之家。
　　○齐，侧皆反。终事而后敢私祭。祭其祖祢。 
　　[疏]“適子”至“私祭”。
　　○正义曰：此一节论族人敬事宗子之礼。
　　○“適子、庶子，祇事宗子、宗妇”者，適子谓父及祖之適子，是小宗也。庶子谓適子之弟。宗子谓大宗子。宗妇谓大宗子之妇。言小宗及庶子等敬事大宗子及宗妇也。
　　○“子弟犹归器，衣服、裘衾、车马”者，犹，若也。归谓归遗也。子弟若有功德，被尊上归遗衣服裘衾车马，则必献其善者於宗子。
　　○“若富，则具二牲，献其贤者於宗子”者，贤犹善也。善者献宗子使祭之，不善者私用自祭也。
　　○“夫妇皆齐而宗敬焉”者，大宗子将祭之时，小宗夫妇皆齐戒以助祭於大宗，以加敬焉，谓敬事大宗之祭。
　　○“终事而后敢私祭”者，谓大宗终竟祭事，而后敢以私祭祖祢也。此文虽主事大宗子，其大宗之外，事小宗子者亦然。
　　饭：目诸饭也。黍、稷、稻、粱、白黍、黄粱，稰、穛。孰穫曰稰。生穫曰穛。黍，黄黍也。
　　○稰，思吕反。穛，侧角反。膳：目诸膳也。膷、臐、膮、醢、牛炙，醢、牛胾、醢、牛脍、羊炙、羊胾、醢、豕炙，醢、豕胾、芥酱、鱼脍，雉、兔、鹑、迟。此上大夫之礼，庶羞二十豆也。以《公食大夫礼》馔校之，则膮、牛炙间不得有“醢”。“醢”，衍字也。又以“迟”为“鴽”也。
　　○膷音香，牛臛也。臐，许云反，羊臛也。膮，许臛也，《字林》云“豕羹也”，火攸反。炙，章夜反，下同。胾，侧吏反。脍，古外反。芥，徐姬迈反。鹑，顺伦反。迟音晏。食音嗣，“酏食”、“糁食”并同。鴽音如，下文同。
　　○饮：目诸饮也。重醴，稻醴清、糟，黍醴清、糟，粱醴清、糟，重，陪也。糟，醇也。清，泲也。致饮有醇者，有泲者，陪设之也。
　　○重，直龙反，注同。糟，子曹反，徐但到反。醇，常伦反。泲，子礼反。或以酏为醴，酿粥为醴。黍酏，酏，粥。浆，酢泲。
　　○酢，七故反。，才载反。水，清新。醷，梅浆。
　　○醷，本又作臆，於纪反，徐於力反。滥。以诸和水也。以《周礼》六饮校之，则滥，凉也。纪、莒之间，名诸为滥。
　　○滥，力暂反。以诸乾桃乾梅皆曰诸。酒：目诸酒也。清、白。白，事酒，昔酒也。
　　○羞：目诸羞也。糗饵、粉酏。糗，捣熬穀也，以为粉饵与餈，此记似脱。《周礼》：“羞笾之实，糗饵粉餈”，“羞豆之实，酏食糁食。”此“酏”当为“餰”，以稻米与狼臅膏为餰是也。
　　○糗，起九反，又昌绍反。饵音二，下同。酏读曰{衍食}，又作餰，之然反，又之善反。捣，本又作捣，丁老反，下同。餈，本又作粢，自私反，下同。糁，西感反。臅，昌录反，徐又音烛。
　　○食：目人君燕食所用也。
　　○食音嗣，饭也，下“蓏食”、“麦食”、“食齐”皆同，徐如字。蜗醢而蓏食、雉羹，麦食、脯羹、鸡羹，析稌、犬羹、兔羹，和糁不蓼。蓏，彫胡也。稌，稻也。凡羹齐宜五味之和，米屑之糁，蓼则不矣。此脯，所谓析乾牛羊肉也。
　　○蜗，力戈反。蓏音孤，字又作菰，同。雉羹，绝句。麦食脯羹鸡羹，绝句。折，之列反。稌音杜，徐他古反。和糁，上胡卧反，下三敢反，注同。蓼音了。齐，才细反，下文同。析，星历反，下同。濡豚包苦实蓼，濡鸡醢酱实蓼，濡鱼卵酱实蓼，濡鳖醢酱实蓼。凡濡，谓亨之以汁和也。苦，苦荼也，以包豚，杀其气。卵读为鲲。鲲，鱼子，或作也。
　　○濡音而，下同。苞，伯交反。醢音海，一本作醯，呼兮反，次下句同。卵，依注音鲲，古门反。亨，普彭反，煮也。荼音徒。音关，本又作扪，音门。腶脩，蚳醢；腶脩，捶脯施姜桂也。蚳，蚍蜉子也。
　　○腶，丁乱反。蚳，直其反，蚁子也。捶，徐之反。蜱，本又作蚍，音毗。蜉，本又作<虫不>，音浮。脯羹，兔醢；麋肤，鱼醢；鱼脍，芥酱；麋腥，醢，酱；桃诸，梅诸，卵盐。自蜗醢至此二十六物似皆人君燕所食也。其馔则乱。肤，切肉也。肤或为胖。卵盐，大盐也。
　　○卵，力管反。胖音判。
　　○凡食齐视春时，饭宜温也。羹齐视夏时，羹宜热也。
　　○夏，户嫁反，下放此。酱齐视秋时，酱宜凉也。饮齐视冬时。饮宜寒也。
　　○凡和，春多酸，夏多苦，秋多辛，冬多咸，调以滑甘。多其时味以养气也。
　　○牛宜稌，羊宜黍，豕宜稷，犬宜粱，雁宜麦，鱼宜蓏。言其气味相成。
