<!-- { "loadSidebar": true } -->
　　○正义曰：“日以周郊天之月而至”者，谓日体以周郊天建子之月而南至。云“阳气新用事，顺之而用辛日”者，以冬至一阳生，故云“新用事”、“而用辛日”。云“此说非也”者，谓日以周礼郊天之月而日至，阳气新用事，此等之说非也，谓董仲舒、刘向而为此说。所以非者，按《周礼》冬至祭天圆丘，不论郊也；又此下云“戴冕璪十有二旒”，《周礼》祀昊天上帝则大裘而冕，是服不同；《周礼》玉路以祀天，此下云“乘素车”，是车不同也；《祭法》云“燔柴於泰坛，用骍犊”，《周礼》苍璧礼天，牲从玉色，是牲不同也；《尔雅》曰“非人为之丘”，泰坛则人功所作，是圆丘与泰坛别也。以是知郊与圆丘所祭非一，故云此说非也。云“郊天之月而日至，鲁礼也”者，言此经始郊日以至，是鲁国之礼。必知鲁礼者，以《明堂》云：“鲁君孟春乘大路，载弧韣旂，十有二旒。日月之章，祀帝于郊。”又《杂记》云：“正月日至，可以有事於上帝。”故知冬至郊天，鲁礼也。云“三王之郊一用夏正”者，证明天子之郊必用夏正。鲁既降下天子，不敢郊天与周同月，故用建子之月而郊天，欲示在天子之先而有事也。但鲁之郊祭，师说不同。崔氏、皇氏用王肃之说，以鲁冬至郊天，至建寅之月又郊以祈穀，故《左传》云“启蛰而郊”，又云“郊祀后稷，以祈农事”，是二郊也。若依郑康成之说，则异於此也。鲁唯一郊，不与天子郊天同月，转卜三正。故《穀梁传》云：“鲁以十二月下辛卜正月上辛。若不从，则以正月下辛卜二月上辛。若不从，则以二月下辛卜三月上辛。若不从则止。”故《圣证论》马昭引《穀梁传》以答王肃之难，是鲁一郊则止。或用建子之月郊，则此云日以至，及宣三年正月郊牛之口伤是也；或用建寅之月，则《春秋左传》云“郊祀后稷，以祈农事”是也。但《春秋》，鲁礼也，无建丑之月耳。若杜预不信《礼记》，不取《公羊》、《穀梁》，鲁唯有建寅郊天，及龙见而雩。云“周衰礼废，儒者见周礼尽在鲁”者，欲见经文实是鲁郊而为“周”字，故云“因推鲁礼以言周事”，误作周也。从上说郊是周礼，自此以下是鲁礼。为此周礼杂乱也。按《圣证论》王肃难郑云：“《郊特牲》曰‘郊之祭，迎长日之至’，下云‘周之始郊日以至’，玄以为迎长日谓夏正也。郊天日以至，玄以为冬至之日。说其长日至於上而妄为之说，又徙其始郊日以至於下，非其义也。玄又云‘周衰礼废，儒者见周礼尽在鲁，因推鲁礼以言周事’，若儒者愚人也，则不能记斯礼也；苟其不愚，不得乱於周、鲁也。郑玄以《祭法》禘黄帝及喾为配圆丘之祀，《祭法》说禘无圆丘之名，《周官》圆丘不名为禘，是禘非圆丘之祭也。玄既以《祭法》禘喾为圆丘，又《大传》‘王者禘其祖之所自出’，而玄又施之於郊祭后稷，是乱礼之名实也。按《尔雅》云：‘禘，大祭也。’‘绎，又祭也。’皆祭宗庙之名。则禘是五年大祭先祖，非圆丘及郊也。周立后稷庙，而喾无庙，故知周人尊喾不若后稷之庙重。而玄说圆丘祭天祀大者，仲尼当称昔者周公禘祀喾圆丘以配天。今亡此言，知禘配圆丘非也。又《诗 思文》后稷配天之颂，无帝喾配圆丘之文。知郊则圆丘，圆丘则郊。所在言之则谓之郊，所祭言之则谓之圆丘。於郊筑泰坛象圆丘之形。以丘言之，本诸天地之性，故《祭法》云：‘燔柴於泰坛，则圆丘也。’《郊特牲》云：‘周之始郊日以至。’《周礼》云：‘冬至祭天於圆丘。’知圆丘与郊是一也。言始郊者，冬至阳气初动，天之始也。对启蛰及将郊祀，故言始。《孔子家语》云：‘定公问孔子郊祀之事，孔子对之。’与此《郊特牲》文同，皆以为天子郊祀之事。如《圣证论》之言，王肃所据经传分明，郑必别为其说者，按《圣证论》马昭申郑云：“《易纬》云‘三王之郊，一用夏正’，则周天子不用日至郊也。夏正月阳气始升，日者阳气之主，日长而阳气盛，故祭其始升而迎其盛，《月令》‘天子正月迎春’是也。若冬至祭天，阴气始盛，祭阴迎阳，岂为理乎？《周礼》云‘冬日至，祭天於地上之圆丘’，不言郊，则非祭郊也。言凡地上之丘皆可祭焉，无常处，故不言郊。周官之制，祭天圆丘，其礼，王服大裘而冕，乘玉路，建大常。《明堂位》云：鲁君以孟春祀帝于郊，服衮服，乘素车，龙旂。衣服车旂皆自不同，何得以诸侯之郊说天子圆丘？言始郊者，鲁以转卜三正，以建子之月为始，故称始也。又《礼记》云：‘鲁君臣未尝相弑，礼俗未尝相变，而弑三君；季氏舞八佾，旅於泰山；妇人髽而相吊。’儒者此记岂非乱乎？据此诸文，故以郊、丘为别，冬至之郊特为鲁礼。”按《圣证论》王肃与马昭之徒，或云祭天用冬至之日，或云用冬至之月。据《周礼》似用冬至之日，据《礼记》郊日用辛，则冬至不恒在辛，似用冬至之月。按张融谨按：郊与圆丘是一。又引《韩诗》说三王各正其郊，与王肃同。又鲁以转卜三正，王与郑玄同。《周礼》圆丘服大裘，此及《家语》服衮冕，《家语》又云：“临燔柴，脱衮冕，著大裘，象天。”临燔柴，辍祭，脱衮，著大裘，象天，恭敬之义。既自不通，是张融以《家语》及此经郊祭并为鲁礼，与郑玄同。融又为圆丘是祭皇天，孟春祈穀於上帝，及龙见而雩。此五帝之等，并是皇天之佐，其实天也。融又云祀大神，率执事而卜日。圆丘既卜日，则不得正用冬至之日。此是张融之说。郑此注云：“以建子之月郊天，用辛日者，当斋戒自新。”如郑此言，是亦不用冬至日也。但郊、丘大事，王、郑不同，故略陈二家所据而言之也。按《圣证论》及《异义》，皆同《穀梁》之义，鲁转卜三正之内，一郊则止。而崔氏、皇氏以为鲁冬至郊天，夏至又郊，凡二郊，非郑义也。
　　卜郊，受命于祖庙，作龟于祢宫，尊祖亲考之义也。受命，谓告之，退而卜。 
　　[疏]“卜郊”至“义也”。
　　○正义曰：郊事既尊，不敢专辄，故先告祖，后乃卜，亦如受命也。故《礼器》云：“鲁人将有事於上帝，必先有事於頖宫。”是也。
　　○“作龟于祢宫”者，作，灼也。祢宫，祢庙也。先告祖受命，又至祢庙卜之也。
　　○“尊祖亲考之义也”者，考亦祢也。尊祖故受之命，命宜由尊者出。亲祢故作龟，作龟，是事事宜就亲近者也。
　　卜之日，王立于泽，亲听誓命，受教谏之义也。泽，泽宫也，所以择贤之宫也。既卜必到泽宫，择可与祭祀者，因誓敕之以礼也。《礼器》曰：“举贤而置之，聚众而誓之。”是也。
　　○可与，如字，一音预。 
　　[疏]“卜之”至“义也”。
　　○正义曰：泽，泽宫也。王在於泽宫中，於其宫以射择士，故因呼为泽宫也。王卜已吉，又至泽宫射，以择贤者为助祭之人，故云“王立於泽”也，《礼器》云“举贤而置之”是也。然王者猎在囿，而主皮射亦在泽，故郑注《乡射记》引《尚书传》：“主皮射，陈於泽，然后卿大夫相与射也。”又云：“向之取也於囿中，勇力之取也。今之取也於泽宫，揖让之取也。”泽，习礼之处。
　　○“亲听誓命”者，因以泽宫中，又使有司誓敕旧章斋戒之礼，王又亲听受命之，故《礼器》云“聚众而誓之”是也。
　　○“受教谏之义也”者，释前义也。告祖作祢，是受教义也。又立泽听誓，是受谏义也。
　　献命库门之内，戒百官也。大庙之命，戒百姓也。王自泽宫而还，以誓命重相申敕也。库门，在雉门之外，入库门则至庙门外矣。大庙者，祖庙也。百官，公卿以下也。百姓，王之亲也。入庙，戒亲亲也，王自此还齐路寝之室。库或为厩。
　　○还音旋，下同。重，直用反。厩，九又反。祭之日，王皮弁以听祭报，示民严上也。报，犹白也，夙兴朝服以待白祭事者，乃后服祭服而行事也。《周礼》“祭之日，小宗伯逆粢省镬，告时于王，告备于王”也。
　　○镬，户郭反。 
　　[疏]“献命”至“上也”。
　　○正义曰：王自泽宫而还，至欲致齐之时，有司献王，所以命百官之事，王乃于库门之内戒百官，大庙之内戒百姓。百官疏，故在公朝重戒之。百姓，王之亲属，故在大庙而重戒之。
　　○注“百姓”至“之室”。
　　○正义曰：以上有百官之文，故以百姓为王之亲也。王亲谓之百姓也者，皇氏云：“姓者，生也，并是王之先祖所生。”云“王自此还齐路寝之室”者，卜法必在祭前十日，《祭义》云：“散斋七日，致斋三日。”又云“七日戒，三日斋。”
　　○郑既云“王自此还斋路寝之室”，则此经戒百官百姓，则祭前三日，欲致斋之时，以誓命重相申敕也。
　　○“祭之日，王皮弁以听祭报”者，报，白也。郊日之朝，天子早起，服弁服以听之，小宗伯告日时早晚，及此事之备具也。未郊，故未服大裘，而衣当且服日视朝之服也。
　　○“示民严上也”者，结早朝著皮弁朝服以听祭报之义，示教人尊，严其君上之义也。
　　○注“周礼”至“王也”。
　　○正义曰：引之者，证小宗伯既有告事，王皮弁听之是也。
　　丧者不哭，不敢凶服，汜埽反道，乡为田烛。谓郊道之民为之也。反道，划令新土在上也。田烛，田首为烛也。
　　○汜，芳剑反，本亦作泛。埽，素报反。刬，初产反，徐又初展反。令，力呈反。弗命而民听上。化王严上。 
　　[疏]“丧者”至“听上”。
　　○正义曰：郊祭之旦，人之丧者不哭，又不敢凶服而出，以干王之吉祭也。
　　○“汜埽反道”者，汜埽，广埽也；反道，刬路之土反之，令新土在上也。郊道之民，家家各当界广埽新道也。
　　○郑氏曰：乡者田烛者，乡，谓郊内六乡也。六乡之民，各於田首设烛照路，恐王祭郊之早。
　　○“弗命而民听上”者，合结“丧者不哭”以下至此，并非王命，而民化王严上故也。然《周礼 蜡氏》云：“凡国之大祭祀，令州里除不蠲，禁刑者、任人及凶服者以及郊野。”而此云“不命者”者，《蜡氏》所云有司常事，至郊祭之时，王不特命，故云“不命”。且作记之人，盛美民之听上之义，未必实然也。《蜡氏》云“除不蠲及刑者任人”等，此不言者，文不备也。
　　祭之日，王被衮以象天。谓有日月星辰之象，此鲁礼也。《周礼》王祀昊天上帝，则服大裘而冕，祀五帝亦如之。鲁侯之服，自衮冕而下也。
　　○被，皮义反。卷，本又作衮，同古本反，注“卷冕”同。冕，亡展反，《字林》亡辨反。戴冕璪十有二旒，则天数也。天之大数不过十二。
