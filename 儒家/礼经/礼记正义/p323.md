<!-- { "loadSidebar": true } -->
　　○“所以治礼，敬为大”者，礼以敬为主，故欲治礼者，则先须敬，故敬为其大也。
　　○“敬之至矣，大昏为大”者，敬有大小，若敬至极之中，大昏为大。大昏，谓天子、诸侯之昏也。
　　○“大昏”至“矣者”，美大昏是敬中至极也。
　　○“大昏既至，冕而亲迎，亲之也”者，上亲，犹自也；下亲，亲爱也。言大昏既是至敬，故国君虽尊，而服其冕服，以自迎也。所以自迎者，欲亲此妇也，故云“亲之”也。
　　○“亲之也者，亲之也”，谓所以亲此妇人，亦亲己也，是故君子兴敬为亲者，言君子冕而亲迎，兴起敬心，为欲相亲也。
　　○“舍敬是遗亲也”者，若不冕而亲迎，则是舍夫敬心，是遗弃相亲之道也。
　　○“弗爱不亲”者，若夫不爱重，不自亲迎，则夫妇之情不相亲爱矣。
　　○“弗敬不正”者，若夫不冕服亲迎，是不敬於妇，则室家之道不正矣。“爱与敬，其政之本与”者，爱谓亲爱，则仁也；敬谓尊敬，则义也。是仁义为政教之本也。
　　○“冕而亲迎，不已重乎”者，冕则祭服也，天子则衮冕，诸侯以下各用助祭之服，故《士昏礼》主人爵弁服是也。已，犹大也。君身著祭服而亲迎，不亦大重乎！
　　○注“怪亲迎乃服祭服”。
　　○正义曰：昏礼迎妇，二《传》不同。《春秋公羊》说自天子至庶人皆亲迎；《左氏》说天子至尊无敌，故无亲迎之礼，诸侯有故，若疾病，则使上卿逆，上公临之。许氏谨案：“高祖时，皇太子纳妃，叔孙通制礼，以为天子无亲迎，从《左氏》义。”玄驳之云：“大姒之家在渭之涘，文王亲迎於渭，即天子亲迎明文也。”引《礼记》：“‘冕而亲迎’，‘继先圣之后，以为天地、宗庙、社稷之主’，非天子则谁乎？”如郑此言，从《公羊》义也。又《诗说》云：“文王亲迎於渭，纣尚南面，文王犹为西伯耳。”以《左氏》义为长，郑駮未定。
　　○注云“先圣，周公也”。
　　○正义曰：以哀公所问，当问己诸侯，唯鲁出周公，故解先圣为周公。又鲁得郊天，故云“天地、宗庙、社稷之主”。若《异义》駮所云，则以先圣及天地据天子，以事含两义，故彼此各举一边。
　　○“公曰”至“本与”。
　　○“固，不固”者，上固是彼固，下固，故也。言寡人由鄙固，之故所以得闻此言，由其固陋，殷重问之，故得闻此言。皇氏用王肃之义，二固皆为固陋，上固言已之固陋，下固言若不鄙固则不问，不问，焉得闻此言哉！
　　○“寡人欲问，不得其辞，请少进”者，寡人更欲问所疑之事，不能得其所问之辞。请孔子少进，言使简约易了。
　　○“内以治宗庙之礼，足以配天地之神明”者，谓君祼献、后夫人亚献之属，是治宗庙之礼也。天地，谓日月也，夫配日，妇配月，注引《礼器》文是也。
　　○“出以治直言之礼，足以立上下之敬”者，直，正也。若夫妇出在於外，治理政直、言教之礼，足以立君臣上下之恭敬也，则注引《昏义》文是也。“物耻足以振之”者，物，事也；振，救也。谓臣之职事有可耻愧者，其礼足以救之。
　　○“国耻足以兴之”者，谓君於治国有可耻愧，其礼足以兴起之也。
　　○“为政先礼，礼其政之本与”者，言欲为国家之政，先行於礼。礼，谓夫妇之道内则治宗庙、配天地，外则施政教、立上下，故为政教之本与！
　　○“孔子”至“顺矣”。
　　○上经孔子答哀公以问政之事，遂更广言三代明王为政之道，敬其妻、子及敬其身，乃可施政教於天下，言“敬其妻、子也，有道”者，谓三代敬其妻、子，必有道理，故言“有道”也。
　　○“妻也者，亲之主也”，言妻所以供粢盛祭祀，与亲为主，故云“亲之主”也。
　　○“三者，百姓之象也”者，谓身也、子也、妃也。若爱百姓，先须敬身及子及妃，乃能及百姓，故云“百姓之象也”。
　　○“身以及身，子以及子，妃以及妃”者，此言百姓之象，能爱己身，则以及百姓之身。能爱己子，则以及百姓之子。能爱己妃，则以及百姓之妃。是身与妻、子，还是百姓身与妻、子，故云“百姓之象”也。前泛言，故云妻，此论人君治国政，故云妃。
　　○“君行此三者，则忾乎天下矣，大王之道也”者，言人君行此三事，从近而能广至於天下矣，唯大王能然，故云“大王之道也”。
　　○“如此国家顺矣”者，既能爱百姓之身及妻、子如似已身及己之妻、子也，则天下怀德，无不顺从，故云“国家顺矣”。
　　○注“忾犹”至“兴焉”。
　　○正义曰：忾，音近憩，憩为息，息是至之义，故云“忾，犹至也”。云大王居豳，为狄所伐者，《毛诗传》文。案《诗》称：“大王居豳，狄人侵之，事之以皮币，不得免焉。事之以犬马，不得免焉。事之以珠玉，不得免焉。乃属其耆老而告之曰：‘狄人之所欲，吾土地。吾闻之，土地所以养人，君子不以其所养人而害人。’遂去之，邑於岐山之下。”《毛传》所引者，皆《孟子》文。又《庄子》及《吕氏春秋》称大王亶父曰：“与人之兄居而杀其弟，与人之父居而杀其子，吾不忍也。且吾闻之，不以其所养害所养。於是乃策杖而去。民相随而从之，遂成国於岐山之下。”又《书传略说》云：“事之以菽、粟、货财，狄人攻而不止，遂策杖而去。国人束脩奔走而从者三千乘，止而民成三千户之邑也。”此注“君子不以其所养害所养”，取《庄子》、《吕氏春秋》文也。 
　　公曰：“敢问何谓敬身？”孔子对曰：“君子过言则民作辞，过动则民作则。君子言不过辞，动不过则，百姓不命而敬恭。如是则能敬其身。能敬其身，则能成其亲矣。”则，法也。民者，化君者也，君之言虽过，民犹称其辞。君之行虽过，民犹以为法。 
　　[疏]“公曰”至“亲矣”。
　　○正义曰：以前经对哀公为政，在於敬身。故此经公问敬身之事，孔子对以敬身之理。
　　○“君子过言，则民作辞”者，以君为民表，下之所从。假令过误出言，民犹法之称，作其辞。
　　○“过动则民作则”者，君子假令过误举动，而民作其法则，所以君子出言不得过误其辞，举动不得过误法则。
　　公曰：“敢问何谓成亲？”孔子对曰：“君子也者，人之成名也。百姓归之名，谓之君子之子，是使其亲为君子也。是为成其亲之名也己。”孔子遂言曰：“古之为政，爱人为大。不能爱人，不能有其身。不能有其身，不能安土。不能安土，不能乐天。不能乐天，不能成其身。”有，犹保也，不能保身者，言人将害之也。不能安土，动移失业也。不能乐天，不知己过而怨天也。
　　○乐天，音洛，下及注同。怨，於元反，又於原反。 
　　[疏]“公曰”至“其身”。
　　○正义曰：前经对哀公敬身则能成亲，故此经明公更问敬身之事何以成亲？夫子答以成亲之义，遂广明成身之理。“君子也者，人之成名也”者，言凡谓之君子者，人之成就美名。王肃云：“君上位，子下民。”
　　○“百姓归之名，谓之君子之子”者，言己若能敬身，则百姓归己善名，谓己为君子所生之子，是己之脩身，使其亲有君子之名，是脩身成其亲也。
　　○“不能有其身，不能安土”者，既不能泛爱於人，人则害之，故不能保有其身避其祸害，流移失业，是不能安土。
　　○“不能乐天”者，身既失业，不知己过所招，乃更怨天，是不能爱乐於天也。
　　○“不能成其身”者，既不能乐天，不自知其罪，将谓天之滥罚罪恶之事，无所不为，是不能成其身。
　　公曰：“敢问何谓成身？”孔子对曰：“不过乎物。”物，犹事也。 
　　[疏]“公曰”至“乎物”。
　　○正义曰：以前经对哀公以成身，故此经明公问成身，夫子答以成身之事。
　　○“不过乎物”者，过，谓过误；物，事也。言成身之道，不过误其事，但万事得中，不有过误，则诸行并善，是所以成身也。
　　公曰：“敢问君子何贵乎天道也？”孔子对曰：“贵其不已，如日月东西相从而不已也，是天道也。不闭其久，是天道也。无为而物成，是天道也。已成而明，是天道也。”已，犹止也。是天道也者，言人君法之，当如是也。日月相从，君臣相朝会也。不闭其久，通其政教，不可以倦。无为而成，使民不可以烦也。已成而明，照察有功。
　　○朝，宣遥反。炤音照，本亦作照。 
　　[疏]“公曰”至“道也”。
　　○正义曰：以前经孔子对以成身之事，公更无疑，更改问君子何贵乎天道。孔子又答以贵天道之事。
　　○“如日月东西相从而不已也，是天道也”者，言天体无形，运行不息，如似日月东西相从而不休已，是天道也。人君设法，当则上天之道，君臣朝会往来不已也。
　　○“不闭其久，是天道也”者，言天开生万物，不使闭塞，其能久长，是天道也。谓人君施政，当则天道，施为政教，开通万物，而能长久不懈倦也，故云“是天道也”。
　　○“无为而物成，是天道也”者，言春生夏长，无见天之所为，而万物得成，是天道。谓人君当则天道，以德潜化，无所营为而天下治理，故云“是天道也”。
　　○“已成而明，是天道也”者，言天之生物已能成就而功之明著，是天道。人君当则天道，化民治理，而功成大平。故云“是天道也”。
　　公曰：“寡人憃愚，冥烦，子志之心也。”志，读为识，识，知也。冥烦者，言不能明理此事。子之心所知也，欲其要言，使易行。
　　○憃，如容反，徐昌容反，又汤邦反，一音丁绛反。《字林》：“丑凶反，又丑绛反，愚也。”冥，莫亭反，徐亡定反。志，依注音识，徐音试。易，以豉反。孔子蹴然辟席而对曰：“仁人不过乎物，孝子不过乎物。是故仁人之事亲也如事天，事天如事亲，是故孝子成身。”蹴然，敬貌。物，犹事也。事亲、事天，孝、敬同也。《孝经》曰：“事父孝，故事天明。”举无过事，以孝事亲，是所以成身。
　　○蹴，子六反，又在育反。辟音避。  
　　[疏]“公曰”至“成身”。
　　○正义曰：前经明天道之事，人君当则之无已。公欲孔子要陈所行何事能得如天不已，孔子答以所行不已之事。“寡人憃愚”者，是哀公谦退，言己憃然愚蔽，无所了解。
　　○“冥烦，子志之心也”，皇氏云：“子志，夫子之志。志是知也。言我之心冥烦不能明理此事，子心所知也。今谓志是识知也，言孔子识知广博，故己欲使夫子出要言以示己。”
　　○“孔子蹴然辟席而对曰”者，以公谦退，故蹴然恭敬，辟席而起对。
