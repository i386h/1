<!-- { "loadSidebar": true } -->
　　○慨，苦爱反。廓，苦郭反，何云：“开也。”索，所白反。 
　　[疏]“始死”至“廓然”。
　　○正义曰：此记人因前有死事，遂广说孝子形节也。事尽理屈为穷。言亲始死，孝子匍匐而哭之，心形充屈，如急行道极无所复去，穷急之容也。
　　○“既殡瞿瞿，如有求而弗得”者，殡敛后，心形稍缓也。瞿瞿，眼目速瞻之貌。求犹觅也。貌恒瞿瞿，如有所失而求觅之不得然也。“既葬，皇皇如有望而弗至”者，又渐缓也。皇皇犹栖栖也。至葬后，亲归草土，孝子心形栖栖皇皇，无所依托，如有望彼人来而彼人不至也。
　　○“练而慨然”者，转缓也。至小祥，但叹慨日月若驰之速也。
　　○“祥而廓然”者，至大祥，而寥廓情意，不乐而已。
　　邾娄复之以矢，盖自战於升陉始也。战於升陉，鲁僖二十二年秋也。时师虽胜，死伤亦甚，无衣可以招魂。
　　○邾音诛。娄，力俱反，或如字。邾人呼邾声曰娄，故曰邾娄。《公羊传》与此记同，《左氏》、《穀梁》但作邾。陉音形。僖，许宜反。鲁妇人之髽而吊也，自败於台鲐始也。败於台鲐，鲁襄四年秋也。台当为壶字之误也。《春秋传》作狐鲐。时家家有丧，髽而相吊。去纚而紒曰髽。《礼》：妇人吊服，大夫之妻锡衰，士之妻则疑衰与？皆吉笄无首素总。
　　○髽，测瓜反。台鲐，上音胡，下音台。去，羌吕反。纚，所买反，又所绮反，黑缯韬。紒音计。锡衰，上悉历反，下七雷反。与音馀。笄音鸡。总音总。 
　　[疏]“邾娄”至“始也”。
　　○正义曰：此一节论二国失礼之事。
　　○注“战於”至“招魂”。
　　○正义曰：鲁僖公二十二年“春，伐邾，取须句。秋八月及邾人战于升陉”。《左传》云：“邾人以须句故出师。公卑邾，不设备而御之。臧文仲曰：‘国无小，不可易也。无备，虽众不可恃也。先王之明德，无不惧也，况我小国乎？君其无谓邾小，蜂虿有毒，而况国乎？’不听，公及邾师战于升陉”是也。
　　○注“时师虽胜，死伤亦甚”者，则传云“我师败绩，邾人获公胄，县诸鱼门”是也。郑云此者，解“复之以矢”之意，以其死伤者多，无衣可以招魂，故用矢招之也。必用矢者，时邾人志在胜敌，矢是心之所好，故用所好招魂，冀其复反。然招魂唯据死者，而郑兼云“伤”者，以其虽胜，故连言“死伤”以狭句耳。若因兵而死，身首断绝不生者，应无复法。若身首不殊，因伤致死，复有可生之理者，则用矢招魂。《左氏》直言“邾”，《公羊》云“邾娄”者，何休云：“夷言娄声相近也。”
　　○注“败於”至“素总”。
　　○正义曰：案《左传》鲁襄公四年冬十月，“邾人伐鄫，臧纥救鄫，侵邾，败於狐鲐”。鲁人怨而歌之。鲁襄四年冬也，此云“秋”，郑举其初也。云“台当为壶字之误也”，《春秋传》作狐鲐，《左传》云：“臧之狐裘，败我於狐鲐。我君小子，朱儒是使。侏儒，侏儒，使我败於邾。”臧纥，武仲也，言狐裘武仲所服也。是时襄公年七岁微弱，故云“我君小子”也。侏儒，短人也。臧武仲短小，故云“侏儒”。云“去纚而紒曰髽”者。案《士冠礼》“纚广终幅，长六尺”，所以縚发。今以凶事，故去之，但露紒而已。云“《礼》：妇人吊服，大夫之妻锡衰”者，《丧服传》云：“大夫吊於命妇，锡衰。命妇吊於大夫，亦锡衰。”是大夫之妻吊服锡衰也。云“士之妻则疑衰与”者，以士妻吊服之文，故云“疑衰与”。必以疑衰者，案《周礼 司服》有锡衰、緦衰、疑衰。锡衰为上，緦衰次之，疑衰为下。案《丧服》大夫吊服锡衰，《丧服小记》云：“诸侯吊必皮弁锡衰。”则君吊大夫，大夫相吊皆锡衰，其服同也。锡衰之下，但有緦衰、疑衰。天子吊诸侯皆以緦衰，吊大夫、士以疑衰。若诸侯吊大夫以锡衰，吊同姓之士緦衰，吊异姓之士疑衰，故郑注《文王世子》云：“同姓士緦衰，异姓士疑衰，以其士自相吊如一皆疑衰。”故郑注《司服》云：“旧说士吊服素委貌冠朝服。”此近庶人吊服而衣犹非也，士当事弁绖，疑衰变其裳以素耳。士不以緦衰为吊服者，以緦衰是士之丧服，不以吊也。故注《丧服》云：“士以緦衰为丧服，其吊服则疑衰也。改其裳以素，辟诸侯。”以此言之，是士吊服疑衰素裳也。故以为士妻吊服疑衰。必知吊服夫妻同者，以《丧服》大夫、命妇俱以锡衰吊故也。云“皆吉笄无首素总”者，《大戴礼》文也。
　　南宫縚之妻之姑之丧，南宫縚，孟僖子之子南宫阅也，字子容，其妻孔子兄女。
　　○縚，吐刀反。阅音悦。夫子诲之髽，曰：“尔毋从从尔，尔毋扈扈尔。诲，教。尔，女也。从从，谓大高。扈扈，谓大广。尔，语助。
　　○毋音无，后同。从音总，高也，一音崇，又仕江反。扈音户，广也，大也。女音汝。大音泰，一音敕佐反，下“大广已”、“犹大夫重”同。盖榛以为笄，长尺，而总八寸。总，束发垂为饰，齐衰之总八寸。
　　○榛，侧巾反，木名，又士邻反。长，直亮反，凡度长短曰长，皆同此音。 
　　[疏]“南宫”至“八寸”。
　　○正义曰：此一节论妇人为舅姑服髽与笄总之法。
　　○“南宫縚之妻之姑之丧”者，之，并是语辞也。南宫縚妻姑丧，谓夫之母也。以是夫子兄之女，故夫子诲之作髽法。
　　○“曰，尔毋从从尔，尔毋扈扈尔”者，上“尔”为女，下“尔”语辞，言期之髽稍轻，自有常法。女造髽时，无得从从而大高，又无得扈扈而大广。既教以作髽，又教以笄总之法，其笄用木无定，故教之云，盖用榛木为笄，其长尺，而束发垂馀之总垂八寸。
　　○注“南宫”至“兄女”。
　　○正义曰：知“孟僖子之子南宫阅”者，案《左氏》昭七年传云，孟僖子将卒，召其大夫云：“属说与何忌於夫子，以事仲尼。”以南宫为氏，故《世本》云“仲孙玃生南宫縚”是也。云“字子容，其妻孔子兄女”者，《论语》云“以其兄之子妻之”是也。
　　○注“从从”至“大广”。
　　○正义曰：“从从”是高之貌状，故《楚辞 招隐》云：“山气巃鹢兮石嵯峨。”则“巃嵸”是高也。扈扈犹广也，《尔雅 释山》云：“卑而大扈。”郭云：“扈是广貌也。”此云无得高广者，谓无得如斩衰高广也。
　　○注“总束”至“八寸”。
　　○正义曰：案《丧服传》云“总六升，长六寸”，谓斩衰也。故此齐衰长八寸也，以二寸为差也。以下亦当然，无文以言之。《丧服》箭笄长一尺，吉笄长尺二寸，榛笄长尺斩衰齐衰笄同二尺，降於吉笄二寸也。但恶笄或用栉，或用榛，故《丧服》有栉笄，故夫子称“盖”以疑之。
　　孟献子禫，县而不乐，比御而不入。可以御妇人矣，尚不复寝。孟献子，鲁大夫仲孙蔑。
　　○禫，大感反。比，必利反，下“比及”同。蔑，迷结反。夫子曰：“献子加於人一等矣。”加犹逾也。 
　　[疏]“孟献”至“等矣”。
　　○正义曰：此一节论献子除丧作乐，得礼之宜也。依礼，禫祭暂县省乐而不恒作也。至二十八月，乃始作乐。又依礼，禫后吉祭，乃始复寝。当时人禫祭之后，则恒作乐，未至吉祭而复寝。今孟献子既禫，暂县省乐而不恒作，比可以御妇人而不入寝，虽於礼是常，而特异馀人，故夫子善之云：“献子加於人一等矣。”不谓加於礼一等。其祥禫之月，先儒不同，王肃以二十五月大祥，其月为禫，二十六月作乐。所以然者，以下云“祥而缟，是月禫，徙月乐”，又与上文鲁人朝祥而莫歌，孔子云：“逾月则其善。”是皆祥之后月作乐也。又《间传》云：“三年之丧，二十五月而毕。”又《士虞礼》“中月而禫”，是祥月之中也，与《尚书》“文王中身享国”谓身之中间同。又文公二年冬，“公子遂如齐纳币”，是僖公之丧，至此二十六月。左氏云：“纳币，礼也。”故王肃以二十五月禫除丧毕，而郑康成则二十五月大祥，二十七月而禫，二十八月而作乐复平常郑必以为二十七月禫者，以杂记云：“父在为母为妻十三月大祥，十五月禫。为母为妻尚祥、禫异月，岂容三年之丧乃祥、禫同月。若以父在为母，屈而不伸，故延禫月，其为妻当亦不申祥、禫异月乎？若以中月而禫，为月之中间，应云月中而禫，何以言中月乎？案《丧服小记》云“妾祔於妾祖姑，亡则中一以上而祔”，又《学记》云“中年考校”，皆以中为间，谓间隔一年，故以中月为间隔一月也。下云“祥而缟，是月禫，徙月乐”是也。谓大祥者缟冠，是月禫，谓是此禫。月而禫二者，各自为义，事不相干。故《论语》云：“子於是日哭，则不歌。”文无所继，亦云“是日”。文公二年“公子遂如齐纳币”者，郑《箴膏肓》：“僖公母成风主婚，得权时之礼，若《公羊》犹谈其丧娶。其“鲁人朝祥而莫歌”，及《丧服四制》云“祥之日，鼓素琴”，及“夫子五日弹琴不成声，十日成笙歌”，并此“献子禫县”之属，皆据省乐忘哀，非正乐也。其八音之乐，工人所奏，必待二十八月也，即此下文“是月禫，徙月乐”是也。其朝祥莫歌非正乐歌，是乐之细别，亦得称乐，故郑云：“笑其为乐速也。”其《三年问》云：“三年之丧，二十五月而毕。”据丧事终，除衰去杖，其馀哀未尽，故更延两月，非丧之正也。王肃难郑云：“若以二十七月禫，其岁未遭丧，则出入四年，《丧服小记》何以云‘再期之丧三年’？”如王肃此难，则为母十五月而禫，出入三年，《小记》何以云“期之丧二年”？明《小记》所云，据丧之大断也。又肃以月中而禫。案《曲礼》“丧事先远日”，则大祥当在下旬，禫祭又在祥后，何得云“中月而禫”？又禫后何以容吉祭？故郑云二十七月也。戴德《丧服变除礼》“二十五月大祥，二十七月而禫”，故郑依而用焉。郑以二十八月乐作，《丧大记》何以云“禫而内无哭者，乐作矣”？以禫后许作乐者，《大记》所谓禫后方将作乐，释其“内无哭者”之意，非谓即作乐。《大记》又云“禫而从御，吉祭而复寝”，《间传》何以云“大祥居复寝”？《间传》所云者，去垩室，复殡宫之寝，《大记》云“禫而从御”，谓禫后得御妇人，必待吉祭，然后复寝。其吉祭者，是禫月值四时而吉祭，外而为之，其祝辞犹不称以某妃配，故《士虞礼》云：“吉祭犹未配。”
　　○注“孟献子，鲁大夫仲孙蔑”。
