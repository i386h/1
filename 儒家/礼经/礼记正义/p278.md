<!-- { "loadSidebar": true } -->
　　○襚音遂。宰夫朝服，即丧屦，升自西阶，西面坐取璧，降自西阶以东。朝服，告邻国之礼也。即，就也。以东，藏於内也。 
　　[疏]“含者”至“以东”。
　　○正义曰：此一经明含礼。
　　○“执璧”者，含玉为璧制。郑云：“分寸大小未闻。”含之所用，已具《檀弓》疏。
　　○“含者坐委於殡东南，有苇席。既葬，蒲席”者，谓含者坐委所含之璧於殡之东南席上。未葬之前，有苇席承之。既葬以后，则以蒲席承之。
　　○注“言降”至“殡宫”。
　　○正义曰：“言降，出反位，则是介也”者，以此经直云“降，出反位”，不知何人反位。前文云“吊者降，反位”，则此谓含者降，反位。即吊者既为上宾，故下文云“上客临”，注云：“上客，吊者。”既为上客，明含者是介也。云“《春秋》有既葬归含赗襚，无讥焉，皆受之於殡宫”者，按《左传》隐元年“天王使宰咺来归惠公仲子之赗”，归惠公赗，缓也。《公羊》亦云：“其言来何？不及事也。”是《左氏》、《公羊》皆讥其缓。云“无讥”者，取《穀梁》之义，故文五年《穀梁》云“王使荣叔归含且赗，不言来，不周事之用也”。明宰咺言来，得周事也。是宰咺归赗，《穀梁》不讥，是既葬归含且赗，无讥也。《穀梁》所以不讥宰咺者，《释废疾》云：“平王新有幽王之乱，迁于成周，欲崇礼於诸侯，原情免之。”若无事而晚者，去来以讥之，荣叔是也。文九年，秦人来归僖公成风之襚最晚，不讥者，《释废疾》云：“以其殽败，兵无休时，君子原情。”不责晚也。
　　○“宰夫朝服，即丧屦”者，宰谓上卿也。言“夫”，衍字。朝服者，吉服也。必用吉服者，以邻国执玉而来。执玉不麻，故著朝服。以仍在丧，不可纯吉，故即丧屦也。此遭丧已久，故嗣子亲受礼，宰著朝服。若新始遭丧，则主人不亲受，使大夫受於殡宫，故《聘礼》云：“聘遭丧，入竟则遂也。”郑云：“遭丧，主国君薨也。”《聘礼》又云：“不筵几。”郑云：“致命不於庙，就尸柩於殡宫。”《聘礼》又云：“遭丧，将命于大夫，主人长衣练冠以受。”
　　○注“朝服，告邻国之礼”。
　　○正义曰：邻国来吊，不敢纯凶待之，而著朝服，是以吉待邻国之礼。所以必用吉服以待邻国者，以已国遭丧，他国是吉，不可以丧礼待於他国，故以吉礼待之。此吊者既为上客，又赗者是上介，则此含者、襚者当是副介、末介。但含、襚於死者为切，故在先陈之。
　　襚者曰：“寡君使某襚。”相者入告，出曰：“孤某须矣。”襚者执冕服，左执领，右执要；入，升堂致命曰：“寡君使某襚。”子拜稽颡。委衣于殡东。亦於席上所委璧之北，顺其上下。
　　○要，一遥反。襚者降，受爵弁服而门内霤，将命，子拜稽颡如初。受皮弁服於中庭，自西阶受朝服，自堂受玄端，将命，子拜稽颡，皆如初。襚者降，出反位。授襚者以服者，贾人。
　　○霤，力救反。贾音嫁。宰夫五人举以东，降自西阶，其举亦西面。亦西面者，亦襚者委衣时。 
　　[疏]“襚者”至“西面”。
　　○正义曰：此一节明襚礼。按上文含者称执璧，下文赗者称执圭，则此襚者当称执衣。不云者，文不备也。以下文云“襚者执冕服”，故於此略之。
　　○注“亦於”至“上下”。
　　○正义曰：以璧委於席上，今衣而委於席北，故云“亦於席上所委璧之北”。以经文先含而后襚，则含重而襚轻。所委殡东西面，南头为上，故云“顺其上下”，谓上者在前，下者在后。
　　○注“授襚者以服者，贾人”。
　　○正义曰：按《聘礼》有贾人，故知授襚者之服是贾人也。
　　○注“亦西”至“衣时”。
　　○正义曰：上云“委衣於殡东”，又云“受爵弁”、“受皮弁”、“玄端”，皆云“如初”，是皆在殡东西面而乡殡。今云举者“亦西面”，是亦如襚者西面也。其服重者，使执而入，爵弁受於内霤，皮弁受於中庭，朝服受於西阶，玄端受於堂。既受处不同，则陈於璧北，亦重者在南。凡诸侯相襚，衣数无文。据此，其服有五。又先路褒衣不以襚，以外无文。
　　上介赗，执圭将命曰：“寡君使某赗。”相者入告，反命曰：“孤某须矣。”陈乘黄大路於中庭，北辀，执圭将命。客使自下由路西，子拜稽颡。坐委於殡东南隅。宰举以东。辀，辕也。自，率也。下，谓马也，马在路之下，《觐礼》曰：“路下四亚之。”客给使者入，设乘黄於大路之西，客入则致命矣。使，或为史。
　　○赗，方凤反。孤须矣，从此尽篇末，皆无某字，有者非。乘，绳证反，注同。辀，竹由反，车辕也。 
　　[疏]“上介”至“以东”。
　　○正义曰：此一节明赗礼。
　　○“陈乘黄大路於中庭，北辀”者，乘黄，谓马也。大路，谓车也。陈四黄之马於大路之西，於殡宫中庭。北辀者，谓大路辀辕北乡也。
　　○“客使自下由路西”者，客使，谓使客之从者也。为客所使，故曰客使也。自，率也。下，犹马也。由，在也。路即大路也。陈路北辕既竟，赗客执圭升堂致命，而客之从者，率马设在车之西也。马云客使设之，则大路亦使设之也。
　　○注“辀辕”至“命矣”。
　　○正义曰：“自，率也”者，按《尔雅 释诂》文“率，自也”。展转相训，是自得为率。云“下，谓马也”者，凡陈车马，马在车下，故云“下，谓马也”。引《觐礼》曰“路下四亚之”者，证马为下也。四亚之谓马四匹，亚次路车也。云“客给使者入，设乘黄於大路之西”者，解经中“客使自下由路西”也。但丧礼车马以属主人，故路在东，统於主人也。若寻常吉礼，车马为宾而设，则路在马西，故《觐礼》“路下四亚之”，注云“亚之，次车而东”，是车在西，统於宾也。按《既夕礼》车以西为上者，彼谓死人而设於鬼神之位。凡赗，隐元年《公羊传》云：“赗者，盖以马，以乘马、束帛、车马曰赗，货财曰赙，衣被曰襚。”《穀梁》云：“乘马曰赗，衣衾曰襚，贝玉曰含，钱财曰赙。”按《既夕礼》云“赗马两，无车”者，士卑，不合有车。何休云：“周制，谓士无车。”非也。此《礼记》“陈乘黄大路”，则周制有车。《穀梁》直云“乘马曰赗”，无车者，文不备也。散而言之，车马亦曰襚，故前文云“诸侯相襚以后路”是也。此无赙，赙是加厚，非常故也。故《宰夫》注云“其间加恩厚，则有赙焉”。虽有货，亦有马，故《少仪》云“赙马不入庙门”是也。《既夕》有赠者，赠施於死，必及葬节。此未必一当葬时。赗，《既夕》有“奠”，此无奠者，以奠主於亲者，故《既夕礼》云“兄弟赗奠，所知则赗而不奠”。此诸侯相於既疏，故无奠。按《释废疾》云：“天子於诸侯，含之，赗之；诸侯於卿大夫，如天子於诸侯；诸侯於士，如天子於诸侯臣，襚之，赗之；天子於二王之后，含为先，襚则次之，赗为后；诸侯相於，如天子於二王后。”郑知天子於二王后含、襚、赗者，为约此《杂记》两诸侯相敌，明天子於二王后亦相敌也。知诸侯亦然者，约《杂记》文。郑知天子於诸侯含、赗者，约文五年“荣叔归含且赗”，三《传》但讥兼礼，不讥其数是也。郑知天子於诸侯臣襚之、赗之者，约《士丧礼》诸侯於士有襚、有赗，明天子於诸侯臣亦然。郑知诸侯於卿大夫，如天子於诸侯者，更无所尊，明尊此卿大夫，含之赗之也。凡此，於其妻亦如其夫。知者，约“宰咺来归惠公仲子之赗”，又约鲁夫人成风之丧，“王使荣叔归含且赗”以外，推此可知。
　　凡将命，乡殡，将命，子拜稽颡，西面而坐委之。宰举璧与圭，宰夫举襚，升自西阶，西面坐取之，降自西阶。凡者，说不见者也。乡殡将命，则将命时立於殡之西南。宰夫，宰之佐也。此言宰举璧与圭，则上“宰夫朝服”衍“夫”字。
　　○乡，许亮反，注同。见，贤遍反。 
　　[疏]“凡将”至“西阶”。
　　○正义曰：此一经广明从上以来吊、含、襚及赗，文不见者，於此总明之。
　　○“凡将命，乡殡”者，在殡之西南，东北面乡殡。
　　○“西面而坐委之”者，谓将命既毕、子拜稽颡之后，将命者来就殡东西面而坐委之。
　　○“宰举璧与圭”者，主人上卿坐，举含者之璧与赗者之圭。
　　○“宰夫举襚”者，谓宰之属官举此襚者之衣。
　　○“升自西阶，西面坐取之”者，谓宰与宰夫欲举时升自西阶，不敢当主孤之位。来乡殡东席之东，西乡坐，取之，降自西阶也。
　　○注“凡者”至“夫字”。
　　○正义曰：此一经将命，言凡是总说上文，前文所不见者，则上“宰夫朝服”衍“夫”字者，以此经既云宰举璧举圭，宰夫举襚。按上宰夫朝服取璧，既云取璧，明是宰也，非宰夫，故知“夫”为衍字。
　　赗者出，反位于门外。乃著言门外，明礼毕将更有事。 
　　上客临，曰：“寡君有宗庙之事，不得承事，使一介老某相执綍。”上客，吊者也。临，视也，言欲入视丧所不足而给助之，谦也。其实为哭耳。
　　○临如字，徐力鸩反，注及下同。介音界，旧古贺反。相，息亮反。綍音弗。为，于伪反。相者反命曰：“孤某须矣。”临者入门右，介者皆从之，立于其左，东上。入门右，不自同於宾客。宗人纳宾，升，受命于君。降曰：“孤敢辞吾子之辱，请吾子之复位！”客对曰：“寡君命，某毋敢视宾客，敢辞。”宗人反命曰：“孤敢固辞吾子之辱，请吾子之复位！”客对曰：“寡君命，使臣某毋敢视宾客，是以敢固辞。固辞不获命，敢不敬从！”宾三辞而称使臣，为恭也。为恭者，将从其命。
　　○“寡君命”绝句，下放此。毋音无，下同。使，色吏反，注同。为如字，旧于伪反，下同。客立于门西，介立于其左，东上。孤降自阼阶，拜之。升，哭，与客拾踊三。拜客，谢其厚意。
　　○拾，其劫反。客出，送于门外，拜稽颡。不迎而送，丧无接宾之礼。 
　　[疏]“上客”至“稽颡”。
　　○正义曰：此一节明吊、含、襚、赗既毕，上客行临哭之礼。
　　○“使一介老某相执綍”者，某者，上客名也。相，助也。谦言使一介老臣某助主人执其葬綍，其实为哭而来，谦言助执綍耳。一介者，言己使来，唯有一人为介，谦辞耳。其实介数各下其君二等。
　　○“临者入门右，介者皆从之，立于其左，东上”者，不敢自同宾，故入门右从臣位。
　　○“宗人纳宾，升，受命于君”者，谓主国宗人掌礼，欲纳此吊宾，先受纳宾之命於主国嗣君。
