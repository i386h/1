<!-- { "loadSidebar": true } -->
　　○正义曰：偶，媲也。或彼为客设馔，而召己往媲偶於客共食，此馔本不为已设，故己不辞之也。又一云，偶，二也。若唯独有己，主人设馔，己当辞谢。若与他人俱坐，则己不假辞，以主人意不必在已也。故郑云：“盛馔不为己。”并会两通也。
　　羹之有菜者用梜，其无菜者不用梜。梜犹箸也。今人或谓箸为梜提。
　　○梜，古协反，沈又音甲，《字林》作筴，云：“箸也，公洽反。”箸，直虑反。 
　　[疏]“羹之”至“用梜”。
　　○正义曰：“有菜者”为鉶羹是也，以其有菜交横，非梜不可。“无菜者”谓大羹湆也，直歠之而已。其有肉调者，犬羹兔羹之属，或当用匕也。
　　为天子削瓜者副之，巾以絺。副，析也。既削，又四析之，乃横断之，而巾覆焉。
　　○为，于伪反，下同。削，息略反。瓜，古华反。副，普逼反。絺，敕宜反，细葛。析，星历反，下同。断音短，下同。 
　　[疏]“为天”至“以絺”。
　　○正义曰：此为人君削瓜礼也。削，刊也。副，析也。絺，细葛也。谓先刊其皮，而析为四解，又横切之，既破，又横解，而细葛为巾，覆上而进之也。
　　为国君者华之，巾以绤。华，中裂之，不四析也。
　　○华，胡瓜反。绤，去逆反，粗葛。为大夫累之，累，倮也，谓不巾覆也。
　　○累，力果反，一音如字。倮，力果反，沈胡瓦反。士疐之，不中裂，横断去疐而已。
　　○疐音帝。去，丘吕反，庶人龁之。不横断。
　　○龁，恨没反，徐胡切反。 
　　[疏]“为国”至“龁之”。
　　○正义曰：“为国君者华之，巾以绤”者，华谓半破也；绤，粗葛也。诸侯礼降，故破而不四析也，亦横断之。虽与天子俱无文，推理亦横断，而巾用粗葛，覆而进之。《尔雅》云：“瓜曰华之。”郭璞云：“食啖治择之名。”
　　○“为大夫累之”者，累，倮也，不巾覆也。大夫降於诸侯，直削而中裂，横断而已，不巾覆而进之。知对破而横断之者，郑云士“不中裂，横断去疐而已”，则知大夫犹中裂而横断，倮而已。
　　○“士疐之”者，疐谓脱华处，士不半破，但除疐而横断，亦不覆也。下注庶人云“不横断”，则知士横断也，故郑云“士不中裂，横断去疐而已”。
　　○“庶人龁之”者，庶人，府史之属也，龁，啮也。既注云“不横断”，故知去疐而啮之也。然此削瓜等级不同，非谓平常之日，当是公庭大会之时也。
　　父母有疾，冠者不栉，行不翔，忧不为容也。
　　○冠如字，徐古乱反。为如字，徐于伪反。言不惰，忧不在私好。惰，不正之言。
　　○惰，徒禾反，一音徒卧反，好音呼报反。琴瑟不御，忧不在乐。食肉不至变味，饮酒不至变貌，忧不在味。笑不至矧，怒不至詈，忧在心，难变也。齿本曰矧，大笑则见。
　　○矧，本又作哂，失忍反，又诗忍反。詈，力智反，骂詈。则见，贤遍反。疾止复故。自若常也。有忧者侧席而坐，侧犹特也。忧不在接人，不布他面席。已有丧者专席而坐。降居处也，专犹单也。 
　　[疏]“父母”至“而坐”。
　　○正义曰：此已下明亲疾人子之礼，及除丧后之仪，各随文解之。
　　○“言不惰”者，惰，讹不正之言。
　　○注“忧不在私好”者。
　　○正义曰：好谓华好，言语戏剧，华饰文辞，故云“不在私好”。
　　○“食肉不至变味”。
　　○正义曰：犹许食肉，但不许多耳。“变味”者，少食则味不变，多食则口味变也。
　　○“有忧者侧席而坐”者，忧亦谓亲有病也。侧犹独也。独席谓独坐，不舒他面席也。明忧不在接人故也。平常则舒他面席也。
　　○注“侧犹特也”。
　　○正义曰：案《聘礼》云，公礼宾，“公侧受醴”，是侧犹特也。
　　○“有丧者专席而坐”。
　　○正义曰：专犹单也。吉时贵贱有重席之礼，若父母始丧，寝苫无席，卒哭后，乃有芐剪不纳，自齐衰以下，始丧而有席，并不重，降居处也。
　　水潦降，不献鱼鳖。不饶多也。
　　○潦音老，雨水谓之潦。献鸟者佛其首，为其喙害人也。佛，戾也。盖为小竹笼以冒之。
　　○拂，本又作佛，扶弗反，下同。为，于伪反，下“为其”同。喙，吁废反，又陟遘反，又知胃反，又丁角反。戾，力计反。笼，力东反。冒，莫报反。畜鸟者则勿佛也。畜，养也。养则驯。
　　○畜，许六反，徐况又反。驯，似遵反，狎也，徐食伦反，沈养纯反。献车马者执策绥，献甲者执胄，献杖者执末，献民虏者操右袂，献粟者执右契，献米者操量鼓，献孰食者操酱齐，献田宅者操书致。凡操、执者，谓手所举以告者也。设其大者，举其小者，便也。甲，铠也。胄，兜鍪也。民虏，军所获也，操其右袂制之。契，券要也，右为尊。量鼓，量器名。
　　○绥音虽，执以登车者。胄，直又反。操，七刀反，持也，下及注皆同。契，苦计反。量音亮，又音良，升斛。鼓，《隐义》云：“乐浪人呼容十二石者为鼓。”齐，本又作齑，同，子兮反。便，婢面反。铠，苦爱反。兜，下侯反。鍪，莫侯反。券，字又作豢，音劝。凡遗人弓者，张弓尚筋，弛弓尚角，弓有往来体，皆欲令其下曲，隤然顺也。遗人无时，已定体则张之，未定体则弛之。
　　○遗，于季反，与也，注同。弛，本又作施，同，式是反，谓不张也，注同。隤，本又作颓，徒回反，顺貌。右手执箫，左手承弣。箫，弭头也，谓之箫。箫，邪也。弣，把中。
　　○弣音抚，徐音甫，下同。弭，亡婢反，弓末也。邪，似嗟反。把音霸，手执处也。尊卑垂帨。帨，佩巾也。磬折则佩垂，授受之仪，尊卑一。
　　○帨，徐始锐反。磬，徐苦定反。折，徐时列反，又之列反，沈云：“旧音逝。”若主人拜，拜受也。则客还辟，辟拜。辟拜，谦不敢当。
　　○辟辟，上扶亦反，下辟音避，注同。主人自受，由客之左，接下承弣，由，从也。从客之左，右客，尊之。接下，接客手下也。承弣却手，则箫覆手与？
　　○覆，芳服反。与音馀。乡与客并，然后受。於堂上则俱南面，礼：敌者并授。进剑者左首。左首，尊也。进戈者前其鐏，后其刃。进矛戟者前其钅敦。后刃，敬也。三兵鐏、钅敦虽在下，犹为首。锐底曰鐏，取其鐏地，平底曰钅敦，取其钅敦地。
　　○鐏，在困反，旧子困反，注同，一读注音作管反。矛，本又作钅予，音谋，兵器。钅敦，本又作錞，徒对反，注同，一读注丁乱反。 
　　[疏]“水潦”至“其钅敦”。
　　○正义曰：此一节明献遗人物及授受之仪，今各随文解之。
　　○“水潦降，不献鱼鳖”者，案定四年《左传》云：“水潦方降。”今谓“水潦降”者，天降下水潦，鱼鳖难得，故注云“不饶多也”。卢植、庾蔚之等并以为然，或解郑云“不饶多”者，以为水潦降下，鱼鳖丰足，不饶益其多。
　　○“献鸟者佛其首”者，王云：“佛谓取首戾转之，恐其喙害人也。”郑云：“佛，戾也。盖为小竹笼以冒之。”案王、郑义同，而加笼笼之，为其喙害人也。
　　○“畜鸟者则勿佛也”者，畜，养也。养则驯也。驯，善也。鸟经人养，则不喙害人，故献之不用笼冒及戾之。
　　○“献车马者执策绥”者，策是马杖，绥是上车之绳。车马不上於堂，不可投进尊者之前，但执策绥，策绥易呈，呈之则知有车马。
　　○“献甲者执胄”者，甲，铠也。谓铠为甲者，言如龟鳖之有甲也。胄，兜鍪也。铠大，兜鍪小，小者易举，执以呈之耳。
　　○“献杖者执末”者，末，柱地头也。柱地不净，不可向人，故执以自向，持净头投与人。“献民虏者，操右袂”者，“民虏”谓征伐所获彼民以为外虏，故云“民虏”也。“右袂”者，右边袖也。献之，以左手操于囚之右边袂，右边袂，右边有力，故此用右手以防其异心。凡言执、操，互言耳。
　　○“献粟者执右契”者，粟，粱稻之属也。契谓两书一札，同而别之。郑注此云：“契，券要也，右为尊。”以先书为尊故也。
　　○“献米者操量鼓”者，米，六米之等。量是知斗斛之数，鼓是量器名也。《隐义》云：“东海乐浪人呼容十二斛者为鼓，以量米，故云量鼓。献米者执器以呈之。”米云“量”，则粟亦量。粟云“契”，则米亦书。但米可即食为急，故言量。粟可久储为缓，故云“书”。书比量为缓也。
　　○“献孰食者操酱齐”者，孰食，葱之属。酱齐为食之主，执主来，则食可知。若见芥酱，必知献鱼脍之属也。
　　○“献田宅者操书致”者，“书致”谓图书於板，丈尺委曲书之，而致之於尊者也。以上诸物可动，故不云“致”，而田宅著土，故板图书画以致之，故言“书”，又言“致”也。然古者田宅悉为官所赋，本不属民，今得此田宅献者，是或有重勋，为咀荃所赐，可为己有，故得有献。“凡遗人弓”者，此谓敌体，故称遗者也。“张弓尚筋”者，弓之为体，以木为身，以角为面，筋在外面，张之时曲来乡内，故遗人之时使筋在上，弓身曲乡其下，其弛弓之时反张向外，筋在曲内，角在曲外。今遗人之时，角向其上，弓形亦曲向下，故郑注“皆欲令其下曲，隤然顺也”。
　　○注“遗人”至“弛之”。
　　○正义曰：案《槀人》云：“春献素，秋献成。”注云：“矢箙春作秋成。”矢箙既献素，明知弓亦献素。素，形朴也。故《士丧礼》注云：“形法定为素。”又《弓人》云：“秋合三材，冬定体。”则合三材之时，可以献入，故此注云“未定体则弛之”是也。
　　○“右手执箫”者，箫，弓头，头稍剡，差邪似箫，故今为箫也。谓弓头为鞘，鞘、箫之言，亦相似也。然执箫谓捉下头，客覆右手执弓下头也。
　　○“左手承弣”者，弣谓弓把也。授在地，地道贵右，主人推客居右，客覆右手执弓下头，又却下左手以承弓把，把当中央而高、两头颓下以授主人，主人在左。所以知是执於弓下头者，下头拄地不净，不可与人，故自执之，而以上头授人，所以为敬也。“尊卑垂帨”者，“尊卑”谓宾主俱是大夫则为尊，若俱是士则为卑。帨，佩巾也。“若主人拜”者，主人将受，应当宾前而拜受所遗也。
　　○“则客还辟，辟拜”者，“还辟”犹逡巡也。客谦不欲当主人之拜己，故少逡巡迁延辟之也。不云客答拜者，执弓不得拜也。何胤云：“执弓者回还，见主人拜而辟之也。”
　　○“主人自受，由客之左”者，由，从也。主人既敌，故自受也。拜客既竟，从客左而受之。
