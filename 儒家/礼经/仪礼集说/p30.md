<!-- { "loadSidebar": true } -->
　　司宫尊侯于服不之东北两献酒东面南上皆加勺设洗于尊西北篚在南东肆实一散于篚【献如字散思但反下同】注曰散爵名容五升
　　继公谓为三侯之获者及隷仆人巾车设尊而言尊侯者以其功皆由侯也两两壶也或脱一壶字耳两壶皆酒而云南上是先酌所上者与加勺东枋此在大侯之乏东北乃云服不者见此时服不在乏也不于初设之者因事而献故其尊亦俟时而设所以别于正献者也此所设尊洗之类即篇首之所言者也上言获者之尊此云尊侯上言大侯之乏此云服不文互见耳又文亦有详略则以设与未设而异也服不于天子为下士则此亦士旅食者与
　　司马正洗散遂实爵献服不
　　注曰洗酌皆西面
　　继公谓服不为大侯之获者故先献也司马正献亦异之献时盖亦西南面
　　服不侯西北三歩北面拜受爵
　　注曰近其所为献
　　疏曰服不得献由侯所为故不近乏而近侯
　　司马正西面拜送爵反位
　　注曰不俟卒爵略贱也
　　继公谓既拜送而反位亦为其不拜既也是后则司马师代之行事于司马正既反位获者亦反东面
　　宰夫有司荐庻子设折俎
　　注曰宰夫有司宰夫之吏也乡射记曰获者之俎折脊胁肺
　　继公谓荐于服不之东俎在荐东
　　卒错获者适右个荐俎从之【个如字】
　　注曰荐俎已错乃适右个明此献归功于侯也继公谓此获者即服不也变服不言获者见服不亦在乏而获也有司与庶子既错荐俎于地获者则以爵适右个而二人复执荐俎从之荐错于获者之南俎在荐南
　　获者左执爵右祭荐俎二手祭酒
　　获者南面坐乃左执爵也祭俎者兴取刌肺以坐祭也二手祭酒为散大酒多一手注之难为节也
　　适左个祭如右个中亦如之卒祭左个之西北三歩东面
　　注曰此向受献之位也
　　继公谓东面变于受爵之时也卒爵与受爵不同面自是一礼耳下释获者亦然
　　设荐俎立卒爵
　　卒爵于荐西东面自若也是时司马师盖已北面于其东
　　司马师受虚爵洗献隷仆人与巾车获者皆如大侯之礼卒司马师受虚爵奠于篚
　　注曰乡受献之礼如服不也隷仆人巾车于服不之位受之功成于大侯也
　　继公谓承服不后而洗则是此毎献皆洗矣隷仆人埽侯道巾车张三侯获者谓大侯之与服不相代而获者及参侯干侯之获者各二人也隷仆人与巾车亦听命于司马故亦司马并献之皆如大侯之礼主于二侯之获者言也不云服不而云大侯者明亦各就其侯而祭也若代服不而获者与隷仆人巾车则固祭于大侯矣不言量人者或不与此献也与
　　获者皆执其荐庻子执俎从之设于乏少南
　　注曰少南为复射妨旌也
　　继公谓获者谓三侯之相代而获者凡六人也乏亦谓三侯之乏也获者之荐俎设于乏者以其位在是也然则隷仆人巾车亦各设其位与
　　服不复负侯而俟【复扶又反】
　　服不负大侯则其徒代之居乏也是时参侯干侯亦有负侯者不言之者可知也
　　右献获者之属
　　司射适阶西去扑适堂西释弓説决拾袭适洗洗觚升实之降献释获者于其位少南【去起吕反説吐活反】
　　注曰少南辟中
　　继公谓释弓亦并释矢也乡射有矢字洗觚升实之与获者异盖释获者无事于俟且尊于获者故献之不酌获者之尊而酌上尊也
　　荐脯醢折俎皆有祭
　　注曰俎与服不同唯祭一为异
　　继公谓折上亦似脱设字皆皆荐俎也祭亦脯与切肺也不言所设之人盖亦有司与庻子与
　　释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒兴司射之西北面立卒爵不拜既爵司射受虚爵奠于篚释获者少西辟荐反位司射适堂西袒决遂取弓挟一个适阶西搢扑以反位【辟音辟】
　　右献释获者
　　司射倚扑于阶西适阼阶下北面请射于公如初阶下请射于公正礼也向之升者有为为之耳此言如初未详疑衍也
　　右三请射
　　反搢扑适次命三耦皆袒决遂执弓序出取矢
　　执弓亦右挟之序谓毎耦以次而出也
　　司射先反位
　　云先反位明不俟之
　　三耦拾取矢如初小射正作取矢如初【拾其劫反】
　　小射正作取矢如初此一句似衍大射之礼司射惟命拾取矢而不复作与乡射异以前后经文徴之可见又言此于拾取矢之后似非其次且上无作取矢之事亦不冝言如初其为衍也明矣
　　三耦既拾取矢诸公卿大夫皆降如初位与耦入于次皆袒决遂执弓皆进当楅进坐説矢束上射东面下射西面拾取矢如三耦【拾并其劫反说吐活反下并同】
　　如初位者适次继三耦以南也云如初位又云入于次见其所进者又深也凡经云适次而巳者兼深浅而言也云入于次者言其深入也先言适乃言入若次中者则皆先浅而后深也执弓亦右挟之皆进谓出次而西面之时也上下射当楅而进坐说矢束是俱北面说之也然则乡射之大夫说矢束亦北面明矣既说则上射少西而反东面下射少东而反西面乃拾取之
　　若士与大夫为耦士东面大夫西面大夫进坐説矢束退反位耦揖进坐兼取乗矢兴顺羽且左还毋周反面揖大夫进坐亦兼取乗矢如其耦北面搢三挟一个揖进大夫与其耦皆适次释弓说决拾袭反位诸公卿升就席
　　后揖进之进当作退乡射云揖退是也大夫既反位诸公卿乃与之序升公卿之下不言大夫者文脱耳又此上下文皆言卿大夫升就席不应此时独否也然则此有脱文明矣
　　众射者继拾取矢皆如三耦遂入于次释弓矢说决拾袭反位【拾取之拾其劫反】
　　此或言适次或言入于次互文以见其同也
　　右耦皆取矢于楅
　　司射犹挟一个以作射如初一耦揖升如初
　　此司射作射亦在未取弓矢之时与初作射者微异云如初者谓所作唯上耦而既作则反位
　　司马升命去侯负侯许诺司马降释弓反位
　　亦皆如初可知
　　司射与司马交于阶前倚扑于阶西适阼阶下北面请以乐于公公许
　　注曰请奏乐以为节也
　　司射反搢扑东面命乐正曰命用乐乐正曰诺
　　注曰言君有命用乐射也乐正在工南北面
　　疏曰司射在西阶下东面遥命之
　　继公谓至此惟言乐正者不嫌其异也乐正许诺自若北面
　　司射遂适堂下北面视上射命曰不鼓不释上射揖司射退反位乐正命大师曰奏貍首间若一大师不兴许诺乐正反位奏貍首以射【大并音泰貍并之力反】
　　注曰貍首逸诗
　　继公谓乡射礼曰东面命大师
　　三耦卒射賔待于物如初
　　三耦卒射之后仪亦多矣此特见其一也
　　公乐作而后就物稍属不以乐志其他如初仪【属之欲反】稍属谓授矢于公稍属也然此当蒙如初仪之中似不必独见之且语句不全亦恐非出于作经者之意盖衍文也又见燕礼记
　　卒射如初
　　初谓公卒射以至賔反位于阶西之仪
　　賔就席诸公卿大夫众射者皆继射释获如初卒射降反位
　　三事皆如初也降反位指众射之最后者而言以见释获者升告之节也
　　释获者执余获进告左右卒射如初
　　右三射
　　司马升命取矢负侯许诺司马降释弓反位小臣委矢司马师乗之皆如初司射释弓视算如初释获者以贤获与钧告如初复位
　　右取矢告获如初
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　实觯之上更有设丰二字如乡射之文此文脱也
　　右饮不胜者如初
　　司射犹袒决遂左执弓右执一个兼诸面镞适次命拾取矢如初司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位【拾并其劫反】
　　后字下盖脱弣字
　　卿大夫升就席
　　不言诸公者可知也诸公卿大夫既就席则士亦当反西方之位矣
　　右耦皆复取矢于楅
　　司射适次释弓说决拾去扑袭反位司马正命退楅解纲小臣师退楅巾车量人解左下纲司马师命获者以旌与荐俎退
　　退楅亦于次司马正于此命解纲则向亦命系之明矣乡射曰说侯之左下纲而释之
　　司射命释获者退中与算而俟
　　注曰诸所退射噐皆俟备君复射释获者亦退其荐俎
　　继公谓亦小臣执中大史执算也退中与算亦于西堂下旣则大史与小史俱复位于门东
　　右射事止
　　公又举奠觯唯公所赐若賔若长以旅于西阶上如初大夫卒受者以虚觯降奠于篚反位【长知丈反】
　　此一举觯当在未立司正之前乃降于此者为射故也
　　右公为大夫举旅
　　此以下经文与燕礼同者亦不重释之
　　司马正升自西阶东楹之东北面告于公请彻俎公许【彻直列反下并同】
　　李寳之曰马字疑衍
　　遂释西阶上北面告于賔賔北面取俎以出诸公卿取俎如賔礼遂出授从者于门外【从才用反】
　　如賔礼谓亦各乡其席取之也诸公南面卿北面射賔而下皆自执俎以出者臣也亦以其从者不得入路门
　　大夫降复位
　　注曰门东北面位
　　继公谓大夫降者欲与賔同说屦而升也复位于门东者以诸公卿亦以俎出故也燕礼诸公卿无俎故与大夫降而同立于西阶下
　　庻子正彻公俎降自阼阶以东
　　正庶子之长者也燕礼膳宰设公俎亦膳宰彻之然则上之设公俎者亦庶子正矣
　　右彻俎
　　賔诸公卿皆入门东面北上
　　入门入自闑东也入门而不左不右即东面而立变于常位也将与大夫同升冝近之
　　司正升賔賔诸公卿大夫皆说屦升就席公以賔及卿大夫皆坐乃安
　　说屦亦于阶下也
　　羞庶羞大夫祭荐司正升受命皆命公曰众无不醉賔及诸公卿大夫皆兴对曰诺敢不醉皆反位坐
　　右说屦升坐
　　主人洗酌献士于西阶上士长升拜受觯主人拜送士坐祭立饮不拜既爵其他不拜坐祭立饮乃荐司正与射人于觯南北面东上司正为上【长知丈反】
　　射人即向之为司射者亦大射正也惟此一人与司正同荐或以其为司射故特异之与燕礼不同者乎余亦见燕礼
　　辩献士士既献者立于东方西面北上乃荐士祝史小臣师亦就其位而荐之【辩音遍下并同】
　　注曰祝史门东北面东上
　　继公谓此献史盖小史也大史释获向已受献
　　主人就士旅食之尊而献之旅食不拜受爵坐祭立饮主人执虚爵奠于篚复位
　　右主人献士
　　賔降洗升腾觯于公酌散下拜公降一等小臣正辞賔升再拜稽首公荅再拜賔坐祭卒爵再拜稽首公荅再拜賔降洗象觚升酌膳坐奠于荐南降拜小臣正辞賔升成拜公荅拜賔反位【下户嫁反下同】
　　注曰此觚当觯
　　右賔腾觯于公
　　公坐取賔所腾觚兴唯公所赐受者如初受酬之礼降更爵洗升酌膳下再拜稽首小臣正辞升成拜公荅拜乃就席坐行之有执爵者唯受于公者拜司正命执爵者爵辩卒受者兴以酬士大夫卒受者以爵兴西阶上酬士士升大夫奠爵拜士荅拜大夫立卒爵不拜实之士拜受大夫拜送士旅于西阶上辩士旅酌
　　右公为士举旅
　　若命曰复射则不献庶子【复扶又反】
　　命君命也不犹未也此虽非正射然亦当【阙】正礼中行之故其节在未献庻子前也
　　司射命射唯欲
