<!-- { "loadSidebar": true } -->
　　商祝执功布以御柩
　　注曰居柩车之前若道有低仰倾亏则以布为抑左右之节使引者执披者知之今文无以
　　执披
　　注曰士执披八人
　　继公谓此见执披之节也不言引者披后于引言执披则引可知矣
　　主人袒乃行踊无筭
　　注曰袒为行变也乃行谓柩车行也
　　出宫踊袭
　　出宫而踊哀亲之遂离其室也行路不宜袒故于此而袭
　　右柩行
　　至于邦门公使宰夫赠纁束
　　邦门城北门也檀弓曰葬于北方北首天下之达礼也柩至此公乃赠亦异于臣也
　　主人去杖不哭由左听命賔由右致命主人哭拜稽颡【去起吕反】
　　注曰柩车前辂之左右也当时止柩车
　　防曰在庙柩车南乡左则在东此柩车北乡左则在前辂之西也賔由右致命则在柩车之东矣
　　继公谓是时柩北首賔当南面致命主人东面听命而拜之略与赗于庿者相类不成踊变于家也
　　賔升实币于盖降主人拜送复位杖乃行
　　注曰升柩车之前实其币于棺盖之柳中若亲授之然复位反柩车后
　　继公谓不奠于左服别于在庿之礼也是时宰不举之乃行亦谓柩车行
　　右公赠
　　至于圹陈器于道东西北上【圹口广反】
　　注曰统于圹
　　继公谓西北上以西行北端为上谓苞莦而下者也亦綪之茵以上当其北亦如在庿中之陈然
　　茵先入
　　注曰当借柩也
　　属引
　　注曰于是说载除饰更属引于缄耳
　　继公谓此属之为将窆也其用异矣犹以引名之者见其索不易也引柩下棺异索天子之礼也　案注云缄耳见丧大记大夫士以咸注又此及记注皆云説载除饰用周官全文耳其实此礼当除饰乃説载
　　主人袒众主人西面北上妇人东面皆不哭
　　注曰侠羡道为位
　　继公谓袒为窆变也妇人亦北上皆不哭亦为有事不可讙哗也丧大记曰士哭者相止也
　　乃窆主人哭踊无筭袭【窆彼验反】
　　注曰窆下棺也今文窆为封
　　赠用制币纁束拜稽颡踊如初
　　此赠谓主人以币赠死者于圹中也尸柩已在圹则有长不复反之意故此礼亦以赠名之朋友赠于家主人赠于圹亲防之宜
　　卒袒拜賔主妇亦拜賔即位拾踊三袭【拾其业反下并同】注曰主妇拜賔拜女賔也即位反位拾更也
　　继公谓于此拜賔特为之袒重其礼也主妇所拜賔谓内賔与宗妇之属古者妇人非有亲者不送其葬即位主人主妇也拜賔必乡之拾踊者主先賔后妇人居间三谓三者三也袭者主人也礼妇人不袒
　　賔出则拜送
　　注曰相问之賔也凡吊賔有五去皆拜之此举中焉防曰凡吊賔有五见杂记
　　继公谓拜送云则明賔有未出者也
　　藏器于旁加见【见贤遍反】
　　注曰见棺饰也先言藏器乃云加见者器在见内也檀弓曰有虞氏瓦棺夏后氏堲周殷人棺椁周人墙置翣
　　继公谓器用器至燕器也此旁先言之谓棺之左旁也加见者以见加于棺及藏器之上也墙柳之属谓之见者以其见于棺器之外故因以名之此藏器者其冢人之属与冢人职云大丧入藏凶器
　　藏苞莦于旁
　　注曰于旁者在见外也不言罋甒馔相次可知丧大记曰棺椁之间君容柷大夫容壶士容甒
　　继公谓苞莦先陈乃藏于用器以下之后亦先陈而后用也旁右旁也藏苞莦罋甒于右亦犹奠于尸柩之右之意也丧大记云棺椁之间士容甒则此四者盖一一而居也若藏器多则相重累可　案注云见外谓见外椁内也
　　加折却之加抗席覆之加抗木
　　折云加者谓在见与苞莦之上也抗木不言却与覆是两面同矣
　　实土三主人拜乡人
　　注曰谢其勤劳
　　防曰案杂记云乡人五十者从反哭四十者待盈坎于时乡人并在故主人拜谢之谓在道助执绋在圹助下棺及实土也
　　继公谓下云袭是亦袒拜乡人也不言袒盖文脱耳
　　即位踊袭如初
　　如初亦拾踊三也
　　右窆
　　乃反哭入升自西阶东面众主人堂下东面北上注曰西阶东面反诸其所作也反哭者于其祖庿继公谓反哭于祖庿者为其棺柩从此而出也升自西阶未变其向者升堂之路也升堂而不见故但止于西阶之上焉此亦变于尸柩在堂之位也众主人西方东面统于主人也
　　妇人入丈夫踊升自阼阶
　　注曰辟主人也
　　继公谓以上经及此文攷之则送葬之行妇人次于众主人以下明矣
　　主妇入于室踊出即位及丈夫拾踊三
　　注曰入于室反诸其所养也出即位堂上西面也继公谓惟主妇入于室则余人先即位于阼矣必入于室者以其生时于此共祭祀也入室又不见矣故出而与主人相乡而哭踊同其哀也
　　賔吊者升自西阶曰如之何主人拜稽颡
　　注曰賔吊者众賔之长也反而亡焉失之矣于是为甚故吊之吊者北面主人拜于位
　　继公谓此吊异于常故为之稽颡
　　賔降出主人送于门外拜稽颡
　　门外庿门外也送賔而稽颡者以其送葬且从反哭尤勤劳也故重谢之杂记曰相见也反哭而退朋友虞祔而退然朋友于此时亦出至虞祔则复来助祭也
　　遂适殡宫皆如啓位拾踊三
　　如啓位妇人即位于阼阶上西面南上丈夫即位于堂下直东序西面也拾踊者丈夫先妇人后而已盖此时无賔
　　兄弟出主人拜送
　　注曰兄弟小功以下也异门大功亦可以归
　　继公谓賔出自庿兄弟出自殡宫亲防之杀
　　众主人出门哭止阖门主人揖众主人乃就次
　　注曰次倚庐也
　　右反哭
　　犹朝夕哭不奠
　　既葬矣犹朝夕哭于殡宫以其神灵在此也不奠者为无尸柩也下云三虞则此朝夕哭乃指未虞以前之礼檀弓曰既葬反日中而虞葬日虞不忍一日离也而此经于葬虞之间其言乃若是则檀弓所记者其非旧典与
　　三虞卒哭
　　注曰虞丧祭名
　　继公谓卒哭谓卒殡宫之哭也礼于三虞既饯之后而遂卒哭以其明日祔于祖故不复朝夕哭于殡宫惟朝一哭夕一哭于其次而已虞説见士虞记
　　明日以其班祔
　　注曰班次也祔卒哭之明日祭名祔犹属也祭昭穆之次而属之丧服小记曰祔必以其昭穆亡则中一以上
　　继公谓明日三虞之次日也班昭穆之次也祔谓祔于祖父孙与祖其昭穆同既葬则祔之者尸柩已去神宜在庙也祔而祭之因名其祭为祔云
　　右虞卒哭祔
　　记
　　此上下二篇之记也
　　士处适寝寝东首于北墉下【适音嫡】
　　注曰将有疾乃寝于适室
　　继公谓适寝正寝也此云适寝明经所谓适室者为适寝之室耳
　　有疾疾者齐【齐侧皆反下同】
　　注曰适寝者不齐不居其室
　　继公谓齐之言齐也齐其不齐使其心意湛然纯一也疾者齐一其心意所以养气体
　　养者皆齐【养羊尚反】
　　养者齐欲専心于所养者也
　　彻琴瑟【彻直列反下并同】
　　记曰士无故不去琴瑟
　　疾病外内皆埽【埽悉报反】
　　疾甚曰病埽者为将有事也
　　彻防衣加新衣
　　此谓死衣也必易之者为不可使之服故衣以死也衣云防见其非上衣然则新者亦非上衣矣上衣者朝服端之类不加上衣者为其后有袭敛等事皆用上衣故于此略之
　　御者四人皆坐持体
　　注曰御者今时侍从之人
　　继公谓持体正其手足也
　　男女改服属纩以俟絶气【属音烛下并同】
　　注曰为其气微难节也纩易动摇置口鼻之上以为候
　　继公谓絶气犹气絶也
　　男子不絶于妇人之手妇人不絶于男子之手
　　注曰备防
　　防曰疾时使御者持体并死于其手妇人则内御者持体还死于其手
　　乃行祷于五祀
　　注曰尽孝子之情
　　继公谓此祷于平常所祭者也士之得祭五祀于此可见
　　乃卒
　　注曰卒终也
　　主人啼兄弟哭
　　注曰哀有甚有否
　　设床笫当牖衽下莞上簟设枕【笫侧里反】
　　注曰病卒之间废牀至是设之事相变
　　防曰丧大记曰疾病寝东首于北墉下废牀是其始死亦因在地无牀复而不苏乃设牀于墉下
　　继公谓设枕于南
　　迁尸
　　注曰徙于牖下也于是幠用夷衾
　　复者朝服左执领右执要招而左【朝音潮下同要于遥反】
　　簪裳于衣故左执领右执要此谓既登屋而易执之之时也招而左谓招时两手自右而左也左尊故其执与招之仪如此朝服为求神敬其事也
　　楔貌如軶上两末【軶于革反】
　　注曰事便也
　　继公谓柶而云楔因其楔齿而名之以别于他柶轭在大车辕端厌牛领者楔状类之故以晓未知者焉楔齿时以两末上乡则末出于口旁矣
　　缀足用燕几校在南御者坐持之【缀之劣反校胡孝反】
　　校亦几左廉之名校在南则横设也几之为制前后狭而左右差广缀足宜寛故横设之必校在南者生时设几左亷近人故放之也坐持之则御者亦在牀矣其于几之北与
　　即牀而奠当腢用吉器若醴若酒无巾柶【腢音偶】
　　注曰腢肩头也用吉器器未变也
　　继公谓此吉器之异于凶者豆笾耳凶时毼豆笾无縢其觯则无吉凶之异皆用角也若醴若酒谓无酒则二觯皆醴无醴则皆酒无巾者非盛馔无柶者异于大敛以后之奠也
　　赴曰君之臣某死赴母妻长子则曰君之臣某之某死【长之丈反】
　　母妻长子死亦赴于君者哀乐之事君臣同
　　室中惟主人主妇坐兄弟有命夫命妇在焉亦坐注曰别尊卑也
　　继公谓经云众妇人戸外北面众兄弟堂下北面记乃见兄弟之命夫命妇者亦坐于室中然则经所言者惟指其为士者及士妻耳
　　尸在室有君命众主人不出
　　注曰不二主
　　继公谓凡居丧而为君命出者惟主人耳众主人则否记乃特着尸在室之礼者异时众主人与主人皆在庭嫌此时亦然故以明之
　　襚者委衣于牀不坐
　　牀髙可以不坐
　　其襚于室户西北面致命
　　注曰始死时也
　　夏祝淅米差盛之【差旧初佳七何藏何三反盛音成】
　　差字未详
　　御者四人抗衾而浴襢笫【襢音袒旧之善反非】
　　注曰抗衾为其裸裎蔽之也襢袒也袒箦去席盝水便
　　继公谓古字襢袒通诗曰襢裼暴虎史记云左襢右襢是也四人抗衾而二人浴
　　其母之丧则内御者浴鬠无笄
　　注曰内御女御也无笄犹丈夫之不冠也
　　继公谓鬠笄虽短亦笄也故辟之其亦以生时不用此笄而然与
　　设明衣妇人则设中带
　　注曰中带若今之裈襂
　　继公谓明衣之制有衣有裳妇人生时衣不殊裳故此不用明衣也中带未详其制然与明衣对言则其连衣裳为之与
　　卒洗贝反于笲实贝柱右齻左齻【齻音颠】
　　齻牙也含而因柱其左右齻盖恐其口复闭也
　　夏祝彻余饭【饭扶晚反】
　　注曰彻去鬻之
　　瑱塞耳
　　注曰塞充窒
　　掘坎南顺广尺轮二尺深三尺南其壤【广古旷反深式鸩反】注曰南顺统于堂
　　继公谓南顺复南其壤明其掘之自北而南也
　　垼用块【垼音役】
　　注曰块堛也
　　明衣裳用幕布属幅长下膝【长直亮反下同】
　　注曰幕布帷幕之布升数未闻也长下膝又有裳于蔽下体深也
