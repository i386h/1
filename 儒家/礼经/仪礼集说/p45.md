<!-- { "loadSidebar": true } -->
　　继公谓载大旂者以拜日及祀方明也巾车职曰玉路樊缨十有再就建大常十有二斿以祀此载大常则乘玉路矣东门即此宫之东门也拜日于东乡其所出之处也于宫门外者由便尔祀方明者祀上下四方之神也上下四方之神唯壹祀之者因朝为之故其礼简大宗伯职曰皆有牲币各放其器之色谓祀方明之礼也此言已受诸侯之朝享乃帅而拜日其节亦与朝事义不同
　　礼日于南门外礼月与四渎于北门外礼山川丘陵于西门外
　　门亦谓宫门礼谓祀之也不言祀者以异于正祭变其文耳礼日于南礼月与四渎于北礼山川丘陵于西皆随其地之隂阳而为之与拜日于东之义异也礼川不于北者四渎尊冝辟之也此三礼者皆与上事相属而举之天子廵守有怀柔百神望秩山川之礼此诸侯以天子不巡守之故而来觐故天子于此亦略修祀事以放廵守之礼云
　　祭天燔柴祭山丘陵升祭川沈祭地瘗【瘗于例反】
　　谓以此四事用其祭物也祭物谓牲币之属燔柴者置之于积柴之上而燔之升谓县之瘗埋也此皆顺其性而为之盖因上文遂并言正祭之法以明所谓礼者异于此也然此祭亦不尽与周官合未详
　　右大朝觐之礼
　　记几俟于东箱
　　经云设斧依于户牖之间左右几乃云天子衮冕负斧依则是天子登席于既设几之后也而此云几俟于东箱其指未设几之前而言与
　　偏驾不入王门
　　言此者明唯王车乃入王门也凡非王车皆谓之偏驾
　　奠圭于缫上
　　明奠时开缫而见玉也经云乃朝以瑞玉有缫





　　仪礼集説卷十
　　正误
　　迎于门外
　　郑本作外门外注云古文曰迎于门外继公案聘礼则舍惟有一门而已此今文虽有外门外之文则是以为有二门也然以其行礼之节求之絶无可以为二门者之征故且以古文为正
　　上左
　　郑本上作尚注云古文尚作上案上左云者以左为上也且春秋传亦有上左之文则上字之义优于尚也冝从古文






<经部,礼类,仪礼之属,仪礼集说>
　　钦定四库全书
　　仪礼集说卷十一　　　　元　敖继公　撰
　　丧服第十一
　　此篇言诸侯以下男女所为之丧服于五礼属凶礼
　　丧服　斩衰裳苴绖杖绞带冠绳缨菅屦者【衰七回反下并同苴七余反绖大结反绞尸交反菅古顔反】
　　注曰者者明为下出也凡服上曰衰下曰裳麻在首在要皆曰绖要绖象大带绞带象革带齐衰以下用布
　　疏曰斩衰裳者谓斩三升布以为衰裳斩衰不言三年者可知也注云者者明为下出也者明为下句父诸侯为天子等而出也
　　继公谓苴绖杖者谓绖带用苴麻杖用竹也绞带所以束衣代革带也齐衰以下用冠布则此其用牡麻与菅茅类也凡丧服衰裳冠带之属皆因吉服而易之若首绖则不然葢古者未有丧服之时但加此绖以表哀戚后世圣人因而不去且异其大小之制以为轻重云斩衰自卒哭以至练祥服有变除绖皆不着之唯言初服者丧服之行于世其来久矣节文纎悉人所习见故绖但举大略以记之耳后放此案疏云斩三升布但据正服而言也正服布三升义服布三升有半
　　曰斩者何不缉也【缉七入反】
　　此释绖斩衰裳之文也不缉谓不齐之也其领袖亦有纯作之人未详说见记后
　　苴绖者麻之有蕡者也苴绖大搹左本在下去五分一以为带【蕡符云反搹音革去起吕反下并同】
　　注曰盈手曰搹搹扼也以五分一为杀者象五服之杀也
　　疏曰尔雅云蕡枲实即麻子也以色言之谓之苴以实言之谓之蕡下言牡者对蕡为名言枲者对苴生称也本谓麻根
　　继公谓此释苴绖之文也麻有蕡则老而麤恶矣故以为斩衰之绖绖之大惟以槅为度而不言寸数未详重服之绖以麻之有本者为之又有缨此绖左本而在下所以见其以本为缨也去五分一五分其绖之大而去其一也绖大带小见轻重也闲曰男子重首妇人重带绖带大小之义主于男子
　　齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带【齐并音咨】
　　主言斩衰之绖带此则连言之耳
　　苴杖竹也削杖桐也各齐其心皆下本【齐如字】
　　此主释苴杖而并及削杖也竹杖而谓之苴者以其不脩治故也削杖齐衰之杖也用桐木而又削之所以别于斩衰者杜元凯曰贠削之象竹是巳小记曰杖大如绖则是二杖皆如其首绖之度矣各齐其心者谓其长短以当每人之心为节也皆者皆二杖也下本所以别于吉凡吉杖下末曲礼曰献杖者执末谓吉杖也
　　杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也【担市艳反】
　　注曰爵谓天子诸侯卿大夫士也担犹假也无爵者假之以杖尊其为主也非主谓众子也
　　继公谓此因广言用杖不用杖之义无爵者谓大夫以下其子之无爵者及庶人也意葢谓此杖初为有爵者居重丧而设所以优贵者也其后乃生担主辅病之义焉童子与妇人皆谓非主者也故但以不能病而不杖然此章着妻妾女子子之服异者布纵箭笄髽衰也是其绖杖之属如男子矣妾与女子子非主也而亦杖则似与不能病而不杖之义异
　　绞带者绳带也
　　疏曰绖带至虞后变麻服葛绞带虞后虽不言所变案公士众臣为君服布带则绞带于虞后变麻服布于义可也
　　继公谓此释绞带之文经言绞带而以绳带释之者葢绞之则为绳矣绞者紏也先儒以此绞带象革带则其博当二寸齐衰以下之布带其博宜亦如之玉藻曰革带博二寸
　　冠绳缨条属右缝冠六升外毕锻而勿灰衰三升【属音烛锻丁乱反】
　　注曰属犹着也布八十缕为升升字当为登登成也今之礼家皆以登为升俗误已行久矣
　　疏曰锻而勿灰者以水濯之勿用灰也
　　继公谓此主释冠绳缨之文条属右缝皆谓缨也条属者以一条绳为缨而又属于武也右缝者以缨之上端缝缀于武之右边也必右边缝者辟绖之缨也其属之内以下端乡上而结于武之左边以固其冠也齐衰大功布缨亦如之惟小功以下则缨在左而属于右杂记曰丧冠条属以别吉凶三年之练冠亦条属右缝小功以下左是也冠六升以下乃因上文而并言冠之布与其制又因冠布而见衰布也毕谓缝冠于武而毕之也外毕者别于吉也吉冠于武上之内缝合之凶冠于武上之外缝合之是其异也言锻而勿灰者嫌当异于衣也故以明之凡五服之布皆不加灰杂记曰加灰锡也则凶服可知云衰三升者但以正服言之不及义服也记曰斩衰三升三升有半是斩衰有二等也升之缕数未详今呉人谓四十缕为烝烝升声相近或古之遗言与
　　菅屦者菅菲也外纳【菲扶味反】
　　注曰纳收余也
　　继公谓此释菅屦之文也菲者后世丧屦之名故云然释经文止于此其下因言孝子居丧之礼云
　　居倚庐寝苫枕块【苫失占反枕之鸩反块苦对反】
　　注曰倚庐倚木为庐在门外东方北户苫编藳块堛也
　　继公谓此见其哀戚不敢安处也
　　哭昼夜无时
　　注曰哀至则哭不必朝夕
　　歠粥朝一溢米夕一溢米【歠昌恱反粥之六反】
　　疏曰孝子遭父母之丧水浆不入口三日之后乃始食虽食犹节之朝夕但各一溢米而已
　　继公谓溢未详小尔雅曰一手之盛谓之溢两手谓之掬一升也
　　寝不说绖带【说音脱】
　　丧莫重于绖带非变除之时及有故则虽寝犹不敢脱明其顷刻不忘哀也
　　既虞翦屏拄楣寝有席食疏食水饮朝一哭夕一哭而巳【柱音主疏食音嗣下不音者并同】
　　疏曰既虞翦屏拄楣者三虞之后乃改旧庐西乡开户翦去户旁与两厢屏之余草楣下两头竖柱施梁也云疏食者用麤疏米为饭明不止朝一溢夕一溢而已当以足为度云水饮者恐虞后饮浆酪等故云饮水而巳
　　继公谓屏蔽也朝一哭夕一哭于次中为之以是时既卒殡宫朝夕哭故也言而巳者明次中之哭止于此异于向之昼夜无时者也
　　既练舍外寝始食菜果饭素食哭无时【始食如字饭当音反】注曰外寝于中门之外屋下垒墼为之不涂塈所谓垩室也素犹故也谓复平生时食也
　　疏曰食谓饭也
　　继公谓哭无时者既练又变而不朝夕哭惟哀至则哭而巳此哭亦在次中凡哭有三无时二有时始死未殡以前哭不絶声一无时也既殡以后阼阶下朝夕哭之外有次中昼夜无时之哭二无时也既练之后无次中朝夕之哭惟哀至则哭即此所云者三无时也既殡之后卒哭之前朝夕哭于阼阶下一有时也卒哭之后未练之前朝夕哭于次中二有时也案注云复平生时食则之饭字似当作反
　　父曰为父何以斩衰也父至尊也【为子伪反下并同异者别出之】经云父云为父皆谓为父服也下文云君与为天子之类皆放此此经为父服葢主于士礼大夫以上亦存焉中庸曰父母之丧无贵贱一也云何以斩衰怪其重也凡之为服而发问有怪其重者有怪其轻者读者宜以意求之
　　诸侯为天子曰天子至尊也君曰君至尊也诸侯及公卿大夫士有臣者皆曰君此为之服者诸侯则其大夫士也公卿大夫士则其贵臣也此亦主言士礼以关上下下放此
　　父为长子【长知丈反后长子皆同】
　　为之三年者异其为嫡加隆之也此嫡子也不云嫡而云长者明其嫡而又长故为之服此而不防之也疏衰三年章放此后凡言嫡者亦皆兼长言之经文互见耳
　　曰何以三年也正体于上又乃将所重也庶子不得为长子三年不继祖也
　　注曰此言为父后者然后为长子三年重其当先祖之正体又以其将代巳为宗庙主也庶子者为父后者之弟也
　　继公谓祖谓别子也继祖者大宗子也记曰别子为祖继别为宗是也此云不继祖者惟指大宗之庶子而言若小记所谓不继祖与祢者则兼言大宗小宗之庶子也然经但云父为长子耳记乃有庶子不继祖祢不得为长子三年之说亦似异于经殇小功章云大夫公之昆弟为庶子之长殇公之昆弟为其庶子服与大夫同则为其适子服亦三年与大夫同明矣公之昆弟不继祖祢者也而其服乃若是则所谓庶子不得为长子三年者其误矣乎
　　为人后者【为如字下可为以为同】
　　不言为所后之父者义可知也礼大宗子死而无子族人乃以支子为之后
　　曰何以三年也受重者必以尊服服之
　　此释经意也重谓宗庙之属尊服谓斩衰
　　何如而可为之后同宗则可为之后
　　此言当为同宗者后也自是以下又覆言为人后之义
　　何如而可以为人后支子可也
　　疏曰变庶言支支者取枝条之义适妻第二子以下皆是不限妾子而巳
　　继公谓必支子者以其不继祖祢也
　　为所后者之祖父母妻妻之父母昆弟昆弟之子若子注曰若子者为所为后之亲如亲子
　　疏曰死者祖父母则为后者之曽祖父母妻即为后者之母也妻之父母妻之昆弟妻之昆弟之子于为后者为外祖父母及舅与内兄弟皆如亲子为之服也
