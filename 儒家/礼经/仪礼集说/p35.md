<!-- { "loadSidebar": true } -->
　　继公谓公于士介亦辞之者以其非已臣也奠币者四人摈者惟执其上币以出又但礼请受而已皆杀于上介也请者西面请于士介固辞者决不从命之称也以其决不从命故士介贱则不敢辞而賔为辞之一辞而得遂亦可谓之固记放此
　　公荅再拜摈者出立于门中以相拜【相息亮反】
　　注曰摈者以賔辞入告还立门中阈外公乃遥荅拜也相者賛告之
　　继公谓公向欲亲受币故不受其奠币之拜士介终不敢授公乃荅之公是时拜于东方之中庭而介位在门外之西则摈者相拜宜西北面也司仪云凡行人之仪不朝不夕不正其主面亦不背客谓此类也
　　士介皆辟
　　注曰辟于其东面位
　　继公谓必着此者嫌旅拜之于内则在外者不必辟也辟者所以为敬且明其拜之主于已也
　　士三人东上坐取币立
　　注曰俟摈者执上币来也
　　摈者进
　　注曰就公所也
　　继公谓进至中庭以上币示公
　　宰夫受币于中庭以东
　　受币受上币于摈者
　　执币者序从之
　　士三人从宰夫也
　　右介私觌
　　摈者出请賔告事毕
　　賔旣告事毕众介亦逆出而賔从之也
　　摈者入告公出送賔
　　公出三摈亦序从之
　　及大门内公问君賔对公再拜公问大夫賔对
　　注曰賔至始入门之位众介亦在其右少退西上时承摈绍摈亦于门东北面东上上摈徃来传君命问君曰君不恙乎对曰使臣之来寡君命臣于庭拜拜其无恙公拜賔亦辟问大夫曰二三子不恙乎对曰寡君命使臣于庭二三子皆在
　　继公谓向者行礼之时各有其节不可乱之故问劳之事至是乃爲之也及大门内则賔东面公西面而问之周礼云客再拜对与此微异是时上摈往来传命承摈绍摈亦负东塾
　　公劳賔賔再拜稽首公荅拜公劳介介皆再拜稽首公荅拜【劳力报反下并同】
　　注曰劳賔曰道路悠逺客甚劳劳介则曰二三子甚劳
　　賔出公再拜送賔不顾
　　不顾公之拜而去亦辟之义凡主人拜送賔賔皆不顾经不尽见之也于此见之者明于尊者之礼如此则其余可知
　　賔请有事于大夫公礼辞许
　　注曰请问卿也上摈送賔出賔东面而请之摈者反命告之
　　继公谓有事谓问之也此盖据賔所请之辞而言故不曰问也大夫者卿也下大夫尝使至者亦存焉将问大夫乃先请之于其君者明其以君故而问之也不于内遂请之者尊者之礼未终不宜以卑者之事乱之也賔请公辞许皆摈者之
　　右賔出公送






　　仪礼集说卷八上
<经部,礼类,仪礼之属,仪礼集说>
　　钦定四库全书
　　仪礼集说卷八下　　　　元　敖继公　撰
　　聘礼第八
　　賔即馆
　　注曰即就也
　　卿大夫劳賔賔不见【见贤遍反】
　　注曰以己公事未行上介以賔辞辞之
　　继公谓其劳以爵之高下为先后不同时不见犹不出也下放此案注云公事请问卿大夫之礼也公事未行故不敢当其劳已之礼而不见也
　　大夫奠鴈再拜上介受
　　大夫兼卿言也又攷此篇凡于卿所为之事但发端言卿以见其爵而已其后则惟言大夫不复言卿也是其例然尔故此大夫亦得兼卿言也大夫即于馆之外门外东面奠之上介受之亦东面卿劳賔用鴈者变于相见也大夫用鴈亦非以其贽之义因卿礼耳
　　劳上介亦如之
　　劳之于其馆上介亦不见士介为受鴈也此卿亦执鴈以劳上介亦非尊者降用卑者之贽之义但因賔礼耳
　　右卿大夫劳賔介
　　君使卿韦弁归饔饩五牢【饔音雍】
　　韦弁即爵弁也其服纯衣纁裳韎韐纁屦韦弁加于皮弁而归饔饩用之者变于聘服且敬也
　　上介请事賔朝服礼辞
　　注曰朝服示不受也受之当以尊服
　　有司入陈
　　賔礼辞而许乃入陈也
　　饔
　　注曰谓饪与腥
　　继公谓杀牲而割亨焉曰饔周官内外饔皆掌割亨之事斯可见矣是礼有饪有腥乃曰饔者主于饪而言也
　　饪一牢鼎九设于西阶前陪鼎当内廉东面北上上当碑南陈牛羊豕鱼腊肠胃同鼎肤鲜鱼鲜腊设扄鼏膷臐膮盖陪牛羊豕【鲜并音仙下同膷音香臐许云反膮许尧反】
　　注曰膷臐膮陪鼎三也牛曰膷羊曰臐豕曰膮皆香美之名今时臛也陪之庶羞加也肤豕肉宫必有碑所以识日景别阴阳也
　　继公谓先言饪上之也设饔先于西方统于客也客谓大夫奉君命者凡饔饩之牢虽有多寡而饪惟一牢则同耳是以少者为贵也然鼎九且有陪鼎则又以其贵故加而异之也内廉西阶之东廉也陪鼎当内廉而不正设于阶前者明其加也上当碑谓牛鼎膷鼎南北之节也饪鼎以牛为上陪鼎以膷为上古者宫庭有碑盖居其庭东西南北之中所以识深浅也盖发语辞云陪牛羊豕明其鼎相当也
　　腥二牢鼎二七无鲜鱼鲜腊设于阼阶前西面南陈如饪鼎二列
　　鼎二七降于子男也周官掌客言子男饔饩云腥十有八无鲜鱼鲜腊加者可杀也如饪亦如其北上上当碑也设鼎于阶前皆辟堂涂其在西阶前者宜少东此则宜少西也
　　堂上八豆设于户西西陈皆二以竝东上韭菹其南醓醢屈【醓他感反】
　　注曰户室户也东上变于亲食賔也竝并也醓肉汁也醓醢醢有醓
　　继公谓二以并者八豆皆两两而设也东上者每列以东者为尊也韭菹其南醓醢见其为二以并之位也八豆惟言韭菹醓醢则为朝事之豆可知文省耳云屈者言设余豆之法也醓醢西昌本昌北麋臡臡西菁菹菹南鹿臡臡西茆菹菹北麋臡曲折而下所谓屈也设豆不綪而屈亦归礼之异者
　　八簋继之黍其南稷错【七各反】
　　八簋黍稷各四也簋继豆上簋黍在北稷在南次西次北余皆如豆之屈乃变言错者取其二物相闲之意
　　六铏继之牛以西羊豕豕南牛以东羊豕
　　注曰铏羹器
　　防曰此防也
　　两簠继之在北
　　簠不次簋者稻加也凡加馔必别于正馔在北上也凡米与食则粱尊于稻醴与酒则稻尊于以西夹馔位例之则自簋以下亦皆西陈也
　　八壶设于西序北上二以并南陈
　　八壶之酒稻也黍也也稻黍各二壶稻在北黍次之四壶又次之盖如设筥米之例云北上南陈统于豆也堂上之馔皆属饪牢
　　西夹六豆设于西墉下北上韭菹其东醓醢屈六簋继之黍其东稷错四铏继之牛以南羊羊东豕豕以北牛两簠继之在西皆二以并南陈六壶西上二以并东陈
　　此馔属腥牢也西夹西夹室也东西室皆云夹者以与正室夹房而立名也六壶者稻酒黍酒酒各二壶也壶不着其所盖亦近于簠而设之与在堂上者之位相似下放此
　　馔于东方亦如之西北上壶东上西陈
　　注曰东方东夹室西北上亦韭菹其东醓醢屈继公谓东方东夹东墉下也西北上言韭菹亦在馔之西北也此东夹之馔亦属腥牢也腥鼎皆西面北上故东西夹室之馔皆西北上饪鼎东面北上故堂上之馔东北上各顺之也属饪者于堂上属腥者于夹室亦异尊卑也夹室之馔先西后东是腥牢亦以西者为尊矣凡鼎俎恒竒豆簋之属恒偶而鼎自三以上则豆簋之数率降于鼎者一钘之数率降于豆簋者两故此饪鼎九则堂上之馔八而钘六腥鼎七则东西夹之馔六而钘四也一牢则两簠故堂上两夹之数同
　　醯醢百瓮夹碑十以为列醯在东【瓮乌弄反】
　　百瓮醯醢各半也云夹碑是居于鼎之中央而上者少北于鼎矣此居于鼎之中央是緫为腥饪设之也醯在东醢为尊也设瓮之位饪在西腥在东足以见所尚矣
　　饩二牢陈于门西北面东上牛以西羊豕豕西牛羊豕注曰牛羊右手牵之豕束之寝右亦居其左
　　继公谓饩陈于内者以堂上庭中皆有所陈宜与之相近且门外有米禾薪刍之车在焉亦不足以容此饩礼故也二牢为一列变于腥亦以惟有牢故也东上门西之位然也亦变于饔　案注云寝右言其东上而西足也
　　米百筥筥半斛设于中庭十以为列北上黍稻皆二行稷四行【筥居吕反行并户郎反】
　　注曰东西为列列当醯醢南亦相变也
　　继公谓此米从饩者也饩陈于内故米宜从之饔有醯醢饩有筥米盛大礼也中庭乃东西之中继饩而言故指其所以明之其南北之节宜于庭少南黍稻皆二行而稷独四行者以其下也故多之以足百筥之数掌客职言待侯伯之礼醯醢百罋米百筥此侯伯之卿其米与醯醢之数乃与其君同然则公与子男之卿亦可知矣凡米以黍为上稷为下于此见之矣食则以黍为上稻为下酒则稻为上为下而不用稷盖稷不可以为酒故也
　　门外米三十车车秉有五防设于门东为三列东陈禾三十车车三秅设于门西西陈【防所主反秅都故反】
　　注曰秉防秅数名也防读若不数之数
　　继公谓大夫饔饩之礼其米禾皆视死牢故禾三十车焉若朝君则取数于生牢死牢杂也经凡言某陈者皆谓其下郷之也此云东陈是西辕也西陈者反是云为三列每列皆南北为之前列在西后二列以次而东也禾不云三列可知也其列则先东而后西
　　薪刍倍禾
　　注曰倍禾者以其用多也薪从米刍从禾凡此所以厚重礼也聘义曰古之用财不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔防曰薪可以炊爨故从米陈之刍可以食马故从禾陈之
　　继公谓倍禾谓车数也独言倍禾者以其相类而相等故也此唯言倍禾而已不见其设之之法则是二者之车亦各为三列而其陈亦皆如米禾之车与
　　賔皮弁迎大夫于外门外再拜大夫不荅拜
　　注曰大夫使者卿也
　　继公谓賔不韦弁而皮弁者嫌其加于已致君命时之服也
　　揖入
　　注曰賔与使者揖而入
　　及庿门賔揖入
　　及庿门大夫立接西塾賔揖而先入俟之于入门右之位旣则上介出请命矣记曰卿馆于大夫经云及庿门是賔馆于大夫之庿也明矣庿者其祢庿乎是篇言入庿之仪详矣独于此入庿不云每曲揖是不自主人之寝外门入也盖古者之庿亦自有外门与寝之外门同无事则闭之今賔馆于此乃开之以便賔之出入故自是而入庿无每曲揖也凡主人与客东行入庿其于祢庿则每曲揖于祖庿以上则每门每曲揖若诸侯则虽于其祢庿亦有每门每曲揖也賔揖入义见前
　　大夫奉束帛
　　注曰执其所以将命者
　　入三揖皆行
　　揖而皆行明賔俟之于门内也
　　至于阶三让大夫先升一等
　　此三让者大夫也大夫三让而賔三辞大夫先让者以其奉君命尊也客尊则主人不敢先让升于觐礼见之
　　賔从升堂北面听命
　　升堂不西面而即北面者辟国君之礼也国君于天子之命西面听之乃降拜
　　大夫东面致命
　　注曰致其君命
　　賔降阶西再拜稽首拜饩亦如之
　　再拜稽首为将受币也乃云拜饩亦如之然则此币其主于饔礼乎下之饩礼虽以太牢亦无币斯可见矣
　　大夫辞
　　亦称君命辞之賔既卒拜于下大夫乃辞之者别于君也凡君与异国之臣为礼于其降拜即辞之不待其卒
　　升成拜
　　亦饔饩异拜也每拜皆再拜稽首
　　受币堂中西北面大夫降出賔降授老币
　　堂中西四分楹闲一在西也賔受币而少过于西者尊君命也降授老币亦变于君礼
