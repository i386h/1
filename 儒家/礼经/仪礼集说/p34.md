<!-- { "loadSidebar": true } -->
　　辞欲其后之也賔旣将公事主人宜先尽其待賔之礼賔乃可行其私事也不辞其觌者已受其君礼则不必辞其臣礼也
　　请礼賔賔礼辞听命摈者入告
　　注曰告賔许也
　　继公谓请礼之礼当作醴字之误也是礼主于醴故虽用币犹以醴名之此请醴之辞盖曰子以君命辱于敝邑寡君有不腆先君之礼请醴从者賔曰使臣旣得将命矣敢辞曰寡君固曰不腆敢固以请曰某辞不得命敢不敬从
　　宰夫彻几改筵【彻直列反】
　　彻几筵入于房而改设賔席也賔席东上公食大夫记曰蒲筵常缁布纯加莞席寻帛纯皆卷自末宰夫筵出自东房
　　公出迎賔以入揖让如初
　　注曰公出迎者已之礼更端也
　　继公谓出出庿门也公于门内之揖不尽与向者同处乃云如初者见其亦三揖耳
　　公升侧受几于序端
　　公升亦如初也公与賔升皆北面当楣而立不拜至醴賔之礼当拜至此不者其辟朝君之傧礼欤周官司仪言诸侯相朝之礼云登再拜下云傧亦如之则其傧礼拜至可见矣
　　宰夫内拂几三奉两端以进
　　注曰漆几也内拂几不欲尘坋尊者以进自东箱来授君
　　继公谓内拂几以袂内乡而拂之也先言拂乃言奉是拂时几犹在地也未至公所而内拂几敬也奉两端谓横执之凡执几皆横执之惟设时乃缩也宰夫横执几而奉两端别于賔主也賔主授受则各执一廉进进于序端南面以授公
　　公东南乡外拂几三卒振袂中摄之进西乡【摄如字乡并许亮反】注曰摄持也
　　继公谓宰夫旣拂几公又亲重拂之敬也卒谓旣拂也振袂去尘也中摄之谓二手于几之中央摄之也授几而中摄之亦君礼异也进西乡于筵前賔是时犹在西阶上北面
　　摈者告
　　注曰告賔以公授几
　　賔进讶受几于筵前东面俟
　　俟公拜宜乡之下放此
　　公壹拜送賔以几辟【辟音避】
　　壹拜者送几之常礼必着之者以賔荅再拜稽首嫌此拜为再拜也公及賔拜或不言北面者可知也
　　北面设几不降阶上荅再拜稽首
　　公壹拜而賔荅再拜稽首者公尊也乃先拜而送几故賔当以此荅之不降者辟盛礼也此醴賔之礼以用币之时为盛
　　宰夫实觯以醴加柶于觯面枋
　　宰夫酌醴面枋而并授賛者授觯之正礼也说又见士冠礼
　　公侧受醴
　　受醴不言序端者如受几可知公旣受醴亦进筵前西北面
　　賔不降壹拜进筵前受醴复位公拜送醴
　　壹拜亦受醴之通礼必着之者嫌賔拜当再拜稽首也賔于公乃不降而壹拜亦辟受币之仪也授几授醴其礼均而賔之拜不同者彼荅公拜此则先拜不无轻重也位西阶上北面位
　　宰夫荐边豆脯醢賔升筵摈者退负东塾
　　必言笾豆者经盖见一脯一醢之器也摈者退负东塾者是时賔方有祭荐祭醢啐醴之仪其事稍久故于此俟之摈者至此方退则是送几授醴之类皆摈者告之矣经不尽见之也凡摈者之退近则中庭逺则负塾皆视后事之久速以为节
　　賔祭脯醢以柶祭醴三庭实设
　　注曰庭实乘马
　　继公谓賔祭醴而庭实设以为节也下公用束帛及摈者进之节皆放此庭实亦设于西方西上
　　降筵北面以柶兼诸觯尚擸坐啐醴【擸音叶】
　　注曰降筵就阶上
　　继公谓以柶兼诸觯以右手执柶并执觯也尚擸以擸乡上也必以柶兼诸觯者欲便于啐醴也必尚擸者欲便于建也北面于阶上乃兼之则是先时亦加柶于觯矣
　　公用束帛
　　注曰亦受之于序端
　　继公谓醴賔而用束帛庭实所以将厚意亦如傧礼也
　　建柶北面奠于荐东
　　上言兼柶尚擸则此建柶亦尚擸明矣故不言扱奠奠觯也
　　摈者进相币【相息亮反】
　　注曰为君释辞于賔
　　继公谓相币賛其授受之礼
　　賔降辞币
　　辞者谓旣受赐矣不可以又辱盛礼
　　公降一等辞
　　辞者止其降且不许其辞
　　栗阶升听命
　　注曰升听命释许辞
　　降拜
　　拜为将受币
　　公辞
　　公先已降一等故于此不降
　　升再拜稽首受币当东楹北面退东面俟
　　当东楹当其北也其南北亦中堂受币当东楹其视为君将币者又过东矣俟俟送币
　　公壹拜賔降也公再拜
　　公壹拜而賔即降不敢安受尊者之拜因辟之而遂降也賔已降而公犹再拜者送币之礼当然宜终之也此皆所以相尊敬也
　　賔执左马以出
　　注曰牵马者并左右靮授之余三马主人牵者从出也
　　继公谓左马者上也故賔亲执之然则主人之庭实亦设于西方而西上也主人庭实之位乃如賔者因賔礼也左执币乃北面右执马右还而出凡賔受主人礼其于庭实可以执则执之与主人之受礼异也賔出而公降立
　　上介受賔币从者讶受马
　　从者盖賔之私臣也受马云讶则币并受矣并受币讶受马皆变于賔主授受之礼也四马皆讶受者賔旣执左马则余马已悉为賔物公之士代之牵出耳故从者与受之于賔同
　　右醴賔
　　賔觌奉束锦緫乗马二人賛入门右北面奠币再拜稽首
　　注曰觌用束锦辟享币也賛者居马闲扣马也防曰二人賛者各居两马闲各用左右手扣一匹也北面奠币众授时亦北面也
　　继公谓此亦摈者出请入告而出许不言者可知也緫谓以物合乗马之入辔而束之也二人自牵之乃云賛者言代賔为之所以见庭实后入之意也入门自闑东入也玉藻曰私事自闑东谓此尔下介礼同不以客礼见故庭实在后且奠币于入门右之位而不敢授也賔再拜稽首而公不荅拜者不受此礼也
　　摈者辞
　　辞其用卑者之礼
　　賔出
　　以觌事毕而不受其辞也
　　摈者坐取币出有司二人牵马以从出门西面于东塾南
　　注曰賛者有司受马乃出凡取币于庭北面
　　继公谓有司牵马亦二人者不可多于賔之賛也西面于东塾南乡賔也然则賔之外位常接西塾矣牵马者盖在摈者之南少退
　　摈者请受
　　受谓公欲亲受其辞盖曰寡君使某请受
　　賔礼辞听命
　　注曰賔受其币賛者受马
　　牵马右之入设
　　注曰庭实先设客礼也右之欲人居马左任右手便也于是牵马者四人事得伸也曲礼曰效马效羊者右牵之
　　继公谓云右之明牵者四人也二人受于有司而后四人牵之用四人则左先随入而设于西方
　　賔奉币入门左介皆入门左西上
　　注曰以客礼入可从介
　　继公谓此以客礼入则当自闑西玉藻所云私事自闑东者但据始觌而言也上介礼放此
　　公揖让如初升公北面再拜
　　公升即当楣北面賔升西楹西东面公乃再拜公升不西面者以賔不称觌也不称觌降等者之礼也亦以其向已奠币拜于入门右之位故尔
　　賔三退反还负序【还音旋】
　　注曰反还者不敢与授圭同
　　继公谓反还者反西面而复东乡也三退而反还愈不敢安矣聘时执玉故不敢反还
　　振币进授当东楹北面
　　此已礼也故振币去尘乃授君以示敬
　　士授马者自前还牵者后适其右受【还音患】
　　注曰适牵者之右而受之也
　　防曰马生物恐惊之故由前是变于受皮
　　继公谓自前而适其右受皆变于受皮且便其已授则自前而去也
　　牵马者自前西乃出
　　自前西者稍进而前乃西行又南行而出也已授而出必自前者其放受者自前而来之仪乎
　　賔降阶东拜送君辞
　　拜于西阶东别于已君也凡臣于异国之君其拜下者皆不当阶拜于阶下者已臣也拜君命亦然
　　拜也君降一等辞
　　注曰君辞之而賔犹拜也
　　继公谓辞者止其又拜
　　摈者曰寡君从于虽将拜起也
　　君降一等辞而賔又将拜故摈者云然从谓从賔而降也公降一等耳乃曰从者君为臣降一等与敌者没阶之礼同也此礼摈辞多矣未有着之者是时賔主相接欢敬两尽故特见之食礼亦然
　　栗阶升公西乡賔阶上再拜稽首【乡许亮反】
　　公西乡即俟拜之位也賔升即拜又不言成拜则是向者賔亦以摈者辞之之故而不终其拜于下也
　　公少退
　　注曰为敬
　　继公谓君尊乃少退辟之者荅其反还之意也
　　賔降出公侧授宰币马出
　　马出而皮之亦相变于賔之降也介亦逆出
　　公降立
　　右賔私觌
　　摈者出请上介奉束锦士介四人皆奉玉锦束请觌注曰玉锦后言束辞之便也
　　继公谓玉锦锦之文纎缛而白者也士介之锦反文于賔与上介者以无庭实故也玉锦后言束亦纁束之类
　　摈者入告出许上介奉币俪皮二人賛【俪音丽】
　　注曰上介用皮变于賔也
　　继公谓每人执一皮而云賛意与上同賔卿也私觌之庭实用乗马上介大夫也用俪皮士介不用庭实此固礼之差等然亦因其禄之厚薄而为之品节焉礼意人情并行无闲于此见之矣
　　皆入门右东上奠币皆再拜稽首
　　注曰皆者皆众介也
　　继公谓皆者皆上介及众介也其行之序则上介先賛皮者并而从之众介又次之其立之序则上介在东众介次而西賛皮者北面立于上介之后此位虽东上而皮则亦左首也于介之奠币也賛皮者奠皮而先出上介士介尊卑异乃同觌者尊君不敢自分别且辟賔礼也上介若特入则正与賔初觌之礼同
　　摈者辞介逆出
　　其意皆与賔礼同
　　摈者执上币士执众币有司二人举皮从其币出请受其币上介之币也二人举皮亦并行而出出请受者言其出为请受也
　　委皮南面
　　注曰委皮当门
　　继公谓执皮者从上摈出门不俟上摈之释辞即委皮而退执众币者于是由皮东而进委皮不于东塾南辟执众币者且变于马也
　　执币者西面北上摈者请受
　　注曰请于上介也
　　继公谓不言东塾南可知也
　　介礼辞听命皆进讶受其币
　　听请受之命者上介也而士介亦皆讶受其币者此时统于尊者而不敢异之也介旣受币賛者乃南面取皮
　　上介奉币皮先入门左奠皮
　　注曰皮先者介随执皮者而入也入门左介至揖位而立
　　继公谓皮先执皮者先上介而入也是时俪皮随入而左先也奠皮而不敢授示逺下于賔介奉币而皮入介入门左而奠皮节也奠皮之处亦参分庭一在南
　　公再拜
　　注曰拜于中庭也
　　继公谓公拜盖西面也下放此
　　介振币自皮西进北面授币退复位再拜稽首送币进者北行将至中庭与公稍相当乃东行及公左而北面公还南面受币也此发于入门左之位而云自皮西进则是凡庭实皆设于西方参分庭一在南明矣介退公复西乡介拜亦北面不受于堂者公尊则介礼宜逺别于賔也
　　介出宰自公左受币
　　公不离位宰就而受之杀于賔礼也云自公左则受之于公可知文主于受者故不言侧
　　有司二人坐举皮以东
　　有司至是乃举皮亦异于受皮之节也
　　摈者又纳士介
　　纳之之辞亦与纳賔同
　　士介入门右奠币再拜稽首
　　注曰终不敢以客礼见
　　继公谓终不敢以客礼见者以向者惟上介听命故也此与初礼同乃复为之者以既受币复入则礼更端也
　　摈者辞介逆出摈者执上币以出礼请受賔固辞注曰礼请受者一请受而听之也
