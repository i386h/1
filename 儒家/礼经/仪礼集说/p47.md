<!-- { "loadSidebar": true } -->
　　王子雍曰从乎继母而寄育则为服不从则不服继公谓父卒而继母不嫁则为之三年从之嫁则期所以异内外也报者以其服服之之名谓出妻于其子与此继母皆报也小记曰妾从女君而出则不为女君之子服妾不服之明出妻有服也旧说谓此女君犹为其子期是巳母于子乃亦杖期者既出嫁则无尊加之义故宜报之所以别于在其父之室者也此经言出妻之子为母及子为继母嫁从之服而独不及于父卒母嫁者今以此二条之礼定之则子于嫁母其从与否皆当为之杖期而经不着之者岂以其既有子矣乃夫没而再嫁尤为非礼故阙之以见义乎曰出妻之子为父后者则为出母无服然则嫁母之子自居其室而为父后者亦不为嫁母服也
　　曰何以期也贵终也
　　终者终为母子也以终为贵故服此服也继母嫁而子从之是终为母子也
　　右齐衰杖期
　　不杖麻屦者
　　注曰此亦齐衰言其异于上
　　继公谓大功章曰三月受以小功衰即葛九月此受以大功衰即葛而期为异耳
　　祖父母
　　疏曰服之本制若为父期祖合大功为父母加隆至三年祖亦加隆至期也
　　继公谓此服惟据父在者言也父没则服或异矣曰父卒然后为祖后者服斩小记曰祖父卒而后为祖母后者三年
　　曰何以期也至尊也
　　谓不可以大功之服服至尊故加而为期也
　　世父母叔父母
　　注曰为姑在室亦如之
　　疏曰伯言世也欲见继世也
　　继公谓女子子在室为之亦然惟巳许嫁者则异也此服皆报不言之而别见者欲序昆弟之子于众子之后序夫之昆弟之子于舅姑之后以见亲疏尊卑之等故不于此言报也若轻服则不然
　　曰世父叔父何以期也与尊者一体也
　　陈诠曰尊者父也所谓昆弟一体也
　　继公谓世叔父本是大功之服以其与父一体故当加一等也以五服差之族之亲为四缌麻从祖之亲为三小功则从父之亲宜为二大功也而礼为从父昆弟大功世叔父期以此攷之则世叔父之期乃是加服从父昆弟之大功则其正服也此释经文为世父叔父期之意
　　然则昆弟之子何以亦期也旁尊也不足以加尊焉故报之也
　　加尊者谓以其尊加之也昆弟之子本服亦大功世叔父不以本服服之而报以其为巳加隆之服者以巳非正尊不足以尊加之故也加尊而不报者如父于众子祖于庶孙之类是也昆弟之子虽不在此条然以其即为世叔父之服者而世叔父亦以此服之义有不同故并释之也
　　父子一体也夫妻一体也昆弟一体也故父子首足也夫妻牉合也昆弟四体也【牉普半反】
　　言首足牉合四体者皆所以释其为一体也此又申言与尊者一体之义虽以三者并言而其防则惟主于昆弟葢世叔父乃其父之昆弟所谓与尊者一体也
　　故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗【辟音避】
　　注曰资取也
　　疏曰昆弟之义无分者以手足四体本在一身不可分别是昆弟之义不合分也然而分者则辟子之私也使昆弟之子各自私其父故须分也若兄弟同在一宫则不成为人子之法案内则云命士以上父子异宫不命之士父子同宫纵同宫亦有隔别为四方之宫也
　　张子曰子不私其父则不成为子古之人曲尽人情如此若同宫有叔父伯父则为子者何以独厚于其父为父者又乌得而当之
　　继公谓此承上文而言也父子夫妻昆弟俱是一体然夫子夫妻不分而昆弟则分似乖于一体之义故言其理之不容不分者以释之东宫西宫南宫北宫葢古者有此称亦或有以之为氏者故引之以证古之昆弟亦有分而不同宫者焉异居而同财则其所以分之意可见矣宗谓大宗小宗共祢者也
　　世母叔母何以亦期也以名服也
　　疏曰以配世叔父而生母名则当随世叔父而服之继公谓此释经文也言以名服见其恩疏
　　大夫之适子为妻【适丁敌反下不音者并同】
　　曰父在则为妻不杖则是凡父在为妻而非有所降者其服皆然不别适庶也此乃特见大夫之适子葢谓大夫庶子为妻则异于是惟其适子为妻如邦人故特举以眀之凡大夫之子之服例在正服后今序于昆弟之上者葢以此包上下而言故居众人为妻之处若重出者乃在正服后也
　　曰何以期也父之所不降子亦不敢降也何以不杖也父在则为妻不杖
　　注曰大夫不以尊降适妇者重适也凡不降者谓如其亲服服之
　　继公谓父之所不降谓大夫为适妇亦大功如众人故子亦为之不杖期如众人也若大夫于庶妇降之而至于不服其子亦降之而至于大功所谓大夫之子则从乎大夫而降也父在则为妻不杖者不敢同于父在为母之服也故父没为母三年乃得为妻杖是其差也降有三品大夫以尊而降公之昆弟大夫之子以其父之所厌而降为人后者女子子适人者以出而降子亦不敢降之说见后
　　昆弟
　　注曰昆兄也为姊妹在室亦如之
　　为众子
　　注曰众子者长子之弟及妾子女子子在室亦如之继公谓众子即庶子也对长子立文故曰众子庶则对适之称也实则一耳父母为众子乃期者以尊加之也士妻为妾子亦期凡适而非长父母为之亦与众子同
　　昆弟之子曰何以期也报之也
　　其女子子在室者亦如之
　　大夫之庶子为适昆弟
　　大夫之庶子为昆弟大功嫌于适亦然故以明之斩衰章云父为长子则大夫之适亦谓其长子未必指为弟者也此云适昆弟者古之文法不可以单言昆故连弟言之经中此类多矣不言适子者嫌自为其子也
　　曰何以期也父之所不降子亦不敢降也
　　注曰大夫虽尊不降其适重之也适子为庶昆弟庶昆弟相为亦如大夫为之
　　继公谓大夫之子于昆弟之属或有所降者以从乎其父而不得不降之耳若为其父之适及尊同者乃其父之所不降者故巳亦得遂其服焉非谓以其父不降之之故欲降之而不敢降也凡后之言若此者不复见之
　　适孙曰何以期也不敢降其适也有适子者无适孙孙妇亦如之
　　注曰周之道适子死则立适孙是适孙将上为祖后者也长子在则皆为庶孙耳孙妇亦如之适妇在亦为庶孙之妇凡父于将为后者非长子皆期也疏曰云周道者以其殷道适子死弟乃当先立与此不同也
　　继公谓祖于孙宜降于子一等而大功此期者亦异其为适加隆焉尔非不降之谓也有适子者无适孙孙妇亦如之皆谓适不可二也　案注云凡父于将为后者非长子皆期者葢以斩衰章惟言父为长子故也郑言此者为适子死而无适孙者见之且明为适孙亦期之意也适孙为祖父后服与子同
　　为人后者为其父母报【上为如字为人曷为并同】
　　言其以别于所后者也余皆放此父母为支子服率降于为巳者一等此支子出为人后者为其父母期其父母亦报之以期而不复降者以其既为所后者之子统不可二故不敢以正尊加之而报之也
　　曰何以期也不贰斩也何以不贰斩也持重于大宗者降其小宗也
　　疏曰此问虽兼母荅専据父故以斩而言
　　继公谓此一节释所以服期之意为父固当斩衰然父不可二斩不并行既为所后之父斩则于所生之父不得不降而为期葢一重则一轻礼宜然也大宗者继别子之后者也小宗者凡庶子之长子适孙之属皆是也此为大宗子矣乃复谓所生之家为小宗者以其本为支子故也持犹主也
　　为人后者孰后后大宗也曷为后大宗大宗者尊之统也禽兽知母而不知父野人曰父母何筭焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者收族者也不可以絶故族人以支子后大宗也适子不得后大宗【算素管反大祖音泰】
　　注曰都邑之士则知尊祢近政化也大祖始封之君上犹逺也下犹近也收族者谓别亲疏序昭穆大曰系之以姓而弗别缀之以食而弗殊虽百世昬姻不通者周道然也
　　疏曰大祖始封者不毁其庙若鲁之周公齐之太公之类
　　继公谓此一节承上文言所以后大宗之意尊之统为尊者之统也小宗者族人之所尊而大宗又统乎小宗故言尊之统见其至尊也大宗为尊者之统而收族人故族人不得不为之立后诸侯言太祖天子言始祖则始祖太祖异矣周祖后稷又祖文王白虎通义云后稷为始祖文王为太祖此其徴也及谓祭及之也及其始祖之所自出谓禘也始祖之所自出若殷周之帝喾也诸侯之太祖世世祭之天子不惟世世祭其太祖又祭其始祖又祭其始祖之所自出葢所祭者之尊不同故也尊者天子卑者诸侯此尊统谓为祖祢之统者也尊统上天子始祖之所自出者也尊统下诸侯之太祖也此与大宗为族人之尊统者义不相关意略相类故假此以发明之适子不得后大宗则大宗亦有时而絶矣
　　女子子适人者为其父母昆弟之为父后者【适如字为父同字为父同】
　　此昆弟不言报是亦为之大功耳
　　曰为父何以期也妇人不贰斩也妇人不贰斩者何也妇人有三从之义无専用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也妇人不能贰尊也
　　此一节释为其父母也从者顺其所为而不违之所谓以顺为正者也天者取其尊大之义人所尊大者无如天故以之为比
　　为昆弟之为父后者何以亦期也妇人虽在外必有归宗曰小宗故服期也
　　此一节释为其昆弟之为父后者也归宗者所归之宗也妇人虽外成然终不可忘其所由生故以本宗为归宗也归云者若曰妇人或不安于夫家必以此为归然也其于为父后者特重以其为宗子也以私亲言之故曰小宗其昆弟虽继别犹谓之小所以别于夫家之宗也
　　继父同居者
　　继父因母之后夫也其或从继母而嫁者若为其夫服亦宜如之
　　曰何以期也曰夫死妻穉子幼子无大功之亲与之适人而所适者亦无大功之亲所适者以其货财为之筑宫庙嵗时使之祀焉妻不敢与焉若是则继父之道也同居则服齐衰期异居则服齐衰三月必尝同居然后为异居未尝同居则不为异居【适并如字与音预为异如字】注曰妻穉谓年未满五十子幼谓年十五以下大功之亲谓同财者也为之筑宫庙于家门之外神不歆非族妻不敢与焉恩虽至亲族巳絶矣夫不可二此以恩服尔未尝同居则不服之
　　继公谓之言若此则是子于继父本无服特以二者具且同居故为服此服若先同居后异居则降而三月是又于三者之外以居之同异为恩之深浅而定服之重轻也然则三者或阙其一虽同居亦无服矣小记言同居异居者与此异更详之
　　为夫之君曰何以期也从服也
　　疏曰夫为君斩故妻从之服期也
　　姑姊妹女子子适人无主者姑姊妹报【适如字】
　　为姑姊妹女子子出适者降为大功今以其无主乃加于降服一等而为之期其姑姊妹于昆弟侄亦不容不以其所加者服之云报者服期之义生于巳而不在彼故也女子子适人者为父母自当期固不必言报矣然父母为巳加一等而巳于父母不复加者其亦以妇人不能贰斩也与
　　曰无主者谓其无祭主者也何以期也为其无祭主故也
