<!-- { "loadSidebar": true } -->
　　奏肆夏及乐阕之节说见燕礼记
　　右主人献賔
　　賔以虚爵降主人降賔洗南西北面坐奠觚少进辞降主人西阶西东面少进对賔坐取觚奠于篚下盥洗西阶西非主人堂下之正位以从降暂立于此耳主人既对不言反位亦文省
　　主人辞洗賔坐奠觚于篚兴对卒洗及阶揖升主人升拜洗如賔礼賔降盥主人降賔辞降卒盥揖升酌膳执幂如初以酢主人于西阶上主人北面拜受爵賔主人之左拜送爵主人坐祭不啐酒不拜酒遂卒爵兴坐奠爵拜执爵兴賔荅拜主人不崇酒以虚爵降奠于篚賔降立于西阶西东面摈者以命升賔賔升立于西序东面
　　注曰命公命也
　　右賔酢主人
　　主人盥洗象觚升酌膳东北面献于公公拜受爵乃奏肆夏
　　注曰言乃者其节异于賔
　　继公谓此奏肆夏当以东方之县
　　主人降自西阶阼阶下北面拜送爵宰胥荐脯醢由左房庻子设折俎升自西阶
　　凡堂上之荐皆由左房特于君见之耳
　　公祭如賔礼庻子賛授肺不拜酒立卒爵坐奠爵拜执爵兴主人荅拜乐阕升受爵降奠于篚
　　篚膳篚也奏肆夏及乐阕之节説亦见燕礼记
　　右主人献公
　　更爵洗升酌散以降酢于阼阶下【散思但反】
　　此亦当酌膳云散误也
　　北面坐奠爵再拜稽首公荅拜主人坐祭遂卒爵兴坐奠爵再拜稽首公荅拜主人奠爵于篚
　　燕礼曰公荅再拜此省文也下不言者皆如之
　　右主人自酢
　　主人盥洗升腾觚于賔酌防西阶上坐奠爵拜賔西阶上北面荅拜【觚当之豉反】
　　此觚亦当作觯
　　主人坐祭遂饮賔辞卒爵兴坐奠爵拜执爵兴賔荅拜主人降洗賔降主人辞降賔辞洗卒洗賔揖升不拜洗主人酌膳賔西阶上拜受爵于筵前反位主人拜送爵賔升席坐祭酒遂奠于荐东主人降复位賔降筵西东南面立
　　右主人酬賔
　　小臣自阼阶下请腾爵者公命长小臣作下大夫二人腾爵腾爵者阼阶下皆北面再拜稽首公荅拜腾爵者立于洗南西面北上序进盥洗角觯升自西阶序进酌防交于楹北降适阼阶下皆奠觯再拜稽首执觯兴公荅拜腾爵者皆坐祭遂卒觯兴坐奠觯再拜稽首执觯兴公荅再拜腾爵者执觯待于洗南小臣请致者若命皆致则序进奠觯于篚阼阶下皆北面再拜稽首公荅拜腾爵者洗象觯升实之序进坐奠于荐南北上降适阼阶下皆再拜稽首送觯公荅拜腾爵者皆退反位【长知丈反散思但反下并同】
　　注曰反门右北面位
　　右下大夫腾觯于公
　　公坐取大夫所腾觯兴以酬賔賔降西阶下再拜稽首小臣正辞賔升成拜
　　注曰正长也
　　继公谓小臣正辞亦公命之
　　公坐奠觯荅拜执觯兴公卒觯賔下拜小臣正辞賔升再拜稽首公坐奠觯荅拜执觯兴賔进受虚觯降奠于篚易觯兴洗【下戸嫁反下同】
　　言兴洗见洗则立也
　　公有命则不易不洗反升酌膳下拜小臣正辞賔升再拜稽首公荅拜賔告于摈者请旅诸臣摈者告于公公许
　　旅旅酬之也賔因君所赐请旅诸臣所以广君赐也公许摈者又以告賔乃旅也
　　賔以旅大夫于西阶上摈者作大夫长升受旅賔大夫之右坐奠觯拜执觯兴大夫荅拜賔坐祭立卒觯不拜若膳觯也则降更觯洗升实散大夫拜受賔拜送遂就席大夫辩受酬如受賔酬之礼不祭酒卒受者以虚觯降奠于篚复位【长知丈反辩音遍下并同】
　　右公为賔举旅
　　主人洗觚升实防献卿于西阶上司宫兼卷重席设于賔左东上卿升拜受觚主人拜送觚卿辞重席司宫彻之乃荐脯醢卿升席庻子设折俎【卷九转反重并直龙反彻直列反】注曰卿折俎未闻盖用脊胁臑肺
　　防曰若有诸公公用臑卿冝用膊也
　　继公谓卿有俎大射差重于燕也
　　卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴
　　不哜肺亦自贬于賔
　　主人荅拜受爵卿降复位
　　注曰复西面位
　　辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席【先悉见反】
　　右主人献诸公卿
　　小臣又请腾爵者二大夫腾爵如初请致者若命长致则腾爵者奠觯于篚一人待于洗南长致者阼阶下再拜稽首公荅拜洗象觯升实之坐奠于荐南降与立于洗南者二人皆再拜稽首送觯公荅拜【长并知丈反下同】
　　右下大夫再腾觯于公
　　公又行一爵若賔若长唯公所赐
　　燕礼言酬此言赐亦文异耳
　　以旅于西阶上如初大夫卒受者以虚觯降奠于篚
　　右公为诸公卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位
　　大夫者中下大夫也
　　胥荐主人于洗北西面脯醢无脀
　　胥宰胥也
　　辩献大夫遂荐之继賔以西东上若有东面者则北上卒摈者升大夫大夫皆升就席
　　右主人献大夫
　　乃席工于西阶上少东小臣纳工工六人四瑟
　　注曰六人大师少师各一人上工四人
　　继公谓大射差重于燕又加瑟者二人然则诸侯之祭飨歌与瑟者各四人与以是推之天子之制其隆杀之数亦可知矣
　　仆人正徒相大师仆人师相少师仆人士相上工【相并息亮反下并同大音防少诗召反下大师少师同】
　　注曰徒空手也仆人正仆人之长师其佐也士其吏也天子视了相士诸侯兼官是以仆人掌之大师少师工之长也凡国之瞽蒙正焉
　　继公谓上工即上瞽周官上瞽百人
　　相者皆左何瑟后首内挎越右手相【何户我反后户豆反挎口孤反】注曰谓相上工者
　　后者徒相
　　注曰谓相大师少师者也
　　入小乐正从之
　　注曰从大师也
　　继公谓诸侯之小乐正下士也前三篇不言小以此见之也此乐盛于彼且用小乐正则彼可知矣大射乃亦不使大乐正者其辟祭飨之类与
　　升自西阶北面东上
　　注曰工六人
　　坐授瑟乃降
　　注曰相者也
　　继公谓相者降位盖亦在西方
　　小乐正立于西阶东
　　上经云小乐正从之而此于工升之后乃云立则是亦后升也此礼重于燕而乐正乃后升然则后升者其正礼与
　　乃歌鹿鸣三终
　　三终谓歌鹿鸣之什三篇篇各一终如春秋传所谓工歌鹿鸣之三是也乡饮酒之礼歌鹿鸣四牡皇皇者华其义曰工歌三终则益可见矣
　　主人洗升实爵献工工不兴左瑟
　　注曰大师无瑟于是言左瑟者节也
　　继公谓爵即觚也不言觚者可知耳　案注云大师无瑟于是言左瑟者节也者谓献大师之时瑟者犹未受献而其左瑟则以此时为节也
　　一人拜受爵
　　注曰谓大师也言一人者工贱同之也
　　主人西阶上拜送爵荐脯醢使人相祭卒爵不拜主人受虚爵众工不拜受爵坐祭遂卒爵辩有脯醢不祭主人受爵降奠于篚复位【相息亮反】
　　位洗北之位也
　　大师及少师上工皆降立于鼓北羣工陪于后
　　注曰于是时小乐正亦降立于其南北面工立仆人立于其侧
　　继公谓鼓北鑮南也不云鑮南者嫌与尊旅食者之意同也不取节于鼙者鼓大鼙小也羣工即上工谓瑟者四人也陪于后者其以鼓鑮之间不足以为一列与前列二人后列四人皆当北上射事未至而降为管故也降不言相者可知也
　　乃管新宫三终
　　管谓吹簜以奏之此承上文而言是降者管之明矣春官大师少师职皆云登歌下管然簜一而已其大师管之与下而管者变于歌也新宫诗名三终者管新宫并及其下二篇也二篇之名未闻三诗盖亦有依管而歌以明之者如笙之有和者然也书曰下管鞉鼔诗曰鞉鼔渊渊嘒嘒管声既和且平依我磬声则管时亦奏此西方之乐以应之矣此不笙不合乡乐者为射故略于乐也不略小雅者小雅为诸侯之正乐故不略其正亦如乡射之不略乡乐矣诸侯之乐其下管者虽有笙亦不间
　　卒管大师及少师上工皆东坫之东面西面北上坐疏曰不言去堂逺近当如乡射迁工阼阶之东南堂前三笴西面北上
　　继公谓坫东南当在东县之东北射事未至工既管乃不复升而遂迁于此者堂上之乐毕故也于是小乐正北面立于其南相者退立子西方
　　右工歌下管
　　摈者自阼阶下请立司正
　　君再举旅而即请立司正为射故也
　　公许摈者遂为司正司正适洗洗角觯南面坐奠于中庭此中庭者亦阼阶前南北之中与燕礼司正之位同以当辟射也
　　升东楹之东受命于公西阶上北面命賔诸公卿大夫公曰以我安賔诸公卿大夫皆对曰诺敢不安
　　此羣臣皆为射而来是时犹未射固无嫌于不安而司正乃受命以安之者縁其意若不敢必君之终行射事然也受命亦北面与请彻俎同
　　司正降自西阶南面坐取觯升酌散降南面坐取觯兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立【还并音旋】北面立亦在觯南
　　右立司正安诸臣
　　司射适次袒决遂执弓挟乘矢于弓外见镞于弣右巨指钩【挟音接乗直证反下并同见贤遍反镞子木反弣音府】
　　注曰司射射人也次若今时更衣处张帏席为之耦次在洗东南见镞于弣顺其射也右巨指右手大擘疏曰云耦次在洗东南者此无正文案乡射记设楅南北当洗此下三耦拾取矢出次西行又北行乡楅则次在洗东南也
　　继公谓司射射人亦大射正也燕礼曰大射正为司射是其徴矣诸侯之大射正盖上士二人次所谓耦次也周官掌次职云射则张耦次执弓左手执弣也挟乗矢于弓外谓挟四矢而矢在弣之外也见镞于弣明其方执而左乡及指间前后之节也右巨指钩所谓挟弓也
　　自阼阶前曰为政请射
　　为政为射政者也言此者亦示已不敢擅其事也阶前北面白于公
　　遂告曰大夫与大夫士御于大夫
　　注曰大夫与大夫为耦不足则士侍于大夫与为耦也
　　继公谓此以在堂上者为耦之法告公也此大夫亦兼诸公卿而言不言士与士者略贱也
　　右请射
　　自此以后其经文有与乡射同者不重释之
　　遂适西阶前东面右顾命有司纳射器
　　东面而右顾者为有司在南也此有司其旅食者与上经云士旅食者在士南北面东上命之之仪如是者以其贱也
　　射噐皆入君之弓矢适东堂賔之弓矢与中筹丰皆止于西堂下众弓矢不挟总众弓矢楅皆适次而俟注曰众弓矢三耦及卿大夫以下弓矢也司射矢亦止西堂下众弓矢不挟则纳公与賔弓矢挟之继公谓总谓以物合而束之也众弓众矢异束之賔之弓与矢皆不在堂上逺下君也众弓矢不挟亦以其多也中筹丰在堂西楅在次各近其所设处也俟者兼指射噐之在三处者言也此射于公宫则中乃皮树中也乡射记曰君国中射皮树中　案注云司射矢谓所挟一矢也
　　工人士与梓人升自北阶两楹之间疏数容弓若丹若墨度尺而午射正莅之【数音朔度如字】
　　注曰工人士梓人皆司空之属能正方圜者一从一横曰午谓画物也
　　疏曰若丹若墨科用其一也云度尺者即乡射记从长如笴横长武是也
