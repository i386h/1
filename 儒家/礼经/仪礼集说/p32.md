<!-- { "loadSidebar": true } -->
　　凡以玉帛之属为礼其于敌以上者皆曰享束帛加璧者束帛之上加以璧也加琮亦然此二束帛即向之所展而官载之者至是复取而合诸璧琮以见用之之法也享束帛不言纁文省耳夫人之聘璋享琮谓君复以二器聘享主国君之夫人也聘享主君而并及其夫人所以见敬爱主君之至也记曰君以社稷故在寡小君足以明之矣聘君用圭聘夫人用璋享君用璧享夫人用琮尊卑之差也聘用圭璋以为信也享用璧琮以为礼也圭璋特达以其尊而币不足以称之也璧琮有加以其降于圭璋可以用币又以将其厚意也聘享夫人之礼惟聘则有之诸侯相朝无是礼也周官曰瑑圭璋璧琮以覜聘
　　遂行舎于郊
　　为将有事于此也记曰问大夫之币俟于郊
　　敛旜
　　敛藏也敛旜者上事已也至是乃敛者行时未可以变因舎而后可为之
　　右受命遂行
　　若过邦至于竟使次介假道束帛将命于朝曰请帅奠币【竟音境下并同】
　　注曰至竟而假道诸侯以国为家不敢直径也帅犹道也请道已道路所当由
　　继公谓次介士也假道礼轻故使次介将命犹致命也此朝谓大门外将命别有辞请帅乃其后语耳奠币者贱不敢授也
　　下大夫取以入告出许遂受币
　　君许乃可受之受币盖亦有辞文不具耳于其奠币未即受者不必其君意也
　　饩之以其礼上賔大牢积唯刍禾介皆有饩【大音泰下大牢并同积子赐反】
　　注曰以其礼者尊卑有常差也上賔有禾十车刍二十车禾以秣马
　　李微之曰賔大牢则介不得用大牢积唯刍禾则无米可见矣
　　继公谓以牲之生者与人曰饩其礼者賔则大牢上介则小牢羣介则特牲也米禾薪刍皆谓之积积唯刍禾是无薪与米也上賔有积上介以下未必有之此饩积唯若是所以降于主国之礼賔也然以此而待过客亦不为不厚矣饩与积皆陈于门外其饩以大牢者牵牛以致之少牢者牵羊以致之特牲则束之也亦执其绁以致之与　案注末恐有脱文
　　士帅没其竟
　　注曰没尽
　　誓于其竟賔南面上介西面众介北面东上史读书司马执策立于其后
　　注曰賔南面専威信也史读书以敕告士众为其犯礼暴掠也礼君行师从卿行旅从司马主军法者执防示罚
　　继公谓春秋传昭六年楚公子弃疾聘晋过郑禁刍牧采樵不入田不樵树不采蓻不抽屋不强匄誓曰有犯命者君子废小人降此所誓者其类之乎书谓誓辞史读书不言东面亦可知也此当在次介假道而复命之时言于此者终上事而后及之耳
　　右假道
　　未入竟壹肄【肄以二反】
　　注曰肄习也习聘之威仪重失误
　　继公谓竟谓所聘之国竟也
　　为壝坛画阶帷其北无宫【壝维癸反坛音檀画音获】
　　筑坛而卑曰壝坛为壝坛象堂也坛卑故画地为阶必画阶者习升降之仪也帷其北象房室以为堂深之节无宫谓不为外垣亦不以他物象之也天子之礼有车宫坛壝宫帷宫诸侯未闻
　　朝服无主无执也
　　必言朝服者嫌肄聘仪则当如聘服也下展玉言朝服意亦类此固无主矣乃言之者嫌习礼则或当以人象之也无执不执玉帛也无主则无授受之仪故不必执之且不敢防也徒习其威仪而已凡道路常服卿大夫则朝服士以下则端与
　　介皆与北面西上【与音预】
　　注曰入门左之位也
　　继公谓言皆与者肄时介无事嫌不必与也
　　习享士执庭实
　　士乃有司之主执庭实者也庭实亦无授受之事乃执之者当别于玉帛也实如内实之实此庭实谓皮若马也对堂上之币而言故谓之庭实
　　习夫人之聘享亦如之习公事不习私事
　　注曰公事致命者也
　　防曰私事者谓私觌私面
　　继公谓公事聘享与问大夫者也
　　右习仪
　　及竟张旜誓
　　注曰张旜明事在此国也张旜谓使人维之
　　继公谓张旜者将与主国接如下文所云者是也过邦假道不张旜者使事不在彼国也或云张或云载互文耳誓之仪亦如初
　　乃谒关人
　　注曰谒告也古者竟上为关以讥异服识异言
　　关人问从者几人【从才用反下凡从者皆同几居岂反】
　　欲知其人数者所以防奸人
　　以介对
　　注曰聘礼上公之使者七介侯伯之使者五介子男之使者三介
　　继公谓以介数对则人数亦在其中春秋传曰卿行旅从若侯伯之国也介者五人则知使者之为卿而从者五百人矣
　　右及竟
　　君使士请事遂以入竟
　　注曰遂以入因道之
　　继公谓使者既谒关人因止于竟未敢輙入关人以告于君于是君使士请事其辞盖曰寡君使某请事賔既对遂帅之入竟也
　　右请事
　　入竟敛旜
　　亦因舎而为之
　　乃展
　　玉币各有主之者至是乃复展之周慎之至也敛旜乃展者见非公事不张旜
　　布幕賔朝服立于幕东西面介皆北面东上贾人北面坐拭圭【拭音式】
　　注曰拭清也侧幕而坐乃开椟
　　继公谓布幕亦管人也介之位盖在賔西南贾人则少进亦在賔之西南而在幕之东南也故下云上介北面视之退拭圭者就椟拭之故下乃云执
　　遂执展之上介北面视之退复位
　　注曰言退复位则视圭进违位
　　退圭
　　退之者其展事毕也退则藏之于椟与
　　陈皮北首西上又拭璧展之会诸其币加于左皮上上介视之退
　　会合也亦既拭璧乃执展之不言展币者文略耳璧会诸币上介乃视之贬于圭且欲并视币也退退复位也
　　马则幕南北面奠币于其前
　　亦以璧会于币乃奠之
　　展夫人之聘享亦如之
　　展璋如圭展琮如璧无以异也
　　贾人告于上介上介告于賔
　　告之以展聘享之玉币已毕也旣告乃退璧琮与皮币
　　有司展羣币以告
　　注曰羣币私觌及大夫者有司载币者自展自告继公谓有司自展旣则以告上介上介亦告于賔此皮币盖不陈于幕辟君礼也羣币且展之则享币可知矣　案注云及者即记所谓币之所及者也
　　及郊又展如初
　　注曰郊逺郊也周制天子畿内千里逺郊百里以此差之逺郊上公五十里侯伯三十里子男十里也近郊各半之
　　继公案注云周制天子畿内千里者以司马职云方千里曰国畿也云逺郊百里者以司马法云王国百里为郊也
　　及馆展币于贾人之馆如初
　　馆舎也币亦兼玉而言展之于贾人之馆者展事将终故礼杀而由便也自入竟至此凡三展者以聘事将至而愈愼且一与主国卿大夫为礼则不暇及之矣此所以屡展而不厌其烦
　　右展
　　賔至于近郊张旜
　　亦为有下事也此后不见敛旜之节至馆为之可知
　　君使下大夫请行反君使卿朝服用束帛劳【劳力报反下并同】请行谓请之行盖速之也劳亦谓劳其道路劳苦殷勤之意也使卿亦以其爵也主君于朝君则亲郊劳故此礼放之而以同班盖行礼欲其称也下凡使卿者其义皆然士请事大夫请行亦皆朝服也特于此见之耳
　　上介出请入告賔礼辞迎于舎门之外再拜劳者不荅拜
　　賔礼辞者以其用币也上介以賔辞告劳者复言而入賔乃出迎若士请事大夫请行则上介出请入告而賔即出拜于门外不迎之以入以其不受币也上不言出请入告而于此言之者礼简者其文或略礼繁者其文必备经之例然尔
　　賔揖先入受于舎门内【舎音赦】
　　惟云舎门是舎但有一门耳此公馆之异者也先入门而右北面
　　劳者奉币入东面致命
　　入入门左致命致其君命也
　　賔北面听命还少退再拜稽首受币劳者出【还音旋】注曰少退象降拜
　　防曰归饔饩大夫东面致命賔降阶西再拜稽首是此象之也又讶受法归饔饩时堂上北面受币此在庭亦当北面讶受币劳者南面可知也
　　继公谓賔入门即北面至是乃言之者亦因事而见之耳受币盖在庭中西下言归饔饩之礼賔升堂北面听命受币于堂中西此虽受币于庭亦皆当放之
　　授老币出迎劳者
　　劳者出俟于门外上介出请劳者告事毕上介入告賔乃出迎之而告以欲傧之之辞老说见士昬礼
　　劳者礼辞賔揖先入劳者从之乗皮设【乗防证反下并同】注曰设于门内也物四曰乗皮麋鹿皮也
　　防曰庭实当参分庭一在南设之今以傧劳者在庭故设于门内也
　　继公谓賔先入西面劳者从入东面乗皮设亦宜在门内之西其于劳者之南与
　　賔用束锦傧劳者【傧必刃反】
　　聘礼凡大夫士所用之币皆以锦盖不敢与尊者之币同因事而用币于賔谓之傧所以见殷勤也
　　劳者再拜稽首受
　　稽首者因賔向者受币之礼以相尊敬也后多类此受币盖当门中南面賔北面授旣受则东面俟此受郊劳傧使者皆于门内与周官异司仪职言诸公侯伯子男之臣相为国客其于大夫郊劳之礼云登听命下拜登受又云傧使者如初之仪是皆于堂也
　　賔再拜稽首送币
　　注曰受送拜皆北面象阶上
　　继公案注云受送拜者谓受者送者之拜也象阶上者谓放傧于堂之礼也
　　劳者揖皮出乃退賔送再拜
　　注曰揖皮出揖执皮者而出示亲受
　　继公谓劳者已执币不可以复执皮故揖执皮者欲其为已执之以出也公食大夫礼曰賔北面揖执庭实以出然则此亦北面揖之矣出则币与皮各有受之者不言者可知也
　　夫人使下大夫劳
　　注曰使下大夫下君也
　　继公谓夫人使劳之者以其亦奉命而聘享已也
　　以二竹簋方被纁里有盖【簋音轨】
　　注曰竹簋以竹为之状如簋而方如今寒具筥筥者圜此方耳
　　继公谓竹簋而方变于食器也古者盛黍稷之簋以瓦为之后或用竹制亦不方是其异于此者也
　　其实枣烝栗择兼执之以进
　　烝孰之也择治之谓去其皮也兼执之者左手执枣右手执栗与士虞礼曰主妇自取两边枣栗设于会南在西北面设两边而在西亦足以见其所执之左右矣
　　賔受大夫二手授栗
　　注曰授受不游手愼之也
　　防曰游手谓游暇一手
　　继公谓賔受枣二手共受之旣则以右手受栗此亦讶受
　　賔之受如初礼
　　注曰如卿劳之仪
　　傧之如初
　　君使以束帛夫人使以栗劳賔賔傧之皆以束锦乗皮者亦轻财重礼之意也
　　右请行郊劳
　　下大夫劳者遂以賔入
　　注曰出以束锦授从者因东面释辞请道之以入继公谓入入国门也賔不拜送者辟诸侯于天子使者之礼也
　　至于朝主人曰不腆先君之祧旣拚以俟矣【祧吐条反拚方问反】注曰賔至外门下大夫入告出释此辞主人者公也不言公而言主人主人接賔之辞
　　继公谓守祧掌守先王先公之庙祧其遗衣服藏焉又云其庿则有司脩除之其祧则守祧黝垩之然则祧者庿堂以北之称也拚洒扫也受聘于庿故其言若此盖缘賔意欲速达其君命也
　　賔曰俟闲【闲音闲】
　　闲暇也言此者谓已虽欲速达君命亦不可不俟主人之暇乃为之是亦缘主人意而言也大礼而仓卒受之非人情
　　右至朝
　　大夫帅至于馆卿致馆
　　賔言俟闲然后致馆亦尚辞让也大夫即向者以賔入者也帅亦谓道賔賔至于馆则入矣致如致爵之致致馆谓以君命致此馆于賔也
　　賔迎再拜卿致命賔再拜稽首卿退賔送再拜
