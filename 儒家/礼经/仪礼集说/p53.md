<!-- { "loadSidebar": true } -->
　　疏曰外削幅者谓缝之边幅乡外内削幅者谓缝之边幅乡内幅三袧者据裳而言谓辟积其腰中也腰中广狭任人麤细故袧之辟积亦不言寸数多少但幅别以三为限耳注云袧者谓辟两侧空中央者袧者屈中之称辟摄两边相着自然中央空矣
　　继公谓凡衰谓凡名衰者也衰外削幅者所以别于吉服之制亦如丧冠外毕之类裳幅不变者衣裳同用衣重而裳轻变其重者以示异足矣故裳不必变也下云袂属幅则衰之削幅者惟裻耳
　　若齐裳内衰外
　　注曰齐缉也缉裳者内展之缉衰者外展之
　　疏曰言若者不定辞以其斩者不齐故也
　　继公谓裳内衰外与其削幅之意同亦以衰齐别于吉也凡齐主于裳也故先言之
　　负广出于适寸【广古旷反适如字下同】
　　注曰负在背上者也适辟领也负出于辟领外旁一寸
　　疏曰以一方布置在背上上畔缝着领下畔垂放之以在背上故得负名
　　继公谓负之广无定数惟以出于适旁一寸为度也其长葢比于衰与
　　适博四寸出于衰
　　注曰博广也出于衰者旁出衰外也
　　疏曰此辟领广四寸据两相而言
　　继公谓适辟领之布旁出者也云博四寸又云出于衰则出于衰者非谓其博也然则博者其从之广与凡为衣必先开当项之处其上下之度相去四寸左右之度则随其人之肥瘠而为之阔狭不定也凡吉衣皆方翦之所谓方领是也此凶服亦方领其异者则但翦其上下之相去四寸者而不殊其左右之布使连于衣而各出于肩上之两旁而为适所谓适博四寸也以其横之阔狭不定故不着其出于衰之寸数惟言出于衰而已
　　衰长六寸博四寸【长直亮反】
　　注曰广袤当心也前有衰后有负板左右有辟领孝子哀戚无所不在
　　继公谓五服之属及锡与疑皆以衰为名则是凡凶服吊服无不有此衰矣其辟领亦当同之若负板则惟孝子乃有之故记先言之也孔子式负版者以其服最重故尔
　　衣带下尺
　　注曰衣带下尺者要也广尺足以掩裳上际也疏曰其横不着尺寸者人有麤细取足为限也继公谓此接衣之布其广亦无常度惟以去带一尺为准岂亦以人有长短之不齐故与带谓要绖也绞带布带亦存焉
　　衽二尺有五寸
　　注曰衽所以掩裳际也上正一尺燕尾一尺五寸凡用布三尺五寸
　　疏曰裳际者裳两相下际不合处也云上正一尺者取布三尺五寸广一幅留上一尺为正正者正方不破之言也一尺之下从一畔旁入六寸乃邪乡下一畔一尺五寸去下畔亦六寸横断之留下一尺为正如是则用布三尺五寸得两条衽衽各二尺五寸两条共用布三尺五寸也然则两旁皆缀于衣垂之乡下掩裳际
　　袂属幅【属音烛】
　　注曰属犹连也连幅谓不削
　　继公谓袂属幅而不削是缭合之也古者衣袂皆属幅乃着之者嫌凶服之制或异于吉也此袂之长短盖如深衣之袂亦反屈之及肘
　　衣二尺有二寸
　　注曰衣自领至腰二尺二寸倍之四尺四寸
　　继公谓衣谓衰之身也言此于袪袂之闲则是除杀袪之外其袪之广亦如衣也
　　袪尺二寸
　　注曰袪袖口也
　　继公谓此袂广二尺二寸而袂尺二寸亦谓圜杀一尺如深衣之袪也此衣与袪衽带下之度吉服亦然特于此见之耳
　　衰三升三升有半其冠六升以其冠为受受冠七升注曰衰斩衰也或曰三升半者义服也六升齐衰之下也斩衰变而受之此服也
　　疏曰注云或曰三升半者义服也注以无正文故引或人所解为证也
　　继公谓以其冠为受谓受衰之布与冠布同也此言衰布有二其冠以下惟见其一则是斩衰正义之服冠与受布皆同但初死之衰差异耳
　　齐衰四升其冠七升以其冠为受受冠八升
　　注曰言受以大功之上也
　　继公谓此齐衰四升其于三年者为正服于期者为降服也齐衰三年有正有义义服五升冠八升齐衰期有降有正有义正服五升冠八升义服六升冠九升亦皆以其冠为受其受冠之升数亦多于受服一等记不着之者葢特举重者以见其余也
　　繐衰四升有半其冠八升
　　注曰此谓诸侯之大夫为天子繐衰也服在小功之上者欲着其缕之精麤也升数在齐衰之中者不敢以兄弟之服服至尊也
　　继公案注云服在小功之上者谓此经丧服之序繐衰在小功之上也云升数在齐衰之中者齐衰四升五升六升而此繐衰四升有半是在齐衰之中也云不敢以兄弟之服服至尊者用齐衰三月章文
　　大功八升若九升小功十升若十一升
　　注曰此以小功受大功之差也不言七升者主于受服欲其文相直言服降而在大功者衰七升正服衰八升其冠皆十升义服九升其冠十一升亦皆以其冠为受也其降而在小功者衰十升正服衰十一升义服衰十二升皆以即葛及缌麻无受也此大功不言受者其谓小功也
　　继公谓此齐衰以主小功服各有三等自大功而上皆有受服受冠其受服当下于本服三等故斩衰受以齐衰之下齐衰三等受以大功三等各如其次焉大功之上亦受小功之上皆校三等也以例言之大功之中当受以小功之中大功之下当受以小功之下如是则可与前之受服者轻重相比而乃不然中者亦受以小功之上下者则受以小功之中止校二等此非有他故葢欲以小功之下十二升者为大功义服之受冠而然也大功受冠亦多于受布一等案注云不言七升者主于受服欲其文相直谓记者于小功不言十升若十一升不言十二升是主于受服故于大功亦但言八升若九升以当之而不必言七升是欲其文相直若谓七升者亦受十升而并言之则大功三而小功二其文不相直也郑氏之意葢或如此

　　仪礼集说卷十一
　　案他篇之有记者多矣未有有传者也有记而复有传者惟此篇耳先儒以传为子夏所作未必然也今且以记明之汉艺文志言礼经之记顔师古以为七十子后学者所记是也而此则不特释经文而已亦有释记文者焉则是作者又在于作记者之后明矣今攷传文其发明礼意者固多而其违悖经义者亦不少然则此传亦岂必皆知礼者之所为乎而先儒乃归之子夏过矣夫传者之于经记固不尽释之也苟不尽释之则必间引其文而释之也夫如是则其始也必自为一编而置于记后葢不敢与经记相杂也后之儒者见其为经记作传而别居一处惮于寻求而欲从简便故分散文而移之于经记每条之下焉【疑亦郑康成移之也】此于义理虽无甚害然使初学者读之必将以其序为先后反谓作经之后即有作之后方有记作记之后又有先后紊乱转生迷惑则亦未为得也但其从来已乆世人皆无讥焉故予亦不敢妄有厘正也姑识于此以俟后之君子云

<经部,礼类,仪礼之属,仪礼集说>
　　钦定四库全书
　　仪礼集説巻十二　　　　元　敖继公　撰
　　士丧礼第十二
　　注曰丧于五礼属凶
　　继公谓此与下篇言士之子为父丧自始死以至既葬之礼
　　士丧礼死于适室幠用敛衾【适丁厯反幠火呉反敛力艶反下皆同】注曰适室正寝之室也疾者齐故于正寝焉疾时处北庸下死而迁之当牖下有牀衽幠覆也敛衾大敛所并用之衾衾被也小敛之衾当陈丧大记曰始死迁尸于牀幠用敛衾去死衣
　　继公谓遂卒矣乃迁尸于牀而幠用敛衾故丧礼以此为始
　　右始死
　　复者一人以爵弁服簪裳于衣左何之扱领于带【簪侧林反何胡我反扱初洽反】
　　注曰复者有司招魂复魄也天子则夏采祭仆之属诸侯则小臣为之爵弁服纯衣纁裳也礼以冠名服簪连也
　　疏曰簪裳于衣取其便
　　继公谓爵弁士之上服也故复用之左手何之而空右手为登梯备颠蹶也
　　升自前东荣中屋北面招以衣曰臯某复三降衣于前注曰北靣招求诸幽之义也臯长声也某死者之名也复反也降衣下之也防大记曰凡复男子称名妇人称字
　　继公谓前东荣者东方之南荣也屋有二楣故每旁各有南荣北荣中屋屋脊之中也
　　受用篚升自阼阶以衣尸【衣于既反下衣尸同】
　　注曰受者受之于庭也复者其一人招则受衣亦一人也人君则司服受之衣尸者覆之若得魂反之
　　继公谓升自阼阶象其反也既则降自西阶　案注以衣尸为覆之者盖以下文襚者入衣尸之礼推之也
　　复者降自后西荣
　　后西荣西方北荣也降于此者与升时相变也下文设奠之类升降异阶者其义皆然
　　右复
　　楔齿用角柶缀足用燕几【楔悉结反缀知劣反】
　　注曰自是行死事楔齿为将含恐其口闭急也缀犹拘也
　　继公谓楔柱也缀足用几欲拘其足使之正也燕几平生燕居时所冯者
　　右楔齿缀足
　　奠脯醢醴酒升自阼阶奠于尸东
　　奠脯醢醴酒者谓奠用此四物也此奠之而已无他礼仪故曰奠也死而奠之如事生也此时尸南首东乃其右也奠于其右若便其饮食然记曰即牀而奠当腢其升之序亦醴先而酒脯醢从与既奠则降自西阶
　　右始死之奠
　　帷堂
　　此帷堂为尸未设饰也帷之节其南北盖近堂廉而东西则近两阶与
　　右帷堂
　　乃赴于君主人西阶东南靣命赴者拜送
　　注曰赴走告也
　　继公谓经惟言赴于君之仪如此则是古者士大夫赴告之礼惟止于其君而已
　　有賔则拜之
　　注曰其位犹朝夕哭位矣
　　继公谓賔士来吊者也此因事见之乃拜之也既拜则入不即位
　　右命赴者
　　入坐于牀东众主人在其后西靣妇人侠牀东靣【侠音夹】注曰妇人谓妻妾子姓也亦适妻在前
　　继公谓至是方云坐则先时主人亦立也众主人在其后尊主人亦为室中浅隘众主人齐衰大功之亲也若有斩衰者亦存焉下经云众主人免记云众主人布带则是众主人乃主言齐衰大功者
　　亲者在室
　　注曰谓大功以上者
　　继公谓此亲者继妇人而言则是亦专指妇人矣下篇曰主妇及亲者由足西靣是也言在室则不必皆东靣始死之牀当牖下少近于西墉
　　众妇人户外北靣众兄弟堂下北靣
　　注曰众妇人众兄弟小功以下
　　右哭位
　　君使人吊彻帷主人迎于寝门外见賔不哭先入门右北靣
　　注曰使人士也使者至使人入将命乃出迎之寝门内门也
　　继公谓丧不迎賔惟于君及君使则迎之此不出外门者别于君之自来也先入门右道之彻帷为君命变也事毕复设之
　　吊者入升自西阶东靣主人进中庭吊者致命
　　注曰主人不升贱也致命曰君闻子之丧使某如何不淑
　　继公谓此西方中庭也主人虽在下吊者犹东靣礼之也小敛以前主人位在西方
　　主人哭拜稽颡成踊
　　注曰成踊三者三
　　继公谓谢君命也既拜稽颡而成踊惟于君及君命则然其余则否拜稽颡者一拜而遂稽颡也不再拜稽首者丧礼宜变于吉也稽颡与稽首之仪略同惟右手在上而以颡加之为异耳男子吉拜尚左手丧拜尚右手妇人反是容经曰拜以磬折之容吉事尚左凶事尚右
　　賔出主人拜送于外门外
　　拜送一拜送之也此与下篇云拜送者皆然迎不拜而一拜送之皆丧礼异也凡拜丧賔不再拜
　　君使人襚彻帷主人如初襚者左执领右执要入升致命主人拜如初【襚音遂要一遥反下并同】
　　注曰襚之言遗也致命曰君使某襚
