<!-- { "loadSidebar": true } -->
　　此文承上经两条而言则皆云者皆大夫公之昆弟大夫之子也大夫公之昆弟于此亲则尊同也大夫之子于此亲则亦以其父之所不降者也故皆服其亲服春秋曰公子之重视大夫公之昆弟降其昆弟之为公子者不降其从父昆弟之为大夫者则知先君余尊之所厌止于上三人耳
　　为夫之昆弟之妇人子适人者
　　注曰妇人子者女子子也
　　疏曰此谓世叔母为之服
　　继公谓是服夫妻同也上经不言夫为之者其文脱与或言女子子或言妇人子互文以见其同尔
　　大夫之妾为君之庶子
　　此服亦从乎其君而服之也大夫为庶子大功女子子在室亦如之妾为君之长子亦三年自为其子期经于妾为君之党服皆略之惟着大夫之妾以见其异则士之妾不言可知矣
　　女子子嫁者未嫁者为世父母叔父母姑姊妹
　　注曰女子子成人者有出道降旁亲及将出者明当及时也
　　继公谓此着其降之之节异于他亲也在室而逆降正言此七人者葢世父母叔父母与姑之期为旁尊之加服姊妹之期虽本服然以其外成也故并世父巳下皆于未嫁而略从出降明其异于父母昆弟也此服无为妻为妾之异经惟以嫁为言者约文以包之耳又前经见姊妹适人者及为夫之昆弟之妇人子适人者此世父母而下为凡女子子之降服也其服惟以适人为节以此见逆降之服无报礼也
　　曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹者谓妾自服其私亲也
　　注曰此不辞即实为妾遂自服其私亲当言其以明之齐衰三月章曰女子子嫁者未嫁者为曽祖父母经与此同足以见之矣
　　疏曰不辞者不是解义言辞也即实为妾遂自服其私亲当言其以明之者案不杖期章云女子子适人者为其父母又云公妾以及士妾为其父母皆言其以明其为私亲今此不言其明非妾为私亲
　　继公谓者以此经合于上谓皆大夫之妾为之故其言如此何以大功怪其卑贱而服之降否如尊者然也妾为君之党服得与女君同释所以大功之意言大夫于此庶子女子子或以尊降之或以其尊同而不降皆在大功妻体其夫服宜如之若妾则不体君而此服亦大功者以是三人者皆君之党巳因君而服之故其降若否亦视君以为节而不得不与女君同固无嫌于卑贱也然此但可以释爲君之庶子之文若并女子子未嫁者言之则不合于经葢经初无为女子子未嫁者之礼且凡云嫁者皆指凡嫁于人者而言非必谓行于大夫而后为嫁也又谓为世父母以下皆妾为私亲之服亦不合于经葢此乃适人者之通礼经必不特为此妾发之又此妾为私亲大功者亦不止于是也传说俱失之详传者之意葢失于分句之不审又求其为嫁者大功之说而不可得故强生嫁于大夫之义以自傅防既以女子子嫁者未嫁者属于上条则为世父母以下之文无所属又以为亦大夫之妾为之遂使一条之意析而为二首尾衡决两无所当实甚误也攷此传文其始葢引大夫之妾至未嫁者之经文而释之故已释其所谓本条者之防复以下言云云并释下经今在此者乃郑氏移之尔　案注云齐衰三月章曰女子子嫁者未嫁者为曽祖父母经与此同足以眀之矣者谓二经之文同足以眀其不当如旧说也
　　大夫大夫之妻大夫之子公之昆弟为姑姊妹女子子嫁于大夫者
　　大夫公之昆弟为此服则尊同也大夫之子则亦从乎大夫而为之也大夫之妻为此女子子其义亦然若为此姑姊妹又但为本服耳葢妇人之嫁者于其兄弟惟有出降而已姑姊妹虽不为命妇犹为之大功也经言大夫大夫之子为服者多矣于是乃着大夫之妻者以惟此条可与之相通故因而见之也凡妻为夫之族类于其姊妹与其在父列以上者率降于夫于其昆弟之列者又无服惟在子列而下乃与夫同之耳又攷公之昆弟为此姊妹惟在出降之科则是先君余尊之所厌亦不及于其嫁出之女也若先于君其姊妹与其孙则不厌之固矣
　　君为姑姊妹女子子嫁于国君者
　　以上条例之则夫人公子之服亦当然也
　　曰何以大功也尊同也尊同则得服其亲服
　　疏曰问者以诸侯絶旁期大功降一等今此大功故也
　　继公谓尊同谓君于为夫人者大夫公之昆弟于为命妇者也夫人命妇虽非有爵者然此三人以其与已敌者齐体之故亦例以尊同者视之而如其出嫁之服不敢絶之降之也此一节释经之文义
　　诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也【别并彼列反】
　　注曰不得祢不得祖不得立其庙而祭之也卿大夫以下祭其祖祢则世世祖是人不祖公子者后世为君者祖此受封之君不复祀别子也因国君以尊降其亲故终说此义云
　　继公谓卑谓为臣者也尊谓为君者也言身为人臣则其庙不可上及于为君者身为国君则其庙不可上及于为臣者是谓别之也别于尊者所以塞僣上之原别于卑者所以明贵贵之义圣人制礼之意然也此言封君之后世世祖封君不祖公子则是封君之时其祖考之庙在故家自若也不复更立而立一虚庙于公宫左之最东以为行礼之所及封君没则于焉祀之谓之大庙而为百世之祖也祖封君而不祖公子如晋不祖桓叔而祖武公是其事也
　　是故始封之君不臣诸父昆弟封君之子不臣诸父而臣昆弟封君之孙尽臣诸父昆弟【尽子忍反】
　　朱子曰始封君之诸父昆弟始封君之父未尝臣之故始封之君不敢臣之封君之子所谓诸父者即始封君谓之昆弟而未尝臣之者也故封君之子亦不敢臣之封君之子所谓昆弟者即始封君之子始封君尝臣之者也故封君之子亦臣之封君之孙所谓诸父昆弟者即始封君之子所臣之昆弟及其子也故封君之孙亦臣之故下文继之以君之所不服子亦不敢服也君之所为服子亦不敢不服也
　　继公谓此因上云公子之子孙有封为国君者而言之也
　　故君之所为服子亦不敢不服也君之所不服子亦不敢服也
　　言此者以其与上文意义相类也谓公子之服与否皆视其君而为之此专指公子之公在者言也若公没则向之所谓不敢服者今则皆服之矣但其为先君余尊所厌者乃降之如为母妻昆弟大功是也不敢不服之意与前所谓不敢降者同后放此
　　右大功九月
　　繐衰裳牡麻绖既除之者【繐音嵗】
　　此服特为诸侯之大夫为天子而制故必于其七月既乃除之时大夫若防若否其除之节同也七月而除则绖未必缨也其度亦未闻前齐衰章云带縁各视其冠又记云繐衰冠八升则此带亦八升矣又此承大功之下疑其亦用绳屦与齐衰三月者同葢服至尊之屦或当然也
　　曰繐衰者何以小功之繐也
　　注曰治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐
　　继公谓云何以又云小功之繐则繐之麤细亦不一矣小功之布有三等此繐衰之缕其如小功之上者
　　诸侯之大夫为天子
　　疏曰此经直云大夫则大夫中有孤卿也
　　继公谓惟言诸侯之大夫则其士庶不服可知诸侯之大夫于天子为陪臣不可以服斩又不可以无服故为之变而制此繐衰焉不齐衰三月者亦辟于其旧国君之服也
　　曰何以繐衰也诸侯之大夫以时接见乎天子【见贤遍反】接见乎天子者谓为天子所接见也经惟言诸侯之大夫而意乃尔若然则诸侯之大夫其亦有不为天子服者乎
　　右繐衰
　　小功布衰裳澡麻带绖五月者【澡音早】
　　注曰澡者治去莩垢也小记曰下殇小功带澡麻不絶本屈而反以报之
　　疏曰上文多以一绖包二此别言带者欲见与绖不同故也带在绖上者小功以下绖带断本此殇小功中有下殇小功带不絶本故进带于绖上以见重也又此不言布带文略也不言屦者当与下章同吉屦无絇也
　　继公谓小功布之缕麤于缌之缕矣乃曰小功者对大功立文也不言牡麻与无受者可知也
　　叔父之下殇适孙之下殇昆弟之下殇大夫庶子为适昆弟之下殇为姑姊妹女子子之下殇
　　此章别言女子子之下殇而不见公之下殇又公为适子大夫为适子之下殇亦不见皆文脱耳
　　为人后者为其昆弟从父昆弟之长殇【为人如字】
　　为从父昆弟者异人也经文省耳其姊妹之殇亦如之
　　曰问者曰中殇何以不见也大功之殇中从上小功之殇中从下【见贤遍反】
　　注曰问者据从父昆弟之下殇在缌麻也大功小功皆谓服其成人也此主谓丈夫之为殇者服也凡不见者以此求之
　　继公谓大功之殇始见于此而又不言中殇故发问也丧服之等其重者自大功而上轻者自小功而下巳于麻本有无之类见之矣此复以二者之中殇各异其从上从下之制亦因以见义云从父昆弟之殇丈夫与女子子在室者为之同也然则此亦兼妇人之为其亲族之为殇者言矣凡不见者以此求之
　　为夫之叔父之长殇昆弟之子女子子夫之昆弟之子女子子之下殇为侄庶孙丈夫妇人之长殇
　　侄之殇服亦姑之适人者为之也于庶孙之下言丈夫妇人者明庶孙之文不可以兼男女亦为其与侄连文故也
　　大夫公之昆弟大夫之子为其昆弟庶子姑姊妹女子子之长殇
　　注曰云公之昆弟为庶子之长殇则知公之昆弟犹大夫
　　继公谓其中殇亦从上若下殇则不服之盖大夫无缌服也公之昆弟于庶子而下则为以尊而降于昆弟则亦以其父之所厌而降也大夫大夫之子所以降之意前章详之矣此巳为大夫不应有昆与姊之殇而此经乃尔盖以昆弟姊妹宜连文且此条亦不専主于大夫故也
　　大夫之妾为庶子之长殇
　　注曰君之庶子
　　继公谓上巳言君之庶子故此略之为君之女子子亦然是虽大功之殇亦中从上葢女君之为此子与夫同而妾为君之党或得与女君同故皆宜中从上而不可以妇人之从服者例论也其下殇亦不服之
　　右殇小功五月
　　此所不见者子之下殇公为适子大夫为适子之下殇葢文脱耳
　　小功布衰裳牡麻绖即葛五月者
　　注曰小功轻三月变麻因故衰以就葛绖带而五月也闲曰小功之葛与缌之麻同旧说小功以下吉屦无絇也
　　继公谓绖不言澡可知也此变麻即葛乃不易衰者为无受布也即葛不云三月者已于大功章见之故不言也
　　从祖祖父母从祖父母报
　　注曰祖父之昆弟之亲
　　继公谓此与为之者尊卑虽异亦旁尊也故报之于此即言报者略轻服齐衰大功重报服或别见之案注意谓从祖祖父乃祖父之昆弟从祖父乃祖父之昆弟之子故曰祖父之昆弟之亲也
　　从祖昆弟
　　注曰父之从父昆弟之子
　　疏曰三者为三小功也
　　从父姊妹孙适人者【适如字下适人同】
　　三者适人其法同云适人则为女孙无嫌故不必言女
　　为人后者为其姊妹适人者【为人如字】
　　经于前章为人后者惟见其父母昆弟姊妹之服余皆不见是于本服降一等者止于此亲尔所以然者以其与巳为一体也然则自此之外凡小宗之正亲旁亲皆以所后者之亲疎为服不在此数矣此姊妹之属不言报省文也记曰为人后者于兄弟降一等报
