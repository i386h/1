<!-- { "loadSidebar": true } -->
　　既馂复改设而未即彻去者重其为神之余食也一尊酒尊也纳于室中之北墉下必纳之者以酌神之酒于是乎取之故亦改设而未即彻于彻室中之馔乃并去之不纳尊者以其初不用于神也佐食阖牖户因后出而为之
　　右彻改设
　　祝告利成降出主人降即位宗人告事毕賔出主人送于门外再拜
　　门外庙门外也賔既出则妇人亦彻室中之馔与
　　佐食彻阼俎堂下俎毕出
　　注曰记俎出节
　　继公谓阼俎执事者俎之最尊者故其出也以之为节賔长以下各自执之出以授人既则复反其位
　　右礼毕
　　记特牲馈食其服皆朝服冠缁带缁韠【食音嗣朝音潮】皆者皆賔与兄弟及公有司私臣也此指祭时之服也经云夙兴主人服如初则固冠端矣助祭必朝服而不端服者与人之祭宜盛服也缁韠者其别于大夫助祭之賔与朝服用端之衣冠皮弁之裳故次于皮弁而尊于端
　　唯尸祝佐食端裳黄裳杂裳可也皆爵韠
　　注曰与主人同服
　　继公谓士尸服端亦以其为卒者之正服也然则尸服卒者之上服唯防祭耳祝佐食与主人亦端者以其事尸于室尤为近之故服宜与尸同言端裳又言黄裳杂裳可也者盖以贱者或不能备服故制此礼以通之其朝服之裳惟许用素积者岂以素者易办故与
　　设洗南北以堂深东西当东荣水在洗东篚在洗西南顺实二爵二觚四觯一角一散【深式鸩反】
　　注曰旧説云爵一升觚二升觯三升角四升散五升李寳之曰賔献尸之时爵止主人当致爵于主妇故爵云
　　继公谓二觚者长兄弟以觚为加爵因以致于主人主妇既则更之以酢于主人也四觯者其一奠于神席前其一乃主人以奠酬于賔其一乃众賔长为加爵于尸其一乃爵止而未举之时兄弟弟子举觯于其长者也
　　壶棜禁馔于东序南顺覆两壶焉盖在南明日卒奠鼏用绤即位而彻之加勺【覆芳服反】
　　注曰覆壶者盝沥水且为其不宜尘
　　杨志仁曰奠酌奠奠于铏南时即位尸即席坐时继公谓壶棜禁庪壶之棜禁也禁名曰棜其制则未闻鼏亦当作幂既奠乃幂之则未酌以前用盖与
　　笾巾以绤也纁里烝栗择
　　注曰旧説云纁里者皆被
　　继公谓笾用巾谓既实而陈之之时也及将设则去之独笾用巾者以其未即设故为御尘此巾云纁里则是凡巾皆复为之矣
　　铏芼用苦若薇皆有滑夏葵冬荁
　　此无羊铏故豕铏亦得用苦然则铏芼之异者非为各有所宜也士虞礼记云有柶
　　棘心匕刻
　　注曰刻若今龙头
　　继公谓防祭匕用桑吉祭匕用棘者防桑音同吉棘声近故也
　　牲爨在庿门外东南鱼腊爨在其南皆西面
　　士防礼曰为垼于西墙下又吉凶之饎爨皆近于壁以是例之则凡门外之爨亦当在墙下明矣
　　饎爨在西壁
　　士之饎爨在内者以宗妇主其事也大夫则以廪人为之故其爨亦在门外
　　肵俎心舌皆去本末午割之实于牲鼎载心立舌缩俎【去起吕反】
　　注曰午割从横割之亦勿没
　　继公谓既实牲体于鼎乃制此而实之于其上载谓载于肵俎心舌皆当牲体之中为内体之贵者故不他用而专以进于尸又见少牢馈食礼
　　賔与长兄弟之荐自东房其余在东堂
　　经惟云豆笾铏在东房盖主于尸者也此又见賔与长兄弟之荐则祝主人主妇之荐亦在东房矣賔賔长也其余次賔次兄弟而下与内兄弟及公有司私臣也公有司私臣有俎则有荐可知经记不见之耳少牢馈食礼私人有荐脀
　　沃尸盥者一人奉槃者东面执匜者西面淳沃执中者在匜北【奉芳勇反淳之纯反】
　　注曰匜北执匜者之北亦西面
　　继公谓者一人三字疑衍又淳沃并言之亦未详
　　宗人东面取巾振之三南面授尸卒执巾者受
　　振之三为去尘敬也宗人授巾尊尸也卒谓已捝手受巾亦以箪少牢馈食礼曰卒盥坐奠箪取巾兴振之三以授尸坐取箪兴以受尸巾
　　尸入主人及賔皆辟位出亦如之【辟音避】
　　入入门也出出户也言主人及賔则兄弟之属在其中矣
　　嗣举奠佐食设豆盐
　　置盐于豆而设于举奠之前为其食肝也
　　佐食当事则户外南面无事则中庭北面
　　注曰当事将有事而未至
　　凡祝呼佐食许诺
　　注曰呼犹命也
　　宗人献与旅齿于众賔
　　注曰齿从其长防之次
　　继公谓记末云公有司献次众賔宗人亦公有司也乃齿于众賔者所谓有上事者贵之也
　　佐食于旅齿于兄弟
　　佐食已献于室中故献兄弟时不与而但与其旅酬也云齿于兄弟则士之佐食亦其兄弟明矣
　　尊两壶于房中西墉下南上
　　注曰为妇人旅也其尊之节亚西方
　　继公谓两壶皆酒云南上者亦以其先酌在南者与
　　内賔立于其北东面南上宗妇北堂东面北上
　　注曰二者所谓内兄弟内賔姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面
　　继公谓云内賔立于尊北记者盖取尊为节而见其位之所在耳其实内賔之位已定于未设尊之时也
　　主妇及内賔宗妇亦旅西面
　　注曰西面者异于献也男子献于堂上旅于堂下妇人献于南面旅于西面内賔象众賔宗妇象兄弟其节与其仪依男子也其拜及饮者皆西面于主妇之东南
　　继公谓此旅酬之仪虽与在庭者略同然亦不能无少异盖主人既酢内兄弟主妇则酬内賔之长酌奠于荐左内賔之长坐取之奠于右及兄弟举旅之时内賔之长亦取奠觯以酬主妇主妇以酬次内賔次内賔以酬宗妇之长亦交错以辩内賔之少者宗妇之少者又各举觯于其长以为无筭爵始内賔长之觯惟以旅主妇而已宗妇长之觯则以旅次内賔亦交错以辩皆不拜略如乡射无筭爵之仪也然则房中之篚其实一爵二觯与
　　宗妇賛荐者执以坐于户外授主妇
　　此仪已见于经而记复着之盖备载其所闻耳
　　尸卒食而祭饎爨雍爨
　　注曰雍孰肉以尸享祭灶有功也旧説云宗妇祭饎爨亨者祭雍爨用黍肉而已无笾豆俎礼器曰夫爨者老妇之祭盛于盆尊于瓶
　　继公谓此以尸享祭而祭灶亦见其尊尸之意牲鱼腊之爨皆谓之雍爨少牢礼曰雍爨在门东南北上
　　賔从尸俎出庙门乃反位
　　注曰賔从尸送尸也士之助祭终其事也俎尸俎也賔既从尸复入反位者宜与主人为礼乃去
　　尸俎右肩臂臑肫胳正脊二骨横脊长胁二骨短胁注曰尸俎神俎也
　　继公谓长胁即正胁也士之祭其俎豆之属既贬于大夫者二而其俎实之脊胁之骨又各贬其半皆降杀以两之意也
　　肤三
　　特牲无肤俎故以肤附于牲俎焉三者亦贬于大夫之尸也凡肤与牲体同在尸俎者大夫五士三少牢下篇言尸之豕脀肤五是也大夫以上肤若别俎则若七若九以差而加之
　　离肺一
　　注曰举肺也
　　刌肺三【刌七本反】
　　注曰为尸主人主妇祭今文刌为切
　　继公谓祭肺言刌或言切皆见其制也
　　鱼十有五
　　注曰少牢馈食礼亦云十有五而俎尊卑同此所谓经而等也
　　继公谓此盛祭礼也
　　腊如牲骨
　　惟云骨而不言体者盖骨可以该体而体不可以该骨也言骨则体在其中矣
　　祝俎髀脡脊二骨胁二骨肤一离肺一
　　髀谓右髀亦用尸俎之不升者也胁代胁也不见之者上言脡脊则此为代胁可知矣祝脊胁用二骨见其尊于执事者也此离肺哜肺也祝祭以离肺其义与虞礼同余放此
　　阼俎臂正脊二骨横脊长胁二骨短胁肤一离肺一臂左臂阼俎尊乃不用左肩而用左臂者屈于尸也脊胁非体也故得与尸同以伸其尊亦以特牲之俎实少故尔少牢俎实多故主人主妇脊胁皆减于尸
　　主妇俎觳折其余如阼俎【觳户角反又苦角反】
　　注曰觳后足余谓脊胁肤肺
　　继公谓觳非正体折骼之下而取之故云觳折凡牲固皆折也然经文之例其先言体乃言折或单言折者必非正体若全体者也盖与折俎之説不同主妇俎之脊胁其名数必不尽与阼俎同乃云如阼俎者亦大略之言也少牢馈食礼阼俎脊胁皆牢主妇俎之脊胁但用羊也则此可知矣
　　佐食俎觳折脊胁肤一离肺一
　　主妇俎与佐食俎同用觳而主妇尊于佐食则主妇右佐食左与或曰佐食宜用右觳犹祝俎用右髀之意未知孰是
　　賔骼长兄弟及宗人折其余如佐食俎
　　骼左骼也凡骼与觳连乃为全体上记两见觳折则此骼亦非全体矣不言骼折者以其可知不必言也长兄弟及宗人折亦谓折分其全体也不言其体者或以其所用者不定故与其余谓脊胁肤肺
　　众賔及众兄弟内賔宗妇若有公有司私臣皆殽脀肤一离肺一
　　公有司公家所使给私家之事者也私臣私家之臣或已所自有或假于他家皆是也云若有者不定之辞祝宗人亦公有司也已见其俎于上若有之文主于殽脀者耳此俎无脊胁者以其或用脊若胁为殽脀故也
　　公有司门西北面东上献次众賔私臣门东北面西上献次兄弟升受降饮
　　注曰亦皆与旅
　　继公谓门西者尚右门东者尚左亦各变于东面西面之位者也献公有司于西阶上私臣于阼阶上其受爵则惟二者之长拜于下乃升受主人答拜乃降饮余皆不拜















　　仪礼集説卷十五
<经部,礼类,仪礼之属,仪礼集说>
　　钦定四库全书
　　仪礼集説卷十六　　　　元　敖继公　撰
　　少牢馈食礼第十六
　　注曰于五礼属吉礼
　　继公谓此篇言大夫祭其祖之礼
　　少牢馈食之礼【少诗照反食音嗣】
　　注曰礼将祭祀必先择牲系于牢而刍之羊豕曰少牢
　　日用丁己【己音纪】
　　注曰内事用柔日必丁己者取其令名自丁宁自改变皆为谨敬
　　继公谓此指筮日之日也所谓诹日者也先诹是日至其日乃筮
　　筮旬有一日
　　以丁若己之日而筮旬有一日则所筮之日亦丁若己可知矣以丁己之日而筮丁巳乃云旬有一日则是并筮日之日而数之也古者数日之法于此可见
　　筮于庿门之外主人朝服西面于门东史朝服左执筮右抽上韇兼与筮执之东面受命于主人【朝并直遥反下朝服并同】朝服大夫士以筮之正服也史亦公有司也周官筮人职中士二人史二人士冠特牲之筮者言筮人此言史盖互文也大夫筮亦朝服者降于卜也杂记言大夫卜宅与日云占者皮弁又云如筮则占者朝服是其服异也
　　主人曰孝孙某来日丁亥用荐歳事于皇祖伯某以某妃配某氏尚飨
　　注曰丁未必亥也直举一日以言之耳禘于太庿礼曰日用丁亥伯某且字也其仲叔季亦曰仲某叔某季某某妃某妻也合食曰配某氏若言姜氏子氏也继公谓此惟云丁亥特见其一耳必言丁亥者以其为六丁之末者故设言之也末者且用则其上者可知矣已日亦宜如之称其祖字则是指士之为祖者而言亦假设之辞耳大夫祭士之为祖者如此亦所以明其从生者之爵也其祖祢若为大夫则称曰某子聘礼记曰皇考某子是也大夫三庿其常祀自曽祖而下此辞惟言皇祖者亦见其一耳三庿説见聘礼
　　史曰诺西面于门西抽下韇左执筮右兼执韇以击筮击筮者为将述命故也不述命则无此仪
