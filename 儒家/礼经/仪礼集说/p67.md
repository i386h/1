<!-- { "loadSidebar": true } -->
　　继公谓此云吾子将涖之是向者賔既许之矣然则筮日之后亦当有戒賔之仪如士冠礼所记者经不见之文略耳筮尸宿尸宿賔皆同日为之故下文别云厥明以别之
　　賔曰某敢不敬从主人再拜賔答拜主人退賔拜送主人宿辞摈者释之是賔之对辞亦摈者之矣然则凡主人亲戒宿其仪皆然经不尽见之也
　　右宿賔
　　厥明夕陈鼎于门外北面北上有鼏
　　门外不言东方可知也北面北上亦放祭时陈鼎之位也鼎而鼏亦为不宜尘
　　棜在其南南顺实兽于其上东首
　　兽腊也兽言东首而不及足者以其足左右出故也士腊用兎
　　牲在其西北首东足
　　注曰其西棜西也东足尚右也牲不用棜以其生防曰豕防其足陈之东足寝其左
　　继公谓此士之吉祭牲宜东上今腊在棜而豕反居西又异其所乡是无所上也以其未即杀故生死不可以相统与
　　设洗于阼阶东南壶禁在东序豆笾铏在东房南上几席两敦在西堂【敦音对下并同】
　　豆笾铏盖在东房之东墉下南上者豆二以并在南二笾次之此未实之故南上之文惟主于器士家亦有左右房于此见之矣
　　主人及子姓兄弟即位于门东如初
　　注曰初筮位也
　　賔及众賔即位于门西东面北上
　　此时方修祭事助祭之賔宜来视之以其不在向者有司羣执事之中故此虽东面北上而不蒙如初之文賔既位于此则公臣私臣不敢与之齿而位于他所矣下文云宗人祝立于賔西北东面南上又记曰公有司门西北面东上私臣门东北面西上足以明祭时有司之属不在賔位也审矣
　　宗人祝立于賔西北东面南上
　　祭事将至宗祝之位宜异于有司故外位在此南上宜变于賔
　　主人再拜賔答再拜三拜众賔众賔答再拜
　　众賔答一拜言再者字误也
　　主人揖入兄弟从賔及众賔从即位于堂下如外位如外位则子姓宗人祝皆在其中矣不言者省文也子姓之入亦先于兄弟宗祝之入宜后于众賔
　　宗人升自西阶视壶濯及豆笾反降东北面告濯具宗人亦既立于賔西北之位乃升于壶言濯以见其余不言敦铏几席省文也东北面乡主人濯具谓所濯者已具也此亦有不必濯者乃云濯具者緫言之耳
　　賔出主人出皆复外位
　　惟言賔主人出文又省矣
　　宗人视牲告充雍正作豕
　　注曰充犹肥也北面以防动作豕视声气
　　继公谓雍正亦公有司给事者也云雍正者以事名之
　　宗人举兽尾告备举鼎鼏告洁
　　备具也此所告之仪亦皆东北面
　　请期曰羹饪
　　注曰期祭早晏之期也
　　继公谓言以羹饪为节则质明可知请期而主人自告之亦异于大夫请期盖东面既得期西北面告賔东北面告兄弟
　　告事毕賔出主人拜送
　　送于外门外
　　右视濯视牲为期
　　夙兴主人服如初立于门外东方南面视侧杀
　　注曰侧杀杀一牲
　　继公谓服如初冠端也东方盖当东塾少南鼎之西也
　　主妇视饎爨于西堂下
　　注曰饎宗妇为之爨近西壁南齐于坫古文饎作糦周礼作
　　继公谓视之当东面爨亦东面
　　亨于门外东方西面北上【亨音烹】
　　此亦以亨者见爨之面位也东方于陈鼎之豦则又东矣北上豕爨在北鱼腊亚之
　　羹饪实鼎陈于门外如初
　　初视濯时也士昬礼既实鼎陈于门外东方北面北上谓此时也是言如初则上文所谓门外亦其东方明矣
　　尊于户东酒在西
　　注曰户室户
　　实豆笾铏陈于房中如初
　　注曰如初者取而实之既则反之
　　继公谓如初亦如其南上之位也记曰賔与长兄弟之荐自东房其余在东堂然则祝主人主妇賔长长兄弟之豆笾亦皆二以并相继公而陈之于铏之北矣
　　执事之俎陈于阶间二列北上
　　注曰二列者因其位在东西不升鼎者异于神继公谓执事谓凡执祭事者也主人及祝以下之通称其俎二列北上东列则阼俎为上西列则祝俎为上其内兄弟之俎则当次于兄弟也此执事之文所包者广与前后所云者不同
　　盛两敦陈于西堂借用萑几席陈于西堂如初
　　注曰盛黍稷者宗妇也【盛音成下同借在夜反萑音桓】
　　继公谓盛乃借之重黍稷也此云如初则上经在西堂之下其有脱文与
　　尸盥匜水实于槃中箪巾在门内之右
　　亦匜在槃中南流箪巾在其右盥以槃匜説见公食大夫礼
　　祝筵几于室中东面
　　几亦右之
　　右亨饎陈设
　　主妇纚笄宵衣立于房中南面
　　大夫妻祭服褖衣侈袂则此宵衣乃次于褖衣者耳纚笄士妻首饰之常言之者见其无异饰也凡妇人助祭者与主妇同服
　　主人及賔兄弟羣执事即位于门外如初
　　此于賔兄弟之下言羣执事则是指公有司私臣而言也宗人祝亦在賔西北其他则在门西若门东与其在内位同上经不见门东门西之位而亦云如初者其文主于兄弟以上而略于羣执事也
　　宗人告有司具
　　告主人也告之亦宜东北面既告则反于賔西北
　　主人拜賔如初揖入即位如初
　　初视濯时也
　　佐食北面立于中庭
　　佐食主人兄弟之佐尸食者记曰佐食于旅齿于兄弟是也向于门外犹在兄弟之位至此乃立于中庭以事将至宜异其位也此中庭谓东西之中其南北则参分庭一在北与
　　右即位
　　主人及祝升祝先入主人从西面于户内
　　注曰祝先入接神宜在前也少牢馈食礼曰祝盥于洗升自西阶主人盥升自阼阶祝先入南面
　　继公谓云及祝则是主人先升也先升后入盖俟于堂　案注引少牢云祝先入南面盖疑此经有阙文也恐或然
　　主妇盥于房中荐两豆葵菹蜗醢醢在北【蜗音螺】
　　注曰盥盥于内洗
　　宗人遣佐食及执事盥出
　　此执事谓左人及取俎俎者贱于右人故先出不遣賔长者賔长与主人皆在右宜同出也
　　主人降及賔盥出主人在右及佐食举牲鼎賔长在右及执事举鱼腊鼎除鼏
　　主人降亦宗人诏之也賔长在右谓长賔在鱼鼎之右众賔长在腊鼎之右也然则鱼腊之左者亦众賔与凡吉事除鼏于外凶事除鼏于内除鼏亦右人
　　宗人执毕先入当阼阶南面
　　注曰毕状如义杂记曰枇用桑长三尺毕用桑三尺刋其本与末枇毕同材明矣今此朼用棘心则毕亦用棘心少牢馈食及虞无义者乃主人不亲举耳少牢大夫祭不亲举虞防祭也主人未执事袝练祥执事用桑义
　　继公谓宗人执毕所以指教其错鼎之处也故宜先入当阼阶南面者示其当错于此为之节也其南北之节亦南于洗西与鼎入设当阼阶士礼也大夫则当东序国君则在碑南此用毕者以主人亲举重其事也鼎既错则反之于外而复位与大射仪曰小臣师设楅司马正东面以弓为毕则毕但主于指教设器者明矣
　　鼎西面错右人抽扄委于鼎北【错七故反下同】
　　注曰右人谓主人及二賔
　　继公谓鼎错于东方西面顺主人之面位也上者亦南于洗西右人既委扄皆西面俟于鼎东
　　賛者错俎加匕
　　注曰賛者执俎及匕从鼎入者其错俎西缩加匕东柄既则退而左人北面也
　　继公谓賛者取匕俎于东塾东执以上而错俎于鼎西加匕于鼎上而肵俎亦在豕俎之北也此賛者盖三人其二人各合执二俎一人兼执三匕与知取匕俎于东塾东者士虞礼匕俎在西塾之西此士吉祭当反之也
　　乃朼
　　注曰右人也左人载之
　　继公谓朼亦当作匕
　　佐食升肵俎鼏之设于阼阶西【肵音祈】
　　注曰肵俎谓心舌之俎也郊特牲曰肵之为言敬也言主人之所以敬尸
　　继公谓以少牢馈食礼例之则此亦右人先升心舌而佐食载惟言佐食升之其文省与设之盖亦西缩【鼏当作幂】
　　卒载加匕于鼎主人升入复位
　　賔匕者于是亦复位
　　俎入设于豆东鱼次腊特于俎北
　　注曰入设俎载者
　　继公谓少牢礼曰序升自西阶相从入
　　主妇设两敦黍稷于俎南西上及两铏芼设于豆南南陈
　　铏不言北上者其实同也亦先设北者宗妇不賛敦铏者辟内子礼也凡敦铏皆特执于少牢礼备见之
　　祝洗酌奠奠于铏南遂命佐食啓防佐食啓防郤于敦南出立于户西南面
　　注曰后酌者酒尊要成也少牢馈食礼啓防乃奠之继公谓酌奠酌其所奠之酒也不云酒而云奠因事名之
　　主人再拜稽首祝在左
　　注曰祝在左当为主人释辞于神也祝祝曰孝孙某敢用刚鬛嘉荐普淖用荐某事于皇祖某子尚飨继公谓主人拜为食具也于此乃云祝在左则向者南面信矣祝在左説见聘礼
　　卒祝主人再拜稽首【祝之又反】
　　此拜为已祝也
　　右设馔祝神
　　祝迎尸于门外
　　注曰尸自外来代主人接之就其次而请周礼掌次凡祭祀张尸次
　　继公谓迎尸不拜者礼不主于己代主人迎之耳其或有拜妥尸之类乃从于主人为之也门庙门
　　主人降立于阼阶东
　　注曰主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庙中而已出迎则为厌
　　继公谓阼阶东亦直序西面主人位于此则子姓兄弟在主人之南者其亦南于洗西与　案注之厌字盖用防服传文也似失其义欲改作屈
　　尸入门左北面盥宗人授巾
　　注曰侍盥者执其器就之执箪者不授巾贱也少牢馈食礼曰祝先入门右尸入门左
　　尸至于阶祝延尸尸升入祝先主人从
　　注曰少牢馈食礼曰尸升自西阶入祝从主人升自阼阶祝先入主人从
　　右尸入
　　尸即席坐主人拜妥尸尸答拜执奠祝飨主人拜如初注曰飨辞取于士虞记则宜云孝孙某圭为孝荐之飨旧説云明荐之
　　继公谓飨飨神也凡飨祝之辞虽或言于尸之前实主为神也如初再拜稽首也　案注引旧説盖据戴礼而言也
　　祝命挼祭尸左执觯右取菹防于醢祭于豆间【挼当读作授防如悦反】
　　挼祭即授祭也挼字盖误祝命佐食授尸祭尸于是祭荐欲及其授祭之节也
　　佐食取黍稷肺祭授尸尸祭之祭酒啐酒告防主人拜尸奠觯答拜祭铏尝之告防主人拜尸答拜
　　注曰酒与铏齐敬共之惟恐不美告之美逹其心明神享之
　　继公谓尸告防而主人先拜者尸尊也
　　祝命尔敦佐食尔黍稷于席上
　　他篇言尔敦者尔黍而已此并及稷未详
　　设大羹湇于醢北【大音泰】
　　注曰士虞礼曰大羹湇自门入
　　继公谓此湇为尸设乃在左者以其居神位故变于常礼也虞礼湇在右者防祭也凡祭而设湇尸皆不以之
　　举肺脊以授尸尸受振祭哜之左执之乃食食举乃食乃以右手食食也既食食则食举所以安之
　　主人羞肵俎于腊北
　　肵俎一而已故主人可以亲设之神俎多宜使賔也不言降与升文省少牢礼曰主人羞肵俎升自阼阶
　　尸三饭告饱祝侑主人拜【饭音反下同】
　　注曰三饭告饱礼一成也侑劝也或曰又劝之使又食少牢馈食礼侑辞曰皇尸未实侑
　　继公谓此祭以馈食为名故当食而尸尤尊虽主人拜亦不答也
　　佐食举干尸受振祭哜之佐食受加于肵俎举兽干鱼一亦如之
　　注曰干长胁也兽腊
