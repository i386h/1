<!-- { "loadSidebar": true } -->
　　继公谓比犹合也谓合之而为耦也上下射相配谓之耦命上下射之辞异示尊卑也其命之惟以所立之序为先后故不复变位旣命耦乃定所谓比也下比众耦放此
　　右比三耦
　　司正为司马
　　以其始与射事故名为司马此时之位其西靣于觯南与司正为司马逺辟君礼也大射仪司马二人司正如故
　　司马命张侯弟子说束遂系左下纲【説吐活反系古帝反】
　　注曰事至也
　　继公谓命之系左下纲耳乃云张侯者以张侯之事成于此故也
　　司马又命获者倚旌于侯中
　　注曰获者亦弟子也谓之者以事名之
　　获者由西方坐取旌倚于侯中乃退
　　云坐取旌见其偃于地也旌所获者也侯中侯之中央也倚之于此若示射者以中地然退反于西方之位也倚旌而未负侯盖当诱射之节则异于耦射也且行事亦宜有渐
　　右系纲倚旌
　　乐正适西方命弟子賛工迁乐于下
　　注曰当辟射也賛佐也迁徙也
　　继公谓适西方自西阶东而往西阶前也乐谓瑟也亦西面命之
　　弟子相工如初入降自西阶阼阶下之东南堂前三笴西面北上坐【相息亮反笴古老反】
　　注曰笴矢榦也长三尺
　　继公谓如初入谓何瑟之仪与后先之序也堂东堂也堂前三笴坐处之北也必空三笴者辟主人往来堂东之路也位于堂下而坐惟工耳亦无席
　　乐正北靣立于其南
　　北面者盖变于堂上之位堂上则乐正与工同面
　　右迁乐
　　司射犹挟乗矢以命三耦各与其耦让取弓矢拾【拾其劫反】犹者言其未变改也让者下让其上也拾更也取云拾者谓更迭而取之也司射以此二者命之
　　三耦皆袒决遂有司左执弣右执而授弓
　　注曰弣弓把
　　继公谓有司弟子主授受弓矢者如此授之是并授也
　　遂授矢
　　云遂则亦授弓者授之也上云众弓倚于堂西矢在其上是旣纳射器则陈之矣弟子乃留于堂西主授受之事故此时复执以授之
　　三耦皆执弓搢三而挟一个【搢音晋】
　　注曰搢插也插于带右个犹枚也
　　司射先立于所设中之西南东靣
　　下经云设楅于中庭南当洗又云设中南当楅西当西序然则此时司射之位少南于洗而西当荣与司射先立于此欲三耦知其位也司射俟三耦毕取弓矢乃适其位者以三耦皆弟子备或未习其礼也
　　三耦皆进由司射之西立于其西南东面北上而俟进亦毎耦并行上射在左如退适堂西之仪也立于其西南又以司射所立处为节也俟俟作射
　　右三耦就射位
　　司射东靣立于三耦之北搢三而挟一个
　　复云东靣者以其违于旧处且明旣还而后搢三挟一也三耦之北其正位之西也立于此者示三耦以揖进之节耳
　　揖进当阶北面揖及阶揖升堂揖序则钩楹内堂则由楹外当左物北靣揖
　　注曰周以庠为乡学乡饮酒义曰主人迎賔于庠门外是也左物下物也
　　继公谓自揖进以下皆教三耦以射仪也诱射而就左物者亦以其为主党也序州党之学堂即庠也郑氏以为乡学是也党属于州州属于乡以此言之则三者之学其小大深浅可知矣序则钩楹内谓绕楹之东而北以其物当栋也堂则由楹外谓循楹之南而东以其物当楣也盖射者必履物而物之在堂有深有浅故尔夫此篇以乡射为名而其礼乃及于州党之学者其故何哉盖君子之居于是乡或有近于庠者或有近于序者故其射也各随其居之所近而因便会聚于其中以行礼焉此其所以不容不异也
　　及物揖左足履物不方足还视侯中俯正足【还音旋】注曰志在于射南面视侯之中乃俯视并正其足方犹并也
　　防曰案大射纳射器之下即言工人士与梓人升自北阶两楹间画物此文畧亦当在纳射噐后也继公谓及物揖揖履物也左足履物履从画也大射仪曰司射由下物少退则履物者当履其从画矣不方足未暇北面而立也他时凡欲还者必先立故言此以明之还谓右还而南面也右还者为下射冝向上射也旣视侯中乃俯视而正足则视侯中之时右足其亦在从画而少退与正足谓左右各履横画之两端也亦左先而右次之
　　不去旌【去起吕反】
　　倚旌于侯而不去者以诱射不主于中且不获也
　　诱射
　　诱引导也亦有教之之意
　　将乗矢
　　言此者明四矢尽发也大射仪诱射以四矢射三侯将行也
　　执弓不挟右执
　　执弓左执弣也不挟明事毕也挟弓者以右巨指钩也此不挟则但执而已
　　南面揖揖如升射降出于其位南适堂西改取一个挟之
　　南靣揖揖退也揖如升射谓如其当物升堂之揖也云出于其位南见是时未有司马西方之位也自賔与大夫之外凡南行而适堂西与堂西出而北行者皆由于此惟发于其位及反位者则否改更也挟一个之説见后
　　遂适阶西取扑搢之以反位【扑普卜反】
　　注曰扑所以挞犯教者书云扑作教刑
　　继公谓搢扑者以三耦将射也
　　右诱射
　　司马命获者执旌以负侯
　　使之执旌于侯中以示射者若谓中侯则举此而言获然
　　获者适侯执旌负侯而俟
　　防曰俟司马命去侯
　　司射还当上耦西面作上耦射【还音旋】
　　注曰还左还也作使也
　　继公谓当上下射之间
　　司射反位上耦揖进上射在左并行当阶北靣揖及阶揖上射先升三等下射从之中等【中丁仲反】
　　注曰并并也中犹间也
　　继公谓上射在左以其当就上物也上射差尊故先升中等空一等也同阶升者前后相当宜空一等以相逺为敬与异阶升者之义不同其降亦然然则凡升阶者必于其中央与
　　上射升堂少左下射升上射揖并行
　　少左者为下射升堂则当在右也
　　皆当其物北靣揖及物揖皆左足履物还视侯中合足而俟【还音旋】
　　防曰俟司马命去侯
　　继公谓不云不方足省文耳合足左右并立于横画即上所谓正足也
　　司马适堂西不决遂袒执弓
　　惟云适堂西是犹未出于司射之南也云执弓是亦不挟也不决遂不挟弓变于大射也云袒执弓则固不决遂矣乃先言之者嫌执弓者袒必决遂也经文亦或言袒以包二者故以此明之
　　出于司射之南升自西阶钩楹由上射之后西南靣立于物间右执箫南扬弓命去侯
　　注曰箫弓末也扬犹举也扬弓者执下末大射曰左执弣
　　继公谓钩楹即钩楹内也西南靣别于射者也物间前从画之间也右执箫为欲扬弓也至是乃云执箫则初执弓之时左执弣右执矣南扬弓以弓之上端南乡而举之也必南之者为获者在侯故也去离也命去侯者令辟射且当获也
　　获者执旌许诺声不絶以至于乏坐东靣偃旌兴而俟注曰偃犹仆也
　　继公谓声不絶不以宫商不絶而已变于大射也此去侯亦宜趋直西乃折北而就乏东面偃旌是旌亦东首矣俟俟中则获也大射仪曰兴共而俟
　　司马出于下射之南还其后降自西阶反由司射之南适堂西释弓袭反位立于司射之南【还户贯反】
　　围下射而降者徃来相变以爲仪也反谓复其故道也司射之南皆指其虚位言也是时司射不在此袭复衣也此袭对袒而言上衣虽裼犹为袭也玉藻曰尸袭执玉袭非是则皆裼矣立于司射之南北上也以司射主射事尊之言反位而着其在司射之南则前此犹在觯南之位也上耦升射司马乃变其仪而定其位亦异于司射也方有此位而言反以向者由是而往故也是或一例与
　　司射进与司马交于阶前相左由堂下西阶之东北靣视上射命曰无射获无猎获上射揖司射退反位【射获之射食亦反】
　　注曰猎矢从旁
　　继公谓司射进与司马交于阶前着其进之节也相左着其行之方也司马南行司射北行而相过故谓之交司马在西司射在东故谓之相左盖南行者以东为左北行者以西为左也下放此由堂下者自堂下而少东行也西阶之东当上物之南也其于堂中为少西故取节于西阶也惟命上射者以其先发而下射从之且下射共闻之矣故不复戒戒其射获猎获而不及其他者获近于侯举近以见其逺也揖以揖受其戒
　　乃射上射旣发挟弓矢而后下射射拾发以将乗矢【拾其劫反】
　　弓字衍文挟矢则挟弓可知不必言也大射仪无弓字旣发而挟矢是射时乃傅矢也此亦可以见其节矣云拾发者亦见下射旣发挟矢而后上射射也古之射者其序整齐而不紊其仪从容而不廹大抵类此
　　获者坐而获
　　注曰射者中则坐言获获得也射讲武师田之类是以中为获也
　　继公谓获者于射时则坐以俟其中也中乃获之必坐而获者旌在地须坐乃举之以获也且示有所变
　　举旌以宫偃旌以商
　　注曰再言获也
　　防曰以宫大言获也以商小言获也
　　继公谓此一中而两言获也
　　获而未释获
　　注曰但言获未释其算
　　继公谓是时未立释获者则未释获可知经言此者亦过于详耳
　　卒射皆执弓不挟南靣揖揖如升射
　　注曰不挟亦右执如司射
　　继公谓不挟者变于大射
　　上射降三等下射少右从之中等【中丁仲反】
　　堂上并行下射在左今降阶必少右乃当上射之后也
　　并行上射于左
　　谓上射先降少左下射降乃并行而上射于左也上射必于左者进时上射在左退亦宜然堂上各发于其物不可得而变降时有先后故因旣降而为之此将适堂西也上射乃不于右便其反位者以有释弓等事而未即反故也
　　与升射者相左交于阶前相揖由司马之南适堂西释弓説决拾袭而俟于堂西南面东上三耦卒射亦如之【説吐活反】
　　进退者交则相揖以其事同也司马之南即向者所谓司射之南也此时已有司马之位又在司射之南正当往来者之北故以之为节耳释弓説决拾以已初射之事毕也説遂而言拾者别于用时也俟俟司射命也三当作二字之误也二耦谓次耦下耦也下耦与此异者无与升射者相左相揖之事耳
　　司射去扑倚于西阶之西升堂北靣告于賔曰三耦卒射賔揖【去起吕反】
　　注曰以揖然之
　　继公谓扑刑噐也将告尊者必去之敬也士之射礼賔主之故司射独以是告賔
　　右初射
　　司射降搢扑反位司马适堂西袒执弓由其位南进与司射交于阶前相左
　　司射将反位司马将升堂而交于阶前则是其去扑与袒执弓之事亦相接为之
　　升自西阶钩楹自右物之后立于物间西南靣揖弓命取矢
　　注曰揖推之也
　　继公谓揖弓与扬弓相变为文则揖者其推而下之之谓与去侯取矢之事异故上下其弓以别之揖弓继西南靣而言是弓亦西南乡矣盖以获者与弟子皆在西南故也揖弓者盖右执
　　获者执旌许诺声不絶以旌负侯而俟
　　注曰俟弟子取矢以旌指教之
　　继公谓获者许诺者取矢之事已主之也获者审于视矢虽不亲取而主其事声不絶以至于侯
　　司马出于左物之南还其后降自西阶遂适堂前北靣立于所设楅之南命弟子设楅【还户贯反楅音福】
　　注曰楅所以承矢者
　　继公谓司马立于所设楅之南示弟子以设处也凡言所设某者皆谓器之未设者也向者射器纳于堂西楅在其中今司马北靣命设之则是时弟子已奉楅而出与弟子在西司马北靣不必乡而命之楅之名义未详
