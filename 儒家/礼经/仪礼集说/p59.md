<!-- { "loadSidebar": true } -->
　　继公谓必迁于祖者以其昭穆同后又当祔之于此故也檀弓曰丧之朝也顺死者之孝心也其哀离其室也故至于祖考之庿而后行
　　重先奠从烛从柩从烛从主人从
　　主人从众主人以下从妇人从女賔从男賔在后女賔以上其行皆以服之亲防为序服同乃以长防也经但言主人从者以其余皆从可知也葬而从柩之序亦然
　　升自西阶
　　注曰柩也
　　继公谓升自西阶神之也凡柩归自外而入庿者既小敛则升自阼阶未忍异于生也既大敛则升自西阶此亦入庿耳故其礼与大敛而入者同
　　奠俟于下东面北上
　　注曰俟正柩也
　　继公谓北上则巾席在后也记曰巾席从而降
　　主人从升妇人升东面众人东即位
　　注曰东方之位
　　继公谓妇人东面当负序以辟奠者之往来东即位者乃众主人也脱一主字耳以记攷之可见此时堂下之位亦如朝夕哭不皆在东方
　　正柩于两楹间用夷牀
　　注曰是时柩北首
　　继公谓此正柩于堂正与小敛之后尸夷于堂者相类故仍用其牀两楹间东西节也其于楹间为少北
　　主人柩东西面置重如初
　　注曰如殡宫时也
　　继公谓云柩东明近于柩
　　席升设于柩西奠设如初巾之升降自西阶
　　注曰从奠设如初东面也巾之为御当风尘
　　防曰此奠巾之者异于朝夕在室者也
　　继公谓席设于柩西亦差近于柩奠设于席前亦当柩少北柩北首西乃右也于此奠焉与奠于尸右之意同不统于柩奠宜统于席也不去席者先已用席则不变之且尸柩之奠亦宜异也
　　主人踊无算降拜賔即位踊袭主妇及亲者由足西面主人即柩东之位则踊既奠乃降也即位亦在阼阶下袭亦在序东妇人由足出于柩南也西面于阼阶上亦南上若有南面者则东上
　　荐车直东荣北辀【直音值辀竹虬反】
　　注曰进车者象生时将行陈驾今时谓之魂车车当东荣西上于中庭
　　继公谓此即遣车也北辀者以柩北首故尔乗车之前一木当中而曲防衡以驾马者谓之辀大车之前二木在旁而直防轭以驾牛者谓之辕　案注云西上于中庭郑知其在东方之中庭者以杂记所言赗车之位定之也
　　质明灭烛
　　烛堂之上下者
　　彻者升自阼阶降自西阶【彻直列反下并同】
　　注曰彻者辟新奠
　　继公谓彻者无由足之嫌故得升自阼阶从其正礼亦可以见此奠者自西阶升之意矣彻奠不改设于序西南亦以无俎而非盛馔故也
　　乃奠如初升降自西阶
　　注曰为迁祖奠也奠升不由阼阶柩北首辟其足继公谓此奠亦惟以脯醢醴酒
　　主人要节而踊【要于遥反下并同】
　　节谓彻者奠者之升降与奠者由重南东时也要节而踊丈夫妇人皆然如其在殡宫之仪也惟言主人亦文省
　　荐马缨三就入门北面交辔圉人夹牵之御者执防立于马后
　　注曰驾车之马每车二疋缨今马鞅也就成也诸侯之臣饰缨以三色而三成此三色者盖绦丝也其着之如罽然天子之臣如其命数王之革路绦缨圉人养马者在左右曰夹既奠乃荐马者为其践汚庿中也
　　继公谓三就采三匝也惟言入门则是但没霤耳每马两辔交辔而夹牵之谓左人牵右辔右人牵左辔也马有缨而无樊盖臣礼也春秋传仲叔于奚请繁缨以朝孔子非之　案注云天子之臣如其命数亦未有以见其必然
　　哭成踊右还出【还音旋下并同】
　　哭成踊圉人与御者也杂记曰荐马者哭踊右还者西上也
　　賔出主人送于门外有司请祖期
　　注曰亦因在外位请之当以吿賔每事毕輙出继公谓送亦拜之门庿门也　案注每上更当有一賔字
　　曰日侧
　　注曰侧昳也谓过中之时
　　继公谓不用日中者辟殷人所尚也檀弓曰殷人尚白大事敛用日中有司既得祖期不言吿賔者于请啓期已见之故略于此下经请葬期亦然
　　右请祖期
　　主人入袒乃载踊无算卒束袭
　　注曰袒为载变也乃举柩却下而载之束束棺于柩车賔出遂匠纳车于阶间谓此车
　　继公谓主人入袒当在阼阶下既载则在柩东柩东之位亦当柩少北
　　降奠当前束
　　注曰下迁祖之奠也当前束犹当尸腢也亦在柩车西束有前后
　　继公谓亦见其当柩少北耳
　　商祝饰柩一池纽前赪后缁齐三采无贝【赪丑蒸反】
　　注曰饰柩为设墙栁也巾奠乃墙谓此也墙有布帷柳有布荒池者象宫室之承霤以竹为之状如小车笭衣以青布一池县于柳前纽所以聨帷荒前赤后黒因以为饰左右面各有前后齐居柳之中央若今小车盖上蕤矣以三采缯为之上朱中白下苍着以絮
　　设披【披彼谊反】
　　注曰披络柳棺上贯结于戴人居旁牵之以备倾亏丧大记曰士戴前纁后缁二披用纁
　　属引【属音烛下同】
　　注曰属犹着也引所以引柩车古者人引柩
　　继公谓引柩车之索也属之于车辂云引者以用名之凡引天子用六诸侯四大夫士二
　　右载柩
　　陈明器于乗车之西【乗绳证反】
　　注曰明器藏器也檀弓曰其曰明器神明之也言神明者异于生器竹不成用瓦不成沫木不成斵琴瑟张而不平竽笙备而不和有钟磬而无笋虡
　　继公谓陈于车西其在东堂之南与
　　折横覆之【折之设反覆芳服反】
　　注曰折犹庪也窆事毕加之圹上以承抗席覆之见善面也
　　继公谓陈折云横则是折之状当与抗木之横者相似但未必有缩者耳于此横陈之盖象其在圹也后言横者缩者皆放此自抗木至茵亦后用者先陈此折之用在抗木之前乃首陈之者以其差重大于抗木故特异之与
　　抗木横三缩二
　　注曰抗御也所以御止土者其横与缩各足掩圹
　　加抗席三
　　注曰席所以御尘
　　继公谓此席在茵与抗木缩者之间是亦缩也不言者亦文省耳每席之长亦与圹齐用三则广足以掩之矣用时云覆是此陈时却也
　　加茵用防布缁翦有幅亦缩二横三
　　注曰茵所以借棺者翦浅也幅缘之亦者亦抗木也今文翦作浅
　　继公谓翦与有幅皆未详或曰有幅谓缭缝之而不削幅也未知是否茵与抗木其陈之用之横缩之次各不类盖贵相变也
　　器西南上綪【綪侧耕反】
　　注曰器目言之也陈明器以西行南端为上綪屈也不容则屈而反之
　　继公谓器自苞而下者也均其多寡分为数列以要方也其前列始于茵北之西以次而綪焉其后列不过于茵北之东可知矣器主于入圹故南上
　　茵
　　注曰茵在抗木上陈器次而北也
　　继公谓茵之下有抗席抗木惟言茵者指其可见者言也
　　苞二
　　所以裹遣奠羊豕之体
　　筲三黍稷麦【筲所交反】
　　注曰筲畚种类也其容盖与簋同一觳也
　　罋三醯醢屑幂用防布【幂眉狄反】
　　注曰罋其容亦盖一觳屑姜桂之屑也内则曰屑桂与姜
　　继公谓防布六升以上至四升者也
　　甒二醴酒幂用功布皆木桁乆之【桁户耕反】
　　注曰桁所以庪苞筲罋甒也每器异桁
　　继公谓皆以桁乆之也乆説见上篇
　　用器弓矢耒耜两敦两杅槃匜匜实于槃中南流【敦音对杅音于】
　　注曰此皆常用之器也杅盛汤浆流匜口也
　　继公谓耒耜田器也耜以起土耒其柄也此有爵矣乃以耒耜为用器为其有圭田故也孟子曰卿以下必有圭田圭田者主人所亲耕以共祭祀之齍盛者也
　　无祭器
　　注曰士器略也大夫以上兼用鬼器人器也
　　继公谓祭器尊惟尊者乃得用之　案注云大夫以上兼用鬼器人器郑氏以此士丧礼无祭器故意大夫则有之然亦未有以见其必然若天子诸侯则固宜有之矣
　　有燕乐器可也
　　注曰与賔客燕饮用乐之器也
　　继公谓如琴瑟之类是也檀弓曰琴瑟张而不平竽笙备而不和有钟磬而无笋虡其此之谓与云可亦不必其用之也
　　役器甲胄干笮【笮侧白反】
　　注曰此皆师役之器甲铠胄兠鍪干楯笮矢箙继公谓笮不属用器乃属役器岂以有师役方用之乎
　　燕器杖笠翣【翣所甲反】
　　注曰燕居安体之器也笠竹盖也翣扇
　　右陈器
　　彻奠巾席俟于西方主人要节而踊
　　注曰巾席俟于西方俎奠将用焉
　　继公谓彻者由东方当栈之南折而西至栈之西南折而北东面而彻奠既彻至西方折而南乃由重南东也要节者东方西乡时丈夫踊西方南乡时妇人踊由重南东时丈夫踊也此时彻奠辟还柩也不改设亦以无俎也
　　袒
　　注曰为将祖变
　　商祝御柩
　　注曰亦执功布居前为还柩车为节
　　乃祖
　　注曰还柩向外为行始
　　踊袭少南当前束
　　注曰主人也
　　继公谓不言主人者可知也此踊袭皆于故位既则少南也主人柩东之位皆当前束载时前束在北及还柩则在南故少南以当之然则柩车虽还亦不离其所也
　　妇人降即位于阶间
　　注曰位东上
　　继公谓柩已还而首南乡妇人乃得即位于其北位亦当西上妇人不位于车西恐妨賔客之行礼者也
　　祖还车不还器
　　注曰祖有行渐车亦宜乡外也器之陈自若南上继公谓不还器者以陈之之时西南上已见行意也必云不还器者嫌车与重皆还此亦宜如之也祖似衍又经无此例
　　祝取铭置于茵
　　铭之在重其面外乡正与重之乡背异故将还重则彻之亦以是时可以不用铭也置于茵者当与之同入圹
　　二人还重左还
　　注曰重与车马还相反由便也
　　继公谓车马西上宜右还重一而已宜左还皆由便也二人还之则凡举之亦二人矣重之乡背不必与柩同但因还柩之节而并还之也
　　布席乃奠如初主人要节而踊
　　记曰祝馔祖奠于主人之南当前辂北上巾之谓此时与如记所云则是布席于柩东少南东面而奠于其东也柩已南首故奠于此亦奠于尸东之意也布席于柩西则北上柩东则南上与初大敛时举鼎以下之仪也是虽所奠异处而面位则同故以如初蒙之奠者之来由东方当前辂而西既奠则由柩北而西亦由重南而东反于其位矣要节而踊谓奠者于东方西乡时丈夫踊西方南乡时妇人踊由重南东丈夫踊也
　　荐马如初
　　注曰柩动车还宜新之也
　　賔出主人送有司请葬期
　　注曰亦因在外位时
　　入复位
　　注曰主人也自死至于殡自啓至于葬主人及兄弟恒在内位
　　继公谓复柩东之位
　　右请葬期
　　公赗纁束马两【赗芳奉反】
　　注曰公国君也赗所以助主人送葬也两马士制也春秋传曰宋景曹卒鲁季康子使冉求赗之以马曰其可以称旌繁乎
　　继公谓国君以马币礼于其臣者惟此耳君赗之乃用两马者如其驾遣车之数也然则赗以车马之意亦可见矣
　　摈者出请入吿主人释杖迎于庿门外不哭先入门右北面及众主人袒
　　注曰尊君命也众主人自若西面
　　继公谓释杖出迎及袒者尊君命也
　　马入设
　　设于西方也杂记言诸侯相赗之礼云上介赗陈乘黄大路于中庭则此赗马其亦中庭与设于此者变于吉也吉时参分庭一在南
　　賔奉币由马西当前辂北面致命【辂音路】
　　注曰賔使者币纁也辂辕防所以属引柩车在阶间少前参分庭之北辂有前后
