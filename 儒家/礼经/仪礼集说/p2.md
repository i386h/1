<!-- { "loadSidebar": true } -->
　　乃宿賔賔如主人服出门左西面再拜主人东面荅拜注曰主人朝服左东也出以东为左入以东为右朱子曰此云宿賔言主人往而宿之以目下事如篇首言筮于庙门后亦多有此例也
　　继公谓既筮即宿賔故云乃宿之为言速也既戒之则宜速之使来也不曰速而曰宿者以其事在异日也賔尊故主人亲宿之出门左出大门而左也西面再拜拜其辱也礼又谓之拜迎
　　乃宿賔賔许主人再拜賔荅拜主人退賔拜送
　　注曰乃宿賔者亲相见致其辞
　　宿賛冠者一人亦如之
　　注曰賛冠者佐賔为冠事者
　　继公谓賛冠者一人賛者之长也尊次于正賔如郷饮酒之介然故主人亦亲宿之也经之所言乃主人亲宿者耳若众賔则或使人宿其礼简故经不着之郷饮酒礼惟言主人戒賔及介之仪而于众賔则阙焉其例正与此相类宿賔及此賛冠者其礼与辞皆同惟以先后为别众賔不亲宿者宜别于尊者也
　　右宿賔
　　厥明夕为期于庙门之外主人立于门东兄弟在其南少退西面北上有司皆如宿服立于西方东面北上注曰宿服朝服兄弟主人亲戚也
　　防曰期加冠之期也
　　继公谓云有司皆如宿服则主人及兄弟可知矣
　　摈者请期宰告曰质明行事【摈必刃反】
　　注曰摈者有司佐礼者质正也旦日正明行冠事继公谓请期东西少牢礼主人南面宗人北面请祭期
　　告兄弟及有司
　　注曰摈者告也
　　防曰上文兄弟有司皆已在位此复告者礼取审愼之义也
　　继公谓此告兄弟盖东北面告有司盖西北面也特牲馈食礼曰宗人东北面告濯具
　　告事毕摈者告期于賔之家
　　别言摈者事更端也賔谓賔及众賔也
　　右为期
　　夙兴设洗直于东荣南北以堂深水在洗东【直音值深式鸩反】注曰夙早也兴起也洗承盥洗者弃水噐也
　　防曰堂深从堂廉北至房室之壁南北以堂深者洗去堂逺近取于堂上深浅假令堂深二丈洗亦去堂二丈以此为度
　　继公谓説文曰屋梠之两头起者为荣又曰梠楣也尔雅曰楣谓之梁然则荣者乃梁东西之两端也直东荣谓遥当之周制卿大夫以下为夏屋故其设洗以东荣为节人君为殿屋故以东霤为节其处同也南北以堂深者谓设洗南北之节视堂深之度而为之深谓其修也水所以盥洗者也其噐则国君及大夫用罍士未闻洗在东方则沃洗者宜西面故水在洗东
　　陈服于房中西墉下东领北上
　　墉墙也东领统于主位也北上便其先取在南者也
　　爵弁服纁裳纯衣缁带韎韐【纁香云反纯如字韎音妹韐音閤】
　　注曰爵弁其色赤而微黒如爵头然纁浅绛凡染绛一入谓之縓再入谓之頳三入谓之纁朱则四入与韐合韦为之冠弁不与衣陈而言于上以冠名服耳继公谓爵弁服士之上服也纯衣丝衣而缁色者也周官云纯帛论语云今也纯俭此其征矣言纁裳于衣上者以其与冕服之裳同尊之也韎者韦之蒨者也韐之制如韠不曰韠者尊之异其名耳其在冕服者尤尊则谓之韨
　　皮弁服素积缁带素韠
　　注曰皮弁者以白鹿皮为冠也积犹辟也以素为裳辟蹙其要中
　　继公谓皮弁次于爵弁亦士之尊服也其衣盖亦丝衣而色如其裳二弁之衣用丝者宜别于冠服也冠服之衣用布此裳之辟积亦幅三袧
　　端裳黄裳杂裳可也缁带爵韠
　　注曰端即朝服之衣易其裳耳不以冠名服者是为缁布冠陈之
　　继公谓端士之正服也端裳谓端之服其裳以者为正也若无裳亦许其用黄裳若杂裳故曰黄裳杂裳可也杂裳者或前后黄或前黄后也黄裳虽眨于裳然其色纯故言于杂裳之上裳黄裳杂裳而皆爵韠近裳色也
　　缁布冠缺项青组缨属于缺缁纚广终幅长六尺皮弁笄爵弁笄缁组纮纁邉同箧【冠如字下同缺如字属音烛纚山买反广古旷反长直亮反笄音鸡纮音宏箧苦协反】
　　注曰属犹着也纚今之帻梁也终充也纚一幅长六尺足以韬髪而结之矣笄今之簪纁邉组侧赤也同箧谓此以上凡六物隋方曰箧
　　防曰二弁之笄天子诸侯用玉大夫士用象
　　继公谓下经言賔受冠右手执项左手执前则是冠后亦谓之项也此缺项者盖别以缁布一条围冠而后不合故名之曰缺项谓其当冠项之处则缺也其两端有别以物贯穿而连结之以固冠其两相又皆以缨属之而结于頥下以自固盖太古始知为冠之时其制如此后世之冠缝着于武亦因缺项之法而为之也纚旧説谓缯为之纚长六尺则固足以韬其髪矣然广惟一幅则围髪际而不足或亦缺其后与古者布帛幅广二尺经言纚于缺项二笄之间以见三加同一纚也纮弁之系也以组一条为之冠用缨弁用纮各从其便也
　　栉实于箪蒲筵二在南【栉庄乙反箪音丹】
　　注曰筵席也
　　防曰二者一冠一醴
　　继公谓箪笥类也南谓箪南
　　侧尊一甒醴在服北有篚实勺觯角柶脯醢南上【甒音武觯之豉反柶音四醢音海】
　　注曰侧犹特也服北者纁裳北也篚竹噐如笭者勺尊升所以防酒也爵三升曰觯柶状如匕以角为之欲滑也
　　继公谓尊设尊也甒瓦甒醴尊设于房臣礼也国君则于东箱南上醢在北　案注云柶状如匕盖如有司所谓挑匕者也
　　爵弁皮弁缁布冠各一匴执以待于西坫南南面东上賔升则东面【匴素管反坫丁念反】
　　注曰匴竹噐名今之冠箱也执之者有司也坫在堂角
　　陈用之曰士之服止于爵弁而荀卿曰士韦弁孔安国曰雀韦弁也则爵弁即韦弁耳又曰古文弁象形则其制上鋭如合手然韦其质也爵其色也
　　继公谓爵弁皮弁其制同也周礼言王与诸侯及孤卿大夫之弁饰以玉琪各以其等为之【又有象邸则士之弁无玉又无象邸也此三冠特别】于西方而统于賔盖以賔専掌冠事使若賔之物然执匴者皆主人之賛者也南面而东上及东面则北上矣不言者可知也坫在东西堂之南　案陈氏以为爵弁即韦弁其説近是今攷经传见物色之言爵者于爵弁之外惟曰爵韠爵韦耳若丝与布之类则皆絶不闻其或以爵名之者以是参之则爵弁其果以韦为之与然礼经言士之服则曰爵弁言大夫以上之服则曰韦弁是其物虽同而名则以尊卑而异盖必有义存焉但礼文残缺未能定也
　　屦夏用葛端黒屦青絇繶纯纯博寸【絇其子反繶音亿纯章允反下同】
　　注曰屦顺裳色端黒屦以裳为正也絇状如刀衣鼻在屦头繶缝中紃也纯縁也三者皆青博广也防曰屦顺裳色者礼之通例衣与冠同屦与裳同也缝中紃谓相接之处缝中有绦紃也縁谓绕口縁邉也絇纯亦以绦为之博寸谓纯之广也
　　继公谓絇取屈中之义而名之缀于屦头以为饰也
　　素积白屦以魁柎之缁絇繶纯纯博寸
　　魁柎皆未详注云魁蜃蛤柎注之
　　爵弁纁屦黒絇繶纯纯博寸
　　黒屦青饰白屦缁饰则此纁屦当饰以白而白非所以为饰也故越之而用黒焉此见屦者或言衣或言裳或言冠错综以为文也先卑而后尊以三加之次言之也三屦陈之盖在其裳之西
　　冬皮屦可也
　　防曰冬时寒许用皮故云可也
　　继公谓皮屦不见其色与饰同于上可知上言夏此言冬则是周之礼四时皆可冠矣又此及士丧礼篇其于屦惟云冬夏者盖以纯用皮葛之时言之若春秋则或先皮后葛或先葛后皮故不言与
　　不屦繐屦【繐音嵗】
　　不屦之屦着屦之称也繐乃布之防者以之为屦则轻凉也言此者嫌夏时冠或得用之繐非吉布而冠则嘉礼之重者是以不宜屦此屦若燕居则或屦之可自屦夏用葛至此本在辞后朱子移之于此今从之
　　右陈服噐
　　主人端爵韠立于阼阶下直东序西面【直音值】
　　注曰堂东西墙谓之序
　　继公谓此言端亦不言冠者可知也主位谓之阼故东阶谓之阼阶下云礼于阼是也凡墙在堂上者谓之序堂下者谓之壁在房室者谓之墉在庭者谓之墙
　　兄弟毕袗立于洗东西面北上【袗之忍反】
　　毕犹尽也袗如袗絺绤之袗乃被服之别称也端也毕袗者谓尽服端也洗东于主人为东南
　　摈者端负东塾
　　此见其少东于入门右之位也东塾西塾其北盖与东西堂相对而广亦如之立于塾北而云负则塾之崇其过于堂与士之堂崇三尺
　　将冠者采衣紒在房中南面【紒音计】
　　注曰采衣未冠者所服玉藻曰童子之节也缁布衣锦縁锦绅并纽锦束髪皆朱锦也紒结髪
　　朱子曰房户宜当南壁东西之中而将冠者在房中当户而立也
　　继公谓童子之衣盖亦深衣制也曲礼曰童子不衣裘裳不裳则连裳于衣矣紒露髪为紒也凶时谓之髽吉时谓之紒内则言男子未冠者亦用纚此乃紒者为将冠去之
　　右即位
　　賔如主人服賛者端从之立于外门之外
　　注曰从犹随也外门大门
　　继公谓賔言如主人服賛者言端亦互文也賛者賛冠者而下之众賔也皆俟于賔之门賔出乃从之立于主人外门之外西方东面北上
　　摈者告
　　上言摈者负东塾则在庙也至是则賔之将命者入告摈者摈者东面以告主人也此賔乃主人戒宿而来故不出请事
　　主人迎出门左西面再拜賔荅拜
　　荅拜不言再可知也凡荅再拜而不言其数者皆放此
　　主人揖賛者与賔揖先入
　　注曰与賔揖先入道之賛者随賔
　　继公谓揖賛者尊正賔也
　　毎曲揖
　　毎曲揖谓大门之内庙门之外賔主于凡所行曲折之处则相揖也周左宗庙尊卑同之主人迎賔入门右西面而立賔入门左东面乃折而北又折而东又折而南与主人相郷而前乃东行入閤门主人入门右賔入门左接西塾东面而立主人折而东又折而北又折而西与賔相郷而前乃北行入祢庙也凡主人以賔入而有毎曲揖者惟将入庙之礼然其余则否
　　至于庙门揖入三揖
　　揖入主人揖而先入门右西面也賔入门左賛者皆入门左东面北上主人乃与賔三揖也三揖者于入门左右之位揖参分庭一在南揖参分庭一在北揖凡经言揖入三揖者放此
　　至于阶三让
　　让据主人言也主人三让而客三辞既则主人先升一等而賔从之凡让升之法賔主敌则主人先让而先升主人尊亦然客尊则客先让而先升也惟天子之使则不让
　　主人升立于序端西面賔西序东面
　　注曰序端东序头
　　继公谓主人立于序端北当序也賔在西序负序也主人不立于东序者辟子之坐且不参冠礼也賔不言升省文
　　右迎賔
　　賛者盥于洗西升立于房中西面南上【盥音管】
　　注曰立于房中近其事也
　　朱子曰賛者西面则负东墉而在将冠者之东矣继公谓盥者重冠礼故将执事而自洁清也盥于洗西者以洗西无篚故得辟正賔而盥于此也不然则否升升自西阶也不言者可知也房中南上賔位也特牲馈食内賔东面于西墉下亦南上是也
　　主人之賛者筵于东序少北西面
　　注曰筵布席也东序主人位也适子冠于阼少北辟主人
　　继公谓主人之賛者私臣也此席南上
　　将冠者出房南面
　　注曰南面立于房外之西待賔命
　　賛者奠纚笄栉于筵南端
　　注曰賛者賔之賛冠者也奠停也
　　防曰不言余物及箧箪者皆来可知也又凡言主人之賛者即加主人字今此不言故知是賔之賛冠者也
