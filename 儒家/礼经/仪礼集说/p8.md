<!-- { "loadSidebar": true } -->
　　继公谓此据士族之贵者言也祖女所自出之君也毁坏也传曰坏庿之道易檐可也改涂可也礼国君五庿太祖之庿不毁其余先君若过髙祖则毁其庿而迁之未毁者以其犹在今君四亲庿之中也其与君共太祖者若太祖去今君五世庿虽不毁其礼亦与既毁者同祖庿未毁而教于公宫统于祖也祖庿既毁而教于宗室统于宗也凡别子之庿亦皆三世若四世而毁
　　问名主人受鴈还西面对宾受命乃降
　　问名之仪主人以宾升西面宾升自西阶东面问名主人阼阶上北面再拜进受鴈于楹间还于阼阶上西面宾亦还于西阶上东面主人对宾受命乃俱降也
　　祭醴始扱壹祭又扱再祭
　　疏曰始扱壹祭及又扱则分为两祭是为祭醴三也继公谓始扱一祭又扱则再祭示隆杀也一扱而可以再祭则柶叶如勺矣
　　宾右取脯左奉之乃归执以反命【奉芳勇反】
　　疏曰右手取脯左手兼奉之以降授从者于西阶下乃归
　　继公谓以疏说攷之则记文似不备也右取脯左奉之不游手也执以反命谓至于壻父之门外乃受之以反命也此记在问名下纳征上则是但据纳采问名之宾而言耳盖经文惟见此醴宾之礼故也若纳吉纳征请期之宾反其礼亦如之可知
　　纳征执皮摄之内文兼执足左首随入西上参分庭一在南【摄之涉反下同】
　　注曰兼执足者左手执前两足右手执后两足随入不并行也
　　疏曰毛在内故云内文
　　继公谓先儒读摄为折则训叠也今人屈物而叠之谓之折古之遗言与执皮摄之者中屈其反叠而执之也内文兼执足摄之之法也文兽毛之文也内文者事未至也左首为西上也云随入者以其并设嫌亦并行也西上统于宾也参分庭一在南者参分庭深而所立之处当其参分之一故二分在北一分在南也此设皮之位亦当在西方
　　宾致命释外足见文主人受币士受皮者自东出于后自左受遂坐摄皮逆退适东壁【见贤遍反】
　　注曰宾致命主人受币庭实所用为节
　　疏曰经云释外足见文者人以足郷上执之足逺身为外释之则文见也注意谓宾升堂致命则庭中执皮者释外足主人堂上受币则主人之士于堂下受皮是庭实所用为节
　　继公谓释外足见文所谓张皮也见文者事已至也皮以文为美故当授受之节冝示之他时则否士谓主人之私臣非指有爵者也自东自门东而来也士之私臣其位在门东北面后与左皆据执皮者言也受者居客之左便其先执前乃执后也聘礼曰宾出当之坐摄之逆退在东者先退由便也此记与聘礼互见当参攷
　　父醴女而俟迎者母南面于房外【迎鱼敬反】
　　注曰女既次纯衣父醴之于房中南面盖母荐焉重昬礼也女奠爵于荐东立于位而俟壻壻至父出母出南面于房外示亲授壻
　　疏曰舅姑共飨妇而姑荐故知父醴女亦母荐继公谓特牲馈食礼主人致爵于主妇西面荅拜此父醴女于房中位冝如之其仪则畧与赞醴妇之礼同
　　女出于母左父西面戒之必有正焉若衣若笄母戒诸西阶上不降
　　注曰必有正焉者以托戒使勿忘
　　继公谓是时父立于阼阶上女出于母左而就之东面受戒父乃正其衣或正其笄而戒之且女之衣笄固自正矣今乃复正之者欲其以此为识耳女既就父则母东面于西阶上俟女至而戒之以女当降自西阶也母不降送尊也孟子曰女子之嫁也母命之往送之门戒之或此礼至后世而变与
　　妇乘以几从者二人坐持几相对【乘绳证反从才用反】
　　注曰持几者重慎之
　　妇入寝门赞者彻尊幂酌酒三属于尊弃余水于堂下阶间加勺【属音烛】
　　注曰属注也酒贵新昬礼又贵新故事至乃取之继公谓酒清水也水色与酒并设故亦以酒名之云酌则以勺也弃余水者不欲人防用之也彻幂加勺兼指二尊而言
　　笲缁被纁里加于桥舅荅拜宰彻笲
　　注曰被表也笲有衣者妇见舅姑以饰为敬桥所以庪笄其制未闻
　　继公谓缁被纁里竹器之饰也此文主于枣栗腵脩者其实奠菜之笲亦如之舅既荅拜而兴宰乃彻笲节也
　　妇席荐于房
　　注曰醴妇飨妇之席荐也
　　继公谓亦如冠礼席在南笾豆在北也
　　飨妇姑荐焉
　　注曰舅姑共飨妇舅献爵姑荐脯醢
　　妇洗在北堂直室东隅篚在东北面盥【直音值】
　　注曰洗在北堂所谓北洗北堂房中半以北洗南北直室东隅东西直房户与隅闲
　　疏曰房无北壁故得北堂之名房与室相连为之而无北壁是以得设洗直室东隅
　　继公谓室之东隅有二云在北堂故无嫌于南篚盛爵觯为妇酢姑酬也庭中设洗水在洗东篚在洗西此篚在洗东则水在洗西矣盥为将洗爵以酢舅也无嫌于不洗故惟以盥见之此洗内洗也亦曰北洗凡其设之与盥者之位皆如此记主为妇礼发之故惟云妇洗　案注云东西直房户与隅闲言直二者之闲也亦意之之辞未必有据
　　妇酢舅更爵自荐【酢音昨】
　　凡卑者受尊者献则不敢酢此妇乃酢舅者飨妇则妇如宾也更爵男子不承妇人爵也自荐者为姑亲荐已故不敢使人荐舅行礼欲其称也
　　不敢辞洗舅降则辟于房不敢拜洗【辟音避】
　　此谓舅将献妇之时也舅降谓降洗也妇辟于房者既不从降又不敢安于堂上故冝辟也从降而辞洗升堂而拜洗丈夫于敌者之礼也若妇人之于丈夫则无之以是礼不可得而行故也记者于此乃有不敢辞洗拜洗之说则是谓妇人于舅可以辞洗而不敢辞可以拜洗而不敢拜与亦似异于礼意矣
　　凡妇人相飨无降
　　注曰姑飨妇人送者于房无降者以北洗篚在上继公谓此谓姑飨妇人送者与舅没而姑特飨妇者也故以凡言之言妇人相飨无降明男女相飨则有降者如上记所谓舅降是也
　　妇入三月然后祭行
　　入入夫之室也祭行谓夫家之祭方行也妇入三月然后可以入庿故夫家必至是乃举其常祭欲令妇得助祭而成妇之义也凡舅姑之存若没其礼皆然
　　庶妇则使人醮之妇不馈
　　注曰庶妇庶子之妇也使人醮之亦有脯醢不馈者共养统于适也
　　继公谓使人醮之则不必赞矣是时舅席于阼姑席于房外当于受适妇之见之礼则醮之之位其亦在户牖闲与此仪物亦皆与醴同惟以用酒为异故不取尚文之义而轻于醴也妇不馈则舅姑亦不飨之矣此以上专记事以下专记辞不欲其相乱也
　　昬辞曰吾子有惠贶室某也
　　注曰昬辞告摈者请事之辞吾子谓女父也贶赐也室犹妻也子谓公冶长可妻也某壻名
　　疏曰壻家旧巳有辞女家见许故今得言贶室也继公谓有惠有贶室某之惠也
　　某有先人之礼使某也请纳采
　　注曰某壻父名也某也使者名也
　　继公谓云先人之礼言其前世行之已久
　　对曰某之子憃愚又弗能教吾子命之某不敢辞【憃失容反】注曰对曰者摈者出纳宾之辞某女父名也吾子谓使者
　　继公谓憃愚谓不敏也女之性既不敏巳又弗能教之言其不足采也命谓纳采
　　致命曰敢纳采
　　疏曰此使者升堂致命于主人之辞
　　继公谓此不言对则是主人惟拜而已
　　问名曰某既受命将加诸卜敢请女为谁氏
　　注曰某使者名也
　　疏曰此宾升堂致命之辞也
　　继公谓命谓已受其纳采之礼也加诸卜谓指女名以问卜也氏谓女之伯仲也戴妫为仲氏亦其一耳问名而云谁氏不敢防之敬也此亦使者告摈者请事之辞
　　对曰吾子有命且以备数而择之某不敢辞
　　命谓问女名也备数而择之若曰不专采已女然谦也此摈者传主人许之辞也宾致命于堂冝亦曰敢请女为谁氏主人则以女名对之
　　醴曰子为事故至于某之室某有先人之礼请醴从者【为于伪反从才用反】
　　注曰言从者谦不敢斥也
　　继公谓醴请醴宾也
　　对曰某既得将事矣敢辞
　　此言巳之事毕不敢复溷主人也将行
　　先人之礼敢固以请
　　注曰主人辞
　　继公谓凡请与辞自再以后皆谓之固
　　某辞不得命敢不从也
　　注曰宾辞也不得命者不得许已之命
　　继公谓此皆摈者传宾主之辞即经所谓请醴宾宾礼辞许者也
　　纳吉曰吾子有贶命某加诸卜占曰吉使某也敢告注曰贶命谓许以女名也某壻父也
　　对曰某之子不教唯恐弗堪子有吉我与在某不敢辞【与音预】
　　弗堪谓不能尽妇道也与如与闻之之与与在谓已亦在吉中也取妇嫁女之家吉凶共之此亦摈者传宾主之辞也宾致命亦冝曰某敢纳吉
　　纳征曰吾子有嘉命贶室某也某有先人之礼俪皮束帛使某也请纳征致命曰某敢纳征
　　疏曰吾子有嘉命以下至请纳征是门外乡摈者辞也致命曰某敢纳征是升堂致命辞也
　　继公谓纳采之属使者皆不言行礼之物此乃言俪皮束帛者以其盛于他礼故显之致命之辞冝在敢不承命之后盖因而遂记之耳其次则见于纳采
　　对曰吾子顺先典贶某重礼某不敢辞敢不承命先典即彼所谓先人之礼也纳征于六礼为盛故曰重礼此亦摈者传主人辞也主人于堂亦惟拜命而已无辞
　　请期曰吾子有赐命某既申受命矣惟是三族之不虞使某也请吉日
　　注曰虞度也不亿度谓卒有死丧
　　继公谓既申受命谓向者重受女家之命今亦冝然言此者欲女家以日告之也族有亲者之称三族谓从父从祖从曾祖之亲也从父之亲齐衰大功也从祖之亲小功也从曾祖之亲缌麻也丧服不止于此但举三者言之耳有凶服则废嘉礼故欲及今之吉也或曰三族谓父母妻之族
　　对曰某既前受命矣唯命是听
　　注曰前受命者申前事也
　　继公谓言前此皆受壻家之命今则亦惟命是聼也
　　曰某命某听命于吾子
　　注曰曰某壻父名也
　　对曰某固唯命是听曰某使某受命吾子不许某敢不吿期曰某日
　　曰某日堂上致命之辞也其上则皆摈者所传者也经云请期用鴈主人辞宾许告期云许告期则是在门外之时但许吿之而未吿也
　　对曰某敢不敬须
　　此乃主人堂上受命时语也须待也
　　凡使者归反命曰某既得将事矣敢以礼吿
　　礼即女家所受纳采问名之类是也使者既释此辞乃以礼告记不见之者以其辞各异故不备载之省文尔
　　主人曰闻命矣
　　命谓使者之言也
　　父醮子
　　注曰子壻也醮之礼如冠醮与其异者于寝尔继公谓醮之者重昬礼也亦母荐焉不礼者变于遣女之礼
　　命之曰往迎尔相承我宗事【迎鱼敬反相息亮反】
　　注曰相助也宗事宗庿之事
　　继公谓相谓内助宗事未详
　　勗帅以敬先妣之嗣若则有常【勗许玉反】
　　注曰勗勉也若犹女也
　　继公谓此言夫妇之闲不可不敬然夫倡则妇从故汝当勉帅之以敬谓以身先之也彼能敬则尽妇道而可以嗣续我先妣之事矣既又戒之使常敬也父命之亦当在筵前北面之时
　　子曰诺唯恐弗堪不敢忘命
　　堪任也唯恐不任帅以敬之事盖谦恭之辞子既对乃拜受觯
　　宾至摈者请对曰吾子命某以兹初昬使某将请承命对曰某固敬具以须
　　注曰宾壻也命某壻父名兹此也将行也使某行昬礼来迎
