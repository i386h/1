<!-- { "loadSidebar": true } -->
　　继公谓奠犹置也奠于筵南端以将冠者升降由下也
　　賔揖将冠者将冠者即筵坐賛者坐栉设纚
　　防曰此二事皆劳役之事故賛者为之
　　继公谓揖者欲其即筵以揖见意也下文凡揖者多类此賛者坐栉设纚宜于筵后为之不言者可知也
　　賔降主人降
　　主人降以賔为已事而降则不敢安于上而从之也后放此凡賔主从降之义皆然其异者则别见之主人降亦立于阼阶东当东序西面
　　賔辞主人对
　　注曰辞对之辞未闻
　　继公谓辞者谓主人无事不必降也盖于阶前辞之主人少进既则复位
　　賔盥卒壹揖壹让升主人升复初位
　　賔盥当于洗南北面也一揖揖賔进也一让礼宜杀于初也升亦主人先而賔从之惟云主人复初位所以见賔之不然
　　賔筵前坐正纚兴降西阶一等执冠者升一等东面授賔【冠如字】
　　注曰正纚者将加冠宜亲之冠缁布冠也
　　继公谓士阶三等堂不与焉此降阶一等盖并堂为二等也东面授賔则賔西面受之也授冠时亦以匴既则以匴退矣
　　賔右手执项左手执前进容乃祝坐如初乃冠兴复位賛者卒【祝之又反下同】
　　注曰进容者行翔而前鸧焉至则立祝坐如初坐筵前复位西序东面卒谓设缺项结缨也
　　防曰项谓冠后翔谓行而张拱也鸧与跄同
　　继公谓右手执项以冠时进右手便也容者示之以威仪
　　冠者兴賔揖之适房服端爵韠出房南面
　　服端爵韠亦賛者为之出房南面亦待賔命也不言带与屦可知也下皆放此
　　賔揖之即筵坐栉设笄賔盥正纚如初降二等受皮弁右执项左执前进祝加之如初复位賛者卒纮
　　注曰如初为不见者言也卒纮谓系属之
　　继公谓笄皮弁笄也设笄于加弁之前则此笄之度其短与不言去冠去缨及设纚可知也卒纮谓终其设纮之事也其设之也先系一端于笄之左端绕頥下而上复系一端于笄之右端所以固弁也
　　兴賔揖之适房服素积素韠容出房南面
　　上不见皮弁之衣故此亦不言之皆省文也容与进容之意同再加祝辞曰敬尔威仪此言容出房见其奉賔戒也
　　賔降三等受爵弁加之服纁裳韎韐其他如加皮弁之仪
　　注曰降三等下至地
　　继公谓受爵弁降三等者以其防尊故就而受之杂记言襚者受服之节云受爵弁服于门内霤皮弁服于中庭朝服于阶端于堂亦尊者逺而卑者近其义似与此所受冠弁之差相类不言纯衣亦文省他谓賔揖之即筵而下凡所不见者也云如皮弁之仪者以有设笄容出卒纮之事为与再加者同也
　　彻皮弁冠栉筵入于房【冠如字】
　　注曰彻者主人之賛者为之
　　继公谓再加去冠三加去皮弁亦置于箧此所彻者箧与栉之箪也不言缺缨笄纮与冠弁同处可知賔賛者彻箧箪主人賛者彻筵
　　右冠三加
　　筵于户西南面
　　注曰筵主人之賛者户西室户西
　　继公谓户西即户牖间也后皆放此户西客位也筵于此者以其成人尊之不因冠位者逺辟主人也着代之义惟于冠时见之此席东上
　　賛者洗于房中侧酌醴加柶覆之面叶
　　注曰面前也叶柶大端古文叶为防
　　继公谓洗洗觯也房中有洗在北堂士昬记详之酌醴盖西面也云侧明无佐之酌者面叶叶郷外也覆之面叶为冠者祭时当覆手执枋也凡賛者酌醴皆侧也特于此见之
　　賔揖冠者就筵筵西南面賔受醴于户东加柶面枋筵前北面【枋音柄】
　　注曰户东室户东今文枋为柄
　　继公谓賛者出房西面賔由西序往故受醴于室户东与主人受醴之处异矣言面枋见其讶受也非所与行礼者而讶受辟君礼也固加柶矣乃言之者见其更为之也筵前北面欲其受于席也
　　冠者筵西拜受觯賔东面荅拜
　　注曰筵西拜南面拜也賔还荅拜于西序之位继公谓受觯于筵前乃复位醴用觯亦以其质也东面荅拜别于荅孤子孤子之冠行主人礼賔则北面荅拜于西阶上
　　荐脯醢
　　注曰賛冠者也荐进也
　　继公谓不言于席前可知也荐脯醢脯在西
　　冠者即筵坐左执觯右祭脯醢以柶祭醴三
　　注曰祭于脯醢之豆间必祭者示有所先也
　　防曰祭醴三者如昬礼始扱一祭又扱再祭也注云有所先即先世之造此食者也
　　继公谓祭脯醢以脯祭擩醢而祭之古人饮食于其重者则有祭礼既祭不言右执觯者可知也
　　兴筵末坐啐醴建柶兴降筵坐奠觯拜执觯兴賔荅拜冠者奠觯于荐东【啐七内反】
　　注曰啐甞也其拜皆如初
　　继公谓筵末席之西端也亦以柶兼诸觯乃坐啐醴建犹立也云建者上叶下枋与扱时异又以明其已入于觯则不复执之也降筵坐于筵西也不卒爵故既啐则拜其意与拜既爵者同冠者升筵乃奠觯不卒爵而奠之者此礼不主于饮也于荐东者堂上自奠其觯者之节也笾豆而云荐者上经云荐脯醢故因其事而名之省文耳后皆放此
　　右醴
　　降筵北面坐取脯降自西阶适东壁北面见于母【见贤遍反】取脯亦右取而左奉之必取脯者见其受赐也执脯见于母因有脯而为之且明其礼成也云适东壁而见之则是时母位在此与
　　母拜受子拜送母又拜
　　母于其子乃侠拜者重冠礼也子拜送亦再拜此拜非主于受送也亦因有脯而言之耳凡妇人与丈夫为礼其礼重者则侠拜
　　右见于母
　　賔降直西序东面主人降复初位【直音值】
　　但云直西序则当南于阶初位阼阶东直东序之位
　　冠者立于西阶东南面賔字之冠者对
　　注曰对辞未闻
　　继公谓賔当少进乃字之
　　右字
　　賔出主人送于庙门外
　　賔出而賛者不从以其当与冠者为礼也
　　请醴賔賔礼辞许賔就次
　　注曰醴賔者谢其勤劳也次门外更衣处也以帷幕簟席为之
　　继公谓请者有白于人而恭孙之辞也醴亦谓以醴饮之也请醴之辞则士昬记有之此礼虽与彼异辞宜略同醴賔之礼壹献有俎有币似飨矣乃曰醴者亦因用醴而名之
　　右賔出就次
　　冠者见于兄弟兄弟再拜冠者荅拜见賛者西面拜亦如之【见并贤遍反下入见见母见于见于并同】
　　注曰见賛者西面拜则见兄弟东面拜
　　防曰亦如之者言賛者先拜而冠者荅之也
　　继公谓兄弟与賛者皆先拜之亦重冠礼也兄弟位在洗东賛者位在西方亦西当西序賛者为礼竟则亦出而就次此时兄弟之在庙者冠者皆见之乃不见父者以难为礼也盖此时冠者于凡所见者皆不先拜而荅拜乃其礼当然尔父至尊也是礼有不可行故阙之且父为冠主虽不见之亦无嫌也不见賔者賔既醴之则交拜矣是亦见也若复行礼则几于防
　　入见姑姊如见母
　　注曰入入寝门也如见母者亦北面姑与姊亦侠拜也
　　继公谓见姑姊于寝未详其处不见妹者未成人则不与为礼也古者男女皆年二十乃冠笄其説见丧服
　　右见兄弟賛者姑姊
　　乃易服服冠端爵韠奠贽见于君遂以贽见于郷大夫郷先生【冠如字贽音至】
　　注曰贽雉也
　　防曰郷先生即郷饮酒所谓先生
　　继公谓此端更言冠者别于向之缁布冠也奠贽见于君谓执贽至下奠贽再拜稽首也见于君亦端而不朝服者以其未仕也所见者亦端见之郷大夫郷之异爵者也或曰郷大夫即主治一郷者未知孰是先生徳齿俱尊者也士相见礼曰士见于大夫终辞其贽于其入也一拜其辱见于先生之礼亦宜如之
　　右见君见郷大夫郷先生
　　乃醴賔以壹献之礼
　　注曰此醴賔泲其醴内则曰饮重醴稻醴清糟黍醴清糟醴清糟凡醴事质者用糟文者用清
　　继公谓醴賔之时賛者皆与賛冠者为介与郷饮酒相类则是壹献之礼賔介而下皆然也共献及酢酬亦略如郷饮酒之仪与
　　主人酬賔束帛俪皮【俪音丽】
　　注曰饮賔客而从之以财货曰酬所以申畅厚意也凡物十曰束束帛十端也俪两也皮鹿皮
　　继公谓醴之而有俎又酬以皮帛重谢之也此酬賔之礼当行于賔受献之后未卒爵之前犹食礼既受侑币乃卒食也
　　賛者皆与賛冠者为介【与音预】
　　言此于酬賔之后者明酬币惟用于正賔也賛者亦兼賛冠者而言介副也以副于正賔名之饮酒之礼有賔有介有众賔此賛冠者为介其余为众賔也众賔之位亦在堂郷饮酒礼賔席于户牖间介席于西序众賔之席继賔而西
　　賔出主人送于外门外再拜归賔俎
　　注曰一献之礼有荐有俎其牲未闻使人归诸賔家也古者与人饮食必归其盛者所以厚礼之
　　右醴賔
　　此礼用醴盖因醴子用醴而为之若不醴子而醮则此礼亦因之而用酒与用酒则为飨也
　　若不醴则醮用酒【醮子召反】
　　此醮与醴大意略同惟用酒而仪物繁为异上既见醴礼矣此复言不醴则醮者盖冠礼之始惟醴而已然少近于质故后世圣人又为此醮礼与之并行焉言若者文质在人用之惟所欲耳
　　尊于房户之闲两甒有禁酒在西加勺南枋
　　注曰房户闲者房西室户东也禁承尊之噐也酒新水也虽今不用犹设之不忘古也在西上也继公谓此醮而设酒甒与醴而设醴甒者其节同亦于陈服之后为之两甒一酒一酒也酒在西尊西上也尊西上者以冠者之位在其西故顺之他篇不见者其义皆放此加勺加于二尊之上而覆之也尊亦加勺者不以无用待之也南枋为酌者北面覆手执之便也少牢馈食礼曰主人北面酌酒
　　洗有篚在西南顺
　　注曰洗庭洗篚陈于洗西南顺北为上也顺从也继公谓醮而设洗之节亦与醴同惟有篚为异此见其异者耳篚以盛爵也不醴则服北无甒又无篚惟有三加之豆笾也下篚之爵三
　　始加醮用脯醢賔降取爵于篚辞降如初卒洗升酌注曰一升曰爵辞降如初如将冠时降盥辞主人降也
　　朱子曰始加二字乃叠见前始加缁布冠一章之礼醮用脯醢乃题下事其实賔荅拜后乃荐之也賔升时冠者犹在出房南面之位
　　继公谓賛者筵于户西賔乃降也用爵醮礼文也卒洗亦当壹揖壹让乃升
　　冠者拜受賔荅拜如初
　　注曰賔升揖冠者就筵乃酌冠者南面拜受賔授爵东面荅拜如醴礼也于賔荅拜賛者则亦荐之凡荐出自东房
　　继公谓初醴时之仪也言如初所以见其先有醴后有醮
　　冠者升筵坐左执爵右祭脯醢祭酒兴筵末坐啐酒降筵拜賔荅拜冠者奠爵于荐东立于筵西
　　注曰冠者立俟賔命賔揖之则就东序之筵
　　彻荐爵筵尊不彻
　　注曰彻荐与爵者辟后加也不彻筵尊三加可相因由便也
　　继公谓彻之亦賛冠者也毎醮礼毕必彻荐爵者所以新后醮之礼若不相因然彻荐爵盖入于房
　　加皮弁如初仪再醮摄酒其他皆如初
　　注曰摄犹整也整酒谓挠之
　　朱子曰此如初仪者如前再加一章之仪也下条放此再醮摄酒其他皆如初言唯摄酒异于始醮其他皆如之也
　　继公谓摄酒亦示新之之意
　　加爵弁如初仪三醮有干肉折俎哜之其他如初【干音干折之设反哜才计反】
　　注曰干肉牲体之脯也如今凉州乌翅矣
　　朱子曰初仪见上三醮唯摄酒及有干肉折俎哜之为异其他皆如始醮也
