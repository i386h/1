<!-- { "loadSidebar": true } -->
　　公食大夫之礼使大夫戒各以其爵【食音嗣下并同异者别见之】云各以其爵则兼卿大夫言矣此盖顾下经见上大夫之礼而立文也饮食之礼賔主敌则主人亲戒速所以尊賔也此使戒賔而各以其爵亦其义耳
　　上介出请入告三辞
　　注曰为既先受赐不敢当
　　防曰飨食皆当三辞
　　继公谓食必三辞者重于燕也燕则再辞而许
　　賔出拜辱大夫不答拜将命賔再拜稽首
　　注曰受命
　　继公谓賔不言朝服可知也既对乃北面而拜拜辱説见乡饮酒
　　大夫还
　　注曰复于君
　　賔不拜送遂从之
　　云不拜送明有拜送者先拜送乃从之国君于王使之礼也
　　右戒賔
　　賔朝服即位于大门外如聘【朝直遥反】
　　拜命之时賔固朝服矣于此乃着之者明其与聘服异亦因事而见之如聘谓賔入于次乃即位而主君之摈者亦三人也賔即位亦于西方东面介立于其
　　东南北面西上
　　右賔即位
　　即位具
　　賔即位而主人之有司乃具者节也具如具官馔之具谓具其所当陈设之物也
　　羮定甸人陈鼎七当门南面西上设扃鼏鼏若束若编注曰凡鼎鼏盖亦茅为之长则束本短则编其中继公谓甸人掌以薪蒸役外内饔之事故此时为陈鼎也天子则外饔为之大牢而用七鼎以所食者乃下大夫也篇首虽言使大夫戒各以其爵而篇中则实主言下大夫耳陈鼎于庭少北而东西则当门陈鼎当门南面君礼也西上明为賔也设扃鼏在陈鼎之前于此乃言之者亦因而见之也若束若编亦谓七者皆科用其一耳此与若丹若墨之文意同
　　设洗如飨
　　注曰必如飨者先飨后食如其近者也飨礼亡燕礼则设洗于阼阶东南
　　小臣具槃匜在东堂下【匜音移】
　　为公设盥也匜盛盥水槃盛盥弃水也凡行礼其以槃匜盥而不就洗者尊者一人而巳有敌者则否不言箪巾文略耳祭礼有槃匜必有箪巾
　　宰夫设筵加席几
　　注曰设筵于户西南面而左几公不賔至授几者亲设湆酱可以略此
　　无尊
　　言此者嫌酒浆或用尊也
　　饮酒浆饮俟于东房
　　注曰其俟奠于丰上也
　　继公谓酒言饮者指其所用名之也浆云饮者明其为六饮之一者也浆在六饮而云浆饮亦犹醴在五齐而云醴齐之类也言俟者见其已在觯特俟时而设之耳
　　凡宰夫之具馔于东房
　　注曰凡非一也饮食之具宰夫所掌也酒浆不在凡中者虽无尊犹嫌在堂
　　继公谓此所馔者谓豆簠簋铏也
　　右陈设
　　公如賔服迎賔于大门内大夫纳賔賔入门左公再拜賔辟再拜稽首公揖入賔从【辟音避】
　　此行礼于祢庙亦有每门每曲之揖不言者亦文省此説已在聘礼后不见者放此
　　及庙门公揖入賔入
　　注曰庙祢庙也
　　三揖至于阶三让公升二等賔升
　　此下大夫与公升阶之仪乃与卿同然则升阶尊卑之差不过一等此三揖与士冠礼者同与聘礼者异
　　右迎賔
　　大夫立于东夹南西面北上
　　注曰东夹南东西节也
　　继公谓大夫亦兼上下者言也下大夫西面辟摈者及士位而在此耳东夹南即东堂南舍坫而取节于夹见其去堂远也羣臣至是方即位于庙则是向者公亦不在庙明矣此其异于臣礼与士冠士昬礼主人皆先待于庙乃出迎賔
　　士立于门东北面西上
　　注曰非其正位辟賔在此
　　继公谓立于门东冝东上而统于君乃西上者顺其本位之列所以见此非正位也西方北上门东西上皆上左也聘时大夫士之位亦冝如是
　　小臣东堂下南面西上
　　小臣者小臣正小臣师与其从者也
　　宰东夹北西面
　　宰大宰也东夹北北堂下之东方也宰尊官于此乃见之者位定在后耳宰与羣臣同入以其位在内故后于在外者
　　内官之士在宰东北西面南上
　　注曰夫人之官内宰之属也自卿大夫至此不先即位从君而入者明助君食賔自无事
　　继公谓内官之士内小臣之属也在宰东北少退于宰也此惟取节于宰则宰独立于此明矣
　　介门西北面西上
　　注曰西上自统于賔
　　继公谓介位序于内官之后见其不从賔而入变于聘时也上摈则随公而入立于阶下承摈绍摈亦随入立于士东少进负东塾北面东上
　　右羣臣及介即位
　　公当楣北乡至再拜賔降也公再拜【乡许亮反下并同】
　　防曰公方一拜賔即降賔降后公又一拜
　　继公谓至再拜言其拜至之数也賔降之上不言公壹拜者文脱耳于公壹拜而賔降者急于荅拜亦所以辟之至再拜説见士昬礼
　　賔西阶东北面荅拜摈者辞
　　注曰辞拜于下
　　拜也
　　不从其命而拜
　　公降一等辞曰寡君从子虽将拜兴也
　　曰者摈者辞也公降一等辞止其又拜也公辞而賔犹欲拜故摈者复释辞以止之而賔终不从命也君于臣乃拜至其礼太崇故荅之亦与常礼异
　　賔栗阶升不拜
　　注曰自以已拜也
　　继公谓升不拜者以其终拜于公辞之后也栗阶説见燕记
　　命之成拜阶上北面再拜稽首
　　注曰賔降拜主君辞之賔虽终拜于主君之意犹为不成
　　继公谓拜下者臣也拜于上者賔也既升而命之成拜所以賔之
　　右拜至
　　士举鼎去鼏于外次入陈鼎于碑南面西上右人抽扃坐委于鼎西南顺出自鼎西左人待载
　　幂当作鼏去鼏亦右人也次序也次入鼎在西者先在东者后也碑下脱一南字西南之南衍文皆传写者误也朝位君南面故陈鼎于内外皆顺之鼎西每鼎之西也顺出以次而出也顺出正礼也其或逆出由便耳左人待载盖各立于其鼎之东南面
　　雍人以俎入陈于鼎南旅人南面加匕于鼎退
　　注曰雍人掌割烹之事者雍人言入旅人言退文互相备也匕俎每器一人诸侯官多也
　　继公谓雍人西面于鼎南陈俎俎南顺旅人南面于鼎北加匕匕北枋退盖兼执匕俎者而言旅人其士旅食与
　　大夫长盥【长之两反】
　　以长而序盥也亦目下事之辞
　　洗东南西面北上
　　当盥者七人皆违其位而立于此也国君设洗当东霤于东夹南为少东洗之东南则又东矣
　　序进盥退者与进者交于前
　　前者其立处之西也于洗南为少东交于前不言相右可知也此可见经文之例矣
　　卒盥序进南面匕
　　南面立于鼎后也匕出鼎实也
　　载者西面
　　注曰载者左人亦序自鼎东西面于其前大夫匕则载之
　　防曰在鼎南稍东也
　　继公谓西面执俎以载也
　　鱼腊饪
　　注曰食礼冝孰飨有腥者
　　防曰上云羮定恐鱼腊不在其中故此特着鱼腊饪也又曰国语云王飨用体荐体荐则腥矣乐记云大飨俎腥鱼是飨礼有腥也
　　载体进奏【奏七豆反】
　　注曰体谓牲与腊也
　　继公谓体者三牲则右体腊其一纯与言体而不言骨见其尊者耳牲体之数五其脊胁各三而皆二骨以并腊则倍之也少牢馈食礼曰腊一纯而俎进奏注见乡饮酒记
　　鱼七缩俎寝右
　　注曰寝右进鬐也
　　继公谓鱼七者肠胃有俎故鱼亦放其数也缩俎者首尾乡俎之前后也所以变于牲寝右进鬐亦进奏之意鱼鬐在上腴在下士丧礼曰载鱼左首进鬐
　　肠胃七同俎
　　注曰以其同类也不异其牛羊腴贱也此俎实凡二十八
　　防曰牛羊各有肠胃肠胃各七四七二十八也继公谓肠胃七者大牢之下数也与牲异俎者大牢之礼也
　　伦肤七
　　伦肤者雍人所伦之肤也伦犹择也肤乃七者亦效肠胃之数也少牢馈食礼曰雍人伦肤九
　　肠胃肤皆横诸俎垂之
　　注曰肠胃垂及俎拒
　　继公谓横诸俎者以其皆出于牲体故载于俎也与牲体同言垂之见其长也不言其垂之所及者肠胃与肤其长或异
　　大夫既匕匕奠于鼎逆退复位
　　匕奠于鼎谓加匕于鼎上也位东夹南
　　右鼎入匕载
　　公降盥賔降公辞
　　注曰辞其从巳
　　继公谓公辞賔亦对而反位于阶西于是小臣各执槃匜箪巾以就公盥
　　卒盥公壹揖壹让公升賔升
　　壹让者杀于初
　　宰夫自东房授醯酱
　　注曰授公也
　　继公谓此亦并授也下放此
　　公设之
　　示亲馈
　　賔辞北面坐迁而东迁所
　　辞时盖东面于公之西辞者辞公亲设也东迁所东迁于其所也所者谓酱之正位也公设之处于其正位为少西必少西者为賔当迁之故也迁之者示其不敢当公亲设之意且以为礼也下皆放此
　　公立于序内西乡賔立于阶西疑立【疑旧鱼乙反】
　　事未至故离其拜位也序内西乡主位也阶西西阶上之西也公与賔各俟于此与乡饮酒之主人立于阶东之意同公不立于阼阶东者公尊也
　　宰夫自东房荐豆六设于酱东西上韭菹以东醓醢昌本昌本南糜臡以西菁菹鹿臡【臡音尼】
　　注曰昌本昌蒲本菹也醢有骨谓之臡菁蓂菁即蔓菁也
　　防曰周礼醢人朝事之豆八此用其六
　　继公谓六豆为二列内列自西而东外列自东而西惟云西上者明外列统于内列也食礼用朝事之豆者君尊故其用之自上者始也若朝事馈食之礼两有则其笾豆乃各有所属云
　　士设俎于豆南西上牛羊豕鱼在牛南腊肠胃亚之肤以为特
　　当豆南者牛俎也羊俎之半也亚次也设俎之法毎者必当两豆欲其整也特在豕东
　　旅人取匕甸人举鼎顺出奠于其所
　　注曰其所谓当门
　　继公谓甸人加扃乃举鼎其出也亦匕先而鼎后
　　宰夫设黍稷六簋于俎西二以并东北上黍当牛俎其西稷错以终南陈【错匕各反】
　　东北上惟指黍当牛俎者言也错以终者稷南黍黍东稷稷南黍黍西稷也上列之黍当牛俎则次列之稷当鱼俎而后列南于鱼俎之西也一簋当一俎则其位之防数可知矣
　　大羮湇不和实于镫宰右执镫左执盖由门入升自阼阶尽阶不升堂授公以盖降出入反位【大音泰镫音登尽子忍反】注曰不和贵其质瓦豆谓之镫宰谓大宰有盖者馔自外入为风尘
　　防曰宰以盖出于门外乃更入门反于东夹北位也继公谓此大羮谓牛汁不和者以无肉菜尚质也以五味调物谓之和周礼曰凡和春多酸夏多苦之类是也凡湇皆不和经特于此见之自门入者湇在爨也士昬礼曰大羮湇在爨记曰亨于门外东方足以明之矣入反位自东壁而适东夹北也
　　公设之于酱西賔辞坐迁之
　　注曰亦东迁所
　　继公谓设湇于酱西是酱湇东上也凡酱湇之位变于正豆
　　宰夫设铏四于豆西东上牛以西羊羊南豕豕以东牛东上变于豆
　　饮酒实于觯加于丰
　　具馔之时则然矣言于此者为下文发之
　　宰夫右执觯左执丰进设于豆东
　　注曰食有酒者优賔也
　　继公谓不授觯者以未用也设于豆东者不主于饮且后用之故不欲其妨
　　宰夫东面坐啓簋防各郤于其西【防如字】
　　注曰防簋盖也亦一一合郤之各当其簋之西防曰少牢云佐食啓防盖二以重设于敦南
　　继公谓此六簋为三列每列之二防则各相重而郤置于列之西故曰各郤于其西
　　右设正馔
　　賛者负东房南面告具于公
　　賛者所谓上賛也负东房负其墉也士丧礼曰祝负墉南面然则此其上賛之正位与具谓正馔已具
　　公再拜揖食【食如字】
