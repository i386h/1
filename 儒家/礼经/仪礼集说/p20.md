<!-- { "loadSidebar": true } -->
　　说见前篇记
　　右彻俎
　　主人以賔揖让説屦乃升大夫及众賔皆説屦升坐【説并吐活反】
　　亦当说屦乃揖让如饮酒之礼特立文异耳
　　右説屦升坐
　　乃羞无算爵使二人举觯賔与大夫不兴取奠觯饮卒觯不拜
　　注曰二人谓向者二人也使之升立于西阶上当执觯也卒觯者固不拜矣着之者嫌坐卒爵者拜旣爵此坐于席礼旣杀不复崇
　　继公谓使之亦司正也此举觯谓取而酌之即下文所云执觯者受觯遂实之之事也其位盖在西序端北上若无大夫则惟一人
　　执觯者受觯遂实之賔觯以之主人大夫之觯长受而错皆不拜【长知丈反下同错七洛反】
　　注曰皆不拜受礼又杀也
　　继公谓错谓以次更迭而受也大夫若惟一人则众賔长先受其觯以次错行之大夫若有二人以上则皆及于大夫乃及众賔盖先尊而后卑也云大夫之觯长受而错则賔觯但至主人而止与所以然者以二觯并行难为旅也若无大夫乃行主人之觯为其无二觯故尔先者不拜而饮故受者皆不拜礼盖相因也
　　辩卒受者兴以旅在下者于西阶上【辩音遍】
　　注曰执觯者酌在上辩降复位
　　继公谓辩谓堂上皆已受爵也卒受者众賔长之末者也其受于席末饮兴以旅在下者乃饮如下文所云是已云卒受者兴见惟行一觯也
　　长受酬酬者不拜乃饮卒觯以实之
　　注曰言酬者不拜者嫌酬堂下异位当拜也乃犹而也
　　继公谓长谓堂下賔党之长也言酬者不拜者嫌亲酬当拜也实之谓自实之
　　受酬者不拜受
　　向者旅酬有拜而饮者拜而受者故于此一一明之
　　辩旅皆不拜【辩音遍】
　　注曰主人之賛者于此始旅嫌有拜
　　执觯者皆与旅【与音预】
　　注曰亦自以齿与于旅也
　　继公谓于此言执觯者皆与旅则向者旅酬之时主人之賛者不与信矣
　　卒受者以处觯降奠于篚
　　此以降者一觯也然则主人所饮之觯执觯者其先以奠于篚与
　　执觯者洗升实觯反奠于賔与大夫
　　二觯元在賔与大夫之前故云反奠余则皆如上文賔与大夫不兴取奠觯饮以下之仪不言者可知也此后酒行终而复始仪亦如之至醉而止所谓无算爵也
　　无算乐
　　此无算乐亦宜与乡饮者同
　　右无算爵
　　賔兴乐正命奏陔賔降及阶陔作賔出众賔皆出主人送于门外再拜
　　降谓降堂及阶至阶上也
　　右賔出
　　明日賔朝服以拜赐于门外主人不见如賔服遂从之拜辱于门外乃退【朝直遥反见贤遍反】
　　拜赐之礼賔至于门外摈者出请入告主人辞不见賔乃拜主人拜辱亦如之
　　右賔拜赐主人拜辱
　　主人释服乃息司正无介
　　注曰此已下皆记礼之异者
　　继公谓昨日正礼已无介则此可知矣乃言之者嫌不射而饮或用介也
　　不杀使人速
　　亦当使人戒乃速经文畧也
　　迎于门外不拜入升不拜至不拜洗荐脯醢无俎賔酢主人主人不崇酒
　　言不杀复言无俎者嫌不杀者亦或有俎也士冠士虞以干肉折俎主人不崇酒则賔亦不告防矣其他不见者可以意求之
　　不拜众賔
　　此谓不拜之于庭指将献之时也若献则众賔亦拜受爵而主人荅之
　　旣献众賔一人举觯遂无算爵
　　注曰言遂者明其间阙也賔坐奠觯于其所摈者遂受命于主人请坐于賔賔降説屦升坐矣不言遂请坐者请坐主于无算爵
　　继公谓此一人举觯在献众賔之后虽与正礼之举觯为旅酬始者同实为无算爵始也言遂无算爵明其说屦升坐即取此觯饮也　案注云明其间阙谓举觯之后无算爵之前其间工入升歌等礼皆阙也
　　无司正
　　注曰使摈者而已不立之
　　继公谓此礼畧无所用之故不立
　　賔不与【与音预】
　　昨日正賔不可防也
　　征唯所欲以告于乡先生君子可也羞唯所有乡乐唯欲
　　此与前篇息司正之礼亦同但文有详畧尔
　　右息司正
　　记大夫与则公士为賔【与音预】
　　记言此者恐其或用处士也所以不可用处士者以处士去大夫之尊逺故也乡饮酒之礼大夫若与其賔介亦当以公士为之大夫不与则公士若处士皆可旧説谓乡饮酒乡射大夫自来观礼非也大夫于一人旣举觯于賔乃入主人必无临时易賔之理然则大夫之与此防者乃亦主人请之明矣
　　使能不宿戒其牲狗也
　　用狗者因大射之牲也其义与乡饮酒同此下有不释者见前篇记
　　亨于堂东北尊绤幂賔至彻之蒲筵缁布纯西序之席北上【亨音烹彻直列反纯之允反】
　　经言众賔长升就席者三人耳又曰众賔之席继而西是未必有西序之席北上者此记未详
　　献用爵其他用觯以爵拜者不徒作荐脯用笾五膱祭半膱横于上醢以豆出自东房膱长尺二寸【膱音职长直亮反】注曰脯用笾笾宜干物也醢以豆豆宜濡物也膱或谓之挺为记者异耳膱挺皆取直貌焉祭横于上殊之也于人为缩膱广狭未闻
　　继公谓曲礼曰以脯脩置者左朐右末是膱长尺二寸而中屈之也士虞记有干肉折俎亦曰朐在南此可以见其制矣祭半膱则不屈之
　　俎由东壁自西阶升賔俎脊胁肩肺主人俎脊胁臂肺肺皆离皆右体也进腠【腠七奏反】
　　注曰賔俎用肩主人用臂尊賔也若有遵者则俎其余体也
　　继公谓不言大夫俎者有无不定也
　　凡举爵三作而不徒爵凡奠者于左将举者于右众賔之长一人辞洗如賔礼若有诸公则如賔礼大夫如介礼无诸公则大夫如賔礼【长知丈反】
　　賔礼介礼亦谓其受献时之仪耳云有诸公则如賔礼大夫如介礼其言畧与乡饮酒之经合似也云无诸公则大夫如賔礼其言大与此经违则非矣此经所言遵者大夫之仪正指无诸公者也而其仪亦无以异于介乌在其为如賔礼乎盖大夫之礼宜降于賔固不以诸公之有无而为隆杀又经惟屡见大夫礼而畧不及公则无诸公明矣记乃着有诸公之礼皆似失之
　　乐作大夫不入乐正与立者齿
　　但云与立者齿则献荐与旅皆在其中矣惟位则异
　　三笙一和而成声【和胡卧反】
　　三人吹笙而一人歌其所吹之诗以和之而后笙之辞显且成声也此其在无算乐之时乎笙之入也以将射之故不奏之
　　献工与笙取爵于上篚旣献奠于下篚其笙则献诸西阶上立者东靣北上
　　注曰賔党也
　　继公谓门内堂下之位同
　　司正旣举觯而荐诸其位三耦者使弟子司射前戒之注曰弟子賔党之少者也前戒谓先射请戒之继公谓三耦射则在先立则居前乃以弟子为之者为司射当诱射故也诱射有敎之之意故以少者为三耦而诱之不使长者嫌其待之浅也惟前戒故不待命而先俟于堂西
　　司射之弓矢与扑倚于西阶之西
　　经于司射取弓挟矢取扑皆着其在阶西则此文意已在其中矣似不必言也经又着司射适堂西挟一个则是司射之矢亦不尽倚于阶西也然则记之文意又似失之不备矣
　　司射旣袒决遂而升司马阶前命张侯遂命倚旌注曰着竝行也古文曰遂命获者倚旌
　　继公谓经言司马命张侯及倚旌乃在司射比三耦之后记言此以明其在司射升请射于賔之时非若经文之次也然经文所以如彼者欲终上事乃言下事故尔阶前即觯南之处也此云阶前下云命负侯者由其位文互见也　案注云着竝行者谓此时司射司马同时行事非相继为之经不明言故记着之也
　　凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质【麋音迷画胡卦反】
　　此谓兽侯也其于大夫士则为乡射天子诸侯则为燕射也燕礼曰若射则如乡射之礼梓人职曰张兽侯则王以息燕是天子诸侯虽无乡射其燕射则皆用乡射之礼而张此侯故记之于此云熊侯麋侯者皆以其兽皮之全者二夹置于其质之旁也凡皮侯之制亦然惟不质而鹄为异尔大夫士之乡射于布侯之上但画此四兽为饰不以皮也此云布见熊麋二侯其体亦布也此云画见熊麋二侯之非画也质亦的名荀子曰质的具而弓矢至是也圉人职曰射则共椹质考工记曰利射革与质则质者以木为之而其方如鹄与白赤丹者质上所涂之色各因其所宜以为饰且相别异也凡画者丹质谓画虎豹鹿豕之侯皆以丹质言其质同也大射之礼王则虎侯熊侯豹侯诸侯则熊侯豹侯豻侯卿大夫则麋侯士则豻侯此天子用其三侯之次诸侯又用卿大夫之侯大夫士又但画而已皆辟其大射也一侯而画兽二者亦宜夹其质也不画一兽者变于用皮者也不以熊与麋为画者虽不用皮犹不与君燕射之侯同物所以远下之也下记云礼射不主皮此皮谓革也周官及考工记言射者皆以质与革并言是其坚类也礼射不主皮为力不同科此射亦礼射也乃用质者以其近故与侯近则质虽坚而易贯故与主皮之义异
　　射自楹间物长如笴其间容弓距随长武【长直亮反下同笴古可反】注曰楹间中央东西之节也物谓射时所立处也长如笴者谓从画之长短也长三尺与距相应射者进退之节也距随者物横画也武尺二寸
　　继公谓其间容弓为从画言也横画之距随长武则上下射之相去不及五尺矣射者南靣还视侯中之后先以左足履物之东端乃以右足履其西端而合之故名东端为距西端为随取其左足至则右足从之也距至也随犹从也物之名义未详
　　序则物当栋堂则物当楣
　　注曰是制五架之屋也正中曰栋次曰楣前曰继公谓当栋当楣其以庭之深浅而异与堂之庭深于序故进退其物以合侯道之数此侯道五十弓
　　命负侯者由其位
　　防曰司马自在已位遥命之
　　继公谓位觯南也此与前二命皆不离其位者以射事未至畧之由便也
　　凡适堂西皆出入于司马之南唯賔与大夫降阶遂西取弓矢
　　凡凡司射司马三耦众耦也必出入于此者近于其位也此于司射司马之位为南于耦之射位为北故以之为节云賔无射位大夫不立于射位故取弓矢于堂西不由之大夫卒射而退乃由此者统于上射非正礼也
　　旌各以其物
　　注曰旌緫名也杂帛为物大夫士之所建也
　　继公谓记据士之为主人者言也士之物云各则是三等之士其物亦有不同者矣士丧礼曰为铭各以其物亦此意也
　　无物则以白羽与朱羽糅杠长三仞以鸿脰韬上二寻【糅女又反杠音江长直亮反仞音刃脰音豆韬吐刀反】
　　注曰此翿旌也糅杂也杠橦也鸿鸟之长脰者也八尺曰寻
　　继公谓无物谓士之未仕者也周官云大夫士建物盖指见居官者而言以白羽朱羽相杂而缀于杠之首亦象析羽为旌之意也仞与寻皆八尺并言之者异其文耳仞寻之度见考工记匠人职
　　凡挟矢于二指之间横之
　　兼左右手言也云凡者谓挟矢或多或寡其法皆然寡则挟以食指将指多则以余指分挟之凡挟矢有挟一矢者有挟四矢五矢者
　　司射在司马之北司马无事不执弓
　　司马将升堂而有事乃执弓非是则亦有有事而不执弓之时记盖大畧言之耳
　　始射获而未释获复释获复用乐行之【复并扶又反】
