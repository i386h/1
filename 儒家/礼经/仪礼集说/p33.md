<!-- { "loadSidebar": true } -->
　　致命者致其君致馆之命也致命于门外者以无币也致馆不以币而在门外亦与周官异司仪职言公侯伯子男之臣相为国客致馆如郊劳之仪是亦于堂也
　　右致馆
　　宰夫朝服设飧【飧音孙】
　　宰夫士也以奉君命故亦朝服徒有食而无他馔谓之飧传曰盘飧寘璧是也徒食食亦曰飧玉藻曰不食肉而飧是也二者所指虽殊义则同耳此礼用大牢其上有簠簋豆铏之属乃云飧者主人之谦辞所以甚言其菲薄也故礼亦因以为名云
　　饪一牢在西鼎九羞鼎三腥一牢在东鼎七
　　注曰庭中之馔也饪孰也鼎西九东七凡其鼎实与其陈如陈饔饩羞鼎则陪鼎也以其实言之则曰羞以其陈言之则曰陪
　　继公谓牢大牢也大牢者牛羊豕各一也饪鼎九腥鼎七乃皆云牢者主于牛羊豕也饪在西腥在东以西为尊也腥减二鼎亦明其轻于饪也此飧牢二不视其饔饩之死牢者别于朝君之礼也
　　堂上之馔八西夹六
　　注曰八六者豆数也凡馔以豆为本堂上八豆八簋六铏两簠八壶西夹六豆六簋四铏两簠六壶其实与其陈亦如饔饩
　　门外米禾皆二十车
　　注曰禾槀实并刈者也米陈门西禾陈门东
　　继公谓皆二十车者大夫飧礼其米禾皆视其牢牢十车朝君之飧礼则米禾共视其牢也凡飧皆无生牢
　　薪刍倍禾
　　注曰各四十车凡此之陈亦如饔饩
　　上介饪一牢在西鼎七羞鼎三堂上之馔六门外米禾皆十车薪刍倍禾
　　注曰鼎七无鲜鱼鲜腊
　　众介皆少牢【少诗照反下少牢同】
　　注曰亦饪在西鼎五
　　继公谓少牢五鼎羊豕鱼腊肤与馈食之鼎同也此少牢故无堂上之馔
　　右设飧
　　厥明讶賔于馆【讶五嫁反】
　　注曰此讶下大夫也以君命迎賔谓之讶讶迎也亦皮弁
　　賔皮弁聘至于朝賔入于次
　　注曰入于次者俟办也次在大门外之西以帷为之继公谓皮弁者放其君相朝之服也朝聘必用皮弁服者宜加于其朝服一等也侯国君臣日朝朝服视朔乃皮弁服
　　乃陈币
　　注曰有司入于主国庿门外以布幕陈币如展币焉圭璋贾人执椟而俟
　　继公谓惟币陈之圭璋璧琮皆在椟也事至乃出焉
　　右賔至朝
　　卿为上摈大夫为承摈士为绍摈
　　承绍云者皆有为之先之辞周礼言天子之摈者其于上公则五人于侯伯则四人于子男则三人皆以朝者之爵为差也此但言上摈承摈绍摈而不言其人数则是诸侯之摈者三人而已不以已爵及朝聘者之尊卑而异所以别于天子也此摈者虽有三人惟上摈专相礼事乃必立承绍者所以别于诸臣之礼也
　　摈者出请事
　　摈者上摈也云请事则为上摈可知故不必质言之而但云摈者也下文放此请事云出则摈者常近于君所矣请事之辞盖曰寡君使某请事是时賔即位于西方东面介立于其东南北面西上摈者东方西面请事賔对摈者乃入告于公矣诸侯相朝则上摈传主君之命以请于上介上介以告于朝君又以朝君之命告于上摈所谓交摈也聘賔臣也故亲对而不交摈云出请事而不云入告省文也后多类此
　　公皮弁迎賔于大门内大夫纳賔
　　注曰公不出大门降于待其君也公迎賔卿大夫以下入庿门即位而俟之
　　继公谓于此乃迎賔于大门内则是摈者出请事之时公犹未出中门也大门内者其在门右西面与此大夫亦谓上摈也云纳賔则为上摈可知故变言大夫与卿为上摈之文互见以明卿亦谓之大夫也此与上经言摈者之意略同皆错综其文以见义尔左氏传于列国大夫或见其名或见其字与諡盖得此法也纳賔亦西面乡之【阙】其辞曰寡君须矣吾子其入也旣则道之以入于公之迎賔也诸摈皆从之上摈出纳賔而承摈绍摈则皆立于门东北面
　　賔入门左
　　注曰众介随入北面西上少退
　　继公谓賔入门左而东面乡公介亦立于其东南北面西上上摈亦入门而右玉藻曰賔入不中门不履阈又曰公事自闑西亦谓此时也
　　公再拜賔辟不荅拜【辟音避】
　　賔入门左而公乃拜之是西面拜迎于入门右之处明矣公迎大夫乃再拜者尊国賔也相见礼主人于降等者不出迎一拜其辱
　　公揖入每门每曲揖
　　诸侯三门库雉路则库门为大门左宗庿右社稷入大门东行而至庿此每门指閤门与庿之中门而言也诸侯有五庿大祖之庿最东髙祖而下之庿以次而西庿各有大门有中门有庿门中门外西边皆有南北隔墙墙中央通閤门故入诸侯之庿必有每门也每门揖者主人至每门则揖而先入也每曲揖者于曲处则揖而折行也天子之庿各有五门与其寝同是诸侯亦有三门也康王受顾命于庿出庿见诸侯乃云王出在应门之内则天子诸侯庿门之名数可见矣天子五门臯库雉应路路门寝门也其于庿则曰庿门
　　及庿门公揖入立于中庭
　　庿未详其为何庿以差言之则受天子之聘宜于太庿受诸侯之朝若聘其于髙祖而下者与公揖賔而入礼之也凡主人与賔揖而入门者有二义俱入则为道之自入则为礼之公先入俟賔于内也摈者随公鴈行而入负东塾东上中庭东方南北之中入而俟賔于此尊也若敌者则俟于门内公立盖西面
　　賔立接西塾
　　接西塾者在其南而东面也立于此俟时而执玉也介立于其西南东面北上
　　右迎賔
　　几筵既设摈者出请命
　　注曰几筵司宫于依前设之席西上周礼诸侯祭祀席蒲筵缋纯右雕几
　　继公谓賔至庿门乃设几筵者君礼也请命者请致其君命也　案注似脱加莞席纷纯五字
　　贾人东面坐啓椟取圭垂缫不起而授上介
　　玉尊不与币同陈故事至乃取之上介受圭于其左亦东面
　　上介不袭执圭屈缫授賔
　　袭而执圭者惟賔与主人行礼者二人耳故上介不袭而执之必言之者嫌聘时执玉者必袭也授賔东面于其右
　　賔袭执圭
　　袭谓袭上衣不见裼衣也聘以圭为尊吉服以袭为异玉藻曰服之袭也充美也又曰礼不盛服不充袭而执圭以行礼欲其称也不言垂缫可知也
　　摈者入告出辞玉
　　注曰入告公以賔执圭
　　继公谓辞之者以其礼太崇也此辞亦礼辞耳賔对则摈者复以入告而出纳賔也辞对之言则春秋传有焉见文公十二年
　　纳賔賔入门左
　　賔此时犹待纳而后入以其臣也
　　介皆入门左北面西上
　　玉藻曰君入门介拂闑大夫中枨与闑之闲士介拂枨言朝君之仪也此聘賔入自闑西则上介亦由枨闑之闲士介亦拂枨矣司仪职曰及庿门惟君相入亦与此异
　　三揖
　　注曰君与賔也
　　继公谓于賔入门左而揖参分庭一在南而揖又皆行而至于参分庭一在北而揖是三揖也賔至西方之中庭公乃与之偕行
　　至于阶三让
　　公必让升者賔之也
　　公升二等賔升西楹西东面
　　公升二等賔乃升臣也下云公左迁北乡则此时公升堂西乡可知西楹西言其东西节也当在楹西少北
　　摈者退中庭
　　注曰向公所立处
　　继公谓至是而退于中庭则是向者从公而立于阶下矣凡公与賔为礼摈者皆賛之
　　賔致命
　　注曰致其君命
　　公左还北乡摈者进公当楣再拜【还音旋乡许亮反下同】
　　注曰进阼阶西当释辞于賔相公拜也
　　继公谓必退乃进者礼以变为敬公必待摈者进之然后拜尊者之礼尚多仪也下放此左还乃当楣则公向者亦当东楹少北矣以此见賔立之处必不正在楹西也此拜为将受玉
　　賔三退负序
　　与尊者授受于堂礼重故其仪如此公再拜之闲賔凡三退见其顷刻不敢安也三退则负序而立矣此拜虽非为己然犹不敢自安若是敬之至也
　　公侧袭受玉于中堂与东楹之闲
　　注曰侧犹独也他日公有事必有赞为之者中堂南北之中也
　　防曰大射云公卒射小臣正賛袭是賛为之
　　继公谓侧袭尊賔也袭不着其所是于拜处为之也此受玉之仪公西面賔东面授也东楹之闲四分楹闲一在东也凡堂上授受贽币之礼敌者则在两楹之闲主人尊则于东賔尊则于西又皆以逺近为差此聘君于主君其尊同聘君之命宜降于主君一等故使者就主君于东楹之闲而授玉也中堂者其凡授受贽币者南北之节与
　　摈者退负东塾而立
　　注曰反其位无事
　　继公谓负东塾则其位在士之东矣
　　賔降介逆出賔出
　　注曰逆出由便
　　公侧授宰玉
　　注曰授于序端
　　继公谓授玉于上公尊也下放此公受玉时亦垂缫宰既受之则屈缫矣
　　裼降立【裼先历反】
　　注曰裼者免上衣见裼衣玉藻曰裘之裼也见美也又曰麛裘青豻褎绞衣以裼之论语曰素衣麛裘皮弁时或素衣其裘同可知也裘者为温表之为其亵也寒暑之服冬则裘夏则葛降立亦于中庭
　　防曰凡服四时不同假令冬有裘衬身单衫又有襦襦上有裘裘上有裼衣裼衣上又有上服皮弁祭服之等若夏则有絺绤絺绤上有中衣中衣上复有上服也
　　继公谓裼者偏免上衣而见裼衣也此裼亦左为之与朝祭之衣以裼为常故当盛礼则袭以为敬而盛礼毕则裼而复其常也凡裼衣不必与上衣同色
　　右聘
　　摈者出请賔裼奉束帛加璧享摈者入告出许
　　请即所谓请命也璧降于圭故裼而奉之以行礼即许之也旣受其大则不必辞其细也賔出则裼矣言于此者亦因事见之许许其入也其辞盖如纳賔
　　庭实皮则摄之毛在内内摄之入设也【摄并之涉反下同】注曰皮虎豹之皮内摄之者两手相乡也入设亦参分庭一在南言则者或以马也凡君于臣臣于君麋鹿皮可也
　　继公谓入设亦设于西方而西上摄説见士昏礼
　　賔入门左揖让如初
　　此时介亦入门左
　　升致命张皮
　　注曰张者释外足见文也
　　公再拜受币
　　其仪亦如初惟不袭耳币亦兼玉而言下放此
　　士受皮者自后右客
　　注曰从东方来由客后西居其左受皮也
　　继公谓受者自后右客则客旣授亦自后而出皆与受马之仪相变也
　　賔出当之坐摄之
　　注曰象受于賔
　　继公谓賔降而当皮之西士乃坐摄之
　　公侧授宰币皮如入右首而东
　　右当作左字之误也士昬礼皮左首此亦宜然入时不言左首故于此因见之东适东壁也亦逆退此庭实之仪当与昬礼参考
　　右享
　　聘于夫人用璋享用琮如初礼
　　注曰如公立于中庭以下
　　继公谓聘享皆致聘君之命也夫人不可以亲受君代受之其受之之礼则皆与已之所受者同以夫妻一体也不言束帛加琮省文耳
　　右聘享于夫人
　　若有言则以束帛如享礼
　　注曰有言有所告请若有所问也记曰有故则束帛加书以将命是也无庭实
　　继公谓若有言因聘以达之故卒聘而后行此礼也此如秦伯使西乞术来聘且言将伐晋之类
　　右因聘有言
　　摈者出请事賔告事毕
　　注曰公事毕
　　继公谓上云请命此云请事者以其将命之礼已毕故也
　　賔奉束锦以请觌【觌音狄】
　　觌卑见尊之称也公事已毕欲伸其私敬也奉君命而使则其觌礼宜与他时见于国君者不同故不用其贽而用币与庭实也
　　摈者入告出辞
