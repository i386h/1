<!-- { "loadSidebar": true } -->
　　继公谓欲闲容人也膷当稻南若过四列则近于簋矣西东西列东列也先言西者上也庶羞每列自北而南防之此乃言西东毋过四列者所以见庶羞虽多其南北列之豆不得过四也南北列之豆若过于四则西东列亦过于四矣
　　上大夫庶羞二十加于下大夫以雉兎鹑鴽【鹑音淳鴽音如】注曰鴽无母
　　防曰案尔雅云鴽鴾母郭氏曰防也青州人呼曰鴾母
　　继公谓上言东西毋过四列则此四者为一列于南也
　　右食上大夫礼
　　若不亲食使大夫各以其爵朝服以侑币致之
　　説见前篇
　　豆实实于罋陈于楹外二以并北陈簋实实于筐陈于楹内两楹间二以并南陈
　　豆实在罋簋实在筐又皆陈于楹闲皆变于食也南北异陈示不相统也罋数如豆北上韭菹其东醓醢屈筐数如簋南上黍其东稷错也
　　庶羞陈于碑内
　　庶羞者醢四并鱼脍与芥酱也不陈于上以牲在下冝从之庶羞主于牲肉也上大夫又加以雉兎鹑鴽此豆实也亦实于罋
　　庭实陈于碑外
　　此庭实不于西方参分庭一在南又不执之皆变于食也
　　牛羊豕陈于门内西方东上
　　生归之亦变于食陈于门西饩位也
　　賔朝服以受如受饔礼
　　亲食时朝服故此致者受者皆服之云如受饔礼则侑币与食亦殊拜之
　　无摈
　　李寳之曰摈当作傧下同
　　明日賔朝服以拜赐于朝讶听命
　　注曰赐亦谓食与侑币
　　右致食礼
　　大夫相食亲戒速
　　注曰记异于君者也速召也先就告之归具既具复自召之
　　继公谓亲戒而又速之者以其敌也
　　迎賔于门外拜至皆如飨拜
　　注曰飨大夫相飨之礼也今亡
　　继公谓迎賔与拜至亦皆再拜大夫相飨盖亦附于公飨大夫礼中而并亡之矣
　　降盥
　　賔亦从降主人辞降賔对主人乃盥于洗南面卒盥一揖一让升经不言文省也礼賔主敌则不设槃匜惟盥于洗耳
　　受酱湇侑币束锦也皆自阼阶降堂受授者升一等賔止也
　　注曰皆者谓受酱受湇受币也降堂谓止阶上继公谓降堂升一等中等相授也不受于堂辟君也中等相授异于士也大夫之阶亦惟三等于此见之矣考工记言天子堂崇九尺以是差之则公侯伯七尺子男五尺大夫士皆三尺也賔止之义与上篇大夫止者同士冠礼賔受冠降阶一等
　　賔执与湇之西序端
　　亦为主人立于堂故不敢食于席也其尊敌故但辟之于堂上而已不拥亦降于君
　　主人辞賔反之
　　云反之明不对也此下当有辞于主人降一等主人从十字盖传冩脱之
　　卷加席主人辞賔反之
　　卷加席亦谦也辞则反之敌也
　　辞币降一等
　　辞而降一等为恭也亦略放于公食之礼而为之
　　主人从
　　从亦降一等也从者辞其降且不许其辞
　　受侑币再拜稽首主人送币亦然
　　着之者主人非君嫌不必稽首
　　辞于主人降一等主人从
　　从者亦辞其降且许之此谓再入而辞者也然则初辞亦有此文明矣又公食礼有賔再入之拜上经乃不见其异者则是大夫礼无此拜也
　　卒食彻于西序端
　　注曰亦示亲彻
　　继公谓亦奠于向者所欲食之处也
　　东面再拜降出
　　注曰拜亦拜卒食
　　继公谓拜不当阶又不北面亦变于前主人亦于阼阶上西面答再拜也
　　其他皆如公食大夫之礼
　　他谓在公食礼中而不见于上者也然上礼所不见者亦未可尽与公食礼相通经云皆如者大约言之耳又此不别见所馔者之异则是俎豆之属亦皆如公食者矣盖大夫此礼为公而举故其馔放之而不嫌与之同也大夫祭其宗庙惟用少牢且于其始也不敢纯用朝事之豆则此食礼之意可见矣
　　右大夫相食
　　若不亲食则公作大夫朝服以侑币致之
　　不言其礼者与公致食之礼同可知
　　賔受于堂无摈
　　注曰与受君礼同
　　继公谓言此者嫌或与君礼异也賔受大夫饩不于堂故明之賔阼阶上北面再拜稽首受币于楹间则异于君礼不见者可知也
　　右大夫致食
　　记不宿戒
　　宿戒者先期日而戒之也此礼当日乃戒故云然
　　戒不速
　　经文已明
　　不授几无阼席
　　经文亦已明
　　亨于门外东方【亨音烹】
　　门外庙门外也门外东方雍爨在焉
　　司宫具几与蒲筵常缁布纯加莞席寻帛纯皆卷自末【纯并音准下并同莞音官】
　　注曰丈六尺曰常半常曰寻末经所终有以识之必长筵者以有左右馔也
　　防曰云丈六尺曰常半常曰寻者据周礼考工记殳长寻有四尺崇于人四尺车防常崇于殳四尺之文而言也
　　继公谓蒲筵而加莞席美者在上也筵常而加席寻是加席之度必半于其筵于此见之矣莞小蒲也
　　宰夫筵出自东房
　　筵亦谓布之也
　　賔之乘车在大门外西方北面立【乗绳证反】
　　注曰賔车将至下行而后车还立于西方
　　防曰少仪云仆于君子始乘则式君子下行然后还立是车还立于西方也
　　继公谓唯云賔之乘车在此则上介以下之车不然矣车北面立者俟賔之出冝郷之云立明其不説驾
　　铏芼牛藿羊苦豕薇皆有滑【芼眉报反】
　　注曰芼菜也藿豆叶也苦苦荼也滑菫荁之属继公案内则曰菫荁枌榆免薧滫瀡以滑之故注以滑为菫荁之属
　　賛者盥从俎升
　　注曰俎其所有事
　　继公谓賛者之所有事于賔者簋俎庶羞之祭也而俎先二者而设故从之以升
　　簠有盖幂
　　注曰稻将食乃设去防于房盖以幂
　　继公谓有盖幂者变于簋也
　　凡炙无酱【灸之夜反】
　　注曰已有咸和
　　继公谓凡凡三牲也此庶羞于三牲之炙皆为设醢唯鱼脍乃用芥酱是凡炙无酱矣不言胾者如灸可知
　　上大夫蒲筵加莞席其纯皆如下大夫纯卿摈由下摈无上事故不必升堂
　　上賛下大夫也
　　上賛即经所谓賛者也以其佐賔食于堂上故云上賛盖对堂下之摈者而言也摈賛者事相近故以上下通之此以下大夫为之者欲其不尊于賔
　　上大夫庶羞酒饮浆饮庶羞可也
　　此记难强解
　　拜食与侑币皆再拜稽首
　　记此于上大夫之后恐或是为彼言之若然亦长语矣此篇中见上大夫礼之异者俎豆簋铏之加耳其他不见之则皆如下大夫礼可知固无不稽首之嫌也又何必赘言之哉

　　仪礼集说卷九
　　正误
　　宰东夹北西面
　　郑本此下有南上二字注曰古文无南上继公案经文惟言宰而已是独立于此也南上之文无所用之又以下文证之益可见矣盖传冩今文者因下文而衍此二字也郑氏不察而从之非是冝从古文
　　委于鼎西
　　郑本委作奠注曰今文奠为委继公案后篇皆作委冝从今文
　　记加莞席寻帛纯又曰上大夫蒲筵加莞席
　　郑本莞皆作萑注曰今文萑皆作莞继公案司几筵云诸侯祭祀席蒲筵缋纯加莞席纷纯是蒲筵之上冝加莞席也而萑乃苇属其为物麤恶故司几筵惟于防事则用萑席焉似不可用之于此礼也冝从今文皆作莞

　　钦定四库全书
　　仪礼集説卷十　　　　　元　敖继公　撰
　　觐礼第十
　　此篇主言同姓大国之君入觐于王之礼初无四时之别与周官所谓秋见曰觐之意异觐于五礼属賔礼
　　觐礼至于郊王使人皮弁用璧劳侯氏亦皮弁迎于帷门之外再拜【劳力报反】
　　注曰郊谓近郊去王城五十里皮弁者天子之朝朝服也
　　继公谓劳而用璧以为信天子于诸侯之礼也璧无束帛别于享礼且为其当还之也凡以玉行礼而当还者例不用帛云侯氏者指来觐之一者而言耳若泛言之乃云诸帷门者以帷为门也掌舍职曰为帷宫设旌门彼天子之制也然则此但为坛与帷门而已其不为宫与盖于坛之南横设两帷于两旁而空其中以当门也不受于舘舍而受于此盖其礼冝然尔小行人职曰凡诸侯入王则逆劳于畿小行人下大夫也以是差之则天子之于诸侯有三劳者远郊冝使中大夫近郊冝使卿然此经惟言一劳之礼亦似与周官异
　　使者不荅拜遂执玉三揖至于阶使者不让先升【使并色吏反下使者并同】
　　注曰不让先升奉王命尊也升者升坛
　　继公谓侯氏既拜亦揖而先入门右使者乃执玉也言遂者明即于此执之也使者既入门左侯氏乃与之三揖也云使者不让则侯氏不先让可知侯氏不让者以使者尊当先升而不敢让之也使者不让而先升者以其正奉至尊之命故略之也然则主人与客让升者自敌以下之礼然若客尊而当先升者则冝先让主人欤客让则主人亦辞
　　侯氏升听命降再拜稽首遂升受玉
　　注曰使者东面致命侯氏东阶上西面听之
　　继公谓降拜于阶间北面升就使者北面讶受之
　　使者左还而立侯氏还璧使者受侯氏降再拜稽首使者乃出【左还音旋】
　　注曰立者见侯氏将有事于已侯之也
　　继公谓左还东面以侯之也侯氏就使者还璧使者于是复南面受之降拜为送玉也亦于阶间北面还璧者明其以为信也
　　侯氏乃止使者使者乃入侯氏与之让升侯氏先升授几侯氏拜送几使者设几荅拜
　　有司既布席侯氏乃出止使者止止其去也且迎而欲傧之使者亦礼辞许侯氏揖先入使者乃入也既入不言三揖者如上礼可知让升侯氏与使者三让而先升使事既毕则行賔主礼也傧而用几尊王使也授几设几之仪见于士昬聘礼及少牢下篇此经文略也
　　侯氏用束帛乘马傧使者使者再拜受侯氏再拜送币【乘绳证反下同】
　　注曰拜者各于其阶
　　继公谓使者受傧不稽首者同为王臣故不因其受璧之礼也其授受之节盖于坛中亦北面授
　　使者降以左骖出侯氏送于门外再拜侯氏遂从之【骖七南反】
　　使者亦左执币乃北面右执左骖以出也四马象在车前故西者曰左骖驾车之马两服居中两骖在旁使者以左骖出侯氏之士以三马从之既则其从者并受币而皆讶受马也从之者随以入国
　　右郊劳
　　天子赐舍
　　注曰赐舍犹致馆也小行人为承摈
　　防曰天子尊极故言赐舍不言致馆注云小行人为承摈者案小行人云及郊劳眡馆将币为承而摈是也
　　继公谓侯氏至于国而即馆天子则使上大夫赐舍也此舍谓公馆
　　曰伯父女顺命于王所赐伯父舍【女音汝】
　　注曰此使者致馆辞
　　防曰此及下经皆云伯父谓同姓大国也举同姓大国则同姓小国及异姓之国礼不殊也
　　继公谓顺命谓顺王命而来朝也赐舍不用币尊者之礼也
　　侯氏再拜稽首
　　注曰受馆
　　继公谓不着其所是于舎门外也使者东面致命侯氏西面听命既则北面拜
　　傧之束帛乘马
　　注曰王使人以命致馆无礼犹傧之者尊王使也继公谓凡傧使者必于受命之处则此傧之亦当在舍门外也侯氏于使者亦有迎送之拜不言者文略耳下于大夫戒之礼亦然　案注云礼谓礼物也
　　右赐舍
　　天子使大夫戒曰某日伯父帅乃初事
　　注曰戒使顺循其事也初犹故也
　　防曰初事者以其四时朝觐自是寻常故事也继公谓大夫者卿也此戒之亦于舍门外其面位与赐舍同
　　侯氏再拜稽首
　　注曰受觐日也
　　右戒觐日
