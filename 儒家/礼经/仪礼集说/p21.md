<!-- { "loadSidebar": true } -->
　　始射谓第一畨三耦射时复又射也前言复谓第二畨射时后言复谓第三畨射时三耦始射志在于中中则当言获未释获者此如习射然未宜较胜负且三耦之外皆未射难以相饮亦不可以徒释之也至次射则賔主而下皆继射乃可以释获及第三射则其事已熟乃可以乐为节也此皆行事有渐且示先质后文之意
　　上射于右
　　注曰于右物射
　　楅长如笴博三寸厚寸有半龙首其中蛇交韦当【长直亮反】长如笴两端相去之度也龙首者刻其上端作龙首之状为识且以饰也上端为首则下端为尾明矣经云东肆是其证也蛇交者以两木屈曲为之状如蛇交然必屈曲为之者象弓也当者其以当矢而名之与楅身蛇交广狭相间必通设韦当于其上乃可以承矢
　　楅髤横而奉之南靣坐而奠之南北当洗【髤音休奉芳勇反】注曰髤赤黑漆也
　　继公谓言奉之明执其两端也
　　射者有过则挞之【挞吐达反】
　　注曰过谓矢扬中人凡射时矢中人当刑之今此射者中人本意在侯其伤害之心远是以轻之以扑挞于中庭而已书曰扑作敎刑
　　继公谓射者有过谓或不能尽循司射之教而犯其所命者也射时司射搢扑以涖事然则挞之者其司射与又考司射之行事其有关于尊者必去扑乃为之则是尊者之射虽有过固不在此科也
　　众賔不与射者不降【与音预】
　　众賔在三人之中者也射时賔主人大夫皆降而此众賔或不降者以是时堂下无众賔不射者之位故也又考经言賔主人大夫若皆与射之礼则是賔主人大夫或有时不与矣此记又言众賔不与射者不降皆以堂上者言也以是观之则堂上者可以不与而在下之众賔无有不与者乎
　　取诱射之矢者旣拾取矢而后兼诱射之乘矢而取之【拾其劫反】
　　经云后者遂取诱射之矢此则见其于旣拾取已矢乃为之
　　賔主人射则司射摈升降卒射即席而反位卒事注曰摈賔主人升降者皆尊之也不使司马摈其升降主于射
　　继公谓摈谓以辞賛之射时摈升降则取矢亦当然也将摈而去扑搢之乃反位
　　鹿中髤前足跪凿背容八算释获者奉之先首【奉芳勇反】注曰前足跪者象敎扰之兽受负也
　　防曰屈前足以受负若今駞受负则四足俱屈之类也
　　大夫降立于堂西以俟射
　　以大夫不可与士并立于射位也
　　大夫与士射袒薫襦
　　注曰不肉袒殊于耦
　　继公谓薫读为纁古字通用也袒纁襦尊者不见体也襦先着于衣内袒时则出之大夫非射于君所固不肉袒矣乃以与士射为言者嫌为下射或当统于上射而不宜异之也
　　耦少退于物
　　经言耦于大夫射时之礼在下则屈在上则伸然则似未必有此少退于物之仪也且侍射于君乃退于物尊君也大夫之耦此礼亦不宜与君之耦同记似过矣
　　司射释弓矢视算与献释获者释弓矢
　　司射于射事未毕而唯此二事释弓矢故记者并言之也视算而去弓矢者为射事已因去扑之节而并去之也献释获者而释弓矢者为有洗酌荅拜等事故也二者之意义不同
　　礼射不主皮主皮之射者胜者又射不胜者降
　　注曰礼射大射賔射燕射是矣言不胜者降则不复升射也主皮者无侯张兽皮而射之天子大射张皮侯賔射张五采之侯燕射张兽侯
　　继公谓礼射谓此篇所载与大射燕射之类是也礼射则张皮侯若采侯与兽侯而加正鹄主皮之射则不用正鹄但欲射中其皮耳此皮与所谓皮侯者之皮不同盖以中甲之革为之周官云射甲革乐记云贯革之射皆指此而言也中甲之革犀兕若牛之皮也其为物坚厚惟强有力者乃能贯之故礼射则不主皮为力不同科故也胜者言又射不胜者言降文互见也主皮之射以又射与不射示荣辱亦异于礼射者也其相饮之礼有无则未闻
　　主人亦饮于西阶上
　　经文已明
　　获者之俎折脊胁肺
　　注曰折以大夫之余体
　　继公谓折谓折分其牲体不用全体也无大夫则臑折有大夫则折其余体此俎先言折则其载之次又异于堂上之俎矣肺离肺也下同
　　东方谓之右个
　　注曰侯以乡堂为靣也
　　继公谓于此释右个者顺经文也或曰下俎言皆有祭承获者之俎而言也则此文原不在是后人移之耳未知是否
　　释获者之俎折脊胁肺皆有祭
　　注曰皆皆获者也祭祭肺也
　　继公谓此折与获者共一体与皆皆二俎也经于二俎已见其有祭记复言之者以此云肺嫌为祭肺也是以明之二俎有离肺复有祭肺者为获者祭于三处而加之释获者俎遂因之亦加祭肺一也
　　大夫说矢束坐説之【説并吐活反】
　　经文亦已明
　　歌驺虞若采苹皆五终
　　注曰毎一耦射歌五终也
　　继公谓若采苹亦与周官异者也
　　射无算
　　射者多寡随宜无定数也
　　古者于旅也语
　　言古者以见周礼之不然古谓殷以上也于旅而语以敬杀也然则周之礼其燕坐乃语与
　　凡旅不洗不洗者不祭旣旅士不入大夫后出主人送于门外再拜
　　大夫后出与其后入之意同亦欲使主人各得尽其待賔与大夫之礼而賔与大夫亦各得伸其尊也主人送賔入门大夫乃出大夫虽多亦惟拜送其长而已乡饮酒尊者之礼亦当如此
　　乡侯上个五寻【个如字】
　　注曰上个谓最上幅也上幅用布四丈
　　中十尺
　　注曰方者也用布五丈今官布幅广长二尺二寸旁削一寸考工记曰梓人为侯广与崇方谓中也继公案注云今官布幅广二尺二寸盖谓周布之广当如汉布也然亦未有以见其必然又郑氏于他注或谓幅广二尺与此不同则是郑氏之説亦未定也姑阙之
　　侯道五十弓弓二寸以为侯中
　　注曰言侯中取数也正二寸骹中之博也
　　防曰周礼弓人云骹中有变焉谓弓弣把侧骨之处博二寸故于此处取数焉
　　继公谓言以五十弓之长为侯道五十弓之博为侯中也
　　倍中以为躬
　　注曰躬身也谓中之上下幅也用布各二丈
　　防曰躬谓中上中下各横接一幅布者
　　倍躬以为左右舌
　　注曰谓上个也左右出谓之舌
　　防曰此两个躬外两相各出一丈
　　下舌半上舌
　　注曰半者半其出于躬者用布三丈凡乡侯用布十六丈数起侯道五十弓以计道七十弓之侯用布二十五丈二尺道九十弓之侯用布三十六丈
　　防曰上舌两相各一丈今下舌两相各五尺通躬二丈故云用布三丈也云凡乡侯用布十六丈数起侯道五十弓以计者中五幅幅一丈用布五丈上下躬揔用布四丈上个四丈下个三丈是通用布十六丈也云道七十弓之侯用布二十五丈二尺者中七幅幅丈四尺用布九丈八尺上下躬揔用布五丈六尺上个五丈六尺下个四丈二尺通用布二十五丈二尺也云道九十弓之侯用布三十六丈者中九幅幅丈八尺用布十六丈二尺上下躬揔用布七丈二尺上个亦七丈二尺下个五丈四尺通用布三十六丈也
　　继公谓下舌所以半上舌者虑其植之妨于徃来者也下舌之长若如上舌则两植相去五丈六尺有余矣故须半之也攷工记曰上纲与下纲出舌寻縜寸焉
　　箭筹八十
　　注曰箭篠也筹算也
　　继公谓上记云射无算而箭筹惟止于八十则是此射者虽多亦不过十耦也释获者之执算各视射者之矢数
　　长尺有握握素【长直亮反下同】
　　注曰握本所持处也素谓刋之也刋本一肤
　　防曰公羊传何休云侧手为肤又投壶云室中五扶注云铺四指曰扶一指案寸皆谓布四指
　　继公谓尺有握犹言尺有四寸也必云握者亦见其为所握处也
　　楚扑长如笴刋本尺
　　注曰刋其可持处
　　君射则为下射上射退于物一笴旣发则荅君而俟注曰退于物一笴不敢与君并也荅对也此以下杂记也
　　继公谓君为下射者降尊以就卑则不宜与卑者序而从尊卑为耦之常法也且下射之物在东亦不失其主位也上射賔也荅君谓东靣立而对之射时进左手防背于君故旣射则还对之俟待君发也
　　君乐作而后就物君袒朱襦以射【襦音儒】
　　注曰君尊也
　　继公谓君乐作乃就物亦以乐节多故也乐谓奏貍首也此记先言乐乃后见君之射仪则是君之燕射于再射即用乐行之亦变于大射也投壶之礼因饮酒而为之于其再投即用乐此意其类之乎乡射三射乃用乐行之
　　小臣以巾执矢以授
　　注曰君尊不搢矢不挟矢授之稍属
　　继公谓以巾执矢敬君物不敢防也大射仪曰小臣师以巾内拂矢而授矢于公稍属盖以巾拂之而又借手以执之也
　　若饮君如燕则夹爵【饮于鸩反】
　　注曰谓君在不胜之党也賔饮君如燕賔腾觯于公之礼则夹爵夹爵者君旣卒爵复自酌
　　继公谓夹爵谓夹君爵而自饮也以大射仪攷之饮君之礼其所以异于燕賔之胜觯者于独夹爵而已记但以此言之亦大畧之説也
　　君国中射则皮树中以翿旌获白羽与朱羽糅【翿徒刀反】注曰国中城中也皮树兽名
　　继公谓燕礼大射仪皆射于公宫即此国中射也必云国中者对郊竟而言也
　　于郊则闾中以旌获
　　注曰闾兽名如驴一角或曰如驴歧蹄周书曰北唐以闾析羽为旌
　　于竟则虎中龙旜
　　注曰画龙于旜尚文章也通帛为旜
　　继公谓虎中龙旜逺则弥文也记言君之中与所获者有国中郊竟之异而不言为某射于某所则是其所以异者惟系于地之远近不系于射之大小也若然则固有大射而用皮树中翿旌者亦有燕射而用虎中龙旜者矣
　　大夫兕中各以其物获【兕徐履反】
　　注曰兕兽名似牛一角
　　继公谓其指大夫而言大夫有上中下之异故物亦有差司常职曰大夫士建物
　　士鹿中翿旌以获
　　翿旌即白羽与朱羽糅者也上记言士礼云旌各以其物无物则以白羽与朱羽糅此直见翿旌而已盖记者杂也
　　惟君有射于国中其余否
　　其余否谓人臣不为射主于国中也君有射于国中者以其于公宫为之也若人臣之家其庭浅隘器用又未必备故射则必于乡州之学行事焉是虽居于国而欲射于其中亦不可得也此不惟见尊君之意亦其势然尔
　　君在大夫射则肉袒
　　不袒纁襦远下君









　　仪礼集説卷五下
　　正误
　　序则钩楹外
　　郑本序作豫注曰今文豫作序继公谓序之文意明白于豫且记亦以序与堂对言宜从今文
　　获者之俎折脊胁肺
　　今本肺下有臑字继公谓臑在肺下非其次且与折文不合葢写者因注首言臑而衍也大射注引此无臑字又古文云释获者之俎折脊胁肺则此俎不当言臑亦明矣今据大射注删之







<经部,礼类,仪礼之属,仪礼集说>
　　钦定四库全书
　　仪礼集说卷六　　　　　元　敖继公　撰
　　燕礼第六
　　注曰诸侯与羣臣燕饮之礼也于五礼属嘉礼
　　燕礼小臣戒与者【与音预】
　　小臣于天子太仆之属也与者羣臣之与此燕者也君所主与之燕者亦存焉其戒之节于朝于家则未闻
　　膳宰具官馔于寝东
　　注曰膳宰天子曰膳夫掌君饮食膳羞者也寝路寝继公谓具官馔谓具诸官所当馔之物也寝东盖其东壁之东也此时所具者其荐羞乎及既设宾席官乃改馔之大射云官馔是也
　　乐人县【县音】
