<!-- { "loadSidebar": true } -->
　　继公谓此一举也凡于尸每食必举牲体若骨者明主人以此供尸食也是虽连举三俎之实然同时相接为之故但主于牲而揔为一举耳下文放此　案注云干长胁也今攷长胁即正胁耳尸俎有长胁短胁凡举脊胁必以正者故知此干为长胁也
　　尸实举于菹豆
　　于既三饭而奠举士吉祭之礼然尔士虞则不食举卒食乃授之是其异也
　　佐食羞庶羞四豆设于左南上有醢
　　少牢馈食礼羞两胾两醢此亦当放之也左亦醢之北湆之南也南上者胾醢相闲两胾各在醢之南也四豆乃不綪者统于正豆也正豆两而为一列故此豆虽有四亦不宜綪以异之
　　尸又三饭告饱祝侑之如初举骼及兽鱼如初
　　注曰礼再成也兽鱼如初者兽骼鱼一也
　　继公谓此再举也
　　尸又三饭告饱祝侑之如初举肩及兽鱼如初
　　注曰礼三成
　　继公谓此三举也兽谓兽肩
　　佐食盛肵俎俎释三个
　　注曰佐食取牲鱼腊之余盛于肵俎
　　继公谓俎释三个不可遽空神俎也少牢馈食礼于每牲之俎惟释脊胁皆俎实之下者也然则此牲俎之所释者亦宜放之其正脊长胁短胁与腊俎三个盖如牲俎也
　　举肺脊加于肵俎反黍稷于其所
　　此蒙佐食之文皆谓佐食举之反之也其所俎南也肺脊在菹豆
　　右尸食
　　主人洗角升酌酳尸
　　注曰不用爵者下大夫也
　　继公谓不言降以升见之也
　　尸拜受主人拜送尸祭酒啐酒賔长以肝从尸左执角右取肝防于盐振祭哜之加于菹豆
　　置肝于菹豆尊者之吉礼然也
　　卒角祝受尸角曰送爵皇尸卒爵主人拜尸答拜注曰曰送爵者节主人拜
　　继公谓云皇尸卒爵明主人当送之也后言之者见送爵之辞为指主人尸卒爵而不拜既乃俟主人先拜送者所以深见其尊尸也祝释辞其东面于尸席前之东与
　　祝酌授尸尸以醋主人【醋音昨】
　　祝不洗而酌注见前篇
　　主人拜受角尸拜送主人退佐食授挼祭
　　注曰退者进受爵反位古文醋作酢
　　继公谓此挼字亦因与授字相类而衍也以神俎敦之黍稷肺祭授之者象尊者赐之食然
　　主人坐左执角受祭祭之祭酒啐酒进聼嘏
　　进聼嘏进于尸前而聼其嘏已之辞下文云亲嘏主人是也又以少牢馈食礼之所言者参之则此嘏云者盖致福于人之称
　　佐食抟黍授祝祝授尸尸受以菹豆执以亲嘏主人注曰独用黍者食之主
　　继公谓馈食之礼主于黍稷而黍又其尊者故特取之以通其意焉然则逺辟大夫礼也少牢馈食礼所载嘏辞乃祝传尸嘏者也此尸亲嘏其辞之首与彼异
　　主人左执角再拜稽首受复位诗懐之实于左袂挂于季指卒角拜尸答拜【挂音卦】
　　注曰实于左袂便右手也
　　继公谓左执角为右手将有事也诗字未详或曰敬慎之意内则曰诗负之亦此意也拜不奠爵受黍不祭皆异于大夫也季指左手之小指也挂袪于指以黍在袂中故也古者袪挟于袂然犹挂之者虑拜时或遗落也主人拜受黍而尸不答拜者以其受神恵故也
　　主人出冩啬于房祝以笾受
　　出亦执角以出也笾虗笾也此单言啬少牢言啬黍皆未详
　　右主人酳尸尸酢主人
　　筵祝南面
　　筵祝盖于其立处之西亦有司为之下放此
　　主人酌献祝祝拜受角主人拜送设菹醢俎
　　注曰菹醢皆主妇设之佐食设俎
　　继公谓士虞与少牢礼皆云祝与佐食坐受爵此不言坐如之可知菹醢葵菹蜗醢也
　　祝左执角祭豆兴取肺坐祭哜之兴加于俎坐祭酒啐酒
　　此离肺也当奠角乃兴取肺坐絶祭哜之既执角乃祭酒不言奠角执角与絶者亦文略耳记曰祝俎离肺一
　　以肝从祝左执角右取肝防于盐振祭哜之加于俎卒角拜主人答拜受角
　　肝加于俎辟尊者礼也下文主人主妇之仪亦放此少牢馈食礼曰不兴加于俎
　　酌献佐食佐食北面拜受角主人拜送佐食坐祭卒角拜主人答拜受角降反于筐升入复位
　　上不言坐故于祭见之
　　右主人献祝佐食
　　主妇洗爵于房酌亚献尸
　　亚献更用爵以见主人之用角者有为为之耳献以爵正礼也献尸不夹拜辟内子之礼也
　　尸拜受主妇北面拜送
　　注曰北面拜者辟内子之礼也大夫之妻拜于主人北西面
　　宗妇执两笾户外坐主妇受设于敦南
　　注曰两笾枣栗枣在西
　　继公谓宗妇賛豆笾户外坐士祭礼然也少牢馈食礼主妇与賛者授受于室中亦异者也士虞礼笾设于防南此宜如之乃不云防者可知也
　　祝賛笾祭尸受祭之祭酒啐酒
　　注曰笾祭枣栗之祭也其祭之亦于豆祭
　　继公谓惟云尸受则是祝皆取二笾之祭以授之也亦左执爵乃受之
　　兄弟长以燔从尸受振祭哜之反之
　　尸取燔于俎乃云受者羞燔者执俎以进之亦相授之义也故于尸以受立文此亦左执爵乃受燔
　　羞燔者受加于肵出
　　尸反其燔于俎羞燔者则以俎受之也既则执之以加于肵
　　尸卒爵祝受爵命送如初
　　注曰送者送卒爵
　　继公谓初亦主人仪也
　　酢如主人仪
　　注曰尸酢主妇如主人仪者自祝酌至尸拜送如酢主人也不易爵辟内子之礼
　　主妇适房南面佐食挼祭主妇左执爵右抚祭祭酒啐酒入卒爵如主人仪
　　房中南面主妇之正位也经因事见之挼亦当作授祭亦谓黍稷肺祭也佐食授祭主妇抚之而不取亦异于内子也既抚则佐食以祭置于地主妇入于室中北面而立饮如主人仪谓卒爵拜尸答拜也入室卒爵亦以向者于此拜受故也
　　右主妇献尸尸酢主妇
　　献祝笾燔从如初仪
　　主妇当更酌洗于房中乃酌献祝略如内子之礼盖男子不承妇人爵也初仪即主人献祝之礼此惟无祭俎一节余则如之也笾与豆燔与肝虽异其祭之之仪则同故亦蒙如初祝亦两笾其设之在菹西栗在枣南
　　及佐食如初卒以爵入于房
　　注曰及佐食如初如其献佐食则拜主人之北西面也
　　继公谓及谓献及之也初者亦主人献佐食之仪少牢礼主妇献祝及佐食皆西面于主人之北答拜之
　　右主妇献祝佐食
　　賔三献如初燔从如初爵止
　　注曰初亚献也
　　继公谓不言洗爵升酌可知也如初谓尸拜受主妇拜送也尸于举酌之末亦欲主人而下皆受举爵之礼故止爵以见其意于是主人主妇交相致爵既而遂献賔以至于私人而终尸意焉其爵止之节在羞燔者出之时也賔长亦出而复位
　　右賔长献尸酌止
　　席于户内
　　注曰席自房来
　　继公谓设席盖于主人所立处之南席亦南上未受爵而设席变于大夫
　　主妇洗爵酌致爵于主人主人拜受爵主妇拜送爵注曰主妇拜拜于北面也
　　继公谓是亦献也乃不云献者酒乃己物不可以献为名故谓之致爵亦拜受于席
　　宗妇賛豆如初主妇受设两豆两笾
　　注曰初賛亚献也
　　继公谓賛豆賛豆与笾也此豆兼笾言之省文耳如初户外坐也主妇受于户外而设于席前其豆则菹在北其笾则在菹北栗在西也设豆东面设笾南面与此宗妇賛者亦一人耳既授两豆复取两笾于房
　　俎入设
　　注曰佐食设之
　　防曰有司不傧尸者主妇致爵于主人时佐食设俎继公谓设于豆西
　　主人左执爵祭荐宗人賛祭奠爵兴取肺坐絶祭哜之兴加于俎坐捝手祭酒啐酒
　　此賛祭荐盖以笾祭授之祭离肺之仪乡饮酒礼备矣
　　肝从左执爵取肝防于盐坐振祭哜之宗人受加于俎燔亦如之
　　坐字衍宗人既受肝则主人复右执爵矣一进酒而两进从俎者欲其与尸祝之两献者同见其尊也主妇礼亦如之
　　兴席末坐卒爵拜
　　席末席上之北于此卒爵近于受爵之处也向者受爵在所设席之北不降席者亦因尸礼也
　　主妇答拜受爵酌醋左执爵拜主人答拜坐祭立饮卒爵拜主人答拜主妇出反于房
　　酢不易爵者礼妇人承男子后多不易爵则其自酢又可知矣主妇自酢者主人辟尸不敢酢主妇主妇逹其意也下自酢之义皆类此反奠爵于篚也左字非误则衍内则曰凡女拜尚右手
　　右主妇致爵于主人自酢
　　主人降洗酌致爵于主妇席于房中南面主妇拜受爵主人西面答拜宗妇荐豆俎从献皆如主人
　　不言升酌文省耳主人于主妇亦谓之致爵者夫妻一体也主妇席南面变于大夫不賔尸之礼也亦拜受于席豆亦两豆两笾俎牲俎也从献肝燔也皆如主人谓其受爵以前之礼也所异者其不用賛与此席盖于房中之北堂
　　主人更爵酌醋卒爵降实爵于篚入复位
　　更爵更取在内篚者也男子不承妇人爵虽自醋犹更之内篚在洗东乃不因而洗之者以其自醋也自醋而不洗亦因尸之醋礼也此醋亦在房中西面其他仪皆与主妇自醋者略同以有成礼故略而不见之卒爵则坐惟此与主妇异耳位室中位凡男子易爵于内篚惟醋于房中者得由便为之不然则否
　　右主人致爵于主妇自酢
　　三献作止爵
　　注曰賔也谓三献者以事命之作起也旧説云賔入户北面曰皇尸请举爵
　　继公谓致爵之礼成亦足以少塞尸之止爵意矣于此而作止爵亦宜也若俟毕献乃为之则乆留尊者之爵非所以为敬
　　尸卒爵酢酌献祝及佐食洗爵酌致于主人主妇燔从皆如初更爵酢于主人卒复位
　　注曰洗乃致爵为异事且以承佐食贱新之
　　继公谓賔献祝亦北面拜于户西献佐食亦西面拜于主人之南也賔既献佐食则室中之事毕矣乃复致爵者因上礼也皆皆尸卒爵以下也自尸卒爵以至及佐食如主人酢献之礼也致于主人者如主妇致爵之礼也致于主妇者如主人致爵之礼也燔从者如亚献祝及致于主人主妇之礼也言此则是其从献之物仅有此耳亦见其杀于初者也致于主人主妇乃惟酢于主人者为礼主于尊者也賔更爵自酢其义与主人之自酢者同更爵不言降与升酌又不言如初亦文省
　　右賔作止爵尸酢賔賔献祝佐食致于主人主妇自酢
　　主人降阼阶西面拜賔如初洗賔辞洗
　　注曰拜賔为将献之如初如视濯时
　　继公谓阶下当有前字初谓三拜众賔众賔皆答一拜也将献而旅拜賔賔一人辞洗则是助祭之賔其尊卑但与乡饮酒之众賔同耳少牢下篇曰主人洗爵长賔辞主人奠爵于篚兴对
　　卒洗揖让升酌西阶上献賔
　　献賔盖西南面也
　　賔北面拜受爵主人在右答拜荐脯醢设折俎
　　自賔以下其设荐俎者皆以私人为之与
　　賔左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵酌酢奠爵拜賔答拜豆亦兼笾言也賔云卒爵拜主人云奠爵拜文互见耳
　　主人坐祭卒爵拜賔答拜揖执祭以降西面奠于其位位如初荐俎从设
　　注曰位如初复其位东面
　　继公谓执祭脯也云位如初嫌既献则位或异也
　　右主人献賔长自酢
　　众賔升拜受爵坐祭立饮荐俎设于其位辩主人备答拜焉降实爵于篚【辩音徧下并同】
　　注曰乡饮酒记曰立卒爵者不拜既爵备犹尽也继公谓立饮亦为不拜既爵也其説见乡饮酒与其记辩谓皆有荐俎也其荐俎亦于毎献一人则设之备答拜谓悉答之也其拜亦在每人受爵之后
　　右主人献众賔
　　尊两壶于阼阶东加勺南枋西方亦如之
