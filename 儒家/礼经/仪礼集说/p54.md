<!-- { "loadSidebar": true } -->
　　继公谓礼别更端则吊襚不同时也衣服曰襚此执衣如复则是衣裳具且簪裳于衣也
　　襚者入衣尸出主人拜送如初
　　衣尸亦覆于复衣之上与
　　唯君命出升降自西阶遂拜賔有大夫则特拜之即位于西阶下东靣不踊大夫虽不辞入也
　　惟君命出小敛以前则然若小敛之后虽不迎賔亦出送賔矣升降自西阶自此至葬其礼然也于大夫云特拜见于士亦旅之也即位于西阶下此非正位因事而出乃在是耳不踊者明本不为賔出也主人既即位大夫宜辞之谓不必以己故而留于外也既辞则主人乃入大夫若或不辞主人犹入矣
　　右君使人吊襚
　　亲者襚不将命以即陈
　　注曰大功以上有同财之义也
　　继公谓不将命不将命于主人也云不将命则是亦使人为之矣即陈者就于所陈之处谓房中也既夕礼曰若就器则坐奠于陈
　　庶兄弟襚使人以将命于室主人拜于位委衣于尸东牀上
　　注曰庶兄弟即众兄弟也变众言庶容同姓耳将命曰某使某襚位室中位也
　　继公谓云庶者盖兼众兄弟外兄弟言也既小敛拜襚者则稽颡此惟拜而已者以其与君襚同节宜远辟之尸东床上奠之北也委于此者辟君襚且不必其用之也既将命而又不以即陈亦远辟亲者之礼
　　朋友襚亲以进主人拜委衣如初
　　亲以进亦自释其辞主人拜亦不荅之与吊賔同也亲者襚不将命庶兄弟将命不亲致朋友则亲致之盖亲则礼略防则礼隆圣人之意然尔
　　退哭不踊
　　注曰主人徒哭不踊别于君襚也
　　继公谓主人于庶兄弟之使者与朋友之退也则哭而不踊朋友退反賔位使者退则出矣
　　彻衣者执衣如襚以适房
　　注曰凡于襚者出有司彻衣
　　右庶襚
　　为铭各以其物亡则以缁长半幅防末长终幅广三寸书铭于末曰某氏某之柩【亡音无长并直亮反下不出者并同防丑贞反广古旷反下并同】
　　注曰铭明旌也杂帛为物大夫士之所建也以死者为不可别故以其旗识之亡无也半幅一尺终幅二尺防赤也在棺为柩
　　继公谓铭书其名者以卒哭乃讳故也物説见乡射记
　　竹杠长三尺置于西阶上
　　注曰杠铭橦也
　　继公谓置卧而缩置之
　　甸人掘坎于阶间少西为垼于西墙下东乡【掘其月反垼音役乡许亮反下并同】
　　注曰垼块灶西墙庭中之西
　　继公谓少西者其四分阶间一在西与
　　右为铭掘坎为垼
　　新盆槃瓶废敦重鬲皆濯造于西阶下【敦音对重直龙反鬲音历下并同造七报反】
　　注曰新此瓦器五种者槃承渜濯瓶以汲水也废敦敦无足者重鬲鬲将县于重者也濯涤溉也造至也犹馔也
　　继公谓此五种者盖当阶少西而北上也云造者明濯于他处五者不言其数略之盆敦鬲所用见后
　　陈袭事于房中西领南上不綪【綪侧庚反】
　　注曰袭事谓衣服也綪读为防屈也江之间谓萦收绳索为防
　　继公谓事犹物也言袭事而不言衣者衣少于他物也惟言西领主于衣也其他物亦上端卿西必西领者以尸在室也士冠礼曰陈服于房中西墉下东领此西领者其于东墉下乎不綪者一一自南而北若一列不足以尽之则复以其余者始于明衣之东而陈之亦自南而北其次列之首与前列之末不相属而更端别起不如物之綪屈者然也不綪者袭事少且变于敛也
　　明衣裳用布
　　注曰所以亲身为圭洁也
　　鬠笄用桑长四寸纋中【鬠音脍纋音忧】
　　注曰桑之为言丧也用为笄取其名也纋笄之中央以安髪
　　防曰以髻为鬠义取以髪会聚之意四寸者仅取安髻而已
　　继公谓会髪为紒曰鬠今南语犹然云鬠笄者明其不纚也生时栉而纚乃加笄此于生时为冠内之笄但不用桑耳其或用长笄则去之不并用也长笄者冕弁之笄也妇人有长笄无短笄下云鬠用组此不言文略耳
　　布巾环幅不凿
　　注曰环幅广袤等也
　　继公谓布巾不凿士之制然也此云不凿则有当凿者矣凿者其君礼与
　　掩练帛广终幅长五尺析其末【析悉歴反】
　　注曰掩裹首也析其末为将结于頥下又还结于项中
　　继公谓析其末者两端皆析而为二也
　　瑱用白纩【瑱他殿反纩音旷】
　　注曰瑱充耳纩新绵
　　防曰生时人君用玉臣用象今死者直用纩塞耳而已异于生也
　　幎目用缁方尺二寸防里着组系【幎于营反着张吕反下并同】注曰幎目覆靣者也幎读若葛藟萦之之萦着充之以絮也组系为可结也
　　防曰四角有系于后结之
　　继公谓此虽覆靣之物然以幎目为名其义似主于目也
　　握手用纁里长尺二寸广五寸牢中旁寸着组系【牢依注音楼】
　　注曰牢读为楼楼谓削约握之中央以安手也防曰此衣在手故言握手广五寸牢中旁寸则中央广三寸也中央足容四指指一寸则四寸四寸之外更有八寸皆广五寸也
　　继公谓牢字未详姑从旧注此系与决系惟一而已
　　决用正王若檡组系纩极二【檡音泽】
　　注曰正善也王与檡善理坚刅者皆可以为决极以沓指放令不挈指也
　　继公谓决与极皆用于右手象生时所有事者也决着右擘极韬食指将指生以象骨为决韦为极死以是二者为之明不用也士生时所用韦极之数无闻以此经推之则亦用二也是其降于君者与然则君之丧其用纩极亦三矣
　　冒缁质长与手齐防杀掩足【冒眉报反杀所界反】
　　注曰冒韬尸者制如直囊上曰质下曰杀质正也其用之先以杀韬足而上后以质韬首而下齐手丧大记曰君锦冒黼杀缀旁七大夫冒黻杀缀旁五士缁冒防杀缀旁三凡冒质长与手齐杀三尺
　　继公谓杀者杀长于质也
　　爵弁服纯衣皮弁服【纯如字】
　　注曰纯衣者纁裳古者以冠名服死者不冠
　　褖衣【褖他乱反】
　　此如端之衣裳而深衣制也
　　缁带韎韐竹笏【笏音忽】
　　笏之用与其制玉藻详矣
　　夏葛屦冬白屦皆繶缁纯组綦系于踵【纯音准綦音其系音计】注曰冬皮屦变言白者明夏时用葛亦白也此皮弁之屦士冠礼曰素积白屦以魁柎之缁絇繶纯纯博寸綦屦系也所以拘止屦也綦读如马绊綦之綦继公谓踵屦后也以其当足踵之处故因以名之以綦相系于此欲其敛也及着之乃系于跗韠用爵弁之韠屦用皮弁之屦以二服尊也
　　庶襚继陈不用
　　注曰庶众也不用不用袭也
　　防曰庶襚即上经亲者襚庶兄弟襚朋友襚皆是继陈谓继袭衣陈之
　　继公谓庶襚亲朋所遗故不可以不陈袭事所用有限故此不必用小敛大敛之衣放此
　　贝三实于笲
　　注曰贝水物古者以为货江水出焉
　　稻米一豆实于筐
　　注曰豆四升
　　沐巾一浴巾二皆用绤于笲
　　注曰浴巾二者上体下体异也
　　继公谓沐巾以晞髪浴巾以去垢于笲不言实文省下放此三巾共一笲
　　栉于簟浴衣于箧
　　注曰浴衣已浴所衣之衣以布为之其制如今通裁防曰以其无杀故汉时名为通裁
　　皆馔于西序下南上
　　注曰皆者皆贝以下
　　继公谓必南上者便其取之先后也
　　右陈沐浴袭饭含之具
　　管人汲不説繘屈之【説吐活反繘均必反】
　　注曰屈萦也
　　防曰聘礼记曰管人为客三日具沐五日具浴此为死者故亦使之汲水也
　　继公谓繘瓶之绠也此下当有尽阶不升堂授祝之事不着之者盖文脱耳
　　祝淅米于堂南靣用盆【淅西歴反】
　　注曰祝夏祝也淅沃也
　　管人尽阶不升堂受潘煑于垼用重鬲【尽子忍反下同潘音畨】注曰尽阶三等之上丧大记曰管人受沐乃煮之甸人取所彻庿西北厞薪用爨之
　　继公谓受之于祝也其以重鬲受之与
　　祝盛米于敦奠于贝北【盛音成】
　　注曰复于筐处也
　　士有冰用夷槃可也
　　注曰谓夏月而君加赐冰也夷槃承尸之槃丧大记曰君设大槃造冰焉大夫设夷槃造冰焉士并瓦槃无冰设床防笫有枕
　　继公谓言此于将沐浴之前盖谓或得以此夷槃为沐浴之用也士若赐冰则有夷槃故因而用之于此既则以盛冰而寒尸也是句之上似当更有设槃之文此特其后语耳
　　外御受沐入
　　注曰外御侍从者沐管人所煑潘也
　　防曰外御对内御为名
　　继公谓受沐亦于堂上管人亦尽阶不升堂授之此当更有管人汲而授浴水之事亦文不具也丧大记曰管人汲不説繘屈之尽阶不升堂授御者御者入浴受潘与水皆以盆
　　主人皆出户外北靣
　　注曰象平生沐浴裸裎子孙不在旁主人出而防笫防曰袒笫去席盝水便也
　　继公谓是时妇人亦皆出经不言略之出则立于房矣
　　乃沐栉挋用巾【挋音振】
　　注曰挋拭也
　　浴用巾挋用浴衣
　　注曰丧大记曰御者二人浴浴水用盆沃水用抖
　　渜濯弃于坎【渜乃乱反濯直孝反】
　　注曰沐浴余潘水巾栉浴衣亦并弃之
　　蚤揃如他日【蚤音爪揃音翦】
　　注曰蚤读为爪断爪揃须也人君则小臣为之他日平生时
　　鬠用组乃笄设明衣裳
　　注曰用组束髪也
　　主人入即位
　　注曰已设明衣可以入也
　　继公谓主人入则众主人及妇人亦皆入即位也
　　右沐浴
　　商祝袭祭服褖衣次
　　注曰商祝祝习商礼者袭布衣牀上牀次含牀之东衽如初也丧大记曰含一牀袭一牀迁尸于堂又一牀
　　继公谓袭谓布衣而将袭之也爵弁助祭于君之服也皮弁为君祭蜡之服也士祭于已用端此褖衣虽以当端然非其本制故不在祭服之中先布祭服美者在外也袭敛之属使商祝其义未闻
　　主人出南靣左袒扱诸靣之右盥于盆上洗贝执以入宰洗柶建于米执以从
　　注曰俱入户西乡也
　　防曰扱诸靣之右谓扱左抽于右掖之下带之上也靣前也
　　继公谓左袒为当用左手也盥于盆上以盆承盥水也洗贝洗柶亦如之执执笲执敦也建亦谓以叶乡上　案注云俱入户西郷者谓俟商祝既有事乃受贝米也
　　商祝执巾从入当牖北靣彻枕设巾彻楔受贝奠于尸西
　　注曰当牖北靣值尸南也如商祝之事位则尸南首明矣
　　继公谓商祝北靣当尸首者有事于尸故也凡非有事于尸者则不敢当其首此所彻设皆为饭事至也设巾者虑孝子见其亲之形变而哀或不能饭含也楔楔齿之角柶也因其用而别名之以别于扱米之柶也既设巾乃彻楔是巾之所覆不逮于口矣奠贝于尸西盖在主人所坐处之南
　　主人由足西牀上坐东靣
　　由足西自牀北而西也凡过尸柩而西东者必由其足敬也不坐于尸东辟奠位
　　祝又受米奠于贝北宰从立于牀西在右
　　注曰祝受贝米奠之口实不由足也米在贝北便扱者也
　　继公谓奠米于贝北亦南上也宰从立者俟事毕而有所彻也记曰夏祝彻余饭则宰其彻贝笲与
　　主人左扱米实于右三实一贝左中亦如之又实米唯盈
　　注曰右尸口之右惟盈取满而已
　　继公谓左手不便于用乃用之者由下饭含之顺也主人东靣坐若用右手则必反用其柶且加手于其亲之靣皆非孝敬之道故不为也先实米为贝借也又实米唯盈象食之饱也先右次左次中礼之序然也实米所谓饭也实贝所谓含也
　　主人袭反位
