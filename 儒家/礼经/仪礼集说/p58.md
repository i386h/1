<!-- { "loadSidebar": true } -->
　　注曰共为之也
　　继公谓中分其奠祝巾在南者执豆者巾在北者各以近其位而为之然则巾殡奠亦当如之经于此乃见之耳
　　主人要节而踊
　　丈夫妇人皆要节而踊惟言主人文省耳
　　皆如朝夕哭之仪
　　为凡不见者言也
　　月半不殷奠
　　注曰殷盛也士月半不复如朔盛奠下尊者大夫以上月半有奠
　　继公案注以此言士礼谓大夫即有月半奠它无所据也然亦未有以决其是否姑存之
　　有荐新如朔奠
　　新谓谷之新熟者也荐新则敦实皆以新物为之与春秋传曰不食新矣少仪曰未尝不食新皆指五谷而言也
　　彻朔奠先取醴酒其余取先设者敦啓会靣足序出如入
　　注曰啓会彻时不复盖也
　　继公谓其余取先设者则取敦亦后于俎矣执敦靣足是以首自乡也其执而设之之时亦然少牢馈食礼曰敦皆南首盖北靣设之故也敦有首足如物之缩者然皆在上耳
　　其设于外如于室
　　注曰外序西南
　　右朔奠
　　筮宅冢人营之
　　注曰宅葬居也冢人有司掌墓地兆域者营犹度也诗云经之营之
　　继公谓士筮宅而不卜辟尊者之礼也
　　掘四隅外其壤掘中南其壤
　　注曰为葬将北首故也
　　继公谓壤土也谓所掘而起者也于将为圹之处掘其四隅与中央略以识之而已以神之从违未可必也外其壤谓置其壤于四隅之外南其壤谓置其壤于中央之南隅之外若东隅之东西隅之西是也
　　既朝哭主人皆往兆南北靣免绖【免如字下免绖同】
　　注曰兆域也所营之处
　　继公谓云皆往明众主人亦行也免绖亦左拥之绖服之最重者于此免之以对越神明宜与人异服问曰凡见人无免绖虽朝于君无免绖
　　命筮者在主人之右筮者东靣抽上韇兼执之南靣受命
　　受命于命筮者
　　命曰哀子某为其父某甫筮宅度兹幽宅兆基无有后艰【为于伪反度待故反】
　　注曰某甫且字也若言山甫孔甫矣宅居也度谋也基始也言为其父筮葬居今谋此以为幽冥居兆域之始得无后将有艰难乎艰难谓有非常若崩坏也孝经曰卜其宅兆而安厝之古文无兆基作期继公谓命曰命筮者命之也亦如吉时宰賛命之为幽宅幽冥之宅也兆基未详无有后艰言其地若吉则后日无有艰难之事或曰当从古文无兆字而期亦宜作其属下句
　　筮人许诺不述命右还北靣指中封而筮卦者在左注曰不述命者士礼略中封中央壤也
　　继公谓指中封若示神以其处然不言坐是立筮也不席而立筮变于家述命之仪见少牢馈食礼
　　卒筮执卦以示命筮者命筮者受视反之东靣旅占卒进告于命筮者与主人占之曰从
　　卦者书卦于木既卒筮而筮者乃执以示命筮者必示命筮者以其出命故尔既占而先告命筮者乃告主人亦此意也若吉时则受命示卦皆于主人占之曰从所告之辞云尔从谓从其所筮之地也书曰从筮从
　　主人绖哭不踊
　　绖者筮事毕也
　　若不从筮择如初仪
　　注曰更择地而筮之
　　继公谓再筮若又不吉则更择地而不复筮也
　　归殡前北靣哭不踊
　　注曰易位而哭明非常
　　继公谓殡前西阶下也
　　右筮宅
　　既井椁主人西靣拜工左还椁反位哭不踊妇人哭于堂【还音患】
　　注曰匠人为椁刋治其材以井构于殡门外也反位拜位也既哭之则往施之竁中矣主人还椁亦以既朝哭矣
　　继公谓拜工谢其劳也主人西靣拜工则工东靣矣左还椁由椁之东南行而绕之也经于筮宅与卜日皆云既朝哭此及献材之属乃不言之则是此数事者朝哭之后夕哭之前皆得为之无定时也
　　献材于殡门外西靣北上綪主人徧视之如哭椁献素献成亦如之
　　注曰材明器之材视之亦拜工形法定为素饰治毕为成
　　继公谓北上西北上也南北陈之而前列在西徧视之亦自其所上者始此又与还椁异矣亦先拜工乃视之云如哭椁者如其反位哭不踊也此着殡门外则井椁之处其在外门外乎
　　右哭椁哭器
　　卜日既朝哭皆复外位卜人先奠于西塾上南首有席楚焞置于燋在东【焞存闷反燋子约反】
　　注曰楚荆也荆焞所以钻灼者燋炬也所以然火者也周礼菙氏掌共燋契以待卜事凡卜以明火爇燋遂灼其焌契以授卜师遂以役之
　　继公谓席亦在后也南首燋在其左皆变于卜时也葬日卜而不筮亦变于吉
　　族长涖卜及宗人吉服立于门西东靣南上占者三人在其南北上【长之两反】
　　注曰吉服服端也
　　继公谓族长族人之尊者也族长与主人有亲乃位于门西以将涖卜变其位此占者亦吉服不言者文省也吉服者亦以对越神明故也占者有司掌占事者也必三人者欲攷其言异同之多寡而定是非也书曰三人占则从二人之言
　　卜人及执燋席者在塾西阖东扉主妇立于其内注曰在塾西者南靣东上
　　继公谓卜人有司掌共卜事者也在塾西者便其升也东西塾之阶盖与东西堂侧阶之所乡同阖东扉説见士昬记
　　席于闑西阈外
　　席亦西靣
　　宗人告事具主人北靣免绖左拥之涖卜即位于门东西靣
　　注曰涖卜族长也更西靣当代主人命卜
　　继公谓告告主人也既免绖复西靣
　　卜人抱燋先奠西首燋在北
　　注曰既奠燋又执以待之
　　继公谓燋先谓执燋者先于而行也奠西首象神位在西乡之奠与燋皆东靣不言焞与燋同处可知
　　宗人受卜人示高
　　注曰以腹甲高起所当灼处示涖卜也近足者其部高
　　继公谓宗人就而北靣讶受之下文授受亦讶也
　　涖卜受视反之宗人还少退受命
　　注曰受涖卜命
　　继公谓必少退者受命宜远于授受之处也
　　命曰哀子某来日某卜葬其父某甫考降无有近悔注曰考登也降下也言卜此日葬魂神上下得无近于咎悔者乎
　　继公谓来日将来之日也某者柔日之名若乙丑丁酉之类是也考降未详或曰考成也降下也谓成其下棺之事未知是否无有近悔谓其日若吉则不近于悔如葬而遇雨及他有不虞则非吉日矣
　　许诺不述命还即席西靣坐命兴授卜人负东扉注曰宗人不述命亦士礼略凡卜述命命异重威仪多也负东扉俟之兆也
　　继公谓言不述命则命之辞与涖卜所云者异矣
　　卜人坐作兴
　　注曰作以火灼之以作其兆也周礼卜师凡卜事扬火以作致其墨
　　继公谓作犹起也
　　宗人受示涖卜涖卜受视反之宗人退东靣乃旅占卒不释告于涖卜与主人占曰某日从
　　注曰不释复执之也
　　继公谓如此文则是宗人亦占之也占谓占其兆之吉凶也兆有体色墨坼旅占卒复受遂执之以告涖卜不哭者吉服也主人不哭者未绖也
　　授卜人告于主妇主妇哭
　　注曰不执者下主人也
　　告于异爵者使人告于众賔
　　众賔谓士之在外位者也宗人不亲告之下异爵者
　　卜人彻宗人告事毕主人绖入哭如筮宅賔出拜送云彻则是向者复奠于西塾上以待事毕也拜送賔盖于外门外
　　若不从卜择如初仪
　　若不从则亦以告于主妇而下其仪则同也至次日乃更择日而卜之曲礼曰丧事先远日云择则其相去不必旬有一日矣盖与吉礼筮日远近之差异也古者士三月而葬日之先后当以此为节

　　仪礼集説卷十二
　　正误
　　苴绖大搹
　　搹本作鬲释文云鬲又作搹案丧服传亦云大搹今定作搹
　　乃匕载
　　匕郑本从今文作朼注曰古文朼作匕继公谓用匕谓之匕犹设尊谓之尊设席谓之席之类是也或作朼者似后人误改之以别于其为器名者而改之不尽故匕朼杂也当从古文作匕
　　置于西阶上
　　郑本于下有宇字继公谓宇屋檐也不宜与西阶上连文宇字盖因于字而衍也周官小祝职郑司农注引此无宇字今以为据删之

<经部,礼类,仪礼之属,仪礼集说>
　　钦定四库全书
　　仪礼集説卷十三　　　　元　敖继公　撰
　　既夕礼第十三
　　注曰士丧礼之下篇也
　　继公谓此礼承上篇为之乃别为篇者以其礼更端故也篇首云既夕哭故以既夕名篇
　　既夕哭
　　注曰谓先葬二日既夕哭出门哭止复外位时
　　请啓期吿于賔
　　注曰将葬当迁柩于祖有司于是乃请啓肂之期于主人以告賔賔宜知其时也
　　继公谓向者既卜日即吿于异爵者及众賔则是賔固知其葬日矣知其葬日则啓之日不言可知而有司必请其期以吿于賔者重慎之至也于夕哭而賔在焉则其朝夕哭之仪同矣此不载主人荅辞者下文已明故略之
　　右请啓期
　　夙兴设盥于祖庿门外
　　注曰祖王父也
　　继公谓设盥为举鼎及设奠者也一庿而祖祢皆在焉惟云祖者是礼主于祖也
　　陈鼎皆如殡东方之馔亦如之
　　皆如殡谓三鼎之面位与其实皆如向者门外所陈殡奠之鼎也东方之馔云如殡亦但据其盛者言之也其迁祖奠之脯醢当在甒北不别见之者略之也
　　夷牀馔于阶间
　　此即向者承尸于堂之牀也阶间祖庿堂下
　　二烛俟于殡门外
　　右陈设器馔
　　丈夫髽散带垂即位如初【髽侧反散息但反】
　　注曰为将啓变也如初朝夕哭门外位
　　继公谓皆为之于次乃即位髽者去冠与纚而为露紒也将髺发者必先髽故言此以明之亦与前经髺发互见也此斩衰者耳其齐衰以下则皆免散带垂解其三日所绞者也凡大功以上皆然髽与散带垂未殡之服也是时棺柩复见故复此服焉此但言丈夫是妇人不与也妇人之带所以不散垂者初已结本又质而少变故于此不可与丈夫同其所以不言髽者妇人不当髽者虽未殡亦不髽则此时可知矣其当髽者自小敛以来至此自若无所改变故不必言之
　　妇人不哭主人拜賔入即位袒
　　注曰此不蒙如初者以男子入门不哭也不哭者将有事止讙嚣
　　继公谓妇人不哭説见于前
　　商祝免袒执功布入升自西阶尽阶不升堂声三啓三命哭【免音问尽子忍反】
　　注曰执功布为有所拂防也声三三有声存神也啓三三言啓吿神也旧説以为声噫兴也
　　继公谓商祝公有司也其为士但当吊服加麻此时有事于柩故复为之袒免
　　烛入
　　注曰炤彻与啓肂者
　　防曰一烛于室中照彻奠一烛于堂照开殡肂也
　　祝降与夏祝交于阶下取铭置于重【重直龙反后仿此】
　　祝降者周祝取铭而降也不言其升故以降见之与夏祝交事相接也惟云交者亦相右也凡交而非相右者经必言相左以别之夏祝与执事者升取宿奠也祝取铭置于重为啓肂迁之取铭在前置于重在后乃合而言之文顺耳
　　踊无算
　　注曰主人也
　　商祝拂柩用功布幠用夷衾【幠火吴反】
　　注曰拂去尘也幠覆之为其形露
　　防曰夷衾于后无彻文当随柩入圹矣
　　继公谓夷衾即小敛后覆尸者也以其事相类故复用之　案注云形露犹露见也
　　右啓
　　迁于祖用轴
　　注曰迁于祖朝祖庿也檀弓曰殷朝而殡于祖周朝而遂葬
