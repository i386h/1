<!-- { "loadSidebar": true } -->
　　为賔及兄弟设之也西方之尊其在西阶西与设尊于堂下者欲其便且别于大夫礼也两壶皆酒者别于上尊也
　　主人洗觯酌于西方之尊西阶前北面酬賔賔在左于此酬賔终正礼也酬賔于西方故酌西方之尊必酬之者重其为賔也酬于下者宜近賔位便其奠之
　　主人奠觯拜賔答拜主人坐祭卒觯拜賔答拜
　　此賔主之拜亦皆北面
　　主人洗觯賔辞主人对
　　少牢下篇云主人奠爵于篚对
　　卒洗酌西面賔北面拜
　　注曰西面者乡賔位立于西阶之前賔所答拜之东北
　　主人奠觯于荐北
　　不授而奠酬之正礼荐北荐左也既奠则复位北面拜文不具耳此奠觯于庭皆将举者也而或在荐左或在荐右盖各从其便而不取奠者于左将举于右之义也
　　賔坐取觯还东面拜主人答拜賔奠觯于荐南揖复位注曰还东面就其位荐西
　　继公谓賔坐取觯而兴象受之也賔取觯亦西面还而东面拜谢主人之奠觯也执奠觯而拜所以见其意东面而奠于荐南亦便也复位主人复阼阶下西面位也奠而不辞既则以拜谢之皆变于饮酒之仪也
　　右主人酬賔长
　　主人洗爵献长兄弟于阼阶上如賔仪
　　注曰酬賔乃献长兄弟者献之礼成于酬先成賔礼也
　　继公谓此献于阼阶上异内外也献亦西南面賔賔长也如賔仪兼酢言也
　　右主人献长兄弟自酢
　　洗献众兄弟如众賔仪
　　献众兄弟与献长兄弟之礼相属乃为之洗者以其承已自酢之后故须洗之也然则献众賔于自酢之后则亦宜为之洗矣上经不言者文略耳
　　右主人献众兄弟
　　洗献内兄弟于房中如献众兄弟之仪
　　注曰内兄弟内賔宗妇也如众兄弟如其拜受坐祭立饮设荐俎于其位而辩内賔其位在房中之尊北有司彻曰主人洗爵内賔于房中南面拜受爵继公谓献之盖西北面
　　主人西面答拜更爵酢卒爵降实爵于篚入复位注曰内賔之长亦南面答拜
　　继公谓更爵亦在房中者也献毕乃酢其长亦犹賔致爵于主人主妇而受爵酢于主人之义也不言酢仪者其礼可得而推故尔
　　右主人献内兄弟自酢
　　长兄弟洗觚为加爵如初仪不及佐食洗致如初无从注曰大夫士三献而礼成多之为加也不及佐食无从杀也致致于主人主妇
　　继公谓无从谓所献所致者皆无燔从也无从则不啐酒而卒爵亦其异者
　　右长兄弟为加爵
　　众賔长为加爵如初爵止
　　向者三献用爵其爵止而主人主妇之致亦用爵盖放尸器而用之也此爵止之后室中及庭中行礼者皆用觯以是推之则此加爵当用觯经不见之文略耳如初亦如亚献也此亦无从尸祭酒啐酒而爵止矣尸于举觯之节又欲觯之徧行也故止之以见其意盖与三献而止爵者相类也
　　右众賔长为加爵
　　嗣举奠
　　注曰嗣主人将为后者大夫之嗣子不举奠辟诸侯继公谓举奠谓举奠觯而饮之重适故特为此礼是惟主于有适者言之无适则已
　　盥入北面再拜稽首
　　盥盥于洗也再拜稽首重尊者之赐也北面亦于户西
　　尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备答拜焉
　　注曰备答拜毎拜答之
　　继公谓奠铏南之觯也肝即向之加于菹豆者也位室中之位也坐卒觯亦异其室中之礼凡子姓受主人之献亦立卒爵不拜既爵
　　举奠洗酌入尸拜受举奠答拜尸祭酒啐酒奠之举奠出复位
　　注曰奠之者复神之奠觯
　　继公谓举奠酌以进尸反尸之奠觯耳尸祭啐奠之如初礼新之
　　右嗣举奠
　　兄弟弟子洗酌于东方之尊阼阶前北面举觯于长兄弟如主人酬賔仪
　　注曰弟子后生也
　　继公谓如主人酬賔仪者是亦在长兄弟之右也此有代主人酬长兄弟之意故位与主人同主人酬賔奠觯于荐北此则当奠于荐南而长兄弟则取觯还西面奠于荐北也
　　右兄弟之弟子举觯于其长
　　宗人告祭脀
　　注曰脀俎也所告者众賔众兄弟内賔也献时设荐俎于其位至此告之祭使成礼也其祭皆离肺不言祭豆可知
　　继公谓所告者众賔众兄弟内兄弟也公有司私臣亦存焉将羞乃告祭脀盖与燕礼大夫祭荐之意同也记言众賔以至私臣皆肴脀肤一离肺一又曰公有司献次众賔私臣献次兄弟
　　乃羞
　　羞庶羞也此但以羞为文则是自尸而下以至于私臣皆然也大夫祭礼羞于尸祝主人主妇与羞于賔兄弟内賔及私臣不同时又加以内羞此则一之亦士礼异也
　　右祭脀乃羞
　　賔坐取觯阼阶前北面酬长兄弟长兄弟在右
　　注曰荐南奠觯
　　继公谓长兄弟在右賔在左各象其位也
　　賔奠觯拜长兄弟答拜賔立卒觯酌于其尊东面立长兄弟拜受觯賔北面答拜揖复位
　　注曰其尊长兄弟尊也此受酬者拜亦北面
　　继公谓阼阶东之尊为长兄弟而下设之故曰其尊若彼自有之然西方之尊亦如之东面立变于乡饮酒酬者之仪也乡饮酒礼賔东南面酬主人主人西南面酬介此东面酬长兄弟亦惟北面受之下放此
　　长兄弟西阶前北面众賔长自左受旅如初
　　注曰初賔酬长兄弟
　　继公谓初谓奠觯拜受旅者答拜也
　　长兄弟卒觯酌于其尊西面立受旅者拜受长兄弟北面答拜揖复位众賔及众兄弟交错以辩皆如初仪【错如字】
　　交错谓二党互相酬也初仪即上文所言相酬之礼
　　右賔与兄弟旅酬
　　为加爵者作止爵如长兄弟之仪
　　奠觯既举其礼一终于此可以作止爵矣不俟再旅者其意与三献作止爵于献賔之前者同
　　右众賔长作止爵
　　长兄弟酬賔如賔酬兄弟之仪以辩卒受者实觯于篚如谓仪略同耳其异者则以意定之
　　右兄弟与賔旅酬
　　賔弟子及兄弟弟子洗各酌于其尊中庭北面西上举觯于其长奠觯拜长皆答拜举觯者祭卒觯拜长皆答拜
　　此中庭东西之中也其南北之节则皆少南于其长之前与西上者尊賔之弟子也是时长皆在东西面之位而拜之卒觯坐卒觯也此觯乃代主人举之故其仪与乡饮举觯者略同
　　举觯者洗各酌于其尊复初位长皆拜举觯者皆奠觯于荐右
　　荐右賔之荐南兄弟之荐北也奠于此者因其所改奠之处也縁长者意不欲劳其复迁之此觯为无筭爵始
　　长皆执以兴举觯者皆复位答拜长皆奠觯于其所皆揖其弟子弟子皆复其位
　　注曰复其位者东西面位弟子举觯于其长所以序长防教孝弟拜亦皆北面
　　继公谓执以兴亦象受之其所荐右也揖揖之使复其位
　　爵皆无筭
　　此亦賔先举奠觯酬兄弟长交错以辩卒饮者洗酌反奠于故处长兄弟又举奠觯酬賔长亦交错以辩卒饮者洗酌亦反奠于故处賔及兄弟又迭举奠觯皆如初礼终而复始故云爵皆无筭若其仪之与旅酬异者惟不拜耳
　　右賔弟子兄弟弟子各举觯于其长遂无筭爵
　　利洗散献于尸酢及祝如初仪降实散于篚【散息但反下及记并同】注曰利佐食也更言献者以利侍尸礼将终宜一进酒嫌于加酒亦当三也不致爵礼又杀也
　　继公谓佐食云利未详或曰以其善佐尸食而宜于尸故曰利利之言宜也未知是否
　　右佐食献尸祝
　　主人出立于户外西面
　　户外户东少南也不立于阼亦变于大夫
　　祝东面告利成
　　东面于户外之西
　　尸谡祝前主人降
　　注曰少牢馈食礼曰祝入尸谡主人降立于阼阶东西面祝先尸从遂出于庙门其仪士虞礼备矣
　　祝反及主人入复位命佐食彻尸俎俎出于庙门注曰少牢馈食礼曰有司受归之
　　继公谓言及见其先入也【阙】　　　　　　　尸俎胙俎也
　　彻庶羞设于西序下
　　彻者亦佐食也彻庶羞亦改设者尊尸食故未即去之西序下其东也此先彻庶羞亦与大夫礼相变
　　右尸出
　　筵对席佐食分簋铏
　　筵对席设对席于馔东也此于神席亦为少北其名义与昬礼之对席同下篇放此簋即敦之异名分簋铏者以簋分簋实以铏分铏羹也为将馂分之或曰以尸之两敦两铏分与二也其敦则上黍而下稷亦异于大夫之者惟用黍也未知孰是
　　宗人遣举奠及长兄弟盥立于西阶下东面北上举奠子姓也云及长兄弟则主人之子位在长兄弟之上明矣立于西阶下俟命也其位盖在賔之东北
　　祝命尝食者举奠许诺升入东面长兄弟对之皆坐佐食授举各一肤【音俊】
　　命告也甞食二字或当在者之下举奠东面升尸席也长兄弟对之升对席也使嗣子馂故不敢以賔长对之而使长兄弟也以肤为举亦欲其每食则啗之士以二人降于大夫者两也其惟以嗣子及长兄弟又与大夫礼相变云古文皆作馂
　　主人西面再拜祝曰有以也两奠举于俎许诺皆答拜
　　西面盖于其位有以也其意未详或曰言主人所以使女者盖有相亲敬之意不欲明説故惟言有以也下文有与之言亦类此俎者上豕而下腊与
　　若是者三
　　所以见主人殷勤之意也三者揔言之盖礼成于三也然则主人拜祝释辞答拜者又二也
　　皆取举祭食祭举乃食祭铏食举
　　祭举亦振祭哜之食食乃祭铏变于尸
　　卒食主人降洗爵宰賛一爵主人升酌酳上上拜受爵主人答拜酳下亦如之
　　注曰少牢馈食礼曰賛者洗三爵酌主人受于户内以授次
　　继公谓酳下亦东面于其席前之北授之
　　主人拜祝曰酳有与也如初仪
　　有与犹有以也初仪主人再拜及两许诺也
　　两执爵拜
　　注曰答主人也
　　继公谓此着其拜之异于上者也凡男子执爵拜皆左执之内则曰凡男拜尚左手
　　祭酒卒爵拜主人答拜两皆降实爵于篚
　　注曰下复兄弟位
　　继公谓上将酢乃亦实爵于篚者宜与下共终其事不可由便也
　　上洗爵升酌酢主人
　　酢主人东面乡之于其位上得亲酢者尸已出故也此亦变于大夫之礼大夫者不亲酢
　　主人拜受爵
　　主人亦西面拜也主人父也上子也父乃先拜其子而不以为嫌者以事之礼当然故略于父子之分也此与事尸之意微相类
　　上即位坐答拜主人坐祭卒爵拜上答拜受爵降实于篚主人出立于户外西面
　　户外亦户东
　　右
　　祝命彻阼俎豆笾设于东序下
　　注曰命命佐食阼俎主人之俎
　　继公谓改设之尊之也主人之俎谓之阼俎者以其设于主位而名之也户内之东祭时室中之主位也东序下堂上之主位也凡祭奠之礼其彻尊者之盛馔必改设之乃去之宗妇不彻之者以其改设于东序非妇人之事也其设之面位亦如在室既乃彻阼荐俎亦变于大夫礼
　　祝执其俎以出东面于户西
　　注曰俟告利成
　　继公谓不俟改设尸俎而先出者亦异于大夫此云户西则主人立于户东明矣
　　宗妇彻祝豆笾入于房彻主妇荐俎
　　此所彻者皆置于房故宗妇得为之不言席文省
　　佐食彻尸荐俎敦设于西北隅几在南厞用筵纳一尊佐食阖牖户降【厞符味反】
