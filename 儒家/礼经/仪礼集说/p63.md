<!-- { "loadSidebar": true } -->
　　注曰槀犹散也散车以田以鄙之车蓑苙备雨服今文槀为潦凡道车槀车之缨辔及勒亦县于衡也继公谓巾车职曰士乗栈车然则此三车者皆漆车也以制言之其乗车道车轮与辀之髙下又等但因事名之耳所异者槀车也考工记曰田车之轮六尺有三寸乗车之轮六尺有六寸又曰国马之辀深四尺有七寸田马之辀深四尺足以知其制矣荐车三乗士礼也此荐车即遣车礼天子遣车九诸侯七大夫五士三
　　将载祝及执事举奠户西南面东上卒束前而降奠席于柩西
　　注曰将于柩西当前束设之
　　继公谓先举奠者辟举柩也东上统于柩也卒束前卒束之前也束未毕而先降奠席为卒束即奠故也此举奠于堂上者退立于户西则奠近于柩而不当西阶明矣
　　巾奠乃墙
　　注曰墙饰柩也
　　抗木刋
　　两面皆刋也刋剥削之
　　茵着用荼实绥泽焉【着张吕反】
　　注曰荼茅秀也绥廉姜也泽泽兰也皆取其香且御湿
　　继公谓茵以草为着故文从荼实绥泽谓加绥泽以实之也绥泽未闻
　　苇苞长三尺一编
　　注曰用便易也
　　继公谓编则于苞物宜
　　菅筲三其实皆瀹【筲所交反】
　　注曰米麦皆湛之汤未知神之所享不用食道所以为敬
　　继公谓此筲设于棺旁其实宜皆用谷亦如殡时之熬然
　　祖还车不易位【还音旋】
　　注曰为乡外耳未行
　　继公谓还车谓还荐车也不易位西者亦当东荣
　　执披者旁四人【披彼义反】
　　注曰前后各二人
　　凡赠币无常
　　注曰賔之赠也玩好曰赠在所有
　　继公谓此币亦广言之经言赠者奠币如初又云若就器则坐奠于陈亦可见其无常矣
　　凡糗不煎
　　云凡则非特葬奠之糗如是也不煎之以膏则但熬之而已所以熬而不煎者凡食各有所宜必云不煎者糗之类有煎者矣嫌或当为之也
　　唯君命止柩于堩其余则否【堩古邓反】
　　注曰不敢留神也堩道也曾子问曰葬既引至于堩继公谓言此者明余人不当行礼于堩也
　　车至道左北面立东上
　　遣车北乡而往则道左乃道西也其位于圹为西故东上而统于圹
　　柩至于圹敛服载之
　　注曰柩车至圹祝説载除饰乃敛乗车道车槀车之服载之不空之以归送形而往迎精而反亦礼之宜继公案注云説载除饰亦当作除饰説载説见本篇
　　卒窆而归不驱
　　此亦指遣车也祝敛服而载于栈则遣车空而无所用之矣故于既窆即反云不驱者嫌其与去时异
　　君视敛若不待奠加盖而出不视敛则加盖而至卒事注曰为有他故也
　　继公谓丧大记曰君于士既殡而往盖常礼也此二者则加于常礼则以有故而不能终始其事耳
　　既正柩賔出遂匠纳车于阶间
　　注曰车载柩车其车之轝状如牀有辕前后出设前后辂轝上有四周下则前后有轴以辁为轮许叔重云有辐曰轮无辐曰辁
　　继公谓既正柩与賔出不相属盖烂文也遂匠未详或曰遂之匠也未知是否车谓栈也丧大记谓之国车又以其为公家之车故也賔出而纳此车于阶间为主人送賔而入则当载矣
　　祝馔祖奠于主人之南当前辂北上巾之
　　馔犹设此祖奠即如殡奠者也祝及执事者馔此惟言祝者祝尊也于主人之南明其在车东也主人之位当前束故奠少南当前辂也北上谓先设豆于北也是亦略言之以见其如初耳经于既袒但云布席乃奠如初不言其所故记明之
　　弓矢之新沽功【沽音古】
　　注曰设之宜新沽示不用
　　继公谓之新恐当作新之
　　有弭饰焉亦张可也有柲设依挞焉有韣
　　注曰弭以骨角为饰柲弓檠弛则之于弓里备损伤以竹为之诗云竹柲绲縢依纒也挞弣侧矢道皆以韦为之韣缁布为之今文挞作铦
　　继公谓此言弓也弭弓弰也亦张可也许其得张之依挞未详
　　翭矢一乗骨镞短衞【翭音候乗绳证反下同镞子木反】
　　注曰翭犹候也候物而射之矢也四矢曰乗骨镞短卫亦示不用也生时翭矢金镞凡为矢五分笴长而羽其一
　　继公案注云五分笴长而羽其一者以见短衞者不及其笴五分之一耳
　　志矢一乗轩輖中亦短衞【輖音周】
　　注曰志犹拟也习射之矢书云若射之有志輖挚也无镞短衞亦示不用生时志矢骨镞凡为矢前重后轻也
　　继公案注知此矢无镞者以记不见镞且言轩輖中也凡矢之所以于前重后轻者皆在镞此无镞故前后之轩輖中诗云如轾如轩

　　仪礼集説卷十三
<经部,礼类,仪礼之属,仪礼集说>
　　钦定四库全书
　　仪礼集说卷十四　　　　元　敖继公　撰
　　士虞礼第十四
　　注曰虞于五礼属凶
　　继公谓此篇言士丧始虞之礼
　　士虞礼　特豕馈食【食音嗣】
　　注曰祭祀自孰始曰馈食馈食者食道也
　　继公谓祭而用黍稷焉曰馈食犹言馈之以食也
　　侧亨于庙门外之右东面【亨音烹】
　　注曰侧亨亨一胖也
　　继公谓东面谓亨者也爨亦存焉此亨于门外之西变于吉祭且别于奠也庙亦谓殡宫
　　鱼腊爨亚之北上【爨七乱反】
　　于特豕云亨云东面鱼爨云爨云北上文互见也
　　饎爨在东壁西面【饎尺志反】
　　爲食曰饎饎爨在东壁变于吉也其爨亦北上亨饎皆有爨于其所盖祭礼也爨在堂下乃云在东壁者见其近于壁也壁爨之间当容人此南北之节亦当南齐坫特牲曰主妇视饎爨于西堂下
　　设洗于西阶西南水在洗西篚在东
　　注曰亦当西荣南北以堂深
　　继公谓此设洗在西亦以主人位于西阶上故也凡设洗水在外篚在内不别于东西也此篚亦南顺而实爵焉
　　尊于室中北墉下当户两甒醴酒酒在东无禁幂用絺布加勺南枋
　　注曰酒在东上醴也
　　继公谓祭而尊于室中且用一醴一酒皆异于吉也醴酒并用者醴以飨神酒以饮尸亦见其未甚变于奠也两甒西上亦以神席在西也尊之所上吉凶同士吉祭幂用绤此丧祭乃用絺其义未闻
　　素几苇席在西序下
　　虞乃用几辟尊者之礼也周官司几筵职凡丧事设苇席右素几谓奠时也是天子之礼未虞以前已用几矣
　　苴刌茅长五寸束之实于篚馔于西坫上【苴子徐反刌七本反长直亮反】
　　注曰苴犹借也所以借祭也
　　继公谓云苴者亦以其用名之
　　馔两豆菹醢于西楹之东醢在西一铏亚之
　　醢在西东上也东上者变于堂下之敦位也铏亚于醢又在其西铏不言豕可知
　　从献豆两亚之四笾亚之北上
　　注曰豆从主人献祝笾从主妇献尸祝北上菹与继公谓此豆笾云从献者以其先献而后荐也两豆亚之菹在铏西醢在菹南也四笾亚之于醢之南一一爲列也北上者南陈不东上西陈者别于正
　　馔黍稷二敦于阶间西上借用苇席【敦音对下并同借才夜反】借犹荐也借敦未必有席席字盖因上文而衍也特牲礼曰借用萑
　　匜水错于槃中南流在西阶之南箪巾在其东【错七故反下并同】
　　匜水匜中有水也所以沃盥自设洗至此其陈设之位与特牲馈食异者皆爲变于吉
　　陈三鼎于门外之右北面北上设扄鼏【扄古萤反鼏眉狄反】门外之右西方当塾少南也记曰皆设扄鼏陈之此亦先设鼏乃设扄云扄鼏文顺尔陈鼎于西与亨于西之意同下设鼎放此
　　匕爼在西塾之西
　　匕亦在俎上
　　羞燔俎在内西塾上南顺
　　燔炙肉也言羞见其非正俎南顺以羞之者当北面缩执之也少牢下篇言缩执匕湇俎之法乃当其下端然则缩执俎者其法同耳此俎在塾上执时则升取之如取物于堂然不言肝爼肝先进此时亦设之可知设肝俎当在燔西便其先取之也西塾之阶在塾西
　　右陈馔具
　　主人及兄弟如葬服賔执事者如吊服皆即位于门外如朝夕临位妇人及内兄弟服即位于堂亦如之【临力荫反】注曰賔执事者賔客来执事也
　　继公谓葬服主人髺髪众主人及兄弟免而大功以上者皆散带垂也吊服疑衰素冠麻绖带也如朝夕临位主人及兄弟在东方宾执事者在西方也妇人及内兄弟其服亦如葬服其位亦如临位妇人葬服经无所见盖与既殡之服同
　　祝免澡葛绖带布席于室中东面右几降出及宗人即位于门西东面南上【免音问澡音早】
　　注曰祝亦执事免者祭祀之礼祝所亲也澡治也治葛以爲首绖及带接神宜变也右几于席近南也继公谓祝公有司之助丧祭者也其服但当吊服加麻以其接神也则宜少异故免而葛绖带焉其免也若过于重其葛也若过于轻然轻重相准则与其本服亦不甚相逺也此服亦当事则然既事则已宗人亦公有司也南上明其与宾不相统葛绖带云澡则有不澡者矣右几神席南上也
　　右门外位
　　宗人告有司具遂请拜宾如临入门哭妇人哭
　　注曰临朝夕哭
　　继公谓告主人以有司已具遂请行祭事也拜宾如临谓旁三拜也
　　主人即位于堂众主人及兄弟宾即位于西方如反哭位
　　注曰既夕曰乃反哭入门升自西阶东面众主人堂下东面北上此则异于朝夕
　　继公谓反哭之位乃顺孝子一时之心而爲之本非正位自始虞至卒哭其位皆如之者盖因此以别于旣祔以后吉祭之位也此正与妇人于旣小敛有阼阶上之位者其意相类賔即位于西方朝夕反哭同也是时宾皆爲执事而来无异爵者焉惟士而已
　　祝入门左北面
　　门内之西祝之位也特牲馈食记曰公有司门西北面东上是也
　　宗人西阶前北面
　　注曰当诏主人及宾之事
　　继公谓宗人即立于此者以主人已在阶上故也
　　右门内位
　　祝盥升取苴降洗之升入设于几东席上东缩降洗觯升止哭
　　东缩上西也止哭爲祭事至祝洗觯升则执之以入俟时而酌亦异于吉也
　　主人倚杖入祝从在左西面
　　注曰主人倚杖西序乃入丧服小记曰虞杖不入于室祔杖不入于堂然则练杖不入于门明矣
　　继公谓凡丧祭之始及无尸者之祭主人皆先祝而入室祝从故入即西面亦皆异于吉祝在左之义见聘礼
　　賛荐菹醢醢在北
　　醢在北豆南上也席南上而豆如之神馔之异者也主妇不设豆及敦未敢同于吉也
　　佐食及执事盥出举长在左【长知文反】
　　注曰举举鼎也长在左西方位也凡事宗人诏之继公谓此云长在左下云佐食及右人载是佐食非长也乃先言之者以其有常职故尔鼎在门外北面则举时长者在西　案注云长在左西方位谓鼎设于西方者之位如此明其与设于东方者相反也
　　鼎入设于西阶前东面北上匕俎从设左人抽扄鼏匕佐食及右人载
　　注曰佐食载则亦在右矣
　　继公谓设鼎南北节当南于洗东东面亦顺主人之面位也此执匕爼者亦三人各兼执匕俎也从设从鼎入而各设于其鼎之东其设之法俎东顺而匕西枋也左人亦抽扄予左手取鼏委于鼎北加扄乃执匕而匕惟言抽扄鼏匕省文耳
　　卒朼者逆退复位
　　注曰复宾位也
　　继公谓朼当作匕字之误也
　　俎入设于豆东鱼亚之腊特賛设二敦于俎南黍其东稷
　　俎南豕鱼二俎之南也
　　设一铏于豆南
　　设一铏贬于吉
　　佐食出立于戸西
