<!-- { "loadSidebar": true } -->
　　注曰袭复衣也位在尸东
　　右饭含
　　商祝掩瑱设幎目乃屦綦结于跗连絇【跗音孚】
　　注曰跗足上也以余组连絇止足坼也
　　继公谓既去巾乃为之也掩瑱皆谓设其物也设掩者既结颐下即还结项中急欲覆其形也掩其前后而两旁犹开故可以瑱幎目当靣设之加于掩之上交结于后既设此则掩旁亦固矣
　　乃袭三称【称尺证反下并同】
　　注曰迁尸于袭上而衣之凡衣死者左衽不纽继公谓袭亦取复衣之义浴时去衣故于此加衣焉曰袭三称者爵弁服一也皮弁服二也褖衣三也衣裳具谓之称袭不言设牀不言布衣又不言迁尸经文略也袭牀当在户牖之间
　　明衣不在筭
　　筭数也不言裳者文省耳此乃死者亲身之衣防故不在数中言之者嫌其衣裳具亦当成称也
　　设韐带搢笏
　　注曰韐带韎韐缁带不言韎缁者省文搢笏于带之右旁
　　设决丽于自饭持之设握乃连【乌乱反】
　　注曰饭大擘指本也决以韦为之借有彄彄内端为纽外端有横带设之以纽擐大擘本也因沓其彄以横带贯纽结之
　　继公谓字未详以此文意求之或是巨擘之别名丽附也饭字亦未详且从旧注持谓绕而固之也盖设决于大擘指而以其系自指本贯纽绕而固之及设握乃以握之系与之决系相结则与握相连而不开矣既设决乃设极而后设握不言设极亦文省也此惟右手设握而左手则否其特重平日之便于用者乎或曰饭当作后谓指后也未知是否设握説见记
　　设冒櫜之幠用衾
　　注曰櫜韬盛物者取事名焉衾者始死时敛衾
　　巾柶鬊蚤埋于坎【鬊音舜】
　　注曰坎至此筑之也
　　继公谓巾饭时覆靣之巾也柶楔齿及扱米者也鬊栉余之髪及所揃须也蚤所断手足爪也埋者亦为人防之将浴辟奠既袭则反之
　　右袭
　　重木刋凿之甸人置重于中庭参分庭一在南
　　注曰刋斵治凿之为县簪孔也士重木长三尺继公谓木刋凿之者谓以木为之而加刋凿也凿谓凿其前为二孔而以簪贯之为县鬲之用也　案注云县簪者谓县鬲之簪也
　　夏祝鬻余饭用二鬲于西墙下【鬻音烛】
　　注曰夏祝祝习夏礼者也鬻余饭以饭尸余米为鬻也重主道也士二鬲则大夫四诸侯六天子八继公谓鬻者为粥之名此用夏祝其义亦未闻
　　幂用防布久之系用靲县于重幂用苇席北靣左衽带用靲贺之结于后【久如字旧音灸非靲音今县音】
　　幂用疏布以布覆鬲也既夕礼曰木桁久之然则久者乃以物承他器之称此久不言其物则是因以所幂者为之与既以布幂其上又承其下乃以靲系之而县于重前之簪也靲字从革似当为革之属幂用苇席以席蔽重之前后也北靣谓席之两端皆在北也左衽者右端在上而西乡象死者之左衽也带用靲者以靲中束其席如人之带然因以名之后谓重之南也重主道也故言靣言衽与带以见其义云注云贺加也
　　祝取铭置于重
　　注曰祝习周礼者也
　　继公谓未用之权置于此置之盖杠在其后铭在其前
　　右重
　　厥明陈衣于房南领西上綪绞横三缩一广终幅析其末【绞户交反下皆同】
　　注曰绞所以收束衣服为坚急者也以布为之横者三幅从者一幅析其末者令可结也
　　防曰丧大记云凡陈衣者实之箧取衣者亦以箧升降自西阶
　　继公谓此虽有他物而衣居多故惟以陈衣言之南领变于袭亦以既小敛则尸在堂也衣南领则绞与衾亦皆北陈矣綪者前列自西而东次列自东而西其下皆然如物之綪屈也绞横三缩一顺其用之时而陈之也析其末者析其两端为二如掩之制然绞言广不言长取节于人其度不定也
　　缁衾赪里无紞【赪丑贞反与防通紞都敢反】
　　注曰紞被识也敛衣或倒被无别于前后可也凡衾制同皆五幅也
　　继公谓衾无紞似亦以此别于生此云无紞则有有紞者矣
　　祭服次
　　祭服盖指端以上而言也士端而祭于已助祭则朝服焉袭用爵弁服皮弁服褖衣各一称故惟以二弁服为祭服此敛衣多矣宜用朝服端也
　　散衣次【散息但反下皆同】
　　注曰褖衣以下袍茧之属
　　凡十有九称
　　注曰祭服与散衣
　　陈衣继之
　　谓主人之衣及庶襚也
　　不必尽用
　　注曰取称而已不务多
　　继公谓此惟指继陈者也嫌陈之则必用之故云然
　　右陈小敛衣
　　馔于东堂下脯醢醴酒幂奠用功布实于箪在馔东注曰凡在东西堂下者南齐坫
　　继公谓功布大功小功布之通称未审其以何者用之也下于大敛之奠乃云东方之馔两瓦甒其实醴酒然则此醴酒惟在觯与
　　设盆盥于馔东有巾
　　注曰为奠者设盥也
　　继公谓盥盛盥水之器也盆盛弃水
　　苴绖大搹下本在左要绖小焉散带埀长三尺牡麻绖右本在上亦散带埀皆馔于东方【苴七如反】
　　注曰苴绖斩衰之绖也苴麻者其貌苴以为绖服重者尚麤恶要绖小焉五分去一牡麻绖者齐衰以下之绖也牡麻者其貌易服轻者宜差好也散带之埀者男子之道文多变也
　　继公谓左本右本缨皆在左也麻所重者本绖所重者缨苴麻绖以本为缨明其最重也牡麻绖有本而不以为缨明其差轻也缨皆在左者左尊右卑重者宜居尊处也散谓不绞之也此埀谓带下也云带埀又云长三尺见其带下之长与大带同也大带説见首篇东方谓序东下云绖于序东是也其余绖带亦馔于此以绖无本不缨而带不散埀故不言之
　　妇人之带牡麻结本在房
　　注曰妇人亦有首绖但言带者记其异
　　继公谓此谓妇人凡带之有本者皆然斩衰之带亦在其中矣是时带亦未绞但结其本以别于男子耳其首绖亦皆与男子同妇人斩衰之带所以不与其首绖皆用苴麻者以其卒哭无变至祥乃除故圣人权其前后轻重之宜即于始死之时用牡麻为之而但以首绖见斩衰之义也此所馔者其在西房与
　　牀笫夷衾馔于西坫南【笫壮里反】
　　注曰笫箦也夷衾覆尸之衾丧大记曰自小敛以往用夷衾夷衾质杀之裁犹冒也
　　继公谓尸夷于堂乃设此衾故以夷衾名之不以敛故别馔之
　　西方盥如东方
　　注曰为举者设盥也如东方者亦用盆布巾馔于西堂下
　　陈一鼎于寝门外当东塾少南西靣
　　当东塾亦在其南也少南者明其稍远之不北靣丧奠礼异也
　　其实特豚四鬄去蹄两胉脊肺设扄鼏鼏西末素俎在鼎西西顺覆匕东枋【鬄托历反去起吕反胉音博】
　　注曰胉胁也素俎丧尚质既馔将小敛则辟袭奠今文鬄作剔
　　继公谓此鼎实所谓合升者也四鬄两肩两髀也四者惟去其蹄甲明其余不去也胉似是诸胁之总名惟言是不分之矣体骨合为七段乃豚解者之正法也又以下礼攷之此设鼏乃设扄而云设扄鼏者文顺耳鼏西末俎西顺匕东枋皆统于鼎而顺之俎在鼎西如其载时之位
　　右陈绖带器馔
　　士盥二人以并东靣立于西阶下
　　注曰立俟举尸也
　　布席于户内下莞上簟【莞音官】
　　注曰有司布敛席也
　　继公谓此席布于地也丧大记曰含一牀袭一牀迁尸于堂又一牀用牀者止于是耳
　　商祝布绞衾散衣祭服祭服不倒美者在中
　　注曰敛者趋方或傎倒衣裳祭服尊不倒之也继公谓美者犹尊者也祭服以尊者为美云在中者据敛时而言也若于此时则但为上下之次耳爵弁服最尊在上余亦以尊卑为次
　　士举迁尸反位
　　注曰迁尸于服上
　　继公谓反位待后事也位犹在西阶下
　　设牀笫于两楹之闲衽如初有枕
　　注曰衽卧席也亦下莞上簟
　　继公谓楹间东西节也宜于楹为少北
　　卒敛彻帷
　　注曰尸已饰
　　继公谓敛之言藏也既袭而又加衣衾之类焉所以深藏其体也故曰敛下放此
　　主人西靣冯尸踊无筭主妇东靣冯亦如之【冯音慿下皆同】冯谓以身亲而扶持之哀甚而踊则无筭
　　主人髺髪袒众主人免于房【髺音括免音问】
　　注曰丧服小记曰斩衰髺髪以麻免而以布以用麻布为之
　　继公谓檀弓曰始死羔裘冠者易之而已易者谓易之以素冠深衣也然则始死之服主人以下皆同而未暇有所别异今既小敛主人乃去冠与纚而以麻为髺髪众主人以下乃去冠与纚而以布为免二者皆所以代冠也其制虽不可攷然以意求之疑其度但足以绕紒而已以其无纚故谓之髺髪言括结其髪也以其无冠故谓之免言因免冠而为之也小敛之日丧事方始乃以二者别亲踈而复以绖带之差继之曲礼曰生与来日其此之谓乎于房兼髺髪者言也必于房者宜与髽者异处也免不言袒可知
　　妇人髽于室
　　曾子问言妇为舅姑始死之服布深衣缟緫则吉笄而纚自若矣是乃将齐衰者也以始死男子之服准之则此时妇人将斩衰而下者之服皆当如此齐衰者之为也髽者去笄緫与纚而露紒也至是而当髽者乃髽其不当髽者但去笄緫耳当髽者妻也妾也女子子与妇也非是虽三年者犹不髽此时当髽者皆在室故于焉为之由便也妇人之髽与否丧服绖记见之矣
　　士举男女奉尸侇于堂幠用夷衾男女如室位踊无筭注曰侇之言尸也夷衾覆尸柩之衾也堂谓楹间牀笫上也
　　继公谓士举举尸首足也男奉其右女奉其左也丧大记夷作侇是侇夷同也幠用夷衾者礼贵相变且敛衾当以陈也夷衾不陈此衾云夷者以其用之于尸而不以敛也室位冯尸之位
　　主人出于足降自西阶众主人东即位妇人阼阶上西靣主人拜賔大夫特拜士旅之即位踊袭绖于序东复位
　　注曰拜賔郷賔位拜之也即位踊东方位序东东夹前
　　防曰众主人虽无降阶之文当从主人降自西阶主人就拜賔之时众主人遂东即位于阼阶下主人位南西靣也云复位者复阼阶下西靣位
　　继公谓阼阶上非妇人之正位于主人之降乃居之者辟賔客之行礼者也后遂以之为节主人拜賔乡其位特拜者每人各一拜之也旅之者其人虽众惟三拜之而已绖着绖带也
　　右小敛
　　乃奠
　　乃修奠事也其事在下
　　举者盥右执匕郤之左执俎横摄之入阼阶前西靣错错俎北靣【错七故反下并同】
　　注曰举者出门举鼎者右人以右手执匕左人以左手执俎因其便也摄持也错俎北靣俎宜西顺之防曰各以内手举鼎外手执匕故云便
　　继公谓举者盥即执匕俎是亦盥于门外矣经不见设此盥者略之俎错于鼎西
　　右人左执匕抽扄予左手兼执之取鼏委于鼎北加扄不坐
　　注曰抽扄取鼏加扄于鼏上皆右手
　　乃匕载载两髀于两端两肩亚两胉亚肺在于中皆覆进柢执而俟
　　注曰匕右人也载左人也亚次也皆覆为尘柢本也进本者未异于生也骨有本末
　　继公谓此时匕者西靣于鼎东载者北靣于鼎西南两端俎之前后也两肩亚各次于髀也两胉亚各次于肩也肺在于两胉之中东而肺西也俟者俟同升上言四鬄去蹄则前体乃肩臂臑后体乃髀肫胳也此惟以肩髀为称者其体不分故以上包下也皆覆亦以别于生也
　　夏祝及执事盥执醴先酒脯醢俎从升自阼阶丈夫踊甸人彻鼎巾待于阼阶下
　　注曰执事者诸执奠事也巾功布也执者不升已不设祝既错醴将受之
