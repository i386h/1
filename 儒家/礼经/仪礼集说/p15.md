<!-- { "loadSidebar": true } -->
　　賔及众賔遂从之
　　主人旣退众賔乃至于賔之门而与之皆行也云遂者虽相去有间而事则实相接也
　　右速賔
　　自此以后经文及记文有与乡饮酒礼同者不重释之
　　及门主人一相出迎于门外再拜賔荅再拜揖众賔主人以賔揖先入賔厌众賔众賔皆入门左东面北上賔少进【相息亮反厌乙渉反篇内同】
　　注曰以犹与也少进差在前
　　继公谓门学门也賔厌众賔入门左此脱三字尔少进谓少东
　　主人以賔三揖皆行及阶三让主人升一等賔升皆行言无先后也主人升一等賔乃升敌者之礼也
　　右迎賔
　　主人阼阶上当楣北面再拜賔西阶上当楣北靣荅再拜
　　右拜至
　　主人坐取爵于上篚以降賔降主人阼阶前西靣坐奠爵兴辞降賔对主人坐取爵兴适洗南靣坐奠爵于篚下盥洗賔进东北面辞洗主人坐奠爵于篚兴对賔反位
　　注曰反从降之位也乡饮酒曰当西序东靣
　　主人卒洗壹揖壹让以賔升賔西阶上北靣拜洗主人阼阶上北靣奠爵遂荅拜乃降賔降主人辞降賔对主人卒盥壹揖壹让升賔升西阶上疑立主人坐取爵实之賔席之前西北面献賔【疑旧鱼乞反下同】
　　席之当作之席
　　賔西阶上北面拜主人少退賔进受爵于席前复位主人阼阶上拜送爵賔少退荐脯醢賔升席自西方乃设折俎主人阼阶东疑立賔坐左执爵右祭脯醢奠爵于荐西兴取肺坐絶祭尚左手哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人阼阶上荅拜賔西阶上北面坐卒爵兴坐奠爵遂拜执爵兴主人阼阶上荅拜
　　右献賔
　　賔以虚爵降主人降賔西阶前东靣坐奠爵兴辞降主人对賔坐取爵适洗北面坐奠爵于篚下兴盥洗主人阼阶之东南面辞洗賔坐奠爵于篚兴对主人反位注曰反从降之位主人辞洗进
　　賔卒洗揖让如初升主人拜洗賔荅拜兴降盥如主人之礼賔升实爵
　　乡饮酒无升字
　　主人之席前东南靣酢主人主人阼阶上拜賔少退主人进受爵复位賔西阶上拜送爵荐脯醢主人升席自北方乃设折俎祭如賔礼不告防自席前适阼阶上北面坐卒爵兴坐奠爵遂拜执爵兴賔西阶上北靣荅拜主人坐奠爵于序端阼阶上再拜崇酒賔西阶上荅再拜
　　右賔酢主人
　　主人坐取觯于篚以降賔降主人奠觯辞降賔对东靣立主人坐取觯洗賔不辞洗卒洗揖让升賔西阶上疑立主人实觯酬之阼阶上北靣坐奠觯遂拜执觯兴賔西阶上北靣荅拜主人坐祭遂饮卒觯兴坐奠觯遂拜执觯兴賔西阶上北靣荅拜主人降洗賔降辞如献礼升不拜洗賔西阶上立主人实觯賔之席前北面賔西阶上拜主人坐奠觯于荐西賔辞坐取觯以兴反位主人阼阶上拜送賔北靣坐奠觯于荐东反位
　　右酬賔
　　主人揖降賔降东面立于西阶西当西序
　　注曰主人将与众賔为礼賔不敢独居堂
　　主人西南面三拜众賔众賔皆荅一拜主人揖升坐取爵于序端降洗升实爵西阶上献众賔众賔之长升拜受者三人主人拜送坐祭立饮不拜旣爵授主人爵降复位【长知丈反】
　　位亦堂下之位賔之南也
　　众賔皆不拜受爵坐祭立饮毎一人献则荐诸其席众賔辩有脯醢主人以虚爵降奠于篚揖让升賔厌众賔升众賔皆升就席【辩音遍】
　　右献众賔
　　一人洗举觯于賔升实觯西阶上坐奠觯拜执觯兴賔席末荅拜举觯者坐祭遂饮卒觯兴坐奠觯拜执觯兴賔荅拜降洗升实之西阶上北面賔拜举觯者进坐奠觯于荐西賔辞坐取以兴
　　注曰若亲受然
　　继公谓前篇言受此言取互文也
　　举觯者西阶上拜送賔反奠于其所举觯者降
　　乡饮酒曰坐奠觯于其所
　　右一人举觯
　　大夫若有遵者则入门左
　　若有遵者谓若有与此防而为遵者也入门左则向者賔入之位也不俟于门外别于正賔
　　主人降
　　注曰迎大夫于门内
　　賔及众賔皆降复初位
　　初位阶西以南当序之位
　　主人揖让以大夫升拜至大夫荅拜主人以爵降大夫降主人辞降大夫辞洗如賔礼
　　此賔礼自三揖三让以至于一揖一让升之仪也
　　席于尊东
　　此言尊东乡饮酒言賔东亦文互见也又此言设席之节与乡饮酒不同未知当以何者为正
　　升不拜洗主人实爵席前献于大夫大夫西阶上拜进受爵反位主人大夫之右拜送
　　席前献其西北面与主人旣拜送则亦立于阶东此与荐脯醢以下皆如乡饮酒之介礼其不释者以意求之
　　大夫辞加席主人对不去加席【去起吕反】
　　乡饮酒礼曰大夫则如介礼有诸公则辞加席委于席端主人不彻无诸公则大夫辞加席主人对不去加席此惟主言无诸公之大夫则是乡射之礼诸公不与又説见乡饮酒礼
　　乃荐脯醢大夫升席设折爼祭如賔礼不哜肺不啐酒不告防西阶上卒爵拜主人荅拜
　　注曰大夫升席由东方
　　继公谓主人荅拜亦于大夫之右
　　大夫降洗
　　大夫若众则主人辩献之长乃洗
　　主人复阼阶降辞如初卒洗主人盥揖让升大夫授主人爵于两楹间复位
　　授主人爵于两楹间者大夫虽尊若与乡饮乡射之礼则屈于正賔其礼但比于介故此授受之节亦惟与介同
　　主人实爵以酢于西阶上坐奠爵拜大夫荅拜坐祭卒爵拜大夫荅拜主人坐奠爵于西楹南再拜崇酒大夫荅拜主人复阼阶揖降大夫降立于賔南
　　必降者宜与賔序升也立于賔南下之也乡射之礼大夫若与则下于賔乡饮之礼公与大夫若与则皆下于介盖其礼皆主于士故也
　　主人揖让以賔升大夫及众賔皆升就席
　　賔亦厌大夫大夫亦厌众賔乃升也众賔其长三人也
　　右遵者之礼
　　席工于西阶上少东乐正先升北面立于其西
　　少东据工之下席而言也乐正立于其西犹未至阶也乡饮酒礼曰乐正先升立于西阶东
　　工四人二瑟瑟先相者皆左何瑟面皷执越内右手相入升自西阶北面东上工坐相者坐授瑟乃降【相并息亮反何户我反】
　　注曰面前也可皷者在前变于君也言执者手入之浅也
　　防曰变于君者乡射与大射相对大射君礼而后首此臣礼前首故云变
　　继公谓前越去廉差远故不可挎但执之而已面皷亦变于饮酒
　　笙入立于县中西靣【县音】
　　注曰堂下乐相从也
　　继公谓此与乡饮立于磬南之意同县中盖县中之西也
　　乃合乐周南闗雎葛覃卷耳召南鹊巢采蘩采苹【召音邵】不歌不间不笙者为射事繁且久故畧于乐也不畧合乐者周南召南国风也国风为乡乐大夫士之正乐也不可畧其正也
　　工不兴告于乐正曰正歌备乐正告于賔乃降
　　注曰不兴者蒙礼畧也
　　继公谓凡歌至于合乡乐乃为备此合乡乐矣故虽不歌小雅亦可谓之备
　　主人取爵于上篚献工大师则为之洗賔降主人辞降【大音泰为于伪反】
　　大夫不降亦别于賔
　　工不辞洗卒洗升实爵
　　主人卒洗亦与賔揖让乃升此以上着大师之礼异也余则与非大师者同
　　工不兴左瑟一人拜受爵
　　注曰一人无大师则工之长者
　　主人阼阶上拜送爵荐脯醢使人相祭工饮不拜旣爵授主人爵众工不拜受爵祭饮辩有脯醢不祭不洗遂献笙于西阶上【相息亮反辩音遍下并同】
　　非大师则工之长亦不洗矣乃着笙不洗者正使笙师犹不洗也诸侯之笙师盖以下士为之言遂者承工后也乡饮酒礼笙入乐南陔白华华黍乃献之此不笙亦献之者主人自为射故而畧于乐耳不可以其无事而废礼也
　　笙一人拜于下尽阶不升堂受爵主人拜送爵阶前坐祭立饮不拜旣爵升授主人爵众笙不拜受爵坐祭立饮辩有脯醢不祭主人以爵降奠于篚反升就席【尽子忍反】
　　右乐
　　主人降席自南方侧降
　　注曰賔不从降
　　作相为司正司正礼辞许诺主人再拜司正荅拜主人升就席司正洗觯升自西阶由楹内适阼阶上北面受命于主人【相息亮反】
　　注曰楹内楹北
　　防曰受命谓受主人请安賔之命
　　继公谓楹谓两楹
　　西阶上北靣请安于賔
　　注曰传主人之命
　　继公谓賔为射事而来此时未射若无嫌于不安乃亦请安于賔者饮酒之节宜然也
　　賔礼辞许司正告于主人遂立于楹间以相拜主人阼阶上再拜賔西阶上荅再拜皆揖就席【相息亮反】
　　賔辞者亦不敢必主人之终行射事也
　　司正实觯降自西阶中庭北靣坐奠觯兴退少立此中庭其阼阶前南北之中与盖射时司正为司马至诱射之后方易位于司射之南则此位必不在阶间如乡饮酒司正之位也
　　进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北靣立于觯南
　　右立司正
　　未旅
　　大射仪亦司正已定位即行射事然则射之正礼以此为节上下同也经于射事旣毕始见旅酬之仪则是时未旅可知乃言之者亦经文过于详耳
　　三耦俟于堂西南靣东上
　　记云三耦使弟子司射前戒之至是乃立于此以俟其比也
　　司射适堂西袒决遂取弓于阶西兼挟乗矢升自西阶阶上北靣告于賔曰弓矢旣具有司请射【挟音接乗防证反下并同】注曰袒左免衣也决犹闿也以象骨为之着右大擘指以钩闿体也遂射韝也以朱韦为之着左臂亦谓之拾拾敛也所以蔽肤敛衣也方持矢曰挟乗矢四矢也大射曰挟乗矢于弓外见镞于弣右巨指钩
　　继公谓司射盖学中之有司给射事者也设决谓之决设遂谓之遂遂义未详或曰旣设决乃遂设拾因以称焉兼皆也未射则不搢三挟一异于耦也阶上北靣位当少东言有司请射示已不敢擅其事也案注云袒左免衣也以射则左执弓故也
　　賔对曰某不能为二三子许诺【为于伪反】
　　注曰言某不能谦也二三子谓众賔以下
　　继公谓不能谓不善射也为二三子许诺见所以不辞而即许之意向者賔为射而来故至是不敢辞但谦逊而已
　　司射适阼阶上东北靣告于主人曰请射于賔賔许不请射于主人惟告以賔许者縁主人尊賔之意也賔许之辞主人与闻之矣必告之者礼当然也阼阶上告主人当北面东似衍文上言司正阼阶上北面受命于主人足以见之矣北靣告变于君也大射仪司射东面请射于公
　　右请射
　　司射降自西阶阶前西面命弟子纳射器
　　注曰弟子賔党之年少者也纳犹入也射器弓矢决拾旌中筹楅丰也賔党东靣主人之党西面
　　乃纳射器皆在堂西
　　初纳之时緫置于堂西未有所分别旣则陈其弓矢如下文所云
　　賔与大夫之弓倚于西序矢在弓下北括众弓倚于堂西矢在其上
　　注曰上堂西廉矢亦北括
　　防曰北括顺射时矢南行
　　继公谓此以弓位之上下见尊卑也下文云东序东则此序下似脱一西字也序西堂西之弓其亦皆北上与
　　主人之弓矢在东序东
　　如賔弓矢可知
　　右纳射器
　　司射不释弓矢遂以比三耦于堂西三耦之南北靣命上射曰某御于子命下射曰子与某子射【比毗二反下并同】注曰御犹侍也古文曰某从于子
