<!-- { "loadSidebar": true } -->
　　祭主者夫若子若孙也死而无祭主尤可哀怜故加一等大功之服乃得加一等者以其本服如是也
　　为君之父母妻长子祖父母
　　祖父母尊也乃在下者见其为变服也孙于祖父母其正服期
　　曰何以期也从服也父母长子君服斩妻则小君也父卒然后为祖后者服斩
　　注曰此为君矣而有父若祖之丧者谓始封之君也若是继体则其父若祖有废疾不立父卒者父为君之孙宜嗣位而早卒今君受国于曽祖
　　疏曰云父母长子君服斩者欲见臣从君服期君之母当齐衰而言斩者以母亦有三年之服故并言之继公谓此先揔言从服则夫人之服亦在其中矣以其非从斩而期故复以小君别言之为小君亦谓之从服者谓其得配于君乃有小君之称故也为母齐衰亦云斩者以皆三年而略从其文耳父卒然后为祖后者服斩则是父在而祖之不为君者卒君虽为之后亦惟服期以父在故尔惟祖后于父而卒者君乃为之斩也葢其斩与期惟以父之存没为制君服斩然后臣从服期又此言为君之母与其祖母皆指其卒于夫死之后者也其夫若在君为之期则臣无服也　案注云此为君矣而有父若祖之丧者谓始封之君也若是继体则其父若祖有废疾不立此揔释国君有不为君之祖若父也注又云父卒者父为君之孙宜嗣位而早卒今君受国于曽祖此释父卒然后为祖后者服斩之文也夫君之无父而为祖后者有二有君巳即位而父先卒祖后卒者如注所云者是也亦或有父为君而卒子既代立而祖乃卒者注乃举其一而遗其一意似未备
　　妾为女君
　　注曰女君君适妻
　　继公谓此服期与臣为小君之义相类
　　曰何以期也妾之事女君与妇之事舅姑等
　　礼夫妻体敌妾为君斩衰三年而为女君期嫌其服轻故发问也妾之至尊者君也而女君次之妇之至尊者夫也而舅姑次之二事相类故以为况妾之事女君既与妇之事舅姑等则其为女君服亦不宜过于妇为舅姑服但当期而已然妾于女君其有亲者或大功或小功缌麻乃皆不敢以其服服之而必为之期又所以见其尊之也女君于妾不着其服者亲疎不同则其服亦异故也惟缌章见贵妾之服彼盖主于士也若以士之妻言之乃为其无亲者耳若有亲者则宜以出降一等者服之
　　妇为舅姑曰何以期也从服也
　　子为父母三年加隆之服也妻从其加服故降一等而为期然则从服者惟顺所从者之重轻而为之固不辨其加与正也余不见者放此
　　夫之昆弟之子曰何以期也报之也
　　世母叔母服之也其女子子在室亦如之
　　公妾大夫之妾为其子
　　二妾之子为母之服异于众人嫌母为其子亦然故以眀之公国君也
　　曰何以期也妾不得体君为其子得遂也
　　公与大夫于其子有以正服服之者有以尊降之若絶之者其妻与夫为一体而从之故不问巳子与妾子其为服若不服亦然二妾于君之子亦从乎其君而为之其为服若不服皆与女君同惟为其子得遂独与女君异者则以不得体君故也葢母之于子本有期服初非因君而有之故不得体君则此服无从君之义是以得遂也
　　女子子为其祖父母
　　斩衰章曰女子子在室为父对适人者言之也此惟云女子子而巳所以见其在室适人同也然章首巳见祖父母则是服亦在其中可知矣必复着之者嫌出则亦或降之如其为父母然也
　　曰何以期也不敢降其祖也
　　以经意为主于适人者而发故云然女子子适人不降其祖者不敢以兄弟之服服至尊也此不敢降之语与大夫为祖父母之意同皆失之也说见于后
　　大夫之子为世父母叔父母子昆弟昆弟之子姑姊妹女子子无主者为大夫命妇者唯子不报【为大如字为大曷为同】注曰此所为者凡六命夫六命妇
　　继公谓大夫之子从其父亦降旁亲一等世叔父母子昆弟昆弟之子为大夫命妇与其父尊同故不降而服期若姑姊妹女子子服亦本期也其在室者则以大夫之尊厌降为大功若适士则又以出降为小功今以其为命妇故不复以尊降惟以出降为大功若又无祭主乃加一等而为期大夫之妻谓之命妇者君命其夫为大夫则亦命其妻矣此于其子不别适庶以父在故尔曰有适子者无适孙是也是章有大夫为适孙为士者之服则此昆弟之子为其父之适孙者虽不为大夫巳亦不降之也又姑姊妹女子子云无主则是夫先卒也夫为大夫而先卒其妻犹用命妇之礼焉以是推之则尝为大夫而巳者亦用大夫之礼可知
　　曰大夫者其男子之为大夫者也命妇者其妇人之为大夫妻者也无主者命妇之无祭主者也何以言惟子不报也女子子适人者为其父母期故言不报也言其余皆报也何以期也父之所不降子亦不敢降也大夫曷为不降命妇也夫尊于朝妻贵于室矣【适如字朝直遥反】注曰无主者命妇之无祭主谓姑姊妹女子子也其有祭主者如众人
　　继公谓经言惟子不报谓男子为父三年与期服异也以女子子释之似失之矣女子子适人者为其父自当期乃不在不报中者以与其余报服同故略言之也又世父母叔父母昆弟昆弟之子为大夫命妇乃于大夫之子亦报之者葢以其父之故不敢以降等者服之亦贵贵之意也惟父卒乃如众人大夫曷为不降命妇承父之所不降者而问也此不降命妇据大夫于其子之姑姊妹女子子也大夫为此四命妇或大功或小功皆不以尊降之惟以出降耳问者葢怪其无爵而不降之夫尊于朝则妻贵于室言其夫妻一体同尊卑也是以不降之尊于朝谓为大夫贵于室谓为内子
　　大夫为祖父母适孙为士者
　　此祖父适孙为士也乃合祖母言之所谓妻从夫爵者也上已见祖父母适孙矣此复着大夫之礼则经凡不见为服之人者虽曰通上下言之而实则主于士也明矣
　　曰何以期也不敢降其祖与适也
　　注曰不敢降其祖与适则可降其旁亲也
　　继公谓大夫于为士者之服则降之此亦为士也乃不降者以其为祖与适也大夫所以降其旁亲而不降祖与适者圣人制礼使之然也非谓大夫之意亦欲降此亲但以其为祖与适故不敢降之也此之言似有害于义理
　　公妾以及士妾为其父母
　　马季长曰公谓诸侯其闲有卿大夫妾故言以及士妾
　　继公谓此妾云女子子适人者为其父母则是服已在其中矣复言此者犹嫌为人妾者屈于其君则为其私亲或与为人妻者异故以明之云公妾以及士妾又以见是服不以其君之尊卑而异也
　　曰何以期也妾不得体君得为其父母遂也
　　传意葢谓妾于其父母亦本自有服非因君而服之故不得体君则为之得遂然妾以不得体君之故而遂其服者惟自为其子耳若其私亲则无与于不体君之义葢女君虽体君亦未见有重降其私亲者义似误也
　　右齐衰不杖期
　　疏衰裳齐牡麻绖无受者
　　注曰无受者服是服而除不以轻服受之小记曰齐衰三月与大功同者绳屦
　　继公谓受者以轻衰受重衰也成人齐衰之服而无受则惟三月可知故不复见月数
　　寄公为所寓
　　注曰寓亦寄也为所寄之国君服
　　曰寄公者何也失地之君也何以为所寓服齐衰三月也言与民同也
　　注曰诸侯五月而而服齐衰三月者三月而藏其服至又反服之既而除之
　　继公谓经不见诸侯相为服之礼是无服也寄公巳失国则异于诸侯又寓于他邦之地则不可不为其君服然非臣也故但齐衰三月而与民同国君五月而此为之服者则止于三月以齐衰之轻者惟有此耳故不以其月为节也不特制为国君服者辟天子也诸侯之大夫为天子繐衰既除之特制之服也
　　丈夫妇人为宗子宗子之母妻
　　注曰宗子继别之后百世不迁所谓大宗也
　　继公谓丈夫者男子之与大宗絶属者也妇人者谓絶属之女子子在室者及宗妇也丈夫妇人于宗子宗子之母妻若在嫂叔之列者则不服之葢亲者且无服疏者可知
　　曰何以齐衰三月也尊祖也尊祖故敬宗敬宗者尊祖之义也宗子之母在则不为宗子之妻服
　　别子为祖继别为宗祖者巳之所自出也尊之重本也然其尊祖之诚无由自尽故于敬宗见之葢敬其为别子之后者乃所以尊别子也故曰敬宗者尊祖之义也此为宗子与其母妻服皆敬宗之事故言之宗子之母在则不为宗子之妻服者谓族人于宗子之妻其服与否惟以其母之在不在为节则宗子之母虽老而妻代主家事若先其母而卒族人亦不为此服葢其母尚在故也此义与宗子不孤而死族人不以宗子服之者意实相类
　　为旧君君之母妻
　　君亦谓旧君也在国而云旧君者明其不见为臣也此服大夫士同之
　　曰为旧君者孰谓也仕焉而巳者也何以服齐衰三月也言与民同也君之母妻则小君也
　　注曰仕焉而巳者谓老若有废疾而致仕者也为小君服者恩深于民
　　继公谓已犹止也郑氏以为致仕是也此尝仕矣今又在国其服宜异于民乃亦齐衰三月者葢不在其位则不宜服斩以同于见为臣者而臣于君又无期服故但齐衰三月而不嫌其与民同也然又为小君服则亦异于民矣
　　庶人为国君
　　注曰不言民而言庶人庶人或有在官者
　　疏曰云庶人在官者谓府史胥徒
　　继公谓庶人此服夫妻同之非在官与在官与当家者则不服也畿内之民其服天子亦当如此乃不着之者则此经惟主为侯国而作益可见矣
　　大夫在外其妻长子为旧国君
　　此承庶人之下故但据其妻与长子言之云旧国君明妻子亦在外也大夫于旧君恩深故虽去国而于巳服之外妻子又为之服也去国且若是则在国可知大夫在位与其长子俱为君服斩妻服期去位则皆为之齐衰三月而巳又为君之母妻若去国则不服其母妻也士之异于此者长子无服若去国则夫妻亦不服之矣
　　曰何以服齐衰三月也妻言与民同也长子言未去也
　　其为服之意若但如是而已则士之在外者妻与长子亦宜然也何必大夫乎似失之
　　继父不同居者
　　注曰尝同居今不同
　　疏曰此则期章所云必尝同居然后为异居者也继公谓为继父同居者期而为异居者不降一等为大功乃服此服者恩同于父不敢以卑服亵之也继父于子同居异居皆不为服知不为服者二章无报文且齐衰三月不可用于卑者也
　　曽祖父母
　　曽犹重也谓祖之上又有祖也
　　曰何以齐衰三月也小功者兄弟之服也不敢以兄弟之服服至尊也
　　疏曰三年问云至亲以期断然则何以三年也曰加隆焉尔也是本为父期则为祖宜大功曽祖宜小功髙祖宜缌麻
　　继公谓兄弟之服大功以下皆是也小功者据当为曽祖之本服言也曽祖本小功以其为兄弟之服不宜施于至尊故服以齐衰三月焉此其日月虽减于小功而衰麻之属实过于大功且専为尊者之服是以日月之多寡有所不计礼有似杀而实隆者此之谓与曽祖之父本服在缌麻若以此义推之则亦当齐衰而经不言之者葢髙祖孙亦鲜有相及者也
　　大夫为宗子
　　亦与宗子絶属者也前条云丈夫妇人为宗子宗子之母妻大夫此服既如众人则命妇亦宜然也此但云大夫为宗子不云命妇又不云宗子之母妻各见其尊者尔
　　曰何以服齐衰三月也大夫不敢降其宗也
