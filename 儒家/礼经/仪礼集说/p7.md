<!-- { "loadSidebar": true } -->
　　注曰房外房户外之西
　　继公谓见者通言于舅姑使得见也舅姑夫之父母也阼席亦西面舅姑即席亦立于席也凡设席其在东者则西面其在西者则东面南北放此经或不见之者以其可知也
　　妇执笲栗自门入升自西阶进拜奠于席【笲音烦】注曰笲竹器其形盖如今之筥籚矣奠之者舅尊不敢授也
　　继公谓笲枣栗二物同一器也聘礼曰卷币实于笲然则笲之制盖亦隋方如箧矣门舅姑寝门也必云自门入者嫌妇人出入当由闱门也进乃拜则拜处近于席不当阶矣不言东面者可知也始执笲用二手及拜时则惟右手执之凡妇人之拜以左掌据地故右手执物而可以拜也内则曰凡女拜尚右手
　　舅坐抚之兴荅拜妇还又拜
　　注曰还又拜者还于先拜处拜
　　继公谓抚之示受也兴而后拜敬也妇还者妇于筵前少立俟舅卒拜而后还也又拜者侠拜也
　　降阶受笲腵脩升进北面拜奠于席姑坐举以兴拜授人【腵丁乱反】
　　注曰腵脩肉之脯人有司姑执笲以起荅妇拜授有司彻之舅则宰彻之
　　继公谓妇于舅并用栗而执于门外于姑惟用腵脩而受于阶下皆轻重之差也进北面拜者既入堂深东行当席乃北面而拜也奠于席亦不敢授也栗腵脩所以为贽也乃皆奠之而不敢授者凡相见之礼尊卑不敌则奠之亦示亲授也此不抚之者不敢同于舅也举以兴乃拜既拜乃授人则拜时亦不释笲矣
　　右妇见舅姑
　　赞醴妇
　　赞为舅姑醴妇也舅姑必醴之者荅其行礼于巳也妇见醴乃成为妇舅不自醴之者于其始至冝示以尊卑之礼也是时舅姑皆立于席
　　席于户牖间
　　注曰室户西牖东南面位
　　疏曰醴子醴妇醴宾客皆以此尊之故也
　　侧尊甒醴于房中
　　亦有篚笾豆在其北惟云侧尊文省
　　妇疑立于席西【疑旧鱼乞反】
　　是时已东西立疑字未详
　　赞者酌醴加柶面枋出房席前北面妇东面拜受赞西阶上北面拜送妇又拜
　　疏曰东面拜者以舅姑在东冝乡之拜也
　　继公谓妇于赞乃侠拜者重其为舅姑醴已也妇又拜盖执觯拜也其下二拜亦然
　　荐脯醢
　　亦赞荐之
　　妇升席左执觯右祭脯醢以柶祭醴三降席东面坐啐醴建柶兴拜赞荅拜妇又拜奠于荐东北面坐取脯降出授人于门外
　　注曰奠于荐东升席奠之人谓妇氏人
　　继公谓拜皆执觯拜也门寝门也授人于外变于男子之礼
　　右醴妇
　　舅姑入于室
　　巳礼毕也
　　妇盥馈
　　于既授脯即反而行馈礼也以食食人谓之馈适妇之礼在养舅姑故即行馈礼以见其意
　　特豚合升侧载无鱼腊无稷竝南上其他如取女礼【取七注反】
　　注曰侧载者右胖载之舅俎左胖载之姑俎异尊卑女谓妇也如取妇礼同牢时
　　疏曰自侧载以下南上以上与取女异周人吉礼尚右故知右胖载之舅俎左胖载之姑俎以异尊卑也继公谓二俎载之乃云侧者以无鱼腊也南上之文主于菹醢盖特举此以见舅姑之皆东面且明席之北上也席北上则舅在北姑在南矣姑不别席于北方者辟妇之位也其他谓尔黍以至卒食也此特豚合升而载之二俎则是每俎皆有肩髀胉脊与其他豚解而载于一俎者畧异矣士丧礼言豚解之法两肩两髀两胉与脊共有七叚也
　　妇赞成祭
　　此祭谓祭荐黍稷肺也凡赞祭必授祭而此云成者其为之祭而不授与
　　卒食一酳无从
　　卒食亦三饭而止也此礼每节皆杀于同牢之礼俎则无鱼腊敦则无稷至是又惟一酳以其一酳故无肝从是皆其礼之当然也妇之酳也当洗于北堂而酌于室中北墉下之尊酳舅于席前之南姑于席前之北皆西面其拜亦在户西北面也舅姑亦皆荅拜于其席
　　席于北墉下
　　此席当在尊西而东上
　　妇彻设席前如初西上
　　此所设者皆如馈之设但易处则所上之面位不同之耳
　　妇馂舅辞易酱
　　注曰妇馂者即席将馂也
　　继公谓舅辞者见妇即席将馂已故辞之妇不言对不敢与尊者为礼也下经云妇馂姑之则是从舅命矣易酱易姑酱也盖御为之
　　妇馂姑之御赞祭豆黍肺举肺脊
　　豆祭亦赞之则是此三祭亦皆不授之而直为之祭矣祭肺亦祭切肺也举肺脊其姑之所已举者与亦御者举以授之
　　乃食卒
　　食谓食黍也亦以湇酱祭举食举三饭而卒食也
　　姑酳之妇拜受姑拜送坐祭卒爵姑受奠之
　　注曰奠之奠于篚
　　继公谓妇拜于席南面姑亦拜于西墉下东面之位也卒爵而姑受亦不拜既爵矣馂礼轻
　　妇彻于房中媵御馂
　　注曰媵馂舅余御馂姑余也
　　继公谓此与上经彻下皆不云设未详其设之当畧如同牢礼
　　姑酳之虽无娣媵先
　　注曰古者嫁女必侄娣从谓之媵侄兄之子娣女弟也娣尊侄卑若或无娣犹先媵客之也
　　继公谓此酳亦酌外尊
　　于是与始饭之错【错音措】
　　此句未详寻其语脉文意似谓既酳则于是乎改设之如馈之错也错犹设也若然则与始饭三字皆误与
　　右妇馈舅姑
　　舅姑共飨妇以一献之礼舅洗于南洗姑洗于北洗奠酬
　　注曰南洗在庭北洗在北堂
　　疏曰舅献姑酬共成一献
　　继公谓饮人而用牲焉曰飨飨妇盖荅其馈也舅洗洗爵以献也姑洗洗觯以酬也妇酢舅亦洗于北洗皆不辞洗不拜洗其献酢则各于其席前舅拜于阼阶上北面妇拜于席西东面姑酬妇则于主人之席北而奠觯于妇之荐西奠酬者妇取姑之酬酒而奠之于荐东也必言此者明其礼止于是也不燕者尊卑之分严也昬义云厥明此不言者文不具耳
　　舅姑先降自西阶妇降自阼阶
　　明将授之室也舅姑先降自西阶然后妇乃敢降自阼阶盖达尊者之意也
　　归妇俎于妇氏人
　　注曰妇氏人丈夫送妇者使有司归以妇俎当以反命于女之父母
　　继公谓此牲俎其亦用豚与
　　右舅姑飨妇
　　舅飨送者以一献之礼酬以束帛
　　注曰送者女家有司也
　　继公谓飨之而用帛亦重谢之也酬以束帛其节当与冠礼醴宾者同
　　姑飨妇人送者酬以束帛
　　注曰妇人送者子弟之妻妾
　　疏曰左氏传云士有子弟尊无送卑故知妇人送者是子弟之妻妾
　　若异邦则赠丈夫送者以束帛
　　注曰赠之就宾馆
　　继公谓以物餽将行者曰赠酬之外又赠以此币以其劳于道路故也古之士得取于异邦则大夫可知矣独云赠丈夫则是古者妇人不越疆而送嫁也
　　右礼送者
　　若舅姑既没则妇入三月乃奠菜
　　崔灵恩曰若舅姑偏有没者厥明盥馈于其存者三月又庿见于其亡者
　　继公谓乃奠菜亦题下事也必三月乃奠菜者三月一时天气变故以之为节也
　　席于庿奥东面右几席于北方南面
　　注曰北方墉下
　　疏曰生时见舅姑舅姑别席异面是今亦别席异面象生也
　　继公谓右几见席南上也凡设几例在席之上端舅席东面而南上姑席南面其西上与生人室中之席东面者北上南面者东上鬼神则变之生时见舅姑舅不用几此有之者异其神也姑席无几几主于尊者也是亦质明行事
　　祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子
　　注曰帅道也入入室也来妇言来为妇嘉美也皇君也言君者尊之菜盖用堇
　　继公谓执笲菜亦于门外庿见用笲菜异于生时之贽也云帅妇以入是妇亦升自西阶也此时妇入室西面祝在左而为之告也某氏者髙国之女则曰姜氏季孟之女则曰姬氏皇者尊大之之称某子者某諡也犹言文子武子矣此盖指其为大夫者也假设言之以着其庿见之礼与为士者同耳
　　妇拜扱地坐奠于几东席上还又拜如初【扱初合反】
　　妇拜拜于其位也扱地未详奠菜于几东席上则是几前犹有余席亦可见设几之节矣还又拜亦反于故位复拜也此又拜者接神礼然也其例见于聘礼及特牲少牢馈食礼
　　妇降堂取笲菜入祝曰某氏来妇敢告于皇姑某氏奠菜于席如初礼
　　注曰降堂阶上也于姑言敢告舅尊于姑
　　继公谓取犹受也降堂取笲菜以其行礼于室也在堂则降阶在室则降堂逺近之差礼亦冝然入入而北面也祝亦在左告之如初礼拜而奠于席上之右还又拜也
　　妇出祝阖牖户
　　疏曰先牖后户者先阖牖后阖户也
　　继公谓妇出户则先释辞请醴之而妇入于房矣
　　老醴妇于房中南面如舅姑醴妇之礼
　　妇既庿见而老醴之象舅姑生时使赞醴妇之礼盖达神意也不于堂辟尊者在之处也上云赞醴妇此云如舅姑见上赞者为代舅姑醴之也房中行礼则老其西面拜与妇见醴乃成为妇若庿见舅姑之偏没者恐无此礼
　　壻飨妇送者丈夫妇人如舅姑飨礼
　　疏曰舅姑没故壻兼飨丈夫妇人
　　继公谓壻飨丈夫妇人亦当异日而皆酬之以束帛也此礼之节冝在始嫁之时因言庿见而及之故其文在此非谓行之于老醴妇之后也
　　右舅姑已没之礼
　　记士昬礼凡行事必用昬昕受诸祢庿【昕音欣祢乃礼反】注曰用昕使者用昬壻也
　　疏曰用昕谓纳采问名纳吉纳征请期五者皆用昕即诗所谓旭日始旦也昬亲迎时也
　　继公谓祢庿父庿也庿受重其事也经凡言士礼多主于一庿者一庿则祖祢皆在焉惟云祢主于祢也盖祖尊而祢亲受昬礼冝于亲者
　　辞无不腆无辱【腆他典反】
　　腆善也言当善其辞又不可以辱命也
　　贽不用死
　　注曰贽鴈也
　　继公谓此文在皮帛之前则是指纳采之类言也夫贽云者亲奉其物以相见之称也纳吉之类礼虽用鴈然遣使为之固不可谓之贽以贽为言记者过也且不用死之云亦似长语古人非昬礼而用鴈岂有用死者乎似重失之
　　皮帛必可制
　　注曰俪皮束帛也
　　继公谓制制为衣裘也然则他礼之用皮帛者其有不可制者乎亦似长语矣
　　腊必用鲜
　　帷云腊必用鲜是鱼用薧矣一腊而用鲜亦异昬礼也
　　鱼用鲋必殽全【鲋音附】
　　注曰殽全者不馁败不剥伤
　　继公谓他时鱼或用鱄此则惟许用鲋云必殽全语亦似过他礼用鱼岂有不殽全者乎
　　女子许嫁笄而醴之称字
　　注曰许嫁已受纳征礼也笄女之礼犹冠男也女宾执其礼
　　继公谓此礼当于房中行之醴之亦谓以醴饮之也字若伯姬仲氏之类矣女子之笄有二节一则成人之笄一则许嫁之笄其醴之而妇人执其礼并同惟以称字与否为异周易屯六二之辞曰女子贞不字十年乃字言许嫁乃字也然则未许嫁而笄者不字明矣古者女子成人乃许嫁
　　祖庿未毁教于公宫三月若祖庿已毁则教于宗室注曰嫁女必就尊者教之教之者女师也祖庿女所出之祖也公君也敎以妇德妇言妇容妇功宗室大宗之家
　　李微之曰此言公族之为士者也若祖庿已毁而教于宗室然则异姓者亦教于宗子之家与
