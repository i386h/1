<!-- { "loadSidebar": true } -->
　　继公谓次之形制亦未详袡者裳连于衣而异其色之称此缁衣而纁裳故曰纁袡也妇人衣裳异色者惟此时耳嫁时特服此衣者亦所以重之丧大记曰妇人复不以袡然则妇人之嫁者用袡亦不独士妻也立于房中亦当户纯衣说见前篇
　　姆纚笄宵衣在其右【姆音茂】
　　注曰纚亦广充幅长六尺姆在女右当诏以礼继公谓姆女师也此笄象笄也长尺二寸少牢馈食礼主妇被褖衣特牲馈食礼主妇纚笄宵衣以是差之则宵衣次于褖衣矣亦用布为之但其所以异于褖者则未之闻
　　女从者毕袗纚笄被顈黼在其后【从才用反被皮义反顈若逈反黼音甫】
　　注曰女从者谓娣侄也
　　继公谓者衣也其亦宵衣与顈防同玉藻曰禅为防盖指衣而言考工记曰白与黒谓之黼顈黼者以黼为禅衣而被之于衣之上亦犹妇之加景然也昬礼尚饰故用顈黼不登车乃被之者逺别于妇也被顈黼则衣不见矣必言袗者以其正也在其后盖东上
　　主人端迎于门外西面再拜宾东面荅拜
　　宾壻也亦摈者出请入告乃出迎之此时宾爵弁服而主人端不嫌于服异者主人不正与宾为礼特迎而道之入庙耳拜之者迎宾之礼也
　　主人揖入宾执鴈从至于庙门揖入三揖至于阶三让主人升西面宾升北面奠鴈再拜稽首降出妇从降自西阶主人不降送【稽音启】
　　注曰宾升奠鴈拜主人不荅明主为授女耳主人不降送礼不参
　　继公谓宾于外门外即执鴈别于币也凡币为礼者至庙门乃执之北面奠鴈以女在房也稽首头下至手也拜时两手至地左手在上若稽首则以头加于左手之上再拜稽首者始拜则但拜而巳于其卒拜则因而遂稽首焉书曰拜手稽首是也此礼之重者而为之重昬礼之始也昬义曰再拜奠鴈盖受之于父母是亦一义也降出谓出外门俟上经云至于门外是妇车亦在大门外也　案注云授女者谓奠鴈以授女也云礼不参者据凡行礼者言也此壻迎女而女从之是壻女二人为礼矣故主人不参之
　　壻御妇车授绥姆辞不受【壻悉许反】
　　注曰壻御者亲而下之绥所以引升车者仆人之礼必授人绥
　　继公谓曲礼曰凡仆人之礼必授人绥若仆者降等则受不然则否此壻为御故如仆人之礼而授绥然非降等者也故姆辞不受于姆之辞也壻乃至绥既则女自取之以升
　　妇乘以几姆加景乃驱御者代【乘绳证反】
　　注曰加景以为行道御尘令衣鲜明也景亦明也驱行也行轮三周御者乃代壻
　　疏曰乘以几者谓登车时也景盖以禅縠为之继公谓此乘升车之称也乘以几尊之曲礼曰尸乘必以几亦此意也衣名以景者取其鲜明之意诗云衣锦褧衣裳锦褧裳然则此景之制亦连衣裳为之与其他上衣同矣姆为加之是姆亦与女同车也已登车乃加景则未下车其脱之与女从者脱顈黼盖于下车之后
　　壻乘其车先俟于门外
　　注曰壻车在大门外乘之先者道之也门外壻家大门外
　　继公谓御者既代止车以俟壻乘其车先然后从之
　　右亲迎
　　妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交【媵以证反】注曰升自西阶道妇入也媵送也谓女从者也李微之曰御壻家之女侍也
　　继公谓奥室中面墉下少南也布席东面北上宜变于神席也夫妇既升而并俟于堂媵既布席乃入也即席立于席上也妇立于尊西则尊亦当户明矣交者御沃媵盥媵沃御盥也居室之始即行此礼相下相亲之义也此盥盖于北洗
　　右夫妇入室
　　赞者彻尊幂【彻直列反下并同】
　　事巳至也
　　举者盥出降幂举鼎入陈于阼阶南西面北上
　　盥北面盥于南洗也幂当作鼏除鼏者右人也除鼏而后举鼎吉礼也陈鼎于内而当阶士礼也既陈鼎则右人抽扄委于鼎北而西面于鼎东以俟少牢礼陈鼎南于洗西其与士礼异者当东序耳
　　匕俎从设【匕必履反】
　　匕所以出鼎实也俎所以载也执匕俎者从鼎入而设于其鼎之西也设谓设俎也既设俎则各加匕于其鼎东枋遂退此三匕三俎从设则是有司三人各兼执一匕一俎与
　　北面载执而俟
　　注曰执俎而立俟豆先设
　　继公谓北面载者左人也右人则西面匕此载以俎承物之称士丧礼载豚云载两髀于两端两肩亚两胉亚脊肺在于中皆进柢载鱼左首进鬐三列腊进柢此鱼十有四则为二列也载腊如豚惟无肺耳俟俟时而升
　　匕者逆退复位于门东北面西上
　　匕者乃右人以匕出鼎实者也以匕出物而谓之匕亦因其所用者称之逆退则匕下鼎者在先匕上鼎者在后也言复位见其初位在此门东北面西上私臣之位也此亦因文而见之耳特牲馈食记曰私臣门东北面西上逆退者由便也亦便其复位也凡逆退而复位者其义皆然
　　赞者设酱于席前葅醢在其北俎入设于豆东鱼次腊特于俎北
　　注曰豆菹醢
　　继公谓菹醢在酱北南上也别见鱼腊则此俎云者指豚俎也经盖因文以见特俎之位也当豚俎北端而云特者明不与豚俎为列亦横设之凡俎数竒故于其下者特设之
　　赞设黍于酱东稷在其东设湇于酱南
　　黍在豚南稷在鱼南湇不言其器在豆可知少牢礼曰进二豆湇
　　设对酱于东
　　注曰对酱妇酱也
　　继公谓下文云设黍于腊北而此酱冝在黍东则于特俎为东北也
　　菹醢在其南北上
　　二豆在酱南俱当特俎之东也
　　设黍于腊北其西稷
　　腊北即酱西也必云腊北者所以见对东西南北之节也稷在黍西则在腊之西北而遥当壻醢之北矣惟于设黍云腊北可见特俎亦横设之也
　　设湇于酱北
　　此豆敦之位其左右皆与壻同惟南北为异
　　御布对席
　　对席妇席也经于妇之菹醢云北上则此对席南上矣凡设豆于生人之席前者其所上率与席之所上相变此礼于少牢下篇见之未设而布壻席已设乃布妇席示尊卑之义也媵布夫席御布妇席见其事之之意也此于壻席为少北不正相郷特取其一东一西故云对耳对酱之类亦然
　　赞启防却于敦南对敦于北【防如字】
　　注曰启发也防合也谓敦盖也
　　继公谓却仰也对敦于北谓启妇敦之防则却于敦北也其南北之防各当其湇之东西
　　赞告具揖妇即对筵皆坐皆祭祭荐黍稷肺
　　注曰赞者西面告具也
　　继公谓赞揖妇使即席者以主此礼故也祭荐黍稷肺释上所谓祭者此也祭荐以菹擩于醢而祭也祭黍稷取于其敦而祭之肺祭肺也亦皆祭于豆祭
　　赞尔黍授肺脊皆食以湇酱皆祭举食举也
　　注曰尔近也近之置席上便其食也皆食食黍也以用也
　　继公谓古文迩尔通惟尔黍者夫妇各有二敦故但取其尊者而食之凡尔敦者皆右之于席上经特于少牢礼见之授肺脊兼举而授之也皆受以右手惟饭时则左执之也赞授夫于南西面妇则于北东面皆讶受之皆食谓一饭也以湇酱皆谓之未食举故用此安食耳举谓肺脊以其先食举之因名之曰举祭谓振祭哜之一饭乃祭举异于馈食礼也食举谓啗之再饭三饭则皆食举不复以湇酱矣
　　三饭卒食【饭扶晚反】
　　三饭而卒食其逺下馈食之礼与士之馈食九饭而止饭犹食也或言食或言饭随文便耳不言赞者受肺脊文省
　　右食
　　赞洗爵酌酳主人主人拜受赞户内北面荅拜酳妇亦如之皆祭【酳以刃反】
　　注曰酳酌内尊
　　继公谓洗爵洗于庭也酳之言防也继也其字从酉盖既食之而复继之以酒故因以为名取其酒食相续之意也其礼如是所以见殷勤也此拜受者皆在席户内户内之西也祭谓祭酒凡酳皆坐受爵
　　赞以肝从皆振祭哜肝皆实于菹豆
　　注曰肝肝灸也
　　继公谓以肝从谓以肝俎从于酒而进之二肝盖共俎而进本赞则缩执之振祭者执而振动之以为祭也此亦以肝擩于盐乃振祭肝从之法少牢馈食礼备之矣
　　卒爵皆拜赞荅拜受爵
　　卒爵而拜拜其饮已之赐也赞荅拜亦一拜也受爵出奠于篚乃复洗他爵以升
　　再酳如初无从
　　初者初酳时洗爵以下之仪也无从见其异于初耳
　　三酳用卺亦如之
　　至是乃用卺者昬礼将终示以合体相亲之意也亦如之者亦如初而无从也食从进酒至于再三犹云酳者同牢之礼赞主其事而此酒则皆赞进之故皆谓之酳少牢特牲馈食之礼进酒于尸者惟主人言酳主妇宾长则皆不曰酳而曰献以食礼非二人主之故也由是观之足以见其立言之意矣
　　赞洗爵酌于户外尊入户西北面奠爵拜皆荅拜坐祭卒爵拜皆荅拜兴
　　注曰赞酌者自酢也
　　继公谓三酳乃自酢变于常礼也自酢之礼代人酢已耳洗爵者象其为巳洗也奠爵拜者象受也夫妇皆荅拜则象同酢之也故主人不必亲酌凡此时夫妇室中之拜皆顺其东西面兴谓夫妇也上户字疑衍下云赞酌外尊则可见矣
　　右酳
　　主人出妇复位
　　注曰复尊西南面之位
　　继公谓主人出为将说服于房也妇但当说服于室故不出惟变位而已
　　乃彻于房中如设于室尊否
　　注曰彻室中之设于房中为媵御馂之彻尊不设有外尊也
　　继公谓彻之者亦赞也如设于室谓其与席之位也亦皆东西相乡
　　主人说服于房媵受妇说服于室御受姆授巾【说并吐活反下同】
　　注曰巾所以自絜清
　　继公谓说服皆谓去上服也于房于室男女冝异处亦重防也记云母施衿结帨是妇自有帨巾也今既说服御亦并受此物故姆还以他巾授之
　　御衽于奥媵衽良席在东皆有枕北止【衽而甚反】
　　注曰妇人称夫曰良孟子曰将瞯良人之所之止足也古人止作趾
　　继公谓卧席谓之衽此衽云者谓设衽也亦犹布筵而谓之筵矣夫东妇西者变于坐席也
　　主人入亲说妇之缨
　　注曰入者从房还入室也妇人许嫁笄而醴之因着缨明有系也盖以五采为之其制未闻
　　疏曰缨有二曲礼云女子许嫁缨示有从人之端也即此说缨之缨也内则云男女未冠笄者角衿缨此幼时缨也皆与男子冠缨异故云其制未闻继公谓主人亲说之者明此缨为已而系也亦示亲之
　　烛出
　　注曰昬礼毕将卧息
　　媵馂主人之余御馂妇余赞酌外尊酳之【馂音俊】
　　食人之余曰馂余谓其所尝食者也媵御各馂夫妇之余者见其惠之及之也此馂之位媵当东面而长者在南御当西面而长者在北畧如少牢馈食者之位也不洗而酌畧贱也此酳之仪惟拜受拜送而已不拜既爵外尊房户东之尊
　　媵侍于户外呼则闻
　　注曰为尊者有所征求今文侍作待
　　继公谓媵虽妇之从者然自妇至之后凡主人有事皆媵为之此侍于户外乃不使御而使媵者亦主于夫也呼则闻释所以侍于户外之意也今文侍作待其义亦通若然则昬礼既毕其就内寝与
　　右昬礼成
　　夙兴妇沐浴纚笄宵衣以俟见【见贤遍反下同】
　　注曰夙昬明日之晨
　　继公谓士妻之纚笄宵衣犹士之冠端也内则言子事父母服端又云妇事舅姑如事父母则宵衣者亦士妻事舅姑之常服耳妇之始嫁即以此服见而不为之加者昬礼不主于舅姑也俟见者质明乃见此时俟于巳之寝
　　质明赞见妇于舅姑席于阼舅即席席于房外南面姑即席
