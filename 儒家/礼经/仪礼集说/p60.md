<!-- { "loadSidebar": true } -->
　　防曰賔使者亦士也注云辕防谓以木防于柩车辕上也
　　继公谓賔奉币入门左当阶而北行当辂乃折而东行至其右北面致命君使乃不升堂致命者柩在下也賔进自西方而云由马西则马亦在西方明矣
　　主人哭拜稽颡成踊賔奠币于栈左服出【栈士板反】
　　注曰栈谓柩车也栈车不革鞔而漆之服车箱今文栈作輚
　　防曰车南乡以东为左尸在车上以东为右
　　继公谓下经云至于邦门公使宰夫赠纁束主人由左听命賔由右致命然则此时主人虽不在位亦当进于庭之北稍近于賔而听命矣賔既致命亦于是而拜之奠于左服与委物于尸东殡东者同意案注云象授人授其右者如授生人以物必于其右而授之欲其便于受也
　　宰由主人之北举币以东
　　主人之北谓主人当时所立处之北也盖是时主人不拜于位又以下文主人受赙之仪例之则主人拜此君命亦西面矣
　　士受马以出
　　此受马者亦以举币为节
　　主人送于外门外拜
　　此外门亦庿之外门也将葬则开之以出柩吉时惟馆賔于此则开之
　　袭入复位杖
　　此亦为君命袒故既送使者则袭于外
　　右公赗
　　賔赗者将命摈者请入吿出吿须
　　賔卿大夫士之使者也
　　马入设賔奉币摈者先入賔从致命如初
　　注曰初公使者
　　继公谓摈者先入入门而若道之也賔从入门而左也
　　主人拜于位不踊
　　注曰柩车东位也
　　继公谓拜不稽颡亦以与君礼同节宜逺辟之下礼放此
　　賔奠币如初举币受马如初
　　举币亦蒙如初者是时主人之位与拜君命之处虽不同而宰之举币以主人之北为节则一也
　　摈者出请
　　言出请见賔已出在外也此时賔客为礼或不一而足故于其出也主人未送而必请之与襚时异
　　若奠
　　奠谓致可以为葬奠之物也
　　入吿出以賔入将命如初
　　此将命犹致命也主人亦拜于位
　　士受羊如受马
　　如其受之以出也羊者士葬奠之上牲故此奠者用之奠不用币
　　又请若赙【赙音附】
　　注曰赙之言补也助也货财曰赙
　　入吿主人出门左西面賔东面将命
　　注曰主人出者赙主施于主人
　　继公谓此将命执物以将之也
　　主人拜賔坐委之宰由主人之北东面举之反位注曰反位反主人之后位
　　继公谓主人有丧则于賔客之餽遗者不宜亲受故賔坐委之以见不敢授之意有器而不委之嫌若必以授主人
　　若无器则捂受之【捂五故反】
　　注曰谓对相授受不委地
　　继公谓亦宰捂受之举之则同面受之则相对亦礼贵相变器所以盛赙物者也不委地者为其坋污无器则无必授主人之嫌故可以不委之
　　又请賔告事毕拜送入
　　宰既反位主人未即入俟摈者既请事乃遂送之也如但赗若奠而已主人亦出送之
　　赠者将命
　　以柩将去而赠之与赠生人之意同
　　摈者出请纳賔如初
　　注曰如其入吿出吿须
　　賔奠币如初
　　注曰亦于栈左服
　　继公谓亦北面致命既则主人拜之乃奠币也币亦纁束
　　若就器则坐奠于陈
　　注曰就犹善也赠无常唯玩好所有陈明器之陈继公谓就成也谓已成之器也奠于陈从其类也以陈明器之处为陈者因事名之如以脊肺为举之类是也
　　凡将礼必请而后拜送
　　注曰虽知事毕犹请君子不必人意
　　继公谓此为不见者言之也将行也行礼谓赗若赙之属上文惟于赙之后言拜送此则明不赙若不奠者亦当如之也
　　兄弟赗奠可也
　　注曰兄弟有服亲者可且赗且奠许其厚也
　　继公谓可者许其得赗且奠然亦未必其并用之辞以上经攷之其得赗奠者亦可赙若赠也而此经兄弟惟正言赗奠文已略矣乃复不必其并用者记曰有其礼无其财君子不行也圣人之意其或在是与
　　所知则赗而不奠
　　注曰所知通问相知也降于兄弟
　　继公谓赗以币马尊敬之意也故亲防皆得用之奠以羊若相饮食然亲亲之恩也故防者不得用之以自别于兄弟所知谓知死知生者也朋友亦存焉
　　知死者赠知生者赙
　　注曰各主于所知
　　继公谓是又于所知之中以此二者别之也知死者且赗且赠知生者且赗且赙以是推之则生死两知者三者皆得用也然此亦但许其礼之所得为者耳初不必其备礼也经于兄弟已见其意故于此略之
　　书赗于方若九若七若五
　　注曰书赗奠赙赠之人名与其物于板每板若九行若七行若五行
　　防曰以賔客所致有赗有赙有赠有奠直云书赗举首而言所送有多少故行数不同
　　继公谓书者为将读之行数多不过于九少不下于五言其防数之节也
　　书遣于防【遣弃战反下并同】
　　注曰遣犹送也谓所当藏物
　　防曰上书赗于方此言书遣于策不同者聘礼记云百名以上书于策不及百名书于方以賔客赠物名字少故书于方遣送死者之物名字多故书之于策继公谓遣谓苞以下书赗于方书遣于策所以别内外又遣皆为主人之物不必别书之亦宜于策也策广于方
　　乃代哭如初
　　注曰初谓既小敛时
　　继公谓此陈柩与小敛后夷尸相类故亦代哭明日而葬亦类于殡
　　宵为燎于门内之右
　　注曰为哭者为明
　　继公谓此于门右者宜逺尸柩也必逺之者亦谓鬼神或者尚幽闇
　　右賔赗奠赙赠
　　厥明陈鼎五于门外如初
　　注曰鼎五羊豕鱼腊鲜兽各一鼎也士礼特牲三鼎盛葬奠加一等用少牢也
　　继公谓少牢五鼎大夫之礼士奠乃用之者丧大事也而葬为尤重故于此奠特许而摄用之明非常礼如初如殡奠时
　　其实羊左胖【胖音判】
　　实鼎实也总为五鼎言之羊其一耳亦豚解之肩肫胉共四段也羊豕用左胖亦变于吉凡食生与吉祭皆尚右体
　　髀不升【髀歩礼反】
　　此奠用大牲不合升故虽豚解亦去髀
　　肠五胃五
　　注曰亦盛之也
　　防曰少牢用肠三胃三
　　继公谓此虽盛之亦变于吉也
　　离肺
　　明无切肺也
　　豕亦如之豚解无肠胃
　　注曰如之如羊左胖髀不升离肺也豚解解之如解豚亦前肩后肫胁而已豕无肠胃者君子不食溷腴
　　继公谓豚解谓以解豚之法解之凡俎实用羊豕者其体数同此豕云豚解则羊如之明矣于羊不见之者不嫌其异也用少牢矣乃熟而豚解之亦奠礼之异于祭者与
　　鱼腊鲜兽皆如初【鲜音僊】
　　注曰鲜新杀者
　　继公谓如初者如殡奠鱼九腊左胖髀不升也鲜兽亦如腊凡鱼腊皆贵槀而贱新此牲用少牢乃无肤而加鲜兽者凡牲用豚者例无肤此豕用豚解之法故亦放豚之不用肤而以鲜兽代之也
　　东方之
　　亦设棜于东堂下南顺齐于坫馔于其上也其馔在下
　　四豆脾析蜱醢葵菹蠃醢【蜱皮佳反蠃音螺】
　　注曰脾析百叶也蜱蜯也
　　继公谓脾析亦未详其为何物蜱周官作蠯
　　四笾糗栗脯【糗去九反】
　　注曰糗以豆糗粉饵
　　继公谓上四豆于周官为馈食之豆则此四笾亦当为馈食之笾然笾人职于此但有栗而无糗脯岂其所脱者乎
　　醴酒
　　醴酒亦北上而笾在醴北豆在笾北也其豆亦南上笾亦北上而皆綪之
　　陈器
　　注曰明器也夜敛藏之
　　灭燎执烛侠辂北面【侠音夹】
　　烛在辂东者炤彻祖奠与设遣奠在辂西者炤改设祖奠也
　　賔入者拜之
　　亦乡而拜之
　　彻者入丈夫踊设于西北妇人踊
　　注曰亦既盥乃入
　　继公谓彻者入门右由东方进当前辂折而西至辂东彻奠如初位既则由柩车北而设于其西北不设于序西南柩在下故也丈夫踊盖亦在彻者折而西之时
　　彻者东
　　注曰由柩车北东适葬奠之馔
　　继公谓东适东堂下之馔以待事至
　　鼎入
　　注曰举入陈之也西面北上如初
　　继公谓亦陈于阼阶前
　　乃奠豆南上綪笾蠃醢南北上綪
　　注曰笾蠃醢南辟醴酒也
　　继公谓南上綪蠃醢在脾析东也北上綪脯在东也
　　俎二以成南上不綪特鲜兽
　　注曰成犹并也不綪者鱼在羊东腊在豕东
　　继公谓二列各南上是不綪也兽特于其北此设豆笾俎乃云綪不綪者省文法也
　　醴酒在笾西北上
　　北上醴在西酒在糗西凡馔异位则所上相变明不相统也此设之次亦如殡奠
　　继公谓此亦不见主人荅辞与请啓期者相类
　　奠者出主人要节而踊
　　注曰亦以往来为节
　　继公谓奠者亦从柩北而西乃出也节亦谓阼阶前乡西西阶下乡南及过重南时也上言彻者入此言奠者出则私臣于是日不复位于内矣
　　右遣奠
　　甸人抗重出自道道左倚之
　　注曰抗举也出自道出从门中央也今时有死者凿木置食其中树于道侧由此
　　继公谓上篇言甸人置重于中庭于此又言甸人盖始终之辞也所以见其间凡有事于重者皆此人为之道左庙大门外之道南
　　荐马马出自道车各从其马驾于门外西面而俟南上注曰南上便其行也行者乘车在前道槀序从继公谓重与车马皆出自道者象其平生之出必中道也门庿门也西面于门外之东方俟器出而从之也南上将行以近外者为先也
　　右出重与车马
　　彻者入踊如初彻巾苞牲取下体
　　注曰苞者象既飨而归賔俎者也士苞三个前胫折取臂臑后胫折取骼杂记曰父母而賔客之所以为哀
　　继公谓苞谓以苞盛之也彻巾即苞牲是即于席前为之也取下体为其皮骨多差可以乆也惟折取下体则是每牲之俎犹有四段也此不取俎释三个之义与祭礼之归尸俎者异也
　　不以鱼腊
　　注曰非正牲也
　　右苞牲
　　行器
　　器谓折抗席抗木行谓举之以出
　　茵苞器序从
　　注曰如其陈之先后
　　继公谓此又以茵苞连言者见其相继也此器指筲瓮之属序从者茵苞以下为序而从抗席也行器抗席在后
　　车从
　　注曰次器
　　继公谓从器而序于庿之外门外以俟柩也
　　彻者出踊如初
　　注曰于是庿中当行者唯柩车
　　继公谓彻者亦自柩北而设于西北乃出也
　　右行器
　　主人之史请读赗执筭从柩东当前束西面不命毋哭哭者相止也惟主人主妇哭烛在右南面
　　注曰史北面请既而与执筭西面于主人之前读书释筭烛在右南面炤书便也
　　继公谓赗即书于方者也赗礼賔为之也故主人之史读之不命毋哭嫌若并止主人主妇然也哭者相止将读书不可讙哗右史右也执烛者在右则执筭者在左也
　　读书释筭则坐
　　释筭则坐谓每释筭则坐既则兴也必释筭者物有多寡宜知其数
　　卒命哭灭烛书与筭执之以逆出
　　卒谓读之毕也言逆出亦见执筭者在史南
　　公史自西方东面命毋哭主人主妇皆不哭读遣卒命哭灭烛出
　　注曰公史君之典礼书者
　　继公谓遣即书于防者也此主人之物故公史为读之柩将行而读赗与遣者若欲神一一知之然向者赗时虽致命于柩今亦宜与遣物皆读之故不嫌于再吿此读遣执筭执烛之位与上同惟东西左右则异耳此二烛即向之侠辂者少进而转南面耳出亦逆出
　　右读赗读遣
