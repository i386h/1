<!-- { "loadSidebar": true } -->
　　钦定四库全书　　　　经部四
　　仪礼集説　　　　　　礼类二【仪礼之属】
　　提要
　　【臣】等谨按仪礼集説十七卷元敖继公撰继公字君善长乐人家于呉兴赵孟頫尝从受业后以江浙平章髙彦敬荐授信州教授是书成于大徳辛丑前有自序称郑康成注疵多而醇少删其不合于经者意义有未足则取疏记或先儒之説以补之又未足则附以一得之见又疑防服违悖经义非子夏作皆未免南宋末年务诋汉儒之余习然郑注之中録其所取而不攻驳所不取无吹毛索垢百计求胜之心葢继公于礼所得颇深其不合于旧説者不过所见不同各自抒其心得初非矫激以争名故与目未睹注疏之面而随声佐鬭者有不同也且郑注简约又多古语贾公彦防尚未能一一申明继公独逐字研求务畅厥防实能有所发挥则亦不病其异同矣卷末各附正误考辨字句颇详知非徒骋虚词者其丧服一篇以其兼释记文知作于记后又疑郑康成散附经记之下而不敢移其旧第又十三篇后之记朱子经通解皆割裂其语分属经文各条之下继公则谓诸篇之説有特为一条而发者有兼为两条而发者有兼为数条而发者亦有于经意之外别见他礼者不敢移掇其文失记者之意自比于以鲁南子之不学学栁下恵之可卷末特为后序记之则继公所学犹有先儒谨严之意固异乎王柏呉澄诸人奋笔而改经者也乾隆四十四年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　仪礼集説原序
　　仪礼何代之书也曰周之书也何人所作也曰先儒皆以为周公所作愚亦意其或然也何以言之周自武王始有天下然其时已老矣必未暇为此事也至周公相成王乃始制礼作乐以致太平故以其时攷之则当是周公之书又以其书攷之辞意简严品节详备非圣人莫能为益有以见其果为周公之书也然周公之书乃为侯国而作也而王朝之礼不与焉何以知其然也书中十七篇冠昬相见乡饮乡射士丧既夕士虞特牲馈食凡九篇皆言侯国之士礼少牢馈食上下二篇皆言侯国之大夫礼聘食燕大射四篇皆言诸侯之礼惟觐礼一篇则言诸侯朝天子之礼然主于诸侯而言也丧服篇中言诸侯及公子大夫士之服详矣其间虽有诸侯与诸侯之大夫为天子之服然亦皆主于诸侯与其大夫而言也由是观之则此书决为侯国之书无疑矣然则圣人必为侯国作此书者何也夫子有言曰夫礼必本于天殽于地列于鬼神达于丧祭冠昬射御朝聘圣人以礼示之故天下国家可得而正也以夫子此言证之则是书也圣人其以为正天下之具也欤故当是时天下五等之国莫不寳守是书而藏之有司以为典籍无事则其君臣相与讲明之有事则皆据此以行礼又且班之于其国以教其人此有周盛时所以国无异礼家无殊俗兵寝刑措以跻太平者其以是乎其后王室衰防诸侯不道乐于放纵而惮于检束也于是恶典籍之不便于已而皆去之则其向之受于王朝者不复藏于有司矣向之藏于有司者或私传于民间矣此十七篇之所以不絶如线而幸存以至今日也或曰此十七篇为侯国之书固也岂其本数但如是而已乎抑或有亡逸而不具者乎曰是不可知也但以经文与其礼之类攷之恐其篇数本不止此也是经之言士礼特详其于大夫则但见其祭礼耳而其昬礼防礼则无闻焉此必其亡逸者也公食大夫礼云设法如飨谓如其公飨大夫之礼也而今之经乃无是礼焉则是逸之也明矣又诸侯之有觐礼但用于王朝耳若其邦交亦当有相朝相飨相食之礼又诸侯亦当有丧礼祭礼而今皆无闻焉是亦其亡逸者也然此但以经之所尝言礼之所可推者而知之也而况其间又有不尽然者乎由此言之则是经之篇数本不止于十七亦可见矣但不知诸侯既去其籍之后即失之邪抑传之民间久而后失之也是皆不可得而攷矣记有之曰经礼三百曲礼三千所谓经礼即十七篇之类也其数乃至于三百者岂其合王朝与侯国之礼而言之欤若所谓曲礼则又在经礼之外者如内则少仪所记之类是也先王之世人无贵贱事无大小皆有礼以行之盖以礼有所阙则事有所遗故其数不容不如是之多也去古既逺而其所存者乃不能什一也可胜叹哉夫其已废坏而亡逸者固不可复见矣其幸存而未冺者吾曺安可不尽心而讲明之乎固不宜以其无用于今为説而絶之也继公半生防学晚读此书沉既久忽若有得每一开卷则心目之间如亲见古人于千载之上而与之揖让周旋于其间焉盖有手之舞足之蹈而不自知者夫如是则其无用有用之説尚何足以蔕芥于胸中哉呜呼予之所玩者仅十七篇耳而其意已若此设使尽得三百三千之条目而读之又将何如耶此书旧有郑康成注然其间疵多而醇少学者不察也予今辄删其不合于经者而存其不谬者意义有未足则取疏记或先儒之説以补之又未足则附之以一得之见焉因名曰仪礼集説自知芜陋固不敢以示知礼之君子然初学之士或有取焉亦未必无小补云尔大徳辛丑孟秋望日长乐敖继公谨序




　　钦定四库全书
　　仪礼集説卷一　　　　　元　敖继公　撰
　　士冠礼第一
　　郑注曰童子年二十而冠主人冠朝服则是诸侯之士天子之士朝服皮弁素樍古者四民世事士之子恒为士冠于五礼属嘉礼
　　继公谓此篇主言士冠其适子之礼然此士云者据其子而立文也下篇放此冠者加冠之称凡经言士礼者皆谓诸侯之士其言大夫礼者亦然盖此经乃天子为诸侯制之以为其国之典籍者也故不及王朝大夫士之礼
　　士冠礼【冠古乱反篇内不音者并同】
　　此目下文所言之礼也后篇皆放此
　　筮于庙门
　　注曰筮以蓍问吉凶于易也庙谓祢庙
　　继公谓此目筮日之事也凡经文类此者不悉见之筮日者重冠事也于庙门者为将有事于庙中故也必于门者明其求于外神也
　　主人冠朝服缁带素韠即位于门东西面【冠如字朝音潮下同韠音毕】
　　注曰素韠白韦韠长三尺上广一尺下广二尺其颈五寸肩革带博二寸天子与其臣冕以视朔皮弁以日视朝诸侯与其臣皮弁以视朔朝服以日视朝凢染黑五入为緅七入为缁则六入与
　　继公谓主人将冠者之父也冠黒缯委貎也朝服十五升之布衣而素裳也士朝服以筮敬其神也士服以端为正缁带缁缯带士带以禅练为体其博四寸又以缁缯之博二寸者二合而辟其带下之垂者故谓之缁带带下长三尺其屈垂者二尺素韠象裳色也士之韠率象裳色或近焉惟有为而变者乃大异也韠之义説者谓古者田狩而食其肉衣其皮先以两皮如韠以蔽前后后世圣人易之以布帛犹存其蔽前示不忘古云
　　有司如主人服即位于西方东面北上
　　有司即筮者占者宰宗人之类
　　筮与席所卦者具馔于西塾【馔士恋反塾音孰】
　　注曰筮谓蓍也具俱也馔陈也西塾门外西堂也门侧之堂谓之塾
　　继公谓蓍而云筮者以其所用名之席蒲筵也士用蒲席神人同所卦者所以画地记爻及书卦之具也士丧筮日之礼云奠于西塾上南首有席燋在东然则此时具馔之位亦当南郷席在其后而所卦者则在右亦变于筮时也
　　布席于门中闑西阈外西面【闑鱼列反阈音域】
　　注曰闑门橛阈阃也
　　继公谓闑西东西节也阈外南北节也此席西于闑乃云门中则二扉之间惟有一闑明矣
　　筮人执防抽上韇兼执之进受命于主人【防音筮韇音独】注曰韇蔵筮之噐今时蔵弓矢者谓之韇丸兼并也进前也自西方而前
　　防曰言上韇者其制有上下下者从下郷上承之上者从上郷下韬之也少牢曰史左执筮右抽上韇兼与筮执之
　　继公谓筮人有司之共筮事者也少牢馈食礼言为大夫筮者史也此为士筮宜亦如之史而云筮人者因事名之也执防当作执筮筮亦谓蓍也上云筮与席下云彻筮席以其上下文征之则此防字乃传写误也又特牲少牢礼皆云执筮益可见矣
　　宰自右少退賛命
　　注曰自由也賛左也少仪曰賛币自左诏辞自右继公谓向者宰亦在有司位至是乃来主人之右賛命为主人释辞也其辞盖曰某将以来日某加布于其子某之首敢筮
　　筮人许诺右还即席坐西面卦者在左卒筮书卦【还音旋下同】
　　注曰即就也东面受命右还北行就席卒已也继公谓筮人即席抽下韇乃释之而坐筮也凡卜筮于门者皆西面筮宅于兆南则北面盖以西北隂方故郷之以求诸鬼神也筮用四十九分而为二挂揲而归竒焉又以所余如上法者再乃成爻六爻而成卦卦者主识爻书卦者也少牢馈食礼曰卦者在左坐卦以木卒筮书卦于木此不言坐则是立也其亦士礼异与立则卦时乃坐既则兴
　　执以示主人主人受眡反之【眡音视】
　　执之不言筮人文省也反之反于筮人
　　筮人还东面旅占卒进告吉
　　注曰旅众也
　　继公谓筮人东面而言还明其位亦在有司中也旅占与有司旅占之占者占所遇之卦若其爻之吉凶也必旅占者欲尽众人之见也其人数未闻士之占卜者则三人告吉亦执卦
　　若不吉则筮逺日如初仪
　　逺日去初筮者盖旬有一日也以其干同故谓之逺日少牢日用丁巳而以后丁后己为逺日则可见矣初仪筮人执筮以下者也凡经言不吉而改筮者皆不至于再重渎神也此筮若又不吉则直用其后之逺日不复筮矣凡筮賔筮尸卜日之属皆类此议见特牲篇张子説中
　　彻筮席【彻直列反下并同】
　　筮蓍也盖既筮则释于闑西今乃并与席彻去之
　　宗人告事毕
　　注曰宗人有司主礼者
　　继公谓宰宗人筮人之属皆公家所使给事于私家者也告事毕东北面特牲礼宗人东北面告濯具
　　右筮日
　　主人戒賔賔礼辞许主人再拜賔荅拜
　　注曰戒警也告也礼辞一辞而许
　　继公谓賔者主人同郷之士也戒者告之使知其事且欲劳之也此上更当有賔主为礼一节与宿賔者同文不具耳凢賔之与冠事者主人皆亲戒之而以将为筮者为先余人亦各以次为先后也是时主人皆亲戒之者未筮则未有所别异也戒宾亦朝服凡既筮而有事如戒宿之类皆因筮服无变也賔许而主人再拜谢其许也后礼类此者其义皆然此虽亲相见其辞则皆摈者传之宿賔放此説见特牲篇
　　主人退賔拜送
　　此言戒賔之仪略者盖以宿賔之仪见之也必拜送者所以谢之凡拜送客者皆于其既退乃拜之故不荅拜亦异于迎也吉礼拜送者必再拜经或不见之文省耳
　　右戒賔
　　前期三日筮賔如求日之仪
　　注曰筮賔筮其可使冠子者冠义曰古者冠礼筮日筮賔所以敬冠事
　　继公谓前犹先也期即下文所谓为期者也此所空者但爲期之一日耳乃云前期三日未详筮賔之辞盖曰某以来日某加布于其子某之首将以某为賔敢筮言如求日之仪是亦不过再筮而已初筮者若不吉则改筮其次者为正賔若次者又不吉则不复筮而即以第三者为正賔亦以初筮者为次賔也主人于宾既次第其先后矣然犹筮之者盖虑其异日或以他故而不及与则将废冠事此乃非人之所能预知者故不可不问于神而用舍壹听之虽或先后易位有不能尽如人意者亦不以为嫌也
　　右筮賔
