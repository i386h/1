<!-- { "loadSidebar": true } -->
　　不啐酒者凡堂上毎献啐酒之节皆当放于尸上礼尸哜湇乃啐酒此无湇则不冝啐酒以异其节侑无羊匕湇者以无肉湇故也
　　侑降筵自北方北面于西楹西坐卒爵执爵以兴坐奠爵拜主人荅拜
　　注曰荅拜拜于侑之右
　　右主人献侑
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对
　　尸适洗南北面主人阼阶东南面辞洗尸对主人复阼阶东西面
　　卒洗主人升尸升自西阶主人拜洗尸北面于西楹西坐奠爵荅拜降盥主人降尸辞主人对卒盥主人升尸升坐取爵酌
　　主人亦揖乃升与前后之仪同不言者可知也侑不升辟酢礼也与尸同升则嫌若同酢主人然
　　司宫设席于东序西面主人东楹东北面拜受爵尸西楹西北面荅拜
　　事至乃设席略仿室中致爵之节亦所以尊尸侑也既设席尸乃于席前东南面酢主人主人拜受爵复位
　　主妇荐韭菹醢坐奠于筵前菹在北方妇賛者执二笾麷蕡主妇不兴受设麷于菹西北蕡在麷西主人升筵自北方主妇入于房
　　注曰设笾于菹西北亦辟铏
　　继公谓主人之席亦南上而菹在北方豆席相变之法愈可见矣升筵之节侑速于尸主人速于侑皆所以示其异
　　长賔设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴次賔羞匕湇如尸礼席未坐啐酒执爵以兴司马羞羊肉湇缩执俎主人坐奠爵于左兴受肺坐絶祭哜之兴反加于湇俎司马缩奠湇俎于羊俎西乃载之卒载缩执虗俎以降
　　祭酒兴亦左执爵乃受匕湇奠爵于左辟肉湇俎也受肺亦取于俎言受者执俎以进亦授也故取之云受言虚俎者见其尽载于羊俎而无所释也此经言羞湇俎一节其文有加尸者所以足其义非异也
　　主人坐取爵以兴次賔羞燔主人受如尸礼
　　燔不言羊可知也
　　主人降筵自北方北面于阼阶上坐卒爵执爵以兴坐奠爵拜执爵以兴尸西楹西荅拜主人坐奠爵于东序南侑升尸侑皆北面于西楹西主人北面于东楹东再拜崇酒尸侑皆荅再拜主人及尸侑皆升就筵
　　此尸酢主人主人拜崇酒而侑亦荅拜者縁主人意亦欲并谢已也云主人及尸侑先后之辞也后文放此升就二字冝衍其一
　　右尸酢主人
　　司宫取爵于篚以授妇賛者于房东以授主妇
　　注曰房东房户外之东
　　继公谓以授主妇妇賛者以授主妇于房中也上篇亚献毕主妇以爵入于房今司宫乃取爵于下篚以授者其有司彻之后此爵又反于下篚与
　　主妇洗于房中出实爵尊南西面拜献尸尸拜于筵上受
　　注曰尊南西面拜由便也
　　继公谓尸拜于筵上受以其杀于主人且因室中之礼也后三献放此
　　主妇西面于主人之席北拜送爵入于房取一羊铏坐奠于韭菹西主妇賛者执豕铏以从主妇不兴受设于羊铏之西兴入于房取糗与腵脩执以出坐设之糗在蕡西脩在白西兴立于主人席北西面
　　主人席北此时主妇堂上之正位也饮酒而有铏尸尊亦盛之设二笾而主妇亲取之以其与铏异类不可相因也糗与脩杂用馈食之笾也去用脩以示其变糗脩北上明不与初仪序下仪类此
　　尸坐右执爵祭糗脩同祭于豆祭
　　于此乃云尸坐是受爵时立也祭糗脩之祭当如下文作取葢字误也
　　以羊铏之柶扱羊铏遂以扱豕铏祭于豆祭祭酒祭铏乃祭酒者是礼初献祭酒之节居其祭之四三献居其祭之二故于此特居其祭之三以序之且示礼杀有渐也
　　次賔羞豕匕湇如羊匕湇之礼
　　如者如其左手执俎左亷以下之仪其异者次賔自缩执匕俎以受雍人不复授之也羞豕匕湇亦用羊匕湇之俎其匕则殊乃向之覆于羊俎西之南俎之上者也将羞此湇则以羊匕与之易处焉既则各反之
　　尸坐啐酒左执爵尝上铏执爵以兴坐奠爵拜主妇荅拜执爵以兴
　　此尝铏拜也不告防异于主人也特牲馈食礼曰尸祭铏尝之告防主人拜尸荅拜
　　司士羞豕脀尸坐奠爵兴受如羊肉湇之礼坐取爵兴奠爵亦于左
　　次賔羞豕燔尸左执爵受燔如羊燔之礼坐卒爵拜主妇荅拜受爵
　　受爵亦于其席也下文放此
　　右主妇献尸
　　酌献侑侑拜受爵主妇主人之北西面荅拜
　　亦拜于筵上受葢不敢异于尸不言者可知也北亦席北
　　主妇羞糗脩坐奠糗于防南脩在蕡南侑坐左执爵取糗脩兼祭于豆祭
　　无铏亦杀也不祭酒者上礼尸祭铏乃祭酒此无铏则不祭酒其义与上不啐酒同
　　司士缩执豕脀以升侑兴取肺坐祭之司士缩奠豕脀于羊俎之东载于羊俎卒乃缩执俎以降侑兴
　　取肺亦右取之肺谓切肺豕脀无湇者初献无羊湆故此虽有豕脀亦不用湆也
　　次賔羞豕燔侑受如尸礼坐卒爵拜主妇荅拜受爵如尸礼亦如受羊燔之礼也
　　右主妇献侑
　　酌以致于主人主人筵上拜受爵主妇北面于阼阶上荅拜
　　筵上受因尸礼也北面荅拜放室中之仪也与主人行礼故亦得独拜于阼阶上
　　主妇设二铏与糗脩如尸礼主人其祭糗脩祭铏祭酒受豕匕湇啐酒皆如尸礼尝铏不拜
　　有铏者阼俎如尸故铏亦因之设二铏羊在菹北豕在羊北设糗脩糗在防北脩在蕡北此啐酒为将尝铏也尝铏不拜铏已物也言此以别于尸礼
　　其受豕脀受豕燔亦如尸礼坐卒爵拜主妇北面荅拜受爵
　　右主妇致爵于主人
　　尸降筵受主妇爵以降
　　主妇受爵尸即降筵主妇以尸将受已爵也其西面于主人之北以待之与
　　主人降侑降主妇入于房
　　侑主人降从尸也主妇入于房尸降为已冝辟之也凡妇人于丈夫之为已而降洗者例无徒降之礼盖于此篇及士昬礼见之矣
　　主人立于洗东北西面侑东面于西阶西南
　　设洗当东荣而主人降位在阼阶东直东序则冝西于洗北又上文侑降立于西阶西此亦从降也而主人云洗东北侑云西阶西南未详疑文有误衍也
　　尸易爵于篚盥洗爵
　　易爵酢主妇因室中之礼也
　　主人揖尸侑
　　亦异揖之于此乃并揖侑者以向者尸酢主人之时侑不升故也必揖之使升者尸酢之意己见于前今无嫌也
　　主人升尸升自西阶侑从主人北面立于东楹东侑西楹西北面立
　　以尸方行礼冝俟之
　　尸酌主妇出于房西面拜受爵尸北面于侑东荅拜主妇入于房
　　西面亦于主人席北葢尸亦就此位而酢之
　　司宫设席于房中南面主妇南面立于席西
　　既受爵乃设席降于主人也席南面变于不賔尸之礼也立于席西者亦西为下未设豆而立席西亦异于上
　　妇賛者荐韭菹醢坐奠于筵前菹在西方妇人賛者执麷蕡以授妇賛者妇賛者不兴受设麷于菹西蕡在麷南
　　注曰妇人賛者宗妇之少者
　　主妇升筵司马设羊俎于豆南主妇坐左执爵右取菹防于醢祭于豆间又取麷蕡兼祭于豆祭主妇奠爵兴取肺坐絶祭哜之兴加于俎坐捝手祭酒啐酒
　　注曰捝手者于佩巾内则曰妇人亦左佩纷继公谓凡祭离肺者必捝手经不尽见之也
　　次賔羞羊燔主妇兴受燔如主人之礼主妇执爵以出于房西面于主人席北立卒爵执爵拜尸西楹西北面荅拜主妇入立于房尸主人及侑皆就筵
　　出房卒爵冝成礼于所酢者之前也立卒爵妇人常礼也立卒爵而拜既惟人君及主妇耳其异者奠爵与执爵也燕礼曰公立卒爵坐奠爵拜云立于房见其不就席
　　右尸酢主妇
　　上賔洗爵以升酌献尸尸拜受爵賔西楹西北面拜送爵尸奠爵于荐左賔降
　　注曰上賔賔长也或谓之长賔奠爵爵止也
　　继公谓拜受爵亦于筵上也尸于三献而奠爵亦欲助祭者皆受献也荐左醢东也不奠于右为妨徃来及行礼也
　　右上賔献尸爵止
　　主人降洗觯尸侑降主人奠爵于篚辞尸对卒洗揖尸升侑不升
　　侑不升者酬礼不及已升嫌也
　　主人实觯酬尸东楹东北面坐奠爵拜尸西楹西北面荅拜坐祭遂饮卒爵拜尸荅拜降洗尸降辞主人奠爵于篚对卒洗主人升尸升主人实觯尸拜受爵主人反位荅拜尸北面坐奠爵于荐左尸侑主人皆升筵卒洗亦揖乃升主人实觯亦北面于尸之席前尸阶上拜乃进受之而反位主人既荅拜尸乃进北面奠爵荐左其昌本之东与酬而授觯者大夫之礼异于士也主人于尸爵止之后即举觯以酬尸者冝终尸礼乃可以献助祭者也侑升堂之节其在尸奠爵之时乎
　　右主人酬尸尸奠酬
　　乃羞宰夫羞房中之羞于尸侑主人主妇皆右之司士羞庻羞于尸侑主人主妇皆左之
　　注曰房中之羞其笾则糗饵粉餈其豆则酏食糁食继公谓房中之羞馔于房者也言房中以别于庻羞明庶羞不自房来也馈食之礼庻羞亦设于荐豆之左则庻羞在左乃其常处庻羞左则内羞右亦冝矣庶羞之物恐亦不过胾醢而已　案注以羞笾羞豆之实为此房中之羞亦恐或然但未必其俱用之也
　　右羞于尸侑主人主妇
　　主人降南面拜众賔于门东三拜众賔门东北面皆荅壹拜
　　注曰拜于门东明少南就之也
　　继公谓助祭之賔主党也故主人降拜之而尸侑不从与郷饮乡射之礼异也未献之前众賔位在门东亦大夫之礼异于士者主人三拜旅众賔众賔荅一拜大夫士之礼同
　　主人洗爵长賔辞主人奠爵于篚兴对卒洗升酌献賔于西阶上长賔升拜受爵主人在其右北面荅拜长賔辞亦北面盖于门东少进也主人已酌长賔乃升远下尸也献賔当西南面
　　宰夫自东房荐脯醢醢在西
　　醢在西者为降设于其位则脯当在南也賔位于庭北上而脯醢南上亦席豆相变之意也由是言之则他礼之类此者皆可得而推矣
　　司士设俎于豆北羊胳一肠一胃一切肺一肤一注曰羊胳羊左胳荐与设俎者既则俟于西序端继公谓上賔一体又无脊胁远别于堂上者也用切肺者賔俎设于堂故亦因尸礼肺继胃言之羊肺可知
　　賔坐左执爵右取脯防于醢祭之执爵兴取肺坐祭之祭酒遂饮卒爵执爵以兴坐奠爵拜执爵以兴主人答拜受爵賔坐取祭以降西面坐委于西阶西南
　　注曰成祭于上尊賔也取祭以降反下位也反下位而在西阶西南已献尊之祭脯肺
　　继公谓賔取祭以降以已所有事者也冝亲执之西阶西南賔之正位也既献乃立于此尊者之礼节文弥多以相变为贵执以兴似脱一爵字
　　宰夫执荐以从设于祭东司士执俎以从设于荐东此设荐于祭东则是凡祭于豆间乃当其间之前耳此献长賔而宰夫司士荐则自此以下皆私人为之明矣宰夫司士大夫之私人也
　　众賔长升拜受爵主人荅拜坐祭立饮卒爵不拜既爵宰夫賛主人酌若是以辩辩受爵
　　宰夫賛酌大夫尊也賛酌者主人以虗爵授宰夫宰夫为酌之于此乃言之者见献賔一人乃賛酌也若是以辩谓皆如众賔长升拜受爵以下之仪言辩受爵嫌或有不与者也
　　其荐脯醢与脀设于其位其位继上賔而南皆东面其脀体仪也
　　注曰亦宰夫荐司士脀用仪者尊体尽仪度余骨可用而用之今文仪作
　　继公谓特牲馈食礼曰众賔升拜受爵坐祭立饮荐俎设于其位辩此下经言兄弟之仪云升受爵其荐脀设于其位然则此荐脀亦于毎献设之也体仪谓或体或仪也尊者用体折卑者但用仪且仪者其脊若胁之属与又下云长兄弟之脀折胁一肤一则此非折而仪者惟有肤而已
