<!-- { "loadSidebar": true } -->
　　继公谓壻家告期而宾乃云吾子命之者不敢自专若受命于妇家然也然期日自壻家出而妇家许之虽以为妇家之命亦可也将未详
　　父送女命之曰戒之敬之夙夜毋违命
　　此即正衣若笄时之语也夙夜举一日之始终而言耳命谓舅姑与夫之命
　　母施衿结帨曰勉之敬之夙夜无违宫事【衿其鸩反帨舒锐反】此即送于西阶上时之语也施衿结帨亦欲其以此为识耳宫犹家也无违宫事者谓凡宫中之事不可违尊者之命也妇人无外事故惟以是戒之帨佩巾衿未详
　　庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【鞶步干反】
　　注曰庶母父之妾也鞶鞶囊也男鞶革女鞶丝宗尊也愆过也诸之也
　　继公谓门内庿门内也庶母位在下故送之及门内施鞶与施衿意同申之以父母之命命之庶母贱不敢有所戒惟举尊者之言以重告之使敬从之也曰敬恭听宗尔父母之言指此时而言也夙夜无愆视诸衿鞶指异日而言也言若欲夙夜无愆但当视衿与鞶耳盖视此则或能识已之语而父母之戒固自不能忘而可以无愆也欲其识已之语云鞶足矣乃及于衿者不敢专以已之所施者为言亦敬也
　　壻授绥姆辞曰未教不足与为礼也
　　言未教盖谦辞
　　宗子无父母命之亲皆没已躬命之
　　注曰命之命使者母命之在春秋纪裂繻来逆女是也躬犹亲也亲命之则宋公使公孙夀来纳币是也言宗子无父是有有父者礼七十老而传八十齐丧之事不及若是者子代其父为宗子其取也父命之继公谓宗子大宗子也亲皆没已自命之虽有诸父诸兄不称之者宗子尊不统于族人也此见无父而母命使者之礼则是父没而母存亦不可亲迎矣
　　支子则称其宗
　　支子谓宗子之族人也此指其无父母与亲兄者而言宗亦大宗子也称其宗子命使者宗子尊也言称其宗则非宗子自命之矣下文弟称其兄亦然此支子与丧服传所云者不同
　　弟称其兄
　　弟谓凡无父母而有亲兄者也兄虽非宗子犹称之也有兄则不称宗子者尚亲也
　　若不亲迎则妇入三月然后壻见曰某以得为外昬姻请觌【迎鱼敬反见贤遍反下并同觌音狄】
　　不亲迎谓使人迎之此指无父者也记曰父醮子而命之迎昬义曰子承命以迎是亲迎者必受父之命也若无父则子无所承命故其礼不可行壻见见于妇之父也亲迎之时主人迎壻以入母立于房外壻奠鴈而降是亦见妇之父母矣若不亲迎则壻须别见故于此时为之必俟三月者妇无舅姑者三月而庿见故此壻之行礼于妇家亦以之为节也下文云某之子未得濯摡于祭祀然则此在庿见之后祭行之前乎昬姻者壻妇两家相于之通称觌者卑见尊之辞
　　主人对曰某以得为外昬姻之数
　　言此者明已当往见也主人妻父也
　　某之子未得濯摡于祭祀是以未敢见【摡古代反】
　　言此者明已所以未往见也外舅不必先见壻此盖谦辞濯洗也摡拭也濯摡于祭祀谓祭祀则濯摡祭器也此非主妇之事乃言某之子亦谦辞也其意盖以为女未与祭则未成为妇故云然
　　今吾子辱请吾子之就宫某将走见
　　言此者不敢当壻之先见已也辱谓自屈辱而来宫犹家也
　　对曰某以非他故不足以辱命请终赐见
　　注曰命谓将走见之言
　　继公谓前已言云得为外昬姻故此但云非他故不欲重言之耳
　　对曰某以得为外昬姻之故不敢固辞敢不从
　　此所谓礼辞也得为昬姻则异于宾客所以不敢固辞也先辞其见而后不辞其贽亦异于宾客此宾主之辞皆摈者传之得以冝从上文作以得又此云之故上云之数疑有一误
　　主人出门左西面壻入门东面奠贽再拜出
　　注曰出门出内门入门入大门出内门不出大门者异于宾客也壻见于寝奠贽者壻有子道不敢授也贽雉也
　　继公谓主人出门左西面则近于门矣此异于见宾客之位盖亲之也壻入门亦入门在也设似脱一左字壻于主人长幼不敌如降等者然故奠贽而不授恐主人先拜故不敢入庭深也东面奠贽象其东面讶授也聘礼私觌私面必北面授币其始也或北面奠之是其例乎此宾主服端
　　摈者以贽出请受
　　受谓主人欲亲受之也壻既出摈者东面取贽以出西面于门东其辞盖曰某也使某请受
　　壻礼辞许受贽入
　　壻东面辞既许则进讶受其贽入立于寝门外之右东面乡主人也
　　主人再拜受壻再拜送出
　　主人拜于位进讶受于门中皆西面壻复位东面拜送
　　见主妇主妇阖扉立于其内【扉音非】
　　主妇主人之妻也扉门扇也双言之则谓之门单言之则谓之扉门上似脱一东字阖东扉立于其内示内外之限也不言西面可知摈者出请入告主妇乃位于此然后壻入必出乃入者礼更端不敢由便也主妇此时亦纚笄宵衣
　　壻立于门外东面主妇一拜壻荅拜主妇又拜壻出主妇与壻行礼乃侠拜者重始见也
　　主人请醴及揖让入醴以一献之礼主妇荐奠酬无币【及音乃】
　　乃当作乃字之误也于壻之出主人送于门外因请醴之壻亦礼辞许主人乃与之揖而入也入谓入大门与寝门也入寝门则三揖至于阶三让升记大畧言之耳醴之亦谢其辱也醴之而一献亲之也主妇荐示夫妇共此礼也奠酬壻奠主妇酬觯于荐东也必云无币者嫌其如士冠醴宾一献之为也士之饮宾不必用币其或用币有为为之耳此礼畧如舅姑飨妇之礼而无俎其他异者则以意求之
　　壻出主人送再拜
　　壻奠酬即出送谓送于外门外

　　仪礼集说卷二
　　正误
　　酬以束帛
　　郑本作束锦注曰古文锦皆为帛继公案聘礼使介行礼用锦不用帛者辟主国君之币也此无所辟不当用锦冝从古文皆作帛
　　外昬姻之故
　　郑本无外字注曰古文曰外昬姻继公案上云外昬姻此不冝异当从古文
　　腊一纯
　　郑本纯作肫注曰肫或作纯则是当时或本有作肫者也案少牢馈食礼云腊一纯者二然则此亦当作纯明矣今以或本为正改肫作纯

<经部,礼类,仪礼之属,仪礼集说>
　　钦定四库全书
　　仪礼集説卷三　　　　　元　敖继公　
　　士相见礼第三
　　注曰相见于五礼属宾礼
　　继公谓此篇主言士相见之礼其他礼则亦因而及之也
　　士相见之礼贽冬用雉夏用腒左头奉之【腒其居反奉芳勇反】注曰贽所执以至者君子见于所尊敬必执贽以将其厚意也夏用腒备腐臭也
　　继公谓贽者所依以相见者也故先言之士贽用雉其义未闻必用死者为其难生得也冬言雉夏言腒文互见耳干禽谓之腒犹干兽而谓之腊也此干雉乃泛言腒者与雉互见不嫌其为他物也惟见冬夏而不言春秋盖春则先从冬后从夏秋则反之亦若屦然与左头奉之亦但言其执之之法如是其实此时宾未执也必左头者头冝乡内也不言服者亦端可知
　　曰某也愿见无由达某子以命命某见【见并贤遍反下不出者皆同】注曰无由达言久无因縁以自达也以命者称述主人之意
　　继公谓此荅摈者请事之辞也某子之某所因縁者之姓也以命以主人之命也言某子以主人之命命某见乃敢见也恭孙之辞
　　主人对曰某子命某见吾子有辱请吾子之就家也某将走见
　　言某子命某见者明已冝先往见也吾子有辱者不敢当其先见已也有辱谓有所屈辱也宾来见已是自屈辱走言其不敢缓
　　宾对曰某不足以辱命请终赐见
　　命谓请吾子就家之言
　　主人对曰某不敢为仪固请吾子之就家也某将走见为仪徒为辞让之仪也再请之故曰固
　　宾对曰某不敢为仪固以请
　　请请终赐见也
　　主人对曰某也固辞不得命将走见闻吾子称贽敢辞贽
　　注曰不得命者不得见许之命也称举也
　　继公谓许其见复辞其贽宾客之礼尚辞让也
　　宾对曰某不以贽不敢见
　　注曰见于所尊敬而无贽嫌太简
　　继公谓宾言此者谓始相见不可无贽也故主人再辞但以不足以习礼言之
　　主人对曰某不足以习礼敢固辞
　　礼谓授受往来之礼盖指用贽而言
　　宾对曰某也不依于贽不敢见固以请
　　注曰言依于贽谦自卑也
　　继公谓依于贽言托之以为重
　　主人对曰某也固辞不得命敢不敬从
　　以上宾主之辞皆摈者传之不言者可知也后放此
　　出迎于门外再拜宾荅再拜主人揖入门右宾奉贽入门左主人再拜受宾再拜送贽出
　　主人入门而右宾入门而左是宾主之位在大门内之东西也其拜则相乡其贽则东西讶授于门中此宾主相见而授贽于大门内大夫士之礼也士惟昬礼受鴈于堂大夫私面乃受币于堂者因问及之非相见之正礼
　　主人请见宾反见退主人送于门外再拜【下见如字】
　　请见于宾荅宾之见于巳也宾反见之其于主人之堂与此礼未闻
　　右士相见
　　主人复见之以其贽曰向者吾子辱使某见请还贽于将命者【上见如字】
　　注曰复报也复见之者礼尚往来也以其贽谓向时所执来者也向曩也将犹传也传命者谓摈相者继公谓使某见谓因其见已而使得于家见之也云请还贽于将命者不敢斥主人
　　主人对曰某也既得见矣敢辞
　　疏曰上言主人者据前为主人而言此云主人者据前宾今在已家而言
　　继公谓贽所依以见者也既得见则事毕矣故辞其还贽
　　宾对曰某也非敢求见请还贽于将命者
　　注曰言不敢求见嫌防主人
　　主人对曰某也既得见矣敢固辞宾对曰某不敢以闻固以请于将命者
　　谓不敢以还贽之辞闻于主人特固以请于将命者耳请谓请还之
　　主人对曰某也固辞不得命敢不从宾奉贽入主人再拜受宾再拜送贽出主人送于门外再拜
　　宾得主人见许之命则不俟主人之迎而即自入盖急欲还贽且尊主人也是亦复见之礼异于始见者与授受不着其所如上可知
　　右复见
　　士见于大夫终辞其贽于其入也一拜其辱也宾退送再拜
　　注曰终辞其贽以将不亲荅也凡不荅而受其贽惟君于臣耳
　　继公谓终辞谓主人三辞则宾不复请也士于大夫降等者也受贽而不荅则疑于君荅之则疑于敌使人还之则又疑于待旧臣是以终辞之也一拜其辱亦于大门内之东为之大夫云一拜则士或荅再拜与大夫于士不出迎入一拜又不出送亦以其降等也入一拜而送乃再拜则是凡拜而送者之礼皆然固不可得而杀也送而一拜丧礼也
　　右士见于大夫
　　若尝为臣者则礼辞其贽曰某也辞不得命不敢固辞注曰礼辞一辞其贽而许也将不荅而听其以贽入有臣道也
　　继公谓尝为臣者谓向为其家臣今为公臣者也然则士大夫以贽相见亦不独始相见者为然礼辞之者异于见为臣者也见为臣则不辞之
　　宾入奠贽再拜主人荅壹拜
　　注曰奠贽尊卑异不亲授也
　　继公谓入亦入门左也奠贽再拜亦东面也荅一拜者主人尊也言主人荅拜是不拜其辱矣
　　宾出使摈者还其贽于门外曰某也使某还贽
　　注曰还其贽者辟正君也
　　继公谓宾退而主人不拜送亦异于不为臣者也以其不见为臣故当还贽某也大夫名
　　宾对曰某也既得见矣敢辞
　　亦辞其还贽
