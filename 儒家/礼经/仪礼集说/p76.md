<!-- { "loadSidebar": true } -->
　　右主人献賔
　　乃升长賔主人酌酢于长賔西阶上北面賔在左注曰言升长賔则有賛者为之
　　继公谓乃升长賔者其宗人与后长賔二字似衍盖此乃主人自酢非酢于长賔也乡饮酒曰主人实爵以酢于西阶上此文冝类之徧献乃酢变于士礼賔辟尸不敢亲酢主人故主人自酢以逹其意
　　主人坐奠爵拜执爵以兴賔荅拜坐祭遂饮卒爵执爵以兴坐奠爵拜賔荅拜賔降
　　注曰降反位
　　继公谓賔降反位则主人亦就席矣
　　右主人自酢
　　宰夫洗觯以升主人受酌降酬长賔于西阶南北面賔在左主人坐奠爵拜賔荅拜坐祭遂饮卒爵拜賔荅拜注曰宰夫授主人觯则受其虗爵奠于篚
　　继公谓宰夫授觯于上便其酌也此亦异于士
　　主人洗賔辞主人坐奠爵于篚对卒洗升酌降复位賔拜受爵主人拜送爵賔西面坐奠爵于荐左
　　位西阶南之位也以特牲礼例之此时当西面乃云复位未详主人拜亦北面也賔西面奠爵于荐左由便说见特牲礼荐左荐北
　　右主人酬賔
　　主人洗升酌献兄弟于阼阶上兄弟之长升拜受爵主人在其右荅拜坐祭立饮不拜既爵皆若是以辩辩受爵
　　献兄弟不殊其长与众賔同亦大夫礼异也不言宰夫賛主人酌略其文耳兄弟卑于众賔主人于其次者不亲酌可知下献内賔放此此献亦西南面
　　其位在洗东西面北上升受爵其荐脀设于其位又着兄弟长以下既献之位及其设荐脀之节也至此乃言其位者因文而见之也升受爵谓每人升受爵之时也于其受献则为之设荐脀于位明不俟其降也郷饮酒礼众賔每一人献则荐诸其席是礼似之矣此不言宰夫賛酌献众賔不言升受爵而设荐脀其礼同故互文以相足也
　　其先生之脀折胁一肤一其众仪也
　　注曰先生长兄弟
　　继公谓脀犹俎也其折与胁若羊若豕则不可攷先生脀折其众则仪亦以此别长防也无离肺者因上賔俎也俎不设于堂故无切肺
　　右主人献兄弟
　　主人洗献内賔于房中南面拜受爵主人南面于其右荅拜坐祭立饮不拜既爵若是以辩亦有荐脀
　　注曰内賔姑姊妹及宗妇献于主妇之席东南面于其右主人之位恒左人亦设荐脀于其位特牲馈食礼记曰内賔立于房中西墉下东面南上宗妇北堂东面北上
　　继公谓洗不言降是洗于房也献之盖东北面受送之拜皆南面犹堂上之皆北面也是或一礼与若是以辩亦谓长防拜受以下之仪同也不言辩受爵已于众賔兄弟见之此可知也不着其位者嫌未献既献之位异也
　　右主人献内賔
　　主人降洗升献私人于阼阶上拜于下升受主人荅其长拜乃降坐祭立饮不拜既爵若是以辩宰夫賛主人酌主人于其羣私人不荅拜其位继兄弟之南亦北上亦有荐脀
　　注曰初亦北面在众賔之后尔凡献位定
　　继公谓私人犹私臣也经记异人故其文亦异献私人而降洗重献礼也拜于下而降饮贱也献亦西南面于东楹东而拜于其右私人贱故但荅其长拜以殊之自献众賔至此其献凡四节惟前后两言宰夫賛主人酌所以见其间二献之不言此者为省文耳此言于若是以辨之后见献私人之长即賛之也以是例之则献内賔以上主人所亲酌者惟于其长益可见矣此位亦北上者贱于兄弟故其位继其后而不更端也特牲记言众賔及众兄弟内賔宗妇公有司私臣其俎同然则此礼内賔以及私人其俎亦皆仪而有肤矣大夫无献公有司之礼岂其私臣多足以任其事不用公有司与或公有司在众賔之中不必别见之与
　　右主人献私人
　　主人就筵尸作三献之爵
　　注曰上賔所献爵
　　继公谓主人毕献而就筵三献于是升立于西阶上尸乃举爵也此与不賔尸之礼皆尸自作止爵不待献者作之亦异于士
　　司士羞湇鱼缩执俎以升尸取膴祭祭之祭酒卒爵注曰不羞鱼匕湇略小味也羊有正俎羞匕湇肉湇豕无正俎鱼无匕湇隆杀之杀
　　继公谓不言左执爵与兴坐者如上礼可知
　　司士缩奠俎于羊俎南横载于羊俎卒乃缩执俎以降尸奠爵拜三献北面荅拜受爵
　　横载者于俎为横与牲体同也不缩载者正俎之实已多又加以益送之俎故载鱼于此不得象其在鱼俎也尸既卒爵乃执虚爵以待执俎者降而后奠爵拜行礼之序于此可见
　　右尸作止爵
　　酌献侑侑拜受三献北面荅拜司马羞湇鱼一如尸礼卒爵拜三献荅拜受爵
　　司马当作司士字之误也上下皆司士为之此不冝使司马且司马惟主羊俎耳羞湇鱼非其事也卒爵与拜其节冝与尸同此略言之耳下文主人亦然
　　酌致主人主人拜受爵三献东楹东北面荅拜司士羞一湇鱼如尸礼卒爵拜三献荅拜受爵
　　致下葢脱于字也賔拜东楹东者以与主人为礼则不敢独拜西阶上辟尸也此与侑如尸礼皆兼祭酒而言不致爵于主妇变于不賔尸之礼
　　右上賔献侑致于主人
　　尸降筵受三献爵酌以酢之
　　注曰既致于主人尸乃酢之遂賔意
　　继公谓賔尸则尸与侑主人为序故俟其毕献乃酢之酢而不洗亦因室中之礼也賔尸而不因室中之礼者惟主人耳
　　三献西楹西北面拜受爵尸在其右以授之尸升筵南面荅拜坐祭遂饮卒爵拜尸荅拜执爵以降实于篚尸在其右并授也并授而不同面拜远辟主人献賔之礼也云执爵以降则是既卒爵亦奠之而拜矣
　　右尸酢上賔
　　二人洗觯升实爵西楹西北面东上坐奠爵拜执爵以兴尸侑荅拜坐祭遂饮卒爵执爵以兴坐奠爵拜尸侑荅拜皆降
　　二人举觯为旅酬始也中庸曰旅酬下为上所以逮贱也其是之谓与
　　洗升酌反位尸侑皆拜受爵举觯者皆拜送侑奠觯于右
　　反位于西楹西俟拜也受爵亦于其席拜送亦于其位举觯者不奠觯于席前不变于主人之仪也侑奠觯不言坐文省也于右亦由便耳右糗南
　　右二人举觯于尸侑
　　尸遂执觯以兴北面于阼阶上酬主人主人在右言遂执觯以兴是向者亦执觯以坐而俟也尸虽不奠觯犹坐以其当然也
　　坐奠爵拜主人荅拜不祭立饮卒爵不拜旣爵酌就于阼阶上酬主人
　　亦执觯兴主人乃荅拜也此酬主人谓东面授之如特牲賔兄弟旅酬之仪
　　主人拜受爵尸拜送尸就筵主人以酬侑于西楹西侑在左坐奠爵拜执爵兴侑荅拜不祭立饮卒爵不拜既爵酌复位侑拜受主人拜送主人复筵
　　复位而西面授之下放此
　　乃升长賔侑酬之如主人之礼
　　注曰遂旅也
　　至于众賔遂及兄弟亦如之皆饮于上
　　注曰上西阶上
　　遂及私人拜受者升受下饮
　　私人拜而升受兄弟之爵俟兄弟荅拜乃下也下饮谓就其位而饮之以酬其次者也惟云拜受云下饮是兄弟及私人饮时皆不拜矣兄弟饮不拜者以所酬者在下难为礼也私人饮不拜者因酬已者之仪且贱者礼简也
　　卒爵升酌以之其位相酬辩
　　注曰其位兄弟南位亦拜受拜送升酌由西阶继公谓以之其位饮所酬者也亦于此相酬则私人之长其下饮之时亦在此明矣
　　卒饮者实爵于篚
　　注曰末受酬者虽无所旅犹饮
　　右旅酬
　　乃羞庻羞于賔兄弟内賔及私人
　　无房中之羞别于主妇以上也此节亦当祭荐脀文不具耳此羞同时羞则兄弟酌以相酬之时房中亦旅
　　右羞于堂下及房中
　　兄弟之后生者举觯于其长
　　注曰后生年少也
　　洗升酌降北面立于阼阶南长在左坐奠爵拜执爵以兴长荅拜
　　此后生者举觯与主人酬賔之仪略同似有为主人酬长兄弟之意故位如主人而长在左
　　坐祭遂饮卒爵执爵以兴坐奠爵拜执爵以兴长荅拜长既拜则复于东面位也
　　洗升酌降长拜受于其位举爵者东面荅拜爵止此拜受于其位者别于主人之亲酬是亦变于士也酬而受爵因賔礼也东面荅拜冝郷之爵止奠之于荐左也以其未即举故言止亦省文
　　右兄弟之后生者举觯于其长
　　賔长献于尸如初无湇爵不止
　　注曰如初如其献侑酌致于主人受尸酢也无湇爵不止别不如初者
　　继公谓賔长众賔长即次賔也但言賔长者亦献于尸不嫌与三献者同也此献当用觚不言者文省耳特牲馈食礼长兄弟于三献之后洗觚为加爵此节与之同噐亦冝同也上篇实觚于篚其为此用与不使兄弟不称加爵大夫礼异也湆谓湆鱼
　　右次賔献致如初
　　賔一人举爵于尸如初亦遂之于下
　　注曰遂之于下者遂及賔兄弟下至于私人
　　继公谓賔一人次賔之次者也举爵即举觯也如初如二人举觯于尸侑之仪其异者不及侑耳亦上文尸酬主人以下之礼
　　右賔一人举觯于尸遂旅酬
　　賔及兄弟交错其酬皆遂及私人爵无筭
　　言皆遂及私人则是賔及兄弟之奠爵先后迭举而不并行也其礼则賔长取觯酬兄弟长交错以辩不拜私人之卒饮者洗酌反之长兄弟乃取觯酬賔长亦交错以辩卒饮者亦洗酌反之賔与兄弟又皆迭举如初礼爵行无数至醉而止賔尸至于饮酒而堂上不行无筭爵者此虽变于祭礼然尸犹有余尊不冝无所别无筭爵之仪太简不崇敬
　　右堂下相酬爵无筭
　　尸出侑从主人送于庙门之外拜尸不顾
　　送尸于庙门外以其賔之也此云不顾见士于大夫之礼也
　　拜侑与长賔亦如之众賔从
　　从从长賔也
　　司士归尸侑之俎
　　尸侑尊司士彻俎而归之賔长而下则自彻而授其人以归
　　主人退
　　注曰反于寝也
　　有司彻
　　彻彻阼俎与堂上下之荐羞之属也妇人不彻则其所彻者不以入于房与
　　右尸出礼毕
　　若不賔尸
　　此下之礼视賔尸者为少质则是制礼之序此先彼后如冠礼之醴与醮者然也而上下篇以賔尸者为主至是乃更端言不賔尸者焉周礼尚文抑又可见是虽与冠礼言醴醮之序者不同意则相类也然既有新仪又存旧礼使夫人自择而行之是又圣人至公无我之心固不专主于所尚而已
　　则祝侑亦如之
　　注曰谓尸七饭时
　　尸食
　　注曰八饭
　　乃盛俎臑臂肫脡脊横脊短胁代胁皆牢【盛音成下同】注曰盛者盛于肵俎也
　　继公谓先正体而后脊胁亦以尊卑也前体先臑后臂者肩未举若自下而上然此所取者三体四骨与所举正脊干骼则羊豕各四体六骨矣肩既举而俎但有六骨以为所释者也
　　鱼七
　　注曰盛半也鱼十有五而俎其一已举
　　继公谓鱼盛七并前所举者一仅八而已牢之骨体匕多此可以略特牲少故鱼盛十有二
　　腊辩无髀
　　注曰亦盛半也言无髀者云一纯而俎嫌有之继公谓前升腊于鼎俎时不云髀不升故此明之腊用一纯故得取其半云辩者明右体及其胁与脊皆盛也肠胃肤不盛者以其于骨体为贱既取骨体则贱者略之可也
　　卒盛乃举牢肩尸受振祭哜之佐食受加于肵
　　先盛众骨体乃举肩变于士礼亦为举肩之后又实他俎不冝与肵俎之事并行也
　　佐食取一俎于堂下以入奠于羊俎东
　　羊当作鱼字之误也
　　乃摭于鱼腊俎俎释三个其余皆取之实于一俎以出【摭之石反】
　　摭犹取也其余谓三个之外者也鱼摭四个腊摭八个其所释者腊则短胁正胁代胁各一骨鱼三个而已鱼腊俎释三个而牢俎六个者肵俎于三脊三胁惟当各取一骨而已故牢俎之所释不容不有六骨
