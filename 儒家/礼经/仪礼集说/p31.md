<!-- { "loadSidebar": true } -->
　　注曰司射命賔及诸公卿大夫射欲者则射不欲者则止可否之事从人心也
　　继公谓以其非正射也人之力强弱不齐或有至是而不欲射者故以唯欲命之然则正射之时自诸公以至于士无有不与射者矣
　　卿大夫皆降再拜稽首公荅拜
　　降拜拜君命也公不辞之而即荅拜者以賔不在其中也賔不与此拜者以与君为耦射否冝由君不敢从唯欲之命也凡非賔而公辞其拜正者惟受赐爵者尔
　　壹发中三侯皆获【中丁仲反】
　　以其非正射故上下射惟拾发一矢而已以其壹发故虽中非其侯而亦获是礼亦相因而然也中亦谓中其鹄耳唯公则离维纲触梱复而皆获上云退中与算而俟至是则亦设中执算而释获矣释获则有饮射爵之事也
　　右复射
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庻子之礼
　　右献庶子左右正内小臣
　　无算爵士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公荅再拜受赐爵者以爵就席坐公卒爵然后饮执膳爵者受公爵酌反奠之受赐者兴授执散爵者执散爵者乃酌行之唯受于公者拜卒爵者兴以酬士于西阶上士升大夫不拜乃饮实爵士不拜受爵大夫就席士旅酌亦如之公有命彻幂则賔及诸公卿大夫皆降西阶下北面东上再拜稽首受赐之下当有爵字卒爵之间当有受字皆如上篇
　　公命小臣正辞公荅拜大夫皆辟升反位
　　于是乃言公命见上文凡小臣正辞者皆公命之也此篇文又省
　　士终旅于上如初无算乐宵则庶子执烛于阼阶上司宫执烛于西阶上甸人执大烛于庭阍人为烛于门外燕礼曰阍人为大烛于门外
　　右无算爵
　　賔醉北面坐取其荐脯以降奏陔
　　賔人奏肆夏出奏陔夏逺辟王朝之礼也大司乐职曰賔出入奏肆夏
　　賔所执脯以赐钟人于门内霤遂出
　　篇首言士旅食之位在士南者为辟射也此见钟人于门内霤岂既射若已献则复正位于门西乎
　　卿大夫皆出公不送公入骜【骜音敖】
　　入谓降而入于内也骜夏亦九夏之一也以钟鼓奏之今亡骜上似脱奏字燕礼不言公入此言公入者为奏骜而见之也公入而奏骜夏亦盛射礼也出时不奏亦逺辟天子之礼也大司乐职曰大射王出入令奏王夏
　　右賔出公入

　　仪礼集説卷七
　　正误
　　腾觚于賔　士长升拜受觚主人拜送觚　腾及二觚字并从今文説见前篇

<经部,礼类,仪礼之属,仪礼集说>
　　钦定四库全书
　　仪礼集説卷八上　　　　元　敖继公　撰
　　聘礼第八
　　注曰大问曰聘诸侯相于久无事则使卿相问小聘使大夫周礼凡诸侯之邦交嵗相问也殷相聘也世相朝也于五礼属賔礼
　　继公谓此篇主言次国大聘之礼
　　聘礼君与卿图事
　　注曰图谋也谋事者必因朝其位君南面卿西面大夫北面士东面
　　防曰注其位君南面以下诸侯路门外正朝不见疑当与燕射二朝面位同故以燕礼大射仪约之也
　　遂命使者【使色吏反下使者并同】
　　注曰聘使卿
　　使者再拜稽首辞
　　注曰辞以不敏
　　继公谓使者少进而北面乃拜君亲命之故拜而后辞变于命之仪也
　　君不许乃退
　　注曰退反位也
　　继公谓君不许其辞故不荅拜使者亦当许而后退
　　既图事戒上介亦如之
　　注曰戒犹命也
　　继公谓旣图事乃戒之者以其不在图事之数也又使者言命上介言戒亦异尊卑也如如其礼辞也使者与上介必辞者不敢以専对之才自许谦敬也凡聘使有故则上介摄其事
　　宰命司马戒众介众介皆逆命不辞
　　注曰众介者士也士属司马周礼司马之属司士掌作士适四方使为介逆犹受也
　　防曰不辞者贱不敢辞
　　继公谓宰命司马戒众介以其卑贱也不辞者自别于使者及上介且任轻亦不必辞众介受命亦当再拜稽首宰说见大射仪
　　宰书币
　　注曰书聘所用币多少也宰又掌制国之用
　　继公谓周官冢宰以九式均节财用六曰币帛之式故此主书币也
　　命宰夫官具
　　注曰命之使众官具币及所宜赍
　　右命使介具聘物
　　及期夕币
　　注曰夕币先行之日夕陈而视之
　　继公谓此云及期则上亦当有请期告期之礼文略耳夕如夕月之夕以夕时陈币而展之故曰夕币云此题下事也下不见者以意求之
　　使者朝服帅众介夕【朝直遥反下并同】
　　注曰视其事也
　　继公谓于此云朝服者嫌朝夕之服异也下言君朝服放此
　　管人布幕于寝门外
　　注曰布幕以承币
　　继公谓管人其有司之掌劳辱之事者与寝门外正朝也
　　官陈币皮北首西上加其奉于左皮上马则北面奠币于其前
　　注曰奉所奉以致命者谓束帛也马言则者此享主用皮或时用马马入则在幕南皮马皆乘
　　继公谓陈皮不言幕上可知也北首变于执也西上放设时之位也左皮尊故加币于其上马入则亦右牵之北面犹北首也前谓左马之前幕之上也此皮若马之位其享主君者在西享夫人者在东
　　使者北面众介立于其左东上
　　注曰既受行同位也
　　继公谓北面盖在雉门内之右宜乡君也
　　卿大夫在幕东西面北上
　　注曰大夫西面辟使者
　　防曰此谓处者大夫当北面今与卿同西面是辟使者
　　继公谓幕东南北节也
　　宰入告具于君
　　注曰入入路门
　　继公谓是时君亦立于阼阶东南南乡宰北面告之具谓所陈者已具
　　君朝服出门左南乡【乡许亮反】
　　出门左出路门而少东辟天子之朝位也天子日视朝当宁而立
　　史读书展币
　　书谓书享币之数于方者也展谓详视之下云拭圭遂执展之足以明之矣史盖幕西东面读书有司北面展之
　　宰执书告备具于君授使者使者受书授上介
　　注曰展币毕史以书授宰宰既告备以授使者其受授皆北面
　　继公案注云宰既告备则经文似本无具字盖传写者误衍之也
　　公揖入
　　注曰揖礼羣臣
　　官载其币舎于朝
　　注曰待旦行也
　　继公谓载谓载之于车币亦兼皮言也古者载币之车以人推之春秋传曰用币必百两百两必千人
　　上介视载者所受书以行
　　注曰监其安处之毕乃出
　　继公谓所受书谓上介所受于使者者也别言以行见其不与币同处
　　右夕币
　　厥明賔朝服释币于祢
　　注曰告为君使也天子诸侯将出告羣庿大夫告祢而已
　　继公谓或言賔或言使者互见也卿大夫之服以朝服为正故入庿亦用之释舎置也将出而释币于祢象生时出必告也大夫三庙惟告祢者逺辟天子诸侯也
　　有司筵几于室中祝先入主人从入主人在右再拜祝告又再拜
　　注曰更云主人者庿中之称也
　　继公谓筵几盖亦蒲筵漆几也室中室中之奥也筵亦东面而右几祝升自右阶先入主人升自阼阶从之在右在祝右也祝在左者以亲释辞于鬼神宜变于他时诏辞之位也少仪曰诏辞自右主人拜不稽首变于祭祝不拜辟君礼
　　释币制纁束奠于几下出
　　注曰祝释之也丈八尺曰制二制合之束十制五合纁之率居三纁居二朝贡礼云纯四只制丈八尺
　　防曰纯谓幅之广狭制谓舒之长短
　　继公谓既告乃释币亦辟君礼奠于几下亦缩之出亦祝先而主人从　案注云居三纁居二盖据鲁人之赠币言也以此币用于神者故意其亦然鲁人之赠见杂记又案注引朝贡礼云纯四只者不可晓姑阙之
　　主人立于户东祝立于牖西
　　注曰少顷之闲示有俟于神
　　继公谓先言主人立以其位近于户也其立东西相乡
　　又入取币降卷币实于笲埋于西阶东【卷九转反笲音烦】注曰埋币必盛以器若藏之然
　　继公谓又入者祝及主人也祝旣取币乃与主人俱出币必埋之者神物不欲令人亵之笲说见昬礼
　　又释币于行
　　注曰防礼有毁宗躐行出乎大门则行神之位在庿门外西方为軷坛厚二寸广五尺轮四尺不言埋币可知也今时春秋祭祀有行神古之遗礼乎
　　继公谓将有事于道路故释币于行以告之亦告为君使也此释币之仪与室中者异故不蒙如之也
　　遂受命
　　注曰賔须介来乃受命也
　　继公谓受命谓帅介以受命于朝也言于此者明与释币之事相接也
　　上介释币亦如之
　　注曰如其于祢与行
　　右释币
　　上介及众介俟于使者之门外
　　注曰俟于门外东面北上
　　使者载旜【旜之然反】
　　注曰旜旌旗属也载之者所以表识其事也周礼曰通帛为旜又曰孤卿建旜
　　继公谓此载旜为将受君命以行也使事于是乎始故以其旗表之后或张旜亦皆为事故意与此类
　　帅以受命于朝
　　受命于朝亦目下事之言也朝盖指受命之处而言谓路门外也
　　君朝服南乡卿大夫西面北上君使卿进使者【乡许亮反】此在朝固朝服矣必着之者嫌命聘使或当皮弁服也南乡亦在路门外之左也使卿进使者重其事也使者此时盖俟命于雉门外凡人臣非朝夕之时而欲至公所者必俟命而后入
　　使者入及众介随入北面东上君揖使者进之上介立于其左接闻命
　　注曰进之者有命宜相近也接犹续也
　　继公谓入入雉门而右也接闻命释所以立于其左之意其实此时君未发命也上介必接闻命者为使者或有故则上介摄使事宜与闻之
　　贾人西面坐啓椟取圭垂缫不起而授宰【贾音稼下并同椟大木反缫音早】
　　注曰贾人在官知物贾者杂采曰缫所以荐玉重愼也
　　继公谓椟藏玉之器也西面坐啓之则是近于君而或在其东矣缫以帛为之表里纁所以借玉而又揜其上者也垂缫谓开之也开而不揜则其缫垂授玉不起贱者宜自别也宰于其右亦坐受之
　　宰执圭屈缫自公左授使者
　　注曰屈缫者敛之自公左賛币之义
　　继公谓屈缫以缫揜玉之上也揜之则其缫屈宰执圭屈缫则公不视之也
　　使者受圭同面垂缫以受命
　　注曰同面者宰就使者北面并授之既授之而君出命矣
　　继公谓于使者受圭公乃命之明其执此以申信也
　　既述命同面授上介
　　注曰述申言之也述君之言重失误
　　继公谓此授受皆同面别于聘时賔主之仪也其不见者以此求之
　　上介受圭屈缫出授贾人众介不从
　　注曰贾人将行者在门外北面
　　防曰上介授贾人讫则复入
　　继公谓自贾人取圭至此凡三授受或垂缫或屈缫盖相变以为仪然亦莫不有义存焉也上介出授贾人贾人以他椟藏之
　　受享束帛加璧受夫人之聘璋享纁束帛加琮皆如初【琮才宗反】
