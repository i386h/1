<!-- { "loadSidebar": true } -->
　　继公谓此时肉与湆同在镬故谓之羹　案注云下以为节者谓下事以此为节也诸篇凡言羹定者皆然
　　主人速賔賔拜辱主人荅拜还賔拜辱
　　注曰速召也还犹退
　　继公谓召之而云速者欲其来之速也速賔之仪与戒賔同此经文又略也賔不遂从之者为主人复当速介
　　介亦如之
　　注曰如速賔也
　　防曰是日必当遣人戒速众賔但略而不言故下云賔及众賔皆从之
　　继公谓众賔亦戒速而经惟言賔介者亦以主人亲为之其礼重故特着之尔
　　賔及众賔皆从之
　　注曰言及众賔介亦在其中矣
　　继公谓主人既速介即先归介及众賔皆至于賔之门外俟賔同往也
　　右速賔介
　　主人一相迎于门外再拜賔賔荅拜拜介介荅拜【相息亮反】注曰相摈賛传命者
　　继公谓亦相者入告主人乃出迎之拜介亦再拜文省耳一相盖学中之有司给事于饮射之礼者变摈言相见其不独为摈者之事而已也古者与乡人饮射必于学宫者以其深广且有司及器用皆备具故也
　　揖众賔
　　注曰差卑也拜介揖众賔皆西南面
　　主人揖先入
　　注曰揖揖賔也
　　继公谓不言入门右可知也亦以賔入门左见之
　　賔厌介入门左介厌众賔入众賔皆入门左北上【厌一渉反】注曰賔之属相厌变于主人也推手曰揖引手曰厌继公谓厌之使入礼之也下放此乡射礼曰东面北上
　　主人与賔三揖至于阶三让主人升賔升
　　三揖三让说皆见士冠礼乡射礼曰主人升一等賔升
　　右迎賔
　　主人阼阶上当楣北面再拜賔西阶上当楣北面荅拜【楣音眉】
　　注曰楣前梁也
　　继公谓此拜至也说见士昬礼
　　右拜至
　　主人坐取爵于篚降洗
　　取爵盖北面也为洗而降故云降洗下文类此者不悉见之
　　賔降
　　注曰从主人也
　　继公谓賔降之位见下文
　　主人坐奠爵于阶前辞
　　注曰重以巳事烦賔也
　　继公谓賔从降而主人辞亦尚辞让也下放此奠爵乃辞者事异则不宜相杂且为敬也西面坐奠爵兴辞
　　賔对
　　注曰賔主之辞未闻
　　继公谓对时亦少进位下文云賔对复位是也
　　主人坐取爵兴适洗南面坐奠爵于篚下盥洗
　　注曰篚下篚南
　　继公谓南面坐于洗北乃奠爵于篚南不敢由便也盥洗既盥复坐取爵而将洗之也凡洗者必盥经不悉见之也盥洗皆立
　　賔进东北面辞洗
　　进者少南行也南于洗西乃止而东北面乡主人辞洗之意与辞降同凡言洗于辞洗之前皆将洗而未洗者也若既洗则何以辞为
　　主人坐奠爵于篚兴对賔复位当西序东面
　　注曰言复位者明始降时位在此
　　防曰上直云賔降不言处所于此见之是举下以明上之义
　　继公谓此奠爵于篚为将洗而致敬也当西序东西节也下文云賔降立于阶西当序
　　主人坐取爵沃洗者西北面【沃乌毒反】
　　沃洗谓以枓防水而沃洗爵者也西北面宜乡洗者也既则西面于水东主人南面洗而西北面沃此则北面洗者其西南面沃之与沃洗者先亦沃盥
　　卒洗主人壹揖壹让升
　　升亦主人先而賔从之
　　賔拜洗主人坐奠爵遂拜降盥
　　拜洗者谢其为已洗也必盥者为将酌也既拜而盥为拜时以右掌据地不无坋汗也内则曰凡男拜尚左手
　　賔降主人辞賔对复位当西序
　　对时违其位故云复下主人对放此
　　卒盥揖让升賔西阶上疑立【疑旧鱼乞反下并同】
　　防曰不言一揖一让从上可知
　　主人坐取爵实之賔之席前西北面献賔
　　注曰献进也进酒于賔
　　继公谓实者实以酒谓酌也西北面者亦以将授賔而不宜背之也其下礼之类此者则因而放之耳
　　賔西阶上拜主人少退
　　注曰少退少辟
　　继公谓主人西北面于賔席前賔拜于西阶上而主人乃少退则是凡拜皆有相之者矣
　　賔进受爵以复位主人阼阶上拜送爵賔少退
　　注曰位西阶上位
　　防曰乡射云賔进受爵于席前
　　荐脯醢賔升席自西方乃设折俎【折之设反】
　　賔席亦东上西方下也
　　主人阼阶东疑立賔坐左执爵祭脯醢
　　立于阼阶上之东者事未至宜辟拜处也
　　奠爵于荐西兴右手取肺郤左手执本坐弗缭右絶末以祭尚左手哜之兴加于俎【缭音了】
　　注曰缭犹紾也离肺上为本下为末
　　继公谓执本郤左手则絶末覆右手矣絶末以祭者絶其末不没之处所以为祭也此与振祭之意相类尚左手哜之谓举其左手而右手在下以末授口哜之也将哜乃尚左手则祭时不然矣加于俎以右手
　　坐捝手遂祭酒【捝舒锐反】
　　注曰捝拭也拭以巾捝手为絶肺染污也
　　防曰内则事佩之中有则賔客自有巾以拭也
　　兴席末坐啐酒
　　席末席西端也无后事而啐酒者欲知其旨而告之也
　　降席坐奠爵拜告旨执爵兴主人阼阶上荅拜
　　注曰降席席西也旨美也
　　继公谓拜乃告旨谢其以旨酒饮已也降席即拜者欲近于啐酒之处且以别于拜既也既拜则坐以告旨
　　賔西阶上北面坐卒爵兴坐奠爵遂拜执爵兴主人阼阶上荅拜
　　卒尽也必西阶上卒爵者以向者于此拜受故也
　　右献賔
　　賔降洗主人降
　　注曰亦从賔也降立阼阶东西面
　　賔坐奠爵兴辞
　　注曰西阶前也
　　主人对賔坐取爵适洗南北面
　　洗南北面别于主人也于賔之取爵也主人复位
　　主人阼阶东南面辞洗賔坐奠爵于篚兴对主人复阼阶东西面
　　南面辞洗犹不离阼阶东示违其位而巳此主人辞洗在賔盥之先与他礼微异未详
　　賔东北面盥坐取爵卒洗揖让如初升
　　凡盥洗于洗南者皆北面此云东北未详疑东衍文也初一揖一让也
　　主人拜洗賔荅拜兴降盥如主人礼
　　如主人礼谓如上文降盥以至坐取爵之仪但面位异耳
　　賔实爵主人之席前东南面酢主人主人阼阶上拜賔少退主人进受爵复位賔西阶上拜送爵荐脯醢主人升席自北方设折俎祭如賔礼
　　注曰酢报也祭者祭荐俎及酒亦哜啐
　　继公谓北方席下也主人介席皆南上
　　不告旨
　　防曰云不告旨明亦啐也
　　继公谓酒主人之物也其不告旨不言可知乃必言之者宜别于如賔礼也主人不告旨乃亦啐酒者若欲知其美恶以拜崇酒然
　　自席前适阼阶上北面坐卒爵兴坐奠爵遂拜执爵兴賔西阶上荅拜
　　自席前者啐酒席末故从北方降也从北方降正也
　　主人坐奠爵于序端阼阶上北面再拜崇酒賔西阶上荅拜
　　奠爵于序端拜崇酒之礼然也奠于其所而拜则嫌若拜既爵奠于篚而后拜则嫌若礼毕而更端故以奠于此为节云崇重也谓賔崇重已酒不嫌其薄而饮之既也故拜谢之卒爵乃拜者若曰已饮之乃审知其薄然
　　右賔酢主人
　　主人坐取觯于篚降洗賔降主人辞降賔不辞洗立当西序东面
　　注曰不辞洗者以其将自饮
　　继公谓主人辞不言奠觯又不言賔对者如上礼可知自饮乃洗者亦象賔之饮已也
　　卒洗揖让升賔西阶上疑立主人实觯酬賔阼阶上北面坐奠觯遂拜执觯兴賔西阶上荅拜坐祭遂饮卒觯兴坐奠觯遂拜执觯兴賔西阶上荅拜
　　注曰酬劝酒也
　　继公谓此象賔之饮已故其拜亦皆与受之于人者同
　　主人降洗賔降辞如献礼升不拜洗
　　注曰不拜洗杀于献
　　继公谓如献礼如其降后升前之仪
　　賔西阶上立主人实觯賔之席前北面賔西阶上拜主人少退卒拜进坐奠觯于荐西
　　席前北面变于献以其不授也奠觯于荐西者主人以此觯不举不敢亲授之重劳賔也凡酬酒有卒不举者有未即举者主人皆奠之而不授其意则同燕与大射及少牢下篇主人酬尸与賔皆授觯与士礼异
　　賔辞坐取觯复位
　　辞辞其奠觯也奠觯酬之正礼也然奠而不授亦不能无降等之嫌故辞之辞之而不获命乃坐取觯示受也辞及取觯皆当东面复位待主人拜
　　主人阼阶上拜送賔北面坐奠觯于荐东复位
　　北面奠觯由便凡賔于主人所奠之物必取而迁之以示其不敢当之意且为礼也堂上则左之堂下则右之亦各从其便也
　　右主人酬賔
　　主人揖降賔降立于阶西当序东面
　　主人将降而揖所以礼賔賔降者以主人将与介与众賔为礼故不敢居堂上也賔降之位其南北之节皆于阶西至此始见之也主人降西面于门东
　　主人以介揖让升拜如賔礼
　　介入门左止于其位至是乃进
　　主人坐取爵于东序端降洗介降主人辞降介辞洗如賔礼
　　爵即向之所奠者也介统于賔而其礼又与之相接故乃用其爵焉賔礼者賔降至壹揖壹让升之仪也此时介降之位在賔南
　　升不拜洗
　　介不拜洗下賔
　　介西阶上立
　　注曰不言疑者省文
　　主人实爵介之席前西南面献介介西阶上北面拜主人少退介进北面受爵复位
　　主人西南面献介而介乃北面正方受爵以是推之则賔酢主人主人亦北面受主人献賔賔其东面受与
　　主人介右北面拜送爵介少退
　　主人献介乃拜于其右者以其尊降于賔也凡堂上之献酢皆分阶而拜者賔主二人而已其余则否
　　主人立于西阶东
　　此稍违其拜处与既献賔而立于阼阶东之意同西阶上非其正位故即辟之
　　荐脯醢
　　下云介升席自北方是介席南上也席南上则此荐当脯在北方与少牢下篇设侑之豆同矣
　　介升席自北方设折俎祭如賔礼不哜肺不啐酒不告防
　　凡所不者下賔不啐酒则必不告旨矣乃着之者详言之也凡经文有详言者有略言者其例不一
　　自南方降席北面坐卒爵兴坐奠爵遂拜执爵兴主人介右荅拜
　　降席适西阶上也自南方降者介尊于礼轻者或得由便也主人亦然主人介右荅拜复西就之有司曰侑降席自北方以其卑于介也
　　右献介
　　介降洗主人复阼阶降辞如初
　　注曰如賔酢之时
　　继公谓洗为主人将自酢也复反也初谓賔酢之时主人降以下至坐取爵卒洗之礼也
　　卒洗主人盥
　　注曰盥者当为介酌
　　继公谓主人自饮而盥者逹介意也
　　介揖让升授主人爵于两楹之间
　　以后篇大夫礼例之介字宜在授字上于主人之盥也介立于洗南以俟之主人既盥乃揖而行也介授主人爵者不敢酢也主人受之者亦逹介意也凡受献而亲酢者一人而已其余则或所献者自酢焉此介虽尊视賔为杀故其酢礼如此然其初乃得为主人洗爵亦其异者也
　　介西阶上立主人实爵酢于西阶上介右坐奠爵遂拜执爵兴介荅拜主人坐祭遂饮卒爵兴坐奠爵遂拜执爵兴介荅拜主人坐奠爵于西楹南介右再拜崇酒介荅拜
　　主人拜于西阶而奠爵于西楹南以其近也其意则与向之奠于序端者同拜介崇酒亦至是乃为之者因賔礼也
　　右主人自酢
　　主人复阼阶揖降介降立于賔南主人西南面三拜众賔众賔皆荅壹拜
　　注曰三拜示徧也
