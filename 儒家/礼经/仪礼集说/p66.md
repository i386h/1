<!-- { "loadSidebar": true } -->
　　注曰当变麻受之以葛也夕日则服葛者爲祔期继公谓三虞事毕即说绖带者盖其节当然也丧服之始绖带先加故于将变之时亦先说之若受服及柱楣之类皆当爲之于旣彻之后此特见其始者耳案注云夕日则服葛者爲袝期是亦以意言之耳
　　入彻主人不与
　　主人不与则是丈夫自齐衰以下妇人自主妇而下皆得爲之矣
　　妇人说首绖不说带
　　旣彻乃说绖下丈夫也妇人指五服之亲言也不说带则不以葛易之闲曰男子重首妇人重带妇人质故于其所重者有除无变其三年者至小祥而除之齐衰期以至小功则皆终丧而除之檀弓曰妇人不葛带是也其缌麻者此时亦不说旣退则除之与
　　右记卒哭祭后饯尸
　　无尸则不饯犹出几席设如初拾踊三
　　注曰以饯尸者本爲送神也丈夫妇人亦从几席而出
　　继公谓此节在旣阴厌主人复位之后拾踊者谓丈夫妇人及宾也然则于饯尸之时宾亦踊矣上记不见之者文略也
　　哭止告事毕宾出
　　其宾出以下之仪与有尸者同
　　右记无尸不饯之法
　　死三日而殡三月而葬遂卒哭
　　云遂卒哭以其与葬事相属也记者于旣三虞乃更端言此者明葬与卒哭之月数当视殡之日数也然则天子七日而殡诸侯五日大夫三日其葬卒哭之月皆可得而定之矣
　　将旦而祔则荐
　　此荐在三虞之夕也将以来日旦明祔神灵于庙则是时复荐于寝而告之荐谓荐脯醢而奠酒也惟主告神以祔期耳故其礼略曩者旣饯尸送神于外也今复荐于寝者以神不可测虽已送之犹不敢必其徃也
　　卒辞曰哀子某来日某隮祔尔于尔皇祖某甫尚飨隮升也尚庶几也卒谓已荐也已荐则祝吿以此辞
　　女子曰皇祖妣某氏
　　注曰女孙祔于祖母
　　妇曰孙妇于皇祖姑某氏
　　谓隮祔尔孙妇于皇祖姑某氏也云孙妇者对祖姑之称
　　其他辞一也
　　注曰来日某隮祔尚飨
　　飨辞曰哀子某圭爲而哀荐之飨
　　注曰圭絜也诗曰吉圭爲饎凡吉祭飨尸曰孝子继公谓飨谓飨神也祝旣释告祔之辞主人及祝皆再拜主人出立于牖西祝立于户东如食闲主人及祝又入祝乃释此飨辞主人及祝又再拜主人出祝乃彻之也此虽主爲告祔之飨言之然凡丧祭之飨辞亦皆然尔　注云圭絜也案大戴礼云孝嗣侯某洁爲而明荐之享注岂据此而训圭爲絜与
　　明日以其班祔
　　注曰卒哭之明日也丧服小记曰祔必以其昭穆亡则中一以上
　　吕与叔曰礼之祔祭各以昭穆之班祔于祖庙有祭即而祭之旣除丧而后迁于新庙故此谓之祔
　　沐浴栉搔翦【搔音爪】
　　注曰弥自饰也搔当爲爪搔翦或爲蚤揃揃或爲鬋
　　用専肤爲折俎取诸脰膉
　　注曰専犹厚也折俎以脰膉变于纯吉
　　继公谓惟云取诸脰膉是不分左右皆用之矣此折俎谓尸祝之外凡执事者之俎也阼俎亦存焉有此俎则有致爵献宾之礼矣曽子问曰小祥者主人练祭而不旅奠酬于賔賔弗举礼也然则祔祭其无奠酬之事与以専肤爲俎且取诸脰膉明不用体骨也所以然者祔未纯吉犹以左胖爲神俎其右胖之体骨则不敢以爲执事者之俎实盖辟吉祭神俎之所用者也
　　其他如馈食【食音嗣】
　　注曰如特牲馈食之事
　　继公谓其他谓陈设之位与事神事尸之仪及执事者也
　　用嗣尸
　　嗣尸主人子行之次于爲虞尸者也以次相继而用之故曰嗣虞祔异尸者若曰吉凶不可相因然
　　曰孝子某孝显相夙兴夜处小心畏忌不惰其身不宁【相息亮反】
　　注曰称孝者吉祭
　　继公谓此祭两告之而辞乃惟以孝子爲称者盖主于祔者也自此以下亦皆祝祝之辞
　　用尹祭
　　注曰尹祭脯也大夫士祭无云脯者今不言牲号而云尹祭亦记者误矣
　　嘉荐普淖普荐溲酒
　　注曰普荐铏羮不称牲记其异者
　　继公谓普荐亦未详
　　适尔皇祖某甫以隮祔尔孙某甫尚飨
　　注曰欲其祔合两告之
　　继公谓此两吿之是两祭之也两祭之而用一尸且不别设几席荐馔盖祭礼或当然也聘礼记曰赐饔惟羮饪筮一尸若昭若穆祝曰孝孙某孝子某荐嘉礼于皇祖某甫皇考某子此礼差近之
　　右记祔
　　朞而小祥
　　注曰小祥祭名祥吉也
　　继公谓三年之丧至朞而凶服或有所除故谓之祥再朞而祭祝辞乃曰祥事则此未得正谓之祥也故以小言之自此以下之祭皆于祖庙特祭新死者不复及其皇祖与祔异
　　曰荐此常事
　　注曰祝辞之异者
　　继公谓此见其与祔辞之异者耳当云敢用某物荐此常事于皇祖某甫也一朞天气变易重服至是当有变除有变除则当祭故曰常事
　　又朞而大祥曰荐此祥事
　　凶事至是尽除故曰大祥而其辞曰祥事言大者对小之称
　　中月而禫【禫大感反】
　　注曰禫祭名也禫之言澹澹然平安意也
　　继公谓中如中夜之中谓半之也中月者祥之后半月其相去盖十五日也如以乙丑日祥则或以已夘禫矣记曰三年之丧二十五月而毕其此之谓与
　　是月也吉祭犹未配
　　注曰是月是禫月也配以某妃配某氏也少牢馈食礼祝祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨
　　继公谓禫之月即安祭所以安神大戴记言诸侯迁庙事毕乃择日而祭焉正此意也至是方云吉祭则于祔云其他如馈食者亦大约言之耳犹未配谓孝子之母虽先其父而卒者此时犹未以之配祭也盖此祭主于安其父之神灵故不及其母与所谓荐其歳事者不同也记以此继禫而言盖指一庙者耳若二庙则迁于祢庙而后吉祭也士有二庙则祖在东祢在西
　　右记祥禫

　　仪礼集说卷十四
　　正误
　　祝命佐食绥祭
　　郑本绥作堕注曰今文堕爲馁继公谓以文意求之当云授祭堕绥皆误而馁于授字爲差近故但取其近者
　　浴不栉
　　本云沐浴而郑注乃云今文曰沐浴则是郑氏但从古文元无沐字也今本记与注首皆云沐浴盖冩者误衍之宜删

<经部,礼类,仪礼之属,仪礼集说>
　　钦定四库全书
　　仪礼集説卷十五　　　　元　敖继公　撰
　　特牲馈食礼第十五
　　注曰于五礼属吉礼
　　继公谓此篇言士祭其祖之礼
　　特牲馈食之礼【食音嗣】
　　特牲谓豕也士祭用三鼎乃以特牲名之者主于牲也少牢放此
　　不诹日【诹子须反】
　　诹谋也诹日谓诹其所筮之日也大夫将祭而筮有诹日之礼此云不诹日则是祭礼之序先尊后卑亦可见矣不诹日则所筮之日亦在旬之内矣所以下于大夫少牢礼诹日用丁已筮旬有一日
　　及筮日主人冠端即位于门外西面
　　注曰冠端冠端门谓庙门
　　继公谓筮日筮之日也士筮当朝服今乃端者不可逾其祭服也筮与祭皆与神交故主人之服不宜有异
　　子姓兄弟如主人之服立于主人之南西面北上注曰小宗祭而兄弟皆来与焉宗子祭则族人皆侍继公谓子姓主人之子也言子复言姓未详其意先子姓而后兄弟葢以主人之服亲防为序也若行礼之次则自长者始是时子姓而下之服亦端统于主人也
　　有司羣执事如兄弟服东面北上
　　有司羣执事者公臣私臣之共筮事者也此时未有賔故有司羣执事皆如賔位西方东面北上
　　席于门中闑西阈外筮人取筮于西塾执之东面受命于主人
　　云取筮于西塾见其所馔者与士冠礼同也亦抽上韇兼执之筮人説见首篇
　　宰自主人之左賛命命曰孝孙某筮来日某诹此某事适其皇祖某子尚飨【左当作右】
　　仪礼他篇凡于賛命者皆言自右与少仪所谓诏辞自右者合惟此经言自左似无他义盖字误耳左当作右来日某亦谓丁若己也某事即歳事也此适其皇祖某子谓主人适其庙而祭之也某子者祖諡也称其諡则是指大夫之为祖者言也亦假设之辞耳士祭大夫之为祖者其礼如此所以明其从生者之爵也尚飨谓其日若吉则庶几其神飨之也下筮尸放此不言以某妃配变于大夫之筮辞也若其祝辞则亦当言之
　　筮者许诺还即席西面坐卦者在左卒筮冩卦筮者执以示主人【还音旋下并同】
　　还亦右还也冩卦卦者也
　　主人受视反之筮者还东面长占卒告于主人占曰吉【长知丈反下除长胁余并同】
　　长占长者以次占之此与旅占互见也
　　若不吉则筮逺日如初仪
　　张子曰祭之筮日若再不吉则止据仪礼唯有筮逺日之文不云三筮筮日之礼止是二筮先筮近日后筮逺日不从则直用下旬逺日盖亦足以致聼于鬼神之意而祀则不可废
　　继公谓即于其日改筮之亦见其异于大夫也逺日见首篇
　　宗人告事毕
　　亦彻筮席乃告
　　右筮日
　　前期三日之朝筮尸如求日之仪命筮曰孝孙某诹此某事适其皇祖某子筮某之某为尸尚飨
　　注曰某之某者字尸父而名尸也字尸父尊鬼神也大夫士以孙之伦为尸防曰曲礼云为人子者祭祀不为尸然则尸卜筮无父者祭祖则用孙列皆取于同姓之适孙也
　　继公谓如求日之仪兼若不吉而改筮者言也命筮之辞异故特见之明其余皆同也某之某谓某之子某也春秋传曰潘尫之党申鲜虞之挚皆谓其子也前期三日説见士冠礼　案注云大夫士以孙之伦为尸不及天子诸侯者天子诸侯所祭者逺为尸者不必皆其孙之伦或但以昭穆耳
　　右筮尸
　　乃宿尸
　　亦目下事也
　　主人立于尸外门外子姓兄弟立于主人之后北面东上注曰不东面者来不为賔客子姓立于主人之后上当其后
　　继公谓上言筮尸如求日之仪则是筮时兄弟咸在所筮者亦存焉筮之而吉不即告之乃于其既归也然后亲宿之于其门者尊之而不敢苟也北面者亦尊尸若不敢必其西面见已然
　　尸如主人服出门左西面
　　出门左西面见賔客之正位也主人北面尸不南面见之者辟尊者之礼也
　　主人辟皆东面北上【辟音避】
　　注曰顺尸
　　继公谓辟者起敬也盖在尸出门时皆皆子姓兄弟也是时子姓兄弟亦立于主人之后而上当其后也
　　主人再拜尸答拜
　　答拜亦再拜尸不先拜者以将为尸故变于賔主礼
　　宗人摈辞如初卒曰筮子为某尸占曰吉敢宿
　　注曰宗人摈者释主人之辞如初者如宰賛命筮尸之辞卒曰者着其辞所易也
　　祝许诺致命
　　注曰受宗人辞许之命始宗人祝北面至于命皆西面受命东面释之
　　继公谓祝事尸者也故于此即使之致命以见其意云
　　尸许诺主人再拜稽首
　　注曰其许亦宗人受于祝而告主人
　　继公谓拜稽首亦尊尸也尸既许诺则成为尸故于此不答拜
　　尸入主人退
　　尸既许诺则有祖道故不俟主人之退而先入见其尊亦变于大夫尸也先入而不揖辟君礼也聘礼公与羣臣夕币乃揖而先入少牢云主人退尸送揖不拜
　　右宿尸
　　宿賔賔如主人服出门左西面再拜主人东面答再拜宗人摈曰某荐歳事吾子将涖之敢宿
　　注曰歳事歳时之祭事
