<!-- { "loadSidebar": true } -->
　　继公谓言妻之昆弟以见从母言妻之昆弟之子以见从母昆弟也此于尊者惟言所后者之祖父母于亲者惟言所后者之妻葢各举其一以见余服也至于其妻之父母以下乃备言之者嫌受重之恩主于所后者而或略于其妻党也其妻党之服且如是则于所后者之亲服益可知矣经见为人后者如子之服仅止于父故为凡不见者言之又详此言为人后者为所后者祖父母服则是所后者死而其祖父若父或犹存于祖父若父犹存而子孙得置后者以其为宗子故尔葢尊者巳老使子孙代领宗事亦谓之宗子所谓宗子不孤者也非是则无置后之义
　　妻为夫曰夫至尊也
　　疏曰妻者齐也言与夫齐也夫至尊者虽是体敌齐等以其在家天父嫁出则天夫是男尊女卑之义故同之于君父也
　　继公谓此亦主言士妻之礼以通上下凡妇人之为服者皆放此
　　妾为君传曰君至尊也
　　妾与臣同故亦以所事者为君春秋传曰男为人臣女为人妾
　　女子子在室为父
　　女子犹言妇人也云女子子者见其有父母也在室在父之室也与不杖期章适人者对言
　　布緫箭笄髽衰三年【笄音鸡髽侧反】
　　注曰此妻妾女子子丧服之异于男子者緫束髪谓之緫者既束其本又緫其末箭篠也髽露紒也凡服上曰衰下曰裳此但言衰不言裳妇人不殊裳衰如男子衰下如深衣深衣则衰无带下
　　疏曰云深衣则衰无带下者案下记衣云带下尺以掩裳上际也此裳既缝着衣故不须用之
　　继公谓髽者露紒之名也此主言成服以后之礼然当髽者自小敛之时则然矣故士丧礼卒敛妇人髽于室自此以至终丧不变也此言笄緫髽衰皆所以示其异于男子则与男子同者绖带杖屦也士丧礼曰妇人牡麻绖结本是亦妇人斩衰要绖之异者此不见之者以经惟主言首绖故略之
　　曰緫六升长六寸箭笄长尺吉笄尺二寸【长并直亮反】注曰緫六升者首饰象冠数长六寸谓出紒后所垂为饰也
　　疏曰此斩衰緫六寸南宫縚之妻为姑緫八寸以下虽无文大功当与齐衰同八寸小功缌麻同一尺吉緫当尺二寸也此箭笄长尺吉笄尺有二寸南宫縚之妻为姑榛以为笄亦云一尺则大功以下不容更差降故五服略为一节皆用一尺而巳
　　继公谓緫六升亦但指卒哭以前者也其卒哭以后当与男子受冠之布同七升既练则八升也变服之后其长之异同则未闻当攷
　　子嫁反在父之室为父三年
　　子女子子也承上经而言故但云子省文耳非经之正例也又云嫁则为女子子无嫌亦可以不必言女经于他处凡言子者皆谓男子言反在父之室明其见出于父存之时也着之者嫌与未嫁者异也此丧父与未嫁者同则其为母以下亦如之可知经特于此发之也凡女行于人其为妻者曰嫁兼为妾者言之曰适人此惟言嫁者省文耳自父以下凡为此女服者亦皆从其本服
　　公士大夫之众臣为其君布带绳屦
　　李防之曰以考之疑士即卿字冩误也
　　继公谓此亦以其异故着之且明异者之止于是也公即所谓诸公也公卿大夫亦仕于诸侯者也其众臣为之布带绳屦降于为君之正服所以辟贵臣而不敢与之同也葢此君之尊杀于国君故其臣之为服者得以分别贵贱也为公卿大夫之服如此则其于士又杀可知矣
　　曰公卿大夫室老士贵臣其余皆众臣也君谓有地者也众臣杖不以即位近臣君服斯服矣绳屦者绳菲也
　　注曰室老家相也近臣阍寺之属君嗣君也斯此也近臣从君丧服无所防也绳菲今时不借也
　　疏曰谓之不借者此凶屦不得从人借亦不得借人也
　　继公谓室老家臣之长者也士凡士之为家臣者皆是也众臣杖不以即位亦异于贵臣也然则贵臣得以杖与子同即位者亦以其尊少贬故也经惟言公卿大夫尔而以有地者释之则无地者其服不如是乎似失于固矣近臣君服斯服乃诸侯之近臣从君服者也言于此亦似非其类
　　右斩衰
　　疏衰裳齐牡麻绖冠布缨削杖布带疏屦三年者注曰疏犹麤也
　　疏曰后言齐以先作之后齐之也布带者亦象革带以七升布为之即下章带縁各视其冠是也
　　继公谓此冠布缨亦条属右缝又下曰带縁各视其冠以此推之则凡布缨皆当同于冠布也屦云疏者亦谓麤也以其为之者不一故不偏见其物而以疏言之此衰裳与屦皆言疏则斩衰者可知矣又经列削杖布带皆在冠布缨之下与前章杖带之次异者此杖之文无所蒙而带与冠缨之缕数同宜复其常处而在此也
　　曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也【枲思似反沽音古后同藨皮表反蒯苦怪反】注曰沽犹麤也麤功大功也
　　疏曰缉则今人谓之缏也此冠七升初入大功之境故言沽功
　　继公谓牡麻者无实之麻也以枲麻释之亦前后名异也牡麻比苴为善故齐衰以下之绖用之此绖右本而在上所以见其不以本为缨而缨亦在左也上言左本在下此言右本在上是其为制葢屈一条绳为之自额上而后交于项中一端垂于左之下而为缨一端止于右之上而前乡其不缨者则左端不垂而在上为异耳冠布缨之制与绳缨同巳见于前故此惟言冠布也不见升数者言沽功则为大功之首可知
　　父卒则为母
　　注曰尊得伸也
　　继公谓父在为母期父卒则三年云则者对父在而立文也其女子子在室者为此服亦惟笄緫髽衰异尔下及后章放此　案注云尊得伸者谓至尊不在则无所屈而得伸其私尊也
　　继母如母
　　疏曰继母者谓已母早卒或被出之后续已母也丧之如亲母故云如母
　　曰继母何以如母继母之配父与因母同故孝子不敢殊也
　　注曰因犹亲也
　　继公谓此礼乃圣人之所为而谓孝子不敢殊者明圣人因人情以制礼
　　慈母如母曰慈母者何也曰妾之无子者妾子之无母者父命妾曰女以为子命子曰女以为母若是则生养之终其身如母死则丧之三年如母贵父之命也【养阳尚反】
　　注曰此主谓大夫士之妾无子妾子之无母父命为母子者其使养之不命为母子则亦服庶母慈巳者之服可也大夫之妾子父在为母大功则士之妾子为母期矣父卒则皆得伸也
　　疏曰别举旧以证成巳义也贵父之命者一非骨肉之属二非配父之尊但惟贵父之命故也继公谓言丧之三年者以其见于此章故惟据父卒者言也　案注云其使养之不命为母子则亦服庶母慈巳之服者谓妾或自有子或子之母有他故不能自养其子是以不可命为母子但使慈之而巳若是则其服惟加于庶母一等可也庶母慈巳者服见小功章
　　母为长子
　　疏曰母为长子齐衰者以子为母服齐衰母为之不得过于子为巳也
　　继公谓绖不着女子子为母及此服之异于男子者以其巳于前章发之则其类皆可得而推故也
　　曰何以三年也父之所不降母亦不敢降也
　　夫妻一体故俱为长子三年此加隆之服也不宜云不防父母于子其正服但当期初非防服
　　右齐衰三年
　　疏衰裳齐牡麻绖冠布缨削杖布带疏屦期者【期音鸡下并同】疏曰此章虽止一期而禫杖具有案下杂记云十一月而练十三月而祥十五月而禫即是此章者也继公谓此期服也而杖屦之属皆与三年章同者是章凡四条其三言为母其一言为妻也以礼攷之为母宜三年乃或为之期者则以父在若母出故屈而在此也妻以夫为至尊而为之斩衰三年夫以妻为至亲宜为之齐衰三年乃不出于期者不敢同于母故尔然则二服虽在于期实有三年之义此杖屦之属所以皆与之同也
　　曰问者曰何冠也曰齐衰大功冠其受也缌麻小功冠其衰也带縁各视其冠【縁以绢反】
　　疏曰此假他问巳荅之言也降服齐衰四升冠七升以其冠为受受衰七升正服齐衰五升冠八升受衰八升义服齐衰六升冠九升受衰九升降服大功衰七升冠十升受衰十升正服大功衰八升冠十升受衰十升义服大功衰九升冠十一升受衰十一升其冠皆与其受衰升数同故云冠其受也降服小功衰十升正服小功衰十一升义服小功衰十二升缌麻十五升抽其半其冠皆与其衰升数同故曰冠其衰也云带縁各视其冠者视犹比也二者之布升数多少各比拟其冠也然本问齐衰之冠因苓大功与缌麻小功并苓带縁者博陈其义也
　　继公谓斩衰有二其冠同齐衰三年惟有子为母之冠耳是章有降服有正服有义服疑其冠之异同故发问也齐衰大功有受布故冠其受冠衰布异也缌麻小功无受布故但冠其衰冠衰布同也问者惟疑此章之冠荅者则揔以诸章之冠为言以其下毎章之服亦或各自不同故也带縁各视其冠者谓齐衰以至缌麻其布带与其冠衰之縁亦各以其冠布为之闲曰期而小祥练冠縓縁檀弓曰练衣縓縁则重服未练以前与夫轻服之冠衰皆有布縁明矣此所云者是也冠縁者纰也衰縁者其领及袪之纯也此复言带縁者又因其布之与冠同而并及之　案疏言降服齐衰正服齐衰但可断自此章而下葢此防服为母也正服为妻也
　　父在为母
　　此主言士之子为母也其为继母慈母亦如之
　　曰何以期也屈也至尊在不敢伸其私尊也父必三年然后娶达子之志也
　　疏曰家无二尊故于母屈而为期不直言尊而言私尊者母于子为尊夫不尊之故也
　　继公谓丧妻者必三年然后娶礼当然尔非必専为达子心丧之志也葢夫之于妻宜有三年之恩为其不可以不降于母是以但服期而巳然服虽有限情则可伸故必三年然后娶所以终牉合之义焉若谓惟主于达子之志则妻之无子而死者夫其可以不俟三年而娶乎春秋传曰王一嵗而有三年之丧二谓后与太子也丧妻之义于此可见
　　妻
　　下章曰父在则为妻不杖然则此为妻杖谓无父者也
　　曰为妻何以期也妻至亲也
　　疏曰妻移天齐体与巳同奉宗庙为万世之主故云至亲
　　继公谓此偏释为妻期服不为过重之意义似未备
　　出妻之子为母
　　疏曰此谓母犯七出去夫氏或适他族或之本家子为之服者也七出者无子一也淫泆二也不事舅姑三也口舌四也盗窃五也妬忌六也恶疾七也天子诸侯之妻无子不出惟有六出
　　继公谓出妻者见出之妻也云出妻之子主于父在者也若父没则或有无服者矣如下所云者是也又此礼亦关上下言之若妾子之为其出母则亦或有不然者非达礼也
　　曰出妻之子为母期则为外祖父母无服曰絶族无施服亲者属
　　注曰在旁而及曰施亲者属母子至亲无絶道继公谓此于其外亲但云外祖父母见其重者耳絶族离絶之族谓父族与母族相絶而不为亲也絶族无施服言所以为外祖父母无服也亲者属言所以为出母期也此葢者引旧礼而复引以释之也下放此
　　出妻之子为父后者则为出母无服曰与尊者为一体不敢服其私亲也
　　言为父后则无父矣乃云出妻之子蒙经文也与尊者为一体释为父后也母不配父则子视之为私亲母子无絶道固当有服然有服则不可以祭故为父后则不敢服之有服则不可以祭者吉凶二道不得相干故也
　　父卒继母嫁从为之服报
