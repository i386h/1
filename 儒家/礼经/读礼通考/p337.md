<!-- { "loadSidebar": true } -->
　　赵明诚金石録成阳属今雷泽欧阳集古録谓史记地志及水经诸书皆无尧母葬处案班固西汉刘昭东汉书地理志皆曰成阳有尧冢灵台而东汉志章帝元和二年东巡狩将至太山道使使者奉一太牢祠帝尧于济隂成阳灵台与章帝纪所载正同帝纪章怀太子注引郭縁生述征记云成阳县东南有尧母庆都墓上有祠庙俗亦名灵台文母水经注今成阳城西二里有尧陵陵南一里有尧母陵于城为西南称为灵台盖两汉所载似以灵台为尧冢惟此碑与述征记水经乃直指为尧母冢尔然水经云在成阳西南而述征云在东南未知孰是
　　洪适释两汉地志济隂成阳有尧冢灵台不明言灵台为尧母冢也章帝纪元和二年使使者祠唐尧于成阳灵台注引郭縁生述征记曰成阳有尧陵南一里有尧母庆都陵称曰灵台据此与碑合灵台非尧冢明矣
　　路史尧之冢在今濮州之雷泽东南而王克乃云葬崇山墨子则谓北教八狄道死南已之市而葬巩山之隂盖仪墓尔郭縁生述征记成阳城东南九里有尧陵郭氏所记乃小成阳在成阳西北五十里于河南有山曰成阳谷林在其下小成阳以山得名乃尧葬所在
　　帝舜陵
　　檀弓舜葬于苍梧之野盖三妃未之从也【注舜征有苗而死因留葬焉　疏此论古不合葬淮南子云舜征三苗而遂死苍梧从犹就也三妃不就苍梧与帝合葬也】山海经苍梧之山帝舜葬于阳帝丹朱葬于隂【注即九疑山也】赤水之东有苍梧之野舜与叔均之所葬也南方苍梧之丘苍梧之渊其中有九嶷山舜之所葬在长沙零陵界中【注山在今零陵营道县南其山九谿皆相似故云九疑古者总名其地为苍梧也】
　　墨子舜西教乎七戎道死葬南已之市衣衾三领谷木之棺葛以缄之已而市人乗之
　　吕氏春秋舜葬于纪市不变其肆【注九疑山下亦有纪邑】史记舜崩于苍梧之野葬于江南九疑是为零陵元和郡县志九疑山在永明县东南一百里舜所葬也九山相似行者疑惑故为名二妃冢在华容县北一百六十三里青草湖上
　　拾遗记舜葬于苍梧之野有鸟如雀丹州而来吐五色之气氤氲如云名曰凭霄雀能羣飞衔土成丘坟此鸟能反形变色集于峻木之上在木则为禽行地则为兽变化无常游丹海之际时来苍梧之野衔青砂硃积成垄阜名曰珠丘其珠轻细风吹如尘名曰珠尘
　　方舆胜览檀弓云舜葬于苍梧之野习凿齿云虞舜葬零陵元和郡县志亦云九疑舜之葬也案太史公曰舜南狩行死于苍梧之野归葬于江南之九疑山海经云舜之所葬在今道州零陵县界苍梧九疑当是两处后人误引舜死之地以为舜葬之所耳元混一方舆胜览舜陵在女英峯下
　　【罗泌曰孟子曰舜生于诸冯迁于负夏卒于鸣条诸冯负夏鸣条皆在河南北故葬于纪所谓纪市也今帝墓在安邑而安邑有鸣条陌其去纪才两舍帝纪言河中有舜冢信矣其言舜葬苍梧则自汉失之李白诗云重瞳孤坟竟何似则虞舜之冢不明自昔以为憾也】
　　大禹陵
　　墨子禹葬防稽衣衾三领桐棺三寸葛以缄之绞之不合道之不埳土地之深下不及泉上毋通臭既葬收余壤其上垄若参耕之亩
　　吕氏春秋禹葬于防稽不变人□【注言无所兴造不扰民也】淮南子禹葬防稽之山农不易其亩
　　越絶书禹葬防稽苇椁桐棺穿圹七尺上无漏泄下无即水坛髙三尺土阶三等延袤一亩尚以为居之者乐为之者苦无以报民功教民鸟田一盛一衰当禹之时舜死苍梧象为民田也禹至此者亦有因矣吴越春秋禹周行天下还大越登茅山更名曰防稽鳯凰栖于树鸾鸟巢于侧麒麟步于庭百鸟佃于泽将老命羣臣曰我百世之后葬我防稽之山葬之后无改亩禹崩众瑞并去天美禹徳而劳其功使百鸟还为民田大小有差进退有行一盛一衰往来有常皇览禹冢在防稽山上
　　水经注会稽山上有禹冢昔大禹即位十年东巡狩崩于防稽因而葬之有鸟来为之耘春拔草根秋啄其秽是以县官禁民不得妄害此鸟犯则刑无赦括地志禹陵在越州防稽县南十三里庙在县东十一里
　　九域志禹陵在防稽山上有禹井
　　金石録汉窆石铭永建元年五月唐禹穴碑郑鲂序元稹铭韩耔材书寳厯二年九月立
　　防稽志禹陵窆石遗字直寳文阁王顺伯复斋碑録定为汉刻旧经云禹葬于会稽取此石为窆
　　演繁露汉地理志防稽郡山隂县注云防稽山在南上有禹冢禹井今绍兴府城东十许里有告成观观有禹庙相传禹墓在庙东之小山山下又有窆石或云禹葬所用然絶无信传又其地自在山隂县治之东与古传在南者方乡不应若绍兴府府治则又在今山隂县之西而其正南大山即秦望山也秦始皇父子皆登此山以祭禹矣南史纪秦碑至是尚在读二世碑是也然则禹墓在秦望山上山隂县南而不在告成观甚明
　　元混一方舆胜览禹穴在龙瑞宫之侧
　　孔甲墓
　　明一统志在永宁县东北三崤山
　　夏后皋墓
　　左传蹇叔曰殽有二陵焉其南陵夏后皋之墓也【注皋桀之祖父】
　　水经注石崤水出石崤山山有二陵南陵夏后臯之墓
　　元和郡县志二崤山又名岭崟山在永宁县北二十八里
　　舆地广记永宁县西北有二崤山连入硖石界其南夏后皋之墓也
　　成汤陵
　　皇览汤冢在济隂亳县北东郭去县三里冢四方方各十步髙七尺上平处平地汉哀帝建平元年大司空御史长卿案行水灾因行汤冢
　　水经注崔骃曰汤冢在济隂亳县北皇览曰亳城北郭东三里平地有汤冢冢四方方各十步髙七尺上平也汉哀帝建平元年大司空史郤长卿案行水灾因行汤冢在汉属扶风今征之回渠亭有汤地徴陌是也然不经见难得而详案秦宁公本纪云二年伐汤三年与亳战亳王奔戎遂灭汤然则周桓王时自有亳王号汤为秦所灭非殷汤矣刘向言殷汤无葬处为疑杜预曰梁国蒙县北有薄伐城城中有成汤冢今城内有故冢方坟疑即杜元凯之所谓汤冢者也
　　元和郡县志殷汤陵在寳鼎县北四十三里
　　太平寰宇记殷汤陵在蒲州寳鼎县北四十三里后魏太和中有县人张恩破陵求货其陵下先有石弩以铜为鏁盗开埏门矢发中三人皆毙恩更为他计卒取得墓中物其物多是钟磬及诸乐器得其铭恩恐人知以铭投之汾水后事泄为主司所理乃于水次取得其铭铭曰吾死后二千年终困于恩由是执事不复深加其罪刘向云汤无葬地盖不练其处也隆平集干徳四年诏给守陵五户蠲其役仍令长吏春秋奉祀
　　明一统志在荥县北四十里元癸未歳沦于河
　　太戊陵
　　文献通考葬大名内黄县东南
　　隆平集干徳四年诏给守陵三户歳一享
　　明一统志在内黄县南三十里
　　髙宗陵
　　白裒鲁国地记吴阪之下便得隠穴旁入三里穹窿蒙密傅説之所赞武丁之所墓
　　九域志商髙宗陵在淮宁府西华县北
　　隆平集干徳四年诏给守陵三户歳一享
　　周王季墓
　　论衡王季葬于滑山之尾栾水击其墓见棺之前和文王曰嘻先君必欲一见羣臣百姓也夫故使栾水见之于是也而为之张朝而百姓皆见之三日而后更葬
　　文王墓
　　括地志文王墓在雍州万年县西南二十八里原上雍録孟子曰文王生于岐周卒于毕郢毕之为地或云在渭之北或云在渭之南其主渭北者则汉刘向言文武周公葬于毕而师古释之曰在长安西北四十里即咸阳矣故元和志曰咸阳县治毕原也此皆以毕为在渭北者矣至其命为渭南者皇览曰文武周公冢皆京兆长安镐聚东杜中又曰秦武王冢在安陵县西北毕陌中大冢是也人以为周文王冢者非也周文冢在杜中案杜中即杜县之中也杜县在镐之东于唐长安县为东南二十里此説而果不谬则毕又在渭南也予于是取此数説者而参求之长安有毕陌咸阳又有毕原则原之为地亘渭南北有之故古记于毕皆着文武葬地者因毕名两出而亦两传也此其误之所起也若以人情言之文都丰武都镐丰镐与杜相属则皇览谓文王葬于渭南者其理顺也文王既葬渭南则周公葬毕必附文墓矣刘向传臣瓉引汲郡古文为据曰毕西于丰三十里则地为渭南甚明安陵有大冢皇览明指其为秦文王墓则渭北之文冢其不为周文而为秦文亦可据矣【安陵在咸阳】
　　武王陵
　　汲冢周书武王崩镐肂于岐周葬于毕
　　皇览文王武王冢皆在京兆长安镐聚东杜中隆平集文武二冢干徳四年给陵户祠祭如太昊
　　成王陵
　　文献通考葬京兆咸阳县
　　康王陵
　　文献通考葬京兆咸阳县
　　隆平集成康二冢干徳四年诏给守陵三户歳一享
　　昭王陵
　　明一统志在登封县少室山阳城西谷
　　穆王陵
　　明一统志在西安府西南二十五里张恭村
　　厉王陵
　　明一统志在霍州东北王出奔彘而崩因葬焉
　　幽王陵
　　元和郡县志周幽王陵在长安县东北二十五里明一统志在临潼县东北二十五里
　　桓王陵
　　太平寰宇记葬河南渑池县东北一百二十里
　　灵王陵
　　皇览灵王冢在河南城西南柏亭西周山上盖以王生而有髭而神故諡灵王其冢民祀之不絶
　　水经注洛水故渎东迳周山上有周灵王冢
　　景王　悼王　敬王陵
　　皇览景王冢在洛阳太仓中秦封吕不韦洛阳十万户故大其城并围景王冢也
　　寰宇记帝王纪云景王葬于翟泉今东阳门内有大街北有太仓中是景王陵西南望步广里北眺翟泉二处相距逺近畧均之也
　　水经注洛水东北迳柏亭南又东北迳三王陵三王或言周景王悼王定王也子朝作难悼敬二王与景王俱葬于此故世以三王名陵帝王世纪曰景王葬于翟泉今洛阳太仓中大冢是也而后传言在此所未详矣又悼敬二王稽诸史传复无葬处今陵东有石碑録赧王以上世王名号考之碑记周墓明矣文献通考景王葬河南洛阳县太仓中
　　威烈王陵
　　文献通考葬河南洛阳城中东北隅
　　隆平集桓灵景威烈四王墓干徳四年诏州县常禁樵采
　　赧王冢
　　明一统志在陇州西北三十里
　　秦始皇陵
　　史记始皇初即位穿治郦山及并天下天下徒送诣七十余万人穿三泉下铜而致椁宫观百官竒器珍怪徙藏满之令匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛度不灭者久之二世曰先帝后宫非有子者出焉不宜皆令从死死者甚众葬既已下或言工匠为机藏皆知之藏重即泄大事毕已藏闭中羡下外羡门尽闭工匠藏者无复出者树草木以象山
　　贾山至言秦皇帝死葬乎骊山吏徒数十万人旷日十年下彻三泉合采金石冶铜锢其内漆涂其外被以珠玉饰以翡翠中成观游上成山林为葬薶之侈至于此使其后世曽不得蓬颗蔽冢而托葬焉汉旧仪骊山者古之骊国晋献公伐之而取二女曰骊姬此山多黄金其南多美玉曰蓝田故始皇贪而葬焉使丞相李斯将天下刑人徒七十二万人作陵凿以章程三十七歳锢水泉絶之塞以文石致以丹漆深极不可入奏之曰丞相臣斯昧死言臣所将徒七十二万人治骊山者已深已极凿之不入烧之不然叩之空空如下天状制曰凿之不入烧之不然其旁行三十丈乃止
　　皇览坟髙五十余丈周囘五里余
