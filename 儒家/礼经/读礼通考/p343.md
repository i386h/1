<!-- { "loadSidebar": true } -->
　　魏后妃传文明皇后冯氏承明元年尊曰太皇太后太后与髙祖游于方山顾瞻川阜有终焉之意因谓羣臣曰舜葬苍梧二妃不从岂必逺祔山陵然后为贵哉吾百年之后神其安此髙祖乃诏有司营建寿陵于方山又起永固石室将终为清庙焉太和五年起作八年而成刋石立碑颂太后功徳十四年崩于太和殿諡曰文明太皇太后葬于永固陵日中而反虞于鉴殿诏曰尊防崇俭不申罔极之痛称情允礼仰损俭训之徳进退思惟倍用崩感又山陵之节亦有成命内则方丈外裁揜坎脱于孝子之心有所不尽者室中可二丈坟不得过三十余步今以山陵万世所仰复广为六十步辜负遗防益以痛絶其幽房大小棺椁质约不设明器至于素帐缦茵瓷瓦之物亦皆不置此则遵先志从册令俱奉遗事而有従有违未达者或以致怪梓宫之里堂之内圣灵所凭是以一一奉遵仰昭俭徳其余外事有所不从以尽痛慕之情其宣示逺近着告羣司上明俭诲之善下彰违命之失初髙祖孝于太后乃于永固陵东北里余豫营寿宫有终焉瞻望之志及迁洛阳乃自表瀍西以为山园之所而方山虚宫至今犹存号曰万年堂云
　　水经注羊水又东注于如浑水乱流迳方岭上有文明太皇太后陵陵之东北有髙祖陵二陵之南有永固堂堂之四周隅雉列榭阶阑槛及扉户梁壁椽瓦皆文石也檐前四柱采洛阳之八风谷黒石为之雕镂隠起以金银间云雉有若锦焉堂之内外四侧结两石扶帐青石屏风以文石为椽并隠起忠孝之容题刻贞顺之名庙前镌石为碑兽碑不至佳左右列柏四周迷禽闇石院外西侧有思逺灵图图之西有斋堂南门表二石阙阙下斩山累结御路下望灵泉宫池皎若圆镜矣
　　永泰陵
　　魏皇后传宣武顺皇后于氏崩葬永泰陵
　　北齐神武帝义平陵
　　北齐书武定五年正月丙午神武崩于晋阳諡献武王八月甲申葬于邺西北漳水之西天保初追諡为献武帝陵曰义平天统元年改諡神武皇帝
　　元和郡县志神武陵在滏阳县南三里
　　太平寰宇记髙齐神武陵去县三里今有天鹿石阙尚存
　　北齐皇后传神武明皇后娄氏太宁二年四月崩于北宫五月甲申合葬义平陵
　　文襄帝峻成陵
　　北齐书王还晋阳遇盗而殂葬于峻成陵齐受禅追諡为文襄皇帝
　　北齐皇后传文襄敬皇后元氏魏孝静帝之妹也封冯翊公主归于文襄文宣受禅尊为文襄皇后武平中后崩祔葬义平陵
　　干学案义平陵恐是峻成陵
　　文宣帝武宁陵
　　北齐书天保十年冬十月甲午帝暴崩于晋阳宫徳阳堂十一月辛未梓宫还京师十二月乙酉殡于太极前殿干明元年二月丙申葬于武宁陵
　　闵悼王墓
　　北齐书皇建二年九月王薨大宁二年葬于武宁陵之西北諡闵悼王
　　孝昭帝文靖陵
　　北齐书皇建二年十一月帝崩于晋阳宫大宁元年闰十二月癸卯梓宫还邺庚午葬于文靖陵
　　武成帝永平陵
　　北齐书河清四年夏四月传位于皇太子天统四年十二月辛未太上皇帝崩于邺宫干寿堂二月甲申葬于永平陵
　　后周文帝成陵
　　后周书魏恭帝三年夏太祖北巡狩九月有疾还至云阳冬十月乙亥崩于云阳宫还长安发丧甲申葬于成陵武成元年追尊为文皇帝
　　后周皇后传文帝元皇后生孝闵帝大统七年薨魏恭帝三年十二月合葬成陵武成初追尊为皇后元和郡县志后周文帝成陵在富平县西北十五里
　　孝闵帝静陵
　　后周书魏恭帝三年十二月魏帝诏以岐阳之地封帝为周公庚子禅位于帝元年春正月即天王位九月晋公防逼帝逊位幽于旧邸以弑崩及武帝诛防上諡曰孝闵皇帝陵曰静
　　明帝昭陵
　　后周书武成二年夏四月庚子大渐诏曰朕禀生俭素非能力行菲薄毎寝大布之被服大帛之衣凡是器用皆无雕刻身终之日岂容违弃此好丧事所须务从俭约敛以时服勿使有金玉之饰若以礼不可阙皆令用瓦葬日选择不毛之地因地势为坟勿封勿树且厚葬伤生圣人所诫朕既服膺圣人之教安敢违之凡百官司勿异朕此意辛丑崩于延寿殿五月辛未葬于昭陵
　　后周皇后传独孤皇后世宗崩与后合葬
　　武帝孝陵
　　后周书宣政元年五月己丑帝緫戎北伐癸巳帝不豫止于云阳宫六月丁酉夜崩于乗舆遗诏曰朕平生居处毎存菲薄非直以训子孙亦乃本心所好丧事资用须使俭而合礼墓而不坟自古通典随吉即葬葬讫公除妃嫔以下无子者悉放还家己未葬于孝陵
　　后周皇后传武帝阿史那皇后静帝尊为太皇太后隋开皇二年殂隋文帝诏有司备礼册祔葬孝陵
　　宣帝定陵
　　后周书大象二年五月薨于天徳殿七月丙申葬定陵
　　后周皇后传宣帝杨皇后隋文帝长女大业五年従帝幸张掖殂于河西帝还京诏有司备礼祔葬后于定陵
　　静帝恭陵
　　后周书大定元年隋王杨坚称尊号帝逊于别宫开皇元年五月壬申崩諡曰静皇帝葬恭陵
　　隋文帝太陵
　　隋书仁寿二年八月己巳皇后独孤氏崩闰十月壬寅葬献皇后于太陵四年秋七月丁未帝崩于大寳殿冬十月己卯合葬于太陵同坟而异穴
　　文献通考士庶赴葬者皆聴入视陵内
　　元和郡县志隋文帝太陵在武县西南二十里三畤原上
　　合璧事类隋文帝仁寿二年皇后独孤氏崩上令仪同三司萧吉为皇后择葬地得吉处云卜年二千卜世二百上曰吉凶由人不在于地髙纬葬父岂不卜乎俄而国亡正如我家墓田若云不吉朕不当为天子若云不凶我弟不当战没然竟従吉言吉退告族人萧平仲曰后四载太子御天下若太子得政隋其亡乎吾前绐之云卜年二千者二十字也卜世二百者取世二传也
　　帝墓
　　隋书大业十三年十一月唐公入京师遥尊帝为太上皇立代王侑为帝改元义宁二年三月右屯卫将军宇文化及等以骁果作乱入犯宫闱上崩于温室萧后令宫人撤牀箦为棺以埋之化及发后右御卫将军陈棱奉梓宫于成象殿葬吴公台下唐平江南之后改葬雷塘

　　读礼通考卷八十九
<经部,礼类,仪礼之属,读礼通考>
　　钦定四库全书
　　读礼通考卷九十　　　刑部尚书徐干学撰葬考九
　　山陵三
　　唐献祖建初陵
　　唐书开元十一年八月追号宣皇帝曰献祖
　　元和郡县志宣皇帝建初陵髙四丈周回八十丈
　　懿祖啓运陵
　　唐书开元十一年八月追号光皇帝曰懿祖
　　元和郡县志光皇帝啓运陵髙四丈周回六十步建初啓运二陵共茔周一百五十六步均在昭庆县西南二十里
　　唐礼乐志开元十五年敕宣皇帝光皇帝陵以县令检校州长官嵗一巡
　　太祖兴宁陵
　　唐书武徳元年六月追諡皇祖曰景皇帝庙号太祖唐地理志兴宁陵在咸阳县咸阳原
　　世祖永康陵
　　唐书武徳元年六月追諡皇考曰元皇帝庙号世祖
　　太平寰宇记唐永康陵在三原县北二十八里唐礼乐志开元二十八年制以宣皇帝光皇帝景皇帝元皇帝追尊号諡有制而陵寝所奉未称建初啓运陵如兴宁永康陵置署官陵户春秋仲月分命公卿巡谒
　　髙祖献陵
　　唐书武徳九年八月皇太子即皇帝位贞观三年太上皇徙居大安宫九年五月庚子崩于垂拱前殿十月庚寅葬献陵
　　唐防要太宗贞观九年髙祖崩诏定山陵制度令依汉长陵故事务在崇厚时限既促功役劳弊秘书监虞世南上封事曰臣闻古之圣帝明王所以薄葬者非不欲崇髙光显珍寳具物以厚其亲然审而言之髙坟厚陇珍物毕备此适所以为亲之累非曰孝也是以深思逺虑安于菲薄以为长久万代之计割其常情以定之耳昔汉成帝造延昌二陵制度甚厚功费甚多谏议大夫刘向上书曰孝文帝居霸陵凄怆悲怀顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何戚焉夫死者无终极而国家有废兴释之所言为无穷计也孝文寤焉遂以薄葬又汉氏之法人君在位三分天下贡赋以一分入山陵武帝歴年长久比葬陵中不复容物霍光暗于大体奢侈过度其后至更始之败赤眉入长安破茂陵取物犹不能尽无故聚敛百姓为盗之用甚无谓也魏文帝于首阳东为寿陵作终制其畧云昔尧葬寿陵因山为体无封树寝殿园邑为棺椁足以藏骨为衣衾足以朽肉吾营此不食之地欲使易代之后不知其处无藏金玉铜铁一以瓦器自古及今未有不亡之国是无不掘之墓丧乱以来汉氏诸陵无不发掘乃烧取玉柙金镂骸骨并尽岂不重痛哉若违诏妄有变改使吾为戮尸于地下死而重死不忠不孝使魂而有知将不福汝以为永制藏之宗庙魏文此制可谓达于事矣向使陛下徳止于秦汉之君臣则缄口而已不敢有言伏见圣徳髙逺尧舜有所不逮而俯与秦汉之君同为奢泰舍尧舜殷周之节俭此臣所以尤戚戚也今为丘陇如此其内虽不藏珍寳亦无益也万代之后人但见髙坟大冢岂谓无金玉也臣之愚计以为汉之霸陵既因山势虽不起坟自然髙敞今之所卜地势即平不可不起宜因白虎通所陈周制为三仞之坟其方中制度事事减少事竟之日刻石于陵侧书丘封大小髙下之式明器所须皆以瓦木合于礼文一不得用金银铜铁使后代子孙并皆遵奉一通藏之宗庙岂不美乎且臣下除服用二十七日已依霸陵今为坟陇又以长陵为法恐非所宜伏愿深览古今为久长之虑书奏不报世南又上疏曰汉家即位之初便营陵坟近者十余嵗逺者五十年方始成就今以数月之间而造数十年之事其于人力亦己劳矣又汉家大郡五十万户今人众不及往时而功力与之一等此臣所以致疑也又公卿上奏请遵遗诏务从节俭太宗乃谓中书侍郎岑文本曰朕欲一如遗诏但臣子之心不忍顿为俭素如欲称朕崇厚之志复恐百代之后不免有发毁之忧朕为此不能自决卿等平章必令得所勿置朕于不孝之地因出虞世南封事付所司详议以闻司空房龄等议曰谨案髙祖长陵髙九丈光武陵髙六丈汉文魏文并不封不树因山为陵窃以长陵制度过为宏侈二文立规又伤矫俗光武中兴明主多依典故遵为成式实谓攸宜伏愿仰遵顾命俯顺礼经诏曰朕既为子卿等为臣爱敬罔极义犹一体无容固陈节俭陷朕于不义也今便敬依来议于是山陵制度颇有减省
　　元和郡县志献陵在三原县东一十五里
　　唐后妃传髙祖太穆顺圣皇后窦氏崩于涿郡帝有天下诏即所葬园为寿安陵及祔献陵尊为太穆皇后
　　献陵陪葬
　　楚国太妃万氏　　　馆陶公主
　　河间元王孝恭【金石録岑文本撰碑于立政书贞观十四年立】
　　襄邑恭王神符
　　清河王诞
　　韩王元嘉【京兆金石録唐太尉绛州刺史韩王元嘉碑在三原县】
　　彭思王元则【京兆金石録唐赠司徒荆州都督彭王元则碑在三原县】
　　道孝王元庆【京兆金石録唐赠司徒荆州都督道王元庆碑在三原县】
　　郑惠王元懿【京兆金石録唐赠司徒益州都督郑王元懿碑在三原县】
　　虢庄王元鳯
　　酆悼王元亨【京兆金石録唐金州刺史酆王元亨碑在三原县】
　　徐康王元礼
　　滕王元婴【京兆金石録唐赠司徒冀州都督滕王元婴碑在三原县】
　　邓康王元裕【京兆金石録唐赠司徒冀州都督邓王元裕碑在三原县】
