<!-- { "loadSidebar": true } -->
　　冯善家礼集说朝廷遣使或令有司差人致祭者皆先期报知于丧家设灵位于中堂西东向设使者致奠位于东西向读祭文位于使者之右丧主拜位于灵位之右北向至日陈设牲醴如常仪使者至丧主以下止哭去衰绖易素服出迎于大门外引使者入立于致奠位丧主就位先行四拜礼执事者酌酒授使者致奠三读祝者取祭文立读讫丧主以下复行四拜礼焚祭文毕使者出丧主请使者于賔次拜见如常仪如屋之朝向不同则以前为南凡封赠焚黄亦依下图跪读祝于丧主位后立宣诰命于使者位宋纁四礼初编凡文武官殁朝廷遣官致祭丧家设灵位于堂西东向设使者致奠位于东西向读祭文位于使者之右南向丧主拜位于灵右北向祭品至丧主乌纱帽青衣角帯跪迎龙亭于大门外龙亭过即起入门安龙亭于堂中设香案于龙亭前行五拜三叩头礼使者就致奠位丧主跪灵筵右北向使者上香执事者酌酒授使者致奠三读祝者取祭文立读讫焚祭文丧主谢恩五拜三叩头礼毕候龙亭出门拜谢使者毕仍更衰服宴使者于賔次

　　读礼通考卷五十九
　　钦定四库全书
　　读礼通考卷六十　　　刑部尚书徐干学撰丧仪节二十三
　　含礼
　　杂记诸侯使人吊其次含襚赗临皆同日而毕事者也其次如此也【注言五者相次同时　疏诸侯使人吊邻国先行吊礼宣君命人以饮食为急故含次之食后须衣故襚次之有衣即须车马故赗次之君事既毕则臣私行已礼故临在后事虽多而同一日毕也】
　　含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既葬蒲席降出反位宰夫朝服即丧屦升自西阶西面坐取璧降自西阶以东【疏此明含之所用含者坐委所含之璧于殡之东南席上未葬之前有苇席承之既葬以后则以蒲席承之宰夫朝服即丧屦者宰谓上卿也言夫衍字朝服者吉服也必用吉服者以邻国执玉而来执玉不麻故着朝服且不敢纯凶待邻国也以在丧不可纯吉故即丧屦也此遭丧已乆故嗣子亲受礼宰着朝服若新始遭丧则主人不亲受使大夫受于殡宫此吊者既为上客又赗者是丄介则此含者襚者当是副介末介但含襚于死者为切故在先陈之】
　　檀弓邾娄考公之丧徐君使容居来吊含曰寡君使容居坐含进侯玉其使容居以含有司曰诸侯之来辱敝邑者易则易于则于易于杂者未之有也容居对曰容居闻之事君不敢忘其君亦不敢遗其祖昔我先君驹王西讨济于河无所不用斯言也容居鲁人也不敢忘其祖【注考公隠公益之曽孙考或为定容居欲亲含非也含不使贱者君行则亲含大夫归含耳言侯玉者时徐僭称王自比天子使大夫敌诸侯有司拒之易谓臣礼于谓君礼杂者容居以臣欲行君礼也驹王徐先君僭号容居其子孙也济渡也西讨渡河广大其国鲁鲁钝也言鲁钝者自明不妄　疏容居致其君命云寡君使容居亲坐行含进侯玉于邾君此是使致辞也其使容居以含者此是记人録语云其使容居奉玉以行含礼郑知君行则亲含者曹桓公卒于防诸侯请含是也大夫归含者杂记云诸侯之丧君使人吊含赠襚是也凡行含礼未敛之前以玉实口士则主人亲含大夫以上则使人含若既敛已后至殡葬其有含者亲自致璧于柩及殡上者谓之亲含若但致命以璧授主人主人受之谓之不亲含徐自比于天子以邾君为己之诸侯言进侯氏以王故云进侯玉邾之有司乃拒之易谓简易为臣礼于谓广大为君礼容居闻旧日之言臣之事君奉命出使不敢忘其君之言子孙事祖亦不敢违我从先君驹王以来于诸侯无不称王我若是晓利之人或妄称先祖之善自言鲁钝朴实不解虚诈唯知不敢忘其祖也】
　　诸侯伐秦曹桓公卒于防诸侯请含使之袭【注曹伯庐諡宣言桓声之误也请含以朋友有相啖食之道使之袭非也袭贱者之事】
　　春秋文公五年春王正月王使荣叔归含且赗
　　公羊传含者何口实也其言归含且赗何兼之兼之非礼也【注含孝子所以实亲口也縁生以事死不忍虚其口天子以珠诸侯以玉大夫以碧士以贝春秋之制也文家加饭以稻米】
　　谷梁传含一事也赗一事也兼归之非正也其曰且志兼也其不言来不周事之用也赗以蚤而含已晚【注礼含赗襚各异人乘马所以助葬成风未葬故言蚤已殡故言晚】
　　赗礼
　　文王世子族之相为也赗赙承含皆有正焉【注承读为赠声之误也正正礼也　疏随其亲疏各有正礼赗车马赙财帛含珠玉襚衣服总谓之赠】
　　敬吊临赙赗睦友之道也【疏君敬重吊临赗赙不使阙失是君亲睦和友之道也】杂记上介赗执圭将命曰寡君使某赗相者入告反命曰孤某须矣陈乘黄大路于中庭北辀执圭将命客使自下由路西子拜稽颡坐委于殡东南隅宰举以东【注辀辕也自率也下谓焉也马在路之下觐礼曰路下四亚之客给使者入设乗黄于大路之西客入则致命矣使或为史　疏此一节明赗礼乘黄谓马也大路谓车也陈四黄之马于大路之西于殡宫中庭北辀者大路辀辕北向也客使谓使客之从者为客所使故曰客使自下由路西者由在也陈路北辕既竟赗客执圭升堂致命而客之从者牵马设在车之西大路亦使设之也引觐礼证马为下也四亚之谓马四疋亚次路车也赗既夕有奠主于亲者故既夕礼兄弟赗奠此诸侯相与既疏故无奠】
　　【方慤曰乗马曰赗此言赗礼故陈乗黄大路于中庭】
　　【陆佃曰犬马不上于堂故执圭将命小行人圭以马丧事君言相大夫士言摈亦言之法正言大路举重以该之盖二王之后欤所谓乗黄亦如此客使牵马者也自下自路下西之前聘礼所谓牵马者自前西乃出是也商拜而后稽颡周稽颡而后拜今拜稽颡拜其臣故也即拜其君宜稽颡而后拜稽首首至地】
　　【而迟也顿首首至地而顿也空首首不至地凡此三拜以两手承之所谓拜手稽首是也若今吉拜也吉拜拜而后稽颡凶拜稽颡而后拜振动若今叩头矣春秋传曰再拜稽颡肃拜若今妇人拜是欤春秋传曰敢肃使者嫌于不敬故谓之肃竒拜一拜也孔子拜为火来者士一大夫再士贬于大夫一拜则凡再拜襃矣襃读如字言坐委于殡东不言圭尊圭也】
　　少仪赗马入庙门赙马与其币大白兵车不入庙门【注赗马入庙门以其主于死者赙马以下不入庙门以其主于生人也兵车革路也虽为死者来陈之于外　疏此论赙赗之异以马送死曰赗赗副亡者之意既送亡者遂入庙门以马助生人营丧曰赙马币谓以财货赙助主人丧用并助主人之物故不将入庙大白兵车革路之旗并为送丧之从车本是田战之具故不入庙门然所以得有大白兵车来助主人者此谓诸侯有丧邻国之君以此赙之或家国自有也　庾蔚之曰礼既祖讫而后赗马入设于庙庭而入门者欲以供驾魂车也故郑云主于死者】
　　檀弓读赗曽子曰非古也是再告也【注祖而读赗賔致命将行主人史又读赗所以存録之曽子言非礼】
　　【方慤曰古者奠之而不读周则既奠而又读焉故曽子以为再告也】
　　春秋隐公元年秋七月天王使宰咺来归惠公仲子之赗
　　左传天王使宰咺来归惠公仲子之赗缓且子氏未薨故名【注惠公葬在春秋前故曰缓也子氏仲子也薨在二年　疏缓赗惠公生赗仲子事由于王非咺之过所以贬咺者天王至尊不可贬责贬王之使足见王非】天子七月而葬同轨毕至【注言同轨以别四夷之国】诸侯五月同盟至【注同在方岳之盟】大夫三月同位至【注古者行役不逾时】士逾月外姻至【注逾月度月也姻犹亲也此言赴吊各以逺近为差因为葬节】赠死不及尸【注尸未葬之通称　疏惠公既葬乃来故云不及尸葬则尸不复见未葬犹及见之故以葬为限也】吊生不及哀【疏哀谓卒哭以前今惠公已葬故云不及哀】豫凶事非礼也【注仲子在而来赠故曰豫凶事】
　　公羊传惠公者何隐之考也【注生穪父死称考入庙称祢】仲子者何桓之母也【注以无諡也仲字子姓妇人以姓配字不忘本也因示不适同姓生称母死称妣】何以不称夫人【注此难生时之称也据秦人来归僖公成风之襚成风称諡今仲子无諡知生时不称夫人　疏文九年僖公成风之襚传称夫人今仲子不举諡不与成风同明生时不得称夫人】桓未君也赗者何丧事有赗赗者盖以马以乗马束帛【注周制也以马者谓士不备四也礼既夕曰公赗纁束帛两马是也乘马者则大夫以上备四也束帛谓三法天纁二法地因取足以共事】车马曰赗货财曰赙衣被曰襚桓未君则诸侯曷为来赗之隐为桓立故以桓母之丧告于诸侯然则何言尔成公意也其言来何不及事也【注时以葬事毕无所复施故云不及事】其言惠公仲子何兼之兼之非礼也何以不言及仲子仲子防也【注比夫人微故不得并及公也】
　　谷梁传母以子氏仲子者何惠公之母孝公之妾也礼赗人之母则可赗人之妾则不可君子以其可辞受之其志不及事也赗者何也乗马曰赗衣衾曰襚贝玉曰含钱财曰赙
　　【万斯同曰左氏言仲子未薨故名天下岂有其人尚在而先来赗者乎此必无之事平王虽庸主宰咺虽具臣吾知其万万不为也左氏之言真凟礼不经之甚不如谷梁以仲子为孝公妾者近是盖文九年书僖公成风正与此一例也若公羊言兼之非礼亦不可信人死自有先后岂可赙两人而并时行礼乎此赗在七月则仲子之卒必在是年之春孔子因位微不书而三传乃各持一说诚不如断以僖公成风之例为画一而可徴也】
　　刘向说苑赠赗及事之谓时时礼之大者也春秋曰天王使宰咺来归惠公仲子之赗赗者何丧事有赗者盖以乘马束帛舆马曰赗货财曰赙衣衾曰襚口实曰含玩好曰赠知生者赙赗知死者赠襚赠襚所以送死也赙赗所以佐生也舆马束帛货财衣被玩好其数奈何曰天子乘马六匹诸侯四匹大夫三匹元士二匹下士一匹天子束帛五匹三纁二各五十尺诸侯三纁二各三十尺大夫一纁二各三十尺元士一纁一各二丈下士防缦各一匹庶人布帛各一匹天子之赗乘马六匹乘车诸侯四匹乘舆大夫曰参舆元士下士不用舆天子文绣衣各一袭到地诸侯覆跗大夫到踝士到髀天子含实以珠诸侯以玉大夫以玑士以贝庶人以谷实位尊德厚及亲者赙赗含襚厚贫富亦有差二三四五之数取之天地而制竒偶度人情而出节文谓之有因礼之大宗也白虎通徳论臣死亦赴告于君乎此君哀痛于臣子也欲闻之加赙赗之礼诸侯夫人薨告天子者不敢自废政事天子亦欲知之当有礼也春秋曰天子使宰咺来归恵公仲子之赗讥不及事仲子者鲁君之贵妾也而况于夫人乎　赠赗者何谓也赠者助也所以相佐给不足也故吊辞曰知生则赙货财曰赙车马曰赗
　　襚礼
