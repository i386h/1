<!-- { "loadSidebar": true } -->
　　霍光传光薨上及皇太后亲临光丧大中大夫任宣与侍御史五人持节护丧事
　　后汉书祭遵传遵卒丧至河南县诏遣百官先防丧所车驾素服临之望哭哀恸还幸城门过其车骑涕泣不能己丧礼成复亲祠以太牢如宣帝临霍光故事诏大长秋谒者河南尹护丧事大司农给费博士范升上疏曰古者臣疾君视臣卒君吊德之厚者也陵迟以来乆矣及至陛下复兴斯礼羣下感动莫不自励至葬车驾复临赠以将军侯印绶朱轮容车介士军陈送葬既葬车驾复临其坟存见夫人室家
　　李通传通卒帝及皇后亲临吊送葬
　　铫期传期卒帝亲临襚敛
　　邓晨传晨卒乗舆与中宫亲临送葬
　　卓茂传茂卒赐棺椁地车驾素服亲临送葬
　　赵熹传熹疾病帝亲幸视及薨车驾往临吊
　　牟融融卒车驾亲临其丧
　　邓彪传彪卒天子亲临吊焉
　　冯勤传勤卒帝悼惜之使者吊祠赐东园秘器赙赠有加焉
　　伏湛传湛卒赐秘器帝亲吊祠遣使者送丧脩侯霸传霸卒帝深悼惜之亲自临吊
　　张禹传禹卒使者吊祭
　　赵典传典病卒使者吊祠
　　梁啇传商薨帝亲临其丧及葬赠轻车介士中宫亲送帝幸宣阳亭瞻望车骑
　　杜林传林卒帝亲自临丧送葬
　　马廖传廖卒帝以廖先帝之舅厚加赗赙使者吊祭王主防丧
　　桓荣传显宗永平中荣卒帝亲自变服临丧送葬赐茔于首山之阳
　　通典魏大司马曹真薨王肃为举哀表云在礼大臣之丧天子临吊诸侯之薨又庭哭焉同姓之臣崇于异姓自秦逮汉多阙不脩暨光武颇臻其礼于是羣臣莫不竞劝博士范升上疏称以为美可依旧礼为位而哭之敦睦宗族于是帝幸城东张帷帐而哭之及钟太傅薨又临吊焉
　　晋书郑冲薨帝于朝堂发哀
　　羊祜丧既引帝于大司马门南临送
　　王沈薨帝素服举哀
　　贺循卒帝素服举哀哭之恸将葬帝又出临其柩哭之甚哀
　　职官分记晋尚书令拜授皆策命薨则于庙堂发哀晋书载记后秦姚兴以大臣屡丧令所司更详临赴之制所司白依故事东堂发哀兴不从每大臣死皆亲临之
　　梁书天监二年沈约遭母忧舆驾亲出临吊
　　十八年武帝春祠二庙既出宫有司以左将军冯道根讣闻帝问中书舍人朱异曰吉凶同日可乎对曰昔衞献公闻柳荘死不释祭服而往哭之道根有劳王室临之礼也帝即幸其宅哭之恸
　　魏书卢鲁元卒太武帝三临之
　　渭州刺史昌国伯雷绍卒还葬长安武帝素服临吊明帝时长孙澄卒自初丧至葬帝三临之宇文容曰君临臣丧自有节制今乗舆屡降恐乖典礼
　　周书太师李弼薨明帝三临其丧
　　唐书礼志君临臣丧则设大次于其门西设素裀榻于堂上皇帝小驾卤簿乗四望车警跸鼓吹备而不作皇帝至大次易素服从官皆易服侍臣则不皇帝出次丧主人免绖释杖哭门外望见乗舆止哭而再拜先入门右西向皇帝至堂升自阼阶即哭位巫祝各一人先升巫执桃立于东南祝执茢立于西南戈者四人先后随升丧主人入庭再拜勅引乃升立戸内之东西向皇帝出丧主人门外拜送皇帝变服于次乃还庐文武常服皇帝升车鼓吹不作而入
　　唐书魏徴传徴薨帝临哭为之恸罢朝五日太子举哀西华堂将葬帝登苑西楼望哭尽哀
　　髙士廉传士亷卒帝欲临吊房龄以帝饵金石谏不宜近丧帝曰朕有旧故姻戚之重君臣之分卿置勿言即从数百骑出长孙无忌伏马前陈士亷遗言乞不临丧帝犹不许无忌至流涕乃还入东苑南向哭丧出横桥又登城西北楼望哭
　　张公谨传公谨卒帝将出次哭之有司奏曰在辰不可帝曰君臣犹父子也情感于内安有所避遂哭之王珪传珪卒帝素服哭别次
　　崔敦礼传敦礼卒髙祖为举哀东云龙门
　　李大亮传大亮卒太宗为之举哀于别殿
　　郭孝恪传孝恪讨兹中流矢卒太宗责孝恪斥不明至颠覆夺其官后愍死战更为举哀
　　郝处俊传处俊卒帝哀叹其忠举哀光顺门祭以少牢赙绢布八百叚米粟八百石
　　泉男生传男生卒帝为举哀丧至都诏五品以上官哭之
　　苏传卒皇太子别次举哀
　　苏颋传颋卒帝即日帐次哭洛城南门
　　太常因革礼礼院例册干徳四年九月皇舅右衞大将军杜审琼卒中书门下召礼官访皇帝临丧故事礼院言案开元礼临丧所司备小驾卤簿仪仗鼓吹前导未出宫前备奏严及侍中奏中严外办百官皆素服陪位皇帝自内乘舆门下侍郎奏请降舆千牛将军四人执戈出一人执桃一人执茢又周显徳二年枢密使郭仁诲薨其日周世宗车驾幸其私第赞礼者引丧主哭于大门内望见乗舆止哭再拜引丧主立于庭皇帝至幕殿改服素服就临升殿南间丧主内外再拜皇帝哭十五举音丧主内外皆哭皇帝诣祭所三奠酒丧主以下再拜皇帝退止哭从官进名奉慰皇帝改常服还内及五年王朴薨世宗临丧更不具仪今来皇舅杜审琼之丧亦乞不用小驾卤簿仪仗等物只依王朴例施行诏可
　　宋史建隆四年山南东道节度使慕容延钊卒太祖素服发哀其后赵普薨太宗亦如之景德四年李沆薨礼官言举哀品秩虽载礼典伏縁国朝惟赵普曹彬曽行兹礼今望裁自圣恩诏特择日举哀自后宰臣薨皆用此礼
　　太常因革礼大中祥符三年四月镇安军节度使同平章事驸马都尉石保吉薨车驾欲即日临丧有司言乙卯飨太庙已在致斋中请俟祀毕乃往诏可六月翰林侍讲学士礼部尚书兼秘书监郭贽卒诏曰贽逮事先朝歴升显位初序齿胄实赖师模逮夫纂承益隆委遇经筵书府方任老成遽以讣闻倍深惋叹追懐旧德宜越常钧朕今亲临以申轸悼仍勅所司不得为例　天圣丧葬令皇帝临臣之丧一品服锡衰三品以上缌麻四品以下疑衰皇太子临吊三师三少则锡衰宫臣四品以上缌麻衰五品以下疑衰
　　宋史太平兴国元年薛居正卒太宗亲临居正妻拜于丧所
　　邢昺传国朝故事非宗戚将相无省疾临丧之礼特加于邢昺与郭贽者以恩旧故也
　　李沆传沆薨真宗再往临哭之
　　程大昌演繁露石熙载为枢密使乞觧政除右仆射太平兴国九年薨太宗即往临其丧近世执政既罢而卒车驾临视自公始
　　杨砺传砺为枢密副使卒官真宗轸悼即冒雨临其丧砺僦舍委巷中乗舆不能进歩至其地嗟悯久之废朝赠兵部尚书
　　天禧元年太尉王旦薨时季秋大享明堂其日发哀真宗疑之礼官言初事在质明之前成服于既祠之后于礼无嫌诏可
　　仁皇训典太傅致仕张士逊卒幸其第临奠翌日上顾谓辅臣曰昨日左右有言庚戌是朕本命日不宜临丧朕以师臣之旧何所避也文彦博进曰陛下过于唐太宗辰日哭张公谨逺矣
　　宋史元祐元年王安石薨在神宗大祥之内司马光薨亦在谅闇中皆不举哀成服
　　髙宗于刘光世张俊秦桧之丧皆为临奠然后设幄举哀成服
　　宋史礼志车驾临奠太常新礼宰相枢密宣徽使叅知政事枢密副使驸马都尉薨皆临幸奠酹及发引乗舆或再往咸平二年工部侍郎枢密副使杨砺卒即日冒雨临其丧大中祥符元年殿前都虞端州防御使李继和卒真宗将临其丧以问宰臣对曰继和以品秩实无此礼陛下敦序外族先朝亦尝临杜审琼之丧于礼无嫌帝然之即日幸其第康定二年右正言知制诰吴育奏臣窃见车驾每有临奠臣寮宗戚之家皆即时出幸道路不戒羽衞不全从官奔驰众目惊异万乗法驾岂慎重之意乎虽震悼方切于皇慈而举动贵合乎经礼臣窃详通礼旧仪盖俟丧家成服然后临奠于事不迫在礼亦宜臣愚欲乞今后车驾如有临奠去处乞俟本家既敛成服然后出幸则恩意容典详而得中警跸羽仪备之有素事下礼官议遭丧之家有出殡日乃成服者恐至时难行临奠请自今圣驾临奠臣寮宗戚之家若奏讣在交未前即传宣閤门只于当日令所属仪衞备奏请车驾出幸若奏讣在交未后即次日临奠庶使羽衞整肃于事为宜诏可其仪乗舆自内出千牛将军四人执戈一人执桃一人执茢前导车驾将至所幸之第赞礼者引丧主哭于大门内望见乗舆止哭再拜立于庭皇帝至幕殿改素服就临丧主内外再拜皇帝哭十五举音丧主内外皆哭皇帝诣祭所三奠酒丧主已下再拜皇帝退止哭从官进名奉慰皇帝改常服还内
　　朱彧可谈故事宰相薨驾幸浇奠褰帷见尸则所陈尚方金器尽赐其家不举帷则收去宰相吴充元丰间薨于私第上幸焉夫人李氏徒跣下堂叩头曰吴充贫二子官六品乞依两制例持丧仍支俸诏许之然仓卒白事不及褰帷驾兴诸司敛器皿而去计其所直与二子特支俸颇相当因谓官物不可妄得如此
　　朱子语类本朝于大臣之丧待之甚哀贺孙举哲宗哀临温公事曰温公固是如此至于尝为执政已告老而死祖宗亦必为之亲临罢乐看古礼君于大夫小敛往焉大敛往焉于士既殡往焉何其诚爱之至今乃恝然此是渡江后君臣之势一向悬絶无相亲之意故如此古之君臣所以事事可为縁是亲爱一体尔
　　顾璘息斋存藁张翊上元人治甲子举人尝采宋史临奠大臣之礼为一编曰临奠録示大臣宜厚也
　　辽史重熙十二年萧孝忠薨帝素服哭临赦死囚数人为孝忠荐福葬日亲临赐官戸守
　　金史贞元三年太傅大臭薨亲临哭之命有司废务大定六年仆散忠义薨上亲临哭之恸辍朝奠祭赙银千五百两重防绢各五十世宗将幸西京复临奠命参知政事唐括安礼防丧事凡葬祭从优厚官为给之十二年纥石烈志宁薨上辍朝临其丧行哭而入哀动左右将葬上致祭见陈甲柩前复恸哭之赙银千五百两重防五十端绢五百匹葬事祠堂皆从官给
　　明太祖实録洪武二年冬十月鄂国公常遇春讣至上悲悼罢朝即命礼部议天子为大臣发哀礼礼官言周制王哭诸侯大宗伯为上相檀弓天子之哭诸侯雀弁防衣自周以降天子为诸王大臣皆有举哀之礼汉东海恭王薨明帝幸津门亭发哀晋长乐公王扶风王亮薨武帝并举哀三日唐永安王孝基薨髙祖为之发哀宋汝南郡王晋王夫人符氏薨天子皆为之素服举哀此为诸王妃主而举哀也魏司马曹真薨帝幸城东张帐而哭之唐太子右衞率李大亮卒太宗为之举哀乐安郡公惟正薨仁宗素服发哀于后苑此为大臣宗戚而举哀也今请用宋太宗为韩王赵普举哀故事制可【其仪注与集礼文同】
　　十八年二月太傅魏国公徐逹卒帝袒跣奔达寝抚尸而恸
　　衞国公邓愈卒于夀春帝哭之恸辍朝三日丧车至三山帝亲出临奠之
　　干学案礼有君视大敛之仪记详君吊大夫士之节后世君臣势分日隔其或奏讣而举哀或临吊或赐赙或送葬皆为殊典因统载于临丧之条
　　开元礼若有亲故哭殡者内外俱升就殡堂位尊者坐【若賔敌体以上賔初入则起賔坐亦坐賔起亦起】内外俱哭相者引賔入升堂立于殡东西面南上尊者坐俱哭尽哀尊者起相者引出卑者再拜讫乃就主人前稍南东面执慰相者引以次出【恩深者賔拜讫入哭尽哀或就孝子抚哭尽哀而出】少顷相者引主人以下降还次
