<!-- { "loadSidebar": true } -->
　　曽子问曽子问曰三年之丧吊乎孔子曰三年之丧练不羣立不旅行【注为其茍语忘哀也】君子礼以饰情三年之丧而吊哭不亦虚乎【注为彼哀则不专于亲也为亲哀则是妄吊　疏君子行礼必使外内相副用外之物以饰内情故麄衰以饰哀痛之情若身有重服而吊他人则吊与服并虚也何者己有丧吊彼而哭哀彼则忘己本哀是己服为虚也若心存于己哀忘彼而哭彼则是于吊为虚也故曰不亦虚乎】
　　【吴澄曰练者一期之后羣立同羣而立也旅众也旅行与众而行也重丧虽已期犹且不与人并立并行恐与人相语而忘己哀亲之情又岂可忘己亲之哀而哭吊以哀他人之亲乎】
　　【吕坤曰三年之丧而吊哭不亦虚乎此非孔子之言也为吾亲而哭者吾不哭其亲为吾而吊者吾不吊其人乡邻可也伯叔舅姑兄弟之丧是可已乎此非孔子之言也】
　　檀弓曽子吊于负夏【注衞地】主人既祖填池【注祖谓移柩车去载处为行始也填池当为奠彻声之误也奠彻谓彻遣奠设祖奠】推柩而反之【注反于载处荣曽子吊欲更始】降妇人而后行礼【注礼既祖而妇人降今反柩妇人辟之复升堂矣柩无反而反之而又降妇人盖欲矜賔于此妇人皆非】从者曰礼与曽子曰夫祖者且也【注且未定之辞】且胡为其不可以反宿也从者又问诸子游曰礼与子游曰饭于牖下小敛于戸内大敛于阼殡于客位祖于庭葬于墓所以即逺也故丧事有进而无退【注明反柩非】曽子闻之曰多矣乎予出祖者【注善子游言且服疏曽子吊于负夏氏正当主人祖祭之明旦既彻祖奠之后设遣奠之时而来吊主人荣曽子之来乃彻去遣奠更设祖奠又推柩少退而反之向北案既夕礼既祖而妇人降盖既祖柩车南出阶间既空故妇人得降立阶间今柩车反还阶间故妇人辟之升堂至明旦妇人从堂更降而后乃行遣车之礼从曽子者意以为疑故问之曽子既见主人荣己不欲指其错失为之隐讳云祖是行之始末是实行且去住二者皆得既得且住何为不可以反宿明日乃去此不顾道理以防给说于人也从者又疑遂问子游曽子闻子游之荅是自知己说之非故善子游多犹胜也言子游所说出祖之事胜于我所说出祖也】
　　【陆佃曰池殡坎也既祖则填之故曰主人既祖填池孔丛子曰埋柩谓之肂肂坎谓之池是也胡铨曰池以竹为之衣以青布丧行之饰也填谓县铜鱼以实之谓将行也郑改为奠彻未详吴澄曰多矣乎犹言其赘也祖者行之始柩既出而为行始矣岂可再入而反宿乎此礼之所无故为赘而谓之多矣乎也胡氏不改填池二字则填当读为陟刃切填犹云安顿也谓己安顿棺饰之池而将行也但考之士礼填池在朝祖后阶下载柩之时今二字在既祖之下则亦可疑未敢必以不改字为是】
　　子张死曽子有母之丧齐衰而往哭之或曰齐衰不以吊【注以其无服非之】曽子曰我吊也与哉【注于朋友哀痛甚而往哭之非若凡吊疏曽子与子张无服不应往哭故或人非之也若有服者虽缌亦往也】
　　【刘氏曰曽子尝问三年之丧吊乎夫子曰三年之丧练不羣立不旅行君子礼以适情三年之丧而吊哭不亦虚乎既闻此矣而又以母丧吊友必不然也凡经中言曽子失礼之事不可尽信此亦可见陈澔曰以丧母之服而哭朋友之丧逾礼己甚故或人止之但友义隆厚不容不往哭之又不可释服而往但往哭而不行吊礼耳故曰我吊也与哉】
　　将军文子之丧既除丧而后越人来吊主人深衣练冠待于庙垂涕洟【注主人文子之子简子瑕也深衣练冠凶服变也待于庙受吊不迎賔也】子游观之曰将军文氏之子其庶几乎亡于礼者之礼也其动也中【注中礼之变　疏深衣是既祥之麻衣练冠谓未祥之练冠始死至练祥来吊是有文之礼祥后来吊是无文之礼言文氏之子举动也中当于礼之变节也】
　　【陈澔曰将军文子即弥牟也礼无吊人于除丧之后者亦无除丧后受人之吊者深衣吉凶可以通用小祥练服之冠不纯吉亦不纯凶庙者神主之所在待而不迎受吊之礼也不哭而垂涕哭之时已过而哀之情未忘也子游善其处礼之变故曰其动也中】
　　有若之丧悼公吊焉子游摈由左
　　季孙之母死哀公吊焉曽子与子贡吊焉阍人为君在弗内也曽子与子贡入于其廐而脩容焉子贡先入阍人曰乡者已告矣曽子后入阍人辟之渉内霤卿大夫皆辟位公降一等而揖之君子言之曰尽饰之道斯其行者逺矣【注阍人守门者脩容更荘饰也子贡先入阍人既不敢止以言下之故曰乡者已告矣阍人见两贤相随弥益恭故辟之也公降等揖礼之也疏二子初时不具衣服则阍人拒之二子退而脩容阍人虽愚犹知敬畏二子渉至内霤卿大夫皆逡巡辟位公于堂上降阶一等揖而礼之君子遂美之云凡人尽其容饰行之可长逺矣】
　　【陈祥道曰曽子子贡吊于季孙氏当其容之未脩也阍人拒之而不内及其既脩也阍人敬而辟之渉于内霤卿大夫皆辟位公降一等而揖之夫以阍人之愚卿大夫之贵哀公之尊而容之所施犹足以动之况其不愚不贵不尊者乎】
　　晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可乆也时亦不可失也孺子其图之以告舅犯舅犯曰孺子其辞焉丧人无寳仁亲以为宝父死之谓何又因以为利而天下其孰能说之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私
　　滕成公之丧使子叔敬叔吊进书子服惠伯为介及郊为懿伯之忌不入惠伯曰政也不可以叔父之私不将公事遂入【注成公丧在鲁昭三年子叔敬叔鲁宣公弟叔之曽孙叔弓也进书奉君吊书也惠伯庆父孙之子名椒介副也郊滕之近郊懿伯惠伯之叔父忌怨也】
　　哀公使人吊蒉尚遇诸道辟于路画宫而受吊焉曽子曰蒉尚不如杞梁之妻之知礼也齐荘公袭莒于夺杞梁死焉其妻迎其柩于路而哭之哀荘公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命【注行吊礼扵野非无所辱命辞不受也】
　　左传襄公二十三年齐侯袭莒获杞梁莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室【注杞梁即杞殖】
　　昭公二十年琴张闻宗鲁死将往吊之仲尼曰齐豹之盗而孟絷之贼女何吊焉【注言齐豹所以为盗孟絷所以见贼皆由宗鲁】家语顔囘死鲁定公吊焉使人访于孔子孔子对曰凡在封内皆臣子也礼君吊其臣升自东阶向尸而哭其恩赐之施不有笇也　季桓子死鲁大夫朝服而吊子游问于孔子曰礼乎孔子不荅他日又问孔子曰始死则羔裘冠者易之而己女何疑焉　孔子有母之丧既练阳虎吊焉私于孔子曰今季氏将大飨境内之士闻诸曰丘弗闻也闻之虽在衰绖亦欲与往阳虎曰子谓不然乎季氏飨士不及子
　　晏子春秋景公游于菑闻晏子死公乗侈舆服繁驵驱之而因为迟下车而趋知不若车之速则又乗比至于国者四下而趋行哭而往伏尸而号曰子大夫日夜责寡人不遗尺寸寡人犹且淫泆而不收怨罪重积于百姓今天降祸于齐不加于寡人而加于夫子齐国之社稷危矣百姓将谁告
　　礼统吊生曰唁吊死曰吊生谓之唁何非有哭泣之事但嗟叹以言故谓之唁吊何吊者毒也致有恩厚礼无服属但致伤哀痛毒故谓之吊
　　庄子老聃死秦失吊之三号而出弟子曰非夫子之友邪曰然然则吊焉若此可乎曰然始也吾以为其人也而今非也向吾入而吊焉有老者哭之如哭其子少者哭之如哭其母彼其所以防之有不鄿言而言不鄿哭而哭者是遁天倍情忘其所受古者谓之遁天之刑适来夫子时也适去夫子顺也安时而处顺哀乐不能入也古者谓之帝之悬解
　　列女传鲁黔娄先生之死曽子与门人往吊焉隐门而入立于堂下其妻出衣褐袍曽子吊之上堂见先生尸坐牖下枕墼席藁緼袍无表覆以布被首足不尽敛覆头则足见覆足则头见
　　孟子公行子有子之丧右师往吊入门有进而与右师言者有就右师之位而与右师言者【集注公行氏齐大夫右师王驩也】孟子不与右师言右师不恱曰诸君子皆与驩言孟子独不与驩言是简驩也【集注简略也】孟子闻之曰礼朝廷不历位而相与言不逾阶而相揖也我欲行礼子敖以我为简不亦异乎【集注是时齐卿大夫以君命吊各有位次若周礼凡有爵者之丧礼则职丧涖其禁令序其事故云朝廷也历更渉也位他人之位也右师未就位而进与之言则右师历已之位矣右师已就位而就与之言则己歴右师之位矣孟子右师之位又不同阶孟子不敢失此礼故不与右师言也】孔丛子魏公子无忌死韩君将亲吊焉其子荣之以告子顺子顺曰必辞之礼邻国君吊君主之今君不命子则子无所受其君也其子辞韩韩君乃止符子陶朱富者朱公丧其中子邻人往吊之朱公方拥膝蹲踞捧头而笑邻人曰闻有丧将唁子之哀朱公曰生不致哀死而唁何邻人之不通也
　　白虎通徳论礼檀弓曰曽子有母之丧吊子张子张者朋友有服虽重服吊之可也　妇人不出境吊者妇人无外事防淫泆也礼杂记曰妇人越疆而吊非礼也而有三年丧君与夫人俱往礼妻为父母服夫亦当服
　　干学案杂记之文是言君之夫人归耳非谓君与夫人俱归也白虎通之言别是一说采之以备异闻
　　有不吊三何为人臣子常懐恐惧深思逺虑志在全身今乃畏厌溺死用为不义故不吊也　臣子死君往吊之何亲与之共治民恩深义重厚欲躬见之故礼杂记曰君吊臣主人待于门外见马首不哭君至主人先入君升自阼阶西向哭主人居中庭从哭
　　汉书龚胜死有老父来吊其哭甚哀既而曰吁薫以香自烧膏以明自消龚生竟夭其天年非吾徒也
　　蒋诩遭父忧吊者盈门后母疾之不与席不得止旧庐于侧作小庵往如旧也
　　东观汉记祭遵病薨丧至河南诏遣百官皆以丧服上车驾素服往吊望城门举音遂哭而止哀恸复幸城门遇丧车瞻望涕泣上亲临祠以太牢仪如孝宣帝临霍将军故事
　　续汉书郭泰退身隐居教授徒众甚盛丧母友人或千里来吊之
　　谢承后汉书徐孺子不就诸公之辟及有丧者万里赴吊常于家预炙鸡一只以一两緜絮渍酒中暴干以裹鸡径到所赴家遂以水渍緜使有酒气以鸡置前祭毕便去
　　后汉书徐穉传穉尝为太尉黄琼所辟不就及琼卒归葬穉乃负粮徒歩到江夏赴之设鸡酒薄祭哭毕而去不告姓名【谢承书曰穉诸公所辟虽不就有死丧负笈赴吊常于家预备炙鸡一只以一两緜絮渍酒中暴干以裹鸡径到所赴隧外以水渍緜使有酒气斗米饭白茅为借以鸡置前酾酒毕留谒则去不见丧主】郭林宗有母忧穉往吊之置生刍一束于庐前而去众怪不知其故林宗曰此必南州髙士徐孺子也诗不云乎生刍一束其人如玉吾无徳以堪之
　　荀爽传时人虽在亲忧犹有吊问丧疾者爽引据大义正之经典虽不悉变亦颇有改
　　郭泰别传贾淑林宗乡人虽世有冠冕而性险害邑里患之林宗遭母忧淑来吊之而钜鹿孙咸直亦至咸直以林宗贤而受恶人吊心怪之不进而去林宗遽追而谢曰贾子厚诚凶德然洗心向善仲尼不逆互乡故与其进也淑闻之改过自厉终成善士
