<!-- { "loadSidebar": true } -->
　　荀淑传何颙尝称颍川荀彧王佐之器及彧为尚书令遣人西迎叔父爽丧并致颙尸而葬之爽之冢旁晋书向雄传雄河内山阳人初仕郡为主簿太守王经之死雄哭之尽哀后太守呉奋以少谴系雄于狱司钟防于狱中辟雄为都官从事防死无人殡敛雄迎丧而葬之文帝召雄责之曰徃者卿哭王经于东市我不问也今钟防躬为叛逆又輙收葬其如王法何雄曰昔者先王揜骼埋胔仁流朽骨当时岂先卜其功罪而后葬之哉今王诛既加于法已偹雄感义收葬教亦无阙殿下雠枯骨而捐之中野为将来仁贤之资不亦惜乎帝恱与谈宴而遣之
　　阎缵传缵为太傅杨骏舎人转安复令骏诛缵弃官归要骏故主簿潘岳掾崔基等共葬之基岳畏罪推缵为主墓成当葬骏从弟模告武陵王澹将表杀造意者众咸惧填冢而逃缵独以家财成墓葬骏而去
　　夏方传方防稽永兴人家遭疫疠父母伯叔羣从死者十三人方年十四夜则号哭昼则负土十有七载葬送得毕因庐于墓侧种植松柏乌鸟猛兽驯扰其旁南史蔡兴宗传广陵州别驾范羲与兴宗善坐竟陵王诞为逆事诛兴宗躬自收殡致丧还葬豫章旧墓孝武闻谓曰卿何敢故尔触网兴宗抗言荅曰陛下自杀贼臣自葬周旋既犯严刑当甘于斧钺耳帝有慙色周舍传时王亮得罪归家故人莫至舍独敦恩旧及亮卒身营殡葬时人称之
　　王敬则传敬则为袁文旷所斩朝廷漆其首藏在武库至梁天监元年其故吏夏侯亶表请收葬许之
　　孙谦传有彭城刘融行乞疾笃无归友人舆送谦舎谦开听事以受之及融死以礼殡葬众咸服其行义严植之传仕齐为广汉王国右常侍仍侍王读及王诛国人莫敢视植之为奔哭手营殡敛徒跣送丧墓所为起冢葬毕乃还当时义之
　　孝义传孙恩之乱永嘉太守司马逸之被害妻子并死兵宼之际莫敢收葬郡吏俞佥以家财冒难棺敛逸之等六丧送至都葬毕乃归乡里
　　范叔孙钱唐人同里范法先父母兄弟七人同时疫死惟余法先病又危笃丧尸经日不收叔孙悉备棺器亲为殡埋又同里施大范苗范敬宗并有死丧疾病亲邻畏避莫敢营视叔孙尽为殡瘗躬恤病者并皆得全乡曲贵其义行
　　呉逵呉兴乌程人也经荒饥馑系以疾疫父母兄嫂及羣从小功之亲男女死者十三人逵时病困邻里以苇席裹之埋于邨侧既而亲属皆尽唯逵夫妻获全家徒四壁立冬无被袴昼则庸赁夜则伐木烧甎妻亦同逵此诚无有懈倦逵夜行遇猛兽猛兽輙下道避之期年中成七墓葬十三棺邻里嘉之葬日悉出赴助送终之事亦俭而周礼逵时逆取邻人夫直葬毕众悉以放之逵一无所受皆佣力报答焉
　　北史宋游道传文襄疑黄门郎温子升知元瑾之谋系诸狱而饿之食弊襦而死弃尸路隅游道收而葬之文襄谓曰吾近书与京师诸贵论及朝士云卿僻于朋党将为一病今卿眞是重旧节义人此情不可夺子升吾本不杀之卿葬之何所惮天下人代卿怖者是不知吾心也
　　段成根传成根与父晖为魏太武所害暴尸长安市数日时有儒生京兆林白奴钦晖德音夜窃其尸置之枯井女为炖煌张氏妇闻之乃向长安收葬
　　旧唐书李大亮传大亮罄其家赀收葬五叶宗族无后者三十余丧送终之礼一时称盛
　　王义方传贞观二十三年改授洹水丞时张亮兄子皎配流在崖州来依义方而卒临终托以妻子及致尸还乡义方与皎妻自誓于海神使奴负柩令皎妻抱其赤子乘义方之马身独步从而还先之原武葬皎告祭张亮送皎妻子归其家而徃洹水
　　罗道琮传贞观末道琮上书忤防配流岭表时有同被流者至荆襄间病死临终泣谓道琮曰人生有死所恨委骨异壤道琮曰我若生还终不独归弃卿于此瘗之路左而去嵗余遇赦得还至殡所属霖潦弥漫尸柩不复可得道琮设祭恸哭告以欲与俱归之意若有灵者幸相警示言讫路侧水中忽然涌沸道琮又咒云若所沸处是愿更令一沸咒讫又沸道琮便取得其尸铭志可验遂附之还乡当时识之称道琮诚感所致
　　李纲传周齐王宪引纲为参军宣帝将害宪召僚属证成其罪纲誓之以死终无挠辞及宪遇害露载尸而出故吏皆散唯纲抚棺号恸躬自埋瘗哭拜而去
　　来瑱传瑱之被刑也门客四散掩于坎中校书郎殷亮后至独哭于尸侧货所乘驴以备棺衾夜诣县令长孙演以情告之演义而从之亮夜葬而祭走归京师列女传杨三安妻李氏雍州泾阳人也事舅姑以孝闻及舅姑亡没三安亦死二子孩童家至贫窭李昼则力田夜则纺缉数年间葬舅姑及夫之叔侄兄弟者七丧深为逺近所嗟尚太宗闻而异之赐帛二百段遣州县所在存恤之
　　防葬
　　春秋文公元年二月天王使叔服来防葬夏四月丁巳葬我君僖公　五年三月辛亥葬我小君成风王使召伯来防葬
　　襄公三十有一年冬十月滕子来防葬癸酉葬我君襄公
　　定公十有五年九月滕子来防葬丁巳葬我君定公公羊传其言来防葬何防葬礼也
　　谷梁传葬曰防其志重天子之礼也薨称公举上也葬我君接上下也僖公葬而后举諡諡所以成德也防葬之礼于鄙上【注从竟至墓主为送葬来】
　　后汉书郭泰传泰卒四方之士千余人皆来防葬　谢承后汉书郭泰以建寜二年正月卒自农函谷关以西河内汤隂以北二千里负笈荷担弥路柴车苇装塞涂盖有万数来赴
　　范冉传中平二年冉卒于家遗令薄葬于是三府各遣令史奔吊防葬者二千余人
　　开元礼敕遣百官防王公大臣葬仪注与防丧礼同政和礼明集礼亦如之
　　唐书肃王详薨发引之日百官于通化门外列位哭送内史令窦威卒诏太子及百官并出临送
　　金史荣王爽薨世宗遣官致祭赙银千两重防四十端绢四百匹陪葬山陵亲王百官送葬他日谓大臣曰荣王之葬朕以不果亲送为恨其见友爱如此其阿薨亦如之
　　【汪克寛经礼补遗天子七月而葬同轨毕至诸侯五月同盟至大夫三月同位至士逾月外姻至隐公元年改葬惠公卫侯来防葬文公元年葬僖公王使内史叔服亦防葬文公五年葬我小君成风王使召伯来防葬襄公二年齐姜薨齐侯使诸姜宗妇来送葬昭公十五年王穆后崩十二月晋荀跞如周葬穆后定公十五年葬定公滕子来防葬哀公二十三年宋景曹卒季康子使冉有吊且送葬曰敝邑有社稷之事使肥与有职竞焉是以不得助执绋使求从舆人】
　　祭墓
　　隶释成阳灵台碑庆都仙没盖葬于兹上立黄屋尧所奉祠
　　干学案水经注尧母庆都冢在成阳成阳本今曹州地明臣议礼以唐县庆都冢当之误矣
　　史记周本纪九年武王上祭于毕【毕文王墓地名也】东观兵至于孟津
　　干学案礼不墓祭而尧祠灵台武王祭毕则古人固有行之者矣虽与后世寒食之祭不同然其祭于墓则一也故以为墓祭之始
　　曾子问曾子问曰宗子去在他国庶子无爵而居者可以祭乎孔子曰祭哉【法有子孙存不可以乏先祖之祀】请问其祭如之何孔子曰望墓而为坛以时祭【注不祭于庙无爵者贱逺辟正主】若宗子死告于墓而后祭于家【注言祭于家客无庙也】宗子死称名不言孝【注孝宗子之称不敢与之同其辞但言子某荐其常事】身没而已【注至子可以称孝】子游之徒有庶子祭者以此【注以用也用此礼祭也】若义也【注若顺】今之祭者不首其义故诬于祭也【注首本也诬犹妄也】
　　檀弓既反哭主人与有司视虞牲有司以几筵舍奠于墓左【注舍奠于墓左为父母形体在此礼其神也　疏舍奠于墓左既窆之后事也有司脩虞之有司也几依神也筵坐神席也席敷陈曰筵舎释也奠置也墓道郷南以东为左孝子先反脩虞故有司以几筵及祭馔置于墓左以礼地神也】
　　【方慤曰主人不亲舎奠而使有司代之者欲速反而脩虞事故也】
　　周礼春官冢人凡祭墓为尸【注始竁时祭以告后土冢人为之尸焉】程子曰旧説为祭后土则为尸非也盖古人祭社之外更无所在有祭后土之仪
　　张栻曰墓祭非古也体魄则降知气在上故立之主以祀以致其精神之极而谨藏其体魄以竭其深长之思此古之人明于鬼神之情状而笃于孝爱之诚实者也然考之周礼则有冢人之官凡祭于墓为尸是则成周盛时固亦有祭于其墓者虽非制礼之本经而出于人情之所不而其义理不至于甚害则先王亦从而许之其必立之尸者乃亦所以致其精神而示飨之者非体魄之谓其为义抑精矣
　　【万斯同曰冢人为尸自是祭土神而程张二子竟以为祭墓非也傥果为祭墓则为尸者当使子孙为之何乃使冢人乎墓祭本后世之礼不必援此为据也】
　　干学案檀弓及此条本非祭墓亦列于是篇者盖以土神既有祭则推此意而祭墓中之祖考亦未始不可也故録之且世俗祭墓之时多有先祭土神者亦以见俗礼之有所本也
　　史记孔子世家孔子葬鲁城北泗上鲁世世相传以嵗时奉祠孔子冢髙皇帝过鲁以太牢祠焉诸侯卿相至常先谒然后从政
　　韩诗外传曽子曰徃而不可还者亲也至而不可加者年也是故孝子欲养而亲不待也木欲直而时不待也是故椎牛而祭墓不如鸡豚逮亲存也
　　汉书张良传良从髙帝过济北果得谷城山下黄石【即前圯上老人所云者】取而寳祠之及良死并葬黄石每上冢伏腊祠黄石
　　萧望之传望之死天子追念不忘每嵗时遣使者祠祭望之冢终元帝世
　　后汉书李通传帝每幸南阳遣使者以太牢祠通父冢窦融传帝诏右扶风脩理融父坟茔祠以太牢
　　鲍永传永西至扶风椎牛上苟谏冢
　　明帝纪永平元年春正月帝率公卿以下朝于原陵如元防仪【汉官仪曰古不墓祭秦始皇起寝于墓侧汉因而不改诸陵寝皆以晦望二十四气三伏社腊及四时上饭其亲陵所宫人随鼓漏理被枕具盥水陈庄具天子以正月上原陵公卿百官及诸侯王郡国计吏皆当轩下占其郡国谷价四方改易欲先帝魂魄闻之也】
　　干学案此帝王之事宜列于上陵篇中今亦列于此者世言墓祭始于明帝故不可不载然其举也以正月则与后世寒食之祭终有少异也
　　桥传卒曹操感其知己后经过墓辄凄怆致祭奠自为其文曰故太尉桥公懿德髙轨泛爱博容国念明训士思令谟幽灵潜翳恳哉矣操以防年逮升堂室特以顽质见纳君子増荣益观皆由奬勗犹仲尼称不如顔渊李生厚叹贾复士死知己怀此无忘又承从容约誓之言徂没之后路有经由不以斗酒只鸡过相沃酹车过三歩腹痛勿怨虽临时戏笑之言非至亲之笃好胡肯为此辞哉怀旧惟顾念之凄怆奉命东征屯次乡里北望贵土乃心陵墓裁致薄奠公其享之李善传善淯阳人本同县李元苍头也建武中疫疾元家相继死没唯孤儿续始生数旬赀财千万诸奴婢谋杀续分其财产善潜负续逃亡钟离意荐善行状招拜太子舎人显宗时迁日南太守从京师之官道经李元冢未至一里乃脱朝服持鉏去草及拜墓哭泣甚悲身自炊爨执鼎俎以脩祭祀垂泣曰君夫人善在此尽哀数日乃去
　　三国志司马德操尝造厐德公值其渡沔上冢德操竟入其室呼德公妻使速作黍
