<!-- { "loadSidebar": true } -->
　　永乐二十二年文皇帝丧礼　遗诏丧服礼仪一遵洪武旧制　部议一宫中自皇太子以下成服日为始服斩衰二十七月而除亲王世子郡王及王妃世子妃郡王妃公主郡主以下闻丧皆哭尽哀行五拜三叩头礼第四日成服斩衰二十七月而除凡王视事素服乌纱帽黑角带退服衰服服内并停音乐嫁娶其祭祀止停百日　一在京文武官初闻丧素服乌纱帽黑角带眀日清晨诣思善门外哭五拜三叩头退各置斩衰服于本衙门宿歇不饮酒食肉第四日成服具衰服诣思善门外朝夕哭临三日又朝临十日【洪熙后朝临七日】各十五举声成服日为始服衰服二十七日凡入朝及衙门视事用布裹纱帽垂带素服腰绖麻鞋退服衰服二十七日之外素服乌纱帽黑角带二十七月而除听选办事等官服衰服监生吏典僧道人等素服以成服日为始皆赴顺天府朝阙设香案朝夕哭临三日又朝临十日【洪熙后朝临七日】各十五举声仍各素服二十七日而除文武官命妇闻丧第四日各服麻布大袖圆领长衫麻布葢头清晨由西华门入哭临三日仍各去金银首饰素服二十七日凡音乐祭祀官员军民人等并停百日男女昬嫁官员停百日军民人等停一月军民素服妇人素服不装饰俱二十七日　一在外俱以闻丧日为始令到之日文武官员素服乌纱帽黑角带行四拜礼跪听宣读讫举哀再行四拜礼毕各置斩衰服于本衙门宿歇不饮酒食肉第四日成服每旦率各属官僚人等服衰服就本衙门朝阙设香案朝夕哭临三日又朝临十日【洪熈以后并无朝临】各十五举声成服日为始衰服二十七日衙门视事用布裹纱帽垂带素服腰绖麻鞋退服衰服二十七日后素服乌纱帽黑角带二十七月而除文武官命妇闻丧素服举哀三日各十五举声去金银首饰素服二十七日而除军民男女皆素服一十三日凡音乐祭祀官员军民人等并停百日男女嫁娶官员停百日军民停一月　一在京文武官孝服每员官给麻布一匹自制四夷使臣工部造与孝服诸王公主遣官及内外文武官员人等诣几筵祭祀者光禄寺备祭物翰林院撰祭文引赴思善门外行礼各处进香官辞归者诸王公主所遣临期司礼监请防给赐其方靣官与路费钞二十锭余十锭　一京城闻丧日为始寺观各声钟三万杵禁屠宰四十九日　一上尊諡【仪具后】　一二十七日以后皇帝素冠麻衣麻绖朝退仍衰服　一发引【仪具后】一大祥奉安神主神座仪物于太庙前一日遣官祭
　　告太庙至日上祭告几筵殿皇太后皇后以下各祭一坛王府遣官共祭一坛在京文武官员共祭一坛　一禫祭遣亲王诣陵行礼
　　永乐二十二年上尊諡仪【隆庆初稍有更定者附注于下】　前期三日齐戒前一日遣官祭告天地宗庙社稷如常仪【俱太常寺先期奏请各祭告用祝文香帛果酒脯醢】是日【后用前一日】内侍官置册寳舆于奉天门【即皇极门仍有香亭又几筵前左右先设册寳案】捧册寳各置舆中皇帝具衰服诣奉天门【隆庆初先祭告几筵陈设祭告如常仪祭毕御皇极殿门百官暂免朝参】内侍官举册寳舆导引官导皇帝后随降阶升辂【导引官退】百官序立金水桥南北向【皆素冠服腰绖】俟册寳舆将至皆跪册寳舆过毕兴皆随至思善门外序立北向皇帝降辂【隆庆初内官导引至乾清门外降辂】册寳舆由中门入至几筵殿丹陛上导引官导皇帝就丹陛上拜位捧册寳由殿左门入【隆庆初由殿中门入】至几筵前分左右立北向导引官奏四拜【后内赞奏】皇太孙亲王皇孙陪拜丹陛上百官陪拜思善门外内赞及鸿胪寺官同时传赞四拜毕导引官导皇帝由殿左门入诣几筵前奏跪内赞及鸿胪寺官传赞皇太孙以下及百官跪奏进册捧册官跪进册于皇帝左皇帝受册献毕授捧册官置于案奏进宝捧宝官跪进如前仪奏宣册宣册官跪宣册于皇帝左毕奏宣宝如宣册毕奏俯伏兴平身四拜【传赞百官同】奏复位导引官导皇帝由殿左门出就拜位奏四拜【传赞同】礼毕行祭礼导引官导皇帝诣几筵前就拜位奏四拜【隆庆初接行祭礼省就位四拜】奏初献礼奏跪献酒【隆庆初初献有献帛】赞读祝读祝官读毕亚献终献礼拜传赞并同【隆庆初终献后有奏俛伏兴平身奏复位导引官出殿左门就拜位四拜】导引官导皇帝由殿左门入诣神位前捧册宝授内侍官捧入导引官导皇帝入内奉安讫奏叩头毕导引官导皇帝由左门出至丹陛上奏礼毕【传赞同】导引官导皇帝还宫
