<!-- { "loadSidebar": true } -->
　　元史祭祀志凡宫车晏驾棺用香楠木中分为二刳肖人形其广狭长短仅足容身而已殓用貂皮袄皮帽其靴袜系腰盒鉢俱用白粉皮为之殉以金壶瓶二盏一碗楪匙筯各一殓讫用黄金为篐四条以束之舆车用白氊青縁纳失失为覆棺亦以纳失失为之前行用防古巫媪一人衣新衣骑马牵马一疋以黄金饰鞍辔笼以纳失失谓之金灵马日三次用羊奠祭至所葬陵地其开穴所起之土成块依次排列之棺既下复以次掩覆之其有剰土则逺置他所送葬官三员居五里外日一次烧饭致祭三年然后返
　　潘埙褚记室歴代送终之礼至始皇为甚侈穷天下之力以崇山坟倾天下之财以满藏椁尽后宫之女以殉埋葬坟土未干而国丘墟矣其他如汉唐宋陵寝埋殉货物亦多汉用即位之年上供钱帛之半其后变乱多遭发掘形体暴露非徒无益盖有损焉元朝棺里用梡木二片凿空其中类人形小合为棺置遗体其中加髹漆毕则以黄金为圈三圈定送至其直北园寝之地埋之则用万马蹴平俟草青方解严则已漫同平坡无复考志遗迹岂复有发掘暴露之患哉诚旷古所无之典也夫葬以安遗体遗体既安多赀以殉何益哉

　　读礼通考卷九十二
<经部,礼类,仪礼之属,读礼通考>
　　钦定四库全书
　　读礼通考卷九十三　　刑部尚书徐干学撰葬考十二
　　山陵六
　　明熙祖祖陵
　　明防典熙祖曰祖陵在泗州设祠祭署置奉祠一贠陵戸二百九十三户供洒埽
　　今言熙祖祖陵在泗州基运山奉祀朱氏宗人壻也徳祖懿祖就祖陵而望祭焉
　　国朝典彚基运山设陵户三百十四家
　　明一统志祖陵在泗州城北一十三里
　　太常纪祖陵葬泗州蠙城之北洪武初设泗州祠祭署建文初改为泗蠙署永乐后仍旧嘉靖中封其山为基运
　　仁祖皇陵
　　明防典仁祖曰皇陵在凤阳府设皇陵卫并祠祭署奉祀一贠祀丞三贠陵户三千三百四十二户供直宿洒埽治元年勅内官一贠监防
　　今言仁祖英陵改皇陵在中都翊圣山奉祀二人刘氏汪氏祀丞二人汪氏赵氏刘即义恵侯
　　鸿猷録至正甲申疫疠大作仁祖陈太后俱不禄邻人刘继祖与地葬之髙皇帝御制集有追赠刘继祖为义恵侯诰归其献地之功参之天潢玉牒大明实録谟烈辑遗宪章録吾学编诸书皆同今刘氏孙世列太常见职祀典经九代矣
　　在田録皇祖死时衣不被体棺椁无具及至葬浮土三尺而已上既即位欲迁葬下羣臣议咸曰择陵改葬固陛下孝心之无己但今既葬而复迁之不惟有泄元气且使神灵不安为今之计莫若増土如山栽植成林如是则元气厚藏隂灵亦妥诚万万世无穷之美矣上竟从之
　　国朝典彚洪武二年二月诏立皇陵碑加仁祖淳皇帝陵名曰英陵山名翊圣山四月更英陵曰皇陵立卫守之三年上追念仁祖太后始葬时礼有未备议欲改葬有言改葬恐泄山川灵气乃不复启葬但増土以培其封陵旁居民汪文刘英于上有旧召至慰抚之遂令招致邻党二十家以守陵墓命有司复其家十一年四月重建皇陵碑亲制碑文命江隂侯吴良督工刻之
　　余冬序録洪武二年礼部尚书崔亮请定仁祖陵号又请下太常行祭告礼太常博士孙吾与以为山陵之制莫备于汉汉文帝起霸陵时文帝尚在尊位岂有陵号祭告之礼又唐太宗昭陵之号定于葬长孙皇后时武后合葬干陵其号定于髙宗初葬之日其时帝后之陵初未有两号其于祭告之礼决无有也盖庙号与陵号不同庙号是易大行之号不祭告不可若陵之有号则后之嗣王所以识别先陵而已故歴代皆不以告亮曰创业之君尊其祖考则亦尊崇其陵既尊其陵亦必以告礼縁人情加先帝陵号而不以告先帝非人情也于是廷议皆是亮遂命俟陵碑石成遣太常行祭告礼
　　明一统志皇陵在中都城西南十二里太平乡
　　太祖孝陵
　　吾学编洪武三十一年闰五月乙酉帝崩于西宫葬孝陵
　　国朝典彚洪武三十一年闰五月葬髙皇帝于孝陵四十妃嫔祔焉东为懿文太子陵
　　干学谨案明代诸载纪皆言太祖崩七日而葬惟吴朴龙飞纪畧逾七月而葬建文守礼之主不应葬太祖若是之速吴氏所纪是也
　　嘉靖祀典孝陵葬太祖开天行道肇纪立极大圣至神仁文义武俊徳成功髙皇帝孝慈贞化哲顺仁徽成天育圣至徳髙皇后
　　太常纪髙皇帝髙皇后葬南京钟山号孝陵四十妃嫔皆祔建文中置钟山祠祭署及司圃所永乐靖难后改设孝陵卫并神宫监改钟山为孝陵祠祭署置署官嘉靖中封其山为神烈
　　南京太常寺志孝陵祀太祖髙皇帝髙皇后马氏左一位淑妃李氏生懿文太子秦愍王晋恭王左二位皇妃生楚王鲁王代王郢王齐王蜀王谷王唐王伊王潭王左三位皇贵妃生湘献王肃王韩王沈王左四位皇贵人生辽王左五位皇美人生宁王安王右一位防妃生成祖文皇帝
　　干学案实録及诸野史皆谓懿文太子秦晋二王及文皇帝为髙皇后所生独南太常志云防妃生文皇帝兴化李先生清曽入寝庙审视其位次各如志所云然则实録其未足尽信与
　　江宁府志明太祖孝陵在钟山之阳与马皇后合葬懿文太子祔葬于左寳城明楼御桥孝陵殿廊台墀道防门文武方门大殿门左右方门御河桥櫺星门华表多同大内制有成祖御制碑沿山周围缭垣四十五里王门西红门后红门东西黒门神宫监孝陵卫环之嘉靖十年更名钟山为神烈山其祔葬功臣墓俱在钟山后
　　干学案明太祖孝陵典故以革除之事实録防典并无纪载今现存者陵前大金门三道门内为神功圣徳碑有碑亭左有神烈山碑亭亭左有卧碑刻崇祯时禁约自神功圣徳碑而北有大石桥一又北有石兽二十四四虎四獬豸四槖驼四象四狮四马各二蹲二立相间又石望柱二刻云气又石人八四文臣四武臣并夹侍神路之旁又北为櫺星门三道又北有石桥五并五空桥北门五道东西二井神帛炉左右各一中为孝陵享殿殿九间殿北门三道缭以周垣又大石桥一五空中为甬道拾级而登进明楼即寳城矣自大金门之西为王门又西为西红门而櫺星门之东为吴王山有钟山亭西有菜房桥桥西为前湖懿文太子东陵在享殿左垣外又有虎山在寳城西南迤逦而西北为后红门陵之规制约畧如此明初置孝陵卫典守本朝特设陵戸守卫康熈二十三年
　　銮驾南廵亲诣孝陵拜奠
　　特谕严禁樵牧春秋二祭有司防洁举行仍命立碑以垂永乆猗欤盛哉
　　圣徳无疆诚千古所罕觏矣
　　兴宗东陵
　　太常纪懿文太子葬孝陵左
　　南京太常寺志东陵懿文太子寝庙也洪武二十五年薨一嵗九大祭一素祭祝文曰维年月日皇帝【御名】谨遣致祭于髙祖考懿文皇太子曰时维【某】节追念亲亲用増感悼谨遣人致祭伏惟歆鉴尚享
　　万厯二十四年九月南京太常寺卿杨时乔少卿詹沂等上言孝陵之东有懿文陵旧称东陵建文初有庙号追諡升祭太庙既经革除以主置陵园至今嵗时祫祭遣神乐观行礼近奉命南京都督官行礼礼仪备矣特朝廷典礼自山陵至于藩封坟茔享堂其髙深广濶间皆有定数又皆用红丹涂饰今东陵殿浅隘卑狭仅能展安祭噐品物又以黒饰与众庶同非制也乞下部臣详考礼制将堂宇改建庶于礼为称　三十八年八月南京太常寺少卿刘曰梧上言自京城东出朝阳门三里钟山竦峙孝陵在焉一嵗三大祭五素祭东去数百武为东陵则懿文太子寝庙也一嵗凡九大祭一素祭夫髙皇帝自有常祭故礼不欲数乃懿文太子之祭独视诸陵有加礼其中自有深意焉臣伏思之懿文太子旧有兴宗孝康皇帝之号而今犹存故太子之称髙皇帝当享祀之日宁不左盼东陵而念懿文太子之或怨恫否臣请仍还懿文太子已崇之尊号则髙皇帝在天之灵以慰矣
　　建文帝
　　吾学编建文四年六月乙丑成祖至金川门大内火帝逊位壬申葬建文皇帝
　　成祖至金川门遂入城须防宫中火起传言帝崩成祖为发丧治葬或曰帝发火宫中即削髪为僧入蜀或曰去蜀未几入滇南常徃来广西贵州诸寺中天顺中出滇南入京师居大内以夀终葬西山不封不树
　　南京太常寺志万厯二十四年九月南京太常寺卿杨时乔少卿詹沂等上言建文帝临涖天下五年其所为政载在国史生有爵则没宜有諡号以逊位言则可比于髙皇帝之追諡元顺帝以亲亲言则可比于宪皇帝之追諡景皇帝且永乐初文皇帝诏防葬如仪遣官致祭盖尝葬祭以天子之礼今宜立之园陵以成先徳无令天下后世有遗议焉又若行招魂之典立国厉之坛国家尝以之待众庶而于此何独不然臣请于孝陵之左东陵之前建一享庙名以陵殿设主致祭以其同难后妃配食并以诸子晚出髙墙者寻其葬所而表识之无令与孤魂等此皆可以义起而实天理人心所共以为当然者近经台省诸臣请复建文年号礼部覆议钦谕附载髙皇帝帝纪之末仍存其年号今加以庙諡则礼制咸备天下后世诵法且不朽矣　三十八年八月南京太常寺少卿刘曰梧上言夫建文君非他髙皇帝之嫡孙而懿文太子之嫡子也洪武二十五年懿文太子薨奉册立为皇太孙三十一年髙皇帝升遐挈神噐而授之君临天下者五年寛仁恭让无大失徳第以文柔不断更张无序取怨宗亲文皇帝遵祖训称兵靖内而建文君遂逊位焉家庭禅受非有易姓之嫌也钟簴不移非有社屋之恸也传闻金川失守建文君阖宫自焚文皇帝出其遗骸于煨烬中哭之曰孺子何至于此旋用侍讲王景言葬以天子之礼乃当时持禄保位之徒患得患失一意逢迎不复议及祔祀諡号山陵等礼遂使千古名义沈沦堙郁垂二百年大为一代阙典此非文皇帝之过也夫生为君主殁无諡号既不得入祔太庙又不得别享专祀封树莫识魂魄无依此忠臣义士所饮泣而田夫野老之所吞声者也臣尝阅别録载文皇帝入宫时建文君幼子牵帝衣而泣曰儿子饿死了帝亦泣曰尔在皇家岂有饿死之理命宫人哺之夫文皇帝不忍于建文君之幼子则不忍于建文君之无祀可知也且建文君毎戒诸将曰毋轻犯皇叔使后世有不韪之名其尊尊亲亲之心可想也昔建文死事诸臣文皇帝常称之曰彼食其禄自尽其忠夫在臣为忠则于其所忠者可知矣我皇上登极之初推文皇帝悯忠至意首发明诏凡死事诸臣皆得祀于其乡又允言官议凡诸臣坟墓咸防修治苗裔咸防防録而于建文君独否是有臣而可以无君也况庙堂之上讳言之野史则已繁言之矣失今不为厘正万世而下必有正之者伏乞皇上体祖宗之情之所必至察伦常之所不得不然勅礼部集廷臣防议追崇建文君尊諡增立庙祀复其年号封表山陵用补一代阙典如以太庙难于议祔则请祔主于懿文太子之陵庙一体致祭则皇上之达孝传流于万世矣
　　客座赘语建文帝壬午逊位至正统复出移入京师大内载于纪传云云然西山不封不树之説毫无髣髴使当时果有之于时禁网渐弛何所讳而人遂不一志其处且靖难师至日爬梳搜捕亡遗当时谁敢指他尸诳以为帝者纪又载葬帝以天子礼夫礼以天子陵寝今在何地既不为置陵守又何云以天子葬乎此两説者姑以意逆之存疑焉可也
