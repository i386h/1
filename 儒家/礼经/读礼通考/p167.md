<!-- { "loadSidebar": true } -->
　　【礼记疏崇精问曰葬母亦朝庙否其虞父与母同日异日乎焦氏曰妇未庙见不朝庙内竖职云王后之丧朝庙则为之跸是母丧亦朝庙明也虞当异日】
　　重先奠从烛从柩从烛从主人从【注行之序也主人从者丈夫由右妇人由左以服之亲疏为先后各从其昭穆男賔在前女賔在后　疏柩之前后皆有烛者以柩车为隔恐闇故各有烛以照道若至庙烛在前者升照正柩在后者在阶下照升柩也】
　　【敖继公曰主人从众主人以下从妇人从女賔从男賔在后女賔以上其行皆以服之亲疎为序服同乃以长幼也】
　　升自西阶【注柩也犹用子道不由阼也】
　　【敖继公曰升自西阶神之也凡柩归自外而入庙者既小敛则升自阼阶未忍异于生也既大敛则升自西阶此亦入庙故其礼与大敛而入者同】
　　奠俟于下东面北上【注俟正柩也　疏既升阶当正之于夷牀之上北首既正乃设奠敖继公曰北上则巾席在后也】
　　主人从升妇人升东面众人东即位【注东方之位　疏主人主妇从柩而升举主妇东面则主人西面可知众人东即位者唯主人主妇升众主人从柩至西阶下遂郷东阶下即西面位】
　　【敖继公曰妇人东面当负序以辟奠者之往来东即位者乃众主人也脱一主字此时堂下之位亦如朝夕哭不皆在东方】
　　正柩于两楹间用夷牀【注两楹间象乡户牖也是时柩北首】
　　【敖继公曰此正柩于堂正与小敛之后尸侇于堂者相类故仍用其牀两楹间东西节也其于楹间为少北】
　　主人柩东西面置重如初【注如殡宫时也　疏主妇上文即言东面至此乃言主人西面者待正柩讫乃西面也如初者亦如上三分庭一在南二在北而置之如殡宫时也】席升设于柩西奠设如初巾之升降自西阶【注席设于柩之西直柩之西当西阶也从奠设如初东面也不统于柩神不西面也不设柩东东非神位也巾之者为御当风尘　疏从奠设如初者此奠从柩而来还是彼朝夕奠脯醢醴酒据神东面设之于席前也】
　　【敖继公曰席设于柩西亦差近于柩奠设于席前亦当柩少北柩北首西乃右也于此奠焉与奠于尸右之意同也】
　　主人踊无算降拜賔即位踊袭主妇及亲者由足西面【注设奠时妇人皆室戸西南面奠毕乃得东面亲者西面堂上迫疏者可以居房中】
　　【敖继公曰主人即柩东之位则踊既奠乃降也即位亦在阼阶下袭亦在序东妇人由足出于柩南也西南于阼阶上亦南上若有南面者则东上】
　　荐车直东荣北辀【注荐进也进车者象生时将行陈驾也今时谓之魂车辀辕也车当东荣东陈西上于中庭　疏明旦将行故预陈车谓之魂车者郑举汉法况之以其神灵在焉故谓之魂车也此车既非载柩之车即下记云荐乗车道车槀车以次言之则先陈乗车次陈道车次陈槀车知东陈西上者下文明器继乘车而西则知乘车在上东有道车槀车也乘车既当东荣则三者不当中庭而云中庭者据南北之中庭不据东西为中庭也】
　　【敖继公曰此即遣车也北辀者以柩北首故尔知其在东方之中庭者以杂记所言赗车之位定之也】
　　质明灭烛【注质正也　疏自啓殡至此时在殡宫在道及祖庙皆有二烛为明以尚早故也今至正明故灭烛】
　　檀弓丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬【注为人子之礼出必告反必面以尽孝子之情今此载柩而朝是顺死者之孝心也】
　　既夕彻者升自阼阶降自西阶【注彻者辟新奠不设序西南以再设为防】乃奠如初升降自西阶【注为迁祖奠也奠升不由阼阶柩北首辟其足　疏此迁柩朝祖之奠也如初者亦于柩西当阶之上东面席前也前大敛小敛及朝夕奠皆升自阼阶降自西阶今此奠升不由阼阶以其来往不可由首又饮食之事不可防之由足故升自西阶也彻时所以由足者奠毕去之由足无嫌也】
　　【敖继公曰彻者无由足之嫌故得升自阼阶从其正礼亦可以见此奠者自西阶升之意矣彻奠不改设于序西南亦以无俎而非盛馔故也】
　　主人要节而踊【注节升降　疏奠升时主人踊降时妇人踊由重南主人踊此不言妇人文不具也】
　　【敖继公曰节谓彻者奠者之升降与奠者由重南东时也要节而踊丈夫妇人皆然如其在殡宫之仪也】
　　荐马缨三就入门北面交辔圉人夹牵之【注驾车之马每车二疋缨今马鞅也就成也诸侯之臣饰缨以三色而三成天子之臣如其命数圉人养马者在左右曰夹既奠乃荐马者为其践污庙中也凡入门参分庭一在南　疏荐马并荐缨者缨为马设故与马同时荐之案下记云荐乘车又云缨辔贝勒县于衡此荐马得有缨者以荐车时县于衡至此荐马时又取而用之故两见之也车三乘马则六疋毎马二人交辔牵之也前荐车在奠上今此荐马在奠后者欲其既荐即出恐践污庙中故后荐之也】
　　【敖继公曰三就采三匝也唯言入门则是但没霤耳毎马两辔交辔而夹牵之谓左人牵右辔右人牵左辔也】
　　御者执策立于马后哭成踊右还出【注主人于是乃哭踊者荐车之礼成于荐马　疏车得马而成故前荐车时主人不哭踊至荐马乃哭也主人哭踊讫马则右还而出右者亦取便故也】
　　【敖继公曰马有缨而无樊盖臣礼也春秋传仲叔于奚请繁缨以朝孔子非之哭成踊圉人与御者也杂记荐马者哭踊右还者西上也】
　　賔出主人送于门外
　　【敖继公曰送亦拜之门庙门也】
　　记朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊【注重不入者主于朝祖而行若过之矣门西东面待之便也　疏此是上士二庙先朝祢之事众主人东即位者柩未升之时在西阶下东面北上柩升主人从众主人已下乃即阼阶下西面位妇人从升不云主妇者以其妇人皆升故总言之主人要节而踊者奠升主人踊奠降妇人踊也门西东面待之便者以其祖庙在东柩入祢庙明旦出门东乡朝祖时其重于柩车先东乡祖庙便也】
　　【敖继公曰重不入者亦以既奠则柩行不久留于此故也夷牀一而已惟当陈于祖庙此正柩其在轴与是时即要节而踊亦其异于祖庙者】
　　烛先入者升堂东楹之南西面后入者西阶东北面在下【注照正柩者先先柩者后后柩者适祖时烛亦然互记于此　疏此烛本是殡宫中照开殡者在道时一在柩前一在柩后今又一升堂一在堂下】
　　【敖继公曰记于此者见下适祖时不用烛也】
　　主人降即位彻乃奠升自西阶主人踊如初【注如其降拜賔至于要节而踊不荐车不从此行　疏上朝祖时既正柩设从奠讫主人降拜賔至于要节而踊故此记所云如之也上朝庙日即荐车今此二庙明日于祖庙荐车马以其从祖庙行故荐今此祢庙不从此行故不荐也敖继公曰主人降即位则妇人亦东即阼阶上位矣不拜賔踊袭以成礼不在此且欲急于适祖也其他礼之不同者意亦如是奠即如小敛奠者也如初谓设奠及踊节也是时丈夫妇人皆踊惟言主人亦文省】
　　祝及执事举奠巾席从而降柩从序从如初适祖【注此谓朝祢明日举奠适祖之序也此祝执醴先酒脯醢俎从之巾席为后既正柩席升设设奠如初祝受巾巾之凡丧自卒至殡自啓至葬主人之礼其变同则此日数亦同矣　疏朝祖与朝祢别日祝执醴先酒脯醢俎从之者此祢奠与小敛奠同小敛奠时云夏祝及执事盥执醴先酒脯醢俎从之与此同也此篇啓日朝祢又明日朝祖又明日乃葬与始死日袭明日小敛又明日大敛而殡同主人主妇变服亦同以其小敛主人散带主妇髽自啓至葬主人主妇亦同于未殡也】
　　【敖继公曰柩从从巾席而降也序从柩从奠主人以下从柩而出也如初谓出殡宫时也此与主人踊之文相属则是其事相接也柩过祢庙因而朝之初无他事既奠则礼毕矣故即适祖不见适祖之仪者葢与本篇所言者不异故耳记载二庙者其祢庙在西祖庙在东以是言之则古者之庙尊者东而卑者西皆有常位固无昭居昭庙穆居穆庙之制也】
　　朱子语类问朝祖时有迁祖奠恐在祖庙之前祖无奠而亡者难独享否曰不须如此理防礼说有奠处便是合有奠无奠处便合无奠更何用疑
　　干学案注疏之说分朝祢与朝祖为二日敖氏则谓同在一日未知孰是但朝祢日并无别事何须歴终日之久觉敖说为长

<经部,礼类,仪礼之属,读礼通考,卷四十五>
　　载柩
　　有司请祖期【注亦因在外位请之当以告賔毎事毕辄出将行而饮酒曰祖祖始也】曰日侧【注侧昳也谓将过中之时】主人入袒乃载踊无算卒束袭【注袒为载变也举柩却下而载之束束棺于柩车賔出遂匠纳车于阶间谓此车　疏乡柩在堂北首今却下以足乡前下堂载于车故谓之却也】降奠当前束【注下迁祖之奠也当前束犹当尸腢也亦在柩车西东有前后也　疏卒束乃云降奠则未束以前其奠使人执之待束讫乃降奠之当束也】商祝饰柩一池纽前防后缁齐三采无贝【注饰柩为设墙栁也巾奠乃墙谓此也墙有布帷栁有布荒池者象宫室之承霤以竹为之状如小车笭衣以青布一池县于栁前士不揄绞纽所以联帷荒前赤后黒因以为饰左右面各有前后齐居栁之中央若今小车盖上防矣以三采缯为之上朱中白下苍着以絮元士以上有贝】设披【注披络栁棺上贯结于戴人君旁牵之以备倾丧大记曰士戴前纁后缁二披用纁　疏丧大记注云戴之言植也所以连系棺束与栁材使相值因而结前后披也此注云披络栁棺上贯结于戴以此而言则戴两头皆结于栁材又以披在棺上络过然后贯穿戴之连系棺束者乃结于戴余披出之于外使人持之一畔有二为前后披故下记云执披者旁四人注云前后左右各二人是也人君则三披各三人持之备倾亏也引丧大记者证披连戴而施之也二披用纁者与戴所用异大夫与人君则戴与披用物同故丧大记云君纁戴六纁披六大夫戴前纁后披亦如之是其用物同也】属引【注属犹着也引所以引柩车在轴輴曰绋古者人引柩春秋传曰坐引而哭之三】
　　记荐乗车鹿浅幦干笮革靾载旜载皮弁服缨辔贝勒县于衡【注士乗栈车鹿浅鹿夏毛也幦覆笭玉藻曰士齐车鹿幦豹犆干盾也笮矢箙也靾缰也旜旌旗之属通帛为旜孤卿之所建亦摄焉皮弁服者视朔之服贝勒贝饰勒有干无兵有箙无弓矢明不用　疏此并下车三乗谓葬之魂车】
　　【敖继公曰勒马头络衔也衡辀端横木以驾马者既夕礼曰荐马缨三就入门北面交辔圉人夹牵之则是荐马之时缨辔皆在马之身矣此乃谓缨辔贝勒县于衡其指荐马前后之时而言与盖事至则加之既则脱之而置于此也】
　　道车载朝服【注道车朝夕及燕出入之车朝服日视朝之服也衣素裳】稾车载簑笠【注稾犹散也散车以田以鄙之车簑笠备雨服凡道车稾车之缨辔及勒亦县于衡也】将载祝及执事举奠户西南面东上卒束前而降奠席于柩西【注将于柩西当前束设之　疏经载柩时不云去奠设席之事故记人明之要须设席乃设奠故云将于柩西当前束设之】巾奠乃墙【注墙饰柩也　疏正经直云降奠当前束商祝饰棺不云巾奠故记人辨之】
