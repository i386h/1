<!-- { "loadSidebar": true } -->
　　啓殡　墓地葬日皆前期择之葬有期前一日之夕掌事者除苇障备馔于东阶下【如大敛】设賔次于大门外之右南向内外夕哭如常仪啓之日夙兴内外衰服主人及诸子去冠绖以衺巾帕头皆升就位哭【尊行者坐】赞者衰服执功布【长三尺】升自西阶诣殡南北向内外止哭祝三声噫嘻乃曰谨以吉辰啓殡既告内外皆哭尽哀各还次执馔者升彻夕奠如常祝移铭旌重北建之掌事者升彻殡涂讫设席于柩东升柩于席上赞者以功布拂柩覆用夷衾降出设帷东面开户主人以下升哭于帷东西面妻妾以下于帷西东面俱南上宗亲尊行丈夫以下帷东北壁下南面东上外姻丈夫帷东北面西上妇人帷西北面东上【尊行者坐】执馔者以馔升奠于柩东降出赞者以酒奠之主人以下哭踊无算内外俱哭于位【如未成服之礼以亲疏代哭昼夜不絶声】若亲賔致奠于主人啓奠之后诸奠者以次入于寝门内东向【谓卑幼者有故则遣使】祭馔陈于前赞者入告内外卑者皆兴立哭于位执馔者以馔升设讫降出奠者以次入诣柩前西向南上为首者进以醆跪奠酒俛伏兴少退内外哭止奠者曰某位伯叔将归幽宅谨奉奠【若异姓各从其称若遣使使者云某官封若某姓某闻某人将归幽宅使某奉辞】奠毕应拜者再拜内外皆哭主人拜稽颡奠者哭尽哀乃出掌事者以次彻馔而退
　　葬　啓之日掌事者纳柩车于大门内当门南向设灵车于右内外所乘之车陈于大门外【丈夫之车门西妇人之车门东】先于宿所张吉凶帷凶帷西吉帷东设灵座于吉帷下如常仪啓之夕未前一刻引灵车于内门外南向祝诣灵座前西向跪昭告曰孤子某【母曰哀子】谨用吉辰奉归先域【若新为墓则曰奉归幽宅】灵车就引神道纡回唯以荒寥无任哽絶兴立少顷柩动降就阶间主人以下以次从柩哭而降主妇又次之柩至庭【庭内先设牀席次居柩】主人以下于柩东西立哭【丈夫在东妇人在西以服之轻重为序】内外之际障以行帷庭位既定祝帅执馔者设祖奠于柩东【如啓奠】祝以酒奠讫诣馔南北面跪曰永迁之礼灵辰不留谨奉旋车式遵祖道尚飨兴少顷彻馔亲賔致赗之礼【其辞曰某人将归幽宅敢致赗辞毕哭尽哀奠币于柩东】柩动旌先之主人以下以次从哭柩至柩车设帷障于后遂升柩于车内外哭位如在庭之仪乃设遣奠如祖奠祝奠酒讫少顷彻馔灵车动余以次设灵车后次明器舆次下帐舆次米舆次酒脯醢舆次食舆【食器具】次柩车主人及诸子俱绖杖衰服【秃者衺巾皆绖】徒跣哭从诸丈夫妇人皆依服轻重为序从哭出门内外尊行者皆乘车马哭不絶声出郭外若亲賔还者权停柩车乘者皆下立哭亲賔向柩立哭尽哀卑者再拜而退妇人亦如之賔既还乘车马如初灵车至吉帷门外回南向遂荐常食于灵座前若食顷彻之【毎于停宿之所皆设灵座荐食】柩车至入凶帷停于西厢南向至宿次内外皆就柩车所主人以下分东西立哭如初凡停宿荐酒脯之奠于柩车至墓乘马者卑行见坟而下尊行及茔而下灵车至帷门外【掌事者先于墓门内道西张吉帷设灵座夕荐食】回车南向遂设酒脯之奠柩车至圹前回南向哭位如在庭掌事者陈明器于圹东南西向北上设牀席于柩车之后张帷举柩于席上丈夫柩东妇人柩西以次凭哭尽哀各退复位内外卑者再拜辞诀赞者引主人以下哭于羡道东西面北上妻及女子哭于羡道西东面北上踊无算【妇人设帷】设席于坟内遂下柩于圹内席上覆以夷衾遂以下帐张于柩东南向米酒脯设于帐东北食器设于下帐前醯醢于食器南借以板明器设圹内左右主人拜稽颡乃掩户设关籥遂复土三主人以下稽颡哭尽哀内外俱就灵所哭乃祭后土具别仪馔者彻酒脯之奠设灵车于帷外少顷灵车行内外从哭如初出墓门尊行者乘车马去墓百步许卑行者乃乗
　　祭后土　掌事者先于墓左除地为祭所柩车至祝吉服铺后土神席北方南向馔者备馔于其侧既复土告者吉服【以亲賔为告者】赞者引告者及祝俱立于神席东南立定俱再拜掌馔者以馔入设于席位乃出赞者引告者盥手诣神席前以醆跪奠酒俛伏兴少退北向立祝于神座右西面跪读祝文曰维某年某月某朔日辰姓名敢昭告于后土之神某人窆兹幽宅神其保佑俾无后艰谨以清酌庶羞明荐于后土之神尚飨讫兴告者再拜赞者引告者复位再拜以次出少顷乃彻席馔干学案葬必有椁今古皆然未有公卿大夫而直埋棺于土中者古礼不惟有椁椁之下有茵椁之上有折而折之上复有抗木与抗席所以卫其棺者若是乎周详而慎重也今开元政和二礼并不言治椁其将窆也但言下柩于圹内席上岂唐宋公卿大夫之葬皆有棺而无椁邪如其无之则孝子之葬亲胡为若是之薄如其有之则作者之记礼胡为若是之疎两者皆所不可解也及考杜氏通典言大唐制诸葬不得以石为棺椁其棺椁皆不得雕镂彩画宋史凶礼志亦云然则是唐宋固皆有椁矣有椁而记礼者何故不言今观其书其始而陈器继而载器终而下器无不一一详列其次第何独于椁而遗之仪礼筮宅之后即有井椁之文则人自知其有椁矣今此两书则始终不一及将无之而不言邪抑有之而不言邪不特此也彼陈器之中有所谓大棺车者此棺下圹之时亦当一语言及而亦竟无之是何踈略之甚也要之开元制礼名为依仿古制而其实多所抵牾故不觉遗脱若此至政和礼则又沿袭开元而失之者也愚于此更无讥焉











　　读礼通考卷四十六
　　钦定四库全书
　　读礼通考卷四十七　　刑部尚书徐干学撰丧仪节十
　　筮宅至葬
　　司马氏书仪
　　卜宅兆葬日【开元礼五品以上卜六品以下筮今若不晓卜筮止用杯珓可也若葬于祖茔则更不卜筮】　既殡以谋葬事【檀弓曰既殡旬而布材与明器今但殡毕则可以谋葬事】既择地得数处执事者掘兆四隅外其壤【兆茔域也】掘中南其壤【为葬将北首故也】涖卜或命筮者【择逺亲或賔客为之】及祝执事者皆吉冠素服【杂记大夫卜宅与葬日有司麻衣布衰布带因丧屦缁布冠不防占者皮弁如筮则史练冠长衣以筮占者朝服注曰麻衣至缁布冠非纯凶也皮弁则纯吉之允者也长衣练冠纯凶服也朝服纯吉服也今从简易依开元礼皆非纯吉亦非纯凶素服者但彻去华采珠玉之饰而已】执事者布卜筮席于兆南北向主人既朝哭适兆所立于席南当中壤北向免首绖左拥之涖卜筮者立于主人之右北向卜筮者东向执龟防进南面受命于主人涖卜者从旁命之曰孤子姓名为父某官【为母则称哀子为母某封】度兹幽宅无有后艰【度谋也宅居也言谋此以为幽冥之居得无将有艰难谓有非常若崩壊也】卜筮者许诺右旋就席北面坐述命【士丧礼不述命既受命而申言之曰述不述者士礼略今从开元礼】指中封而卜筮【中封中央壤也】占既得吉则执龟防东向进吿于涖卜筮者及主人曰从主人绖哭若不从更卜筮他所如初仪兆既得吉执事者于其中壤及四隅各立一标当南门立两标祝帅执事者入设后土氏神位于中壤之左南向【古无此开元礼有之】置倚卓盥盆帨架盏注脯醢【不能如此只常食两三味】皆如常日祭神之仪【但不用纸钱】告者与执事者皆入【卜者不入】序立于神位东南重行西向北上立定俱再拜告者盥手洗盏斟酒进跪酹于神座前俯伏兴少退北向立搢笏执词进于神座之右东面跪念之曰维年月朔日子某官姓名敢昭告于后土氏之神今为某官姓名【主人也】营建宅兆神其保佑俾无后艰谨以清酌脯醢祗荐于神尚飨讫兴复位告者再拜出祝及执事者皆西向再拜彻馔出主人归殡前北面哭卜筮葬日于三月之初【若墓逺则卜筮于未三月之前命曰某月日】主人先与賔议定可葬日三日【谓可以办具及于事便者必用三日备不吉也】执事者布卜筮席于殡门外闑西北向主人既朝哭与众主人【谓亡者诸子】出立于殡门外之东壁下西向南上阖东扉主妇立于其内主人进立于门南北向免首绖左拥之涖卜筮者立主人东北西向卜筮者执龟防东向进受命于涖卜筮者命之曰孤子某将以今月某日【先卜逺日不吉再卜近日】卜葬其父某官考降无有近悔【考上也降下也言卜此日葬魂神上下得母近于咎悔者乎】卜筮者许诺右旋就席西向坐述卜筮不吉则又兴受命述命再卜占既得吉兴告于涖卜者及主人曰某日从主人绖与众主人皆哭又使人告于主妇主妇亦哭主人与众主人入至殡前北向哭遂使人告于亲戚僚友应防葬者【若孙为祖后则莅卜筮者命之曰孤孙某卜葬某祖某官夫曰乃夫某卜葬其妻某氏兄弟及他亲为丧主者各随其所称曰某亲某卜葬某亲某官】
　　穿圹【详葬考】
　　碑志　明器　下帐　苞筲　祠版【详丧具】
　　啓殡　啓殡之日【墓近则于葬前一日啓殡墓逺则于引前一日啓殡】夙兴执事者纵置席于影堂前阶上及听事中央仍帷其听事【席所以借柩也帷之为有妇人在焉既夕礼迁于祖用轴注葢象平生将出必辞尊者开元礼无朝庙礼今从周制又周既载而祖于庭今人既载遂行无祖于庭难施哭位故但祖于听事丧事有进而无退无听事者但向外之屋可置柩者皆可也】备功布长三尺【以新布稍细者为之祝御柩执此以指麾役者也】
　　【吕氏家范案仪礼注功布灰治之布也正义云商祝拂柩用功布是拂拭去尘也三礼图云旧图云功布谓以大功之布长三尺以御柩居前为行者节度又隐义云羽葆功布等其象皆如麾旌旗无旒者周谓之大麾以此考之则功布啓殡时执之以拂拭出葬时竿揭之以指麾】
　　五服之亲皆来防各服其服入就位哭【丧服小记曰缌小功虞卒哭则免然则既殡先啓之间虽有事不免又曰既葬而不报虞则虽主人皆冠及虞则皆免注有故不得疾虞虽主人皆冠不可久无饰也皆免自主人至缌麻开元礼主人及诸子皆去冠绖以邪巾帕头案自啓殡至于卒哭日数甚多今已成服若使五服之亲皆不冠而袒免恐其惊俗故但各服其服而已】
　　【吕氏家范主人及众主人皆去冠绖以邪布巾帕头案仪礼既夕礼云丈夫髽散带垂即位如初注为将啓变也此互文以相见耳髽妇人之变丧服小记曰男子免而妇人髽正义云为将啓变也凡男子免与括髪散带垂妇人髽皆当小敛之节今于啓殡时亦见尸柩故变同小敛之时故云为将啓变也云此互文以相见耳髽妇人之变者髽既是妇人之变则免是男子之变今丈夫见其人不见免则丈夫当免矣妇人见其髽不见人则妇人当髽矣故云互文以相见耳啓后着免后至卒哭其服同矣以其反哭之时更无变服之文故知同也又案士虞礼云主人及兄弟如葬服正义云葬服者既夕曰丈夫髽散带垂也此唯谓葬日反日中而虞及三虞时其后卒哭即服其故服是以既夕礼注云自卒至殡自啓至葬主人之礼其变同则始虞与葬服同三虞皆同至卒哭曰数甚多今已成服使五服之亲皆不冠而袒免诚为骇俗若从书仪则人子及于啓殡动柩之际其服略无所变亦未安今参酌唯主人众主人变服免之制虽郑康成亦云未闻故止从开元礼】
