<!-- { "loadSidebar": true } -->
　　东宫遣使致奠外祖父母丧本司散下其礼所司随职供办守宫于主人大门外量设便次使者至掌次者引之次内外衰服司仪引主人以下俱就东阶下位妇人就堂上位皆立哭使者公服出次谒者降公服引立于门西东面执事者陈牢馔于使者东南当门北向西上司仪入告主人去杖司仪引主人出内门止哭迎于大门外见賔先入立于主人门右北面谒者引使者入内外止哭使者升自东阶立于柩东少北南面执事者以牢馔入升设于柩东西向南上司仪引主人升自西阶立于阶上当使者北面执事者酌酒西面奠于席退复位使者曰某封【若某郡君】将归幽宅令使某奠主人降诣阶间北面哭拜稽颡内外俱哭谒者引使者及从者降出复门外位初主人拜稽颡讫司仪引主人退哭于东阶下使者出司仪引主人出内门止哭拜送于大门外使者还主人杖哭而入　遣使致奠后父母丧　遣使致奠师傅保丧　遣使致奠东宫贵臣丧并与致奠外祖父母丧礼同
　　政和礼东宫遣使吊诸王以下丧前期所司于主人第大门外设使者次使者至赞者引之次内外衰服赞者引主人以下降立哭于东阶下妇人升立哭于柩所使者常服出次于门外西向史二人以案奉令书立于其左赞者引主人去杖出中门止哭于大门外迎见使者先入立于庭下北向史令书案前行赞者引使者从入内外哭止使者入门诣庭下相向立史以案进赞者赞使者搢笏取令书执笏加令书于笏上史以案退使者少进于受吊者前称有令吊主人举哭再拜稽颡内外皆哭赞者引主人进诣使者前跪受令书兴复位赞者引使者归次主人以令书授左右举哭出中门哭止拜送使者于大门外使者还赞者引主人杖哭而入升堂取令书奠于柩前
　　辍朝
　　唐书开元二十九年十一月寜王宪薨辍朝十日武宗防昌三年八月中书门下奏亲王公主葬日准徳宗以前实録并合辍朝一日请自今以后准故事处分又京官一品尚书省二品及时旧相方臻此位比来同刺史曾任监例辍朝一日恐轻重不伦起今后并望辍朝两日又二王后为国賔又是一品前年方与辍朝请编入令式又驸马祭朝之初例除四品既是国戚不合系于品秩望辍朝一日并依奏
　　宋史淳化三年昭成太子薨辍朝五日
　　真宗咸平六年越文惠王薨辍朝五日
　　大中祥符七年楚恭惠王薨辍朝五日
　　天禧元年镇恭懿王薨辍朝五日
　　仁宗皇祐三年荆国大长公主薨辍朝五日
　　神宗熙寜二年北海郡王薨辍朝三日
　　元丰三年魏国大长公主薨辍朝五日
　　哲宗元祐中呉荣王薨辍朝五日
　　孝宗乾道三年四月一日太常寺言皇伯母秀王夫人薨辍朝五日内二日不视事乞自今月二日为始辍朝至六日止其二日三日并不视事从之
　　辽史齐国王隆祐薨辍朝五日于越曷鲁荆王道隐薨并辍三日萧海瓈室昉薨并辍二日赵莹薨辍一日金史防和七年宗浩薨上震悼辍朝命葬毕持绘像至都将亲临奠
　　明防典凡皇妃丧辍朝三日发引下葬各一日亲王丧辍朝二日公主丧及下葬各一日郡王及文武大臣丧年终类辍朝一日先期礼部具奏出示长安左右门至日早朝不鸣钟鼓不鸣鞭不设仪仗文武百官各服浅淡服黒角带于奉天门朝参其谢恩见辞官亦不用公服如常朝官服色








　　读礼通考卷八十
　　钦定四库全书
　　读礼通考卷八十一　　刑部尚书徐干学撰丧仪节四十四
　　通论
　　曲礼君子行礼不求变俗祭祀之礼居丧之服哭泣之位皆如其国之故谨修其法而审行之【疏君子行礼者谓去先祖之国居他国者也俗者本国礼法所行也明虽居他国犹宜重本行故国法不务变之从新也如杞宋之臣入于齐鲁齐鲁之臣入于杞宋各宜行本国礼法也】
　　礼器礼也者反本修古不忘其初者也故凶事不诏朝事以乐【注二者反本也哭泣由中非由人也朝廷养贤以乐乐之也　疏凶事丧亲之事也诏告也孝子亲丧痛由心发故啼号哭泣不待外告而哀自至是反其孝性之本心也以乐奏音乐也】
　　君子之于礼也有直而行也有曲而杀也有经而等也有顺而摭也【疏直而行者若亲始死孝子哭踊无节直已天性而行也曲而杀者若服父斩衰三年为母齐衰期是曲杀也经而等者若上自天子下至庶人虽尊卑有异而服其父母则贵贱同等也顺而摭者摭犹拾取也若君沐粱大夫用稷士用粱士卑不嫌是拾君之礼而用之也】
　　礼运夫礼必本于天殽于地列于鬼神逹于丧祭乐记衰麻哭泣所以节丧纪也
　　先王有大事必有礼以哀之哀乐之分皆以礼终【注大事谓死丧也】
　　经解丧祭之礼所以明臣子之恩也　丧祭之礼废则臣子之恩薄而倍死忘生者众矣
　　祭统是故孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也
　　檀弓子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也
　　丧礼哀戚之至也节哀顺变也君子念始之者也【注始犹生也念父母生已不欲伤其性　疏丧礼既为至极若无节文恐其伤性故辟踊有节欲顺孝子悲哀使之渐变也】
　　少仪賔客主恭祭祀主敬丧事主哀防同主诩【注恭在貌敬在心诩谓敏而有勇若齐国佐】
　　杂记恤由之丧哀公使孺悲之孔子学士丧礼士丧礼于是乎书【注时人转而僭上士之丧礼已废矣孔子以教孺悲国人乃复书而存之】
　　中庸事死如事生事亡如事存孝之至也【注始死谓之死既葬则曰反而亡焉皆指先王也】　父为大夫子为士葬以大夫祭以士父为士子为大夫葬以士祭以大夫【注葬从死者之爵祭用生者之禄也言大夫葬以大夫士葬以士则追王者改葬之矣】
　　昬义夫礼始于冠本于昬重于丧祭尊于朝聘和于乡射此礼之大体也【注乡乡饮酒】
　　孝经子曰孝子之事亲也哭不偯【注气竭而息声不委曲】礼无容【注触地无容】言不文【注不为文饰】服美不安闻乐不乐食防不甘此哀慼之情也三日而食教民无以死伤生毁不灭性此圣人之政也丧不过三年示民有终也为之棺椁衣衾而举之【注举谓举内尸于棺也】陈其簠簋而哀慼之【注簠簋祭器也陈奠素器而不见亲故哀慼也】擗踊哭泣哀以送之【注男踊女擗祖载送之】卜其宅兆而安厝之【注宅墓穴也兆茔域也】为之宗庙以鬼享之【注立庙祔祖之后则以鬼礼享之】春秋祭祀以时思之生事爱敬死事哀慼生民之本尽矣死生之义备矣孝子之事亲终矣
　　礼器丧礼忠之至也【注谓哭踊袒袭也】备服器仁之至也【注谓小敛大敛之衣　服葬之明器】賔客之用币义之至也【注谓来赙赗】故君子欲观仁义之道礼其本也【注言礼有节于内可以观也　疏亲戚之丧必尽忠心追念是忠之至也丧礼备小敛大敛之衣服及葬之明器是仁爱其亲仁之至也賔客用币帛以相赙赗于事合宜是义之至也】
　　坊记子云賔礼每进以让丧礼每加以逺浴于中霤饭于牖下小敛于戸内大敛于阼殡于客位祖于庭葬于墓所以示逺也殷人吊于圹周人吊于家示民不偝也子云死民之卒事也吾从周【注周于送死尤备】以此坊民诸侯犹有薨而不葬者
　　论语孟懿子问孝子曰无违【集注无违谓不背于礼】樊迟御子告之曰孟孙问孝于我我对曰无违【集注夫子以懿子未逹恐其失指而以从亲之令为孝故语樊迟以发之】樊迟曰何谓也子曰生事之以礼死葬之以礼祭之以礼【集注人之事亲自始至终一于礼而不茍其尊亲也至矣是时三家僭礼故夫子以是警之　胡氏曰人之欲孝其亲心虽无穷而分则有限得为而不为与不得为而为之均于不孝所谓以礼者为其所得为者而已矣】
　　林放问礼之本子曰大哉问礼与其奢也寜俭丧与其易也寜戚【集注易节文习熟而无哀痛惨怛之实者也戚则一于哀而文不足耳礼贵得中奢易则过于文俭戚则不及而质二者皆未合礼然凡物之礼必先有质而后有文则质乃礼之本也　杨氏曰礼始诸饮食故污尊而抔饮为之簠簋笾豆罍爵之饰所以文之也则其本俭而已丧不可以径情而直行为之衰麻哭踊之数所以饰之也则其本戚而已周衰世方以文灭质而林放独能问礼之本故夫子大之而告之以此】曽子曰慎终追逺民徳归厚矣【集注慎终者丧尽其礼追逺者祭尽其诚民徳归厚谓下民化之其徳亦归于厚葢终者人之所易忽也而能谨之逺者人之所易忘也而能追之厚之道也故以此自为则已之徳厚下民化之则其徳亦归于厚也】
　　子张曰士见危致命见得思义祭思敬丧思哀其可已矣【集注致命谓委致其命犹言授命也四者立身之大节一有不至则余无足观故言士能如此则庶乎其可矣】
　　孟子孟子曰养生者不足以当大事唯送死可以当大事【集注事生固当爱敬然亦人道之常耳至于送死则人道之大变孝子之事亲舎是无以用其力矣故尤以为大事而必诚必信不使少有后日之悔也】
　　曲礼居丧未葬读丧礼既葬读祭礼丧复常读乐章【注为礼各于其时　防谓朝夕奠下室朔望奠殡宫及葬等礼也此礼皆未葬以前祭礼虞卒哭祔小祥大祥之礼也复常谓大祥除服之后乐章谓乐书之篇章即诗也此三节事须预习故皆许读之】
　　张子曰礼在平日岂不尝学如祭礼乐章岂必葬毕丧终乃学盖谓切于用故至其时又复讲求居丧者他书不可观惟丧祭礼可读若观他书却似忘丧也【吕大临曰居丧者自大功已上废业则哀不志于学矣盖送死之大事莫详于丧礼必诚必信勿之有悔则未葬不可不知也事死之经莫详于祭礼所以追养致孝则既葬不可不知也读是书也非肄业也当是时不知是事不以礼事其亲也丧复常者既禫逾月即吉也居丧不言乐至此始可读乐章也陈祥道曰非丧而读丧礼则非人子之情居丧而不读丧礼不失之过则失之不及未葬而读祭礼则非孝子之情既葬而不读祭礼不失之黩则失之怠丧未除而读乐章则哀不足丧复常而不读乐章则乐必崩闵子子夏援琴而哀乐孔子皆以为君子则丧复常读乐章先王之中制也】
　　【王十朋曰为人子者亲方在堂讳闻不祥之言儿时入小学从句读之师从十八章之经至丧亲章则或置而不授少长读礼记凡丧祭之篇则掩卷而不忍读一旦遭荒迷之变瞢然不知有直情径行者矣岂复知品节斯斯之谓耶圣人着之礼经以诏人子曰未葬读丧礼既葬读祭礼非徒读之正欲使之尊所闻行所知贤智者不至于过愚不肖勉强而跂及焉】
