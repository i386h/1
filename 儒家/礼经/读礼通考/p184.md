<!-- { "loadSidebar": true } -->
　　【万斯同曰世之论丧礼者皆谓三虞之后别有卒哭之祭唯敖氏谓三虞即卒哭葢于三虞之日即卒无时之哭故三虞亦名为卒哭引士虞记三虞卒哭曰哀荐成事为据愚始见其说而骇之既而思之知其言之合于礼而不背也檀弓云卒哭曰成事谓卒哭之祝辞易为哀荐成事也夫卒哭始谓之成事则卒哭前之三虞不可谓之成事矣今士虞记之文乃言三虞卒哭用刚日曰哀荐成事果其分三虞与卒哭而二之则卒哭可曰成事而三虞亦可曰成事乎夫所谓成事者成祭事也若依旧说则三虞与初虞再虞等是时祭犹未成也祝辞可曰成事乎唯卒哭与三虞即一事此所以仪礼记文于初虞则曰祫事于再虞则曰虞事而于三虞卒哭则曰成事也盖虞乃祭名其字之义实卒哭乃因事得名其字之义虚就其祭而言则谓之三虞就其事而言则谓之卒哭无二礼也当夫三虞之前犹有无时之哭至三虞祭竟则卒去无时之哭而但存朝夕之哭故名为卒哭原非以卒哭为祭名也自注疏错觧经防谓虞为凶祭卒哭为吉祭分三虞与卒哭而二之而仪礼之防始不明于天下矣或曰檀弓明言是日也以吉祭易丧祭注疏之言正与檀弓之言合而谓其説非乎曰三虞与初虞再虞本不异唯前用柔日后用刚日前无酒后有酒前无饯尸之礼后有饯尸之礼较之初虞再虞为稍异有自凶而趋吉之渐焉故名之为吉祭原指三虞之祭为吉于前此二虞非谓三虞之后别有卒哭之祭也若别有卒哭之祭则卒哭用刚日可也三虞何为亦用刚日乎况祭不欲数既葬而三虞以安之亦云足矣胡为更设卒哭之祭哉既别以卒哭为吉祭矣宜别有吉祭之礼胡为亦同之于虞而经文絶无所及哉且卒哭者卒子孙之哭也而以之为祭祖父之名亦见其不达于文义矣故敖氏之言深合乎礼不但解经之有识已也顾湄曰注疏以虞为凶祭卒哭为吉祭敖氏谓既三虞遂卒朝夕哭万氏援其説以辟注疏然谓士礼犹可若据杂记及黄勉斋说士三虞用四日则大夫五虞当八日而五月而卒哭诸侯七虞当十二日而七月而卒哭虞与卒哭之期中间一月相去尚逺欲合为一便多窒碍且敖氏亦未尝明言卒哭与三虞为一事也恐当仍以注疏为正】

　　开元礼三品以上丧【四品以下及庻人附】卒哭祭　前一日之夕掌事者改庐翦屏柱楣涂庐不涂见面【涂庐里不涂庐外】翦蒲为席不縁以木为枕牢馔如虞祭其日夙兴祝入烛先升自阼阶入于室祝整拂几筵啓匵出神主置于座以出【自啓匵以下四品以下无】掌事者设洗于西阶西南北向东西当西霤【六品以下当西荣】南北以堂深罍水在洗西篚在洗东南肆篚实爵一巾一加幂设瓦甒二于灵座之左北庸下醴酒在东幂用絺布加勺南柄掌事者具馔于堂东祝

　　与执罇罍篚者先入立于罇罍篚之后内外衰服俱升主人及诸子倚杖于室戸外俱立于灵座东西面南上妻妾女子子立于灵座西东面南上内外各就位坐哭【应拜者立】掌者以升入设于灵座前相者引主人降自西阶诣罍洗主人止哭手洗爵相者引主人升自西阶入诣酒罇所主人酌醴相者引主人进跪奠于灵座俯伏兴少退西面立应拜者陪于后祝持版入立于灵座之南北面内外止哭祝跪读祝文曰维年月朔日哀子某敢昭告于考某官封諡妣云妣某夫人氏日月不居奄及卒哭追慕永徃攀号无逮谨以洁牲柔毛刚鬛明粢芗合芗萁嘉蔬嘉荐醴齐【四品以下谨以洁牲柔毛刚鬛嘉荐普淖明齐溲酒余同六品以下无柔毛余与四品五品同下皆准此】哀荐成事于考某官封諡尚飨主人以下哭再拜内外应拜者皆再拜哭祝兴进跪奠板于灵座兴还罇所【祝读版讫兴跪进版兴主人哭同时】相者引主人退复位哭尽哀内外各还次祝阖戸与执罇罍者降出少顷与掌者入开戸彻祝匵主遂阖戸以降自卒哭之后朝一哭夕一哭疏食饮水周而小祥
　　干学案政和礼无卒哭之祭者盖宋以百日为卒哭之期其祭不举于三虞之后而举于百日之期故系此礼于朝夕奠后而三虞之后反无之夫既葬而虞既虞而卒哭此不可易之礼也宋则虞自行于葬后而卒哭不行于虞后何其颠倒之甚乎緫由葬无定期徃徃出三月之外故于百日即为卒哭祭而既葬之三虞反在其后此不学无术之过也今依其原夲卒哭之祭仍列于朝夕奠篇末而此处缺之庶不失其实云
　　司马氏书仪卒哭　三虞后遇刚日设卒哭祭其日夙兴执事者具如时祭陈之于之东用卓子蔬果各五品脍【今红生】炙【今炙肉】羹【今炒肉】殽【今骨头】轩【今白肉】脯【今干脯】醢【今肉醤】庻羞【谓豕羊及其他异味】麫食【如薄饼油饼胡饼蒸饼餻环饼捻头馎饦】米食【谓黍稷稻粱粟所为饭及粢餻团粽之类】共不过十五品【若家贫或乡土异宜或一时所无不能办此则各随所有蔬果肉麫米食不拘数品可也】器用平生饮食器【虽有金银不用】设酒一瓶【以井花水充之】于酒瓶之西主人既焚香帅众丈夫降自西阶众丈夫手手以次奉肉食升设灵座前蔬果之北主妇帅众妇女降自西阶手手以次奉麫食米食设于肉食之北主人既初献祝出主人之左东向跪读祝辞改虞祭祝辞云奄及卒哭又云哀荐成事来日跻祔于祖考某官【妣云祖妣某封某氏】既啓门祝立于西阶上东向告利成余皆如三虞之仪【既夕礼始虞之下云犹朝夕哭不奠三虞卒哭注卒哭三虞之后祭名始朝夕之间哀至则哭至此祭止也朝夕哭而已檀弓曰是日也以虞易奠然则既虞斯不奠矣今人或有犹朝夕馈食者各从其家法至小祥止朝夕哭唯朔望未除服者馈食防哭大祥而外无哭者禫而内无哭者檀弓又曰卒哭曰成事是日也以吉祭易丧祭如读祝于主人之左之类是渐之吉祭也】
　　朱子家礼卒哭【檀弓曰卒哭曰成事是日也以吉祭易丧祭故此祭渐用吉礼】　三虞后遇刚日卒哭前期一日陈器具【并同虞祭唯更设酒瓶一于酒瓶之西】厥明夙兴设蔬果酒【并同虞祭唯更取井花水充酒】质明祝出主【同再虞】主人以下皆入哭降神【并同虞祭】主人主妇进【主奉鱼肉主妇奉麫米食主人奉羹主妇奉饭以进如虞祭之设】初献【并同虞祭唯祝执版出于主人之左东向跪读为异辞并同虞祭但改三虞为卒哭哀荐成事下云来日隮祔于祖考某官府君尚飨　案此云祖考亾者之祖考也】亚献终献侑食阖啓门辞神【同虞祭唯祝西阶上东靣告利成】
　　朱子曰温公以虞祭读祝于主人之右卒哭读祝于主人之左盖得礼意
　　【杨复曰髙氏礼祝进读祝文曰日月不居奄及卒哭叩地号天五情糜溃谨以清酌庶羞哀荐成事尚飨】仪节　序立　出主【祝洗啓椟出主服重者在前轻者在后男东女西以长幼为次序】举哀　哀止　降神　洗【主人降阶洗手】诣香案前跪　上香　酹酒【倾于茅沙上】俯伏兴拜兴拜兴平身复位　叅神　鞠躬拜兴拜兴拜兴拜兴平身　进【主人奉鱼肉主妇奉麫米食主人奉羮主妇奉饭】初献礼　诣灵座前跪　祭酒【倾少许于茅沙上】奠酒【执事者接盏置神主前】俯伏兴拜兴拜兴平身【退稍后立】跪　主人以下皆跪　读祝文【祝执版立于主人之左东向读之毕】俯伏兴平身【少退】举哀【主人以下皆哭少顷】哀止鞠躬拜兴拜兴平身【主人独拜】复位　亚献礼　诣灵座前　跪　祭酒　奠酒　俯伏兴拜兴拜兴平身【若主妇行礼则拜四拜不用俯伏平身】复位　终献礼　诣灵座前跪　祭酒　奠酒　俯伏兴拜兴拜兴平身　复位侑食【子弟一人执注就添盏中酒】主人以下皆出　阖门【执事者闭】
　　【门无门下帘少顷】祝噫歆【祝当门北向作声三】啓门【乃开门】复位【主人以下皆复位】点茶【执事者以茶进】告利成【祝立西阶上东向告】辞神　举哀【主人以下皆哭】鞠躬拜兴拜兴拜兴拜兴平身　哀止　焚祝文纳主　彻　礼毕　祝文【并同虞祭但改三虞为卒哭哀荐成事下云来日跻祔于祖考某官府君尚飨余并同所谓祖考亡者之祖考也】
　　干学案丘氏仪节一祭而再拜者五四拜者二何为如是之多太繁则不成礼拜岂以多为贵乎不如依书仪及家礼夲文为得礼之中也
　　自是朝夕之间哀至不哭【犹朝夕哭】主人兄弟疏食水饮不食菜果寝席枕木
　　【杨复曰案古者既虞卒哭有受服练祥禫皆有受服葢服以表哀哀渐杀则服渐轻今世俗无受服自始死至大祥其哀无变非古也书仪家礼从俗而不泥古所以从简】
　　防典品官礼卒哭　三虞后遇刚日卒哭前期一日陈器具【并同虞祭唯更设酒瓶一于酒瓶之西】其日厥明夙兴设蔬果酒【并同虞祭】质明祝出主丧主以下皆入哭降神丧主奉鱼肉主妇盥奉麫米食丧主奉羮主妇奉饭以进乃初献【并同虞祭唯祝执版立于丧主之左东向跪读为异祝辞改三虞为卒哭哀荐成事下云来日跻祔于祖考某官府君尚飨】亚献终献侑食阖门启门辞神其仪并与虞祭同自是朝夕之间哀至不哭其朝夕哭犹故丧主兄弟疏食水饮不食菜果寝席枕木
　　庶人礼卒哭　三月而卒哭其日夙兴掌事者具于堂东内外各衰服赞者引丧主以下俱杖升立哭于灵座东西向南上妇人升诣灵座西东向南上内外俱就位哭赞者升自东阶入彻夕奠出执者以升设于灵座前赞者引丧主降盥手讫进诣灵座前以盏跪奠酒俯伏兴少退西面立祝入立于灵座南北面内外哭止跪读祝文曰维某年某月某朔日辰孤子某敢昭告于考某人【母则曰哀子曰妣某氏】日月不居奄及卒哭叩地号天五情糜溃谨以清酌庻羞哀荐成事尚飨祝兴丧主再拜哭应拜者皆再拜哭尽哀丧主以下各还次自卒哭后朝一哭夕一哭乃讳名丧主疏食水饮不食菜果寝席枕木
　　祔
　　仪礼士虞礼记明日以其班祔【注卒哭之明日也班次也凡祔已复于寝如既祫主反其庙练而后迁庙　疏大夫士无木主以币主其神天子诸侯有木主者以主祔祭讫主反于寝如祫祭讫主反庙相似文二年谷梁传曰作主壊庙有时日于练焉壊庙是练而迁庙故引之为证也吕大临日礼之祔祭各以昭穆之班祔于祖庙有祭即而祭之既迁丧而后迁于新庙故此谓之祔】
　　沐浴栉搔翦【注弥自饰也搔当音爪　疏上文虞沐浴不栉今祔时栉是弥自饰也】用专肤为折俎取诸脰膉【注专犹厚也折俎谓主妇以下俎也体尽人多折骨以为之今以脰膉贬于纯吉】
　　【敖继公曰唯云取诸脰膉是不分左右皆用之矣此折俎谓尸祝之外凡执事者之俎也阼俎亦存焉有此俎则有致爵献賔之礼矣曽子问曰小祥者主人练祭而不旅奠酬于賔賔弗举礼也然则祔祭其无奠酬之事与以专肤为俎且取诸脰膉胖不用体骨也所以然者祔未纯吉犹以左胖为神俎其右胖之体骨则不敢以为执事者之俎实盖辟吉祭神俎之所用者也】
　　其他如馈食【注如特牲馈食之事　疏知不如士虞馈食礼者虞不致爵则夫妇无俎矣上文有俎则祔时夫妇致爵以祔时变麻服葛其辞称孝夫妇致爵与特牲同故云如特牲馈食之事也敖继公曰其他谓陈设之位与事神事尸之仪及执事者也】
