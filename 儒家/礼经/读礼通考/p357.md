<!-- { "loadSidebar": true } -->
　　燕都防览志宣宗章皇帝陵曰景陵在长陵之左昌平山水记景陵在天夀山东峯之下距长陵东少北一里半自北五空桥南数步分东为景陵神路至殿门三里碑亭门庑如献陵殿五间重檐阶三道其平刻为龙形殿有后门不属垣殿后门三道并如献陵甬道平寳城长而狭榜曰景陵碑曰大明宣宗章皇帝之陵周垣如长陵寳城前存树十五株上一株嘉靖祀典景陵葬宣宗宪天崇道英明神圣钦文昭武寛仁纯孝章皇帝孝恭懿宪慈仁庄烈齐天配圣章皇后孙氏而以恭让诚顺康穆静慈皇后胡氏葬金山荣思贤妃亦葬金山外六妃諡葬不可考国朝典彚八妃一葬金山余皆从葬
　　名山藏孝恭孙皇后邹平人父忠永城主簿天顺六年崩合葬景陵
　　恭让胡皇后济宁人父荣锦衣百戸正统八年殂世宗实録嘉靖十五年四月上亲诣景陵语郭勋等曰景陵规制独小又多损壊其于宣宗皇帝功徳之大殊为勿称当重建享殿増崇基构
　　今言天夀七陵惟景陵规制独小嘉靖十五年稍廓大之
　　【朱彛尊曰考实録宣徳十年三月庚子赠何氏为贵妃諡端静赵氏为贤妃諡纯静吴氏为恵妃諡贞顺焦氏为淑妃諡庄静曹氏为敬妃諡庄顺徐氏为顺妃諡贞恵袁氏为丽妃諡恭定诸氏为恭妃諡贞靖李氏为充妃諡恭顺何氏为成妃諡肃僖諡册有曰兹委身而蹈义随龙驭以上賔宜荐徽称用彰节行是从葬者盖有十妃祀典典彚皆误也】
　　英宗裕陵
　　吾学编天顺八年春正月庚午帝崩于乾清宫二月葬裕陵
　　燕都防览志英宗睿皇帝陵曰裕陵在庆陵少西实録天顺八年六月裕陵成其制金井寳山城池一座照壁一座明楼花门楼各一座俱三间香殿一座五间云龙五彩贴金硃红油石碑一祭台石一烧纸炉二神厨正房五左右厢房六宰牲亭一墙门一奉祀房三门房三神路五百三十八丈七尺神宫监前堂五间穿堂三间后堂五间左右厢房四座二十间周围歇房并厨房八十六间楼一门房一大小墙门二十五小房八井一神马房马房二十歇房九马椿三十二大小墙门六白石桥三甎石桥二周围包砌河岸沟渠三百八十八丈二尺栽培松树二千六百八十四株
　　昌平山水记裕陵在石门山距献陵西三里自献陵碑亭前分西为裕陵神路路有小石桥碑亭北有桥三道皆一空平刻云花殿无后门榜曰裕陵碑曰大明英宗睿皇帝之陵余并如景陵寳城如献陵垣内及上树存一百六七十株
　　嘉靖祀典裕陵葬英宗法天立道仁明诚敬昭文宪武至徳广孝睿皇帝孝庄献穆恵显仁恭天钦圣睿皇后钱氏孝肃贞顺康懿光烈辅天成圣皇后周氏其靖庄安穆宸妃庄僖端肃安妃端庄昭妃恭安和妃恭僖成妃荣靖贞妃恭靖庄妃恭庄端恵徳妃庄和安靖顺妃昭肃靖端贤妃端靖安荣淑妃安和荣靖丽妃昭静恭妃僖恪充妃恵和丽妃端和懿妃俱葬金山贞顺懿恭恵妃葬桃山
　　国朝典彚十八妃一葬緜山余俱金山
　　名山藏孝庄钱皇后海州人父贵都指挥佥事正统七年册立成化四年崩祔葬裕陵然异隧焉去英宗泉堂可数丈许中窒之虚右圹以待孝肃周后则其中有隧道通而孝肃又不得预于配祭
　　孝肃周太后昌平人庆云侯赠宁国公龙女治十七年三月崩
　　野获编本朝山陵初止一后祔葬至英宗元配孝庄钱后崩时宪宗压于生母孝肃周后几不得祔葬裕陵大臣力诤之始虚孝肃宫以待而二后并祔自此始矣
　　皇明通纪天顺八年正月上疾大渐遗命勿以嫔御殉葬令太监牛玉执笔书之
　　否泰録髙庙文庙仁庙宣庙皆用人殉葬至英宗临崩召宪庙谓之曰用人殉葬吾不忍也此事宜自我止后世子孙勿复为之至今遂为定制
　　景皇帝陵
　　吾学编景泰八年春正月帝不豫
　　天顺元年二月废景泰皇帝为郕王癸丑郕王薨于西宫
　　长安客话景皇帝陵在金山口距西山不十里陵前坎窞树多白杨及樗凡诸王公主夭殇者并葬金山口其地与景皇陵相属又诸妃亦多葬此
　　嘉靖祀典景皇帝陵葬恭仁康定景皇帝贞恵安和景皇后
　　实録景泰七年三月諡皇后杭氏曰肃孝皇后双槐嵗抄天顺元年二月乙未朔废景泰帝仍为郕王归西内皇太后制谕也戊戌命郕王所立皇太后吴氏仍号宣庙贤妃皇后汪氏复为郕王妃懐献太子见济为懐献世子肃孝皇后杭氏及贵妃唐氏俱革其名号癸丑郕王薨葬祭礼如亲王諡曰戾唐氏等妃嫔俱赐红帛自尽以殉葬
　　宪宗实録成化十一年十二月戊子命复郕王帝号勅廷臣曰曩者朕叔郕王践阼戡难保邦奠安宗社亦既有年及寝疾临薨之际奸臣贪功生事妄兴谗搆请去帝号先帝寻知诬枉深懐悔恨以次抵奸于法不幸上賔未及举正朕嗣承大业于兹一纪毎思先儒有言祖父有欲为之志而未为子孙善继其志而成就之此所谓孝间以帝号之复质诸圣母皇太后亦云此先帝本意宜即举行朕祗服嗣训敦念亲亲诞告在廷用成先志其郕王可仍旧皇帝之号所有尊諡礼部防议以闻仍令所司修饰陵寝壬辰文武羣臣英国公张懋等议曰仰惟郕王早儋王爵奉藩京师当先帝北狩之秋勍敌南侵之日郊畿震动神噐虚危乃承传授之命于慈闱俯从拥戴之情于臣庶嗣登大位济艰难防擢贤才延览羣防收既溃之士卒却深入之军锋保固京城奠安宗社申严战守之师再遣奉迎之使卒致也先悔过先帝囬銮尊养之礼有加谗间之言罔入始终八载全获两宫仁恩覃被于寰区威武奋于海宇奈属末年寝疾递罹臣下奸谋巧肆谗间于临危请削帝号于既逝尚頼先王之觉悟旋抵奸宄于诛夷虽举正之未遑实贻谋之有待皇帝明髙日月量廓乾坤孝道丕隆承先帝所欲为之素志纶音涣布复景泰所已有之徽称上慰在天之灵下协率土之议臣等谨扩闻见之迹庸陈羣议之公宜上尊諡曰恭仁康定景皇帝已亥命翰林院撰諡册遣抚宁侯朱永襄城侯李谨定西侯蒋琬祭告天地宗庙社稷英国公张懋诣陵寝上尊諡册曰维成化十一年嵗次乙未十二月丙子朔越二十四日侄嗣皇帝谨再拜稽首上言伏以功业之盛宜享乎徽称孝爱之隆莫先于继志叔父郕王比当多难之秋俯徇羣臣之请临朝践阼奋武兵却敌势于方张致銮舆之遄复奠安宗社辑宁邦家敬养备于奉尊恵化周于逮下偶因寝疾遂至弥留皇考应天顺人复正大位眷惟同气初无间言奈奸臣贪功妄生异议请去帝号退就王封頼皇考日月之明灼知诬枉抵奸于法拟复旧称不幸上賔因而未果侄嗣守大业敦念亲亲间以帝号之复请于圣母伏承慈防欣然允从是用参合至公祗荐鸿号昭叔父之盛烈副皇考之素心谨遣英国公张懋奉册寳上尊諡曰恭仁康定景皇帝神灵如在鉴是用歆锡庆流芳永永无极谨告庚子太常寺奏景皇帝陵寝旧祭用少牢遣内官行礼今既上尊諡其祭仪并遣官请如长献诸陵从之
　　国史唯疑景帝追复諡号始荆门州训导髙瑶初为黎淳所驳辞甚厉讫如瑶请亦公论之不容泯也帝京景物畧世宗谒陵毕过金山特谒景帝陵庙初碧瓦命以黄瓦易之
　　嘉靖祀典上谕尚书夏言景皇帝陵碑偏置门左非宜建亭于陵门之外大门之内庶称尊崇于是言请作亭盖覆报可
　　宪宗茂陵
　　吾学编成化二十三年八月戊子帝崩于乾清宫冬十月葬茂陵
　　燕都防览志宪宗纯皇帝陵曰茂陵在裕陵西北昌平山水记茂陵在聚寳山距裕陵西一里自裕陵碑亭前分西为茂陵神路路有石桥一空制如裕陵榜曰茂陵碑曰大明宪宗纯皇帝之陵垣内外及上树千余株十二陵唯茂陵独完他陵或仅存御榻茂陵则簨虡之属犹有存者
　　嘉靖祀典茂陵葬宪宗继天凝道诚明仁敬崇文肃武宏徳圣孝纯皇帝孝贞庄懿恭靖仁慈钦天辅圣纯皇后王氏孝穆慈慧恭恪庄僖崇天承圣皇后纪氏孝恵康肃温仁懿顺协天佑圣皇后邵氏而恭肃端顺荣靖皇贵妃亦葬天夀山端顺贤妃恭恵和妃和恵靖妃庄靖顺妃端荣贤妃庄懿徳妃靖顺恵妃昭顺丽妃端僖安妃恭懿敬妃懐荣贤妃靖僖荣妃俱葬金山
　　名山藏孝贞王皇后上元人中军都督赠阜国公镇之女正徳十三年二月崩合葬茂陵
　　国朝典彚孝穆皇后纪氏孝宗生母也初葬金山孝宗即位迁合葬孝恵皇后邵氏兴献帝生母也初葬金山世宗即位迁合葬十四妃一葬陵之西南余俱葬金山废后吴氏亦葬金山
　　名山藏孝穆纪太后贺人本蛮土官女成化十一年六月暴薨孝恵邵太后昌化人父林嘉靖元年崩野获编宪宗初选吴氏旋废则元配为孝贞后王氏而孝宗生母为孝穆后纪氏同祔茂陵盖循用裕陵新例至嘉靖入纉则宪宗贵妃邵氏已称夀安皇太后寻崩初葬金山后亦迁祔茂陵于是三后并祔又从此始
　　孝宗泰陵
　　吾学编治十八年五月辛卯帝崩于乾清宫燕都防览志孝宗敬皇帝陵曰泰陵在茂陵之西昌平山水记泰陵在史家山距茂陵西少北二里自茂陵碑亭前分西为泰陵神路路有石桥五空贤庄灰岭二水迳焉碑亭北有桥三道皆一空制如茂陵榜曰泰陵碑曰大明孝宗敬皇帝之陵垣内及上树百余株殿上存御座御案御榻各一承尘皆五色花板多残缺而茂陵泰陵独完
　　武宗实録治十八年六月营泰陵于天夀山勅太监李兴新宁伯谭祐工部左侍郎李鐩提督发五军等三营官军万人供役
　　九朝野记初建泰陵都下盛传其地有水吏部主事杨子噐直言其事时督工太监李兴有殊势焰薫灼遂下杨锦衣狱莫敢救者适起复知县丘泰莆田人到京上防言子噐此奏甚有益盖泰陵有水通国皆云使此时不言万一梓宫葬后有言者欲开则泄气不开则抱恨终天今视水有无此疑可释寻遣司礼监太监萧敬押杨往众谓必遭兴毒手及至兴率奴客詈骂杨欲棰之萧敬曰水之有无视之立见何必尔又顾兴曰士大夫可杀不可辱也遂得免既回奏无水众又谓杨必死事传禁中太皇太后闻之曰无水则已何必罪之遂得还职
　　无用闲谈泰陵金井内水孔如巨杯水仰歕不止杨名父亲见之归而防诸朝请易地事下工部汤隂李司空鐩怒其多言害成功隂令人塞其孔以诽谤狂妄奏命锦衣官校押名父赴陵所验看名父身亲三木朝辞赋诗人共怜之孝庙圣体竟葬此中言之可为寒心
　　嘉靖祀典泰陵葬孝宗建天明道诚纯中正圣文神武至仁大徳敬皇帝孝康靖肃庄慈哲懿翊天赞圣敬皇后张氏
　　名山藏孝康张皇后兴济人父峦都督同知夀宁伯赠昌国公嘉靖二十一年八月崩
　　武宗康陵
　　吾学编正徳十六年三月丙寅帝崩于豹房
　　燕都防览志武宗毅皇帝陵曰康陵在泰陵正西田大受谒康陵记曰康陵西去红门三十里十二陵中最僻逺者陵背负五峯形如青菡萏旧名莲花山灌莽隂森望之不见土石长松大者至数十围
　　昌平山水记康陵在金岭山距泰陵西南二里自泰陵桥下分西南为康陵神路山势自此折而南故康陵东向路有石桥五空锥石口水迳焉又前有石桥三空制如泰陵榜曰康陵碑曰大明武宗毅皇帝之陵垣内外树二三百株
　　嘉靖祀典康陵葬武宗承天达道英肃睿哲昭徳显功宏文思孝毅皇帝孝静庄恵安肃温诚顺天偕圣毅皇后夏氏
　　国朝典彚二妃葬金山
　　名山藏孝静夏皇后上元人父儒封庆阳伯嘉靖十四年崩
　　世宗永陵
　　实録嘉靖四十五年十二月庚子上崩于乾清宫隆庆元年二月癸卯葬永陵
