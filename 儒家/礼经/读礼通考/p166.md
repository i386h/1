<!-- { "loadSidebar": true } -->
　　【敖继公曰族长族人之尊者也族长与主人有亲乃立于门西以将涖卜变其位此占者亦吉服不言者文省也吉服者亦以对越神明故也占者有司掌占事者也必三人者欲考其言异同之多寡而定是非也书曰三人占则从二人之言卜人有司掌共卜事者也在塾西者便其升也东西塾之阶盖与东西堂侧阶之所乡同】
　　阖东扉主妇立于其内【注扉门扉也】席于闑西阈外【注为卜者也】宗人告事具主人北面免绖左拥之涖卜即位于门东西面【注涖卜族长也更西面当代主人命卜　疏下文受龟受视受命讫即云命曰哀子某则族长非直视髙兼行命龟之事也故云代主人命卜】卜人抱龟燋先奠龟西首燋在北【注既奠燋又执龟以待之　疏卜人抱龟燋者谓从塾上抱乡阈外待也先奠龟于席上乃复奠燋在龟北既奠燋又执龟以待之者乡时先奠龟次奠燋既奠燋又取龟执之以待之者下经授与宗人宗人受之是也敖继公曰燋先谓执燋者先于龟而行也奠龟西首象神位在西乡之奠龟与燋皆东面不言焞与燋同处可知】
　　干学案注疏以卜人抱龟燋为句先奠龟为句敖氏以卜人抱龟为句燋先为句读法不同义无大异
　　宗人受卜人龟示髙【注以龟腹甲髙起所当灼处示涖卜也　疏凡卜法春占后左夏占前左秋占前右冬占后右今云腹甲髙者谓就龟腹下之甲髙起之处钻之以示涖卜也】涖卜受视反之宗人还少退受命【注受涖卜命授龟宜近受命冝郤也】命曰哀子某来日卜葬其父某甫考降无有近悔【注考登也降下也言卜此日葬魂神上下得无有近于咎悔者乎】
　　【敖继公曰无有近悔谓其日若吉则不近于悔如葬而遇雨及他有不虞则非吉日矣】
　　许诺不述命还即席西面坐命龟兴授卜人龟负东扉【注宗人不述命亦士礼畧凡卜述命命龟异龟重威仪多也负东扉俟龟之兆也】
　　【敖继公曰言不述命则命龟之辞与涖卜所云者异矣】
　　干学案命龟者以所卜之事告于龟也
　　卜人坐作龟兴【注作犹灼也周礼卜人凡卜事示髙扬火以作龟致其墨兴起也】宗人受龟示涖卜涖卜受视反之宗人退东面乃旅占卒不释龟告于涖卜与主人占曰某日从【注不释龟复执之也】
　　【敖继公曰涖卜不哭者吉服也主人不哭者未绖也】
　　授卜人龟告于主妇主妇哭【注不执龟者下主人也】告于异爵者使人告于众賔【注众賔僚友不来者也　疏上云既朝哭皆复外位外位中有异爵卿大夫等故就位告之言使人告明不在此故云不来者也】
　　【敖继公曰众賔谓士之在外位者也】
　　卜人彻龟宗人告事毕主人绖入哭如筮宅賔出拜送【敖继公曰云彻龟则向者复奠于西塾上以待事毕也拜送賔盖于外门外】
　　若不从卜择如初仪
　　记卜曰吉告从于主妇主妇哭妇人皆哭主妇升堂哭者皆止【注事毕　疏正经直云阖东扉主人哭不云主妇升堂哭者皆止之事故记明之】曲礼外事以刚日【注顺其出为阳也出郊为外事春秋传曰甲午祠兵】内事以柔日【注顺其居内为阴】凡卜筮日旬之外曰逺某日旬之内曰近某日丧事先逺日吉事先近日【注丧事葬与练祥也吉事祭祀冠娶之属也】曰为日假尔泰龟有常假尔泰筮有常【注命龟筮辞龟筮于吉凶有常大事卜小事筮】卜筮不过三【注求吉不过三鲁四卜郊春秋讥之】卜筮不相袭【注卜不吉则又筮筮不吉则又卜是渎灶防也　疏外事郊外之事也内事郊内之事也十日有五奇五偶甲丙戊庚壬五奇为刚乙丁己辛癸五偶为柔卜用龟筮用蓍大事卜小事筮丧事谓葬与二祥是夺哀之义也非孝子之所欲但制不获已故卜先从逺日而起示不宜急微申孝心也故左传云礼卜葬先逺日辟不怀是也此尊卑俱然虽士亦应今月下旬先卜来月下旬不吉卜中旬不吉卜上旬也吉事谓祭祀冠昏之属少牢云若不吉则及逺日又筮日如初是先近日也曰命龟筮辞也卜择吉日故云为日假因也尔指蓍龟也泰欲裦美此龟筮故谓为太龟太筮有常者言汝决判吉凶分明有常也卜筮不过三者王肃云礼以三为成也上旬中旬下旬三卜筮不吉则不举也不相袭者袭因也前卜不吉则止不得更筮前筮不吉则止不得更卜是不相袭也若相因不止是渎龟筮则神不告也】
　　杂记祝称卜葬虞子孙曰哀夫曰乃兄弟曰某卜葬其兄弟曰伯子某【疏谓卜葬卜虞择日而卜人祝龟所称主人之辞也子卜葬父则祝辞云哀子某卜葬其父某甫若孙卜葬祖则祝辞云哀孙某卜葬其祖某甫若夫葬其妻则祝辞云乃某卜葬其妻某氏乃者言之助也妻卑故假助句以明夫之尊也其弟为兄则祝辞云某卜葬兄伯子某若兄为弟则云某卜葬其弟某兄弟称名则子孙与夫皆称名可知也】

　　啓殡
　　仪礼既夕【注士丧礼之下篇也谓先葬二日已夕哭时与葬间一日其上士二庙则既夕哭先葬前三日】
　　【敖继公曰此礼承上篇为之乃别为篇者以其礼更端故也篇首云既夕哭故以既夕名篇】
　　既夕哭【注既已也谓出门哭止复外位时　疏复外位之时必有吊賔来亦在外位故请期因告賔也】请啓期吿于賔【注将葬当迁柩于祖有司于是乃请啓肂之期于主人以告賔賔宜知其时也敖继公曰向者既卜日即告于异爵者及众賔则是賔固知其葬日矣而有司必请其期以告于賔重慎之至也】
　　夙兴设盥于祖庙门外【注祖王父也下士祖祢共庙疏夕哭请期讫明旦早起豫设盆盥于祖庙门外拟举鼎之人盥手案大敛盥在门外东方也祭法适士二庙官师一庙此经所朝専据一庙者言故曰设盥于祖庙下记则据二庙言之】
　　【敖继公曰设盥为举鼎及设奠者也一庙而祖祢皆在焉惟云祖者是礼主于祖也】
　　陈鼎皆如殡东方之馔亦如之【注皆皆三鼎也如殡如大敛既殡之奠　疏案殡后大敛陈三鼎有豚鱼腊在庙门外西面北上此陈鼎亦如之大敛时东方之馔两瓦甒其实醴酒毼豆两其实葵菹臝醢两笾无縢布巾其实栗不择脯四脡此东方之馔亦如之】侇牀馔于阶间【注侇之言尸也朝正柩用此牀　疏谓柩至祖庙两楹之间尸北首之时乃用此牀】
　　【敖继公曰此即向者承尸于堂之牀也阶间祖庙堂下】
　　记夷牀輁轴馔于西阶东【注明阶间者位近西也夷牀馔于祖庙輁轴馔于殡宫其二庙者于祢亦馔輁轴焉　疏正经直云阶间恐正当两阶之间故记人明之輁轴以侯载柩故近西皆在西阶东知祢亦馔輁轴者以柩先朝祢至祢庙移柩升堂明旦乃移柩于輁轴上载以朝祖庙朝祖庙时下柩讫明日用蜃车輁轴不复更用不馔之】其二庙则馔于祢庙如小敛奠乃啓【注祖尊祢卑也士事祖祢上士异庙下士共庙　疏馔于祢庙者以先朝祢后朝祖故先于祢庙馔至朝设之故也如小敛奠者亦门外特豚一鼎东上两甒醴酒一豆一笾之等也祖尊祢卑者欲见朝祖时如大敛奠此朝祢如小敛奠多少不同之意也】
　　【敖继公曰此主于朝祖故于朝祢之奠降焉盖不可与祖奠同也是日二庙皆馔记惟见其异者耳均之为士而庙数不同者盖士之先世或为大夫而有三庙至后世为士则废其一而但存二庙若先世无为大夫者则惟　记文止此一庙而已　　已下经文】
　　二烛俟于殡门外【注早闇以为明也烛用蒸　疏将照彻与啓肂于此预备之蒸薪也】丈夫髽散带垂即位如初【注为将啓变也此互文以相见耳髽妇人之变如初朝夕哭门外位　疏为将啓变者凡男子免与括髪散带垂妇人筮皆当小敛之节今啓殡时亦见尸柩故变同小敛之时此互文以相见者髽既是妇人之变则免是男子之变今丈夫见其人不见免则丈夫当免矣妇人见其髽不见人则妇人当髽矣故云互文以相见耳但小敛之时斩衰男子括髪齐衰以下男子免此不言男子括髪者欲见啓殡之后虽斩衰亦免而无括髪若然后至卒哭其服同矣以其反哭之时更无变服之文也散带垂者大功以上男子皆然若小功以下妇人无问轻重皆初即绞之】
　　【敖继公曰髽者去冠与纚而为露紒也将髻髪者必先髽故言此以明之此斩衰者耳其齐衰以下则皆免散带垂解其三日所绞者也凡大功以上皆然髽与散带垂未殡之服也是时棺柩复见故复此服焉但言丈夫妇人不与也妇人之带所以不散垂者初已结本又质而少变故于此不可与丈夫同其不言髽者妇人不当髽者虽未殡亦不髽则此时可知矣】
　　妇人不哭主人拜賔入即位袒【注此不蒙如初者以男子入门不哭也将有事止讙嚣也】商祝免袒执功布入升自西阶尽阶不升堂声三啓三命哭【注功布灰治之布也执之以接神为有所拂仿也声三三有声存神也啓三三言啓告神也　疏下经云商祝拂柩用功布是拂拭去尘也此始告神而用功布拂仿者谓拂仿去凶邪之气也敖继公曰商祝公有司也其为士但当吊服加麻此时有事于柩故复为之袒免】
　　烛入【注照彻与啓肂者　疏一烛于室中照彻奠一烛于堂照开殡肂也】祝降与夏祝交于阶下取铭置于重【注祝降者祝彻宿奠降也与夏祝交事相接也夏祝取铭置于重为啓肂迁之吉事交相左凶事交相右　疏此祝不言商夏则周祝也烛既入室时周祝从而入室彻宿奠降降时夏祝自下升取铭降置于重为妨啓殡故也宿奠谓昨暮所设夕奠经宿故谓之宿奠也此宿奠疑朝庙所用即下云重先奠从者是也此奠所彻所置之处虽不言案上篇大敛迁小敛奠于序西南此亦序西南可知也】
　　【敖继公曰祝降者周祝取铭而降也不言其升故以降见之与夏祝交事相接也惟云交者亦相右也凡交而非相右者经必言相左以别之夏祝无执事者升取宿奠也祝取铭置于重为啓肂迁之取铭在前置于重在后乃合而言之文顺耳】
　　踊无算【注主人也】商祝拂柩用功布幠用夷衾【注拂去尘也幠覆之为其形露　疏开柩已出时是棺南首夷衾本拟覆柩故敛时不用今得覆棺于后朝庙及入圹虽不言用夷衾又无彻文以覆棺言之当随柩入圹矣】
　　【敖继公曰夷衾即小敛后覆尸者也以其事相类故复用之】
　　记啓之昕外内不哭【注将有事为其讙嚣既啓命哭疏将啓殡经唯言妇人不哭不云男子故记明之】
　　杂记士丧有与天子同者三其终夜燎及乘人专道而行【注乘人谓使人执引也专道人辟之　疏终夜燎一也乘人二也専道而行三也终夜燎谓柩迁之夜须光明故竟夜燎也乗人谓人引车不用马也専道行谓丧在路不辟人也三事为重故云与天子同】
　　朝祖
　　迁于祖用轴【注迁徙也徙于祖朝祖庙也盖象平生时将出必辞尊者轴輁轴也轴状如转辚刻两头为轵輁状如长牀穿桯前后着金而关轴焉大夫诸侯以上有四周谓之輴天子画之以龙　疏朝庙之时从殡宫迁移于祖庙用輁轴载之轴状如转辚者此以汉法况之汉时名转轴为转辚辚轮也上文云升棺用轴注云轴輁轴也輁状如牀轴其轮挽而行是以轮为辚也士朝庙用輁轴则大夫朝庙当用輴诸侯天子殡葬朝庙皆用輴但天子画辕为龙谓之龙輴此輴皆有四周为輴故名为輴也】
　　【敖继公曰必迁于祖者以其昭穆同后又当祔之于此故也檀弓曰丧之朝也顺死者之孝心也其哀离其室也故至于祖考之庙而后行】
