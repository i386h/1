<!-- { "loadSidebar": true } -->
　　爲君使而死公馆复私馆不复公馆者公宫与公所爲也私馆者自卿大夫以下之家也【注公所爲君所作离宫别馆也】曽子问曽子问曰爲君使而卒于舍礼曰公馆复私馆不复凡所使之国有司所授舍则公馆已何谓私馆不复也【注复始死招魂】孔子曰善乎问之也【注善其问难明也】自卿大夫士之家曰私馆公馆与公所爲曰公馆公馆复此之谓也【注公馆若今县官舍也公所爲君所命使舍已者疏私馆者谓非君命所使私相停舍谓之私馆公馆谓公家所造之馆与公所为者与及也谓公之所使为命停舍之处亦谓之公馆君所命停舍之处即是卿大夫之馆也但有公命故谓之公馆也注公馆若今县官舍也鲍遗问曰注此云公所爲君所命舍己者注杂记云公所爲若今离宫别馆也是二説异何张逸答曰公馆若今停待者也离宫是也聘礼曰卿馆于大夫大夫馆于士公命人使馆客亦公所为也】
　　周礼秋官掌客凡賔客死致礼以丧用【注死则主人爲之具而殡矣丧用者馈奠之物　疏若诸侯之君出行则以三年之戒以椑从死时除棺之外主人皆备之若臣从者死棺物皆共之死则主人爲之具而殡者此乃在馆权殡还日以柩行知者聘賔死以柩造朝是也丧用馈奠之物者小敛特豚一鼎大敛特豚三鼎之类是也】
　　春秋文公十有五年夏齐人归公孙敖之丧
　　左传齐人或爲孟氏谋【注孟氏公孙敖家庆父爲长庶故或称孟氏】曰鲁尔亲也饰棺寘诸堂阜【注堂阜齐鲁竟上地饰棺不殡示无所归】鲁必取之从之卞人以告【注卞人鲁卞邑大夫】恵叔犹毁以爲请【注敖卒则恵叔请之至今期年而犹未已毁过丧礼】立于朝以待命许之取而殡之【注殡于孟氏之寝终叔服之言】齐人送之书曰齐人归公孙敖之丧爲孟氏且国故也【注爲恵叔毁请且国之公族故听其归殡而书之】葬视共仲【注制如庆父皆以罪降】声已不视帷堂而哭【注声已恵叔母怨敖从莒女故帷堂】襄仲欲勿哭【注怨敖取其妻】恵伯曰丧亲之终也【注恵伯叔彭生】虽不能始善终可也史佚有言曰兄弟致美【注各尽其美义乃继】救乏贺善吊灾祭敬丧哀情虽不同毋絶其爱亲之道也子无失道何怨于人襄仲説帅兄弟以哭之
　　公羊传何以不言来【注据齐人来归子叔姬】内辞也胁我而归之笋将而来也【注笋者竹箯一名编舆齐鲁以此名之曰笋将送也爲叔姬淫恶鲁类故取其尸置编舆中传送而来胁鲁令受之故讳不言来起其来有耻不可言来也不月者不以恩録与子叔姬异】春秋昭公三十有二年十有二月己未君薨于干侯定公元年夏六月癸亥公之丧至自干侯【注告于庙故书至】公羊传癸亥公之丧至自干侯则曷爲以戊辰之日然后即位【注据癸亥得入已可知】正棺于两楹之间然后即位【注正棺者象既小敛夷于堂昭公死于外不得以君臣礼治其丧故示尽始死之礼礼始死于北墉下浴于中霤饭含于牖下小敛于户内夷于两楹之间大敛于阼阶殡于西阶之上祖于庭葬于墓夺孝子之恩动以逺也礼天子五日小敛七日大敛诸侯三日小敛五日大敛卿大夫二日小敛三日大敛夷而绖殡而成服故戊辰然后即位也】
　　谷梁传殡然后即位也沈子曰正棺乎两楹之间然后即位也
　　白虎通徳论王者巡狩崩于道归葬何夫太子当爲丧主天下皆来奔丧京师四方之中也即如是舜葬苍梧禹葬防稽于时尚质故死则止葬不重烦扰也
　　开元礼凡死于外者小敛而反则子素服衰巾帕头徒跣而从大敛而反亦如之凡死于外大敛而反毁门西墙而入
　　唐防要代宗大厯十四年八月二十六日敕闻士庶在外身亡将榇还京多被所司不放入城自今以后不须止遏
　　【万斯同曰古之卒于外者未有不归殡于家者也不但古礼爲然至唐之世莫不然谓城门不可入而竟殡于郊外者此果何礼乎甚有原居城外亦不容其柩入门而寄停于别馆是客死于外者生既不得返迹乡邦没复不得归魂家室人子之待其亲固宜如是与乃曽不爲动念也若谓柩不可入城则今之城犹古之城也何古可入而今不可入若谓柩不可抵家则生者之家即死者之家也何生时可入而死后不可入况死于道涂尤人子之所深痛欲安吾亲之魂魄正当归殡于家傥拘于时忌而竟置之于外则与未尝归榇者何异薄至亲而背正礼莫甚于此必如代宗之诏柩之欲归殡者悉听其入城亲之遭客死者必殡于己室庶乎不违正礼而孝子亦得少慰其情也】
　　干学案古人卒于位者大臣多赐茔京师或陪葬山陵其以輤车归者宜安欑故宅如始死两楹西阶之殡杂记輲车入门之礼确然可考不知何以唐时止遏入城乃有大厯十四年之诏今俗忌柩不入城各府州县皆然独京城则否柩归则用礼部执照许入城治丧
　　政和礼丧自外至者小敛而反则子素服衰巾帕头徒跣哭从大敛亦如之
　　丘濬家礼仪节补出外死者初终至哭奠其仪节皆如前【详见前丧礼】制丧具【入棺后即作大轝竹格功布及两具其余明器等物至家始备】告啓期【既择定行期豫先告于死者之僚友及素相往来者】啓行前一日因朝奠以迁柩告
　　仪节就位【有服者各以其服就位哭】祝盥洗　焚香　斟酒　跪告辞曰今择以某日迁柩就轝将还故乡敢告俯伏兴平身【主人以下拜哭】拜兴拜兴拜兴拜兴　礼毕
　　亲賔致赙奠【如前仪】陈器【若即日啓行不用此若在官故者宜如前陈器行至水次或十里长亭方敛之】
　　厥明因朝奠告以迁柩就轝
　　仪节【是日清晨役夫】纳大轝于庭【脱杠上横扃】就位【各具服】祝盥洗焚香　斟酒　跪　告辞曰今日迁柩就轝敢告
　　俯伏兴平身【主人以下哭拜】彻灵座　迁柩就轝【役夫齐用手举柩底以迁之既就乃载柩于轝施扃加楔以维之令极牢实并备油单包裹】主人视载【主人从柩哭降视其载柩于轝】
　　发引【男左女右随柩后行陆行至无人处乃乘马舟行则至水次登舟】
　　设奠【登舟则设灵座置铭旌朝夕哭奠如仪陆行则涂次遇食时上奠】
　　迎柩【未至家前一日豫遣人报知在家者急于去家十里便处设幄具奠以待至日五服之人各服其服至幄次哭迎柩至暂驻】
　　仪节就位【有服者以服爲次序】举哀　祝盥洗　焚香　斟酒跪　告辞曰今灵輀逺归将至家亲属来迎敢告
　　俯伏兴平身　拜兴拜兴拜兴拜兴
　　主人以下男女步哭从【男左女右随柩后行如仪】
　　柩至家【若死者乃宗子或尊属则由中门以入安柩于中堂若非宗子尊属各随便门入安于其所居若居城中门禁不许入者则先设次于郭外便安之处案世俗出丧多不由门往来别拆墙壁以出有旅殡者多拘于忌讳虽宗子尊属亦不许由中门以入安于堂中吁生时所出入居处之处其死也乃不容其居孝子之心安乎】
　　仪节就位【有服者各具其服哭】祝盥洗　焚香　斟酒　跪告辞曰灵輀逺归至家敢告俯伏兴平身　举哀拜兴拜兴拜兴拜兴
　　相吊【卑者皆向尊者前相向跪哭如成服仪】
　　受吊【如奔丧仪】
　　自后朝夕哭奠治葬发引虞祔仪节俱如常仪
　　干学案古礼凡客死于外者皆返柩于家而后行丧礼初未尝竟殡于外也今世俗皆停柩于郊外别室而行丧于家殊爲非礼之至不可以不正
　　明一统志蒋用文句容人洪武中以医徴爲太医院判歴事三朝仁宗监国用文与蹇义黄淮爲辅导仁宗尝称其嘉言足俾治道不专以医也扈从北上以疾卒遣中官防丧归舁入城特恩也赠院使諡恭靖
　　康熈二十六年大学士宋徳宜卒于位其子翰林院待诏骏业等具呈礼部爲恳请移文护送先公灵榇入城事礼部据此察照古人有反葬之礼自汉唐以来大臣卒于位者自非赐葬京师其丧车皆还故乡至家治丧如常仪惟开元礼则毁门西墙而入家礼仪节则由中门而入安柩于中堂防有不同然卒于外而归葬无不还家者还家而治丧无不入城者乃近世惑于隂阳拘忌之邪説或谓城门不可入而殡于郊外者有之或原居郊外亦不容入宅而寄于别馆者有之甚至守门棍蠧乘机挟诈迫逐难堪种种弊端殊堪髪指呜呼生既不能返迹乡闾没复不令归魂家室忍心违礼在丧家惑之则不孝官长禁之则不仁细民习之则不知法士大夫行之则不知礼是在明礼法以厚风俗矫流以正人心者所宜亟爲禁革者也又察唐防要代宗大厯十四年敕闻士庶在外身亡将榇还家多被所司不放入城自今以后不须止遏今京师现行例凡官民人等柩归用本部执照许其入城治丧原无拘禁俗忌夫京城且然况在外府州县乎一应官民且然况大臣蒙恩优恤祭奠乎相应知照烦察咨文事理行令该地方有司亲行护送入城到本宅照常治丧安厝并通行直各省晓谕一应人民凡丧槥还乡不得忍心违礼务矫流以厚风俗凡有官员人等丧还取该地方官执照其所在城门人役毋得拦阻如仍前拘忌致干宪典未便今据前呈爲此合行移咨烦爲察照施行须至咨者
　　他国遭丧
　　仪礼聘礼聘遭丧入竟则遂也【注遭丧主国君薨也入竟则遂国君以国爲体士既请事已入竟矣闗人未告则反　疏从此尽练冠以受论主国君或夫人世子死行变礼之事以国爲体者聘君主以聘国故君虽薨而遂入闗人未告则反者聘使至闗乃谒闗人闗人入告君君知乃使士请事已入闗自然入矣若闗人未告君君不知使者又未入闻主国君薨理当反矣】
　　【敖继公曰入竟则遂爲其已承主国君之命也君使士请事乃以入竟】
　　不郊劳【注子未君也】
　　【敖继公曰聘不主于嗣君使人郊劳则嫌也不郊劳则夫人亦不使下大夫劳矣然则大夫请行者其以賔入与】
　　不筵几【注致命不于庙就尸柩于殡宫又不神之　疏不筵几致命不于庙决正聘设筵几也就尸柩于殡宫者国君虽以国为体主聘其国但聘则爲两君相好今君薨当就尸柩故不就祖庙不神之者以其鬼神所在曰庙则殡宫亦得爲庙设筵几亦可矣但始死不忍异于生不神之故于殡傍无筵几也敖继公曰此亦受于庙不筵几者变于君亲受之礼也】
　　不礼賔【注丧降事也　疏既行聘享讫不以醴酒礼賔也】
　　【敖继公曰礼当作醴君丧则使大夫受故不醴賔以其非正主也】
　　主人毕归礼【注賔所饮食不可废也礼谓饔饩飨食疏知归礼中兼有飨食者主人有故虽飨食亦有生致法故主人亦归之】
　　【敖继公曰毕归礼者不可以己之丧而废待賔之礼也礼谓食饔饩飨食】
　　賔唯饔饩之受【注受正不受加也　疏饔饩大礼是其正自飨食之等是其加也敖继公曰唯受饔饩者以主人虽不遭丧者亦归之饔饩故于此受之而不辞不受飨食者则以主人有丧不宜飨食已故虽致之亦不受也受饔饩则飱亦受可知飱饔饩之细也】
　　不贿不礼玉不赠【注丧杀礼爲之不备　疏不贿者谓不以束纺不礼玉者谓不以束帛乘皮以报享不赠者賔出至郊不以物赠之也】
　　【敖继公曰贿与礼玉主君以报聘君者也今主君薨难乎其爲辞故阙之赠者所以答私觌遭丧则不觌故主国亦不宜赠】
　　遭夫人世子之丧君不受使大夫受于庙其他如遭君丧【注夫人世子死君爲丧主使大夫受聘礼不以凶接吉也其他谓礼所降】
