<!-- { "loadSidebar": true } -->
　　【万斯同曰此世妇女御乃天子之妾媵也岂有往吊卿大夫之理纵云所吊者即天子之子弟则妇人无外事王朝公卿百执事具在岂无他人可使而顾使及妇人乎吾知先王必无是礼也】
　　寺人凡内人吊临于外则帅而往立于其前而诏相之【注从世妇所吊若哭其族亲立其前者贱也贱而必诏相之者出入于王宫不可以阙于礼】
　　【史浩曰内人吊临于外非寺人帅之而往谁欤监临立于前而诏相之众安敢不肃】
　　春官鬯人凡王吊临共介鬯【注以尊适卑曰临　疏介副也王吊临诸臣则有副使从行】
　　【郑锷曰王亲吊诸臣之丧或适四方舍于诸侯祖庙之时虽曰至尊于人之祖先神明有所不敢忽使介执鬯以礼之】
　　【陈祥道曰天子无客礼于天下而有挚礼于鬼神天子以鬯为挚共介鬯则以介致之而已】
　　内宗凡卿大夫之丧掌其吊临【注王后吊临诸侯而已是以言掌卿大夫云疏明为后掌之】
　　【王安石曰世妇言掌吊临于卿大夫之丧则王或使焉乃往内宗言凡卿大夫之丧掌其吊临则凡丧皆往亦同族故也】
　　丧祝王吊则与巫前【注丧祝与巫以桃厉执戈在王前】
　　男巫王吊则与祝前【注巫祝前王也】
　　【李嘉防曰王吊祝可往也巫何与焉祝则以辞巫则用桃茢以除害也】
　　女巫若王后吊则与祝前【注女巫与祝前后如王礼】
　　典路凡吊于四方以路从【注王乗一路典路以其余路从行】
　　夏官太仆掌三公孤卿之吊劳【疏此等皆王亲往今使大仆者或王有故不得亲往故使太仆也】
　　小臣掌士大夫之吊劳【疏太仆注云王使往此亦王使往可知】
　　御仆掌羣吏之逆及庶民之复与其吊劳
　　【李嘉防曰羣吏庶臣各有吊劳观阳门之介夫死而子罕哭之哀汉征民宿衞及其去也天子亲享之羣吏庶民或有吊劳宜也】
　　【郑锷曰于吏民有哀则吊有劳则劳未尝以其贱而遗也使御仆掌吊劳见恩意之厚】
　　【易祓曰以太仆掌三公孤卿之吊劳小臣掌大夫士之吊劳推之此亦羣吏之吊劳也】
　　丧大记君于大夫世妇大敛焉为之赐则小敛焉于外命妇既加盖而君至于士既殡而往为之赐大敛焉【注为之赐谓有恩惠也加盖而至于臣之妻略也　疏自此至君退必奠明君于大夫及士并夫人于大夫士恩赐吊临主人迎送之节君于世妇谓内命妇常为之恩赐则小敛而往然则君于大夫大敛是常小敛是恩赐君于外命妇恩轻故既大敛入棺加盖之后而君至也则知大夫及世妇未加盖以前君至也】
　　【方慤曰小敛在先大敛在后丧事以速为敬故大敛而往者则为礼之常小敛而往者则为之赐也】
　　夫人于世妇大敛焉为之赐小敛焉于诸妻为之赐大敛焉于大夫外命妇既殡而往【疏于诸妻谓侄娣及同姓女也同士礼故为之赐大敛焉若夫人侄娣尊同世妇当大敛为之赐小敛焉夫人于大夫及外命妇既殡而往但有一礼无恩赐差降之事也】
　　【徐师曽曰诸妻御妻也孔氏谓侄娣及同姓女者非故亦自谓侄娣尊同世妇当视小敛妻下疑脱既殡而往四字内命妇贵故夫人待之与君同诸妻卑故同士礼君于大夫视大敛于外命妇加盖而至夫人则皆既殡而往于夫人避嫌于外命妇恩轻故与君有同异也】
　　大夫士既殡而君往焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南面君即位于阼小臣二人执戈立于前二人立于后摈者进主人拜稽颡君称言视祝而踊主人踊大夫则奠可也士则出俟于门外命之反奠乃反奠卒奠主人先俟于门外君退主人送于门外拜稽颡【注殷犹大也朝夕小奠至月朔则大奠君将来则具大奠之礼以待之荣君之来也祝负墉南面直君北房戸东也小臣执戈先后君君升而夹阶立大夫殡即成服成服则君亦成服锡衰而往吊之摈者进当赞主人也始立门东北面称言举所以来之辞也视祝而踊祝相君之礼当节之也迎不拜拜送者拜迎则为君之荅已　疏此明君吊大夫士之礼君于大夫虽视大敛或有既殡之后而始往与士同也君将往使人豫戒主人主人重君之来先备月朔大奠之礼待于门外见君马首先君而入祝先道君升阼阶在君之北立于房之东皆负壁而乡南墉壁也君位于阼者主人不敢有其室也执戈辟邪气也摈者进于孝子前告使行礼丧赞曰相此云摈者以君之吊礼故以摈言主人于庭中北面拜而稽颡君举吊辞祝以相君先踊君乃视祝而踊君踊毕主人乃踊君来吊士与大夫其礼不同大夫者君既在阼主人在庭踊毕则释此殷奠于殡可也言对人君可为此奠士卑不敢留君待奠故先出俟君于门外君使人命反设奠士乃反入设奠主人奠毕又先出门待君君退主人门外送之而拜大夫士同】
　　【张子曰殷众也殷奠者以盛此礼报事众人执物以进所以表其勤也易言殷荐之上帝亦是众进之义】
　　君于大夫疾三问之在殡三往焉士疾壹问之在殡壹往焉【注所以致殷勤也】
　　君吊则复殡服【注谓臣丧既殡后君乃始来吊复反也反其未殡未成服之服新君之事也复或为服　疏臣丧大敛与殡之时君有故不得来至殡后主人已成服而君始来吊于时主人则复殡时未成服之服其服苴绖免布深衣也不散帯为人君变贬于大敛之前既啓之后也】
　　夫人吊于大夫士主人出迎于门外见马首先入门右夫人入升堂即位主妇降自西阶拜稽颡于下夫人视世子而踊奠如君至之礼夫人退主妇送于门内拜稽颡主人送于大门之外不拜【注视世子而踊世子从夫人夫人以为节也世子之从夫人位如祝从君　疏孝子迎君之妻亦如迎君礼先入门右门亦大门也主妇臣妻也夫人来吊故妇人为主人世子夫人之世子随夫人来也夫人来吊则世子在前道引其礼奠如君至之礼者亦先戒乃具殷奠夫人即位哭后主妇拜竟而设奠事如君吊礼主妇送于门内门寝门也妇人迎送不出门故夫人去于路寝门内拜送之主人送于大门外不拜者丧无二主主妇已拜故主人不拜】
　　【应镛曰君臣之际犹家人也君于外内妇既殡往夫人于大夫士之家亦往吊之然盖吊内子士妻之礼亦在其中矣主人迎而先入门右夫人升而自阶待夫人犹待君也主妇拜稽颡于下执妾礼犹臣礼也夫人之行世子实侍之世子视祝而踊夫人则视世子而踊也退则送于门内妇人迎送不下堂而特至门者为所尊变也其来也主人迎于门外送亦如之所以代主妇而申敬也门外者男子之所有事妇人迎送不出门虽对所尊而不敢变也古之君臣犹一体也头目手足疾痛惨楚彼此无不相应君臣犹一家也父兄子弟吉凶休戚上下无不相闗视之如一体故疾则君三问再问丧则君或抚或踊真若吾手足之亏折焉视之如一家故君丧则大夫士位乎东世妇士妻位乎西不翅父兄之痛也及臣之有故则君视之夫人视之世子视之真若子弟之失亡焉然诸妇之至君所唯丧祭为然诗曰诸宰君妇废彻不迟诸侯非问疾吊丧则不入诸臣之家夫人之行必与世子偕其动也不茍矣】
　　大夫君不迎于门外入即位于堂下主人北面众主人南面妇人即位于房中若有君命命夫命妇之命四邻賔客其君后主人而拜【注入即位于下不升堂而立阼阶之下西面下正君也众主人南面于其北妇人即位于房中君虽不升堂犹辟之也后主人而拜者将拜賔使主人陪其后而君前拜不俱拜者主人无二也　疏大夫下臣称大夫为君故曰大夫君不迎于门外贬于正君也主人北面者其君即阼阶下位故适子辟之所以在君之南北面也妇人之位在堂君虽不升堂犹辟于房中正君来礼亦如此不言大夫君之妻来者当同夫人礼也前君临大敛云主妇尸西以大敛哀深故不辟君今谓殡后也当此大夫君来吊时或有本国之君或有国中大夫命妇之命或有昔经使四邻之国卿大夫遣使来吊若有此诸賔在庭则此大夫君代主人拜命及拜賔以丧用尊者拜賔故也然大夫君不敢同于国君专代为主故以主人陪置君之后君先拜主人后拜不同时拜也】
　　君吊见尸柩而后踊【注君吊涂之后虽往不踊　疏皇氏曰前文既殡君往视祝而踊谓既殡未涂得有踊也】
　　大夫士若君不戒而往不具殷奠君退必奠【注荣君之来也　疏君来不先戒当时虽不得殷奠君去后必设殷奠告殡】
　　大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端卿大夫即位于堂廉楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之【注先入右者入门而右也巫止者君行必与巫巫辟凶邪也释菜礼门神也必礼门神者君非问疾吊丧不入诸臣之家也主人房外南面大夫之子尊得升视敛也　疏此明大夫敛节主人适子也出门迎君望见马首不哭不拜先还入门右北面以待君至巫止门外者君临臣丧巫祝桃茢至门恐主人恶之且礼敬主人故不将巫入对尸柩巫止而祝代入故先君而入门升自阼阶也君随祝后而升堂即位于东序之端阼阶上之东是适子临敛处也主人房外南面者乡者在门右君升则主人亦升立君之北东房之外面乡南俱欲视敛也迁尸者乡铺绞紟衾衣而君至今列位毕故举尸于铺衣上也主人得告敛毕故降西阶堂下乡北立待君也君臣情重方为分异故敛竟君以手抚按尸与之别主人见君抚尸故在堂下拜稽颡以礼君之恩君降者抚尸毕而下堂也升主人者君命升之也主人升自西阶由足西面冯尸不当君所君又命主妇冯之士丧礼子不得升大夫之子尊得升视敛也】
　　【敖继公曰周官言丧祝男巫皆于王吊则然国君不得并用巫祝其在庙门外则巫前入庙门则祝前互用其一所以下天子也】
　　【黄叔阳曰古者人君于臣之死也即其子位而视敛敛毕抚尸其恩礼一何厚也巫不入门而使祝先之其恭敬一何至也升主人冯之又命主妇冯之其教孝一何切也人臣于君之临也虽当丧事倥偬之际迎而先入抚而先降必俟君命而后冯冯又不敢当君之所且于男女之别亦不紊焉细防曲折无不尽礼如此此所以家齐国治而天下平也】
　　士之丧将大敛君不在其余礼犹大夫也
　　檀弓丧公吊之必有拜者虽朋友州里舍人可也吊曰寡君承事主人曰临【注拜者往谢之也　疏诸侯臣之丧公来亲吊或遣人来吊丧家虽无主后必有以次疏亲往拜其君以谢恩疏亲亦无虽死者朋友及同州同里及丧家典舎之人往拜可也若有主后则主人自当亲拜是以既夕礼云主人乗恶车郑注曰拜君命也吊曰寡君承事此是君来语摈者使传辞也吊为助事故虽君尊亦曰承事也曰临者主人辞谢之语言君屈辱降临某之丧称寡君谦也若吊士则直称君故士丧礼君使某吊如何不淑是也】
　　【徐师曽曰丧大记曰丧有无后无无主言必有拜賔者况君吊乎故君吊臣丧而丧家若无主后则以次疏亲拜之若又无疏亲则朋友或同州同里典舍之人皆可拜之】
　　君遇柩于路必使人吊之【注君于民臣有父母之恩疏君于其臣当特吊于家故丧大记于大夫及士皆亲吊之又礼讥蒉尚受吊及杞梁之妻不受野吊是也其或卑小之臣及庶人之等君不豫知其丧造次遇柩于路必使人吊也】
　　【胡铨曰若齐侯哭敝无存之类】
