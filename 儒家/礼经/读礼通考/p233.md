<!-- { "loadSidebar": true } -->
　　少仪臣致襚于君则曰致废衣于贾人敌者曰襚亲者兄弟不以襚进【注言废衣不必以其敛也贾人知物善恶也不以襚进不执将命也以即陈而已　疏此明送凶襚者以衣送死人之称】【礼以衣送敌者死曰襚襚者遂彼生时之意也若臣以衣送君死不得曰襚但云致废衣言不敢必充君敛但充废致不用之列也】【贾人者识物价贵贱主君衣物者也不敢云与君故云贾人也然丧大记云君无襚注云无襚者不陈不以敛郑注周礼云物谓文】【织画绣之物送敌者无谦故云襚也亲者相襚但直将进即陈之不须执以将命若非亲则摈者传辞将进以为礼节进谓执之将】【命也案士丧礼大功以上同体之亲襚不将命即陈于房中小功以下及同姓等皆将命】
　　杂记诸侯相襚以后路与冕服先路与襃衣不以襚【注不以己之正者施于人】【以彼不以为正也后路贰车贰车行在后也　疏襚谓以物送死用后路谓上路之后次路也冕服谓上冕之后次冕也先路襃衣是己车服之上不可以施人以彼不以为正服所用也】
　　【陆佃曰车马曰赗衣服曰襚襚而以路非正也】
　　襚者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东【注亦于席上所委壁之北顺其上下】襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位【注授襚者以服者贾人】宰夫五人举以东降自西阶其举亦西面【注亦西面者亦襚者委衣时　疏案聘礼有贾人故知授襚者之服是贾人也上云委衣于殡东又云受爵弁皮弁端皆云如初是皆在殡东西面而向殡也其服重者使执而入爵弁受于内霤皮弁受于中庭朝服受于西阶端受于堂既受处不同则陈于壁北亦重者在南陆佃曰所受服转卑故其所授转髙也爵弁皮弁不言委朝服端不言委受可言也委不可言也凡端不言服愧于言服据爵弁服纁裳皮弁素积端裳爵弁服尊矣受于门内霤皮弁次之受于中庭朝服又次之自西阶受朝服端卑矣自堂上受端不言受朝服于西阶受端于堂亦以此】
　　丧大记君无襚【注君无襚者不陈不以敛也　疏君无襚者国君陈衣乃敛悉用己衣臣有致襚不得陈用也】【胡铨曰谓君不以衣襚大夫士也此谓小敛若大敛则君有襚士丧礼具之】
　　檀弓卫有太史曰柳荘寝疾公曰若疾革虽当祭必告公再拜稽首请于尸曰有臣栁荘也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世万子孙毋变也【注脱祭服以襚臣亲贤也凡襚以敛　疏案士丧礼君使人襚不云祭服襚臣今以祭服襚故郑云亲贤也得以祭服襚者诸侯冕祭庙大夫自冕以下以其俱是冕故得襚也又士丧礼君襚衣不用袭为近尸事防大敛得用君襚郑云凡襚以敛者谓庶襚以小敛君襚以大敛也】
　　春秋文公九年冬秦人来归僖公成风之襚
　　左传秦人来归僖公成风之襚礼也诸侯相吊贺也虽不当事茍有礼焉书也以无忘旧好【疏僖公成风服除久矣今始来吊赠当以变礼待之檀弓衞将军文子之丧既除服而后越人来吊是古有以服终来吊者也何休膏肓云礼生于敬一使兼二丧又于礼既缓而左氏以之为礼非也郑箴云若以为缓案礼卫将军文子之丧既除丧而越人来吊子游何得善之是郑不非其缓也若讥一使兼二礼杂记诸侯吊礼有含襚赗临何以一使兼行知休言非也】
　　公羊传其言僖公成风何兼之兼之非礼也曷为不言及成风成风尊也
　　左传襄公二十九年春王正月公在楚楚人使公亲襚公患之穆叔曰祓殡而襚则布币也【注先使巫祓殡之凶邪而行襚礼与朝而布币无异　疏祓殡是君临臣丧之礼祓除既了而行襚礼布陈衣物有何可患楚以亲襚屈鲁鲁以祓殡自尊也】乃使巫以桃茢先祓殡楚人弗禁既而悔之【注礼君临臣丧乃祓殡故楚悔之】
　　三十年秋七月郑伯有死于羊肆子产襚之枕之股而哭之
　　昭公九年王有姻丧晋使赵成如周吊且致襚
　　定公九年秋齐侯伐晋夷仪敝无存之父将室之辞以与其弟曰此役也不死反必娶于髙国先登求自门出死于霤下齐侯谓夷仪人曰得敝无存者以五家免乃得其尸公三襚之与之犀轩与直盖【注犀轩卿车直盖髙盖】而先归之坐引者以师哭之【注停丧车以尽哀也君方为位而哭故挽丧者不敢立】亲推之三【注齐侯自推丧车轮三转】
　　白虎通德论赠襚何谓也赠之为言称也玩好曰赠襚之为言遗也衣被曰襚知死者则赠襚所以助生送死追恩重终副至意也
　　赙礼
　　少仪臣为君丧纳货贝于君则曰纳甸于有司【注甸谓田野之物　疏臣为君丧进物为献言入此物是田野之所出合献之于君有司也必云田所出者臣皆受君地明地物本由君出也】赙者既致命坐委之摈者举之主人无亲受也【注丧者非尸柩之事则不亲也举之举以东　疏此明赙者授物及主人受之之礼坐犹跪也谓赙者既致命跪而委物于地主人摈者举而取之吉时若人馈物主人自拜受之有丧主于哀戚不得拜受使摈者受举之而已郑知举以东者杂记云含者入升堂致命坐委于殡东南宰夫坐取璧降自西阶以东后襚者赙者并然若赙生人则致命摈者不告殡不升堂然车马不举以东而举以东者谓币之属也】
　　表记是故君子于有丧者之侧不能赙焉则不问其所费【疏此有言无实戒其不得虚言也】
　　檀弓伯髙之丧【注伯髙死时在衞未闻何国人】孔氏之使者未至【注谓赙赗者】冉子摄束帛乘马而将之【注摄犹贷也】孔子曰异哉徒使我不诚于伯髙
　　【陈澔曰十个为束每束五两盖以四十尺帛从两头各卷至中则每巻二丈为一个束帛是十个二丈今之五匹也乘马四马伯髙不知何人意必与孔子厚者冉子知以财而行礼不知圣人之心则于其诚不于其物也虽若自责之言而实则深责冉子矣】
　　【呉澄曰帛五匹为束马四匹为乘以冉氏之物而假作孔氏之名以与人是虚伪不实也故曰不诚于伯髙】
　　孔子之衞遇旧馆人之丧入而哭之哀出使子贡说骖而赙之【注騑马曰骖】子贡曰于门人之丧未有所说骖说骖于旧馆无乃已重乎夫子曰予乡者入而哭之遇于一哀而出涕【注遇见也旧馆人恩虽轻我入哭见主人为我尽一哀是以厚恩待我我为出涕恩重宜有施惠】予恶夫涕之无从也小子行之【注客行无他物可以易之者使遂以往　疏顔回之丧子哭之恸恸比出涕为甚旧馆之恩不得比顔回之极而说骖于旧馆惜车于顔回者旧馆情疏厚恩待我须有赗赙故说骖赙之顔回则师徒之恩亲乃是常事且顔回之死必当以物与之顔路无厌更请卖车为椁以其不知止足故夫子抑之】
　　【陈澔曰驾车者巾两马谓服马两旁各一马谓骖马过一哀而出涕情亦厚矣情厚者礼不可薄故解说骖马以为之赙凡以称情而已客行无他财货故也从自也今若不赙则是于死者无故旧之情而此涕为无自而出矣恶其如此所以必当行赙礼】
　　孟献子之丧司徒旅归四布夫子曰可也【注献子鲁大夫仲孙蔑旅下士也司徒使下士归四方之赙布时人皆贪夫子善其能廉　疏此论因丧不贪利之事四方赙泉布本助丧用今既有余故归还之司徒家臣司徒也左传云叔孙氏之司马鬷戾是家臣亦有司徒司马也陈祥道曰知死者赠知生者赙赠赙之余君子不可利于己亦不可归于人利于己则啓天下家丧之心归于人则絶天下防丧之礼与其利于己宁归于人与其归于人宁班诸兄弟之贫者孟献子之丧司徒旅归四布孔子可之以其贤乎利于己者而已不若班诸贫者为尽善也】
　　【马晞孟曰司徒归四布盖以为愈夫家于丧者可也以为善于礼则末矣】
　　子栁之母死既葬子硕欲以赙布之余具祭器子栁曰不可吾闻之也君子不家于丧请班诸兄弟之贫者【注赙布谓古者以钱为泉布所以通布货财不家丧者恶因死者以为利也班诸贫者以分死者所矜也禄多则与邻里郷党　疏古谓钱为泉布者言其流通有如水泉】
　　【方慤曰无田禄者不设祭器岂宜以赙布之余具之乎此子栁所以不从子硕之请也】
　　春秋隐公三年秋武氏子来求赙
　　公羊传武氏子者何天子之大夫也其称武氏子何讥何讥尔父卒子未命也何以不称使当丧未君也【注当丧谓天子也未君者未三年也未可居君位称使也】武氏子来求赙何以书讥何讥尔丧事无求求赙非礼也盖通于下【注云尔者嫌天子财多不当求下财少可求故明皆不当求之】
　　谷梁传武氏子者何也天子之大夫也天子之大夫其称武氏子何也未毕丧孤未爵【注平王之丧在殡】未爵使之非正也其不言使何也无君也【注桓王在丧未即位故曰无君】归死者曰赗归生者曰赙曰归之者正也求之者非正也【注丧事无求而有赗赙】周虽不求鲁不可以不归鲁虽不归周不可以求之求之为言得不得未可知之辞也交讥之
　　汉制汉诸侯王薨天子遣使者素服往吊皇子始封者薨赙钱三千万布三万匹嗣王薨赙钱千万布万匹汉书原渉父哀帝时为南阳太守时天下殷富大郡二千石死官赋敛赙葬皆千万以上妻子受之以定产业及渉父死乃让还南阳赙送行丧庐塜三年由是显名京师
　　何并徙颍川太守疾病召丞掾作先令书告子恢吾生素餐日久虽得法赙勿受
　　后汉书羊续为南阳太守徴为太常未及行防病卒遗言薄敛不受赐遗旧典二千石卒官赙赗百万府丞焦俭尊续先意一无所受诏书襃勅太山太守以府赙钱赐续家
　　鲁恭父期为武陵太守卒官恭年十二昼夜号踊郡中赙一无所受
　　王丹好周给有丧者则赙给亲自营防遭丧者輙待丹为办河南守陈遵闗西之大侠也其友人丧亲遵为防丧事赙助甚丰丹乃懐缣一匹陈于主人前曰如丹此缣出自机杼遵闻而有慙色
　　管宁丧父中表愍其孤贫咸共赠赙悉辞不受称财以送终
　　欧阳地余贵幸至少府戒子曰我死官属送汝财勿受也子如父命天子嘉之赐钱百万
　　司空杨赐薨赠以东园梓器襚服赐钱三百万布五百匹
　　世说王戎父浑官至梁州刺史浑所历州郡义故懐其德惠相率致赙数百万戎悉不受
　　南齐书张稷所生母刘先假葬琅邪黄山建武中改申葬礼赙助委积于时虽不拒絶事毕随以还之
　　江斆传斆卒遗令不受赙赠诏赙钱三万布百匹子蒨啓遵斆令不受诏嘉美之从其所请
　　张融传竺超民孙微冬月遭母丧居贫融往吊之悉脱衣以为赙披牛被而反
　　唐书窦建德父卒里中送葬千余人所赙皆让不受房龄薨帝给以绢布二千段粟三千斛
　　李勣卒帝曰勣奉上忠事亲孝历三朝未尝有过性亷谨不立产业今亡当无赢赀有司其厚赠恤之
　　孔巢父卒赐其家粟帛存恤之
　　田神功死赙赗绢千匹布五百端
　　陆贽以丧解官客东都诸方赗遗一不取惟韦臯以布衣交先以闻故所致輙称诏受之
　　尚书左仆射张九龄卒令九品以上就第哭比敛中使三至赙绢布八百段米粟八百石
