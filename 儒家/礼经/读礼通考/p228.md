<!-- { "loadSidebar": true } -->
　　朱子吊说凡吊礼闻其初丧未易服则率同志者深衣而往哭吊之【凡吊尊者则为首者致辞而旅拜敌以下则不拜主人拜则荅之少者以下则扶之不识生者则不吊不识死者则不哭】且助其凡百经营之事主人既成服则相率素幞头素襴衫素帯【皆以白生纱绢为之】具酒果食物而往奠之【死者是敌以上则拜而奠以下则奠而不拜主人不易服则亦不易服主人不哭则亦不哭情重则虽主人不变不哭亦变而哭之赙礼用钱帛众议其数如庆礼】及葬又相率致赗俟发引则素服而送之【赗如赙礼或以酒食犒其役夫及为之干事】卒哭大祥小祥皆常服吊之　丧家不可具酒食衣服以待吊客吊客亦不可受　所知之丧逺不能往则遣使致奠就外次吊服拜哭而送之【惟至亲笃友为然】过期年则不哭情重则哭其墓
　　宋名臣言行録吕陶言明堂降赦臣寮称贺讫两省欲往奠司马光程颐言曰子于是日哭则不歌岂可贺赦才了却往吊丧坐客有难之曰子于是日哭则不歌不言歌则不哭今贺赦了却往吊丧于礼无害轼遂以鄙语戏颐众皆大笑结怒之端盖自此始【吕大钓吊说诗曰凡民有丧匍匐救之不谓死者可救而复生谓生者或不救而死也夫孝子之丧亲不能食者三日其哭不絶声既病矣杖而后起问而后言其恻怛之心痛疾之意如不欲生则思虑所及虽其大事有不能周之者而况于他哉故亲戚僚友乡党闲之而往者不徒吊哭而已莫不为之致力焉始则致含襚以周其急三日则具糜粥以扶其羸每奠则执其礼将葬则助其事其从柩也少者执綍长者专进止其掩圹也北者盈坎老者从反哭祖而赗焉不足则赠焉不足则赙焉凡有事则相焉斯可谓能救之矣故适有丧者之辞不曰愿见而曰比虽国君之临亦曰寡君承事他国之使曰寡君使某毋敢视賔客主人见賔不以尊卑贵贱莫不拜之明所以谢之且自别于常主也賔见主人无有荅其拜者明所以助之且自别于常賔也自先王之礼壊后世虽传其名数而行之者多失其义丧主之待賔也如常主丧賔之见主人也如常賔如常賔故止于吊哭而莫敢与其事如常主故舍其哀而为衣服饮食以奉之其甚者至于损奉终之礼以谢賔之勤废吊哀之仪以寛主之费由是则先王之礼意其可以废而已乎今欲行之者虽未能尽得如礼至于始丧则哭之有事则奠之又能以力之能及为营丧葬之未具者以应其求辍子弟仆之能干者以助其役易纸币壶酒之奠以为襚除供帐馈食之祭以为赗与赙凡丧家之待己者悉以他辞受焉庶几其可也】
　　朱子语类问曽子问昬礼既纳币有吉日女之父母死则如之何孔子曰壻使人吊如壻之父母死则女之家亦使人吊如未有吉日独不当吊乎朱子荅曰无不吊之礼　问行吊之日不饮酒食肉施于有服之亲及情分之厚者则当若泛常之吊只当于行吊之时不饮酒食肉如何朱子荅曰有服则不但吊日不饮酒食肉矣其他则随情分之厚薄可也
　　明防典品官仪始死讣告于亲戚僚友吊者至执友亲厚之人则入哭临尸尽哀出拜灵座上香再拜遂吊丧主相持哭尽哀丧主以下哭对无辞凡吊者奠赙皆有状先具刺通名丧主炷火然烛布席皆哭以俟护丧者出迎賔賔入至聴事进揖曰窃闻某人倾背不胜惊怛敢请入酹并申慰礼护丧者引賔入至灵座前哭尽哀再拜焚香跪酹祭酒俯伏兴护丧止哭者祝跪读祭文奠赙状于賔之右毕兴賔主皆哭尽哀賔再拜丧主哭出西向稽颡再拜賔亦哭东向荅拜进曰不意凶变某亲某官奄忽倾背伏惟哀慕何以堪处丧主对曰某罪逆深重祸延某亲伏蒙奠酹并赐临慰不胜哀感又再拜賔荅拜又相向哭尽哀賔寛譬丧主曰脩短有数痛毒奈何愿抑孝思俯从礼制乃揖而出丧主哭而入护丧者送至听事茶汤而退丧王以下止哭【亡者官尊即云薨逝稍尊即云捐馆生者官尊则云奄弃荣养】
　　庶人礼凡来吊者必素服奠用香茶烛酒果赙用钱帛先具刺通名乃入丧主哭以俟护丧出迎賔賔入至聴事进揖曰窃闻某人倾背不胜惊怛敢请入酹并申慰礼护丧引客入至灵座前哭尽哀再拜焚香跪酹茶酒俯伏兴护丧止哭者祝跪读祭文奠赙状于賔之右毕兴賔主皆哭尽哀賔再拜丧主哭出西向稽颡再拜賔亦哭东向荅拜进曰不意凶变某亲奄弃色养伏惟哀慕何以堪处丧主对曰某罪逆深重祸延某亲伏蒙奠酹并赐临慰不胜哀感又再拜賔荅拜又相向哭尽哀賔寛譬丧主曰脩短有数痛毒奈何愿抑孝思俯从礼制乃揖而出丧主哭而入护丧者送至聴事茶汤而退丧主以下止哭
　　【贺钦医闾集门生有居丧而外父死议往吊之或曰礼三年之丧不吊先生曰此非防常吊者此乃重丧未除而遭轻丧服其服而往哭之礼也】
　　【吕坤四礼疑哀以衣掩口也吊以巾承口也凡临丧为死无不哀者为生无不吊者伤不伤惟其情　生不相见者死不相吊执友之妻之母入吊可乎礼逺别情近亲君子宁处于踈　温公有入吊执友之妻之母之文然必生时数相见情相闗又年各长老入吊可也若无亲亲之情只宜拜于门外盖逺别之礼生死不可废尔　又曰三不吊非人情也三族五服之亲是可已乎礼畏压溺皆不吊甚逺于人情父母妻族及五服血属之亲宁忍于不吊乎　又曰妇人之丧非五服不入奠奠于戸外拜于阶下非卑賔也男女之别死无二】
　　干学案古之吊礼不一有因凶灾而吊者宋遭大水鲁使吊之廐焚孔子拜乡人为火来者是也有因疾病而吊者子夏丧明曽子吊之是也有因失国而吊者鲁昭出疆齐人来唁是也诸不在丧礼中兹皆不入
　　【朱董祥读礼记略曲礼曰知生者吊知死者伤知生而不知死吊而不伤知死而不知生伤而不吊今虽不能从古亦须于礼无悖如吊帖称于生者奠帖称于死者人能知之间有吊帖亦称于死者谓奠则必不可称于生乃至男子称名以奠妇人此岂礼哉案礼男女不通问妇人之丧有子姓馈奠之礼而无朋友拜飨之体若果同学世谊或可拜奠其母奠帖称于其夫夫死从子称于其子书奉奠某母某某人灵几如是则吊必以生而奠则男女异称也古人奠不为文告辞不过申其馈献称致奠不称致祭未葬曰奠既葬曰祭世俗未葬而用文以奠书致祭称祭文及称奠文者俱谬晦庵公曰未葬时奠而不祭虞始用祭既有文则是祭而非奠断不可行至于朋友之妻决无奠拜之礼吊其夫或吊其子可也夫礼严内外男女有别瞻其像而拜之合其夫之友而共飨之是以其死而忽诸也夫绘像止为诸子孙俾得思其笑语之意县诸素帏端拱而受賔朋之跪拜非礼也况妇人之像乃可县之于外以示羣賔邪致奠者固为失礼县像以受之用赞以呼之对诸賔朋而进飨之宁有是哉灵其有知能无憾乎】
　　补遗
　　吊礼
　　晋书王祥祥薨奔赴者非朝廷之贤则亲戚故吏而已门无杂吊之宾
　　孙晷晷未及大敛有一老父緼袍草屦不通姓名径入抚柩而哭哀声慷慨感于左右哭止便出容貌甚清眼瞳又方门者告之丧主怪而追焉直去不顾同郡顾和等百余人叹其神貌有异而莫之测也
　　【张师正倦逰杂録陈烈福州人博学不循时态动遵古礼蔡君谟居丧于莆田烈徃吊之将至近境语门人曰诗不云乎凡民有丧匍匐救之今将与二三子行此礼于是乌巾栏鞟与二十余生望门以手据地膝行号恸而入孝堂妇女望之皆走君谟匿笑受吊即时李遘画匍匐图】

　　读礼通考卷五十八
<经部,礼类,仪礼之属,读礼通考>
　　钦定四库全书
　　读礼通考卷五十九　　邢部尚书徐干学撰丧仪节二十二
　　临礼
　　周礼春官大宗伯朝觐防同则为上相王哭诸侯亦如之【注哭诸侯者为薨于国为位而哭之】
　　【胡安国曰周制王哭诸侯则大宗伯为上相司服为王制缌麻宰夫掌邦之吊事戒令与其币器财用是王者所以怀诸侯也】
　　干学案天子为诸侯缌衰非缌麻也
　　檀弓天子之哭诸侯也爵弁绖防衣或曰使有司哭之【注天子服士之祭服以哭之明为变也天子至尊不见尸柩不吊服麻不加于采此言绖衍字也时人间有弁绖因云之尔周礼王吊诸侯弁绖缌衰使有司哭之非也哀戚之事不可虚　疏诸侯薨在本国天子遥哭之不亲见尸柩不服缌衰吊而服爵弁防衣防衣丝衣也则诸侯以下虽不见尸柩仍吊服也】
　　【方慤曰爵弁则其色如爵防衣音缁则以其色如之】
　　【胡铨曰有司哭之非也恶夫涕之无从况使人乎】
　　杂记上客临曰寡君有宗庙之事不得承事使一介老某相执綍相者反命曰孤某须矣临者入门右介者皆从之立于其左东上宗人纳賔升受命于君降曰孤敢辞吾子之辱请吾子之复位客对曰寡君命某毋敢视賔客敢辞宗人反命曰孤敢固辞吾子之辱请吾子之复位客对曰寡君命某毋敢视賔客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视賔客是以敢固辞固辞不获命敢不敬从客立于门西介立于门左东上孤降自阼阶拜之升哭与客拾踊三客出送于门外拜稽颡【注上客吊者也临视也言欲入视丧所不足而给助之谦也其实为哭尔临者入门右不自同于賔客賔三辞而称使臣为恭也为恭者将从其命孤降自阼阶拜之拜客谢其厚意不迎而送丧无接賔之礼　疏此明吊含襚赗既毕上客行临哭之礼使一介老某相执綍者某者上客名也相助也谦言助主人执其葬綍其实为哭而来尔一介者言已唯有一人为介谦辞尔其实介数各下其客二等临者不敢自同賔故入门右从臣位也宗人纳賔升受命于君者主国宗人掌礼欲纳此吊賔先受纳賔之命于主国嗣君降曰请复位者宗人下阼阶请客复门西客位也反命者反此客之辞命于嗣君也曰孤敢固辞者是宗人受嗣君之命以告客前文云孤某此直云孤不云某者客是使臣不复称名也前四礼客皆在门西此临在门东者前是奉君命而行此是私礼若聘礼私觌故在门东陆佃曰临应亲至故其辞如此据寡君使某吊使某含使某襚使某赗不云不得承事其遣上客亦以此赗称上介亚于此欤若陈乗黄大路于中庭盖亦重礼也言执綍容外客临有葬而至者也含不及敛不及事矣襚不及殡不及事矣赗不及葬不及事矣虽然犹愈乎否賔升受命于君变子称君容外客临有不及事既葬与逾年而后至也公羊传曰君薨称子某既葬称子逾年称公其曰孤降自阼阶则子逾年可知孤不名亦以此】
　　檀弓君临臣丧以巫祝桃茢执戈恶之也所以异于生也丧有死之道焉先王之所难言也【注桃鬼所恶茢萑苕可埽不祥为有凶邪之气也生人则无凶邪　疏此论君临臣丧之礼君谓天子往临臣丧则以巫执桃祝执茢又使小臣执戈若往临生者但有执戈无巫祝执桃茢之事故云异于生也案丧大记大夫之丧将大敛君往巫止于门外祝先入又士丧礼大敛而往巫止于庙门外祝代之小臣二人执戈先二人后此皆大敛之时小敛及殡更无文明与大敛同也直言巫止无桃茢之文则去桃茢可知也丧大记杂记诸侯礼明天子亦然此经所云谓天子礼诸侯临臣之丧则使祝代巫执茢居前下天子也亦谓未袭以前若已袭之后茢亦去之与天子同是天子未袭之前临臣之丧巫祝桃茢执戈三者并具诸侯临臣之丧未袭之前巫止祝执茢小臣执戈若既袭之后敛殡以来天子与诸侯同也人之丧也有死散之道人之所恶故难言也】
