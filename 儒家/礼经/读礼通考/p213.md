<!-- { "loadSidebar": true } -->
　　二程全书家祭凡拜皆当以两拜为礼今人事生以四拜为再拜之礼者盖中间有问安之事故也事死如事生诚意则当如此至如死而问安却是渎神若祭祀有祝有告谢神等事则自当有四拜六拜之礼【陈祥道礼书礼曰拜服也稽首服之甚也拜稽颡哀戚之至隠也稽颡隐之甚也荀卿曰平衡曰拜下衡曰稽首至地曰稽颡许慎曰顿下首也然则书称拜手稽首则拜手手拜也稽首首至地也荀卿所谓下衡曰稽首是也稽颡则拜至地矣荀卿所谓至地曰稽颡是也太祝言礼之重者则先稽首而继之以顿首空首振动言礼之轻者则先竒拜而继之以襃拜肃拜则顿首空首振动重礼之渐杀是也襃拜肃拜轻礼之尤杀者也然则稽首拜手而稽留焉顿首则首顿于手而已空首不至于手空其首而已竒拜一拜也仪礼乡饮乡射聘礼士相见凡礼之杀者皆一拜是也肃拜俯其手而肃之也妇人与介者之拜也少仪曰妇人虽有君赐肃拜为尸坐则不手拜肃拜为丧主则不手拜然则所谓手拜者手至地也士昬礼妇拜扱地是也襃拜介于一拜肃拜之间则礼固杀矣其详不可考也稽首者诸侯于天子大夫士于其君之礼也然君于臣有所稽首君称大甲稽首于伊尹成王稽首于周公是也大夫于非其君亦有所稽首仪礼公劳賔賔再拜稽首劳介介再拜稽首是也盖君子行礼于其所敬者无所不用其至则君稽首于其臣者尊徳也大夫士稽首于非其君者尊主人也春秋之时晋穆嬴抱太子顿首于赵宣子鲁季平子顿首于叔孙则顿首非施于尊者之礼也郑氏谓稽首头至地顿首头叩地空首头至手襃读为报再拜也又引书曰王动色变为振动之拜此不可考三年之丧稽颡而后拜所谓丧拜也期以下之丧拜而后稽颡所谓吉拜也盖拜则致敬于人稽颡则致哀于己拜而后稽颡頽乎其顺也以其先致敬故也稽颡而后拜颀乎其至也以其先致哀故也孔子之时礼废滋乆天下不知后稽颡之为重而或以轻为重是犹不知拜下之为礼拜上之为泰而或以泰为礼故孔子救拜之弊则曰吾从其至者救泰之弊则曰吾从下凡欲礼之明于天下而已然士丧礼于三年之丧拜稽颡丧大记杂记皆言拜稽颡此谓拜必稽颡非拜而后稽颡也晋献公之丧秦穆公吊公子重耳重耳稽颡而不拜穆公曰稽颡而不拜未为后也故不成拜国语曰重耳拜而不稽颡误矣】
　　朱子语类问稽颡而后拜拜而后稽颡之义朱子荅曰两手下地曰拜拜而后稽颡先以两手伏地如常然后引首向前叩地稽颡而后拜开两手先以首叩地却交手如常顿首亦是引首少叩地稽首是引首稍乆在地稽者稽留之意稽颡而后拜谓先以头至地而后下手此丧拜也若拜而后稽颡则今人常用之拜也稽颡而后拜稽颡者首触地也拜字从手下问孝子于尸柩之前在丧礼都不拜如何曰想只
　　是父母在生时子弟欲拜亦须俟父母起而衣服今恐未忍以神事之故亦不拜
　　【刘世节瓦釡漫记礼疏曰妇人以肃拜为正今之妇人荅男子拜但乆手防身亦名为拜逺而望之端立若不为礼者何其亢也程泰之以为始于武后及考后周天元令命妇为男子拜史官书之以表其异则古者妇人之立拜非始于武后明矣少仪曰妇人吉事虽有君赐肃拜为尸坐则不手拜肃拜为丧主则不手拜罗大经曰古者妇女肃拜为正陈澔曰肃拜如今之妇人拜也左传三肃使者杜预注曰肃以手至地若今揖也三肃尽敬也郑氏周礼注亦以俯下手为肃拜朱子语类有问者曰何谓肃拜朱子曰两膝齐跪手在地头不下为肃拜手拜亦然为丧主则头亦至地不肃拜古乐府云妇人申腰再拜跪申腰亦是头不下也意者先王制礼或以妇人首饰盛多时遇姙脤俯伏地上为难故止令其肃拜乎惟昬礼以新妇见舅姑故拜手扱地即手拜也为丧主敬凶事也故稽颡为尸坐象尊者也故不手拜肃拜盖妇人之立拜可以当男子之长揖妇人之手拜可以当男子之顿首稽颡则与男子相埒余礼唯当肃拜为正自肃拜之义不明而诸书之说始纷纷矣兹掲其人之所常行易晓者言之平衡曰拜谓罄折头与腰相平即今揖也下衡曰稽首即今之躬身至地也顿首者手至地头顿手上也稽颡者郤两手而头至地也太甲之拜手揖而至地之乆也雅拜者先下一膝也周礼竒拜者一拜也襃拜者再拜也凶拜者拜而后稽颡也之拜者两膝齐屈如今道士之拜也膜拜者两手合掌以受颡也是皆男子之拜也若妇人之肃拜则两膝齐跪手下地头低俯而不至手也妇人之手拜则亦手至地而头在手上也又男子再拜妇人四拜谓之侠拜是主立拜言也今世俗南方妇女皆立而义手屈膝以拜北方妇女见客輙俯伏地上谓之磕头以为重礼礼之轻者亦立而拜但比南方略浅尔第即古礼及先儒之说酌而论之大略两膝齐跪申腰低头俯引其手以为礼而不至地是谓肃拜居常见人当以此礼为正但南方立拜已乆不可遽厘谓宜如丘文庄所议深屈其膝母但如此俗之沾裙义手以手为尚每拜以四为节如所谓侠拜者然若夫见舅姑则扱地为丧主则稽颡不为丧主则手拜庶几得古礼之意云　宋祖尝问赵中令礼何以男子跪拜而妇人不跪赵不能对徧询礼官皆无知者王贻孙祁公溥之子也为言古诗长跪问故夫妇人亦跪也唐天后朝妇人始拜而不跪赵问所出因以太和中幽州司马张建章渤海国记所载为证天圣初明肃太后垂帘欲被衮冕亲祀南郊大臣争莫能沮薛简肃公问即服衮冕陛下当为男子拜乎议遂格礼九拜虽男子亦不跪贻孙之言盖陋矣简肃亦适幸其言偶中使当时有言贻孙所陈密启者则亦无及矣汪圣锡端明作燕语证误又云汉书周昌吕后见昌为跪谢周宣帝诏命妇皆执笏其拜宗庙及天台皆俛伏则其时妇人已不跪矣故特有是诏云始于则天非也明肃乃谒太庙非郊社也九拜有稽首有顿首非皆不拜也　古之坐即今之跪仪礼所载凡祭主至神位赞者曰坐是也田艺蘅香宇外集拜本作手至地也今作拜服也盖两手下地曰拜又曰拜平衡也平衡曰罄折头与腰平汉书郦生不拜长揖师古曰长揖者手自上而及下也周礼九一曰稽首头下至地稽留乃起殆下衡服之甚也太甲拜手稽首盖头至地而留之乆也二曰顿首下手置首于地即起也乃今之叩头类于凶拜古之君臣相荅拜或书启称顿首者皆尊重之意非伏地而拜也三曰空首下手首不至地盖唯头至手即拜手也四曰振动头振动而战栗也或以为两手相击非也五曰吉拜雍容而下手即今之常拜或以为拜而后稽颡非也六曰凶拜拜而后稽颡也七曰竒拜一拜也礼简不再拜也八曰襃拜襃音报荅拜也或以襃拜为持节拜亦非也九曰肃拜直身肃容而微下手或曰两膝齐跪手至地而头不下曰肃拜如今之妇人拜也又有曰雅拜者先下一膝唐人谓之雅拜或曰倚拜也曰之拜者两膝齐跪而俱下如今之道士拜及乡村老妇犹然曰膜拜者两手合掌以承颡如今之僧拜本西域拜也周礼妇拜扱地古乐府申腰再拜跪是也后周天元令妇人为男子拜是古时妇人皆肃拜也今则但微屈其膝而躬不屈其名曰起曰福并男子之作揖皆曰相呌也后汉书髙句骊国跪拜曳一脚行步皆走古者郊祀天地止于再拜是神只虽至尊至重其礼不可加也见天子亦曰稽首再拜董偃馆陶公主家庖人也见汉武帝亦曰昧死再拜谒今君臣之四拜大朝则五拜三叩头子弟之于父兄亦四拜甚至于朋友长幼亦四拜皆非礼也至于致书父母则称百拜我朝洪武三年五月谕中书省曰今人书劄多稽首顿首再拜百拜实非礼也宜定其式礼部议凡致书于尊者称端肃奉书荅则端肃奉复敌已者称奉书奉启上与下称书寄书荅卑幼与尊长云家书敬复尊长与卑幼云书付某】
　　【王廷相九拜解案太祝辨九注以头拜至地为稽首拜头叩地为顿首拜头至手为空首令案荀子曰平衡曰拜下衡曰稽首至地曰稽颡盖为两手拱至地如衡然故谓之衡下衡者首下手而稽留也故曰下衡曰稽首稽颡则首至地矣故曰至地曰稽颡是稽首者首至地而稽留也顿首者首顿于手而即起如叩物然也空首者手虽至地头不至手但空其首而已也礼注似未尽振动注云战栗变动之拜记疏曰谓敬惧故为振动盖是感恩服罪仓卒致谢之状郑注谓王动色变为振动恐非吉拜凶拜皆丧拜也杂记曰三年之丧以其丧拜非三年之丧以吉拜注曰拜而后稽颡为吉拜谓齐衰不杖期以下者言稽颡而后拜为凶拜谓三年服者言是也竒读为竒耦之竒谓一拜也如仪礼賔拜洗拜告防拜执爵兴不言再拜者及士见大夫于其入也一拜常为臣者奠挚再拜主人荅一拜之类皆竒拜也郑氏曰襃读为报谓再拜也义未详肃拜亦跪拜也手不至地头不至手尔左传郤至三肃使者少仪妇人吉事虽有君赐肃拜是也郑注谓特撎非是盖拜也者服也服而俛伏以致敬顺也稽首顿首空首肃拜以浅深言者也振动者以形状言者也吉凶者以节度言者也竒襃者以数言者也　妇人拜解礼疏云妇人以肃拜为正朱子语録有问古者妇人以肃拜为正何谓肃拜朱子曰两膝齐跪手至地头不下为肃拜手拜亦然唐孔氏云肃拜如今妇人拜也今案少仪曰妇人吉事虽有君赐肃拜为尸坐则不手拜肃拜为丧主则不手拜盖肃拜者两膝齐跪手不下地头俛而不至手也手拜者手至地而头在手上也昬礼妇拜扱地即手拜也盖妇人以肃拜为常虽君赐亦止肃拜而受昬礼拜手扱地以其新妇初见舅姑尽礼也为丧主敬凶事也故稽颡为尸坐象尊者也故不手拜肃拜若如孔氏陈氏如今妇人不跪地而拜则尸坐事说不通矣古乐府咏妇人云申腰再拜跪亦谓其跪拜尔若为丧主则当稽颡故不手拜此见肃拜者妇人之常礼而手拜稽颡非昬丧不行盖其礼之变者尔妇人立拜男子长揖起于后世简便之习非拜之正者居常相见为礼亦可也若涉大礼仍当跪拜如北方士人家妇女拜不下手可也若如家礼男子跪拜妇人立地夹拜是尊女卑男刚柔倒置居然鬼方蛮姥之俗可耻甚矣司礼教者不可不辨吕柟礼问孔子曰稽颡而后拜颀乎其至也拜而后稽颡頽乎其顺也三年之丧吾从其至者何曰告哀于人也上不能问天下可以叩地其稽颡乎周人之礼也殷人拜而后稽颡】
　　【吕坤四礼疑丧礼拜且稽颡文而不情也宁多稽颡孝子见吊客商拜而后稽颡周稽颡而后拜则古无不拜吊客之礼矣然吊客之来不时丧子有终日二三百拜者即平居亦且病况积毁之身乎即一日亦且病况弥旬月乎此文盛而不达于情者尊賔逺客间一全行以明礼其亲知狎见者不若四稽颡跪致谢辞再稽颡亦与易宁戚之意也　男女异拜拜兴男子之礼也妇人非丧不拜手拜手者手至地头不下非重丧不稽颡稽颡者头至地手不举今之磕头也又曰妇女只肃拜俗多拜兴已非古礼乃着为仪节误矣　礼吊丧四拜奠五拜今也吊四而奠九矣设加何以加焉今拟客平交以上吊再拜奠五拜卑幼吊四拜奠九拜至亲尊长揖而不拜孝子谢客平交四稽颡尊长八稽颡　跪者下见上之礼也吉凶之礼有拜无跪今人拜后一跪最谬宜革】
