<!-- { "loadSidebar": true } -->
　　曽子问曰父母之丧既引及涂闻君薨如之何孔子曰遂既封改服而往【注改服括髪徒跣布深衣扱上衽不以私丧包至尊　疏亲始死笄纚小敛始括髪今臣闻君丧即括髪不笄纚者若寻常是吉忽闻君丧故去冠而笄纚今臣有父母之丧葬在于涂首先服免忽闻君丧若着其笄纚则与寻常吉同以首不可无饰故括髪也】
　　檀弓有殡闻逺兄弟之丧哭于侧室无侧室哭于门内之右同国则往哭之【注哭于侧室嫌哭殡也】
　　有殡闻逺兄弟之丧虽缌必往非兄弟虽邻不往【注虽缌必往亲骨肉也虽邻不往疏无亲也】
　　【方慤曰缌最服之轻者服之轻犹必往况其重者乎盖同姓之恩隆故也邻最居之近者居之近犹不往况其逺者乎盖异姓之恩杀故也然而三年之丧不吊则虽缌必往者非谓三年之殡矣大功未葬不吊则虽邻不往者止谓大功以上之殡而已】
　　杂记如三年之丧则既顈其练祥皆行
　　王父死未练祥而孙又死犹是附于王父也【注附当作祔王父既祔则孙可祔焉　疏礼孙死祔祖今祖丧虽未二祥而孙死亦得祔于祖也】
　　【方慤曰王父虽未练祥而孙得祔者以昭穆同故也】
　　有殡闻外丧哭之他室入奠卒奠出改服即位如始即位之礼【疏有殡谓父丧未葬柩在殡宫者也外丧谓兄弟丧在逺者也他室别室也若闻外丧哭于殡宫则嫌是哭殡于别室故明所哭者爲新丧也明日之朝着重丧之服入奠殡宫及下室卒奠而出改已重丧服着新死未成服之服即他室之位如昨日闻丧即位时也】
　　通典有殡闻逺兄弟之丧郑记问曰或言往哭或言侧室或言他室不同何也又杂记云三年之丧虽功衰不吊如何复服其服而往虽缌必往亦当服其服不王瓒答曰檀弓言往哭不分轻重通三年当往也杂记斩衰言功衰乃服其服而往则齐衰亦于功衰乃服其服也哭他室者爲外兄弟明皆当先哭乃行耳异国则不往也【蜀谯周云礼哭于门内之右明爲变位也后日之哭既朝与其殡卒事出改服即位如初亦三日五哭也王廷相曰并有父母之丧如之何曰记有之其葬也先轻而后重其奠也虞也先重而后轻曰今也同葬而并奠同虞而并祔也何如曰父母之亲同也今之法制服斩同也无厌也葬奠虞祔皆反乎古同服而称情简易而便事亦犹夫行古之道也】
　　【蔡虚斋集先生提学江西时饶州府学生周鸿呈母董氏治十六年八月故次年闰七月父故鸿居丧三十九个月母丧虽终父丧尚阙一十五个月况庐墓未满二年乞容在外庐墓私补父服先生移文曰先王制礼不容少有过不及之差周鸿母丧一载继丧父则父母之哀一时俱已作于其心而父母之服及一切丧事俱不容不并行于外矣乃今于母丧二十七个月之外复脩父服则是母服未满之先其哀父之念能遏之使不行格之使有待乎宜无是理也盖虽过厚之义实非中正之行吾所期于鸿者要在爲善于独不求甚异于人】
　　【何孟春曰宋防要宝元中王恪言父母相继亡没乞通持五十四月服诏许通持服案此必父丧在母前父服将终母继亡乃尔】
　　干学案详见第三十四卷兼服篇当与此篇参考
　　卒于道【即黄氏道有丧】
　　曽子问曽子问曰君出疆以三年之戒以椑从君薨其入如之何【注其出有丧备疑丧入必异也戒犹备也谓衣衾也亲身棺曰椑其余可死乃具也　疏亲身棺者天子椑内犹有水兕公椑内犹有兕诸侯以椑爲亲身也其余死乃具者谓除椑之外大棺与属若在家年老亦死前爲之今出疆椑从年未老故大棺等死后乃具也】孔子曰共殡服【注此谓君已大敛殡服谓布深衣苴绖散带垂殡时主人所服共之以待其来也其余殡事亦皆具焉　疏知此谓大敛者以下文如小敛故知也案士丧礼小敛苴绖大鬲散带垂又礼亲始死布深衣至成服以来不改故知殡服布深衣苴绖散带垂其首服崔氏云小敛之前大夫士皆素冠小敛括发之后士加素冠大夫加素弁其余殡事亦皆具者以殡不可阙亦皆具焉】则子麻弁绖疏衰菲杖【注棺柩未安不忍成服于外也麻弁绖者布弁而加环绖也布弁如爵弁而用布杖者为己病　疏身着疏衰疏衰是齐衰也足着菲屦菲谓藨屦】【也案士丧礼云三日成服今君丧在外仍着麻弁疏衰故知不忍成服于外也布弁谓吉布十五升与子游麻衰及诗云麻衣如雪同知加环绖者杂记云小敛环绖是也布弁如爵弁而用布者案檀弓云周人弁而葬殷人冔而葬冔是殷之祭冠明弁绖似周之祭冠故知爵弁也杖爲己病者以士丧礼服杖同时今服未成而已杖故云爲己病也】入自阙升自西阶【注阙谓毁宗也柩毁宗而入异于生也升自西阶亦异生也所毁宗殡宫门西也于此正棺而服殡服既涂而成服殷柩出毁宗周柩入毁宗礼相变也　疏谓柩入宫之时毁殡宫门西边墙而入也必西阶者以柩自外来如賔客然故就客位也郑以阙爲毁宗者谓毁此宗庙之墙其处空阙故谓之阙也柩毁宗而入异于生者公羊定元年癸亥公之丧至自干侯戊辰公即位正棺于两楹之间然后即位注云正棺者象既小敛夷于堂也于此之时服殡服也既涂而成服者谓菆涂既毕而成服也檀弓云毁宗躐行殷道也既云毁宗始云躐行先毁宗后躐行是从内而出故云殷柩出毁宗】如小敛则子免而从柩【注谓君己小敛也主人布深衣不髺髪者行逺不可无饰　疏士丧礼从死至成服主人皆着深衣故知小敛主人布深衣也士丧礼云小敛主人髺髪今着免者以在外逺行不可无饰故着免也】入自门升自阼阶【注亲未在棺不忍异入使如生来反　疏入自门不自阙也升自阼阶不由西阶也】君大夫士一节也【疏言上来从柩之仪更无尊卑之异也陆佃曰服事也言君薨大敛而入则内共殡事矣言殡则敛见言敛则殡不见且言大敛于升自西阶不协子以麻爲弁变于吊服盖弁绖三麻弁绖爲重皮弁绖次之爵弁绖又次之入自阙所谓观阙是也宗庙在库门外雉门内故君出疆薨入自阙大敛于阼殡于客位故入自阙升自西阶】
　　杂记诸侯行而死于馆则其复如于其国如于道则升其乘车之左毂以其绥复【注馆主国所致舍复招魂复魄也如于其国主国馆賔予使有之得升屋招用衮衣也如于道道上庐宿也升车左毂象升屋东荣绥当爲緌谓旌旗之旄也去其旒而用之异于生也　疏车以南面爲正则左在东也升车左毂象在家升屋东荣其五等之复人数各如其命数今毂上狭则不知以几人崔氏云一人而己若在国中招魂则衣各用其上服今在路死则招用旌旗之绥亦兾魂魄望见识之而还也若王丧于国而复于四郊亦建绥而复周礼夏采云以乘车建绥复于四郊是也】其輤有裧缁布裳帷素锦以爲屋而行【注輤载柩将殡之车饰也輤取名于榇与蒨读如蒨斾之蒨榇棺也蒨染赤色者也将葬载柩之车饰曰栁裧谓鼈甲边縁缁布裳帷围棺者也裳帷用缁则輤用赤矣輤象宫室屋其中小帐榇覆棺者若未大敛其载尸而归车饰皆如之　疏輤谓载柩之车有裧者谓輤之四旁有物裧垂鼈甲边縁缁布裳帷者輤下棺外用缁色之布爲裳帷以围绕棺也素锦以爲屋者于此裳帷之中又用素锦以爲屋小帐以覆棺也将葬之车饰曰柳者证此经非将葬车也裧谓鼈甲边縁者覆説輤象鼈甲覆于棺上中央隆髙四面渐下裧象边縁垂于輤之四边与輤连体则亦赤也若葬车之饰则上用荒不用輤也】至于庙门不毁墙遂入适所殡唯輤爲説于庙门外【注庙所殡宫墙裳帷也适所殡谓两楹之间去輤乃入庙门以其入自有宫室也凡柩自外来者正棺于两楹之间尸亦侇之于此皆因殡焉异者柩入自阙升自西阶尸入自门升自阼阶其殡必于两楹之间者以其死不于室而自外来留之于中不忍逺也】
　　【胡铨曰礼言绥凡数处郑皆读爲緌窃谓王制明堂位夏采所云读作緌可也此复魄既在车当以执绥之绥杜子春説是郑意盖谓夏采建绥以复不知彼王礼也裳用缁则輤与裧皆赤也以纁对耳郑谓輤如輤斾之綪取蒨赤也窃案大夫以白布为輤岂亦因染赤得名乎柩车饰经唯此一文则知未大敛前车饰亦然】
　　大夫士死于道则升其乘车之左毂以其绥复如于馆死则其复如于家【注绥亦緌也大夫复于家以冕士以爵弁服】大夫以布爲輤而行至于家而説輤载以輲车入自门至于阼阶下而説车举自阼阶升适所殡【注大夫輤言用布白布不染也言輤者达名也不言裳帷俱用布无所别也至门亦説輤乃入言载以輲车入自门明车不易也輲读为辁或作槫许氏説文解字曰有辐曰轮无辐曰辁周礼又有蜃车天子以载柩蜃辁声相近其制同乎辁崇盖半乘车之轮诸侯言不毁墙大夫士言不易车互相明也不易者不易以楯也庙中有载柩以輴之礼此不耳　疏下经士有裳帷则知大夫亦有裳帷但用布耳輤达名者既不用蒨草染之而言輤是榇近之义通达于下也车不易者经云至于家而説輤载以輲车郑恐至家乃载以輴车故云明车不易也案周礼遂师职共蜃车之役是天子以载柩也天子蜃车与此大夫辁车其制宜同辁崇盖半乘车之轮者辁迫地而行其轮宜卑故疑半乘车之轮周礼考工记乘车之轮六尺六寸今半之得三尺三寸也互相明者诸侯言不毁墙则大夫亦不毁墙大夫士言不易车明诸侯亦不易车也大夫士在路载以輲车至家説輤亦载以輲车是不易以輴也若天子诸侯载柩以蜃车至门亦以蜃车其殡时则易之以輴也天子诸侯殡时用輴又天子诸侯及大夫朝庙之时有輴车载柩之礼此丧从外来大夫士不合用輴故云此不耳凡在路载柩天子以下至士皆用蜃车与輲车同其蜃车之形郑注既夕礼云其车之轝状如牀中央有辕前后各设辂轝上有四周下则前后有轴以辐爲轮许叔重説有辐曰轮无辐曰辁郑又注周礼遂师云四轮迫地而行有似于蜃因取名焉此是蜃之制也輲车之制亦与蜃车同但不用辐爲轮耳】
　　【胡铨曰绥亦如字大夫无爲屋之文则是素锦帐同诸侯矣】
　　士輤苇席以爲屋蒲席以爲裳帷【注言以苇席爲屋则无素锦爲帐　疏用苇席屈之以爲輤棺之屋又以蒲席爲裳帷围绕于屋旁也士以苇席爲屋屋当帷帐之处是无素锦爲帐矣然大夫无以他物爲屋之文则是用素锦为帐与诸侯同案诸侯与大夫上有輤旁有裳帷内有素锦屋今士唯云帷不云屋上所有之物据文言之苇席爲屋则当覆上輤处将蒲席爲裳帷接屋之四边以障棺或可大夫既有素锦爲帐帐外上有布輤旁有布裳帷则士之苇席屋之外旁有蒲席裳帷则屋上当以蒲席爲輤覆于上但文不备也未知孰是故两存焉】
　　【方慤曰大夫以布爲輤诸侯用帛可知士以苇席爲屋则不得用锦帐矣蒲席爲裳则不得用缁布矣此皆降杀之别也】
　　干学案曽子问篇有入自阙之文郑氏解爲毁宗而入以阙爲墙阙故于此经不毁墙之墙以裳帷解之愚窃以爲不然上之所谓阙者门阙之阙而非墙阙之阙此之所谓墙者墙垣之墙而非车輤之墙也如果以裳帷爲墙何不竟言裳帷而以墙字代之乎且柩车至门裳帷不过脱之而已何必言毁乎合此经与曽子问观之柩车从门阙以入而不必毁墙其义自坦然明白乃郑氏故迂其説以解之不可信也不然诸侯大夫之丧还何阙门之不可入而必毁墙以进哉
