<!-- { "loadSidebar": true } -->
　　主人即位袭带绖踊【注即位阼阶之下位也有袭绖乃踊尊卑相变也　疏主人拜賔后稍近北即阼阶下位拜賔时祖今拜讫袭衣加要带首绖于序东复位乃踊也尊卑相变者士丧礼先踊乃袭绖此先袭绖乃踊据诸侯为尊故云尊卑相变也】母之丧即位而免【注记异者礼斩衰括发齐衰免以至成服而冠为母重初亦括髪既小敛则免　疏为父丧拜賔即阼阶下位序东带绖犹括发若为母丧至拜賔竟即位时不复括发以免代之所以异于父也】乃奠【注小敛奠也　疏拜賔袭绖踊竟始设小敛之奠也】吊者袭裘加武带绖与主人拾踊【注始死吊者朝服裼裘如吉时也小敛则改袭而加武与带绖矣武吉冠之巻也加武者明不改冠亦不免也檀弓曰主人既小敛子游趋而出袭裘带绖而入　疏小敛之前来吊者裘上有裼衣裼衣上有朝服开朝服露裼衣今小敛之后来吊以上朝服揜袭裘上裼衣时主人既素冠素笄故吊者加素笄扵武而用缌之绖带以朋友之恩故加带与绖也若无朋友之恩则无带唯绖而已拾更也谓主人先踊妇人踊吊者踊三者三是拾踊也】
　　哭尸于堂上主人在东方由外来者在西方诸妇南乡【注由外来谓奔丧者也无奔丧者妇人犹东面　疏此一节通明小敛后尸出在堂时法也主人之位犹在尸东妇人之位犹在尸西如室中也若扵时有新奔丧从外来者则居尸西方所以尔者阼阶有事故升自西阶就西方欲见异扵在家者故在西方也若未小敛而奔者则在东方也妇人位本在西方东乡今既有外来者故移避之而近北以乡南也】
　　妇人迎客送客不下堂下堂不哭男子出寝门外见人不哭【注妇人所有事自堂及房男子所有事自堂及门非其事处而哭犹野哭也出门见人谓迎賔客者也　　下堂不哭者敌者不下堂若有君夫人吊则主妇下堂至庭稽颡而不哭也男子遭丧敌者来吊不出门若有君命则出门迎亦不哭也故士丧礼君使人吊彻帷主人迎于寝门外见賔不哭是也】
　　其无女主则男主拜女賔于寝门内其无男主则女主拜男賔于阼阶下子幼则以衰抱之人为之拜为后者不在则有爵者辞无爵者人为之拜在竟内则俟之在竟外则殡葬可也丧有无后无无主【注为后者有爵摄主为之辞扵賔尔不敢当尊者礼也　疏谓主有官爵出行不在而家有丧其摄主无官爵则辞谢扵賔云己无爵不敢拜賔也无爵者人为之拜谓不在之主无官爵其摄主之人为主拜賔也】
　　【应镛曰有爵者来吊则辞谢不敢见重爵命也无爵者则代之拜有爵无爵盖系扵吊者而注以系扵为后不在之人虽扵理有之而有不通者人之扵丧也唯其情之厚者则吊之初不视其爵之有无而为摄主者亦通大夫士而言也大夫或吊扵士士或吊扵大夫其往来初无常而受吊者不拘为后之贵贱但吊者之至则随其人而应之有所辞所拜之不同尔且摄主所以领賔而欲吊者之不虚辱尔若如注説则为后不在而必身无爵者扵凡有客始一例接之苟有爵则一例辞之是皆无事扵接賔也又何以摄主焉在礼士不主大夫之丧士不摄大夫则有爵者丧必有爵者而后主之矣为主者有爵则受有爵之吊乃为相称又何辞焉】
　　【方慤曰有后无后存乎天有主无主存乎人存乎天者不可为也故丧有无后者存乎人者可以为也故无无主也】【陈澔曰为后者不在以事故在外也此吊賔是有爵之人则辞以摄主无爵不敢拜賔若是无爵之人则摄主代之拜賔可也】
　　檀弓大夫吊当事而至则辞焉【注辞犹告也摈者以主人无事则为大夫出疏当事大小敛事也】
　　杂记当袒大夫至虽当踊絶踊而拜之反改成踊乃袭【注尊大夫来至则拜之不待事己也更成踊者新其事也】扵士既事成踊袭而后拜之不改成踊【注扵士士至也事谓大小敛之属　疏此明士有丧大夫及士来吊之礼当袒为敛竟时也假令大夫至当主人踊时主人则絶止踊而拜此大夫也反还也拜大夫竟反还先位更为踊尊大夫之来欲新其事更成踊竟乃袭初袒之衣也若当大小敛诸事而士来吊则主人毕事而成踊不即出拜至成踊毕而袭乃拜之拜之而止不更成踊也】
　　小敛大敛唘皆辩拜【注嫌当事来者终不拜故明之也此既事皆拜　疏礼凡当大敛小敛及唘攅之时唯有君来则止事而出拜之若他賔客至则不止事事竟乃即堂下之位悉徧拜故云皆辩拜也然若士当事而大夫至则士亦为大夫出杂记云大夫至絶踊而拜之是也】
　　【应镛曰小敛以袭其形大敛以韬扵棺唘殡以载其柩皆丧事之变节而切扵死者之身也生者之痛此为甚賔亦扵是拜死者吊生者故主人皆徧拜以谢之而致其哀也】
　　【黄干行曰此记丧礼拜吊賔之礼吴文正公曰应氏谓賔亦扵是拜死者古无是礼也案公此辨是古今一大变易处何也古人吊賔之礼扵生者只得慰问之辞扵死者则有襚赗之物及哭踊冯尸之节而已并无拜祭扵死者之礼至扵主人拜賔以谢其恩礼拜送以重其来辱亦唯自尽而已賔皆无答拜之文此古礼之精意也盖知生者吊知死者伤吊賔之情扵是为至主人拜谢理所宜然丧事倥偬各欲自尽而已此何时而可以交拜欵曲以成礼邪故凡非吊丧无不荅拜者独丧拜不荅意在斯也后世之礼大与古人相背故杨氏复曰今世俗吊賔来见几筵哭拜主人亦拜谓代亡者荅拜非礼也既而吊賔主人又相与交拜亦非礼也应氏乃谓賔扵是拜死者果何据而云然邪】
　　右迁尸及拜賔
　　乃奠【注祝与执事为之】举者盥右执匕却之左执俎横摄之入阼阶前西面错错俎北面【注举者盥出门举鼎者右人以右手执匕左人以左手执俎因其便也摄持也西面错错鼎扵此宜西面错俎北面俎宜西顺之　疏乡北入内东方为右人西方为左人两人各用内手举鼎外手执匕俎故云便也错鼎宜西面者对在门外时北面陈鼎乡内为宜也】右人左执匕抽扄予左手兼执之取鼏委于鼎北加扄不坐【注抽扄取鼏加扄扵鼏上皆右手】乃朼载载两髀于两端两肩亚两胉亚脊肺在扵中皆覆进柢执而俟【注乃朼以朼次出牲体右人也载受而载扵俎左人也亚次也凡七体皆覆为尘柢本也进本者未异扵生也骨有本末　疏诸进体皆不言覆此言覆者由无尸不食故覆之也公食大夫亦进本是生人法今以始死故未异扵生也】
　　【敖继公曰此时己者西面扵鼎东载者北面扵鼎西南两端俎之前后也两肩亚各次扵髀也两胉亚各次扵肩也脊肺在扵两胉之中脊东而肺西也俟者俟同升上言四鬄去蹄则前体乃肩臂臑后体乃髀肫胳也此唯以肩髀为称者其体不分故以上包下也皆覆亦以别扵生也】
　　夏祝及执事盥执醴先酒脯醢俎从升自阼阶丈夫踊甸人彻鼎巾待于阼阶下【注巾功布也执者不升已不设祝既错醴将受之郝敬曰夏祝及执事盥将升奠也夏祝执醴先升执事者以酒脯醢俎从俎升丈夫踊要节也凡奠男女踊皆以奠者往来升降为节甸人彻空鼎出反门外故处初堂下箪内功布巾待祝扵阼阶下亲受】
　　奠于尸东执醴酒北面西上【注执醴酒者先升尊也立而俟后错要成也】豆错俎错于豆东立于俎北西上醴酒错于豆南祝受巾巾之由足降自西阶妇人踊奠者由重南东丈夫踊【注巾之为尘也东反其位　疏主人位在阼阶下妇人位在上故奠者升文夫踊奠者降妇人踊各以所见先后为踊之节也奠者降反位必由重南东者以其重主道神所凭依不知神之所为故由重南东而过是以主人又踊也注云东反其位者其位盖在盆盥之东南上】
　　【敖继公曰祝既受巾巾之即由足而降明不立扵俎北之位祝降而执事者从之由重南而东也】
　　檀弓小敛之奠子游曰扵东方曾子曰扵西方敛斯席矣【注曽子以俗説非又大敛奠扵室乃有席】小敛之奠在西方鲁礼之末失也【注末世失礼之为　疏依礼小敛之奠设于东方又无席鲁之衰末奠扵西方而又有席曽子见时如是谓将为礼故记者正之云小敛奠所以在西方是末世失其法也案士丧礼小敛之奠设于尸东今曽子言西方故为非也】
　　【方慤曰万物生扵东而死扵北小敛之奠扵东方则孝子未忍死其亲之意也】
　　丧不剥奠也与祭肉也与【注剥犹倮也有牲肉则巾之为其久设尘埃加也脯醢之奠不巾　疏谓丧不倮露奠者为有祭肉也无祭肉即得倮露案士丧礼小敛奠于尸东祝受巾巾之是有牲肉则巾之也始死脯醢醴酒奠于尸东无巾又殡后朝夕奠醴酒脯醢如初设不巾是脯醢醴酒不巾也】杂记枇以桑长三尺或曰五尺【注枇所以载牲体者此谓丧祭也吉祭枇用棘疏枇者所以载牲体从镬以枇升入于鼎从鼎以枇载之于俎以其用桑故知丧祭也吉祭枇用棘者特牲】
　　【记云枇用棘心是也】毕用桑长三尺刋其柄与末【注毕所以助主人载者刋犹削也　疏主人举肉之时则以毕助主人举肉用桑者亦丧祭故也刋其柄与末谓毕未头亦刋削之毕既如此枇亦当然若吉时亦用棘】
　　檀弓奠以素器以生者有哀素之心也唯祭祀之礼主人自尽焉尔岂知神之所飨亦以主人有齐敬之心也【注哀素言哀痛无饰也凡物无饰曰素哀则以素敬则以饰礼由人心而已　疏奠谓始死至葬之祭名以其时无尸奠置扵地故谓之奠悉用素器所以表主人哀素之心祭祀之礼者因上奠用素以表哀素遂论虞祭后卒哭练祥之祭哀则以素谓葬前敬则以饰谓虞后故士虞礼不用素器】
　　【吴澄曰虞以前亲丧未久奠而不谓之祭其奠也非不敬其亲也哀心特甚礼尚质朴无心于饰故用素器虞以后视丧渐久卒袝练祥虽犹在丧制之中然己是祭祀之礼其祭祀也非不哀其亲也敬心加隆非如初丧之素器也然其尽礼而渐文岂是为死者真能来享而然亦自尽其礼以致敬亲之心焉尔大槩丧主扵哀祭主扵敬故丧奠以素器之质而见其哀祭祀以尽礼之文而寓其敬】
　　右设奠

　　賔出主人拜送于门外【注庙门外也　疏庙门者士死扵适室以鬼神所在则曰庙故名适寝为庙也】
　　【敖继公曰凡丧賔皆扵既奠乃出】
　　防大记賔出彻帷【注君与大夫之礼也士卒敛即彻帷疏士小敛竟而彻帷此至小敛竟下阶拜賔賔出后乃除帷是人君及大夫礼】
　　右送賔
　　乃代哭不以官【注代更也孝子始有亲丧悲哀憔悴礼防其以死伤生使之更哭不絶声而已人君以官尊卑士贱以亲疎为之三日之后哭无时周礼挈壶氏凡丧县壶以代哭】
　　【敖继公曰不以官者下大夫也不以官之尊卑为序则但以亲疏为之】
　　防大记君丧虞人出木角狄人出壶雍人出鼎司马县之乃官代哭【注代更也未殡哭不絶声为其罢倦既小敛可以为漏刻分时而更哭也木给防灶角以为防水斗壶漏水之器也冬漏以火爨鼎沸而后沃之此挈壶氏所掌也属司马司马涖县其器】大夫官代哭不县壶【注下君也】士代哭不以官【注即以亲疎哭也疏虞人主山泽之官故出木与角狄人乐吏主挈壶漏水之器故出壶雍人主烹饪故出鼎也所以用鼎及木者冬月恐水冻则鼎漏迟迟更无准则故取鼎暖水用虞人木爨鼎煮之也乃官代哭者县漏分时使均其官属更次相代而哭使声不絶也】
