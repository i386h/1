<!-- { "loadSidebar": true } -->
　　【吴澄曰周人葬下殇之礼盖不用棺但以衣敛尸而置之尸牀不用车载众手舁之以往曽子问去墓园涂近者可如此若去墓之涂逺则舁尸以往而不用棺不用车似若不可故问当如之何孔子遂引老聃所言史佚之事以荅盖史佚曽葬下殇之子而其墓逺方疑于舁尸之不可而召公劝以棺敛于宫中棺敛者谓纳之棺中也棺敛于宫中则如成人而载以丧车不舁机史佚以前未有此礼故有所不敢于是召公为史佚问之周公周公曰岂不可盖礼有从权而以义起者墓近则舁机墓逺则棺敛而车载以往虽前时礼所未有然亦无害于义也史佚依周公所言行之自是以后葬下殇者若墓逺则用棺也棺衣者谓敛以衣又敛于棺也下殇用棺而衣之棺之者盖自史佚始前此则衣之而已不棺之也棺字并如字读郑注以为下殇不葬于墓而别葬于园今从张氏之说诸家皆以岂不可为周公不许之今从陆氏之说】
　　曽子问曰祭必有尸乎若厌祭亦可乎孔子曰祭成丧者必有尸尸必以孙孙幼则使人抱之无孙则取于同姓可也祭殇必厌盖弗成也祭成丧而无尸是殇之也孔子曰有隂厌有阳厌曽子问曰殇不祔祭何谓隂厌阳厌【注祔当为备声之误也言殇乃不成人祭之不备礼而云隂厌阳厌乎此失孔子指也祭成人始设奠于奥迎尸于前谓之隂厌尸谡之后改馔于西北隅谓之阳厌殇则不备　疏隂厌谓适殇也阳厌谓庶殇也注知祔当为备者案丧服小记云殇与无后者从祖祔食今云殇不祔祭与小记文乖故知当为备陆佃曰据此成人之祭无隂厌阳厌郑氏谓迎尸之前祝酌奠奠之且飨是隂厌也尸谡之后彻荐俎敦设西北隅是阳厌也非是案少牢祝酌奠下云敢用柔毛刚鬛嘉荐普淖用荐嵗事于皇祖伯某以某妃配某氏则祝酌奠所以告之尔非隂厌也佐食彻尸荐俎敦设于西北隅几在南厞用筵纳一尊佐食阖牖戸降则彻俎敦设于西北隅所以依神周官所谓藏其隋者此欤非阳厌也】
　　孔子曰宗子为殇而死庶子弗为后也其吉祭特牲【注尊宗子从成人也凡殇则特豚自卒哭成事之后为吉祭】祭殇不举肺无肵俎无酒不告利成是谓隂厌【疏士祭成人特牲今尊宗子也熊氏云殇与无后者唯祔与除服二祭则止此言吉祭者唯据祔与除服也吉祭特牲则丧祭之时以其未成人降用特豚也祭殇无尸故不举肺脊肵是尸所食归余之俎无尸故无肵俎祭成人则有酒重古之义祭殇略故无酒也告利成于祭毕今无所可告故不告利成也此宗子殇死祭于祖庙之奥隂闇之处是谓隂厌】凡殇与无后者祭于宗子之家当室之白尊于东房是谓阳厌【疏祭于宗子之家祖庙之内不敢在成人之处故于当室之明白显露处为之设尊于东房以其明是阳故为阳厌也宗子之殇祭于室奥尊于户东但不举肺无肵俎无酒不告利成其余皆与祭成人同今祭凡殇乃当室之白尊于东房异于宗子之殇也】
　　【方慤曰阳尊而隂卑宗子之殇曰隂厌而凡殇曰阳厌者鬼神尚幽闇故也】
　　【吴澄曰室内四隅奥为极尊之处故常祭皆于奥室之西壁以南为上奥尊而屋漏卑凡殇及无后者礼杀故不敢在尊处由奥而北当屋漏卑处也此是辨尊卑隆杀之礼非有取于阳明隂闇之义也万斯大曰天子诸侯于祭之始有灌地降神之事而大夫士无之然特牲少牢二礼尸未入之前祝酌奠奠于铏南主人再拜稽首祝祝竟然后迎尸此亦降神之意郑氏释曽子问隂厌援此以实之天子诸侯于祭之终不知神之所在于彼于此故设祭于堂为祊乎外而大夫士无之然特牲礼既佐食彻尸荐俎敦设于西北隅此亦于彼于此之义郑氏释曽子问阳厌援此以实之不思祭成丧者必有尸而祭殇必厌隂厌以祭宗子之殇阳厌以祭凡殇曽子问昭昭明着非指祭祖祢时尸未入之始与尸既出之终也且厌之为言饱饫之义也祭方始而奠祝安得遽饱又阳厌当室之白以其在室西北隅屋漏故曰阳也特牲礼之改设虽于屋漏然而厞用筵且阖戸牖俾之幽暗于阳厌之义谓何且使凡祭必备二厌则少牢礼何以不傧尸者有改设之事而傧尸者无之耶】
　　干学案二厌之礼专据祭殇而言非谓成人之祭亦备此二厌也郑氏注仪礼以尸未入之前设馔告神为隂厌尸既出之后改设阖戸为阳厌毋乃与孔子之言戾乎诸家皆仍其说而不觉其谬至陆农师破之诚为深明礼意虽圣人复起不能易也
　　杂记附于殇称阳童某甫不名神也【注阳童谓庶殇也宗子则曰隂童某甫且字也尊神不名为之造字　疏当祔祭此殇之时其祝辞称曰阳童又称此殇曰某甫所以不呼其名者神之也】
　　丧服小记除殇之丧者其祭也必【注殇无变文不缛冠端黄裳而祭不朝服未纯吉也于成人为释禫之服　疏除丧祭服必冠端黄裳异于成人之丧也言殇无变者无虞卒哭及练之变服所以然者文不缛本服既重者意在于质不在繁缛若成人丧服初除着朝服禫祭始从端今除殇之丧即从禫服是文不繁缛也】
　　干学案三殇丧礼礼经不详大约节目视成人而仪文稍杀之尔今就经文所有者録之如右
　　开元礼三殇之丧始死浴袭及大小敛与成人同其长殇有棺及大棺中殇下殇有棺灵筵祭奠进食葬送哭泣之位与成人同其苞牲及明器长殇三分减一中殇三分减二唯不复魄无含事办而葬不立神主既虞而除灵坐其虞祝辞云维年月朔日辰父告子某【兄云告于弟某弟云昭告于某兄】日月易往奄及反虞悲念相续心焉如燬【兄云悲恸猥至情无可处弟云哀痛无己五情如割也】今以【弟祭兄云谨以】洁牲嘉荐普淖明齐溲酒荐虞事于子某【弟某兄某】魂其飨之【弟祭兄则云尚飨】适殇者时享皆祔食于祖无祝文亦不拜【设祔食之坐于祖之左西向一献而已不祝不拜者以其从食其祖祝辞末云孙某祔食也】庶子不祔食庶子之适祔如适殇礼凡无服四歳以上略与下殇同又无灵筵坐唯大敛奠而已三歳以下敛于瓦棺葬于园又不奠政和礼三殇之丧始死浴袭大小敛及葬送哭泣之位与成人同不复无含办而葬一虞乃除之其虞祝辞云维年月朔日辰父告子某【若兄云兄告弟某若弟云弟某昭告某兄】日月易往奄及反虞悲念相续心焉如燬【兄云悲恸猥至情何可处弟云哀痛无己五情如割】今以【弟祭兄则云谨以】清酌庶羞荐虞事于子某【弟某兄某】魂其飨之【弟祭兄云尚飨】适殇者时享皆祔食
　　【陆寅许嫁殇女服议金子尤之妹死走告于予曰予妹之死距其生十五年矣宜何服予应之曰礼与律载之详矣女在室服期殇则降曰女许嫁男子已娶者勿殇是则宜何服曰期也曰女许嫁勿殇是已礼不云乎无服之殇哭之以日易月生未三月则不哭也今俗有襁褓为婚姻而或五六年以夭者服期之丧母乃已重乎曰固也此情之所未安也礼曰女子许嫁笄而字解经者曰许嫁十五而笄未许嫁二十而笄成人之道也故凡言许嫁勿殇者宜断自年十五以上为成人言之也若曰襁褓而为之服则已过矣夫礼者先王原人情而以义起者也下殇而为之服五月中殇之服七月长殇九月其生未三月者不哭也非三月之内不畜之以子女也又非薄于幼而厚于长也以为视其以恩相接之浅深縁是而为之服可以无憾矣其曰许嫁勿殇者盖礼之以成人也非为襁褓言之也且襁褓而许嫁则亦将襁褓而为之筓与字乎曰然则宜何如而可曰无服之殇其去成人也逺甚固不可以许嫁而为之服矣其或下殇也犹大逺于成人也服其服可也其自中殇以上父子之情已深也则请为中殇者进而服长殇为长殇者进而服在室之服可也变于礼者之礼也抑又闻之子之妹亲为母执防以供药饵者七年毒发于颐而竟以是死焉孔子论童汪踦曰能执干戈以卫社稷虽欲勿殇也不亦可乎推此意也即服期可也】

　　读礼通考卷第五十七
　　钦定四库全书
　　读礼通考卷五十八　　刑部尚书徐干学撰丧仪节二十一
　　讣礼
　　杂记凡讣于其君曰君之臣某死父母妻长子曰君之臣某之某死君讣于他国之君曰寡君不禄敢告于执事夫人曰寡小君不禄太子之丧曰寡君之适子某死【注君夫人不称薨告他国君谦也　疏不敢指斥邻国君身故云敢告于执事也夫人太子皆当云告于执事不言者略之也】
　　大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实【注适读为匹敌之敌谓爵同者也实当为至　疏言外臣者大夫不属他国故云外臣自谦退无徳故云寡大夫某尊敬他君不敢申辞故曰某死赴于适者谓赴于他国大夫相敌体者以其私有恩好故曰外私以讣大夫其辞得申故云某不禄于身赴告故云使某实刘敞曰使某实实者以异国传闻疑言使人实之也】
　　【方慤曰使某实谓以事实来告】
　　【胡铨曰实谓身亲告也】
　　士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死【疏此论士丧相讣告之称士贱赴大夫士及他国皆云某死但于他君称外臣于大夫士言外私尔】
　　檀弓父兄命讣者【汪谓大夫以上也士主人亲命之疏父兄命讣者亦复后之事讣谓死者生时于他人有恩识者今死则其家宜使人往相讣告也士丧礼则孝子自命讣者若大夫以上则父兄命之虽代命之犹书孝子名也】
　　文王世子五庙之孙祖庙未毁虽及庶人冠取妻必告死必赴不忘亲也【注赴告于君也】
　　白虎通徳论臣死亦赴告于君何此君哀痛于臣子也欲闻之加赙赗之礼故春秋曰蔡侯考父卒传曰卒讣而葬礼也诸侯薨讣告邻国何縁邻国欲有礼也春秋传曰桓母丧告于诸侯桓母贱尚告于诸侯诸侯薨告邻国明矣诸侯夫人薨告天子者不敢自废政事天子亦欲知之当有礼也春秋曰天子使宰咺来归惠公仲子之赗讥不及事仲子者鲁君之贵妾也何况于夫人乎
　　唐书任传卒时有司以在外对仗白奏太宗怒曰昔杜如晦亡朕不能事者数日今丧所司不以状言岂朕意乎有如朕子弟不幸死当此奏邪自是大臣丧遂不对仗奏云
　　开元礼初终遣使赴于阙使者进立于西阶东面南上主人诣使者前北面曰臣某之父某官臣薨【若母若妻各随其称四品以下言死余同】谨遣某官臣姓某奏闻讫再拜使者出主人哭入复位
　　吊礼
　　周礼天官宰夫凡邦之吊事掌其戒令与其币器财用凡所共者【注吊事吊诸侯诸臣币所用赙也器所致明器也凡丧始死吊而含襚葬而赗赠其间加恩厚则有赙焉　疏吊谓王使人吊诸侯自吊诸臣须从王行者并有赠丧之具百官当共故宰夫緫戒令之】世妇掌吊临于卿大夫之丧【注王使往吊　疏案内宗云凡卿大夫之丧掌其吊临注云王后吊临诸侯而已是以内宗言掌卿大夫文同而注异者彼上文云王后有事则从大丧序哭者文与后事相连此上文无后故知王使往也盖使世妇致礼物亦名为吊】
　　女御从世妇而吊于卿大夫之丧【注从之数盖如使者之介云　疏王之妃妾三夫人象三公九嫔象孤卿二十七世妇象大夫女御象元士但介数依命数为差则王之大夫四命世妇之从亦四人以无正文故言盖言云以疑之也】
