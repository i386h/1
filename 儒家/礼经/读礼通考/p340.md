<!-- { "loadSidebar": true } -->
　　帝王世纪显节陵方三百步髙八丈其地故富寿亭也西北去洛阳三十七里
　　文献通考山方三百步髙八尺无周垣为行马四出在殿北提封田七十四顷五亩
　　东平王帝【章帝也】欲为原陵显节陵起县邑苍闻之遽上疏谏曰伏闻当为二陵起立郭邑窃见光武皇帝躬履俭约之行深覩始终之分勤勤恳恳以葬制为言故营建陵地具称古典诏曰无为山陵陂池裁令流水而已孝明皇帝大孝无违奉承贯行至于自所营创尤为俭省谦徳之美于斯为盛臣愚以园邑之兴始自彊秦古者丘陇且不欲其着明岂况筑郭邑建都郛哉上违先帝圣心下造无益之功虚费国用动摇百姓非所以致和气祈丰年也又以吉凶俗数言之亦不欲无故缮修丘墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯徳之美不畅于无穷也帝従而止
　　后汉皇后纪明徳马皇后崩合葬显节陵
　　章帝敬陵
　　后汉书章和二年春正月壬辰帝崩于章徳前殿遗诏无起寝庙一如先帝法制三月癸卯葬敬陵帝王世纪在洛阳城东南去洛阳三十九里
　　伏侯古今注陵周三百里髙六丈二尺
　　文献通考山方三百步髙六丈二尺无周垣为行马四出司马门石殿钟虡在行马内寝殿园省在东园寺吏舍在殿北提封田二十五顷五十五亩
　　后汉皇后纪章徳窦皇后合葬敬陵
　　独断章帝宋贵人曰敬隠后葬北陵安帝祖母也梁贵人曰恭怀后葬西陵和帝母也
　　和帝慎陵
　　后汉书元兴元年冬十二月辛未帝崩于章徳前殿殇帝延平元年三月甲申葬慎陵
　　帝王世纪在洛阳东南三十里
　　文献通考山方三百八十歩髙十丈无周垣为行马四出司马门石殿钟虡在行马内寝殿园省在东园寺吏舍在殿北提封田三十一顷二十亩二百歩后汉皇后纪隂皇后葬临平亭部　和熹邓皇后合葬顺陵【章怀太子注帝纪慎陵俗本作顺者悮】
　　干学案解犊侯苌生灵帝其陵曰慎陵不应与和帝复出疑邓皇后纪作顺陵者非误也
　　殇帝康陵
　　后汉书延平元年八月辛亥帝崩癸丑殡于崇徳前殿九月丙寅葬康陵【注陵在慎陵茔中庚地】
　　帝王世纪髙五丈四尺去洛阳四十八里
　　文献通考山周二百八步髙五丈五尺行马四出司马门寝殿钟虡在行马中因寝殿为庙园吏寺舍在殿北提封田十三顷十九亩二百五十步
　　独断以陵寝为庙者三殇帝康陵冲帝怀陵质帝静陵是也
　　安帝恭陵
　　后汉书延光四年三月丁卯幸叶帝崩于乘舆庚午还宫辛未夕乃发丧夏四月己酉葬恭陵【注在今洛阳东北二十七里】伏侯古今注陵山周二百六十丈高十五丈
　　帝王世纪高十一丈在洛阳西北去洛阳十五里文献通考山周二百六十步高十五丈无周垣为行马四出司马门石殿钟虡在行马内寝殿园吏寺舍在殿北提封田一十四顷五十六亩
　　后汉皇后纪安思阎皇后合葬恭陵　顺帝母李氏瘗在洛阳城北帝初不知及太后崩左右白之帝感悟发哀亲到瘗所更以礼殡上尊諡曰恭愍皇后葬恭北陵【注在恭陵之北汉官仪曰制陵园令食监各一人秩皆六百石】
　　独断安帝李贵人曰恭敏后葬北陵顺帝母也
　　顺帝宪陵
　　后汉书建康元年八月帝崩于玉堂前殿遗诏无起寝庙九月丙午葬宪陵
　　帝王世纪在洛阳西北去洛阳十五里
　　文献通考山方三百步高八丈四尺无周垣为行马四出司马门石殿钟虡在司马门内寝殿园省寺吏舍在殿东提封田十八顷十九亩三十步
　　后汉皇后纪顺烈梁皇后合葬宪陵
　　冲帝怀陵
　　后汉书永嘉元年春正月戊戌帝崩于玉堂前殿己未葬怀陵帝王世纪西北去洛阳十五里
　　伏侯古今注高四丈六尺周百八十三步
　　文献通考山方百八十三步高四丈六尺为寝殿行马四出门园寺吏舍在殿东提封田五顷八十亩李固传冲帝崩将北卜山陵固乃议曰今处处寇贼军兴用费加倍新创宪陵赋发非一帝尚幼小可起陵于宪陵茔内依康陵制度其于役费三分减一乃从固议
　　质帝静陵
　　后汉书本初元年闰月【闰六月也】甲申大将军梁冀潜行鸩弑帝崩于玉堂前殿秋七月乙卯葬静陵【注在洛阳东南三十里】帝王世纪在洛阳东去洛阳三十二里
　　文献通考山方百三十八步高五丈五尺为行马四出门寝殿钟虡在行马中园寺吏舍在殿北提封田十二顷五十四亩因寝为庙
　　桓帝宣陵
　　后汉书永康元年十二月丁丑帝崩于徳阳前殿灵帝建宁元年二月辛酉葬宣陵
　　帝王世纪山方二百步高十二丈在洛阳东南去洛阳三十里后汉皇后纪懿献梁皇后延熹二年葬懿陵其歳诛梁冀废懿陵为贵人冢　邓皇后葬北邙　桓思窦皇后合葬宣陵
　　灵帝文陵
　　后汉书中平六年夏四月丙辰帝崩于南宫嘉徳殿六月辛酉葬文陵
　　帝王世纪山方三百步髙十二丈在洛阳西北去洛阳三十里太平寰宇记灵帝陵在河清县东南三十里
　　后汉书皇后纪宋皇后光和元年以忧死诸常侍怜后无辜共合钱物收葬归宋氏旧茔皋门亭　灵思何皇后合葬文昭陵　王美人生皇子协兴平元年追尊为灵怀皇后改葬文昭陵
　　献帝禅陵
　　后汉书帝逊位魏王丕称天子奉帝为山阳公魏青龙二年薨八月壬申以汉天子礼仪葬于禅陵置园邑令丞
　　献帝传明帝命司徒司空持节吊祭防丧光禄大鸿胪为副将作大匠复土将军营成陵墓及置百官羣吏车旂服章丧葬礼仪一如汉氏故事
　　帝王世纪禅陵在浊鹿城西北十里在今怀州修武县北二十五里陵髙二丈周囘二百步
　　刘澄之地记以汉禅魏故以名焉
　　后汉皇后纪献穆曹皇后魏公操之中女也景初元年薨合葬禅陵
　　先主惠陵
　　蜀志章武三年夏四月癸巳先主殂于永安宫五月梓宫自永安还成都秋八月葬惠陵【华阳国志同】　甘皇后卒葬南郡追諡皇思夫人迁葬于蜀未至而先主殂丞相亮案諡法宜曰昭烈皇后与大行皇帝合葬制曰可【与太常丞頼恭等议】　穆皇后延熙八年薨合葬惠陵
　　后主
　　蜀志后主以太始七年薨于洛阳　敬哀皇后车骑将军张飞长女也葬南陵
　　【附】戾园　悼园
　　汉书卫皇后生戾太子纳史良娣巫蛊事起太子之亡也东至湖臧匿泉鸠里【师古曰湖县名今虢州湖城二县皆其地也】太子有故人在湖使人呼之而发觉吏围捕太子太子自经后怜太子无辜乃作思子宫为归来望思之台于湖史良娣葬长安城南史皇孙皇孙妃王夫人葬广明皇孙二人随太子者与太子并葬湖宣帝即位诏曰故皇太子在湖未有号諡歳时祠其议諡置园邑有司奏故皇太子起位在湖史良娣冢在博望苑北亲史皇孙位在广明郭北【文颖曰位冢位也如淳曰亲谓父也】亲諡宜曰悼皇母曰悼后比诸侯王园置奉邑三百家故皇太子諡曰戾置奉邑二百家史良娣曰戾夫人置守冢三十家园置长丞周卫奉守如法以湖阌乡邪里聚为戾园长安白亭东为戾后园广明成乡为悼园皆改葬焉后八歳有司复言礼父为士子为天子祭以天子悼园宜称尊号曰皇考立庙因园为寝以时荐享焉益奉园民满千六百家以为奉明县尊戾夫人曰戾后置园奉邑及益戾园各满三百家【师古曰泉鸠水今在阌乡县东南十五里见有戾太子冢冢在涧东也】
　　太平寰宇记阌乡县本汉湖县戾园之地太子园陵存焉在县南一十六里髙一百五十尺
　　恭皇园
　　汉书建平二年六月帝太后丁氏崩上曰朕闻夫妇一体诗曰谷则异室死则同穴附葬之礼自周兴焉郁郁乎文哉吾从周孝子事亡如事存帝太后宜起陵恭皇之园遂葬定陶发陈留济隂近郡国五万人穿复土
　　水经注济水又东北迳定陶恭王陵南汉哀帝父也帝即位母丁太后崩上曰宜起陵恭皇之园遂葬定陶王莽秉政贬号丁姬闻其椁户火出炎四五丈吏卒以水沃灭乃得入烧燔椁中器物掘平共王母傅太后坟及丁姬冢周棘其处时有羣燕数千衔土投于丁姬竁中今其坟冢巍然尚秀隅阿相承列郭数周面开重门南门内夹道有崩碑二所世尚谓之丁昭仪墓又谓之长隧陵盖所毁者傅太后陵耳渎南魏郡治也世谓之左城亦名之曰葬城盖恭王之陵寝也
　　甘陵
　　水经注汉安帝父孝徳皇以太子被废为王薨于此乃葬其地尊陵曰甘陵桓帝建和元年改曰甘陵县是周之甘泉匝地也陵在渎北丘坟髙巨虽中经发坏犹若层陵矣
　　后汉书永初元年有司上言清河孝王至徳淳懿载育明圣承天奉祚为郊庙主汉兴髙皇帝尊父为太上皇宣帝号父为皇考序昭穆置园邑大宗之义旧章不忘宜上尊号曰孝徳皇皇妣左氏曰孝徳后尊陵曰甘陵庙曰昭庙置令丞设兵车周卫比章陵乐成陵　博陵
　　后汉书孝桓皇帝祖父河间孝王开父蠡吾侯翼本初元年九月追尊皇祖曰孝穆皇夫人赵氏曰孝穆皇后考曰孝崇皇冬十月尊皇母匽氏为孝崇博园贵人【注博本汉蠡吾县之地帝既追尊父为孝崇皇其陵曰博陵置园庙焉故曰博园在今瀛州博野县】
　　和平元年夏五月尊博园匽贵人曰孝崇皇后元嘉二年夏四月甲寅孝崇皇后匽氏崩五月辛卯葬孝崇皇后于博陵延熹元年夏六月分中山置博陵郡以奉孝崇皇园陵
　　孝穆皇庙曰清庙陵曰乐成陵孝崇皇庙曰烈庙陵曰博陵皆置令丞
　　敦陵　慎陵
　　后汉书解渎亭侯淑以河间孝王子封淑卒子长嗣长卒子宏嗣为大将军窦武所立是为灵帝建宁元年追尊皇祖淑为孝元皇夫人夏氏曰孝元后陵曰敦陵庙曰靖庙皇考长为孝仁皇夫人董氏为慎园贵人陵曰慎陵庙曰奂庙皆置令丞
　　魏武帝髙陵
　　魏志建安二十三年六月令曰古之葬者必居瘠薄之地其规西门豹祠西原上为寿陵因髙为基不封不树周礼冢人掌公墓之地凡诸侯居左右以前卿大夫居后汉制亦谓之陪陵其公卿大臣列将有功者冝陪寿陵其广为兆域使足相容二十五年春正月庚子王崩于洛阳遗令敛以时服无藏金玉珍寳二月丁卯葬髙陵
　　元和郡县志魏武帝西陵在邺县西三十里
　　魏后妃传武宣卞皇后文帝母也太和四年崩七月合葬髙陵
　　文帝首阳陵
