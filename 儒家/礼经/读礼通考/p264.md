<!-- { "loadSidebar": true } -->
　　曲礼措之庙立之主曰帝【注同之天神春秋传曰凡君卒哭而祔袝而作主　疏措置也王葬后卒哭竞而祔置于庙立主使神依之也白虎通云所以有主者神无依据孝子以继心也主用木木有始终又与人相似也盖记之为题欲今后可知也方尺或曰尺二寸郑云周以栗汉书前方后圆五经异义云主状正方穿中央达四方天子长尺二寸诸侯长一尺天神曰帝今号此主同于天神故题称帝若文帝武帝之类也】
　　右作主
　　干学案作主祔庙之后尚有练祥诸祭而三礼俱无之故今不敢妄补　又案天子之丧礼其异于臣庶者不过仪文之盛品物之多而已至于丧中行礼次第则与臣庶初无异也今王朝丧礼虽不传而士丧礼之篇首末完备秩然不紊则天子之礼即此可以考见学者诚因礼文之所载以旁证而曲取则虽谓国恤之仪至今存可也览是编者统士礼而合观之庶几其无遗憾乎
　　周礼天官太宰以九式均节财用三曰丧荒之式【疏丧谓诸侯诸臣之丧含襚赠奠赙赗之类王家之丧所用大非此所共也】
　　小宰以官府之六联合邦治三曰丧荒之联事【注大丧太宰赞赠玉含玉司徒帅六乡之众庶属其六纼宗伯为上相司马平士大夫司寇前王此所谓官联】以灋掌丧荒之戒具令百官府共其财用
　　宰夫凡邦之吊事掌其戒令与其币器财用凡所共者大丧小丧掌小官之戒令帅执事而治之【注大丧王后世子也小丧夫人以下小官士也其大官则宰掌其戒令治谓共办】三公六卿之丧与职丧帅官有司而治之凡诸大夫之丧使其旅帅有司而治之【旅宰下士】
　　庖人共丧纪之庶羞
　　外饔凡小丧纪陈其鼎俎而实之【注谓丧事之奠祭】
　　兽人凡丧纪共其死兽生兽
　　人凡丧纪共其鱼之鱻薧
　　腊人丧纪共其脯腊凡干肉之事
　　笾人丧事共其荐笾羞笾
　　醢人丧纪共荐羞之豆实
　　幕人三公及卿大夫之丧共其帟
　　掌次凡丧王则张帟三重诸侯再重孤卿大夫不重大府山泽之赋以待丧纪　凡邦国之贡以待吊用外府凡丧纪共其财用之币赍赐予之财用
　　内宰凡丧事佐后使治外内命妇正其服位
　　内小臣丧纪则摈诏后之礼事相九嫔之礼事正内人之礼事【注摈为后传辞有所求为诏相正者异尊卑也疏摈者后有事九嫔以下从后往也后尊诏告而已九嫔卑则言相女御尤卑直正之而已】
　　阍人掌守王宫之中门之禁丧服凶器不入宫　丧纪之事设门燎跸宫门庙门
　　寺人若有丧纪之事则帅女宫而致于有司佐世妇治礼事凡内人吊临于外则帅而往立于其前而诏相之内竖若有丧纪之事则为内人跸
　　九嫔若有宾客则从后大丧帅叙哭者亦如之
　　世妇掌吊临于卿大夫之丧
　　女御从世妇而吊于卿大夫之丧
　　典丝丧纪共其丝纩组文之物
　　内司服共丧衰后之丧共其衣服凡内具之物
　　缝人丧缝棺饰焉衣翣柳之材
　　追师丧纪共笄绖
　　地官大司徒以荒政十有二聚万民八曰杀哀【注杀哀谓省凶礼】以本俗六安万民二曰族坟墓　四闾为族使之相葬
　　小司徒掌丧纪之禁令【疏丧纪者谓若四闾为族使之相葬之等】
　　乡师正岁稽其乡器比共吉凶二服闾共祭器族共丧器党共射器州共宾器乡共吉凶礼乐之器
　　州长凡州之大丧皆涖其事【注大丧乡老乡大夫卒者】
　　党正凡其党之丧纪教其礼事掌其戒禁
　　族师四闾为族八闾为联使之相保相受以相葬埋闾胥凡丧纪之数聚众庶
　　师氏凡丧纪王举则从【注举犹行也　疏以王所在皆须诏王以美道也】保氏养国子以道乃教之六仪四曰丧纪之容　凡丧纪王举则从
　　媒氏禁迁葬者与嫁殇者
　　司市国凶荒札丧则市无征而作布
　　泉府凡賖者丧纪无过三月
　　酂长各掌其酂之政令以治其丧纪之事
　　委人丧纪共其薪蒸木材
　　土均礼俗丧纪祭祀皆以地媺恶为轻重之灋而行之掌其禁令【注礼俗民所行先王旧礼也随其土地厚薄为之制丰省之节尔　疏礼俗丧纪祭祀三事地媺则重行之地恶则轻行之禁令者恐有僭逾与下逼故禁之也】
　　稻人丧纪共其苇事
　　泽虞丧纪共其苇蒲之事
　　掌茶掌以时聚荼以共丧事
　　掌蜃掌敛互物蜃物以共闉圹之蜃
　　囿人丧纪共其生兽死兽之物
　　舍人丧纪共饭米熬谷
　　春官大宗伯以丧礼哀死亡
　　小宗伯辨吉凶之五服
　　肆师掌兆中之禁令　凡卿大夫之丧相其礼
　　内宗王后有事则从大丧序哭者哭诸侯亦如之凡卿大夫之丧掌其吊临
　　外宗大丧则叙外内朝莫哭者哭诸侯亦如之
　　职丧掌诸侯之丧及卿大夫士凡有爵者之丧以国之丧礼涖其禁令序其事凡国有司以王命有事焉则诏赞主人【注有事谓舍禭赠赗之属】
　　太卜凡丧事命
　　人若有祭事则奉以往丧亦如之
　　小祝凡外内小丧纪掌事焉
　　丧祝凡卿大夫之丧掌事而敛饰棺焉
　　司巫凡丧事掌巫降之礼
　　太史凡丧事攷焉小丧赐諡
　　小史卿大夫之丧赐諡读诔
　　夏官大司马王吊劳士庶子则相【注师败王亲吊士庶子之死者劳其伤者则相王之礼庶子聊大夫之子从军者或谓之庶士疏注云庶子为卿大夫之子适庶俱兼士则卿大夫士之身也】
　　小司马凡小丧纪掌其事如大司马之灋
　　量人掌丧祭奠竁之俎实
　　挈壶氏凡丧县壶以代哭者皆以水火守之分以日夜方相氏掌蒙熊皮黄金四目衣朱裳执戈盾大丧先匶及墓入圹以戈击四隅敺方良
　　太仆掌三公孤卿之吊劳
　　小臣掌士大夫之吊劳
　　御仆掌庶民之吊劳
　　圉人凡丧纪牵马而入陈廞马亦如之
　　秋官乡士三公若有邦事则为之前驱而辟其丧亦如之
　　遂士六卿若有邦事则为之前驱而辟其丧亦如之县士若大夫有邦事则为之前驱而辟其丧亦如之朝士若邦札丧之故则令邦国都家县鄙虑刑贬司隷邦有丧纪之事则役其烦辱之事
　　蜡氏凡国之大祭祀禁凶服者
　　小行人若国札丧则令赙补之
　　掌客凡宾客死致礼以丧用宾客有丧惟刍稍之受遭主国之丧不受飨食受牲礼
　　干学案周礼五官内其分掌丧纪之官凡一百有三十今凡属大丧者悉入于国恤篇不重载其掌诸侯以下丧及兼掌大小丧纪者则入于此篇阅者详之
　　右职掌

　　读礼通考卷六十七
<经部,礼类,仪礼之属,读礼通考>
　　钦定四库全书
　　读礼通考卷六十八　　刑部尚书徐干学撰丧仪节三十一
　　国恤三
　　汉大丧仪
