<!-- { "loadSidebar": true } -->
　　虞　柩既入圹掌事者先归脩虞事或墓逺则但不出是日可也丧主以下既沐浴执事者陈器具馔设盥盆巾各二于西阶西南上酒瓶并架一于灵座东南置卓子于其东设注子及盘盏于其上火炉汤瓶于灵座西南置卓子于其西设祝板于其上设蔬果盘盏于灵座前卓上匕筯居内当中酒盏在其西醋楪居其东果居外蔬居果内实酒于瓶设香案于堂中炷火于香炉束茅聚沙于香案前具馔如朝奠陈于堂门之东祝出神主于座丧主及兄弟倚杖于室外及与祭者皆入哭于灵座前其向皆北面以服为列重者居前轻者居后尊长坐卑幼立丈夫处东西上妇人处西东上逐行各以长幼为序侍者在后乃降神祝止哭者丧主降自西阶盥手手诣灵座前焚香再拜执事者皆盥帨一人开酒实于注西向跪以注授丧主丧主跪受一人捧卓上盘盏东向跪于丧主之左丧主斟酒于盏以注授执事者左手取盘右手执盏酹于茅上以盘盏授执事者俯伏兴少退再拜复位既降神祝进馔执事者佐之丧主乃初献进诣注子卓前执注北面立执事者一人取灵座前盘盏立于丧主之左丧主斟酒反注于卓上与执事者俱诣灵座前北面立丧主跪执事者亦跪进盘盏三祭于茅束上俯伏兴执事者受盏奉诣灵座前奠于故处祝执版出于丧主之右西向跪读之云日月不居奄及初虞夙兴夜处哀慕不宁谨以洁牲庶羞粢盛醴齐哀荐祫事祝兴丧主哭再拜复位哭止主妇为亚献礼如初【不读祝文】亲賔一人为终献礼如亚献乃侑食执事者执注盏中酒丧主以下皆出祝阖门丧主立于门东西向卑幼丈夫在其后重行北上主妇立于门西东向卑幼妇女亦如之尊长休于他所如食间祝进当门北面噫歆告啓门三乃啓门丧主以下入就位祝立于丧主之右敛主匣之置故处丧主以下哭辞神再拜尽哀止出就次执事彻馔祝取魂帛埋之屏处洁地罢朝夕奠遇柔日再虞礼如初虞【唯前期一日陈设具馔厥明夙兴设蔬果酒醴质明行事祝出神主于座祝辞改初虞为再虞祫事为虞事】遇刚日三虞礼如再虞【祝辞改再虞为三虞虞事为成事若去家经夙以下则初虞于所馆行之墓逺途中遇柔日亦于所馆行之若三虞必须至家始可行礼】
　　庶人礼
　　虞　葬之日日中而虞或墓逺则但不出是日可也柩既入圹掌事者先归修虞事具馔于堂东既沐浴丧主以下内外俱诣灵座所丧主及诸子倚杖于室户外内外俱哭掌馔者以馔入设于灵座前降出赞者请丧主止哭盥手诣灵座前以盏跪奠酒俯伏兴西向立内外哭止祝进立于灵座右跪读祝文曰维年月朔日辰孤子某敢昭告于考某人之灵日月遄速奄及初虞叩地号天五情糜溃谨以清酌庶羞哀荐虞事尚飨祝兴丧主哭再拜退复位内外哭尽哀丧主以下出杖降自西阶就次妻妾女子子还别室少顷彻馔祝取魂帛帅执事者埋于屏处洁地罢朝夕奠遇柔日再虞遇刚日三虞

　　读礼通考卷四十八
<经部,礼类,仪礼之属,读礼通考>
　　钦定四库全书
　　读礼通考卷四十九　　刑部尚书徐干学撰丧仪节十二
　　卒哭
　　仪礼士虞礼记卒哭他用刚日亦如初曰哀荐成事【注详前卷】
　　干学案士虞礼经文但言虞祭而止初不及卒哭祔祭唯记文有之故今即取记文以补经文云　又案亦如初者谓所行祭礼悉如虞祭也
　　献毕未彻乃饯【注卒哭之祭既三献也饯送行者之酒尸旦将始袝于皇祖是以饯送之　疏自此尽不脱带论卒哭之祭未彻饯尸于寝门外之事郑知是卒哭之祭者以三虞无饯尸之事明旦当入庙昜处乡尊所故特有饯送尸之礼也】
　　【敖继公曰此承上文谓三虞之祭既三献也饯尸于外者象神将适其祖而送之也】
　　【徐元文曰献毕未彻乃饯郑注谓卒哭祭三献之后而敖氏谓虞祭三献之后其説不同何以防之愚以为若依敖説则是卒哭即在三虞之日但有饯尸之礼而无卒哭之祭矣礼明指卒哭为吉祭且仪礼有卒哭祝辞则卒哭之有祭昭昭矣今以饯尸之礼当之是果合于经意乎况饯尸之仪节略矣卒哭成事之吉祭果如是而止乎敖氏之説吾防以为不可从也】
　　尊两甒于庙门外之右少南水尊在酒西勺北枋【注少南将有事于北有酒即吉也此在西尚凶也言水者丧质无鼏不乆陈　疏将有事于北者即下文尸出门右南靣已下是也虞祭用醴酒无酒卒哭与虞祭同今至饯尸用酒示将即吉也】洗在尊东南水在洗东篚在西【注在门之左又少南】馔笾豆脯四脡【注酒宜脯也】有干肉折俎二尹缩祭半尹在西塾【注干肉牲体之脯也折以为俎实优尸也尹正也虽其折之必使正缩从也】
　　【敖继公曰二尹云缩则祭半尹横矣干肉在俎而缩亦变于牲三者盖馔于外西塾上之南笾豆在俎北也】
　　尸出执几从席从【注祝入亦告利成入前尸尸乃出几席素几苇席也以几席从执事也】尸出门右南面【注俟设席也　疏尸门右南面在坐北立下即云席设明俟设席也敖继公曰他时尸出则归此乃南面立者或祝告之以将有事也与】
　　席设于尊西北东面几在南賔出复位【注将入临之位士丧礼賔继兄弟北上门东北靣西上门西北靣东上西方东靣北上】主人出即位于门东少南妇人出即位于主人之北皆西靣哭不止【注妇人出者重饯尸　疏妇人有事自堂及房而已今出寝门之外故云重饥尸也】
　　【敖继公曰主人位少南者宜稍乡南且为妇人当位于其北也众主人以下亦在主人之南如临位而妇人之位则当南上妇人出者宜送神也云哭不止见其哭而出也】
　　尸即席坐唯主人不哭洗废爵酌献尸尸拜受主人拜送哭复位荐脯醢设俎于荐东朐在南【注胊脯及干肉之屈也屈者在南变于吉】
　　【敖继公曰是时唯主人不哭为将行礼也然则亚献三献之时主妇賔长亦不哭特于此见之也主人拜送葢亦北面如室中之仪】
　　尸左执爵取脯擩醢祭之佐食授哜【注授干肉之祭】尸受振祭哜反之祭酒卒爵奠于南方【注反之反于佐食佐食反之于俎尸奠爵礼有终敖继公曰卒爵而主人不拜且奠之而不酢皆略也南方荐右也后奠者又以次而南】
　　主人及兄弟踊妇人亦如之主妇洗足爵亚献如主人仪无从踊如初賔长洗繶爵三献如亚献踊如初佐食取俎实于篚尸谡从者奉篚哭从之祝前哭者皆从及大门内踊如初【注男女从尸男由左女由右及至也从尸不出大门者由庙门外无事尸之礼也】尸出门哭者止【注以饯于外大门犹庙门　疏尸出大门哭者便止者正以饯于寝门以大门为限也】賔出主人送拜稽颡【注送賔拜于大门外】主妇亦拜賔【注女賔也不言出不言送拜之于闱门之内闱门如今东西掖门】丈夫説绖带于庙门外【注既卒哭当变麻受之以葛也夕日则服葛者为祔期】
　　【敖继公曰防服之始绖带先加故于将变之时亦先说之】
　　入彻主人不与【注入彻者兄弟大功以下言主人不与则知丈夫妇人在其中】妇人说首绖不说带【注不说带齐斩妇人带不説也妇人少变而重带带下体之上也大功小功者葛带时亦不说者未可以轻文变于主妇之质至祔葛带以即位檀弓曰妇人不葛带】
　　【敖继公日既彻乃说绖下丈夫也妇人指五服之亲言也不说带则不以葛易之间传曰男子重首妇人重带妇人质故于其所重者有除无变其三年者至小祥而除之齐衰期以至小功则皆终丧而除之檀弓曰妇人不葛带是也其缌麻者此时亦不説既退则除之与】
　　无尸则不饯犹出几席设如初拾踊三【注以饯尸者本为送神也丈夫妇人亦从几席而出】
　　【敖继公曰此节在既隂厌主人复位之后拾踊者谓丈夫妇人及賔也然则于饯尸之时賔亦踊矣上记不见之者文略也】
　　死三日而殡三月而葬遂卒哭【注谓士也】将旦而祔则荐【注荐谓卒哭之祭　疏记人见卒哭之祭为祔而设故云将旦而祔则为此卒哭而祭也】
　　【敖继公曰此荐在三虞之夕也将以来日旦明祔神灵于庙则是时复荐于寝而告之荐谓荐脯醢而奠酒也唯主告神以祔期尔故其礼略曩者既饯尸送神于外也今复荐于寝者以神不可测虽已送之犹不敢必其徃也】
　　干学案此句之义依注疏则不过覆觧上文之辞依敖氏则别有荐神之礼愚谓死者之灵将出寝而入庙故上有饯尸之礼则于饯尸之后而行告神之礼自不可少此敖氏之说为胜于注疏也不然此语不防为赘辞乎
　　卒辞曰哀子某来日某隮祔尔于尔皇祖某甫尚飨【注卒辞卒哭之祝辞隮升也尚庻防也不称明主为告祔也】女子曰皇祖妣某氏【注女孙祔于祖母　疏此女子谓女未嫁而死或出而归或未庙见而死归女氏之家既祔于祖母也】妇曰孙妇于皇祖姑某氏【注不言尔曰孙妇差疏也】其他辞一也【疏谓来日某隮祔尚飨女子及孙妇皆有此辞也其祔女子云来日某隮祔尔于尔皇祖妣某氏尚飨其孙妇云来日某隮祔孙妇于皇祖姑某氏尚飨】
　　檀弓卒哭曰成事【注既虞之后卒哭而祭其辞盖曰哀荐成事成祭事也祭以吉为成　疏虞祭之时以其尚凶祭礼未成今既卒无时之哭唯有朝夕二哭渐就于吉故云成事】
　　是日也以吉祭易丧祭【注卒哭吉祭】明日祔于祖父【注祭告于其祖之庙】
　　【陈澔曰吉祭卒哭之祭也丧祭虞祭也卒哭在虞之后故云以吉祭易丧祭也】
　　杂记士三月而葬是月也卒哭大夫三月而葬五月而卒哭诸侯五月而葬七月而卒哭【疏大夫以上葬与卒哭异月者以其位尊念亲哀情于时长逺士职卑位下礼数未申故三月而葬葬罢即卒哭】
