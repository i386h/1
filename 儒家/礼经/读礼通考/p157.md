<!-- { "loadSidebar": true } -->
　　周礼夏官挈壶氏凡丧县壶以代哭者皆以水火守之分以日夜【注郑司农云县壶以为漏代更也礼未大敛代哭以水守壶者为沃漏也以火守壶者夜则火视刻数也分以日夜者异昼夜漏也漏之箭昼夜共百刻冬夏之间有长短焉大史立成法有四十八箭疏礼未殡以前无问尊卑皆哭不絶声大敛之后乃更代而哭亦使哭不絶声大夫以官士亲疏代哭人君】
　　【尊又以壶为漏分更相代】
　　【吕坤四体疑代哭何情也能生死乎吾哭而使人代之果扵死无裨也安用代为　哭生扵哀之不容已非伪为也故礼有哀至则哭不作而致之又云哭尽哀不强而抑之盖哀以一痛而尽则情以一痛而息无以感之尚有可已之哭而况五服以次相递代哭不计其情之戚不戚而唯欲其有声此何为者古有县壶则伪之甚矣不意圣人以诚教人世道以真为贵而有此不情之礼也】
　　右代哭
　　有襚者则将命摈者出请入吿主人待于位【注丧礼略扵威仪既小敛摈者乃用辞出请之辞曰某使某请事　疏案上文始死云有賔则拜之君使人吊皆不云摈者出请入告之事至此乃云摈者出请入告是丧礼略扵威仪既小敛摈者乃用辞也】摈者出告须以賔入【注须亦待也出告之辞曰孤某须矣】賔入中庭北面致命主人拜稽颡賔升自西阶出于足西面委衣如扵室礼降出主人出拜送
　　【敖继公曰亦西方中庭也致命之礼施扵主人也乃北面者凡丧礼唯致命于堂乃东面其他则否亦异扵吉礼也襚者亲友殷勤之意故为之稽颡以重谢之此非君襚之节故无嫌扵室礼谓委衣于尸束牀上也主人出拜送亦扵庙门外小敛以后主人扵丧賔则出送之唯不迎賔耳】
　　朋友亲襚如初仪西阶东北面哭踊三降主人不踊【注朋友既委衣又迁哭扵西阶上不背主人　疏朋友亲襚如初仪者谓初死时庶兄弟襚朋友襚是也敖继公曰初仪拜送以上之礼也尸在楹间故扵西阶东北面乡之哭踊此则异扵使人襚者也主人不踊唯哭而已】
　　襚者以褶则必有裳执衣如初彻衣者亦如之升降自西阶以东【注帛为褶无絮虽复与襌同有裳乃成称不用表也以东蔵以待事也】
　　【敖继公曰褶褶衣也里衣之袷者也彻衣者以东变扵小敛以前之礼】
　　右致襚
　　宵为燎于中庭【注宵夜也燎大燋　疏案少仪云主人执烛抱燋注云未爇曰燋古者以荆燋为烛故云燎大燋也或解庭燎与手执为烛别故郊特牲云庭燎之百由齐桓公始也注云僣天子也庭燎之差公五十侯伯子男三十大夫士无文大烛或云以布纒苇以蜡灌之谓之庭燎则此云燎亦如之云大者对手执者为大也】
　　右设烛
　　开元礼三品以上丧【四品以下至庶人附】
　　小敛陈衣　小敛之礼以丧之眀日各陈其敛衣一十九称【无者各随所办六品以下服一称扵东房西领夏则衫】朝服一称自余皆常服陈于东序【四品五品以下扵东房】西领北上笏一凡敛非正色不入絺不入乃奠【将小敛又奠】
　　陈奠具　馔于东堂下【凡奠器皆素六品以下笾豆无漆以下至虞祭其器同】瓦甒二实醴及酒觯二【六品以下瓦甒实酒觯一】角柶一【六品以下无】少牢及腊【六品以下特牲】三俎豆各八【实盐脯枣栗之属也豆实醢醤虀葅之属也四品五品则豆各六六品以下豆之数各二实亦如之】设盆盥于馔东布巾【为奠者设盥丧事略故无洗】賛者辟脯醢之奠于尸牀西南乃敛
　　小敛　将小敛具牀席于堂西又设盆盥于西阶之西如东方【为举尸者设盥】敛者盥讫与执服者以敛衣入主人以下少退西面主妇以下少退东面内外俱哭敛者敛讫覆以夷衾设牀于堂下两楹间衽下莞上簟【尸卧之席】有枕卒敛开帷主人以下西面慿哭主妇以下东面慿哭俱南上【凡慿尸父母先妻子后】讫退乃敛髪
　　敛髪　男子敛髪束巾帕头【六品以下则男子以衰巾束发】女子敛髪而髽主人以下立哭于尸东西面南上主妇以下坐哭于尸西东面南上祖父母以下仍哭于位各如初外姻丈夫妇人哭于位各如初敛者举尸男女从奉之迁于堂仍覆以夷衾【棺衣】哭位皆如室内
　　奠　賛者盥手奉馔至阶豆去盖俎去巾幂升奠于尸东醴酒奠于馔南西上讫其俎祝受巾巾之【六品以下奉馔升奠于尸东讫敛者受巾巾之】奠者彻袭奠自西阶降出下帷内外俱坐哭有国官僚佐者以官代哭无者以亲疎为之夜则为燎于庭厥眀灭燎乃大敛
　　政和礼品官丧仪
　　小敛　小敛之礼以丧之眀日夙兴陈敛衣九称【谓朝服公服各为一称余皆常服不足各随所办下同】扵东房西领南上非正色不入絺绤不入馔于东堂阶下【随宜设醴馔器皆以素下依此】具牀席扵堂西敛者盥讫执服者以敛衣入主人以下少退西面主妇以下少退东面内外俱哭敛者敛讫覆以夷衾设牀于两楹间衽【衽寝卧之席也】下莞上簟设枕卒敛开帷【帷堂之帷事毕则下之】主人以下西面慿哭踊无算主妇以下东面慿亦如之男子括髪衰巾帕头【六品以下布束】妇人括髪而髽敛者举尸男女从奉之迁于堂覆以夷衾哭位如室中踊无算賛者盥手奉馔至阶升奠于尸东彻袭奠自西阶降出下帷内外俱坐以亲疎为之代哭宵为燎于庭厥明灭燎乃大敛
　　庶人丧仪
　　小敛　小敛之礼以丧之明日夙兴陈敛衣一称扵东房西领南上馔于堂东阶下【随宜设醴馔器皆以素下同】具牀于堂西敛者盥讫执服者以敛衣入主人以下少退西面主妇以下少退东面内外俱哭敛者敛讫覆以夷衾设牀于两楹间衽如初设枕卒敛开帷【帷堂之帷事毕则下之】主人以下西面慿踊无算主妇以下东面慿亦如之男子衰巾束髪妇人束髪而髽敛者举尸男女从奉之迁于堂寝覆以夷衾哭位如室中踊无算賛者奉馔至阶升奠于尸东彻袭奠自西阶降出下帷内外俱坐以亲疏为之代哭宵为燎于庭厥眀灭燎乃大敛
　　司马氏书仪
　　小敛　厥明陈小敛衣扵堂东北下以席【凡敛葬者孝子爱亲之肌体不欲使为物所毁伤故裹以衣衾盛以棺椁深蔵之扵地下古者死之明日小敛又明日大敛颠倒衣裳使之正方束以绞衾韬以紟冒皆所以保肌体也今世俗有袭而无大小敛所阙多矣然古者士袭衣三称大夫五称诸侯七称公九称小敛尊卑通用十九称大敛士三十称大夫五十称君百称此非贫者所办也今从简易袭用衣一称大小敛则据死者所有之衣及亲友所襚之衣随宜用之若衣多不必尽用也夏后氏敛用昏商人敛用日中周人敛用日出今事办则敛不拘何时】设卓子于阼阶东用置馔及杯注于其上幂之以巾【古者小敛之奠用牲今人所难办但如待賔客之食品味稍多于始死之奠则可也】设盥盆二帨巾各二于馔【其东有台祝所盥其西无台执事者所盥中各有架】别以卓子设洁涤盆新拭巾扵其东【所以洗盏拭盏自此至遣奠皆同】具括髪麻免布及髽麻【古者主人素冠环绖视小敛既而男子括发妇人髽皆有首绖要绖始死去冠二日去笄纚括发男子括髪以麻妇人髽带麻髽者去纚为紒也今恐仓卒未能具冠绖故扵小敛讫男子妇人皆收髪为髻先用麻绳撮髻又以布为头斩衰者括发纽麻为绳齐衰以下至同五世祖者皆免裂布或缝绢广寸妇人髽亦纽麻为绳齐衰以下亦用布绢为免皆如幧头之制自项向前交扵额上却绕髻如着幧头也为母虽齐衰亦用麻妇人恶笄当用镪钗或竹木骨角为簮至扵环钏之用金银者居丧尽当去之】设小敛牀施荐席氊褥于西阶之西执事者铺绞【绞以细布或防为之一幅末析为三铺横三扵下纵一扵上横者足以周身相结纵者上足以掩首下足以掩足古者析其末使可结然布强而阔难结不若扵两端各缀二绢带则紧急】复衾小敛衣于牀或颠或倒取方而已【敛时平铺其衣不复穿袖又去枕舒绢或叠衣借首卷其两端夹首两旁以补肩上空虚之处又巻衣以夹两胫然后以余衣掩尸裹之以衾末掩其面盖孝子犹俟其复生欲时见其面故也及将大敛则并掩首裹之束之以绞使其形正方适足满棺铺时即依此次序】上衣不倒【上衣谓公服襴衫之故尊之】执事者举牀自西阶升堂设于中间袭牀之南【古者小敛袭扵户内设牀笫两楹之间既敛移于堂今堂室之制异扵古且从简易故小敛亦扵中间】乃迁袭奠卓子【下阙】
　　朱子家礼
　　小敛　厥明【谓死之明日】执事者陈小敛衣衾【以卓子陈扵堂东壁下据死者所有之衣随宜用之若多则不必尽用也衾用复者绞横者三纵者一皆以细布或防一幅而析其两端为三横者取足以周身相结纵者取足以掩首至足而结扵身巾】
　　【髙闶曰袭衣所以衣尸敛衣则包之而已此袭敛之辨也　小敛衣尚少但用全幅细布析其末而用之凡敛欲方半在尸下半在尸上故散衣有倒者唯祭服不倒凡铺敛衣皆以绞紟为先小敛美者在内故次布散衣后布祭衣大敛美者在外故次布祭服后布散衣也　敛以衣为主小敛之衣必以十九称大敛之衣多至五十称夫既袭之后而敛衣若此之多非绞以束之则不能以坚实矣凡物束练紧急则细小而坚实夫然故衣衾足以朽肉而形体深袐可以使人之勿恶也今之丧者衣衾既薄绞冒不施惧夫形体之露也遽纳之扵棺乃以入棺为小敛盖棺为大敛入棺既在始袭之时盖棺又在成服之日则是小敛大敛之礼皆废矣】
　　【吕坤曰衣厚则水土之入也难敛实则衣裳之容也多厚一重则土缓侵一重此不欲速朽之意也髙氏乃云人死斯恶故厚其衣裳以掩之似为臆见但死者存日从容舒畅而大小敛之束防亦孝子慈孙所不忍视者梁宋送死美服称身端然仰卧借以褥而覆之衾棺内空阙以平生之衣尽力填塞务极实满而已若道长天暑则大小敛不可废也】
　　设奠【设卓子扵阼阶东西置奠馔及盏注扵其上用巾单之又设盥盆帨巾各二扵馔东其东有台者祝所盥也其西无台者执事所盥也别以卓子设洁涤盆新拭巾扵其东所以洗盏拭盏也此一节至遣并同】具括髪麻免布髽麻【括发谓麻绳撮髻又以布为头也免谓裂布或缝绢广寸自项向前交扵额上郤绕髻如着掠头也髽亦用麻绳撮髻竹木为簮也设之皆扵别室】
　　【丘濬曰具环绖用一股麻为之散垂腰绖其末长三尺绞带或麻或布】
　　设小敛牀布绞衾衣【设小敛牀施荐席褥扵西阶之西铺绞衾衣举之升自西阶置扵尸南先布绞之横者三扵下以备周身相结乃布纵者一扵上以备掩首及足也衣或颠或倒但取正方唯上衣不倒】乃迁袭奠【执事者迁置灵座西南俟设新奠乃去之后凡奠皆仿此】遂小敛【侍者盥手举尸男女共扶助之迁扵小敛牀上先去枕而舒绢叠衣以借其首仍卷两端以补两肩空防又卷衣夹其两胫取其正方然后以余衣掩尸左衽不纽裹之以衾而末结以绞未掩其面盖孝子犹俟其复生欲时见其面故也敛毕别覆以衾】主人主妇慿尸哭擗【主人西向慿尸哭擗主妇东向亦如之　凡子于父母慿之父母扵子夫扵妻执之妇扵舅姑奉之舅姑扵妇抚之扵昆弟执之凡冯尸父母先妻子后】袒髺发免髽于别室【男子斩衰者袒括发齐衰以下至同五世祖者皆袒免于别室妇人髽于别室】
