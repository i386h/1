<!-- { "loadSidebar": true } -->
　　张子曰爲位者哭位也然亦有神位不奠者奠则久奠也若在他所难爲久奠丧礼则于殡常奠丧不剥奠爲其久设也脯醢之奠则易之又曰爲位不奠谓之不祭则不可但恐不如丧奠以新易旧如此久设也
　　哭天子九诸侯七卿大夫五士三【注此臣闻君丧而未奔爲位而哭尊卑日数之差也士亦有属吏贱不得君臣之名】大夫哭诸侯不敢拜賔【注谓哭其旧君不敢拜賔辟爲主】诸臣在他国爲位而哭不敢拜賔【注谓大夫士使于列国】与诸侯为兄弟亦爲位而哭【注族亲昬姻在异国者疏此谓与诸侯异姓之昬姻又在他国不与诸侯为臣身又无服故暂为位而哭若与诸侯同姓是五服之内皆服斩也】　凡爲位者壹袒【注谓于礼止可为位而哭也始闻丧哭而袒其明日则否父母之丧自若三袒也】所识者吊先哭于家而后之墓皆爲之成踊从主人北面而踊【注从主人而踊拾踊也北面自外来便也主人墓左西面　疏此一节论哭所识者谓与死者相识今吊其家乃往墓统于主人故也虽相识轻亦爲之成踊主人先踊賔从之故云从也】凡丧父在父爲主父没兄弟同居各主其丧亲同长者主之不同亲者主之【注父为主与賔客爲礼宜使尊者也各主其丧各爲其妻子之丧为主也祔则宗子主之亲同谓父母没如昆弟之丧宗子主之不同爲从父昆弟之丧　疏此一节论同居主丧之事父在父爲主言子有妻子丧则其父爲主父没同居各主之当知父在同居则父主之也亲同谓同三年期同父母者若同父母丧者则推长子爲主若昆弟丧亦推长者为主也亲者主之谓亲近自主之也】　闻逺兄弟之丧既除丧而后闻丧免袒成踊拜賔则尚左手【注小功缌麻不税者也虽不服犹免袒尚左手吉拜也逸奔丧礼曰凡拜吉丧皆尚左手　疏免袒成踊者小功以下应除之后服虽不税而初闻丧亦免袒而成其踊也以本是五服之亲爲之变也于时拜賔之时尚其左手谓左手在上从吉拜也】　无服而为位者唯嫂叔及妇人降而无服者麻【注虽无服犹吊服加麻袒免爲位哭也正言嫂叔尊嫂也兄公于弟之妻则不能也妇人降而无服族姑姊妹嫁者也逸奔丧礼曰无服袒免爲位者唯嫂与叔凡为其男子服其妇人降而无服者麻　疏此经论哭无服而爲位及吊服加麻也哭嫂与叔爲位并及族姑姊妹女子出嫁于人元是缌麻今降而无服亦当爲位哭之既无服又云麻故知吊服加麻也麻谓缌之绖也尔雅释亲云妇人谓夫之兄爲兄公兄公于弟妻不服者卑逺之也弟妻于兄公不服者尊絶之也郑注凡爲其男子服其妇人降而无服者麻男子谓族伯叔族兄弟之等爲其族姑及姊妹既降无服其族姑姊妹爲族伯叔兄弟亦无服加麻是男之于女女之于男皆无服而加麻故郑云然也】
　　【方慤曰檀弓曰嫂叔之无服也盖推而逺之也姑姊妹之薄也盖有受吾而厚之者也制之以义故无服本之以仁故爲位也】
　　【陆佃曰言及欲着嫂叔虽无服犹吊服加麻逸奔丧礼凡爲其男子服其妇人降而无服者麻谓若爲其再从兄弟服则其姊妹以出嫁降而无服吾犹吊服加麻】
　　凡奔丧有大夫至袒拜之成踊而后袭于士袭而后拜之【注主人袒降哭而大夫至因拜之不敢成已礼乃礼尊者　疏此主人谓奔丧者身是士初来奔丧主人括髪袒于堂上降堂而哭时大夫至因拜之于东阶下不敢成已踊及袭绖带之事待拜后始成踊袭绖带也若士来吊则降堂先成已礼踊袭绖带之后乃拜之士谓两士相敌然则两大夫相敌亦袭后乃拜之】丧服小记奔父之丧括髪于堂上袒降踊袭绖于东方奔母之丧不括髪袒于堂上降踊袭免于东方绖即位成踊出门哭止三日而五哭三袒【注凡奔丧谓道逺已殡乃来也爲母不括髪以至成服一而己贬于父也即位以下于父母同也三日五哭者始至讫夕反位哭乃出就次一哭也与明日又明日之朝夕而五哭三袒者始至袒与明日又明日之朝而三也　疏奔父丧括发于殡宫堂上不笄纚奔丧异于初死也袒谓堂上去衣降堂阼阶东而踊爲踊故袒也袭谓掩所袒之衣带绖东方谓既踊毕升堂袭带绖于东序东奔母之丧初时括发至又哭以后至于成服不括发袒于堂上降踊与父同袭免于东方亦东序东父则括发而加绖母则不括发而加免此是异于父也着免加绖已后即位于阼阶之东而更踊故云成踊其即位成踊父母同于此之时賔来吊者则拜之奔丧礼所谓反位拜賔成踊是也初死在家之时哭踊无节今闻丧已久奔丧礼杀故三日五哭异于在家也此谓己殡而来者若未殡之前而来当与在家同不得减杀也】　奔兄弟之丧先之墓而后之家爲位而哭所知之丧则哭于宫而后之墓【注兄弟先之墓骨肉之亲不由主人也宫故殡宫也　疏兄弟骨肉自然相亲不由主人故先往之墓所知之丧由主人乃致哀戚故先哭于宫而后之墓】杂记凡异居始闻兄弟之丧唯以哭对可也【注恻怛之痛不以辞言爲礼也】其始麻散带绖【注与居家同也凡丧小敛而麻】　未服麻而奔丧及主人之未成绖也疏者与主人皆成之亲者终其麻带绖之日数【注疏者谓小功以下也亲者大功以上也疏者及主人之节则用之其不及亦自用其日数　疏异居别所始闻兄弟之丧恻怛情重不暇问其余事唯哭对使者于礼可也大功以上兄弟其初闻丧始服麻之时散垂要之带绖若小功以下服麻则纠垂不散也未服麻而奔丧者谓道路既近闻丧即来在小敛之前主人未成绖则小功以下与主人皆成就之大功以上初来奔至虽值主人成服未即成之必终竟其麻带绖满依礼日数而后成服也】　闻兄弟之丧大功以上见丧者之乡而哭适兄弟之送葬者弗及遇主人于道则遂之于墓【注言骨肉之亲不待主人也　疏见丧者之乡而哭者谓此亲兄弟同气及同堂兄弟也奔丧礼云齐衰望乡而哭大功望门而哭此云大功以上者卢云谓降服大功者也郑无别解当同卢也适往也往送五服之亲葬而不及遇孝子葬竟已还不得随孝子而归仍自独往于墓也】妇人非三年之丧不逾封而吊如三年之丧则君夫人归【注奔父母丧也】夫人其归也以诸侯之吊礼其待之也若待诸侯然【注谓夫人行道车服主国致礼】夫人至入自闱门升自侧阶君在阼其他如奔丧礼然【注女子子不自同于女賔也宫中之门曰闱门谓相通者也侧阶亦旁阶也他谓哭踊髽麻　疏女子出适为父母期而云三年者以本亲言也夫人至入自旁侧闱门不由正门升自旁侧之阶不升正阶异于女賔也主国之君待之在阼阶之上不降阶而迎也其他谓哭踊髽麻之属如似奔丧之礼然嫌诸侯夫人位尊与卿大夫之妻礼异故明之也】
　　檀弓有殡闻逺兄弟之丧虽缌必往非兄弟虽邻不往【注亲骨肉疏无亲也】
　　【万斯同曰礼经凡言爲位谓生者之哭位非死者之神位也乃奔丧篇云凡为位者不奠郑康成注以其精神不在乎是似乎指死者之神位矣故张子谓为位者哭位也然亦有神位而司马氏书仪直设椅一枚以代尸柩左右前后仍设哭位朱子家礼因之今之仕宦于四方者闻亲丧而未即奔与非亲丧而不获奔者无有不设神位者矣是其于礼也果有合焉否邪愚尝综古今而论之古之所谓爲位原指哭位而非神位盖以尸柩不在不得设虚座以致奠也后之所谓为位既有哭位而又有神位盖以子孙在是不容无所凭以致哀也今之闻丧而设神位虽非周代之礼未始非温公文公之礼也盖协诸义而协则礼虽先王未之有可以义起也而况书仪家礼固已先有其礼哉且古之吊賔皆吊生者而不拜死者故可以无神位后世之吊无有不拜死者其礼固与古异矣在家既拜尸柩则客他乡而设神位以受人之吊亦势之不容已也至于古者爲位不奠以其非神位故不设奠今既设神位矣乌容以不奠哉书仪则但设神位而不奠又云丧侧无子孙则此中设朝夕奠为此礼者施于诸父昆弟之期丧可也若父母之丧既已设位而不设奠恐非人情之所安则丧侧有他子致奠者此中复为之设奠亦何害于礼乎盖古礼久不行于世而书仪家礼则固世俗之所遵行也愚故折衷之以质于知礼者焉】
　　汉书武五子传昭帝崩无嗣大将军霍光徴昌邑王贺典丧贺到霸上大鸿胪郊迎驺奉乘舆车王使仆寿成御郎中令龚遂参乘旦至广明东都门遂曰礼奔丧望见国都哭此长安东郭门也贺曰吾嗌痛不能哭至城门遂复言贺曰城门与郭门等耳且至未央宫东阙遂曰昌邑帐在是阙外驰道北未至帐所有南北行道马足未至数步大王宜下车乡阙西面伏哭尽哀止王曰诺到哭如仪
　　【附】奔大丧
