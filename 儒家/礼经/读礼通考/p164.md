<!-- { "loadSidebar": true } -->
　　记朔月童子执帚却之左手奉之【注童子子弟若内竖寺人之属执用左手郤之示未用　疏此下室论馈奠埽洁之事案曲礼埽地者箕帚俱执此直执帚不执箕者下文埽室聚诸窔故不用箕也左传云士有子弟注云士卑自以子弟为仆隷禄不足以及宗是以有子弟也示未用者用之则用右手也】从彻者而入【注童子不専礼事】比奠举席埽室聚诸窔布席如初卒奠埽者执帚垂末内鬛从执烛者而东【注比犹先也室东南隅谓之窔　疏上文童子从彻者入此则从执烛者出以其入则烛在先彻者在后出则彻者在先执烛者在后童子常在成人之后故出入所从不同也】
　　【敖继公曰此埽室之节葢于既彻则为之如初亦东面也执帚垂末明已用也是时垂末内鬛则向者郤之其皆反是与】
　　燕养馈羞汤沐之馔如他日【注燕养平常所用供养也馈朝夕食也羞四时之珍异汤沐所以洗去污垢内则曰三日具沐五日具浴孝子不忍一日废其事亲之礼于下室日段之如生存也进彻之时如其顷　疏燕养者燕寝之中平生时所有供养之事则馈羞汤沐之馔是也如他日者死不忍异于生平之日也一日之中三时食今注云朝夕不言日中者或郑略言亦有日中也或以死后略去日中直有朝夕食也知下室日设之者下经云朔月不馈食于下室明非朔月在下室设之也】
　　【敖继公曰此馔葢使人为之孝子不亲视之也记曰在垩室之中非时见乎母也不入门说者谓居庐时絶不入门】
　　朔月若荐新则不馈于下室【注以其殷奠有黍稷也下室如今之内堂正寝听朝事　疏大小敛奠朝夕奠皆无黍稷朔月有黍稷下室之馈亦有黍稷今殷奠自有黍稷故不复餽食于下室也大夫以上又有月半奠有黍稷亦不餽食于下室可知】
　　【万斯同曰诸家解燕养馈羞汤沐之馔谓正寝朝夕奠之外别有燕寝朝夕之奠若是则一时而两处设奠矣愚窃以为不然此记所言即经文朝夕奠之事故记者以一语尽之若果别有燕寝下室之奠则经文何为无一语言及今观仪礼之所载虽至纎至屑如陈设之或左或右位次之或东或西无不一一详列岂有如此节目而经文不一及之乎且如注疏之说朝夕之奠无黍稷下室之馈有黍稷则下室之礼反盛于正寝之礼礼盛则执事之奔走子孙之陈列必更有加于朝夕奠之上者何为尽略之而不载乎轻者详之而重者略之亦无此作书之体也槩觐仪礼之记大要经文之所未备者记人为足成之并无经所不言而専于记见之者郑贾既误解于前诸儒复附和于后虽最达礼如敖氏者亦谓在垩室之中非时见乎毋也不入门故孝子不亲视嘻天下岂有致奠于先人而不亲视者乎试观朝夕奠之时自死者亲属而外疎而及于外兄弟逺而及于卿大夫又逺而及于异国之賔客无不陪位以视奠何独于下室并孝子而无之古人制祭奠之礼必先聚子孙之精神然后能聚祖考之精神今奠焉而无一人在其侧则祖考之精神何所冯依而来享乎先王之制礼孝子之事亲必不如是也且正寝之奠本以栖神也谓神不在于正寝乎则朝夕亦不必设奠矣谓神既在于正寝乎又何为于燕寝而奠之也揆之于礼既不合考之于经又无文而儒者乃専据其说以制礼吾诚不知其何解也后世唯温公疑之谓两处馈奠甚无谓故书仪止设奠于灵座前可谓得礼之正矣然而注疏之谬公实未之觉也或者曰信如子言下文朔月若荐新则不馈于下室当作何解乎曰下室即正寝之室也谓既有朔月荐新之奠则不必有朝夕室中之奠故记人明之奈何以下室为燕寝而谓正寝之外复有燕寝之奠也哉况燕寝之说不但仪礼无之即小戴礼亦无之可知为郑贾之臆説矣是以不揣鄙陋而辨之以质正于知礼者焉】干学案下室之馈即指室中朝夕之奠初非别奠于燕寝也其言馈羞即酒醴脯醢之类其言汤沐则于馈羞之外或设汤沐之具尔岂谓别设于燕寝之下室乎如果有其礼则经文必言之经文不言可知其必无此礼也
　　杂记朝夕哭不帷【注缘孝子心欲见殡肂也既出则施其防神尚幽闇也　疏孝子心欲见殡故当朝夕入庙门之时除去殡宫帷哭竟则帷之防是褰举之名初哭则褰举事毕则施下之】无柩者不帷【注谓既也棺柩已去神在室堂无事焉遂去帷　疏无柩谓后也神主祔庙还在室则在堂无事故不复用帷也】
　　檀弓帷殡非古也自敬姜之哭穆伯始也【注穆伯季悼子之子公甫靖也敬姜穆伯妻文伯歜之母也礼朝夕哭不帷　疏案张逸答陈鉴云敬姜早寡昼哭以辟嫌帷殡或亦辟嫌表夫之逺色也】
　　丧服小记无事不辟庙门【注神尚幽闇也庙殡宫】哭皆于其次【注无时哭也有事则入即位　疏辟开也朝夕入即位哭则暂开之若无事则不开也次谓倚庐昼夜无时之哭皆于庐次之中也】
　　檀弓士备入而后朝夕踊【注备犹尽也国君之丧主人哭入则踊　疏国君丧则羣臣即位哭踊嗣君虽先入即位哭必待诸臣皆入列位毕乃俱踊士卑最后故举士入为毕也所入有前后必相待踊者踊须相视为节故俟齐也】
　　朝奠日出夕奠逮日【注隂阳交接庻几遇之】
　　【陈澔曰逮日及日之未落也】
　　【方慤曰朝奠以象朝时之食夕奠以象夕时之食孝子事死如事生也】
　　有荐新如朔奠【注重新物为之殷奠　疏荐新谓未葬中问得新味而荐亡者其牲物如朔奠也】
　　【应镛曰荐新重时物也荐新于庙死者已逺则感伤或浅荐新于殡其痛尚新则感伤必重朔祭谓之大奠其礼视大敛故荐新亦如之谓男女各即位内外各从事而奠哭之仪如一也是礼之同非其物之同注谓殷奠恐未然盖经曰如朔奠非为之也】
　　右朔月奠




















　　开　　　　　　　　　　　　　　　　　　【元礼三品以上丧朝夕奠每日先具朝】【奠于东阶下内外夙兴各衰服男子就东阶下位妇人升诣殡西位内外皆哭质明掌】【事者升自阼阶入彻奠出置于序西南如殡东之仪又以朝奠入至阼阶豆去葢笾】【甒去巾幂升阼阶入设　于室如初执馔者出降自西阶日出后少顷内外皆止哭】【各还次朝　夕之间主人及诸瓦甒二实以醴及酒椫杓疏布幂角解一木柶二笾】【一豆一实以脯醢也六品以下瓦甒一实以酒素勺疏布幂笾一豆一实脯醢凡言】【衰服应杖者皆杖以下准此若升哭于殡东也其位如始成服之式凡朝夕哭皆开】

　　子妻妾女子子哭于其次无时至夕内外俱就位哭彻朝奠进夕奠如初仪日入后内外俱止哭各还次哭者出阖门自是以后至于啓殡每朝夕如上仪既殡大功以下异门者归于家
　　殷奠　每朔望其殷奠馔于东堂下瓦甒二实以醴及酒角觯二角柶一少牢及腊三俎二簋二簠二钘六笾六豆设瓮盥于馔东布巾【为奠者盥】其日内外夙兴衰服升就位哭质明执馔者彻宿奠遂以馔入至阼阶去巾盖升入室设于席前酌奠讫幂俎以巾执馔者降自西阶以出少顷内外各还次既出阖门及夕执馔者升彻殷奠进夕奠如常礼若有荐新如朔奠【荐五谷若时物新出者】其日不馈于下室【不馈于下室者为殷奠有黍稷】
　　政和礼朝夕奠　每日先具朝奠于东阶下【随宜设酒馔】内外夙兴各衰服【应杖者皆杖】男子升诣殡东妇人升于殡西内外皆就位哭【凡朝夕哭开帷】质明掌事者升自东阶彻宿奠降出乃以朝奠入升自东阶设于殡前如初乃出日出少顷内外俱止哭还次至夕内外俱就位哭彻朝奠进夕奠如初日入后少顷止哭还次哭者阖户主人以下自哭于次如初自是至啓殡朝夕如之
　　朔望奠　五品以下若遇朔望则具盛奠如朝奠之仪不馈于下室至夕则彻之设夕奠如常礼
　　卒哭奠　六品以下则百日乃卒哭其日夙兴掌事者具馔于堂东内外夙兴各衰服赞者引主人以下俱杖升立哭于灵座东西面南上妇人升诣灵座西东面南上内外俱就位哭赞者自东阶入彻夕奠出如初掌馔者以馔升设于灵座前如初赞者引主人降自西阶为初献【主人以下长为初献次为亚终献无则以亲賔代】盥手讫进诣灵座前以醆跪奠酒俯伏兴少退西向立祝入立于灵座南北面内外哭止祝跪读祝文曰维某年某月某朔日辰孤子某敢告于考某官封日月不居奄及卒哭叩地号天五情糜溃谨以清酌庶羞哀荐成事于考某官封尚飨祝兴主人哭再拜退复位次引亚献盥手奠酒如初次引终献亦如之内外皆再拜哭尽哀各还次阖户自卒哭以后朝一哭夕一哭乃讳名
　　庶人礼朝夕奠　每日先具朝奠于东阶下【酒馔随宜】夙兴各衰服【应杖者皆杖下同】男子升诣殡东妇人升诣殡西就位哭【凡朝夕哭开帷】质明掌馔者升彻宿奠降出乃以朝奠入升自东阶设于殡前如初乃出日出少顷内外止哭还次至夕俱就位哭彻朝奠进夕奠如初阖户主人以下哭于次自是至啓殡朝夕如之
　　卒哭奠　百日乃卒哭其日夙兴掌事者具馔于堂东内外各衰服赞者引主人以下俱杖升立哭于殡东西面南上内外俱就位哭赞者升自东阶入彻夕奠出如初执馔者以馔升设于殡前如初赞者引主人降阶盥手讫进诣殡前以盏跪奠酒俯伏兴少退西面祝入立于殡南北面内外哭止跪读祝文曰维某年某月某朔日辰孤子某【母曰哀子】敢昭告于考某人【妣曰妣某氏】日月不居奄及卒哭叩地号天五情糜溃谨以清酌庶羞哀荐成事于考某人尚飨祝兴主人再拜哭应拜者皆再拜哭尽哀主人以下各还次阖户自卒哭后朝一哭夕一哭乃讳名
　　干学案古礼卒哭之祭行于既葬三虞之后无有未葬而先行卒哭者独政和礼以百日为卒哭之期列此祭于朝夕奠之后而既葬虞祭之后反无之盖缘宋时葬无定期多在三月之外故于百日先行卒哭之祭葬则随其或迟或速而不为之限也夫礼制出自朝廷自当折衷古典以为天下万世之章程岂可迁就俗习以变乱夫古制哉以政和君臣而议礼宜其谬戾而不可为典要也
　　司马氏书仪朝夕奠　自成服后朝夕设奠朝奠日出夕奠逮日【阴阳交接庶几通之】如平日朝晡之食加酒果【事死如事生】月朔则设馔【古谓之殷奠然亦不可盛于时祭之馈遇麦禾黍稻熟荐新亦如朔奠】皆褰帷幔【杂记曰朝夕哭不帷注缘孝子心欲见殡肂也既出则施其防鬼神尚幽闇也】用素器【以主人有哀素之心也】执事者具新馔于阼阶东【无阼阶但在灵座东南可也】主人以下各服其服入就位尊长坐哭卑幼立哭祝帅执事者盥手彻旧馔置座西南乃设新馔于灵座前止哭祝洗醆斟酒奠之复位卑幼皆再拜哭尽哀归次夕奠将至然后彻朝奠各用罩子【若天暑恐臭败则设馔如食顷去之止留茶酒果仍罩之】
　　朱子家礼朝奠【毎日晨起侍者设颒盆帨巾栉具于灵牀侧凡生时所用之物皆列之执事者设蔬果脯醢羮饭茶酒匙筯于灵座前卓子上　置执事盥盆帨巾于其座东】
　　【刘璋曰凡奠用脯醢者葢古人家常用之如无别具馔数器亦可夫朝夕奠者谓隂阳交接之时思其亲也朝奠将至然后彻夕奠夕奠将至然后彻朝奠各用罩子若暑月恐臭败则设馔如食顷去之止留茶酒果属仍罩之】
