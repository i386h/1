<!-- { "loadSidebar": true } -->
　　主人及兄弟如葬服賔执事者如吊服皆即位于门外如朝夕临位妇人及内兄弟服即位于堂亦如之【注葬服者既夕曰丈夫髽散带垂也賔执事者賔客来执事也】
　　【敖继公曰葬服主人髺发众主人及兄弟免而大功以上者皆散带垂也吊服疑衰素冠麻绖带也如朝夕临位主人及兄弟在东方賔执事者在西方也妇人及内兄弟其服亦如葬服其位亦如临位妇人葬服经无所见盖与既殡之服同】
　　祝免澡葛绖带布席于室中东面右几降出及宗人即位于门西东面南上【注免者祭祀之礼祝所亲也澡治也治葛以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也　疏丧服小记云缌小功虞卒哭则免祝是执事无免法嫌其太重故云祭祀之礼祝所亲可以变服也】
　　【敖变公曰祝公有司之助丧祭者也其服但当弟服加麻以其接神也则宜少异故免而葛绖带焉其免也若过于重其葛也若过于轻然轻重相凖则与其本服亦不甚相逺也当事则然既事则己宗人亦公有司也南上明其与賔不相疏葛绖带云澡则有不澡者矣右几神席南上也】
　　宗人告有司具遂请拜賔如临入门哭妇人哭【注临朝夕哭疏朝夕哭时门外送賔讫入门男子妇人共哭也】
　　【敖继公曰告主人以有司已具遂请行祭事也拜賔如临谓旁三拜也】
　　主人即位于堂众主人及兄弟賔即位于西方如反哭位【注反哭入门升自西阶东面众主人堂下东面北上异于朝夕】
　　【敖继公曰反哭之位乃顺孝子一时之心而为之本非正位自始虞至卒哭其位皆如之者盖因此以别于既祔以后吉祭之位也賔位于西方朝夕反哭同也是时賔皆为执事而来无异爵者焉唯士而已】
　　祝入门左北面【注不与执事同位接神尊也】
　　【敖继公曰门内之西祝之位也】
　　宗人西阶前北面【注当诏主人及賔之事】
　　【敖继公曰宗人即立于此者以主人已在阶上故也】
　　右即位筵几



　　祝盥升取苴降洗之升入设于几东席上东缩降洗觯升止哭【注缩从也】
　　【敖继公曰东缩上西也上哭为祭事至祝洗觯升则执之以入俟时而酌亦异于吉也】
　　主人倚杖入祝从在左西面赞荐菹醢醢在北【注主人倚杖西序乃入主妇不荐齐斩之服不执事也曽子问曰士祭不足则取于兄弟大功以下者】
　　【敖继公曰凡丧祭之始及无尸者之祭主人皆先祝而入室祝从故入即西面亦皆异于吉祝在左之义隣在北豆南上也席南上而豆如之神馔之异者也主妇不设豆及敦未敢同于吉也】
　　佐食及执事盥出举长在左【注举举鼎也长在左在西方位也凡事宗人诏之敖继公曰此云长在左下云佐食及右人载是佐食非长也乃先言之者以其有常职故尔鼎在门外北面则举时长者在西】
　　鼎入设于西阶前东面北上匕俎从设左人抽扃鼏匕佐食及右人载【注载载于俎佐食载则亦在右矣】
　　【敖继公曰此执匕俎者亦三人各兼执匕俎也从设从鼎入而各设于其鼎之东其设之法俎东顺而匕西枋也】
　　卒朼者逆退复位【注复賔位也】俎入设于豆东鱼亚之腊特【注亚次也】赞设二敦于俎南黍其东稷【注簋实尊黍也　疏西黍东稷以西上故云尊黍也经言敦注言簋者特牲佐食分簋铏分敦黍于防为有对也】设一铏于豆南【注铏菜羹也】佐食出立于户西【注馔已也】赞者彻鼎【注反于门外】祝酌醴命佐食啓会佐食许诺啓会却于敦南复位【注防合也谓敦盖也复位出立于户西】祝奠觯于铏南复位【注复位复主人之左】
　　记载犹进柢鱼进鬐【注犹犹士丧既夕言未可以吉也柢本也鬐脊也　疏士丧礼小敛进柢至大敛载鱼左首进鬐腊进柢皆未异于生也今虞亦如之皆未异于生】
　　【敖继公曰丧奠于牲进柢于鱼进鬐始以未忍异于生之故其后遂因之以别于吉祭故三虞之时虽祭而不奠犹未变于初也】
　　主人在室则宗人升户外北面【注当诏主人室事】佐食无事则出户负依南面【注室中尊不空立　记文止此户牖之间谓之依　下并经文】
　　主人再拜稽首祝飨命佐食祭【注飨告神飨也此祭祭于苴也飨神辞记所谓哀子某哀显相夙兴夜处不宁下至适尔皇祖某甫飨是也　疏下云祝祝卒注云祝祝者释孝子祭辞又下文迎尸后尸堕祭云祝祝主人拜如初此等三者皆有辞此文飨神引记者是阴厌飨神辞下文迎尸前释孝子辞者经记无文案少牢迎尸祝孝子辞云孝孙某敢用柔毛刚鬛嘉荐普淖用荐岁事于皇祖伯某以某妃配某氏尚飨是释孝子辞此释辞宜与彼同但穪哀为异其迎尸后祝辞者即下记飨辞云哀子某圭为而哀荐之飨是也下二虞卒哭记皆有辞】佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首【注钩袒如今擐衣也苴所以借祭也】
　　【敖继公曰祭为神祭食也钩袒盖外卷其袂以出臂也为神祭当与尸祭异处故祭于席为其汚席故以苴借之三者三祭之也每一祭毕则反取之取肤祭如初亦于苴三也记曰肤祭三取诸左膉上神祭用肤亦别于尸也祝取奠觯祭于苴亦三注之不尽者三祭而不尽其醴也既祭更酌而益之乃反奠于故处主人拜为飨也既祭乃拜者以此飨礼成于祭也于此而飨且为之祭皆异于吉】
　　祝祝卒主人拜如初哭出复位【注祝祝者释孝子祭辞】
　　干学案此经初言祝飨中言祝祝卒末复言祝祝注疏谓三者皆有辞因以记文哀子某哀显相云云为初飨辞哀子某圭为云云为末祝辞而取少牢迎尸祝辞为中次祝辞愚窃以为不然使三者果皆有辞则记文必备详之矣胡为列其二而遗其一愚谓经既言祝祝则必有辞无疑若上所言祝飨则飨未必有辞也何以言之尸未入而告神止一事尔胡为既有飨辞而又有祝辞飨辞已有洁牲刚鬛嘉荐普淖之语而祝辞复有柔毛刚鬛嘉荐普淖之语何辞之重而意之复也古人必无是礼也愚以为经言祝飨不过祝以飨告神而未有辞至佐食代祭之后始读祝以告神尔故今定以夙兴夜处不宁云云为告神之辞以圭为而哀荐之云云为告尸之辞前说以告神故有适尔皇祖之语后说以告尸故但言圭为而哀荐之且前既告以牲醴诸馔则于此不必复告也至于郑贾以意妄补之说则断断不敢从焉
　　记始虞用柔日【注葬之日日中虞欲安之柔日阴取其静】
　　【敖继公曰柔日乙丁己辛癸也柔日言用则固非葬日矣】
　　曰哀子某哀显相夙兴夜处不宁【注不宁悲思不安】
　　【敖继公曰哀显相众主人以下也夙兴夜处不宁言其以神未祔庙之故日夜悲思不安也此祝祝之辞也云夙兴夜处则始虞与葬不同日明矣】
　　敢用絜牲刚鬛【注敢昧冒之辞豕曰刚鬛】香合【注黍也大夫士于黍稷之号合言普淖而已此言香合盖记者误尔辞次黍又不得在荐上】
　　干学案郑氏之意以下普淖为黍稷则此香合二字疑衍文
　　嘉荐普淖【注嘉荐菹醢也普淖黍稷也普大也淖和也德能大和乃有黍稷故以为号云】明齐溲酒【注明齐新水也言以新水溲酿此酒也郊特牲曰明水涗齐贵新也】
　　【敖继公曰祝祝之时奠用醴而已不用酒也云溲酒似衍文】
　　哀荐祫事【注始虞谓之祫事者主欲祫先祖也以与先祖合为安】适尔皇祖某甫【注尔女也女死者告之以适皇祖所以安之也皇君也某甫皇祖字也若言尼甫】
　　【敖继公曰适尔皇祖某甫所以劝勉之尸柩已去则神宜在庙为神未欲遽离其室故于三虞皆告之以此】
　　飨【注劝强之也】再虞皆如初曰哀荐虞事【注丁日葬则已日再虞其祝辞异者一言尔　疏一言者谓一字也初虞云祫再虞云虞三虞云成是也】
　　【敖继公曰皆如初谓日与祝辞也虞之言度也再告之则有使之度其去就之意故曰虞事焉虞祭之名盖取诸此】
　　三虞卒哭他用刚日亦如初曰哀荐成事【注当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言尔他谓不及时而葬者丧服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之】
　　【敖继公曰三虞卒哭谓既三虞遂卒朝夕哭也他者变易之辞犹今之言别矣不用柔日而别用刚日故曰他也他用刚日则三虞卒哭后于再虞三日矣所以用刚日者为祔祭当用柔日故尔盖三虞与祔日当相接经云明日以其班祔是也亦如初谓祝辞也成事谓见其一言之异者尔三虞云成事者谓神灵适祖之意已定也此三祭之辞皆告之以适其皇祖乃异其某事之云者所以见义也初言祫者象啓尊者以其事也次言虞者象尊者闻言则度其可否也末言成者象其思虑已审将行之也凡此皆所以顺孝子事死如事生之心故其为辞先后有渐从容不迫盖若此此先王之道所以为美与】
　　【万斯大曰始虞用柔日曰哀荐祫事再虞皆如初曰哀荐虞事卒哭他用刚日亦如初曰哀荐成事先儒谓唯始虞再虞用柔日三虞与卒哭皆刚日他不及时而葬者虞卒哭之间有祭亦用刚日其祭无名谓之他者假设言之此说非也详玩记文始虞用柔日矣再虞皆如初包有三虞故曰皆文未及三虞故于哀荐虞事下出三虞二字以足之三虞不连卒哭读卒哭他用刚日言别用刚日即三虞之明日也檀弓曰卒哭曰成事故其祝辞曰哀荐成事如读三虞连卒哭将三虞祝辞亦同曰哀荐成事矣而可乎】
　　右设馔飨神

　　祝迎尸一人衰绖奉篚哭从尸【注尸主也孝子之祭不见亲之形象心无所系立尸而主意焉一人主人兄弟　疏知是主人兄弟者以主人哭出复位无从尸之礼又云哀绖且非疏逺故知是主人兄弟也】
　　【敖继公曰衰绖明其为主人兄弟且不易服也祝出迎尸而主人不降者亦变于吉】
　　尸入门丈夫踊妇人踊【注踊不同文者有先后也尸入主人不降者丧事主哀不主敬疏主人在西序东面众兄弟西阶下亦东面妇人堂上当东序西面故主人与兄弟见尸先踊妇人后见尸】
　　【故后踊是有先后】淳尸盥宗人授巾【注淳沃也沃尸盥者賔执事者也】
　　【敖继公曰亦于入门左之位为之也】
　　尸及阶祝延尸【注延进也告之以升】尸升宗人诏踊如初【注言诏踊如初则凡踊宗人诏之　疏上文无宗人诏踊之事此云如初明前踊并下文踊皆宗人诏之】
　　【敖继公曰如初如其丈夫先妇人后】
　　尸入户踊如初哭止【注哭止尊尸】妇人入于房【注辟执事者疏以其妇人在堂上执事由堂东故辟之也】
　　【敖继公曰祭礼妇人当在房前此在堂者以其有尸入之哭也今哭止故入于房及尸谡又复位而哭也】
　　主人及祝拜妥尸尸拜遂坐【注妥安坐也　疏尸即至尊之坐或不自安故拜以安之】
　　【敖继公曰此皆变于其吉祭士之吉祭尸既坐主人乃拜妥尸祝不拜】
