<!-- { "loadSidebar": true } -->
　　【吕坤曰墓祭非古也而东郭墦间自昔有祭且世逺族多同域而葬非祭则死者无以聨疎生者无以合食苟于人情近也何必古】
　　【陈龙正墓祭説墓祭非古也祭魂于庙不祭魂于土然士大夫无祧庙主则已除之主无复血食之期寒食拜埽因致奠焉使逺祖歳得一飨礼以义起可因也不必古是今非惟先亷宪公及盛宜人皆逺葬山中寒食十月朔每嵗拜埽者再勿疎勿忘兼用防微非敢丰于昵又同堂时奠则由尊以及卑寒食拜墓宜由近以追逺何则我因父而识祖因祖而识曾髙】
　　【张文嘉曰三月上旬择日今俗用清明日仪同时祭而去饮福受胙拜毕环绕省视除草棘添土夫墓为先人体魄所藏当拜埽之时俾无荒圯礼也然寒烟蔓草怆焉生悲斯至情之不能己者故朱子称湖南风俗犹有古意人家上冢徃徃哭尽哀他处则不然矣今世俗或假拜墓之便延賔宴饮甚至歌管喧阗漠然无哀思噫俗敝甚矣谨追逺之礼者其思所以维之】
　　干学案古虽有墓祭而未必举以寒食则与后代之拜埽亦自不同其定以寒食为节不知始于何代观开元之诏谓寒食上墓礼经无文近代相传寖以成俗意者起于陈隋之际乎然开元礼所载拜埽之外别有上墓之礼则拜埽与上墓实分为二拜埽无祭而上墓有祭又不知何时而始合为一也　又案李濓墓祭説云古无墓祭唐人亦不见祭考杜甫祭逺祖当阳君文云开元二十九年寒食奠于首阳山上非墓祭而何白居易诗清明寒食纸钱飞张籍诗寒食家家送纸钱王建诗逺人无坟水头祭还引妇姑望乡拜三日无火烧纸钱纸钱那得到黄泉焚纸钱必有浇奠葢此风唐世为极盛也
　　【张献翼曰夫朝饥可以不食坟墓不可不展又子孙不时展墓丘木必为人剪伐田土必为人侵夺甚或水入于椁或兽犯乎棺其祸有不可胜言者时能展墓不惟有思祖爱亲之心且于弟兄叔侄之情时时展晤不至视族人如路人睦族仁亲之道寓焉一举而所得如此一失而所丧如彼豺能祭兽獭能祭鱼人何惮而不为乎或子孙之中力有不及协同而办一嵗之中埽墓一次已为甚稀所费者不过几何有力者独举无力者共举可行可乆之法也间有叔侄之情不协兄弟之意稍乖每至展墓难于相见必谢以他事夫事岂有大于拜埽人岂有重于祖父者乎传云兄弟虽有小忿不废懿亲顾祖宗之墓则知本根同生虽有不平亦尽亡之矣吾少时见父党上墓必早必防无敢不行者而大伯父二伯父虽七十之外尤为争先而徃吾辈不及父风甚矣况可有不如吾辈者乎汝曹念之然但知父母而忽亡逺祖又非亲以及亲祖以及祖之谊也】
　　【骆问礼曰古人惟展墓葢墓所藏者魄而魂则返于室堂韩文公谓墓藏庙祭不可乱是也祭墓始于秦盖因陵有寝庙遂从而祭之后世相沿遂及士庶然野祭而已岂可言礼但由来已乆势不能遽革寒族新定清明展溪园先世墓止四拜仍囬庙行祭礼将渐变之恐亦不能尽变也以俟同志者】

　　读礼通考卷八十六
　　钦定四库全书
　　读礼通考卷八十七　　刑部尚书徐干学撰葬考六
　　杂志
　　易系辞古之葬者厚衣之以薪葬之中野不封不树丧期无数后世圣人易之以棺椁盖取诸大过【注取其过厚　疏不积土为坟是不封也不种树标其处是不树也丧期无数者哀除则止无日月限数也】
　　周礼秋官蜡氏若有死于道路者则令埋而置楬焉书其日月焉县其衣服任器于有地之官以待其人掌凡国之骴禁【注有地之官主此地之吏也其人其家人也郑司农云楬欲令其识取之今时楬橥是也禁谓孟春掩骼埋胔之属　疏此谓行人在路死者有地之官谓比闾族党之等皆有长吏若比长闾胥党宰之辈皆是县衣服任器等仍使守掌使不失也】
　　【郑锷曰若行者出王之涂不幸而死则埋而置楬书其日月县其衣服与失所执任之器以俟其家人来则收葬之如是则无腐败之骴矣】
　　地官族师四闾为族八闾为聨使之相保相受以相葬埋
　　媒氏禁迁葬者与嫁殇者【注迁葬谓生时非夫妇死既葬迁之使相从也殇十九以下未嫁而死者生不以礼相接死而合之是亦乱人伦者也郑司农云嫁殇者谓嫁死人也今时娶防是也史浩曰迁葬者谓以死者求妇嫁殇者谓以死者求夫皆不经之甚者】
　　【王昭禹曰防姻合二姓之好天地之义受命则于祖亲迎则于庭三月而后庙见未庙见而死犹不迁于祖不祔于皇姑归葬于女氏之党以示其未成妇殇而死者乃妄为嫁娶岂礼之意乎】
　　【顾湄曰迁葬者如魏武帝之于仓舒唐中宗之于重润代宗之于倓是也嫁殇者如魏明帝之于女淑是也是皆徇一已之私昵而悖先王之法禁者也周之盛世未必有此盖周公逆知后世之流弊而为之禁彼四君者何乃悍然而不之顾始作俑者其魏武乎】
　　秋官司烜氏邦若屋诛则为明竁焉【注屋读如其刑剭之剭剭诛谓所杀不于市而以过甸师氏者也明竁若今楬头明书其罪法也司烜掌明竁则罪人夜葬与　疏屋诛谓甸师氏屋舍中诛则王之同族及有爵者也为明竁者明用刑以板书其姓名及罪状着于身竁圹中也知夜葬者以其司烜主明火掌夜事既令掌之则罪人夜葬可知】
　　【郑谔曰屋诛合一家而尽诛之也邾娄定公所断狱杀其人坏其室洿其宫者屋诛也人有罪大无俾遗育故举一屋而诛之罪人夜葬故为明竁欲人知其罪也】
　　王制庶人县封葬不为雨止不封不树【注县封当为县窆县窆者至卑不得引绋下棺虽雨犹葬以其礼仪少封谓聚土为坟不封之不树之又为至卑无饰也周礼曰以爵等为丘封之度与其树数则士以上乃皆封树】
　　【方慤曰封之名虽一然有所谓掩坎之封有所谓积土之封若檀弓言县棺而封即掩坎之封也若礼器言丘封之大即积土之封也此言不封亦不积土而已】
　　【陈祥道曰县棺而下之封土而瘗之不为雨止以其有进无退也鲁葬定公与敬嬴以雨不克葬而春秋讥之则不为雨止者不持庶人而已必以庶人为言以其葬具之不备易以雨止食用之不足易以事夺故也】
　　大夫废其事终身不仕死以士礼葬之【注以不任大夫也　疏致仕而退死得以大夫礼葬故论语注云大夫退死葬以士礼致仕以大夫礼葬是也】
　　【周谞曰大夫废其事而终身不仕者义也死以士礼葬之者恩也】
　　【胡铨曰案春秋大夫有过被黜则不书卒以其卒时非大夫也】
　　檀弓公叔文子升于瑕丘蘧伯玉从文子曰乐哉斯丘也死则我欲葬焉蘧伯玉曰吾子乐之则瑗请前【注刺其欲害人良田】
　　【刘彜曰伯玉恶其欲夺人之地自为身后计遂讥之曰吾子乐此则我请前行以去子矣亦不欲与闻其事可谓长于风喻者欤】
　　季子臯葬其妻犯人之禾申祥以告曰请庚之子臯曰孟氏不以是罪予朋友不以是弃予以吾为邑长于斯也买道而葬后难继也
　　【方慤曰恃已之贵而虐民之贱非所以为仁殉已之利而忘民之害非所以为恕子臯昧于此宜虑后之难继焉所谓顺非而泽也】
　　春秋隠公三年冬十有二月癸未葬宋穆公
　　公羊传葬者曷为或日或不日不及时而日渴葬也【注不及时不及五月也渴喻急也乙未葬齐孝公是也】不及时而不日慢葬也【注慢薄不能以礼葬也八月葬蔡宣公是也】过时而日隠之也【注隠痛也痛贤君不得以时葬丁亥葬齐桓公是也】过时而不日谓之不能葬也【注解缓不能以时葬夏四月葬卫桓公是也】当时而不日正也【注六月葬陈惠公是也】当时而日危不得葬也
　　春秋庄公四年六月乙丑齐侯葬纪伯姬
　　公羊传此复讐也曷为葬之【注据恩怨不两行】灭其可灭葬其可葬此其为可葬奈何复讐者非将杀之逐之也以为虽遇纪侯之殡亦将葬之也【注称齐侯者善葬伯姬得其宜也】
　　春秋僖公四年夏许男新臣卒八月葬许穆公
　　左传许穆公卒于师葬之以侯礼也【注男而以侯礼加一等】凡诸侯薨于朝防加一等【注诸侯命有三等公为上等侯伯中等子男为下等】死王事加二等于是有以衮敛【注衮衣公服也谓加二等】
　　春秋成公十有八年春王正月庚申晋弑其君州蒲左传晋栾书中行偃使程滑弑厉公葬之于翼东门之外以车一乗【注言不以君礼葬诸侯葬车七乗】
　　襄公十九年四月丁未郑公孙虿卒赴于晋大夫范宣子言于晋侯以其善于伐秦也【注十四年晋伐秦子蟜见诸侯师而劝之济泾】六月晋侯请于王王追赐之大路使以行礼也【注大路天子所赐车之总名以行葬礼传言大夫有功则赐服路】二十五年夏五月乙亥齐崔杼弑其君光侧庄公于北郭【注侧瘗埋之不殡于庙】丁亥葬诸士孙之里【注死十三日便葬不待五月】四翣【注丧车之饰诸侯六翣】不跸下车七乗不以兵甲【注下车送葬之车齐旧依上公礼九乗又有甲兵今皆降损】
　　二十九年夏四月葬灵王【注不书鲁不防】郑上卿有事子展使印段往伯有曰弱不可【注印段年少官卑】子展曰与其莫往弱不犹愈乎诗云王事靡盬不遑啓处东西南北谁敢宁处坚事晋楚以蕃王室也【注言我固事晋楚乃所以蕃屏王室】王事无旷何常之有遂使印段如周
　　昭公二年十一月郑印段如晋吊三年春王正月郑游吉如晋送少姜之葬梁丙与张趯见之梁丙曰甚矣哉子之为此来也【注卿共妾葬过礼甚】子太叔曰将得已乎昔文襄之霸也其务不烦诸侯令诸侯三歳而聘五歳而朝有事而防不协而盟君薨大夫吊卿共葬事夫人士吊大夫送葬【注先王之制诸侯之丧士吊大夫送葬在三十年盖时俗过制故文襄虽节之犹过于古】足以昭礼命事谋阙而已无加命矣今嬖之丧不敢择位而数于守适【注不敢以其位卑而令礼数如守适夫人然则时适夫人之丧吊送之礼已过文襄之制】唯惧获戾岂敢惮烦少姜有宠而死齐必继室今兹吾又将来贺不唯此行也
　　四年冬十有二月乙卯叔孙豹卒杜泄将以路葬且尽卿礼【注路王所赐叔孙车】南遗谓季孙曰叔孙未乗路葬焉用之且冢卿无路介卿以葬不亦左乎【注冢卿谓季孙】季孙曰然使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以路是弃君命也书在公府而弗以是废三官也若命服生弗敢服死又不以将焉用之乃使以葬五年春王正月舍中军以书使杜泄告于殡曰子固欲毁中军既毁之矣故告杜泄曰夫子惟不欲毁也故盟诸僖闳诅诸五父之衢受其书而投之帅士而哭之【注痛叔孙之见诬】叔仲子谓季孙曰带受命于子叔孙曰葬鲜者自西门【注不以寿终为鲜西门非鲁朝正门】季孙命杜泄【注命使従西门】杜泄曰卿丧自朝鲁礼也吾子为国政未改礼而又迁之羣臣惧死不敢自也【注自从也】既葬而行【注善杜泄能辟祸】
　　春秋昭公八年夏四月辛丑陈侯溺卒　冬十月壬午楚师灭陈　葬陈哀公
　　左传冬十一月壬午灭陈舆嬖袁克杀马毁玉以葬【注舆众也袁克嬖人之贵者欲以非礼厚葬哀公】楚人将杀之请寘之【注寘马玉】既又请私【注私尽君臣恩】私于幄加绖于颡而逃【注幄帐也逃不欲为楚臣】春秋十有一年九月己亥葬我小君齐归
