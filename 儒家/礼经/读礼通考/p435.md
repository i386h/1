<!-- { "loadSidebar": true } -->
　　日本考丧事举家悲泣不饮酒食肉以白布置衣裹头不拘富贵俱置龛子令亡人合掌坐于龛内外缝以纸糊之上书大乗妙法莲华经七字逼龛封贴却将白布盘绕于龛上用绢为彩亲友闻丧诣龛而吊次选日殡出预于坟所编一竹城外以白布绢段帐结于城分其东西南北四门倩八人头盔衣甲手执鎗刀扮为门神分守四门俟其殡出用扛擡龛皆用白布裹扛使孝子亲擡如止生一子女壻外甥代之至亲皆扶殡而行殡前排纸旛二三十竿旛上书大乗妙法莲华经七字外设香亭一座名曰设孤台令一人在前撒铜钱而行名曰买路钱撒地之钱任其贫乞者拾之冨贵之家令一义男为从殡将亡人平昔所好而食之类置一圎食箩令从葬者顶首而行殡至坟所按吉方择门而进擡绕三面正中安下俟亲友送殡者至丧家预买草履千余双待亲友至坟所请卸自履皆穿丧家草履入竹城诣龛合掌鞠躬参谒毕客出仍穿自履丧家草履复卸原所亲友事毕请僧唱经俱以礼物酬谢讫再有乞丐至厚薄赏之俱完次将竹城周围架起干柴门神孝子各执长竿以火焚之柴尽复添白衣草履之物尽毁于内务烧三日三夜以为至孝另将灰骨和泥送在寺中按于神腹前从葬者令入寺内烧香奉佛永不令归贫者无力可焚亦于竹城内埋之毕挈家人水澡涤以祓不祥色衣而归以取吉利
　　夫余
　　后汉书夫余国人死有椁无棺杀人殉葬多者以百数其王葬用玉匣汉朝常豫以玉匣付菟郡王死则迎取以葬焉
　　晋书夫余死者以生人殉葬有椁无棺其居丧男女皆衣纯白妇人着布面衣去玉佩
　　东沃沮
　　后汉书东沃沮在高句丽盖马大山之东北与挹娄夫余南与濊貊接其葬作大木椁长十余丈开一头为户新死者先假埋之令皮肉尽乃取骨置椁中家人皆共一椁刻木如主随死者为数焉
　　寰宇记又有瓦防置米于中徧悬之于椁户边
　　挹娄
　　晋书肃慎氏一名挹娄死者其日即葬之于野交木作小椁杀猪积其上以为死者之粮父母死男子不哭泣哭者谓之不壮
　　靺鞨
　　北史勿吉亦谓之靺鞨其国父母春夏死立埋之上作屋不令雨湿若秋冬死以其尸哺貂貂食其肉多得之
　　旧唐书靺鞨盖肃慎之地死者穿地埋之以身衬土无棺敛之具杀所乗马于尸前设祭
　　扶桑
　　南史扶桑国亲丧七日不食祖父母丧五日不食兄弟伯叔姑姊妹丧三日不食设座为神像朝夕拜奠不制衰绖嗣王立三年不亲国事
　　女国
　　隋书女国在葱岭之南其国代以女为王人死剥取皮以金屑和骨肉置于罋内而埋之经一年又以其皮内于铁器埋之
　　流求
　　隋书流求国死者气将絶举至庭前亲宾哭泣相吊浴其尸以布帛纒之裹以苇席衬土而殡上不起坟子为父者数月不食肉其南境风俗少异人有死者邑里共食之子为亲丧数月不肉食亦其俗之可嘉死者以中元前后日溪水浴其尸去其腐肉收其骸骨以布帛纒之裹以苇草衬土而殡上不起坟若王及陪臣之家则以骸匣藏于山穴中仍以木板为小牖户嵗时祭埽则啓钥视之盖恐木朽而骨暴露也
　　苗
　　炎徼纪闻苗俗丧无服或葬或不葬在金筑有克孟牯羊二族亲死不哭笑舞浩唱谓之閙尸明年闻杜鹃声则比屋号泣曰鸟犹嵗至亲不复矣在平乐为紫姜苗夫死其妻嫁而后葬曰丧有主矣在牂牁之间为八番子葬不择日以夜静出之云不忍使其亲之知也在陈蒙烂土为天苗人死不葬以藤蔓束之树间而已
　　黎峝
　　桂海虞衡志黎人亲死不哭不粥饭惟食生牛肉以为哀痛之至葬则舁衬而行令一人前行以鸡子掷地鸡子不破处即为吉穴
　　炎徼纪闻峒人死以尺帛裹头为服
　　犵狫
　　炎徼纪闻犵狫种有五以布一幅横围腰间花者为花犵狫红者为红犵狫殓死有棺而不葬置之厓穴间髙者絶地千尺或临大河不施蔽盖以木主若圭罗树其侧号曰家亲殿在平伐者为打牙犵狫父母死则子妇各折其二齿投之棺中云以赠永诀也在新添者为翦头犵狫人死则积薪焚之
　　狇狫
　　炎徼纪闻狇狫俗与犵狫畧同死则男女羣俛尸而瘗之云为死者避厌也
　　犷
　　炎徼纪闻犷一曰杨黄父母死则焚其衣服殉以牛马云若赠鬼者然
　　仲家蛮
　　炎徼纪闻其俗丧食尚鱼鰕而禁禽兽之肉葬以繖盖墓期年发而火之祭以枯鱼
　　宋家蛮
　　炎徼纪闻其俗丧葬饭防饮水二十一日封而识之若马鬛者
　　蔡家蛮
　　炎徼纪闻其俗人死不哭绕尸而歌谓之唱齐
　　龙家蛮
　　炎徼纪闻徙筰防氏之裔人死以杵击椎塘和歌哭椎塘者臼也舁之幽岩秘而无识以七月七日祭其先茔
　　西原蛮
　　桂海虞衡志蛮俗亲始死披发持缾瓮恸哭水滨掷铜钱纸钱于水汲归浴尸谓之买水否则邻里以为不孝
　　罗罗
　　炎徼纪闻罗罗亦曰乌蛮白蛮人死以牛马革裹而焚之
　　松外诸蛮
　　寰宇记其地有数十百部落无大君长有数十姓各擅山川不相役属庄蹻之余种也死丧哭泣棺椁袭敛无不毕备一年之内穿地为坎殡于舎侧止则小屋三年而后出葬之蠡蚌封棺令其耐湿父母死皆斩衰布衣逺者至四五年近者二三年然后即吉其被人杀者丧主以麻结发而黒其面衣裳不缉
　　夜郎
　　新唐书自夜滇池以西皆庄蹻之裔死则殡舎之左三年乃葬以蠡蚌封棺父母丧斩衰布衣不澡逺者四五年近者二三年为人所杀者子以麻括发墨面衣不缉
　　附国
　　隋书附国蜀郡西北二千余里死者无服制置尸高牀之上沐浴衣服被以牟甲覆以兽皮子孙不哭带甲舞剑而呼云我父为鬼所取我欲报寃杀鬼自余亲戚哭三声而止妇人哭必以两手掩面死家杀牛亲属以猪酒相遗共饮噉而瘗之死后一年而大葬其葬必集亲賔杀马动至数十匹立木为祖父神而祀之
　　炎人国
　　墨子楚之南有炎人国者其亲戚死朽其肉而弃之然后埋其骨乃成为孝子
　　哥罗
　　寰宇记哥罗在槃槃东南其俗死则焚尸盛以金甖沈之大海
　　林邑
　　晋书林邑国居丧剪鬓谓之孝燔尸中野以为葬南史林邑国死者焚之中野谓之火葬其寡妇孤居散发至老
　　隋书林邑王死七日而葬有官者三日庶人一日皆以□盛尸鼓舞导从舆至水次积薪焚之收其余骨王则内金甖中沈之于海有官者以铜甖沈之于海口庶人以瓦送之于江男女皆截发随丧至水次尽哀而止归则不哭毎七日然香散花复哭尽哀而止尽七七而罢至百日三年亦如之
　　旧唐书林邑人信佛法多出家父母死子则剔发而哭以棺盛尸积柴燔柩收其灰藏于金瓶送之水中
　　扶南
　　晋书扶南丧畧同林邑
　　南史扶南国俗居丧则剃除须发死者有四葬水葬则投之江流火葬则焚于灰烬土葬则瘗埋之鸟葬则弃之中野
　　顿逊
　　寰宇记其俗多鸟葬将死亲宾歌舞送于郭外有鸟如鵞口如鹦鹉而红色飞来万计家人避之鸟食肉尽乃去烧其骨沈海中以为上行人也必生天鸟若囘翔不食其人乃自悲复以己为有秽乃更就火葬以为次行也若不能生入火又不被食者以为下行也
　　赤土
　　隋书赤土国扶南之别种也死则剔发素服就水上构竹木为棚棚内积薪以尸置上烧香建旛吹蠡击鼓以送之纵火焚薪遂落于水贵贱皆同惟国王烧讫收灰贮以金瓶藏于庙屋
　　眞臈
　　隋书真臈在林邑西南本扶南之属国也其丧葬男女皆七日不食剔发而哭僧尼道士亲故皆来聚防音乐送之以五香木烧尸收灰以金银瓶盛送于大水之内贫者或用瓦而以五彩色画之亦有不焚送尸山中任野兽食者
　　周达观真臈风土记人死无棺止以席之类盖之以布其出丧也前亦用旂帜鼓乐之属又以肉柈炒米绕路抛撒擡至城外僻逺无人之地弃掷而去俟有鹰犬畜类来食顷刻而尽则谓父母有福故获此报若不食或食而不尽反谓父母有罪而至此亦有焚者唐人之遗种也父母死别无服制男子则髠其发女子则于门翦发似钱大以此为孝国王仍有塔葬埋但不知葬身与葬骨耳
　　投和
　　新唐书投和在真臈南亲丧断发为孝焚尸敛灰于罂沈之水
　　寰宇记其俗死丧则初祀哭泣若父母之丧则以截发为孝
　　多摩长
　　文献通考多摩长国居于海岛北与诃陵等国接死亡无丧服之制以火焚其尸
　　暹罗
　　续文献通考暹罗在占城极南本暹与罗斛二国地元至正间合为一人死则灌水银以养其身
　　賔童龙
　　续文献通考国与占城地相接丧事能持孝服设佛以度死者
　　三佛斋
　　马欢瀛涯胜览旧港即三佛斋也死丧祔与哇相同
　　勃泥
　　宋史勃泥国在西南大海中丧葬亦有棺敛以竹为载弃山中二月始耕则祀之凡七年则不复祀矣寰宇记其俗丧有棺殓孩孺则燎之成人则以竹为棚载之弃山中
　　哇
　　费信星槎胜览其丧事凡主翁病死婢妾辈相对而誓曰死则同往临殡之日妻妾奴婢皆满头簪草花披五色手巾随尸至海边或野地舁尸于沙地俾众犬食尽为孝如食不尽则悲歌号泣堆柴于旁众妇坐其上良久乃纵火烧柴而死盖殉葬之礼也
　　续文献通考哇即古阇婆国丧有水葬火葬土葬唯死者所欲
　　麻逸冻
　　续文献通考地在交栏山之西南洋国尚节义妇人丧夫则削发剺面絶食七日多有并逝者得苏亦不再嫁至焚夫日多自赴火死
　　锡兰
　　续文献通考国人鬓须并满身毫毛皆剃去浄止留其发用白布纒头如有父母死亡者其毫毛即不剃去以此为孝人死则火化埋骨其丧家娶亲邻之妇都将两手齐拍胷乳而呌嚎哭泣为礼
　　满防加
　　张升瀛涯胜览丧类哇
　　哑鲁国
　　张氏瀛涯胜览丧礼与哇满防加同
　　苏门荅防
　　张氏瀛涯胜览婚丧服用与满防加国同
　　耨陀洹
　　新唐书陀洹一曰耨陀洹在环王西南海中亲丧在室不食燔尸已则剔发浴于池然后食
　　堕婆登国
　　旧唐书堕婆登国死者口实以金又以金钏贯于四肢然后加以婆律膏及龙脑等香积薪以燔之
　　义渠
　　墨子秦之西有义渠【或作仪秉】三国者其亲戚死聚柴薪而焚之熏上谓之登遐【刘勰新论作升遐】
　　孝养国
　　拾遗记冀州之西二万里有孝养之国其俗人年三百嵗死葬之中野百鸟衔土为坟羣兽为之掘穴不封不树有亲死者刻木为影事之如生昔黄帝伐蚩尤除诸凶害独表此处为孝养之乡
　　高昌【即车师】
　　后周书高昌丧葬与华夏小异而大同
　　焉耆
　　后周书焉耆死亡者皆焚而后葬其服制满七日则除之
　　兹
　　后周书兹丧葬与焉耆畧同
　　康居
　　韦节西蕃记国城外别有二百余户专知丧事别筑一院院内养狗毎有人死即往取尸置此院内饲狗食之肉尽收骸骨埋殡无棺椁
　　滑
　　南史滑国葬以木为椁父母死其子截一耳葬讫即吉
　　嚈哒国
　　寰宇记嚈哒髙车之别种或云大月氏之种类死者富家累石为藏贫者掘地而埋随身诸物皆置内
　　天竺
　　旧唐书天竺即汉之身毒死者或焚尸取灰以为浮圗或委之中野以施禽兽或流之于河以饲鱼鳖无丧纪之文
　　党项
