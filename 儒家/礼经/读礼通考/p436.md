<!-- { "loadSidebar": true } -->
　　隋书党项三苗之后也人年八十以上死者以为令终亲戚不哭少而死者则云夭枉共悲哭之
　　旧唐书党项人死则焚之名为火葬
　　哈烈
　　续文献通考在肃州之西万余里即汉之大宛也其俗衣尚白有丧易以青
　　吐蕃
　　旧唐书吐蕃重兵死恶病终累代战没以为甲门居父母丧截发青黛涂面衣服皆黑既葬即吉其赞普死以人殉葬衣服珍翫及所赏乘马弓剑之类皆悉埋之仍于墓上起大室立土堆插杂木爲祠祭之所
　　新唐书吐蕃为塈涂之其君臣自为友五六人曰共命君死皆自杀以殉所服翫乘马皆瘗起大屋颠树众木为祠所
　　犬羊同国
　　寰宇记国东接吐蕃北直于阗其君长死抉去其脑实以珠玉剖其五脏易以黄金假造金鼻银齿以人为殉卜以吉辰藏诸岩穴他人莫知其所多杀防牛草马以充祭祀葬毕服除
　　悉立
　　寰宇记国在吐蕃西南死于中野不为封树丧制以黒为衣一年就吉
　　波斯
　　后周书波斯国死者多弃尸于山一月着服城外有人别居惟知丧葬之事号为不浄人若入城市摇铃自别隋书波斯人死者弃尸于山持服一月
　　渴槃陀
　　寰宇记其俗死者埋殡七日为孝
　　东女国
　　旧唐书东女国西羌之别种以西海中复有女国故称东女焉俗以女为王王若死国中多敛金钱动至数万更于王族求令女二人而立之大者为王其次为小王大王死即小王嗣立或姑死而妇继其居丧服饰不改为父母则三年不栉沐贵人死者或剥其皮而藏之内骨于瓶中揉以金屑而埋之国王将葬其大臣亲属殉死者数十人
　　刦国
　　文献通考国在葱岭中死亡弃于山
　　大食
　　杜环经行记大食国在波斯之西葬惟从俭
　　吐谷浑
　　晋书吐谷浑丧有服制葬讫而除
　　后周书吐谷浑死者亦皆埋殡其服制葬讫则除之
　　射姑
　　刘勰新论北方有射姑之国其亲死则弃尸于江中谓之水仙
　　乌桓
　　后汉书乌桓人死敛尸以棺有哭泣之哀至葬则歌舞相送肥养一犬以彩绳缨牵并取死者所乗马衣物皆烧而送之言以属累犬使防死者神灵归赤山赤山在辽东西北数千里如中国人死者魂神归岱山也
　　髙车
　　北史其俗死亡葬送掘地作坎坐尸于中张臂引弓佩刀挟矟无异于生而露坎不掩走马绕旋多者数百匝男女无大小皆集防之
　　步落稽
　　后周书步落稽死亡殡葬与中夏畧同
　　突厥
　　后周书突厥死者停尸于帐子孙及诸亲属男女各杀羊马陈于帐前祭之绕帐走马七匝一诣帐门以刀剺面且哭血泪俱流如此者七度乃止择日取亡者所乘马及经服用之物并尸俱焚之收其余灰待时而葬春夏死者候草木黄落秋冬死者候华叶荣茂然后坎而瘗之葬之日亲属设祭及走马剺面如初死之仪葬讫于墓所立石建标其石多少依平生所杀人数又以祭之羊马头尽悬挂于标上是日也男女咸盛服饰防于葬所男有悦爱于女者归即遣人聘问其父母多不违也
　　隋书突厥有死者停尸帐中家人亲属多杀羊马而祭之绕帐号呼以刀划面血泪交下七度而止于是择日置尸马上而焚之取灰而葬表木为茔立屋其中圗画死者形仪及其生时所经战阵之状常杀一人则立一石有至千百者
　　铁勒
　　隋书铁勒俗与突厥同惟死者埋殡之此其异也
　　都波
　　寰宇记都波铁勒之别种也死亡以木柜盛尸置山中或悬于树上送葬哭泣与突厥相类
　　新唐书都播亦曰都波人死以木柜敛置山中或系于树
　　厍莫奚
　　后周书厍莫奚死者则以苇薄裹尸悬之树上
　　契丹
　　北史契丹国在厍莫奚东异种同类父母死而悲哭者以为不壮但以其尸置于山树之上经三年乃收其骨而焚之因酌酒而祝曰冬月时向阳食若我射猎时使我多得防鹿其无礼顽嚚最甚
　　室韦
　　北史室韦国在勿吉北千里父母死男女众哭三年尸则置于林树之上
　　新唐书室韦契丹别种盖丁零苗裔也毎部共构大棚死者置尸其上丧期三年
　　流鬼
　　寰宇记流鬼在北海之北死鲜封树哭之三年无余服制
　　戛斯
　　新唐书黠戛斯古坚昆国也丧不剺面三环尸哭乃火之收其骨嵗而乃墓然后哭泣有节
　　寰宇记戞斯人死惟哭三声







　　读礼通考卷一百十八
　　钦定四库全书
　　读礼通考卷一百十九　刑部尚书徐干学撰
　　庙制上
　　干学案古人行礼必于庙庙者所以致其敬也君子将营宫室宗庙为先追逺报本于是乎在是用缀辑礼制以庙制终焉
　　王制天子七庙三昭三穆与太祖之庙而七【注此周制七者太祖及文王武王之祧与亲庙四太祖后稷殷则六庙契及汤与二昭二穆夏则五庙无太祖禹与二昭二穆而已】诸侯五庙二昭二穆与太祖之庙而五【注太祖始封之君王者之后不为始封之君庙】大夫三庙一昭一穆与太祖之庙而三【注太祖别子始爵者大传曰别子为祖谓此虽非别子始爵者亦然】士一庙【注谓诸侯之中士下士名曰官师者上士二庙】庶人祭于寝【注寝适寝也】
　　祭法天下有王分地建国置都立邑设庙祧坛墠而祭之乃为亲疏多少之数是故王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享甞乃止去祧为坛去坛为墠坛墠有祷焉祭之无祷乃止去墠曰鬼诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼大夫立三庙二坛曰考庙曰王考庙曰皇考庙享尝乃止显考祖考无庙有祷焉为坛祭之去坛为鬼适士二庙一坛曰考庙曰王考庙享尝乃止显考无庙有祷焉为坛祭之去坛为鬼官师一庙曰考庙王考无庙而祭之去王考为鬼庶士庶人无庙死曰鬼【注祧之言超也超上去意也封土曰坛除地曰墠王皇皆君也显明也祖始也名先人以君明始者所以尊本之意也享尝谓四时之祭适士上士也官师中士下士庶士府史之属此适士云显考无庙非也当为皇考字之误】
　　【杨复曰案祭法与王制不同王制天子七庙三昭三穆与太祖之庙而七祭法则序四亲庙二祧太祖以辨昭穆王制诸侯五庙与太祖之庙而五祭法则三亲庙月祭髙太庙享尝以见隆杀王制大夫三庙一昭一穆与太祖之庙而三祭法但有三亲庙而高太无庙有二坛为请祷之祭而已王制士一庙祭法分适士二庙官师一庙又祭法有考王考皇考显考祖考之称王制无之祭法有坛有墠或二坛无墠或一坛无墠王制无之大抵王制略而祭法详又案三坛同墠之説出于金縢乃因有所祷而为之非宗庙之外预为坛墠以待他日有祷也孝经为之宗庙以鬼享之非去墠为鬼也晋张融谓祭法去祧为坛去坛为墠去墠为鬼皆衰世之法则所言难以尽信】
　　问丧祭之宗庙以鬼享之徼幸复反也【注説虞之义防谓虞祭于殡宫神之所在故称宗庙尊而礼之冀其魂神复反也】
　　祭义宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也【注气谓嘘吸出入者也耳目之聪明为魄合鬼神而祭之圣人之教致之也　防人之死其神与形体分散各别圣人以生存之时神形和合今虽身死聚合鬼神似若生人而祭之是圣人设教时致之令其如此也】
　　【呉澄曰气谓人之魂气死则其魂气之灵为神魄谓人之体魄死则其体魄之灵为鬼盛犹言张旺也生时之魂魄即死后之鬼神死者茫昧而难知生者显著而易见以生比死则生而显著者为盛因其盛者可以知其茫昧者也生则魂魄合而为人死则魂魄分而为神为鬼圣人制礼合聚已分离之魂魄而报祭之以此教民其义理奥妙故为教之极至也】
　　众生必死死必归土此之谓鬼骨肉毙于下隂为野土【注阴读为依荫之荫言人之骨肉荫于地中为土壤疏鬼归也归土之形故谓之鬼阴为野土覆说归土之义】
　　【呉澄曰此言人之体魄死则为鬼也体魄之能活动为生不活动为死既死则不留于人间而归于土故名之曰鬼归于土者人之骨肉死则毙壊于地下朽腐而为野中之土也】
　　其气发扬于上为昭明焄蒿凄怆此百物之精也神之着也【注焄谓香臭也蒿谓气蒸出貌也上言众生此言百物明其与人同也不如人贵尔　疏此释人气为神言人生时形体与气合共为生死则形与气分其气之精魂发扬而升于上为神灵光明也若百物之气或香或臭蒸而上出其气蒿然人闻之情有凄有怆也百物之精者人气扬于上为昭明百物之精气为焄蒿凄怆人与百物共同但精识为多故特谓之神此经论人亦因人神言百物也】
　　【吴澄曰此言人之魂气死则为神也未死则魂气在人之身既死则其魂气散布升举于上而为昭明与天之昭明者混为一其昭明者即其魂气之焄蒿凄怆者也焄如火气之上蒸蒿如木气之上抽凄怆如金气水气之凉寒此即百物之精气也以其着也故名之曰神此与上文对言而其文交错不齐气发扬于上对骨肉毙于下而言为昭明对为野土而言焄蒿凄怆对死必归土而言百物之精对众生必死而言众生百物皆兼人物神之至也对此之谓鬼而言】
　　因物之精制为之极明命鬼神以为黔首则百众以畏万民以服【注明命犹尊名也尊极于鬼神不可复加也黔首谓民也则法也为民作法使民亦事其祖祢鬼神民所畏服　疏言圣人因人与物死之精灵遂造为尊极之称故尊名人及万物之精谓之鬼神以为万民之法则也既敬之以鬼神下皆敬畏之故百众以畏万民以服鬼神本是人与物之魂魄若直名魂魄其名不尊故尊而名之为鬼神别加畏敬之也百物之魄谓之鬼对则精灵为魂形体为魄故昭七年左传云人生始化曰魄既生魄阳曰魂是形为魄气为魂若散而言之魄亦性识识与魄无异故昭二十五年左传云心之精爽是为魂魄魂魄去之何以能久又襄二十九年左传云天夺伯有魄又对而言之天曰神地曰祗人曰鬼散而言之通曰鬼神】
　　【吴澄曰上分言鬼神而此总言之物之精即所谓百物之精也但言百物之精为神而不言众生之死为鬼举其一以该其二也精字虽是言神亦可言鬼盖神是阳精之灵鬼是阴精之灵也言圣人因物之精死而有灵故制为极尊之名鬼神本幽微也乃显著而名之曰鬼曰神使民皆知死者之有灵而报事之是为民之法则也】
　　圣人以是为未足也筑为宫室设为宗祧以别亲疏逺迩敎民反古复始不忘其所由生也众之服自此故听且速也【注自由也言人由此服扵圣人之教也听谓顺教令也速疾也】
　　朱子曰昭明焄蒿凄怆此言鬼神之气所以感触人者昭明乃光景之属焄蒿气之感触人者凄怆如汉书所谓神君至其风肃然之意
　　【辅广曰昭明焄蒿凄怆言气之发扬如此不必分人物言之不言人而言物者言物则所该者博也礼记讲义大凡有生者必有死虽骨肉毙而化于下而其气则发扬于上其光焰为昭明其气象为焄蒿或感动人于若有若无之间则又使人凄怆而不能自己是孰为此是聪明性识为百物之精爽而神之不可揜焉者也】
