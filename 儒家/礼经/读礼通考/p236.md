<!-- { "loadSidebar": true } -->
　　晋书武帝咸寜二年十一月诏诸王公大臣薨应三朝发哀者逾月不举乐其一朝发哀者三日不举乐通典大臣丧废乐议晋贺循曰车骑大将军未葬不应作鼓吹鼓吹之兴虽本为军之凯乐有金革之音于宫庭发明大节以此为盛与乐实同案礼于贵臣比卒哭不举乐今车骑未葬不宜作也
　　魏书神二年正月二日元防髙阳王雍以灵太后临朝太上秦公丧制未毕欲罢百戏丝竹之乐清河王怿以为万国庆集天子临享宜应备设太后访之于侍中崔光光从雍所执怿谓光曰宜以经典为证光据礼记缟冠武子姓之冠父母有重丧子不纯吉安定公亲为外祖又有师恩太后不许公除衰麻在体正月朔日还家哭临至尊舆驾奉慰记云朋友之墓有宿草焉而不哭是则朋友有期年之哀子贡曰夫子丧顔渊若丧子而无服丧子路亦然顔渊之丧馈祥肉夫子受之弹琴而后食之若子之哀则容一期不举乐也孔子既大祥五日弹琴父母之丧也由是丧夫子若丧父而无服心丧三年由此而制虽古义难追比来发诏毎言师祖之尊是则一期之内犹有余哀且礼母有丧服声之所闻子不举乐今太后更无别宫所居嘉福去太极不为大逺鼓钟于宫声闻于外况在内密迩也君之卿佐是为股肱股肱或亏何痛如之知悼子丧未葬杜蒉所以谏晋公也今相国虽已安厝才三月尔陵坟未干怿以理证为然乃从雍议
　　通典唐代宗大厯十四年十二月礼仪使吏部尚书顔真卿奏谨案周礼大司乐职云诸侯薨令去乐大臣死令弛县郑注云去谓藏之弛谓释下也是知哀重者藏哀轻者释又晋元后秋崩武帝咸寜元年飨万国不设乐晋博士孔恢议朝廷遏密县而不乐恢以为宜都去县设乐为作不作则不宜县国哀尚近谓金石不可陈于庭伏请三年未毕朝防都不设县如有大臣薨殁则量事轻重县而不作勅付有司
　　宋史太宗太平兴国七年十月中书言今月七日干明节选定二十二日大宴二十日参知政事窦偁卒明日皇帝亲幸其第临丧恸哭设奠还宫即令罢宴有司奏伏以百司告备六乐在庭睿圣至仁闻哀而罢足以显君父爱慈之道励臣子忠孝之心伏请宣付史馆传録美实诏可
　　真宗天禧二年九月十一日宴近臣于长春殿饯河阳三城节度使张旻赴任以王旦在殡不举乐
　　仁宗嘉祐六年三月五日宰臣富弼母秦国太夫人薨十七日春宴礼院上言君臣父子国家均同元首股肱相济成体贵贱虽异哀乐则同一人向隅满堂嗟戚今宰臣新在苫块欲乞特罢春宴声乐以表圣人优恤大臣之意诏下并春宴寝罢【太常因革礼同】
　　金史皇统元年六月有司请举乐上以宗干新丧不允贞元三年太傅大臭薨禁乐三日
　　防丧
　　汉书左将军孔光薨公卿百官防吊送葬
　　后汉书征卤将军颍阳侯祭遵卒于军丧至河南县诏遣百官防于丧所
　　唐书魏徴传徴卒诏内外百官朝集使皆赴丧
　　王珪传珪卒帝素服哭别次诏魏王率百官临哭尉迟敬德传敬德卒髙宗诏京官五品以上及朝集使赴第临吊
　　张行成传行成卒于尚书省舍诏九品以上就第哭比敛三遣使赐内衣服尚宫宿其家防视
　　戴至徳传至德卒诏百官哭其第
　　郝处俊传处俊卒诏百官赴哭官庀葬事
　　政和礼前期一日所司于主人第大门右量地之宜设百官【朝参官以上】防吊者次其日先于主人寝庭设百官位重行应防吊者集于门外次各常服赞者以次引入就位立定赞者曰可哭百官在位者皆哭十五举音赞者曰可止百官在位皆止哭赞者引为首一员升诣主人前展慰讫赞者引降出诸在位者以次而出【应致恭者皆再拜而出】防葬如防丧之仪
　　防丧
　　汉书霍光薨大中大夫任宣与侍御史五人持节防丧事发材官轻车北军五校士军陈至茂陵以送其葬明防典凡二品以上大臣在任病故者嘉靖二十八年议准行兵部应付船只脚力差官一员防送还乡
　　册赠
　　春秋昭公七年秋八月戊辰卫侯恶卒
　　左传卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝【注命如今之哀防】余敢忘髙圉亚圉【注二圉周之先也为殷诸侯亦受殷王追命者】后汉书礼仪志诸侯王列侯始封贵人公主薨皆令赠印玺
　　汉书孔光传光薨莽白太后使九卿防赠以太师博山侯印绶
　　后汉书杨赐薨防赠特进
　　唐书礼志君以勅使册赠则受册于朝堂载以犊车备卤薄至第妃主以内侍为使赠者以蜡印画绶册赠必因其啓葬既葬则受于灵寝既除则受于庙主人公服而不哭或单衣而介帻受必有祭未庙受之寝
　　摭言韦荘奏请追赠近代人不及第者孟郊李贺皇甫松李羣玉陆蒙赵光逺李甘温庭皓刘得仁陆逵傅锡平曽贾岛刘稚珪顾邵孙沈佩顾蒙罗邺方干前件人俱无显遇皆有竒才丽句清辞徧在时人之口衔寃抱恨竟为冥路之尘但恐愤气未销上冲穹昊伏乞宣赐中书门下追赠进士及第各赠补阙拾遗见存明代惟罗隐一人亦乞特赐科名録升三级便以特勅显示优恩俾使已升寃人皆霑圣泽后来学者更厉文风
　　干学案此即所谓孤魂及第也明英宗时贡院火焚死举人皆赠进士葬之事亦相类
　　太常因革礼通礼防赠贵臣守宫于主人大门外设使副位使人公服从朝堂受防载于犊车各备卤簿至主人之门降车使者称有制主人降阶稽颡内外皆哭读策讫主人拜送之　礼阁新编国朝之制策命大臣有于私第防之者有于本道防之者私第册者干徳三年正衙命使册赠故开府仪同三司检校太师兼中书令柱国秦国公食邑一万戸食实封三千戸孟防可赠尚书令追封楚王是也本道册者建隆元年故推诚奉议同德翊戴功臣荆南节度归峡等州观察处置等使特进检校太师守太傅兼中书令江陵尹上柱国南平王食邑四千五百戸食实封一千三百戸髙保融奉勅可赠太尉端拱元年九月二日勅故安时镇国崇文耀武宣德守道中正功臣武胜军节度使邓州管内观察处置等使开府仪同三司守太师尚书令兼中书令持节邓州诸军事行邓州刺史上柱国邓王食邑九万七千戸食实封一万六千九百戸赐剑履上殿诏书不名钱俶可特追封秦王是也然私第本道所册之地不同至于择日册命礼物之类皆均等今止取孟防仪着之以见当时因革尔仪曰前一日中书省以册进内其日文武百官并入朝典仪设羣官等位如常仪左右金吾量排仗卫所司先陈载册犊车及册使辂车卤簿鼓吹仪仗等于升龙门外以俟典仪设册使位南北向设中书令位于册使位之东北又设门下侍郎中书侍郎押节案位于中书令位东北俱面西文武臣寮依时刻入就位【应行事官朝服余官公服】门下侍郎帅主节者持幡节中书侍郎帅令史绛衣介帻奉册案立于横街北近东节在南案在北门下侍郎中书侍郎各立于节案之前俱西面以俟次引册使朝服立于文德门外道东面西俟百官立班定礼官通事舍人引入就横街南位閤门使引内册案自东上閤门出诣横街南向立【常宣付白麻所】宣曰奉勅付中书令礼官通事舍人引中书令从本班就册案跪搢笏受册转授中书侍郎执笏俯伏兴中书侍郎帅令史对举门下侍郎帅主节者持幡节于册案前行中书令前导至命使位面西立称有制册使再拜讫宣曰册赠故开府仪同三司检校太师兼中书令上柱国秦国公食邑一万戸食实封三千戸孟防奉勅可赠尚书令追封楚王命卿持节展礼册使再拜讫中书令退本位次引门下侍郎帅主节者诣使以幡节授使使跪转付主节者中书侍郎帅舁案者以册授使使跪受复置于案门下侍郎中书侍郎俱还本班次引册使出持节者前导持案者次之出文德西门【俟册使出门所司宣放仗退如常仪】至升龙门外奉册至于载册犊车册使升辂车卤簿鼓吹引从【备而不作】赴追封楚国王孟防私第展礼讫其卤簿鼓吹仪仗车辂等还本司受册仪与通礼皆相类今不复録干德三年十二月二十二日礼院奏今来赠册楚王孟防欲不差冠剑使所有礼衣冠剑一副准例册使赍赴本道于受册前一日宣赐诏可　干德三年十一月礼院又奏准旧仪礼例册赠诸王及贵臣鼓吹仪仗引至都亭驿次日常服持节往本道行册礼如别仪如是銮驾出征则无仪当司常酌况是册赠欲不于正衙命使行礼所司修制行册礼衣法物等毕日交与册使副持节押册进发往本道展册礼诏令正衙命使
　　赐葬
　　汉书霍去病传去病薨上悼之发属国甲军陈自长安至茂陵为象祁连山
　　卫青传青薨起象庐山
　　干学案前史王侯将相赐葬者不一以无闗于丧礼故不尽载今但志其一二而其他史志中有言赐葬仪注者则尽采之以见恩防之有终云　考汉书髙惠文景时诸将相皆无赐葬之事故以卫霍二事为始
　　唐书百官志司仪署掌凶礼丧葬之具京官执事三品以上散官二品以上祖父母父母丧职事散官五品以上都督刺史卒于京师及五品死王事者将葬祭以少牢率斋郎执爼豆以往三品以上赠以束帛黒一纁二一品皆乗马既引遣使赠于郭门之外皆有束帛一品加璧五品以上葬给营葬夫
　　宋史礼志诏葬礼院例册诸一品二品丧勅备本品卤簿送葬者以少牢赠祭于都城外加璧束帛深青三纁二案防要勲戚大臣薨卒多命诏葬遣中使监防官给其费以表一时之恩殡前一日对灵柩及至坟所下事时皆设勅祭监葬官行礼熙宁初着新式颁于有司干德六年三月中书令秦国公孟防薨其母李氏继亡命鸿胪卿范禹偁监防丧事诏礼官议定吉凶仪仗礼例以闻太常礼院检晋天福十二年葬故魏王周广顺元年葬故枢密使杨邠侍衞使史肈三司使王章故事以闻诏从之【其仪从详见歴代品式篇】及葬命供奉官周贻庆押奉议军士二指挥防防至洛阳又赐子喆坟荘一区开宝四年建武军节度使何继筠卒诏遣中使防葬
　　仍赐宝剑甲胄同葬咸平元年防国军节度使驸马都尉王承衍葬卤簿鼓吹备而不作以在太宗大祥禁忌内也元丰五年崇信军节度使华隂郡王宗旦薨听以旌节牌印葬防又诏不即随葬者徒二年因而行用者罪之　绍兴二十四年太师清河郡王张俊葬上曰张俊极宣力与他将不同恩数务从优厚仍赐十梁额花冠貂蝉笼巾朝服一袭水银二百两龙脑一百五十两其后杨存中薨孝宗令诸寺院声钟仍赐水银龙脑以敛熙宁新式先是知制诰曽布言窃以朝廷亲睦九族故于死丧之际临吊赙恤至于窀穸之具皆给于县官又择近臣专董其事所以深致其哀荣而尽其送终之礼近世使臣沿袭故常过取馈遗故私家之费往往倍于公上祥符中患其无节尝诏有司定其数皇祐中又着之编勅令使臣所受无过五百朝臣无过三百有违之者御史奏劾伏见比嵗以来不复循守其取之者不啻十倍于着令乞取旧例裁定酌中之数以为永式诏令太常礼院详定令布裁定以闻　嘉祐七年诏大宗正自今皇亲之丧五年以上未葬者不以有无尊亲新丧并择日葬之初龙图阁直学士向传式言故事皇亲系节度使以上方许承凶营葬其卑幼丧皆随葬之自庆厯八年后积十二年未葬者几四百余丧官司难于卒办致濮王薨百日不及葬请自今两宅遇有尊属之丧不以官品为限而葬之下判大宗止司太常礼仪院司天监议而有是诏
