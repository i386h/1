<!-- { "loadSidebar": true } -->
　　主人洗爵长賔辞主人奠爵于篚兴对卒洗升酌献賔于西阶上长賔升拜受爵主人在其右北面答拜敖氏曰长宾辞亦北面盖于门东少进也主人已酌长宾乃升逺下尸也献宾当西南面
　　世佐案以乡饮酒等礼推之则此爵盖即主人受尸酢时奠于东序南者众宾答拜讫主人揖升取爵乃降洗也不言主人升降之节文省也长宾辞洗自门东北行辞之
　　宰夫自东房荐脯醢醢在西
　　敖氏曰醢在西者为降设于其位则脯当在南也賔位于庭北上而脯醢南上亦席豆相变之意也由是言之则他礼之类此者皆可得而推矣
　　郝氏曰脯为笾醢为豆醢在西则脯在东一豆一笾
　　司士设俎于豆北羊骼一肠一胃一切肺一肤一注曰羊骼羊左骼上賔一体贱也荐与设俎者旣则俟于西序端古文骼为胳
　　敖氏曰上賔一体又无脊胁逺别于堂上者也用切肺者賔俎设于堂故亦因尸礼肺继胃言之羊肺可知
　　郝氏曰豆北醢之北也羊骼以下五物为一俎前叙尸侑主人主妇俎不及賔于此详之
　　賔坐左执爵右取脯防于醢祭之执爵兴取肺坐祭之祭酒遂饮卒爵执爵以兴坐奠爵拜执爵以兴主人答拜受爵賔坐取祭以降西面坐委于西阶西南
　　注曰成祭于上尊賔也取祭以降反下位也反下位而在西阶西南已献尊之祭脯肺
　　疏曰长賔位在门东今得献反在西阶南与主人相对已献尊之故也
　　敖氏曰賔取祭以降以已所有事者也宜亲执之西阶西南賔之正位也旣献乃立于此尊者之礼节文弥多以相变为贵
　　郝氏曰賔祭脯祭肺祭酒卒爵拜皆在西阶上旣成礼乃取所祭脯肺降西阶下西南坐委于地不敢以賔礼终且避众賔献位也
　　张氏监本正误云賔坐左执爵右取脯防于醢祭之脯误作肺　遂饮卒爵执爵以兴脱下爵字
　　宰夫执荐以从设于祭东司士执俎以从设于荐东敖氏曰此设荐于祭东则是凡祭于豆间乃当其间之前耳此献长賔而宰夫司士荐则自此以下皆私人为之明矣宰夫司士大夫之私人也
　　张氏监本正误云宰夫执荐以从荐误作爵
　　众賔长升拜受爵主人答拜坐祭立饮卒爵不拜既爵注曰长宾升者以次第升受献言众賔长拜则其余不拜
　　郝氏曰众賔次賔其长先升受爵余各以序升受
　　宰夫赞主人酌若是以辩
　　注曰主人每献一人奠空爵于棜宰夫酌授于尊南敖氏曰宰夫赞酌大夫尊也赞酌者主人以虚爵授宰夫宰夫为酌之于此乃言之者见献賔一人乃赞酌也若是以辩谓如众賔长升拜受爵以下之仪
　　辩受爵其荐脯醢与脀设于其位其位继上賔而南皆东面其脀体仪也
　　注曰徧献乃荐略之亦宰夫荐司士脀仪者尊体尽仪度余骨可用而用之尊者用尊体卑者用卑体而已亦有切肺肤今文仪皆为曦或为议
　　敖氏曰言辩受爵嫌或有不与者也特牲馈食礼曰众賔升拜受爵坐祭立饮荐俎设于其位辩此下经言兄弟之仪云升受爵其荐脀设于其位然则此荐脀亦于每献设之也体仪谓或体或仪也尊者用体折卑者但用仪且【且当是耳字之譌】仪者其脊若胁之属与又下云长兄弟之脀折胁一肤一则此非折而仪者唯有肤而已
　　郝氏曰脀即俎也其脀体随宜仪宜也度也脀与肤皆豕也俎渐降则无羊
　　姜氏曰注谓徧献乃荐非也以后徧献兄弟章推之此乃申辩受爵时之位馔甚明岂先徧献而后荐设乎仪者言其微末足以偹仪而已注谓仪度而用之亦曲矣
　　世佐案如注説荐在徧献之后则经文当云辩受爵乃荐今不云乃而云其是亦于每献荐之明矣升于俎曰脀体者言其不折仪者言其无定不折者隆于兄弟无定者杀于上賔若羊若豕则未闻惟云体仪则自肠胃以下皆如上賔可知择肤曰伦度体曰仪此经之字法也
　　右主人献賔
　　乃升长賔主人酌酢于长賔西阶上北面宾在左注曰主人酌自酢序賔意宾卑不敢酢
　　疏曰特牲献长宾讫即酢此主人益尊先自达其意敖氏曰乃升长賔者其宗人与后长賔二字似衍葢此乃主人自酢非酢于长賔也乡饮酒曰主人实爵以酢于西阶上此文宜类之徧献乃酢变于士礼宾辟尸不敢亲酢主人故主人自酢以达其意
　　世佐案主人自酢而云酢于长賔者见其所以达长賔之意也且此酢于辩献众賔之后嫌统为众賔故复言长賔以别之敖以为衍非
　　主人坐奠爵拜执爵以兴宾答拜坐祭遂饮卒爵执爵以兴坐奠爵拜賔答拜賔降
　　注曰降反位
　　敖氏曰賔降反位则主人亦就席矣
　　右主人自酢于长宾
　　宰夫洗觯以升主人受酌降酬长宾于西阶南北面賔在左主人坐奠爵拜賔答拜坐祭遂饮卒爵拜賔答拜注曰宰夫授主人觯则受其虚爵奠于篚
　　敖氏曰宰夫授觯于上便其酌也此亦异于士郝氏曰觯在堂下酒在堂上賔位堂下故宰夫洗觯升堂授主人主人受酌酒以降酬长賔于其位主人先自饮导之
　　张氏曰注受其虚爵指上文酢爵也
　　主人洗賔辞主人坐奠爵于篚对卒洗升酌降复位賔拜受爵主人拜送爵賔西面坐奠爵于荐左
　　敖氏曰主人拜亦北面也賔西面奠爵于荐左由便説见特牲礼荐左荐北
　　张氏曰案此爵至旅酬后与兄弟之长交酬为无算爵
　　世佐案位西阶南北面之位也此酬爵主人亲授而不奠亦与特牲礼异
　　右主人酬长宾
　　主人洗升酌献兄弟于阼阶上兄弟之长升拜受爵主人在其右答拜坐祭立饮不拜既爵皆若是以辩注曰兄弟长幼立饮贱不别大夫之賔尊于兄弟宰夫不赞酌者兄弟以亲昵来不以官待之
　　敖氏曰献兄弟不殊其长与众賔同亦大夫礼异也不言宰夫赞主人酌略其文耳兄弟卑于众賔主人于其次者不亲酌可知下献内賔放此此献亦西南面
　　郝氏曰兄弟至亲同为主故献于东阶上而主人在东阶东
　　世佐案皆皆众兄弟也若是亦指升拜受爵以下也主人惟为长兄弟一洗耳其次以下皆不洗特牲礼云洗献众兄弟以其承主人自酢于长兄弟之后也此于长兄弟无酢故不复洗献兄弟不殊其长卑于賔也不使宰夫赞酌亲于众賔也一献之间而尊卑之杀亲疎之等胥得之矣
　　辩受爵其位在洗东西面北上升受爵其荐脀设于其位
　　注曰亦辩献乃荐既云辩矣复言升受爵者为众兄弟言也众兄弟升不拜受爵先着其位于上乃后云荐脀设于其位明位初在是也位不继于主人而云洗东卑不统于尊此荐脀皆使私人
　　疏曰上賔拜受爵又拜既爵众賔及长兄弟拜受爵不拜旣爵众兄弟又不拜受爵是其差也经云其位在洗东西面北上是先着其位于上乃云升受爵者谓发此位升堂受爵又云荐脀设于其位者谓受爵时设荐脀于洗东西面位也案特牲主人卑故兄弟助祭之位得继主人于阼阶下南陈此以大夫尊故兄弟之位在洗东不继主人卑不统于尊故也敖氏曰又着兄弟长以下既献之位及其设荐脀之节也至此乃言其位者因文而见之也升受爵谓每人升受爵之时也于其受献则为之设荐脀于位明不俟其降也乡饮酒礼众賔每一人献则荐诸其席是礼似之矣此不言宰夫赞酌献众賔不言升受爵而设荐脀其礼同故互文以相足也
　　姜氏曰献私人亦如众賔长以官待之献内賔亦如兄弟不以官待之皆亲疎之别也以下文推之可见徧献乃荐辩见上文
　　世佐案复言升受爵者着设荐脀之节也注云为众兄弟言非又案上賔拜受爵又拜既爵众賔长以下皆拜受爵不拜既爵长兄弟以下亦然此隆杀之差也众賔与兄弟皆不殊其长略之注意以谓众賔长拜受爵不拜既爵众賔又不拜受爵长兄弟与众賔长同众兄弟与众賔同失经意矣疏説又非注意故辩之
　　其先生之脀折胁一肤一其众仪也
　　注曰先生长兄弟折豕左肩之折
　　疏曰知折是豕左肩之折者侑俎豕左肩折注云折分为长兄弟俎是也
　　敖氏曰脀犹俎也其折与胁若羊若豕则不可攷先生脀折其众则仪亦以此别长幼也无离肺者因上賔俎也俎不设于堂故无切肺
　　张氏监本正误云其先生之脀脱其字
　　世佐案折胁者折分胁骨以为俎实也旧説以折与胁为二非上賔之俎已止一体长兄弟安得有二体乎惟云肤一则肠胃之属皆无之矣脀惟一骨而折之又无肠胃切肺逺下賔也长兄弟之脀且折则其众之折可知折而又无定体又下于其长也上賔羊骼众賔体仪长兄弟折胁众兄弟折仪此助祭者俎实之差
　　右主人献兄弟
　　主人洗献内賔于房中南面拜受爵主人南面于其右答拜坐祭立饮不拜既爵若是以辩亦有荐脀
　　注曰内賔姑姊妹及宗妇献于主妇之席东主人不西面尊不与为賔主礼也南面于其右主人之位恒左人亦设荐脀于其位特牲馈食礼记曰内賔立于房中西墉下东靣南上宗妇北堂东面北上
　　疏曰案特牲献内兄弟于房中如献众兄弟之仪主人西面答拜此大夫礼主人南面拜是不与为賔主之礼也左人谓人在主人左也若乡饮酒乡射等北面则主人在东賔在西此南面则主人西賔在东故云恒左人也引特牲记者欲见内賔设荐之位处敖氏曰洗不言降是洗于房也献之葢东北靣受送之拜皆南面犹堂上之皆北面也是或一礼与若是以辩亦谓长幼拜受以下之仪同也不言辩受爵已于众賔兄弟见之此可知也不着其位者嫌未献既献之位异也
　　郝氏曰賔主皆南靣统于堂也主人在右尊賔也世佐案特牲记云尊两壶于房中西牖下内賔立于其北又云宗妇北堂然则内賔专指姑姊妹言也自南面拜受爵至不拜既爵皆言内賔长受献之礼云若是以辩则宗妇亦在其中矣
　　右主人献内賔
　　主人降洗升献私人于阼阶上拜于下升受主人答其长拜乃降坐祭立饮不拜既爵若是以辩宰夫赞主人酌主人于其羣私人不答拜其位继兄弟之南亦北上亦有荐脀
　　注曰私人家臣已所自谒除也大夫言私人明不纯臣也士言私臣明有君之道北上不敢专其位亦有荐脀初亦北面在众賔之后尔言继者以爵既献为文凡献位定
　　疏曰云私人家臣已所自谒除也者此对公士得君所命者此乃大夫自谒请于君除其课役以补任为之大夫尊近于君故屈己之臣名为私人士卑不嫌近君故得名属吏为私臣也兄弟北上今继兄弟之南亦北上与兄弟位同故云不敢专其位云凡献位定者是献以前非定位也未献时在众賔后特牲记云私臣位在门东北靣是也
　　敖氏曰私人犹私臣也经记异人故其文亦异献私人而降洗重献礼也拜于下而降饮贱也献亦西南面于东楹东而拜于其右私人贱故但答其长拜以殊之自献众賔至此其献凡四节唯前后两言宰夫赞主人酌所以见其间二献之不言此者为省文耳此言于若是以辩之后见献私人之长即赞之也以是例之则献内賔以上主人所亲酌者惟于其长益可见矣此位亦北上贱于兄弟故其位继其后而不更端也特牲记言众賔及众兄弟内賔宗妇公有司私臣其俎同然则此礼内賔以及私人其俎亦皆仪而有肤矣大夫无献公有司之礼岂其私臣多足以任其事不用公有司与或公有司在众賔之中不必别见之与
　　郝氏曰特牲有公有司此惟私人卿大夫私人亦在公者
