<!-- { "loadSidebar": true } -->
　　注曰期取妻之日鼎三者升豚鱼腊也寝壻之室也北面乡内也特犹一也合升合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时则祭之饭必举之贵之也每皆二者夫妇各一耳凡鱼之正十五而鼎减一为十四者欲其敌偶也腊兎腊也肫或作纯纯全也凡腊用全髀不升者近窍贱也饪熟也扄所以扛鼎鼏覆之
　　疏曰命士以上父子异宫故壻别有寝若不命之士父子同宫虽大院同居其中亦隔别各有门戸故经总云寝门外也云举肺脊祭肺者下文祭荐黍稷肺即祭肺也授肺脊皆食以湆醤皆祭举食举也即举肺脊也祭时二肺俱有生人唯有举肺皆祭今此得有祭肺者记论娶妇冕斋戒鬼神隂阳也故与祭祀同二肺也特牲少牢鱼皆十五此欲其敌偶故减其一而夫妇各有七也又此鬼神隂阳故同祭礼若生人则公食大夫一命者七鱼再命者九鱼三命者十有一鱼天子诸侯无文或诸侯十三鱼天子十五鱼也腊少牢用麋则士用兎可知凡牲体用一胖腊则左右体胁相配共为一体故得全名特牲少牢亦用全士丧大敛与士虞皆用左胖不全者丧礼略文敖氏曰初昏谓日方入之时东方直东塾少南也其实鼎实也合升者用豚之法宜然也去蹄者指两肩两髀而言士丧礼曰四鬄去蹄是也举肺脊者所举之肺脊也此二者先饭则举之毎饭则防之脊正脊也祭肺切肺也他肺亦祭此乃直以祭名之者以其惟主于祭而己无他用也故又谓之肺祭凡食而有牲俎者皆有祭肺不言四鬄两胉者士丧礼有成文故此略之士礼腊用一胖此一纯乃用左右胖者亦异昏礼也特牲记曰腊如牲骨然则此腊之体骨亦略放于豚惟去髀为异去髀则用肫也设扃鼏鼏在上也　郑本纯作肫注曰肫或作纯则是当时或本有作纯者也案少牢馈食礼云腊一纯者二然则此亦当作纯明矣今以或本为正改肫作纯
　　郝氏曰北面鼎面向北也北上自北陈而南豚鼎在北也合升全体解折熟于镬而升于鼎去蹄去四蹄甲举犹食也手举食之也肺为气之主脊为体之正食先举之将食先祭之所食之肺脊与所祭之肺皆升之鼎者也全禽之干者曰腊谓兎也肫当作纯一纯一防也少牢云腊一纯而鼎是也髀尾骨内则云兎去尻故不升于鼎
　　张氏曰此下言亲迎之礼先陈同牢之馔乃乗车往迎妇至成礼共三节
　　世佐案乡射礼云二算为纯则纯有防义其郝説之所本与
　　设洗于阼阶东南
　　敖氏曰设洗之节详于前篇故此略之
　　馔于房中醯醤二豆菹醢四豆兼巾之黍稷四敦皆葢注曰醯醤者以醯和醤生人尚防味兼巾之者六豆共巾也巾为御尘葢为尚温周礼曰食齐视春时聂氏曰旧图云敦受一斗二升漆赤中大夫饰口以白金崇义案九嫔职云凡祭祀賛玉齍【音咨】注云玉齍玉敦也受黍稷器然则天子八簋之外兼用敦也又少牢礼曰主妇执一金敦黍有葢凡设四敦皆南首注云敦有首者尊器饰也饰象形周之礼饰器各以其类又明堂位曰有虞氏之两敦夏后氏之四琏殷之六瑚【哀十一年传杜预以瑚为夏之礼器杜既不信礼记未知别有何据】周之八簋郑注云皆黍稷器制之异同未闻今依孝纬説与簠簋容受并同上下内外皆圆为异
　　敖氏曰菹醢葵菹蜗醢也葢以防
　　世佐案二者夫妇各一四者夫妇各二
　　大羮湆在爨
　　注曰太羮湆煮肉汁也大古之羮无盐菜爨火上周礼曰羮齐视夏时今文湆皆作汁
　　敖氏曰云大羮复云湆者嫌羮当用肉也爨烹豚之灶也不言镬者可知也
　　尊于室中北墉下有禁酒在西绤幂加勺皆南枋注曰绤麤葛
　　敖氏曰士虞礼曰尊于室中北墉下当戸此东西之节宜如之尊不言其器如上篇可知以巾覆物谓之幂
　　尊于房尸之东无酒篚在南实四爵合巹
　　注曰无酒者略之也夫妇酌于内尊其余酌于外尊合巹破匏也四爵两巹凡六为夫妇各三酳一升曰爵
　　敖氏曰无酒则惟一尊而已无酒用一尊且不尊于房戸之间又不幂皆逺下尊者也篚实爵巹主酳夫妇也乃设于此者非常礼因有尊而为之耳凡设此篚于堂者必在尊南乡饮酒礼曰设篚于禁南东肆巹云合者谓合而实之也
　　世佐案此尊为媵御设也古人房室之戸皆在东南房戸之东则东序也不曰东序而曰房戸之东者尊统于戸不统于墙也或曰东当作间
　　右陈器馔
　　主人爵弁纁裳缁袘从者毕端乗墨车从车二乗执烛前马
　　注曰主人壻也壻为妇主爵弁而纁裳冕之次大夫以上亲迎冕服冕服迎者鬼神之鬼神之者所以重之亲之纁裳者衣缁衣不言衣与带而言袘者空其文明其与袘俱用缁袘谓縁袘之言施以缁縁裳象阳气下施者有司也乗二车従行者也毕犹皆也墨车漆车士而乗墨车摄盛也执烛前马使従役持炬火居前炤道
　　敖氏曰此礼据壻家而言故以壻为主人爵弁者以亲迎当用上服也此言缁袘不言衣带韠与前篇互见也从者谓在车及执烛者也从者栈车也
　　张氏曰一命大夫冕而无旒士变冕为爵弁故云冕之次士助祭于公用之是士服之盛者大夫以上亲迎则皆冕服矣疏以为五等诸侯亦不过冕天子亲迎当衮冕或然也大夫乗墨车士乗栈车今亲迎乗大夫之车故云摄盛案巾车注云栈车不革鞔而漆之则士之栈车亦漆但无革鞔为异
　　世佐案郊特牲孔疏云士昏用上服以爵弁则天子以下皆用上服以五冕色俱故总称冕也朱子尝是其説贾云五等诸侯亦不过冕殆误
　　妇车亦如之有裧
　　注曰亦如之者车同等士妻之车夫家共之大夫以上嫁女则自以车送之裧车裳帷周礼谓之容车有容则固有葢
　　敖氏曰有裧者妇人重目蔽且以别于男子之车也裧亦以布为之在上曰裧在下曰裳帷此惟有裧而己其形制则未闻丧时妇车裧用疏布
　　郝氏曰妇车壻家往迎妇之车亦执烛前马也裧襜通车衣也
　　世佐案如之者如其乗墨车而下之仪也嫁时之车王后重翟上公夫人厌翟侯伯子男大夫翟车孤卿以下至士皆与大夫同惟有裧为异裧周礼谓之容诗谓之帷裳亦名童容【周礼注作潼容】容者以为车之容饰也帷裳者以其帷障车之傍如裳也其上有葢谓之童容四傍垂而下谓之裧【裧与襜同】其实一物也男子立乗有葢无裧妇人坐乗重自蔽故有葢复有裧敖云以布为之想当然耳又云在上曰裧在下曰裳帷此惟有裧而己以裧与裳帷为二非也郑注杂记云裧谓鼈甲邉縁裧固在旁不在上　又案裧车之形不见于聂氏三礼图而厌翟车独存考周礼所谓翟者以雉羽为车两旁之蔽所以御风尘也诗云翟蔽以朝是其徴矣【蔽今诗作茀义同】重翟以雉羽二重为之厌翟谓羽相次而厌其本翟车又不厌其本也马氏等云重翟为葢如今之羽葢后郑不従者以翟既是葢经不须又云皆有容葢也然则翟与容葢别矣今图乃畵雉于容又不取其羽而徒肖其形焉其得为古制乎
　　至于门外
　　注曰妇家大门之外
　　主人筵于戸西
　　注曰主人女父也筵为神布席
　　敖氏曰此主于女家而言故复以女父为主人顾氏炎武曰主人爵弁纁裳缁袘注主人壻也壻为妇主主人筵于戸西注主人女父也亲迎之礼自夫家而行故壻称主人至于妇家则女父又当为主人故不嫌同辞也女父为主人则壻当为賔故曰賔东面答拜注賔壻也对女父之辞也至于賔出而妇从则变其文而直称曰壻壻者对妇之辞也曰主人曰賔曰壻一人而三异其称可以见礼时为大而义之由内矣
　　女次纯衣纁袇立于房中南面
　　注曰次首饰也今时髲也周礼追师掌为副编次纯衣丝衣女从者毕袗则此衣亦衣矣袇亦縁也袇之言任也以纁縁其衣象隂气上任也凡妇人不常施袇之衣盛昬礼为此服防大记曰复衣不以袇明非常
　　疏曰不言裳者以妇人之服不殊裳也周礼追师注云外内命妇衣鞠衣襢衣者服编衣褖衣者服次此纯衣即褖衣是士妻助祭之服【助祭谓従夫助君祭】防常不用纁为袇今用之故云盛昬礼为此服王后以下初嫁皆有袇也
　　敖氏曰袇者裳连于衣而异其色之称此缁衣而纁裳故曰纁袇也妇人衣裳异色者惟此时耳嫁时特服此衣者亦所以重之立于房中亦当戸
　　郝氏曰女即出嫁之女次今髲髻也袇裳也字与襜通诗云终朝采蓝不盈一襜今裙也
　　世佐案妇人尚专一故衣裳不异色周礼内司服皆不殊裳是也敖郝二説恐非是
　　姆纚筓宵衣在其右
　　注曰姆妇人年五十无子出而不复嫁能以妇道教人者若今时乳母纚縚髪筓今时簮也纚亦广充幅长六尺宵读为诗素衣朱绡之绡【绡毛诗作绣陆氏徳明曰绣音秀众家申毛并依字郑改为宵宵音绡本亦作绡】鲁诗以绡为绮属也姆亦衣以绡为领因以为名且相别耳姆在女右当诏以妇礼
　　敖氏曰少牢馈食礼主妇被褖衣【褖本作锡郑读为鬄敖氏改作褖】特牲馈食礼主妇纚筓宵衣以是差之则宵衣次于褖衣矣亦用布为之但其所以异于褖衣者则未之闻
　　郝氏曰纚黑缯裹发也筓加簮以绾髻也宵衣黑色衣女子宵衣犹男子端宵小也列采为夏全黑为宵犹俗谓青衣为小衣也
　　世佐案妇人褖衣因男子之端端亦名褖衣士丧礼陈袭事于房云爵弁服皮弁服褖衣是也男子之服惟爵弁服用丝其余皆用布则妇人褖衣亦当用布宵衣次于褖衣其用布可知敖説不为无本宵衣士妻之正服其上服褖衣纯衣与褖衣制同而用丝乃嫁时之盛服非常服也褖衣宵衣亦而谓之宵者以褖衣是后御于王之服三夫人以下御于王当衣宵衣诗云肃肃宵征以其宵时所衣故名宵衣与其所以异于褖衣者少牢馈食礼云主妇被锡衣侈袂説者谓侈袂大袖之衣然则宵衣之制其袖狭小为异其余则同也考士之端袂长二尺二寸袪尺二寸大夫以上侈之葢半而益一其袂三尺三寸袪尺八寸宵衣与褖之异亦犹是矣一説宵之言小也以其袖狭小故名
　　女从者毕袗纚筓被顈黼在其后
　　注曰女从者谓侄娣也诗诸娣从之祁祁如云袗同也同者上下皆也顈襌也诗云素衣朱襮尔雅云黼领谓之襮周礼曰白与黑谓之黼天子诸侯后夫人狄衣卿大夫之妻刺黼以为领如今偃领矣士妻始嫁施襌黼于领上假盛饰耳言被明非常服陈氏曰袗设饰也説文曰褧檾也枲属顈与褧檾通袗设饰以也顈黼以枲为领而刺黼也
　　敖氏曰者衣也其亦宵衣与顈防同玉藻曰襌为防葢指衣而言考工记曰白与黑谓之黼顈黼者以黼为襌衣而被之于衣之上亦犹妇之加景然也昬礼尚饰故用顈黼不登车乃被之者逺别于妇也被顈黼则衣不见矣必言袗者以其正也在其后葢东上
　　世佐案白虎通义云卿大夫一妻二妾者何尊贤重继嗣也不偹侄娣何北面之势不足尽人骨月之亲士一妻一妾何下卿大夫也据此则卿大夫已不偹侄娣士安得偹乎女从者谓女之从者即下经所谓妇人送者也云毕明非一人也诗云诸娣从之乃诸侯礼郑引以证此误袗当作均説见前篇敖氏谓亦宵衣得之顈与褧通襌也黼谓领也顈黼者葢为无里之领而刺黼于其上也详被字则此领与凡领不同凡领连于衣此葢别以丝为之而加于领上与
　　主人端迎于门外西面再拜賔东面答拜
　　注曰賔壻
