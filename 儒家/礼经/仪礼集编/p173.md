<!-- { "loadSidebar": true } -->
　　疏曰士三日殡三月葬皆通死日死月数是以士之卒哭在三月内大夫以上殡葬除死日死月数大夫三月葬除死月则通四月又有五虞则卒哭在五月诸侯以上可知注异人谓记者不一人故言有更端【从句读节本】
　　敖氏曰云遂卒哭以其与葬事相属也
　　将旦而祔则荐
　　注曰荐谓卒哭之祭
　　敖氏曰此荐在三虞之夕也将以来日旦明祔神灵于庙则是时复荐于寝而告之荐谓荐脯醢而奠酒也惟主告神以祔期耳故其礼畧曩者既饯尸送神于外也今复荐于寝者以神不可测虽已送之犹不敢必其往也
　　郝氏曰将旦谓卒哭之明旦荐即卒哭日祭饯也世佐案敖説以三虞与卒哭合为一事以此荐与卒哭分为二礼皆与郑异今从郑虞以日中卒哭
　　以夕皆因其节之当然而与吉祭自别矣
　　卒辞曰哀子某来日某隮祔尔于尔皇祖某甫尚飨注曰卒辞卒哭之祝辞隮升也尚庶几也不称馔明主为告祔也
　　疏曰迎尸之前祝释孝子辞云尔
　　敖氏曰卒谓已荐也已荐则祝告以此辞
　　世佐案卒辞卒祝之辞也卒辞如是则自迎尸以前之祝辞皆与虞祭同矣此特见其异者
　　女子曰皇祖妣某氏
　　注曰女孙袝于祖母
　　疏曰此女子谓女未嫁而死或出而归或未庙见而死归葬女氏之家既葬祔于祖母也
　　世佐案某祖妣姓也此及下文又着其卒辞之异者
　　妇曰孙妇于皇祖姑某氏
　　注曰不言尔曰孙妇妇差疏也【坊本孙妇下脱一妇字今据疏文补正】世佐案妇即主祭者之母若妻也谓之妇者容舅姑在则称妇小记云妇之丧虞卒哭其夫若子主之祔则舅主之此卒哭之祭也乃云孙妇者对所祔者而言也注云妇差疏似曲
　　其他辞一也
　　注曰来日某隮祔尚飨
　　疏曰其祔女子云来日某隮祔尔于尔皇祖妣某氏尚飨其孙【孙当作袝】妇云来日某隮祔孙妇于皇祖姑某氏尚飨
　　飨辞曰哀子某圭为而哀荐之飨
　　注曰飨辞劝强尸之辞也圭絜也诗曰吉圭为饎【毛诗吉蠲为饎释文云蠲旧音圭董氏逌云韩诗作吉圭】凡吉祭飨尸曰孝子疏曰此一辞説三虞卒哭劝尸辞若祔及练祥吉祭其辞亦用此但改哀为孝耳
　　黄氏曰卒哭之祭是以吉祭易丧祭则合称孝子孝孙今尚称哀者岂孝子不忍忘其哀至祔而神之乃称孝欤
　　敖氏曰飨谓飨神也祝既释告祔之辞主人及祝皆再拜主人出立于牖西祝立于户东如食间主人及祝又入祝乃释此飨辞主人及祝又再拜主人出祝乃彻之也此虽主为告祔之飨言之然凡丧祭之飨辞亦皆然耳
　　世佐案此飨神之辞乃三虞卒哭所通用者故记于后其实荐时先释此辞既又释哀荐成事之辞
　　然后释卒辞也敖云既释告祔之辞乃释此飨辞失其次矣
　　右记卒哭祭告祔之辞与飨辞
　　明日以其班祔
　　注曰卒哭之明日也班次也丧服小记曰祔必以其昭穆亡则中一以上凡祔已复于寝如既祫主反其庙练而迁庙
　　疏曰引丧服小记者彼解中犹间也一以上祖又祖孙祔祖为正若无祖则祔于髙祖以其祔必以昭穆孙与祖昭穆同故间一以上取昭穆相当者若妇则祔于夫之所祔之妃无亦间一以上若妾祔亦祔于夫之所祔之妾无则易牲祔女君也云凡祔已复于寝如既祫主反其庙者案曾子问云天子诸侯既祫祭主各反其庙今祔于庙祔已复于寝若大夫士无木主以币主其神天子诸侯有木主者以主祔祭讫主反于寝如祫祭讫主反庙相似故引为证也云练而后迁庙者案文二年谷梁传曰作主壊庙有时日于练焉壊庙是练而迁庙引之者证练乃迁庙袝迁于寝若然唯祔祭与练祭祭在庙祭讫主反于寝其大祥与禫祭其主自然在寝祭之案下文禫月逢四时吉祭之月即得在庙祭但未配而已
　　世佐案説见上篇
　　沐浴栉搔翦
　　注曰弥自饰也搔当为爪今文曰沐浴搔翦或为蚤揃揃或为鬋
　　郝氏曰祔祭则主人沐面浴体栉发搔翦手足甲稍修饰也
　　用専肤为折俎取诸脰膉
　　注曰専犹厚也折俎谓主妇以下俎也体尽人多折骨以为之今以脰膉贬纯吉今文字为折俎而説以为肵俎亦甚诬矣古文脰膉谓头嗌也
　　疏曰郑知折俎是主妇以下俎者特牲记云主妇俎觳折佐食俎觳折少牢云主妇俎臑折是也
　　敖氏曰惟云取诸脰膉是不分左右皆用之矣此折俎谓尸祝之外凡执事者之俎也阼俎亦存焉有此俎则有致爵献宾之礼矣曾子问曰小祥者主人练祭而不旅奠酬于宾宾弗举礼也然则祔祭其无奠酬之事与以専肤为俎豆取诸脰膉明不用体骨也所以然者祔未纯吉犹以左胖为神俎其右胖之体骨则不敢以为执事者之俎实盖辟吉祭神俎之所用者也
　　郝氏曰主人以下之俎用専肤纯肉无体骨俎贵骨贱肉丧贬于吉也脰膉项肉
　　张氏曰吉祭折俎用体骨此用肤为不同
　　世佐案下祝辞云用尸祭则此俎谓尸俎也尸俎取诸脰膉则自阼俎已下亦以肤为之而不必取诸脰膉矣尸俎不用骨体者变于吉也虞俎用骨体以虞是丧祭且在寝无嫌与吉同祔祭在庙其陈设仪节皆与馈食相似若并其俎而同之则纯乎吉矣故宜变之
　　其他如馈食
　　注曰如特牲馈食之事或云以左胖虞右胖祔今此如馈食则尸俎肵俎皆有肩臂岂复用虞臂乎其不然明矣
　　疏曰上文有俎则夫妇致爵以祔时变麻服葛其辞称孝夫妇致爵与特牲同注或云以下郑君以经文破当时左胖祔之説也【从句读节本】
　　敖氏曰其他谓陈设之位与事神事尸之仪及执事者也
　　用嗣尸
　　注曰虞祔尚质未暇筮尸
　　疏曰言用嗣尸则从虞以至祔祭唯用一尸而已练祥则筮尸故丧服小记云练筮日筮尸
　　敖氏曰嗣尸主人子行之次于为虞尸者也以次相继而用之故曰嗣虞祔异尸者若曰吉凶不可相因然
　　世佐案嗣尸者以次相继而为尸也虞卒哭之尸一而已至于祔祭则亡者与亡者之祖必异尸皆以亡者之孙行为之长为亡者祖尸其次为亡者尸昭穆同也孙可以为王父尸孙亦可以为髙祖尸
　　曰孝子某孝显相夙兴夜处小心畏忌不惰其身不宁注曰称孝者吉祭
　　敖氏曰此祭两告之而辞乃惟以孝子为称者盖主于祔者也自此以下亦皆祝祝之辞
　　郝氏曰曰以下祔祭之祝辞称孝子变于哀也孝显相助祭者皆孝也
　　用尹祭
　　注曰尹祭脯也大夫士祭无云脯者今不言牲号而云尹祭亦记者误矣
　　世佐案此不言牲号而云尹祭指専肤而言也
　　嘉荐普淖普荐溲酒
　　注曰普荐铏羮不称牲记其异者
　　郝氏曰普荐祖孙共荐下辞云尔祖尔孙是也世佐案普淖説见上普荐盖因上文而衍也云嘉荐而不云香合豆敦之属皆在荐中也云溲酒而不用明齐者则是礼不用醴可知矣
　　适尔皇祖某甫以隮祔尔孙某甫尚飨
　　注曰欲其祔合两告之曾子问曰天子崩国君薨则祝取羣庙之主而蔵诸祖庙礼也卒哭成事而后主各反其庙然则士之皇祖于卒哭亦反其庙无主则反庙之礼未闻以其币告之乎
　　疏曰欲使死者祔于皇祖又使皇祖与死者合食故须两告之是以告死者曰适尔皇祖某甫谓皇祖曰隮祔尔孙某甫二者俱飨是其两告也
　　黄氏曰卒哭有飨辞此祔礼既有尸则劝尸亦合有飨辞今案卒哭飨辞注云祔及练祥不同但改哀为孝耳则其词当曰孝子某圭为而孝荐之享练祥同敖氏曰两告之是两祭之也两祭之而用一尸且不别设几席荐馔盖祭礼或当然也
　　世佐案此词盖分告之也先诣亡者神前祝曰孝子某云云适尔皇祖某甫尚飨祝毕复诣亡者祖神前祝曰孝孙某云云以隮袝尔孙某甫尚享其尸及几席之属皆二生而同牢死而同几同尸者夫妇也余则否敖説非
　　右记祔祭之礼
　　贺氏循曰卒哭祭之明日以其班祔于祖庙各以昭穆之次各有牲牢所用如卒哭仪今无庙其仪于各堂设亡者祖坐东向又为亡者坐于北少退平明持馔具设及主人之节皆如卒哭仪先向祖座拜次向祔座拜讫西面南上伏哭主人进酌祖座祝曰曾孙某敢用洁牲嘉荐于曾祖某君以隮祔某君之孙某又酌亡者座祝曰哀子某夙兴夜处不宁敢用洁牲嘉荐祔事于皇祖某君适明祖某君尚享皆起再拜伏哭尽哀复各再拜以次出妻妾妇女以次向神座再拜讫南向东上异等少退哭尽哀各再拜还房遂彻之自祔之后唯朔日月半殷奠而已其馔如来时仪即日彻之
　　世佐案此盖参酌古礼而为之者其礼虽不能尽与古合然以是考之则其神座及祝辞之次第亦略可覩矣
　　朞而小祥
　　注曰小祥祭名祥吉也檀弓曰归祥肉
　　杜氏佑曰周制士丧周而小祥筮日筮尸视濯皆腰绖杖绳屦有司告具而后去杖筮日筮尸有司告事毕而后杖拜送宾又曰周之丧二年也故周祭礼也周而除丧道也祭不为除丧也十三月而练冠又云周之丧十一月而练自诸侯达诸士小祥之祭主人之酢也哜之众宾兄弟皆啐之既练居外寝垩室不与人居君谋国政大夫谋家事始食菜果饭素食哭无时寝有席练冠縓缘腰绖不除男子除乎首妇人除乎带所除服者先重易服者易轻者又云练练衣黄里縓缘葛腰绖绳屦无絇角瑱鹿裘衡长袪袪裼之可也
　　张子曰祔与迁自是两事祔者奉新死者之主而告新死者以将迁于此庙也既告则复新死者之主于寝而祖亦未迁此至于练乃迁其祖入他庙或夹室而迁新死者之主于其庙
　　黄氏曰横渠之説如此郑注亦然既因练而迁则必易檐改涂而后迁谷梁疏乃谓壊庙在三年则失之矣
　　敖氏曰三年之丧至期而凶服或有所除故谓之祥再期而祭祀辞乃曰祥事则此未得正谓之祥也故以小言之自此以下之祭皆于祖庙时祭新死者不复及其皇祖与祔异
　　郝氏曰朞满十二月一嵗之期小祥十三月之祭
　　曰荐此常事
　　注曰祝辞之异者言常者朞而祭礼也
　　敖氏曰此见其与祔辞之异者耳当云敢用某物荐此常事于皇考某甫也
　　又朞而大祥曰荐此祥事
　　杜氏曰周制自小祥又周而大祥吉服而筮尸主人之除也于夕为期朝服祥因其故服又曰祥而缟除成丧者其祭也朝服缟冠大祥有醯醤居复寝素缟麻衣其祭时尸酢主人主人啐之众宾兄弟皆饮之可也凡侍祭丧者告宾祭荐而不食
　　敖氏曰凶事至是尽除故曰大祥而其辞曰祥事言大者对小之称
　　郝氏曰又朞二十四月大祥二十五月之祭
　　中月而禫
　　注曰中犹间也禫祭名也与大祥间一月自丧至中凡二十七月禫之言澹澹然平安意也
