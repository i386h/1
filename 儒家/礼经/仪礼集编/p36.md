<!-- { "loadSidebar": true } -->


　　【右今更定乡饮酒礼賔位图旧图云众賔南面坐不尽则东面北上亦误説见后】
　　尊两壶于房户间斯禁有酒在西设篚于禁南东肆加二勺于两壶
　　疏曰东肆以头首为记从西向东为肆则大头在西也又曰士之棜禁大夫之斯禁名虽异其形同若天子诸侯承尊之物谓之丰丰有舟
　　敖氏曰设篚于禁南其间当容人葢酌者北面也记云尊绤幂賔至彻之则此二勺皆加于幂上矣张氏曰两壶酒与酒各一也斯禁以承壶酒在酒之西设篚以贮爵在禁之南向东陈之其首在西壶各有勺以备挹酌
　　姜氏曰案玉藻斯棜异制棜较卑也疏误
　　世佐案户室之户也房户间当左楹
　　设洗于阼阶东南南北以堂深东西当东荣水在洗东篚在洗西南肆
　　张氏曰堂上设篚此复设篚者上篚所贮三爵每一爵行毕即奠下篚且贮余觯也
　　右设席器
　　羮定
　　注曰肉谓之羮定犹熟也着之者下以为节
　　敖氏曰注云下以为节者谓下事以此为节也诸篇凡言羮定者皆然
　　世佐案监本注中脱着之者下以为节七字今从敖氏本补入
　　主人速賔賔拜辱主人答拜还賔拜辱
　　敖氏曰速賔之仪与戒賔同此经文又略也賔不遂从之者为主人复当速介
　　世佐案拜辱即拜送也説见上聘礼使下大夫至賔馆公食大夫礼使大夫戒賔二处賔皆不拜送者以賔遂从之也此处賔不遂从故仍行拜送之礼非有他义疏谓乡大夫尊賔卑又拟贡故特拜辱而送之非
　　介亦如之
　　注曰如速賔也
　　疏曰是日必当遣人戒速众賔但略而不言故下云賔及众賔皆从之
　　敖氏曰众賔亦戒速而经惟言賔介者亦以主人亲为之其礼重故特着之耳
　　賔及众賔皆从之
　　注曰言及众賔介亦在其中矣
　　敖氏曰主人既速介即先归介及众賔皆至于賔之门外俟賔同往也
　　右速賔介
　　主人一相迎于门外再拜賔賔答拜拜介介答拜注曰相主人之吏摈赞传命者
　　敖氏曰相葢学中之有司给事于饮射之礼者古者与乡人饮射必于学宫者以其深广且有司及器用皆偹具故也
　　世佐案注以相为主人之吏而敖氏易之非也古者党有庠术【郑读为遂】有序教民之职在乡则掌于州长党正以下而统于乡大夫在遂则掌于县正鄙师以下而统于遂大夫治民之官即教民之官非若后世守令之外别有教职也主人乡大夫也自州长以至比长皆其属吏此相恐是择州长中一人为之周礼州长职云三年大比则大考州里以赞乡大夫废兴则相主人者舍州长而谁学中有司如乐师大小胥之属于国学则有之乡学则未之闻也
　　揖众賔
　　注曰拜介揖众賔皆西南面
　　疏曰賔介众賔在门外位以北为上主人与賔正东西相当则介与众賔差在南东面主人正西面拜賔则侧身向西南拜介揖众賔矣
　　主人揖先入
　　注曰揖揖賔也先入门而西面
　　敖氏曰不言入门右可知也
　　賔厌介入门左介厌众賔入众賔皆入门左北上注曰皆入门西东面賔之属相厌变于主人也推手曰揖引手曰厌
　　疏曰引手曰厌者以手向身引之
　　郝氏曰厌压同行先众曰压賔在介上厌介介在众賔上厌众賔也
　　世佐案厌今文皆作揖文虽小异其为以手礼人则一也郑氏定从古文取变于主人之义是矣郝氏顾讥其凿而改训为压于义何取不亦凿之甚乎
　　主人与賔三揖至于阶三譲主人升賔升
　　敖氏曰三揖三让説皆见士冠礼乡射礼曰主人升一等賔升
　　主人阼阶上当楣北面再拜賔西阶上当楣北面答拜注曰楣前梁也
　　敖氏曰此拜至也
　　右迎賔拜至
　　主人坐取爵于篚降洗
　　敖氏曰取爵葢北面也为洗而降故云降洗
　　张氏曰此下至爵降奠于篚言主人献賔介众賔之仪凡六节
　　世佐案篚谓堂上禁南之篚
　　賔降
　　注曰从主人也
　　敖氏曰賔降之位见下文
　　主人坐奠爵于阶前辞
　　注曰重以已事烦賔也
　　敖氏曰奠爵乃辞者事异则不宜相杂且为敬也西面坐奠爵兴辞
　　賔对
　　注曰賔主人之辞未闻
　　郝氏曰主人辞賔降賔对以不敢不降如聘记辞曰非礼也敢对曰非礼也敢后仿此
　　主人坐取爵兴适洗南面坐奠爵于篚下盥洗
　　注曰篚下篚南
　　敖氏曰南面坐于洗北乃奠爵于篚南不敢由便也盥洗既盥复坐取爵而将洗之也凡洗者必盥盥洗皆立
　　张氏曰篚下当篚之下非于篚也盥洗者盥讫取爵拟洗亦非谓遽已洗也
　　世佐案此篚谓堂下洗西之篚
　　賔进东北面辞洗
　　注曰必进东行示情
　　敖氏曰进者少南行也
　　世佐案敖説是賔初降时立当西序而此云东北面辞洗则位已在洗南矣其进而南可知也
　　主人坐奠爵于篚兴对賔复位当西序东面
　　注曰言复位者明始降时位在此
　　主人坐取爵沃洗者西北面
　　张氏曰古人盥洗并用人执器灌沃下别有器承其弃水故有沃洗者
　　卒洗主人壹揖壹让升
　　敖氏曰升亦主人先而賔从之
　　賔拜洗主人坐奠爵遂拜降盥
　　敖氏曰必盥者为将酌也既拜而盥为拜时以右掌据地不无坋污也内则曰凡男拜尚左手
　　张氏曰因事曰遂言遂拜者主人坐奠爵因不起而遂拜也后凡言遂者皆因上事
　　賔降主人辞賔对复位当西序
　　敖氏曰对时违其位故云复下主人对仿此
　　卒盥揖让升賔西阶上疑立
　　疏曰不言一揖一譲从上可知
　　主人坐取爵实之賔之席前西北面献賔
　　注曰献进也进酒于賔
　　敖氏曰实者实以酒谓酌也
　　张氏曰必西北面者賔在西阶欲其就席受爵故西北向之也
　　賔西阶上拜主人少退
　　注曰少退少避
　　賔进受爵以复位主人阼阶上拜送爵賔少退
　　注曰复位复西阶上位
　　疏曰乡射云賔进受爵于席前
　　张氏曰賔进席前受爵复持此爵还西阶上位
　　荐脯醯賔升席自西方乃设折爼
　　注曰升由下也升必中席
　　疏曰案曲礼云席南向北向以西方为上今升席自西方云升由下者以賔统于主人以东方为上也
　　主人阼阶东疑立賔坐左执爵祭脯醢
　　注曰坐坐于席祭脯醢者以右手
　　奠爵于荐西兴右手取肺郤左手执本坐弗缭右絶末以祭尚左手哜之兴加于爼
　　注曰肺离之本端厚大者缭犹紾也大夫以上威仪多紾絶之尚左手者明垂紾之乃絶其末
　　疏曰少仪云取爼进爼不坐是以取时奠爵兴至加于爼又兴也此乡饮酒大夫礼故云缭祭乡射士礼云絶祭但云缭必兼絶言絶不得兼缭也
　　敖氏曰尚左手哜之谓举其左手而右手在下以末授口哜之也将哜乃尚左手则祭时不然矣加于爼以右手
　　郝氏曰末肺端也左手执之右手絶而祭之神道贵右也既祭上其左手举肺哜之人道贵左也尚上同张氏曰郤左手者仰其左手也弗缭者直絶末以祭不必缭也缭祭以手从肺本循之至末乃絶之絶祭不循其本但絶末而已大夫以上乃缭士则否经言弗缭以賔固士也他事皆从士礼注疏独于此处解作缭祭不敢从
　　姜氏曰弗缭之弗注未释葢读如绋綍之绋佛捩之义尚左手当连哜之为句注释恐未安
　　世佐案经文明言弗缭而注疏乃云缭祭则弗字之读当如姜説然此固士礼也安得以大夫以上之礼释之乎注疏误矣注之误在以尚左手三字连上句为义疏又因注而误也曷不以乡射礼参观之乡射礼云坐絶祭尚左手哜之夫乡射固所称士礼也絶祭而不缭者也乃其经文亦云尚左手则尚左手当连哜之为句而弗缭之弗当读如字其説为不可易矣
　　坐捝手遂祭酒
　　注曰捝拭也拭以巾捝手为絶肺染污也
　　疏曰内则事佩之中有帨则賔客自有帨巾以拭也
　　兴席末坐啐酒
　　疏曰乡饮酒义注云祭荐祭酒哜肺于席中惟啐酒于席末
　　敖氏曰席末席西端也
　　降席坐奠爵拜告防执爵兴主人阼阶上答拜
　　注曰降席席西也
　　賔西阶上北面坐卒爵兴坐奠爵遂拜执爵兴主人阼阶上答拜
　　注曰卒尽也于此尽酒者明此席非专为饮酒起敖氏曰必西阶上卒爵者以向者于此拜受故也世佐案乡饮酒义云是席之正非专为饮酒也注葢本此谓卒爵于西阶上即啐酒于席末之意也此説深得礼意敖説浅矣
　　右主人献賔
　　賔降洗主人降
　　注曰亦从賔也降降立阼阶东西面
　　賔坐奠爵兴辞
　　注曰西阶前也
　　疏曰乡射云賔西阶前东面坐奠爵兴辞降此亦然
　　主人对賔坐取爵适洗南北面
　　敖氏曰洗南北面别于主人也
　　主人阼阶东南面辞洗賔坐奠爵于篚兴对主人复阼阶东西面
　　疏曰案乡射賔盥讫将洗主人乃辞洗先后不同者彼与乡人习礼轻故盥讫乃辞洗此乡人将賔举之故未盥先辞洗重之也
　　朱子曰此等恐或文有先后未必有此轻重之别也敖氏曰南面辞洗犹不离阼阶东示违其位而已此主人辞洗在賔盥之先与他礼防异未详
　　张氏曰前献賔主人既盥而后辞洗此则賔未盥而已辞洗故主人奠爵初在篚下继乃于篚以初未闻賔命也賔奠爵即于篚以已闻主命也
　　世佐案盥而后辞洗礼之常也未盥而辞洗变以示重也疏説朱子虽疑之然于此亦可见古人尊贤之礼故存之
　　賔东北面盥坐取爵卒洗揖让如初升
　　敖氏曰凡盥洗于洗南者皆北面此云东北未详疑东衍文也初一揖一让也
　　姜氏曰不言沃洗者省文
　　世佐案上言沃洗者西北面此不言可知也主人在洗北沃洗者在洗南【见仪礼图】故主人南面沃沃洗者西北面沃之便也今賔在洗南沃洗者在其右故賔方盥洗必东北面邪向之亦取其便也敖氏以东为衍文非
　　主人拜洗賔答拜兴降盥如主人礼
　　敖氏曰如主人礼谓如上降盥以至坐取爵之仪但靣位异耳
　　賔实爵主人之席前东南面酢主人
　　张氏曰主人在阼阶賔自主席前向之故东南面
　　主人阼阶上拜賔少退主人进受爵复位賔西阶上拜送爵荐脯醢主人升席自北方设折爼祭如賔礼注曰祭者祭荐爼及酒亦哜啐
　　敖氏曰北方席下也主人介席皆南上
　　不告防
　　注曰酒已物也
　　疏曰云不告防明亦啐也
　　敖氏曰酒主人之物也其不告防不言可知乃必言之者宜别于如賔礼也
　　自席前适阼阶上北面坐卒爵兴坐奠爵遂拜执爵兴賔西阶上答拜
　　注曰自席前者啐酒席末因从北方降由便也疏曰凡升席必由下降由上今主人当降自南方以啐酒于席末遂从席北头降是由便也
　　敖氏曰从北方降正也
　　世佐案升席由下降由上此郑义也敖氏则谓升降皆由下故以此从北方降为正看来古人升席必由下至于降席只是取便或由上或由下原无一定之例也疏云降由上之正亦是便此为通论若必执一例求之而于其所不通者诿曰是由便也则固矣
　　主人坐奠爵于序端阼阶上北面再拜崇酒賔西阶上答拜
　　注曰东西墙谓之序崇充也言酒恶相充实
　　疏曰奠爵于序端者拟后酬賔讫取此爵以献介也熊氏曰崇充也添酌充满之
