<!-- { "loadSidebar": true } -->
　　郝氏曰髺括通结也亲始死孝子投冠存筓纚小敛毕尸将出尽去其筓纚散髪结以麻袒左臂衣扱于带右免絻同免冠以麻布纒头曰絻父丧免徒首母丧絻以布孝子免而括髪众主人絻不括髪于房尸尚出戸也又曰郑谓始死将斩衰者筓纚是也谓将齐衰者素冠未然父母始死孝子免冠筓纚如罪人所谓徒跣者也服问云亲始死鸡斯徒跣鸡斯即筓纚不冠曰徒不屦曰跣周礼罪人徒役不冠饰父母初丧孝子负罪引慝如囚人何冠屦之有况小敛亲死越宿岂尚从容加冠待既敛而后免耶故叔孙武叔母死小敛尸出戸始投冠子游讥之既夕礼啓殡大夫皆髽如妇人已殡及葬犹不冠而况始死乎既成服乃有丧冠若始死即素冠又何俟三日然后成服
　　世佐案袒者为将奉尸也
　　妇人髽于室
　　注曰始死妇人将斩衰者去筓而纚将齐衰者筓而纚今言髽者亦去筓纚而紒也齐衰以上至筓犹髽髽之异于髺髪者既去纚而以髪为大紒如今妇人露紒其象也檀弓曰南宫縚之妻之姑之丧夫子诲之髽曰尔毋纵纵尔尔毋扈扈尔其用麻布亦如着防头然
　　防曰将斩衰妇人去筓纚而麻髽将齐衰妇人去筓与纚而布髽也
　　黄氏曰其大功以下之髽案贾氏防则自齐衰以下至缌皆布髽　又曰括发免髽乃小敛至大敛未成服之制又有变礼括髪免髽者奔丧是也有啓殡见棺柩变同小敛之时者既夕礼丈夫髽散带垂是也大要不出此三节而免之用为尤广葢防礼未成服以前莫重于袒括髪檀弓曰袒括髪去饰之甚也括髪以麻免以布又曰免不冠者之所服则免之礼稍杀于袒括髪也是故小敛为父括髪而至于成服为母则即位之后不括髪而为免小敛有括髪有免及啓殡则虽斩衰亦免而无括髪以至卒哭不惟此也自斩至缌皆有免五世无服者亦袒免童子当室免朋友在它邦亦袒免君吊虽不当免时必免是免之用为尤广也
　　敖氏曰曽子问言妇为舅姑始死之服布深衣缟总则吉筓而纚自若矣是乃将齐衰者也以始死男子之服凖之则此时妇人将斩衰而下者之服皆当如此齐衰者之为也髽者去筓总与纚而露紒也至是而当髽者乃髽其不当髽者但去筓总耳当髽者妻也妾也女子与妇也非是虽三年者犹不髽此时当髽者皆在室故于焉为之由便也妇人之髽与否防服绖记见之矣
　　右小敛
　　黄氏曰案小敛所用之日以防礼义考之但有死三日而敛若并死日而数二日而小敛三日而大敛今言三日而敛则恐指大敛而不及小敛唯白虎通义云天子诸侯三日小敛大夫士二日小敛此乃小敛日数虽引以为在礼有之然无所考天子诸侯殡葬月日与士不同则敛日亦当不同
　　士举男女奉尸侇于堂幠用夷衾男女如室位踊无算注曰侇之言尸也夷衾覆尸柩之衾也堂谓楹间牀笫是也
　　敖氏曰幠用夷衾者礼贵相变且敛衾当以陈也夷衾不陈此衾云夷者以其用之于尸而不以敛也室位冯尸之位
　　郝氏曰侇夷通不起曰夷故尸居谓夷俟如室位男东女西也
　　姜氏曰侇之言尸犹陈也
　　世佐案侇之言移也不曰移而曰侇者依尸为言也
　　主人出于足降自西阶众主人东即位妇人阼阶上西面主人拜賔大夫特拜士旅之即位踊袭绖于序东复位
　　注曰拜宾乡宾位拜之也即位踊东方位袭绖于序东东夹前
　　防曰众主人虽无降阶之文当从主人降自西阶主人就拜宾之时众主人遂东即位于阼阶下主人位南西面也经云主人降自西阶即云主人拜賔明不即位而先拜賔是主人乡賔位拜賔可知主人拜賔讫即向东方阼阶下即西面位踊踊讫袭绖也袭绖于序东谓乡堂东东当序墙之东又当东夹之前非谓就堂上东夹前也云复位者复阼阶下西面位敖氏曰阼阶上非妇人之正位于主人之降乃居之者辟賔客之行礼者也后遂以之为节主人拜賔乡其位特拜者每人各一拜之也旅之者其人虽众惟三拜之而已绖着绖带也
　　世佐案出于足者尸北首主人北由尸足过西而降也众主人亦然妇人则由足过东而立阼阶上也袭复衣也绖着首绖及要绖也序东即向陈绖带处上文绖带馔于东方此云序东互见也袭者唯主人绖则兼众主人而言也
　　右奉尸侇于堂拜宾
　　杨氏曰小敛变服有二节小敛于戸内主人主妇冯尸而后主人髺髪袒绞带妇人髽于室众主人免于房布带奉尸侇于牀主人踊无算降拜賔还即阼阶下主人位踊而后袭绖于序东【云袭者髺髪则袒至此方袭而绖】为父母有小异小记曰斩衰括髪以麻为母括髪以麻免而以布大记曰奉尸侇于堂降拜賔主人即位袭带绖踊母之防即位而免防云为父小敛讫括髪自项以前交于额上郤绕紒如着防头焉为母小敛后括髪与父礼同自小敛后至尸出堂子拜賔之时犹与父不异至拜賔后子徃即堂下位时则异也若为父此时犹括髪而踊袭绖带于序东以至大敛而成服若母丧于此时则不复括髪乃着布免踊而袭绖带以至成服　丧大记拜宾之节君拜寄公国賔大夫士拜卿大夫于位于士旁三拜夫人亦拜寄公夫人于堂上大夫内子士妻特拜命妇汜拜众賔于堂上　哭尸于堂上由外来奔丧之位主人在东方由外来者在西方诸妇南乡【无奔丧者妇人东向】
　　乃奠
　　注曰祝与执事为之
　　郝氏曰始死孝子昏迷不成礼祝与执事者代奠
　　举者盥右执匕郤之左执爼横摄之入阼阶前西面错错爼北面
　　注曰举者盥出门举鼎者右人以右手执匕左人以左手执俎因其便也摄持也西面错错鼎于此宜西面错俎北面俎宜西顺之
　　防曰各以内手举鼎外手执匕俎故云便也
　　敖氏曰举者盥即执匕俎是亦盥于门外矣经不见设此盥者略之俎错于鼎西
　　郝氏曰举举鼎盥将举鼎盥手左右鼎左右二人共举鼎寝门外右人执匕郤向后左人执爼横持鼎入寝门错于阼阶下西向错置也置俎鼎西北向横设鼎自外入西为左东为右
　　世佐案此盥亦于西方盥而后出经不言出文省也敖云盥于门外非鼎在寝门外西面北为右东为左入时右人在前此举之通法也云郤之者仰其匕也郝云右人执匕郤向后尤误错俎北面左人错之于鼎南也
　　右人左执匕抽扃予左手兼执之取鼏委于鼎北加扄不坐
　　注曰抽扄取鼎加扄于鼎上皆右手
　　郝氏曰立委之丧礼质也
　　世佐案鼎北鼎之右也故右人取鼏即委之于此而加扃焉亦便也扃亦西顺
　　乃朼载载两髀于两端两肩亚两胉亚脊肺在于中皆覆进柢执而俟
　　注曰乃朼以朼次出牲体右人也载受而载于俎左人也亚次也凡匕体皆覆为尘柢本也进本者未异于生也骨有本末古文朼为匕髀为脾
　　防曰凡匕体者前左右肩臂臑属焉后左右脾膊胳属焉并左右胁通脊为七体也诸进体皆不言覆此言覆者由无尸而不食故覆之也云未异于生者公食大夫亦进本是生人法今以始死故未异于生也敖氏曰此时匕者西面于鼎东载者北面于鼎西南两端俎之前后也两肩亚各次于髀也两胉亚各次于肩也脊肺在于两胉之中脊东而肺西也俟者俟同升上言四鬄去蹄则前体乃肩臂臑后体乃髀肫胳也此惟以肩髀为称者其体不分故以上包下也皆覆亦以别于生也　匕郑本从今文作朼注曰古文朼作匕继公谓用匕谓之匕犹设尊谓之尊设席谓之席之类是也或作朼者似后人误改之以别于其为噐名者而改之不尽故匕朼杂也当从古文作匕
　　郝氏曰右人匕左人受而载之两髀以下载肉之序两端俎东西也覆反也皮反居下柢本也肉以为本进向尸也
　　张氏曰皆覆谓牲体皆覆设之
　　姜氏曰胉有两训一音粕谓胸胁也一音博谓肩甲也又与膊同乡饮酒记注后胫骨二膊胳是也世佐案执而俟者谓左人执俎而俟奠也右人于
　　是加匕于鼎反西阶下位矣敖云俟同升郝云执匕以俟奠皆误
　　夏祝及执事盥执醴先酒脯醢俎从升自阼阶丈夫踊甸人彻鼎巾待于阼阶下
　　注曰执事者诸执奠事者巾功布也执者不升已不设祝既错醴将受之
　　防曰云甸人彻鼎巾【巾衍字】者以其空无事故彻案公食大夫云甸人举鼎顺出奠于其所谓当门也或云彻鼎【鼎下似脱一巾字】者误何者前陈馔于东堂下脯醢醴酒鼏奠用功布实于簟何彻之有也
　　敖氏曰执醴者祝也俎亦升自阼阶丧奠礼异也升而丈夫踊节也凡奠时丈夫妇人之踊皆以奠者之徃来为节
　　世佐案旧有以甸人彻鼎巾为句故防辨之见其当于鼎字絶句巾字属下为句也坊本互有衍脱今正之
　　奠于尸东
　　敖氏曰先言其所奠之处下乃奠之
　　执醴酒北面西上
　　注曰执醴酒者先升尊也立而俟后错要成也郝氏曰祝与执事以醴酒豆俎设于堂上尸东如生食右取便也执醴酒者立尸东北面奠以醴酒为主在豆俎之西南俟豆俎奠而后奠
　　世佐案西上尸在西也下放此
　　豆错俎错于豆东立于俎北西上
　　敖氏曰豆兼笾言也尔雅曰竹豆谓之笾其错之笾脯先设而在南也俎北之位执脯者在西
　　张氏曰立于俎北西上奠豆俎之人也俟祝毕事同由足降自西阶
　　醴酒错于豆南
　　敖氏曰醴在北也记曰两甒醴酒酒在南此位亦当如之既夕礼曰醴酒在笾西北上
　　祝受巾巾之由足降自西阶妇人踊奠者由重南东丈夫踊
　　注曰巾之为尘也东反其位
　　防曰主人位在阼阶下妇人位在上故奠者升丈夫踊奠者降妇人踊各以其所见先后为踊之节也奠者由重南东丈夫踊者奠者奠讫主人见之更与主人为踊节也又以其重主道神所凭依故必由重南东过是以主人又踊也云东反其位者其位盖在盆盥之东南上
　　敖氏曰祝既受巾巾之即由足而降明不立于爼北之位祝降而执事者从之由重南而东也
　　賔出主人拜送于门外
　　注曰庙门外也
　　防曰鬼神所在曰庙故名适寝为庙也
　　张氏曰此賔为小敛来者
　　乃代哭不以官
　　注曰代更也孝子始有亲丧悲哀憔悴礼防其以死伤生使之更哭不絶声而已人君以官尊卑士贱以亲防为之三日之后哭无时周礼挈壶氏凡丧县壶以代哭
　　防曰礼有三无时之哭始死未殡哭不絶声一无时殡后葬前朝夕入于庙阼阶下哭又于庐中思忆则哭是二无时既练之后在垩室之中或十日或五日一哭是三无时练前葬后有朝夕有阼阶下哭唯此有时无无时之哭也
　　敖氏曰不以官者下大夫也不以官之尊卑为序则但以亲疎为之丧大记曰大夫官代哭不县壶士代哭不以官
　　郝氏曰大夫以上有家臣士无官所亲以序相代也张氏曰此小敛后节哀之事
　　右小敛奠
　　黄氏曰案小敛奠当在既敛之后经文已具今以上文【阙一字疑当作陈】小敛奠本经记注防考之觯四【阙一字当作柶】勺各二为朝夕各进醴酒而设则大小敛奠之夕又有别进醴酒一篇经文不具【阙四字】当考也
　　有襚者则将命摈者出请入告主人待于位
　　注曰丧礼略于威仪既小敛摈者乃用辞出请之辞曰孤某使某请事
　　敖氏曰此襚者惟谓使人襚者也
　　摈者出告须以賔入
　　注曰须亦待也出告之辞曰孤某须矣
　　敖氏曰以賔入帅之也
　　賔入中庭北面致命主人拜稽颡賔升自西阶出于足西面委衣如于室礼降出主人出拜送
