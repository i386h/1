<!-- { "loadSidebar": true } -->
　　世佐案敖説虽有所据然今本有忠信二字于义亦通况此本流传已久疏家亦相承觧之当示传疑之意未可轻改也
　　凡与大人言始视面中视抱卒视面毋改众皆若是注曰始视面谓观其顔色可传言未也中视抱容其思之且为敬也卒视面察其纳已言否也毋改谓传言见答应之间当正容体以待之毋自变动为嫌解惰不虚心也众谓诸卿大夫同在此者皆若是其视之仪无异也今文众为终
　　疏曰云今文众为终不从者以上已有卒卒为终故从古为众也
　　敖氏曰毋改谓不可变乱其三视先后之序也终皆若是谓与言之时自初至终皆当如上所云亦不可以久故而或改之也　又曰郑本终作众注曰今文众作终继公谓众字无意义宜作终
　　郝氏曰母改凝视不游目也众不止士也
　　世佐案此大人葢有徳位者之通称疏指君敖指卿大夫恐俱未备毋改之义注得之众当从今文作终愚向有此説敖氏其先得我心者与盖人与尊者相对其始必有严惮之心惟久则怠生或至变动其容体故经既以毋改戒之而即继之曰终皆若是者谓与言者自始至终皆不可变动其容体也或嫌与上卒字复出不知上卒字对始中而言与言中之一节耳此终字与毋改为一义该始中卒而言自不相犯也若依郑本作众而以诸卿大夫同在此者释之则首句一凡字足以该之而此句反为赘设矣郝氏狃于郑本其説亦无足采也
　　若父则游目毋上于面毋下于带
　　注曰子于父主孝不主敬所视广也因观安否何如也
　　敖氏曰此谓与父言之时也其异于大人者游目耳毋上于面视面时也毋下于带视抱时也此与视大人者无以异乃着之者嫌游目则或不然也
　　世佐案游目目不定也时而上时而下盖不必抱始中卒之候特其上下之节则不得过于视大人耳此所以为孝且敬也敖説太泥似与游目之防不合曲礼云凡视上于面则敖下于带则忧此视之节限也故曰毋上于面毋下于带
　　若不言立则视足坐则视膝
　　注曰不言则伺其行起而已
　　疏曰已上皆据臣子与君父言语之时此据不言之时
　　世佐案视足视膝亦视君父也郝氏以为自视非
　　右言视之法
　　凡侍坐于君子君子欠伸问日之早晏以食具告改居则请退可也
　　注曰君子谓卿大夫及国中贤者也志倦则欠体倦则伸问日早【早字监本脱今从集説补】晏近于久也具犹辩【辩当从释文作辨】也改居谓自变动也
　　敖氏曰以食具告谓以所食之具告从者葢欲食也卑幼之于尊长请见不请退而此乃得请退者縁君子意也可者许之之辞明其异于常礼
　　郝氏曰张口曰欠舒体曰伸侍者以食具告将饮食也
　　世佐案此五者皆倦怠厌客之意故侍者可以退以食具告蒙上君子而言亦谓君子告其从者也具作器具解虽与注小异然详味经文则敖説胜矣
　　夜侍坐问夜膳荤请退可也
　　注曰问夜问其时数也膳谓食之荤辛物葱薤之属食之以止卧
　　疏曰注云时数者谓若钟皷漏刻之数
　　右侍坐于君子
　　若君赐之食则君祭先饭徧尝膳饮而俟君命之食然后食
　　注曰君祭先饭谓君【监本譌作食其】祭食臣先饭示为君尝食也此谓君与之礼食膳谓【监本衍一进字】庶羞既尝庶羞则饮俟君之徧尝也今云呫尝膳【世佐案此节注监本多误字近所刊朱子通解同赖有敖氏集説可考故备録而正之】
　　疏曰凡君将食必有膳宰尝君之食备火齐不得下文是也此膳宰不在则侍食者自尝已前食既不尝君食则不正尝食故注云示为君尝食又曰此谓君与臣小小礼食法非正礼食正礼食则公食大夫是也彼君前无食此君臣俱有食故知小小礼食孔氏颖达曰饮而俟者礼食未飱必先啜饮以利滑防中不令涩噎君既未飱故臣亦不敢飱而先尝羞尝羞毕而啜饮以俟君飱臣乃敢飱
　　敖氏曰賔主共食则賔当祭此君臣共食君祭而臣否所以别尊卑也
　　郝氏曰饭黍稷也膳肴品也饮水浆所以浇饭三饮告饱而飱则用饮君未飱臣饮而俟君命之食乃食也又曰臣不敢当賔是已然君未饮食而先食先饮徧尝不近于草野而饕餮者与此袭论语君祭先饭之迹而縁饰之过未可用也【世佐案本经之记虽时有出于汉儒者然此文见于论语玉藻并无异辞不可议也】
　　姜氏曰若者承燕见于君而言也既尝羞则饮若酳然也俟者俟君命之食乃食不敢即食也又曰此与玉藻赐食而君客之者不同君客之而命之祭此之谓礼食而此不祭先尝者岂其然乎此乃郑注玉藻所谓侍食则臣【臣当是正字之譌】不祭是也郑注彼此不免自背宜疏亦依违而无定见与
　　世佐案以文次考之此章当属于燕见节之下姜氏本得之然此文亦见戴记玉藻篇而彼详此畧似纂彼记而成者愚谓本经之记有出汉儒手者此类是也本篇阙譌处当以玉藻为正故备録之而释其义于左旧説未安者则亦少更定之云
　　玉藻曰若赐之食而君客之则命之祭然后祭世佐案侍食者不祭正礼也客之而命之祭君之加礼于其臣也必待命而后祭臣虽见礼而犹不敢擅也本篇不云者文不具耳其实同为小小礼食若正礼食则賔每食必祭无待命者公食大夫礼是也姜氏于此强生异同而责郑注之自背过矣
　　先饭辩尝羞饮而俟
　　世佐案此谓膳宰不在也凡侍食之礼君客之或不客之所异者止在祭与否耳其他则同孔疏以有尝羞者为非君所客然则君所客者必无膳宰乎其説殆难通也本篇云君祭先饭则臣不祭可知知臣祭亦先饭者玉藻又云侍食于先生异爵者后祭先饭是其例也饮而俟之义孔疏得之公食大夫礼賔食正馔讫宰夫执觯浆饮以进賔受坐祭遂饮虽与侍食礼异亦可见饮在饭后而与用饮浇饭之飱别矣郝氏混而解之误郑注玉藻以俟为俟君食而后食説仪礼者又谓俟君命之食乃食皆非也斯时侍食者已饭矣徧尝羞矣饮矣复何俟乎所俟者俟君覆手而飱也本篇于此下有君命之食然后食七字盖衍文也君命之食然后食唯有尝羞者则然所谓君命之羞羞近者命之品尝之然后唯所欲是也若膳宰不在则侍食者先饭徧尝膳皆不俟君命且既云先饭徧尝膳矣则所谓命之食者复食何物也所以衍者因下文有君之食然后食六字而玉藻又有此等句法如命之祭然后祭之类记者或袭用之也或曰若移此饮而俟君命之食然后食十字置俟君之食然后食之下则与玉藻文合矣
　　若有尝羞者则俟君之食然后食饭饮而俟君命之羞羞近者命之品尝之然后唯所欲
　　世佐案此谓膳宰在也俟君之食然后食不尝食也饭饭黍稷饮饮水浆孔疏云饭饮者饮之也非俟俟君命也斯时犹未敢尝羞也必君命之羞而后羞而所羞犹止其近者必君命之徧尝之而后徧尝之既徧尝之而后羞唯所欲不复次第焉是皆臣之恭也本篇所谓君命之食然后食意实类此而误入上节则于礼不合矣自饭饮而俟已下本篇阙
　　凡尝逺食必顺近食
　　世佐案此言尝羞之通礼
　　君未覆手不敢飱君既食又饭飱饭飱者三饭也世佐案此亦侍食之通礼覆手者谓食毕以手循口边恐有肴粒汚着也飱者谓礼食竟更用饮浇饭于器中以劝助令饱也君未覆手不敢飱不敢先君饱也君既食臣又饭飱盖不敢不饱之意飱止于三者过多则贪味过少则不足以成君惠也
　　君既彻执饭与酱乃出授从者
　　世佐案此食毕彻馔之仪亦小小礼食故尔若正礼食则但亲彻之不敢授已之从者也
　　若有将食者则俟君之食然后食
　　注曰将食犹进食谓膳宰也膳宰进食则臣不尝食周礼膳夫授祭品尝食王乃食
　　敖氏曰君食然后食臣侍君食之正礼
　　郝氏曰有宰夫则侍食者不先尝惟俟君之所食然后食之君食饭然后食饭君食羞然后食羞
　　世佐案上文膳宰不在偶然耳敖氏以此为侍食之正礼得之俟君之食然后食亦大槩言之以见其不敢先之义其实庶羞必俟君命而敢尝非若饭然但俟君食斯食也郝氏之言似失考矣又案此下疑有阙文或谓上文饮而俟君命之食然后食十字当在此然亦仅得其半也
　　若君赐之爵则下席再拜稽首受爵升席祭卒爵而俟君卒爵然后授虚爵
　　注曰受爵者于尊所至于授爵坐授人耳必俟君卒爵者若欲其釂然也
　　疏曰此经文与玉藻文同皆燕而君客之赐爵法故臣先饮以酒是甘味欲美君之味故先饮必待君卒爵而后授虚爵者臣意若欲君尽爵然也案曲礼云侍饮于长者酒进则起拜受于尊所长者辞少者反席而饮长者举未釂少者不敢饮彼是大燕饮礼故郑注引燕礼曰公卒爵而后饮案燕礼当无算爵后得君赐爵待君卒爵乃饮是也
　　孔氏曰必在君前先饮者亦云其贱者先即事后授虚爵者亦不敢先君尽爵然此谓朝夕侍者始得爵也若其大礼则君先饮而臣后饮燕礼公卒爵而后饮是也此经先再拜稽首而后受燕礼则先受而后再拜与此不同者燕礼据大饮法故先受爵而后奠爵再拜此经据朝夕侍君而得赐爵故再拜而后受必知此经非飨燕大饮者以此下云受一爵而至三爵而退明非大飨之饮也若燕礼非惟三爵而已敖氏曰赐之爵使人授之于其席也下降也降席者降而当席末也既拜兴受爵君答再拜乃升席坐祭酒既卒爵兴授人爵也臣先卒爵亦先饭尝膳之意君卒爵而授虚爵则是授爵亦先于君矣此受爵卒爵授爵之节皆异于燕之无算爵者礼贵相变也世佐案此亦谓燕见于君而君与之饮也食竟宜饮酒故次侍食礼若者或赐或否亦惟君意也侍食不祭此云祭就君所客者而言与上文互相备也受爵者于尊所注据曲礼文然彼是大燕饮礼不可援以为证拜受之仪当如敖説臣先卒爵亦取与燕礼相变郝氏云燕主行礼以让为文赐爵主饮以敏为恭是也至于授爵注以为坐授敖以为兴授案燕礼受赐爵者兴授执散爵此既与燕礼相变则注説为不可易矣玉藻此下有云君子之饮酒也受一爵而色洒如也二爵而言言斯礼已三爵而油油以退记侍饮受爵之数特详亦本篇所阙也
　　退坐取屦隐辟而后屦
　　注曰谓君若食之饮之而退也隐辟俯而逡巡疏曰案曲礼云乡长者而屦此亦当然
　　孔氏曰坐跪也初跪説屦堂下为敬故退而跪取屦起而逡廵隐辟而着之
　　敖氏曰是时屦在西阶下曲礼曰就屦跪而举之屏于侧【世佐案曲礼疏云就犹着也初升时解置阶侧今下着之先往阶侧跪举取之故云就屦跪而举之屛于侧者屏退也退不当阶也】此坐取屦即跪而举之也隐辟即屏于侧之时也屦谓纳屦
　　姜氏曰此言凡退而就屦之仪也
　　世佐案退谓士大夫侍饮食于君而退也玉藻文亦然姜氏以此属侍坐于君子节之下为退出之通礼岂未之考与此章承燕见于君而言燕见于君之礼升见无方阶则説屦处葢亦无定所敖氏据燕礼决其在西阶下非若其据曲礼以释隐辟之义则得之曲礼云就屦跪而举之屏于侧孔疏谓此侍者或独暂退时取屦法也又云乡长者而屦跪而迁屦俯而纳屦疏谓此明少者礼毕退去为长者所送之法也此章所云葢为君所不送者当如曲礼上一条法何以知之下文云君若降送之则此为不送明矣贾疏谓当如曲礼后条非也玉藻于此下又记纳屦之法云坐左纳右坐右纳左
　　君为之兴则曰君无为兴臣不敢辞君若降送之则不敢顾辞遂出
