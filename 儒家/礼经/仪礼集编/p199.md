<!-- { "loadSidebar": true } -->
　　左肩【摭】臂【摭】臑【摭】肫【摭】骼【摭】短胁【释】正脊【释】代胁【释】
　　鱼十有五
　　一举　　　七盛　　　四摭摭　　　三释以上举者先已举在俎盛者方盛于俎未举者卒盛乃举摭者取为祝主人主妇之俎释者备阳厌于西北隅
　　主人洗酌酳尸賔羞肝皆如傧礼
　　注曰肝牢肝也
　　卒爵主人拜祝受尸爵尸答拜
　　敖氏曰自卒爵以下不蒙如傧礼者欲与后礼相属也凡与傧礼同而重见之者其意皆然
　　右主人酳尸
　　祝酌授尸以醋主人亦如傧
　　敖氏曰此与上文所谓傧者皆前篇室中之事初非傧礼乃以傧旗【旗字误】文者以其已入傧之节内故尔下文放此
　　其绥祭其嘏亦如傧
　　注曰绥皆当作挼挼读为藏其堕之堕古文为防敖氏曰此当云授祭绥防二字皆误也但防于授字为尤近故宜取其近者
　　右尸酢主人
　　其献祝与二佐食其位其荐脀皆如傧
　　敖氏曰祝之荐脀如傧则牢与腊皆髀明矣祝于傧亦有肝从不言者与佐食连文故略之耳惟言位与荐脀不及其仪者可知也下文类此者皆然
　　右主人献祝佐食【以上三节皆与傧同】
　　疏曰此有五节主人献一也酢主人二也献祝三也献上佐食四也献下佐食五也
　　主妇其洗献于尸亦如傧
　　注曰自尸侑【侑字疑衍】不饭告饱至此与傧同者在上篇敖氏曰此如傧谓拜送爵以上之礼
　　郝氏曰主妇洗爵于房中出酌入室拜送与傧同
　　主妇反取笾于房中执糗坐设之在稷南糗在南妇赞者执栗脯主妇不兴受设之栗在糗东脯在东主妇兴反位
　　注曰馈食之笾糗羞笾之实杂用之下賔尸也栗脯加笾之实也反位反主人之北拜送爵位
　　疏曰此设笾继在少牢阴厌神馔也笾人馈食之笾栗桃干防榛实羞笾之实糗饵粉餈加笾之实蓤芡栗脯上傧尸朝事之笾羞笾之实不杂也又賔尸主妇直有脯修二笾此有四笾者彼主人献尸主妇设防蕡白黒故至主妇直设二笾通六笾此主人初献无笾则主妇四笾犹两笾
　　敖氏曰笾位自左而右綪之变于敦位也此馈食之礼则四笾者其馈食之笾与周官笾人职馈食之笾五有栗而【而下脱一无字】糗脯葢下脱糗栗下脱脯也天子诸侯馈食之笾亦八当与其豆数同此从献之礼傧则阙之者详于堂上故略于室中隆杀之宜也世佐案周礼馈食之豆八而其笾则正于五也栗也桃也干防也【即干梅】榛实也贾疏谓桃梅三物皆有干湿以充八笾之实取与豆数相配敖氏谓彼有脱文欲以此糗脯补之然尚阙其一岂亦以其一为湿梅乎姑存之以俟知者
　　尸左执爵取糗祝取栗脯以授尸尸兼祭于豆祭祭酒啐酒次賔羞牢燔用俎盐在右尸兼取燔防于盐振祭哜之祝受加于肵卒爵主妇拜祝受尸爵尸答拜注曰自主妇反笾至祝受加于肵此异于傧
　　疏曰上篇主妇但有献而已无笾燔从之事此篇首傧尸主妇亚献尸乃有笾饵之事其物又异唯糗同耳故云此异于傧也
　　张氏曰賔尸者方其正祭主妇献尸于室无笾燔从之事此有笾有燔为异以不傧尸故加厚耳
　　右主妇献尸【其异于傧者二事有笾有燔从】
　　祝易爵洗酌授尸尸以醋主妇主妇主人之北拜受爵尸答拜主妇反位又拜上佐食绥祭如傧卒爵拜尸答拜
　　注曰主妇夹爵拜为不賔尸降崇敬
　　疏曰特牲主妇不夹爵拜上篇主妇夹爵拜此下大夫宜与士妻同为不傧尸降崇敬故夹爵拜
　　敖氏曰此夹爵拜内子正礼也傧则略之
　　张氏曰傧尸者正祭主妇受酢不侠拜爵此侠拜为异
　　右尸酢主妇【与傧异者一事主妇侠拜】
　　主妇献祝其酌如傧拜坐受爵主妇主人之北答拜注曰自尸卒爵至此亦与傧同者亦在上篇【张氏曰谓同上篇正祭亚献之节】
　　敖氏曰如傧其酌以前之礼
　　世佐案傧拜之间似脱一祝字
　　宰夫荐糗坐设子菹西糗在南祝左执爵取糗祭于豆祭祭酒啐酒次賔羞燔如尸礼
　　注曰内子不荐笾祝贱使官可也自宰夫荐至賔羞燔亦异于傧
　　疏曰特牲主妇设笾者士妻卑也尸与主人笾皆主妇设之至此祝不使主妇而使宰夫设笾故云祝贱使官可也少牢主妇献祝亦无笾燔从一事此有笾从者亦异于傧也
　　敖氏曰内子不荐而使官为之者逺下尸亦大夫礼异也士礼主妇荐豆笾于祝
　　卒爵主妇受爵酌献二佐食亦如傧主妇受爵以入于房
　　敖氏曰祝卒爵而主妇受是亦不拜既如傧也此以上如傧者皆在前篇
　　张氏监本正误云主妇受爵酌献二佐食妇误作人姜氏曰献二佐食无笾燔故皆如傧也
　　右主妇献祝佐食【其异于傧者二事献祝有笾有燔从】
　　疏曰献数与主人同惟不受嘏为异
　　賔长洗爵献于尸尸拜受賔户西北面答拜爵止注曰尸止爵者以三献礼成欲神惠之均于室中是以奠而待之
　　疏曰少牢賔献与此篇首賔长献皆云拜送此言答拜者下大夫也拜送重答拜轻
　　敖氏曰此三献爵止之义与特牲馈食礼同受爵而即止亦大夫礼异也
　　郝氏曰傧尸则賔长三献尸卒爵酢賔长賔长又献祝而主人出尸遂起不傧尸则賔长献尸受奠而不举待主人主妇交致爵而后举与特牲礼同与少牢傧尸异户西室户内西
　　张氏曰賔尸者正祭賔三献尸即卒爵酢賔并不止爵至事尸于堂賔三献尸乃止爵待神惠均于庭乃作三献之爵此不賔尸者亦三献止爵待神惠均于室盖畧仿其仪也
　　监本正误云賔户西北面答拜户误作尸
　　世佐案尸先賔拜故于賔云答其寔亦为送爵拜也文异耳疏説似曲
　　右賔长献尸爵止【自此以后与傧礼异与特牲馈食礼畧同间有异者各见本条之下】
　　姜氏曰将傧尸者既三献乃酢賔长賔长献祝祝遂告利成而尸谡馂嘏矣以其继之以傧尸礼故其时主人主妇不致爵也今为不傧尸故三献爵止令主人主妇得相致爵比主人主妇致酢讫尸乃酢賔长賔长乃献祝佐食乃致主人主妇而其下羞献又不一仪然后尸谡行馂而未更为阳厌也此盖以无傧尸之礼故互相衍缩如此
　　主妇洗于房中酌致于主人主人拜受主妇户西北面拜送爵
　　疏曰祭统云夫祭有十伦之义七曰见夫妇之别焉又曰尸酢夫人执柄夫人受尸执足夫妇相授受不相袭处酢必易爵彼据夫妇致爵而言又诗既醉序云醉酒饱徳谓见十伦之义志意充满是天子诸侯皆有夫妇致爵之事但少牢上大夫受致不酢下大夫受致又酢不致士受致自致是上大夫尊辟君受致不酢下大夫与士卑不嫌得与人君同夫妇致爵也
　　司宫设席
　　注曰拜受乃设席变于士也
　　疏曰案特牲礼未致爵已设席故云异于士其上大夫正祭未致爵至賔尸尸酢主人设席以有尸賔故设席在前也案周礼司几筵云祀先王胙席亦如之郑注云胙读如酢谓祭祀及王受酢之席彼受酢时已设席与大夫礼异也郑注周礼司几筵又云后诸臣致爵乃设席与此礼同者士卑不嫌多与君同故也
　　敖氏曰设席亦于主人立处之南也
　　姜氏曰周礼司几筵祀先王酢席注谓祭祀及王受酢之席是酢时已设席也则疏谓尊者有嫌于君士卑无嫌之説似为得之然案上大夫賔尸尸酢主设席乃送爵岂下大夫之尊嫌与君同而上大夫较尊反无嫌耶况王侯夫妇相致酢上大夫受致不酢疏固谓上大夫以尊避君而下大夫与士卑不嫌得与君同矣岂有夫妇相致酢上大夫有嫌而下大夫与士皆无嫌及设席乃致爵则又下大夫有嫌而上大夫与士又皆无嫌耶不应自相矛盾至此窃谓礼文互有异同殆未可以臆説乱经也或曰致爵与设席当并行或序在先或序在后互文耳当存参之世佐案此席于室户内西面与特牲礼同其设席之节亦同特文有先后耳注疏説泥
　　主妇荐韭菹醢坐设于席前菹在北方妇赞者执枣糗以从主妇不兴受设枣于菹北糗在枣西佐食设俎臂脊胁肺皆牢肤三鱼一腊臂
　　注曰臂左臂也特牲五体此三者以其牢与腊臂而七牢腊俱臂亦所谓腊如牲体
　　疏曰右臂尸所用故知左臂也牢谓羊豕也羊豕臂脊胁俱有是六通腊臂而七是牲体惟有三也腊如牲体特牲记文
　　敖氏曰肺离肺也脊胁各一骨脊胁之数皆少者以俎实多故尔亦逺下尸也鱼一亦横之与牲腊异既设俎主人乃升筵坐与主妇升筵之节同
　　世佐案自臂脊以下诸物共一俎与少牢礼祝俎相似郝以为五俎非
　　主人左执爵右取菹防于醢祭于豆间遂祭笾奠爵兴取牢肺坐絶祭哜之兴加于俎坐捝手祭酒执爵以兴坐卒爵拜
　　注曰无从者变于士也亦所谓顺而摭也
　　疏曰特牲主妇致爵主人肝燔并从
　　敖氏曰此笾祭不赞且无从与士礼异者其辟尊者之礼与此牢肺则絶祭哜之者各一也亦卒爵于席者室中之礼已在席则宜卒爵于席不必于拜受之处成礼也
　　主妇答拜受爵酌以醋户内北面拜主人答拜
　　注曰自酢不更爵杀
　　疏曰上主妇受尸酢时祝易爵洗酌授尸尸以酢主妇今自酢又不更爵故云杀也
　　卒爵拜主人答拜主妇以爵入于房
　　敖氏曰主妇亦坐祭立饮而卒爵此文略也
　　右主妇致爵于主人自酢【此与特牲礼异者二事祭荐不赞无肝燔从主人不致爵于主妇】
　　李氏如圭曰主人不致爵于主妇异于士
　　杨氏曰自主人醋【醋疑当作酳】尸以后其节率与特牲礼同但主人不致爵于主妇为异
　　郝氏曰自此以下之礼傧尸皆行于堂不傧尸皆行于室所以异也
　　姜氏曰傧尸者至傧尸时始致且无酢
　　尸作止爵祭酒卒爵宾拜祝受爵尸答拜
　　注曰作止爵乃祭酒亦变于士自爵止至作止爵亦异于傧
　　疏曰特牲祭酒讫乃止爵今大夫作止爵乃祭酒故云变于士賔尸止爵在致爵后其作之在献私人后此止爵在主妇致爵前作之在致爵后与特牲礼同少牢上篇所以不致爵者为賔尸賔尸止爵者欲神惠均于庭故也特牲再止爵者一止爵欲神惠均于室中一止爵者顺上大夫之礼也
　　敖氏曰尸向受爵而即止故于是祭之于三献而无从与士礼异者其亦辟尊者之礼与
　　世佐案此尸自作其所止之爵而賔不作之亦异于士礼
　　祝酌授尸宾拜受爵尸拜送坐祭遂饮卒爵拜尸答拜敖氏曰此賔受酢不夹爵拜而卒爵之仪又畧以其间有爵止之事既变于上故此仪亦不得同于主人是与傧少异者也
　　右尸作止爵酢賔长【此与傧礼异者一事賔受酢不夹爵拜与特牲礼异者三事尸自作止爵作止爵乃祭酒无燔从】
　　献祝及二佐食
　　敖氏曰賔献祝亦北面拜献佐食亦西面拜与上篇此节献祝不卒爵又不言献佐食之礼此经文畧也其或以主妇献礼通之与特牲礼曰献祝及佐食皆如初
　　右宾长献祝佐食【此与傧礼异者二事祝不奠爵佐食亦得献与特牲礼异者二事献祝无燔从多一佐食】
　　姜氏曰傧尸者不献佐食佐食乃馂矣
　　洗致爵于主人
　　注曰洗致爵者以承佐食贱新之
　　主人席上拜受爵賔北面答拜坐祭遂饮卒爵拜賔答拜受爵
　　敖氏曰主人虽拜于席亦立受爵与祝异
