<!-- { "loadSidebar": true } -->
　　注曰内兄弟内宾宗妇也如众兄弟如其拜受坐祭立饮设荐俎于其位而立内宾位在房中之尊北不殊其长略妇人也有司彻曰主人洗献内宾于房中南面拜受爵
　　疏曰云其位在房中之尊北者案下记云尊两壶于房中西墉下南上内宾立于其北东面南上宗妇北堂东面北上是也引有司彻者欲见此内宾受献时亦南面拜受爵
　　敖氏曰献之盖西北面
　　主人西面答拜更爵酢卒爵降实爵于篚入复位注曰爵辩乃自酢以初不殊其长也内宾之长亦南面答拜
　　敖氏曰更爵亦在房中者也
　　世佐案更爵亦于下篚必更之者男女不相袭也入复位入室复户内西面位
　　右主人献内兄弟自酢

　　仪礼集编卷三十五
<经部,礼类,仪礼之属,仪礼集编>
　　钦定四库全书
　　仪礼集编卷三十六
　　龙里县知县盛世佐撰
　　特牲馈食礼第十五之三
　　长兄弟洗觚为加爵如初仪不及佐食洗致如初无从注曰大夫士三献而礼成多之为加也不及佐食无从杀也致致于主人主妇
　　疏曰云如初仪者如宾长三献之仪但宾长献十一爵此长兄弟加献唯六爵洗觚献尸一也尸酢长兄弟二也献祝三也致爵主人四也致爵主妇五也受主人酢六也【从句读节本】
　　敖氏曰无从谓所献所致者皆无燔从也无从则不啐酒而卒爵亦其异者
　　右长兄弟为加爵
　　众宾长为加爵如初爵止
　　注曰尸爵止者欲神惠之均于在庭
　　疏曰庭宾及兄弟虽得一献未得旅酬其已得三献又别受加爵故停之使庭行旅酬
　　敖氏曰向者三献用爵其爵止而主人主妇之致亦用爵盖放尸器而用之也此爵止之后室中及庭中行礼者皆用觯以是推之则此加爵当用觯经不见之文略耳如初亦如亚献也此亦无从尸祭酒啐酒而爵止矣
　　张氏曰云如初亦如宾长三献但尸受爵祭啐之后即止而不饮待旅酬西阶一觯毕加爵者乃请尸举爵众宾长非三献之宾在庭众宾中之长者也世佐案此加爵不言其器防长兄弟之文也献用爵加爵用觚旅酬用觯礼之差也敖云此加爵当用觯非
　　右众宾长为加爵爵止
　　嗣举奠
　　注曰嗣主人将为后者举犹饮也使嗣子饮奠者将传重累之者大夫之嗣子不举奠辟诸侯
　　疏曰云嗣主人将为后者不言适而言将为后者欲见无适长立庶子及同宗为后皆是故泛言将为后也云举犹饮也者非谓训举为饮直是嗣子举而饮之耳云大夫之嗣子不举奠辟诸侯者案文王世子云其登馂献受爵则以上嗣注云上嗣君之适长子今案少牢无嗣子举奠之事故此注云辟诸侯士卑不嫌得与人君同故有嗣子举奠之事也奠者即上文祝酌奠奠于铏南是也
　　张氏曰举奠者举前隂厌时祝所奠于铏南之爵而饮之举奠本言其事下文遂以目其人谓嗣为举奠世佐案此目下事也上文主祭助祭之人内外皆受献讫而主人之嗣独不及为是亦神惠之未徧也故于是使之举奠重适嗣且以是为弟子举觯之倡也
　　盥入北面再拜稽首
　　敖氏曰盥盥于洗也再拜稽首重尊者之赐也北面亦于户西
　　尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备答拜焉
　　注曰食肝受尊者赐不敢余也备犹尽也每拜答之以尊者与卑者为礼略其文耳
　　敖氏曰奠铏南之觯也肝即向之加于菹豆者也位室中之位也
　　郝氏曰尸执奠觯受嗣子嗣子进受觯复北面之位祭饮尸举肝亦以授嗣子举奠即嗣子尸备答拜者重继体每拜皆答也
　　举奠洗酌入尸拜受举奠答拜尸祭酒啐酒奠之举奠出复位
　　注曰啐之者答其欲酢已也奠之者复神之奠觯嗣齿于子姓凡非主人升降自西阶
　　疏曰曲礼云为人子者升降不由阼阶是以虽嗣子亦宜升降自西阶
　　郝氏曰复位与子姓共立于堂下东主人之后也
　　右嗣举奠
　　郝氏曰嗣子举奠先自饮酌尸尸啐而奠之此旅酬之始故下文兄弟即继之嗣子酬尸而言举奠弟子酬长而言举觯皆尊敬之辞以别于酬众也
　　兄弟弟子洗酌于东方之尊阼阶前北面举觯于长兄弟如主人酬宾仪
　　注曰弟子后生也
　　敖氏曰如主人酬宾仪者是亦在长兄弟之右也此有代主人酬长兄弟之意故位与主人同主人酬宾奠觯于荐北此则当奠于荐南而长兄弟则取觯还西面奠于荐北也
　　郝氏曰兄弟弟子谓众子姓各酬其父兄如主人酬宾仪洗酌拜坐祭卒觯更洗酌奠觯长兄弟取觯奠于荐右也
　　张氏曰此下言旅酬前主人酬宾已举西阶一觯此弟子复举东阶一觯皆为旅酬啓端因于此时告祭设羞先旅西阶一觯加爵者即作止爵次旅东阶一觯又次并旅东西二觯而神恵均于在庭矣凡六节世佐案兄弟弟子谓同姓之卑防者举觯者一人而已举觯必先自饮亦所以均神惠也且以为旅酬始
　　右兄弟弟子举觯于长兄弟
　　世佐案献时弟子不获与故使之行举觯之礼中庸云旅酬下为上所以逮贱盖谓此也
　　宗人告祭脀
　　注曰脀俎也所告者众宾众兄弟内宾也献时设荐俎于其位至此礼又杀告之祭使成礼也其祭皆离肺不言祭豆可知
　　敖氏曰所告者众宾众兄弟内兄弟也公有司私臣亦有焉将羞乃祭脀盖与燕礼大夫祭荐之意同也记言众宾以至私臣皆肴脀肤一离肺一又曰公有司献次众宾私臣献次兄弟
　　郝氏曰始献众宾及兄弟内兄弟荐俎各于其位而未及祭至是宗人告使皆祭也
　　乃羞
　　注曰羞庶羞也下尸胾醢豆而已此所羞者自祝主人至于内宾无内羞
　　疏曰尸四豆膮炙胾醢此祝以下降于尸故云胾醢豆而已尸尊尚无内羞则祝以下可知
　　敖氏曰此但以羞为文则是自尸而下以至于私臣皆然也大夫祭礼羞于尸祝主人主妇与羞于宾兄弟内宾及私臣不同时又加以内羞此则一之亦士礼异也
　　郝氏曰庶羞即豕肉为之王制云庶羞不逾牲姜氏曰少牢傧尸礼主酬尸尸奠讫乃羞内羞庶羞于尸侑主人主妇其后旅酬讫乃羞庶羞于宾兄弟内宾及私人不傧尸礼则内羞庶羞皆于主酢宾后并行之此特牲礼盖略仿于不傧尸故将旅时自尸以下凡内羞庶羞并羞之也考周礼羞笾羞豆糗饵粉餈糁食酏食之实曰内羞虽内则饍生人犹用之况祀先乎前此荐尸两笾枣栗未及内羞庶羞此时内羞宜自尸始第宾兄弟内宾私人不及耳而注乃谓羞无内羞又不及尸何哉
　　世佐案上经云佐食羞庶羞四豆则尸之庶羞不于是时乃设也下经云彻庶羞设于四序下则自尸而下皆无内羞又可见矣注説自不可易后儒好立异未见其确
　　宾坐取觯
　　注曰荐南奠觯
　　杨氏曰此即主人酬宾之觯
　　阼阶前北面酬长兄弟长兄弟在右
　　疏曰宾主相酬主人常在东其同在宾中则受酬者在左
　　郝氏曰兄弟在右以兄弟亦有主人之谊也
　　宾奠觯拜长兄弟答拜宾立卒觯酌于其尊东面立长兄弟拜受觯宾北面答拜揖复位
　　注曰其尊长兄弟尊也此受酬者拜亦北面
　　疏曰旅酬无筭爵以饮者酌已尊酬人之时酌彼尊敖氏曰阼阶东之尊为兄弟长而下设之故曰其尊若彼自有之然西方之尊亦如之东面立变于乡饮酒酬者之仪也乡饮酒礼宾东南面酬主人主人西南面酬介此东面酬长兄弟亦惟北面受之下放此郝氏曰揖复位宾酬毕复东向之位
　　张氏监本正误云宾立卒觯酌于其尊卒误作于
　　长兄弟西阶前北面众宾长自左受旅如初
　　注曰旅行也受行酬也初宾酬长兄弟
　　敖氏曰初谓奠觯拜受旅者答拜也
　　张氏监本正误云众宾长自左受旅如初脱自字
　　长兄弟卒觯酌于其尊西面立受旅者拜受长兄弟北面答拜揖复位众宾及众兄弟交错以辩皆如初仪敖氏曰交错谓二党互相酬也初仪即上文所言相酬之礼
　　世佐案其尊西方之尊也
　　右宾与兄弟旅酬【张氏曰旅西阶一觯】
　　为加爵者作止爵如长兄弟之仪
　　注曰于旅酬之间言作止爵明礼杀并作
　　疏曰此决上文三献爵止待室中致爵讫乃作止爵此旅酬未讫作止爵故云并作
　　敖氏曰奠觯既举其礼一终于此可以作止爵矣不俟再旅者其意与三献作止爵于献宾之前者同郝氏曰初众宾长继长兄弟加爵尸饮长兄弟爵不饮众宾长爵以已受加爵而众宾与兄弟酬未及今既旅及众宾与兄弟尸可饮矣故加爵之宾长作起其初止之爵请尸饮也
　　张氏曰如长兄弟之仪其受尸酢献祝致爵主人主妇受主人酢皆同也
　　右众宾长作止爵终加爵之礼
　　长兄弟酬宾如宾酬兄弟之仪以辩卒受者实觯于篚注曰长兄弟酬宾亦坐取其奠觯此不言交错以辩宾之酬不言卒受者实觯于篚明其相报礼终于此其文省
　　疏曰此长兄弟所举奠觯即上弟子举觯于其长者也宾之酬亦卒受者实觯于篚此亦交错以辩故郑云文省也
　　郝氏曰如宾酬兄弟之仪者前宾酬长兄弟于阼阶前今长兄弟亦酬宾于西阶前奠觯受觯拜答拜复位等仪同辩谓宾亦东阶前酬众兄弟复位众兄弟及众宾亦交错以徧也卒受者谓宾众宾与兄弟之众酬终各有卒觯者各以所卒二觯实于堂下之篚也
　　世佐案此卒受者惟一觯耳兄弟多于宾则卒受者为主党宾多于兄弟则卒受者为宾党宾与兄弟均则卒受者亦宾党也郝説非
　　右兄弟与宾旅酬【张氏曰旅阼阶一觯】
　　郝氏曰此交错一终旅酬之正数以下则无算爵也
　　宾弟子及兄弟弟子洗各酌于其尊中庭北面西上举觯于其长奠觯拜长皆答拜举觯者祭卒觯拜长皆答拜
　　敖氏曰此中庭东西之中也其南北之节则皆少南于其长之前与西上者尊宾之弟子也是时长皆在东西面之位而拜之卒觯坐卒觯也此觯乃代主人举之故其仪与乡饮举觯者略同
　　世佐案各酌于其尊者宾弟子酌西方之尊兄弟弟子酌阼阶东之尊也此为无算爵始也亦如乡饮酒礼二人举觯之为
　　举觯者洗各酌于其尊复初位长皆拜举觯者皆奠觯于荐右
　　注曰奠觯进奠之于荐右非神惠也
　　疏曰同于生人饮酒举者奠于荐右也中庸旅酬下尊上所以逮贱【从杨氏图节本】
　　敖氏曰荐右宾之荐南兄弟之荐北也奠于此者因其所改奠之处也缘长者意不欲劳其复迁之张氏监本正误云举觯者洗各酌于其尊尊误作奠世佐案初位中庭北面之位奠于荐右便其举也此与主人所奠之处异者敖云不欲劳其复迁之是也注説似曲
　　长皆执以兴举觯者皆复位答拜长皆奠觯于其所皆揖其弟子弟子皆复其位
　　注曰复其位者东西面位弟子举觯于其长所以序长防教孝弟凡堂下拜亦皆北面
　　敖氏曰执以兴亦象受之其所荐右也揖揖之使复其位
　　世佐案复位亦复中庭北面之位其位则宾弟子西阶前东面兄弟弟子阼阶前西面位也
　　爵皆无筭
　　注曰筭数也宾取觯酬兄弟之党长兄弟取觯酬宾之党唯己所欲亦交错以辩无次第之数因今接防使之交恩定好优劝之
