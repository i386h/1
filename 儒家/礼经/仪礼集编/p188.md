<!-- { "loadSidebar": true } -->
　　设俎羊在豆东豕亚其北鱼在羊东腊在豕东特肤当俎北端
　　敖氏曰当豕俎北端乃云特者眀不与之为列也
　　主妇白东房执一金敦黍有盖坐设于羊俎之南妇賛者执敦稷以授主妇主妇兴受坐设于鱼俎南又兴受賛者敦黍坐设于稷南又兴受賛者敦稷坐设于黍南敦皆南首主妇兴入于房
　　注曰敦有首者尊者器饰也饰盖象周之礼饰器各以其类有上下甲
　　疏曰经云敦南首眀象兽之形知象者以盖形象故也案周礼梓人职外骨内骨以脰鸣者以胷鸣者之类郑云刻画祭器博庶物也司尊彛职又有鸡彛鸟彛之类是周礼饰器各以其类也敦既象眀簋亦象为之故礼器云管仲镂簋朱纮注云谓刻而饰之大夫刻为耳诸侯饰以象【象盖谓象齿】天子饰以玉九嫔职云凡祭祀賛玉齍注云玉齍玉敦受黍稷器是天子八簋之外兼用敦也特牲云佐食分簋铏注云敦有虞氏之器也周制士用之变敦言簋容同姓之士得从周制耳则同姓大夫亦用簋特牲少牢用敦者异姓大夫士也明堂位云有虞氏之两敦下夏后氏之四琏殷之六瑚周之八簋郑注云皆黍稷器制之异同未闻案周礼舍人注圆曰簋孝经注直云外方曰簋者据【据云似有脱字】而言若然云未闻者据殷已上未闻周之簋则闻矣故易损卦云二簋可用享注云离为日日圆巽为木木器象是其周器有闻也孝经纬钩命决云敦规首上下圆相连簠簋上圆下方法隂阳是有闻而郑云未闻者郑不信之故也
　　敖氏曰金敦以金饰之也四敦皆然特见其一耳妇賛者即主妇賛者一人也不言主省文也后放此以授主妇立授之也故主妇兴受敦与受豆笾不同礼贵相变也其后二敦则妇人賛者执以立于户外妇賛者一一反之以授于主妇盖妇賛者惟一人而已郝氏曰金敦铜簋以盛黍稷各二南首席以南为上也
　　祝酌奠遂命佐食启防佐食启防盖二以重设于敦南注曰酌奠酌酒为神奠之后酌者酒尊要成也特牲馈食礼曰祝洗酌奠奠于铏南重累之
　　敖氏曰已酌奠即奠之于韭菹之南而东当所设防之西此文省也设于敦南却而设于其南两敦之南也云防复云盖以明防之为盖也
　　主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨主人又再拜稽首
　　注曰羊曰柔毛
　　敖氏曰主人固西面矣复见之者嫌此时或异面也张氏曰牲物异号以殊人用也
　　世佐案刚鬛嘉荐普淖并见士虞记尝以文次推之定以嘉荐为豆敦之属普淖为铏羮矣但是时铏犹未设而祝辞先及之则不可解
　　右隂厌

　　仪礼集编卷三十七
<经部,礼类,仪礼之属,仪礼集编>
　　钦定四库全书
　　仪礼集编卷三十八
　　龙里县知县盛世佐撰
　　少牢馈食礼第十六之二
　　祝出迎尸于庙门之外主人降立于阼阶东西面祝先入门右尸入门左
　　注曰特牲馈食礼曰尸入主人及賔皆辟位出亦如之祝入门右者辟尸盥也既则后尸
　　宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以授尸坐取箪兴以受尸巾
　　注曰庭南没霤
　　疏曰庭南者于庭近南是没尽门屋霤近门而盥也特牲亦云尸入门北面盥
　　郝氏曰尸入门左将升西阶也坐奠箪者奉巾之宗人也
　　张氏监本正误云取巾兴振之三下脱以授尸坐取箪兴七字
　　祝延尸尸升自西阶入祝从
　　注曰祝从从尸升自西阶
　　敖氏曰特牲馈食礼曰尸至于阶祝延尸祝从从其升而入也祝入亦南面
　　主人升自阼阶祝先入主人从
　　注曰祝接神先入宜也
　　敖氏曰上云尸入祝从则祝固已入矣此复云祝先入者明其先于主人
　　尸升筵祝主人西面立于户内祝在左
　　注曰主人由祝从而居右尊也祝从尸尸即席乃却居主人左
　　敖氏曰在左者当为主人释妥尸之辞也在左之义见聘礼
　　祝主人皆拜妥尸尸不言尸答拜遂坐
　　注曰尸自此答拜遂坐而卒食其间有不啐奠不尝铏不告防大夫之礼尸弥尊也不告防者为初亦不飨所谓曲而杀
　　疏曰不尝铏谓不尝豕铏飨者圭为而孝荐之飨大夫尊嫌与人君同士贱不嫌也曲而杀礼器文敖氏曰云尸不言则妥有辞矣尸于既拜乃坐亦变于士所以升筵而未即坐者以主人尊故也
　　郝氏曰尸不言象神也
　　世佐案特牲礼言尸坐于主人拜妥尸之上此言于妥尸之下者亦文有先后耳敖云以主人尊故非尸在庙中则全于君固不以主人之尊卑而异其礼也惟不祝飨与士礼异所以然者以其有傧尸于堂之礼故于是略之与去遂坐者明其不复兴也
　　祝反南面
　　注曰未有事也堕祭尔敦官各肃其职不命
　　敖氏曰妥尸事毕也南面云反以见从尸入时位在此张氏曰方隂厌之初祝入南面此既无事故反其位
　　尸取韭菹辩防于三豆祭于豆间上佐食取黍稷于四敦下佐食取牢一切肺于俎以授上佐食上佐食兼与黍以授尸尸同受祭于豆祭
　　注曰牢羊豕也同合也合祭于菹豆之祭也黍稷之祭为堕祭将食神余尊之而祭之
　　杨氏曰切肺祭肺也三取其一也俎豆当作菹豆敖氏曰牢一切肺羊豕各一也言兼与黍而不言稷见其尊者耳或曰黍下脱一稷字同犹兼也豆祭豆实所祭之处
　　张氏曰合祭于豆祭豆祭即韭菹之祭于豆间者祭黍之稷者就器减取而祭故名堕祭毕祭毕敛而藏之肺与黍稷皆得为堕周礼守祧职既祭则藏其堕是也先陈设为隂厌尸后来即席食是尸馂鬼神之余故尊而祭之非盛主人之馔而祭也
　　世佐案载俎之时牢俎皆有祭肺三今各取其一留二以为主人主妇用也
　　上佐食举尸牢肺正脊以授尸上佐食尔上敦黍于筵上右之
　　注曰右之便尸食也重言上佐食明更起不相因疏曰曲礼云饭黍无以箸是古者饭食不用匙箸故移之于席上便尸食也案特牲云黍稷此不云稷者文不具其实亦尔之也
　　杨氏曰案贾疏授尸下有尸受祭肺四字
　　敖氏曰此于所举者皆系以尸明其为尸物也肺脊先食举之亦明不与他举同重言上佐食者授举之后尸有事也不言振祭哜之文省耳右之盖当尸前之南
　　郝氏曰尸牢即尸俎羊豕也肺为气主脊为正体故尸举此二者以终十一饭祭食惟取黍食重黍也上敦黍当羊俎之南者也筵上神席上坐曰席馔曰筵张氏曰吴氏云授尸下有尸受祭肺四字今案唐石本亦无四字惟下文食举疏云云举牢肺正脊也者上文云上佐食举尸牢肺正脊以授尸尸受祭肺明今食先云食举是上牢肺正脊也据此文则贾作疏时经文尚有尸受祭肺四字故吴云然也
　　主人羞肵俎升自阼阶置于肤北
　　敖氏曰云升自阼阶者嫌进俎者必升自西阶故以明之置亦横设之也
　　上佐食羞两铏取一羊铏于房中坐设于韭菹之南下佐食又取一豕铏于房中以从上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏
　　注曰芼羊用苦豕用薇皆有滑
　　敖氏曰上佐食受兴受之也故下云坐设芼以菜和物之名祭铏亦于豆祭也下篇曰以羊铏之柶扱羊铏遂以扱豕铏祭于豆祭若公食大夫礼用大牢则祭铏于上铏之间与此异
　　郝氏曰祭铏尝铏以下皆右手为之左手执肺脊至十一饭毕然后以授佐食也
　　食举
　　注曰举牢肺正脊也
　　疏曰特牲尔敦下设大羮此不云者大羮不为神直是为尸者故此不言傧尸乃有也
　　敖氏曰特牲馈食礼曰乃食食举谓一饭则食举以安之也士昏礼亦然则此亦当先饭而后食举也不言乃食者文有脱漏也
　　三饭
　　注曰食以黍
　　疏曰以前文先言尔黍故知先食黍也
　　上佐食举尸牢干尸受振祭哜之佐食受加于肵上佐食羞胾两瓦豆有醢亦用瓦豆设于荐豆之北
　　注曰设于荐豆之北以其加也四豆亦防羊胾在南豕胾在北无臐膮者尚牲不尚味
　　疏曰特牲略于少牢故有豕膮此少牢二牲故不尚味而无臐膮也
　　敖氏曰荐豆兼二列而言也无臐膮其逺别于大牢之礼与礼用大牢庶羞乃有膷臐膮　案注云羊胾在南豕胾在北者谓羊在西列之南豕在东列之北也
　　尸又食食胾上佐食举尸一鱼尸受振祭哜之佐食受加于肵横之
　　注曰或言食或言饭食大名小数曰饭鱼横之者异于肉
　　疏曰一口谓之一饭故云小数曰饭大夫不傧尸者于时亦当设大羮
　　敖氏曰尸食胾亦异于士横之象其在鱼俎也此亦于俎为缩于人为横然则佐食于加物于肵俎之时其亦西面与
　　又食上佐食举尸腊肩尸受振祭哜之上佐食受加于肵注曰腊鱼皆一举者少牢二牲略之腊必举肩以肩为终也别举鱼腊崇威仪
　　敖氏曰肩右肩也骨体唯肩为尊腊但一举故即用其尊体也别举鱼腊大夫礼异也此言上佐食受则前后之所谓佐食受者皆其上者也
　　张氏曰少牢二牲略之者对特牲三举兽鱼别举鱼崇之威仪者对特牲鱼兽常一时同举以肩为终者牲体贵肩以所贵者终也
　　又食上佐食举尸牢骼如初
　　注曰如举干也
　　又食
　　注曰不举者卿大夫之礼不过五举须侑尸
　　疏曰云五举者举牢肺一也又举牢干二也又举一鱼三也又举腊肩四也又举牢骼五也
　　尸告饱祝西面于主人之南独侑不拜侑曰皇尸未实侑
　　注曰实犹饱也祝既侑复反南面
　　疏曰云祝既侑复反南面者户内主人及祝有事之位尸席北祝无事之位今侑讫亦复尸北南面位也敖氏曰侑尸之礼祝固不拜矣乃言之者嫌主人不拜祝独侑之礼则或当拜也祝独侑亦与士礼异张氏曰祝独侑者不与主人共侑也
　　尸又食上佐食举尸牢肩尸受振祭哜之佐食受加于肵
　　注曰四举牢体始于正脊终于肩尊于始终
　　疏曰正脊及肩皆牲体之贵者
　　尸不饭告饱祝西面于主人之南
　　注曰祝当賛主人之辞
　　敖氏曰不饭而告饱又变于上
　　主人不言拜侑
　　注曰祝言而不拜主人不言而拜亲疏之宜
　　敖氏曰祝为之辞故不言也
　　尸又三饭
　　注曰为祝一饭为主人三饭尊卑之差尸十一饭下人君也
　　敖氏曰于举肩之后又三饭为主人加也
　　上佐食受尸牢肺正脊加于肵
　　注曰言受者尸授之也尸授牢干而实举于菹豆食毕操以授佐食焉
　　疏曰牢肺正脊即上文所云食举也初食举不言置举之所至此十一饭后乃言上佐食受尸牢肺正脊加于肵以特牲礼约推之方尸三饭上佐食举牢干时尸盖置之举于菹豆至此食毕尸乃于菹豆上取而授上佐食也【从句读节本】
　　敖氏曰言受明尸未尝奠之也特牲礼既举干鱼尸实举于菹豆故食毕佐食自加举加于肵与此礼异佐食亦反上敦黍于其所经文略也
　　世佐案特牲礼三饭之后云尸实举于菹豆此不言者文略也敖説似泥
　　右迎尸正祭
　　郝氏曰特牲体不足故三鼎并举少牢牲倍故重牲而略鱼腊
　　世佐案自此以后经文有与特牲馈食礼同者不重释之
　　主人降洗爵升北面酌酒乃酳尸尸拜受主人拜送敖氏曰云北面酌酒见凡酌于此者之面位也尊东西设勺南枋而北面酌之则非酌于此者其面位亦可得而推矣
