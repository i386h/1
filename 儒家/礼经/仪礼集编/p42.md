<!-- { "loadSidebar": true } -->
　　疏曰既馔于东方恐由东阶升故记辩之
　　世佐案堂下之墙曰壁
　　賔俎脊胁肩肺主人俎脊胁臂肺介俎脊胁胳肺肺皆离皆右体进腠
　　注曰凡牲前胫骨三肩臂臑也后胫骨二膊胳也尊者俎尊骨卑者俎卑骨祭统曰凡为俎者以骨为上骨有贵贱凡前贵后贱离犹防也腠理也进理谓前其本也
　　疏曰此序体賔用肩主人用臂介用胳其间有臑肫在而介不用者葢为大夫俎故此阙焉或有介俎肫胳不言者欲见用体无常若有一大夫即介用肫若有二大夫则介用胳故肫胳两见亦是也
　　朱子曰介俎脊胁胳肺印本胳上有肫字然释文无音疏又云有臑肫而介不用明本无此字也成都石经亦误今据音疏删去
　　敖氏曰皆皆肩臂胳也凡脊胁不谓之体右体者吉礼所尚故于三俎用之介俎用胳者欲以臑为诸公俎肫为大夫俎也遵者若多则自三以下皆用左体是亦示其相下之意也若无遵者介俎犹用胳不为之变也肺在后者便其取之也凡俎横设其后皆于所为设者为右郝氏曰凡俎贵骨骨贵正与前脊正骨也胁【胁字疑衍】肩前骨也臂肩下骨也胳骼通后胫骨也賔俎用贵主人次之介又次之周人尚肺肺皆离割而不絶也右体牲脊胁【脊胁当作肩臂】等骨用右也进腠肉皮向上也张氏监本正误云介俎脊胁肫胳肺脱肫字　又曰肫胳即注膊胳后胫二骨也賔主俎各一体而介俎肫胳并言者以肩臂之下留其贵者为大夫俎若有一大夫则大夫用臑而介用肫若有二大夫则大夫用臑与肫而介用胳用体无常故肫胳两见也世佐案介俎脊胁胳肺胳上或有肫字葢自唐时已然故疏中元有二説既云有臑肫而介不用又云或有介俎肫胳不【不疑当作并】言者欲见用体无常故肫胳两见亦是也其説依违如此详味经文当以前説为是肫胳并言者误也葢介俎用胳正也不以遵者之多少而有所变若谓有一大夫则介用肫有二大夫则介用胳然则无大夫则介当用臑矣经何以不云介俎脊胁臑肫胳肺也且有三大夫则介更何所用乎其説固不可通也自朱子删定之后今之监本及敖氏郝氏诸本俱无复有肫字矣张氏反据石经而改监本以其未见通解故也
　　以爵拜者不徒作
　　注曰作起也言拜既爵者不徒起起必酢主人敖氏曰以爵拜葢指賔主介遵既卒爵而奠爵拜者也既拜而兴则与饮已者为礼故曰不徒作
　　张氏曰不拜既爵者则不酢也
　　世佐案以爵拜者谓凡奠爵拜执爵兴者也不徒作者谓起必有所事无空起也试以经文考之葢一一不爽如主人献賔賔之告防也坐奠爵拜执爵兴是以爵拜也下即云賔西阶上北面坐卒爵是不徒作也其拜既爵也亦然又如賔酢主人主人坐卒爵兴坐尊爵遂拜执爵兴是以爵拜也下文即言其再拜崇酒之事是亦不徒作也以是推之凡介遵之礼皆然至于献众賔众賔不拜既尊是不以爵拜也下云授主人爵降复位是徒作也凡拜必奠爵记乃言以爵拜不言奠爵拜何也凡拜毕即执爵兴者谓之以爵拜不执以兴者谓之奠爵拜奠爵拜则有徒作者矣如介酢主人主人坐奠爵于西楹南介右再拜崇酒下云主人复阼阶是其徴也若夫拜受爵之礼先拜而后受爵方其拜时爵固未入手也不得谓之以爵拜注专以拜既爵训以爵拜以酢主人训不徒作固偏敖氏虽兼賔主介遵而言然但指其卒爵之拜亦未备且未知奠爵以爵之分而反疑记失岂不谬哉
　　坐卒爵者拜既爵立卒爵者不拜既爵
　　注曰惟工不从此礼
　　敖氏曰此与下条唯乡饮乡射之礼言之则可若推于他礼则有不尽然者矣
　　凡奠者于左
　　注曰不饮者不欲其妨
　　疏曰主人酬賔之觯客奠之于左是也
　　将举于右
　　注曰便也
　　疏曰一人举觯为旅酬始二人举觯为无算爵始是也
　　众賔之长一人辞洗如賔礼
　　注曰于三人之中复差有尊者余二人虽为之洗不敢辞其下不洗
　　敖氏曰主人献众賔惟于始者一为之洗经曰主人取爵于西楹下降洗是也一人辞之者礼主于已也张氏曰主人统为众賔三长一洗一人进与为礼余二人不敢往参非又为二人各一洗也又按经文洗升实爵后始言众賔之长升拜受者三人此时三人尚未升堂其辞洗亦自阶下东行辞之疏于前经以主人揖升为揖众賔升以此辞洗为降辞皆误世佐案经文主人献众賔惟有一洗盖为众賔之长一人也故此人辞之余二人并不为之洗何辞之有注云余二人虽为之洗不敢辞误
　　立者东面北上若有北面者则东上
　　注曰贤者众寡无常也或统于堂或统于门
　　疏曰此谓堂下立者乡人贤者或多或少若少则东面北上统于堂也若多东面立不尽即门西北面东上统于门也
　　敖氏曰此谓在门内位之时也賔入门左位近庭南介以下又居其南众賔若多则容有北面者北面者与东面者相继当西上云东者字误也
　　世佐案经云众賔辩有脯醢不见其位面及上下之次故记之记在一人辞洗之下其为堂下众賔之位无疑敖氏见朱子通解载此条于迎賔之后遂云在门内位之时非也周礼鄊大夫职云乡老及乡大夫帅其吏与其众寡以礼礼賔之则行饮酒礼之时乡人之善者皆在故容有北面者北面者与东面者相继当西上乃云东上者犹賔席南乡而以东为上説者以为统于主人是也敖氏改东为西似未达此义注云统于门亦未的
　　乐正与立者皆荐以齿
　　注曰谓其饮之次也尊乐正同于賔党不言饮而言荐以荐【诸本皆脱此字今从集説増】明饮也既饮皆荐于其位乐正位西阶东北面
　　敖氏曰此乐正乃公有司非众賔也又不立于西方嫌其礼异故明之
　　张氏曰乐正本主人之官属故以齿于賔党为尊之世佐案经文献众賔之时不言乐正故记之立者亦堂下众賔也与读如字旧音预非
　　凡举爵三作而不徒爵
　　注曰谓献賔献大夫献工皆有荐
　　郝氏曰举爵三作谓献賔献介献众賔不徒爵谓乐作也礼成于三三爵既备礼宜少变遵者可入遵者入而后乐作以观徳也
　　世佐案举爵谓初取爵于篚也作起也三作谓奠爵之后复取之而起三次也徒空也不空爵谓实之以酒此礼献賔献大夫皆然故云凡试以献賔礼证之经云主人坐取爵于篚即此所谓举爵也既因辞賔降而奠賔对后复坐取爵兴适洗是一作也既又因对賔辞洗而奠賔复位后复坐取爵卒洗是二作也既又因荅賔拜洗而奠盥后复坐取爵实之是三作而不徒爵也献介介不拜洗则少盥后一作矣献众賔无辞降之文则又少賔对后一作矣记此者欲见献賔及大夫礼隆不与介以下同也乡射记此句在凡奠者于左之上见献賔礼也此记于乐作大夫不入之上见献大夫如賔礼也献介及众賔皆仍献賔之爵不得谓之举爵献大夫则易爵故得以举爵统之也注于记中凡字而字俱无所发明且献之有荐经文明白何待记乎郝说初读之似有理及细考之亦非乡射礼无介献賔及众賔后即遵入而乐作矣是举爵二作而不徒爵也何以彼记亦云举爵三作而不徒爵乎以此证之则其纰谬显然矣
　　乐作大夫不入
　　注曰后乐贤者
　　敖氏曰此谓大夫之来也后不及一人举觯之节者也乐作之时不可乱之故不入若乐既作则献工与笙矣大夫之献又不宜后于工也
　　张氏曰大夫本为助主人乐贤而来时既后则不入矣
　　世佐案二说当参看
　　献工与笙取爵于上篚既献奠于下篚
　　注曰明其异器敬也如是则献大夫亦然上篚三爵敖氏曰献工不仍用献大夫之爵者节异则不相因也既献大夫而酢则奠爵于西楹南注云献大夫亦然者惟谓亦取爵于上篚耳
　　张氏曰献賔介众賔一爵献大夫一爵献工与笙又一爵以异器示敬
　　其笙则献诸西阶上
　　注曰谓主人拜送爵也于工拜于阼阶上者以其坐于西阶东也
　　敖氏曰此记乃与经同者特因上文而言之
　　耳
　　磬阶间缩霤北面鼓之
　　注曰缩从也霤以东西为从鼓犹击也大夫而特县方賔乡人之贤者从士礼也射则磬在东
　　聂氏崇义曰诸侯之大夫特县磬天子之大夫兼有钟及孔子在衞所击皆谓编磬非大磬也【大夫皆当作士】
　　陈氏旸曰磬之为器昔人谓之乐石立秋之音夷则之气也葢其用编之则杂而小离之则特而大叔之离磬则専簴之特磬非十二器之编磬也古之为钟以十有二律为之齐量其为磬非有齐量也因玉石自然以十有二律为之数度而已尔雅大磬谓之毊徒鼓磬谓之寋周官磬师掌教击磬击编钟言编钟则知有编磬矣尔雅言大以见小磬师言钟以见磬大则特县小则编县仪礼鼗倚于颂磬西纮则所谓纮者其编磬之绳欤小胥凡县钟磬半为堵全为肆郑康成释之谓编县之十六枚同在一簴谓之堵钟磬各一堵谓之肆礼图取之倍八音之数而因之是不知钟磬特八音之二耳谓之取其数可乎典同凡为乐器以十有二律为之数度以十有二声为之齐量则编钟编磬不过十二耳谓之十六可乎尝读汉书成帝时于揵水濵得石磬十六未必非成帝之前工师附益四清而为之非古制也康成之説得非因此而遂误欤古有大架二十四枚同一簨簴通十二律正倍之声亦庶乎古也宋朝元丰中于用李照编钟阮逸编磬仍下王朴乐二律以写中和之声可谓近古矣然补注四声以足十二律非先王之制也敖氏曰前霤両端东西乡设磬当其下亦如之故于霤为缩比礼特县则有磬钟鑮及鼓鼙惟言磬者以其为县之主而居首且可以取节于霤故也北靣鼓之明磬南靣设磬葢在阼阶西鼓在西阶东
　　张氏曰周礼小胥掌正乐县之位王宫县诸侯轩县卿大夫判县士特县凡县钟磬半为堵全为肆宫县四靣皆县如宫有墙也轩县去其南靣判县又去其北靣特县又去其西靣特立一靣而已钟磬编县之十六枚在一簴谓之堵钟一堵磬一堵谓之肆诸侯之卿大夫半天子之卿大夫西县钟东县磬士亦半天子之士县磬而已此乡饮酒夲诸侯卿大夫合钟磬俱有而直有磬者以方賔贤俯从士礼也
　　世佐案磬编磬也小磬十二枚在一簴周礼小胥职云半为堵是也阶间堂下两阶之间也霤郝氏云檐间承溜也缩霤者当霤下东西设之于霤为从于堂为横也天子之士特县本钟磬俱有此则从诸侯之士礼故惟磬一堵而已敖云比礼特县则有磬钟鑮及鼓鼙非也又案编县之法经无明文可考郑云十六枚取象八风而倍之也服氏防云十九枚取十二辰加七律也唐李冲用二十四枚取十二律倍声也大周正乐用十四枚取五声二变之倍数也诸説纷如未有定论郑氏之言颇与乐纬四清声合后世多祖之葢以十二律加四清合二八之数也四清者半律也十二律皆有半而此缺其八且无变律朱子尝讥其法太疎畧而用有不周则其非古制明矣马氏端临善李冲所传谓其上不失之四清下不失之二变然考朱子钟律篇所着十二律正变倍半之法有三十六声去其不用者八声亦当有二十八声李氏仅取十二律正倍之声而不及其变与变半则犹未备也惟陈氏以周礼典同之文定为十二枚其议发于范镇最为有据尚书传曰天子将出撞黄钟之钟右五钟皆应入则撞蕤賔之钟左五钟皆应则钟之应乎十二律也古矣大者如此小亦宜然陈氏之言殆得之矣故録之
　　主人介凡升席自北方降自南方
　　注曰席南上升由下降由上由便
　　世佐案主人受酢之时经云自席前适阼阶上不从此礼
