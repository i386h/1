<!-- { "loadSidebar": true } -->
　　敖氏曰进羞而言腾亦取其自下而上之意众人不升设者降于俎也以羞授先者一人先者每为设之所谓先者反之也以葢降出惟谓众人其先者之葢则次者既授豆而受之并以出矣
　　世佐案众人自先者一人而外也士腾羞者虽众而升堂设之者唯最先一人而己其余则以授于西阶上也故先者一人不反其余皆反
　　右设加馔
　　賛者负东房告备于公
　　注曰复告庶羞具者以其异馔
　　賛升賔
　　注曰以公命命宾升席
　　敖氏曰公向者已再拜揖食故于此惟賛者升賔礼不可防也升賔之辞葢曰吾子其升也
　　賔坐席末取粱即稻祭于醤湆间
　　注曰即就也祭稻粱不以豆祭祭加宜于加
　　敖氏曰坐席末者就加馔也取粱即稻言不反粱于左手也不祭于豆祭而于醤湆间者以其近也且别于正馔
　　张氏曰醤湆不得言加注偶误粱是公所亲设醤湆亦公所亲设公设是馔尊处故祭梁不于豆而于此耳
　　賛者北面坐辩取庶羞之大兴一以授宾宾受兼壹祭之
　　注曰壹壹受之而兼一祭之庶羞轻也自祭之于膷臐之间以异馔也
　　敖氏曰一壹同賛者壹以授賔賔兼壹祭之礼之节当然也賔于黍稷徃肺皆壹祭之特于此发之耳祭不言其所亦于醤湆间可知
　　张氏曰一以授賔者品授之也兼壹祭之者总祭之也
　　右賔祭加馔
　　賔降拜
　　敖氏曰拜者为将食故也
　　公辞賔升再拜稽首公答再拜宾北面自间坐左拥簠粱右执湆以降
　　注曰自间坐由两馔之间也拥抱也必取粱者公所设也以之降者堂尊处欲食于阶下也
　　敖氏曰拥之者示其重也必取湆者饭则先啜湆故特取之以降者为公立于堂已不敢坐食于席也必以降者臣也
　　郝氏曰取粱湆二者公所亲设食必歠湆湆正馔粱加馔兼取也
　　公辞賔西面坐奠于阶西东面对
　　注曰奠而后对成其意也【张氏曰成其降食阶下之意】
　　敖氏曰公辞止其食于下也阶西賔所以食之处也故于此奠之对者释其所以降之意且从命也
　　西面坐取之栗阶升北面反奠于其所降辞公
　　注曰降辞公敬也必辞公者为其尊而亲临已食侍食賛者之事
　　敖氏曰公不许其降食乃敢辞公为礼之节然也降而辞者亦以其臣也
　　世佐案反奠于其所者奠湆于醤西奠粱于湆西也
　　公许賔升公揖退于箱
　　注曰箱东夹之前俟事之处
　　郝氏曰公许暂退东厢俟賔食也箱厢通即夹室
　　摈者退负东塾而立
　　注曰无事
　　宾坐遂卷加席公不辞
　　注曰賛者以告公公听之重来优宾
　　敖氏曰卷加席者北面坐而卷自末也公不辞以其降等也若于朝君则辞而賔反之矣
　　张氏曰公听之而不轻来所以优賔使不烦劳也
　　賔三饭以湆醤
　　注曰每饮歠湆以殽擩醤食正馔也三饭而止君子食不求饱不言其殽优賔
　　疏曰曲礼三饭主人延客食胾然后辩殽与此不同者此为礼食故先食殽彼大夫士与客燕食则先食胾故不同也又昬礼同牢云賛尔黍授肺脊皆食以湆酱皆祭举食举也注云皆食食黍也以用也用者谓歠湆醤而不食殽者此公食賔礼解体折节明食殽可知彼豚解者皆不食故不食殽也云不言其殽优賔者特牲少牢尸食时举殽皆言次第此不言者任賔取之是优賔也
　　宰夫执觯浆饮与其丰以进
　　注曰此进潄也非爲卒食为将有事縁賔意欲自洁清
　　賔捝手兴受
　　注曰受觯
　　宰夫设其丰于稻西
　　注曰酒在东浆在西是所谓左酒右浆
　　敖氏曰案左酒右浆弟子职文
　　郝氏曰设于稻西近賔右便取也
　　庭实设
　　注曰乘皮
　　张氏曰设之将以侑賔
　　賔坐祭遂饮奠于丰上
　　注曰饮潄
　　敖氏曰其祭亦于醤湆间
　　右賔食













　　公受宰夫束帛以侑西郷立
　　注曰束帛十端帛也侑犹劝也主国君以为食賔殷勤之意未至复币以劝之欲用深安賔也西郷立序内位也受束帛于序端
　　賔降筵北面
　　注曰以君将有命也北面于西阶上
　　摈者进相币
　　注曰为君释币辞于賔
　　世佐案注释下币字疑衍
　　賔降辞币升听命
　　注曰降辞币主国君又命之升听命释许辞
　　敖氏曰辞币者谓既受赐食不宜又辱赐币也公于是降一等止其降且不许其辞賔即栗阶升听命也经似有脱文
　　降拜
　　注曰当拜受币
　　公辞賔升再拜稽首受币当东楹北面
　　注曰主国君南面授之当东楹者欲得君行一臣行二也
　　退西楹西东面立
　　注曰俟主国君送币也退不负序以将降
　　公壹拜賔降也公再拜
　　注曰賔不敢俟成拜
　　介逆出
　　注曰以賔事毕
　　賔北面揖执庭实以出
　　注曰揖执者示亲受
　　公降立
　　注曰俟賔反
　　敖氏曰亦立于中庭
　　上介受賔币从者讶受皮
　　注曰从者府史之属
　　疏曰子男小聘使大夫士介一人而已此时已受賔币故知讶受者是府史之属也
　　右公以束帛侑
　　世佐案此章与聘礼醴賔之仪大畧相同
　　賔入门左没霤北面再拜稽首
　　注曰便退则食礼未卒不退则嫌更入行拜若欲从此退
　　敖氏曰霤门内霤也没霤庭南也拜者谢侑币之赐也没霤而拜以公立于中庭也
　　张氏曰没霤门檐霤尽处嫌谓贪食之嫌
　　公辞
　　注曰止其拜使之卒食
　　敖氏曰辞其拜于庭也
　　揖让如初升
　　敖氏曰此三揖时公在中庭与賔三揖则是与聘礼者同矣云如初亦大畧之言也既升则介入复位
　　賔再拜稽首公答再拜
　　注曰賔拜拜主国之厚意賔揖介入复位
　　敖氏曰向也賔拜赐于庭南公辞之故成拜于此
　　賔降辞公如初
　　注曰将复食
　　宾升公揖退于箱賔卒食防饭三饮
　　注曰卒已也已食防饭三潄浆也防饭谓黍稷也此食黍稷则初时食稻粱
　　敖氏曰向者三饭乃饮此凡三饭葢九饭也九饭大夫礼也后礼更端故与前三饭不相蒙食加饭而饮浆则此所饮者其酒与
　　张氏曰上文宰夫设黍稷云启防是簋兼防设之稻粱不言启防是簠不兼防故经以黍稷为防饭也世佐案黍稷曰防饭别于稻粱之无防者耳敖云减簋饭于防而食之故云防饭非
　　不以醤湆
　　注曰不复用正馔也初时食加饭用正馔此食正饭用庶羞互相成也后言湆或时后用
　　疏曰前文賔三饭以湆醤先言湆后言醤是先用湆此后言湆或容前三饭后用湆故作文有先后也杨氏曰案注云初时食加饭谓食稻粱用正馔谓以肴擩醤食正馔也此食正饭谓食黍稷也但用庶羞则经无其文若可疑者据下文上大夫庶羞酒饮浆饮庶羞可也注云于食庶羞宰夫又设酒浆以之食庶羞可也以彼证此恐此食防饮有三饮亦食庶羞此注所以有互相成之义也
　　世佐案上文賔三饭以湆醤据其用之之序言也此既不用之故惟据所设之序而言注疏説非是
　　捝手兴北面坐取粱与醤以降西面坐奠于阶西注曰示亲彻也不以出者非所当得又以已得侑币张氏曰公所亲设賔亦亲彻
　　东面再拜稽首
　　注曰卒食拜也不北面者异于辞
　　张氏曰前受侑出更入门北面拜其时欲辞退故北面此卒食礼终故东面
　　公降再拜
　　注曰答之也不辞之使升堂明礼有终
　　敖氏曰公拜亦西面于阼阶下
　　世佐案公于是不辞宾下拜而己亦降答之礼取其称也
　　右賔卒食
　　介逆出賔出公送于大门内再拜賔不顾
　　注曰初来揖让而退不顾退礼畧也示难进易退之义摈者以賔不顾告公公乃还也
　　有司卷三牲之爼归于賔馆
　　注曰巻犹收也无遗之辞也三牲之爼正馔尤尊尽以归賔尊之至也归爼者实于篚他时有所释故疏曰案特牲及士虞尸卒食取爼归于尸三个是有所释此无所释故称巻也
　　鱼腊不与
　　注曰不言肠胃肤者在鱼腊下不与可知也
　　右賔出归爼
　　明日賔朝服拜赐于朝拜食与侑币皆再拜稽首注曰朝谓大门外
　　讶听之
　　注曰受其言入告出报也此下大夫有士讶
　　右賔拜赐
　　世佐案拜赐之仪亦见聘礼
　　上大夫八豆八簋六铏九爼鱼腊皆二爼
　　注曰记公食上大夫异于下大夫之数豆加葵菹蜗醢四四为列爼加鲜鱼鲜腊三三为列无特
　　敖氏曰豆加茒菹麇臡簋加黍稷各一铏加羊豕爼加鲜鱼鲜兽于肤之下如饔九鼎之次云九俎则四四为列而特鲜兽
　　郝氏曰鱼腊皆二爼谓干鱼干腊外加鲜鱼鲜腊为二也
　　张氏曰此下别言食礼之异者食上大夫之礼君不亲食之礼大夫相食之礼大夫不亲食之礼凡四事
　　鱼肠胃伦肤若九若十有一下大夫则若七若九注曰此以命数为差也九谓再命者也十一谓三命者也七谓一命者也九或上或下者再命谓小国之卿次国之大夫也卿则曰上大夫则曰下大国之孤视子男
　　疏曰云此以命数为差者案周礼典命公侯伯之卿三命大夫再命士一命子男之卿再命大夫一命士不命则诸侯之臣分为三等三命再命一命不命与一命同此经鱼肠胃伦肤亦分为三等有十一有九有七则十一当三命九当再命七当一命若然惟有上下二文者以公侯伯之大夫与子男之卿同再命卿爵尊为上大夫爵卑为下则上言若九者子男之卿也下言若九者公侯伯之大夫也故郑云卿则曰上大夫则曰下云大国之孤视子男者此经惟见三命以下故郑并论及之案周礼典命大国之孤四命又大行人云大国之孤执皮帛以继子男又云其他皆视小国之君若然孤与子男同十三侯伯十五上公十七差次可知
　　敖氏曰其俎数之同者又以此见尊卑也因言上大夫以及下大夫葢以足前礼未备之意
　　庶羞西东母过四列
　　注曰谓上下大夫也
　　敖氏曰欲间容人也膷当稻南若过四列则近于簋矣西东西列东列也先言西者上也
　　张氏曰下大夫庶羞十六东西四行南北亦四行上大夫庶羞二十东西四行南北则五行
　　上大夫庶羞二十加于下大夫以雉免鹑鴽
　　注曰鴽无母
　　疏曰案尔雅释鸟云鴽鴾母郭氏曰防也青州人呼曰鴾母荘子曰田鼠化为鹑淮南子云虾防所化也月令曰田鼠化为鴽然则鴽鹑一物也
　　张氏曰据经鹑鴽并列还是两物
　　右食上大夫礼
　　若不亲食使大夫各以其爵朝服以侑币致之
　　张氏曰案聘礼聘遭丧主人毕归礼賔唯饔饩之受谓有死丧而致飨与食则賔不受之若疾病及余事不亲食者其致之皆可受也
　　世佐案説见聘礼
　　豆实实于罋陈于楹外二以并北陈簋实实于筐陈于楹内两楹间二以并南陈
　　注曰陈罋筐于楹间者象授受于堂中也南北相当以食馔同列耳罋北陈者变于食罋数如豆醢芥醤从焉筐米四
