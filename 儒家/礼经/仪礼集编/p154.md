<!-- { "loadSidebar": true } -->
　　陆氏曰贾逵云桀以乙夘日死纣以甲子日亡故以为戒郑同汉书翼奉说则不然张晏云子刑夘夘刑子相刑之日故以为忌而云夏殷亡日不推汤武以兴乎
　　郝氏曰始死至殡三日代哭不絶声殡后无代唯朝夕于殡宫遂奠焉
　　姜氏曰桀以乙夘日死纣以甲子日死王者以为忌日世俗相传皆失其义葢汤放桀武王代纣者乃圣人救民取残之大义而桀纣固君汤武固臣也故其于旧君之死日不忍即吉而避之此葢圣人之仁至义尽所流溢于不自己者而其无一毫苟利天下之心亦因可想见矣而后世传之失真乃谓是日为凶日而不用也则武王不以甲子兴乎是虽汉唐以后之君犹明之而谓学者可惑之乎且如庙讳谓之忌日葢发于哀敬之心而非起于厌恶之念也而世以比于凶忌者葢众喙一词矣朝夕不辟子夘无即吉之嫌故也故曰明理可以治惑
　　世佐案子夘之说郑义为优姜氏之言足以明其义矣
　　妇人即位于堂南上丈夫即位于门外西面北上外兄弟在其南南上宾继之北上门东北面西上门西北面东上西方东面北上主人即位辟门
　　注曰外兄弟异姓有服者也辟开也凡庙门有事则开无事则闭
　　疏曰丧大记云祥而外无者则此外位皆有今直云妇人则丈夫亦矣但文不备也外兄弟谓若舅之子姑姊妹从母之子等皆是
　　敖氏曰即位于堂阼阶上也丈夫众主人众兄弟也同姓异姓之亲及宾客虽以亲疏为序列于东方而所上相变明其不相统也门东北面西上与西面北上者相变也门西北面东上与东面北上者相变也以下文考之则此东方之宾卿大夫也门东诸公也门西他国之异爵者也然则西方者其士与门东门西外门内之左右也列定而主人乃即位于东方之北
　　郝氏曰情有亲疎爵有崇卑相聫而不相混如此辟辟同
　　世佐案丈夫谓主人众主人兄弟也门外庙门外也西面北上东方之位也门东大门东私臣之位若有诸公亦在焉少进门西大门西公有司之位若有他国之异爵者亦在焉少进西上东上皆统于门也夫门东门西乃羣吏之正位诸公与他国之异爵者不恒有有则不可与卿大夫同列故位于此而少进所以尊异之也下文特见之亦以其不恒有故耳非谓位于此皆尊者也且大国之孤唯一人而经云西上其不主为诸公明甚敖以下文实之误矣主人即位辟门着其节也敖云列定而主人乃即位非
　　妇人拊心不
　　注曰方有事止讙嚣
　　疏曰云方有事者谓下经彻大敛奠设朝奠之事也敖氏曰拊心不见其悲哀而未敢也所以然者以男子未哭故也
　　世佐案轻击曰拊以手击胸含悲而未敢发之状不之故敖得之
　　主人拜宾旁三右还入门妇人踊
　　注曰先西面拜乃南面拜东面拜也
　　敖氏曰旁三谓乡宾所立之方而三拜之也于内位之拜别其尊卑故于此略之总旅拜而已以序言之先南面拜乃东面拜西面拜既则右还而入门也嫌其由便故言右还以明之妇人但言踊以踊见也有不踊踊无不者
　　世佐案旁方通旁三者每方各三拜也其拜之之序当从注说
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之宾凡异爵者拜诸其位
　　注曰宾皆即此位乃尽哀止主人乃右还拜之如外位矣兄弟齐衰大功者主人则小功缌麻亦即位乃上言宾此言卿大夫则其亦宾尔少进前于列异爵卿大夫也他国卿大夫亦前于列尊之拜诸其位就其位特拜
　　敖氏曰此位与外位同故上言其位是着其人以互见之上言宾继外兄弟此言卿大夫在主人之南明外兄弟以上皆少退于主人亦互见之也门东又有私臣之位门西又有公有司之位故诸公与他国异爵者皆少进以别之特牲记曰公有司门西北面东上私臣门东北面西上此位亦当如之也敌则先拜他国之宾惟谓异爵者若士则否以其同国异国者皆同在西方之位又旅拜之亦不宜异也他国之异爵者谓来聘若从君来朝者也凡凡诸公卿大夫也
　　右朝夕
　　郝氏曰此以下三节皆既殡以后至塟三月内朝夕奠之礼此一节朝奠之位夕可知
　　彻者盥于门外烛先入升自阼阶丈夫踊
　　注曰彻者彻大敛之宿奠
　　敖氏曰朝奠日出故用烛
　　郝氏曰此将朝奠先彻昨日殡奠彻者祝及执事辈仪与大敛彻奠同
　　祝取醴北面取酒立于其东取豆笾俎南面西上祝先出酒豆笾俎序从降自西阶妇人踊
　　敖氏曰祝已取醴北面立已取酒者亦北面立于其东西上也余人已取豆笾俎南面西上葢立于神席之前不敢以由便而变位也
　　世佐案此与彻小敛奠同不言彻巾文省也
　　设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔
　　注曰遂先者明祝不复位也适馔适新馔将复奠敖氏曰惟豆云西面错葢其他不尽然也祝与执事者自西阶下而径东故出于主人之北是时东方之馔醴酒在甒既适馔乃酌之
　　世佐案此与改设小敛奠并同文加详耳馔朝奠之馔
　　右彻大敛奠
　　乃奠醴酒脯醢升丈夫踊入如初设不巾
　　注曰入入于室也如初设者豆先次笾次酒次醴也不巾无菹无栗也菹栗具则有俎有俎乃巾之敖氏曰如初设者醴酒错于脯南也不巾别于殷奠也室中惟殷奠则巾其余否
　　郝氏曰朝夕奠与殷奠殊惟醴酒脯醢殷奠月朔荐新之类则鼎俎具如初设如宾奠也酒馔不用幂巾礼杀于殷奠也
　　错者出立于户西西上灭烛出祝阖戸先降自西阶妇人踊奠者由重南东丈夫踊宾出妇人踊主人拜送注曰止乃奠奠则礼毕矣
　　敖氏曰灭烛出谓执烛者灭烛而出也亦先降自阼阶由主人之北东
　　众主人出妇人踊出门止皆复位阖门主人卒拜送宾揖众主人乃就次
　　敖氏曰此拜送宾谓众兄弟之属言宾者省文耳郝氏曰皆复位复门外初立之位
　　右朝夕奠
　　敖氏曰妇人即位至此惟主言朝之礼其夕之与此异者惟彻醴酒脯醢不设于序西南耳余并同张氏曰自第四日至塟前并用此礼
　　朔月奠用特豚鱼腊陈三鼎如初东方之馔亦如之注曰朔月月朔日也自大夫以上月半又奠如初者谓大敛时
　　郝氏曰此既殡后及大祥前两期内月朔之奠生有朔食故死有朔奠礼盛于朝夕
　　无笾有黍稷用瓦敦有葢当笾位
　　注曰黍稷并于甒北也于是始有黍稷死者之于朔月月半犹平常之朝夕大祥之后则四时祭焉疏曰平常之朝夕谓犹生时朝夕之常食也案既夕记云燕养馈羞汤沐之馔如他日彼谓下室中不异于生时殡宫中则无黍稷今至朔月月半乃有之若朔月月半殡宫中有黍稷下室则无故既夕记云朔月若荐新则不馈于下室也士虞礼禫月吉祭犹未配是大祥之后得四时祭若虞祭之后卒之等虽不四时亦有黍稷是其常也
　　敖氏曰朔奠及荐新不用笾所以别于殡奠之类此云用瓦敦则吉时或不用瓦者矣
　　郝氏曰无笾无脯栗有黍稷主食也死者月朔犹生者朝夕饔飱为主瓦敦以盛黍稷葢以合敦当笾位以黍稷居脯栗之位也
　　张氏曰朝夕之奠有醴酒豆笾而无黍稷至月朔殷奠始有之者以下室又自有燕养之馔故虽不设黍稷而不为薄也既奠殡宫又馈下室者莫必神之所在故也
　　主人拜宾如朝夕
　　敖氏曰如其庙门内外之仪也
　　卒彻举鼎入升皆如初奠之仪
　　注曰彻宿奠也
　　敖氏曰朝夕奠无俎非盛馔彻则去之不复改设于序西南惟言卒彻为下事节也升谓匕而升于俎也初奠小敛既殡之奠
　　郝氏曰祝与执事彻宿奠设于西序南毕乃设新奠举鼎入阶前升肉于俎皆如殡奠
　　世佐案朝夕奠虽非盛馔亦改设于庭求神之道宜然也云皆如初奠之仪足以蔽之矣敖说非
　　执朼释匕于鼎俎行朼者逆出甸人彻鼎其序体酒菹醢黍稷俎
　　注曰俎行者俎后执执俎者行鼎可以出其序升入之次
　　敖氏曰俎行而匕者出升阶而丈夫踊甸人乃彻鼎经下言主人要节而踊故以此略之而以彻鼎继匕者出而言非谓其节如是也此见六者之序则是凡奠皆每人执一器明矣俎不言豚鱼腊特执无嫌朼皆当作匕
　　世佐案自卒彻至升俎之仪略前所详自执匕至彻鼎之节详前所略文互备也匕者右人也逆出匕腊者先出也此七物者执之凡七人醴酒各一人菹醢一人黍稷一人俎三人
　　其设于室豆错俎错腊特黍稷当笾位敦啓防郤诸其南醴酒位如初
　　注曰当笾位菹南黍黍东稷
　　疏曰知当笾位俎南黍黍东稷者依特牲所设为之也
　　敖氏曰黍稷后设变于笾实也醴酒位如初亦醴在黍南酒在稷南其异者北各有防耳
　　世佐案当笾位者当大敛奠之笾位也上经云菹南栗栗东脯是其位矣注位下菹字本误作俎今以敖本正之疏云依特牲所设为之亦似误以菹为俎者特牲礼云主妇设两敦黍稷于俎南西上又云宗妇执两笾戸外坐主妇受设于敦南其设敦设笾之位皆与此经不合唯敦之西上则同耳
　　祝与执豆者巾乃出
　　注曰共为之也
　　敖氏曰中分其奠祝巾在南者执豆者巾在北者各以近其位而为之然则巾殡奠亦当如之经于此乃见之耳
　　郝氏曰祝立南执豆者立北共举巾幂其奠
　　世佐案上设小敛奠云祝受巾巾之大敛奠云巾如初则皆祝独为之也此与执豆者二人为之是其异矣所以然者葢向者兼巾之而此则分幂之与
　　主人要节而踊
　　敖氏曰丈夫妇人皆要节而踊惟言主人文省耳
　　皆如朝夕之仪
　　敖氏曰为凡不见者言也
　　郝氏曰此以上皆朔奠其礼盛又谓殷奠
　　月半不殷奠
　　注曰殷盛也士月半不复如朔盛奠下尊者
　　疏曰云下尊者以下大夫以上有月半奠故也世佐案不殷奠者其奠如朝夕而已
　　有荐新如朔奠
　　注曰荐五谷若时果物新出者
　　疏曰案月令仲春开氷先荐寝庙季春云荐鲔于寝庙孟夏云以彘尝麦先荐寝庙仲夏云羞以含桃先荐寝庙皆是荐新如朔奠者牲牢笾豆一如上朔奠也
　　敖氏曰新谓谷之新熟者也荐新则敦实皆以新物为之与春秋传曰不食新矣少仪曰未尝不食新皆指五谷而言也
　　彻朔奠先取醴酒其余取先设者敦啓防面足序出如入
　　注曰啓防彻时不复葢也面足执之令足间乡前也敦有足则敦之形如今酒敦
　　敖氏曰其余取先设者则取敦亦后于俎矣执敦面足是以首自乡也其执而设之之时亦然少牢馈食礼曰敦皆南首葢北面设之故也敦有首足如物之缩者然皆在上耳
　　郝氏曰敦形似兽两足踞前彻者奉敦足在前南面错顺也
　　世佐案聂氏三礼图敦葢为形用少牢礼注疏说也今敦葢既啓犹云面足则其说恐未必然
　　其设于外如于室
　　注曰外序西南
　　郝氏曰重言者疑朔奠异于朝夕也
　　右朔月奠荐新
　　姜氏曰此以上为士丧敛殡之礼而以下为其营塟之礼也旧以筮宅布材卜日三章合上为篇而以既夕以下别目为既夕礼者非
　　筮宅冡人营之
　　注曰宅塟居也冡人有司掌墓地兆域者营犹度也诗云经之营之
　　世佐案杂记云大夫卜宅与塟日士筮日而不卜下大夫也
