<!-- { "loadSidebar": true } -->
　　张氏曰侯制有三大射之侯用皮王三等虎熊豹诸侯二等熊豹卿大夫用麋所谓栖皮曰鹄梓人云张皮侯而栖鹄则春以功是也賔射之侯用布画以为正王五正中朱次白次苍次黄而黑在外诸侯三正损黑黄大夫士二正去白苍画朱绿所谓画布曰正梓人云张五采之侯则逺国属是也燕射之侯画兽以象正鹄此记所言是也梓人亦云张兽侯以息燕也此乡射当张采侯二正而记燕射之侯者以燕射亦用此乡射之礼但张侯为异耳疏云案梓人云参分其广而鹄居一焉据大射之侯若賔射之侯则三分其侯正居一焉若燕射之侯则兽居一焉故云象其正鹄之处
　　姜氏曰注说有合有离所称此谓兽侯本考工记梓人职之文所称王侯之燕射各以其乡射之礼而张此侯本此经燕礼之文凡此皆于义合而所称乡射及賔射当张采侯二正则背周礼射人职司裘职之文又称賔射燕射之侯皆画云气于侧而先以丹采其地则更背本记之文凡此皆于义离也案周礼王有大射燕射之二礼而其大射燕射各有王射賔射之二节注初未审其义谬以大射燕射之礼与賔射分为三而又臆分三侯以附之则汰甚矣考射人职所谓三侯二侯一侯者言射侯而其谓五正三正二正者言乐节也正读去声乐先歌以听后歌以射而以听为正也司裘职所谓虎熊豹者即王以六耦射三侯熊豹者即诸侯以四耦射二侯麋者即卿大夫以三耦射一侯也二职之符合如此如之何以五正三正二正为五采三采二采之侯而因以当王三侯诸侯二侯卿大夫一侯之数也且考工记所谓张皮侯而栖鹄者固即司裘所掌之各侯诸侯献功王与之大射而射人治其法仪者也五采之侯自是柔逺人之义而兽侯则王以之息燕制起于上而用达于下故注本此而言又如之何以柔逺人懐诸侯二礼混而为一而率以五正三正二正者当之也据本记白质为天子之熊侯赤质为诸侯之麋侯则丹质当属大夫士虎豹鹿豕之侯而注又以为凡画賔射燕射之侯皆先以丹采其地是更何说耶夫经云凡者凡大夫与士非并凡王侯也亦明矣文义之显然者尚率为之词又何怪其以五正三正二正之节率训为五采三采二采之侯以滋之误乎
　　世佐案三侯之论人各不同读者苦其难晓今备采经传及众说于左以便览云
　　周礼司裘职曰王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄注大射者为祭祀射王将有郊庙之事以射择诸侯及羣臣与邦国所贡之士可以与祭者射者可以观徳行其容体比于礼其节比于乐而中多者得与于祭诸侯谓三公及王子弟封于畿内者卿大夫亦皆有采地焉其将祀其先祖亦与羣臣射以择之凡大射各于其射宫侯者其所射也以虎熊豹麋之皮饰其侧又方制之以为□【诸允反本亦作准】谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十糁七十豻五十逺尊得伸可同耳所射正谓之侯者天子中之则能服诸侯诸侯以下中之则得为诸侯郑司农云鹄鹄毛也方十尺曰侯四尺曰鹄二尺曰正四寸曰质康成谓侯中之大小取数于侯道乡射记曰弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈尊卑异等此数明矣考工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较者直也射所以直已志用虎熊豹麋之皮示服猛讨迷惑者射者大礼故取义众也士不大射士无臣祭无所择　说陈氏傅良曰王大射张三侯乃是养人主不争之徳以万乗之尊下与诸侯羣臣射射有中否则有胜负使人主有争胜负之意则不可故特设三侯于侯道九十弓之地一侯髙一侯其侯又广其弓又良又有相助之者则易为中虽以优至尊乃是养其不争之徳诸侯二侯亦此意
　　射人职曰王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正注郑司农云三侯虎熊豹也容者乏也待获者所蔽也九节析羽九重设于长杠也正所射也诗云终日射侯不出正兮二侯熊豹也豻侯豻者兽名也兽有防豻熊虎康成谓三侯者五正三正二正之侯也二侯者三正二正之侯也一侯者二正而已此皆与賔射于朝之礼也考工梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而画以朱绿其外之广皆居侯中参分之一中二尺今儒家云四尺曰正二尺曰鹄鹄乃用皮其大如正此说失之矣大射礼豻作干读如宜豻宜狱之豻豻胡犬也士与士射则以豻皮饰侯下大夫也大夫以上与賔射饰侯以云气用采各如其正九节七节五节者奏乐以为射节之差言节者容侯道之数也乐记曰明乎其节之志不失其事则功成而徳行立【疏曰此射义文云乐记者误也】　说郑氏锷曰大射之侯用皮饰其侧则以皮为鹄賔射之侯用皮饰其侧则以五采为正此所以不同　王氏详说曰荆公以司裘之虎侯熊侯豹侯即射人之三侯司裘之熊侯豹侯即射人之二侯司裘之麋侯即射人之一侯陆农师谓王射三侯于侯内以五采画正诸侯二侯以三采画正卿大夫一侯以二采画正其说皆失之司裘所言者大射也射人所言者賔射也梓人曰张皮侯而栖鹄则大射之侯也又曰张五采之侯则賔射之侯也又曰张兽侯则燕射之侯也司裘言侯而及鹄射人言侯而及正射人所谓三侯当如康成谓五正三正二正之侯也诸侯二侯即三正二正之侯也卿大夫一侯则二正而已若以司裘之熊侯豹侯而降杀之则梓人所谓皮侯与五采之侯何别乎若谓天子之侯皆五正则是天子与诸侯卿大夫射而同其侯矣臣下与天子角胜负可乎当从康成之说谓异其侯葢上得以兼下下不得以僭上也
　　若王大射则以貍步张三侯　注郑司农云貍步谓一举足为一步于今为半步康成谓貍善搏者也行则止而拟度焉其必获是以量侯道法之也侯道者各以弓为度九节者九十弓七节者七十弓五节者五十弓弓之下制长六尺大射礼曰大侯九十糁七十豻五十是也三侯者司裘所共虎侯熊侯豹侯也列国之君大射亦张三侯数与天子同大侯熊侯也参读为糁糁杂也杂者豹鹄而麋饰下天子大夫考工记曰梓人为侯广与崇方参分其广而鹄居一焉注崇髙也方犹等也髙广等者谓侯中也天子射礼以九为节侯道九十弓弓二寸以为侯中髙广等则天子侯中丈八尺诸侯于其国亦然鹄所射也以皮为之各如其侯也居侯中参分之一则此鹄方六尺惟大射以皮饰侯大射者将祭之射也其余有賔射燕射
　　上两个与其身三下两个半之　注郑司农云两个谓布可以维持侯者也上方两枚与身三设身广一丈两个各一丈凡为三丈下两个半之傅地故短也康成谓个谓若齐人搚干之干上个下个皆谓舌也身躬也乡射礼记曰倍中以为躬倍躬以为左右舌下舌半上舌然则九节之侯身三丈六尺上个七丈二尺下个五丈四尺其制身夹中个夹身在上下各一幅此侯凡用布三十六丈言上个与其身三者明身居一分上个倍之耳亦为下个半上个出也个或谓之舌者取其出而左右也侯制上广下狭葢取象于人也张臂八尺张足六尺是取象率焉
　　上纲与下纲出舌寻縜寸焉　注纲所以系侯于植者也上下皆出舌一寻者亦人张手之节也郑司农云纲连侯绳也縜笼纲者縜读为竹中皮之縜舌维持侯者张皮侯而栖鹄则春以功　注皮侯以皮所饰之侯司裘职曰王大射则共虎侯熊侯豹侯设其鹄谓此侯也春读为蠢蠢作也出也天子将祭必与诸侯羣臣射以作其容体出其合于礼乐者与之事鬼神焉　说林氏希逸曰春郑以为蠢防来只是春时用也
　　张五采之侯则逺国属　注五采之侯谓以五采画正之侯也射人职曰以射法治射仪王以六耦射三侯三获三容乐以驺虞九节五正下曰若王大射则以貍步张三侯明此五正之侯非大射之侯明矣其职又曰诸侯在朝则皆北面逺国属者若诸侯朝防王张此侯与之射所谓賔射也正之方外如鹄内二尺五采者内朱白次之苍次之黄次之黑次之其侯之饰又以五采画云气焉　说郑氏锷曰五采之侯即射人所谓五正之侯也虎侯五正熊侯三正豹侯二正
　　张兽侯则王以息燕　注兽侯画兽之侯也乡射记曰凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质是兽侯之差也息者休农息老物也燕谓劳使臣若与羣臣饮酒而射　说陈氏用之曰此三侯者皆王所射也皮侯则饰之以皮采侯则饰之以采兽侯则无饰也为熊虎豹而已射人以射法治射仪王以六耦射三侯九节五正此总言王所射者也其所谓三侯即熊虎豹是也其所谓五正即五采是也或为熊虎豹之形而不采或为而采之又饰之以熊虎豹之皮焉则所用之异也皮侯则司裘所共者是也司裘言王大射共熊虎豹之侯则大射之侯所饰之皮可知矣所以知采侯为熊虎豹之形而饰之以采以射人见之也所以知兽侯为熊虎豹之形者葢以王之所射在此三者故也先儒不此之思引乡射记以为兽侯之制夫乡射所记已无所攷据况彼所记乡射而引之以证燕可乎大射张皮侯其义则以功为主賔射张采侯其义则以礼为主燕射张兽侯其义则以质为主示其情故也
