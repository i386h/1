<!-- { "loadSidebar": true } -->
　　疏曰此摈陈在主国大门外主君之摈与賔之介东西相对南北陈之按大行人天子待诸侯云上公之礼摈者五人侯伯之礼摈者四人子男则摈者三人今诸侯待聘宾用天子待己之摈数者以天子尊得分辨诸侯尊卑以待之诸侯卑故据已国大小而为摈数也云于是时宾出次直闑西北面者玉藻云君入门介拂闑大夫中枨与闑之间士介拂枨此谓朝君又云宾入不中门此谓聘宾入门还依作介入时亦拂闑也云上摈在闑东阈外西面者主位在东故宾在闑西上摈在闑东以摈位竝门东西面故上摈亦西面向君也云其相去也公之使者七十步侯伯之使者五十步子男之使者三十步者此依大行人云诸侯之卿其礼各下其君二等郑注云所下者介与宾主之间是以步数与介数亦降二等也云此旅摈耳者司仪云三问旅摈郑云旅陈陈摈介不传辞若交摈传命则是摈介传命此旅摈传命者直是宾来至末介下对上摈传本君之命也其介相绍继则交摈旅摈同唯传命不传辞异耳云上摈之请事进南面揖宾俱前者谓上摈入向公前北面受命出门南面遥揖宾使前摈者渐南行宾至末介北东面上摈至末摈南西面东西相去亦三丈六尺云还入告于公者宾对讫上摈入告公公乃有命纳宾也云天子诸侯朝觐乃命介绍传命耳者此引聘义文自此以下论天子诸侯交摈法云二彻参个者彻广八尺参个三八二十四门容二丈四云傍加各一步者门傍各空一步丈二添二丈四尺为三丈六尺
　　敖氏曰周礼言天子之摈者其于上公则五人于侯伯则四人于子男则三人皆以朝者之爵为差也此但言上摈承摈绍摈而不言其人数则是诸侯之摈者三人而已不以已爵及朝聘者之尊卑而异所以别于天子也此摈者虽有三人惟上摈专相礼事乃必立承绍者所以别于诸臣之礼也摈者上摈也云请事则为上摈可知故不必质言之而但云摈者也请事云出则摈者常近于君所矣是时宾即位于西方东面介立于其东南北面西上摈者东方西面请事宾对摈者乃入告于公矣诸侯相朝则上摈传主君之命以请于上介上介以告于朝君又以朝君之命告于上摈所谓交摈也聘宾臣也故亲对而不交摈云出请事而不云入告省文也
　　郝氏曰旅摈交摈见周礼大行人介绍传命见礼记聘义皆无明数郑氏以臆妆演难尽据也周礼上公宾主之间九十步侯伯七十步子男五十步谓诸侯朝位去天子所立逺近以贵贱为差郑谓为宾主序立之位以考工记应门二彻三个为三丈六尺末摈末介相去亦三丈六尺合大门之广宾至末介主至末摈亦三丈六尺穿凿附防如此世称郑精于礼皆此类也
　　世佐案注説依傍周礼非有明文但以类推之耳所云门容二彻参个出考工记匠人乃天子应门之制恐诸侯之门未必无降杀也郝氏诋之已甚然注之不可尽信亦畧可覩矣今仍録敖説以傋参考焉
　　公皮弁迎宾于大门内大夫纳宾
　　注曰公不出大门降于待其君也大夫上摈也谓之大夫者上序可知从大夫总无所别也于是宾主人皆裼疏曰案司仪诸公相为宾公皮弁交摈车迎拜辱出大门此于门内是降于待其君也玉藻云不文饰也不裼又云执龟玉袭下文行聘时执玉宾主人皆袭此时未执玉正是文饰之时故皆裼
　　敖氏曰于此乃迎宾于大门内则是摈者出请事之时公犹未出中门也大门内者其在门右西面与此大夫亦谓上摈也云纳宾则为上摈可知故变言大夫与卿为上摈之文互见以明卿亦谓之大夫也此与上经言摈者之意畧同皆错综其文以见义尔纳宾亦西面乡之其辞曰寡君须矣吾子其入也既则道之以入于公之迎宾也诸摈皆从之上摈出纳宾而承摈绍摈则皆立于门东北面
　　宾入门左
　　注曰内宾位也众介随入北面西上少退摈者亦入门而右北面东上上摈进相君
　　疏曰此注亦多约下入庙行聘享文
　　敖氏曰宾入门左而东面乡公介亦立于其东南北面西上上摈亦入门而右玉藻曰宾入不中门不履阈又曰公事自闑西亦谓此时也
　　公再拜
　　注曰南面拜迎
　　敖氏曰宾入门左而公乃拜之是西面拜迎于入门右之处明矣公迎大夫乃再拜者尊国宾也相见礼主人于降等者不出迎一拜其辱
　　宾辟不答拜
　　注曰避位逡遁不敢当其礼
　　公揖入每门每曲揖
　　注曰每门辄揖者以相人偶为敬也凡君与宾入门宾必后君介及摈者随之并而鴈行旣入则或左或右相去如初玉藻曰君入门介拂闑大夫中枨与闑之间士介拂枨宾入不中门不履阈此宾谓聘卿大夫也门中门之正也不敢与君并由之敬也介与摈者鴈行卑不逾尊者之迹亦敬也宾之介犹主人之摈
　　疏曰诸侯三门臯应路则应门为中门左宗庙右社稷入大门东行即至庙门其间得有每门者诸侯有五庙太祖之庙居中二昭居东二穆居西庙皆别门门外两边皆有南北隔墙隔墙中夹通门若然祖庙已西隔墙有三则閤门亦有三东行经三门乃至太祖庙门中则相逼入门则相逺是以每门皆有曲有曲即相揖故每曲揖也云凡君与宾入门宾必后君者非直聘享向祖庙若飨食向祢庙燕礼向路寝皆当后于主君故言凡以广之云介及摈者随之并而鴈行者言上摈与上介并次摈与次介并末摈与末介并各自鴈行于后也云旣入则或左或右者东行宾介于左君摈于右也云相去如初者初谓大门外相去三丈六尺也玉藻曰君入门介拂闑大夫中枨与闑之间士介拂枨郑注云此谓两君相见也君入必中门上介夹闑大夫介士介鴈行于后示不相防也君若迎聘客摈者亦然此经谓聘客郑君并引朝君欲见卿大夫聘来还与从君为介时入门同故并引之也云君入门介拂闑又云门中门之正又云卑不逾尊者之迹若然聊为一闑言之君最近闑亦拂之而过上介则随君而行拂闑而过所以与君同行者臣自为一列主君旣出迎宾主君与宾并入主君于东闑之内宾于西闑之内并行而入上介于西闑之外上摈于东闑之外皆拂闑次介次摈皆大夫中枨与闑之间末介末摈皆士各自拂枨如是得君入中门之正上摈上介俱得拂闑又得不逾尊者之迹矣又云宾入不中门者此谓聘宾入门之时还依与君为介来入相似也云中门门之正也者谓两闑之间云卑不逾尊者之迹者士以大夫为尊大夫以上介为尊上介以君为尊也云宾之介犹主人之摈者欲见摈介鴈行不别也
　　朱子曰案江都集礼庙制诸侯立庙宜在中门外之左右者宗庙之制外为都宫内各有寝庙别有门垣太祖在北左昭右穆以次而南与此疏之説不同未知孰是门闑之説与玉藻注疏亦不同　又曰周礼建国之神位左宗庙则五庙皆当在公宫之东南矣其制则孙毓以为外为都宫太祖在北二昭二穆以次而南是也庙皆南向各有门堂室寝而墙宇四周焉
　　杨氏曰贾疏曰门有东西两闑又玉藻公事自闑西私事自闑东疏云闑谓门之中央所竪短木则门只有一闑未知孰是今案尔雅云橛谓之闑注云门中之橛名闑又曰在地者谓之闑注云在地及门者名闑当以玉藻疏及尔雅为正
　　敖氏曰诸侯三门库雉路则库门为大门左宗庙右社稷入大门东行而至庙此每门指閤门与庙之中门而言也诸侯有五庙太祖之庙最东髙祖而下之庙以次而西庙各有大门有中门有庙门中门外西边皆有南北隔墙墙中央通閤门故入诸侯之庙必有每门也每门揖者主人至每门则揖而先入也每曲揖者于曲处则揖而折行也天子之庙各有五门与其寝同是诸侯亦有三门也康王受顾命于庙出庙见诸侯乃云王出在应门之内则天子诸侯庙门之名数可见矣天子五门臯库雉应路路门寝门也其于庙则曰庙门
　　世佐案诸侯五庙之制当以朱子説为正每门者库门内之东閤门及都宫之门也每曲者自库门内曲而东至都宫之门当太祖庙之南又曲而北也惟太祖之庙在北故得云每曲如疏説敖説则自库门内至太祖庙门止一曲矣门闑之説贾疏得之孔氏崔氏皇氏并谓门只有一闑而以枨闑之中央为门中其论两君相见法主君由门右扉之中宾由门左扉之中上摈在主君之后稍近西而拂闑上介在宾之后稍近东而拂闑大夫摈介各当君后在枨闑之中央若然则大夫入门之节各与其君同也恶覩所谓宾入不中门及论语立不中门者乎愚故不敢从也朱子论语集注虽主孔説而着通解仍云二説不同未知孰是当更考之是亦疑而未定矣
　　及庙门公揖入立于中庭
　　注曰公揖先入省内事也旣则立于中庭以俟宾不复出如此得君行一臣行二于礼可矣公迎宾大门内卿大夫以下入庙门即位而俟之
　　疏曰省内事谓如曲礼主人请入为席之类君行一臣行二者见君行近臣行远尊者宜逸卑者宜劳也初命迎宾于馆之时卿大夫士固在朝矣及宾来大门外陈介之时主君之摈亦在大门外之位君在大门内时其卿大夫不以无事乱有事当于庙中在位矣葢当行事之时公授宰玉士受皮宰夫受公几更不见此等官入庙之文明此官已先在位而俟也又曰君行一臣行二出齐语晏子辞【朱子曰案齐语无此辞今见曲礼杂记章】
　　敖氏曰庙未详其为何庙以差言之则受天子之聘宜于太庙受诸侯之朝若聘其于高祖而下者与公揖宾而入礼之也凡主人与宾揖而入门者有二义俱入则为道之自入则为礼之公先入俟宾于内也摈者随公鴈行而入负东塾东上中庭东方南北之中入而俟宾于此尊也若敌者则俟于门内公立葢西面
　　世佐案庙太祖庙上经云先君之祧是也中庭东西节也南近门公立葢南面又案天子所以抚邦国诸侯者曰存曰覜曰省而已无所谓聘也天王下聘东迁以后之失礼也故春秋书之以示讥谷梁传云聘诸侯非正也是已先儒或以为有是礼者葢据大行人时聘以结诸侯之好而言今考郑注云时聘者亦无常期天子有事诸侯使大夫来聘亲以礼见之礼而遣之所以结其恩好也天子无事则已然则大行人文正指诸侯聘天子之礼先儒乃引以证天子聘诸侯误矣敖云受天子之聘宜于太庙亦承此误
　　宾立接西塾
　　注曰接犹近也门侧之堂谓之塾立近塾者已与主君交礼将有出命俟之于此介在币南北面西上上摈亦随公入门东东上少进于士
　　敖氏曰接西塾者在其南而东面也立于此俟时而执玉也介立于其西南东面北上
　　世佐案庙门内外各有东西塾此西塾则在门外者也宾东面立此故云接疏云宾在门西北面则是乡西塾矣介之面位当依注説
　　右迎宾
　　几筵旣设摈者出请命
　　注曰有几筵者以其庙受宜依神也宾至庙门司宫乃于依前设之神尊不豫事也席西上上摈待而出请受宾所以来之命重停宾也至此言命事弥至言弥信也周礼诸侯祭祀席蒲筵缋纯右雕几
　　疏曰知在扆前者案司几筵云大朝觐大飨射王位依前南乡设筵几尔雅云牖户之间谓之扆但天子以屏风设于扆诸侯无屏风为异席亦不同也周礼司几筵文引之者证此所设者设常祭祀之席也敖氏曰案注似脱如莞席纷纯五字
　　贾人东面坐启椟取圭垂缫不起而授上介
　　注曰贾人乡入陈币东面俟于此言之就有事也授圭不起贱不与为礼也不言裼袭者贱不裼也缫有组系也
　　敖氏曰玉尊不与币同陈故事至乃取之上介受主于其左亦东面
