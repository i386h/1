<!-- { "loadSidebar": true } -->
　　郝氏曰初纳射器宾弓矢在堂西诸臣弓矢在东次故賔适堂西诸公卿适次各取弓矢
　　公将射则司马师命负侯皆执其旌以负其侯而俟注曰君尊若始焉
　　世佐案此云皆执其旌则旌之不同益可见矣亦获者授之于乏
　　司马师反位
　　郝氏曰位在西阶下东面司马正之南也
　　仆人扫侯道
　　注曰新之
　　郝氏曰仆人周礼司之属
　　世佐案仆人即周礼仆也仆下士二人属夏官掌五寝之埽除粪洒之事故使之给埽侯道之役诸侯葢亦以庶人在官者为之也司掌五之法属秋官郝氏乃引以当之误矣
　　司射去扑适阼阶下告射于公公许适西阶东吿于宾注曰吿当射也
　　敖氏曰告射轻于请射故不升堂
　　世佐案此时宾在堂西故适西阶东告之郝云宾立西阶下西东面非吿公北面告宾葢西面与
　　遂搢扑反位小射正一人取公之决拾于东坫上一小射正授弓拂弓皆以俟于东堂
　　注曰授弓当授大射正拂弓去尘
　　疏曰据此经上下或云大射正或云司射或云小射正当是大射正一人为上司射次之司射或谓之小射正若然大射正与司射各一人据其行事小射正不止一人而已如此文既云小射正一人又云一小射正则小射正二人也【从通解节本】
　　敖氏曰授当作受受弓者受于有司也受弓亦于东堂皆皆二小射正也云小射正一人又云一小射正则小射正亦多矣周官射人下大夫二人上士四人然则诸侯之大射正上士亦二人小射正中士亦四人与
　　郝氏曰小射正授弓授之大射正大射正授公东堂堂上东君席侧也
　　世佐案东堂东序东也郝云君席侧非初纳射器君之弓矢适东堂至是小射正受而拂之与奉决拾者同俟于此授当从敖氏作受葢受之于弓人也俟者俟公就物则一小射正奉决拾以从一小射正以弓授大射正也大射正唯为司正者一人其余皆小射正也敖云大射正二人非
　　公将射则宾降适堂西袒决遂执弓搢三挟一个升自西阶先待于物北比一笴东面立
　　注曰不敢与君并东面立乡君也
　　疏曰前文賔降适堂西取弓矢无宾升堂之文但文不具其实即升矣是以此文云賔降
　　敖氏曰比一笴物比空一笴地也必退于物比一笴者逺下君亦为司马当由物后而适物间也
　　郝氏曰賔降即前取弓矢降再言以明待君之仪疏谓取弓矢升再降非也物比右物之比
　　世佐案此当以郝説为正葢三耦卒射则公将射矣公将射则賔及诸公卿皆降自司马师命负侯至小射正俟于东堂皆一时事也观此经复言公将射则賔降亦是复言可知必复言之者见其与上诸事同节也旧説前降取弓矢此降又为袒以下诸仪则经何以前言降而不言升宜后儒疑其有阙文也夫一弓矢也既取之而升复以之而降降而又升其仪不亦繁复乎此云袒决遂执弓搢三挟一个即取弓矢之仪也向者取弓矢以升其仪当复何如且公之弓矢尚俟于东堂而宾乃先取之以升亦无是理也以是数者推之则其谬误显然矣
　　司马升命去侯如初还右乃降释弓反位
　　注曰还右还君之右也犹出下射之南还其后也今文曰右还
　　敖氏曰还右谓围右物也既命去侯则由右物之南适其右乃降来由物比去适物右是还之也不还左物者以君将为下射故也是时君未立于物而先辟之敬之至也
　　郝氏曰司马命去侯还右乃降者賔物居右司马出右物南即西转下堂不还左物也
　　世佐案司马司马正也还右言于如初之下见其异于初也敖説得之位司射之南也又案今文曰右还义似长葢由右物之南适西阶即右还也
　　公就物小射正奉决拾以笥大射正执弓皆以从于物注曰笥萑苇器大射正舎司正亲其职
　　敖氏曰笥葢竹器决拾在坫上时亦宜用笥至是始见之耳射时大射正为司正如故至是暂舎其职而为君执弓重其事也弓射器之主也
　　张氏曰大射正初为摈者复自摈者立为司正至此又舎司正来执弓也
　　世佐案大射正执弓葢小射正授之于东堂
　　小射正坐奠笥于物南遂拂以巾取决兴賛设决朱极三
　　注曰极犹放也所以韬指利放也以朱韦为之三者食指将指无名指无极放契扵此指多则痛小指短不用
　　敖氏曰拂者拂决极与拾也賛设决与极者为君设之也下言賛者放此者极朱而用三若臣则用二其物色亦未闻士丧礼曰纩极二葢死时变用纩而数则与生时同
　　小臣正賛袒公袒朱襦卒袒小臣正退俟于东堂敖氏曰此袒于设决之后亦异于臣
　　世佐案俟者俟公卒射当賛袭也
　　小射正又坐取拾兴賛设拾以笥退奠于坫上复位注曰既袒乃设拾拾当以韝上
　　郝氏曰小射正复位与小臣正同立俟于东堂也世佐案此言设拾而不言遂者以君不肉袒故取敛衣之义复位复俟于东堂之位也小射正复位者亦俟公卒射以笥受决拾也
　　大射正执弓以袂顺左右隈上再下壹左执弣右执箫以授公公亲揉之
　　注曰顺放之也隈弓渊也揉宛之観其安危也今文顺为循
　　疏曰以袂向下于弓隈顺放之考工记弓人云其弓安其弓危以弓弱者为危弓强者为安则此云观安危者谓试弓之强弱
　　敖氏曰隈者弓之曲处也考工记曰凡角之中恒当弓之畏畏也者必挠是也顺之者所以审其厚薄而騐其强弱也详上而畧下以其上下之厚薄均郝氏曰袂衣袖顺即拂也以衣袖顺弓上下两隈拂之示整洁也弓仰执故上隈之里左右再拂下隈之背一拂之
　　世佐案顺之以袂亦拂拭之意郝得之前小射正既于东堂拂之矣至是大射正又顺之者敬君物也隈分左右则弓之仰执明矣上再下壹左右各三也上弓里下弓表
　　小臣师以巾内拂矢而授矢于公稍属
　　注曰内拂恐尘及君也
　　敖氏曰授矢亦以巾也燕礼记曰小臣以巾授矢凡授弓矢皆当于公右
　　世佐案稍属説见燕礼记
　　大射正立于公后以矢行吿于公
　　注曰若不中使君当知而改其度
　　下曰畱上曰扬左右曰方
　　注曰畱不至也扬过去也方出旁也
　　敖氏曰左右曰方者左则曰左方右则曰右方也世佐案方与旁通矢行或左或右皆曰旁敖説非是
　　公既发大射正受弓而俟拾以将乗矢
　　注曰公下射也而先发不畱尊也
　　敖氏曰俟者将复授之也云拾发以将乗矢则是宾先公后亦如其他上下射之为也
　　世佐案敖説非也燕礼记于君既发之后乃云上射退于物一笴既发则答君而俟是亦公先发之证矣
　　公卒射小臣师以巾退反位
　　世佐案反东堂下之位
　　大射正受弓
　　注曰受弓以授有司于东堂
　　小射正以笥受决拾退奠于坫上复位
　　世佐案小射正之位敖云未详郝云于东堂窃谓诸侯之小射正盖中士下士也其位本在西方东堂乃其将射俟事之位上经云皆以俟于东堂是也事毕则仍反西方之位与
　　大射正退反司正之位
　　敖氏曰云反司正之位是射时其位自若也然则此司正之位不当东西之中而与乡饮酒者异明矣世佐案此时司正之位盖亦迁于司射之南如乡射礼也经不言者文不具耳敖氏据此而改经中庭为阼阶前泥矣郝云此九字当在三射毕释获者退中与算之后亦非
　　小臣正赞袭公还而后宾降释弓于堂西反位于阶西东面
　　注曰阶西东面宾降位
　　疏曰上文賔受献讫降立于阶西东面
　　敖氏曰公退云还是其进退亦不由物前也宾因降而不敢即升若以是时未有上事也不言説决拾袭亦文省
　　公即席司正以命升宾宾升复筵而后卿大夫继射诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓説决拾袭反位众皆继射释获皆如初
　　注曰诸公卿言取弓矢众言释获互言也
　　敖氏曰反位亦在次于取弓矢之处为少北耳众谓大夫而下此不分别士与大夫为耦之仪是如三耦也其以君在故耦不得尽其尊大夫之礼与释获皆如初亦指君以下言也
　　卒射释获者遂以所执余获适阼阶下北面告于公曰左右卒射反位坐委余获于中西兴共而俟
　　右公及宾诸公卿大夫皆射
　　郝氏曰此节叙君射过自矜贵多衰世骄蹇之风乏先王恭俭之意人主既身居下物折节行礼过自矜饰何以诲下至于三射乐作然后就物不以乐志则所称节奏比礼容体比乐者君独不然焉用射君不用礼乐而能选士御臣者未之有也
　　世佐案篇内如中三侯皆获及不以乐志之类皆以优至尊辟不敏也必如此者以人主不可有与臣下争胜之心有是心胜则矜不胜则忮为患匪浅故设此法以寛之使知为君之道不必见长于一艺而亦不因是形其短此制礼之深意也至于授弓矢赞决拾诸仪官具物傋亦贵贵之义应尔郝氏讥之过矣
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初
　　注曰司马司马正于是司马师亦坐乘矢
　　宾诸公卿大夫之矢皆异束之以茅卒正坐左右抚之进束反位
　　注曰异束大夫矢尊殊之也正司马正也进前也又言束整结之示亲也
　　疏曰公卿皆异束但大夫或与士耦则士矢不束大夫束之故注特言大夫尊殊之也【从仪礼图节本】敖氏曰此文主于束矢而言盖见其不在如初之中者也
　　郝氏曰左右抚之数众矢也进束谓既数众矢而后进所束之矢于楅反位反中西南东面之位
　　世佐案异束之者人一束也束之亦于楅上卒束毕也敖云衍非正上似脱司马二字抚矢之位乡射礼云当楅南北面此宜亦如之委矢于楅北括束茅于矢上握则束矢之处于抚矢者为近矣既抚而复亲束之乃去进者盖抚手及之而已束则于当楅之位又少进也郝云进所束之矢于楅然则未进之前賔诸公卿大夫之矢岂皆委之于地耶其説不可通矣
　　賔之矢则以授矢人于西堂下
　　注曰是言矢人则纳射器之有司各以其器名官职不言君矢小臣以授矢人于东堂下可知
　　敖氏曰授之亦小臣也
　　司马释弓反位而后卿大夫升就席
　　注曰此言其升前小臣委矢于楅
　　张氏曰方司马释弓反位卿大夫即升就席是其升在小臣委矢之前以上文类言如初诸事故至此始特言之
　　右再取矢
　　司射适阶西释弓去扑袭进由中东立于中南北面视算释获者东面于中西坐先数右获二算为纯一纯以取实于左手十纯则缩而委之每委异之有余纯则横诸下一算为奇奇则又缩诸纯下兴自前适左东面坐敖氏曰此坐字衍文乡射无之
　　坐兼敛算实于左手一纯以委十则异之其余如右获司射复位释获者遂进取贤获执之由阼阶下北面告于公
　　世佐案此亦君礼之异者也乡射礼云升自西阶尽阶不升堂告于賔
　　若右胜则曰右贤于左若左胜则曰左贤于右以纯数告若有奇者亦曰奇若左右钧则左右各执一算以告曰左右钧还复位坐兼敛算实八算于中委其余于中西兴共而俟
　　右数获
　　世佐案此算获及饮不胜者之法皆与乡射无异则亦以习礼乐而非别贤否可见矣若果为将祭择士之礼岂可不分各耦而较其中之多少哉
　　司射命设丰
　　敖氏曰亦适堂西命之也
