<!-- { "loadSidebar": true } -->
　　世佐案此亦兼男子妇人言也谓之亲者对下在戸外堂下者言耳其实比于在牀东西者为少踈也惟云在室则不必夹牀矣是时牀在南牖下则亲者所立处盖室中半以北也亦男子在东妇人在西皆南面与以去尸逺近为亲踈之节
　　众妇人戸外北面众兄弟堂下北面
　　注曰众妇人众兄弟小功以下
　　疏曰同是小功以下而男子在堂下者以其妇人有事自堂及房不合在下故男子在堂下妇人户外堂上耳
　　世佐案户外室户外先言妇人自内及外也其亲疏同而所立有逺近者内外之辨也皆北面向尸也
　　右哭位
　　杨氏曰始死哭位辨室中戸外堂下之位丧大记人君礼子坐于东方卿大夫父兄子姓在其后夫人坐于西方内命妇姑姊妹子姓立于其后外命妇率外宗哭于堂上北面有司庶士哭于堂下北面亦必辨室中堂上堂下之位盖非特男女内外亲防上下之位不可以不正此亦治丧驭繁处变之大法也又曰楔齿缀足始死奠帷堂命赴哭位数事文有先后其实数事并作檀弓曰复楔齿缀足饭设饰帷堂并作注云作起为也自复以下诸事并起故云并作
　　张氏曰主人哭位唯小敛以前在此小敛后则在阶下矣
　　姜氏曰按本经及丧大记首节主人众主人当通指嫡子众子及孙曽而言牀东西面即丧大记主人子姓皆于东方也妇人当通指主妇众妇及妻妾及孙曽妇而言侠牀东面即丧大记主妇子姓皆于西方也本经包众子及子姓于众主人中包主妇众妇以及孙曽妇于妇人中犹丧大记包众主人于主人中包众妇与主妇中所谓对文则别散文则通此经传互文之通例也次节亲者在室男当指诸父诸兄即丧大记父兄女当指姑姊妹及从父姊妹即丧大记姑姊妹丧大记言东方西方而此言在室者盖亦东西以别之但不在牀旁而在室中耳其丧大记言皆坐本经主人以下不言坐又众妇人兄弟本经言其位丧大记不言位皆省文也乃旧注于众主人条下但言主人之庶昆弟而以子姓之孙曽抑在亲者之条于妇人条下但言主妇之庶娣姒若子姓而于子姓之孙曽妇略不一及义皆踈漏且又未审本经不皆言坐为省文之例乃谬以丧大记之言皆坐者为不命之士而本经之不皆言坐者乃命士也如其説则丧大记厯序君大夫士之丧位顾不言命士之位而独言不命之士之位理可通乎愚深惧先圣礼制或至因传以蔑经也故谨考正如右
　　君使人吊彻帷主人迎于寝门外见賔不哭先入门右北面
　　注曰使人士也礼使人必以其爵使者至使人入将命乃出迎之寝门内门也彻帷防之事毕则下之疏曰礼使人必以其爵者此诸侯吊法若天子则不以其爵各以其官是以周礼太仆职云掌三公孤卿之吊劳又小臣职云掌士大夫之吊劳又御仆职掌羣吏之吊劳又按宰夫职云凡邦之吊事掌其戒令与币噐注吊事吊诸侯是其皆以官不以爵也云使者至使人入将命乃出迎之者将命谓传賔主人之言摈者也大夫士唯有两门有寝门者外门者以其下云主人拜送于外门外故知此寝门内门也云彻帷防之者谓褰帷而上非谓全彻去知事毕则下之者按下君使人襚彻帷明此事毕下之可知
　　杨氏曰丧大记云凡主人之出也徒跣扱衽拊心降自西阶
　　敖氏曰丧不迎賔惟于君及君使则迎之此不出外门者别于君之自来也先入门右道之彻帷为君命变也郝氏曰不哭聼君命也
　　吊者入升自西阶东面主人进中庭吊者致命
　　注曰主人不升贱也致命曰君闻子之丧使某如何不淑
　　疏曰入谓入寝门案丧大记大夫于君命迎于寝门外使者升堂致命主人拜于下言拜于下明受命之时得升堂以此言之士受君命不得升堂以其贱是以大戴礼云大夫于君命升聼命降拜是也【从续通解节本】敖氏曰此西方中庭也主人虽在下吊者犹东面礼之也
　　小敛以前主人位在西方
　　世佐案中庭东西节也其南北之节盖三分庭一在北聘礼云賔自碑内听命此寝庭无碑故不云碑内耳其去堂之节同也不在西方者以聼君命故也敖说非
　　主人哭拜稽颡成踊
　　注曰稽颡头触地成踊三者三
　　敖氏曰谢君命也既拜稽颡而成踊惟于君及君命则然其余则否拜稽颡者一拜而遂稽颡也不再拜稽首者丧礼宜变于吉也稽颡与稽首之仪略同惟右手在上而以颡加之为异耳男子吉拜尚左手丧拜尚右手妇人反是
　　郝氏曰三踊者三九乃成踊始死孝子昏迷不傋礼不成踊不迎送此成踊拜送敬君命也
　　世佐案颡额也稽颡之拜与稽首相类惟以头触地无容为异盖稽首者必再拜初拜首至手卒拜首乃至地稽颡则一拜触地而已此吉凶之分也敖说非
　　宾出主人拜送于外门外
　　敖氏曰拜送一拜送之也此与下篇云拜送者皆然迎不拜而一拜送之皆丧礼异也凡拜丧賔不再拜
　　右君使人吊
　　君使人禭彻帷主人如初禭者左执领右执要入升致命主人拜如初
　　注曰禭之言遗也衣被曰禭致命曰君使某禭疏曰云如初者如上吊时迎于寝门外以下之事也云拜如初者亦如上主人进中庭哭拜稽颡成踊敖氏曰礼别更端则吊禭不同时也此执衣如复则是衣裳具且簪裳于衣也
　　郝氏曰以衣衾赠死曰禭衣曰领裳曰要
　　禭者入衣尸出主人拜送如初
　　郝氏曰入衣尸入室以衣加尸上
　　世佐案拜送如初者亦于外门外
　　唯君命出升降自西阶遂拜賔有大夫则特拜之即位于西阶下东面不踊大夫虽不辞入也
　　注曰唯君命出以明大夫以下时来吊襚不出也始丧之日哀戚甚在室故不出拜賔也大夫则特拜别于士旅拜也即位西阶下未忍在主人位也不踊但哭拜而已不辞而主人升入明本不为賔出不成礼也
　　疏曰因事曰遂以因有君命故拜賔若无君命则不出戸主人小敛后賔致辞云如何不淑乃复位踊今以初死大夫虽不辞主人升入室
　　敖氏曰惟君命出小敛以前则然若小敛之后虽不迎賔亦出送賔矣升降自西阶自此至葬其礼然也于大夫云特拜见于士亦旅之也即位于西阶下此非正位因事而出乃在是耳不踊者明本不为賔出也主人既即位大夫宜辞之谓不必以已故而留于外也既辞则主人乃入大夫若或不辞主人犹入矣郝氏曰即位即拜賔之位于西阶下不于阶上不踊尸未夷堂不备礼也
　　世佐案唯君命出以下总上两节而言受君吊之时其仪亦如此也
　　右君使人襚
　　疏曰君襚虽在袭前袭与小敛俱不得用大敛乃用之
　　亲者襚不将命以即陈
　　注曰大功以上有同财之义也不将命不使人将之致于主人也即陈陈在房中
　　防曰大功以上谓并异门齐衰故云以上下云如襚以适房故知此陈陈在房中也
　　敖氏曰不将命不将命于主人也云不将命则是亦使人为之矣即陈者就于所陈之处谓房中也既夕礼曰若就噐则坐奠于陈
　　庶兄弟襚使人以将命于室主人拜于位委衣于尸东牀上
　　注曰庶兄弟即众兄弟也变众言庶容同姓耳将命曰某使某襚拜于位室中位也
　　敖氏曰云庶者盖兼众兄弟外兄弟言也尸东牀上奠之北也委于此者辟君襚且不必其用之也既将命而又不以即陈亦逺辟亲者之礼
　　张氏曰委衣者将命者委之也
　　朋友禭亲以进主人拜委衣如初退哭不踊
　　注曰亲以进亲之恩也退下堂反賔位也主人徒哭不踊别于君禭也
　　敖氏曰亲以进亦自释其辞主人拜亦不答之与吊賔同也亲者禭不将命庶兄弟将命不亲致朋友则亲致之盖亲则礼略防则礼隆圣人之意然尔主人于庶兄弟之使者与朋友之退也则哭而不踊朋友退反賔位使者退则出矣
　　张氏曰委衣如初如其于尸东牀上委之朋友也世佐案退哭不踊敖谓兼庶兄弟及朋友禭而言得之注説偏矣
　　彻衣者执衣如襚以适房
　　注曰凢于襚者出有司彻矣
　　防曰执衣如禭者上文君禭之时禭者左执领右执要此彻衣者亦左执领右执要故云如禭也
　　世佐案注云凡者凡君及庶兄弟朋友之禭也亲者禭以即陈则不须彻矣
　　右亲者庶兄弟朋友禭
　　为铭各以其物亡则以缁长半幅防末长终幅广三寸书铭于末曰某氏某之柩
　　注曰铭明旌也杂帛为物大夫士【坊本脱士字今从集説本补】之所建也以死者为不可别故以其旗识识之爱之斯録之矣亡无也无旗不命之士也半幅一尺终幅二尺在官为柩
　　防曰士丧礼记云公侯伯之士一命亦记子男之士不命故此铭旌总见之也云为铭各以其物者按周礼司常大夫士同建杂帛为物今云各以其物而不同者杂帛之物虽同其旌旗之杠长短则异故礼纬云天子之旗九刃诸侯七刃大夫五刃士三刃但死以尺易刃故下云竹杠长三尺长短不同故言各以别之云半幅一尺终幅二尺者经直云长半幅不言广则亦三寸云防末长终幅广三寸则广三寸总结之但布幅二尺三寸今云二尺者郑君计侯与深衣皆除邉幅一寸此亦两邉除二寸而言之凡书铭之法按丧服小记云复与书铭自天子逹于士其辞一也男子称名妇人书姓与伯仲郑注云此谓殷礼也殷质不重名复则臣得名君周之礼天子崩复曰臯天子复诸侯薨复曰臯某甫复其余反书铭则同以此而言除天子诸侯之外其复男子皆称姓名是以此云某氏某之柩
　　敖氏曰铭书其名者以卒哭乃讳故也
　　郝氏曰物采色各以死者生时所建旗帜色为旌书姓名于上表其柩贱无旌旗则用缁帛半幅尺一寸防赤色末旌尾终幅二尺二寸铭书名某氏姓也某名也
　　姜氏曰各以其物之物谓名物也司常云掌九旗之名物是也自天子至于士各有旗之名物而大夫士则当建杂帛之物若不命之士不得建杂帛之物而九旗之名物至其士而无矣故以缁首防末之幅名之经义如此而注乃以名物之物直释为杂帛之物则于各字不可解矣以故防家又勉为之词曰大夫士虽同用物其杠则异也然经文上下相承亡谓无其物非谓无其杠下云幅之长若干又非云杠之长若干也且使谓无其杠则不命之士亦无长三尺之杠矣又何以云竹杠长三尺乎盖各字通士以上説而注未之体也
　　竹杠长三尺置于宇西阶上
　　注曰杠铭橦也宇梠也
　　防曰此始造铭讫且置于宇下西阶上待为重讫以此铭置于重又下文卒涂始置于肂若然此时未用权置于此也梠谓檐下
　　敖氏曰置卧而缩置之　郑本于下有宇字继公谓宇屋檐也不宜与西阶上连文宇字盖因于字而衍也周官小祝职郑司农注引此无宇字今以为据删之
　　姜氏曰其时尸未敛于柩至大敛乃以棺入敛而今书铭置于阶者盖预书此以表之与
　　右为铭
　　甸人掘坎于阶间少西为垼于西墙下东乡
　　注曰甸人有司主田野者垼块灶西墙中庭之西今文郷为面
　　敖氏曰少西者其四分阶间一在西与
　　郝氏曰周礼有甸师其徒三百人掘坎将埋沐浴余水垼累块为灶煑水沐浴者皆于西隂方也
　　新盆槃瓶废敦重鬲皆濯造于西阶下
　　注曰新此瓦噐五种者重死事盆以盛水槃承渜濯瓶以汲水也废敦敦无足者所以盛米也重鬲鬲将县于重者也濯涤溉也造至也犹馔也以造言之丧事遽
　　敖氏曰此五种者盖当阶少西而北上也
　　郝氏曰鬲釜属以煑潘与重粥重鬲二鬲也
　　张氏曰槃承渜濯置尸牀下承之
