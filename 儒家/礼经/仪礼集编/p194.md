<!-- { "loadSidebar": true } -->
　　主妇荐韭菹醢坐奠于筵前醢在南方妇赞者执二笾防蕡以授主妇主妇不兴受之奠防于醢南蕡在防东主妇入于房
　　注曰醢在南方者立侑为尸使正馔统焉
　　疏曰凡设菹常在右便其防今菹在醢北者以其立侑以辅尸故菹在北统于尸也
　　敖氏曰醢在南方是豆北上也豆北上者以席南上也主人席豆相变之法于斯见之矣下云侑升筵降筵自北方是席南上也主妇荐豆而赞者即赞笾者两豆两笾同时设故不必亲取笾
　　侑升筵自北方司马横执羊俎以升设于豆东
　　敖氏曰凡正俎皆横执此乃明言之者以司马进之嫌亦缩执也
　　郝氏曰羊俎即前所设侑俎羊左肩以下七物共载者也横执正俎也傧尸羊俎为正横执其羊肉羊湆豕脀湆鱼以下加俎皆缩执
　　侑坐左执爵右取菹防于醢祭于豆间又取防蕡同祭于豆祭兴左执爵右取肺坐祭之祭酒兴左执爵次宾羞羊燔如尸礼
　　敖氏曰不啐酒者凡堂上每献啐酒之节皆当放于尸上礼尸哜渚乃啐酒此无湆则不宜啐酒以异其节侑无羊匕湆者以无肉湆故也
　　侑降筵自北方北面于西楹西坐卒爵执爵以兴坐奠爵拜主人答拜
　　注曰答拜拜于侑之右
　　世佐案不啐酒不吿旨主人拜于侑之右皆杀于尸也其礼葢与乡饮酒主人献介相似
　　右主人厌侑
　　疏曰此节从献有三事主妇荐笾豆一也司马羞羊俎二也次宾羞羊燔三也侑降于尸二等无羊匕湆又无肉湆
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对
　　疏曰特牲少牢主人献尸尸即酢主人主人乃献祝及佐食此尸待主人献侑乃酢主人不同者此尸卑达主人之意欲得先进酒于侑乃自饮彼尸尊欲自达己意故先酢主人也下文賔长献尸致爵主人尸乃酢之遂賔意亦此类也
　　敖氏曰尸适洗南北面主人阼阶东南面辞洗尸对主人复阼阶东西面
　　张氏曰此下尸酢主人节主人受爵主妇荐豆笾长宾设俎次賔羞匕湆司马羞肉湆次賔羞燔主人拜崇酒凡七细节
　　卒洗主人升尸升自西阶主人拜洗尸北面于西楹西坐奠爵答拜降盥主人降尸辞主人对卒盥主人升尸升坐取爵酌
　　注曰酌者将酢主人
　　敖氏曰主人亦揖乃升与前后之仪同不言者可知也侑不升辟酢礼也与尸同升则嫌若同酢主人然
　　司宫设席于东序西面主人东楹东北面拜受爵尸西楹西北面答拜
　　疏曰特牲少牢皆致爵乃设席此宾尸受酢即设者主人益尊
　　敖氏曰事至乃设席略仿室中致爵之节亦所以尊尸侑也既设席尸乃于席前东南面酢主人主人拜受爵复位
　　张氏曰主人受酢爵
　　主妇荐韭菹醢坐奠于筵前菹在北方妇赞者执二笾防蕡主妇不兴受设防于菹西北蕡在防西主人升筵自北方主妇入于房
　　注曰设笾于菹西北亦辟铏
　　敖氏曰主人之席亦南上而菹在北方豆席相变之法愈可见矣升筵之节侑速于尸主人速于侑皆所以示其异
　　张氏曰主妇荐主人豆笾
　　长賔设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴
　　郝氏曰羊俎即前阼俎羊肺祭肺同载者
　　张氏曰设主人羊俎
　　世佐案如侑之祭谓亦右取菹防于醢祭于豆间又取防蕡同祭于豆祭啐酒不吿旨酒已物也
　　次賔羞匕湆如尸礼席末坐啐酒执爵以兴
　　敖氏曰祭酒兴亦左执爵乃受匕湆
　　张氏曰羞主人匕湆
　　姜氏曰如尸礼如其缩执却受覆手缩匕之属但主人不告防也
　　司马羞羊肉湆缩执俎主人坐奠爵于左兴受肺坐絶祭哜之兴反加于湆俎司马缩奠湆俎于羊俎西乃载之卒载缩执虚俎以降
　　注曰奠爵于左者神恵变于常也言受肺者明有授言虚俎者羊湆俎讫于此虚不复用
　　疏曰此俎雍人所执陈于羊俎西在南者云不复用见下次賔羞羊燔于主人则用北之豕俎用北之豕俎而得羊燔礼杀也
　　敖氏曰奠爵于左辟肉湆俎也受肺亦取于俎言受者执俎以进亦授也故取之云受言虚俎者见其尽载于羊俎而无所释也此经言羞湆俎一节其文有加尸者所以足其义非异也
　　郝氏曰次宾羞匕湆司马羞羊肉湆之俎皆即羞尸之匕俎雍人所设于羊俎西者也肉有湆皆用匕主人哜肺及加于羊俎司马乃载羊肉湆于羊俎执虚俎降与前献尸同　反加于俎坊本多一湆字误当删
　　张氏曰羞主人肉湆
　　姜氏曰俎降皆虚此独云虚葢文有衍缩也旧谓虚不复用而下羞燔用北之豕俎者非
　　世佐案此与羞尸羊肉湆之仪同但文有加详耳反加于湆俎湆字非衍也说见上郝说误
　　主人坐取爵以兴次宾羞燔主人受如尸礼
　　疏曰燔即羊燔主人与尸侑皆用羊体主妇献尸以后悉用豕体賔长献尸后悉用鱼从
　　敖氏曰燔不言羊可知也
　　张氏曰羞主人燔
　　世佐案如尸礼者如其缩执俎缩一燔于俎上以下之仪也
　　主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南
　　注曰不降奠爵于篚急崇酒
　　世佐案东序南主人奠酬爵之常处乡饮酒乡射礼宾酬主人讫皆云主人坐奠爵于序端是也不奠于篚者葢为后献众宾用之
　　侑升尸侑皆北面于西楹西
　　注曰见主人不反位知将与己为礼
　　世佐案主人卒爵而尸酢主人之礼毕矣故侑至是乃升皆北面于西楹西者如其初升之位也亦东上
　　主人北面于东楹东再拜崇酒尸侑皆答再拜主人及尸侑皆升就筵
　　敖氏曰此尸酢主人主人拜崇酒而侑亦答拜者缘主人意亦欲并谢己也云主人及尸侑先后之辞也后文放此升就二字宜衍其一
　　右尸酢主人【张氏曰主人初献礼竟】
　　疏曰此亦有五节尊主人故与尸同
　　司宫取爵于篚以授妇赞者于房东以授主妇
　　注曰房东房户外之东
　　敖氏曰以授主妇妇赞者以授主妇于房中也上篇亚献毕主妇以爵入于房今司宫乃取爵于下篚以授者其有司彻之后此爵又反于下篚与
　　张氏曰自此至尸主人及侑皆就筵凡四节皆主妇亚献之事献尸一也献侑二也致爵于主人三也受尸酢四也
　　世佐案房东即房户也说见上篇注说非
　　主妇洗爵于房中出实爵尊南西面拜献尸尸拜于筵上受
　　注曰尊南西面拜由便也
　　疏曰宾主献酢无在筵上受法今尸于筵上受者以妇人所献故尸不与行宾主之礼故不得各就其阶敖氏曰尸拜于筵上受以其杀于主人且因室中之礼也后三献放此
　　郝氏曰尊即祭时尊于房户间者主妇洗爵出尊前酌酒即尊前西面拜献尸尸即筵上拜受礼变于主人杀也
　　主妇西面于主人之席北拜送爵
　　郝氏曰主妇退就主人席北西向又拜妇人侠拜也世佐案拜送于主人之北亦因室中之位而为之
　　入于房取一羊铏坐奠于韭菹西主妇赞者执豕铏以从主妇不兴受设于羊铏之西兴入于房取糗与腵脩执以出坐设之糗在蕡西修在白西兴立于主人席北西面
　　注曰饮酒而有铏者祭之余铏无黍稷杀也
　　敖氏曰饮酒而有铏尸尊亦盛之设二笾而主妇亲取之以其与铏异类不可相因也糗与修杂用馈食之笾也去枣用脩以示其变糗脩北上明不与初仪序下仪类此
　　郝氏曰羊铏羊羮之和者奠于韭菹西即前云豆西之外列防蕡之内也豕铏在羊铏西是防之东也糗干米饼腵脩即脯也糗在蕡西脩在白西南北直陈也二铏用赞者糗脩皆亲执铏鼎重故特执脩脯轻故并执也
　　张氏监本正误云立于主人席北西面西面误作面西姜氏曰二铏二笾如上二豆二笾各执之例亦宜主妇执二铏以设而妇赞者执二笾以授今主妇止执羊铏妇赞者执豕铏而主妇又自兴入房取二笾者二铏非可双执故主妇与赞者分执之而二笾可双执乃独亲执之也
　　世佐案二铏皆继韭菹而西在防蕡之北也郝说之误辨见上铏之为器大于笾二铏当二笾而有余故于其南又设二笾焉而馔方矣糗在蕡西脩
　　在白西糗北而脩南也无黍稷傧尸主于饮也
　　尸坐左执爵祭糗脩同祭于豆祭
　　敖氏曰于此乃云尸坐是受爵时立也祭糗脩之祭当如下文作取葢字误也
　　以羊铏之柶□羊铏遂以挹豕铏祭于豆祭祭酒敖氏曰祭铏乃祭酒者是礼初献祭酒之节居其祭之四三献居其祭之二故于此特居其祭之三以序之且示礼杀有渐也　案上经云以挹湆注曰今文挹皆作扱皆此经文也案士昏礼聘礼賔以柶祭醴二记皆云始扱一祭又公食大夫礼曰扱上铏以柶辩擩之上铏之间祭葢以柶取物而祭则必扱之此亦以柶祭铏也宜云扱与彼同不宜云挹当从今文
　　次宾羞豕匕湆如羊匕湆之礼
　　敖氏曰如者如其左手执俎左廉以下之仪其异者次宾自缩执匕俎以受雍人不复授之也羞豕匕湆亦用羊匕湆之俎其匕则殊乃向之覆于羊俎西之南俎之上者也将羞此湆则以羊匕与之易处焉既则各反之
　　郝氏曰豕匕湆豕肉汁盛以疏匕载以俎即羊俎西之第二匕俎也
　　尸坐啐酒左执爵尝上铏执爵以兴坐奠爵拜主妇答拜执爵以兴
　　敖氏曰此尝铏拜也不告防异于主人也特牲馈食礼曰尸祭铏尝之告防主人拜尸答拜
　　郝氏曰尝上铏哜羊铏也羊左为上
　　司士羞豕脀尸坐奠爵兴受如羊肉湆之礼坐取爵兴敖氏曰奠爵亦于左
　　郝氏曰豕脀即前司士所朼载豕右肩以下十七物共载者也受如羊肉湆之礼亦奠于羊俎西并于羊俎缩执虚俎以降等礼同也
　　次宾羞豕燔尸左执爵受燔如羊燔之礼坐卒爵拜主妇答拜受爵
　　敖氏曰受爵亦于其席也下文放此
　　右主妇献尸
　　疏曰亚献凡五节设两铏一也设糗脩二也次賔羞豕匕湆三也司士羞豕脀四也次賔羞豕燔五也
　　酌献侑侑拜受爵主妇主人之北西面答拜
　　注曰酌献者主妇
　　敖氏曰亦拜于筵上受葢不敢异于尸不言者可知也北亦席北
　　世佐案主妇不侠拜下于尸
　　主妇羞糗脩坐奠糗于防南脩在蕡南侑坐左执爵取糗脩兼祭于豆祭
　　敖氏曰无铏亦杀也不祭酒者上礼尸祭铏乃祭酒此无铏则不祭酒其义与上不啐酒同
　　世佐案脩在蕡南在糗之东也
　　司士缩执豕脀以升侑兴取肺坐祭之司士缩奠豕脀于羊俎之东载于羊俎卒乃缩执俎以降侑兴
　　注曰豕脀无湆于侑礼杀
　　敖氏曰取肺亦右取之肺谓切肺豕脀无湆者初献无羊湆故此虽有豕脀亦不用湆也
　　郝氏曰豕脀即前侑俎豕左肩折以下七物共载者也
　　次宾羞豕燔侑受如尸礼坐卒爵拜主妇答拜受爵敖氏曰如尸礼亦受羊燔之礼也
　　右主妇献侑
　　疏曰降于尸二等无铏羮与豕匕湆
　　酌以致于主人主人筵上拜受爵主妇北面于阼阶上答拜
　　注曰主妇易位拜于阼阶上辟并敬
　　疏曰前主妇献尸侑拜送于主人北今致爵于主人拜于阼阶上者辟并敬主人与尸侑故易位也案特牲三献爵止乃致爵此未三献已致爵者以上篇已有献于尸故此不待三献又见傧尸礼杀故早致敖氏曰筵上受因尸礼也北面答拜放室中之仪也与主人行礼故亦得独拜于阼阶上
　　郝氏曰主人筵在东序西向拜受主妇阼阶上北面答拜于主人之西南也
