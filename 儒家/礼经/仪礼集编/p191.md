<!-- { "loadSidebar": true } -->
　　敖氏曰此别为一篇及其名篇之意皆与既夕同郝氏曰有司彻承上事毕有司彻室中馔傧尸于堂之礼傧尸即绎凡大祭明日绎春秋辛巳有事于大庙壬午绎少牢之傧即祭日也此篇本合少牢为一昔人以简札繁析之犹既夕于士丧也郑因谓有司傧尸为上大夫不傧尸为下大夫傧与不傧事故适然或祭有大小礼有损益未可据此分大夫之上下也
　　世佐案陆氏释文敖氏集说此篇名皆无彻字当从之余见既夕
　　有司彻
　　注曰彻室中之馈及祝佐食之俎卿大夫既祭而傧尸礼崇也傧尸则不设馔西北隅以此荐俎之陈有祭象而亦足以厌饫神天子诸侯明日祭于祊而绎春秋传曰辛巳有事于大庙仲遂卒于垂壬午犹绎是也尔雅曰绎又祭也
　　敖氏曰彻室中之馈及者之豆爵与祝之荐俎也祝不自执其俎以出是未归也其二佐食乃众宾为之室中事毕亦反于宾位然则祝与佐食皆当与宾尸之礼矣此时有司彻祝俎或设于堂下与主人于者之退亦反入于室及有司既彻则出立于阼阶东也
　　张氏曰有司谓司马司士宰夫之属彻彻去祭时之馔不傧尸者尸出之后设馔于西北隅以厌饫神谓之阳厌此既傧尸有祭象故不设馔西北隅为阳厌也此傧尸与祭同日天子诸侯则明日为之名曰绎绎之礼设祭于庙门外之西室谓之祊而事尸于堂则为绎故注云天子诸侯明日祭于祊而绎祊绎同时而大名曰绎又正祭时亦有祊祭但正祭之祊在庙门内明日又祭之祊于庙门外
　　埽堂
　　注曰为傧尸新之少仪曰泛埽曰埽埽席前曰拚
　　司宫摄酒
　　注曰更洗益整顿之
　　疏曰洗当作挠见士冠礼【从杨氏图节本】
　　乃燅尸俎
　　注曰燅温也温尸俎于爨肵亦温焉独言温尸俎则祝与佐食不与傧尸之礼古文燅皆作寻记或作燖春秋传曰若可燖也亦可寒也
　　敖氏曰俎俎实谓尸前之羊鱼豕及所加于肵俎者也雍爨之所燅者固不止此是特为其已在俎者言之耳祝佐食亦与宾尸之礼其俎实不燅者以无上位略之但因其故俎而已
　　卒燅乃升羊豕鱼三鼎无腊与肤乃设扃鼏陈鼎于门外如初
　　注曰腊为庶羞肤从豕去其鼎者傧尸之礼杀于初如初者如庙门之外东方北面北上
　　敖氏曰少牢当五鼎此乃无腊与肤鼎者宾尸之礼肤不専俎而附于豕俎故是时亦不可以専鼎而惟附于豕鼎也然鼎数冝奇是以并去腊鼎而为三焉腊全不用者此礼贬于祭而腊又贱故略之
　　右燅尸俎
　　乃议侑于宾以异姓
　　注曰议犹择也择宾之贤者可以侑尸必用异姓广敬也是时主人及宾有司已复内位
　　敖氏曰议侑于宾谓与宾长谋议可以为侑者也此与乡饮酒就先生而谋宾介之意相类以异姓谓于众宾之中择之也必异姓者以尸既同姓故侑须用异姓侑之言佑也所以辅助尸者也宾尸而立侑亦示敬尸之意且贵多仪也
　　世佐案尸之有侑犹宾之有介也皆副贰之义
　　宗人戒侑
　　注曰戒犹告也南面告于其位戒曰请子为侑疏曰知南面告于其位者以宾位在门东北面请以为侑明面乡其位可知
　　侑出俟于庙门之外
　　注曰俟待也待于外【外本或作次】当与尸更入主人兴礼事尸极敬心也
　　右立侑
　　司宫筵于户西南面
　　注曰为尸席也
　　郝氏曰户西室户西室在堂北户稍东筵于户西则堂正中也
　　世佐案户西即户牖间客位也席尸于此葢以宾礼事之
　　又筵于西序东面
　　注曰为侑席也
　　尸与侑北面于庙门之外西上
　　注曰言与殊尊卑北面者宾尸而尸益卑西上统于宾客
　　疏曰傧尸之礼以尸为宾客当在门西东面北上今于门外北面执臣道是益卑也
　　敖氏曰尸北面者尊大夫若不敢为宾客然也其位当在门外之西祭事已尸出门则不敢以尊自居西上宾位尚左也
　　郝氏曰西上尸在西
　　主人出迎尸宗人摈
　　注曰宾客尸而迎之主人益尊摈赞
　　疏曰案上篇宿尸祝摈今傧尸祝不与故使宗人为摈又正祭时主人不迎尸以申尸尊今迎之尸同宾客是主人益尊也
　　敖氏曰迎之而使宗人摈待宾之礼也宾客尸而迎之亦为祭事已
　　主人拜尸答拜主人又拜侑侑答拜
　　敖氏曰主人拜葢西面也答拜者其皆东面与此拜皆再拜下文拜至亦然
　　世佐案尸侑答拜亦皆北面敖云东面非
　　主人揖先入门右
　　注曰道尸
　　敖氏曰凡主人与客揖而先入皆入门右也经独于此见之
　　郝氏曰入门右趋东阶
　　尸入门左侑从亦左揖乃让
　　注曰没霤相揖至阶又让
　　敖氏曰亦三揖至于阶乃三让也惟云揖乃让经文省亦以其可知故也
　　郝氏曰尸侑入门左趋西阶揖谓门内左右分首及当涂当碑三揖乃让谓及皆三让
　　主人先升自阼阶尸侑升自西阶西楹西北面东上注曰东上统于其席
　　疏曰宾席以东为上故也
　　敖氏曰尸侑升自西阶尸升三等侑从之中等如上下射升阶之仪也其降也亦然东上尸冝与主人相当也
　　主人东楹东北面拜至尸答拜主人又拜侑侑答拜注曰拜至喜之
　　郝氏曰自主人出迎及拜至皆用宾礼与祭时尸入不迎异所以为傧尸而尸稍卑矣
　　右迎尸侑
　　乃举
　　注曰举举鼎也举者不盥杀也
　　司马举羊鼎司士举豕鼎举鱼鼎以入陈鼎如初注曰如初如阼阶下西面北上
　　疏曰如初者如上经正祭时陈鼎之事也
　　敖氏曰司马二人司士四人也鱼鼎重言举明其与豕鼎异人也
　　饔正执一匕以从饔府执二匕以从司事合执二俎以从司士賛者亦合执二俎以从匕皆加于鼎东枋二俎设于羊鼎西西缩二俎皆设于二鼎西亦西缩
　　注曰凡三匕鼎一匕四俎为尸侑主人主妇其二俎设于豕鼎鱼鼎之西陈之宜具也
　　敖氏曰一匕羊匕也二匕豕鱼匕也四俎乃尸侑主人主妇之羊俎也设之亦北上如鼎之序然其载之亦先北而后南也此皆羊俎其二乃在豕鼎鱼鼎西者但欲使鼎前皆有俎耳不嫌其所载者异也羊鼎西特有二俎尊之也此执七以少者为贵设俎以多者为尊亦宜也
　　郝氏曰西缩直西顺俎横设
　　姜氏曰缩之言直犹顺也凡全经言南陈南肆及南顺之属皆异名而同实肆亦陈也谓其陈之皆直而顺也
　　雍人合执二俎陈于羊俎西并皆西缩覆二疏匕于其上皆缩俎西枋
　　注曰并并也其南俎司马以羞羊匕湆羊肉湆其北俎司士以羞豕匕湆豕肉湆豕脀湆鱼疏匕匕柄有刻饰者
　　疏曰匕湆谓无肉直汁以其在匕湆也肉湆者直是肉从湆中来实无汁此二俎为益送之俎案下文次宾羞羊匕湆司马羞羊肉湆此注并云司马者据上经司马刲羊而言其实羞羊匕湆者是次宾也又案下文次宾羞豕匕湆司士羞豕脀此并云司士者亦据上经司士击豕而言也
　　敖氏曰羊俎指在羊鼎西者也此二俎陈于其西亦北上其北俎次宾以羞羊匕湆豕匕湆其南俎司马以羞羊肉湆司士以羞豕脀湆鱼疏匕二者羊豕之湆冝异器也覆者为尘也二匕覆于二俎之上羊匕在北豕匕在南南非匕湆之俎亦覆匕于其上者事未至权加之耳此俎将载则更以豕匕加于其北俎既则反之缩俎西枋为缩执俎者在西也
　　郝氏曰雍人又合执二俎并陈于羊俎西共前为六俎葢初献尸用三俎羊正俎羊匕湆俎羊肉湆俎亚献尸用二俎豕匕湆俎豕脀俎三献尸用一俎湆鱼俎也疏匕疏刻文饰之匕葢勺类以盛湆用二羊豕各一鱼不用重在牲也前二俎在羊鼎西者为实羊此二匕俎在羊俎西者为荐湆皆缩俎疏匕皆顺俎横覆其上柄在西
　　姜氏曰案后章经文司马先于羊鼎之东执挑匕祊以挹湆注于疏匕次宾因进匕湆尸哜之而后司马羞羊肉湆于尸前葢以汁先肉如乘韦先牛之义此注所以云无肉直汁也或疑酒曰啐羮曰尝牲体殽胾肝燔之属皆曰哜汁无肉应如铏羮言尝大羹不哜之例此后文言哜葢亦有肉也此其说殊辩但非郑注意耳
　　世佐案次宾羞羊匕湆司马羞羊肉湆在主人献尸章主人受尸酢亦然次宾羞豕匕湆司士羞豕脀在主妇献尸章致于主人亦然献侑则但有豕脀而无湆杀于尸也上宾三献尸尸作止爵之后司士乃羞湆鱼献侑司马羞湆鱼说者以为司马当作司士是也致于主人亦司士羞湆鱼以上诸物皆非正俎别用此二俎盛之往来迭用而不设于席前故所羞之物虽多只用二俎而已足也其羞羊匕湆豕匕湆于尸与主人也尸与主人受其匕祭而哜之还以授次宾次宾缩匕于俎上以降其羞羊肉湆豕脀湆鱼则皆载于羊俎而以其虚俎降是益送之俎例不设于席前矣二俎陈于羊俎西亦北上其北俎以羞羊匕湆羊肉湆其南俎以羞豕匕湆豕脀湆鱼也注云南俎羞羊北俎羞豕及鱼非豕肉湆即豕脀注以豕肉湆与豕脀并言必有一衍疏匕所以盛湆也二羊豕各一也覆之为未用也其羞羊肉湆豕脀湆鱼不须匕
　　右举鼎设俎
　　主人降受宰几尸侑降主人辞尸对
　　注曰几所以坐安体周礼大宰掌赞玉几玉爵敖氏曰为尸受几故尸从降侑亦降者从尸也凡尸为礼之类此者侑则从之此所以谓之侑也与张氏曰自此尽主人及尸侑皆升就筵言主人初献之仪献尸献侑受酢凡三大节此献尸一节内授几献爵主妇荐豆笾司马载羊俎宾长设羊俎次宾进匕湆司马羞肉湆次宾羞燔又自有八细节主人拜送爵而主妇荐宾长设正俎而尸祭荐司马挹匕湆而尸祭俎次宾授匕湆而尸啐酒告防司马羞肉湆而尸哜肺次宾羞燔而尸卒爵此其相承相应之次有不容稍紊者若司马载羊俎之下并列十一俎则欲以类从着诸俎之差等耳不以其次也
　　宰授几主人受二手横执几揖尸
　　注曰独揖尸几礼主于尸
　　敖氏曰几自东壁来其授受于阼阶东与聘礼公受几于序端
　　主人升尸侑升复位
　　注曰位阼阶宾阶上位
　　张氏曰即上文东楹东西楹西之位也
　　主人西面左手执几缩之以右推拂几三二手横执几进授尸于筵前
　　注曰衣袖谓之袂推拂去尘示新
　　敖氏曰推拂谓外拂之推者推手也
　　郝氏曰拂几则直顺便也授几则横对便也
　　尸进二手受于手间
　　注曰受从手间谦也
　　敖氏曰案聘礼曰宾进讶受几于筵前此亦讶受也乃云手间者但言其疏数之节耳此授受者皆横执几而二手之间有广狭则凡宾主之横执几者二手共执其一廉明矣
　　郝氏曰主人二手执几两端尸并二手执几中间授者极慎受者极恭也
　　世佐案手间主人二手之间也云受于手间则主人之横执几也执其两端明矣
　　主人退尸还几缩之右手执外廉北面奠于筵上左之南缩不坐
　　注曰左之者异于鬼神生人阳长左鬼神阴长右不坐奠之者几轻
　　疏曰尸横受之将欲纵设于席故还之便缩
　　敖氏曰主人退复位也还几还而易执之也缩执几亦用二手此惟云右手执外廉特见其一耳右廉而谓之外者以其差逺于人故也几稍髙故设之不坐少仪曰取俎设俎不坐其意类此
　　郝氏曰还旋同既横受复旋转直设右手执外防执主人所执之方设向东曰外筵南向故北面奠于筵上左之谓奠几筵东
