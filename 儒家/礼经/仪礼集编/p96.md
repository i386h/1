<!-- { "loadSidebar": true } -->
　　世佐案私觌之礼或有或无故不见于经而记着之亦于摈者出请乃将命也其辞葢曰寡君之赐也君其以赐乎
　　摈者入告出礼辞
　　注曰辞其献也
　　宾东靣坐奠献再拜稽首
　　注曰送献不入者奉物礼轻
　　敖氏曰以君命将之而奠献于外再拜稽首见其为己物也
　　摈者东靣坐取献举以入告出礼请受
　　注曰东靣坐取献者以宜并受也其取之由賔南而自后右客也
　　世佐案请受説见上
　　宾固辞公答再拜
　　注曰拜受于宾也固亦衍字
　　敖氏曰云答则拜非为受也凡尊者与卑者之礼而不得亲受者其仪皆然公拜亦于中庭
　　世佐案固辞説见上介私觌章
　　摈者立于阈外以相拜宾辟
　　世佐案相拜者所立上经云门中此云阈外文互见也
　　摈者授宰夫于中庭
　　注云东藏之既乃介觌
　　若兄弟之国则问夫人
　　注曰兄弟谓同姓若婚姻甥舅有亲者问犹遗也谓献也不言献者变于君也非兄弟献不及夫人敖氏曰此记似谓宾于兄弟之国必有问夫人之礼也经不言宾之私献上记言私献而云若则是宾于兄弟之国其主君之献或有或无不可必也乃谓必有问夫人之礼何与是亦与上记防不相通或曰问犹聘也即经所谓夫人之聘享者也未知是否郝氏曰兄弟之国谓同姓及与为昏姻者非是则聘问不及其夫人
　　世佐案问宾私问也亦行于私觌之后而其仪节葢与私献相似故记于此然与上私献之礼不相蒙也兄弟之国虽不献君亦问夫人非兄弟虽献君亦不问夫人敖郝二説皆误
　　右记宾私献及问夫人
　　若君不见
　　注曰君有疾若他故不见使者
　　使大夫受
　　注曰受聘享也大夫上卿也
　　敖氏曰大夫亦皮弁袭迎宾于大门外不拜帅宾以入也
　　世佐案亦受之于庙而不筵几不言者文省也此大夫代受之礼与遭夫人世子之丧相似惟主人之服为异上注他故之中兼有哀惨之事而以纯吉将事者谓轻丧也
　　自下聴命自西阶升受负右房而立宾降亦降
　　注曰此仪如还圭然而宾大夫易处耳
　　不礼
　　注曰辟正主也今文礼作醴
　　敖氏曰郑本作醴注曰今文礼作醴继公谓宜从今文
　　世佐案监本注中脱今文礼作醴五字今从通觧集説二本补今文之今通觧作古
　　右记君不亲受之礼
　　币之所及皆劳不释服
　　注曰以与宾接于君所宾又请有事于已不可以不速也所不及者下大夫未尝使者也不劳者以先是宾请有事于已同类既闻彼为礼所及则已往有嫌也所以知及不及者宾请有事固曰某子某子敖氏曰经云卿大夫劳宾而此云币之所及皆劳则谓大夫时或有劳之者时或有皆不劳之者矣似异于经且以币不及已之故而不劳宾亦恐非礼意葢聘君之问卿卿大夫之劳宾皆礼之当然二者初不相关记乃合而言之似失之矣服谓皮弁服不释服之意亦未详
　　郝氏曰币之所及谓大夫以上聘君皆有问币卿大夫皆劳宾祖庙行聘享毕不脱朝服即往劳宾于馆先施贵敏也
　　世佐案劳者卿大夫之私事以宾将有事于已而为之先施也下大夫未尝使者分卑交浅其不劳也固宜敖以此记为异于经而訾其失过矣服皮弁也行聘之时卿大夫皆在庙中君臣同服既聘不脱服而徃以是日尚有归饔饩之礼不可少缓也
　　右记卿大夫劳宾
　　赐饔唯羮饪筮一尸若昭若穆
　　注曰羮饪谓饪一牢也肉谓之羮唯是祭其先大礼之盛者也筮尸若昭若穆容父在父在则祭祖父卒则祭祢腥饩不祭则士介不祭也士之初行不释币于祢不祭可也
　　疏曰古者天子诸侯行载庙木主大夫虽无木主亦以币帛主其神是以受主国饔饩故【故疑当作必】筮尸祭然后食之尊神以求福故也
　　敖氏曰唯羮饪之文意不具或脱一祭字也云筮一尸者嫌并祭祖祢当异尸也并祭祖祢而唯一尸故若昭若穆者皆可尸云筮则子弟之从行者众矣世佐案筮一尸之义注得之敖説非士介初行亦告于祢至是乃不祭者贱不载主也
　　仆为祝
　　注曰仆为祝者大夫之臣摄官也
　　敖氏曰仆御者也仆为祝者祝不从行故仆摄之传载祝鮀之言曰嘉好之事君行师从卿行旅从臣无事焉然则君与大夫以嘉好之事出竟祝皆不从亦可见矣
　　祝曰孝孙某孝子某荐嘉礼于皇祖某甫皇考某子敖氏曰孝孙孝子称于祖祢之辞也礼指饔而言即所谓大礼也字祖而諡父亦假设之辞尔凡称鬼神大夫则举其諡士则举其
　　张氏曰上文云若昭若穆故此亦两言之
　　如馈食之礼
　　注曰如少牢馈食之礼不言少牢今以大牢也疏曰案少牢礼有尊俎笾豆鼎敦之数陈设之仪隂厌阳厌之礼九饭三献之法上大夫又有正祭于室傧尸于堂此等皆宜有之至于致爵加爵及献兄弟弟子等固当略之矣
　　敖氏曰此如少牢馈食之礼但如其不宾尸者耳宾于聘日受饔且在他国则此时祭物虽多而礼仪亦不得不略又此用太牢亦与彼礼异者也然则所谓如者葢大约言之耳
　　假器于大夫
　　注曰不敢以君之器为祭器
　　敖氏曰必假于大夫者其礼其器与之同也
　　世佐案注所谓君之器谓鼎豆之属君所归于宾者亦是祭器而臣不敢用也
　　朌肉及廋车
　　注曰朌犹赋也廋廋人也车巾车也二人掌视车马之官也赋及之明辨也
　　疏曰此谓祭讫归胙所及廋人巾车见周礼【从仪礼图节夲】郝氏曰朌颁通分肉也
　　右记宾受饔而祭
　　聘日致饔明日问大夫
　　注曰不以残日问人崇敬也
　　敖氏曰所以下于其君亦以聘日未有暇及之也
　　夕夫人归礼
　　注曰与君异日下之也
　　既致饔旬而稍宰夫始归乗禽日如其饔饩之数注曰稍禀食也乗谓乗行之禽也谓雁鹜之属其归之以防为数其宾与上介也
　　敖氏曰旬日乃梢者以饔饩之物多也上宾饔饩五牢则日五防上介三牢则日三防士介一牢则一防亦降杀以两与
　　世佐案乗禽禽之羣居者列女传谓雎鸠人未尝见其乗居而匹处朱子云乗居谓四个同居是其徴矣
　　士中日则二防
　　注曰中犹间也不一日一防太寡不敬也
　　凡献执一防委其余于面
　　注曰执一防以将命也面前也其受之也上介受以入告之士举其余从之宾不辞拜受于庭上介执之以相拜于门中乃入授人上介受亦如之士介拜受于门外
　　疏曰自上介受之至授人约私献文云上介受亦如之以其受饔饩之时已如宾礼故知此亦如宾也云士介拜受于门外者以其受饩在门外此在门外可知【从集説节本】
　　禽羞俶献比
　　注曰比放也其致之礼如乗禽也
　　世佐案禽羞俶献注见上
　　右记宾主行礼之节次及禽献之等杀
　　归大礼之日既受饔饩请观
　　注曰聘于是国欲见其宗庙之好百官之富若尤尊大之焉
　　敖氏曰归大礼之日即聘日也是日所行之礼自聘以至于介之私觌凡十余节以大概言之亦必至于日几中而后毕既而又有受饔之事已受饔又以祭其祖祢如馈食之礼由是观之则日暮人倦可知矣乃复请观何哉且问卿之公事未举而私为道观亦非礼也此记必误矣
　　世佐案观者非徒谓其宗庙百官也如季札观乐韩宣子观书于太史氏之类皆是请请于归饔饩之使者使之告于君君许而后讶帅以入也是日特请之而已犹未观也敖谓即于是日观而疑记者之误非
　　讶帅之自下门入
　　注曰帅犹道也从下门外入防观非正也
　　郝氏曰由便门不由大门非公事避君也
　　世佐案此当在公事毕之后记终言之
　　右记宾观
　　各以其爵朝服
　　注曰此句宜在凡致礼下
　　郝氏曰宾与上介士介各以其爵服朝服不敢防服入也
　　世佐案此谓君所使致礼者也其谓宾与上介也致宾以卿致上介以下大夫朝服杀于致饔也郝以此句属上节则各以其爵四字不可通矣
　　右记致礼错简
　　士无饔无饔者无摈
　　注曰谓归饩也
　　李氏寳之曰摈当作傧
　　右记士介之杀礼
　　大夫不敢辞君初为之辞矣
　　注曰此句宜在明日问大夫之下
　　疏曰此谓宾问卿之时卿不敢辞者以宾聘享讫出大门请有事于大夫君礼辞许是君初为之辞故卿不辞也
　　敖氏曰此上葢有阙文
　　世佐案以经文之次考之此节正当在归士介饩之后并非阙文错简
　　凡致礼皆用其飨之加笾豆
　　注曰凡致礼谓君不亲飨宾及上介以酧币致其礼也其其宾与上介也加笾豆谓其实也亦实于罋筐飨礼今亡
　　疏曰案上经宾介皆有食飨唯士介不言故知其中唯有宾与上介【从通觧节本】
　　敖氏曰春秋传晋侯享季武子有加笾武子辞韩宣子曰寡君以为驩也是笾豆之加与否已定于未飨之先若不亲飨而归之嫌加者不致故云然
　　世佐案凡凡致享与食也礼兼享食而言下唯言享者举此以见彼也食有加馔亦致之可知注云亦实于罋篚者约公食大夫礼言也豆实于罋簋实于篚
　　无饔者无飨礼
　　注曰士介无享礼
　　世佐案唯云无享礼则主君所以待士介者食礼葢有之矣经不着之者或食或否唯君所欲与
　　右记不亲飨食与无飨
　　凡饩大夫黍粱稷筐五斛
　　注曰谓大夫饩宾上介也器寡而大略
　　疏曰君归饔饩于宾与大夫介筥米小而多者是尊者所致以多器为荣今大夫致礼于宾介器寡而大是略之于卑者也
　　敖氏曰凡凡宾上介及士介也经云大夫饩宾上介米八筐士介米六筐而此云黍粱稷则是皆不用稻矣八筐者二黍二粱四稷也六筐者二黍二粱二稷也其器既异于君器又多寡相悬且不敢与君同用四种皆所以逺下之
　　右记大夫饩宾介之实与器
　　既将公事宾请归
　　注曰谓已问大夫事毕请归不敢自専谦也主国畱之飨食燕献无日数尽殷勤也
　　凡宾拜于朝讶听之
　　注曰拜拜赐也唯稍不拜
　　右记宾请归及拜赐
　　燕则上介为宾宾为苟敬
　　注曰飨食君亲为主尊宾也燕私乐之礼崇思杀敬也
　　敖氏曰飨食之礼君亲为主故以宾为宾尊宾也君与臣燕则宰夫为献主故不以宾为宾而以为苟敬亦尊宾也
　　世佐案説见燕礼记
　　宰夫献
　　注曰为主人代公献
　　敖氏曰燕礼轻故君与臣燕则不亲为主而使宰夫献所以明君臣之义也此与他国之臣燕亦用此礼者所以别于其君也
　　世佐案君不亲献者杀于飨食且以别于待朝君也
　　右记燕宾之礼
　　无行则重贿反币
　　注曰无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乗皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也
　　疏曰此特来非歴聘歴聘则呉公子札聘于上国是也
　　敖氏曰于反币之外又重贿之答其特来之厚意也即赠币也赠币为报其私觌故云反必言反币者嫌重贿则不必赠也
　　世佐案贿主君所以遗聘君者上经贿止用束纺今则加厚之反币谓礼玉也上经礼玉用束帛乗皮而已今则尽反其享君享夫人之物也重贿而又尽反其币皆所以答其特来之厚意敖以赠币释之非
　　右记特聘宜加礼
