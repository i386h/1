<!-- { "loadSidebar": true } -->
　　尸祭酒啐酒宾长羞牢肝用俎缩执俎肝亦缩进未盐在右
　　注曰盐在肝右便尸防之
　　疏曰盐在肝右据賔长西面手执而言尸东面若至尸前盐在尸之左尸以右手取肝乡左防之是其便也
　　敖氏曰此缩执俎者执其左右亷也肝进末即体进下之意盐在肝右则羊肝在豕肝之左与祭礼进末则昏礼之肝从当进本也
　　郝氏曰肝谓羊豕肝进末以末向尸使执末防盐也
　　尸左执爵右兼取肝防于俎盐振祭哜之加于菹豆卒爵主人拜祝受尸爵尸答拜
　　注曰兼兼羊豕
　　敖氏曰于尸未受【受当作振】爵而主人拜故祝亦不相爵皆大夫礼异也下凡与特牲异者皆放此不悉见之
　　右主人酳尸
　　祝酌授尸尸酢主人主人拜受爵尸答拜主人西面奠爵又拜
　　注曰主人受酢酒侠爵拜弥尊尸
　　疏曰祝代尸酌已是尊尸今拜受讫又拜是弥尊尸也
　　敖氏曰初拜固西面矣此言之者着受爵而反位也主人受酢而侠拜亦大夫礼异也
　　上佐食取四敦黍稷下佐食取牢一切肺以授上佐食上佐食以绥祭
　　注曰绥或作挼挼读为堕将受嘏亦尊尸余而祭之敖氏曰绥亦当作授授祭者授主人以祭也以此使之祭者若尊者赐之食然
　　张氏曰取四敦黍稷于四敦中各取少许也上佐食以绥祭者以此黍稷及切肺授主人为堕祭也绥许规反挼及堕读并同
　　主人左执爵右受佐食坐祭之又祭酒不兴遂啐酒注曰右受佐食右手受堕于佐食也至此言坐祭之者明尸与主人为礼也尸恒坐有事则起主人恒立有事则坐
　　疏曰礼器周坐尸曲礼坐如尸立如齐注曰齐谓祭祀时
　　敖氏曰言坐祭之者凡奠爵拜者执爵兴故至此云坐也
　　祝与二佐食皆出盥于洗入
　　敖氏曰三人皆为将执所嘏之物而盥敬其事也
　　二佐食各取黍于一敦上佐食兼受搏之以授尸尸执以命祝
　　注曰命祝以嘏辞
　　疏曰谓命祝使出嘏辞也
　　敖氏曰各取黍上者取于上敦下者取于下敦黍之上敦在西下敦在东
　　卒命祝祝受以东北面于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之
　　注曰工官也承犹传也来读曰厘厘赐也耕种曰稼勿犹无也替废也引长也言无废止时长如是也疏曰案特牲尸亲嘏主人此尸使祝嘏主人者大夫尸尊故不亲嘏
　　敖氏曰受受黍也东北面乡主人于户西者为尸致嘏宜近尸也来如来禹之来来之者欲其进而受黍也
　　郝氏曰卒命祝命祝毕也祝受以东尸在室西隅祝席前受尸命遂东就主人户内之位致嘏也云宜稼于田禄自田出周人重农也
　　姜氏曰来注读为厘则与赉字之义略同但味上文致字下文使字皆赐赉之义不应复叠至此来当读如字盖命之来而使受之也此于上下文义并相足又何事转变音读而反失其义乎
　　世佐案以东当句絶敖云东北面非承致多福无疆于女孝孙以下即尸命祝之辞而祝则述之以嘏于主人也不亲嘏者大夫以上威仪多疏云尸尊恐未然
　　主人坐奠爵兴再拜稽首兴受黍坐振祭哜之诗懐之实于左挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内
　　注曰出出户也宰夫掌饮食之事者收敛曰啬明丰年乃有黍稷也复尝之者重之至也纳犹入也敖氏曰云坐奠爵是立聴嘏也兴少进受黍复位乃坐祭哜之也宰夫受黍主人左执爵乃取而尝之而纳之内谓笾中既哜之复尝之亦大夫礼异也此嘏礼详于特牲者大夫尊尚多仪也
　　姜氏曰饮食之事膳宰掌之若宰夫掌饮食之事周礼并无文葢经宰夫即指周礼之膳宰此注疏因以膳宰职释之与
　　右尸酢主人
　　主人献祝设席南面祝拜于席上坐受
　　注曰室中迫狭
　　疏曰大夫士席皆两下五架正中曰栋栋北一架为室南壁而开户即是一架之开广为室故云迫狭也【张氏曰室中迫狭故祝拜席上也】
　　敖氏曰亦先设席乃酌献之
　　郝氏曰献尸而及祝佐食体神意也拜于席上坐受变常礼也葢室中献礼尊祝与佐食因神受赐故拜席上跪受之示不敢当也又曰古者坐以两膝着地两股贴足谓之宴坐宾主席上之坐是也两膝着地直身起谓之危坐贱者及罪人之坐即今跪也郑解混为一故以祝佐食受献同尸坐谓祝拜席上坐受为室中狭非也右室在堂北为事神行礼陈设之所非狭也礼岂因地狭遂废
　　世佐案尸坐优尊也祝佐食之受爵投爵亦坐略贱也其坐同而所以坐之故则不同郝以谓坐有两法亦非
　　主人西面答拜
　　注曰不言拜送下尸
　　荐两豆菹醢
　　注曰葵菹蠃醢
　　疏曰葵菹蠃醢是馈食之豆今祝用之亦其常事敖氏曰荐者亦宰夫也下篇云主妇献祝宰夫荐枣糗此宜如之菹醢谓韭菹醢也葢祝笾以尸之上笾则其豆亦当以尸之上豆也不宾尸礼主人主妇之荐皆以韭菹醢则此可知矣其设之亦菹在西醢在东
　　姜氏曰荐者主妇荐也详见特牲献祝
　　世佐案特牲献祝设菹醢注云主妇设之姜氏既正其失矣于此又以荐者为主妇何自相矛盾耶敖氏近是而指言宰夫亦非阙疑之意但当云以有司为之尔惟云菹醢则其为馈食之豆可知注疏説是也敖以朝事之豆易之比例俱未确
　　佐食设俎牢髀横脊一短胁一肠一胃一肤三鱼一横之腊两髀属于尻
　　注曰皆升下体祝贱也鱼横者四物共俎殊之也腊两髀属于尻尤贱不殊
　　疏曰髀与短胁横脊皆羊豕之下体属于尻又腊之下体为祝贱故也鱼独【独坊本作犹误】在俎缩载今横者为四物共俎横而殊之也缩有七物而云四物者据羊豕鱼腊也羊豕体不属于尻以腊用左右胖故有两髀尻在中髀与尻相连属不殊是尤贱也
　　敖氏曰髀右髀也横脊短胁不二骨者俎实已多故此略之鱼横之亦据人而言也其义与加于肵者同牢皆用右肵髀腊两髀不殊皆取尸俎之不用者耳腊亦髀者与牲并用故体亦放之祝俎一而已乃杂用五俎之物者见其尊也不宾尸之礼主人主妇俎亦然
　　郝氏曰尻尾骨
　　祝取菹防于醢祭于豆间祝祭俎
　　注曰大夫祝俎无肺祭用肤逺下尸不哜之肤不盛疏曰特牲尸俎有祭肺离肺祝俎有离肺无祭肺是下尸今大夫祝祭肺离肺俱无是逺下尸也离肺祭讫哜之加于俎今以肤替肺是不盛故不哜【从句读节本】敖氏曰祭俎取肤以祭也亦振祭哜之既则反之于俎士虞饯尸以干肉半尹为祭其祭之也振祭哜之反之此肤乃俎实异于肤祭不可以置于地其仪当与干肉之祭同不言振祭哜之亦文省耳
　　祭酒啐酒肝牢从祝取肝防于盐振祭哜之不兴加于俎
　　敖氏曰肝牢当作牢肝俎牲俎也
　　卒爵兴
　　注曰亦如佐食授爵乃兴不拜既爵大夫祝贱也疏曰特牲祝卒爵则拜士卑祝不贱也
　　主人酌献上佐食上佐食户内牖东北面拜坐受爵主人西面答拜
　　敖氏曰取节于牖见其少西于其他之北面拜者也凡室中北面拜者皆在户牖间其言户西者则近于户言牖东者则近于牖
　　郝氏曰户内牖东室户在牖东皆南向佐食拜于户内牖下北向云牖东者对神席在牖西也
　　世佐案古人之室东南户西南牖户内牖东即户牖之间也士虞记云佐食无事则出户负依南面户牖之间谓之依故其受献于室东西之节亦然必位于此者以其西有尸席东则主人立焉故也敖説偏于西郝说偏于东皆非
　　佐食祭酒卒爵拜坐授爵兴
　　注曰不啐而卒爵者大夫之佐食贱礼略
　　疏曰特牲士之佐食亦啐
　　敖氏曰拜葢衍文祝与佐食皆不拜既爵者逺下尸亦大夫礼异也佐食兴则出立户外
　　世佐案卒爵拜而主人不答又下于祝也佐食此拜非拜既爵葢因主人答其受爵之拜而为之是侠爵拜也侠爵拜者贱也敖以拜为衍文非
　　俎设于两阶之间其俎折一肤
　　注曰佐食不得成礼于室中折者择取牢正体余骨折分用之有脀而无荐亦逺下尸
　　疏曰有脀即俎实是也无荐谓无菹醢也无肺已是下尸又无荐是逺下尸也
　　敖氏曰下篇献宾以至于私人皆有荐脀佐食在众賔之中又有上事不宜贬于私人但有脀而无荐此不云荐亦似文略也又不賔尸之礼云其献祝与二佐食其位其荐脀皆如賔傧然则此佐食有荐时矣郝氏曰佐食室中受爵而不设俎俎在堂下两阶之间特牲记云佐食无事则中庭北面俎即设于其所折一肤豕肉一豕折分也
　　世佐案俎设于两阶之间者即特牲礼所谓执事之俎陈于阶间也阶间非受荐之处俟后献兄弟然后以齿荐诸中庭之位所谓齿于兄弟也言于此者因其得献而及之耳其俎实用折而不得正体又无脊胁肠胃代肺之肤一而已皆下于祝也有俎则有荐可知不言者略文也敖説得之
　　主人又献下佐食亦如之其脀亦设于两阶间西上亦折一肤
　　注曰上佐食既献则出就其俎特牲记曰佐食无事则中庭北面谓此时
　　敖氏曰卒献则主人受爵以实于下篚而升复位张氏曰西上者上佐食俎在西此在其东
　　世佐案是时室中之事未毕二佐食受献讫皆当出就户外南面之位注云就其俎恐未是
　　右主人献祝佐食【张氏曰初献礼竟】
　　有司赞者取爵于篚以升授主妇赞者于房户
　　注曰男女不相因特牲馈食礼曰佐食卒角主人受角降反于篚
　　疏曰内则非祭非丧不相授器其相授则女受以篚其无篚则皆坐奠之而后取之
　　敖氏曰篚下篚也主妇亚献用下篚之爵岂此时内篚未有爵与妇人不可以取爵于庭故有司为取之户字误若授受于户当言内外西东不宜单言也下篇曰司宫取爵于篚以授妇赞者于户东此户亦当为东与
　　郝氏曰有司司祭事赞者助有司主妇賛者妇人也有司不亲使賛者与主妇賛者相授厚别也有司賛者立堂下即取堂下爵承以篚升授主妇賛者张氏曰注引特牲礼者见此亦主人受佐食爵反于篚賛者别取爵授主妇是男女不因爵而用也世佐案賛者之上复加有司者所以别于主妇賛者耳郝云賛者助有司非云于房户明其夹户而授也有司賛者北面奠爵于户外主妇賛者户内南面取之此男女授器法也户在东故下篇云于房东一也敖以户字为误亦非
　　妇赞者受以授主妇主妇洗于房中出酌入户西面拜献尸
　　注曰入户西面拜由便也不北面者辟人君夫人也拜而后献者当侠拜也昏礼曰妇洗在北堂直室东隅【张氏曰引昏礼者明此经妇洗所在亦然也】
　　疏曰案特牲主妇北面拜士妻卑不嫌得与人君夫人同也
　　郝氏曰出酌出房酌酒于房户间之甒
　　世佐案主妇亚献用下篚之爵故亦酌于外尊此皆与士妻异者也
　　尸拜受主妇主人之北西面拜送爵
　　注曰拜于主人之北西面妇人位在内始拜于北则上拜于南矣由便也
　　郝氏曰主妇又拜送所谓侠拜也
　　尸祭酒卒爵主妇拜祝受尸爵尸答拜
　　敖氏曰尸不啐而卒爵为无从也
　　右主妇献尸
　　姜氏曰自此主妇献尸献祝佐食及賔长献尸献祝凡荐从之属视特牲礼反略葢以特牲不傧尸而此有傧尸礼故与
　　易爵洗酌授尸
　　注曰祝出易爵男女不同爵
　　敖氏曰易爵易于下篚也酢而易爵亦内子礼异也
　　主妇拜受爵尸答拜
