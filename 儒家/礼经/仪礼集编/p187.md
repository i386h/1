<!-- { "loadSidebar": true } -->
　　世佐案当序东西节也南于洗西南北节也洗当东荣鼎当东序则鼎在洗西矣设洗之节南北以堂深而鼎则又在其南不与洗相当也
　　俎皆设于鼎西西肆肵俎在羊俎之北亦西肆
　　注曰肵俎在北将先载也异其设文不当鼎
　　疏曰羊俎在羊鼎西今云肵俎在羊俎北不继鼎眀不当鼎也若继鼎言者即在鼎西也
　　敖氏曰后言肵俎亦以设在后也执俎者既设俎乃退
　　世佐案鼎西面俎亦西肆则俎于鼎爲缩也一俎当一鼎鼎五而俎六故肵俎特于羊俎之北也亦西肆从其类也
　　宗人遣賔就主人皆盥于洗长朼
　　注曰长朼者长賔先次賔后也主人不朼言就主人者眀亲临之古文朼作匕
　　敖氏曰此所遣者二佐食三司士也云賔者省文耳此佐食賔也司士私人也就主人谓立于主人之南西面也既乃序盥复位乃序进匕也云长匕则匕者亦有先后矣此礼举者匕者异人亦大夫礼异也郑本匕作朼今亦从古文作匕
　　世佐案此所遣者皆大夫之臣也谓之賔者以其助祭故也是时賔位在门东北面主人西面于阼阶东洗与鼎俎之设皆与主人相近故往而就之云就主人者明其立于主人之后亦西面北上乃序进盥也卒盥序进西面匕云长匕者言匕者以长幼之次为之也
　　佐食上利升牢心舌载于肵俎心皆安下切上午割勿没其载于肵俎末在上舌皆切本末亦午割勿没其载于肵横之皆如初为之于爨也
　　注曰牢羊豕也安平也平割其下于载便也凡割本末食必正也午割使可絶勿没为其分散也周礼祭尚肺事尸尚心舌心舌知滋味今文切皆为刌疏曰皆者皆羊豕羊豕皆有心舌也案特牲记云肵俎心舌皆去本末午割之实于牲鼎载心立舌缩俎即是未入鼎时则制此心舌然也既未入鼎先制之是为之于爨也【从集説节本】
　　敖氏曰此羊豕之心舌盖俱在羊鼎故惟上利升之勿者不絶其中央也必切上下本末者欲其整也特牲记云舌缩俎此云横之盖于俎为缩于载者爲横然则肵俎亦有载执之以载者明矣皆如初为之于爨者言此切割之制与为之于爨之时无以异也心舌载于俎皆二以并羊左而豕右与此载者盖南面以羊俎在其南也
　　郝氏曰佐食二人长为上利利食也佐食之别号安下切上去本末也安犹平也割下平使立也午割一纵一横割勿没不断也犹没阶没霤之没尽也舌顺俎横陈故谓横其在俎为缩与特牲所记非异也心舌无特鼎皆烹于门外雍爨羊豕各自其镬升于各鼎今亦自各鼎载于肵俎故曰如初
　　姜氏曰周虽尚肺而心舌亦所重故进之注説何陋耶二者体味异不杂乱未升鼎时己午割勿没至载俎乃言者盖因言其上下纵横而补其文耳
　　世佐案利及肵俎之説皆见上篇
　　佐食迁肵俎于阼阶西西缩乃反
　　敖氏曰肵俎既载则执俎者以错于故处而佐食迁之也西缩犹西肆
　　郝氏曰佐食独迁肵俎于东阶下西者肵俎尊不与众俎同处也西缩南北直陈俎面西向西未奠不横向南也乃反反阼阶东载众俎也
　　姜氏曰西云缩谓横也凡东西为横南北为纵世佐案佐食不言上利文省也肵俎不与众俎同进故迁之使异其处西缩之解敖得之反者反于羊鼎东西面之位也
　　佐食二人上利升羊载右胖髀不升肩臂臑膊胳正脊一脡脊一横脊一短胁一正胁一代胁一皆二骨以并肠三胃三长皆及俎拒举肺一长终肺祭肺三皆切肩臂臑膊胳在两端脊胁肺肩在上
　　注曰升之以尊卑载之以体次各有宜也拒读为介距之距俎距胫中当横节也凡牲体之数及载备扵此疏曰此经所载牲体多少一依上文升鼎不异而重序之者以其载俎之时恐与入鼎时多少有异故重序之云肩臂臑膊胳在两端脊胁肺肩在上者此是在俎之次俎有上下犹牲体有前后故肩臑在上端膊胳在下端脊胁肺在中其载之次序肩臂臑正脊脡脊横脊代胁长胁短胁肺肠胃膊胳也云升之以尊卑者即上文上利升羊以下序其在鼎也云载之以体次者俎法四体尊于脊胁即经四体在两端脊胁肺在中者故云各有宜也左氏传昭二十五年云季氏介其鸡郈氏为之金距引之者彼距在鸡足为距此俎距在俎为横也案明堂位云俎有虞氏以梡夏后氏以嶡殷以椇周以房俎注云梡断木为四足而已嶡之言蹷也谓中足为横距之象周礼谓之距彼注云周礼谓之距即指此俎距而言是距谓为俎足中央横者也案此经节折前体肩臂臑两相为六后体膊胳两相为四短胁正胁代胁两相为六脊有三摠为十九体唯不数觳二通之为二十一体二觳正祭不荐于神尸故不言是牲体之数备于此也敖氏曰此先言其出于鼎之序后言其载于俎之次也出于鼎者其序如此则其在鼎上下之次亦可见矣脊胁肺不言肠胃可知也或曰肺上当有肠胃二字文脱耳
　　郝氏曰牲体自门外镬内升鼎时髀已不升此又重言者眀独尸俎不用髀非谓鼎中尚有髀也俎足间横木曰拒肩臂臑膊胳五体居俎两端象首足横陈也脊胁肺三体居中央便先举也肩居上贵前表其为右也此上皆羊俎
　　张氏曰脊胁肺肩在上肩字殆误上文已言肩不当重出且遗胃则肩字即胃字之误可知
　　姜氏曰五者在两端明脊胁肺在中也而此五者肩又在两端之上故明之
　　世佐案肺下肩字非误张氏盖失于分句之不审耳肩臂臑膊胳在两端【句】脊胁肺【句】肩在上此三言者所以明其载于俎之次也云肩臂臑膊胳在两端则脊胁肠胃肺之在中央明矣举脊胁肺而不言所在者以其可知也不言肠胃文省也俎端有上下故又言肩在上以别之云肩在上则臂臑从肩而皆在俎之上端膊胳在其下端亦可知矣此立言之法也若改肩为胃则不当置于肺下肠胃并言亦不当舍肠而独言胃且肩臂等五体既分居俎之两端则所云在上者更在何者之上乎妄改经文之失如是故辨之
　　下利升豕其载如羊无肠胃
　　世佐案无肠胃着其异于羊者説见上
　　体其载于俎皆进下
　　注曰进下变于食生也所以交于神明不敢以食道敬之至也乡饮酒礼进腠羊次其体豕言进下互相见
　　疏曰公食大夫乡饮酒牲体皆进腠腠是本是食生人之法此言进末末为终谓骨之终食鬼神法故云变于食生也云所以交于神明者郊特牲文云不敢以食道檀弓文言互相见者羊言体亦进下豕言进下亦次其体也
　　敖氏曰进下谓以每体之下乡神位也载时则但为乡俎之右耳
　　郝氏曰进下以骨末向神执末食本便也如肩近臂为下臂近臑为下他可推
　　姜氏曰此总言羊豕也注疏单作言豕故有互见之説
　　世佐案姜説近是而以体字读属上句非体谓羊豕之体也自肩至代胁各十一下犹末也毎体各有本未如肩以近膉处为本近臂处为末臂以近肩处为本近臑处为末是也其余以是推之
　　司士三人升鱼腊肤鱼用鲋十有五而俎缩载右首进腴
　　注曰右首进腴亦变于食生也有司载鱼横之少仪曰羞濡鱼者进尾
　　疏曰生人死人皆右首鬼神进腴者是气之所聚生人进鳍者鳍是脊生人尚味也干鱼进首是上大夫绎祭傧尸之礼濡鱼进尾是天子诸侯绎祭可知【从杨氏图节本】
　　敖氏曰缩载谓载而缩俎也右首据载者视之而言也鱼之进腴犹牲之进下也鱼以腴为下鬐为上右首而进腴则亦寝右矣士丧奠用食生之礼其鱼则左首进鬐与此异又丧奠鱼九而为三列此其列亦三而毎列用五与
　　张氏曰有司载鱼横之即下篇有司彻引此及少仪欲见正祭与傧尸载鱼礼异
　　腊一纯而俎亦进下肩在上
　　注曰如羊豕凡腊之体载礼在此
　　疏曰诸经唯有腊文芜升载之法唯此有之
　　敖氏曰腊一纯而俎则肩臂臑膊胳各二而脊胁之数亦倍于牲其载之次右左右股肱皆二体以并而右为上凡腊之体骨及载亦见于此
　　肤九而俎亦横载革顺
　　注曰列载于俎令其皮相顺亦者亦其骨体
　　疏曰革顺谓以此肤之体相次而作行列以肤革相顺而载也上牲体横载文不明故举肤亦横载以眀之此肤言横则上羊豕骨体亦横载可知也敖氏曰上俎云进下即横载也故此亦云横载者载而横于俎也
　　郝氏曰革皮也以肉皮向上相顺比也
　　姜氏曰肤承心舌横之故言亦疏説非是
　　右举鼎匕载
　　卒脀祝盥于洗升自西阶主人盥升自阼阶祝先入南面主人从户内西面
　　注曰将纳祭也
　　敖氏曰祝先升亦大夫礼异也祝南面负墉
　　主妇被锡衣侈袂荐自东房韭菹醓醢坐奠于筵前主妇赞者一人亦被锡衣侈袂执葵菹蠃醢以授主妇主妇不兴遂受陪设于东韭菹在南葵菹在北主妇兴入于房
　　注曰被锡读为髲鬄古者或剔贱者刑者之发以被妇人之紒为饰因名髲鬄焉此周礼所谓次也不纚笄者大夫妻尊亦衣绡衣而侈其袂耳侈者盖半士妻之以益之袂三尺三寸祛尺八寸韭菹醓醢朝事之豆也而馈食用之丰大夫礼葵菹在北防今文锡为緆
　　疏曰云主妇賛者一人亦被锡则其余不得如主妇当与士妻同纚笄绡衣若士妻与妇人助祭一皆纚笄绡衣以绡衣下更无服服穷则同也案周礼追师掌主后以下副编次三翟者首服副鞠衣襢衣首服编禒衣首服次郑彼注云副首饰若今歩摇编编列发爲之若今假紒次次第髪长短为之所谓髲鬄郑云所谓髲鬄者指此文也云不纚笄者大夫妻尊者此决特牲主妇纚笄士妻卑故也云亦衣绡衣者亦如特牲士妻主妇绡衣也绡衣者六服下之外者云半士妻之以益之者士妻之二尺二寸祛尺二寸三分益一故三尺三寸祛尺八寸也周礼醢人职朝事之豆韭菹醓醢菖本麋臡菁菹鹿臡菹麇臡彼天子八豆今取二豆为馈食用之丰大夫礼故也葵菹蠃醢亦天子馈食之豆以当其节故不须言之韭菹在南醓醢在北次东葵菹在北蠃醢在南是其防也
　　敖氏曰被如被袗衣之被谓衣之也緆皆当作縁字之误也縁禒通内衣服曰縁衣素沙是也内子祭服缘衣而又侈其袂焉所以甚别于士妻之祭服也卿大夫之妻展衣为上禒衣次之此自祭于家故服其次者辟助祭于公也不言首饰其亦纚笄与賛者亦被禒衣侈袂妇人助祭者其服宜与主妇同亦如賔客之皆朝服也然则虽非内子其衣亦得侈袂矣古者男女吉凶之衣其袂二尺二寸袪一尺二寸此制之正也侈袂之度则未详主妇賛者云一人见其数止于此耳以授主妇坐授之也故主妇不兴上不言主妇之位此不言盥如特牲可知郑本緆作锡注曰今文锡为緆继公为锡緆二字皆误而緆于缘为差近故但取其近者
　　郝氏曰被着衣锡光泽也如锡衰之锡汉人云曳阿锡侈袂大袖也
　　张氏曰韭菹在醓醢之南葵菹在蠃醢之北菹醢错对是在防也
　　世佐案被髲通诗云被之僮僮被之祈祈是也庄子秃而施髲即此被字锡布之滑易者汉乐府云曳阿锡注云细布言其布滑易如锡也以细布为衣而侈其袂即褖衣也禒衣与宵衣俱以布为之所异者在袂之大小耳大夫妻从夫助君祭服展衣此自祭于家故服禒衣服禒衣者首服决次即被也旧説多未安谨参订之
　　佐食上利执羊俎下利执豕俎司士三人执鱼腊肤俎序升自西阶相从入
　　敖氏曰此执俎皆匕者也不使载者设之亦大夫祭礼异也
　　姜氏曰相即上章司士賛者二人
　　世佐案相从説见上姜説盖承注疏之误
