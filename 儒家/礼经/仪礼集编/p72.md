<!-- { "loadSidebar": true } -->
　　敖氏曰请射乃升者以其后有告耦等事宜在上为之故也东面亦与他仪异下经云司正东楹之东北面告于公
　　右再请射
　　遂适西阶上命賔御于公诸公卿则以耦告于上大夫则降即位而后告
　　注曰告诸公卿扵堂上尊之也
　　敖氏曰耦者谓公卿自为耦也以耦告亦如命三耦之辞大夫则降即位而后告见其贬扵诸公卿也下文所云是其事已若卿与大夫为耦则其告亦当有上下之别诸公卿大夫为耦亦各以其次为之郝氏曰命賔御于公以君命命也
　　司射自西阶上北面告于大夫曰请降司射先降搢扑反位大夫从之降适次立于三耦之南西面北上注曰适次前而北西面立
　　疏曰上云司射等适次谓入次中此适次者大夫降自西阶东行适次所过向堂东西面立因过次为适次非入次也
　　敖氏曰于此云北面则是命宾及吿诸公卿皆乡其位也适次亦谓进而至于次也三耦士也而在大夫之上者以其先射尊之三耦之南大夫之北宜有闲地以待诸公卿之降
　　世佐案是时三耦位在次中之北大夫适次亦谓入于次也注疏説误
　　司射东面于大夫之西北耦大夫与大夫命上射曰某御于子命下射曰子与某子射
　　敖氏曰司射东面亦在次中不言适次者可知也世佐案司射东面向大夫也大夫之西北葢当诸公卿之虗位必于此者命当自上下也合耦曰耦耦大夫与大夫者谓大夫与大夫射司射命之以定其耦也其命之之辞如下文所云张氏监本正误云司射东面于大夫之西比耦比误作北愚谓监本非误也或作比者后人因不审其句读而妄改之耳朱子及杨氏敖氏诸本皆与监本同今从之
　　卒遂此众耦
　　敖氏曰众耦士耦也士与大夫为耦者亦存焉世佐案是时司射少南东面于众耦之西北比之
　　众耦立于大夫之南西面北上若有士与大夫为耦则以大夫之耦为上
　　注曰为上居羣士之上
　　敖氏曰立于大夫之南则在次可知故经亦不言适次若士与大夫为耦亦其长者也乃着其为上者意与乡射同大夫之耦虽为上射犹立于大夫之后者射事未至明其不并立也及将射乃转居右而并立云
　　郝氏曰大国诸侯臣一孤三卿五大夫三耦自有余而时或有与有不与故大夫不足则以士比之世佐案经云若有者亦兼次国以下无诸公而言无诸公则有大夫与卿为耦者有士与大夫为耦者以一大夫为賔故也大夫之耦唯一人耳乡射礼云大夫虽众皆与士为耦与此异
　　命大夫之耦曰子与某子射告于大夫曰某御于子注曰士虽为上射其辞犹尊大夫
　　命众耦如命三耦之辞诸公卿皆未降
　　敖氏曰诸公卿尊冝事至乃降也此时之降者为比耦也向者既以耦吿公卿于上则耦定矣故可以未降
　　右比耦
　　遂命三耦各与其耦拾取矢皆袒决遂执弓右挟之注曰此命入次之事也司射既命而反位不言之者土射出当作取矢事未讫
　　敖氏曰司射既于次中东面以次命之即反西方之位不言者亦以其可知也司射于取矢者惟命之而不复作之者以其取矢亦发于次中与乡射异世佐案三耦向在次矣注云此命入次之事非乡射比耦位在堂西射位在司马之西南故司射于取矢者既于堂西命之又于司马之西南作之大射惟有次中位故司射命取矢讫即反中西南之位而使小射正作之也以下经证之此防葢有阙文
　　一耦出西面揖当楅北面揖及楅揖
　　注曰三耦同入次其出也一上射出西面立司射作之乃揖行也
　　世佐案注説误见上
　　上射东面下射西面上射揖进坐横弓却手自弓下取一个兼诸弣兴顺羽且左还毋周反面揖
　　注曰左还反其位毋周右还而反东面也君在阼还周则下射将背之
　　敖氏曰既顺羽则钩而左还也自西面而东面若皆左还则谓之周此先左还而后右还是毋周也下放此必毋周者以相变为容
　　世佐案乡射未兴而顺羽故云顺羽且兴此则既兴而顺羽故云顺羽且左还其节亦小变也毋周威仪多也注説似迂
　　下射进坐横弓覆手自弓上取一个兼诸弣兴顺羽且左还毋周反面揖
　　敖氏曰反面自东面而反西面
　　既拾取矢棞之
　　注曰棞齐等之也
　　郝氏曰棞叩也叩四矢使齐也
　　张氏曰棞疑当作棞孟子注棞犹叩防也叩防有取齐之义若棞则门橛耳　监本正误云梱之与梱复二梱字俱误作梱
　　世佐案古字少棞与捆葢通用也棞同梱张氏改棞为棞亦泥孟子棞屦之棞或作捆俗字也
　　兼挟乗矢皆内还南面揖
　　注曰内还者上射左下射右不皆右还亦以君在阼嫌下射故左还而背之也上以阳为内下以隂为内因其宜可也
　　敖氏曰亦揖乃皆内还经文不具也上射左还下射右还皆乡内故搃以内言之皆内还者由便也世佐案内还者先以身乡堂而还也上射东面左还则乡堂下射西面右还则乡堂必皆内还者取其相乡且威仪之法不敢由便也注説似迂晦敖氏由便之説尤非凡敖氏所解左还右还皆与注説相反今不从
　　适楅南皆左还北面揖搢三挟一个揖以耦左还上射于左
　　注曰以犹与也言以者耦之事成于此意相人耦也上射转居左便其反位也上射少北乃东面
　　疏曰次在楅东南北面揖时已在次西靣故知上射少北乃东面得东当次也
　　敖氏曰以如以宾升之以谓上射以其耦左还也此左还者上射先而下射后故言以
　　世佐案上射自楅西下射自楅东皆南行适楅南上射在右至是将转而居左故云以耦左还能左右之曰以言易位之事上射寔主之也乡射礼云皆左还不云以耦者上射仍在右不须易位也乡射射位在西故其反也上射于右为便大射次在东故其反位也上射于左为便葢西行者以北为右东行者以北为左也敖云于左当作于右非
　　退者与进者相左相揖还退释弓矢于次説决拾袭反位世佐案相左谓退者由进者之南也反位反次中西面北上位
　　二耦拾取矢亦如之后者遂取诱射之矢兼乗矢而取之以授有司于次中皆袭反位
　　注曰有司纳射器因留主授受之
　　右三耦取矢于楅
　　司射作射如初
　　敖氏曰如初亦适次作上耦也其异者三耦于既作乃袒决遂取弓矢也司射既作即反位不俟之
　　一耦揖升如初
　　世佐案谓自出次至合足而俟之仪皆如初射也
　　司马命去侯负侯许诺如初司马降释弓反位
　　敖氏曰司马司马正也下放此不言説决拾与袭亦文省
　　世佐案如初谓自司马正适次至负侯者退立于西方皆如初命去侯之仪也是时获者亦兴共而俟
　　司射犹挟一个去扑与司马交于阶前适阼阶下北面请释获于公公许反搢扑遂命释获者设中以弓为毕北面
　　注曰北面立于所设中之南当视之也乡射礼曰设中南当楅西当西序
　　敖氏曰大史前立于所设中之西于是司射当之西面命之既则少西南行而北面以弓为毕指画以示其处
　　郝氏曰北面不设中者不得过南也
　　世佐案北面于所设中之南示设中者以南北节也乡射礼云西面立于所设中之东北面命释获者此命释获者亦北面不西面立者以大史既立于所设中之西东面则设中东西之节可见矣不须司射更示之也
　　大史释获
　　敖氏曰言此者明上所谓释获者之为大史也郝氏曰史掌书记算法故主获
　　小臣师执中先首坐设之东面退大史实八算于中横委其余于中西兴共而俟
　　注曰先犹前也命大史而小臣师设之国君官多也小臣师退反东堂下位乡射礼曰横委其余于中西南末
　　敖氏曰此不言执算者又不言大史受算则是大史自执算矣寔算则坐故于后言兴是时大史位于中西小史之位亦宜近之
　　张氏曰中形为伏兽窍其背以置获筹执之则前其首设之则东其面面首一也
　　世佐案首据中言也面据设中者言也执之先首设之东面则中之东西设而其首在东也明矣
　　司射西面命曰中离维纲扬触捆复公则释获众则不与
　　注曰离犹过也猎也侯有上下纲其邪制躬舌之角者为维或曰维当为绢绢纲耳扬触者谓矢中他物扬而触侯也梱复谓矢至侯不着而还复复反也公则释获优君也众当中鹄而着
　　朱子曰纲耳即笼纲以布为之梓人谓之縜而此谓之绢字虽异而音则同【案注之绢字恐是縜字之误梓人云縜寸焉】敖氏曰西面亦于中东离丽也中而丽于维纲言其去鹄逺也扬触梱复言其非正中又且不必在鹄也二者甚不宜释获而于君则释之优君也不与谓不在此释获之科也此特承上文而言耳其寔众之所射非正中其鹄者皆不释也或曰维谓躬与舌也躬舌所以维持侯未知是否
　　郝氏曰侯舌曰维系侯绳曰纲梱叩也矢叩侯还反于地
　　姜氏曰离之言丽如诗雉离鸿离之丽注训为过猎则于上中字似难通
　　世佐案离字之训敖得之维当以敖氏所引或説为正丽于维去鹄犹近丽于纲则尤逺矣维与纲侯之上下皆有之而大侯参侯则唯见其上耳韵防云梱犹款也扣也人物出入多扣触之则梱有扣触之义矣复如雨星不及地尺而复之复梱复谓矢扣触侯而还复也或曰梱谓矢触侯之左右如梱之在门两旁也复谓矢至侯而还复也姑备一解存之注中绢字当依敖氏作縜
　　唯公所中中三侯皆获
　　注曰值中一侯则释获
　　敖氏曰此愈优君也中亦兼离维纲与扬触梱复者而言皆获者中一侯则其侯之获者主获之也此命亦传吿于获者故以获言之上云释获下云获互文也
　　郝氏曰君射不拘大侯参侯干侯中皆释获众射非其侯中不算
　　姜氏曰唯公所中中五字为句上中去声谓中之也下中如字乃侯中之中葢言上三者众不释获公则释之然亦一侯释获耳惟公所中在侯中则三侯皆获凡皆以优君也
　　世佐案上经云射者非其侯中之不获所以辨其等者矣此则告以优尊之义亦为上得兼下也姜説伤巧当以旧説为正
　　释获者命小史小史命获者
　　注曰传吿服不使知此司射所命
　　疏曰据在大侯而言告服不则参侯干侯告可知举逺见近
　　世佐案释获者谓大史也必以此命传吿获者以其唱获与释获聨事故须使共闻之不亲往告者获者贱且方有事不可暂离中侧也
　　司射遂进由堂下北面视上射命曰不贯不释上射揖司射退反位
　　注曰射不中鹄不释算
　　释获者坐取中之八算改实八算兴执而俟乃射若中则释获者毎一个释一算上射于右下射于左若有余算则反委之又取中之八算改实八算于中兴执而俟三耦卒射
　　右三耦再射
　　宾降取弓矢于堂西
　　注曰不敢与君并俟吿取之以升俟君事毕
　　疏曰下云公将射则宾降适堂西袒决遂执弓搢三挟一个升自西阶是君事毕乃尔今此但取之以俟非即袒决遂也葢去射时尚逺不可以即袒【从通解节本】敖氏曰此言降而不言升似有阙文宾降取弓矢以升者明其将侍君射
　　郝氏曰賔与君为耦君将射宾先自堂上西序东面降立阶西东面也
　　世佐案宾降谓自其席而降也公为賔举旅之时賔既就席矣郝云自堂上西序东面降非不言其升者俟于堂西未升也取弓矢之仪详见下文先言之者与下为节也
　　诸公卿则适次继三耦以南
　　注曰言继三耦明在大夫北
　　敖氏曰不言降者可知也
