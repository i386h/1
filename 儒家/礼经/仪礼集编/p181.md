<!-- { "loadSidebar": true } -->
　　敖氏曰此亦宾先举奠觯酬兄弟长交错以辩卒饮者先酌反奠于故处长兄弟又举奠觯酬宾长亦交错以辩卒饮者洗酌亦反奠于故处宾及兄弟又迭举奠觯皆如初礼终而复始故云爵皆无筭若其仪之与旅酬异者唯不拜耳
　　张氏曰二觯并举为无筭爵
　　世佐案此时二觯并行宾觯以酬次兄弟长兄弟之觯以酬众宾长次兄弟酬第三位次宾众宾长酬第三位次兄弟辩卒受者以虚觯奠于篚举觯者复洗酌反奠于其长终而复始故云无筭也若如敖説仍是一觯行毕乃复行一觯与旅酬无异恐未是以乡饮酒乡射无筭爵法参看则可见矣右宾弟子兄弟弟子各举觯于其长遂无筭爵
　　利洗散献于尸酢及祝如初仪降实散于篚
　　注曰利佐食也言利以今进酒也更言献者以利待尸礼将终宜一进酒嫌于加酒亦当三也不致爵礼又杀也
　　敖氏曰佐食云利未详或曰以其善佐尸食而宜于尸故曰利利之言宜也未知是否
　　郝氏曰酢利自酢及祝献祝耳如初仪如长兄弟众宾长加爵之仪其拜受拜送自酢同也
　　张氏曰以进酒名利利者养也
　　世佐案酢尸酢佐食也如初仪亦谓如亚献之仪耳不言无从可知也
　　右佐食献尸祝
　　郝氏曰佐食为役室中有事不得与众同加爵事毕乃献尸亦加爵也正献三主人主妇宾也加爵三长兄弟众宾长佐食也献为正加为从嗣子举奠为酬不在从献之数
　　主人出立于户外西靣
　　注曰事尸礼毕
　　敖氏曰户外户东少南也不立于阼亦变于大夫也郝氏曰户外室户外西面坊本作西南误
　　世佐案少牢云主人出立于阼阶上西面郑注诗楚茨亦云孝孙徂位堂下西面也此虽士礼然是时主人立处尊卑之等以去尸逺近为差至于所面不应有异下云祝东面告亦取乡主人为义也敖及郝本皆作西面今从之
　　祝东面告利成
　　注曰利犹养也供养之礼成不言礼毕于尸闲之嫌疏曰少牢云主人出立于阼阶上西面祝出立于西阶上东面祝告曰利成此户外告利成彼阶上告利成以尊者稍逺于尸若天子诸侯礼毕于堂下告利成
　　敖氏曰东面于户外之西
　　尸谡祝前主人降
　　注曰少牢馈食礼曰祝入尸谡主人降立于阼阶东西面祝先尸从遂出于庙门前尸之仪士虞礼备矣疏曰引少牢者证大夫礼主人立位与士不同又证前尸出庙之事云前尸之仪士虞礼备矣者彼有室中出户降阶出庙前尸之事
　　世佐案注引少牢者见其同也彼详此略故引以为证疏误
　　祝反及主人入复位命佐食彻尸俎俎出于庙门注白俎所以载肵俎少牢馈食礼曰有司受归之疏曰引少牢者是下大夫不宾尸之礼此士礼不宾尸与下大夫同故引以相证也
　　敖氏曰言及见其先入也
　　世佐案复位各复室中之位尸俎肵俎也不彻牲俎者以其将改设
　　右祝告利成尸出
　　彻庶羞设于西序下
　　注曰为将馂去之庶羞主为尸非神馔也尚书传曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内宾宗妇之庶羞主妇以燕饮于房
　　疏曰尚书传已下是彼康诰传文大宗已侍于宾奠者或有作或有作暮者皆误以奠为正也引之者证彻庶羞不入于房而设于西序下以拟燕故也必知祭有燕者按楚茨诗云鼓钟送尸下云备言燕私郑注云祭祀毕归宾客之俎同姓则留与之燕所以尊宾客亲骨肉也
　　敖氏曰彻者亦佐食也彻庶羞亦改设者尊尸食故未即去之西序下其东也此先彻庶羞亦与大夫礼相变
　　世佐案庶羞谓自尸而下至于私臣者皆是惟主妇及内兄弟不与焉以其当燕于房故也彻之者有司羣执事与东序下堂上东墙之下也设于此者注以为将以燕饮盖据诗楚茨及尚书大传之文然楚茨陈人君礼书传亦惟指大宗而言是篇无燕私之事故言与以疑之此所彻者唯言庶羞则上经所云乃羞者无内羞明矣
　　筵对席佐食分簋铏
　　注曰为将馂分之也分簋者分敦黍于防为有对也敦有虞氏之器也周制士用虞变敦言簋容同姓之士得从周制耳祭统曰馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣敖氏曰筵对席设对席于馔东也此亦神席亦为少北其名义与昬礼之对席同下篇放此簋即敦之异名分簋铏者以簋分簋实以铏分铏羮也为将馂分之或曰以尸之两敦两铏分与二也其敦则上黍而下稷亦异于大夫之者惟用黍也未知孰是
　　张氏曰此下言嗣子共长兄弟对馂筵对席者对尸席而设筵以待下也上坐尸席东向此在其东西向
　　宗人遣举奠及长兄弟盥立于西阶下东面北上敖氏曰云及长兄弟则主人之子位在长兄弟之上明矣立于西阶下俟命也其位盖在宾之东北郝氏曰举奠即嗣子
　　祝命尝食者举奠许诺升入东面长兄弟对之皆坐佐食授举各一肤
　　注曰命告也士使嗣子及兄弟其惠不过族亲古文皆作馂
　　疏曰此决少牢二佐食及二宾长馂明惠大及异姓不止族亲而已
　　敖氏曰尝食二字或当在者之下举奠东面升尸席也长兄弟对之升对席也使嗣子馂故不敢以宾长对之而使长兄弟也以肤为举亦欲其每食则啗之士以二人降于大夫者两也其唯以嗣子及长兄弟又与大夫礼相变云
　　郝氏曰祝命尝食者犹言命馂者尝食升入升堂入室嗣子东面尊继体也授举授俎肉手执曰举尸俎有三肤二各一
　　姜氏曰命尝食馂者祝不斥命其人优之也少牢于异姓馂者拜之而不命此则嗣与其族属耳命之犹不斥言礼之至厚之至也
　　世佐案以文次考之举奠二字当在升入之下许诺升入者二人所同也东面则惟举奠者耳东面即尸席也以嗣为举奠因上文嗣举奠而名之
　　主人西面再拜祝曰有以也两奠举于俎许诺皆答拜
　　注曰以读如何其久也必有以也之以祝告释辞以戒之言女此当有所以也以先祖有徳而享于此祭其坐其余亦当以之也少牢馈食礼不戒者非亲昵也旧説曰主人拜下席南
　　疏曰少牢二佐食与二宾长是非亲昵
　　敖氏曰西面盖于其位有以也其意未详或曰言主人所以使女者葢有相亲敬之意不欲明説故惟言有以也下文有与之言亦类此俎者上豕而下腊与
　　郝氏曰有以以先凙享此教嗣子兄弟思先也
　　若是者三
　　注曰丁宁戒之
　　敖氏曰三者总言之葢礼成于三也然则主人拜祝释辞答拜者又二也
　　皆取举祭食祭举乃食祭铏食举
　　注曰食乃祭铏礼杀
　　疏曰正祭时尸祭铏乃尔黍【从杨氏图节本】
　　敖氏曰祭举亦振哜之食食乃祭铏变于尸
　　郝氏曰祭食祭饭也次祭举祭肉也
　　卒食主人降洗爵宰赞一爵主人升酌酳上上拜受爵主人答拜酳下亦如之
　　注曰少牢馈食礼曰赞者洗三爵酌主人受于户内以授次旧説云主人北面授下爵
　　疏曰引少牢者欲见此亦主人受于户内以授下敖氏曰酳下亦东面于其席前之北授之
　　姜氏曰少牢四爵故自洗一爵赞者洗三爵此二爵故自洗一爵赞者洗一爵也少牢惟爵不拜受余仪则如之
　　主人拜祝曰酳有与也如初仪
　　注曰主人复拜为戒也与读如诸侯以礼相与之与言女酳此当有所与也与者与兄弟也既知似先祖之徳亦当与女兄弟谓教化之
　　疏曰诸侯以礼相与礼运文彼言诸侯防同聘问一徳以尊天子此戒嗣子与长兄弟及众兄弟相教化相与以尊先祖之徳也
　　敖氏曰初仪主人再拜及两许诺也
　　郝氏曰酳有与与兄弟共饮亲亲之意也如初仪亦三祝也
　　两执爵拜
　　注曰答主人也
　　敖氏曰此着其拜之异于上者也凡男子执爵拜皆左执之内则曰凡男拜尚左手
　　郝氏曰执爵当作奠爵男子拜无执爵
　　世佐案少牢云者奠爵皆答拜郝説近是
　　祭酒卒爵拜主人答拜两皆降实爵于篚
　　敖氏曰上将酢乃亦实爵于篚者宜与下共终其事不可由便也
　　世佐案上亦实爵于篚者以酢主人当更爵也
　　上洗爵升酌酢主人
　　注曰下复兄弟位不复升也
　　敖氏曰酢主人东面乡之于其位上得亲酢者尸已出故也此亦变于大夫之礼大夫者不亲酢郝氏曰独上升酢主人重嗣子也
　　主人拜受爵
　　敖氏曰主人亦西面拜也主人父也上子也父乃先拜其子而不以为嫌者以事之礼当然故略于父子之分也此与事尸之意防相类
　　上即位坐答拜
　　注曰既授爵户内乃就坐
　　郝氏曰嗣子既授爵于主人复户内北面之位跪而答拜
　　世佐案即位即室西南隅东面之位也郝云复户内北面位非
　　主人坐祭卒爵拜上答拜受爵降实于篚
　　世佐案上于是复阼阶前子姓之位
　　右
　　张氏曰愚于此节不能无疑嗣子子也主人拜祝拜酳拜受酢如事严宾然为之子者何以安乎
　　世佐案此当与冠礼子见于母参看从尊者处来母先拜之拜脯非拜子也馂鬼神之余父先拜之拜馂非拜子也自非深明乎尊祖敬宗之义者恶足以语此
　　主人出立于户外西面
　　注曰事馂者礼毕
　　敖氏曰户外亦户东
　　郝氏曰俟彻俎阳厌也
　　张氏监本正误云主人出立于户外西面外误作内世佐案此即前事尸礼毕出立之位
　　祝命彻阼俎豆笾设于东序下
　　注曰命命佐食阼俎主人之俎宗妇不彻豆笾彻礼略各有为而已设于东序下亦将燕也
　　敖氏曰主人之俎谓之阼俎者以其设于主位而名之也户内之东祭时室中之主位也东序下堂上之王位也宗妇不彻之者以其改设扵东序非妇人之事也其设之面位亦如在室既乃彻阼荐俎亦变于大夫礼
　　郝氏曰主人室中俎改设于室东墙下不即出者尸俎方厌待也
　　张氏曰此下言彻荐俎改设馔为阳厌
　　世佐案东序下堂上东墙之下也此与庶羞彻设之处相对郝云改设于室东墙下非
　　祝执其俎以出东面于户西
　　注曰俟告利成少牢下篇曰祝告利成乃执俎以出敖氏曰不俟改设尸俎而先出者亦异于大夫此云户西则主人立于户东明矣
　　郝氏曰祝自彻其俎出重神惠也
　　世佐案出出室也不即出庙门者以有告利成之事未毕下云祝告利成降出东出庙门以归也
　　宗妇彻祝豆笾入于房彻主妇荐俎
　　注曰宗妇既并彻彻其卑者士虞礼曰祝荐席彻入于房
　　疏曰宗妇不彻主人豆笾而彻祝豆笾入房者为主妇将用之为燕祝接神尸之类宜行神惠故主人以荐羞并祝庶羞燕宗人于堂主妇以祝笾豆燕内宾于房【从杨氏图节本】
　　敖氏曰此所彻者皆置于房故宗妇得为之不言席文省
　　右彻俎
　　佐食彻尸荐俎敦设于西北隅几在南厞用筵纳一尊佐食阖牖户降
