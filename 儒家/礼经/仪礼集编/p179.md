<!-- { "loadSidebar": true } -->
　　疏曰此决上主人献尸宾长以肝从主妇献尸兄弟以燔从今一酌而肝燔从则与尸等故云亦均敖氏曰坐字衍宗人既受肝则主人复右执爵矣一进酒而两进从俎者欲其与尸祝之两献者同见其尊也主妇礼亦如之
　　世佐案以肝燔从者亦长兄弟也云坐者见其已啐酒则兴取肝也凡振祭皆坐特于此见之耳敖云衍非
　　兴席末坐卒爵拜
　　注曰于席末坐卒爵敬也
　　敖氏曰席末席上之北不降席者亦因尸礼也郝氏曰席末坐避尊也
　　主妇答拜受爵酌醋左执爵拜主人答拜坐祭立饮卒爵拜主人答拜主妇出反于房
　　敖氏曰酢不易爵者礼妇人承男子后多不易爵则其自酢又可知矣主妇自酢者主人辟尸不敢酢主妇主妇达其意也下自酢之义皆类此反奠爵于篚也左字非误则衍内则曰凡女拜尚右手
　　郝氏曰主妇左执爵拜不奠爵妇人立拜也
　　世佐案妇人仍男子之爵惟夫妇耳其他则固不相袭也左执爵而拜者肃拜也敖以内则文决经文之误非
　　右主妇致爵于主人自酢
　　主人降洗酌致爵于主妇席于房中南面主妇拜受爵主人西面答拜宗妇荐豆俎从献皆如主人
　　敖氏曰不言升酌文省耳主人与主妇亦谓之致爵者夫妻一体也主妇席面变于大夫不宾尸之礼也亦拜受于席豆亦两豆两笾俎特牲也从献肝燔也皆如主人谓其受爵以前之礼也所异者其不用賛与此席葢于房中之北堂
　　主人更爵酌醋卒爵降实爵于篚入复位
　　注曰主人更爵自酢男子不承妇人爵也祭统曰夫妇相授受不相袭处酢必易爵明夫妇之别
　　疏曰案下记设洗篚在洗西实二爵郑注云二爵者为宾献爵止主妇当致也此宾长所献爵尸奠之未举其篚唯有一爵得云易者上主妇亚献洗爵于房中则房中有爵又主妇献祝及佐食讫以爵入于房后主妇致爵于主人还是房内爵后主人致爵于主妇者是下篚之爵主妇饮讫实于房中之篚主人更取房内之爵以酌酢酢讫奠于下篚
　　敖氏曰更爵更取在内篚者也男子不承妇人爵虽自醋犹更之内篚在洗东乃不因而洗之者以其自醋也自醋而不洗亦因尸之醋礼也此醋亦在房中西面其他仪皆与主妇自醋者畧同以有成礼故畧而不见之卒爵则坐惟此与主妇异耳位室中位凡男子易爵于内篚惟醋于房中者得由便为之不然则否
　　郝氏曰卒爵不坐夫饮妇爵礼畧也
　　世佐案主人取下篚之爵致于主妇主妇饮讫还授主人主人以降奠于篚乃更爵自酢也必更之者夫尊也下篚唯有二爵其一尸奠之未举则主人所更者乃觚也觚亦称爵者散文通也疏及敖氏皆谓更取房中之爵非
　　右主人致爵于主妇自酢
　　三献作止爵
　　注曰宾也谓三献者以事命之作起也旧説云宾入户北面曰皇尸请举爵
　　敖氏曰致爵之礼成亦足以少塞尸之止爵意矣于此而作止爵亦宜也若俟毕献乃为之则久留尊者之爵非所以为敬
　　尸卒爵酢
　　张氏曰宾作爵尸酢宾其酢当亦祝酌尸拜送世佐案尸卒爵亦祝受爵命宾拜送乃酢也尸酢宾如其酢主人与主妇之礼经不言者防下如初之文也郝云宾受爵遂自酢非
　　酌献祝及佐食
　　杨氏曰案上文宾三献尸止爵不举故未得献祝与佐食待主人主妇致爵与醋神惠已均宾乃作止爵尸卒爵酢宾宾遂献祝及佐食事之序也
　　敖氏曰宾献祝亦北面拜于户西献佐食亦西面拜于主人之南也
　　洗爵酌致于主人主妇燔从皆如初更爵酢于主人卒复位
　　注曰洗乃致爵为异事新之燔从皆如初者如亚献及主人主妇致爵也凡献佐食皆无从其荐俎献兄弟以齿设之宾更爵自酢亦不承妇人爵
　　疏曰燔从如初则无肝从皆者谓主人主妇嫌献佐食亦然故云凡献佐食皆无从下记云佐食于旅也齿于兄弟故荐俎亦与兄弟同时设之【从杨氏图节本】杨氏曰上文主人主妇献皆至祝佐食而止今宾献祝佐食毕又致爵于主人主妇故洗爵酌致为异事新之也
　　敖氏曰宾既献佐食则室中之事毕矣乃复致爵者因上礼也皆皆尸卒爵以下也自尸卒爵以至及佐食如主人酢献之礼也致于主人者如主妇致爵之礼也致于主妇者如主人致爵之礼也燔从者如亚献祝及致于主人主妇之礼也言此则是其从献之物仅有此耳亦见其杀于初者也致于主人主妇乃唯酢于主人者为礼主于尊者也宾更爵自酢其义与主人之自酢者同更爵不言降与升酌又不言如初亦文省
　　郝氏曰复位复堂下东面之位
　　世佐案燔従谓献祝及致爵于主人主妇也祝之从献无笾主人主妇之従献无肝皆异于初者故特见之敖于皆如初三字分析最为详明注疏连燔从为义偏矣宾自酢讫亦以爵奠于篚乃复位
　　右宾作止爵终三献之礼
　　主人降阼阶西面拜宾如初洗宾辞洗
　　注曰拜宾而洗爵为将献之如初视濯时主人再拜宾答拜三拜众宾众宾答再拜者
　　敖氏曰阶下当有前字少牢下篇曰主人洗爵长宾辞主人奠爵于篚兴对
　　张氏曰此下献宾献众宾设尊酬宾献长兄弟献众兄弟献内兄弟凡六节以三献尸讫事神礼成顺神意以达恵六节共为一科其设尊两阶先以酬宾又所以为旅酬发端也
　　世佐案宾之辞洗也自堂下东行辞之与乡饮酒之众宾相似
　　卒洗揖让升酌西阶上献宾宾北面拜受爵主人在右答拜
　　注曰就宾拜者此礼不主于尊也宾卑则不专阶主人在右统于其位
　　疏曰案乡饮酒乡射宾主献酢各于其阶至酬乃同阶此因祭如初【如初二字恐误当作而献】宾非为尊之所尊者谓尸也又宾是士家有司卑不得专阶故就之北面以东为右主人位在阼阶故云统于其位
　　敖氏曰献宾盖西南面也
　　郝氏曰礼主祭则宾不专阶主宾皆北面
　　世佐案是礼主于祭不主于宾至献宾而礼已杀矣故宾主同阶注云宾卑非
　　荐脯醢设折俎
　　注曰凡节解者皆曰折俎不言其体略言折俎非贵体也上宾骼众宾仪公有司设之
　　疏曰有司彻注仪者尊体尽仪度余骨可用而用之敖氏曰自宾以下其设荐俎者皆以私人为之与
　　宾左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵酌酬奠爵拜宾答拜注曰主人酌自酢者宾不敢敌主人主人达其意敖氏曰豆亦兼笾言也
　　世佐案宾不酢主人辟尸礼也祭祀之时已得献而亲酢献已者惟尸耳其他皆不敢因之所以尊尸也注误宾是主人之僚友非不敌也
　　主人坐祭卒爵拜宾答拜揖执祭降西面奠于其位位如初荐俎从设
　　注曰位如初复其位东面少牢馈食礼宰夫执荐以从设于祭东司士执俎以从设于荐东是则皆公有司为之与
　　疏曰宾位在西阶下东面今受献于西阶上经云执祭以降西面奠于其位又言位如初明复西阶下东面位也
　　敖氏曰执祭脯也云位如初嫌既献则位或异也郝氏曰酢毕宾揖主人自执所祭肺下堂西面奠于其位仍东面立如初其西阶上所荐豆俎皆从设于位
　　世佐案祭谓脯及肺之置于地者必执以降敬也且示某将复位于下然而主人之羣吏遂执其荐俎以从之也必复位于下者辟后之受献者也
　　右主人献宾自酢
　　众宾升拜受爵坐祭立饮荐俎设于其位辩主人备答拜焉降实爵于篚
　　注曰众宾立饮贱不备礼乡饮酒记曰立卒爵者不拜既爵备尽尽人之答拜
　　敖氏曰辩谓皆有荐俎也其荐俎亦于每献一人则设之备答拜谓悉答之也其拜亦在每人受爵之后世佐案其位在西阶下宾南荐俎不先设于西阶上而即设于其位亦杀于宾也降实爵于篚亦谓主人也然则众宾每一人饮讫輙以爵授主人矣不言者文不具也乡饮酒礼云坐祭立饮不拜既爵授主人爵降复位又案注尽人之答拜之字当在答拜之下
　　右主人献众宾
　　尊两壶于阼阶东加勺南枋西方亦如之
　　注曰为酬宾及兄弟行神恵不酌上尊卑异之就其位尊之两壶皆酒优之先尊东方示恵由近礼运曰澄酒在下
　　敖氏曰设尊于堂下者欲其便且别于大夫礼也两壶皆酒者别于上尊也
　　郝氏曰将行旅酬不敢用堂上户东神尊而别尊于堂下也两壶皆酒人众也
　　主人洗觯酌于西方之尊西阶前北面酬宾宾在左注曰先酌西方者尊宾之义
　　敖氏曰于此酬宾终正礼也酬宾于西方故酌西方之尊酬于下者宜近宾位便其奠之
　　世佐案礼成于酬故以是终献宾之礼且为旅酬发端也酌于下者明此尊为酬酒设宾在左如其在阶上之位也
　　主人奠觯拜宾答拜主人坐祭卒觯拜宾答拜
　　敖氏曰此宾主之拜亦皆北面
　　主人洗觯宾辞主人对
　　敖氏曰少牢下篇云主人奠爵于篚对
　　卒洗酌西面宾北面拜
　　注曰西面者乡宾位立于西阶之前宾所答拜之东北
　　主人奠觯于荐北
　　注曰奠酬于荐左非为其不举行神惠不可同于饮酒
　　疏曰神惠右不举生人饮酒左不举今行神惠不可同于饮酒故奠于左与生人相变
　　敖氏曰不授而奠酬之正礼荐北荐左也既奠则复位北面拜文不具耳此奠觯于庭皆将举者也而或在荐左或在荐右盖各从其便而不取奠者于左将举于右之义也
　　姜氏曰荐北下当有答拜二字葢阙文
　　宾坐取觯还东面拜主人答拜宾奠觯于荐南揖复位注曰还东面就其位荐西奠觯荐南明将举
　　疏曰云揖复位则初奠时少南于位可知云还东面则初宾坐取觯荐东西面可知故郑注云还东面就其位荐西也
　　敖氏曰宾坐取觯而兴象受之也宾取觯亦西而还面东面拜谢主人之奠觯也执奠觯而拜所以见其意东面而奠于荐南亦便也复位主人复阼阶下西面位也奠而不辞既则以拜谢之皆变于饮酒之仪也
　　郝氏曰揖揖主人复位复东向之初位
　　世佐案宾拜时亦奠觯经不言者畧可知也敖云执奠觯而拜非揖复位当以疏及郝説为正敖云主人复阼阶下西面位亦非
　　右主人酬宾
　　主人洗爵献长兄弟于阼阶上如宾仪
　　注曰酬宾乃献长兄弟者献之礼成于酬先成宾礼此主人之义亦有荐脀设于位私人为之与
　　疏曰长兄弟初受献于阼阶上时亦荐脯醢设折俎于阼阶上祭讫乃执以降设于下位皆当如宾仪敖氏曰此献于阼阶上异内外也献亦西南面如宾仪兼酢言也
　　郝氏曰献于阼阶上者酌堂上之尊献礼重于酬也张氏曰注疏皆不言酬既云如宾仪当亦主人自酢也
　　右主人献长兄弟自酢
　　洗献众兄弟如众宾仪
　　注曰献卑而必为之洗者显神惠此言如众宾仪则如献众宾洗明矣
　　杨氏曰如西阶献众宾仪坐祭立饮荐俎设于其位辩又曰主人献祝及佐食之时惟祝言设俎不言设佐食俎者案三献作止爵郑注云凡献佐食皆无从其荐俎献兄弟以齿设之疏引记云佐食于旅齿于兄弟故佐食荐俎亦与献兄弟同时设此主人于初献佐食之时不言设俎至此献兄弟时乃设之也敖氏曰献众兄弟与献长兄弟之礼相属乃为之洗者以其承已自酢之后故须洗之也然则献众宾于自酢之后则亦宜为之洗矣上经不言者文略耳
　　右主人献众兄弟
　　洗献内兄弟于房中如献众兄弟之仪
