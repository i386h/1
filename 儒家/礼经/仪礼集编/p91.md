<!-- { "loadSidebar": true } -->
　　疏曰君劳上介上介再拜稽首君答拜不言再拜则君答上介一拜矣劳士亦如之不言皆则搃答一拜矣答宾再拜答上介一拜介已贱矣士介四人共答一拜故云又贱也此一拜则周礼大祝九拜七曰奇拜彼注云一拜答臣者是也曲礼云君于士不答拜此以其新行反命而劳苦之故异于常也【从通解节本】
　　君使宰赐使者币使者再拜稽首
　　注曰以所陈币赐之也礼臣子人赐之而必献之君父不敢自私也君父因以予之则拜受之如更受赐也既拜宰以上币授之
　　敖氏曰使者拜而君不答者以其拜受于宰也凡臣拜受君命于摈賛者则君不答之其例见于此及燕射命宾之仪是或一礼与
　　世佐案公不答拜者以其恵不出于已也答之嫌于己赐
　　赐介介皆再拜稽首
　　注曰士介之币皆载以造朝不陈之耳与上介同受赐俱拜既拜宰亦以上币授上介
　　乃退
　　注曰君揖入皆出去
　　介皆送至于使者之门
　　注曰将行俟于门反又送于门与尊长出入之礼也
　　乃退揖
　　注曰揖别也
　　使者拜其辱
　　注曰随谢之也再拜上介三拜士介
　　敖氏曰此与上文所云大夫拜辱之意同拜之亦于门外之左
　　世佐案使者即于己之门外拜之谢其屈辱送己也注云随谢之非
　　右归反命
　　释币于门
　　注曰门大门也主于闑布席于闑西阈外东面设洗于门外东方其余如初于祢时出于行入于门不两告告所先见也
　　敖氏曰行为道路之始出则礼之门为内外之限入则礼之也
　　乃至于祢筵几于室荐脯醢
　　注曰告反也
　　疏曰亦司宫设席于奥东面右几【从通解节夲】
　　敖氏曰既筵几则祝先入主人后入主人在右赞者乃盥荐脯醢
　　郝氏曰室在庙堂之后所谓奥也脯醢荐神也
　　觞酒陈
　　注曰主人酌进奠一献也言陈者将复有次也先荐后酌祭礼也行释币反释奠畧出谨入也
　　疏曰不言奠而言陈以其下仍有室老及士献以备三献故言陈陈有次第之言也【从杨氏图节本】
　　敖氏曰下云三献则此觞乃用爵也陈者主人与酌奠于荐南也以觞与笾豆并列故谓之陈既奠反位及祝再拜祝释辞主人又再拜其后二献则惟献者于既奠反位再拜而已出释币而入释奠礼相变且欲行饮至之礼也
　　郝氏曰觞爵属觞酒陈备献也
　　世佐案觞爵觯之属酒尊也变尊云酒者见其无酒也皆赞者陈之以备献酬之用也其陈之之处盖亦与祭时相似酒盛于尊在房户之间觞贮于篚在洗南也此但言其陈设之事耳注疏及敖説皆主人初献礼释之误先荐而后陈设异于祭
　　席于阼
　　注曰为酢主人也酢主人者祝取爵酌不酢于室异于祭
　　疏曰祭时皆于室内受酢有尸其酢又以尸爵此皆异【从通觪节本】
　　敖氏曰设酢席于阼变于祭且为将与从者为礼于堂也主人既献则酌而自酢与祭而有尸者之仪异世佐案为主人布席将酢于是也未酢而先设席祭于室而酢于堂皆与正祭异
　　荐脯醢
　　注曰成酢礼也
　　疏曰特牲少牢主人受酢时皆席于户内有荐俎此虽无俎亦荐脯醢于主人之前以成酢礼也
　　世佐案荐荐于主席也荐之当左初献之后受酢之时乃言于三献之上者因设酢席而并及之尔非其次也特牲少牢受酢于室皆无荐俎因尸之余也有司彻受酢于堂荐俎俱有此酢于堂而有荐无俎亦其异也无俎者以其不杀也席于户内而有荐俎惟特牲主妇致爵于主人之时为然疏説欠明
　　三献
　　注曰室老亚献士三献也每献奠辄取爵酌主人自酢也
　　疏曰正祭有尸三献皆献尸讫尸酢主人主妇宾长今此无尸皆自酢独云主人者主人为首正故举前以包后
　　敖氏曰亚献三献皆不荐也每献奠爵相次而南主人初献而酢于阼则亚献三献者皆酢于西阶上矣郝氏曰三献谓初献祢主人自酢再献室老室老酢主人三献士士酢主人
　　世佐案献献神也三者主人也室老也士也正祭以主人主妇宾长为三献今主妇不与而取士者以其皆从行之贵臣故助主人释奠也郝説非
　　一人举爵
　　注曰三献礼成更起酒也主人奠之未举也
　　疏曰此欲献酬从者不得酌神之尊是以特牲行酬时设尊两壶于阼阶东西方亦如之郑注云谓酬宾及兄弟则此亦当然故知别取酒也
　　敖氏曰举爵举觯也亦如乡饮举觯之为
　　世佐案一人赞者也举爵谓举觯于主人奠于荐右而未举俟行酬时乃举此觯也
　　献从者
　　注曰从者家臣从行者也主人献之劳之也皆升饮酒于西阶上
　　敖氏曰此献盖自室老始行酬亦如之献亦以爵
　　行酬乃出
　　注曰主人举奠酬从者下辩
　　敖氏曰行酬者行酬酒也出谓主人以下亦既彻阖牖户而后出也献从者而行酬所谓饮至也楚令尹子重伐吴归而饮至用此礼耳国君则既饮至又或有策勲之事传曰凡公行告宗庙反行饮至舍爵策勲焉礼也
　　上介至亦如之
　　敖氏曰如其释币告至也
　　右释币于门告反于祢

　　仪礼集编卷十七
<经部,礼类,仪礼之属,仪礼集编>
　　钦定四库全书
　　仪礼集编卷十八
　　龙里县知县盛世佐撰
　　聘礼第八之四
　　聘遭丧入竟则遂之
　　注曰遭丧主国君薨也入竟则遂国君以国为体士既请事已入竟矣关人未告则反
　　敖氏曰入竟则遂为其已承主国君之命也
　　不郊劳
　　注曰子未君也
　　敖氏曰聘不主于嗣君使人郊劳则嫌也不郊劳则夫人亦不使下大夫劳矣然则大夫请行者其以賔入与
　　不筵几
　　注曰致命不于庙就尸柩于殡宫又不神之
　　疏曰鬼神所在曰庙则殡宫亦得为庙则设几筵亦可矣但始死不忍异于生不神之故于殡傍无几筵也曽子问云君薨世子生告殡殡东有几筵者郑云明继体也
　　敖氏曰此亦受于庙不筵几者变于君亲受之礼也世佐案当以注疏为正筵几所以依神也于殡宫则不设之臣子之心不忍以神礼待始薨者也必受于殡宫者有二义一则大夫方为君持服不可以入庙摄行礼二则所聘者故君也虽薨而聘君之命不可以不达故就殡宫致命焉在使者为不废命在主国为不死其君也敖说非
　　不礼宾
　　注曰丧降事也
　　敖氏曰礼当作醴君丧则使大夫受故不醴宾以其非正主也
　　世佐案行聘享讫而以醴酒礼宾君受聘于庙之礼也今受者非君受之之所又不在庙其不行此礼也宜哉
　　主人毕归礼
　　注曰宾所饮食不可废也礼谓饔饩飨食
　　宾唯饔饩之受
　　注曰受正不受加也
　　敖氏曰唯受饔饩者以主人虽不遭丧亦归之饔饩故于此受之而不辞不受飨食者则以主人有丧不宜飨食已故虽致之亦不受也受饔饩则飱亦受可知飱饔饩之细也
　　世佐案受饔饩者以其所归皆行者所必需也飨食之属所以礼已则辞之而已
　　不贿不礼玉不赠
　　注曰丧杀礼为之不备
　　敖氏曰贿与礼玉主君以报聘君者也今主君薨难乎其为辞故阙之赠者所以答私觌遭丧则不觌故主国亦不宜赠
　　张氏曰贿谓束纺礼玉谓以束帛乗皮报享赠谓宾出至郊以物赠之
　　世佐案周礼掌客职云凡礼宾客札丧杀礼谓此也此以礼玉与贿赠并言则其为礼名而非以玉报享明矣
　　遭夫人世子之丧君不受使大夫受于庙其他如遭君丧
　　注曰夫人世子死君为丧主使大夫受聘礼不以凶接吉也其他谓礼所降
　　疏曰服问云君所主夫人妻大子适妇
　　敖氏曰此大夫庙受之礼即记所云者是也遭君丧之礼凡所降者各有其义此亦遭丧也故因其礼而用之耳其义则或合或否而不能尽同
　　世佐案亦受于庙者君不敢以己之私丧而废公事也使大夫者大夫为君之妻长子之服差轻可以接吉也其他谓自不郊劳以下亦因丧而杀也受于庙而不筵几不礼宾者辟正主也下记云若君不见使大夫受者谓君有疾病及他哀惨之事非遭夫人世子丧之比也其受玉之仪虽同而服式则异彼时皮弁服此则长衣练冠如下文所云也敖氏一之非
　　遭丧将命于大夫主人长衣练冠以受
　　注曰遭丧谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君丧不言使大夫受子未君无使臣义也
　　疏曰此长衣与深衣同布但袖长素纯为异去衰易冠者谓脱去斩衰之服而着长衣脱去六升九升之冠而着练冠也聘是纯吉礼为君三升衰裳六升冠为夫人世子六升衰裳九升冠是纯凶礼麻绖与屦不易直去衰易冠而已故云不以纯凶接纯吉长衣中衣深衣三者皆用朝服十五升布六幅分为十二幅而连衣裳袖与纯縁则异玉藻云长中继揜尺郑注云其为长衣中衣则继袂掩一尺此郑云吉时之服纯袂寸半者纯为衣裳之侧袂袖为口縁皆寸半表里共三寸深衣目録云深衣连衣裳而纯以防纯素曰长衣有表则谓之中衣以此言之则长衣中衣皆用素纯若然臣为君斩为夫人世子期轻重不同今受邻国之聘礼同用长衣练冠者但接邻国者礼不可以纯凶故权制此服略为一节耳向来所释皆是主君始薨假令君薨逾年嗣子即位邻国朝聘以吉礼受之于庙故成十七年经书邾子貜且卒十八年邾宣公来朝传云即位而来见逾年可以朝他国他国来朝亦得以吉礼受之于庙矣虽逾年而未则不得朝人人来朝已亦使人受之于庙于夫人世子亦然以其本为死者来故也
　　敖氏曰此遭丧亦谓遭主君丧也主人即大夫文互见耳主君丧而受之之服如此则夫人世子之丧其亦皮弁服以受与
　　世佐案此遭丧亦谓遭夫人世子之丧也主人长衣练冠者以其庙受聘礼不可纯用防服而大夫新有期丧又不可以吉服将事故制为此服以通之居丧得易服者以其期服差轻而接邻国礼重也若主国君薨致命于殡宫则主人当防服以受葢三年之丧既成服无时而可释者服重而聘轻也书顾命成王崩康王以冕服受顾命见羣臣儒者犹或非之岂受聘礼而顾可去斩衰之服脱六升之冠以从之与若既逾年则邻国之来聘者为嗣君也自当受之于庙其服亦深衣练冠与逾年而未其礼与始薨同夫人世子之丧既则使大夫以吉礼受之于庙矣
　　右遭丧
　　世佐案文六年左传云季文子将聘于晋使求遭丧之礼以行即谓是也其仪节与常聘异者葢多矣经不能具也然因是而推之则其降杀变易之数亦略可覩矣
　　聘君若薨于后入竟则遂
　　注曰既接于主国君也
　　敖氏曰后谓使者既行之后也云入竟则遂是未入竟则反而奔丧矣君薨则其国使人告使者而不反之以其行或有逺近故也
　　赴者未至则哭于巷衰于馆
　　注曰未至谓赴告主国君者也哭于巷者哭于巷门未可为位也衰于馆未可以防服出见人其聘享之事自若吉也
　　疏曰本国遭丧赴者有两使一使告聘者一使告主国赴主国之使未至是以未可为位受人吊礼敖氏曰赴告丧者之称也其哭也亦为位奔丧曰诸臣在他国为位而哭亦谓此时也
