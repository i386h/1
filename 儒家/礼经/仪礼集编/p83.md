<!-- { "loadSidebar": true } -->
　　郝氏曰庭实则有司受玉帛则君亲故圭璧皆曰侧受无摈赞也如入谓士受皮者亦如初入内摄也右首以首居右献禽者左首以尊者在左也受者右首避尊也
　　张氏曰执皮者如入时行在前者立在左此受皮者东行亦立在左者行在前故云如入也曲礼云执禽者左首此右首是变于生
　　世佐案皮如入谓其摄之之法及右首也右首而东首在南也立在右者行在前士昏礼左首而此则右首安知非君礼之变于士者乎敖氏改右为左汰矣
　　右享
　　聘于夫人用璋享用琮如初礼
　　注曰如公立于中庭以下
　　敖氏曰聘享皆致聘君之命也夫人不可以亲受君代受之其受之之礼则皆与已之所受者同以夫妻一体也不言束帛加琮省文耳
　　右聘享于夫人
　　若有言则以束帛如享礼
　　注曰有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也敖氏曰若有言因聘以达之故卒聘而后行此礼也此如秦伯使西乞术来聘且言将伐晋之类
　　右因聘有言
　　摈者出请事宾告事毕
　　注曰公事毕
　　敖氏曰上云请命此云请事者以其将命之礼已毕故也
　　宾奉束锦以请觌
　　注曰觌见也乡将公事是欲交其欢敬也不用羔因使而见非特来
　　疏曰卿初仕见已君及卿皆见以羔若诸侯相朝其臣从君亦得执羔见主君定公八年经书公防晋师于瓦左传云范献子执羔赵简子中行文子皆执鴈亦是从君见主君法也
　　摈者入告出辞
　　注曰客有大礼未有以待之
　　敖氏曰辞欲其后之也宾既将公事主人宜先尽其待宾之礼宾乃可行其私事也不辞其觌者已受其君礼则不必辞其臣礼也
　　请礼宾宾礼辞听命摈者入告
　　注曰告宾许也
　　敖氏曰请礼之礼当作醴字之误也是礼主于醴故虽用币犹以醴名之此请醴之辞葢曰子以君命辱于敝邑寡君有不腆先君之礼请醴从者宾曰使臣既得将命矣敢辞曰寡君固曰不腆敢固以请曰某辞不得命敢不敬从
　　宰夫彻几改筵
　　注曰将礼宾彻神几改神席更布也宾席东上公食大夫礼曰蒲筵常缁布纯加席寻帛纯此筵上下大夫也周礼曰筵国宾于牖前莞筵纷纯加缫席画纯左彤几者则是筵孤也孤彤几卿大夫其漆几与
　　疏曰宾席东上对前为神而西上也司几筵者有五几从上向下序之天子玉几诸侯雕几孤彤几卿大夫漆几下有素几丧事所用差次然也无正文故云与以疑之
　　世佐案以差次求之孤卿大夫皆彤几士漆几士昏礼云主人拂几授校是也
　　公出迎宾以入揖让如初
　　注曰公出迎者已之礼更端也
　　敖氏曰出出庙门也公于门内之揖不尽与向者同处乃云如初者见其亦三揖耳
　　公升侧受几于序端
　　敖氏曰公升亦如初也公与宾升皆北面当楣而立不拜至醴宾之礼当拜至此不者其辟朝君之傧礼与周官司仪言诸侯相朝之礼云登再拜下云傧亦如之则其傧礼拜至可见矣
　　世佐案侧东西节也序端南北节也不受几于立处而迎受于此者尊宾之意示其亲奉以进也
　　宰夫内拂几三奉两端以进
　　注曰内拂几不欲尘坋尊者以进自东箱来授君敖氏曰内拂几以袂内乡而拂之也先言拂乃言奉是拂时几犹在地也未至公所而内拂几敬也奉两端谓横执之凡执几皆横执之惟设时乃缩也宰夫横执几而奉两端别于宾主也宾主授受则各执一廉进进于序端南面以授公
　　世佐案下云公东南乡则宰夫进几葢西北乡也敖云南面非进者措诸公前而已不亲授也
　　公东南乡外拂几三卒振袂中摄之进西乡
　　疏曰宰夫奉几两端故公中摄之复拟宾用两手在公手外取之敬也
　　敖氏曰宰夫既拂几公又亲重拂之敬也卒谓既拂也振袂去尘也中摄之谓二手于几之中央摄之也授几而中摄之亦君礼异也进西乡于筵前宾是时犹在西阶上北面
　　世佐案是时宾亦在西楹西东面故公自序端而进西乡乡之
　　摈者告
　　注曰告宾以公授几
　　宾进讶受几于筵前东面俟
　　注曰未设也
　　敖氏曰俟公拜宜乡之下放此
　　世佐案宾进自西楹西进而东行少北也讶迎也相乡而受曰讶受筵前牖前也周礼司几筵职云筵国宾于牖前是也俟者执几而待公拜送也
　　公壹拜送
　　注曰公尊也
　　疏曰宾再拜稽首公乃壹拜当空首故云公尊也朱子曰此经云公拜送而下文乃云宾答再拜此疏反云宾再拜而公乃拜误矣其言空首则得之敖氏曰壹拜者送几之常礼必着之者以宾荅再拜稽首嫌此拜为再拜也公及宾拜或不言北面者可知也
　　宾以几辟北面设几不降阶上答再拜稽首
　　注曰不降以主人礼未成也凡宾左几
　　疏曰乡饮酒义云啐酒成礼也于席末设几主为啐酒今未啐醴故云礼未成也云凡宾左几者对神右几也
　　敖氏曰不降者辟盛礼也此醴宾之礼以用币之时为盛
　　宰夫实觯以醴加柶于觯面枋
　　注曰酌以授君也君不自酌尊也宰夫亦洗升实觯以醴自东箱来不面擸不讶授也
　　疏曰宰夫上授几时自下而升东箱今当亦然经不言者畧贱也【从通解节本】
　　敖氏曰宰夫酌醴面枋而并授赞者授觯之正礼也説又见士冠礼
　　郝氏曰加柶面枋以匙柄向前也宰夫将代送觯故不面叶礼敌则赞者面叶授主人主人转授宾柄在内便宾执也主尊赞者代授则否
　　世佐案面枋前其枋也前其枋者柶葢仰矣士冠礼赞者酌醴加柶覆之面叶此不者亦君礼之异也所以异者以其有讶授并授之辨也讶授者必面叶使受者得前其枋以授所礼者并授则不须面叶而受者亦得前其枋以授所礼者矣授所礼者必前其枋便其以柶扱醴也下经云公侧受醴而郝乃谓宰夫代送何其显与经背邪
　　公侧受醴
　　敖氏曰受醴不言序端者如受几可知公旣受醴亦进筵前西北面
　　世佐案受于堂侧序端亦东南乡宰夫在其左
　　宾不降壹拜进筵前受醴复位公拜送醴
　　注曰宾壹拜者醴质以少为贵
　　敖氏曰壹拜亦受醴之通礼必着之者嫌宾拜当再拜稽首也宾于公乃不降而壹拜亦辟受币之仪也授几授醴其礼均而宾之拜不同者彼荅公拜此则先拜不无轻重也位西阶上北面位
　　世佐案复位复西楹西东面位上不着其位而此云复则其与聘时同可知
　　宰夫荐笾豆脯醢宾升筵摈者退负东塾
　　注曰事未毕摈者不退中庭以有宰夫也
　　敖氏曰必言笾豆者经葢见一脯一醢之器也摈者退负东塾者是时宾方有祭荐祭醢啐醴之仪其事稍久故于此俟之摈者至此方退则是送几授醴之类皆摈者告之矣经不尽见之也凡摈者之退近则中庭逺则负塾皆视后事之久速以为节
　　世佐案退自阶下而退也摈者相礼皆在阶下暂退则在中庭事毕而退则负东塾今事未毕而退负塾者疏云以其间有宰夫相已无事故也岂饮食之礼相之者皆宰夫与夫相相君耳下文自宾祭脯醢至奠于荐东皆宾之礼无事于相则疏説殆不可通敖云视后事之久速以为节得之
　　宾祭脯醢以柶祭醴三庭实设
　　注曰庭实乘马
　　敖氏曰宾祭醴而庭实设以为节也下公用束帛及摈者进之节皆放此庭实亦设于西方西上
　　世佐案注以庭实为乘马者以下文宾执左马以出知之也然庭实本无定例或皮或马唯所有耳经于享礼言皮于礼宾言马互见也注似泥
　　降筵北面以柶兼诸觯尚擸坐啐醴
　　注曰降筵就阶上
　　疏曰以左手执觯右手以柶祭醴讫降筵北面以柶兼并于觯两手奉之也乡饮酒宾主献酢卒爵各于其阶此降筵啐醴明亦在西阶之上
　　敖氏曰尚擸以擸乡上也必以柶兼诸觯者欲便于啐醴也
　　郝氏曰尚上同擸叶通柶端寛薄曰叶
　　张氏曰擸音猎又音拉折也又持也于义并难通案冠礼昏礼面叶叶柶大端也古文叶作揭揭音叶箕舌也与匙头相类可以借用擸字或揭字之譌尚擸即尚叶也尚叶者仰柶端向上也
　　世佐案以柶兼诸觯并之左右也既以右手之柶并之左仍两手奉觯亦取不游手之义尚擸者倒执之变于建也凡执柶者持其枋叶揭擸三字音义皆同张以擸为譌非
　　公用束帛
　　注曰致币也言用尊于下也亦受之于序端
　　敖氏曰醴宾而用束帛庭实所以将厚意亦如傧礼也
　　建柶北面奠于荐东
　　注曰糟醴不啐【张氏曰啐字误】
　　敖氏曰上言兼柶尚擸则此建柶亦尚擸明矣故不言扱奠奠觯也
　　世佐案建柶者以柶揷觯中尚枋也敖云亦尚擸非不卒觯者醴浊啐之而已注啐葢卒字之譌
　　摈者进相币
　　注曰赞以辞
　　敖氏曰相币赞其授受之礼
　　宾降辞币
　　注曰不敢当公礼也
　　公降一等辞
　　敖氏曰辞者止其降且不许其辞
　　栗阶升听命
　　注曰栗阶趋君命尚疾不连步
　　张氏曰听命听致币之命也
　　世佐案栗阶法见燕礼记
　　降拜
　　注曰拜受
　　公辞
　　注曰不降一等杀也
　　升再拜稽首受币当东楹北面
　　注曰亦讶受而北面者礼主于己己臣也
　　疏曰前行聘享时宾东面主君西面讶授受但以奉君命故宾不北面此以主君礼己己臣也故北面受异于聘享时也
　　敖氏曰当东楹当其北也其南北亦中堂受币当东楹其视为君将币者又过东矣
　　退东面俟
　　注曰俟君拜也不北面者谦若不敢当阶然
　　世佐案东面答君而俟也注説凿
　　公壹拜宾降也公再拜
　　注曰不俟公再拜者不敢当公之盛也公再拜者事毕成礼也
　　敖氏曰公壹拜而宾即降不敢安受尊者之拜因辟之而遂降也宾已降而公犹再拜者送币之礼当然宜终之也此皆所以相尊敬也
　　宾执左马以出
　　注曰受尊者礼宜亲之也效马者并左右靮授之余三马主人牵者从出也
　　疏曰曲礼云效马效羊者右牵之效犹呈见故谓牵马人为效马者也
　　敖氏曰左马者上也故宾亲执之然则主人之庭实亦设于西方而西上也主人庭实之位乃如宾者因宾礼也左执币乃北面右执马右【右当作左】还而出宾出而公降立
　　上介受宾币从者讶受马
　　注曰从者士介
　　敖氏曰从者葢宾之私臣也受马云讶则币宜并受矣并受币讶受马皆变于宾主授受之礼也
　　右醴宾
　　杨氏曰聘礼既授玉授享币则聘使之礼毕矣于是彻几改筵以礼宾焉前设几筵者为庙受聘礼宜依神也今彻几改筵所以礼宾也神席当室前之中故注疏以扆前为据宾席在西北故注以筵国宾于牖前为据宾席在牖前其义何居乎地道尚右故牖前西北之位家乡国皆以为重士冠礼子筵于户西士昏礼妇席于户牖间乡饮席于牖前乡射宾席在于户牖之处周礼筵国宾于牖前其名不同皆不越乎此位也但天子诸侯与大夫士室房之制不同故牖前亦少不同义详见于乡饮酒礼此礼宾之初有三节受几也受醴也受币也三者公亲受于序端而后授宾恭之至也设几主为啐醴故受几受醴皆于筵前礼莫重于币故受币当东楹前行聘享时宾东面主君西面讶受以宾奉君命不北面此以主君礼宾宾臣也故受币北面
