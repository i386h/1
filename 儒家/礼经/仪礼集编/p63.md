<!-- { "loadSidebar": true } -->
　　敖氏曰惟云受命皆命又不着其所如上文可知既对则司正降而复位
　　世佐案注云司正退立西序端盖约乡饮酒礼言之然非也西序端者相旅之位此下方献士未须相况献士之时司正亦将与焉则其降复觯南之位以俟可知也当以敖说为正
　　右说屦升坐
　　主人洗升献士于西阶上士长升拜受觯主人拜送觯注曰献士用觯士贱也今文觯作觚
　　敖氏曰凡献无用觯者当从今文
　　郝氏曰乐终而后献士士卑也士长士之尊者如司正司士等是也
　　世佐案觞以小为贵故献用爵其他用觯乡饮酒之礼是也燕礼轻故献用觚觚大于爵也大夫以上既用觚则献士用觯礼亦宜之今文作觚者以觯字角旁着氏与觚相涉致误也敖氏定从今文非礼器云贵者献以爵贱者献以散夫宗庙之祭献以散者有之矣燕礼以觯献士何以决其必无哉
　　士坐祭立饮不拜既爵其他不拜坐祭立饮
　　注曰他谓众士也亦升受爵不拜
　　郝氏曰拜受不拜既爵礼杀也其他谓长以下即祝史小臣等不拜谓受送皆不拜也
　　乃荐司正与射人一人司士一人执幂二人立于觯南东上
　　注曰天子射人司士皆下大夫二人诸侯则上士其人数亦如之司正为上
　　疏曰此等皆士而先荐者以其皆有事故也司士掌羣士爵禄废置之事士中之尊故亦先得荐司正为上者以其为庭长故也士位在南有事者别在觯南北面东上
　　敖氏曰此皆士也献与士序每献则荐之荐不与士序者亦异之也司士之位正当觯南射人而下以次而西执幂者既荐则复立于尊南
　　郝氏曰乃荐谓既献于西阶上乃以脯醢各荐于其位先荐司正等四人先长也司正即射人为之故曰一人
　　世佐案此五人者皆士长也得献在先故因献而荐之射人大射正也司士二人此在觯南者又其长也观司士之先得荐可见士受献亦以尊卑为序不以齿矣疏云此经三者当官虽多皆取长先荐其余在于众位依齿也非
　　辩献士士既献者立于东方西面北上乃荐士
　　注曰每已献而即位于东方盖尊之毕献荐于其位疏曰庭中之位卿东方西面大夫北面士西方东面是东方尊今卿大夫得献升堂位空故士得献即东方卿位是尊之
　　祝史小臣师亦就其位而荐之
　　注曰次士献之已不变位位自在东方
　　疏曰上设位之时祝史在门东小臣师在东堂下郝氏曰此以上献士皆堂上方壶之尊也
　　主人就旅食之尊而献之旅食不拜受爵坐祭立饮注曰北面酌南乡献之于尊南不洗者以其贱略之也亦毕献乃荐之主人执虚爵奠于篚复位
　　敖氏曰不洗者因献士之爵而遂用之不复别取于篚也凡取爵于下篚虽所为酌者贱亦必为之洗旅食者与士异尊矣乃继士献之而遂因士爵且不殊其长皆略贱也
　　郝氏曰旅食之尊门西两圜壶也士旅食者立于门西东上
　　右主人献士
　　若射则大射正为司射如乡射之礼
　　注曰大射正射人之长者也如乡射之礼者燕为乐卿大夫宜从其礼也如者如其告弓矢既具至退中与算也纳射器而张侯其告请先于君乃以命宾及卿大夫其为司正者亦为司马君与宾为耦乡射记曰自君射至龙旜亦其异者也荐旅食乃射者是燕射主于饮酒
　　敖氏曰此大射正即上经所谓射人一人者也此记及乡射记言君燕射之仪与大射仪略同乃云如乡射之礼者以其惟一侯侯道五十弓而射器皆在堂西也如是则自君射之外凡他礼与乡射大同小异而于大射则或有不可以相通者此所以惟蒙乡射礼也先彻阶间之县迁于东方乃张麋侯纳射器其再射即用乐行之亦其异者　案注以乡射礼为据谓此亦纳射器乃张侯似未为当乡射于纳射器之后云命张侯者谓系左下纲耳非谓始张侯也恐不必以之为据此礼则当先彻阶前之县迁于东方乃始张麋侯赤质并系左下纲其侯道亦惟五十弓而已既张侯乃纳射器其节盖与乡射不得不异郑氏于此盖偶考之不详耳
　　张氏曰若者不定之辞或射或否唯君所命若不射则主人献旅食后宾即媵觯酬宾注云荐旅食乃射是燕射主于饮酒者对大射主于射未为大夫举旅即射也
　　右燕射
　　宾降洗升媵觚于公
　　注曰此当言媵觯酬之礼皆用觯言觚者字之误也古者觯字或作角旁氏由此误尔
　　敖氏曰媵觯于公乃下大夫之事而宾于是时为之者不敢以宾自处恭敬之至也
　　酌散下拜
　　敖氏曰执觯以下如下大夫媵觯者之为但拜于西阶下异耳
　　公降一等小臣辞宾升再拜稽首公答再拜
　　敖氏曰公降一等者重其媵觯之礼也宾从命则公升矣
　　宾坐祭卒爵再拜稽首公答再拜
　　敖氏曰此拜不下者拜受拜既本同一节不敢再烦君命也
　　宾降洗象觯
　　敖氏曰宾降奠角觯于篚乃洗象觯
　　升酌膳坐奠于荐南降拜小臣辞宾升成拜公答再拜宾反位
　　注曰反位反席也
　　敖氏曰此降拜已再拜稽首故下云成拜
　　世佐案此降拜亦未拜也凡宾下拜之礼无论已拜未拜闻君命即升升又再拜经于此或言升成拜或言升再拜稽首文互异耳敖说大泥宾于下必再拜稽首而后升成拜者惟初受公酬之时为然余则否
　　右宾媵觯于公
　　公坐取宾所媵觯兴唯公所赐
　　注曰至此又言兴者明公崇礼不倦也
　　敖氏曰此酬主于士而所赐则不及之以其贱而在下也
　　郝氏曰此君为士举旅而不即赐士由贵逮贱也前此君三举旅一为宾再为卿三为大夫未及士以子故因宾媵之爵再举旅以终惠也
　　受者如初受酬之礼
　　敖氏曰初受酬者宾也
　　张氏曰如其自宾降至进受虚爵也
　　降更爵洗
　　敖氏曰向者三举觯其末皆云如初此乃别云更爵洗盖先时公或命之勿易觯此则全不命之亦以礼杀也
　　升酌膳下拜小臣辞升成拜公答拜乃就席坐行之注曰坐行之若今坐相劝酒
　　有执爵者
　　注曰士有盥升主酌授之者
　　敖氏曰坐而行酒故须有执爵者代酌授之
　　张氏曰前三举旅皆酬者自酌授人至此乃有代酌授之者
　　唯受于公者拜
　　注曰公所赐者也其余则否
　　郝氏曰唯最初一人受公赐爵者拜其余执爵者所送皆就席坐饮不拜也
　　司正命执爵者爵辩卒受者兴以酬士
　　注曰欲令惠均
　　敖氏曰爵辩卒受者兴以酬士谓行爵已辩于堂上则告大夫卒受者使之兴以酬士司正以是命执爵者也必命执爵者告之者备有未知者也是后则司正不命而执爵者亦不复告之
　　张氏曰前三举旅皆止于大夫今为士举旅故命之相旅固司正职也执爵者爵辩卒受者兴以酬士即其命之之辞
　　世佐案是时司正盖升于西阶西北面命执爵者命讫退立序端以相旅与
　　大夫卒受者以爵兴西阶上酬士
　　注曰兴酬士者士立堂下无坐位
　　敖氏曰于是执爵者降以已亦当与旅也
　　士升大夫奠爵拜士答拜大夫立卒爵不拜实之士拜受大夫拜送
　　敖氏曰此旅酬之正礼也士始受旅故从其正礼至无算爵则旅不拜矣
　　士旅于西阶上辩
　　注曰祝史小臣旅食皆及焉
　　敖氏曰其旅皆如大夫酬士之仪卒受者亦以觯降奠于篚
　　士旅酌
　　注曰士以次序自酌相酬无执爵者
　　卒
　　世佐案旅毕司正降复位
　　右公为士举旅
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼注曰庶子掌正六牲之体及舞位使国子修徳学道世子之官也而与膳宰乐正聨事乐正亦学国子以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君阴事阴令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也
　　敖氏曰庶犹众也庶子谓卿大夫士之子周官以多以庶子继士而言正指此者也燕义以此为诸子之官似失之献之于阼阶上变于其父所饮之处也庶子未必皆有爵乃先左右正献之者明不与之序也左右正未详其官然与内小臣同献则意其亦为内臣也降洗乃献以其尊于庶子故更新之与献于阼阶上则以别内外也此与献庶子于阼阶之义不同郝氏曰庶子左右正内小臣皆君侍从之臣主人于献士后皆献之庶子即公卿大夫子侍卫者左右君左右诗云膳夫左右正长也内小臣奄士以上三臣在君侧就阼阶上献之
　　张氏曰诸侯之庶子即天子之诸子皆世子之官也左右正据庭中之位而言大乐正在东县北故曰左正仆人正在西县北故曰右正别于内外臣者在乡遂采地者为外臣在朝廷者为内臣庶子以下皆人君近习故云别于外内臣也
　　世佐案周礼宫伯职云掌王宫之士庶子凡在版者【郑司农云庶子宿卫之官康成谓王宫之士谓王宫中诸吏之适子也庶子其支庶也】大司马职云王吊劳士庶子则相【庶子卿大夫之子从军者】又云大防同则帅士庶子而掌其政令司士职周知卿大夫士庶子之数酒正职共飨士庶子之酒凡此皆以庶子继士而言谓卿大夫士之支庶也以其贵游子弟且有宿衞之劳故献之以其未有爵命故得献在士后以其为宫众故献于阼阶上若燕义所谓庶子官即周礼之诸子也为其掌庶子之戒令教治故以名其官其职与司士相连其爵为下大夫于诸侯则上士也其位当在西方东面其献亦当在西阶上不于此也左右者侍御近习之臣而正则其长也左右非一故不言其官然以诗书考之云汉以膳夫共称立政与携仆并数则其职掌亦略可见矣内小臣亦得与于献者以其为士异之也郑以庶子为诸子盖因燕义而误至其所释左右正则皆臆说也今不从庶子以下皆扈衞亲近之臣故皆献之于阼上经不着其入门位次者以其本在门内故也其位盖在东方西面北上
　　右献庶子左右正内小臣
　　无算爵士也有执膳爵者有执散爵者
　　敖氏曰亦各序进盥洗其觯以升
　　郝氏曰士也谓执爵皆士也膳爵君之爵散爵宾卿大夫之爵
　　世佐案膳爵象觯也以酌膳故曰膳爵散爵角觯也以酌散故曰散爵
　　执膳爵者酌以进公公不拜受
　　郝氏曰酌以进公酌膳尊不拜送也
　　执散爵者酌以之公命所赐
　　郝氏曰酌以之公酌方壶往俟君命也
　　所赐者兴受爵降席下奠爵再拜稽首公答拜
　　注曰席下席西也古文曰公答再拜
　　疏曰自旅酬已前受公爵皆降拜升成拜至此不复降拜者礼杀故也宾与卿大夫席皆以东为上故知席下为席西也
　　姜氏曰大射严君臣之礼尚有再字燕礼可知当从古文
　　世佐案经但云答拜者答一拜也燕礼贵和君于臣皆答再拜姜说得之
　　受赐爵者以爵就席坐公卒爵然后饮
　　注曰不敢先虚爵明此劝惠从尊者来也
　　执膳爵者受公爵酌反奠之
　　注曰宴欢在于饮酒成其意
　　敖氏曰此不言所奠之处则亦在荐南与士既终旅则君自举之
　　世佐案公既卒爵不以降奠于篚而复实之者欲公重举此觯也不与散爵并行而反奠于君所者象觯非臣所饮也
　　受赐爵者兴授执散爵执散爵者乃酌行之
　　注曰予其所劝者
