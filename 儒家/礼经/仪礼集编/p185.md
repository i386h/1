<!-- { "loadSidebar": true } -->
　　马氏晞孟曰大羮谓之泰羮瓦尊谓之泰尊谓之泰筮谓之泰筮以其有所尊故也目有光而不能明假日月而后明事有吉凶而不能知假蓍而后知故曰假而筮事之万变不同理之是非不一卜筮而体吉则吉体咎则咎故曰有常
　　敖氏曰大者尊之之辞假尔大筮谓假借尔大筮之灵以问于神也有常谓其常常如此也言每有疑事则必问之而不敢専决所以见其敬信之意孝孙某以下之辞则所谓述命也
　　郝氏曰特牲筮不述命此述命礼盛也人鬼交曰假大筮尊称有常信之也
　　张氏曰注以常为吉凶占繇谓易卦爻之辞愚详文义似谓蓍有常徳即知吉知凶之徳所谓圆而神者也顾炎武云假大也大筮之大音太
　　世佐案述命者大夫以上威仪多也述命而遂以命蓍杀于卜也则述命之后又命与主人之命而三蓝田吕氏论之详矣假字之义郑孔二説得之训大训格者皆非大曲礼作泰古字通有常者美其平日之徳而冀今之亦有以告我也
　　乃释韇立筮
　　注曰卿大夫之蓍长五尺立筮由便
　　疏曰卿大夫之蓍长五尺大戴礼三正记皆有此文以其蓍长立筮为便对士之蓍三尺坐筮爲便若然诸侯蓍七尺天子蓍九尺立筮可知
　　敖氏曰立筮而又在门西皆大夫之礼异者也
　　卦者在左坐卦以木卒筮乃书卦于木示主人乃退占注曰卦者史之属也卦以木者每一爻画地以识之六爻备书于板史受以示主人退占东面旅占之疏曰云史受以示主人者以经书卦是画卦者恐是卦者以示于主人以卦者卑宜还使筮史以示主人也
　　敖氏曰上木画地者也下木板也退退于其位也不言其位亦西方东面可知此占者亦当三人也大夫庙门之外之位其有司之西方东面者惟此耳盖筮者有事于神故不为大夫而变位也
　　世佐案退占谓史也士冠云筮人还东面旅占此宜亦如之郝云卦者退而占非
　　吉则史韇筮史兼执筮与卦以告于主人占曰从注曰从者求吉得吉之言
　　敖氏曰既筮又释筮于所筮之处至是乃就而韇之也韇筮而兼与卦执之以告此亦与士礼异者也郝氏曰占曰从史告主人之辞
　　乃官戒宗人命涤宰命为酒乃退
　　注曰官戒戒诸官也当共祭祀事者使之具其物且齐也涤溉濯祭器埽除宗庙
　　疏曰筮日即齐故云乃不云厥眀也【从杨氏图节本】
　　敖氏曰官戒谓某官戒某人以某事也宰宗人乃官之尊者故见其命者以明之有司羣执事之位当在门东东上大夫之宗人亦私人为之自此以下诸官司马之属皆放此
　　郝氏曰官戒戒众官亦史戒也宰命为酒祭用酒周礼天官酒正所谓事酒有事新造者即此也
　　世佐案戒犹告也官戒者以占曰从之言徧告诸官使之各共其事也盖占者使人告之不使宰者辟君也周礼大宰职云前期十日帅百官而卜日遂戒士防礼卜日吉使人告于众宾士无臣故也大夫尊助祭者皆其臣也故不曰告于众宾而曰官戒
　　若不吉则及逺日又筮日如初
　　注曰逺日后丁若后已
　　敖氏曰此逺日对筮之日而言即所筮不吉之日也至此日又筮旬有一日也此文当承占曰从之下欲终言上事故至是乃见之
　　郝氏曰不吉谓上旬不从也及逺日谓至上旬丁亥又筮中旬丁未不从至中旬丁未又筮下旬丁巳又不从则止不祭也曲礼卜筮不过三
　　世佐案及逺日而又筮亦大夫礼之异者也士则即于其日为之如初谓筮于庙门之外以下之仪也凡筮日之法止于再而已再若不吉则直诹日而祀不更筮也説见士冠礼
　　右筮日
　　宿
　　注曰宿读为肃肃进也大夫尊仪益多筮日既戒诸官以齐戒矣至前祭一日又戒以进之使知祭日当来
　　疏曰云大夫尊仪益多者大夫宿戒两有士有宿而无戒是仪畧
　　敖氏曰宿谓宿賔以下也是亦官宿之大夫于助祭之賔为逾等故不亲宿此宿当在宿尸之后言于此者为下文节也
　　郝氏曰宿斋宿凡祭致斋三日祭之前三日斋宿于外
　　世佐案宿宿前所戒之官也此祭前三日事周礼世妇掌女宫之宿戒疏云亦祭前十日戒之使斋祭前三日又宿之此戒宿之通例也注云前祭一日误祭义云致斋于内散斋于外檀弓亦云君子非致斋也非疾也不昼夜居于内【注云内正寝之中徐氏师曾云致斋居内非在房闼之中盖亦端居深处于穾奥之内耳】郝云斋宿于外似失考
　　前宿一日宿戒尸
　　注曰皆肃诸官之日又先肃尸者重所用为尸者又为将筮
　　敖氏曰宿戒尸者凡可爲尸者皆宿戒之为将筮也此宿戒盖亦使人为之尸未筮则未成其尊宿前一日又宿戒尸亦尊者之礼异也
　　世佐案前宿一日祭前四日也疏云当祭前二日盖承注説之误前祭四日广戒凡可为尸者而后筮之筮得吉又宿之皆异于士礼者也宿戒犹豫戒也筮尸在眀日故以其日为宿与上宿字义异
　　右戒尸
　　眀日朝筮尸如筮日之仪命曰孝孙某来日丁亥用荐嵗事于皇祖伯某以某妃配某氏以某之某为尸尚飨筮卦占如初【敖氏曰朝如字】
　　注曰不前期三日筮尸者大夫下人君祭之朝乃视濯与士异
　　疏曰天子诸侯前期十日卜得吉日则戒诸官散斋至前祭三日卜尸得吉又戒宿诸官使之致斋士卑不嫌故得与人君同三日筮尸但下人君不得散斋七日耳大夫尊不敢与人君同直散斋九日前祭一日筮宿尸并宿诸官致齐
　　郝氏曰明日朝谓祭前一日早筮尸筮男尸象祖考者妃无尸又曰郑谓祭前一日筮尸与特牲前期三日异者大夫避诸侯礼夫用尸用筮既同士可三日前筮何独大夫不可礼文多错举一日至三日皆可筮有不虞则前一日亦可耳岂特牲小礼从容少牢反造次乎
　　张氏石本误字云眀日朝服筮尸脱服字
　　世佐案戒尸之眀日即宿诸官之日也特牲礼云前期三日之朝筮尸正与此同注疏説误云筮卦占如初者筮立筮卦书卦占退占初谓筮日也如初之中不止是三者约举之以见其余耳又案朝下无服字当以石本为正续通解仪礼图集説节解诸本并同唯监本有服字衍也既云如筮日之仪则朝服不待言矣张氏舎石本而监本是从去取失当
　　吉则乃遂宿尸祝摈
　　注曰筮吉又遂肃尸重尸也既肃尸乃肃诸官及执事者祝为摈者尸神象
　　疏曰案特牲使宗人摈辞祝致命此惟祝摈者士卑不嫌两有宗祝与人君同大夫尊下人君故阙之世佐案此前祭一日事也乃缓词见其不与筮尸同日也乃下复云遂者见其间无他事也筮尸之日当宿诸官而谓其间无他事者宿诸官主人不亲也旧説即筮吉之日往宿非祝摈者宗人以主人之命命祝而祝为告于尸也特牲礼云宗人摈据其賛命而言也此云祝摈据其致命而言也
　　主人再拜稽首
　　敖氏曰已上之仪当畧与特牲同以其有成礼故畧之而不言
　　祝告曰孝孙某来日丁亥用荐嵗事于皇祖伯某以某妃配某氏敢宿
　　注曰吿尸以主人为此事来
　　郝氏曰祝告曰下即摈辞
　　世佐案上文筮尸及此吿尸之辞皆云以某妃配某氏者以祭时夫妇同尸故也
　　尸拜许诺主人又再拜稽首主人退尸送揖不拜注曰尸不拜者尸尊
　　世佐案尸拜答主人也主人又拜谢其许也此与特牲宿尸面位仪节大畧相似所异者特文有详畧先后耳説见上篇
　　若不吉则遂改筮尸
　　注曰即改筮之不及逺日
　　敖氏曰此所筮者若又不吉则直以其次者为尸不复筮与筮日之意同
　　世佐案改筮即于筮尸之日为之乃言于此者终言上事而后及之也
　　右筮尸宿尸
　　既宿尸反为期于庙门之外
　　注曰为期肃诸官而皆至定祭早晏之期为期亦夕时也言既肃尸反为期明大夫尊肃尸而已其为賔及执事者使人肃之
　　敖氏曰既宿尸反而为期是其事相继而不必至夕也然则向所宿者皆不在可知大夫宿与为期同日此时又未有賔皆大夫礼异者也
　　郝氏曰宿尸反即祭之先夕与诸执事为期庙门外约明旦行事之期也
　　世佐案必云既宿尸反者眀其与宿尸同日也是时凡助祭者皆在经不见子姓兄弟等面位者文不具也亦以其已见于特牲礼故畧之与敖説恐未然
　　主人门东南面宗人朝服北面曰请祭期主人曰比于子
　　注曰比次早晏在于子也主人不西面者大夫尊于诸官有君道也为期亦唯尸不来也
　　郝氏曰比犹随也
　　张氏曰比推量也推量祭时之早晚唯在于子子谓宗人
　　宗人曰旦明行事主人曰诺乃退
　　注曰旦明旦日质明
　　世佐案此亦告兄弟及有司吿事毕主人以下乃退也【约士冠礼为期言之】唯云乃退亦省文
　　右为期
　　杨氏曰少牢礼与特牲礼轻重详畧不同少牢礼日用丁巳特牲不诹日者士卑时至事暇可以祭则筮其日矣不必诹丁巳之日如大夫礼冠一冠冠两服其一端其一朝服朝服重于端特牲士礼故筮则端至祭而后朝服【世佐案特牲礼祭日主人服如初亦冠端也记云其服皆朝服谓助祭者耳此不分别言之殆误】少牢大夫礼筮与祭皆朝服也特牲筮人筮筮人者官名周礼春官有簭人是也少牢礼史筮史者家臣主筮事者所谓府史是也特牲坐筮少牢立筮不同者注云士蓍短故坐筮卿大夫蓍长五尺故立筮各由其便也特牲少牢皆筮尸但特牲无宿戒尸之文少牢宿戒筮而后筮者重所用为尸者亦大夫尊仪益多也特牲有宿賔之礼少牢不宿賔者大夫尊肃尸而已其为賔执事者使人肃之特牲无为期之礼少牢为期者重其事也为期之日主人门东南面不西面大夫尊于诸官有君道也
　　明日主人朝服即位于庙门之外东方南面宰宗人西面北上牲北首东上司马刲羊司士击豕宗人告备乃退
　　注曰刲击皆谓杀之此实既省告备乃杀之文互者省文也尚书传羊属火豕属水
　　疏曰案特牲视牲与视杀别日今少牢不言视牲直言刲击告备乃退者省文此大夫礼视牲告充即刲击杀之下人君士卑不嫌故异日矣祭义云君牵牲穆答君卿大夫序从既入门丽于碑卿大夫袒而毛牛尚耳诸侯礼杀于门内此大夫与特牲士皆杀于门外者辟人君也豕言击动之使鸣是视牲也羊言刲谓杀之是视杀也大夫视牲视杀同日故互见皆有
　　杨氏曰杂记曰大夫冕而祭于公弁而祭于已士弁而祭于公冠而祭于已大夫爵弁自祭家庙唯孤尔其余皆冠与士同
　　敖氏曰东方视杀之位亦宜当塾少南此异宰宗人之位亦与士礼异宗祝之位者同意牲亦当在东方少南有司牵羊豕则束之而东足也乃退谓主人郝氏曰古者大夫朝祭皆皮弁缁衣记曰大夫弁而祭于已即位于庙门外视杀牲也司马司士皆公有司告备告既杀也
　　姜氏曰周礼宿视牲至祭旦而后视杀者君体尊故以两日行之也士卑于君无嫌得与君同两日而大夫近君有嫌则避君而不得与君之两日者同矣厯考诸礼皆然而记礼器所谓顺而摭者盖如此世佐案皮弁朝服端三者轻重之差及其冠裳之异详见首篇郝云大夫朝祭皆皮弁缁衣误也杂记所云弁而祭于已者説者谓唯公之孤四命为然尔引以证此亦误
　　右视杀
　　雍人摡鼎匕俎于雍爨雍爨在门东南北上
　　注曰雍人掌割烹之事者爨灶也在门东南统于主人北上羊豕鱼腊皆有灶灶西有镬凡摡者皆陈之而后告絜
