<!-- { "loadSidebar": true } -->
　　杨氏曰公取媵爵以酬宾此别是一礼与寻常酬宾不同此所谓公为宾举旅也燕礼君使宰夫为献主以臣莫敢与君抗礼也今君举觯于西阶之上以酬宾可乎盖君臣之际其分甚严其情甚亲使宰夫为献主所以严君臣之分今举觯以酬宾宾西阶下拜小臣辞升成拜公奠觯答再拜公卒觯宾下拜公答再拜略去势分极其谦卑所以通君臣之情也注云不言君酬宾于西阶下及公反位尊君空其文也此又所以严君臣之分也
　　郝氏曰媵爵有二君以一酬宾一尚在荐南后一人再媵遂成三爵酬不及士堂上无士席三旅后乃徧及也
　　主人洗升实散献卿于西阶上
　　注曰酬而后献卿别尊卑也饮酒成于酬也
　　疏曰此酬非谓寻常献酬乃是君为宾举旅行酬饮酒之礼成于酬酬辩乃献卿以君尊卿卑是以君礼成卿乃得献
　　杨氏曰卿者君之股肱腹心燕礼之所当先也献礼后卿何也燕义曰不以公卿为宾而以大夫为宾为疑也明嫌之义也既命大夫为宾故先献宾献宾而后献公又献礼成于酬礼成而后献卿此事之序礼之宜非后于卿也
　　敖氏曰实散降于宾也凡献于西阶上皆西南面
　　司宫兼卷重席设于宾左东上
　　注曰重席重蒲筵缁布纯也卿坐东上统于君也席自房来
　　敖氏曰兼卷谓以两席相重而并卷之也其卷亦自末执时兼卷是设时亦兼布之矣此固异于设加席之法亦以其二席之长短同故得由便为之尔东上者席也其位亦如之每献一人则设席
　　张氏曰重席但一种席重设之故注云重蒲筵缁布纯也加席则于席上设异席如公食大夫记云司宫具几与蒲筵常缁布纯加萑席寻帛纯是也世佐案卿席于宾左犹乡饮酒礼之遵者席于宾东也惟东上为异遵席西上遵亦主也故统于宾卿席东上卿亦臣也故统于君乡饮酒礼尊于房户之间故遵在宾东实在尊东此虽尊于东楹之西而席卿之处亦如之知不继宾而东者以宾东户牖之间为王设扆之处宜辟之也三卿之序亦以东为上司徒最东次司马次司空也
　　卿升拜受觚主人拜送觚
　　敖氏曰拜送不言卿右可知也下放此
　　卿辞重席司宫彻之
　　注曰彻犹去也重席虽非加犹为其重累去之辟君也
　　张氏曰以君有加席两重此虽蒲筵一种重设嫌其两重与君同也
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位
　　注曰不酢辟君也卿无俎者燕主于羞
　　疏曰此荐脯醢不言其人略之故下记辨之云羞卿者小膳宰是也
　　敖氏曰不啐酒则不拜酒不告旨可知此亦降于宾者也无俎者燕礼轻于大射故卿逺下宾也卿升降席皆自西方
　　张氏曰献公主人酢于阼阶下此不酢者嫌与献公同也
　　世佐案复位复堂下西面位也
　　辩献卿主人以虚爵降奠于篚
　　敖氏曰辩献卿如实散以下之仪惟不洗耳主人既奠爵复位于西方
　　射人乃升卿卿皆升就席若有诸公则先卿献之如献卿之礼
　　注曰诸公者谓大国之孤也孤一人言诸者容牧有三监
　　敖氏曰此礼通五等侯国言之故于诸公云若有盖上公之国乃有四命之孤侯伯以下则无之也先卿献之谓先献公乃献卿亦既献则升就席不与卿序升也
　　张氏曰郑司农注典命云上公得置孤卿一人后郑从之是孤卿本一人也王制云天子使其大夫为三监监于方伯之国国三人是方伯之国或有三公故云诸公也疏文云立三监是殷法周使伯佐牧不置监其有监者因殷不改者也故郑云容容有异代之法也
　　世佐案孤一人而曰诸公者以别于其君之称公也诸众也若曰犹是众臣云尔周礼典命职云公之孤四命以皮帛眡小国之君注云视小国之君者列于卿大夫之位而礼如子男也惟其礼如子男故亦得称公惟其列于卿大夫之位故加诸以别之亦有言公而不加诸者乡饮酒礼云公三重是也以其在乡里言之也天子之上公亦有称诸公者曲礼曰诸公东面是也以其在王朝言之也正名之义各有攸当注乃引殷法以释之误矣
　　席于阼阶西北面东上无加席
　　注曰席孤北面为其大尊屈之也亦因阼阶西位近君近君则屈亲宠苟敬私昵之坐
　　疏曰孤无加席者亦是为大尊屈之也记云宾为苟敬席于阼阶之西以为敬此孤亦席于阼阶之西故为苟敬私昵之坐也【从通解节本】
　　敖氏曰席之于此以其尊于卿而不与之序也阼阶之西于君席为西南直其左也诸公在君之左卿在君之右盖以左为尊也东上者亦统于君也无加席者以太近于君故设时即不敢与之同而不待其辞也上为卿设重席而已而于公乃云无加席者明其尊于卿若或于君所而用两席焉则当有加席而非重也礼加席尊于重席
　　右主人献诸公卿
　　小臣又请媵爵者二大夫媵爵如初
　　敖氏曰上经云皆致是犹有一奠觯未举也小臣又请之者此媵觯之节耳葢向者公命所致今犹有一奠觯若惟命长致则奠觯无矣故于是时不以奠觯之有无皆当媵爵盖以为节也
　　张氏曰二大夫媵爵自阼阶下皆北面再拜稽首至执觯待于洗南皆与前二人媵爵者同也
　　请致者若命长致则媵爵者奠觯于篚一人待于洗南长致致者阼阶下再拜稽首公答再拜
　　敖氏曰长二人中之尊者命长致云若则或有命皆致者矣盖说屦升坐以前君凡三行酬则大夫所致者当有三爵然大夫致爵之节惟止于再故公之命致爵者或前多则后寡或前竒则后偶皆互相进退以取足于三觯之数使之无过与不及耳此经之所明言者乃前多后寡者也其所不见者则皆言若以包之若然则此时之当致者盖有定数而小臣犹请之者当由君命而不敢自专也
　　张氏曰前媵爵云若命皆致此媵爵云若命长致皆不定之辞非谓前必二人后必一人也欲互见其仪耳
　　洗象觯升实之坐奠于荐南降与立于洗南者二人皆再拜稽首送觯公答再拜
　　注曰奠于荐南者于公所用酬宾觯之处二人俱拜以其共劝君
　　敖氏曰不致者亦拜以始者并受君命宜终之也亦拜于阼阶下
　　张氏曰前二人媵觯奠二觯于荐南公取上觯为宾举旅不觯仍在今又媵一觯奠于荐南知其在公所用酬宾觯之空处也
　　右二大夫再媵觯于公
　　公又行一爵若宾若长唯公所酬以旅于西阶上如初注曰一爵先媵者之下觯也若宾若长则宾礼杀矣长公卿之尊者也宾则以酬长长则以酬宾
　　疏曰言如初者一如上为宾举旅之节
　　敖氏曰先若二人致则此一爵乃先致者之下觯先若一人致则此乃后致者之上觯也长公若卿之尊者也至是云若长者公卿已在堂故君得酬之君酬之是亦宾之也故其为礼与正宾同此酬主于公若卿乃或又酬宾者容遂尊者之所欲耳公卿既受献君乃为之举酬礼之序也下于大夫之礼亦然旅者宾则以酬长长则以酬宾在堂者酬讫大夫乃升受旅以辩
　　大夫卒受者以虚觯降奠于篚
　　敖氏曰言大夫卒受以见士不与也
　　右公为诸公卿举旅
　　杨氏曰经云如初谓如前公为宾举旅时礼也前君命二人皆致有两觯奠于荐南后命长致有一觯奠于荐南前后凡有三觯燕礼自立司正以前凡有三举旅用此三觯也初酬宾时公坐取所媵一觯以酬宾是行一觯也此公又行一爵若宾若长唯公所酬注云公又行一爵先媵者之下觯也下觯未举今举之是行二觯也工歌之后笙入之前公又举奠觯唯公所赐以旅于西阶上如初是行三觯也注疏之文不甚显焕故表而出之又主人献士之后宾媵觯于公公取此觯为大夫举旅此又在三觯之外也
　　主人洗升献大夫于西阶上
　　敖氏曰不言酌散者可知也后皆放此大夫中下大夫也中大夫即小卿
　　世佐案周礼天官之属大宰卿一人小宰中大夫二人宰夫下大夫四人是卿之下有中下大夫而无上大夫也春秋成三年左传云次国之上卿当大国之中中当其下下当其上大夫小国之上卿当大国之下卿中当其上大夫下当其下大夫是三卿之下有上下大夫而无中大夫也王制云诸侯之上大夫卿下大夫上士中士下士凡五等是亦有上下大夫而无中大夫且以卿与上大夫为一也论语记孔子与上下大夫言亦不见中大夫诸经所陈参错如此说者谓诸侯无中大夫而卿即上大夫有中大夫者自为天子之制其言似矣奈与左传不合何盖天子诸侯之制所异者在设官之多寡而其卿大夫尊卑之差大略相似天子六卿分职无上中下之等而有三公三孤之号诸侯惟公国有孤一人其余皆无之卿止三人亦分三等此其异也至于大夫则皆分为二等左传所谓上大夫即周礼之中大夫也周礼通卿而言卿为上大夫则其下为中大夫下大夫也左传别卿而言卿既分上中下则大夫亦自分上下也以卿与大夫对言则卿为上大夫大夫为下大夫王制及论语所记是也孟子亦云卿一位大夫一位其实细分之则卿之中仍有三等大夫之中仍有二等也然则以卿为一等大夫为二等者天子之制也卿为一等大夫为一等者以其尊卑大段言之也卿为三等大夫为二等者以其隆杀小节言之也详略虽殊曷尝见其龃龉而不合哉诸侯之国无论大小皆有三卿五大夫惟畿内之国二卿【王制云小国二卿皆命于其君注云小国亦三卿一卿命于天子二卿命于其君此文似脱误耳或者欲见畿内之国二卿与】三卿者何立司徒兼冢宰之事上卿也司马兼宗伯之事中卿也司空兼司冦之事下卿也合言之皆上大夫也五大夫者何司徒之下置小卿二人一是小宰一是小司徒司空之下亦置二小卿一是小司冦一是小司空也司马之下惟置一小卿小司马也合言之皆下大夫分言之其小宰小司冦为上大夫小司徒小司马小司空为下大夫与三卿亦总谓之上卿五大夫亦总谓之下卿春秋襄十一年公羊传云三军者何三卿也古者上卿下卿上士下士何休云古者诸侯有司徒司空上卿各一下卿各二司马事省上下卿各一若有军事上士相上卿下士相下卿足以为治是也以予所考诸侯之卿大夫尊卑之差若是敖氏分大夫为中下而以中大夫为小卿语焉不详故及之
　　大夫升拜受觚主人拜送觚
　　敖氏曰拜位亦如献宾
　　大夫坐祭立卒爵不拜既爵主人受爵大夫降复位注曰既尽也不拜之者礼又杀
　　疏曰前献卿不酢已是礼杀今献大夫不但不酢又不拜既爵故云礼又杀【从句读节本】
　　敖氏曰献而不拜既爵亦差卑也
　　郝氏曰不祭脯醢至终燕脱屦升席而后祭也降复位反堂下北面东上之位也
　　胥荐主人于洗北西面脯醢无脀
　　注曰胥膳宰之吏也主人大夫之下先大夫荐之尊之也不于上者上无其位也脀俎实
　　疏曰脀者升也谓升牲体于俎故云俎实也
　　敖氏曰宰夫士也先大夫荐之者以其为主人异之也不于宾酢而荐之者以其爵本贱也宰夫之位本在西方亦以其为主人故至是而荐之于洗北因使之易位焉其意与卿大夫士既献而易位者同洗北于正主阼阶东之位为近主人居之亦宜也荐西面主人在其东也无脀者贱也自卿已下已无脀矣乃于主人见之者嫌其与宾行礼或当有之胥亦宰胥也
　　张氏曰宰夫代君为献主君在阼阶上则已不得干正主之位而荐之堂下故注云上无其位也
