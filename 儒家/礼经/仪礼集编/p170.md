<!-- { "loadSidebar": true } -->
　　世佐案反者往而来复之谓公食大夫礼云先者反之是也然则两笾亦特执之如设敦铏法与【设敦铏法皆特执见少牢礼】是笾设于堂即上经云四笾亚之之二也郝云主妇还东房取笾非
　　尸祭笾
　　敖氏曰祭枣栗于豆间也亦祝取而授之特牲礼曰祝赞笾祭尸受祭之
　　祭酒如初宾以燔从如初尸祭燔卒爵如初酌献祝笾燔从献佐食皆如初以虚爵入于房
　　注曰初主人仪
　　敖氏曰宾谓次宾燔从蒙如初者如肝从之仪也皆皆献祝以下四事也笾位则豆俎西
　　郝氏曰特牲礼主妇献尸兄弟长以燔从此云宾以燔从盖丧祭兄弟在哀戚中无助奠之礼
　　世佐案宾女宾也下记云主妇亦拜宾注以女宾释之则此之从主妇而献者非女宾而何説者以为次宾误矣云以虚爵入于房着其异于初者也房中亦有篚在内洗之东盛此爵也
　　右主妇亚献
　　宾长洗繶爵三献燔从如初仪
　　注曰繶爵口足之间有篆又弥饰
　　张氏曰当亦兼献祝及佐食
　　世佐案燔从次宾执之
　　右宾长三献
　　妇人复位
　　注曰复堂上西面位事已尸将出当哭踊
　　疏曰案士丧礼凡临位妇人即位于堂南上即西面位也特牲吉祭不哭踊故亦无此复位之事也
　　祝出户西面告利成主人哭
　　注曰西面吿告主人也利犹养也成毕也言养礼毕也不言养礼毕于尸间嫌
　　疏曰若言养礼毕即于尸中间有嫌讽去之或本间作闲音以养尸事毕而尸空闲嫌讽去之
　　皆哭
　　注曰丈夫妇人于主人哭斯哭矣
　　祝入尸谡
　　注曰祝入而无事尸则知起矣不告尸者无遣尊者之道也
　　陆氏徳明曰谡起也
　　郝氏曰祝入导尸也谡速意神去谡然
　　从者奉篚哭如初
　　注曰初哭从尸
　　郝氏曰从者即始一人衰绖从尸入者也
　　祝前尸出户踊如初降堂踊如初出门亦如之
　　注曰前道也如初者出如入降如升三者之节悲哀同
　　敖氏曰踊如初者丈夫先妇人后也云降堂者明其方阶上而即踊
　　郝氏曰尸出户下堂出庙门男女哭踊象亲去哀慕也
　　右祝告利成尸出
　　祝反入彻设于西北隅如其设也几在南厞用席注曰改设馔者不知鬼神之节改设之庶几歆飨所以为厌饫也几在南变右【右本或作古非】文明东面不南面渐也厞隠也于厞隠之处从其幽闇
　　疏曰上文隂厌时右几今云几在南明其同必变右文者少牢大夫礼阳厌时南面亦几在右此言右几则嫌与大夫同故云明东面也特牲改馔几在南与此同今示向吉有渐故与吉祭同厞用席以席为障使之隠也【从杨氏图节本】
　　敖氏曰设于西北隅者亦以尊者之盛馔未可遽彻去之故改设于此也盖微与彻丧奠而改设于序西南之类者同意几在南在馔之南也厞用席者以席之一端倚于几一端倚于俎则足以障蔽其馔矣如是者明其非为求神祝改设之亦变于吉
　　郝氏曰此尸既出改设前馔所谓阳厌也尸未入神先降故有隂厌尸既出神未散故有阳厌隂厌在室西南深幽处坤方阳厌在室西北见明处干方隂厌始自阳入也阳厌终自隂出也
　　张氏曰如其设谓改设尸之荐俎敦于西北隅次第一如隂厌时设法也
　　世佐案改设于是亦所以求神也以其当室之白故曰阳厌障之以席者求诸幽之义也敖説非
　　右阳厌
　　熊氏朋来曰隂厌于室之奥阳厌于室之屋漏厌者言神厌饫之隂厌未迎尸阳厌尸已谡故二厌之时无尸大戴礼曰无尸者厌也
　　祝荐席彻入于房祝自执其俎出
　　注曰彻荐席者执事者祝荐席则初自房来
　　赞阖牖户
　　注曰鬼神尚居幽闇或者逺人乎赞佐食者
　　主人降宾出
　　注曰宗人诏主人降宾则出庙门
　　主人出门哭止皆复位
　　注曰门外未入位
　　敖氏曰谓殡宫门外未入时之位也
　　宗人告事毕
　　郝氏曰即告于门外之位也
　　宾出主人送拜稽颡
　　注曰送拜者明于大门外也宾执事者皆去即彻室中之馔者兄弟也
　　疏曰上文云复位是未出大门此云送拜是大门外可知【从杨氏图节本】
　　右事毕宾出









　　仪礼集编卷三十二
　　钦定四库全书
　　仪礼集编卷三十三
　　龙里县知县盛世佐撰
　　士虞礼第十四之二
　　记
　　虞沐浴不栉
　　注曰沐浴者将祭自洁清不栉未在于饰也唯三年之丧不栉期以下栉可也今文曰沐浴
　　敖氏曰本云沐浴而郑注乃云今文曰沐浴则是郑氏但从古文元无沐字也今本记与注首皆云沐浴盖传写者误衍之宜删
　　世佐案注云今文曰沐浴谓今文无不栉二字耳敖似考之未审也
　　陈牲于庙门外北面西上寝右
　　注曰言牲腊在其中西上变吉寝右者当升左胖也腊用棜檀弓曰既反哭主人与有司视虞牲
　　疏曰唯有一豕而云西上明兼兔腊也少牢礼二牲东上特牲礼牲尚右今皆反吉【从杨氏图节本】
　　敖氏曰陈之亦在西方而当陈鼎之南略如特牲礼也西上腊在东也
　　郝氏曰寝右右体侧卧俎上呈左胖也
　　日中而行事
　　注曰朝葬日中而虞君子举事必用辰正也再虞三虞皆质明
　　疏曰辰正者谓朝夕日中也
　　敖氏曰日中行事亦变于吉祭也三虞皆然至祔乃质明行事以其始用吉祭也
　　世佐案敖説近是虞必以日中者未卒哭以前朝夕有哭临之事不欲其妨也
　　右记沐浴陈牲及举事之期
　　杀于庙门西主人不视豚解
　　注曰主人视牲不视杀凡为丧事略也豚解解前后胫脊胁而已熟乃体解升于鼎也
　　疏曰特牲吉祭故主人视牲又视杀今虞为丧事故主人视牲不视杀是其略也但此经与特牲馈食不同者皆为丧事略故云凡以广之体解下文七体是也
　　敖氏曰庙门亦庙门外也
　　郝氏曰门西隂方孝子哀心甚故不视杀
　　张氏曰记沐浴陈牲及举事之期
　　羮饪升左肩臂臑肫骼脊胁离肺肤祭三取诸左膉上肺祭一实于上鼎
　　注曰肉谓之羮饪熟也脊胁正脊正胁也丧祭略七体耳离肺举肺也少牢馈食礼曰举肺一长终肺祭肺三皆刌膉脰肉也
　　敖氏曰惟云脊胁则是各一骨耳无横脊短胁而又但用一骨逺别于吉祭也离肺乃与脊同举者也言离见其制与絶祭者同肤祭三以为神祭肺祭一以为尸祭
　　郝氏曰升升镬肉于鼎牲体贵右丧祭用左变于吉也肩下曰臂臂下曰臑肫臀通肫下曰骼正祭礼九或十一丧用七耳离肺离而不絶所谓举肺也肤肫肉肺之祭者防切之所谓刌肺也上鼎北一鼎张氏曰引少牢礼明此举肺祭肺之制亦然肤祭择肉之美者以备祭
　　世佐案肤祭三者隂厌时佐食为神祭于苴三是也必取诸左膉者近首贵也祭肺一则尸食时佐食取之并黍稷以授尸
　　升鱼鱄鲋九实于中鼎
　　注曰差减之
　　疏曰特牲鱼十有五今畧而用九故云差减之也郝氏曰鱄鲋二鱼名中鼎陈次上鼎
　　升腊左胖髀不升实于下鼎
　　注曰腊亦七体牲之类
　　疏曰特牲记云腊如牲骨
　　郝氏曰腊干禽也腊用左半体髀凥骨不以升鼎下鼎居南
　　皆设扄鼏陈之
　　注曰嫌既陈乃设扄鼏也
　　疏曰经云陈三鼎后言设扄鼏有嫌故记人辩之
　　载犹进柢鱼进鬐
　　注曰犹犹士丧既夕言未可以吉也柢本也鬐脊也敖氏曰丧奠于牲则进柢鱼则进鬐始者但以未忍异于生之故而为之其后遂因之以别于吉祭故三虞之时虽祭而不奠犹未变于初也
　　张氏曰吉祭牲进下鱼进腴变于食生此丧祭与吉反是未异于生人也
　　世佐案载自鼎载于俎也进柢谓豕与腊也柢犹腠也变腠云柢者对吉祭之下而言也郷饮酒郷射公食大夫皆云进腠与此同少牢云进下与此
　　异郝云吉祭进腠丧奠进柢以腠与下为一非
　　祝俎髀脰脊胁离肺陈于阶间敦东
　　注曰不升于鼎贱也统于敦明神恵也祭以离肺下尸
　　疏曰上文馔黍稷二敦于阶间西上是神之黍稷今陈祝馔于神馔之东统于神物明恵由神也尸祭用刲肺祝不用刲肺用离肺故云下尸也
　　敖氏曰髀亦左髀也脊胁其亦脡脊代胁与离肺哜肺也祝祭以离肺者是礼主于饮故不因尸之食礼也此俎实自镬而径载于俎不复升于鼎者不敢与神俎同也尸三俎用豕鱼腊祝之俎实惟用豕者亦变于吉也阶间执事之俎所陈之常处也特牲馈食礼曰执事之俎陈于阶间二列北上则于阶间而陈是俎吉凶同也阶间先有黍稷敦故记又明着其所焉敦东者言其相直也
　　郝氏曰祝俎荐祝之俎髀豕髀脰颈肉即膉也祝俎惟四体无黍稷
　　右记牲杀体数鼎俎陈设之法
　　郝氏曰牲杀始荐七体谓豚解脊骨前后胫左右胁为七及荐熟折为二十一体谓体解脊三曰正脊曰脡脊曰横脊两肱各三曰肩曰臂曰臑为六两胁各三曰代胁曰长胁曰短胁为六两股各三曰髀曰肫曰胳为六共二十一羊豕皆然体不言首首升于室也郊特牲云用牲于庭升首于室周礼夏官羊人职祭祀割羊牲登其首然少牢特牲皆不及荐首故礼文难尽合腊不升髀牲或升髀者腊用全禽惟郑知髀贱而不知内则之本去尻也如以贱何独牲髀不然
　　淳尸盥执槃西面执匜东面执巾在其北东面宗人授巾南面
　　注曰槃以盛弃水为浅汚人也执巾不授巾卑也疏曰上经直云淳尸盥宗人授巾不云执槃与执匜执巾及宗人授巾等面位故记人明之
　　敖氏曰淳尸盥执匜者也此执盥器者之面位亦皆变于吉
　　右记沃尸面
　　主人在室则宗人升户外北面
　　注曰当诏主人室事
　　世佐案主人在堂则宗人立阶前主人在室则宗人立户外诏礼者宜近其人也皆北面乡之
　　佐食无事则出户负依南面
　　注曰室中尊不空立户牖之间谓之依
　　敖氏曰依如负斧依之依亦谓如屏风然者也然则自天子至于士其户牖之间皆设依惟天子则饰以斧文耳负依南面明与宗人不相统也佐食室中无正位故是时立于此特牲记曰佐食当事则户外南面无事则中庭北面此礼三献而止佐食无中庭之位故但以事之有无为言虽当事犹云无也
　　右记宗人佐食面位
　　铏芼用苦若薇有滑夏用葵冬用荁有柶
　　注曰苦苦荼也荁堇类也干则滑夏秋用生葵冬春用干荁
　　疏曰案公食记三牲具则牛藿羊苦豕薇各用其一若一牲者容兼用其二是以及特牲一豕皆用铏芼苦薇是科用其一也
　　郝氏曰羮菜曰芼苦薇葵荁皆菜也滑若今和肉以粉使滑利也栖匙也以扱羮也
　　张氏曰夏葵冬荁皆所以为滑也
　　豆实葵菹菹以西蠃醢
　　敖氏曰经惟言菹醢此则见其所用之物也言以西则指其馔时
　　笾枣烝栗择
　　注曰枣烝栗择则菹刌也枣烝栗择则豆不毼笾有縢也
　　疏曰案士丧礼大敛云毼豆两其实葵菹芋蠃醢两笾无縢布巾其实栗不择脯四脡自大敛后皆云如初则葬奠四豆脾析葵菹亦长矣四笾枣糗栗脯亦不择也至此乃云枣烝栗择则菹亦切矣豆笾有饰可知
　　敖氏曰惟言枣烝栗择则是笾豆之类皆未变也此时尸用苇席素几主人酳以废爵则其他可知矣世佐案豆笾之实宜异于奠其器则如初而已异
　　于奠者向吉之渐如初者丧不致饰也
