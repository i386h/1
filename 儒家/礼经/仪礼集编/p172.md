<!-- { "loadSidebar": true } -->
　　注曰当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而葬者丧服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也令正者自相亚也檀弓曰葬日中而虞弗忍一日离也是日也以虞易奠卒哭曰成事是日也以吉祭易丧祭明日祔于祖父如是虞为丧祭卒哭为吉祭
　　疏曰云他谓不及时而葬者谓有故及家贫不及三月因三日殡日即葬于国北引丧服小记者彼郑注云报读为赴疾之赴谓不待三月因殡日虞所以安神送形而往迎魂而反而须安之故疾虞三月而后卒哭者郑云卒哭待哀杀故至三月待寻常葬后乃为卒哭祭也引檀弓者证卒哭辞称成事之义但卒哭为吉祭者丧中自相对若据二十八月后吉祭而言禫祭已前总为丧祭也
　　孔氏曰虞祭之时以其尚凶祭礼未成今既卒无时之哭唯有朝夕二哭渐就于吉故云成事其虞与卒哭尊卑不同案杂记士三月而葬是月而卒哭大夫三月而葬五月而卒哭诸侯五月而葬七月而卒哭约此天子七月而九月而卒哭杂记又云诸侯七虞大夫五士三皆用柔日最后一虞用刚日故士虞礼云三虞卒哭他用刚日杂记云诸侯七虞然则天子九虞也士三虞卒哭同在一月假令丁日葬葬日而虞则巳日二虞后虞改用刚则庚日三虞也三虞与卒哭相接则壬日卒哭也士之三虞用四日则大夫五虞当八日诸侯七虞当十二日天子九虞当十六日最后一虞与卒哭例同用刚日大夫以上卒哭去虞校两月则虞祭既终不得与卒哭相接其虞后卒哭之前刚日虽多不须设祭以正礼既成故也敖氏曰三虞卒哭谓既三虞遂卒朝夕哭也他者变易之辞犹今之言别矣不用柔日而别用刚日故曰他也他用刚日则三虞卒哭后于再虞三日矣所以用刚日者为祔祭宜用柔日故尔盖三虞与祔日当相接经云明日以其班祔是也亦如初谓祝辞也成事谓见其一言之异者耳三虞云成事者谓神灵适祖之意已定也
　　郝氏曰三虞以前葬哭如始死昼夜无时卒哭以后如既殡惟朝奠一哭夕奠一哭曰卒卒昼夜无时之哭也他用刚日谓卒哭明日即祔祭也卒哭柔日则祔祭当刚日礼与辞如初但称哀荐成事为异三虞皆丧祭卒哭祔渐成吉故曰成事
　　张氏曰郑以经文他字为有非常之祭以涉强解此殆羡文不然当在亦字上谓他祝辞耳
　　世佐案卒哭亦祭名在三虞后二日祔之前一夕也以亲友朝夕之哭至是而终故名之説见上篇他字之义敖説为长若夫三虞与卒哭同为一事郑以前已有是解详见疏中非创自敖也姑两存之以俟知者三虞卒哭皆云成事者谓适祖之事成于此也
　　右记虞卒哭礼辞之异同
　　献毕未彻乃饯
　　注曰卒哭之祭既三献也饯送行者之酒诗云出宿于泲饮饯于祢尸旦将始祔于皇祖是以饯送之疏曰虞卒哭同在寝明旦祔则在庙故饯之
　　张氏曰卒哭祭之明日将祔于庙故卒哭祭毕饯之于寝门之外此下所记即其仪也
　　世佐案此承上文言卒哭之祭与虞异者如下文所云也自献以前则同乃饯目下事也
　　尊两甒于庙门外之右少南水尊在酒西勺北枋注曰少南将有事于北有酒即吉也此在西尚凶也言水者丧质无幂【幂本或作鼎误】不久陈
　　敖氏曰是礼主于尸故惟用酒耳用酒而有水尊尊者之礼也水尊在酒西西上也无幂变于祭
　　郝氏曰庙门即寝门右隂方少南尸席在北也
　　洗在尊东南水在洗东篚在西
　　注曰在门之左又少南
　　敖氏曰洗取节于尊是犹未离于庙门外之西方也世佐案是三者亦皆在庙门外之右但于尊为少东耳注説非
　　馔笾豆脯四脡
　　注曰酒宜脯也
　　敖氏曰脯四脡犹变于吉也郷饮酒礼曰荐脯五脡横祭于其上
　　世佐案虞祭两豆菹醢饯则一豆一笾是其异也脯笾实也不言豆实亦醢可知
　　有干肉折俎二尹缩祭半尹在西塾
　　注曰干肉牲体之脯也如今凉州鸟翅矣折以为俎实优尸也尹正也虽其折之必使正缩从也
　　敖氏曰二尹云缩则祭半尹横矣干肉在俎而缩亦变于牲三者盖馔于外西塾上之南笾豆在俎北也郝氏曰割肉方正曰尹犹二片以二尹直陈于俎横加半尹于上以待祭
　　尸出执几从席从
　　注曰祝入亦告利成入前尸尸乃出几席素几苇席也以几席从执事也
　　世佐案尸出受献毕自室出也几席即前设于奠者几席分言之见其执者二人几先席后也
　　尸出门右南面
　　注曰俟设席也
　　席设于尊西北东面几在南
　　敖氏曰此亦右几明其象神
　　宾出复位
　　注曰将入临之位士丧礼宾继兄弟北上门东北面西上门西北面东上西方东面北上
　　主人出即位于门东少南妇人出即位于主人之北皆西面哭不止
　　注曰妇人出者重饯尸
　　疏曰妇人有事自堂及房而已今出寝门之外故云重饯尸也
　　敖氏曰主人位少南者宜稍郷尸且为妇人当位于其北也众主人以下亦在主人之南如临位而妇人之位则当南上云哭不止见其哭而出也
　　郝氏曰皆西面问尸也
　　尸即席坐唯主人不哭洗废爵酌献尸尸拜受主人拜送哭复位
　　敖氏曰是时唯主人不哭为将行礼也然则亚献三献之时主妇宾长亦不哭特于此见之也主人拜送盖亦北面如室中之仪
　　世佐案云唯主人不哭见其余哭自若也将献者哭止献主于敬不欲以哭乱之
　　荐脯醢设俎于荐东朐在南
　　注曰朐脯及干肉之屈也屈者在南变于吉
　　疏曰曲礼云以脯修置者左朐右末是吉时屈者在左今尸东面而云朐在南则屈在右末在左故云变于吉也
　　尸左执爵取脯擩醢祭之
　　敖氏曰亦祭于笾豆之间
　　佐食授哜尸受振祭哜反之
　　注曰授哜授干肉之祭也反之反于佐食佐食反之于俎
　　敖氏曰干肉之祭云哜者亦因事名之
　　祭酒卒爵奠于南方
　　注曰尸奠爵礼有终
　　疏曰上经三献尸皆有酢今饯尸三献皆不酢而奠之是为礼有终
　　敖氏曰卒爵而主人不拜且奠之而不酢皆畧也南方荐右也后奠者又以次而南
　　世佐案郷饮酒记云凡奠者于左将举于右是爵将不举而奠于右亦变吉也
　　主人及兄弟踊妇人亦如之
　　敖氏曰亦如之者亦及内兄弟之属皆踊也
　　主妇洗足爵亚献如主人仪无从踊如初宾长洗繶爵三献如亚献踊如初佐食取俎实于篚
　　敖氏曰如主人仪谓自荐脯醢至反之之外皆如之也从从献者也如燔之类踊如初亦丈夫先妇人后也
　　郝氏曰无从无笾豆从荐也佐食取俎取干肉实于篚为尸实也
　　世佐案饯户之礼主人既不以肝从献则主妇之不以燔从可知不待言也此云无从者谓笾也上经云自反两笾枣栗设于防南是也以其继爵而进亦得云从并此而无之礼尤杀也
　　尸谡从者奉篚哭从之祝前哭者皆从及大门内踊如初
　　注曰男女从尸男由左女由右从尸不出大门者犹庙门外无事尸之礼也
　　疏曰云从尸不出大门者犹庙门外无事尸之礼者在庙以庙为限在寝门外以大门为限正祭在庙庙门外无事尸之礼今饯尸在寝门外则大门外无事尸之礼故郑举正祭况之
　　敖氏曰哭者皆从尸者主于饯尸则宜送之亦男先女后不拜者凡主人于尸无拜送之礼惟大夫宾尸乃拜送之
　　郝氏曰凡尸尊于庙大门外无事尸之礼故至大门内止不出大门故不拜送尸出出大门宾出拜送
　　尸出门哭者止
　　注曰以饯于外大门犹庙门
　　宾出主人送拜稽颡
　　注曰送宾拜于大门外
　　疏曰从尸不出大门者有事尸限送宾大门外自是常礼但礼有终宾无答拜之礼也
　　敖氏曰主人既复位宗人告事毕宾乃出也
　　主妇亦拜宾
　　注曰女宾也不言出不言送拜之于闱门之内闱门如今东西掖门
　　丈夫説绖带于庙门外
　　注曰既卒哭当变麻受之以葛也夕日则服葛者为祔期
　　疏曰丧服注云大夫以上虞而受服士卒哭而受服士亦约此文而言也明旦为祔夕期之时变之因为祔期使宾知变节也【从杨氏图节本】
　　敖氏曰丧服之始绖带先加故于将变之时亦先説之若受服及柱楣之类皆当为之于既彻之后此特见其始者耳
　　郝氏曰亲始死男子麻绖带至卒哭脱麻带易葛带庙门外饯毕遂脱也
　　世佐案丈夫兼五服之亲言也既葬以其冠为受将由重而即轻去麤而用细故于是先説其绖与带焉在首在要皆曰绖下文于妇人别言首绖则
　　此其要绖与男子重首乃不先説首绖者郝云易服先轻者得之
　　入彻主人不与
　　注曰入彻者兄弟大功以下言主人不与则知丈夫妇人在其中
　　疏曰平常祭时诸宰君妇废彻不迟则凶祭丈夫妇人亦在但齐斩不与彻耳
　　敖氏曰主人不与则是丈夫自齐衰以下妇人自主妇而下皆得为之矣
　　世佐案齐斩之服不执事郑説必有所传敖氏易之殆非
　　妇人説首绖不説带
　　注曰不説带齐斩妇人带不説也妇人少变而重带带下体之上也大功小功者葛带时亦不説者未可以轻文变于主妇之质至祔葛带以即位檀弓曰妇人不葛带
　　疏曰小记云齐衰带恶笄以终丧举齐衰则斩衰带不变可知男子阳多变妇人既葬直变首绖不变带故云少变男子阳重首首在上体妇人隂重腰腰是下体故带不变葛带见大功小功章云时亦有説者变是文不变是质夕时同在庙门外主妇不变大功以下亦不变夕后入室可以变至祔旦以葛带即位也引檀弓者谓齐衰妇人【从杨氏图节本】
　　敖氏曰既彻乃説绖下丈夫也妇人指五服之亲言也不説带则不以葛易之间传曰男子重首妇人重带妇人质故于其所重者有除无变其三年者至小祥而除之齐衰期以至小功则皆终丧而除之檀弓曰妇人不葛带是也其缌麻者此时亦不説既退则除之与
　　郝氏曰妇人重要绖男子重首绖易服先轻者故卒哭男子以葛易带妇人以葛易首绖男不脱首绖妇不脱要带至小祥男子乃去首绖而带如故妇人乃去带而首绖如故所谓除服先除重也
　　无尸则不饯犹出几席设如初拾踊三
　　注曰以饯尸者本为送神也丈夫妇人亦从几席而出
　　敖氏曰拾踊者谓丈夫妇人及宾也然则于饯尸之时宾亦踊矣上记不见之者文略也
　　郝氏曰无尸谓殇不成丧者无尸可饯犹以室中神几与席陈设寝门外行礼拾踊三丈夫妇人宾客更迭踊三者三也
　　世佐案无尸説见上郝説非不饯则不献尊洗笾豆折俎之属皆无之矣云设如初者止谓几席耳初谓席设于庙门外之西东面几在南
　　哭止告事毕宾出
　　敖氏曰其宾出以下之仪与有尸者同
　　张氏监本正误云无尸则不饯犹出几席设如初拾踊三下脱哭止告事毕宾出七字唐石经剥蚀尚存宾出二字脚可辨补字阙或亦承监本之误
　　世佐案告者亦宗人也言此者见哭止之后无他礼且与下宾出为节也
　　右记卒哭饯尸礼
　　死三日而殡三月而葬遂卒哭
　　注曰谓士也杂记曰大夫三月而葬五月而卒哭诸侯五月而葬七月而卒哭此记更从死起异人之间其义或殊
