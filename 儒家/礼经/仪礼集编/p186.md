<!-- { "loadSidebar": true } -->
　　疏曰雍人掌割烹之事者周礼饔人职文案特牲视濯时皆陈之视讫告絜此亦当然
　　敖氏曰概犹拭也既筮日而宗人命涤则有司于祭器皆已濯之矣故至此但摡之为去尘也鼎匕俎皆牲器故雍人摡之于雍爨之上以其类也下文摡甑甗匕敦于廪爨其亦然
　　廪人摡甑甗匕与敦于廪爨廪爨在雍爨之北
　　注曰廪人掌米入之藏者甗如甑一孔匕所以匕黍稷者也
　　疏曰廪人掌米入之藏者周礼地官廪人职文冬官陶人职云甗实一鬴厚半寸唇寸甑实二鬴厚半寸唇寸七穿郑司农云甗无底甑以其无底故以一孔解之上雍人云匕者所以匕肉此廪人所掌米故云匕黍稷也
　　敖氏曰廪人与雍人对言则是掌为饎之事者也甗如甑盖有底而无孔所以盛米也与甑则炊之匕则出之此四器与鼎匕俎皆陈于外故雍人廪人分摡之廪爨亦北上
　　郝氏曰廪人掌炊黍稷匕饭是廪爨在北上谷食也张氏曰雍爨以烹牲廪爨以熟黍稷
　　司宫摡豆笾勺爵觚觯几洗篚于东堂下勺爵觚觯实于篚卒摡馔豆笾与篚于房中放于西方设洗于阼阶东南当东荣
　　注曰放犹依也大夫摄官司宫兼掌祭器也
　　敖氏曰司宫主陈设此器故俱摡之勺爵觚觯摡之则随实于篚不待其卒摡也勺亦实于篚者为将洗之馔之盖于北堂放于西方以次而西也下篚亦馔于房以俟事至而设之不言陈几之处未详其所特牲礼几席陈于西堂
　　郝氏曰司宫亦公有司主陈设者豆至篚共九品而篚即盛勺爵觚觯者卒摡拭毕也房中之篚盛主妇献酢之易爵也放置也
　　张氏曰司宫摡此九种祭器其酌酒之器则实之于篚西方房中近西处也篚谓实祭器者
　　姜氏曰摡通作溉涤也一曰拭也凡席等虽不涤溉亦自拂拭致洁疏谓几洗篚三者不摡其説恐非世佐案馔豆笾与篚于房中篚即实勺爵觚觯者本当设于洗西今与豆笾等俱馔于房中事未至也放至也孟子云放于琅邪言其下者至于西方则东上也不曰西墉而曰西方眀其在房中半以北也房中半以北无墉
　　右摡器
　　郝氏曰特牲礼杀执事人寡以豫为敬视牲视濯先日为之少牢礼盛执事者众以敏为敬杀牲摡器皆当日为之所以异也
　　世佐案摡与濯义异云摡则其先已濯可知此言诸官摡器于祭之日而其前一夕不见视濯之事盖文不具也或曰辟君礼未知是否
　　羮定雍人陈鼎五三鼎在羊镬之西二鼎在豕镬之西注曰鱼腊从羊肤从豕统于牲
　　疏曰上文摡鼎时郑云羊豕鱼腊皆有灶灶西有镬今陈鼎宜各当其镬此三鼎在羊镬之西二鼎在豕镬之西故云鱼腊从羊肤从豕也知羊豕鱼腊各有镬者士虞礼云侧亨于庙门外之右东面鱼腊爨亚之特牲记云牲爨在庙门外东南鱼腊爨在其南有爨即有镬士礼皆有爨镬则大夫可知也
　　敖氏曰三鼎羊鱼腊二鼎豕与肤肤鼎亦在豕镬西者以肤在豕镬故也鱼腊自有镬未升之时其鼎乃从羊者以肤鼎従豕之故而为之也盖此镬四而鼎五若鼎各从其镬则豕镬西之鼎二羊镬西之鼎一嫌其轻重失次故以鱼腊之鼎従羊见其尊也不云爨而云镬据鼎实之所从出者而言是篇独着镬西之鼎位以其异也士礼三鼎无嫌故不见之
　　郝氏曰陈鼎五羊豕鱼腊肤也镬大釡以煑肉陈鼎就镬以便升也
　　世佐案此将实鼎之位也前祭一夕先陈鼎于门外北面北上至是移而近镬焉便升也不各从其镬之故敖説得之前夕不言陈鼎以其已见于特牲礼也特牲礼不言实鼎之法故详言之互相备也
　　司马升羊右胖髀不升肩臂臑防骼正脊一脡脊一横脊一短胁一正胁一代胁一皆二骨以并肠三胃三举肺一祭肺三实于一鼎
　　注曰升犹上也上右胖周所贵也髀不升近窍贱也肩臂臑肱骨防骼股骨脊从前为正胁旁中为正脊先前胁先后屈而反犹器之防也并并也脊胁骨多六体各取二骨并之以多为贵举肺一尸食所先举也祭肺三为尸主人主妇
　　疏曰十一体之中五体不言一而六体言一者以其体下言皆二骨以并见一体皆有二骨而二骨共为一体也脊先前即正脊是也胁先后即短胁是也特牲记尸俎有正脊横脊而与脡脊有长胁短胁而无代胁注云脊无中胁无前贬也眀代胁最在前也脊以前为正其次名脡却后名横脡者脡脡然直也横者濶于脡也凡皆随形名之唯言正者以义取称也注言防者専指胁脊不数肩胳也凡牲体四支为贵故先序肩臂臑防胳于上然后序脊胁于下但其次应先言正胁而先言短者又取防之义祭肺贵序在下者肠胃及肺在内不得与外体为尊卑之次当自为先后也此经肩臂以下皆言一至十一体之下总言皆二骨知二骨据脊胁骨多六体各取二骨者案特牲记肩臂臑肫胳不言二骨至序脊胁即言二骨以并故知此言皆二骨亦据脊胁言也
　　敖氏曰升谓升于鼎也牲体尽在镬惟神之俎实升于鼎其余则皆自镬升于俎也正脊之属用二骨乃皆云一者则是但以其名相别耳不系其骨之多寡也脊先前胁先后亦礼贵相变也肠三胃三者少牢之俎五而已肠胃不得别俎故但附于其牲也附于其牲则其数贬焉而止于三亦如特牲豕俎肤三之意也大夫或用大牢而俎若九若七则肠胃别俎得充其数此制于公食大夫礼见之
　　郝氏曰凡牲肉神俎由镬升鼎鼎入载俎余俎即自镬载俎以入此鼎皆由镬升而入载神俎者也右胖右半体髀股骨不升于神鼎余俎不拘正脊后为脡脊脡直也横脊脊旁胁胷旁短胁近前骨短次为正胁又次为代胁近要前后相代也
　　司士升豕右胖髀不升肩臂臑防胳正脊一脡脊一横脊一短胁一正胁一代胁一皆二骨以并举肺一祭肺三实于一鼎
　　注曰豕无肠胃君子不食溷腴
　　敖氏曰此与上经升羊者皆出自镬而入于鼎其文之序则始于肩终于肺与下经之出于鼎而载于俎者同以其出入先后之节攷之似正相反然则此所云者但据其已在鼎者上下之次而言非谓入鼎之序亦然也盖与下经之文虽同而意则异矣
　　雍人伦肤九实于一鼎
　　注曰伦择也肤胁革肉择之取羙者
　　敖氏曰肤九者与其牲异鼎不视肠胃故得充其数焉司士不伦肤以其卑也先鱼腊实之者与牲体同镬宜因便也既实则迁之于腊爨之西南
　　郝氏曰伦肤豕肉无骨者比次方正九片为一鼎与豕同镬而鼎别
　　姜氏曰伦伦理也以胁革肉有伦理而名周人贵骨近胁骨故用之其胁下肤俗称软膛不近胁骨不用也
　　司士又升鱼腊鱼十有五而鼎腊一纯而鼎腊用麋注曰司士又升副倅者合升左右胖曰纯纯犹全也疏曰下经云司士三人升鱼腊肤则此豕鱼腊宜各一人又此升鼎宜俱时明是副倅者非升豕者可知倅亦副之别名以其副牲鼎故云副倅也
　　敖氏曰云又升则司士即向之升豕者也然则此时亦先升鱼后升腊与鼎谓实于一鼎也牲一胖而腊一纯亦大夫礼异也不言髀不升可知也每于将升之时则举鼎以就其镬西他篇言腊者皆不言其物而此云用麋者经特于此见之乎
　　卒脀皆设扄鼏乃举陈鼎于庙门之外东方北面北上注曰北面北上向内相随
　　敖氏曰陈于东方亦当塾少南向不陈于此亦异于士
　　郝氏曰脀烝同升也卒脀升鼎毕也陈鼎自镬西移近门东塾北面何庙也北上自北直陈而南也张氏曰脀以牲体实鼎也
　　司宫尊两甒于房戸之间同棜皆有幂甒有酒注曰房户之间房西室戸东也棜无足禁者酒戒也大夫去足改名优尊者若不为之戒然
　　疏曰特牲用棜仍云禁此改名曰棜是优尊者若不为神戒然乡饮酒虽是大夫礼犹名斯禁者寻常饮酒异于祭祀
　　敖氏曰棜即所谓棜禁也惟言棜文省耳
　　司宫设罍水于洗东有枓设篚于洗西南肆
　　注曰枓防水器也凡设水用罍沃盥用枓礼在此也疏曰设水用罍沃盥用枓言凡者总仪礼内凡用水者皆须罍盛之凡沃盥水者皆用枓为之也士冠礼士昏礼皆直言水在洗东乡饮酒特牲记亦云然皆不言罍器亦不言有枓其燕礼大射云罍水亦不言有枓也故注总云凡以见其余文不具也【从姜氏节本】敖氏曰枓者沃盥与洗用之加于罍上经言罍水者惟此与大射燕礼耳然则士之水器其异于此乎凡沃洗及盥于洗者皆用枓经特于此见之
　　改馔豆笾于房中南面如馈之设实豆笾之实
　　注曰改更也为实之更之威仪多也如馈之设如其陈之左右也馈设东靣
　　敖氏曰案注云馈设东面以见其异者此耳
　　张氏曰此承上文亦司宫为之前馔豆笾房中依于西方今欲实之乃更陈如馈时之次第也豆笾之实谓菹醢之等
　　世佐案馈馈食之时也如馈之设者谓其馔于房中如设于室也馈时东面此南面而其上下左右之次则同
　　小祝设槃匜与箪巾于西阶东
　　注曰为尸将盥
　　右实鼎馔器
　　郝氏曰礼文多互见如特牲言腊脾髀不升则豕髀可知独尸俎云不用髀则是他牲俎犹用也故祝俎有豕髀少牢神俎言羊豕髀不升则特牲神俎可知少牢腊用麋特牲用兔可知少牢尊两甒酒棜禁幂不言覆两甒明日卒奠皆互见也他可类推
　　主人朝服即位于阼阶东西面
　　注曰为将祭也
　　敖氏曰更言朝服者嫌祭服或异于前也阼阶东亦直东序后放此主人既视杀而退至是乃出立于其位也
　　司宫筵于奥祝设几于筵上右之
　　注曰布陈神坐也室中西南隅谓之奥席东面近南为右
　　疏曰案特牲云祝筵几大夫官多故使两官共其事亦是接神故祝设几也
　　右即位设筵几
　　主人出迎鼎除鼏士盥举鼎主人先入
　　注曰道之也主人不盥不举
　　疏曰此决特牲主人降及賔盥士礼自举鼎此大夫尊不举故不盥
　　敖氏曰主人未入室而先迎鼎且不举亦大夫礼异也除鼏示有事也士盥于外
　　司宫取二勺于篚洗之兼执以升乃启二尊之盖幂奠于棜上加二勺于二尊覆之南枋
　　注曰二尊两甒也
　　疏曰二勺两尊用之酒虽不酌重古如酌者然也敖氏曰盖幂盖尊之幂也此时即彻幂而加勺亦变于士
　　郝氏曰司宫即前尊两甒者勺以酌酒盖尊盖幂巾也勺加尊上覆向下南枋柄向南便执也
　　世佐案盖幂谓盖与幂也凡祭祀之尊盖而又幂与他尊异説见特牲记此彻盖幂之节亦与士同敖説非
　　鼎序入雍正执一匕以从雍府执四匕以从司士合执二俎以从司士赞者二人皆合执二俎以相从入注曰相助
　　敖氏曰雍正雍人之长府其佐也匕先俎后变于君礼也賛者二人故云相从嫌并行也
　　郝氏曰司士賛者助司士执俎者也二人皆合执二俎并司士执为六俎多一肵俎也俎从匕匕从鼎鼎自门外入东阶下主人亲亲载也
　　世佐案合执者合二俎而执之也不手各一俎者执俎之法宜然尔相从二字当连读敖説是也相如字释文息亮反盖为注説所误
　　陈鼎于东方当序南于洗西皆西面北上肤为下匕皆加于鼎东枋
　　注曰肤为下以其加也南于洗西陈于洗西南疏曰门外陈鼎时不言肤为下至此言之者肤者豕之实前陈鼎在门外据鼎所陈肤在鱼上今将载于俎设之最在后故须别之也羊无别俎而豕有肤俎故谓之加
　　敖氏曰肤为下陈鼎于外之时则然矣见于此者盖要终言之必言肤为下者以其出于豕且与之同镬嫌宜在鱼腊上也加匕东枋便匕者之执也既错鼎加匕则右人及执匕者退惟左人待载
