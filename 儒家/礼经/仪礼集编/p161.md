<!-- { "loadSidebar": true } -->
　　世佐案古人之坐虽似今之跪然犹以立为敬也乡饮酒燕礼之等其始皆立行礼至燕末乃坐是其征矣姜説非
　　卒命哭灭烛书与算执之以逆出
　　敖氏曰卒谓读之毕也言逆出亦见执算者在史南郝氏曰执算者先出读者从曰逆出
　　公史自西方东面命毋哭主人主妇皆不哭读遣卒命哭灭烛出
　　注曰公史君之典礼书者遣者入圹之物君使史来读之成其得礼之正以终也烛侠辂
　　敖氏曰遣即书于防者也此主人之物故公史为读之柩将行而读赗与遣者若欲神一一知之然此读遣执算执烛之位与上同惟东西左右则异耳此二烛即向之侠辂者少进而转南面耳
　　郝氏曰公史公家掌书算姓名者帅徒役遣送以其姓名读于柩命众毋哭主人主妇亦不哭敬公史也左读赗右读遣所谓赞币自左诏辞自右也
　　世佐案读赗释算读遣不释算者以赗是賔物不出于一人故须一一记之以多为荣遣是主人之物则但告数而已人子之心不自见其多也敖谓读遣亦释算非或曰遣公赗也故公史读之公赗惟束帛两马故不释算或曰周礼太史职云大丧遣之日读诔小史职云卿大夫之丧赐谥读诔此士礼读遣犹读诔之意也盖亦使祝为辞【周礼太祝作六】辞书之于防临行而小史读之以慰死者之心耳不曰诔而曰遣者士无谥故也诔者累其德行遣者使之安葬未知孰否
　　右读赗读遣
　　商祝执功布以御柩
　　注曰居柩车之前若道有低仰倾亏则以布为抑扬左右之节使引者执披者知之
　　聂氏曰丧大记曰士葬用国车【音辁永专反或作团又误作国】二綍无碑比出宫御棺用功布注云比出宫用功布则出宫而止至圹无矣旧图云功布谓以大功之布长三尺以御柩居前为行者之节度又隐义云羽葆功布等其象皆如麾则旌旗无旒者周谓之大麾既夕礼云商祝执功布以御柩执披贾释云谓以葬时乗车故有柩车前引柩者及在柩车傍执披者皆御治之又注云居柩车之前若道有低仰倾亏则以布为抑扬左右之节使引者执披者知之也道有低谓下坂时也道有仰谓上坂时也倾亏谓道之两边在柩车左右辙有髙下也若道有低则抑下其布使执引者知其下坂也若道有仰则扬举其布使执引者知其上坂也若柩车左边右边或髙下倾亏亦左右其布使知道有倾亏也假令车之东辙下则抑下其布向东使西边执披者持之若车之西辙下则抑下其布向西使东边执披者持之所以然者使车不倾亏也大夫御柩以茅诸侯以羽葆天子以纛指引前后左右皆如功布之施为也又既夕礼将葬啓肂时商祝免袒执功布入升自西阶此始告神而用功布拂拭谓拂防去凶邪之气功布有此三用故广述而辨之郝氏曰商祝前执布代旌挥众同力也
　　世佐案商祝执功布立柩前车上以指挥众人当御者之任故曰御柩
　　执披
　　注曰士执披八人
　　敖氏曰此见执披之节也不言引者披后于引言执披则引可知矣
　　主人袒乃行踊无算
　　注曰袒为行变也乃行谓柩车行也凡从柩者先后左右如迁于祖之序
　　疏曰上迁于祖时注云主人从者丈夫由右妇人由左以服之亲疎为先后各从其昭穆男賔在前女賔在后此从柩向圹之序一如之也
　　出宫踊袭
　　注曰哀次
　　疏曰大门外有賔客次舎之处父母生时接賔之所故主人至此感而哀此次檀弓云哀次亦如之敖氏曰出宫而踊哀亲之遂离其室也行路不宜袒故于此而袭
　　右柩行
　　至于邦门公使宰夫赠纁束
　　注曰邦门城门也赠送也
　　疏曰檀弓云葬于北方北首三代之达礼也此邦门者国城北门也至圹窆讫赠用制币纁束即此币以其君物故用之送终也
　　主人去杖不哭由左听命賔由右致命主人哭拜稽颡注曰柩车前辂之左右也当时止柩车
　　疏曰在庙柩车南郷左则在东此出国北门柩车乡北左则在前辂之西也賔由右致命则在柩车之东矣云止柩车者下记云唯君命止柩于堩其余则否谓此时也
　　敖氏曰是时柩北首賔当南面致命主人东面听命而拜之略与赗于庙者相类不成踊变于家也郝氏曰主人去杖不哭敬君命也北面趋东由左臣礼也賔由右致命诏辞也
　　賔升实币于盖降主人拜送复位杖乃行
　　注曰升柩车之前实其币于棺盖之柳中若亲授之然复位反柩车后
　　疏曰賔升实币于葢载以之圹此赠专为死者故若亲授之然云复位反柩车后者上在庙位在柩车东此行道故在柩车后也
　　右公赠
　　至于圹陈器于道东西北上
　　注曰统于圹
　　疏曰庙中南上此则北上故云綂于圹也
　　敖氏曰西北上以西行北端为上谓苞筲而下者也亦綪之茵以上当其北亦如在庙中之陈然
　　郝氏曰圹葬穴陈送葬之明器于墓道左右北上统于圹也
　　世佐案明器在庙中陈于乗车之西车直东荣则器亦在东方矣此时陈器于道东礼亦宜之郝于西字絶句非
　　茵先入
　　注曰当借柩也元士则葬用輁轴加茵焉
　　疏曰元士谓天子之士
　　属引
　　注曰于是説载除饰更属引于缄耳
　　疏曰丧大记云君窆以衡大夫士以缄郑注云衡平也人君之丧又以木横贯缄耳居旁持而平之今齐人谓棺束为缄以此而言则棺束君三衽三束大夫士二衽二束束有前后于束末皆为缄耳以绋贯结之而下棺人君又于横木之上以属绋也
　　敖氏曰此属之为将窆也其用异矣犹以引名之者见其索不易也引柩下棺异索天子之礼也
　　主人袒众主人西面北上妇人东面皆不哭
　　注曰侠羡道为位
　　疏曰不哭下棺宜静羡道谓入圹之道
　　敖氏曰袒为窆变也妇人亦北上皆不哭亦为有事不可讙哗也丧大记曰士哭者相止也
　　乃窆主人哭踊无算
　　注曰窆下棺也今文窆为封
　　疏曰主人哭踊不言处还于圹东西面也
　　世佐案是时众主人及妇人亦皆哭踊惟言主人者亦文省
　　袭赠用制币纁束拜稽颡踊如初
　　注曰丈八尺曰制二制合之束十制五合
　　敖氏曰此赠谓主人以币赠死者于圹中也尸柩已在圹则有长不复反之意故此礼亦以赠名之朋友赠于家主人赠于圹亲疏之宜
　　张氏曰丈八尺曰制是其一端二端合为一匹束十制计五匹也此所用至邦门公所赠者
　　世佐案此赠币主人所自尽也故拜稽颡以送之不言公及賔所赠者荣君之赐君赠自当用之賔赠则不必尽用盖亦如庶禭之例也杂记云鲁人之赠也三二纁檀弓云既封主人赠而祝宿虞尸则赠之出于主人也明矣疏云即公所赠者盖臆説也见纁束三字偶同遂附防之耳
　　卒袒拜賔主妇亦拜賔即位拾踊三袭
　　注曰主妇拜賔拜女賔也即位反位也
　　疏曰卒谓赠卒更袒拜賔云反位者各反羡道东西位其男賔在众主人之南女賔在众妇之南
　　敖氏曰于此拜賔特为之袒重其礼也主妇所拜賔谓内賔与宗妇之属古者妇人非有亲者不送其葬即位主人主妇也拜賔必乡之拾踊者主先賔后妇人居间三谓三者三也袭者主人也礼妇人不袒世佐案必袭而复袒者上袒为窆此袒为拜賔礼不相因也拾踊者主人与妇人与賔更迭而踊也三者三人各九踊也
　　賔出则拜送
　　注曰相问之賔也凡吊賔有五去皆拜之此举中焉疏曰杂记云相趋也出宫而退相揖也哀次而退相问也既窆而退相见也反哭而退朋友虞祔而退注云此吊者恩厚薄去迟速之节也相趋谓相闻姓名来防丧事也相揖尝防于他也相问尝相恵遗也相见尝执挚相见也
　　藏器于旁加见
　　注曰器用器役器也见棺饰也更谓之见者加此则柩不复见矣先言藏器乃云加见者器在见内也内之者明君子之于事终不自逸也檀弓曰周人墙置翣
　　疏曰用器即上弓矢耒耜之等役器即上甲胄干笮之属此器中亦有乐器不言者省文棺饰帷荒也如此则唯见此帷荒故名帷荒为见以用器役器近身陈之是不自逸也引檀弓者见帷荒在柩外周人名为墙若墙屋然其外又置翣为饰也
　　敖氏曰墙栁之属谓之见者以其见于棺器之外故因以名之此藏器者其冡人之属与冡人职云大丧入藏凶器
　　藏苞筲于旁
　　注曰于旁者在见外也不言罋甒馔相次可知四者两两而居丧大记曰棺椁之间君容柷大夫容壶士容甒
　　疏曰陈器之法后陈者先用先用罋甒后用苞筲苞筲藏明罋甒先藏可知云四者两两而居者谓苞筲居一旁罋甒居一旁
　　敖氏曰案注云见外谓见外椁内也
　　加折郤之加抗席覆之加抗木
　　注曰宜次也
　　敖氏曰折云加者谓在见与苞筲之上也抗木不言郤与覆是两面同矣
　　张氏曰陈之美面向上今用则美面向下故谓郤之注云宜次谓三者之用有宜有次也
　　实土三主人拜乡人
　　注曰谢其勤劳
　　疏曰案杂记云乡人五十者从反哭四十者待盈坎于时主人未反哭乡人并在故主人拜谢之勤劳者谓在道助执绋在圹助下棺及实土也
　　敖氏曰下云袭是亦袒拜乡人也不言袒盖文脱耳世佐案实土者三盈坎而已不言封树文不具也周礼冡人职云以爵等为丘封之度説者谓天子之墓一丈诸侯八尺其次降差以两其树则白虎通云天子松诸侯栢大夫栗士槐乡人谓与主人同里来助葬者大司徒职云四闾为族使之相族师职云四闾为族八闾为聨使之相保以相葬埋是也
　　即位踊袭如初
　　注曰哀亲之在斯
　　疏曰既拜郷人乃于羡道东即位踊无算如初也敖氏曰如初亦拾踊三也
　　郝氏曰即位踊主人将反虞辞墓也
　　右窆【张氏曰葬事毕】
　　乃反哭入升自西阶东面众主人堂下东面北上注曰西阶东面反诸其所作也反哭者于其祖庙不于阼阶西面西方神位
　　疏曰反诸其所作也檀弓文彼注云亲所行礼之处是也反哭于其祖庙者谓下士祖祢共庙其二庙者先于祖后于祢遂适殡宫也特牲少牢主人行事升降皆由阼阶今不由阼阶故决之以西方神位知者特牲少牢皆布席于奥殡又在西阶是西方神位主人非行事直哭而已故就神位
　　敖氏曰反哭于祖庙者为其棺柩从此而出也升自西阶未变其向者升堂之路也升堂而不见故但止于西阶之上焉此亦变于尸柩在堂之位也众主人西方东面统于主人也
　　郝氏曰既窆实土坟未成孝子以亲骸不见魂灵无依遂迎神归归不见柩故有反哭有吊賔兄弟众主人皆在入入祖庙
　　妇人入丈夫踊升自阼阶
　　注曰辟主人也
　　敖氏曰以上经及此文考之则送葬之行妇人次于众主人以下明矣
　　主妇入于室踊出即位及丈夫拾踊三
　　注曰入于室反诸其所养也出即位堂上西面也拾更也
　　疏曰反诸其所养也亦檀弓文彼注云亲所馈食之处哭也自小敛已后主妇等位皆在阼阶上西面是以知出即位者阼阶上西面也凡成踊而拾皆主人踊主妇踊賔乃踊故云更也
　　敖氏曰惟主妇入于室则余人先即位于阼矣必入于室者以其生时于此供祭祀也入室又不见矣故出而与主人相乡而哭踊同其哀也
　　賔吊者升自西阶曰如之何主人拜稽颡
　　注曰賔吊者众賔之长也反而亡焉失之矣于是为甚故吊之吊者北面主人拜于位不北面拜賔东者以其亦主人位也
