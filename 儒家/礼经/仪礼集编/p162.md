<!-- { "loadSidebar": true } -->
　　疏曰吊賔皆在堂下今升堂释词故知賔之长也反而亡焉失之矣于是为甚者亦檀弓文引之证周人反哭而吊哀之甚也乡饮酒乡射主人酬賔皆于賔东主人位特牲少牢助祭之賔主人皆拜送于西阶东面故于东面不移以其亦主人位故也
　　敖氏曰此吊异于常故为之稽颡
　　张氏曰始死拜賔于西阶此反而亡亦拜賔于西阶将无同欤
　　賔降出主人送于门外拜稽颡
　　疏曰此于杂记五賔当相见之賔
　　世佐案稽颡者丧拜也凡主人拜賔送賔皆然此于礼之将终故特见之
　　遂适殡宫皆如啓位拾踊三
　　注曰啓位妇人入升堂丈夫即中庭之位
　　敖氏曰如啓位妇人即位于阼阶上西面南上丈夫即位于堂下直东序西面也拾踊者丈夫先妇人后而已盖此时无賔
　　世佐案皆皆主人兄弟賔及妇人也啓位与朝夕哭位同见上篇杂记云朋友虞祔而退则此时未尝无賔矣敖説殆失考欤
　　兄弟出主人拜送
　　注曰兄弟小功以下也异门大功亦可以归
　　疏曰此兄弟等始死之时皆来临丧殡讫各归其家朝夕哭则就殡所至葬开殡而来丧所至此反哭亦各归其家至虞卒哭祭还来预焉故丧服小记云缌小功虞卒哭则皆免是也
　　敖氏曰賔出自庙兄弟出自殡宫亲疎之杀
　　众主人出门哭止阖门主人揖众主人乃就次
　　注曰次倚庐也
　　疏曰未虞以前仍依于初东壁下倚木为庐齐衰居垩室大功张帏丧服传云既虞柱楣翦屏此直云倚庐据主人斩衰者而言
　　杨氏曰问丧曰成圹而归不敢入处室居于倚庐哀亲之在外也寝苫枕块哀亲之在土也
　　右反哭【张氏曰于是将举初虞之奠矣】
　　犹朝夕哭不奠
　　注曰是日也以虞易奠
　　敖氏曰既葬矣犹朝夕哭于殡宫以其神灵在此也不奠者为无尸柩也下云三虞则此朝夕哭乃指未虞以前之礼檀弓曰既葬反日中而虞葬日虞不忍一日离也而此经于葬虞之间其言乃若是则檀弓所记者其非旧典与
　　张氏曰经言葬后至练皆朝夕哭与未葬同但不奠耳大敛以来朝夕有奠葬后乃不奠也注言是日谓葬之日下注所云朝而葬日中而虞是也疏以为释不奠之故尚未是
　　世佐案此经通言既葬至小祥之礼也敖云指未虞以前非始虞用葬日当以檀弓之言为正
　　三虞
　　注曰虞丧祭名虞安也骨肉归于土精气无所不之孝子为其彷徨三祭以安之朝葬日中而虞不忍一日离也
　　张氏曰三虞谓葬日初虞再虞用柔日后虞用刚日共三祭也
　　卒哭
　　注曰卒哭三虞之后祭名始朝夕之间哀至则哭至此祭止也朝夕哭而已
　　疏曰始死主人哭不絶声小敛之后以亲代哭亦不絶声至殡后主人在庐庐中思忆则哭又有朝夕于阼阶下哭至此为卒哭祭惟有朝夕哭而已言其哀杀也然则丧有三无时哭者始死至殡哭不絶声一无时既殡庐中思忆则哭二无时卒哭祭后唯有朝夕哭为有时至练祭之后又止朝夕哭唯有垩室之中或十日或五日一哭通前为三无时之哭也敖氏曰卒哭谓卒殡宫之哭也礼于三虞既饯之后而遂卒哭以其明日祔于祖故不复朝夕哭于殡宫惟朝一哭夕一哭于其次而已
　　郝氏曰卒哭卒昼夜无时之哭
　　张氏曰后虞之后又遇刚日举此祭既祭则唯朝夕哭不无时哭故名其祭曰卒哭也
　　世佐案敖説卒哭之义与注疏异亦未是葢自殡后未卒哭以前其朝夕哭也兄弟外兄弟賔皆与焉卒哭后小祥以前之朝夕哭则唯主人主妇于殡宫而已是则其礼之异者而非谓其卒殡宫之哭也既祔仍哭于殡宫者以其主尚在寝也【郑康成云凡祔已复于寝如既拾主反其庙】期而小祥则不朝夕哭矣【戴氏德云哭时随其哀杀五日十日可哭矣】至于次内无时之哭出于孝子思慕之情所不能已无可卒去者旧云卒去无时之哭尤误然则卒哭云者卒兄弟外兄弟等之哭而丧家之哭则仍未卒也已
　　明日以其班祔
　　注曰班次也祔卒哭之明日祭名祔犹属也祭昭穆之次而属之
　　崔氏灵恩曰大夫士无主以币帛祔祔竟并还殡宫至小祥而入庙也
　　孔氏曰卒哭明日而立主祔于庙随其昭穆从祖父食卒哭主暂时祔庙毕更还殡宫至小祥作栗主入庙乃埋桑主于祖庙门左埋重处
　　程子曰丧须三年而祔若卒哭而祔则三年都无事礼卒哭犹存朝夕哭若祭于殡宫则哭于何处古者君薨三年丧毕吉禘然后祔因其祫祧主藏于夹室新主遂自殡宫入于庙国语言日祭月享礼中岂有日祭之礼此正谓三年之中不彻几筵故有日祭朝夕之馈犹定省之礼如其亲之存也至于祔祭须是三年丧终乃可祔也
　　司马氏光曰案士丧礼始虞祝词云适尔皇祖某甫告之以适皇祖所以安之故置祔于卒哭之来日吕氏大临曰礼之祔祭各以昭穆之班祔于其祖主人未除丧主未迁于新庙故以其主附藏于祖庙有祭即而祭之既除丧而后主迁于新庙故谓之祔左氏传云君薨祔而作主特祀于主烝尝禘于庙周人未葬奠于殡虞则立尸有几筵卒哭而祔祔始作主既祔之祭有练有祥有禫皆特祀其主于祔之庙至除丧然后主迁新庙以时而烝尝禘焉不立主者其祔亦然士虞礼及杂记所载袝祭皆是殷人练而祔则未练以前犹祭于寝有未忍遽改之心此孔子所以善殷
　　髙氏闶曰案礼记虞卒哭明日祔于祖父此周制也若殷人则以既练祭之明日祔故孔子曰周已戚吾从殷盖期而神之人之情也若卒哭而遽祔于庙亦太早矣然唐开元礼则既禫而祔夫孝子哀奉几筵至大祥而既彻之矣岂可复使禫祭乃始祔乎唐礼祥祭与禫祭隔两月此又失之于缓故今于大祥彻灵座之后则明日祔于庙缘孝子之心不忍一日未有所归也
　　朱子曰众言淆乱则折诸圣孔子之言万世不可易矣尚复何説况期而神之之意揆之人情亦为允惬但其节文次第今不可考而周礼则有仪礼之书自始死以至祥禫其节文度数详焉故温公书仪虽记孔子之言而卒从仪礼之制盖其意谨于阙疑以为既不得其节文之详则虽孔子之言亦有所不敢从者矣程子之説意亦甚善然郑氏説凡祔已反于寝练而后迁庙左氏春秋传亦有特祀于主之文则是古人之祔固非遂彻几筵程子于此恐其考之有所未详也开元礼之説则髙氏既非之矣然其自説大祥彻灵座之后明日乃祔于庙以为不忍一日未有所归殊不知既彻之后未祔之前尚有一夕其无所归也久矣凡此皆有未安恐不若且从仪礼温公之説次序节文亦自确有精意如檀弓诸説可见敖氏曰明日三虞之次日也班昭穆之次也祔谓祔于祖父孙与祖其昭穆同既葬则祔之者尸柩已去神宜在庙也祔而祭之因名其祭为祔云
　　右虞卒哭祔

　　仪礼集编卷三十
<经部,礼类,仪礼之属,仪礼集编>
　　钦定四库全书
　　仪礼集编卷三十一
　　龙里县知县盛世佐撰
　　既夕礼第十三之三
　　记
　　敖氏曰此上下二篇之记也
　　郝氏曰士丧既夕本通一篇故记起自始死世儒欲割记附二篇谬也
　　士处适寝寝东首于北墉下
　　注曰将有疾乃寝于适室
　　疏曰若不疾则在燕寝东首者乡生气之所
　　敖氏曰适寝正寝也此云适寝明经所谓适室者为适寝之室耳
　　有疾疾者齐
　　注曰正情性也适寝者不齐不居其室
　　敖氏曰齐之言齐也齐其不齐使其心意湛然纯一也疾者齐一其心意所以养气体
　　养者皆齐
　　注曰忧也
　　疏曰曲礼云父母有疾冠者不栉行不翔笑不至矧怒不至詈不饮酒食肉疾止复故男女养疾皆齐戒正情性也
　　敖氏曰养者齐欲专心所养也
　　彻琴瑟
　　注曰去乐
　　疏曰君子无故琴瑟不离其侧今以父母有疾忧不在于乐故去之
　　黄氏曰去乐以病者齐故去之非为子去也疏文可疑
　　郝氏曰士无故不去琴瑟则彻之亦齐之一事
　　疾病外内皆埽
　　注曰为有賔客来问也疾甚曰病
　　张氏监本正误云外内作内外
　　世佐案诗云洒埽庭内惟民之章洒埽亦齐家之一事疾病而复致谨于此所以祓除不祥而导迎善气也齐以致其齐埽以致其洁自身而家自内及外莫不肃恭清静以待事可见古人慎疾之旨注説浅矣
　　彻亵衣加新衣
　　注曰故衣垢污为来人秽恶之
　　疏曰此据死者而言则生者亦去故衣服新衣矣防衣谓故端已垢污故彻去之加新衣者谓更加新朝服丧大记注云彻亵衣加新衣郑注云彻亵衣则所加者新朝服矣互言之也加朝服者明其终于正也必知亵衣是端新衣是朝服者案司服士之齐戒服端则疾者与养疾者皆齐明服端矣檀弓云始死羔裘冠者易之而已羔裘冠即朝服故知临死所着新衣则朝服也
　　敖氏曰此谓死衣也必易之者为不可使之服故衣以死也衣云亵见其非上衣然则新者亦非上衣矣上衣者朝服端之类不如上衣者为其后有袭敛等事皆用上衣故于此略之
　　世佐案此为病者易服也防衣谓里衣也新衣谓朝服也朝服云新对端之故者而言也彻者言亵加者言新文互见明其从表至里皆易之矣论语云疾君视之加朝服时非君视亦必朝服者疾
　　愈甚而敬愈深盖欲得正而毙焉之意
　　御者四人皆坐持体
　　注曰为不能自转侧御者今时侍从之人
　　敖氏曰持体正其手足也
　　世佐案丧大记云废牀体一人注云人始生在地去牀庶其生气反体手足也四人持之为其不能自屈伸也彼记之文正与此互相备矣
　　男女改服
　　注曰为賔客来问病亦朝服庶【坊本误作主依丧大记注改正】人深衣
　　张氏曰案下主人啼注于是始去冠而笄纚服深衣则此主人深衣四字羡文也
　　世佐案男子改端而朝服妇人则改宵衣而褖衣与【士妻之服惟有褖衣宵衣宵衣是事舅姑之常服】必改服者养者之服宜与病者同也注云庶人深衣者谓此男子若庶人则此时当服深衣耳张以此四字为羡文盖失考矣
　　属纩以俟絶气
　　注曰为其气微难节也纩新絮
　　疏曰案丧大记云纩今之新绵易摇动置口鼻之上以为候二注相兼乃具禹贡豫州贡纎纩
　　男子不絶于妇人之手妇人不絶于男子之手
　　注曰备亵
　　疏曰疾时使侍者持体并死于其手妇人则内御者持体还死于其手
　　乃行祷于五祀
　　注曰尽孝子之情五祀博言之士二祀曰门曰行疏曰士二祀曰门曰行者祭法文今祷五祀是广博言之望助之者众
　　敖氏曰此祷于平常所祭者也士之得祭五祀于此可见
　　郝氏曰此以上皆未死前之事
　　姜氏曰祭法之説先儒多议之矣五祀上下之通礼也夫王侯卿大夫士之所异者自天地社稷以至五祀其等多矣上得兼下下不得僭上此五祀乃所谓上得兼下者夫何异哉
　　乃卒
　　注曰卒终也
　　主人啼兄弟哭
　　注曰哀有甚有否于是始去冠而笄纚服深衣檀弓曰始死羔裘冠者易之
　　疏曰啼即泣也檀弓髙柴泣血三年注云言泣无声如血出则啼是哀之甚发声则气竭而息之声不委曲若往而不反对齐衰以下直哭无啼是其否也礼记问丧云亲始死鸡斯徒跣扱上衽注云鸡斯当为笄纚上衽深衣之裳前是其亲始死笄纚服深衣也引檀弓者证服深衣易去朝服之事也
　　郝氏曰不成声曰啼长号曰哭
