<!-- { "loadSidebar": true } -->
　　世佐案哭于巷别于私丧也巷哭则不为位可知奔丧所云赴者既至之礼也亦容有私事出疆及聘而未入竟者敖氏引之非又案赴主国君者犹未至而使臣得先闻之者以其国当遣急使告之使得未入竟而反故闻在赴者至之前也
　　受礼不受飨食
　　世佐案礼当作醴谓以醴酒饮宾也醴与飨食皆主君所以礼已而有受有不受者以醴与聘享同日不可不终其事且其义不尚味故得受之至于飨食则唯主于饮食而已己既闻赴自不当复与敖云虽归之犹不受是也飨食在行聘后不一日而言于赴者至之上者容赴者之至有迟速且以见斯礼也赴者虽未至亦在所必辞也不言饔饩者以其所归如米禾薪刍为行者所必需其势不得不受而方歠粥水饮之时则鼎馔之属又无所用之受否不一故空其文也注以受礼为受饔饩非
　　赴者至则衰而出
　　注曰礼为邻国阙于是可以防服将事也
　　疏曰防服将事谓主人所归礼则賔可以防服受之其正行聘享则着吉服矣故杂记云执玉不麻是也敖氏曰但云衰而出则其出也非为聘事矣以此见赴者之至例在聘日之后也
　　张氏曰礼为邻国阙襄公二十三年传语谓邻国有丧为之彻乐也
　　世佐案敖説得之葢使者出竟在君未薨之前则赴者之至自宜后于聘且聘者君生时所命也既将命而后其防问亦事之次也若然则聘时吉服之义明矣
　　唯稍受之
　　注曰稍廪食也
　　疏曰礼君行师从卿行旅从从者既多不可阙于稍食案周礼每云稍事皆谓米廪以其稍稍给之故谓米廪为稍
　　敖氏曰稍谓浆饮乗禽之属以其稍稍给之故谓之稍浆人职云共宾客之稍礼记云旬而稍宰夫始归乗禽亦可见矣
　　郝氏曰稍受牲牢之类则不受
　　世佐案稍谓米禾薪刍之属掌客云賔客有丧唯刍稍之受是也敖以浆饮乗禽当之非浆饮乗禽非有丧者所宜受也上云不受飨食则飨食之外容有可受者此云唯稍受之则稍外更无一受者矣此赴者至与未至之别也
　　归执圭复命于殡升自西阶不升堂
　　注曰复命于殡者臣子之于君父存亡同
　　疏曰案礼记奔父母之丧升自西阶此复命于殡亦升自西阶法生时出必告反必靣
　　敖氏曰亦衰而执圭也升自西阶而不升堂告殡之礼然也是时上介亦执璋立于其左
　　郝氏曰使臣归国复命于殡如事生也升自西阶殡在西阶也不升堂臣见君于堂下也
　　世佐案敖云衰而执圭是也或泥杂记执玉不麻之文谓复命毕而后反丧服非上经云衰而出在他国尚可以防服将事岂于殡前独不可乎且既成服固无可释之理也复命之辞见上文殡在路寝西阶上使者释辞毕北靣坐奠圭于殡南席上降宰亦丧服升自西阶北靣坐取圭降自西阶以东是时上介执璋立于阶下少西
　　子即位不哭
　　注曰将有告请之事宜清静也不言世子者君薨也诸臣待之亦皆如朝夕哭位
　　疏曰案公羊传君存称世子君薨称子某既称子逾年称君奔丧云奔父之丧在家者待之皆如朝夕哭位
　　敖氏曰子者诸侯在丧之称子位在阼阶上不哭者子臣同
　　辩复命如聘
　　注曰自陈币至于上介以公赐告无劳
　　张氏曰徧复命于殡如聘礼之常但不代君作劳辞耳
　　世佐案辩复命谓自受上介璋致命以下是也云如聘亦大畧言之耳其实贿币礼玉皆不受则不告赐礼所不受者言亦不及之无劳无献皆其异者也每告则升璋则奠之殡南礼币则以授上介上介奠于故处
　　子臣皆哭
　　注曰使者既复命子与羣臣皆哭
　　世佐案臣谓羣臣在朝夕哭位者于是乃哭者因使者之归而感君亲之不见也于其哭也使者与介皆出
　　与介入北乡哭
　　注曰北乡哭新至别于朝夕
　　疏曰复命之时介在币南北靣去殡逺复命讫除去币宾更与介前入近殡北乡哭朝夕哭位在阼阶下西靣今宾介新至故于殡前北乡也【从句读节本】
　　敖氏曰云入者既复命则出至是乃更入葢复命奔丧宜异其节也奔丧云奔丧者非主人入门左中庭北靣哭然则使介此时之哭亦在西方之中庭而西上与
　　世佐案与介入之义敖得之疏误
　　出袒括髪
　　注曰悲哀变于外臣也
　　张氏曰子奔丧则袒括髪于殡东矣
　　入门右即位踊
　　注曰从臣位自哭至踊如奔丧礼
　　疏曰奔丧云袒括髪于西阶东即位踊袭绖于序东此门外袒括髪入门右即位踊亦当袭红于序东故郑云自哭至踊如奔丧礼也
　　右聘君薨
　　若有私丧则哭于馆衰而居不飨食
　　注曰私丧谓其父母哭于馆衰而居不敢以私丧自闻于主国防服于君之吉使春秋传曰大夫以君命出闻丧徐行而不反
　　疏曰衰而居谓服衰居馆行聘享则皮弁吉服大夫以下春秋宣八年公羊传文何氏注闻大丧而不反重君命也徐行者为君当使人追代之以此言之使虽未出国境闻父母之丧遂行不敢以私废王事明至彼所使之国虽闻父母之丧不反可知
　　敖氏曰云哭于馆者嫌其不敢哀于主人之庿也昔曾子与客立于门侧其徒趋而出曾子曰尔将何之曰吾父死将出哭于巷曾子曰反哭于尔次曾子北靣而吊焉正此意也不飨食谓主君飨食已则不往也其致之则斯受之是亦异于其君之丧
　　世佐案唯云不飨食则其他皆受之矣牲牢乗禽之属亦得受之者杂记云三年之丧如或遗之酒肉则受之必三辞主人衰绖而受之如君命则不敢辞受而荐之是也
　　归使众介先衰而从之
　　注曰已有齐斩之服不忍显然趋于往来其在道路使介居前归又请反命已犹徐行随之君纳之乃朝服既反命出公门释服哭而归其他如奔丧之礼吉时道路深衣
　　疏曰既以朝服反命出门去朝服还服吉时深衣三日成服乃去之
　　敖氏曰经但见其未及郊之礼耳若君既许其反命则朝服而帅众介以行也
　　世佐案奔丧之礼有二一是平时闻赴遂归在道不及成服则服深衣素委貎至家三哭之明日乃丧服杖于序东所谓三日成服也一是以君命出使不得遽归则成服于外至家固已丧服不俟三日所谓若不得行则成服而后行也此经所陈即成服而后行之事然则出公门即反丧服矣疏乃引未成服而奔丧者之礼以释之非
　　右宾有私丧
　　宾入竟而死遂也主人为之具而殡
　　注曰具谓始死至殡所当用
　　疏曰若未入竟即反来殡非谓殡于馆敛于棺而已【从句读节本】
　　朱子曰案周礼注疏云权殡于馆此疏非是
　　敖氏曰殡即其馆而殡之也尸未得归故权殡于此云殡则不以造朝矣
　　姜氏曰遂谓遂使事也主人谓主国执事者
　　介摄其命
　　注曰为致聘享之命也初时上介接闻命
　　君吊介为主人
　　注曰虽有臣子亲姻犹不为主人以介与宾并命于君尊也
　　疏曰古者宾聘家臣适子皆从行是以延陵季子聘于齐其子死于嬴博之间
　　敖氏曰凡诸侯吊于异国之臣君为之主此时其君不在故介为主人受主君之吊以此时惟介为尊故也君吊葢皮弁服礼诸侯吊于异国之臣皮弁锡衰主人未丧服则君亦不锡衰不锡衰则惟皮弁服矣此宾死于外虽已殡主人葢未丧服也介为主则袒免丧服记曰朋友皆在他邦袒免谓此类也凡诸侯吊主人必免
　　主人归礼币必以用
　　注曰当中奠赠诸丧具之用不必如宾礼
　　郝氏曰主君归礼币取供丧用不必如宾周礼掌客宾客死致礼以丧用是也
　　世佐案此谓归于宾者也
　　介受宾礼无辞也
　　注曰介受主君宾已之礼无所辞也有宾丧嫌其辞之
　　郝氏曰介代受宾礼直受之无复如宾存礼辞所以明代也
　　世佐案此谓归于介者也介既摄命行礼则主国即以待宾之礼待介介皆受惟无辞为异无辞者辟正宾也辞谓自郊劳至于赠贿宾皆礼辞而后受之
　　不飨食
　　敖氏曰与私丧同亦致则受之
　　郝氏曰主君飨食介皆不就不以饮食为悦也张氏曰前经云上介壹食壹飨
　　世佐案此亦谓壹食再飨张説误
　　归介复命柩止于门外
　　注曰门外大门外也必以柩造朝达其忠心
　　疏曰国君有三门臯应路又有三朝内朝在路寝庭正朝在路门外应门外无朝外朝应在臯门外经直云止于门外无入门之言明知止于大门外外朝之上
　　姜氏曰门外治朝之门外也疏谓国君三朝则是谓三朝内外之位则非详考天子有五门臯库雉应路而诸侯合臯库为一门雉应为一门路门又为一门此固国君之三门也至三朝因乎三门外朝在臯门内即库门也治朝为正朝在应门内即雉门也内朝在路门内即寝门也而乃谓应门外无朝外朝在臯门外也何哉疏所以致此弊者意以柩不应直造正朝其所造者乃外朝而经云止于门外则外朝又必在第一门臯门之外也不知其説絶无根据与朝制既不相合而于经义亦多未明玩本经宾介始受命于治朝则合反命于治朝且宾死介将命以宾柩造于邻邦之治朝则宾死介复命又合造于本国之治朝其止于门外者造于治朝之门外则固造于朝矣析言之有门外门内之分统言之朝门即朝也柩止朝门而介将命礼合下当如是若如疏家之意殆疑举柩朝堂之为非而遂以滋此弊也不亦率哉世佐案疏臯应当作库雉説见上经云止于门外而注云造朝者朝是公所之总名故大门外亦得谓之朝也疏必以外朝释之似泥姜以谓治朝之门外亦非又案周礼朝士注郑司农云王有五门外曰臯门二曰雉门三曰库门四曰应门五曰路门路门一曰毕门外朝在路门外内朝在路门内康成则谓库门在雉门外外朝在库门之外臯门之内天子诸侯皆有三朝外朝一内朝二内朝之在路门内者或谓之燕朝二説不同今以后郑为正以其説推之诸侯之内朝一在路门内即燕朝也一在路门外雉门内所谓治朝也其外朝则当在雉门之外库门之内其朝位在庭中有树处非别有屋宇也疏谓外朝在臯门外固非姜氏辨之亦未明故复论之
　　介卒复命出奉柩送之君吊卒殡
　　注曰卒殡成节乃去
　　疏曰卒复命谓复命讫送之谓送至宾之家殡丧之大节卒殡而后君与介乃去也【从集説节本】
　　敖氏曰卒殡谓既奠乃去也大夫之丧自外归载柩以輲车举柩由阼阶升即适所殡
　　世佐案大夫之丧至自外之礼见杂记殡在两楹之间
　　若大夫介卒亦如之
　　注曰不言上介者小聘上介士也
　　张氏曰亦如之谓在聘国及反本国诸事
　　士介死为之棺敛之
　　注曰不具他衣物也自以时服也
　　君不吊焉
　　注曰主国君使人吊不亲往
　　若宾死未将命则既敛于棺造于朝介将命
　　注曰未将命请俟间之后也以柩造朝以已至朝志在达君命
　　敖氏曰此朝谓大门外也介将命于庿如宾礼既则归而殡之于馆
　　若介死归复命唯上介造于朝
　　敖氏曰于宾言止于门外于上介云造于朝文互见也
　　若介死虽士介宾既复命往卒殡乃归
　　注曰往谓送柩
　　敖氏曰宾送上介已见于大夫介卒亦如之之中故惟主士介而言也不言君吊其在既殡之后乎是亦降于宾与上介也
　　右宾介死
　　小聘曰问不享有献不及夫人主人不筵几不礼靣不升不郊劳
