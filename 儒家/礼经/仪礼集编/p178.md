<!-- { "loadSidebar": true } -->
　　敖氏曰俎释三个不可遽空神俎也少牢馈食礼于每牲之俎惟释脊胁皆俎实之下者也然则此牲俎之所释者亦宜放之其正脊长胁短胁与腊俎三个盖如牲俎也
　　举肺脊加于肵俎反黍稷于其所
　　注曰尸授佐食佐食受而加之反之也肺脊初在菹豆
　　敖氏曰此防佐食之文皆谓佐食举之反之也其所俎南也
　　右迎尸正祭
　　主人洗角升酌酳尸
　　注曰酳犹衍也是献尸也云酳者尸既卒食又却颐衍养乐之不用爵者下大夫也因父子之道质而用角角加人事略者
　　疏曰不用爵次当用觚而用角者因无臣助祭父子相养之道是质云人事略得用功少也【从杨氏图节本】张氏曰此初献节内有主人献尸有尸醋主人且亲嘏有主人献祝主人献佐食凡四细节
　　尸拜受主人拜送尸祭酒啐酒宾长以肝从
　　疏曰亦当如少牢用俎缩执俎肝亦缩进末盐在右
　　尸左执角右取肝防于盐振祭哜之加于菹豆卒角祝受尸角曰送爵皇尸卒爵主人拜尸答拜
　　注曰曰送爵者节主人拜
　　敖氏曰云皇尸卒爵明主人当送之也后言之者见送爵之辞为指主人
　　右主人酳尸
　　祝酌授尸尸以醋主人
　　注曰祝酌不洗尸不亲酌尊尸也古文醋作酢
　　主人拜受角尸拜送主人退佐食授挼祭
　　注曰退者进受爵反位尸将嘏主人佐食授之挼祭亦使祭尸食也其授祭亦取黍稷肺祭
　　敖氏曰此挼字亦因与授字相类而衍也以神俎敦之黍稷肺祭授之者象尊者赐之食然
　　世佐案授挼祭者以其所堕下之祭授主人也授挼连文则挼非授字之误明矣敖又以此挼字为衍汰哉又案杨本注中反位之下有受亦当为授四字然则授挼之授经本作受而注改之邪诸本并无此四字未知杨氏何所据也
　　主人坐左执角受祭祭之祭酒啐酒进听嘏
　　注曰听犹待也受福曰嘏嘏长也大也待尸授之以长大之福也
　　敖氏曰进听嘏进于尸前而听其嘏已之辞下文云亲嘏主人是也又以少牢馈食礼之所言者参之则此嘏云者盖致福于人之称
　　郝氏曰嘏假通尸传神意以福假主人
　　佐食抟黍授祝祝授尸尸受以菹豆执以亲嘏主人注曰独用黍者食之主其辞则少牢馈食礼有焉疏曰少牢云祝以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之
　　敖氏曰馈食之礼主于黍稷而黍又其尊者故特取之以通其意焉少牢馈食礼所载嘏辞乃祝传尸嘏者也此尸亲嘏其辞之首与彼异
　　郝氏曰抟黍揑黍饭成团象福禄独抟黍黍贵于稷尸食惟黍
　　张氏曰少牢命祝致嘏故云皇尸命工祝此尸亲嘏当省去此语直用承致多福以下
　　主人左执角再拜稽首受复位诗懐之实于左袂挂于季指卒角拜尸答拜
　　注曰诗犹承也谓奉纳之懐中季小也实于左袂挂袪以小指者便卒角也少牢馈食礼曰兴受黍坐振祭哜之【世佐案注季小之小释文作少诗召反下同】
　　敖氏曰左执角为右手将有事也诗字未详或曰敬愼之意内则曰诗负之亦此意也拜不奠爵受黍不祭皆异于大夫也季指左手之小指也挂袪于指以黍在中故也古者袪挟于袂然犹挂之者虑拜时或遗落也主人拜受黍而尸不答拜者以其受神惠故也
　　郝氏曰诗言志也诗序云诗者志之所之内则云诗负之言专志也懐藏也
　　世佐案凡拜必奠爵虑倾出也执爵而拜者唯妇人立拜则可耳此云主人左执角再拜稽首受不言奠角兴者文略也少牢云主人坐奠爵兴再拜稽首兴受黍
　　主人出冩啬于房祝以笾受
　　注曰变黍言啬因事托戒欲其重稼啬啬者农力之成功
　　敖氏曰出亦执角以出也笾虗笾也此单言啬少牢言啬黍未详
　　郝氏曰出出室写倾也啬穑通即黍以笾受所写黍重神贶也
　　右尸酢主人
　　筵祝南面
　　注曰主人自房还时
　　敖氏曰筵祝盖于其立处之西亦有司为之下放此郝氏曰南面室内当户
　　主人酌献祝祝拜受角主人拜送设菹醢俎
　　注曰行神恵也先献祝以接神尊之菹醢皆主妇设之佐食设俎
　　疏曰佐食接尸故后献之祝接神先献之
　　敖氏曰士虞与少牢礼皆云祝与佐食坐受爵此不言坐如之可知菹醢葵菹蜗醢也
　　郝氏曰献祝与佐食皆因献尸及之角即献尸之角姜氏曰注亦臆词据经惟前献尸时主妇设菹醢后亚献及致爵时主妇设笾豆而已经例凡不言主人主妇亲设者皆有司为设之
　　祝左执角祭豆兴取肺坐祭哜之兴加于俎坐祭酒啐酒
　　敖氏曰此离肺也当奠角乃兴取肺坐絶祭哜之既执角乃祭酒不言奠角执角与絶者亦文略耳记曰祝俎离肺一
　　以肝从祝左执角右取肝防于盐振祭哜之加于俎卒角拜主人答拜受角
　　敖氏曰肝加于俎辟尊者礼也下文主人主妇之仪亦放此少牢馈食礼曰不兴加于俎
　　酌献佐食佐食北面拜受角主人拜送佐食坐祭卒角拜主人答拜受角降反于篚升入复位
　　疏曰献佐食不言俎者上经云执事之俎陈于阶间二列北上郑注云执事谓有司以佐食亦在有司内者下记云佐食俎觳折脊胁也又下经宾长献节郑注云凡献佐食皆无从其荐俎献兄弟以齿设之郝氏曰角实于篚在堂下既献反之升入升堂入室复户内西向之位佐食独不设俎者以兄弟为之其荐俎齿于兄弟中于后献众兄弟时并设也
　　世佐案献佐食之礼惟致爵而已不布席无荐设无从皆杀于祝也其受献之位盖北面于尸席前
　　右主人献祝佐食
　　主妇洗爵于房酌亚献尸
　　注曰亚次也次犹贰主妇贰献不夹拜者士妻仪简耳
　　疏曰少牢主妇亚献尸时夹拜此士妻下之故云仪简耳
　　敖氏曰亚献更用爵以见主人之用角者有为为之耳献以爵正礼也献尸不夹拜辟内子之礼也张氏曰此下主妇亚献节内有献尸有尸醋有献祝有献佐食亦四节
　　世佐案此爵亦角也变角言爵见其不仍初献之器耳初献用角为下大夫则主妇独不当辟内子邪敖説盖误此爵贮于内篚
　　尸拜受主妇北面拜送
　　注曰北面拜者辟内子也大夫之妻拜于主人北西面
　　疏曰少牢西面拜注不北面辟人君夫人然则士妻贱不嫌得与人君夫人同也
　　郝氏曰室内北面变于主人之西面也
　　宗妇执两笾户外坐主妇受设于敦南
　　注曰两笾枣栗枣在西
　　敖氏曰宗妇賛豆笾户外坐士祭礼然也少牢馈食礼主妇与賛者授受于室中亦异者也士虞礼笾设于防南此宜如之乃不云防者可知也
　　祝賛笾祭尸受祭之祭酒啐酒
　　注曰笾祭枣栗之祭其祭之亦于豆祭
　　兄弟长以燔从尸受振祭哜之反之
　　注曰燔炙肉也
　　疏曰反之谓反燔于长兄弟
　　郝氏曰兄弟之长者以燔肉实羞俎从主妇荐尸尸受燔祭之哜之反于羞俎
　　羞燔者受加于肵出
　　注曰出者俟后事也
　　疏曰谓俟主妇献祝之时更当羞燔于祝
　　郝氏曰兄弟长以所反燔加肵俎上执虗俎出反门外西塾不备言与虞礼互见也
　　世佐案士虞礼云羞燔俎在内西塾上以吉凶相变之义推之则此羞俎当在门内东塾也郝云反门外西塾非
　　尸卒爵祝受爵命送如初
　　注曰送者送卒爵
　　郝氏曰祝命送命主妇拜也即前云送爵皇尸卒爵命主妇拜如主人也
　　右主妇献尸
　　酢如主人仪
　　注曰尸酢主妇如主人仪者自祝酌至尸拜送如酢主人也不易爵辟内子
　　世佐案男女不相袭爵此不言易爵文省也注云辟内子似泥然则所谓如主人仪者亦大略言之耳
　　主妇适房南面佐食挼祭主妇左执爵右抚祭祭酒啐酒入卒爵如主人仪
　　注曰抚挼祭示亲祭佐食不授而祭于地亦仪简也入室卒爵于尊者前成礼明受惠也
　　敖氏曰房中南面主妇之正位也经因事见之祭亦谓黍稷肺祭也佐食授祭主妇抚之而不取亦异于内子也既抚则佐食以祭置于地主妇入于室中北面而立饮如主人仪谓卒爵拜尸答拜也入室卒爵亦以向者于此拜受故也
　　右尸酢主妇
　　献祝笾燔从如初仪
　　敖氏曰主妇当更酌洗于房中乃酌献祝略如内子之礼盖男子不承妇人爵也初仪即主人献祝之礼此惟无祭俎一节余则如之也笾与豆燔与肝虽异其祭之仪则同故亦防如初祝亦两笾其设之在菹西栗在枣南
　　及佐食如初卒以爵入于房
　　注曰及佐食如初如其献佐食则拜主人之北西面也
　　敖氏曰初者亦主人献佐食之仪少牢礼主妇献祝及佐食皆西面于主人之北答拜之
　　世佐案云及者防献祝之文也以虗爵入房仍奠于内篚
　　右主妇献祝佐食
　　宾三献如初燔从如初爵止
　　注曰初亚献也尸止爵者三献礼成欲神惠之均于室中是以奠而待之
　　疏曰自此尽卒复位论宾长献尸及佐食并主人主妇致爵之事此一科之内乃有十一爵宾献尸一也主妇致爵于主人二也主人酢主妇三也主人致爵于主妇四也主妇酢主人五也尸举奠爵酢宾长六也宾长献祝七也又献佐食八也宾又致爵于主人九也又致爵于主妇十也宾献主人酢十一也待均者谓尸得三献祝与佐食亦得三献主人主妇各得一酢而已待主人主妇致爵乃均也
　　敖氏曰不言洗爵升酌可知也如初谓尸拜受主妇拜送也尸于举酌之末亦欲主人而下皆受举爵之礼故止爵以见其意于是主人主妇交相致爵既而遂献宾以至于私人而终尸意焉其爵止之节在羞燔者出之时也宾长亦出而复位
　　张氏曰自主妇致爵主人以下皆所谓均神惠于室中者约畧分之为六节
　　右宾献尸爵止
　　席于户内
　　注曰为主人铺之西面席自房来
　　敖氏曰设席盖于主人所丘处之南席亦南上未受爵而设席变于大夫
　　主妇洗爵酌致爵于主人主人拜受爵主妇拜送爵注曰主妇拜拜于北面也
　　敖氏曰是亦献也乃不云献者酒乃已物不可以献为名故谓之致爵亦拜受于席
　　宗妇賛豆如初主妇受设两豆两笾
　　注曰初賛亚献也主妇荐两豆笾东面也
　　敖氏曰賛豆賛豆与笾也此豆兼笾言之省文耳如初户外坐也主妇受于户外而设于席前其豆则菹在北其笾则枣在菹北栗在枣西也设豆东面设笾南面与此宗妇賛者亦一人耳既授两豆复取两笾于房
　　俎入设
　　注曰佐食设之
　　疏曰有司下大夫不傧尸者主妇致爵于主人时佐食设俎彼室内行事与士礼略同故郑知佐食设之也
　　郝氏曰设俎则宗人也
　　世佐案宗人诏礼不可使之设俎郝説非当以注疏为正
　　主人左执爵祭荐宗人賛祭奠爵兴取肺坐絶祭哜之兴加于俎坐捝手祭酒啐酒
　　注曰絶肺祭之者以离肺长也少仪曰牛羊之肺离而不提心豕亦然捝手者为絶肺染污也忖肺不捝手
　　疏曰少仪注云提犹絶也不絶中央少许者引之证离肺长而不絶故须絶之云村肺不捝手者以其先已防絶取祭之不须以手絶之故不捝手也
　　敖氏曰此賛祭荐盖以笾祭授之祭离肺之仪乡饭酒礼备矣
　　肝从左执爵取肝防于盐坐振祭哜之宗人受加于俎燔亦如之
　　注曰一酌而备再从而次之亦均
