<!-- { "loadSidebar": true } -->
　　无物则以白羽与朱羽糅杠长三仭以鸿脰韬上二寻注曰无物者谓小国之州长也其乡大夫一命其州长士不命不命者无物此翿旌也翿亦所以进退众者糅者杂也杠橦也七尺曰仭鸿鸟之长脰者也八尺曰寻
　　敖氏曰以白羽朱羽相杂而缀于杠之首亦象析羽为旌之意也
　　郝氏曰周礼司常云析羽为旌杂帛为物大夫士建物春秋传曰采谓之物无物谓士之未命者旌无帛则不得画物杠旌竿八尺曰仭亦曰寻以白朱二色羽杂缀竿首竿长三仭二丈四尺也鸿大鴈长颈脰颈也韬以绡笼杠如鴈颈三分其竿韬上二寻为一丈六尺余下不韬者八尺也
　　张氏曰不命之士不得用物则以赤白杂羽为翿旌以射其杠三仭又以鸿脰韬杠之上长二寻鸿脰之制注疏皆不言疑亦缝帛为之其圆长若鸿项然也姜氏曰旌各以其物即司常职掌九旗之名物之物故云各以其物而无物则以朱白羽糅杠乃因不命之士无九旗之名物而为之也注误释物为杂帛曰物之物则各字不可通而疏乃以杠之长短别之则所谓顺而为之词而不自知其率矣糅训为杂亦不可解糅谓交纒之也七尺曰仭四尺曰仭之训并失以考工记匠人考之深广各一尺遂深广各二尺沟广深各四尺洫广深各八尺浍广深各十有六尺今其文云浍广二寻深二仭则寻与仭皆八尺而一言其广一言其深耳由此推之广八尺曰寻深八尺曰仭对文也若散文则广八尺亦通称仭深八尺亦通称寻而诸说之纷纷何为乎
　　世佐案春秋传云采谓之物采即杂帛也杂帛非一色也郝谓帛上画物似失之姜以物为名物之物而究不能指言何物不如仍以大夫士建物之文为证也云无物则以白羽与朱羽糅此谓不命之士以羽代帛也杠长三仭以下又言旌竿之制度物与无物者所同也以鸿脰韬者执旌所以唱获故取其飞鸣之象说者谓缝帛为之非上二寻谓在其杠二寻之上也此与经云上握焉句法相似或以上字絶句非杠长二丈一尺韬于二寻之上则所韬者五尺矣王氏肃云四尺曰仭孔氏安国云八尺曰仭所见各异今且依郑义释之
　　凡挟矢于二指之间横之
　　注曰二指谓左右手之第二指此以食指将指挟之疏曰第二指为食指左传云子公之食指动是也第三指为将指左传云呉王阖闾伤于将指是也敖氏曰云凡者谓挟矢或多或寡其法皆然寡则挟以食指将指多则以余指分挟之
　　司射在司马之北司马无事不执弓
　　注曰以不主射故也
　　始射获而未释获复释获复用乐行之
　　注曰君子取人以渐
　　敖氏曰始射谓第一畨三耦射时复又射也前言复谓第二畨射时后言复谓第三畨射时三耦始射志在于中中则当言获未释获者此如习射然未宜较胜负且三耦之外皆未射难以相饮亦不可以徒释之也至次射则賔主而下皆继射乃可以释获及第三射则其事已熟乃可以乐为节也此皆行事有渐且示先质后文之意
　　上射于右
　　注曰于右物射
　　楅长如笴博三寸厚寸有半龙首其中蛇交韦当注曰博广也两端为龙首中央为蛇身相交也蛇龙君子之类也交者象君子取矢于楅上也直心背之衣曰当以丹韦为之司马左右抚矢而乗之分委于当
　　聂氏曰旧图云楅长三尺有足置韦当于背
　　杨氏曰两端为龙首所以限矢也其中为蛇身两两相交相对则置之于地而安也以丹韦为当则四四分矢而委之于其上也
　　敖氏曰长如笴两端相去之度也龙首者刻其上端作龙首之状为识且以饰也上端为首则下端为尾明矣经云东肆是其证也蛇交者以两木屈曲为之状如蛇交然必屈曲为之者象弓也当者其以当矢而名之与楅身蛇交广狭相间必通设韦当于其上乃可以承矢
　　郝氏曰韦皮也当中也与裆通中衣袴曰裆两腹各半圜交处脊起如衣裆抚矢乗之则分委两腹以韦鞔之如裆衣也
　　姜氏曰以当为楅衣固似但谓当为直心背之衣则当须读作裆而歴考字典初无裆作当之文即当字义解数十条又无通当作裆之义也况本记以楅字领起全文下文又着楅字觉上下文义不协而独以楅髤二字合于下节义例弥复未安或读当为当车之当韦当楅为句髤句谓韦当楅中而色则髤也此于义为稳宜从之
　　世佐案楅承矢架也长如笴愽三寸厚寸有半皆谓其承矢之横木也葢楅身屈曲如蛇交必以此木横设于上乃可以安矢云其中蛇交则两端皆为龙首郑必有所传矣敖说非当底也韩非子曰玉巵无当是也以皮为底防倾欹也注误姜说尤凿此皆不得其解而谬为之说者
　　楅髤横而奉之南面坐而奠之南北当洗
　　注曰髤赤黑漆也
　　朱子曰横而拳之拳当作奉字之误也陆氏音拳亦非是
　　世佐案石本尚沿拳字之误自朱子改正后刋本无复有作拳者矣又案此再言楅者以其通体言也若以韦当楅为句则髤但为韦色不知楅体更作何色耶
　　射者有过则挞之
　　注曰过谓矢扬中人凡射时矢中人当刑之今乡会众贤以礼乐劝民而射者中人本意在侯去伤害之心逺是以轻之以扑挞于中庭而已书曰扑作教刑敖氏曰射时司射搢扑以涖事然则挞之者其司射与
　　众賔不与射者不降
　　注曰不以无事乱有事
　　敖氏曰众賔在三人之中者也
　　取诱射之矢者既拾取矢而后兼诱射之乗矢而取之注曰谓反位已礼成乃更进取之不相因也
　　疏曰云不相因者既自拾取已之乗矢反位东西望讫上射乃更向前兼取诱射之矢礼以变为敬故不相因
　　朱子曰上经云后者遂取诱射之矢此注乃云反位礼成乃更进取之似相矛盾其上射字亦与后者二字不相应当作下耦之下射
　　敖氏曰经云后者遂取诱射之矢此则见其于既拾取已矢乃为之
　　张氏曰注所谓反位已者非司马西南东面之位乃楅东西取矢之位前经所云上射东面下射西面者也但彼处疏云是下射取之此乃云上射未审何者为是
　　世佐案此注显与经背当以朱子及敖说为正
　　賔主人射则司射摈升降卒射即席而反位卒事注曰摈賔主人升降者皆尊之也不使司马摈其升降主于射
　　疏曰司马本是司正不主射事
　　敖氏曰摈谓以辞赞之射时摈升降则取矢亦当然也将摈而去扑搢之乃反位
　　鹿中髤前足跪凿背容八筭释获者奉之先首
　　注曰前足跪者象教扰之兽受负也
　　世佐案先首首向前也此于奉之者为缩
　　大夫降立于堂西以俟射
　　注曰尊大夫不使久列于射位
　　张氏曰賔主人大夫同时降賔主先射大夫且立于堂西其耦在射位俟当射大夫乃就其耦升射
　　大夫与士射袒纁襦
　　注曰不肉袒殊于耦
　　敖氏曰袒纁襦尊者不见体也襦先着于衣内袒时则出之大夫非射于君所固不肉袒矣乃以与士射为言者嫌为下射或当统于上射而不宜异之也郝氏曰纁赤色襦里衣袒礼衣见繻不肉袒也世佐案纁石本作薰张氏以为误敖同石本且释之曰薰读为纁古字通用也殆不免郢书而燕说矣今从通解及监本定作纁
　　耦少退于物
　　注曰下大夫也既则然
　　敖氏曰经言耦于大夫射时之礼在下则屈在上则伸然则似未必有此少退于物之仪也且侍射于君乃退于物尊君也大夫之耦此礼亦不宜与君之耦同记似过矣
　　郝氏曰耦谓士为大夫耦则士居右物为上射每既一矢辄少退避尊也
　　世佐案此亦贵之之礼则然然云少退则与侍君射之礼有间矣敖氏议之非也侍君射之礼见下记
　　司射释弓矢视算与献释获者释弓矢
　　注曰惟此二事休武主文释弓矢耳然则摈升降不释
　　敖氏曰司射于射事未毕而释弓矢唯此二事故记者并言之也视算而去弓矢者为射事已因去扑之节而并去之也献释获者而释弓矢者为有洗酌荅拜等事故也二者之意义不同
　　礼射不主皮主皮之射者胜者又射不胜者降
　　注曰礼射谓以礼乐射也大射賔射燕射是矣不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战鬭不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取向之取也于囿中勇力之取今之取也于泽宫揖让之取也泽习礼之处非所于行礼其射又主中此主皮之射与天子之大射张皮侯賔射张五采之侯燕射张兽侯
　　朱子曰案书传之文不具盖曰取搜狩之余获陈于泽今之中者乡虽不中亦取也今之不中者乡虽中亦不取也
　　敖氏曰礼射谓此篇所载与大射燕射之类是也礼射则张皮侯若采侯与兽侯而如正鹄主皮之射则不用正鹄但欲射中其皮耳此皮与所谓皮侯者之皮不同盖以中甲之革为之周官六射甲革乐记云贯革之射皆指此而言也中甲之革犀兕若牛之皮也其为物坚厚惟强有力者乃能贯之故射礼则不主皮为力不同科故也胜者言又射不胜者言降文互见也主皮之射以又射与不射示荣辱亦异于礼射者也其相饮之礼有无则未闻
　　张氏曰不主皮当依论语作主于中而不主于贯革为确贯革之射习战之射也其射当亦三畨故胜者又射不胜者则不复射也
　　主人亦饮于西阶上
　　疏曰此谓主人在不胜之党受罚爵之时也
　　获者之俎折脊胁肺臑
　　注曰臑若膊胳觳之折以大夫之余体
　　疏曰上賔主人已用肩臂唯有臑及膊胳觳若脊胁骨多尊卑皆有自臑已下各得其一今郑具言之欲见科取其一不定以其若无大夫获者得臑即经所云者故臑在肺下欲见无大夫已合得若大夫一人大夫得臑获者得膊若大夫二人获者即得胳若大夫三人获者即得觳若大夫公卿更多则折之不得正体或更取余体也故郑又云折以大夫之余体也敖氏曰折谓折分其牲体不用全体也无大夫则臑折有大夫则折其余体此俎先言折则其载之次又异于堂上之俎矣肺离肺也下同又曰今本肺下有臑字继公谓臑在肺下非其次且与折又不合盖传冩者因注首言臑而衍也大射注引此无臑字又下文云释获者之俎折脊胁肺则此俎不当言臑亦明矣今据大射注删之
　　郝氏曰献获者之俎折牲体脊胁肺与臑为之臂下骨曰臑获者之俎视释获者加臑以祭侯左右中三处也
　　世佐案士虞用专肤为折俎注云折俎谓主妇以下俎也体尽人多折骨为之又特牲主妇俎觳折佐食俎觳折然则体尽人多乃折牲体以充俎今此唯賔主人用肩臂其余体尚多而获者之俎用折者获者贱也折谓自臑以下也脊胁骨多不须折言臑于肺下者举所折之例也此特为无大夫言之耳若有大夫则以大夫之余体也记若云获者之俎脊胁臑折肺岂不文顺而意显今其文若此者欲见此俎之折于礼为宜不固大夫多而然也又以见自臑以下皆可折以为俎不限于臑也敖氏删去臑字殊失记者之意今不从
　　东方谓之右个
　　注曰侯以乡堂为面也
　　释获者之俎折脊胁肺皆有祭
　　注曰皆皆获者也祭祭肺也
　　敖氏曰此折与获者共一体与皆皆二俎也经于二俎已见其有祭记复言之者以此云肺嫌为祭肺也是以明之二俎有离肺复有祭肺者为获者祭于三处而加之释获者俎遂因之亦如祭肺一也
