<!-- { "loadSidebar": true } -->
　　郝氏曰贾人东面启椟取圭殊于在国西面者异邦圭为主也取圭垂缫呈圭也不起授上介敬也世佐案是时上介北面于贾人之南贾人东面坐不起而授上介是受于其右也敖以授受之常法例之非
　　上介不袭执圭屈缫授宾
　　注曰上介北面受圭进西面授宾不袭者以盛礼不在于已也屈缫并持之也曲礼曰执玉其有借者则裼无借者则袭
　　敖氏曰袭而执圭者惟宾与主人行礼者二人耳故上介不袭而执之必言之者嫌聘时执玊者必袭也授宾东面于其右
　　郝氏曰袭重包也上介不袭赤手并缫裼执圭屈折其缫以圭授宾
　　张氏曰疏以屈缫为无借垂缫为有借曲礼陈氏注以圭璋特逹为无借璧琮有束帛为有借陈説得之详见记中
　　世佐案聘时固不袭矣至是乃言之者嫌其与宾之执圭同也授宾东面敖得之
　　宾袭执圭
　　注曰执圭盛礼而又尽饰为其相蔽敬也玉藻曰服之袭也充美也是故尸袭执玉龟袭也
　　疏曰臣于君所合裼以尽饰今旣执圭以瑞为敬若又尽饰而裼则掩蔽执圭之敬故不得裼也
　　孔氏曰行聘致君命袭者聘享相对聘质而享文欲文质相变故裼袭不同也
　　敖氏曰袭谓袭上衣不见裼衣也聘以圭为尊吉服以袭为异玉藻曰服之袭也充美也又曰礼不盛服不充袭而执圭以行礼欲其称也不言垂缫可知也郝氏曰宾以衣重袭受圭执之示变也又曰记云凡执玉无借者袭则有借者裼也袭裼为玉甚明郑解袭裼专为衣服升降授受须臾不下堂不入次易服何所玉藻裘之裼也见美也服之袭也充美也倐裼倐袭于义何取然则执玉必冬裘而后可乎
　　世佐案袭谓以皮弁服及中衣掩其裼衣也至是言袭则前此之不袭可见矣执圭必袭者以质为敬也以质为敬者敬之至也又案曲礼孔疏云凡衣近体有袍泽之属其外有裘夏月则衣葛其上有裼衣裼衣上有袭衣袭衣之上有常着之服则皮弁之属也掩而不开谓之袭若开此皮弁及中衣左袒出其裼衣谓之为裼据此则古人裘葛之外为衣皆三重其裼袭之衣皆禅而色必称其服如皮弁服则衣麑裘【诸侯视朔及受聘君臣同服其在天子之朝皆衣白裘士不衣狐白虽在天子之朝亦用麑裘】裼衣以素【诸侯在天子朝与天子同用锦其卿大夫以下则皆用素】袭葢与裼同【衣锦者尚防】三者色皆白论语云素衣麑裘是也夏葛亦然诗云蒙彼绉絺记云振絺绤不入公门则葛亦有裼明矣裘之有裼也为其防也葛之有裼也为其形露也所谓见美充美者但以裼衣之露与否为别耳不须易服也袭裘不入公门今在君所行聘而袭者所敬不主于君也郝谓袭裼为玊而规郑过何其説之陋耶
　　摈者入告出辞玉
　　注曰摈者上摈也入告公以宾执圭将致其聘命圭贽之重者辞之亦所以致尊让也
　　疏曰致尊让乡饮酒义文彼为宾主三辞三让是致尊让此辞玉亦是致尊让之事故引之为证也案文公十二年左氏传云秦伯使西乞术来聘襄仲辞玉宾对曰不腆敝器不足辞也彼主人无三辞者文不具亦当三辞也
　　敖氏曰辞之者以其礼太崇也此辞亦礼辞耳宾对则摈者复入告而出纳宾也
　　世佐案辞玉当以礼辞为正春秋传言主人三辞者鲁不欲与秦为好故耳非礼之正也疏误
　　纳宾宾入门左
　　注曰公事自闑西
　　敖氏曰宾此时犹待纳而后入以其臣也
　　介皆入门左北面西上
　　注曰随宾入也介无事止于此
　　疏曰案司仪云诸公之臣相为国客及将币每门止一相及庙唯君相入注云唯君相入客臣也相不入矣此介皆入不同者彼云每门止一相郑云絶行在后耳非是全不入庙又云唯君相入者谓前相君礼须入故言之臣相不前相礼故不言入其实皆入与此同也
　　朱子曰疏説与此不通当阙
　　敖氏曰玉藻曰君入门介拂闑大夫中枨与闑之间士介拂枨言朝君之仪也此聘宾入自闑西则上介亦由枨闑之门士介亦拂枨矣司仪职曰及庙门唯君相入亦与此异
　　世佐案司仪职文与此异者多矣如三致积及郊劳致馆皆登堂之类是也葢彼主言诸公之臣而此则为侯伯之聘礼故也至此处则文有详畧其实同彼所谓相者指主国之君之摈者也介者宾之副非所以相礼不可以言相君相者谓上摈相君之礼者也主君之摈者三人每门止一相谓于东閤门及都宫之门也及庙唯君相入谓唯上摈入太祖庙门其余则皆留止于每门也其绍摈止东閤门承摈止都宫之门与必止于每门者以其旅摈无事也其宾之介则皆入不言者畧也此经言介皆入而不言摈又出请入告皆上摈则承摈绍摈亦止于每门可知此其所以为同也郑注周礼误以相为兼摈介而言则见其龃龉而不合矣疏又强为合之其不通也宜哉
　　三揖
　　注曰君与宾也入门将曲揖既曲北面又揖当碑揖疏曰前云公揖入立于中庭三分庭一在南宾后独入得云入门将曲揖者谓公先在庭南面宾入门将曲之时既曲北面之时主君皆向宾揖之再揖讫主君乃东面向堂涂北行当碑乃得宾主相向而揖是以得君行一臣行二非谓宾入门时主君更向内霤相近而揖也
　　朱子曰疏説葢印本差误今以文义考之更定如此敖氏曰于宾入门左而揖参分庭一在南而揖又皆行而至于参分庭一在北而揖是三揖也宾至西方之中庭公乃与之偕行
　　至于阶三让
　　注曰让升
　　公升二等
　　注曰先宾升二等亦欲君行一臣行二
　　敖氏曰下云公左还北乡则此时公升堂西乡可知
　　宾升西楹西东面
　　注曰与主君相乡
　　敖氏曰西楹西言其东西节也当在楹西少北
　　摈者退中庭
　　注曰乡公所立处退者以公宜亲受宾命不用摈相也
　　敖氏曰至是而退于中庭则是向者从公而立于阶下矣凡公与宾为礼摈者皆赞之
　　世佐案摈者于是退以宾当致其君之命摈者不敢与闻慎之也
　　宾致命
　　注曰致其君之命也
　　公左还北乡
　　注曰当拜
　　摈者进
　　注曰进阼阶西释辞于宾相公拜也
　　公当楣再拜
　　注曰拜贶也
　　疏曰聘义云北面拜贶拜君命之辱是也
　　敖氏曰左还乃当楣则公向者亦当东楹少北矣以此见宾立之处必不正在楹西也
　　世佐案此拜为受聘君之命也敖云为将受玉非
　　宾三退负序
　　注曰三退三逡遁也
　　敖氏曰公再拜之间宾凡三退见其顷刻不敢安也三退则负序而立矣此拜虽非为已然犹不敢自安若是敬之至也
　　公侧袭受玉于中堂与东楹之间
　　注曰侧犹独也言独见其尊宾也佗日公有事必有赞为之者凡袭于隐者公序坫之间可知也中堂南北之中也入堂深尊宾事也东楹之间亦以君行一臣行二
　　疏曰大射云公卒射小臣正赞袭是其赞为之也敖氏曰袭不着其所是于拜处为之也此受玉之仪公西面宾东面授也东楹之间四分楹间一在东也凡堂上授受贽币之礼敌者则在两楹之间主人尊则于东宾尊则于西又皆以远近为差此聘君于主君其尊同聘君之命宜降于主君一等故使者就主君于东楹之间而授玉也中堂者其凡授受贽币者南北之节与
　　世佐案侧葢堂之东偏也以其近于侧阶而名之与袭宜于隐蔽之所故公不于拜处为之而如堂侧也郑训为独恐未安凡经中侧字有独义有偏义当随文解之不可执一而论也
　　摈者退负东塾而立
　　注曰反其等位无事【等字非误则衍敖本云反其位】
　　敖氏曰负东塾则其位在士之东矣
　　世佐案此谓门内之塾也负之者北面郝云出庙门外非
　　宾降介逆出宾出
　　注曰逆出由便
　　世佐案后入者先出谓之逆
　　公侧授宰玉
　　注曰使藏之授于序端
　　敖氏曰授玊于上公尊也公受玉时亦垂缫宰既受之则屈缫矣
　　世佐案公之授玉也不于受处而必如侧者见其亲受而藏之之意也下放此
　　裼降立
　　注曰裼者免上衣见裼衣凡当盛礼者以充美为敬非盛礼者以见美为敬礼尚相变也玊藻曰裘之裼也见美也又曰麛裘青豻褎绞衣以裼之论语曰素衣麛裘皮弁时或素衣其裘同可知也裘者为温表之为其防也寒暑之服冬则裘夏则葛凡襢裼者左降立俟享也亦于中庭
　　疏曰凡服四时不同假令冬有裘衬身禅衫又有襦袴襦袴之上有裘裘上有裼衣裼衣之上又有上服皮弁祭服之等若夏则以絺绤絺绤之上则有中衣中衣之上复有上服皮弁祭服之等若春秋二时则衣祫褶祫褶之上加以中衣中衣之上加以上服也言见裼衣者谓袒衿前上服见裼衣也诸侯与其臣视朔与行聘礼皆服麛裘但君则麛裘还用麛褎臣则不敢纯如君麛裘则青豻褎裼衣君臣亦有异时在国则君臣同素衣聘时主君亦素衣唯臣用绞衣为裼也杂记云朝服十五升布皮弁亦天子朝服与诸侯朝服同用十五升布亦同素积以为裳白舄臣用白屦也
　　敖氏曰裼者偏免上衣而见裼衣也此裼亦左为之与朝祭之衣以裼为常故当盛礼则袭以为敬而盛礼毕则裼而复其常也凡裼衣不必与上衣同色郝氏曰不袭曰裼玉外有缫不袭手裼执授之谨也记云裘之裼也见美也诗云载衣之裼单曰裼重曰袭单缫借玉不袭执缫犹裘见美也
　　世佐案疏説裘葛之外但为衣二重与孔疏稍异以玉藻郑注证之则贾疏近是郑解君衣白裘锦衣以裼之云诗云衣锦防衣裳锦防裳然则锦衣复有上衣明矣天子狐白之上衣皮弁服与亦不言裼衣之上更有袭衣也麑裘之裼衣论语与玉藻异皇氏云素衣为正记者乱言绞耳此説得之熊氏云臣用绞君用素贾疏又谓在国君臣同素衣聘时主君素臣用绞皆曲説也郝説之误见上此又以裼执玉为谨则岂前之袭执者反为不谨与呉氏以谓裼衣外之上服直其领而露出裼衣为裼曲其领而揜蔽裼衣为袭亦非
　　右聘
　　摈者出请
　　注曰不必宾事之有无
　　宾裼奉束帛加璧享摈者入告出许
　　敖氏曰璧降于圭故裼而奉之以行礼即许之者既受其大则不必辞其细也宾出则裼矣言于此者亦因事见之
　　世佐案许许其以璧入也
　　庭实皮则摄之毛在内内摄之入设也
　　注曰皮虎豹之皮摄之者右手并执前足左手并执后足毛在内不欲文之豫见也内摄之者两手相乡也入设亦参分庭一在南言则者或以马凡君于臣臣于君麛鹿皮可也
　　敖氏曰入设亦设于西方而西上
　　宾入门左揖让如初
　　敖氏曰此时介亦入门左
　　升致命张皮
　　注曰张者释外足见文也
　　张氏曰当宾于堂上致命之时庭实即张之见文相应为节也
　　公再拜受币
　　敖氏曰其仪亦如初惟不袭耳币亦兼玉而言世佐案此拜亦为受命币谓璧也古者玉亦谓之币不正言璧者以其兼有束帛
　　士受皮者自后右客
　　注曰从东方来由客后西居其左受皮也执皮者既授亦自前西而出
　　张氏曰当公于堂上受币士亦于堂下受皮
　　宾出当之坐摄之
　　注曰象受于宾
　　张氏曰士初受皮仍如前张之及宾出降至庭乃对宾坐而摄之当对也
　　公侧授宰币皮如入右首而东
　　注曰如入左在前皮右首者变于生也
　　敖氏曰右当作左字之误也士昏礼皮左首此亦宜然入时不言左首故于此因见之东适东璧也亦逆退此庭实之仪当与昏礼参考
