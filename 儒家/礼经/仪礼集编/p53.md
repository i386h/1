<!-- { "loadSidebar": true } -->
　　迎于门外不拜入升不拜至不拜洗荐脯醢无俎賔酢主人主人不崇酒
　　敖氏曰言不杀复言无俎者嫌不杀者亦或有俎也士冠士虞以干肉折俎主人不崇酒则賔亦不告防矣其他不见者可以意求之
　　世佐案不崇酒不拜崇酒也文省耳
　　不拜众賔
　　敖氏曰此谓不拜之于庭指将献之时也若献则众賔亦拜受爵而主人答之
　　既献众賔一人举觯遂无算爵
　　注曰言遂者明其间阙也賔坐奠觯于其所摈者遂受命于主人请坐于賔賔降说屦升坐矣不言遂请坐者请坐主于无算爵
　　敖氏曰此一人举觯在献众賔之后虽与正礼之举觯为旅酬始者同实为无算爵始也言遂无算爵明其说屦升坐即取此觯饮也
　　世佐案此章言乡乐唯欲则无升歌间合之礼可知也无司正则无安賔表位相旅之礼可知也无介则亦无二人举觯矣无俎则亦无彻俎之礼矣此皆可以类推乃复言之者经文之详也
　　无司正
　　注曰使摈者而已不立之
　　賔不与徴唯所欲以告于乡先生君子可也羞唯所有乡乐唯欲
　　敖氏曰此与前篇息司正之礼亦同但文有详略尔
　　右息司正
　　记
　　大夫与则公士为賔
　　注曰不敢使乡人加尊于大夫也公士在官之士乡賔主用处士
　　敖氏曰所以不可用处士者以处士去大夫之尊逺故也大夫于一人既举觯于賔乃入主人必无临时易賔之理然则大夫之与此防者乃亦主人请之明矣
　　世佐案公士乡人之为命士者明非主人之属也大夫虽入于一人举觯之后而其有无来否主人必预知之其用公士处士盖自戒賔之时而已定矣非俟大夫至而后易之也此与乡饮酒礼异者彼所以賔贤不可以大夫故易也
　　使能不宿戒
　　注曰能者敏于事不待宿戒而习之
　　世佐案亦云使能者此賔虽轻然必以有才徳者为之不可使不贤而居尊位也不宿戒者亦以国之公礼询众庶习射皆有定期故也注说之误见上篇
　　其牲狗也享于堂东北尊绤幂賔至彻之蒲筵缁布纯西序之席北上
　　注曰众賔统于賔
　　敖氏曰经言众賔长升就席者三人耳又曰众賔之席继而西是未必有西序之席北上者此记未详张氏曰堂上自正賔外众賔三人而已今乃有西序东面之席岂三人非定法欤疏以为大夫多尊东不受则于尊西賔近于西则三賔东面未知然否要之为地狭不容者拟设耳
　　世佐案此为射于州序言之也序之制狭于庠賔席有定位不可移而东三賔之席四丈八尺有非右一间所能容者于是又继而南所以有西序之席也疏说非大夫若多亦当席于主人之北西面北上其不于尊西于賔之正位也必矣
　　献用爵其他用觯以爵拜者不徒作荐脯用笾五膱祭半膱横于上醢以豆出自东房膱长尺二寸
　　注曰脯用笾笾宜干物也醢以豆豆宜濡物也膱犹脡也为记者异耳祭横于上殊之也于人为缩膱广狭未闻也
　　敖氏曰曲礼曰以脯脩置者左朐右末是膱长尺二寸而中屈之也士虞记有干肉折俎亦曰朐在南此可以见其制矣祭半膱则不屈之
　　世佐案云东房言于庠也序无室则无房设馔之处其在东侧之室与
　　俎由东壁自西阶升賔俎脊胁肩肺主人俎脊胁臂肺肺皆离皆右体也进腠
　　注曰賔俎用肩主人用臂尊賔也右体周所贵也若有尊者则俎其余体也
　　敖氏曰不言大夫俎者有无不定也
　　张氏曰注尊者当作遵者经云大夫若有遵者此所指正大夫也余体谓臑若膊若胳也
　　凡举爵三作而不徒爵凡奠者于左将举者于右众賔之长一人辞洗如賔礼若有诸公则如賔礼大夫如介礼无诸公则大夫如賔礼
　　敖氏曰賔礼介礼亦谓其受献时之仪耳云有诸公则如賔礼大夫如介礼其言略与乡饮酒之经合似也云无诸公则大夫如賔礼其言大与此经违则非矣此经所言遵者大夫之仪正指无诸公者也而其仪亦无以异于介乌在其为如賔礼乎葢大夫之礼宜降于賔固不以诸公之有无而为隆杀又经惟屡见大夫礼而略不及公则无诸公明矣记乃着有诸公之礼皆似失之
　　张氏曰乡射无介此以饮酒礼中之賔介明其差等也
　　世佐案经不见如賔礼之仪略也犹赖此记之存得以考其隆杀之大凡而敖氏反疑之过矣说见上
　　乐作大夫不入乐正与立者齿
　　敖氏曰但云与立者齿则献荐与旅皆在其中惟位则异
　　三笙一和而成声
　　注曰三人吹笙一人吹和凡四人也尔雅曰笙小者谓之和
　　敖氏曰三人吹笙而一人歌其所吹之诗以和之而后笙之辞显且成声也此其在无算乐之时乎笙之入也以将射之故不奏之
　　郝氏曰三笙一和谓三人吹笙一人歌以和之也郑据尔雅笙小为和尔雅多后人附防三大笙一小笙于义何取岂四笙并吹无一歌者乎
　　世佐案此当以注说为正尔雅曰笙十九簧曰巢十三簧曰和传曰大笙音声众而髙也小者音相和也说文曰笙正月之音物生故谓笙列管匏中施簧管端宫管在中央三十六簧曰竽宫管在左旁十九簧至十三簧曰笙其他皆相似也陈氏乐书曰笙为乐器其形凤翼其声凤鸣其长四尺大者谓之巢以众管在匏有凤巢之象也小者谓之和以大者唱则小者和也以上诸说皆此记之笺疏也岂郑公一人之私言哉葢声者宫商角徴羽也笙之管应乎律大小相调五声乃成此吹笙之法所谓律以平声也国语曰匏竹利制又曰匏竹尚议韦昭注曰利制以声音调利为制议从其调利也然则大小相调匏竹之器类然若竽若箫若籥若管若箎皆有大小岂以笙而独无之今其音虽不可考其义犹可推而知也宋李照作巢笙合二十四声以应律吕正倍之声作和笙应笙竽合清浊之声说者称其能复古制若谓于义无取后人何以能师其意而作作而调乎若夫敖说之误有不得不辩者夫有志而后有诗有诗而后有歌于是五声以依之十二律以和之然后被之八音而为乐此帝舜命夔之言所以为千古论乐之元本也笙特八音之一耳歌乃人声也谓笙以和歌则可谓歌以和笙可乎哉其误一也记曰歌者在上匏竹在下贵人声也堂下安得有歌其误二也况此篇无升歌笙间但有合乐谓堂上歌瑟堂下笙磬合奏二南六篇之诗也堂上既有二人之歌安得堂下又有一人歌乎其误三也敖氏亦自知其说之不可通而谓此在无算乐之时则其辞遁矣郝氏袭其谬而反讥郑失岂公论乎
　　献工与笙取爵于上篚既献奠于下篚其笙则献诸西阶上立者东面北上
　　注曰賔党
　　疏曰此谓来观礼者与堂下众賔齿
　　敖氏曰门内堂下之位同
　　世佐案此谓堂下众賔也士之来观礼者亦在焉说见上篇
　　司正既举觯而荐诸其位
　　注曰荐于觯南
　　三耦者使弟子司射前戒之
　　注曰弟子賔党之少者也前戒谓先射请戒之疏曰谓请射之前戒之
　　敖氏曰三耦射则在先立则居前乃以弟子为之者为司射当诱射故也诱射有教之之意故以少者为三耦而诱之不使长者嫌其待之浅也惟前戒故不待命而先俟于堂西
　　司射之弓矢与扑倚于西阶之西
　　注曰便其事也
　　司射既袒决遂而升司马阶前命张侯遂命倚旌注曰着并行也
　　敖氏曰经言司马命张侯及倚旌乃在司射比三耦之后记言此以明其在司射升请射于賔之时非若经文之次也然经文所以如彼者欲终上事乃言下事故尔
　　世佐案阶前西阶前也觯南位在中庭敖云阶前即觯南之处非
　　凡侯天子熊侯白质诸侯麋侯赤质大夫布侯画以虎豹士布侯画以鹿豕
　　注曰此所谓兽侯也燕射则张之乡射及賔射当张采侯二正而记此者天子诸侯之燕射各以其乡射之礼而张此侯则经兽侯是也由是云焉白质赤质皆谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳竒隂耦之数也燕射射熊虎豹不忘上下相犯射麋鹿豕志在君臣相养其画之皆毛物之
　　凡画者丹质
　　注曰賔射之侯燕射之侯皆画云气于侧以为饰必先以丹采其地丹浅于赤
　　朱子曰周礼梓人有皮侯采侯兽侯其曰张皮侯而栖鹄者天子大射三侯用虎熊豹皮饰侯之侧而画以五采之云气号曰皮侯而又各以其皮为鹄缀之中夹似鸟之栖故谓之栖鹄其曰五采之侯者賔射之侯也正之方外如鹄亦三分其侯而居一中二尺画朱其外次白次苍次黄次黑充其尺寸使大如鹄而亦画其侧为五采云气三正之侯则去黑黄二正之侯则去苍白直以朱绿也射仪注所谓画布曰正栖皮曰鹄是也其曰兽侯则燕射之侯此记所谓天子熊侯白质诸侯麋侯赤质大夫布侯画以虎豹士布侯画以鹿豕者是也葢皆用布而皆画兽头于正鹄之处故名兽侯且天子诸侯则以白土赤土涂其布以为质大夫士则用布而不涂其侧所画云气采色之数则亦如采侯之差等也但天子只云熊侯者此礼防天子以下唯有五十步侯而已无尊卑之别也又案郑注不忘上下相犯疏解忘为苟然则乃妄字也以文势考之似皆未安或恐射此野兽止是取其服猛除害之义未必如郑说也
　　敖氏曰此谓兽侯也其于大夫士则为乡射天子诸侯则为燕射也燕礼曰若射则如乡射之礼梓人职曰张兽侯则王以息燕是天子诸侯虽无乡射其燕射则皆用乡射之礼而张此侯故记之于此云熊侯麋侯者皆以其兽皮之全者二夹置于其质之旁也凡皮侯之制亦然惟不质而鹄为异尔大夫士之乡射于布侯之上但画此四兽为饰不以皮也此云布见熊麋二侯其体亦布也此云画见熊糜二侯之非画也质亦的名荀子曰质的具而弓矢至是也圉师职曰射则充椹质考工记曰利射革与质则质者以木为之而其方如鹄与白赤丹者质上所涂之色各因其所宜以为饰且相别异也凡画者丹质谓画虎豹鹿豕之侯皆以丹质言其质同也大射之礼王则虎侯熊侯豹侯诸侯则熊侯豹侯豻侯卿大夫则麋侯士则豻侯此天子用其三侯之次诸侯又用卿大夫之侯大夫士又但画而已皆辟其大射也一侯而画兽二者亦宜夹其质也不画一兽者变于用皮者也不以熊与麋为画者虽不用皮犹不与君燕射之侯同物所以逺下之也下记云礼射不主皮此皮谓革也周官及考工记言射者皆以质与革并言是其坚类也礼射不主皮为力不同科此射亦礼射也乃用质者以其近故与侯近则质虽坚而昜贯故与主皮之义异
　　郝氏曰熊侯麋侯侯以熊麋皮为鹄外仍布质正也侯中曰鹄鹄心曰正虎豹鹿豕则纯用布但画其形耳其正色皆丹　案周礼司裘云王射虎侯熊侯豹侯诸侯熊侯豹侯卿大夫麋侯射人职云士豻侯皆与此异或云彼大射此乡射然不应大夫士乡射用天子物也郑谓虎豹鹿豕一侯画二物臣数用偶凿说也画虎则无豹画鹿则无豕
