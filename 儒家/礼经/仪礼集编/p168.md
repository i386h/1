<!-- { "loadSidebar": true } -->
　　祝免澡葛绖带布席于室中东面右几降出及宗人即位于门西东面南上
　　注曰祝亦执事免者祭祀之礼祝所亲也澡治也治葛以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也
　　敖氏曰祝公有司之助丧祭者也其服但当吊服加麻以其接神也则宜少异故免而葛绖带焉其免也若过于重其葛也若过于轻然轻重相准则与其本服亦不甚相逺也此服亦当事则然既事则已宗人亦公有司也南上明其与宾不相统葛绖带云澡则有不澡者矣右几神席南上也
　　郝氏曰布神席于堂西南隅东向几置席右神道尚右东面南为右
　　张氏曰祝执事而免者以其身亲祭祀之礼不嫌于重也
　　世佐案南上宗人为上也观宗人与祝之位不与宾序则其为士之属官明矣敖説殆误
　　宗人告有司具遂请拜宾如临入门哭妇人哭
　　注曰临朝夕哭
　　敖氏曰告主人以有司已具遂请行祭祀也拜宾如临谓旁三拜也
　　主人即位于堂众主人及兄弟宾即位于西方如反哭位
　　注曰既夕曰乃反哭入则升自西阶东面众主人堂下东面北上异于朝夕
　　敖氏曰反哭之位乃顺孝子一时之心而为之本非正位自始虞至卒哭其位皆如之者盖因此以别于既祔以后吉祭之位也此正与妇人于既小敛有阼阶上之位者其意相类宾位于西方朝夕反哭同也是时宾皆为执事而来无异爵者焉惟士而已郝氏曰初柩在堂主人哭临位东阶下西面既葬不见亲主人登堂哀慕故反哭位在堂上三虞皆与反哭位同
　　祝入门左北面
　　注曰不与执事同位接神尊也
　　疏曰上兄弟宾即位于西方者皆是执事
　　敖氏曰门内之西祝之位也特牲馈食记曰公有司门西北面东上是也
　　世佐案祝虽接神而其位卑于宾故不与之同
　　宗人西阶前北面
　　注曰当诏主人及宾之事
　　疏曰宗人在堂下是主人在堂时若主人在室宗人即升堂是以下记云主人在室则宗人升户外北面
　　右即位
　　祝盥升取苴降洗之升入设于几东席上东缩降洗觯升止哭
　　注曰缩从也
　　敖氏曰止哭为祭事至祝洗觯升则执之以入俟时而酌亦异于吉也
　　郝氏曰祝盥手于西阶下槃内升堂取苴茅于西坫上降洗于西阶下复升堂入室设于几东神席上东缩席向东茅顺东西直布几在席南苴在几东席前也苴以借祭佐食祭黍稷豕肤醴皆奠苴上故先设降洗觯升将入室酌醴也止哭鬼神尚幽寂也
　　主人倚杖入祝从在左西面
　　注曰主人北旋倚杖西序乃入丧服小记曰虞杖不入于室祔杖不升于堂然则练杖不入于门明矣敖氏曰凡丧祭之始及无尸者之祭主人皆先祝而入室祝从故入即西面亦皆异于吉
　　郝氏曰西面向神席也
　　赞荐菹醢醢在北
　　注曰主妇不荐齐斩之服不执事也曾子问曰士祭不足则取于兄弟大功以下者
　　疏曰齐斩不执事唯为今时至于尸入之后亦执事两笾枣栗设于防南至于祔祭虽隂厌亦主妇荐主人自执事也
　　敖氏曰醢在北豆南上也席南上而豆如之神馔之异者也主妇不设豆及敦未散同于吉也
　　郝氏曰赞助事者取堂上西楹东两豆菹醢入荐醢在北则菹在南
　　佐食及执事盥出举长在左
　　注曰举举鼎也长在左在西方位也凡事宗人诏之敖氏曰此云长在左下云佐食及右人载是佐食非长也乃先言之者以其有常职故尔鼎在门外北面则举时长者在西　案注云长在左西方位谓鼎设于西方者之位如此明其与设于东方者相反也郝氏曰佐食佐神食者执事众有司盥手西阶下出门外举鼎鼎自门外入西为左举鼎长者居西世佐案长宾长也佐食与宾长举豕鼎长在左则佐食在右可知其举鱼腊二鼎者亦以左为上也
　　鼎入设于西阶前东面北上匕俎从设左人抽扃鼏匕佐食及右人载
　　注曰载载于俎佐食载则亦在右矣
　　敖氏曰设鼎南北节当南于洗东东面亦顺主人之面位也此执匕俎者亦主人各兼执匕俎也从设从鼎入而各设于其鼎之东其设之法俎东顺而匕西枋也左人亦抽扄予左手取鼏委于鼎北加扄乃执匕而匕唯言抽扄鼏匕文省耳
　　郝氏曰鼎入由西设于西阶下向东神道尚西殊于未葬前鼎设于阼也左人即长在西者抽扄啓鼏执匕取鼎肉而佐食与右人在鼎东载肉于俎
　　卒朼者逆退复位
　　注曰复宾位也
　　敖氏曰朼当作匕字之误也
　　世佐案匕者即左人也逆退匕腊鼎者先退也宾位在西方载者将设俎故未退
　　俎入设于豆东鱼亚之腊特
　　郝氏曰俎入室豕奠菹东鱼俎次豕北醢东腊俎在鱼东
　　世佐案鱼亚之又在豕东也豕鱼二俎并设而腊在豕北无偶故曰特士昬礼云俎入设于豆东鱼次腊特于俎北此宜亦如之郝説非
　　赞设二敦于俎南黍其东稷
　　注曰簋实尊黍也
　　疏曰西黍东稷西上故云尊黍经言敦注言簋者敦有虞氏之器周制士用之同姓之士容得从周制用簋【从句读节本】
　　敖氏曰俎南豕鱼二俎之南也
　　设一铏于豆南
　　注曰铏菜羮也
　　敖氏曰设一铏贬于吉
　　世佐案注言此者明其异于湆也大羮湆不和铏则和盐菜
　　佐食出立于户西
　　注曰馔已也
　　郝氏曰佐食设毕出立室户外之西记云佐食无事则出户负依南面是也
　　世佐案立于户西者便其给事于室也
　　赞者彻鼎
　　注曰反于门外
　　敖氏曰赞者宾执事者也
　　祝酌醴命佐食啓防佐食许诺啓防却于敦南复位注曰防合也谓敦盖也复位出立于户西
　　敖氏曰祝既酌醴南面命佐食遂于此俟之
　　郝氏曰祝酌于北墉下西甒献神用醴贵初也张氏曰特牲少牢有酒无醴故厌亦用酒此酒醴兼设以醴隂厌以酒酳尸亦其异于吉祭也
　　祝奠觯于铏南复位
　　注曰复位复主人之左
　　敖氏曰此酌醴用觯别于酳献也先啓防乃奠亦异于吉
　　主人再拜稽首
　　敖氏曰为食具也
　　祝飨
　　注曰飨告神飨也飨神辞记所谓哀子某哀显相夙兴夜处不宁下至适尔皇祖某甫飨是也
　　疏曰下云祝祝卒注云祝祝者释孝子祭辞又下文迎尸后尸堕祭云祝祝主人拜如初此等三者皆有辞此文飨神引记者是隂厌飨神辞下文迎尸上释孝子辞者经记无文案少牢迎尸祝孝子辞云孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨此是释孝子辞此迎尸上释孝子辞宜与彼同但称哀为异其迎尸后祝辞者即下记飨辞云哀子某圭为而哀荐之飨郑注云飨辞劝强尸之辞也凡吉祭飨尸曰孝子是以特牲迎尸后云祝飨注云飨劝强之也其辞取于士虞记则宜云孝孙某圭为孝荐之飨是也
　　敖氏曰飨辞即记所云哀子某圭为而哀荐之飨者也
　　世佐案飨辞当以敖氏所引为正
　　命佐食祭佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首
　　注曰钩袒如今擐衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无可乎
　　敖氏曰祭为神祭食也钩袒盖外卷其袂以出臂也为神祭当与尸祭异处故祭于席为其汚席故以苴借之三者三祭之也每一祭毕则反取之祭肤祭如初亦于苴三也记曰肤祭三取诸左膉上神祭用肤亦别于尸也祝取奠觯祭于苴亦三注之不尽者三祭而不尽其醴也既祭更酌而益之乃反奠于故处主人拜为飨也既祭乃拜者以此飨礼成于祭也于此而飨且为之祭皆异于吉
　　郝氏曰命佐食祭祝命代神祭食也登于苴于几东茅上反奠反觯于铏南
　　祝祝卒主人拜如初哭出复位
　　注曰祝祝者释孝子祭辞
　　敖氏曰祝祝之辞则记所谓哀子某哀显相夙兴夜处不宁下至适尔皇祖某甫者也
　　郝氏曰主人复西阶东面祝复门左北面之位世佐案此祝辞疏谓宜与少牢迎尸祝孝子辞同但称哀为异非也彼为大夫之吉祭此士之丧祭其祝辞岂可袭用如云柔毛云嵗事云以某妃配之类称之于是义安取邪
　　右隂厌
　　郝氏曰此设馔飨神也尸未入而先飨神所谓隂厌也歆气曰厌
　　祝迎尸一人衰绖奉篚哭从尸
　　注曰尸主也孝子之祭不见亲之形象心无所系立尸而主意焉一人主人兄弟檀弓曰既封主人赠而祝宿虞尸
　　疏曰引檀弓者证祝随主人葬先反宿虞尸故得有祝迎尸之事云既封者封当为窆窆下棺也
　　苏氏轼曰孝子求神而祭无尸则不享无主则不依魂气必求其类而依之人与为类骨肉又为一家之类已与尸各心斋洁至诚相通以此求神宜其享之后人不知此道直以尊卑之势遂不行耳
　　朱子曰古人于祭祀必立之尸因祖考遗体以凝聚祖考之气气与质合则散者庶乎复聚此教之至也杨氏曰曾子问曰祭成丧者必有尸尸必以孙孙幼则使人抱之无孙则取于同姓可也不言适孙是家无适而用庶
　　敖氏曰云衰绖明其为主人兄弟且不易服也祝出迎尸而主人不降者亦变于吉
　　郝氏曰古祭必用尸尸必以孙无孙取于同姓祝迎尸主人不迎者尸尊于庙中出庙父不迎子也既飨神后迎尸神降而后尸入也一人衰绖象尸从者以众主人充之篚尸受食之器　又曰古祭用尸事颇迂诞子坐父拜形迹乱常礼以决嫌疑此何但嫌疑之间而已所以不能强世必行也
　　世佐案古之于祭也作之主以栖其神立之尸以象其形二者具矣而后如在之诚得以伸其孝敬焉其为义至精而其为礼至详且备也后世易之以象设失其防矣杜氏佑不达诋以鄙风【説见通典立尸议】郝氏宗之目古礼曰迂诞陋哉斯言曲礼云为人子者祭祀不为尸然则为尸者必无父者也奈何犹以子坐父拜为嫌邪是经不言主者大夫士之礼也诸侯以上虞而立尸袝而作主公羊传曰虞主用桑练主用栗许氏慎曰卿大夫非有土之君不得祫享昭穆故无主大夫束帛依神士结茅为菆
　　尸入门丈夫踊妇人踊
　　注曰踊不同文者有先后也尸入主人不降者丧事主哀不主敬
　　疏曰主人在西序东面众兄弟西阶下亦东面妇人堂上当东序西面见尸有先后故踊有先后
　　淳尸盥宗人授巾
　　注曰淳沃也沃尸盥者宾执事者也
　　疏曰此直言盥不言面位案特牲云尸入门左北面盥宗人授巾上陈器时匜水之等在西阶之东合在门左则以器就之
　　尸及阶祝延尸
　　注曰延进也告之以升
　　疏曰特牲注云在后诏侑曰延杂记云尸谡祝前郷尸故礼器云诏侑无方【从杨氏图节本】
　　尸升宗人诏踊如初
　　注曰言诏踊如初则凡踊宗人诏之
　　敖氏曰如初如其丈夫先妇人后下文放此
　　尸入户踊如初哭止
　　敖氏曰哭止将有事也
　　妇人入于房
　　注曰辟执事者
　　敖氏曰祭礼妇人当在房前此在堂者以其有尸入之哭也今哭止故入于房及尸谡又复位而哭也
　　右迎尸
　　主人及祝拜妥尸尸拜遂坐
　　注曰妥安坐也
　　敖氏曰此皆变于其吉祭也士之吉祭尸既坐主人乃拜妥尸祝不拜
　　从者错篚于尸左席上立于其北
　　注曰北席北也
　　疏曰此虞礼篚象特牲肵俎置于席北以拟盛尸之馔也
