<!-- { "loadSidebar": true } -->
　　孔氏曰凡天子诸侯及卿大夫礼射有三一为大射是将祭择士之射二为賔射诸侯来朝天子而与之射也或诸侯相朝而与之射也三为燕射谓息燕而与之射天子诸侯大夫三射皆具士无大射故司裘职云大射惟明王及诸侯卿大夫不及于士其賔射燕射士皆有之故射人云士射豻侯二正是士有賔射燕射也又乡射记云士布侯画以鹿豕是士有燕射矣其侯天子大射则张虎侯熊侯豹侯畿内诸侯大射则张熊侯豹侯若畿外诸侯大射亦张三侯一曰大侯二曰糁侯三曰豻侯若畿内卿大夫射麋侯其畿外卿大夫射侯无文于诸侯既得三侯其卿大夫葢降君一等则糁侯豻侯也大射之侯皆有鹄鹄则三分侯中而居一其賔射之侯谓之正天子賔射用五正三正二正之侯诸侯用三正二正之侯卿大夫用二正之侯士亦用二正之侯又饰以豻畿外诸侯以下賔射其侯无文若天子以下燕射则尊卑皆用一侯其射宫所在天子大射在庙故司服云享先公飨射则鷩冕司几筵云大朝觐大飨射依前南乡是也其服鷩冕賔射则在朝故射人云诸侯在朝则皆北面是也其服皮弁服矣燕射则在寝其服则冕缁衣素裳也诸侯大射在郊学其服无文或云皮弁以射在学宫学记云皮弁祭菜故也其賔射若在国则亦在朝与天子同若在国外相防则在竟其服亦皮弁服以聘礼君受聘皮弁故也其卿大夫以下射之所在及所服之衣无明文此三射之外又有乡射其侯并同賔射之法故郑注云乡侯二正又有主皮之射凡主皮之射有二一是卿大夫从君田猎班余获而射书传云凡祭取余获陈于泽然后卿大夫相与射也郑注乡射云主皮者无侯张兽皮而射之主于获也二是庶人亦主皮之射故郑注周礼云庶人无侯张皮而射之是也又有习武之射故司弓矢云弧弓以授射甲革椹质者是也【节録射义疏】
　　图説曰大射射鹄賔射射正乡射射质而燕射则因乡射之侯葢诸侯之射必先行燕礼大夫之射必先行乡饮酒之礼故射侯相因郑氏注仪礼以燕张兽侯乡射当张采侯误矣
　　陈氏祥道曰大射在庙则賔射在朝可知賔射在朝则燕射在寝乡射州射在序可知也
　　郑氏锷曰或谓大射名曰鹄賔射名曰正何耶葢大射择士故取于鹄鹄之言直也所以直已之志人君中之可以为君鹄人父中之可以为父鹄以直其志为义若夫賔射取于尚文徳以懐賔客故以五采为之所尚者文而已
　　又曰或谓司裘言天子诸侯卿大夫之侯而不及士射人乃有射豻侯之法何也盖司裘所言者大射也射人所言者賔射也士无大射而有賔射故于正特言豻侯以有賔射而言其侯则用二采以为正与孤卿大夫同侯不同而正与节皆同盖士之位去卿大夫为不逺其礼可以与之同
　　王氏详说曰郑司农谓方十尺曰侯四尺曰鹄二尺曰正四寸曰质孔丛子谓张布谓之侯侯中谓之鹄鹄中谓之正正方二尺正中谓之方六寸夫大射之礼重于賔射賔射之礼重于燕射若从司农孔丛子之说鹄中有正正中有则是賔射燕射重于大射矣康成谓大射之侯用鹄賔射之侯用正燕射之侯用质以梓人考之康成之说为长【所引孔丛子今见小尔雅】世佐案射有三等侯亦异制皆梓人为之故其职文备焉司裘所共大射之侯也即所谓张皮侯而栖鹄则春以功者也射人所治賔射之侯也即所谓张五采之侯则逺国属者也乡射所记燕射之侯也即所谓张兽侯则王以息燕者也记曰古者诸侯之射也必先行燕礼卿大夫士之射也必先行乡饮酒之礼燕礼曰若射则如乡饮酒之礼葢诸侯以上无乡射其燕射之侯则自乡射等而上之也大夫以下无燕射其乡射之侯则自燕射等而下之也故兽侯之名通乎上下而乡射之记兼及王侯皆以此耳先儒不此之思遂谓此篇所记等侯皆为燕射而设又以乡射重于燕当与賔射同张采侯二正皆非也凡侯中栖之以皮曰鹄司裘所云设其鹄是也画之以采曰正射人所云五正三正二正是也涂之以土曰质此记所云白质赤质丹质是也各随其所宜而命之其实皆射之的而已梓人云参分其广而鹄居一焉则鹄又侯中之总名也郑解此质为质地之质亦非凡侯皆以布为之而饰之以皮此于乡射之侯独曰布者明其不以皮饰也于乡射之侯曰布则熊麋二侯之非纯布可知矣于乡射之侯曰画则熊麋二侯之非画可知矣又云凡画者丹质则白质赤质者之非画益可知矣凡者凡大夫士也此言显为乡射之侯而郑乃以賔射燕射之侯皆画云气于侧释之则误甚矣其为后儒所诋訾也宜哉或谓凡侯皆以布为之而饰之以皮则三射之侯何别乎曰别之以其侯中而已皮侯以鹄采侯以正兽侯以质或又谓燕射之侯既不画何以谓之兽也曰若以其所饰而谓之皮则无以别于大射也且其中未甞栖皮也以其所涂而谓之采则无以别于賔射也且其中未甞画采也燕侯虽不画而熊麋之属皆兽名故以其名命之且大夫士之画者则固有兽象焉又以见此名之通乎下也皮侯采侯取义于中兽侯取义于侧亦相变也然则天子何以张熊侯也曰熊侯诸侯所射也天子与其臣燕而张其臣之侯降尊以就卑也诸侯麋侯亦此意先王之制侯也于大射賔射则异之不异无以严君臣之分也于燕则同之不同无以通上下之情也或谓大夫之侯画以虎豹不几与天子之大射侯同乎曰大夫士去天子逺则无嫌于僭予于其奏驺虞已言之况彼以其皮设于中此以其象画于侧君竒臣耦恶乎同或谓天子诸侯无乡射则既闻命矣先儒皆谓大夫士有燕射而子独曰无之亦有説乎曰燕礼之杀也天子之大射賔射皆三侯诸侯之大射賔射或三侯或二侯今皆杀而为一侯矣大夫士止一侯更何所杀乎故其与客燕饮讲论才艺之礼投壶而已投壶记鲁鼓薛鼓之节而曰取半以下为投壶礼尽用之为射礼则投壶亦射之类而杀于射者也所谓射礼即乡射賔射也郑指为燕射以其误解此记而傅防之耳今欲正千古之讹而未免援误以证误将何时而有定论耶且夫乡射重于燕若谓大夫士之乡射与其燕射同侯则失其轻重之伦矣若谓此记自为燕射而乡射别有所谓采侯二正者则记者不应舍其当用之乡侯不记而反及燕侯详略失宜乃尔又下记云唯君有射于国中其余否亦一证也以是数者互相参较则大夫士之无燕射非愚一人之臆説也或又谓诸儒之说各不同其是非可得而论与曰采侯之解刚中【郑氏锷字】先得兽侯之制敖说差长射人之三侯为虎熊豹二侯为熊豹一侯为麋则先郑之传宜从也大射射鹄賔射射正乡射射质则图之言可采也他如孔疏长于考据而其失在信注之过深姜论好为新奇而其失在攻注之太甚陈氏【用之】郝氏【敬】疑注而并及于记王氏【详説】获注而实背乎经或以大射达乎下士或以采侯用之外蕃此皆一偏之见几等无稽之言集众説之长而务弃其短研遗经之志而不害于辞是在读者分别观之也或又谓后郑以射人之三侯为五正三正二正之侯而子不从何耶曰射人云王以六耦射三侯又云若王大射则以貍步张三侯两言三侯当属一解康成强为分别徒以大射賔射二礼不可同侯故耳不知大射賔射所异者在其侯中之以皮以采而不在其旁之所饰也今以士之豻侯二正推之则王之三侯为虎熊豹而画以五正三正二正诸侯之二侯为熊豹而画以三正二正大夫之一侯为麋而画以二正皆可见矣司裘以士无大射故其所共之侯但有王侯大夫而不及士射人于司裘所已见者略之而于其所未见者详之葢互相备也或又谓射人之五正三正二正先儒有训为乐节者矣子何以知其必非耶曰敖氏见此文在乐节之下遂附防其説愚既前辨之矣姜氏又祖其说而小变之果如所言则賔射之侯直与大射无别而梓人所谓五采之侯究用之何等之射乎故当以康成为长也愚既备列众说而僭评之又系之以图先陈郑义次伸己说俾览者易晓云
<经部,礼类,仪礼之属,仪礼集编,卷十>
<经部,礼类,仪礼之属,仪礼集编,卷十>








　　射自楹间物长如笴其间容弓距随长武
　　注曰自楹间者谓射于庠也楹间中央东西之节也物谓射时所立处也谓之物者物犹事也君子所有事也长如笴者谓从画之长短也笴矢干也长三尺与跬相应射者进退之节也间容弓者上下射相去六尺也距随者物横画也始前足至东头为距后足来合而南面为随武迹也尺二寸
　　敖氏曰其间容弓为从画言也横画之距随长武则上下射之相去不及五尺矣射者南面还视侯中之后先以左足履物之东端乃以右足履其西端而合之故名东端为距西端为随取其左足至则右足从之也距至也随犹从也
　　郝氏曰物长如笴与人步一跬相应三尺为跬六尺为步从长半步不言横同也其间谓两物相去中间可容弓六尺曰弓即一步也两人丽立中空一步以便射也左足先履物拒其外曰距右足来合曰随足迹曰武武长尺有竒两足収敛廹狭方可容一武也张氏曰榭钩楹内堂由楹外虽不同皆以楹中央为东西之节注云谓射于庠恐未是
　　世佐案射自楹间张说得之物长如笴谓其从画也郝说非其间容弓谓两物相去也敖说非距随长武谓其横画也名横画曰距随者葢先以左足距从画之南端而后以右足随之履其横画顾名思义益可以悟射者之立法矣旧说之误辨见上
　　序则物当栋堂则物当楣
　　注曰是制五架之屋也正中曰栋次曰楣前曰庪敖氏曰当栋当楣其以庭之深浅而异与堂之庭深于序故进退其物以合侯道之数此侯道五十弓张氏曰序无室堂有室故物深浅异设此物南北之节也世佐案此当以张説为正
　　命负侯者由其位
　　注曰于贱者礼略
　　疏曰司马自在已位遥命之
　　敖氏曰位觯南也此与前二命皆不离其位者以射事未至略之由便也
　　世佐案此谓司马命获者执旌以负侯之时也位司射之南也此时司马位已不在觯南矣敖説非
　　凡适堂西皆出入于司马之南唯宾与大夫降阶遂西取弓矢
　　注曰尊者宜逸由便也
　　敖氏曰凡司射司马三耦众耦也必出入于此者近于其位也此于司射司马之位为南于耦之射位为北故以之为节云賔无射位大夫不立于射位故取弓矢于堂西不由之大夫卒射而退乃由此者统于上射非正礼也
　　郝氏曰凡司射三耦众耦往来堂西皆由司马之南而西惟賔与大夫取弓矢于堂西下阶即折而西不由司马之南尊者可直遂不出卑者之下也賔大夫非取弓矢不往堂西故申明之
　　世佐案凡适堂西皆出入于司马之南葢威仪之法有不得由便者唯賔与大夫则否优尊也敖氏近于其位之说失之
　　旌各以其物
　　注曰旌总名也杂帛为物大夫士之所建也言各者乡射或于庠或于榭
　　疏曰周礼司常云九旗通帛为防杂帛为物全羽为旞析羽为旌各别今名物为旌者散文通故云旌总名也通帛者通体并是绛帛杂帛者中绛縁边白也大夫士同建物而云各者大夫五仭士三仭不同也【从张氏句读节本】
　　敖氏曰记据士之为主人者言也士之物云各则是三等之士其物亦有不同者矣士丧礼曰为铭各以其物亦此意也
　　张氏曰旌射时获者所执各用平时所建故云各以其物也
　　世佐案敖说非记意也
