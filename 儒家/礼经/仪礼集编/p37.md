<!-- { "loadSidebar": true } -->
　　敖氏曰崇重也谓賔崇重已酒不嫌其薄而饮之既也故拜谢之卒爵乃拜者若曰已饮之乃审知其薄然世佐案崇酒之义敖氏得之郝氏敬李氏之藻皆同敖义郑君之説郝氏讥其凿今详其意盖谓以恶酒充賔腹故拜以谢过于经义未为大失然既训崇为充充字并无酒恶之意势必添字乃通固不如敖説之直截也至于熊説则去经防逺甚几酌酒于爵经皆云实爵不云崇酒况此爵虚爵也下文取以献介方将洗而实之岂于其奠之之时即酌而充满之乎其为谬误顕然矣又案姜氏云此乃谢賔之酢爵也崇之言隆谓之崇酒者谢賔酢之隆施耳如以崇酒为谢酒之恶当于献賔賔告防之时不当于酢主主不告防之后此説亦可备一解
　　右賔酢主人
　　主人坐取觯于篚降洗賔降主人辞降賔不辞洗立当西序东面
　　注曰不辞洗者以其将自饮
　　敖氏曰主人辞不言奠觯又不言賔对者如上礼可知自饮乃洗者亦象賔之饮已也
　　张氏曰献用爵酬用觯一升曰爵三升曰觯
　　卒洗揖让升賔西阶上疑立主人实觯酬賔阼阶上北面坐奠觯遂拜执觯兴賔西阶上答拜
　　注曰酬劝酒也
　　张氏曰先自饮所以劝賔也拜賔者通其劝意也答拜者答其劝已也
　　坐祭遂饮卒觯兴坐奠觯遂拜执觯兴賔西阶上答拜敖氏曰此众賔之饮已故其拜亦皆与受之于人者同
　　主人降洗賔降辞如献礼升不拜洗
　　注曰不拜洗杀于献
　　敖氏曰如献礼如其降后升前之仪
　　賔西阶上立主人实觯賔之席前北面賔西阶上拜主人少退卒拜进坐奠觯于荐西
　　敖氏曰奠觯于荐西者主人以此觯不举不敢亲授之重劳賔也凡酬酒有卒不举者有未即举者主人皆奠之而不授其意则同燕与大射及少牢下篇主人酬尸与賔皆授觯与士礼异
　　张氏曰奠觯西欲賔举此觯也
　　世佐案酬觯奠而不授亦杀于献也奠于荐西仍是欲賔举此觯若逆料其不举而不亲授则非主人殷勤之意矣
　　賔辞坐取觯复位主人阼阶上拜送賔北面坐奠鱓于荐东复位
　　注曰酬酒不举君子不尽人之欢不竭人之忠以全交也敖氏曰辞辞其奠鱓也奠觯酬之正礼也然奠而不授亦不能无降等之嫌故辞之辞之而不获命乃坐取觯示受也辞及取觯皆当东面
　　张氏曰賔辞疏以为辞主人复亲酌已愚以主人方酌时不辞殆非辞酌也仍是辞其亲奠如乡射二人举觯时世佐案奠觯于荐东示不举也凡奠觯将举者于右不举者于左辞是辞奠前二説得之
　　右主人酬賔
　　主人揖降賔降立于阶西当序东面
　　注曰主人将与介为礼賔谦不敢居堂上
　　敖氏曰賔降之位其南北之节皆于阶西至此始见之也主人降西面于门东
　　主人以介揖让升拜如賔礼
　　疏曰主人与賔三揖至于阶之时介与众賔亦随至西阶下东面此云揖让升唯于升堂时相让无庭中三揖矣
　　敖氏曰介入门左止于其位至是乃进
　　世佐案上迎賔拜至节不见介与众賔随至西阶下之事则介与众賔尚在门西北上之位也此云揖让升拜如賔礼谓三揖三让及拜至之礼皆如賔也何得无庭中三揖乎疏误当以敖説为正
　　主人坐取爵于东序端降洗介降主人辞降介辞洗如賔礼
　　敖氏曰爵即向之所奠者也賔礼者賔降至一揖一让升之仪也此时介降之位在賔南
　　升不拜洗
　　注曰介礼杀也
　　介西阶上立
　　注曰不言疑者省文
　　主人实爵介之席前西南面献介
　　张氏曰介席东面介立西阶上在席南故主人西南面向之
　　介西阶上北面拜主人少退介进北面受爵复位敖氏曰主人西南面献介而介乃北面正方受爵以是推之则賔酢主人主人亦北面受主人献賔賔其东面受与
　　世佐案仪礼图主人献賔賔酢主人受爵者皆北面经于主人受爵虽不言其何面而于此特见之则其余从同矣乡射礼主人西北面献賔賔西阶上北面拜主人少退賔进受爵于席前夫拜既北面则受亦北面可知敖氏谓主人献賔賔东面受非
　　主人介右北面拜送爵介少退
　　注曰主人拜于介右降尊以就卑也
　　敖氏曰主人献介乃拜于其右者降于賔也凡堂上之献酢皆分阶而拜者賔主二人而已其余则否
　　主人立于西阶东
　　张氏曰在介右而又稍东以设荐之时介方升祭主人无事故立于此
　　荐脯醢
　　敖氏曰介席南上则此荐脯当在北方与少牢下篇设侑之豆同矣
　　介升席自北方设折爼祭如賔礼不哜肺不啐酒不告防敖氏曰凡所不者下賔
　　自南方降席北面坐卒爵兴坐奠爵遂拜执爵兴主人介右答拜
　　敖氏曰降席适西阶上也
　　右主人献介
　　杨氏曰介礼杀于賔者不拜洗主人不拜于阼阶而拜于介右不哜肺不啐酒不告防
　　介降洗主人复阼阶降辞如初
　　敖氏曰初谓賔酢之时主人降以下至坐取爵卒洗之礼也
　　卒洗主人盥
　　疏曰此主人自饮而盥者尊介也
　　介揖让升授主人爵于两楹之间
　　注曰就尊南授之介不自酌下賔
　　敖氏曰以后篇大夫礼例之介字宜在授字上于主人之盥也介立于洗南以俟之主人既盥乃揖而行也张氏曰介但授虚爵不自酌者介卑不敢必主人为已饮也
　　介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜注曰奠爵西楹南以当献众賔
　　世佐案注当字本或作爵误
　　右介酢主人
　　主人复阼阶揖降介降立于賔南主人西南面三拜众賔众賔皆答一拜
　　注曰三拜一拜示徧不俻礼也不升拜贱也
　　疏曰主人在阼阶下众賔在賔介之南故西南向拜之朱子曰此疏云众賔各得主人一拜主人亦徧得一拜
　　乡射疏又云众賔无论多少止为三拜是示徧也然则主人之拜众賔不能一一拜之但为三拜以示徧而众賔之长者三人各答一拜也然经文及注疏但言众賔一拜而无三人之文未详其説乡射仿此敖氏曰是时众賔皆在门内之西主人少南行近于门东乃西南乡之而拜三拜者旅拜之法也众賔皆答一拜亦答旅拜之法也此礼士大夫同之
　　世佐案主人与賔介行礼之时众賔固在门西北上之位迨其行礼既毕则众賔皆进而立于賔介之南矣无庭中三揖者贱不敢当主人之迎也经不着其进立之节文不具也唯其已在賔介之南也故主人得于阼阶下西南面拜之敖説似太泥主人之三拜众賔与拜至之意相类特不升之于堂而一一拜之是亦以其贱略之也又案礼成于三故旅拜之法无论众賔多少但为三拜以示徧初不为賔长三人而设也经云众賔皆答一拜亦统指众賔而言不专谓三賔也疏欠分明故朱子不能无疑然即以经文证之则其疑可释矣旅拜之法大夫士防有不同大夫三拜众賔众賔答以壹拜此及乡射少牢有司彻所陈是也大夫尊不敢备礼也士三拜众賔众賔答以再拜特牲所陈是也士卑得备礼也详见疏敖氏谓此礼大夫士同之殆未深考与
　　主人揖升坐取爵于西楹下降洗升实爵于西阶上献众賔众賔之长升拜受者三人
　　敖氏曰此献之仪主人盖执爵西南面于西阶上众賔则以次升受之不献于席前辟尊者礼也其拜者亦北面后于字衍
　　张氏曰主人揖升主人自升也众賔尚在堂下至主人于西阶上献爵众賔始一一升受之耳经文自明疏以揖升为揖众賔升非也又记云众賔之长一人辞洗如賔当亦从堂下东行辞之疏以为降辞亦未是
　　主人拜送
　　注曰于众賔右
　　坐祭立饮不拜既爵授主人爵降复位
　　注曰既卒也卒爵不拜立饮立授贱者礼简
　　敖氏曰位堂下之位介之南也于此云复则主人揖升之时众賔其皆进与
　　张氏曰一人饮毕授爵降次一人乃升拜受也世佐案众賔皆进当在主人与介行礼甫毕之时不在主人揖升时也敖説误説又见上
　　众賔献则不拜受爵坐祭立饮
　　注曰次三人以下也不拜礼弥简
　　张氏曰亦升受但不拜耳
　　每一人献则荐诸其席
　　注曰谓三人也
　　敖氏曰此荐之节当在坐祭立饮之后与特牲馈食之众賔同无爼矣又既饮乃荐逺下賔介也不言不祭可知也
　　众賔辩有脯醢
　　注曰亦每献荐于其位位在下
　　疏曰知位在下者以其言堂下立侍不合有席既不言席故位在下
　　敖氏曰众賔三人之外者也众賔长以下其堂下之位继賔介之位而南
　　世佐案是时賔降立于阶西当序东面介降立于賔南故敖知众賔堂下之位当继賔介而南也又案此则众賔自三人之外皆无席亦无南面立于堂上者矣而仪礼图乃于賔长三席之西复有众賔之位云南面坐不尽则东面北上似误也
　　主人以爵降奠于篚
　　郝氏曰奠爵于堂下洗西之篚示不用也
　　右主人献众賔【张氏曰自初献賔至此为饮酒第一叚】
　　揖让升賔厌介升介厌众賔升众賔序升即席
　　疏曰众賔序升者谓三賔堂上有席者以年长为首以次即席也
　　敖氏曰揖让升者谓主人独与賔一揖一让而先升也賔厌介升者賔既厌介乃升也介厌众賔升亦然三賔长则不相厌但以次序而升耳
　　张氏曰此下言一人举鱓待乐賔后为旅酬之端也
　　一人洗升举觯于賔
　　注曰一人主人之吏
　　敖氏曰献礼既备即举觯为旅酬始示留賔之意也既洗乃升则用下篚之觯也举觯犹扬觯
　　世佐案举觯者将自饮乃洗者敖氏谓其意与主人酬賔之礼同是也
　　实觯西阶上坐奠觯遂拜执觯兴賔席末答拜
　　疏曰賔席末答拜者谓于席西南面非谓席上近西为末以其无席上拜法也已下賔拜皆然
　　敖氏曰賔席末拜示违其位也不降席答之者以其贱也下二人举觯仿此举鱓者拜亦当楣
　　世佐案降席而拜故是常法但经既云席末答拜与上文席末坐啐酒同是于席之西端不当仍指为降席也史记载魏其行酒独故人避席余半膝席盖以其失势而忽之此賔之席末答拜与半膝席相似则以举觯者贱故也敖説似长
　　坐祭遂饮卒觯兴坐奠觯遂拜执觯兴賔答拜
　　姜氏曰乡射云举觯者坐祭此省文
　　降洗升实觯立于西阶上賔拜
　　注曰賔拜拜将受觯
　　进坐奠觯于荐西賔辞坐受以兴
　　注曰举觯不授下主人也
　　敖氏曰此实取之而经云受者原賔意也
　　张氏曰案主人酬賔亦奠觯而不亲授似酬法当然注以为下主人恐宜再议
　　姜氏曰乡射云举觯者进此省文
　　世佐案礼敌者亲授卑于尊则奠而不授不敢也主人酬賔亦奠而不授礼之杀也于献固尝亲授矣今举觯者之奠而不授自是卑于尊法初不因礼之杀注云下主人良然张氏议之过矣賔辞者亦辞其坐奠也
　　举觯者西阶上拜送賔坐奠觯于其所
　　注曰所荐西也
　　疏曰賔奠于其所者待作乐后立司正賔乃取此觯以酬主人以其将举故且奠之于右也
　　举觯者降
　　右一人举觯
　　疏曰案乡射举觯者降后有大夫此不言者大夫观礼之人或来或否故不言也
