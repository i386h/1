<!-- { "loadSidebar": true } -->
　　右记铏芼与豆笾之实
　　尸入祝从尸
　　注曰祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也
　　疏曰上经隂厌时主人先祝入户至此迎尸祝在主人前先后有异故记人明之
　　敖氏曰入谓入门也言祝从尸者嫌其如迎尸之时犹先行也祝始出迎尸先行入门及尸入祝乃居后而从之少牢馈食礼曰祝先入门右尸入门左亦辟尸使先行也入门如是则入户亦从尸可知
　　世佐案经云尸及阶祝延尸由后诏相之曰延则自入门已后祝即转居尸后矣言此者明其与出时异也尸出之时祝前
　　尸坐不説屦
　　注曰侍神不敢燕惰也
　　疏曰案乡饮酒燕礼之等凡坐降説屦乃升坐敖氏曰礼有敬事则不説屦而坐少仪曰凡祭于室中堂上无跣燕则有之
　　尸谡祝前乡尸还出户又乡尸还过主人又乡尸还降阶又乡尸降阶还及门如出
　　注曰祝道尸必先乡之为之节过主人则西阶上不言及阶明主人见尸有踧踖之敬及至也言还至门明其间无节也每将还必有辟退之容凡前尸之礼仪在此
　　敖氏曰前者当尸之前而行也前行者所以道之乡尸还谓先乡尸而即还也上降阶者祝也下降阶者尸也祝先降而乡尸及尸既降祝乃反面而行张氏曰祝之道尸必先以面乡尸乃转身前行谓之还上降阶谓正降时此时祝以面乡尸下降阶谓既降时祝则转身前行直至及门乃又乡尸也
　　世佐案还旋同乡则面尸旋则背尸也后二説得之郑氏安注于乡尸与还之间令还字读属下句又以还为还乡尸于文颇不顺今不从经两言降阶敖氏分析最明若谓正降时以面乡尸既降乃转身前行则是祝于三等之间皆却行而下矣非门庙门也如出户谓亦既出乃乡尸
　　尸出祝反入门左北面复位然后宗人诏降
　　疏曰复位复上文祝入门左北面位诏降诏主人降敖氏曰此言主人降之节似与经异
　　世佐案经直云祝反入彻设于西北隅不见有复位之事故记着之又案经主人之降在阳厌之后不以祝复位为节云复位然后宗人诏降者然后缓辞非谓二事同节也敖説误言此者明其异于吉祭也特牲馈食礼云尸谡祝前主人降
　　尸服卒者之上服
　　注曰上服者如特牲士端也不以爵弁服为上者祭于君之服非所以自配鬼神士之妻则宵衣耳敖氏曰卒者士也其上服则爵弁服是亦异于吉祭者也吉祭之尸服端裳
　　世佐案敖説得之士之妻则褖衣与
　　男男尸女女尸必使异姓不使贱者
　　注曰异姓妇也贱者谓庶孙之妾也尸配尊者必使适也
　　疏曰尸须得孙列者孙与祖为尸孙妇还与夫之祖姑为尸故不得使同姓女为尸也男尸先使适孙无适孙乃使庶孙女尸先使适孙妻无适孙妻使适孙妾又无妾乃使庶孙妻即不得使庶孙妾以庶孙之妾是贱之极者若然庶孙妻亦容用之而郑云必使适也者据经不使贱有适孙妻则先用适而言其实容用庶孙妻法也必知容用庶孙者以曾子问孔子曰祭成丧者必有尸尸必以孙孙幼使人抱之无孙则取于同姓可也彼不言适是容无适而用庶此经男女别尸据虞祭而言至卒哭已后自禫以前丧中之祭皆男女别尸少牢吉祭云某妃配是男女共尸敖氏曰女尸以在孙伦者之妻为之据夫家而言之故曰异姓其或虽与卒者同姓亦可以为之也贱者孙伦之妾也
　　世佐案必使异姓谓女尸也不使贱者兼男女之尸言也贱谓庶及妾也尸必以适孙及适孙妇为之无则取诸同姓【同姓谓孙行之适及其妇】又无则阙使贱是卑其父母矣故礼禁之疏説殆误
　　右记尸之出入仪服
　　无尸则礼及荐馔皆如初
　　注曰无尸谓无孙列可使者也殇亦是也礼谓衣服即位升降
　　疏曰曾子问曰祭成丧者必有尸明殇死无尸可知敖氏曰礼谓主人哭出复位以前之仪及改设馔与宾出以后之事荐馔神席前俎豆之类皆是也如初谓与有尸者同
　　世佐案曾子问云祭成丧者必有尸记乃言无尸者礼之穷也盖尸不使贱又必取诸无父者若是则成人之丧而阙焉者盖有矣非直为殇祭也郝氏因之为殇虞盖亦为郑注所误
　　既飨祭于苴祝祝卒
　　敖氏曰虽无尸此仪则同也主人于每节亦皆再拜稽首记将见主人哭出之节故言此
　　不绥祭无泰羮湆胾从献
　　注曰不绥言献记终始也事尸之礼始于绥祭终于从献绥当为堕
　　疏曰此四事皆为尸是以上文有尸者云迎尸而入祝命佐食绥祭有泰羮湆自门入设于铏南胾四豆设于左又尸食之后主人献之后宾长以肝从主妇亚献宾长以燔从宾长献后亦如之无尸阙此四事自羮已下三事皆蒙无字解之也
　　郝氏曰绥挼同曲礼云大夫绥之绥祭即堕祭解见前
　　主人哭出复位
　　注曰于祝祝卒
　　疏曰谓祝祝卒无尸可迎既无上四事主人遂即哭出复户外东面位也
　　祝阖牖户降复位于门西
　　注曰门西北面位也
　　男女拾踊三
　　注曰拾更也三更踊
　　疏曰凡言更踊者主人踊主妇踊宾乃踊三者三为拾也
　　敖氏曰是时妇人亦在堂也不入于房与有尸者异
　　如食间
　　注曰隠之如尸一食九饭之顷也
　　敖氏曰阖牖户如食间象神食之也此谓隂厌
　　祝升止哭声三啓户
　　注曰声者噫歆也将啓户警觉神也
　　疏曰若曲礼云将上堂声必扬故曰将啓户警觉神也孔氏曰案论语云顔渊死子曰噫天丧予檀弓云公肩假曰噫是古人发声多云噫故知此声亦谓噫也凡祭祀神之所享谓之歆今作声欲令神歆享故云歆警神也
　　顾氏炎武曰士虞礼声三注声者噫歆也将啓戸警觉神也曾子问祝声三注声噫歆警神也盖叹息而言神其歆我乎犹诗顾予烝尝之意也丧之皋某复祭之噫歆皆古人命鬼之辞既夕礼声三注旧説以为噫兴也噫兴者叹息而欲神之兴也噫歆者叹息而欲神之歆也
　　世佐案神人道殊而情则一鬼之不欲近人犹人之不欲近鬼也故飨神之时必阖牖户及其将啓则作声者三以警之若使之闻而知所辟就者然非明乎鬼神之情状者不能为斯礼也其声既夕注以为噫兴盖出于传闻之辞此及曾子问注皆作噫歆兴与歆必有一误抑或但取其声之似而于字义无闗乎亭林之説似求之过深矣
　　主人入祝从啓牖乡如初
　　注曰牖先阖后啓扇在内也乡牖一名也如初者主人入祝从在左
　　疏曰诗云塞乡墐户注云乡北出牖也与此注不同者语异义同北牖名郷郷亦是牖故云牖一名也云如初者主人入祝从入在左者郑以经如初之文在牖郷之下恐人以为啓牖郷如初上既无咎牖郷之事明据主人与祝位如初也
　　敖氏曰郷犹面也谓祝在主人之左皆西郷
　　世佐案敖説以啓牖二字为句郷如初三字为句得之旧读郷字絶句不辞甚矣郷郝以北窻释之亦非是
　　主人哭出复位
　　注曰堂上位也
　　世佐案位在西阶上东面
　　卒彻祝佐食降复位
　　注曰祝复门西北面位佐食复西方位不复设西北隅者重闭牖户防也
　　疏曰上经云众主人及兄弟宾即位于西方佐食即宾也复西方位可
　　敖氏曰卒彻者言其节也此彻亦改设于西北隅不言之者亦为其已蒙如初之文也卒彻祝阖牖户乃与佐食俱降佐食于此方云复位则隂厌之时其在中庭北面与士之佐食位在兄弟之列特牲记曰佐食于旅齿于兄弟是也
　　世佐案曾子问宗子为殇而死直有隂厌凡殇与无后者直有阳厌然则二厌不备者殇祭也此主为成丧而无尸者言其二厌俱有可知当以敖説为正
　　宗人诏降如初
　　注曰初赞阖牖户宗人诏主人降之
　　疏曰礼毕降堂宗人诏之亦如上经也【从句读节本】
　　右无尸飨祭之礼
　　始虞用柔日
　　注曰葬之日日中虞欲安之柔日隂取其静
　　敖氏曰柔日乙丁己辛癸也
　　张氏曰古人葬日例用柔日
　　世佐案柔日即葬日也葬日虞孝子之心不忍其亲之神灵一日而无所依也敖以言用决其非葬日谬矣
　　曰哀子某哀显相夙兴夜处不宁
　　注曰曰辞也祝祝之辞也丧祭称哀显相助祭者也显明也相助也诗云于穆清庙肃雍显相不宁悲思不安
　　敖氏曰哀子主人也哀显相众主人以下也
　　敢用絜牲刚鬛
　　注曰敢昧冒之辞豕曰刚鬛
　　香合
　　注曰黍也大夫士于黍稷之号合言普淖而已此言香合盖记者误尔辞次黍又不得在荐上
　　世佐案曲礼云黍曰香合稷曰明粢祭时黍稷俱有唯言黍者举其尊也注以此二字为误谓曲礼所云黍稷别号是人君法非大夫士所得称也然刚鬛亦豕之别号且与香合同出曲礼何以独得称邪又谓辞次黍不得在荐上亦非此祝辞但以物之重轻为先后初不依设荐之次若依设荐之次则豕俎亦不当在荐上矣先言俎者疏云祭以牲为主故也然则黍稷之馨香独非祭之所重乎观篇首饎爨之设即次于特豕鱼腊亦可见矣记固未可轻訾也
　　嘉荐普淖
　　注曰嘉荐菹醢也普淖黍稷也普大也淖和也徳能大和乃有黍稷故以为号云
　　世佐案上既言香合则普淖必非黍稷之谓以文次考之盖谓铏也铏和羮也故以是名之与
　　明齐溲酒
　　注曰明齐新水也言以新水溲酿此酒也郊特牲曰明水涚齐贵新也或曰当为明视谓腊也今文曰明粢粢稷也皆非其次今文溲为醙
　　敖氏曰明齐盖言醴也郊特牲曰缩酌用茅明酌也又曰明水涚齐贵新也盖用明水涚醴齐故曰明齐也祝祝之时奠用醴而已不用酒也云溲酒似衍文郝氏曰明齐即酒溲醴也
　　世佐案溲醙同白酒也上经云两甒醴酒酒在东是醴与酒兼设矣明齐谓醴溲酒谓酒记文甚明先儒每曲为之説特以飨神用醴而不用酒故尔然酒以酳尸尸即神象也祝祝之时言醴而并及于酒不亦宜乎
　　哀荐祫事
　　注曰始虞谓之祫事者主欲祫先祖也以与先祖合为安
　　疏曰案公羊传大祫者何合祭也合先君之主于大庙故此郑亦以祫为合但三虞卒哭后乃有祔祭始合先祖今始虞而言祫者郑云以与先祖合为安故下文云适尔皇祖某甫是始虞预言祫之意也【从续通解节本】
　　适尔皇祖某甫
　　注曰尔女也女死者告之以适皇祖所以安之也皇君也某甫皇祖字也若言尼甫
　　郝氏曰尸柩已蔵神宜归庙恐魂未离旧寝故虞于寝告使适祖也皇美大之称皇祖即死者所祔祖
　　飨
　　注曰劝强之也
　　再虞皆如初曰哀荐虞事
　　注曰丁日葬则巳日再虞其祝辞异者一言耳敖氏曰皆如初谓日与祝辞也曰哀荐虞事见其与上文异者惟虞祫二字耳虞之言度也再告之则有使之度其去就之意故曰虞事焉虞祭之名盖取诸此不以祫为称者以其与大祫之名同且此时犹未果祫也
　　世佐案虞安也若曰适尔皇祖则神乃安矣敖训为度非
　　三虞卒哭他用刚日亦如初曰哀荐成事
