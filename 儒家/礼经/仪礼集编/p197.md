<!-- { "loadSidebar": true } -->
　　世佐案特牲记有公有司及私臣此唯见私人则賔即公有司可知矣賔与私人皆家臣也而有公私之别者以其得君命与否也士卑僚友有来助祭者故以僚友为賔大夫尊其僚友无来助祭者故即以公有司为賔亦其宜也献私人亦洗者以承献内賔之后故也男女不袭器不云易爵文省耳拜于下臣也主人听其拜下而不命之升拜于上辟人君礼也俟其升受乃答拜是亦在其右北面也若是指拜下升受诸仪也唯主人不答拜为异羣私人且拜受爵则众賔众兄弟之拜受益可见矣于是复云宰夫赞主人酌所以见献兄弟及内賔之不用赞也敖説误
　　主人就筵
　　郝氏曰主人献毕由阶上就东序之筵
　　右主人献私人【张氏曰均神恵徧】
　　尸作三献之爵
　　注曰上賔所献爵不言三献作之者賔尸而尸益卑可以自举
　　敖氏曰主人毕献而就筵三献于是升立于西阶上尸乃举爵也此与不賔尸之礼皆尸自作止爵不待献者作之亦异于士
　　郝氏曰前上賔三献尸尸以爵未徧奠而不举今自賔至私人均受献尸乃起三献之爵将祭以饮张氏曰自此尽降实于篚尸举所奠上賔之爵以成三献之礼以上賔举三献因号上賔为三献是以事名官此一礼内凡有四节尸作爵一也献侑二也致爵于主人三也受尸酢四也
　　姜氏曰注谓傧尸而尸益卑故自作爵也其説葢非下大夫不傧尸尸亦自作爵也此但大夫礼与士异耳
　　司士羞湇鱼缩执俎以升尸取膴祭祭之祭酒卒爵注曰不羞鱼匕湇略小味也羊有正俎羞匕湇肉湇豕无正俎鱼无匕湇隆汚之杀
　　敖氏曰不言左执爵与兴坐者如上礼可知
　　郝氏曰湇鱼即前所朼尸俎五鱼横载者也大脔曰膴即前所加膴祭于其上者也
　　司士缩奠俎于羊俎南横载于羊俎卒乃缩执俎以降尸奠爵拜三献北面答拜受爵
　　敖氏曰横载者于俎为横与牲体同也不缩载者正俎之实已多又加以益送之俎故载鱼于此不得象其在鱼俎也尸既卒爵乃执虚爵以待执俎者降而后奠爵拜行礼之序于此可见
　　右尸作止爵
　　酌献侑侑拜受三献北面答拜司马羞湇鱼一如尸礼卒爵拜三献答拜受爵
　　注曰司马羞湆鱼变于尸
　　敖氏曰司马当作司士字之误也上下皆司士为之此不宜使司马且司马惟主羊俎耳羞湆鱼非其事也卒爵与拜其节宜与尸同此略言之耳下文主人亦然
　　郝氏曰前司士朼鱼侑主人皆一鱼即此
　　右上賔献侑
　　酌致主人主人拜受爵三献东楹东北面答拜
　　注曰賔拜于东楹东以主人拜受于席就之
　　敖氏曰致下葢脱于字也賔拜东楹东者以与主人为礼则不敢独拜西阶上辟尸也
　　郝氏曰此賔致爵于主人即酌其献侑之爵不言献主酒自主人出也
　　司士羞一湇鱼如尸礼卒爵拜三献答拜受爵
　　敖氏曰此与侑如尸礼皆兼祭酒而言不致爵于主妇变于不賔尸之礼
　　右上賔致爵于主人
　　尸降筵受三献爵酌以酢之
　　注曰既致主人尸乃酢之遂賔意
　　敖氏曰賔尸则尸与侑主人为序故俟其毕献乃酢之酢而不洗亦因室中之礼也賔尸而不因室中之礼者惟主人耳
　　张氏监本正误云尸降筵受三献爵酌以酢之脱爵字
　　三献西楹西北面拜受爵尸在其右以授之尸升筵南面答拜坐祭遂饮卒爵拜答拜执爵以降实于篚敖氏曰尸在其右并授也并授而不同面拜逺辟主人献賔之礼也云执爵以降则是既卒爵亦奠之而拜矣
　　姜氏曰在其右亲尸弥卑也执降者三献也
　　世佐案尸在其右亦北面也必升筵而后答拜者亦因室中之礼
　　右尸酢上賔【张氏曰三献礼成】
　　二人洗觯升实爵西楹西北面东上坐奠爵拜执爵以兴尸侑答拜坐祭遂饮卒爵执爵以兴坐奠爵拜尸侑答拜皆降
　　注曰三献而礼小成使二人举爵序殷勤于尸侑疏曰案乡饮酒乡射特牲等皆一人举觯为旅酬始二人举觯为无算始今傧尸乃以二人为旅酬始者以其初时主人酬尸尸奠之侑未得酬故使二人举觯侑乃得亦奠一爵而尸之一爵遂行于下也兄弟之后生者举觯于其长为无算爵者以其宾长所举奠酬亦为无算爵以此二觯者皆在堂下故为无算爵尸不与无算爵故举堂下觯为无算爵凡旅酬皆从上发尸为首故特牲等使二【二当作一】人举觯为旅酬与賔长所举荐君【君当作右】之觯此賔不举旅酬皆从尸举故所奠者为无算一爵亦是异于特牲
　　敖氏曰二人举觯为旅酬始也中庸曰旅酬下为上所以逮贱也其是之谓与
　　张氏曰自此以下言旅酬及无算爵二人举觯为旅酬兄弟后生举觯于是賔长加献尸次賔举爵又旅酬兄弟举止爵賔举奠觯交错为无算爵又凡五节而傧尸之礼毕矣
　　世佐案乡饮酒乡射举觯者皆序立西阶上此于西楹西者因尸侑初升之位也东上举觯于尸者为上尸侑答拜亦各于其席此经爵字当作觯下注云古文觯皆为爵延熹【延熹盖延平之误辨见后】中诏校书定作觯此殆改之未尽者与下文爵觯杂者当以意求之
　　洗升酌反位尸侑皆拜受爵举觯者皆拜送侑奠觯于右
　　注曰奠于右者不举也神惠右不举变于饮酒敖氏曰反位于西楹西俟拜也受爵亦于其席拜送亦如其位举觯者不奠觯于席前不变于主人之仪也侑奠觯不言坐文省也于右亦由便耳右糗南郝氏曰奠于右俟尸行酬而后举以酬长賔
　　张氏曰虽二爵并举止用尸一爵酬于下
　　世佐案云尸侑皆拜受爵则举觯者各授于席前而不奠矣此亦与乡饮酒等礼异又案乡饮酒记云凡奠者于左将举于右此侑觯奠于右而不举是变于饮酒也郝説误辨见后
　　右二人举觯于尸侑
　　尸遂执觯以兴北面于阼阶上酬主人主人在右注曰尸拜于阼阶上酬礼杀
　　疏曰上文尸酢主人主人东楹东北面拜受爵尸西楹西北面答拜是各于其阶今尸酬主人同于阼阶故云礼杀也
　　敖氏曰言遂执觯以兴是向者亦执觯以坐而俟也尸虽不奠觯犹坐以其当然也
　　坐奠爵拜主人答拜不祭立饮卒爵不拜既爵
　　敖氏曰亦执觯兴主人乃答拜也
　　姜氏曰此尸酬主而先导饮也
　　酌就于阼阶上酬主人主人拜受爵尸拜送尸就筵注曰言就者主人立待之酬不奠者急酬侑也敖氏曰此酬主人谓东面授之如特牲賔兄弟旅酬之仪
　　姜氏曰此尸既自导饮而因酬主人也
　　主人以酬侑于西楹西侑在左坐奠爵拜执爵兴侑答拜不祭立饮卒爵不拜既爵
　　姜氏曰此主酬侑而先导饮也
　　酌复位侑拜受主人拜送主人复筵
　　注曰言酌复位明授于西阶上
　　敖氏曰复位而西面授之下仿此
　　姜氏曰此主既导饮而因酬侑也
　　世佐案复位复西楹西侑右之位
　　乃升长賔侑酬之如主人之礼
　　注曰遂旅也言升长賔则有赞呼之
　　郝氏曰长賔在西阶下侑升长賔举所奠荐右之觯酬之
　　世佐案侑酬长賔之觯即其受之于主人者郝云举所奠荐右之觯非
　　至于众賔遂及兄弟亦如之皆饮于上
　　注曰上西阶上
　　姜氏曰皆饮于上通承上文之词尸酬主人主人酬侑侑酬賔賔酬兄弟皆饮于上自此兄弟酬私人饮于下而主妇酬内賔遂及宗妇皆饮于房中矣内賔不言酬者葢不与男子旅酬之列故与
　　遂及私人拜受者升受下饮
　　注曰私人之长拜于下升受兄弟之爵下饮之疏曰私人之位在兄弟之南今言下饮之则私人之长一人在西阶下饮之其余私人皆饮于其位故下经云卒爵升酌以之其位相酬辩是也
　　敖氏曰私人拜而升受兄弟之爵俟兄弟答拜乃下也下饮谓就其位而饮之以酬其次者也惟云拜受云下饮是兄弟及私人饮时皆不拜矣兄弟饮不拜者以所酬者在下难为礼也私人饮不拜者因酬己者之仪且贱者礼简也
　　卒爵升酌以之其位酬辩
　　注曰其位兄弟南位亦拜受拜送升酌由西阶敖氏曰以之其位饮所酬者也亦于此相酬则私人之长其下饮之时亦在此明矣
　　姜氏曰之徃也
　　卒饮者实爵于篚
　　注曰末受酬者虽无所旅犹饮
　　右旅酬
　　乃羞庶羞于賔兄弟内賔及私人
　　注曰无房中之羞贱也此羞同时羞则酌房中亦旅其始主妇举觯于内賔遂及宗妇
　　疏曰内賔羞在私人之上私人得旅酬则房中内賔亦旅可知
　　敖氏曰无房中之羞别于主妇以上也此节亦当祭荐脀文不具耳
　　郝氏曰此加羞于堂下及房中不及尸侑主人者前三献毕主人酬尸宰夫羞内羞庶羞于尸侑主人主妇而此则賔以下及私人有庶羞无内差礼杀也
　　右羞于賔兄弟内賔及私人
　　世佐案特牲礼尸之庶羞佐食羞之于尸九饭之时至兄弟弟子举觯于其长之下云宗人告祭脀乃羞注云此所羞者自祝主人至于内賔无内羞是篇于主人酬尸后宰夫及司士羞于主妇以上内羞庶羞兼有之至是乃羞于賔以下惟庶羞而已其节又在旅酬之后兄弟之后生者举觯之前皆与士礼异
　　兄弟之后生者举觯于其长
　　注曰后生年少也古文觯皆为爵延景中诏校书定作觯【世佐案延景释文作延熹今以史传考之皆误也后汉书灵帝纪诏诸儒正五经文字刻石立于太学门外事在熹平四年儒林传蔡邕传并同汉诸帝年号无称延景者唯桓帝时有延熹之号而事实又不合当依后汉书作熹平为是或云延熹当作建熹盖谓建宁熹平之间耳蔡邕传云建宁中校书束观迁议郎邕以经籍去圣久逺文字多谬俗儒穿凿疑误后学熹平四年乃与五官中郎将堂谿典光禄大夫杨赐諌议大夫马日防议郎张驯韩説太史令单飏等奏求正定六经文字灵帝许之是事始于建宁而成于喜平故合而穪之此説亦有据然割并年号而称之者起自近代恐汉人无此例也】郝氏曰此兄弟之防者举觯于其长为无算爵之始旅酬毕主人慇懃未已兄弟之幼者为主人达其意
　　洗升酌降北面立于阼阶南长在左坐奠爵拜执爵以兴长答拜
　　注曰长在左辟主人
　　疏曰凡献酬之法北面则主人在东今长兄弟北面云在左则在西故辟主人也
　　敖氏曰此后生者举觯与主人酬賔之仪略同似有为主人酬长兄弟之意故位如主人而长在左姜氏曰案特牲礼主人北面酬賔賔在左并拜兄弟弟子举觯于其长仪亦然今少牢礼并同也彼长兄弟在左虽非賔亦如賔然故云辟主人
　　坐祭遂饮卒爵执爵以兴坐奠爵拜执爵以兴长答拜敖氏曰长既拜则复于东【东当作西】面位也
　　姜氏曰卒爵亦拜长亦答拜虽后生兄弟行也
　　洗升酌降长拜受于其位举爵者东面答拜爵止注曰拜受答拜不北面者傧尸礼杀长賔言奠兄弟言止互相发明相待也
　　疏曰上文主人酬賔賔奠爵于荐左与此爵止相待俱时举行下文交错其酬爵无算是也依次第不交错为旅酬【从杨氏图节本】
　　敖氏曰此拜受于其位者别于主人之亲酬是亦变于士也酬而受爵因賔礼也东面答拜宜乡之爵止奠之于荐左也以其未即举故言止亦省文
