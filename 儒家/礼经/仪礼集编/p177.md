<!-- { "loadSidebar": true } -->
　　注曰毕状如义盖为其似毕星取名焉主人亲举宗人则执毕导之既错又以毕临匕载备失脱也杂记曰朼用桑长三尺毕用桑长三尺刋其本与末杞毕同材明矣今此朼用棘心则毕亦用棘心旧记云毕似御他神物神物恶桑义则少牢馈食及虞无义何哉此无义者乃主人不亲举耳少牢大夫祭不亲举虞者祭也主人未执事祔练祥执事用桑义自此纯吉用棘心义
　　敖氏曰宗人执毕所以指教其错鼎之处也故宜先入当阼阶南面者示其当错于此为之节也鼎入设当阼阶士礼也大夫则当东序国君则在碑南此用毕者以主人亲举重其事也鼎既错则反之于外而复位与大射仪曰小臣师设楅司马正东面以弓为毕则毕但主于指教设器者明矣
　　世佐案用毕之故当以敖説为正注备失脱及御他神物之説似曲
　　鼎西面错右人抽扃委于鼎北
　　注曰右人谓主人及二宾既错皆西面俟也
　　敖氏曰鼎错于东方西面顺主人之面位也上者亦南于洗西
　　赞者错俎加匕
　　注曰赞者执俎加匕从鼎入者其错俎东缩加匕东柄既则退而左人北面也
　　疏曰少牢云俎皆设于鼎西肆又云匕皆加于鼎东枋
　　敖氏曰赞者取匕俎于东塾东
　　世佐案赞者盖三人各执一俎一匕也士虞礼匕俎在西塾之西此不着其处以吉凶相变之义推之则敖説其或然与
　　乃朼
　　注曰右人也尊者于事指使可也左人载之
　　敖氏曰朼亦当作匕
　　佐食升肵俎鼏之设于阼阶西
　　注曰肵谓心舌之俎也郊特牲曰胙之为言敬也言主人之所以敬尸之俎
　　疏曰下记云肵俎心舌皆去本末午割之实于牲鼎载心立舌缩俎是也引郊特牲者见敬有胙俎送于尸前
　　敖氏曰以少牢馈食礼例之则此亦古人先升心舌而佐食载惟言佐食升之其文省与设之盖亦西缩鼏当作幂
　　卒载加匕于鼎
　　注曰已载毕亦加焉
　　主人升入复位
　　敖氏曰宾匕者于是亦复位
　　郝氏曰复户内西面之位
　　俎入设于豆东鱼次腊特于俎北
　　注曰入设俎载者腊特馔要方也凡馔必方者明食味人之性所以正
　　敖氏曰少牢礼曰序升自西阶相从入
　　世佐案此设俎之法与士昬礼同牢之馔同
　　主妇设两敦黍稷于俎南西上及两铏芼设于豆南南陈
　　注曰宗妇不賛敦铏者以其少可亲之
　　疏曰案少牢主妇设金敦宗妇賛三敦以其多故使宗妇賛此士祭祀二敦少故不使宗妇賛主妇可亲也
　　敖氏曰宗妇不賛敦铏者辟内子礼也凡敦铏皆特执于少牢礼备见之
　　郝氏曰两敦黍在豕南稷在黍东鱼南黍在西为上两铏笔接葵菹而南
　　世佐案西上者东陈南陈者北上也铏以先设者为上宗妇不賛之义敖得之
　　祝洗酌奠奠于铏南遂命佐食启防佐食启防郤于敦南出立于户西南面
　　注曰酌奠奠其爵觯少牢馈食礼启防乃奠之疏曰引少牢者彼大夫礼与此士礼相变是以异敖氏曰酌奠酌其所奠之酒也不云酒而云奠因事名之
　　郝氏曰立于室户西南面士虞记所谓负依也
　　主人再拜稽首祝在左
　　注曰祝在左当为主人释辞于神也祝祝曰孝孙某敢用刚鬛嘉荐普淖用荐某事于皇祖某子尚飨敖氏曰主人拜为食具也
　　世佐案此下不云祝祝及其辞盖阙文也以少牢礼例之可见士虞记云吉祭犹未配然则士之常祭无不配矣此祝辞亦当云以某妃配某氏如少牢所云也











　　仪礼集编卷三十四
　　钦定四库全书
　　仪礼集编卷三十五
　　龙里县知县盛世佐撰
　　特牲馈食礼第十五之二
　　祝迎尸于门外
　　注曰尸自外来代主人接之就其次而请不拜不敢与尊者为礼周礼掌次凡祭祀张尸次
　　敖氏曰迎尸不拜者礼不主于已代主人迎之耳其或有拜妥尸之类乃从于主人为之也门庙门张氏曰自此以下言迎尸入行正祭初尸食九饭次主人酳尸次主妇亚献尸次宾长三献尸次献宾及兄弟次长兄弟为加爵次众宾长为加爵次嗣举奠次旅酬次佐食献尸凡十节事尸者八节其献宾及兄弟与旅酬皆承尸意而行神惠者也此九饭节内有妥尸祝飨有挼祭有三饭有再三饭有终三饭有盛肵俎又共六细节
　　主人降立于阼阶东
　　注曰主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庙中而已出迎则为厌
　　疏曰祭统云君迎牲而不迎尸别嫌也尸在庙门外则疑于臣在庙中则全于君君在庙门外疑于君入庙门则全于臣全于子
　　敖氏曰阼阶东亦直序西面主人位于此则子姓兄弟在主人之南者其亦南于洗西与
　　尸入门左北面盥宗人授巾
　　注曰侍盥者执其器就之执箪者不授巾贱也宗人授巾庭长尊少牢馈食礼曰祝先入门右尸入门左疏曰上经陈盥在门右今尸入门左尸尊不就盥槃匜巾等乡门右就之
　　世佐案盥器设于门西故尸入门左即得于此焉盥也注云执其器就之盖亦自文其説之过与
　　尸至于阶祝延尸尸升入祝先主人从
　　注曰延进在后诏侑曰延礼器所谓诏侑武方者也少牢馈食礼曰尸升自西阶入祝从主人升自阼阶祝先入主人从
　　张氏曰诏侑武方彼注武无也引少牢者见此经尸入次序与彼同法也
　　尸即席坐主人拜妥尸尸答拜执奠祝飨主人拜如初注曰飨劝彊之也其辞取于士虞记则宜云孝孙某圭为孝荐之飨旧记云明荐之
　　敖氏曰飨飨神也凡飨祝之辞虽或言于尸之前实主为神也如初再拜稽首也
　　祝命挼祭尸左执觯右取菹防于醢祭于豆间
　　注曰命诏尸也挼祭祭神食也士虞礼古文曰祝命佐食堕祭周礼曰既祭则藏其堕堕与挼读同耳防醢者染于醢
　　疏曰祭神食者向者隂厌厌饫神今尸祭讫当食神余也【从杨氏图节本】
　　敖氏曰挼祭即授祭也挼字盖误祝命佐食授尸祭尸于是祭荐欲及其授祭之节也
　　张氏曰挼陆氏作许恚反注云堕挼读同堕亦作呼囬反堕取降下挼取切摩各于祭义有似也
　　世佐案命命佐食也挼堕通祝命佐食堕下其所当祭之物以授尸即谓黍稷肺祭也士虞礼言命堕祭于尸祭荐之下此言于其上其节同也特文有先后耳注误防擩通
　　佐食取黍稷肺祭授尸尸祭之祭酒啐酒告防主人拜尸奠觯答拜
　　注曰祭酒谷味之芬芳者齐敬共之惟恐不美告之美达其心明神享之
　　世佐案尸告防而主人先拜者拜其享也
　　祭铏尝之告防主人拜尸答拜
　　注曰铏肉味之有菜和者曲礼曰客絮羮主人辞不能亨
　　疏曰引曲礼者证铏羮有五味调和故告防絮者调和之义
　　祝命尔敦佐食尔黍稷于席上
　　世佐案此尔敦并及稷者吉祭之礼务详也士虞礼则举黍而已
　　设大羮湆于醢北
　　注曰大羮湆不和贵其质设之所以敬尸也不祭不哜大羮不为神非盛者也士虞礼曰大羮湆自门入疏曰云醢北者为荐左案公食大夫昏礼大羮湆皆在荐右此在左者礼神礼变于生人士虞礼大羮湆设于铏南在右与生人同有不忍异于生故也云不为神者隂厌时未设尸来始设为尸故士虞记云无尸则不挼祭无大羮湆胾従献
　　举肺脊以授尸尸受振祭哜之左执之
　　注曰肺气之主也脊正体之贵者先食啗之所以食通气
　　乃食食举
　　注曰举言食者明凡解体皆连肉
　　疏曰乃食谓食肺云食举谓骨体正脊从俎举乡口因名体为举
　　敖氏曰乃食乃以右手食食也既食食则食举所以安之
　　姜氏曰乃食则固食举矣又言食举者起下文之词疏不明此故误分上下为各食其一也
　　世佐案乃食食黍也举即肺脊也士昬礼云賛尔黍授肺脊皆食以湆醤皆祭举食举也此食法盖与彼同唯不以湆醤为异疏误当以敖説为正姜氏以此二句分属上下节亦非
　　主人羞肵俎于腊北
　　注曰肵俎主于尸主人亲羞敬也神俎不亲设者贵得宾客以神事其先
　　疏曰肵俎尸入乃设之故知主于尸
　　敖氏曰不言降与升文省少牢礼曰主人羞肵俎升自阼阶
　　郝氏曰肵俎在阼阶西羞进也
　　尸三饭告饱祝侑主人拜
　　注曰三饭告饱礼一成也侑劝也或曰又劝之使又食少牢馈食礼侑辞曰皇尸未实侑也
　　敖氏曰此祭以馈食为名故当食而尸尤尊虽主人拜亦不答也
　　佐食举干尸受振祭哜之佐食受加于肵俎举兽干鱼一亦如之
　　注曰干长胁也兽腊其体数与牲同
　　敖氏曰此一举也凡于尸每食必举牲体若骨者明主人以此供尸食也是虽连举三俎之实然同时相接为之故但主于牲而揔为一举耳下文放此
　　尸实举于菹豆
　　注曰为将食庶羞举谓肺脊
　　敖氏曰于既三饭而奠举士吉祭之礼然尔士虞则不食举卒食乃授之是其异也
　　郝氏曰尸以左手所执肺脊实于菹豆不实于肵俎者肵俎在腊北逺也
　　佐食羞庶羞四豆设于左南上有醢
　　注曰众羞以豕肉所以为异味四豆者膮炙胾醢南上者以膮炙为上以有醢不得防也
　　疏曰公食大夫礼云炙南醢以西牛胾醢牛鮨注云先设醢防之以次也此四豆有醢则不得先设非防之次故也又惟一醢不得与胾炙相对相对之法炙在南醢在北胾在北醢在南
　　敖氏曰少牢馈食礼羞两胾两醢此亦当放之也左亦醢之北湆之南也南上者胾醢相间两胾各在醢之南也四豆乃不綪者统于正豆也正豆两而为一列故此豆虽有四亦不宜綪以异之
　　郝氏曰庶羞设于大羮北尸在西以北为左南上上大羮自南陈而北也有醢二醢二羞也醢在胾南四豆直陈不綪故曰南上
　　世佐案庶羞豕胾醢也四豆以少牢礼例之其胾醢各二与左大羮北也南上胾为上也
　　尸又三饭告饱祝侑之如初
　　注曰礼再成也
　　姜氏曰如初谓主拜
　　举骼及兽鱼如初
　　注曰兽鱼如初者兽骼鱼一也
　　敖氏曰此再举也
　　郝氏曰豕后足骨曰骼兽亦举骼鱼亦举一
　　姜氏曰如初谓祭哜
　　世佐案亦加于肵俎
　　尸又三饭告饱祝侑之如初
　　注曰礼三成
　　举肩及兽鱼如初
　　注曰不复饭者三三者士之礼大成也举先正脊后肩自上而郤下防而前终始之次也
　　疏曰先举正脊自上也次举胁即郤也后举骼即下防也终举肩即前也前者牲体之始后者牲体之终敖氏曰此三举也兽谓兽肩
　　世佐案注云自上而郤下者谓由脊而及胁也云防而前者谓由骼而及肩也郤犹退也防犹屈也疏分句似未审
　　佐食盛肵俎俎释三个
　　注曰佐食取牲鱼腊之余盛于肵俎将以归尸俎释三个为余改馔于西北隅遗之所释者牲腊则正脊一骨长胁一骨及臑也鱼则三头而已
　　疏曰案下记云尸俎右肩臂臑肫胳正脊二骨横脊长胁二骨短胁今尸举正脊一骨长胁一骨及骼肩则脊胁各有一骨在前脚三节后脚二节各举其一讫前脚举肩讫宜次盛臂后脚举胳讫宜次盛肫前后各一节及横脊以归前脚唯有臑在并脊胁各一骨为三也
　　杨氏曰前已举四体外今宜盛臂肫横脊短胁故知所释者唯此耳
