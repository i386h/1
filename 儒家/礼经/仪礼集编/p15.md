<!-- { "loadSidebar": true } -->
　　张氏曰賛者止一人云南上者与主人之赞者为序也
　　姜氏曰此赞者专谓賔赞也据前文宿賔之赞冠者止一人然賔之赞冠虽一人宾赞实非一人也观后文醴者止一人而因疑此序立者乃与主赞为序也殆未之考与
　　世佐案张説近之而未备姜説盖因醴賔节注以众賔释赞者而误也此篇起宿賔节止醴賔节言赞者十有三中间明言主人之赞者一余皆不言其为谁之赞者而于始末二节特书曰赞冠者则凡不言者可知此书法也然其中有兼主赞言者此节是也兼故下言主人之赞者以别之有兼主赞众賔言者醴賔节是也兼故下言赞冠者以别之知书法则知经矣
　　主人之赞者筵于东序少北西面
　　注曰主人之赞者其属中士若下士筵布席也东序主人位也适子冠于阼少北辟主人
　　敖氏曰主人之赞者私臣也此席南上
　　张氏曰为将冠者布席也
　　将冠者出房南面
　　注曰南面立于房外之西待賔命
　　疏曰知在房外之西者以房外之东南当阼阶故也朱子曰按此疏则阼阶切近东序之西正当房户之东壁矣
　　赞者奠纚笄栉于筵南端
　　注曰赞者賔之赞冠者也奠停也
　　疏曰不言余物及箧箪者皆来可知也又凡言主人之赞者即加主人字今此不言故知是賔之赞冠者也【从集説节本】
　　敖氏曰奠于筵南端以将冠者升降由下也
　　宾揖将冠者将冠者即筵坐赞者坐栉设纚
　　疏曰此二者劳役之事故赞者为之也
　　张氏曰古人坐法以膝着地两蹠向前如今之跪经凡言坐皆是
　　宾降主人降宾辞主人对
　　注曰主人降为賔将盥不敢安位也辞对之辞未闻敖氏曰主人降立于阼阶东当东序西面賔盖于阶前辞之主人对少进既则复位
　　世佐案宾降为将盥也主人降从賔也辞者辞其从已对者对以不敢不降也后凡礼之类此者不重释之
　　宾盥卒壹揖壹让升主人升复初位
　　注曰揖让皆壹者降于初
　　敖氏曰宾盥当于洗南北面也升亦主人先而賔从惟云主人复初位所以见賔之不然
　　张氏曰初位东序端也
　　宾筵前坐正纚兴降西阶一等执冠者升一等东面授宾
　　注曰正纚者将加冠宜亲之兴起也降下也下一等升一等则中等相授冠缁布冠也
　　疏曰案匠人天子之堂九尺贾马以为傍九等为阶则诸侯堂宜七尺则七等阶大夫堂宜五尺则五等阶士宜三尺则三等阶故郑以中等解之也
　　宾右手执项左手执前进容乃祝坐如初乃冠兴复位赞者卒
　　注曰进容者行翔而前鸧焉至则立祝坐如初坐筵前复位西序东面卒谓设缺项结缨也
　　疏曰项谓冠后耳非頍项也翔谓行而张拱也鸧与跄同容貌舒扬也【从通解节本】
　　郝氏曰祝祝愿冠者吉祥也辞见后
　　世佐案上缺项之项宜与此项字同解卒者终其事也谓以青组缨束冠而又为之结于頥下也
　　冠者兴賔揖之适房服端爵韠出房南面
　　注曰复出房南面者一加礼成观众以容体【朱子曰观示也宜古唤反】
　　右初加
　　宾揖之即筵坐栉设筓宾盥正纚如初降二等受皮弁右执项左执前进祝加之如初复位赞者卒纮
　　注曰如初为不见者言也卒纮谓系属之
　　疏曰笄有二种一是紒内安髪之笄一是冕弁固冠之笄此未加冠而设笄明是安髪笄也缁布冠亦宜有之彼言设纚而不言设笄恐与上文两弁之笄相乱又此章但言设笄而不言设纚则亦可互见矣其皮弁固冠之笄则賔加弁时自设之可知云不见者谓上章所有而此章不言者【从通解节本】
　　敖氏曰不言去冠去缨其设纚可知也
　　郝氏曰未弁而先设笄者笄在筵端不与弁同处笄首有纮须先设而理之也
　　姜氏曰疏义多臆説凡设笄合于设纚之后加冠之前行之内则言冠服之仪栉讫而縰縰讫而笄笄讫而总而拂髦髦讫而冠冠讫而緌缨其序如此不言冠后有笄也若如疏义则经初不言缁布冠有笄乃谓其无固冠之笄而有安髪之笄经但言皮弁爵弁有笄乃谓其有安髪之笄又有固冠之笄其以疏经乎抑以乱经乎且二弁陈固冠之笄而所设何又为安髪之笄既二弁设安髪之笄而缁布冠安髪之笄何又不言设也然则经止有此笄设于未冠时者何也笄非以安髪但以固冠与垂緌故设笄于纚旁既加冠乃以组绕頥上系于笄之左右而垂其余为緌所谓卒纮也纚以韬髪又总以束之何安髪之笄之有又玉藻云居冠属武有事然后緌盖居常之冠不用垂其组为緌则连属其武有礼事当垂组为緌则其武临着冠乃合而不预为连属笄插纚旁正当冠武虽以固冠而非但为固冠设也疏不详玩其义妄疑笄以固冠不应未冠先笄因臆为别一安髪之笄虽展转迁就以为辞而经义胥失矣
　　世佐案姜氏之诋疏极矣其说实始于敖氏敖氏谓笄之度短果尔则笄不横贯冠外何以固冠何以系组姜说虽加详然于笄以固冠不应未冠先笄之疑终未有以解也又所举内则文孔疏亦引熊氏谓此安髻之笄非固冠之笄故文在冠上则二笄之说礼家传之有自谓皆臆说可乎故两録之以俟知者
　　兴宾揖之适房服素积素韠容出房南面
　　注曰容者再加弥成其仪益繁
　　敖氏曰上不见皮弁之衣故此亦不言之皆省文也张氏曰容者整其威仪容观也方加缁布冠时其出亦有容至此益盛乃言之耳
　　右再加
　　宾降三等受爵弁加之服纁裳韎韐其他如加皮弁之仪
　　注曰降三等下至地他谓卒纮容出
　　敖氏曰受爵弁降三等者以其最尊故就而受之不言纯衣亦省文
　　彻皮弁冠栉筵入于房
　　注曰彻者赞冠者主人之赞者为之
　　疏曰冠缁布冠也宾赞者彻栉主赞者彻筵以其先设还遣之也
　　右三加

　　仪礼集编巻一
　　钦定四库全书
　　仪礼集编卷二
　　龙里县知县盛世佐撰
　　士冠礼第一之二
　　筵于户西南面
　　注曰筵主人之赞者戸西室户西
　　敖氏曰户西即户牖间也后皆放此戸西客位也筵于此者以其成人尊之此席东上
　　世佐案大夫士东房西室故以户牖间为客位若室有东西房者则以牖前为客位皆取其近西也详见乡饮酒礼
　　赞者洗于房中侧酌醴加柶覆之面叶
　　注曰洗盥而洗爵者昬礼曰房中之洗在北堂直室东隅篚在洗东北面盥侧酌者言无为之荐者面前也叶柶大端赞酌者宾尊不入房古文叶为擖敖氏曰洗洗觯也酌醴盖西面也云侧明无佐之酌者凡赞者酌醴皆侧也特于此见之
　　郝氏曰侧特也特一酌无三醮也叶匙首寛薄如叶张氏曰注引昏礼证房中别有洗非在庭之洗也侧酌者赞者自酌还自荐也柶类今茶匙叶即匙头赞者前其叶以授賔者欲賔得前其柄以授冠者冠者得之乃前其叶以扱醴而祭也柶用时仰之赞者不自用故覆之以授也
　　世佐案侧偏也房中侧谓房中之西偏也盖房中之洗直室东隅则其于房为西侧也明矣经言此者着赞者洗觯之处也侧字句絶先儒以侧酌醴为句而训侧为特宜其说愈多而愈支也又案昏礼醴使者及醴妇皆赞者自酌还自荐脯醢而不云侧酌则注义绌矣凡赞者之酌未闻有佐之者何独于是而云侧乎敖说亦不可通也
　　宾揖冠者就筵筵西南面宾受醴于戸东加柶面枋筵前北面
　　注曰戸东室戸东今文枋为柄
　　敖氏曰赞者出房西面宾由西序往故受醴于室戸东言面枋见其讶受也固加柶矣乃言之者见其更为之也
　　张氏曰致祝当在此时祝辞见后
　　世佐案讶受并受之辨见聘礼
　　冠者筵西拜受觯賔东面答拜
　　注曰筵西拜南面拜也賔还答拜于西序之位东面者明成人与为礼异于答主人
　　张氏曰冠者拜讫进受觯賔既授觯乃复西序之位答之賔答主人拜当西阶北面此西序东面故注云异于答主人
　　荐脯醢
　　注曰赞冠者也
　　敖氏曰不言于席前可知也荐脯醢脯在西
　　冠者即筵坐左执觯右祭脯醢以柶祭醴三兴筵末坐啐醴捷柶兴降筵坐奠觯拜执觯兴賔答拜
　　注曰捷柶扱柶于醴中其拜皆如初
　　疏曰祭醴三者如昏礼始扱一祭又扱再祭也此啐醴不拜既爵者以其不卒爵故也
　　敖氏曰祭脯醢以脯祭擩醢而祭之既祭不言右执觯者可知也筵末席之西端也亦以柶兼诸觯乃坐啐醴建犹立也云建者上叶下枋与扱时异又以明其已入于觯则不复执之也降筵坐于筵西也不卒爵故既啐则拜其意与拜既爵者同
　　世佐案祭祭先代始为饮食之人也必祭之者示不忘本也啐尝也尝醴成賔意也不中席者明此席所以行礼不主为饮也捷当作建字之譌也士昏礼聘礼皆云建柶谓以柶插于醴中也插之盖下枋上叶不卒觯者糟醴不可尽也
　　右醴冠者【朱子曰醴依下章注当作礼谓以醴礼之也】
　　冠者奠觯于荐东降筵北面坐取脯降自西阶适东壁北面见于母
　　注曰荐东荐左凡奠爵将举者于右不举者于左适东壁者出闱门也时母在闱门之外妇人入庙由闱门
　　疏曰荐左据南面为正也闱门见杂记彼注云宫中之门曰闱门为相通者是也
　　敖氏曰笾豆而云荐者上经云荐脯醢故因其事而名之省文后皆放此必取脯者见其受赐也
　　郝氏曰降自西阶父在不敢由阼也东壁庙东侧室冠子则父主外事在东序母主内事在东壁子既冠入见也郑注东壁为闱门外古庙在宅东由庙中入宅曰闱门果尔当云适西壁何为反适东壁乎有事于宗庙宜夫妇共亲之岂父在庙母独在宅乎非也
　　母拜受子拜送母又拜
　　注曰妇人于丈夫虽其子犹侠拜
　　敖氏曰母于其子乃侠拜者重冠礼也凡妇人与丈夫为礼其礼重者则侠拜
　　郝氏曰古者妇人肃拜少仪云妇人虽君赐肃拜肃拜者立拜也男子跪拜妇人立拜故古妇人与男子为礼必侠拜侠拜者妇人先一拜男子答拜妇人又一拜也
　　世佐案母先子拜先儒多疑之冠义云见于母母拜之见于兄弟兄弟拜之成人而与为礼也夫礼之而先拜于敌者则可于其子终嫌太重孔氏頴达云庙中冠子以酒脯奠庙讫子持所奠酒脯见于母母拜其酒脯重从尊者处来故拜之非拜子也斯言得之观见母以脯而见兄弟以下徒见也亦足以明之矣然则篇中无奠庙文何也曰冠者受醴于庙是即奠庙矣非必以其受荐之余复荐之皇祖也母又拜何也曰此注所谓侠拜也敖氏曰凡妇人与丈夫为礼礼重则侠拜受庙脯固重礼也
　　右冠者见于母
　　宾降直西序东面主人降复初位
　　敖氏曰初位阼阶东直东序之位
　　冠者立于西阶东南面賔字之冠者对
　　注曰对应也其辞未闻
　　疏曰未字先见母字讫乃见兄弟之等急于母缓于兄弟也
　　郝氏曰字以代名也辞见后
　　右字冠者
　　賔出主人送于庙门外
　　注曰不出外门将醴之
　　敖氏曰賔出而赞者不从以其当与冠者为礼也张氏曰此下冠礼既成賔出就次以后诸事冠者见兄弟见赞者见姑姊为一节易服见君见乡大夫先生为一节主人醴宾又一节凡三节
　　请醴宾宾礼辞许宾就次
　　注曰此醴当作礼次门外更衣处也以帷幕簟席为之
　　朱子曰醴冠者章言醴者皆指其物而言故注不改字此醴与醴冠者之醴同义故改之下章醴賔亦此义故不重出
