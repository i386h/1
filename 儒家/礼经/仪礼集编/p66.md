<!-- { "loadSidebar": true } -->
　　世佐案郑氏樵曰古之达礼三一曰燕二曰享三曰祀所谓吉凶军宾嘉皆主此三者以成礼古之达乐三一曰风二曰雅三曰颂所谓金石丝竹匏土革木皆主此三者以成乐礼乐相须以为用礼非乐不行乐非礼不举然则作乐以行礼舎风雅颂末由也颂为郊庙祭祀之乐歌大雅之体亦肃穆宏达诸侯以下用者鲜焉其上下通用者不过小雅鹿鸣南陔以下十二诗及二南耳诗云以雅以南以籥不僭非是则不免于僭也湛露彤弓亦属小雅而诸侯歌以燕客犹取讥焉矧其他乎燕礼升歌笙间以小雅合以二南若以乐纳宾升歌管笙以小雅亦合以二南以是差之则房中之乐其为二南无疑也程子曰二南之诗为教于衽席之上闺门之内上下贵贱之所同也故用之乡人邦国而谓之正风朱子亦谓周公制作礼乐采文王之世风化所及民俗之诗被之管以为房中之乐而又推之以及于乡党邦国所以着明先王风俗之盛而使天下后世之修身齐家治国平天下者皆得以取法焉其防盖深逺矣郝氏乃谓其非尽雅乐是以后世之黄帐外乐疑圣人也何其陋哉至其用钟磬与否则先儒之说各有异同今又后之数千载音乐久失传将何以定其孰非而孰是然以义推之则康成王肃之论亦未可尽非也盖古者乐悬之制必视其人以为之等是故天子诸侯钟磬镈俱有大夫以下无镈诸侯之士又无钟其卿大夫之有金石必待有功而后赐之诚以乐主乎散而地道尚静故也后夫人之徳尤以幽闲贞静为主其于金石之乐似非所宜一也乐之设也各有其地歌者在上匏竹在下琴瑟在堂钟鼓在庭皆一定之位毋相乱也此乐奏之于房房非设悬之所二也梁书曰周备六代之乐至秦余韶房中而已汉书亦云房中祠乐高祖唐山夫人所作也周有房中乐至秦名曰夀人孝惠二年使乐府令夏侯寛备其箫管更名曰安世乐然则汉之安世即房中之遗响也史臣但云备其箫管而不及其他此亦无钟磬之一证矣或谓安世房中歌有云高张四县乐充宫庭何以知其无钟磬耶曰安世乐盖用之于祷祠此特序其祭祀之时张此乐县耳非谓歌此诗者必奏此乐也且其言曰乐充宫庭则又可见其宫县之在庭而不在房矣然则周礼所谓燕乐郑即以房中之乐释之何耶曰燕乐有钟磬有舞教于磬师掌于旄人皆谓在庭之乐非房中也特是祭祀宾客之时房中之歌既作则在庭之乐皆应之而舞者亦取节于是焉犹合乡乐之意也【旄人职云凡祭祀宾客舞其燕乐谓以二南之诗为节而舞即春秋传所谓南籥也贾疏云舞之以夷乐岂不谬哉】以其因燕而作故皆谓之燕乐燕之为乐也既有在庭之乐又有房中之乐其羞也既有庶羞而又有内羞此可以见君之厚其臣者盖有加而无已矣内羞与房中之乐皆不见于经而记着之以其为礼乐之小者也且云有者见其出于君之加厚非常典也关雎之卒章曰钟鼓乐之者诗人以既得淑女而状其欢欣和说之意耳先儒以朝廷贽见之际释之是已若援以为房中之乐之证则出于傅防而陈氏取之过矣唐人采萧统之说去钟而用磬亦一偏之见也

　　仪礼集编卷十二
<经部,礼类,仪礼之属,仪礼集编>
　　钦定四库全书
　　仪礼集编卷十三
　　龙里县知县盛世佐撰
　　大射仪第七之一
　　郑目録云名曰大射者诸侯将有祭祀之事与其羣臣射以观其礼数中者得与于祭不数中者不得与于祭射仪于五礼属嘉礼
　　敖氏曰诸侯与其羣臣饮酒而习射之礼也言大射者别于賔射燕射也
　　郝氏曰大射诸侯与其臣燕而射也凡天子之事称大诸侯称大非古也不曰礼曰仪射主仪也射者争之器行之以揖让故贵仪子云射者何以射何以听循声而发发而不失正唯贤者乎射有仪所以难也记云天子将祭先习射中多者得与于祭夫射中而不失仪承大祭可也郑谓大射専为祭行不尽然也世佐案射义云诸侯之射也必先行燕礼又云诸侯君臣尽志于射以习礼乐此篇所陈是也葢古者天子以射选诸侯卿大夫士即有虞氏侯以明之之遗法贡士之取舎诸侯之黜陟皆系焉故诸侯与其臣相与尽志于此以求安誉而免流亡也将祭而择士习之于泽试之于射宫惟天子之制则然篇内无择士之意郑乃引射义所言天子之制以释之误矣亦曰大射者别于乡射也乡大夫与其民习射于乡学谓之乡射诸侯与其臣习射于大学谓之大射其与賔射燕射异者彼是因賔燕而射射否唯欲主于序欢情也此则为射而燕主于习礼乐也不曰礼而曰仪以其威仪之法比乡射尤详也
　　大射之仪
　　敖氏曰他篇于此言礼是乃言仪者以其仪多于他篇故特显之礼者揔名义则其节文也
　　君有命戒射
　　注曰将有祭祀之事当射宰告于君君乃命之言君有命政教宜由尊者
　　世佐案考工记云张皮侯而栖鹄则春以功然则王大射以春矣【用林氏希逸説】诸侯大射之时未闻注云将有祭祀之事非也
　　宰戒百官有事于射者
　　注曰宰于天子冡宰治官卿也作大事则掌以君命戒于百官
　　疏曰周礼大宰职云掌百官之誓戒故郑以天子冡宰言之其寔诸侯无冡宰立司徒以兼之也
　　射人戒诸公卿大夫射司士戒士射与賛者
　　注曰射人掌以射法治射仪司士掌国中之士治凡其戒命皆司马之属也殊戒公卿大夫与士辨贵贱也賛佐也谓士佐执事不射者
　　疏曰上文宰官尊总戒此射人司士色别重戒之
　　右戒羣臣
　　世佐案此皆射前旬有一日之事
　　前射三日宰夫戒宰及司马射人
　　注曰宰夫冡宰之属掌百官之征令者司马于天子政官之卿凡大射则合其六耦
　　郝氏曰宰夫即燕主人宰膳宰宰夫之属掌治官馔故宰夫戒之司马射人皆掌射事
　　张氏曰前者宰已戒百官至此宰夫又以射期将至来告于宰上下交饬也又及司马者此日量道张侯司马职也
　　世佐案复戒此三官者以宰是百官之长司马射人皆于射有职守故也六卿分职故司马言及射人不言及者以其即司马之属也郝以宰为膳宰非量道张侯皆射前一日事张云即此日亦非
　　右再戒宰及司马射人
　　宿视涤
　　注曰涤谓溉器扫除射宫
　　敖氏曰宰夫戒此三官以当宿视涤也宿谓前射一日为之
　　张氏曰射人宿视涤扫除濯溉又在前射三日之前一夕故云宿
　　世佐案宿谓前射一日也视涤亦宰夫事周礼宰夫职云从大宰而眡涤濯是也此惟宰夫视之宰不亲者射异于祭也必视之者以学中器具房舎皆不常用故也燕于寝则无庸视矣敖以宰夫至视涤十二字为句张以射人宿视涤为句皆非知者以周礼唯大宰职有视涤濯之文司马射人皆无视涤之事也张又以宿为前射三日之前一夕尤非
　　司马命量人量侯道与所设乏以貍歩大侯九十参七十千五十设乏各去其侯西十北十
　　注曰量人司马之属掌量道巷涂数者侯谓所射布也尊者射之以威不宁侯卑者射之以求为侯量侯道谓去堂逺近也貍之伺物每举足者止视逺近为发必中也是以量侯道取象焉乡射记曰侯道五十弓考工记曰弓之下制六尺则此貍歩六尺明矣大侯熊侯谓之大者与天子熊侯同参读为糁糁杂也杂侯者豹鹄而麋饰下天子大夫也干读为豻豻侯者豻鹄豻饰也大夫将祭于己射麋侯士无臣祭不射
　　敖氏曰侯道侯去物之歩数也所画物在两楹间正当楣也此时未有物当以楣间为节也歩者葢量器长六尺者之名如丈尺寻引之类刻画貍形于其上以为识故曰貍歩云参如毋往参之参谓介于二者之间也大侯者以其大于二侯名之也参侯者以其参于二侯名之也此大侯熊侯也则参侯其豹侯与九十七十五十其歩数也君至尊而侯道反逺于卿大夫士者葢位尊则所及者逺位卑则所及者近故侯道象之以见其义也设乏之防各去其侯之北十步者以其当二侯相去之中故以为节也去其侯之西亦十步者则因其北之成数而用之亦以公宫之庭宽广故尔周官司裘职言诸侯大射共熊侯豹侯射人职言诸侯以四耦射二侯亦谓熊侯豹侯也其侯数少于此则侯道未必有九十步者矣葢作经有先后故礼制有隆杀所以异也旧説谓周官言畿内之诸侯非也周官凡言诸侯皆谓畿外者耳畿内安得有诸侯之国哉
　　郝氏曰大侯是熊豹侯参谓参于二侯之间即孤卿大夫所共射之麋侯干迫近也近昜干即士所射豻侯三侯同道连设由堂而南五十步张干侯又南二十步张参侯又南二十步张大侯设乏三侯皆设乏也　又云周礼射人职云王射三侯九节诸侯二侯七节则是大侯九十弓者王射也今诸侯用之称大射其卿大夫侯道用七十得非僣邪
　　张氏曰三侯共道逓近以二十步为率尊者射逺卑者射近侯逺则鹄大侯近则鹄小设乏西十北十西与北各去其侯六丈也
　　世佐案郑释侯义本考工记及射义恐是后儒附防非先王本意也量侯道之法郑得之盖不数堂上也三侯皆所谓皮侯也説见乡射记此与司裘职文异者彼是畿内诸侯法此则畿外也畿内亦有诸侯乎曰有王制云天子之县内诸侯禄也是也祭伯凡伯之类见于春秋者多矣岂郑氏一人之私言哉外诸侯设三侯者以逺尊得伸也君射熊侯谓之大者别于臣所射也参侯卿大夫所射参读如字以其参用豹侯麋侯之制而名之也不敢纯用豹者辟天子也亦不纯用麋者以是诸侯之卿大夫所射又当下天子之卿大夫也敖郝二説皆非干侯士所射干当如郑读胡大也郝説凿矣此虽设三侯而上不及虎下不取豹以参易麋而益以士之豻侯所以别嫌明微者至矣恶得而议其僣耶诸侯之卿大夫自与其臣习射当设参侯豻侯下其君一等也贾疏云亦用麋侯非当以射义孔疏为正诸侯以下大射皆不为祭择士郑云大夫将祭于已射麋侯亦非
　　遂命量人巾车张三侯大侯之崇见鹄于参参见鹄于干干不及地武不系左下纲设乏西十北十凡乏用革注曰巾车于天子宗伯之属掌装衣车者亦使张侯侯巾类崇髙也髙必见鹄鹄所射之主鹄之言较较直也射者所以直己志或曰鹄鸟名射之难中中之为俊是以所射于侯取名也淮南子曰鳱鹄知来然则所云正者正也亦鸟名齐鲁之间名题肩为正正鹄皆鸟之防黠者考工记曰梓人为侯广与崇方参分其广而鹄居一焉则大侯之鹄方六尺参侯之鹄方四尺六寸大半寸豻侯之鹄方三尺三寸少半寸及至也武迹也中人之足长尺二寸以豻侯计之参侯去地一丈五寸少半寸大侯去地二丈二尺五寸少半寸凡侯北面西方谓之左前射三日张侯设乏欲使有事者豫志焉
