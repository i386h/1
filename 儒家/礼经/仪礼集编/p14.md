<!-- { "loadSidebar": true } -->
　　敖氏曰下经言賔受冠右手执项左手执前则是冠后亦谓之项也此缺项者盖别以缁布一条围冠而后不合故名曰缺项谓其当冠项之处则缺也其两端有别以物贯穿而连结之以固冠其两相又皆以缨属之而结于頥下以自固盖太古始知为冠之时其制如此后世之冠缝着于武亦因缺项之法而为之也纚旧说谓缯为之纚长六尺则固足以韬其髪矣然广惟一幅则围髪际而不足或亦缺其后与古者布帛幅广二尺经言纚于缺项二笄之间以见三加同一纚也纮弁之系也以组一条为之冠用缨弁用纮各从其便也
　　郝氏曰冠后曰项冠武后缺不属以青组二条系缺端束之垂余为缨也组绦也纚以缁色缯韬发古帛广二尺四寸纚寛用全幅其长六尺与发齐也笄所以贯弁冠无筓而有缨弁缨曰纮在旁缨在后缨之组染麻为青色纮则缁组侧饰以纁边侧也竹器方曰箧
　　张氏曰此所陈者饰冠之物非谓冠也缺项青组缨属于缺共一物缁纚一物并缁布冠所用【世佐案下再加之时经云賔盥正纚如初则纚乃冠弁通用之物非专为缁布冠设也】皮弁笄一物爵弁笄一物缁组纮皮弁爵弁各有一共二物凡六物同箧贮之待冠时随各冠致用也注谓缺读如有頍者弁之頍案诗自以頍为弁之貌非弁上之物也陈氏祥道云郑说缺项之制盖有所传读缺为頍无所经见今注及疏所言缺项之制盖谓缁布冠制小才足容发又无笄故别为缺项围绕发际上有缀以连冠下有缨以结頥下缁纚韬髪之帛加冠时先以纚韬髪结之乃加冠也其缁组纮则为二弁有笄者而设加弁以筓横贯之以一条组于笄左头系定绕頥下自右向上仰属于筓屈系之有余因垂为饰故注云有笄者屈组为纮也
　　姜氏曰注读缺作頍其说虽似然初非经义也在缺与頍音文两无可证不应硬改经字况考说文頍从支页声乃举首貌诗有頍者弁盖又以弁有举首之形而释为弁之貌也则頍初非首服之名又何得读缺为頍而指为首服之制乎且玩本经缺项二字连文既单以缺为首服则项字又如何相属如谓以缺绕项则此方陈服饰何言冠之之仪不言各冠之制耶然则经义安归玩字义项乃冠项之项非头项之项縁缁布冠其项稍有缺而为此制因以为名与下右手执项之项前后相足即如注以后执项为冠项之项此缺项则为头项之项亦当缺项二字连看制名缺项者作缨属于缺犹可制名缺悬空项字不可葢此章方是陈具惟以缺项为之耳郑氏之经学能存经亦或乱经而汰改经字尤其病也叶文康尝论其功过参故愚虽重郑学而首发此以致尊经之义世佐案缁布冠诗人谓之缁撮以其制小才可撮发也缺读如字项冠后也下经云賔右手执项左手执前项对前而言其为冠后明矣缺项者谓缁布冠之后有缺也冠制小而又缺其后故必以青组一条束之聨属于缺处而以其两端之垂者为缨结于頥下所以固冠也是时缨与冠犹未合而经先言之者明青组缨为缁布冠而设且以见其设之之法也经文明白如是自郑氏读缺为頍又以缺项与青组缨共为一物而经义始晦然经义之在天壤如日星河岳然则亦岂得而终汩之耶又案郑注改经之失姜氏论之详矣今即以注所言论之卷帻及蔮皆缺项之遗制而滕薛又名蔮为頍则頍亦缺项之别名耳何必改经以従方言耶况汉世卷帻一名阙帻见释武荣碑盖亦以其缺后而名之即缁布冠之遗制而非别有所谓頍项也又熊氏朋来云释文又音缺盖即缺之上声故缺音相通今俗呼衫纽曰据此则缺亦可读如缺项者其即项中有之谓与姑记之以广异闻
　　栉实于箪
　　注曰箪笥也
　　郝氏曰栉梳也以理发竹器圆曰箪
　　蒲筵二在南
　　注曰筵席也
　　张氏曰一为冠子一为醴子也在南在三服之南通指缺项纚笄组栉等不专言蒲筵疏云对下文侧尊一甒醴在服北也
　　世佐案张说得之敖谓筵在箪南非
　　侧尊一甒醴在服北有篚实勺觯角柶脯醢南上注曰侧犹特也无偶曰侧置酒曰尊侧者无酒服北者纁裳北也篚竹器如笭者勺尊升所以防酒也爵三升曰觯柶状如匕以角为之者欲滑也南上者篚次尊笾豆次篚
　　疏曰勺即少牢所谓枓也韩诗外传曰一升曰爵二升曰觚三升曰觯四升曰角五升曰散对文有异散文则通故郑以爵名觯也【从通解节本】
　　敖氏曰尊设尊也甒瓦甒醴尊设于房臣礼也国君则于东箱南上醢在北
　　郝氏曰一甒醴异于醮之设两甒也甒瓦器以盛醴醴体也酒连糟曰醴贵初质也尊在爵弁服北既服而后用醴也柶匙通长六寸祭以挑醴醴有糟故须柶脯干肉醢肉酱也南上以尊为上
　　爵弁皮弁缁布冠各一匴执以待于西坫南南面东上賔升则东面
　　注曰爵弁者制如冕黑色但无缫耳周礼王之皮弁防五采玊璂象邸玉筓诸侯及孤卿大夫之冕皮弁各以其等为之则士之皮弁又无玊象邸饰缁布冠今小吏冠其遗象也匴竹器名今之冠箱也执之者有司也坫在堂角
　　疏曰坫有二文若明堂位云崇坫论语云反坫则在庙中以亢圭反爵此所言者则据堂角为名耳聂氏曰缁布冠始冠之冠也大夫士无緌诸侯始加缁布冠缋緌自士已上冠讫则弊去之不复着也然庶人犹着之故诗云彼都人士台笠缁撮谓彼都邑人有士行者以缁布为冠撮持其发
　　张氏曰有司三人各执一冠豫在西阶西以待冠事賔未入南面序立宾升堂则东面向賔也
　　右陈器服
　　主人端爵韠立于阼阶下直东序西面
　　注曰端士入庙之服也阼犹酢也东阶所以答酢賔客也堂东西墙谓之序
　　敖氏曰主位谓之阼故东阶谓之阼阶下云礼于阼是也凡墙在堂上者谓之序堂下者谓之壁在房室者谓之墉在庭者谓之墙
　　张氏曰特牲祭服用端端是士自祭其先之服与上所陈加缁布冠之端一服也但冠耳主人服此服立阼阶下以待宾至其立处与堂上东墙相直
　　世佐案云端爵韠不言裳者裳或或黄或杂也不言带者士带皆缁也
　　兄弟毕袗立于洗东西面北上
　　注曰兄弟主人亲戚也毕犹尽也袗同也者衣裳也缁带韠位在洗东退于主人不爵韠者降于主人也古文袗为均也
　　朱子曰袗古文作均而郑注训同汉书字亦作袀则是当从均袀为是矣但疏乃云当读如左传均服振振一也则未知其以袗字为均耶抑以袗音为振也集韵入释袀为戒衣偏裻今亦未详其义姑记此以俟知者
　　王氏应麟曰按后汉书舆服志秦郊祀之服皆以袀盖袀字误为袗释文之忍反亦误
　　敖氏曰毕犹尽也袗如袗絺绤之袗乃被服之别称也玄端也毕袗者谓尽服端也洗东于主人为东南
　　世佐案袗当从古文作均疏引左传盖谓当读如均也释文之误王氏已正之矣然王氏知袗为袀字之误而未知袀字之亦误也古只有均字耳均训同同谓衣裳带韠皆也左传均服是戎服戎服亦名均者以其事韦弁服裘裳皆赤也陆氏左传音义云均字书作袀盖因均是服名遂加衣旁以别之如集韵以戎衣释袀是也然袀字但为戎服名而不可通之于他服后人以均之均亦属衣服之制遂例改为袀而不察其义之不相似也汉书之误盖与此同袀之转为袗也特以字形相近传冩致误耳郑氏以今文着于经而叠见古文于注其去取固未当矣然其初犹未误袀为袗也误袀为袗当在郑氏定本之后唐代以前陆氏已为其所惑疏家虽知其当读如均而故晦其辞以示疑赖有左传之文可取以证古文之是而后儒反以传为误以疏家所引为未可信是徇末而忘其本矣至于敖氏谓袗如袗絺绤之袗乃被服之别称郝氏又训为单此皆承误而为之説者今亦无所取也
　　摈者端负东塾
　　注曰东塾门内东堂负之北面
　　朱子曰三者端一也主人裳爵韠兄弟裳缁韠摈者黄裳或杂裳而同用爵韠也
　　张氏曰摈者立此以待传命疏谓别言端不言如主人服则与主人不同可知当衣冠同而裳异也下文赞者别言端亦然
　　世佐案摈者亦端而不爵韠故不言如主人服也下文赞者放此
　　将冠者采衣紒在房中南面
　　注曰采衣未冠者所服玉藻曰童子之饰也缁布衣锦缘锦绅并纽锦束髪皆朱锦也紒结髪古文紒为结
　　卢氏植曰童子紒似刀环
　　聂氏曰童子既不帛襦袴不裘裳故以锦为缁布衣縁饰又以锦为大带及结绅之纽故云锦绅并纽也纽长与绅齐又以锦为之束髪緫皆用朱锦饰者以童子尚华示将成人有文徳故皆用锦示一文一质之义衣襦袴并缁布是质也
　　朱子曰汉书髻亦作结又以上下章考之则房户宜当南壁东西之中而将冠者宜在所陈器服之东当户而立也
　　敖氏曰童子之衣盖亦深衣制也曲礼曰童子不衣裘裳不裳则连裳于衣矣紒露髪为紒也凶时谓之髽吉时谓之紒内则言男子未冠者亦用纚此乃紒者为将冠去之
　　熊氏朋来曰紒即髻字采衣者缁衣锦縁锦绅锦束髪要亦具庆者如此
　　右即位
　　宾如主人服赞者端从之立于外门之外
　　注曰外门大门外
　　敖氏曰赞者赞冠者而下之众宾也皆俟于賔之门宾出乃从之立于主人外门之外西方东面北上
　　摈者告
　　注曰告者出请入告
　　主人迎出门左西面再拜宾答拜
　　注曰左东也出以东为左入以东为右
　　敖氏曰答拜不言再可知也凡答再拜而不言其数者皆放此
　　主人揖赞者与宾揖先入
　　注曰赞者贱揖之而已又与賔揖先入道之赞者随宾
　　每曲揖
　　注曰周左宗庙入外门将东曲揖直庙将北曲又揖疏曰周左宗庙者祭义与小宗伯俱有此文对殷右宗庙也入大门而东则主人在南宾在北俱东向为一曲至庙门则主人在东賔在西俱北向为一曲为当将曲之时宾主皆相见故皆一揖通下将入庙门揖为三也
　　至于庙门揖入三揖至于阶三让
　　注曰入门将右曲揖将北曲揖当碑揖
　　敖氏曰揖入主人揖而先入门右西面也賔入门左赞者皆入门左东面北上主人乃与賔三揖也三揖者于入门左右之位揖参分庭一在南揖参分庭一在北揖凡经言揖入三揖者放此让据主人言也主人三让而客三辞既则主人先升一等而宾从之凡让升之法賔主敌则主人先让而先升主人尊亦然若客尊则客先让而先升也惟天子之使则不让张氏曰上文每曲揖据入大门向庙时既入庙主人趋东阶賔趋西阶是主人将右欲背賔宜揖既当阶主賔将北面趋阶与賔相见又宜揖庙中测影丽牲之碑在堂下三分庭之一在北是庭中之大节至此又宜揖皆因变伸敬以道賔也
　　主人升立于序端西面宾西序东面
　　疏曰不拜至者冠子非为賔客故异于乡饮酒之等也
　　敖氏曰賔不言升省文
　　世佐案凡賔为燕饮而至者主人有拜至之礼其余否序端不言东西序不言端文互见也
　　右迎宾
　　赞者盥于洗西升立于房中西面南上
　　注曰盥于洗西由賔阶升也立于房中近其事也南上尊于主人之赞者
　　疏曰按乡饮酒主人盥于洗北南面宾盥于洗南北面各从其外来之便也賛亦从外来但卑不可与賔并故在洗西东面
　　朱子曰赞者西面则负东墉而在将冠者之东矣敖氏曰盥者重冠礼故将执事而自洁清也盥于洗西者以洗西无篚故得辟正賔而盥于此也不然则否
