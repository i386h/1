<!-- { "loadSidebar": true } -->
　　卒有司官彻馈馔于室中西北隅南面如馈之设右几厞用席
　　注曰官彻馈者司马司士举俎宰夫取敦及豆此于尸谡改馔当室之白孝子不知神之所在庶其飨之于此所以为厌饫不令妇人改彻馔敦豆变于始也尚使官也佐食不举羊豕俎亲馂尊古文厞作茀疏曰宰夫多主主妇之事敦豆本主妇设之今官彻明宰夫为之故云变于始【从杨氏图节本】
　　敖氏曰南面亦大夫礼异
　　郝氏曰此不傧尸而改设室中之馈以阳厌也傧尸则礼备而神厌足可无改设不傧尸于是有改设之礼官彻馈谓有司各彻所主之馈如司马主羊彻羊司士主豕彻豕之类
　　纳一尊于室中
　　注曰阳厌杀无酒
　　司宫埽祭
　　注曰埽豆间之祭旧説云埋之西阶东
　　疏曰神位在西故近西阶曽子问币帛皮圭为主命埋之阶间【从杨氏图节本】
　　敖氏曰旧説谓埋祭于西阶东者据聘礼埋币之处而言也
　　主人出立于阼阶上西面祝执其俎以出立于西阶上东面司宫阖牖户
　　右阳厌【姜氏曰傧尸礼无】
　　世佐案此与特牲礼大同小异
　　祝告利成乃执俎以出于庙门外有司受归之众賔出主人拜送于庙门外乃反
　　注曰拜送賔也者亦拜送其长不言长賔者下大夫无尊賔也
　　疏曰賔尸时拜侑与长賔则此云拜送者拜送其长可知不言长者下大夫贱无尊賔故不别其长也
　　妇人乃彻
　　注曰彻祝之荐及房中荐俎不使有司者下大夫之礼
　　疏曰上大夫祭毕将傧尸有司彻賔尸礼终亦有司彻
　　敖氏曰言妇人乃为彻事也其事在下
　　世佐案特牲馈食礼云宗妇彻祝豆笾入于房彻主妇荐俎此注説之所本也然以文义推之敖説近是特牲言彻祝荐与主妇荐俎而不及室中之馔此言彻室中之馔而不及祝荐与主妇荐俎盖互相备也
　　彻室中之馔
　　注曰有司馔之妇人彻之外内相兼礼杀
　　敖氏曰室中之馔即改设者也妇人彻此馔者为其当以入于房与凡彻馔而以入于房者妇人乃得为之不然则否
　　右祝告利成賔出【姜氏曰傧尸礼无】
　　世佐案此与特牲礼文互有详畧

　　仪礼集编卷四十
