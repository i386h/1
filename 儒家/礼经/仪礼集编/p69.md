<!-- { "loadSidebar": true } -->
　　世佐案燕礼轻故不以乐纳賔惟与四方之宾燕则奏之大射礼重故虽以己之臣子为宾而纳之必以乐岂问其有王事之劳与否哉疏误矣吕叔王之説郑于周礼注既破之而于此复引之者亦以广异闻存疑义耳然以理断之则此肆夏必非颂之族类也颂非诸侯所敢用也且天子与诸侯奏法亦别天子宗庙之中尸出入以钟鼓奏之诗云鼔钟送尸是也周礼谓之金奏此及燕礼但云奏肆夏不闻以金葢即宾出鼓陔之意明与天子异矣传言晋侯金奏肆夏之三是僣天子也记言赵文子奏肆夏是僣诸侯也又案杜子春云四方賔来奏纳夏然则天子纳宾不奏肆夏矣郑引周礼易尸为賔亦非
　　右纳宾
　　宾升自西阶主人从之賔右北面至再拜賔答再拜
　　右拜至
　　主人降洗洗南西北面賔降阶西东面主人辞降賔对主人北面盥坐取觚洗賔少进辞洗主人坐奠觚于篚兴对宾反位主人卒洗宾揖乃升主人升宾拜洗主人宾右奠觚答拜降盥賔降主人辞降賔对卒盥賔揖升主人升坐取觚执幂者举幂主人酌膳执幂者葢幂酌者加勺又反之
　　敖氏曰举幂之仪当与葢幂者相类葢主人取觚而适尊所执幂者则进而发其幂之反者主人取勺执幂者乃举幂也又反之亦执幂者也
　　筵前献宾宾西阶上拜受爵于筵前反位主人宾右拜送爵宰胥荐脯醢
　　注曰宰胥宰官之吏也不使膳宰荐不主于饮酒变于燕
　　敖氏曰宰胥宰之属也荐宾者与公同亦盛之世佐案宰胥膳宰吏也周礼序官膳宰下云胥十有二人是己燕礼膳宰荐賔胥荐主人今荐賔乃使胥者主于射畧于燕也
　　賔升筵庶子设折爼
　　注曰庶子司马之属掌正六牲之体者也不使膳宰设爼射变于燕
　　世佐案燕礼设賔爼亦膳宰此乃使未爵命之庶子者畧也庶子説见上篇郑引周礼诸子职释此误
　　賔坐左执觚右祭脯醢奠爵于荐右兴取肺坐絶祭哜之兴加于爼坐捝手执爵遂祭酒兴席未坐啐酒降席坐奠爵拜告防执爵兴主人答拜乐阕賔西阶上北面坐卒爵兴坐奠爵拜执爵兴主人答拜
　　敖氏曰奏肆夏及乐阕之节説见燕礼记
　　右主人献宾
　　賔以虗爵降主人降宾洗南西北面坐奠觚少进辞降主人西阶西东面少进对
　　敖氏曰西阶西非主人堂下之正位以从降暂立于此耳主人既对不言反位亦文省
　　宾坐取觚奠于篚下盥洗主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵主人坐祭不啐酒不拜酒遂卒爵兴坐奠爵拜执爵兴宾答拜主人不崇酒以虗爵降奠于篚宾降立于西阶西东面摈者以命升宾宾升立于西序东面
　　右賔酢主人
　　主人盥洗象觚升酌膳东北面献于公公拜受爵乃奏肆夏
　　敖氏曰此奏肆夏当以东方之县
　　世佐案此奏肆夏之法与上同敖云为宾奏以西县为公以东县胶矣
　　主人降自西阶阼阶下北面拜送爵宰胥荐脯醢由左房
　　敖氏曰凡堂上之荐皆由左房特于君见之耳
　　庶子设折爼升自西阶公祭如賔礼庶子賛授肺世佐案燕礼士荐膳宰设且賛授肺此皆与之异者亦为主于射而畧之也
　　不拜酒立卒爵坐奠爵拜执爵兴主人答拜乐阕升受爵降奠于篚
　　敖氏曰篚膳篚也奏肆夏及乐阕之节説亦见燕礼记
　　右主人献公
　　更爵洗升酌散以降酢于阼阶下北面坐奠爵再拜稽首公答拜主人坐祭遂卒爵兴坐奠爵再拜稽首公答拜主人奠爵于篚
　　敖氏曰此亦当酌膳云散误也燕礼曰公答再拜此省文也下不言者皆如之
　　郝氏曰燕礼酌膳此酌散燕礼主饮故叨君惠大射主礼不敢同于尊也
　　姜氏曰酌方壶酒曰酌散燕礼酌膳而此酌散者燕礼賔主之情大射君臣之义也此以下燕礼多答再拜而大射但答拜义亦如之
　　世佐案后二説得之
　　右主人受公酢
　　主人盥洗升媵觚于宾酌散西阶上坐奠爵拜宾西阶上北面答拜主人坐祭遂饮賔辞卒爵兴坐奠爵拜执爵兴宾答拜主人降洗宾降主人辞降宾辞洗卒洗賔揖升不拜洗主人酌膳宾西阶上拜受爵于筵前反位主人拜送爵賔升席坐祭酒遂奠于荐东主人降复位賔降筵西东南面立
　　右主人酬宾
　　小臣自阼阶下请媵爵者公命长小臣作下大夫二人媵爵媵爵者阼阶下皆北面再拜稽首公答拜媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜媵爵者皆坐祭遂卒觯兴坐奠觯再拜稽首执觯兴公答再拜
　　姜氏曰此亦答再拜者葢重祭也
　　世佐案此云答再拜衍一再字耳姜氏重祭之説似迂
　　媵爵者执觯待于洗南小臣请致者若命皆致则序进奠觯于篚阼阶下皆北面再拜稽首公答拜媵爵者洗象觯升寔之序进坐奠于荐南北上降适阼阶下皆再拜稽首送觯公答拜媵爵者皆退反位
　　郝氏曰反位反庭中北面之位大夫初与卿皆入门右北面及公揖卿西面北上揖大夫少进则大夫北面进至庭中矣郑云反门右北面之位非也
　　右二大夫媵觯于公
　　公坐取大夫所媵觯兴以酬賔宾降西阶下再拜稽首小臣正辞宾升成拜
　　注曰正长也小臣长辞变于燕
　　敖氏曰小臣正辞亦公命之
　　公坐奠觯答拜执觯兴公卒觯宾下拜小臣正辞宾升再拜稽首公坐奠觯答拜执觯兴宾进受虗觯降奠于篚易觯兴洗
　　敖氏曰言兴洗见洗则立也
　　公有命则不易不洗反升酌膳下拜小臣正辞宾升再拜稽首公答拜賔吿于摈者请旅诸臣摈者吿于公公许
　　敖氏曰旅旅酬之也賔因君所赐请旅诸臣所以广君赐也公许摈者又以告宾乃旅也
　　宾以旅大夫于西阶上摈者作大夫长升受旅宾大夫之右坐奠觯拜执觯兴大夫答拜宾坐祭立卒觯不拜若膳觯也则降更觯洗升实散大夫拜受宾拜送遂就席
　　世佐案賔初立于西序东面既乃于筵西东南面立至是始就席礼以渐而杀也燕礼无此三字文畧耳
　　大夫辩受酬如受賔酬之礼不祭酒卒受者以虗觯降奠于篚复位
　　右公为賔举旅
　　主人洗觚升实散献卿于西阶上司宫兼卷重席设于宾左东上卿升拜受觚主人拜送觚卿辞重席司宫彻之乃荐脯醢
　　世佐案此荐不言其人葢亦宰胥也
　　卿升席庶子设折爼
　　注曰卿折爼未闻葢用脊胁臑折肺卿有爼者射礼尊
　　疏曰若有公公用臑卿宜用膊也
　　世佐案卿有爼别之于大夫也亦辨尊卑之义注云卿用臑谓上卿耳其下二人则又折以上卿之余体也
　　卿坐左执爵右祭脯醢奠爵于荐右兴取肺坐絶祭不哜肺兴加于爼坐捝手取爵遂祭酒执爵兴降席西阶上北面坐卒爵兴坐奠爵拜执爵兴
　　姜氏曰祭肺不哜犹祭酒不啐皆降于宾也不言不啐酒葢省文
　　主人答拜受爵卿降复位辩献卿主人以虗爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席
　　右主人献诸公卿
　　小臣又请媵爵者二大夫媵爵如初请致者若命长致则媵爵者奠觯于篚一人待于洗南长致者阼阶下再拜稽首公答拜洗象觯升实之坐奠于荐南降与立于洗南者二人皆再拜稽首送觯公答拜
　　右二大夫再媵觯于公
　　公又行一爵若宾若长唯公所赐
　　注曰于是言赐射礼明尊卑
　　敖氏曰燕礼言酬此言赐亦文异耳
　　世佐案当从注説
　　以旅于西阶上如初大夫卒受者以虗觯降奠于篚
　　右公为卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位胥荐主人于洗北西面脯醢无胥辩献大夫遂荐之继賔以西东上若有东面者则北上卒摈者升大夫大夫皆升就席
　　右主人献大夫
　　乃席工于西阶上少东小臣纳工工六人四瑟
　　注曰六人大师少师各一人上工四人四瑟者礼大乐众也
　　敖氏曰大射差重于燕又加瑟者二人然则诸侯之祭飨歌与瑟者各四人与以是推之天子之制其隆杀之数亦可知矣
　　世佐案工六人诸侯之正礼也然则天子葢用八矣春秋隐五年左传云公问羽数于众仲对曰天子用八诸侯用六大夫四士二亦其例也敖説非
　　仆人正徒相大师仆人师相少师仆人士相上工注曰徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉于是分别工及相者射礼明贵贱
　　敖氏曰上工即上瞽周官上瞽百人
　　世佐案仆人正仆人师皆于天子为大仆也周礼太仆下大夫二人诸侯则上士也一为正其一为师仆人士则祭仆以下与以此等官相工亦重其事也分别相之辨尊卑也燕礼皆以小臣注云以仆人掌眡了非也説见上篇上工堂上之工也对下羣工为堂下之工而言敖云即上瞽非
　　相者皆左何瑟后首内挎越右手相
　　注曰谓相上工者后首主于射畧于此乐也
　　世佐案后首挎越之説见乡射礼
　　后者徒相入
　　注曰谓相大师少师者也上列官之尊卑此言先后之位亦所以明贵贱凡相者以工出入
　　疏曰入时如此出时亦然
　　世佐案贱者先就事工之通礼也燕礼亦然但文有详畧耳注云此言先后之位亦所以明贵贱似曲
　　小乐正从之
　　注曰从大师也后升者变于燕也小乐正于天子乐师也
　　疏曰燕礼乐正先升又不使小乐正者彼主于乐此则畧于乐故也
　　敖氏曰诸侯之小乐正下士也前三篇不言小以此见之也此乐盛于彼且用小乐正则彼可知矣大射乃亦不使大乐正者其辟祭飨之类与
　　世佐案周礼序官云乐师下大夫四人上士八人下士十有六人然则诸侯之乐正上士小乐正下士明矣燕礼使乐正此乃云小乐正者疏以为畧于乐是也工用六人以示其礼之重乐正使下士以示其乐之畧意各有主也从大师而升者以其卑也其序又与工相变也乡饮酒乡射皆使乐正者彼是大夫之乐正也大夫之乐正皆以下士为之无大小之别故射与饮酒礼同也
　　升自西阶北面东上
　　注曰工六人
　　坐授瑟乃降
　　注曰相者也降立于西县之北
　　敖氏曰相者降位葢亦在西方
　　世佐案仆人正以下皆士也其位当在西方注説非
　　小乐正立于西阶东
　　注曰不统于工明工虽众位犹在此
　　张氏曰燕礼工四人乐正升立于工之西在西阶东此工六人数众疑位移近西乃乐正犹立西阶东不变是统于阶而不统于工也
　　世佐案燕礼乐正北面立于工西此云立于西阶东亦文互见也
　　乃歌鹿鸣三终
　　注曰歌鹿鸣三终而不歌四牡皇皇者华主于讲道畧于劳苦与谘事
　　敖氏曰三终谓歌鹿鸣之什三篇篇各一终如春秋传所谓工歌鹿鸣之三是也乡饮酒之礼歌鹿鸣四牡皇皇者华其义曰工歌三终则益可见矣
　　世佐案三终当从敖説
　　主人洗升实爵献工工不兴左瑟
　　注曰工歌而献之以事报之也洗爵献工辟正主也献不用觚工贱异之也大师无瑟于是言左瑟者节也
