<!-- { "loadSidebar": true } -->
　　注曰呼犹命也
　　世佐案此谓当事之时也凡凡自启防以至于彻阼俎
　　宗人献与旅齿于众宾
　　注曰尊庭长齿从其长防之次
　　敖氏曰记末云公有司献次众宾宗人亦公有司也乃齿于众宾者所谓有上事者贵之也
　　郝氏曰献谓主人献宗人旅旅酬
　　佐食于旅齿于兄弟
　　敖氏曰佐食已献于室中故献兄弟时不与而但与其旅酬也云齿于兄弟则士之佐食亦其兄弟明矣世佐案下记云私臣献次兄弟则其于旅可知也此不次于兄弟而与之齿以其接神故尊之也然则佐食以私臣为之信矣若本是兄弟何必以是为宠异之而记之耶
　　尊两壶于房中西牖下南上
　　注曰为妇人旅也其尊之节亚西方
　　敖氏曰两壶皆酒云南上者亦以其先酌在南者与郝氏曰南上统于堂也
　　张氏曰亚西方者谓设尊两阶时先阼阶次西方又次乃于房中故云亚也
　　世佐案此尊不止为妇人旅也主妇亚献亦宜酌此不酌于户东者别内外也云南上则有元酒可知亦有元酒者为主妇将以献尸也其尊之节亚户东
　　内宾立于其北东面南上宗妇北堂东面北上
　　注曰二者所谓内兄弟内宾姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房而北
　　疏曰姑姊妹宾客之类南上自取曲礼云东乡西乡以南方为上宗妇虽东乡取统于主妇故北上主妇南面故也云北堂中房而北者谓房中半已北为北堂也
　　世佐案内宾之位取节于尊则其尊之节不亚于西方明矣内宾以下即位之节盖与外同以士虞礼证之则可见矣
　　主妇及内宾宗妇亦旅西面
　　注曰西面者异于献也男子献于堂上旅于堂下妇人献于南面旅于西面内宾象众宾宗妇象兄弟其节与其仪依男子也主妇酬内宾之长酌奠于荐左内宾之长坐取奠于右宗妇之娣妇举觯于其姒妇亦如之内宾之长坐取奠觯酬宗妇之姒交错以辩宗妇之姒亦取奠觯酬内宾之长交错以辩内宾之少者宗妇之娣妇各举奠于其长并行交错无算其拜及饮者皆西面主妇之东南
　　疏曰云西面者异于献也者以受献时南面也云男子献于堂上旅于堂下者见上经云妇人献于南面旅于西面者见于有司彻云其节与其仪依男子也者谓依上经旅酬及无算爵早晚行事之节皆依男子也云主妇酬内宾之长酌奠于荐左内宾之长坐取奠于右者此约上经主人洗觯酌于西方之尊西阶前酬宾时主人奠觯于荐北宾坐取觯奠觯于荐南是也云宗妇之娣妇举觯于其姒妇亦如之者此亦约上经兄弟弟子洗酌于东方之尊阼阶前北面举觯于长兄弟如主人酬宾仪是也云内宾之长坐取奠觯酬宗妇之姒交错以辩者此亦上经正行旅酬节宾坐取觯阼阶前北面酬长兄弟云交错以辩皆如初仪是也云宗妇之姒亦取奠觯酬内宾之长交错以辩者此亦约旅酬节云长兄弟酬宾如宾酬兄弟之仪以辩卒受者实觯于篚是也云内宾之少者宗妇之娣妇各举奠于其长者此亦约上经正行无算爵时云宾弟子及兄弟弟子各酌于其尊举觯于其长下云爵皆无算是也云其拜及饮者皆西面主妇之东南者此经云亦旅西面故知其拜受及拜送饮皆西面又亦旅酬之法饮皆西面知在主妇之东南者以其不背主妇又得邪角相向也
　　敖氏曰此旅酬之仪虽与在庭者畧同然亦不能无少异盖主人既酢内兄弟主妇则酬内宾之长酌奠于荐左内宾之长坐取之奠于右及兄弟举旅之时内宾之长亦取奠觯以酬主妇主妇以酬次内宾次内宾以酬宗妇之长亦交错以辩内宾之少者宗妇之少者又各举觯于其长以为无算爵始内宾长之觯惟以旅主妇而已宗妇长之觯则以旅次内宾亦交错以辩皆不拜畧如乡射无算爵之仪也
　　世佐案主妇以下旅酬法注疏论之详矣敖云内宾长之觯惟以旅主妇非也初举旅时内宾长当取觯以酬宗妇之长而不及主妇以主妇酬内宾长之时已先自饮故也其意与堂下宾酬长兄弟而不及主人同及其无算爵也内宾长之觯以酬次宗妇宗妇长之觯以酬次内宾主妇亦不与也不与也者尊之且以其受爵已多也又嗣举奠之后亦当有宗妇之少者举觯于其长一条而敖不言亦未备
　　宗妇赞荐者执以坐于户外授主妇
　　世佐案此谓亚献时也经文已明
　　尸卒食而祭饎爨雍爨
　　注曰雍孰肉以尸享祭灶有功也旧説云宗妇祭饎爨亨者祭雍爨用黍肉而已无笾豆俎礼器曰燔燎于爨夫爨者老妇之祭盛于盆尊于瓶
　　敖氏曰此以尸享祭而祭灶亦见其尊尸之意牲鱼腊之爨皆谓之雍爨少牢礼曰雍爨在门东南北上郝氏曰尸卒食则爨事毕执爨者祭爨以报也饎爨以炊黍稷雍爨以烹牲鱼腊
　　宾从尸俎出庙门乃反位
　　注曰宾从尸送尸也士之助祭终其事也俎尸俎也宾既送尸复入反位者宜与主人为礼乃去之疏曰若上大夫傧尸者尸出宾不送以其事终于傧尸故也
　　郝氏曰反位复入门内西向之位
　　尸俎右肩臂臑肫胳正脊二骨横脊长胁二骨短胁注曰尸俎神俎也士之正祭礼九体贬于大夫有并骨二亦得十一之名合少牢之体数此所谓放而不致者凡俎食之数竒脊无中胁无前贬于尊者不贬正脊不夺正也正脊二骨长胁二骨者将举于尸尸食未饱不欲空神俎
　　疏曰放而不致礼器文致至也少牢大夫礼三脊胁俱有此但有二体贬于大夫也等贬牲体不贬正脊者不夺其正长胁亦不贬者义与正脊同云不欲空神俎者此脊与胁二骨本为馔厌饫所设也
　　敖氏曰长胁即正胁也士之祭其俎豆之属既贬于大夫者二而其俎实之脊胁之骨又贬其半皆降杀以两之意也
　　郝氏曰俎实牲体以骨为本因尊卑为数多寡吉牲尚右故尸俎用右肩肩下为臂臂下为臑肫作臀股骨也胳骼同脚骨也正脊脊领也骨多并二为一短胁近肩骨短也
　　肤三
　　注曰为用二厌饫一也
　　敖氏曰特牲无肤俎故以肤附于牲俎焉三者亦贬于大夫之尸也凡肤与牲体同在尸俎者大夫五士三少牢下篇言尸之豕脀肤五是也大夫以上肤若别俎则若七若九以差而加之
　　郝氏曰肉无骨曰肤
　　离肺一
　　注曰离犹防也小而长午割之亦不提心谓之举肺
　　刌肺三
　　注曰为尸主人主妇祭今文刌为切
　　郝氏曰刌肺刌防以祭者此十一物皆豕俎也
　　鱼十有五
　　注曰鱼水物以头枚数隂中之物取数于月十有五日而盈少牢馈食礼亦云十有五而俎尊卑同此所谓经而等也
　　疏曰礼运云月三五而盈三五而阙文出于彼也经而等亦礼器文
　　郝氏曰鱼俎用鱼十五尾
　　腊如牲骨
　　注曰不但言体以有一骨二骨者
　　疏曰若但言体体有九有十一则不兼二骨者言牲骨则一骨二骨兼在其中
　　郝氏曰腊俎如牲骨无肤与肺也
　　祝俎髀脡脊二骨胁二骨
　　注曰凡接于神及尸者俎不过牲三体以特牲约加其可并者二亦得竒名少牢馈食礼羊豕各三体疏曰胁代胁也接神谓祝与佐食接尸谓宾长长兄弟宗人之等也加其可并者二骨尊祝也佐食已下卑无加故下注云卑者从正少牢二牲故祝俎无加敖氏曰髀谓右髀亦用尸俎之不升者也
　　郝氏曰祝俎祝豕俎髀尾骨脡脊即正脊脡直也祝以下俎不言鱼腊同也
　　世佐案注云以特牲约加其可并者二者对少牢二牲丰则不加也云亦得竒名者脊胁各二加髀为五是亦竒也又案杨氏牲体图脡脊在正脊横脊之中郝云即正脊非自祝以下唯一俎而已无鱼腊故记不言
　　肤一离肺一
　　敖氏曰此离肺哜肺也祝祭以离肺其义与虞礼同余放此
　　阼俎臂正脊二骨横脊长胁二骨短胁肤一离肺一注曰主人尊欲其体得祝之加数五体又于其可并者二亦得竒名臂左体臂
　　敖氏曰阼俎尊乃不用左肩而用左臂者屈于尸也脊胁非体也故得与尸同以伸其尊亦以特牲之俎实少故耳少牢俎实多故主人主妇脊胁皆减于尸
　　主妇俎觳折其余如阼俎
　　注曰觳后足折分后右足以为佐食俎不分左臑折辟大夫妻余谓脊胁肤肺
　　疏曰不用后左足者左足太卑
　　敖氏曰觳非正体折骼之下而取之故云觳折凡牲固皆折也然经文之例其先言体乃言折或单言折者必非正体若全体者也盖与折俎之説不同郝氏曰觳蹄尖胫不足用觳分折也
　　佐食俎觳折脊胁肤一离肺一
　　注曰三体卑者从正
　　疏曰直云脊胁不定体名欲见得便用之
　　敖氏曰主妇俎与佐食俎同用觳而主妇尊于佐食则主妇右佐食左与或曰佐食宜用右觳犹祝俎用右髀之意未知孰是
　　世佐案主妇及佐食之俎皆云觳折明是一体分为二皆用右也有左觳而不用者亦以其太卑
　　宾骼长兄弟及宗人折其余如佐食俎
　　注曰骼左骼也宾俎全体尊宾不用尊体为其已甚卑而全之其宜可也长兄弟及宗人折不言所分畧之
　　疏曰尸用右骼故知宾所用是左骼
　　敖氏曰折亦谓折分其全体也不言其体者或以其所用者不定故与其余谓脊胁肤肺
　　郝氏曰骼即胳长兄弟及宗人皆胳分折
　　世佐案折不言其体得随所有而用之又降于宾也郝云皆胳分折非
　　众宾及众兄弟内宾宗妇若有公有司私臣皆殽脀肤一离肺一
　　注曰又畧此所折骨直破折余体可殽者升之俎一而已不备三者贱祭礼接神者贵凡骨有肉曰殽祭统曰凡为俎者以骨为主贵者取贵骨贱者取贱骨贵者不重贱者不虚示均也俎者所以惠之必均也善为政者如此故曰见政事之均焉公有司亦士之属命于君者也私臣自己所辟除者
　　疏曰长兄弟及宗人已上俎皆三以接神及尸贵故众宾以下折体而已不接尸神贱无献也宗人虽不献执巾以授尸亦接尸也
　　敖氏曰公有司公家所使给私家之事者也私臣私家之臣或已所有或假于他家皆是也云若有者不定之辞此俎无脊胁者以其或用脊若胁为殽脀故也
　　郝氏曰众宾众兄弟以至私臣俎豕体骨不足杂余体备数不必右曰殽脀殽杂也非正体脀言蒸升也其肤肺同令皆可祭而食也又曰古人借饮食行礼不贵可食贵以明义礼器云羔豚而祭百官皆足杀一牲而内外宾主隆杀贵贱多寡名数井然辩于刀匕肤寸之微礼义云尔岂谓是足以充口腹乎解者不讲于礼义而较骨体贵贱以为士与大夫牲牢之等末矣
　　世佐案公有司私臣皆士之属官特以命于君与否为别云若有者见其不必有也盖士有上中下三等主人上士则中士下士皆其属也中士则下士其属也下士之属庶人在官者而已庶人在官者不谓之公有司私臣故云若有
　　公有司门西北面东上献次众宾私臣门东北面西上献次兄弟升受降饮
　　注曰献在后者贱也祭祀有上事者贵之亦皆与旅疏曰择取公有司可执事者门外在有司羣执事中入门列在东面为众宾余者在门西位不执事者贱于执事者故曰有上事者贵之宗人献与旅齿于众宾则公有司为之佐食于旅齿于兄弟则私臣之中择为之但宾俎公有司设之兄弟脀私人为之然则公有司私臣荐俎皆使徒为之与【从杨氏图节本】
　　敖氏曰献公有司于西阶上私臣于阼阶上其受爵则惟二者之长拜于下乃升受主人答拜乃降饮余皆不拜
