<!-- { "loadSidebar": true } -->
　　宾入三揖至于阶三让公升二等宾升
　　敖氏曰此下大夫与公升阶之仪与卿同然则升阶尊卑之差不过一等此三揖与士冠礼者同与聘礼者异
　　大夫立于东夹南西面北上
　　注曰东夹南东西节也取节于夹明东于堂
　　敖氏曰大夫亦兼上下者言也下大夫西面辟摈者及士位而在此耳东夹南即东堂南舍坫而取节于夹见其去堂逺也羣臣至是方即位于庙则是向者公亦不在庙明矣此其异于臣礼与士冠士昏礼主人皆先待于庙乃出迎宾
　　张氏曰此谓主国卿大夫立位并下文士小臣宰内官等皆从分入立于其位也
　　士立于门东北面西上
　　注曰统于门者非其正位辟宾在此
　　疏曰燕礼大射士在西方东面北上不统于门今统于门者以宾在门西辟宾在此非正位故也【从杨氏图节本】敖氏曰立于门东宜东上而统于君乃西上者顺其本位之列所以见此非正位也西方北上门东西上皆上左也聘时大夫士之位亦宜如是
　　小臣东堂下南面西上
　　敖氏曰小臣者小臣正小臣师与其从者也
　　宰东夹北西面
　　注曰宰宰夫之属也古文无南上
　　敖氏曰宰大宰也东夹北北堂下之东方也宰尊官于此乃见之者位定在后耳宰与羣臣同入以其位在内故后于在外者　郑本此下有南上二字注曰古文无南上继公案经文惟言宰而己是独立于此也南上之文无所用之又以下文证之益可见矣葢传冩今文者因下文而衍此二字也郑氏不察而从之非是宜从古文
　　郝氏曰东夹北大夫立之北也
　　世佐案敖説近是凡经单言宰者皆谓上卿执国枋者也大射仪云宰戒百官有事于射者聘礼云宰命司马戒众介是也东夹北于大夫所立之处为北也宰为大夫之长故立于此以北为上也敖以为北堂下之东方则非矣
　　内官之士在宰东北西面南上
　　注曰夫人之官内宰之属也自卿大夫至此不先即位从君而入者明助君飨食宾自无事
　　敖氏曰内官之士内小臣之属也在宰东北少退于宰也此惟取节于宰则宰独立于此明矣
　　世佐案内官之士周礼所谓奄士也南上明不与卿大夫序也
　　介门西北面西上
　　注曰西上自统于宾也然则承摈以下立于士西少进东上
　　疏曰介统于宾而西上则摈统于君而东上可知承摈是大夫又尊于士故知少进东上不言上摈者上摈有事其位不定故不言
　　敖氏曰介位序于内官之后见其不从宾而入变于聘时也上摈则随公而入立于阶下承摈绍摈亦随入立于士东少进负东塾北面东上
　　右迎宾
　　公当楣北郷至再拜宾降也公再拜
　　疏曰公方一拜宾即降宾降后公又一拜【从集説节本】敖氏曰至再拜言其拜至之数也宾降之上不言公壹拜者文脱耳于公壹拜而賔降者急于答拜亦所以辟之
　　宾西阶东北面答拜
　　注曰西阶东少就主君敬也
　　摈者辞
　　注曰辞拜于下
　　拜也公降一等辞曰寡君从子虽将拜兴也
　　敖氏曰公降一等辞止其又拜也公辞而宾犹欲拜故摈者复释辞以止之而宾终不从命也君于臣乃拜至其礼太崇故答之亦与常礼异
　　世佐案曰上脱摈者二字以聘礼考之可见此辞拜之节皆与彼同唯宾必终拜于下为异
　　宾栗阶升不拜
　　注曰自以已拜也栗实栗也不拾级连歩趋主国君之命不拾级而下曰辵
　　敖氏曰升不拜者以其终拜于公辞之后也栗阶説见燕记
　　命之成拜阶上北面再拜稽首
　　注曰宾降拜主君辞之宾虽终拜于主君之意犹为不成
　　敖氏曰拜下者臣也拜于上者宾也既升而命之成拜所以賔之
　　郝氏曰君命拜不受拜下之礼也北面再拜稽首从君命也
　　右拜至
　　士举鼎去鼏于外次入陈鼎于碑南南面西上右人抽扃坐奠于鼎西南顺出自鼎西左人待载
　　注曰入由东出由西明为宾也今文奠为委
　　敖氏曰去鼏亦右人也次序也次入鼎在西者先在东者后也碑下脱一南字西南之南衍文皆传冩者误也朝位君南面故陈鼎于内外皆顺之鼎西每鼎之西也顺出以次而出也顺出正礼也其或逆出由便耳左人待载盖各立于其鼎之东南面　郑本委作奠注曰今文奠为委继公案后篇皆作委宜从今文
　　郝氏曰士谓有司之属举鼎谓扛鼎入去鼏去鼎葢外大门外次入依门外之次碑在堂下庭中七鼎陈于碑南皆南向如门外之次西上上賔也首牛次羊豕鱼等横陈而东右人左人谓二人共举鼎前者在西为右后者在东为左鼎既陈右一人自西抽扃委于鼎西向南遂西出左一人立鼎东待升肉载俎也张氏曰自此至逆退复位言鼎入载实于俎以待设石本正误云陈鼎于碑南南面西上脱一南字世佐案监本碑下有二南字当从之鼎南面以西为右右人在鼎西故抽扃即奠于其西便也南顺言奠扃之法南北设之顺鼎面也举鼎之时扃横加于鼎上及其奠之直设于鼎旁故云顺出自鼎西谓右人奠扃讫即自鼎西而出也上云次入则出亦以次可知故不须言顺出其或逆出乃着之以其变于初也敖氏分句不审遂以西南之南爲衍字过矣近山隂马駉读南顺二字为句与郝氏节觧合义较优今从其优者
　　雍人以俎入陈于鼎南旅人南面加匕于鼎退
　　注曰旅人雍人之属旅食者也雍人言入旅人言退文互相备也匕俎每器一人诸侯官多也
　　敖氏曰雍人西面于鼎南陈俎俎南顺旅人南面于鼎北加匕匕北枋退盖兼执匕俎者而言旅人其士旅食与
　　郝氏曰雍与饔同俎载鼎肉熟于鼎载于俎故雍人以俎入陈于各鼎南旅人南面立于鼎北匕削木为匙以取肉于鼎也
　　大夫长盥洗东南西面北上
　　敖氏曰当盥者七人皆违其位而立于此也国君设洗当东霤于东夹南为少东洗之东南则又东矣郝氏曰大夫操匕载肉者言长非一人也
　　序进盥退者与进者交于前
　　注曰前洗南
　　疏曰郷饮酒郷射宾盥北面则此大夫亦皆北面可知
　　敖氏曰前者其立处之西也于洗南爲少东交于前不言相右可知也此可见经文之例矣
　　郝氏曰序进谓在北立者先盥盥卒仍退立进者与退者交于所立位之前
　　世佐案序进盥西面盥也凡盥主人于洗北南面宾于洗南北面此大夫于洗东西面盥辟主人也
　　卒盥序进南面匕
　　敖氏曰南面立于鼎后也匕出鼎实也
　　载者西面
　　注曰载者左人也亦序自鼎东西面于其前大夫匕则载之
　　疏曰待载时在鼎东南面今大夫鼎北面南匕之左人当载故序自鼎东西面俎当鼎南则载者在鼎南稍东【从杨氏图节本】
　　敖氏曰西面执俎以载也
　　鱼腊饪
　　注曰饪熟也食礼宜熟飨有腥者
　　疏曰上云羮定恐鱼腊不在其中故此特着鱼腊饪也又曰国语云王飨用体荐体荐则腥矣乐记云大飨俎腥鱼是飨礼有腥也【从集説节本】
　　载体进奏
　　注曰体谓牲与腊也奏谓皮肤之理也进其理本在前下大夫体七个
　　疏曰进其理本在前者此谓生人食法故进本本谓近上者若祭祀则进末故少牢云进末郑云变于生食是也【从杨氏图节本】
　　敖氏曰体者三牲则右体腊其一纯与言体而不言骨见其尊者耳牲体之数五其胁各三而皆二骨以并腊则倍之也少牢馈食礼曰腊一纯而俎进奏注见郷饮酒记
　　郝氏曰奏腠同皮也
　　张氏曰其载牲腊之体进其奏理之本使之向人体七个者疏以爲当用右胖肩臂臑肫骼胁其左胖爲庶羞下文十六豆二十豆是也
　　鱼七缩俎寝右
　　注曰右首也寝右进鬐也干鱼近腴多骨鲠
　　疏曰缩纵也鱼在俎为纵于人亦横宾在户牖之间南面俎则东西陈之鱼在俎首在右腹腴乡南鬐也进脊在北乡宾是取脊少骨鲠者以优宾也若祭祀则进腴以鬼神尚气腴者气之所聚故少牢进腴是也敖氏曰缩俎者首尾郷俎之前后也
　　世佐案寝右者谓以鱼之右体卧俎上也寝右而右首则进鬐矣
　　肠胃七同俎
　　注曰以其同类也不异其牛羊腴贱也此俎实凡二十八
　　疏曰牛羊各有肠胃肠胃各七四七二十八也【从集説节本】
　　伦肤七
　　注曰伦理也谓精理滑脃者
　　疏曰伦肤谓豕之皮革为之
　　敖氏曰伦肤者雍人所伦之肤也伦犹择也
　　郝氏曰纯肉曰肤割正曰伦
　　肠胃肤皆横诸俎垂之
　　注曰顺其在牲之性也肠胃垂及俎拒
　　敖氏曰横诸俎者以其皆出于牲体故载于俎也与牲体同言垂之见其长也不言其垂之所及者肠胃与肤其长或异
　　大夫既匕匕奠于鼎逆退复位
　　注曰事毕冝由便也士匕载者又待设俎
　　敖氏曰匕奠于鼎谓加匕于鼎上也位东夹南
　　右鼎入载俎
　　公降盥
　　注曰将设醤
　　张氏曰此下乃详食宾之节爲賔设正馔賔祭正馔爲賔设加馔賔祭加馔宾三饮侑宾以束帛宾卒食凡七节而礼终宾出
　　宾降公辞
　　注曰辞其从已
　　敖氏曰公辞宾亦退而反位于阶西于是小臣各执槃匜箪巾以就公盥
　　卒盥公壹揖壹让公升宾升
　　注曰揖让皆一杀于初
　　宰夫自东房授醯醤
　　注曰授授公也醯醤以醯和醤
　　疏曰案记云蒲筵常长丈六尺于堂上户牖之间东面设之乃设正馔于中席已东自中席已西设庶羞也
　　公设之
　　注曰以其为馔本
　　敖氏曰示亲馈
　　宾辞北面坐迁而东迁所
　　注曰东迁所奠之东侧其故处
　　疏曰君设当席中故东迁之辟君设处侧近也近其故处
　　敖氏曰辞时盖东面于公之西辞者辞公亲设也东迁所东迁于其所也所者谓醤之正位也公设之处于其正位爲少西必少西者为宾当迁之故也迁之者示其不敢当公亲设之意且以为礼也下皆放此郝氏曰公立设宾跪迁之醯醤宜居东宾为迁于其所不敢烦公也
　　姜氏曰注疏以坐迁而东迁所为句文体与经义两皆未安当有脱误阙之可也或曰所字当是卒字误文此二字合在下文公立之上其説近是姑存以待参
　　世佐案迁而东者谓迁酱于公所设之东也所公设之处也迁所者又言迁醤之法但易其故处而已恐其太东则失醤之正位也旧説皆以而东迁所为句非
　　公立于序内西乡
　　注曰不立阼阶上示亲馔
　　疏曰君之行事皆在阼阶上今近阼北者以其设馔在户西近北今君亦近北是示亲监馔故也
　　宾立于阶西疑立
　　注曰不立阶上以主君离阼也
　　敖氏曰序内西郷主位也阶西西阶上之西也公与宾各俟于此与郷饮酒之主人立于阶东之意同公不立于阼阶东者公尊也
　　宰夫自东房荐豆六设于醤东西上韭菹以东醓醢昌本昌本南麋臡以西菁菹鹿臡
　　注曰醓醢醢有醓昌本昌蒲本菹也醢有骨谓之臡菁蓂菁菹也
　　疏曰周礼醢人朝事之豆八此用其六彼注云醢肉汁也昌本昌蒲根也又云细切为齑全物若防为菹齑菹之称菜肉通此经言菹不言齑者齑菹粗细虽异通而言之齑亦得为菹也蓂菁即蔓青也【从通觧节本】敖氏曰六豆为二列内列自西而东外列自东而西惟云西上者明外列统于内列也
　　士设俎于豆南西上牛羊豕鱼在牛南腊肠胃亚之肤以为特
　　注曰亚次也
