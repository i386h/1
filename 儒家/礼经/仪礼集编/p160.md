<!-- { "loadSidebar": true } -->
　　疏曰凡牢鼎数或多或少不同若用特豚者或一鼎或三鼎若士冠礼醮子昏礼盥馈士丧小敛朝祢皆一鼎也昏礼同牢士丧大敛朔月迁祖及祖奠皆三鼎也若用少牢者或三鼎或五鼎有司彻绎祭三鼎也聘礼致飱众介少牢馈食礼及此葬奠皆五鼎也其用大牢者或七或九或十或十二公食礼下大夫鼎七上大夫鼎九也聘礼致飱饪鼎九羞鼎三是十二也上介饪鼎七羞鼎三是十也郊特牲曰鼎爼竒而笾豆偶以象隂阳而有十与十二者羞鼎别数也敖氏曰少牢五鼎大夫之礼士奠乃用之者丧大事也而葬为尤重故于此奠特许而摄用之明非常礼张氏曰亦如大敛陈鼎在庙门外
　　其实羊左胖
　　注曰反吉祭也言左胖者体不殊骨也
　　疏曰特牲少牢吉祭皆升右胖此用左胖故云反吉祭也下云髀不升则除髀以下膊胳仍升之与上肩胁脊别升左胖仍为三段矣而云体不殊骨者据脊胁以上膊胳已下共为一亦得为体不殊骨也
　　敖氏曰实鼎实也总为五鼎言之羊其一耳亦豚解之肩肫胉脊共四段也
　　髀不升
　　注曰周贵肩贱髀
　　疏曰云髀不升则膊已上去之取膊胳已下祭统云殷人贵髀周人贵肩
　　敖氏曰此奠用大牲不合升故虽豚解亦去髀
　　肠五胃五
　　注曰亦盛之也
　　疏曰少牢用肠三胃三
　　敖氏曰此虽盛之亦变于吉也
　　离肺
　　注曰离防
　　疏曰防离之不絶中央少许使易絶以祭亦名举肺敖氏曰明无切肺也
　　豕亦如之豚解无肠胃
　　注曰如之如羊左胖髀不升离肺也豚解解之如解豚亦前肩后肫脊胁而已无肠胃者君子不食溷腴疏曰左胖虽同仍与羊异羊则体不殊骨上下共为一段此豕之左胖则为四段矣故别云豚解豚解总有七段今取左胖仍为四段矣云君子不食溷腴者礼记少仪文彼郑注云谓犬豕之属食米谷者也腴有似于人秽
　　杨氏曰士丧礼小敛陈一鼎于门外其实特肠四鬄两胉脊然则四鬄者殊左右肩髀而为四又两胉一脊而为七此所谓豚解也士丧礼豚解而已大敛朔月奠遣奠礼虽寖盛豚解合升如初至虞然后豚解体解兼有焉【小敛总有七体士虞升左胖七体则解左胖而为七比之特牲少牢吉祭为略比之小敛以后为详矣】
　　敖氏曰豚解谓以豚解之法解之凡俎实用羊豕者其体数同此豕云豚解则羊如之明矣于羊不见之者不嫌其异也用少牢矣乃熟而豚解之亦奠礼之异于祭者与
　　郝氏曰凡磔牲皆谓豚解小豕曰豚
　　世佐案豚解法见上篇本为七体而此止用其四以其唯升左胖也豚解无肠胃皆着其异于羊者则羊不豚解明矣羊豕体数不同亦变于吉也敖説恐非是
　　鱼腊鲜兽皆如初
　　注曰鲜新杀者士腊用兎加鲜兽而无肤者豕既豚解略之
　　疏曰腊与鲜皆用兎又曰葬奠用少牢摄盛则当有肤与少牢同以豕既豚解丧事略则无肤亦略之而加鲜兽也
　　敖氏曰如初者如殡奠鱼九腊左胖髀不升也鲜兽亦如腊凡鱼腊皆贵槀而贱新此牲用少牢乃无肤而加鲜兽者凡牲用豚者例无肤此豕用豚解之法故亦放豚之不用肤而以鲜兽代之也
　　东方之馔
　　敖氏曰亦设棜于东堂下南顺齐于坫馔于其上也
　　四豆脾析蜱醢葵菹蠃醢
　　注曰脾读为鸡脾肶之脾脾析百叶也蜱蜯也疏曰周礼醢人注云细切为虀全物若防为菹又云虀菹之称菜肉通又经不云菹者类皆是虀则此经云脾析者即虀也案醢人注云脾析牛百叶也此不云牛者彼天子礼有牛此用少牢无牛当是羊百叶蜱蜯即蛤也
　　敖氏曰蜱周官作蠯
　　郝氏曰四豆即周礼醢人馈食之豆
　　四笾糗栗脯
　　注曰糗以豆糗粉饵
　　世佐案糗糗饵也不言饵文省周礼笾人云羞笾之实糗饵粉餈此经但云糗则有饵无餈矣以彼注疏考之二物皆粉稻米黍米所为合蒸曰饵作饼熟之曰餈糗与粉即大豆末之为粉熬之则为糗其实一物耳以是糁于饵餈之上使不粘着也饵类今蒸饼餈类今胡饼
　　醴酒
　　注曰此东方之馔与祖奠同在主人之南当前辂北上巾之
　　敖氏曰醴酒亦北上而笾在醴北豆在笾北也其豆亦南上笾亦北上而皆綪之
　　陈器
　　注曰明器也夜敛藏之
　　疏曰朝祖之日已陈明器此复陈之者由朝祖至夜敛藏之至此厥明更陈之也
　　灭燎执烛侠辂北面
　　注曰照彻与奠也
　　疏曰辂西者照彻祖奠辂东者照奠之馔
　　敖氏曰烛在辂东者照彻祖奠与设遣奠在辂西者照改设祖奠也
　　賔入者拜之
　　注曰明自啓至此主人无出礼
　　疏曰此时有吊之賔主人皆不出迎但在位拜之所以不出迎者既啓之后既覩尸柩不可离位以迎賔唯有君命乃出
　　敖氏曰亦乡而拜之
　　彻者入丈夫踊设于西北妇人踊
　　注曰犹阼阶升时也亦既盥乃入入由重东而主人踊犹其升也自重北西面而彻设于柩车西北亦由序西南
　　疏曰将设奠先彻祖奠
　　敖氏曰彻者入门右由东方进当前辂折而西至辂东彻奠如初位既则由柩车北而设于其西北不设于序西南柩在下故也丈夫踊盖亦在彻者折而西之时
　　彻者东
　　注曰由柩车北东适奠之馔
　　疏曰以其彻讫当设奠故彻者由柩车北东适奠之馔取而设于柩车西也
　　敖氏曰东适东堂下之馔以待事至
　　鼎入
　　注曰举入陈之也陈之盖于重东北西面北上如初敖氏曰亦陈于阼阶前
　　郝氏曰不言匕载可知
　　乃奠豆南上綪笾蠃醢南北上綪
　　注曰笾蠃醢南辟醴酒也
　　疏曰如上所馔则先馔脾析于西南次北蜱醢次东葵菹次南蠃醢陈设要方则四笾亦宜设于脾析已南綪之为次今不于脾析已南为次而于蠃醢已南为次故知辟醴酒醴酒当设在脾析之南可知也郝氏曰乃奠于柩西奠始豆四豆南为上綪屈陈也笾北上以次而南连蠃醢在北南糗糗屈而西栗栗北脯故曰北上綪
　　世佐案郝説四笾綪法与注疏异盖注疏以自糗而栗为屈而东郝则谓其屈而西也然以馔要方之义推之则糗之西当空之以容醴酒下云醴酒在笾西北上谓醴当酒当糗皆在脾析之南而馔方矣当以注疏为正也
　　俎二以成南上不綪特鲜兽
　　注曰成犹并也不綪者鱼在羊东腊在豕东
　　疏曰知俎二以并不綪者若綪则宜先设羊于西南次北设豕次东设鱼次南设腊今于西南设羊次北豕以鱼设于羊东设腊于鱼北还从南为始是不綪也其鲜兽在北北无偶故云特也
　　世佐案此俎亦设于豆东羊当脯北羊北豕设鱼于羊东鱼北腊鲜兽特于豕北二列各南上是不綪也不綪考俎尊故也郝云五俎二列在笾南非
　　醴酒在笾西北上
　　注曰统于豆也
　　敖氏曰北上醴在西酒在糗西
　　奠者出主人要节而踊
　　注曰亦以往来为节奠由重北西既奠由重南东疏曰此奠馔在辂东言由重北者亦是由车前明器之北乡柩车西设之设讫由柩车南而东者礼之常也
　　敖氏曰奠者亦从柩北而西乃出也节亦谓阼阶前乡西西阶下乡南及过重南时也上言彻者入此言奠者出则私臣于是日不复位于内矣
　　右遣奠
　　甸人抗重出自道道左倚之
　　注曰还重不言甸人抗重言之者重既虞将埋之言其官使守视之抗举也出自道出从门中央也不由闑东西者重不反变于恒出入道左主人位今时有死者凿木置食其中树于道侧由此
　　疏曰道左倚之者当倚于门东北壁既虞埋之者杂记文彼注云就所倚处埋之未虞以前以重主其神虞所以安神初虞神安于寝即埋之也
　　敖氏曰上篇言甸人置重于中庭于此又言甸人盖始终之辞也所以见其间凡有事于重者皆此人为之道左庙大门外之道南
　　郝氏曰道庙门外中甬道倚之谓欹置之道东为左东主位重主象也
　　世佐案此注云出从门中央不由闑东西亦足为门有两闑之证门中央者两闑之间也
　　荐马马出自道车各从其马驾于门外西面而俟南上注曰南上便其行也行者乗车在前道槀序从疏曰案下记云乘车载道车载朝服槀车载蓑笠是序从也
　　敖氏曰门庙门也西面于门外之东方俟器出而从之也南上将行以近外者为先也
　　世佐案士丧专道而行故重与车马皆出自道
　　彻者入踊如初
　　世佐案彻彻遣奠也踊丈夫踊也初谓彻祖奠
　　彻巾苞牲取下体
　　注曰苞者象既飨而归賔俎者也取下体者胫骨象行又俎实之终始也士苞三个前胫折取臂臑后胫折取骼亦得俎释三个杂记曰父母而賔客之所以为哀
　　疏曰肩臂臑在俎上端胳在俎下端是为终始檀弓曰国君七个遣车七乗大夫五自上差之则士苞三个谓所苞遣奠牲体之数也遣车多少各如所苞之数大夫以上有遣车士无遣车所苞者不载于车直持之而已云亦得俎释三个者羊俎仍有肩肫两段在俎豕左胖豚解今折取外仍有四段在俎相通计之为俎释三个留之为分祷五祀也
　　敖氏曰苞谓以苞盛之也彻巾即苞牲是即于席前为之也取下体为其皮骨多差可以久也惟折取下体则是每牲之俎犹有四段也此不取俎释三个之义与祭礼之归尸俎者异也
　　郝氏曰体取下近足胫者小纳圹中便也
　　张氏曰士一苞之中有三个牲体臂也臑也骼也前陈器云苞二羊豕各一苞也
　　不以鱼腊
　　注曰非正牲也
　　行器
　　注曰目【目本或作自非】葬行明器在道之次
　　疏曰器即下文茵苞已下是也
　　敖氏曰器谓折抗席抗木行谓举之以出
　　张氏曰行器运动明器使行也
　　茵苞器序从
　　注曰如其陈之先后
　　敖氏曰此又以茵苞连言者见其相继也此器指筲瓮之属序从者茵苞以下为序而从抗席也行器抗席在后
　　世佐案敖説非是上云行器与下为目也此乃详言其事耳陈器之时抗席抗木皆在茵下茵行则其下皆行矣故略不言也折在茵南亦不言者折设于抗木之前则行亦在前可知且折是麤物不与茵苞诸器为序故略之上经言器西南上綪亦以茵为首而不及折是其征矣
　　车从
　　注曰次器
　　郝氏曰车在器后近柩前也
　　彻者出踊如初
　　注曰于是庙中当行者惟柩车
　　疏曰苞牲讫当彻去所释者出庙门分祷五祀彻者出时主人踊
　　敖氏曰彻者亦自柩北而设于西北乃出也
　　世佐案踊妇人踊也如初谓如彻祖奠设于西北之时此不改设者以柩当行故也敖説非
　　右重出车马奠器从
　　主人之史请读赗执算从柩车当前束西面不命毋哭哭者相止也唯主人主妇哭烛在右南面
　　注曰史北面请既而与执算西面于主人之前读书释算烛在右南面照书便也
　　敖氏曰赗即书于方者也赗礼賔为之也故主人之史读之不命毋哭嫌若并止主人主妇然也哭者相止将读书不可讙哗右史右也执烛者在右则执算者在左也
　　郝氏曰史掌书算读昨夕所书赗以算筹计其数吿于柩
　　读书释算则坐
　　注曰必释算者荣其多
　　疏曰读书者立读之敬也释算者坐为释之便也敖氏曰释算则坐谓每释算则坐既则兴也必释算者物有多寡宜知其数
　　姜氏曰读书释算则皆坐者家史为主礼宜敬也疏以立读为敬则句读误而理尤疎矣
