<!-- { "loadSidebar": true } -->
　　杨氏曰要节而踊者来由重北而西降【降当作出】由重南而东来象升丈夫踊出象降妇人踊所谓要节也敖氏曰记曰祝馔祖奠于主人之南当前辂北上巾之谓此时与如记所云则是布席于柩东少南东面而奠于其东也柩已南首故奠于此亦奠于尸东之意也布席于柩西则北上柩东则南上与初大敛时举鼎以下之仪也是虽所奠异处而面位则同故以如初蒙之奠者之来由东方当前辂而西既奠则由柩北而西亦由重南而东反于其位矣要节而踊谓奠者于东方西乡时丈夫踊西方南乡时妇人踊由重南东丈夫踊也
　　世佐案亦记馔于主人之南则其在柩东也明矣旧说在车西非是主人亦兼丈夫妇人言也
　　荐马如初
　　注曰柩动车还宜新之也
　　世佐案如初谓自入门北面至右还出之仪也
　　右祖
　　宾出主人送有司请塟期
　　注曰亦因在外位时
　　世佐案此不见主人对辞亦文略
　　入复位
　　注曰主人也自死至于殡自啓至于塟主人及兄弟恒在内位
　　疏曰自死至于殡在内位据在殡宫中自啓至于塟在内位据在祖庙中又曰始死未小敛以前位在尸东小敛后位在阼阶下若自啓之后在庙位亦在阼阶下也
　　敖氏曰复柩东之位
　　张氏曰主人既以塟期命有司而遂入
　　右请塟期

　　仪礼集编卷二十九
　　钦定四库全书
　　仪礼集编卷三十
　　龙里县知县盛世佐撰
　　既夕礼第十三之二
　　公赗纁束马两
　　注曰公国君也赗所以助主人送葬也两马士制也春秋传曰宋景曹卒鲁季康子使冉求赗之以马曰其可以称旌繁乎
　　疏曰两马士制也者制谓士在家常乘之法若出使及征伐则乘驷马其大夫以上则常乘驷马故郑駮异义云天子驾驷尚书康王之诰康王始即位云诸侯皆布乗黄朱诗云驷騵彭彭武王所乘鲁颂云六辔耳耳僖公所乘小雅云驷牡騑騑大夫所乘是大夫以上驾驷之文也春秋左氏传见哀公二十三年引之者证以马赗人之事
　　郝氏曰纁二色帛十端为束
　　摈者出请入告主人释杖迎于庙门外不哭先入门右北面及众主人袒
　　注曰尊君命也众主人自若西面
　　敖氏曰释杖出迎及袒者尊君命也
　　马入设
　　注曰设于庭在重南
　　疏曰马是庭实法皆三分庭一在南设之又重北陈明器不得设马故知在重南也
　　敖氏曰设于西方也杂记言诸侯相赗之礼云上介赗陈乘黄大路于中庭则此赗马其亦中庭与设于此者变于吉也吉时三分庭一在南
　　賔奉币由马西当前辂北面致命
　　注曰賔使者币纁也辂辕缚所以属引由马西则亦当前辂之西于是北面致命得乡柩与奠柩车在阶间少前三分庭之北辂有前后
　　疏曰賔使者亦士也以木缚于柩车辕上以属引于上而挽之故名辕缚
　　敖氏曰賔奉币入门左当阶而北行当辂乃折而东行至其右北面致命君使乃不升堂致命者柩在下也賔进自西方而云由马西则马亦在西方明矣
　　主人哭拜稽颡成踊賔奠币于栈左服出
　　注曰栈谓柩车也凡士车制无漆饰左服象授人授其右也服车箱今文栈作輚
　　疏曰主人哭拜仍于门右北面柩车四轮廹地无漆饰故言栈也此车南乡以东为左尸在车上以东为右故奠左服象授人右也
　　敖氏曰奠于左服与委物于尸东殡东者同意郝氏曰周礼士乘栈车主人在柩东丧赠不亲受故奠之车箱重君赐不以委地也
　　世佐案授由其右生人授受之法也此賔于柩车左箱奠币亦当尸之右故注云象授人授其右也
　　宰由主人之北举币以东
　　注曰柩东主人位以东藏之
　　疏曰此时主人仍在门东北面经云主人之北指柩东定位而言此位虽无主人宰不得履之以过故由其北也【从句读节本】
　　士受马以出
　　注曰此士谓胥徒之长也有勇力者受马聘礼曰皮马相间可也
　　敖氏曰此受马者亦以举币为节
　　主人送于外门外拜袭入复位杖
　　疏曰主人既送賔还入庙门车东复位杖也
　　敖氏曰此外门亦庙之外门也将葬则开之以出柩吉时惟馆賔于此则开之此亦为君命袒故既送使者则袭于外
　　右公赗
　　賔赗者将命
　　注曰賔卿大夫士也
　　疏曰言将命者身不来遣使者将命告主人
　　世佐案賔谓僚友之使者也兄弟及所知者亦存焉
　　摈者出请入告出告须
　　注曰不迎告曰孤某须
　　张氏监本正误云摈者出请入告脱出字
　　马入设賔奉币摈者先入賔从致命如初
　　注曰初公使者
　　敖氏曰摈者先入入门而若道之也賔从入门而左也
　　主人拜于位不踊
　　注曰柩车东位也既啓之后与在室同
　　疏曰始死时庶兄弟襚使人以将命于室主人拜于位此主人亦拜于位但是不为賔出有君命亦出迎矣
　　敖氏曰拜不稽颡亦以与君礼同节宜逺辟之下礼放此
　　郝氏曰不稽颡不成踊礼杀于君也
　　賔奠币如初举币受马如初
　　敖氏曰举币亦蒙如初者是时主人之位与拜君命之处虽不同而宰之举币以主人之北为节则一也
　　摈者出请
　　注曰賔出在外请之为其复有事
　　疏曰若无事賔报事毕送去也
　　敖氏曰言出请见賔已出在外也此时賔客为礼或不一而足故于其出也主人未送而必请之与襚时异
　　若奠
　　注曰賔致可以奠也
　　敖氏曰奠谓致可以为葬奠之物也
　　世佐案若者不定之辞容有赗而不奠赗奠而不赙者故每事皆云若
　　入告出以賔入将命如初
　　敖氏曰此将命犹致命也主人亦拜于位
　　士受羊如受马
　　敖氏曰如其受之以出也羊者士葬奠之上牲故此奠者用之奠不用币
　　又请
　　郝氏曰賔又出摈又请
　　若赙
　　注曰赙之言补也助也货财曰赙
　　入吿主人出门左西面賔东面将命
　　注曰主人出者赙主施于主人
　　敖氏曰此将命执物以将之也
　　主人拜賔坐委之宰由主人之北东面举之反位注曰坐委之明主人哀戚志不在受人物反位反主人之后位
　　疏曰宰位在主人之后
　　若无器则捂受之
　　注曰谓对相授受【坊本脱受字今从集説补】不委地
　　敖氏曰亦宰捂受之举之则同面受之则相对亦礼贵相变器所以盛赙物者也不委地者为其坋污世佐案捂与讶通聘礼賔进讶受几注云今文讶为捂
　　又请賔告事毕
　　世佐案賔尚有赠事而云事毕者以赗与奠与赙皆为生者赠则专为死者所为不同礼宜更端为之也亦容有不赠者则賔于是可去矣
　　拜送入
　　疏曰若赗后请事即告毕其拜送亦然
　　敖氏曰宰既反位主人未即入俟摈者既请事乃遂送之也
　　世佐案皆谓主人也是时主人已在庙门外即于门左西面位拜送之不出大门者下君使也入不言复位文省
　　赠者将命
　　注曰赠送
　　张氏曰谓以币若器送死者也
　　摈者出请纳賔如初
　　注曰如其入告出告须
　　賔奠币如初
　　注曰亦于栈左服
　　敖氏曰亦北面致命既则主人拜之乃奠币也币亦纁束
　　若就器则坐奠于陈
　　注曰就犹善也赠无常惟翫好所有陈明器之陈【张氏曰谓乘车之西陈明器之处】
　　敖氏曰就成也谓己成之器也奠于陈从其类也以陈明器之处为陈者因事名之如以脊肺为举之类是也
　　凡将礼必请而后拜送
　　注曰虽知事毕犹请君子不必人意
　　敖氏曰此为不见者言之也将行也行礼谓赗若赙之属上文惟于赙之后言拜送此则明不赙若不奠者亦当如之也
　　兄弟赗奠可也
　　注曰兄弟有服亲者可且赗且奠许其厚也赗奠于死生两施
　　敖氏曰可者许其得赗且奠然亦未必其并用之辞以上经考之其得赗奠者亦可赙若赠也而此经兄弟惟正言赗奠文已略矣乃复不必其并用者记曰有其礼无其财君子不行也圣人之意其或在是与世佐案兄弟兼同姓异姓言也兄弟戚矣必赗奠兼行于情始称然容有贫而无以为礼者圣人不责备焉记云贫者不以货财为礼是也然则经云可也者非许其厚乃所以恤其无也不言赙与赠者下云知死者赠知生者赙所知且然兄弟可知矣但其厚薄则亦称家以为之耳
　　所知则赗而不奠
　　注曰所知通问相知也降于兄弟奠施于死者为多故不奠
　　疏曰言所知明是朋友通问相知言降于兄弟者许赗不许奠也赗与奠皆生死两施奠虽两施然为死者而行故知于死者为多
　　敖氏曰赗以币马尊敬之意也故亲疏皆得用之奠以羊若相饮食然亲亲之恩也故疏者不得用之以自别于兄弟所知谓知死知生者也朋友亦存焉世佐案所知兼知死知生者言也许其赗者助丧以赗为重也不许其奠者礼过其情君子恶其不诚也檀弓云朋友吾哭诸寝门之外所知吾哭诸野则所知疏于朋友矣故其礼如此不言朋友者推朋友之情亦当赗奠并有而礼必称其家之有亡不可预定故空其文也经于兄弟及所知则着之于朋友则阙之使为朋友者权于二者之间而行之则得矣
　　知死者赠知生者赙
　　注曰各主于所知
　　敖氏曰是又于所知之中以此二者别之也知死者且赗且赠知生者且赠且赙以是推之则生死两知者三者皆得用也然此亦但许其礼之所得为者耳初不必其备礼也经于兄弟已见其意故于此略之世佐案此亦谓所知也既不奠矣而又许其赠若赙者所以伸其情也诗云凡民有丧匍匐救之有余而好行其德圣人何禁焉以是推之则情之戚于此者谅无有不赠且赙者矣此经既备陈赗奠赙赠四者之礼而于其后又分别言之辨亲疏之等通贫富之宜所谓缘人情而制者盖如此
　　书赗于方若九若七若五
　　注曰方板也书赗奠赙赠之人名与其物于板每板若九行若七行若五行
　　疏曰以賔客所致有赙有赗有赠有奠直云书赗者举首而言但所送有多少故行数不同
　　敖氏曰书者为将读之行数多不过于九少不下于五言其疏数之节也
　　书遣于防
　　注曰防简也遣犹送也谓所当藏物茵以下
　　疏曰上书赗云方此言书遣于防不同者聘礼记云百名以上书于防不及百名书于方以賔客赠物名字少故书于方遣送死者之物名字多故书之于防敖氏曰遣谓苞以下书赗于方书遣于防所以别内外又遣皆为主人之物不必别书之亦宜于防也防广于方
　　郝氏曰遣送也书送葬车徒之数防编竹简
　　乃代哭如初
　　注曰棺柩有时将去不忍絶声也初谓既小敛时世佐案如初者如其不以官也
　　宵为燎于门内之右
　　注曰为哭者为明
　　疏曰燎大烛必于门内之右门东者奠于柩车西鬼神尚幽暗不须明柩车东有主人阶间有妇人故于门右照之为明而哭也
　　敖氏曰此于门右者宜逺尸柩也必逺之者亦谓鬼神或者尚幽暗
　　郝氏曰宵即祖奠之夜为燎于门内右当柩东以照哭者
　　右賔赗奠赙赠【张氏曰以上并葬前一日事】
　　厥明陈鼎五于门外如初
　　注曰鼎五羊豕鱼腊鲜兽各一鼎也士礼特牲三鼎盛葬奠加一等用少牢也如初如大敛奠时
