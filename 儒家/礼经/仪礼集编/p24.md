<!-- { "loadSidebar": true } -->
　　郝氏曰振以手挥振使净洁如振币之振后凡言振祭仿此所哜之余以实于盛菹之豆
　　张氏曰従犹继也振犹举也
　　卒爵皆拜
　　注曰妇拜见上篇见母章此篇妇见奠菜一章及内则女拜尚右手下【世佐案注手下下字刋本脱今従通解补下谓従注也】敖氏曰卒爵而拜拜其饮已之赐也
　　赞答拜受爵
　　敖氏曰受爵出奠于篚乃复洗他爵以升
　　世佐案答拜各答一拜也亦于戸内北面賛答拜下不云妇人拜是不侠拜矣不侠拜者以其礼轻故也
　　再酳如初无从
　　张氏曰如初者如自賛洗爵以下至答拜受爵但无从为异无从不以肝従也
　　三酳用巹亦如之
　　注曰亦无従也
　　敖氏曰至是乃用巹者昬礼将终示以合体相亲之意也亦如之者亦如初而无従也
　　张氏曰酳爵不袭賛受爵即返之于篚别取爵再酳三酳则用巹也
　　赞洗爵酌于戸外尊入戸西北面奠爵拜皆答拜坐祭卒爵拜皆答拜兴
　　注曰赞酌者自酢也
　　敖氏曰三酳乃自酢变于常礼也自酢之礼代人酢己耳洗爵者象其为己洗也奠爵拜者象受也夫妇皆答拜则象同酢之也兴谓夫妇也上戸字疑衍下云赞酌外尊则可见矣
　　郝氏曰酌戸外尊不敢参内尊也入戸入室戸西北面拜兼拜两席也
　　世佐案戸外尊即上席所谓尊于房戸之东者也言戸外所以别于室中也下不言戸文省耳
　　主人出妇复位
　　注曰复尊西南面之位
　　敖氏曰主人出为将説服于房也妇但当説服于室故不出惟变位而已
　　乃彻于房中如设于室尊否
　　注曰彻室中之馔设于房中为媵御馂之彻尊不设有外尊也
　　敖氏曰彻之者亦賛也如设于室谓其馔与席之位也亦皆东西相乡
　　主人説服于房媵受妇説服于室御受姆授巾
　　注曰巾所以自洁清
　　敖氏曰于房于室男女宜异处亦重防也
　　郝氏曰説脱同夫妇皆脱礼服也巾帨也姆授授妇也
　　世佐案下记云姆施衿结帨帨即巾也至是与服俱脱故姆还以授之使之不忘父母之戒云尔
　　御衽于奥媵衽良席在东皆有枕北止
　　注曰衽卧席也妇人称夫曰良孟子曰将覸良人之所之止足也古人止作趾
　　疏曰衽于奥主于妇席使御布妇席使媵布夫席此亦示交接有渐之义曲礼云请衽何趾郑云卧问趾明衽卧席也布同牢席夫在西妇在东今乃易处者前者示隂阳交防有渐今取阳往就隂也【从通解节本】郝氏曰良良人至是始成夫妇焉称良戚之也止趾同北止趾向北首向阳也
　　张氏曰设衽曰衽犹置尊曰尊布筵曰筵也上文媵受主人服御受妇服此御衽妇席媵衽夫席皆与媵御沃盥交义同
　　主人入亲説妇之缨
　　注曰入者従房还入室也妇人十五许嫁筓而礼之因着缨明有系也葢以五采为之其制未闻
　　疏曰缨有二曲礼云女子许嫁缨示有従人之端也即此説缨之缨也内则云男女未冠筓者总角衿缨此幼时缨也皆与男子冠缨异故云其制未闻【従集説节本】
　　敖氏曰主人亲説之者明此缨为己而系也亦示亲之
　　烛出
　　注曰昏礼毕将卧息
　　媵馂主人之余御馂妇余赞酌外尊酳之
　　注曰外尊房戸外之东尊
　　敖氏曰食人之余曰馂此馂之位媵当东面而长者在南御当西面而长者在北略如少牢馈食者之位也不洗而酌略贱也此酳之仪惟拜受拜送而已不拜既爵
　　媵侍于戸外呼则闻
　　注曰为尊者有所徴求今文侍作待
　　敖氏曰媵虽妇之従者然自妇至之后凡主人有事皆媵为之此待于戸外乃不使御而使媵者亦主于夫也
　　郝氏曰呼谓有事召呼呼则闻释所以侍于戸外之义
　　右妇至成礼

　　仪礼集编卷三
<经部,礼类,仪礼之属,仪礼集编>
　　钦定四库全书
　　仪礼集编卷四
　　龙里县知县盛世佐撰
　　士昏礼第二之二
　　夙兴妇沐浴纚筓宵衣以俟见
　　注曰夙早也昬眀日之晨俟待也待见于舅姑寝门之外古者命士以上年十五父子异宫
　　敖氏曰士妻之纚筓宵衣犹士之冠端也内则言子事父母服端又云妇事舅姑如事父母则宵衣者亦士妻事舅姑之常服耳妇之始嫁即以此服见而不为之加者昬礼不至于舅姑也
　　郝氏曰沐浴洁敬之至也纚筓脱次也宵衣解见前不敢纯衣纁袇降如姆服缷靡丽示执役也
　　张氏曰此下言昏之明日妇见舅姑賛者于舅姑堂上醴妇妇馈舅姑于室舅姑飨妇舅姑飨妇家送者凡五节
　　世佐案纚筓宵衣士妻之正服次纯衣纁袇为始嫁而加盛饰焉耳事己则复其常也
　　质明赞见妇于舅姑席于阼舅即席席于房外南面姑即席
　　注曰质平也房外房戸外之西
　　敖氏曰见者通言于舅姑使得见也阼席亦西南舅姑即席亦立于席也
　　郝氏曰舅席在阼示为主也姑席在东房戸外南面为内主也
　　妇执笲枣栗自门入升自西阶进拜奠于席
　　注曰笲竹器有衣者其形葢如今之筥籚矣进拜者进东面乃拜奠之者舅尊不敢授也
　　敖氏曰笲枣栗二物同一器也门舅姑寝门也始执笲用二手及拜时则惟右手执之凡妇人之拜以左掌据地故右手执物而可以拜也内则曰凡女拜尚右手
　　郝氏曰笲竹盘盛枣栗也贽也升自西阶不敢由阼也手捧贽进至舅席前东面立古妇人拜不着地故执贽拜而后奠于席
　　舅坐抚之兴答拜妇还又拜
　　注曰还又拜者还于先拜处拜妇人与丈夫为礼则侠拜
　　张氏曰抚抚枣栗笲也抚之者示受也
　　世佐案还旋通妇还盘旋以辟不敢当舅拜也
　　降阶受笲腵脩升进北面拜奠于席姑坐举以兴拜授人
　　注曰人有司姑执笲以起答妇拜授有司彻之舅则宰彻之
　　疏曰公羊传云枣栗云乎腵脩云乎枣栗取其早自谨敬腵脩取其龂龂自脩也【従杨氏图节本】
　　敖氏曰枣栗腵脩所以为贽也乃皆奠之而不敢授者凡相见之礼尊卑不敌则奠之亦示亲授也此不抚之者不敢同于舅也举以兴乃拜既拜乃授人则拜时亦不释笲矣
　　世佐案阶西阶也受葢受于妇氏人腵脩脯也姑抚之而举以兴妇于姑之拜也不还不又拜皆下于舅
　　右妇见舅姑
　　疏曰案杂记云妇见舅姑兄弟姑姊妹皆立于堂下西面北上是见已注云妇来为供养也其见主于尊者兄弟以下在位是为己见不复特见又云见诸父各就其寝注云旁尊也亦为见时不来今此不言者文略也
　　赞醴妇
　　注曰醴当为礼賛醴妇者以其妇道新成亲厚之敖氏曰赞为舅姑醴妇也舅姑必醴之者答其行礼于己也舅不自醴之者于其始至宜示以尊卑之礼也是时舅姑皆立于席
　　郝氏曰凡礼用醴贵初质真率之意设醴言醴犹设尊言尊也郑于醴子醴妇辄变作礼非也
　　席于戸牖间
　　注曰室戸西牖东南面位
　　疏曰礼子礼妇礼賔客皆于此尊之故也
　　侧尊甒醴于房中
　　敖氏曰亦有篚笾豆在其北惟云侧尊文省
　　妇疑立于席西
　　注曰疑正立自定之貌
　　郝氏曰疑立立不安貌敬之至也舅在阼姑在房外南面已不敢并立常以身邪向舅姑曰疑
　　世佐案疑凝通郑读为仡然従于赵盾之仡非疑立者不偏倚不动摇之意玉藻云立容徳是也立于此者俟賛者酌醴而出也立时少久故特着其容后凡言疑立者仿此
　　赞者酌醴加柶面枋出房席前北面妇东面拜受赞西阶上北面拜送妇又拜
　　注曰妇东面拜賛北面答之变于丈夫始冠成人之礼
　　疏曰东面拜者以舅姑在东宜乡之拜也【従集説节本】敖氏曰妇于赞乃侠拜者重其为舅姑醴己也妇又拜葢执觯拜也其下二拜亦然
　　荐脯醢
　　敖氏曰亦赞荐之
　　妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东北面坐取脯降出授人于门外
　　注曰奠于荐东升席奠之取脯降出授人亲彻且荥得礼人谓妇氏人
　　张氏曰祭醴南面啐醴东面奠觯又南面取脯则北面
　　右醴妇
　　舅姑入于室妇盥馈
　　注曰馈者妇道既成成以孝养
　　郝氏曰妇人之礼孝养舅姑故始至有馈舅姑既醴妇入室妇将致馈先自盥其手
　　世佐案盥以致其洁馈以致其养于既授脯即反而行是礼昏义云明妇顺是也
　　特豚合升侧载无鱼腊无稷竝南上其他如取女礼注曰侧载者右胖载之舅俎左胖载之姑俎异尊卑并南上者舅姑共席于奥其馔各以南为上其他为醤湆菹醢女谓妇也如取妇礼同牢时竝当作并疏曰自侧载以下南上以上与取女异周人吉礼尚右故知右胖载之舅俎左胖载之姑俎以异尊卑也【従集説节本】
　　敖氏曰南上之文主于菹醢葢特举此以见舅姑之皆东面且明席之北上也席北上则舅在北姑在南矣姑不别席于北方者辟妇之位也其他谓尔黍以至卒食也
　　世佐案侧独也合升侧载者合左右胖升于鼎而载之俎则独用右胖也特牲少牢及乡饮酒礼皆用右胖此亦宜然然则舅姑亦共俎矣不合载者此妇供养之道非盛礼也注疏説恐非是敖氏郝氏皆谓无鱼腊故云侧然冠礼云载合升亦无鱼腊而不云侧何也且既以侧为无鱼腊矣下不当复云无鱼腊犹既云侧尊则不复云无酒也今亦不取又案杨氏图此舅姑之席舅在南姑在北与敖説异葢据曲礼席东乡西乡以南方为上之文也今考曲礼所云孔疏谓据平常布席如此若礼席则不然此亦礼席也固不可以平常布席之法例之矣且舅在姑北正合檀弓吉事尚左之意当以敖説为长
　　妇赞成祭卒食一酳无従
　　注曰赞成祭者授处之今文无成也
　　疏曰授处谓授之又处置令知在于豆间也
　　敖氏曰卒食亦三饭而止也妇之酳也当洗于北堂而酌于室中此墉下之尊酳舅于席前之南姑于席前之北皆西面其拜亦在戸西北面也舅姑皆答拜于其席
　　席于北墉下
　　注曰室中北墙下
　　疏曰此席将为妇馂之位
　　敖氏曰此席当在尊西而东上
　　妇彻设席前如初西上
　　世佐案席北墉下之席也初谓馈舅姑之设法也西上着其异者
　　妇馂舅辞易醤
　　注曰妇馂者即席将馂也辞易醤者嫌淬污
　　敖氏曰舅辞者见妇即席将馂已馔故辞之妇不言对不敢与尊者为礼也下经云妇馂姑之馔则是従舅命矣易醤易姑醤也葢御为之
　　郝氏曰妇先馂舅之馔舅尊也舅辞易醤示别也托谓醤已食余使更也
　　世佐案辞辞其馂也妇将馂姑之馔姑不辞而舅辞者统于尊也易醤示従舅命也
　　妇馂姑之馔
　　疏曰不馂舅余者以舅尊嫌相防
　　张氏曰舅姑之馔竝设席前妇所馂则姑之馔世佐案妇馂姑余礼之当然也初不因舅之辞而为之
　　御赞祭豆黍肺举肺脊
　　世佐案馂余亦祭敬尊者之余也豆菹醢也上肺祭肺也所祭者五详着之见其无不祭也且与上妇赞成祭之文互备也
　　乃食卒姑酳之妇拜受姑拜送坐祭卒爵姑受奠之注曰奠之奠于篚
　　敖氏曰妇拜于席南面姑亦拜于西墉下东面之位也卒爵而姑受亦不拜既爵矣馂礼轻
　　世佐案篚在房戸之东南
　　妇彻于房中媵御馂
　　敖氏曰其设之当略如同牢礼
　　姑酳之虽无娣媵先
