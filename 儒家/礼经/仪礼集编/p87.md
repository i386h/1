<!-- { "loadSidebar": true } -->
　　疏云聘时主君揖入立于庭尊卑法此宾与使者币【朱子曰币疑当作敌】故宾在门内谦也诸公大国之孤若无孤之国诸侯舍于卿庙也
　　敖氏曰及庙门大夫立接西塾宾揖而先入俟之于入门右之位既则上介出请命矣记曰卿馆于大夫经云及庙门是宾馆于大夫之庙也明矣庙者其祢庙乎是篇言入庙之仪详矣独于入此庙不云每曲揖是不自主人之寝外门入也盖古者之庙亦自有外门与寝之外门同无事则闭之今宾馆于此乃开之以便宾之出入故自是而入庙无每曲揖也凡主人与客东行入庙其于祢庙则每曲揖于祖庙以下则每门每曲揖若诸侯则虽于其祢庙亦有每门每曲揖也
　　世佐案庙大夫家之太祖庙也周左宗庙在大门内之东尊卑皆然故凡与客入者自大门至庙门有每门每曲之揖而此独无之则其庙门与外门正对可知常时庙无外门盖特为宾馆设之与知不在祢庙者祢庙在太祖庙之西宾若馆于此则自外门入者仍有西行一曲不得直造庙门矣
　　大夫奉束帛
　　注曰执其所以将命者
　　入三揖皆行
　　注曰皆犹并也使者尊不后主人
　　至于阶让大夫先升一等
　　注曰让不言三不成三也凡升者主人让于客三敌者则客三辞主人乃许升亦道宾之义也使者尊主人三让则许升矣今使者三让则是主人四让也公虽尊亦三让乃许升不可以不下主人也古文曰三让
　　疏曰周礼司仪云诸公之臣相为国客大夫郊劳三让登听命又云致饔饩如劳之礼即得行三让之礼此中古文云三让与彼合郑不从者周礼则举其大率而云三让此仪礼据屈曲行事观此经直云让大夫先升是主人或三让大夫无三让故不从古文也敖氏曰此三让者大夫也大夫三让而宾三辞大夫先让者以其奉君命尊也客尊则主人不敢先让升于觐礼见之　郑本去三字注曰古文曰三让继公谓宜从古文
　　张氏曰注意谓凡升者必三让敌者则客三辞主人先升以道之是成三让也客尊则主人三让而客即升如此经大夫先升是也主人三让客不三辞故云不成三也假使客三辞而犹先升则是主人四让矣礼固无四让法也故即经文大夫先升知大夫未甞三辞是谓不成三也公虽尊当其为主人亦必三让乃先升此主人自下之义也
　　世佐案凡升阶之法主人尊于客主人先升上行聘时经云至于阶三让公升二等宾升是也賔主敌亦主人先升曲礼云主人与客让登主人先登客从之是也【孔疏云让必以三三竟而客不从故主人先登亦肃客之义不言三者畧可知也】客尊于主人则客先升此时大夫为客賔为主人敌也而大夫奉君命故从客尊于主人之例其让也先升者先让盖让者推己所应得者与人也已应先升必让之于彼彼终辞而后己许之也礼应后升者不敢先让非谓主人必让于客也让必三者礼成于三也注说误敖氏从古文得之又案注云不可以不下主人也者盖谓主人之义不可以不下于賔故虽公为主人亦三让乃许升也疏欠明又案同阶而升者先升者升三等后者乃升中隔一等也其法见乡射及大射仪异阶而升者先升者升二等后者即升中不隔也上经云公升二等賔升此云大夫先升一等賔从皆是盖升二等賔升即是先升一等也
　　宾从升堂北靣听命
　　注曰北靣于阶上也
　　敖氏曰升堂不西靣而即北面者辟国君之礼也国君于天子之命西靣听之乃降拜
　　大夫东靣致命賔降阶西再拜稽首拜饩亦如之注曰大夫以束帛同致饔饩也賔殊拜之敬也重君之礼也
　　疏曰宾拜饔三牢及庭实又别拜饩二牢及门外米禾
　　敖氏曰再拜稽首为将受币也乃云拜饩亦如之然则此币其主于饔礼乎下之饩礼虽以太牢亦无币斯可见矣
　　张氏曰大夫东靣致命在西阶上也宾降阶西再拜东阶之西也殊拜者分别两次拜之成拜讫又降拜也
　　大夫辞
　　敖氏曰亦称君命辞之
　　升成拜
　　敖氏曰亦饔饩异拜也每拜皆再拜稽首
　　张氏曰成拜处亦当东阶之西
　　世佐案拜饩亦如之言于大夫辞之上则拜虽两次升降只一番也敖説得之张云成拜讫又降拜非
　　受币堂中西北靣
　　注曰趋主君命也堂中西中央之西
　　敖氏曰堂中西四分楹间一在西也
　　大夫降出賔降授老币
　　敖氏曰降授老币亦变于君礼
　　出迎大夫
　　注曰賔出迎欲傧之
　　大夫礼辞许入揖让如初宾升一等大夫从升堂注曰宾先升敌也皆北靣
　　敖氏曰初谓三揖三让賔于是三让而大夫三辞受傧私事也故复其常礼
　　庭实设马乗
　　注曰乗四马也
　　宾降堂受老束锦大夫止
　　注曰止不降使之余尊
　　敖氏曰降堂受锦亦辟君礼云大夫止者嫌宾为己受币则当从之也不从者以降堂礼轻也少牢下篇人降受宰几尸侑降降谓没阶也以此徴之则大夫止之义见矣
　　郝氏曰宾降受束锦大夫止不降赠已嫌讶受也世佐案大夫不从降者傧礼轻也考乡饮酒乡射礼宾主献酢之时降必皆降及其立司正也主人侧降说者以为礼杀即其类矣注説似曲敖以降堂为不没阶説本士昏礼郑注【士昏礼云妇降堂注云降堂阶上也】亦通郝云辟嫌则凿矣
　　宾奉币西面大夫东靣宾致币大夫对北靣当楣再拜稽首
　　注曰稽首尊君客也致对有辞也
　　受币于楹间南靣退东靣俟
　　注曰宾北靣授尊君之使
　　世佐案受于楹间敌也大夫南靣受则宾亦南靣授可知南面并授亦敌者之礼也【曲礼云乡与客并然后受注云于堂上则俱南面礼敌者并授是也】凡受君赐授者西靣受者北靣【见上文】是时宾在大夫之左与授受之常法异注误俟俟宾拜送也
　　宾再拜稽首送币大夫降执左马以出
　　注曰出庙门从者亦讶受之
　　敖氏曰宾之士于是执三马随之出庙门则从者并受币而皆讶受马也
　　宾送于外门外再拜
　　右归宾饔饩
　　世佐案杨氏旧有归宾饔饩图多踵注疏之误而于东夹之馔考之尤弗审今颇更定之如左

















　　明日宾拜于朝拜饔与饩皆再拜稽首
　　注曰拜谢主君之恩恵于大门外周礼曰凡宾客之治令讶听之此拜亦皮弁服
　　世佐案周礼掌讶职云凡宾客之治令讶讶治之此注似有脱误引之者欲见賔之拜赐亦以告讶而讶为之导也
　　右宾拜赐
　　上介饔饩三牢
　　敖氏曰三牢亦降以西也
　　饪一牢在西鼎七羞鼎三
　　注曰饪鼎七无鲜鱼鲜腊也宾介皆异馆
　　腥一牢在东鼎七堂上之馔六
　　注曰六者宾西夹之数
　　西夹亦如之
　　郝氏曰此西夹不杀以东夹全损也
　　筥及罋如上宾
　　敖氏曰上介之牢与其鼎馔皆杀于宾而筥及罋独否亦盛大礼也又此二者初不视牢数以为隆杀故得略之而与宾同筥米从饩乃与罋并言于此者因文而遂及之耳
　　郝氏曰米醯醤不杀常用等也以上皆饔也
　　饩一牢门外米禾视死牢牢十车薪刍倍禾
　　敖氏曰死牢饪与腥也牢十车则二十车也
　　郝氏曰米禾各二十车米四百八十石禾二万四千把
　　世佐案倍禾者薪刍各四十车也
　　凡其实与陈如上宾
　　注曰凡凡饪以下
　　下大夫韦弁用束帛致之上介韦弁以受如宾礼注曰介不皮弁不敢纯如宾也
　　敖氏曰下大夫致之者亦使人各以其爵也上介韦弁以受主人如宾服正礼也向者皮弁以聘者上宾也故上介于此不必皮弁以无加服之嫌故尔
　　傧之两马束锦
　　疏曰此下大夫使者受上介之傧礼如卿使者受宾傧礼堂【堂或误作当今从仪礼图改正】庭同
　　世佐案疏云堂庭同者谓其堂上致币庭中设马其仪并如宾也然马以两则亦杀于宾矣
　　右归上介饔饩
　　世佐案归介大礼亦与宾同日乃言于拜赐之后
　　者上文终言宾事而后及之耳
　　士介四人皆饩大牢米百筥设于门外
　　注曰牢米不入门畧之也米设当门亦十为列北上牢在其南西上
　　敖氏曰大牢各一降于上介者两也此唯有饩与筥米则筥为从饩而罋为从饔又可见矣门亦所馆之外门也
　　宰夫朝服牵牛以致之
　　注曰执纼牵之东靣致命朝服无束帛亦畧之士介西面拜迎
　　敖氏曰使宰夫亦以其爵也致之谓致其礼也亦以君命
　　张氏曰此致者在工商之馆门外也
　　士介朝服北靣再拜稽首受
　　注曰受于牢东拜自牢后适宰夫右受由前东靣授从者
　　敖氏曰士介出门左西靣拜迎北靣听命宰夫东靣致命士介还少退再拜稽首适宰夫右受也不言宰夫退士介拜送者畧之也
　　无摈【摈今本作傧】
　　注曰既受拜送之矣明日众介亦各如其受之服从宾拜于朝
　　杨氏曰摈当作傧后无摈放此
　　世佐案士介受饩于门外则其不傧使者宜也必着之者嫌受君赐或当如宾及上介亦傧之也傧宋元本作摈杨氏复李氏如圭皆以为当作傧是也今録杨説以见其订正之自而于经文则仍用旧本云又案拜赐之礼宾介当同朝服杀于聘也向者或皮弁或韦弁以归礼者之盛服为之也若使上介从宾拜赐而亦如其受之服是加于聘矣注説恐未是
　　右饩众介
　　宾朝服问卿
　　注曰不皮弁别于主君卿每国三人
　　张氏曰宾自聘觌主君礼毕君送宾后宾即请有事于大夫至明日拜饔饩于朝返即备举此礼
　　卿受于祖庙
　　注曰重宾礼也祖王父也
　　疏曰初君送客之时宾请有事于大夫君礼辞许是以卿不敢更辞大夫三庙有别子者立太祖庙非别子者并立曾祖庙王父即祖庙也今不受于太祖庙及曽祖庙而受于祖庙以其天子受于文王庙诸侯受于太祖庙大夫下君则受于王父庙
　　下大夫摈
　　注曰无士摈者既接于君所急见之
　　敖氏曰下大夫摈公使为之也必使下大夫者欲与上介之爵相当也此公事也故重之
　　郝氏曰春秋世五霸主盟其执政大臣权与君侔诸侯事之如事君斯礼实滥觞矣以大夫家用公朝大夫为摈非威权震主而若是乎好信者尽执为先王之礼误矣
　　张氏曰设摈多者示相见有渐卿与宾既接于君所故不须士摈
　　世佐案下大夫卿之属也下大夫为摈以受隣国君之问重其事也此与卿聘而用大夫为上介之意同奈何独不免于郝氏之议耶
　　摈者出请事大夫朝服迎于外门外再拜宾不答拜揖大夫先入每门每曲揖
　　疏曰大夫二门入大门东行即至庙门未及庙门而有每门者大夫三庙每庙两旁皆南北竖墙墙皆閤门假令王父庙在东则有每门每曲之事
　　朱子曰大夫三庙则视诸侯而杀其二然其太祖昭穆之位犹诸侯也
　　敖氏曰大夫三庙曾祖庙在最东祖庙次而西祢庙又次之此受于祖庙故亦有每门每曲揖此每门谓二閤门也大夫之庙惟自曾祖而下虽别子之后亦无太祖庙王制云一昭一穆与太祖之庙而三记者误也
　　世佐案大夫三庙之位既与诸侯同则其每门每曲亦与上行聘时同也特是受聘在太祖庙兹则受于祖庙祖庙在太祖庙之东南则自入都宫之门之后又多东行一曲也此其异者乎疏及敖説
　　之误见上
　　及庙门大夫揖入
　　注曰入者省内事也既而俟于宁也
