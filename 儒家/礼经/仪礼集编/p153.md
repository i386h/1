<!-- { "loadSidebar": true } -->
　　世佐案君之吊服敖说近是锡衰王为公卿之服也而诸侯于其大夫亦服之缌衰王为诸侯之服也而诸侯于同姓之士亦服之疑衰王为大夫士之服也而诸侯于异姓之士亦服之三者皆弁绖此吊于主人成服之后者也若未小敛而吊天子诸侯无文惟檀弓记子游裼裘而吊之事孔疏谓主人未变之前吊者吉服谓羔裘冠缁衣素裳又袒去上服以露裼衣小敛后则袭裘带绖而不闻其易服似与论语羔裘冠不以吊及家语始死羔裘冠者易之之丈皆不合岂记者误与抑论语家语所云又各有指也皮弁锡衰乃吊异国臣法不宜施之于本国之士
　　主人出迎于外门外见马首不哭还入门右北面及众主人袒
　　注曰不哭厌于君不敢伸其私恩
　　敖氏曰丧礼主人不迎宾若有所迎见之则不哭葢礼然尔上经云见宾不哭是也此于君吊既迎之于门外门外又见其马首即不哭敬之至也言见马首明未入巷门入门右庙门也
　　郝氏曰门右门东也北面臣礼也众主人庶子也袒衣变也
　　姜氏曰袒者主人本当袒又君前肉袒亦礼也
　　巫止于庙门外祝代之小臣二人执戈先二人后注曰巫掌招弥以除疾病小臣掌正君之法仪者周礼男巫王吊则与祝前丧祝王吊则与巫前檀弓曰君临臣丧以巫祝桃茢执戈以恶之所以异于生也皆天子之礼诸侯临臣之丧则使祝代巫执茢居前下天子也小臣君行则在前后君升则侠阼阶北面凡宫有鬼神曰庙
　　敖氏曰周官言丧祝男巫皆于王吊则前国君不得并用巫祝其在庙门外则巫前至庙门则祝前互用其一所以下天子也必用巫祝者其以与神交之故与巫至庙门外乃止则君下之处差逺于庙门矣小臣执戈前后以备非常
　　君释采入门主人辟
　　注曰释采者祝为君礼门神也必礼门神者明君无故不来也礼运曰诸侯非问疾吊丧而入诸臣之家是谓君臣为谑
　　敖氏曰采读为菜葢其物之可以为豆实者如葵韭之类是也释菜葢于闑西阈外释谓奠之于地盛之之器则用笲云主人辟于是众主人众宾亦皆辟位
　　君升自阼阶西乡祝负墉南面主人中庭
　　注曰祝南面房中东乡君墙谓之墉主人中庭进益北
　　疏曰祝必负墉南面乡君者案丧大记曰君视祝而踊祝相君之礼故须乡君
　　郝氏曰升自阼阶君自主也君立阼西面祝背东房墙南面立君侧诏礼也主人由门右进立中庭下北面
　　君哭主人哭拜稽颡成踊出
　　注曰出不敢必君之卒敛事
　　敖氏曰君已哭而主人出为君既有事矣自此以下六节每节之毕主人辄出皆为不敢久留君也丧大记曰出俟于门外
　　郝氏曰出恐君即行送之
　　君命反行事主人复位
　　注曰大敛事
　　敖氏曰位入门右之位也此时惟将拜君乃进中庭不然则否
　　君升主人主人西楹东北面
　　注曰命主人使之升
　　敖氏曰升之使视敛也西楹东眀其在堂中西也主人与君同在堂宜逺之
　　郝氏曰西楹东北面近尸西也
　　升公卿大夫继主人东上乃敛
　　注曰公大国之孤四命也
　　敖氏曰升之使视敛以其尊也云继主人东上则主人之位在楹东少南矣
　　郝氏曰升公卿大夫亦君命升继主人立西楹东主人之左相继而西使孝子近尸得自展其事也东上上君也
　　卒公卿大夫逆降复位主人降出
　　注曰逆降者后升者先降位如朝夕哭吊之位疏曰卒者谓卒敛也
　　君反主人主人中庭君坐抚当心主人拜稽颡成踊出注曰抚手按之凡冯尸兴必踊
　　疏曰君与主人拾踊也丧大记君于臣抚之父母于子执之子于父母冯之妇于舅姑奉之舅姑于妇抚之又云凡冯尸兴必踊是冯为总名君抚之亦踊也【从杨氏图节本】
　　敖氏曰反谓命之反也
　　君反之复初位众主人辟于东壁南面
　　注曰以君将降也南面则当坫之东
　　疏曰初位即中庭位下文君降西乡命主人当在阼阶下故众主人辟君东壁南面则西头为首者当堂角之坫
　　敖氏曰初位亦入门右位也嫌在中庭故以初明之众主人南面西上
　　世佐案初位当从敖说
　　君降西乡命主人冯尸主人升自西阶由足西靣冯尸不当君所踊主妇东面冯亦如之
　　注曰君必降者欲孝子尽其情
　　郝氏曰不敢冯君所抚处疑与尊者同也
　　奉尸敛于棺乃葢主人降出君反之入门左视涂注曰肂在西阶上入门左由便趋疾不敢久留君敖氏曰君反主人而主人即入视涂者葢君反之之时必以是命之也下云君命反奠亦见其一耳但言入门左则是未必在西阶下也所以然者欲其出之便也
　　世佐案视涂仍于西阶东北面入门左者急于就视不敢从容由右也殡乃送终之大事故由便趋疾如此降出以尊君入门左以急亲臣子之道并行也敖说误注云不敢久留君亦非经意
　　君升即位众主人复位卒涂主人出君命之反奠入门右
　　注曰亦复中庭位
　　疏曰经云入门右注复中庭位谓在门右南北当中庭也
　　敖氏曰入门右即初位也先言位次言初位此复着其所者以明其非有事于中庭则东方之位皆在是也
　　世佐案即位即阼阶上西乡位复位复阼阶下位君升而众主人复即位也至是主人又入门右者殡讫复其初也其位葢近门东注云复中庭位非
　　乃奠升自西阶
　　注曰以君在阼
　　君要节而踊主人从踊
　　注曰节谓执奠始升阶及既奠由重南东时也敖氏曰要犹候也节当踊之节也此节谓执奠者始升阶时
　　郝氏曰当丈夫踊之节则祝导君按节而踊要犹按也
　　卒奠主人出哭者止
　　注曰以君将出不敢讙嚣聒尊者也
　　君出门庙中哭主人不哭辟君式之
　　注曰辟逡遁辟位也古者立乘式谓小俛以礼主人也曲礼曰立视五巂式视马尾
　　疏曰君入臣家至庙门乃下车则贰车本不入大门下云贰车毕乘主人哭拜送者明出大门矣曲礼君出就车左右攘辟又五巂注巂犹规也车轮转之一帀为一规以冬官轮崇计之凡视前十六步半【熊氏朋来曰考工记乘车之轮六尺有六寸言其高如此韵家引陆佃言五巂三丈三尺不知径一围三则五巂该九丈九尺】
　　朱子曰式车前横木有所敬则俯而凭之
　　郝氏曰庙中殡宫主人不哭送君也辟避道旁致敬也君于车上伏轼答之
　　世佐案君式主人即式凶服之意哀有丧也
　　贰车毕乘主人哭拜送
　　注曰贰车副车也其数各视其命之等君出使异姓之士乘之在后君吊葢乘象辂曲礼曰乘君之乘车不敢旷左左必式
　　疏曰大行人上公贰车九乘侯伯七子男五故知视命数坊记君不与同姓同车与异姓同车彼谓同车为御右者此贰车可知引曲礼者乘车即贰车也以人君皆左载恶空其位则乘之亦居左常为式耳【从杨氏图节本】
　　敖氏曰凡有贰车者为毁折之备也此车惟有御右而已主人拜送不着其处则是但于庙门外耳葢是时君已升车故也丧大记云拜稽颡
　　世佐案上经主人送君之使者皆于外门外则送君无不出之嫌故此不着其处且贰车本在大门外云贰车毕乘则亦足以明之矣敖说误
　　袭入即位众主人袭拜大夫之后至者成踊
　　注曰后至布衣而后来者
　　疏曰若未布衣时来即入前卿大夫从君之内今承上君大夫之下别言拜大夫之后至者明布衣后来不得与前卿大夫同时从君入者故郑以布衣之后解之
　　敖氏曰既送君即袭于外明其袒之久者为君在故也既即位乃拜大夫之后至者此已礼宜更始而为之不可于送君之余由便拜之也此后至谓君既至而后来者
　　郝氏曰袭其袒衣入即东阶下西面之位
　　宾出主人拜送
　　注曰自宾出以下如君不在之仪【张氏曰谓如前章所陈宾出诸仪】敖氏曰惟言主人拜送是妇人于此亦不踊矣亦异于君不在之仪也
　　右君视大敛【张氏曰以上皆丧亲第三日事】
　　刘氏敞曰君临臣丧以桃茢先非礼也周之末造也事之斯为臣焉使之斯为君焉君臣之义非虚加之也寄社稷焉尔寄宗庙焉尔寄人民焉尔夫若是其孰轻故君有庆臣亦有庆君有戚臣亦有戚书曰元首明哉股肱良哉尊卑异而已矣虽于其臣亦然故臣疾君亲问之臣死君亲哭之所以致忠爱也若生也而用死也而弃生也而厚死也而薄生也而爱死也而恶是教之忘生也是教之背死也祸莫甚于背死而忘生苟为背死而忘生则不足以托六尺之孤寄百里之命施之于人者不变于存亡然后人之视其亡犹存矣则夫桃茢胡为乎诸臣之庙哉或曰于记有之宜若礼然曰否是故亦周末之记也昔者仲尼之畜狗死子贡埋之曰丘闻之也敝帷不弃为埋马也敝葢不弃为埋狗也而丘也贫无葢也亦予之席焉夫不以贱而弃之为劳也夫不以死而欺之为有生也劳虽贱不弃也死虽狗不欺也而况于君臣乎吾故曰君临臣丧以桃茢先非礼也周之末造也朱子曰仪礼不是古人预作一书如此初间只以义起渐渐相袭行得好只管巧至于情文极细密极周致处圣人见此意思好故録成书只看古人君臣之际如君临臣丧坐抚当心要绖【绖当作节】而踊今日之事至于死生之际恝然不相闗不啻如路人所谓君臣之义安在又曰看古礼君于大夫小敛往焉大敛往焉于士既殡往焉何其诚爱之至今乃恝然古之君臣所以事事做得成縁是亲爱一体
　　杨氏曰哭尸敛尸抚尸视殡视涂视奠凡六节每一节主人降出主人不敢必君之卒事也君命反主人行事所以尽哀敬之情始终之义也
　　郝氏曰君临臣丧一体之谊哀敬之情而使巫祝告门小臣执戈前驱后入何为者也此后世人主妄自骄贵崇尚巫风而为此非先王哀有丧之礼
　　世佐案小臣执戈先后乃君之仪卫非直为吊丧也用巫祝之故敖说得之释采于门则注说是矣檀弓云巫祝桃茢执戈以恶之似非先民无秽虐士之意清江刘氏尝辨之郝氏又因是而疑经过矣
　　三日成服杖拜君命及众宾不拜棺中之赐
　　注曰既殡之明日全三日始歠粥矣礼尊者加惠明日必往拜谢之棺中之赐不施已也曲礼曰生与来日
　　疏曰是四日矣言三日除死日数之也曲礼注与数也生数来日谓成服杖以死明日数也死数往日谓殡敛以死日数也大夫以上皆以来日数
　　敖氏曰云成服者向已绖带矣今复以冠衰之属足而成之丧大记曰士之丧二日而殡三日之朝主人杖妇人皆杖然则此葢于未朝哭为之也君命及众宾谓吊者也拜之者谢其吊己也棺中之赐谓襚也不拜襚者襚礼不为己也此谓不吊而襚者若吊襚并行则其拜亦惟主于吊凡徃拜之节其于朝奠之后乎拜之皆于其外门外所拜者不见
　　郝氏曰不拜襚不忍遽死其亲之意塟后乃拜也世佐案凢拜赐之礼必使人将命明已所为来之故若为二事而来则分拜之公食礼云拜食与侑币皆再拜稽首是也此于吊襚并行者亦唯拜吊而不更拜襚故云不拜棺中之赐也君命即上文吊者致命之命也不拜君之视敛者视敛亦为死者也为死者则不拜之送终之礼君友之所当自尽也
　　右成服拜君命及宾
　　朝夕哭不辟子夘
　　注曰既殡之后朝夕及哀至乃哭不代哭也子夘桀纣亡日凶事不辟吉事阙焉
