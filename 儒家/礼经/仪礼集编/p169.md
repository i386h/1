<!-- { "loadSidebar": true } -->
　　郝氏曰从者即一人衰绖奉篚者也错篚于席上尸左席北也
　　尸取奠左执之取菹擩于醢祭于豆间祝命佐食堕祭注曰下祭曰堕堕之犹言堕下也周礼曰既祭则蔵其堕谓此也今文堕为绥特牲少牢或为羞失古正矣齐鲁之间谓祭为堕
　　疏曰案特牲云祝命挼祭注云士虞礼古文曰祝命佐食堕祭周礼曰既祭则蔵其堕堕与绥读同耳今文改挼皆为绥古文此皆为擩祭也又少牢尸将酢主人时上佐食以绥祭郑注云绥读为堕此三处经中堕皆不同者此五字或为堕或为挼或为羞或为绥或为擩郑既以挼绥及羞三者已【已当是改字之误】从堕复云古文作擩以其特牲及此士虞皆有擩祭故亦亦兼擩解
　　敖氏曰绥或是授字之误以下文可见　郑本绥作堕注曰今文堕为绥继公谓以文意求之当云授祭堕绥皆误而挼于授字为差近故但取其近者郝氏曰擩撋通揉也馔始菹醢豆近席尸自取俎敦逺祝命佐食取之品物降地曰堕
　　张氏曰尸取奠取祝所反奠于铏南之觯也左执之者以右手将祭也下祭曰堕谓从俎豆上取下当祭之物以授尸使之祭佐食但下之而已疏以为向下祭之误
　　世佐案张説近是此云堕祭下乃云授尸则先堕而后授也明矣佐食因祝堕祭之命遂取而授尸事之次也
　　佐食取黍稷肺祭授尸尸祭之祭奠
　　世佐案黍稷肺之祭即其所堕者授并授也奠醴觯也先执后祭醴尊
　　祝祝主人拜如初尸尝醴奠之
　　注曰如初亦祝祝卒乃再拜稽首
　　敖氏曰此拜为祝祝也故尸不答拜凡祝祝之辞皆告于神尝醴奠之复于故处
　　世佐案此祝辞疏即以下记所称飨辞当之敖氏既以飨辞用之隂厌祝飨之时而于此则不言其何所用窃谓所释之辞盖与上同一辞而再释之者事神之道于彼乎于此乎庶几其一闻之也
　　佐食举肺脊授尸尸受振祭哜之左手执之
　　注曰右手将有事也尸食之时亦奠肺脊于豆疏曰案特牲祝命迩敦佐食迩黍稷于席上举肺脊以授尸尸受振祭哜之彼举肺脊在迩敦后此举肺脊在迩敦前者吉凶相变故也右手将有事者为下文祭肺尝铏也
　　张氏曰此肺脊至尸卒食佐食方受之实于篚中间食亦须奠之于豆
　　祝命佐食迩敦佐食举黍错于席上
　　注曰迩近也
　　敖氏曰士之吉祭则并迩黍稷此亦其异者
　　尸祭铏尝铏
　　注曰右手也少牢曰以柶祭羊铏遂以祭豕铏尝羊铏
　　张氏曰此但豕铏祭之尝之亦用柶
　　泰羮湆自门入设于铏南胾四豆设于左
　　注曰博异味也湆肉汁也胾切肉也
　　疏曰铏南觯北初设时留空处以待泰羮左正豆之左
　　敖氏曰此大羮豕肉之汁也后篇同设湆于右亦因食生之礼又以别于吉祭也左醢北也庶羞惟用胾亦变于吉
　　尸饭播余于篚
　　注曰不反余也古者饭用手吉时播余于防
　　疏曰曲礼云无抟饭又云无放饭饭黍无以箸故知古者饭用手
　　敖氏曰于尸之初饭即言播余是每饭皆然也惟饭而已不食举未忍同于吉虽不食举犹左执之
　　三饭佐食举干尸受振祭哜之实于篚
　　注曰饭间啗肉安食气
　　敖氏曰尸既哜而佐食受之实于篚举干不云授尸省文
　　郝氏曰三饭以手三取食胁骨曰干
　　又三饭举胳祭如初
　　敖氏曰不言佐食又不言尸受文又省初谓振祭哜之下放此
　　郝氏曰后足骨曰胳
　　佐食举鱼腊实于篚
　　注曰尸不受鱼腊以丧不备味
　　疏曰案特牲三举鱼腊尸皆振祭哜之此佐食举鱼腊实于篚尸不哜故云丧不备味也
　　又三饭举肩祭如初
　　注曰后举肩者贵要成也
　　疏曰祭统云周人贵肩要成者据后食即饱也
　　举鱼腊俎
　　世佐案亦佐食举之实于篚不言者文省也又以下疏证之则此下似脱实于篚三字
　　俎释三个
　　注曰释犹遗也个犹枚也今俗或名枚曰个音相近此腊亦七体如其牲也
　　疏曰此经直举鱼腊俎盛于篚俎释三个不言盛牲体者案下记云羮饪升左肩臂臑肫胳脊胁七体此上经佐食初举脊次举干又举骼终举肩总举四体唯有臂臑肫三者佐食即当俎释三个不复盛牲体故直举鱼腊而已又案记牲有七体此腊亦不过于牲体故云如其牲言此以对彼案彼特牲吉祭十一体是以特牲记云腊如牲骨乃有十一体与此不同吉礼异故也
　　杨氏曰俎释三个为祭毕阳厌设于西北隅
　　世佐案俎兼豕鱼腊言也三俎之实其数皆以七为限每俎各余三枚不举则所举以实于篚者凡四也牲四体四次举之经文已明鱼四尾腊四体两次举之盖每举各二也
　　尸卒食佐食受肺脊实于篚反黍如初设
　　注曰九饭而已士礼也篚犹吉祭之有肵俎
　　疏曰少牢十一饭诸侯十三天子十五肵俎见特牲少牢【从杨氏图节本】
　　敖氏曰尸九饭乃卒食虽与吉祭之数同然其间无告饱拜侑之事亦丧质威仪少也
　　世佐案尸食时奠肺脊于豆至是复举之以授佐食也反黍以席上之敦反之于俎南也如初设亦西黍东稷
　　右尸九饭
　　主人洗废爵酌酒酳尸尸拜受爵主人北面答拜尸祭酒尝之
　　注曰爵无足曰废爵酳安食也主人北面以酳酢变吉也凡异者皆变吉
　　疏曰特牲少牢尸拜受主人西面拜送与北面相反故云变吉也
　　敖氏曰北面盖于户西
　　郝氏曰废爵丧器不饰也继饭饮酒曰酢
　　宾长以肝从实于俎缩右盐
　　注曰缩从也从实肝炙于俎也丧祭进柢右盐于俎近北便尸取之也缩执俎言右盐则肝盐并也郝氏曰肝豕肝宾以西塾之羞俎载肝进实于豕俎而以羞俎降凡羞俎不列于席缩直执也正俎横执羞俎缩执
　　张氏曰注右盐于俎近北据执俎者而言左肝右盐西面向尸则盐在肝之北并在俎上故云于俎近北尸右取肝左擩盐为便也
　　世佐案俎羞俎也郝云豕俎非羞肝之俎与羞燔俎同设于内西塾上其以肝实之也久矣于是方言者因事而见之耳
　　尸左执爵右取肝擩盐振祭哜之加于俎宾降反俎于西塾复位
　　注曰取肝右手也加于俎从其牲体也以丧不志于味
　　疏曰特牲少牢尸哜肝讫加菹豆以近身此虞礼尸哜肝讫不加于菹豆而逺加于俎以同牲体者以丧志不在于味故逺身加俎也
　　张氏曰加于俎盛牲体之俎宾所反则肝俎也复位复西阶前众兄弟之南东面位
　　世佐案西塾内西塾上也云反则向者于是取之可知也
　　尸卒爵祝受不相爵主人拜尸答拜
　　注曰不相爵丧祭于礼略相爵者特牲曰送爵皇尸卒爵
　　敖氏曰祝相爵者命主人拜送爵也此虽不相爵而主人犹先拜盖其节宜然也
　　右主人酳尸
　　祝酌授尸尸以醋主人主人拜受爵尸答拜主人坐祭卒爵拜尸答拜
　　杨氏曰尸醋主人亦北面拜受坐祭卒爵及主人献祝之时乃反西面位
　　敖氏曰尸无降席之礼故祝为酌之酢不洗爵尸礼也孝子于是时乃饮而卒爵者为尊者之赐也郝氏曰醋酢同后放此
　　右尸酢主人
　　杨氏曰奠之所尚者在于醴前飨神之时祝酌醴奠觯于铏南及尸既坐取所奠觯左手执之以右手祭菹祭黍稷肺乃祭奠于是祝祝主人再拜稽首而后尸尝醴而奠之此是第一节牲之所重者在肺脊特牲少牢举肺脊在前盖肺者气之主也脊者体之正也故尸又先举肺脊祭而哜之又以左手执之乃以右手祭铏而尝之祝命迩黍敦错于席上为尸之将饭也泰羮湆胾四豆至是新设之于俎豆之间以博异味也于是三饭举干祭而哜之实于篚又三饭举胳祭而哜之实于篚又三饭举肩祭而哜之实于篚鱼腊与豕为三鼎今所举皆豕而鱼腊则不食焉惟佐食举之以实于篚以丧不备味也尸卒食佐食乃受尸左手所执肺脊实于篚后乃酌废爵酒以酳尸宾长以肝从而献礼成矣于是祝酌受尸尸以醋主人而主人献尸之礼毕矣
　　筵祝南面
　　注曰祝接神尊也筵用萑席
　　疏曰上文尸用苇席其祝席经记虽不言以尸用【用疑当作席】在丧故不用萑今祝宜与平常同故用萑也云祝接神尊也者解得先献之事
　　敖氏曰筵祝盖赞者也筵于北墉下尊之西也室中之席南面以西方为上既筵则祝升席与
　　主人献祝祝拜坐爵主人答拜
　　注曰献祝因反西面位
　　疏曰少牢主人受酢时主人拜受爵尸答拜主人西面奠爵特牲云主人拜受角尸拜送主人退虽不言西面彼注云退者进受爵反位则西面也是吉祭时主人西面故上注云北面以酳酢变吉也今至酳酢及献祝讫明因反西面位可知也
　　敖氏曰祝与佐食皆事尸者也故于酳尸献尸之后因而献焉承已饮之后乃不先而献祝者下尸也坐受爵者因尸礼也以明其由尸而得献祝既受爵主人乃反西面位而答拜
　　荐菹醢设俎
　　疏曰此直言荐菹醢设俎者不见荐彻之人案下文云祝荐席彻入于房注云彻荐席者执事者则此设者亦执事可知
　　祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人答拜祝坐授主人
　　敖氏曰祭荐亦右手以菹擩醢祭于豆间也先奠爵乃取肺以祭离肺用二手也祭不言絶文省以肝从亦宾长也祝亦左执爵乃取肝不言之者同于尸可知授主人下疑脱一爵字
　　郝氏曰肝从次宾从荐也加于俎反肝亦于豕俎上张氏曰祝俎不升鼎详见下记授主人者虚爵也
　　右主人献祝
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位
　　注曰篚在庭不复入事已也亦因取杖乃东面立疏曰云篚在庭者此虽无文约同荐车设荐奠之等也上文哭时主人升堂西序东面又上文云主人倚杖入今升堂复位不复入室以其事已因得取杖复东面位也
　　郝氏曰佐食无豆俎礼杀也主人受爵出以虚爵出室也实于篚以献尸祝佐食废爵纳于西阶下洗东篚内升堂复位主人取前所倚杖复立于西阶东面面之位
　　世佐案佐食受献之位盖在尸席之东北面不为设席者下于祝亦以其无豆俎故也上经云设洗于西阶西水在洗西篚在东是篚在庭之文也疏云无文误
　　右献佐食
　　主妇洗足爵于房中酌亚献尸如主人仪
　　注曰爵有足轻者饰也昬礼曰内洗在北堂直室东隅
　　疏曰如主人仪者即上主人酳尸尸拜受爵主人北面答拜之等今主妇亚献亦然妇为舅姑齐衰是轻于主人故爵有足为饰也引昬礼者证经洗爵于房中不言设洗处宜与昬礼同也
　　敖氏曰此不谓之酳而云献者食尸之礼非闗于主妇故此礼与彼不相蒙而惟以进酒者为称也
　　自反两笾枣栗设于防南枣在西
　　注曰尚枣枣美
　　疏曰特牲宗妇执两笾主妇受设此主妇自反者以丧尚纵纵反吉齐斩不执事此亚献已所有事故自荐【从杨氏图节本】
　　敖氏曰反或是取字之误此两笾自堂而设于室非可言反云自者明其不用赞也吉祭则宗妇赞之郝氏曰黍稷在铏东防却于敦南笾设于防南枣在西接黍栗在东接稷
　　张氏曰自反者自往取之而反也此两笾及下献祝笾即上馔时亚豆东四笾也
