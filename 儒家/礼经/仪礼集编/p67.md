<!-- { "loadSidebar": true } -->
　　疏曰上文直命量人量侯道及乏逺近之防此经论张侯髙下之法也侯之广狭取度于侯道【世案乡射记云弓二寸以为侯中】三分其侯而鹄居一焉大侯侯道九十弓则侯中丈八尺【世佐案此弓取二寸之数】故鹄方六尺也【世佐案此三分居一之数下放此】参侯侯道七十弓则侯中丈四尺故鹄方四尺六寸大半寸也豻侯侯道五十弓则侯中一丈故鹄方三尺三寸少半寸也凡侯之上躬下躬及上舌下舌各二尺合八尺是豻侯侯中及躬与舌丈八尺张法豻侯下纲不及地尺二寸则上纲去地丈九尺二寸也参侯侯中并躬舌为二丈二尺张法参鹄下畔与豻侯之上纲齐所谓见鹄于豻其鹄下八尺六寸大半寸为豻侯所掩是参下纲去地一丈五寸少半寸则上纲去地三丈二尺五寸少半寸也大侯侯中并躬与舌为二丈六尺张法大侯鹄下畔与参侯上纲齐所谓见鹄于参其鹄下一丈为参所掩是大侯下纲去地二丈二尺五寸少半寸则上纲去地四丈八尺五寸少半寸也凡言大半寸者三分寸之二少半寸者三分寸之一【参用通解集説节本】
　　刘氏敞曰乡射记曰乡侯上个五寻中十尺上个者最上幅也中者最中幅也【世佐案中对躬与舌而言非侯之最中也侯之最中者曰鹄曰正曰质】又曰侯道五十弓弓二寸以为侯中此説中幅所以用十尺者取之侯道者也又曰倍中以为躬倍躬以为左右舌此説躬与舌各一幅也【世佐案但云躬与舌各一幅未见倍倍者谓中广十尺而躬长二十尺舌又长四十尺也】又曰下舌半上舌此説上下皆躬舌也【世佐案此于记文半字亦欠详】侯中一幅上二幅下二幅幅各濶二尺则与侯中方矣【世佐案此但説得侯中耳躬与舌皆不计在内】梓人职所谓广与崇方者也【世佐案广与崇方谓侯中也若论侯之全体上两个与其身三下两个之半仍不能方也】先量侯道乃制侯中既制侯中乃定躬舌既定躬舌乃因侯中之广而求其崇必方其足【世佐案足疑当作中】凡五十弓之侯其中十尺其布五幅躬舌各一幅也七十弓之侯其中丈四尺其布七幅躬各二幅舌各一幅也九十弓之侯其中丈八尺其布九幅躬与舌各二幅也其崇则中十尺崇亦十尺矣中丈四尺崇亦丈四尺矣中丈八尺崇亦丈八尺矣【世佐案此皆误以侯中为侯之全体也】谓之中者正以其居中也中者对上之言也有上有中则有下矣九十弓之侯布九幅以五为中七十弓之侯布七幅以四为中五十弓之侯布五幅以三为中矣【世佐案其相祗谓最中一幅为中而此更以三幅为中亦自相矛盾矣】大射仪曰大侯之崇见鹄于参参见鹄于干干不及地武此髙下之节也大侯崇丈八尺栖鹄于其中从逺视之令出于参之右舌下也所以必出于舌下者舌能蔽之故以见为节也干侯之鹄则去地武武三尺也【世佐案乡射礼云下纲不及地武此云干不及地武亦谓其下纲也若以十尺之侯而其鹄去地仅三尺则鹄反不得居侯之中矣何其谬耶】世言步武步六尺则武三尺武者迹之也两迹之间则三尺武以是名之【世佐案尺二寸为武郑据汉礼五武成步言也刘云三尺则成臆説矣】干侯之鹄用此为髙亦几中矣其设之次大侯在东参次之干次之【世佐案似此则大侯偏于东干侯偏于西射者立两楹之间有不能正对侯中者矣将何以中】使密不至相掩疎足以射其势参差相入是谓貍步郑云中犹身也【世佐案郑无此説考工记注云身躬也刘氏岂未之攷耶】身之外复有躬舌躬舌身三者异者则五十弓之侯其崇丈八尺七十弓之侯其崇二丈二尺九十弓之侯其崇二丈六尺既难卷舒矣【世佐案古人制侯大为之体而小为之鹄体必大者所以优尊也使其君射之易为中鹄必小者所以示隽也凡射者不贯鹄不释刘氏葢未达斯意与】至其设之又令参侯去地一丈五寸少半寸计其上纲则三丈二尺五寸少半寸也大侯去地二丈二尺五寸少半寸计其上纲则四丈八尺五寸少半寸也此之难信不俟言矣【世佐案郑皆据经而言以干不及地武计之当如是也刘以为难信过矣】郑意以谓不如是则大侯之鹄不见于参参不见于干然虽如郑説求之大侯之鹄终不能见于参参亦终不能见于干也胡不尝试以勾股求之人去千五十步干去参二十步干髙一丈九尺二寸令人目髙七尺从干望参计参侯之鹄去地二丈四尺五分寸之四乃能见之今郑所説参侯之鹄去地一丈九尺二寸髙则髙矣欲使鹄裁见不足二寸如使鹄尽见不足四尺八寸五分寸之四从参视大侯亦然然则非也【世佐案此论从干望参但以目髙七尺计之而不计堂去庭之数宜其不能见鹄也天子之堂九尺诸侯七尺所防髙则不蔽于近矣】且郑意谓三侯重张当使后侯髙前侯耳是与经不合经令获者执旌各负其侯执旌者欲使射者视之审也如令大侯在参之背参在干之背其去地皆数十尺虽执旌安得而负之而射者亦安得而覩之哉【世佐案大侯之旌长七仭强参五仭干三仭旌各出其侯尺八寸射者孰不覩之所以负侯者欲令人见旌耳旌既见虽不见负候者可也立而背之亦得谓之负此义不足以破郑也】又经云貍步张三侯者非谓射者之志谓张之者之法也而郑以谓射当如貍之拟物何预于张侯乎【世佐案貍步乃量侯道之器名歩而刻画以貍则取其伺物而发必中之义凡古人之餙器物各以其类也后来説者唯敖氏得之郑义固未备而刘説更去之逺矣】敖氏曰张侯之序以大侯为先参次之干为后乃云某见鹄于某者葢先以尺寸计而张之及既张之后则逺侯之鹄自各见于近侯之上非谓先张近侯乃张逺侯也二侯之髙俱见鹄而不尽见其鹄下之中是射者惟以贯鹄为中而其外则否于此见之矣此张侯之法大而逺者则髙小而近者则下乃其势之不得不然者而尊卑之义亦存焉礼意之妙大抵类此
　　郝氏曰三侯道有逺近侯亦有大小大侯最大参侯次之干侯最小侯小则卑侯大则崇崇者逺在外卑者近在内诸侯堂髙七级自堂上射故豻外见参之鹄参外见大侯之鹄鹄大鸟鹤属豻侯下纲离地尺二寸以在内最近易见者约之二侯在外可知矣再言西十北十前言量此言设也乏用革用皮蔽矢也又云郑谓参侯去地一丈五寸少半寸大侯去地
　　二丈二尺五寸少半寸非也考工记云梓人为侯广与崇方参分其广而鹄居一乡射记云乡侯道五十弓弓二寸以为侯中中即鹄也二五为十尺则是五十弓之鹄方一丈也三分之则乡侯髙广凡三丈即干侯也参侯七十弓髙广三丈四尺【世佐案以郝説推之七十弓之鹄方一丈四尺三分之则参侯髙广凡四丈二尺其大于干侯者凡一丈二尺今云髙广三丈四尺未详】大侯九十弓髙广三丈八【世佐案以郝説推之九十弓之鹄方一丈八尺三分之则大侯髙广凡五丈四尺其大于参侯者亦一丈二尺今云髙广三丈八尺未详岂故缪其説以惑人与】侯在外者渐逺渐髙而堂上地又髙故其鹄可见郑疑过大故解侯中为全侯【世佐案郑説侯中之上下又皆有躬有舌非以侯中为全侯也】而以大侯全体为髙一丈八尺【世佐案郑説大侯全体为髙二丈六尺非一丈八尺也丈八尺乃其侯中之数耳】又疑不见鹄故以为张之去地二丈二尺五寸于事理转谬矣古之射者所重在礼不以中小为能故侯中崇广取象大鸟乃所以为近情而郑反谓鹄为小鸟难中又左矣
　　世佐案注疏论张侯髙下之法最为精细而后儒多非之者过也刘説侯制与郑义颇异然以乡射记及考工记校之则其是非判然矣至所论张侯之法尤谬愚恐后之好异者或有取焉故録之而辨其下云逺侯之鹄必出于近侯之上者便射也参侯不去地一丈有竒则不能见鹄于干大侯不去地二丈二尺有竒则不能见鹄于参鹄不见何以射如以郝説干侯髙广三丈参侯三丈四尺大侯三丈八尺计之则参侯之出于干大侯之出于参仅四尺耳纵使侯逺堂髙或能见鹄而自四尺以下为近侯所掩者岂能越近而中之乎此亦不通之论也又案汉髙祖歌云鸿鹄髙飞一举千里贾赋云黄鹄之一举兮知山川之纡曲则鹄是鸟之有力飞逺者射鹄取义未知其果以此否而以为小鸟则非矣乡射礼张侯与射同日此乃于前一日为之者大射重于乡也郑云前射三日亦误
　　乐人宿县于阼阶东笙磬西面其南笙钟其南鑮皆南陈
　　注曰笙犹生也东为阳中万物以生春秋传曰太簇所以金奏賛阳出滞姑洗所以修絜百物考神纳賔是以东方钟磬谓之笙皆编而县之周礼曰凡县钟磬半为堵全为肆有钟有磬为全鑮如钟而大奏乐以鼓鑮为节
　　陈氏晹曰大射仪乐人宿县于阼阶东笙磬西面西阶之西颂磬东面葢应笙之磬谓之笙磬应歌之磬谓之颂声笙磬位乎阼阶之东而面西以笙出于东方震音象万物之生也颂磬位乎西阶之西而面东以颂出于歌声而声出于西言之方也鼗倚于颂磬西纮颂磬在西而有纮是编磬在西而以颂磬名之特磬在东而以笙磬名之周官眡了掌凡乐事播鼗击颂磬掌太师之县则颂磬编磬也笙磬特磬也县则又兼编与特言之然言笙磬继之以钟鏄应笙之钟鏄也笙师共笙钟之乐是己言颂磬继之以钟鏄应歌之钟鏄也左传歌钟二肆是己诗言笙磬同音书言笙镛以间大钟谓之镛则笙镛特县之钟也以笙镛为特县之钟则笙磬为特县之磬明矣
　　敖氏曰宿县谓前射一日县之也明日当射故此日云宿笙磬笙钟皆与笙相应者也磬外面为股内面为鼓西面者鼓在西而击者东面也钟鏄皆南陈亦以其北上也其面有二故不言西面而击者亦与磬同也下放此
　　郝氏曰笙磬笙与磬相次吹笙则钟磬和之故谓笙磬笙钟也笙生也列竹于匏象物生出地东为生方故设于东阶下东南笙磬之南笙磬笙钟小而编县鑮大钟特县
　　张氏曰诸侯轩县三面各有一肆此其东一肆也世佐案燕礼县与燕同日此亦于射前一日为之者大射重于燕也轩县之法东西北三面各一肆一肆之中而磬钟鑮之属具焉磬与钟编县者也其他则特县笙磬笙钟以其在东而名之颂磬颂钟以其在西而名之郑解葢得之矣独是编县十二枚备十有二律之数度郑乃引春秋外传以证此以东县独协大簇姑洗二律西县独协夷则无射二律所以啓后人之疑耳陈氏以笙磬为应笙之磬颂磬为应歌之磬诸儒多右其説窃恐亦未的也葢乐以人声为贵故歌者在上匏竹在下【上下谓堂上堂下也陈氏云颂磐歌于西是南乡北乡以西方为上所以贵人声也笙磬吹于东是以东方为下所以贱匏竹也非】就堂下乐中亦有差等笙管声之乎人者也磬钟之属声之发乎器者也故有时以笙为主而磬以下应之所谓笙奏也诗云笙磬同音是也有时以管为主而磬以下应之所谓下管也诗云嘒嘒管声既和且平依我磬声是也下经云乃管新宫三终则大射乐以管为主矣何以但有应笙之钟磬而无应管之钟磬耶且歌者在上西方安得有歌而云颂磬歌乎西是乱上下之列矣至于合乐之时歌瑟与众音并作亦岂唯西县为与歌相应也凡县钟磬皆编县之而陈以编磬特磬为颂笙之别亦非毛氏苌云笙磬东方之乐也则郑説传之有自愚故不敢有异议云南陈谓向南陈之簴首在北也皆皆磬钟鑮也陈之于堂为缩
　　建鼓在阼阶西南鼓应鼙在其东南鼓
　　注曰建犹树也以木贯而载之树之跗也南鼓谓所伐面也应鼙应朔鼙也先击朔鼙应鼙应之鼙小鼔也在东便其先击小后击大也鼔不在东县南为君也
