<!-- { "loadSidebar": true } -->
　　宾出立于门外东面
　　注曰当更以宾礼入
　　敖氏曰大射仪云北面此东字盖误也
　　公揖卿大夫乃升就席
　　敖氏曰揖之乃升礼之也亦异揖之
　　世佐案此揖卿大夫共一揖也盖略于尔之之时矣敖云亦异揖之恐未是
　　右命宾
　　小臣自阼阶下北面请执幂者与羞膳者
　　注曰执幂者执瓦大之幂也方圜壶无幂羞膳羞于公谓庶羞
　　敖氏曰士之掌此二事者有常职乃请之者葢白之于君然后敢命之也膳亦谓君物此虽指羞而言然荐亦存焉
　　世佐案羞进也羞膳者谓进羞于公者也君物曰膳谓脯醢也知不兼庶羞者下记云凡荐与羞者小膳宰也则是有常职矣羞膳执幂皆以士必请之者诸侯兼官士之掌此二事者无常职惟君所命故也
　　乃命执幂者执幂者升自西阶立于尊南北面东上注曰以公命于西阶前命之也东上酒之幂为上也羞膳者从而东由堂东升自北阶房中西面南上不言之者不升堂略之也
　　疏曰下记云羞膳者与执幂者皆士也士位在西方东面故知西阶前命之羞膳者以下尽略之郑知义然者以经羞膳者无升文又且东面阶西面阶妇人之阶非男子之所升则羞者升自北阶知由堂东者以羞在房又大射工人士与梓人升自北阶知房中西面南上者约士冠礼赞者立于房中西面南上也言略之者解不由前堂升
　　世佐案注云房中西面南上者荐脯者在南荐醢者在北也羞膳者不由前堂升以其士贱且所事者在房故也云略之者解经不言之故疏云解不由前堂升非
　　膳宰请羞于诸公卿者
　　注曰小臣不请而使膳宰于卑者弥略也礼以异为敬
　　郝氏曰斯礼本公燕臣而称臣亦曰诸公是用王礼也惟王臣有公诸侯之臣称公自季世始
　　世佐案羞于诸公卿者亦谓进脯醢者也郝以羞膳羞卿皆为进酒者非又案君称公臣称诸公一字而尊卑辨矣大国之孤曰公说见乡饮酒礼
　　右命执事者
　　射人纳宾
　　注曰射人为摈者也
　　敖氏曰纳宾之辞盖曰君须矣吾子其入也
　　宾入及庭公降一等揖之
　　注曰及至也至庭谓既入而左北面时
　　敖氏曰一等者阶也并堂为二等矣揖之使之升也大射仪云宾辟
　　公升就席
　　注曰以其将与主人为礼不参之也
　　右纳宾
　　宾升自西阶主人亦升自西阶宾右北面至再拜宾答再拜
　　注曰主人宰夫也宰夫大宰之属掌宾客之献饮食者也其位在洗北西面君于其臣虽为宾不亲献以其尊莫敢抗礼也至再拜者拜宾来至也天子膳夫为献主
　　疏曰知主人是宰夫者燕义云使宰夫为献主是也其位在洗北西面者下文胥荐主人于洗北西面是也
　　敖氏曰诸侯之宰夫盖以士为之其位亦在西方故宾进则主人因从而升也至再拜者于宾始至而拜之所谓拜至也
　　郝氏曰周礼膳夫职云主燕饮酒则为献主三膳夫上士则诸侯宰夫亦士士代君主犹孙为王父尸也张氏曰主人亦升自西阶者代君为献主不敢由阼阶也
　　世佐案宰夫士也初位在西方敖郝二说得之洗北西面乃其受荐之位耳不可援以为证
　　右拜至
　　郝氏曰王燕饮使膳夫主献此一人之礼未闻诸侯也饮臣而不自主宾大臣而主以士简也天子尊无二上臣代主可诸侯用之泰也昔齐景公用斯礼飨鲁昭公以臣待鲁侯而以王自处昭公所以去之世儒定以为诸侯燕礼不亦好大之过与议礼者不可不辨也
　　世佐案王燕饮使膳夫主献公燕饮使宰夫主献皆所以明君臣之义也郝氏讥其泰过矣左传昭二十七年齐侯饮公酒使宰献卑之比于大夫也曷尝以王自处哉
　　主人降洗洗南西北面
　　注曰宾将从降乡之
　　宾降阶西东面主人辞降宾对
　　敖氏曰阶西东面东西亦当序此宾降而主人于洗南辞之则其降之节亦可见矣宾对亦少进既则复位
　　主人北面盥坐取觚洗宾少进辞洗主人坐奠觚于篚兴对宾反位
　　注曰宾少进者又辞宜违其位也献不以爵辟正主也古文觚皆为觯
　　疏曰此宰夫为主人非正主故用觚对乡饮酒乡射是正主皆用爵
　　敖氏曰献公用象觚则此觚乃角觚也下放此宾少进者少南行而东面也主人兴对亦西北面
　　郝氏曰反位反西阶下东面之位
　　张氏曰凡觞一升曰爵二升曰觚三升曰觯四升曰角五升曰散
　　主人卒洗宾揖乃升
　　敖氏曰宾每先升者以宰夫是士且非正士也
　　主人升宾拜洗主人宾右奠觚答拜降盥宾降主人辞宾对
　　敖氏曰降辞之位皆如初可知
　　卒盥宾揖升主人升坐取觚
　　注曰取觚将就瓦大酌膳
　　执幂者举幂主人酌膳执幂者反幂
　　注曰君物曰膳膳之言善也酌君尊者尊宾也敖氏曰宾者君之所命者也故主人代君饮之则酌君尊葢达君之意也酌膳东面
　　郝氏曰反幂既酌反幂于尊上
　　主人筵前献宾宾西阶上拜筵前受爵反位主人宾右拜送爵
　　注曰宾既拜前受觚退复位
　　敖氏曰献宾盖亦西北面与乡饮酒同故不着之
　　膳宰荐脯醢宾升筵膳宰设折俎
　　注曰折俎牲体骨也乡饮酒记曰宾俎脊胁肩肺张氏曰引乡饮酒记明此亦同也
　　世佐案此宾俎宜用臂公用肩尊卑之差也敖说见后当从之
　　宾坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告旨执爵兴主人答拜
　　注曰降席席西也
　　疏曰降席坐奠爵拜郑云降席席西不言面案前例降席席西拜者皆南面拜讫则告旨
　　敖氏曰此宾乃大夫也亦絶肺以祭而下文又云公祭如宾礼则是自上至下此礼同也旧说谓大夫以上缭祭惟士絶祭其不攷诸此乎于此乃言爵者上文已明不嫌其异故随文便耳下文放此凡觚觯角散亦通称爵酒非主人之物宾乃告旨者以其为献主也
　　世佐案絶祭缭祭之分本周礼大祝职文康成谓礼多者缭之礼略者絶则祭之是也攷之此经祭肺之仪但见其絶未闻其缭说者欲以乡饮酒礼当之诚误然乡饮酒礼云弗缭明大夫以上固有缭者矣其缭也必于飨飨礼虽亡以类推之可知也乡饮乡射絶祭士贱也燕礼大射亦絶祭礼略也尊于士详于燕其惟大夫以上之飨礼乎若以此经无缭祭之文遂谓自上至下同絶祭则汰矣乡饮酒礼疏云燕礼大射虽诸侯礼以宾皆大夫为之臣在君前故不为缭祭皆为絶祭也此说近之
　　宾西阶上北面坐卒爵兴坐奠爵遂拜主人答拜敖氏曰执爵兴主人乃答拜凡答拜皆于所答者兴乃为之经或不言其兴文省尔
　　右主人献宾
　　世佐案此节有与乡饮酒礼同者不重释下放此
　　宾以虚爵降主人降宾洗南坐奠觚少进辞降主人东面对
　　注曰上既言爵矣复言觚者嫌易之也大射礼曰主人西阶西东面少进对
　　敖氏曰坐奠觚兴少进皆西北面
　　宾坐取觚奠于篚下盥洗
　　注曰篚下篚南
　　主人辞洗宾坐奠觚于篚兴对
　　敖氏曰辞亦宜少进如宾也于宾既对则反位
　　卒洗及阶揖升主人升拜洗如宾礼
　　敖氏曰及阶乃揖以已当先升也宾揖主人乃离其位然则宾于主人卒洗之时固不待其及阶而揖升矣如宾礼谓迭拜
　　宾降盥主人降宾辞降卒盥揖升酌膳执幂如初敖氏曰酌膳者主人酌此献宾故宾酢亦如之亦以其代君饮已尊之也执幂执幂者举反之节也
　　以酢主人于西阶上主人北面拜受爵宾主人之左拜送爵
　　注曰宾既南面授爵乃之左
　　世佐案酢主人亦于西阶上以公在阼也
　　主人坐祭不啐酒
　　注曰辟正主也未荐者臣也
　　张氏曰正主人皆有啐酒唯不告旨宾献讫即荐脯醢此主人是臣故酢时不荐至献大夫后乃荐于洗北
　　世佐案不于此时荐主人者亦辟正主之义且以其士贱也
　　不拜酒不告旨
　　注曰主人之义
　　世佐案拜酒告旨本是一意上经云降席坐奠爵拜告旨即其礼也凡言不告旨则不拜酒可知此并着之者文详也
　　遂卒爵兴坐奠爵拜执爵兴宾答拜主人不崇酒以虚爵降奠于篚
　　敖氏曰不崇酒者无崇酒之拜也酒非已物故是礼亦不可得而行
　　宾降立于西阶西
　　敖氏曰己之献酢毕而主人又将与君为礼故不敢居堂
　　射人升宾宾升立于序内东面
　　注曰大射礼曰摈者以命升宾
　　敖氏曰升宾者优之也序内东面乡君也
　　右宾酢主人
　　主人盥洗象觚升实之
　　注曰象觚觚有象骨饰也取象觚者东面
　　敖氏曰亦酌膳执幂如初不言者可知也　案注云象骨恐当作象齿
　　东北面献于公
　　敖氏曰酒乃君物主人进之于君而曰献者以主人为献主故也
　　公拜受爵
　　疏曰凡此篇内公应先拜者皆后拜之尊公故也是以下举旅行酬皆受酬者先拜公乃答拜此公先拜受爵者受献礼重故也
　　主人降自西阶阼阶下北面拜送爵
　　敖氏曰拜于下者臣也此惟一拜而已盖答公拜也一拜则不稽首答公拜而不稽首亦献礼然也其他则否凡臣先拜其君皆再拜稽首
　　郝氏曰升降不敢由阼避正主也
　　士荐脯醢膳宰设折俎升自西阶
　　注曰大射礼曰宰胥荐脯醢由左房
　　疏曰前献宾荐脯醢及设折俎皆使膳宰者宾卑故也今于公士荐脯醢膳宰设折俎异人以其士尊于膳宰君尊故使士荐引大射礼者证此经脯醢从左房而来
　　敖氏曰升自西阶者俎也着之者嫌设公俎宜由阼也此公俎似当用肩宾俎用臂与乡饮酒宾主之俎异膳宰既设俎则少退东西而俟既赞授肺乃降
　　公祭如宾礼
　　敖氏曰祭谓祭荐祭肺祭酒也其异者于下见之
　　膳宰赞授肺不拜酒立卒爵坐奠爵拜执爵兴
　　敖氏曰赞授肺者以授肺而赞之也君尊不兴取肺未祭则授之既祭则受之惟言授但见其一耳不拜酒者以其为已物也不拜酒则亦不啐酒凡男子之坐卒爵者奠爵乃拜妇人之尊者立卒爵而执爵拜此立卒爵而奠爵拜其君礼与公于其臣乃先拜既者亦献礼重也
　　主人答拜升受爵以降奠于膳篚
　　敖氏曰云奠于膳篚见向者取之亦在此也
　　右主人献公
　　世佐案受献之礼君先拜臣臣乃答以一拜上以恭接下下以质应上太和气象在成周堂陛间迄今犹可想见所谓于朝曰君臣焉于燕曰宾主焉先王以礼使臣之厚也
　　更爵洗升酌膳酒以降酢于阼阶下北面坐奠爵再拜稽首公答再拜
　　注曰更爵者不敢袭至尊也
　　疏曰主人受公酢而自酌者不敢烦公尊君之义杨氏曰君尊不酢其臣主人自酢成公意也虽更爵亦酌君之膳酒者明酢之之意出于君也
　　敖氏曰更爵者改取南篚之觚盖不敢用君器也上下文酌膳皆无酒字此有者衍也
　　主人坐祭遂卒爵再拜稽首公答再拜主人奠爵于篚敖氏曰亦兴坐奠爵乃再拜稽首执爵兴
　　右主人受公酢
　　主人盥洗升媵觚于宾酌散
　　注曰媵送也读或为扬扬举也酌散者酌方壶酒也于膳为散今文媵皆作腾
