<!-- { "loadSidebar": true } -->
　　此言礼之为用无所不在失之则随事致乱为政者可舍之而他求乎贵贱以爵言长幼以齿言远近以亲疎言男女以同异言外内以位序言也○方氏曰发蒙者若目不明为人所发而有所见也○石梁王氏曰篇末二句是记者自作结语
　　孔子闲居第二十九【长乐陈氏曰闲居言诗则先之以为民父母而继之以三王之德为民父母则在于致五至而行三无三王之德则在于奉三无私而先令闻盖有为民父母之道而后可以行三王之徳洪范曰天子作民父母以为天下王故其序如此】
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣
　　诗大雅泂酌之篇凯乐也弟易也横者广被之意言三无五至之道广被于天下也四方将有祸败之衅而必能先知者以其切于忧民是以能审治乱之几也【严陵方氏曰礼有节父道也乐能同母道也五至由粗以入精故曰致三无自内以达外故曰行横于天下者以是道广被于天下也四方有败必先知之言其道又足以几于神也败者成之对不言成而止言败者盖君子思患而豫防之则败尤在乎先知之故也】
　　子夏曰民之父母旣得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐【洛】相生是故正明目而视之不可得而见也倾耳而听之不可得而闻也志气塞乎天地此之谓五至
　　五至三无者至则极盛而无以复加无则至微而不泥于迹之谓也在心为志发言为诗志盛则言亦盛故曰志之所至诗亦至焉诗有美刺可以兴起好善恶恶之心兴于诗者必能立于礼故曰诗之所至礼亦至焉礼贵于序乐贵于和有其序则有其和无其序则无其和故曰礼之所至乐亦至焉乐至则乐民之生而哀民之死故曰乐之所至哀亦至焉君能如此故民亦乐君之生而哀君之死是哀乐相生也乐民之乐者民亦乐其乐忧民之忧者民亦忧其忧即下文无声之乐无服之丧是也目正视则明全耳倾听则聪审今正视且不见倾听且不闻是五至无体无声而惟其志气之充塞乎天地也塞乎天地即所谓横于天下也【马氏曰五至者治己之事也治己莫如志故以志为先在心为志发言为诗故志之所至诗亦至焉兴于诗则可与言言而履之礼也故礼亦至焉立于礼则可以行行而乐之乐也故乐亦至焉治己至于乐则治之至也治己之至则人所忧不可不忧故乐之所至哀亦至焉哀者有出而与民同患之意也哀乐相生自然之势也哀乐相生妙道也道之妙则以声色求之其意愈远矣志气充于中则其精神与天地往来而俯仰之间无所愧怍故曰志气塞乎天地此之谓五至】
　　子夏曰五至旣得而闻之矣敢问何谓三无孔子曰无声之乐无体之礼无服之丧此之谓三无子夏曰三无旣得略而闻之矣敢问何诗近之孔子曰夙夜其【基】命宥密无声之乐也威仪逮逮不可选也无体之礼也凡民有丧匍匐救之无服之丧也
　　夙早也基始也宥寛也密宁也周颂昊天有成命篇言文王武王夙夜忧勤以肇基天命惟务行寛静之政以安民夫子以喻无声之乐者言人君政善则民心自然喜悦不在于钟鼓管之声也逮逮诗作棣棣盛也选择也邶风栢舟之篇言仁人威仪之盛自有常度不容有所选择初不待因物以行礼而后可见故以喻无体之礼也手行为匍伏地为匐邶风谷风之篇言凡人有死丧之祸必汲汲然往救助之此非为有服属之亲特周救其急耳故以喻无服之丧也【蓝田吕氏曰先儒谓此三者皆行之在心外无形状故称无也盖乐必有声其无声者非乐之器乃乐之道也礼必有体其无体者非礼之文乃礼之本也丧必有服其无服者非丧之事乃丧之理也则此三者行之在心外无形状可知也○临川呉氏曰所谓礼乐之原非真有形而后为礼有声而后为乐有丧服而后为哀故以三无言之】
　　子夏曰言则大矣美矣盛矣言尽于此而已乎孔子曰何为其然也君子之服之也犹有五起焉
　　疏曰服习也言君子习此三无犹有五种起发其义
　　子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志旣得无体之礼威仪翼翼无服之丧施【异】及四国无声之乐气志旣从无体之礼上下和同无服之丧以畜万邦无声之乐日闻【去声】四方无体之礼日就月将无服之丧纯德孔明无声之乐气志旣起无体之礼施及四海无服之丧施于孙子
　　方氏曰无声之乐始之以气志不违者言内无所戾也无所戾则无所失故继之以气志旣得得之于身则人亦与之故继之以气志旣从人从之矣则声闻于外故继之以日闻四方日闻不已则方兴而未艾故继之以气志旣起无体之礼始之以威仪迟迟者言缓而不迫也缓或失之于怠故继之以威仪翼翼威仪得中则无乖离之心故继之以上下和同和同而无乖离则久而愈大故继之以日就月将愈大则不特施于近而可以及乎远故终之以施及四海无服之丧始之以内恕孔悲者言其以仁存心也仁者爱人故继之以施及四国以仁及人则所养者众故继之以以畜万邦所养者众则其德发扬于外故继之以纯德孔明德旣发扬于外则泽足以被于后世故终之以施于孙子其序如此谓之五起不亦宜乎○应氏曰大抵援诗句以发扬咏叹之盖賛美之不已也○刘氏曰志气塞乎天地则是君之志动天地之气也气志不违以下则是君心和乐之气感天下之志也【蓝田吕氏曰无声之乐在于气志无体之礼在于威仪气志与物不违则固乐矣于理旣得则尤乐矣于道旣合则愈乐矣然则虽曰无声日闻四方矣是故天下乐之气志旣起也威仪和而缓则无急迫之态矣敬而肃则无怠慢之容矣上下和同则无乖异之变矣然则虽曰无体而小者日就大者月将矣是故一人行之施及四海也若夫无服之丧本由内恕孔悲则视人之丧犹己之丧也旣推是心施及四国必由是道以畜万邦厥今纯德孔明其后施于孙子此仁之至也气志旣充威仪旣备而笃于仁然后三无五起之义可得而尽矣】
　　子夏曰三王之德参于天地敢问何如斯可谓参于天地矣孔子曰奉三无私以劳【去声】天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐【如字】汤降不迟圣敬日齐【跻】昭假【格】迟迟上帝是祗帝命式于九围是汤之德也
　　三王之德参于天地盖古语故子夏举以为问诗商颂长发之篇孔子引之以证汤无私之德○严氏曰商自契以来天命所向未甞去之然至汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之德日以跻升也敬为圣人之敬言至诚也日跻言至诚无息也德日新又日新是圣敬日跻之盛即文王之纯亦不已也其昭格于天迟迟甚缓言汤无心于得天付之悠悠也汤无所觊幸故唯上帝是敬其诚专一然天自命之以为法于天下使为王也【严陵方氏曰天之高也凡在下者无不覆故曰无私覆地之厚也凡在上者无不载故曰无不载日月之明也凡容光者无不照故曰无私照○石林叶氏曰所谓参者即易之所谓合也德合于天地则其明必合于日月故曰奉三无私以劳天下○朱子曰商之先祖旣冇明德天命未尝去之以至于汤汤之生也应期而降适当其时其圣敬又日跻升以至昭格于天久而不息惟上帝是敬故帝命之使为法于九州也】
　　天有四时春秋冬夏风雨霜露无非敎也地载神气神气风霆风霆流形庶物露生无非敎也
　　上章引诗以明王道之无私此言天地之无私也春夏之啓秋冬之闭风雨之发生霜露之肃杀无非天道至公之敎也载犹承也由神气之变化致风霆之显设地顺承天施故能发育羣品形犹迹也流形所以运造化之迹而庶物因之以生此地道至公之敎也圣人之至德与天道之至敎均一无私而已【蓝田吕氏曰天有四时运行于上地载神气动作于下春秋冬夏风雨霜露所以释天有四时也风霆流形庶物露生所以释地载神气也春秋执生杀之机冬夏极阴阳之用风雨霜露施于庶物者皆可取法无非敎也风之动荡霆之震耀流形于下化育庶物使皆呈露发生者亦可取法无非敎也然风霆犹风雨皆神气也降于天载于地以成化育者也独于地言之则以流形而可见也○严陵方氏曰天以气运乎上故其敎以四时为主地以形成乎下故其敎以庶物为主言天之四时则其序先于风雨霜露者四时以风雨霜露为之用故也言地之庶物则其序后于神气风霆者庶物以神气风霆为之体故也且四时之在天一往一来莫不有先后之序盈虚之数庶物之在地一动一植莫不有小大之别多少之分则圣人之设敎岂能舍是哉故曰无非敎也神气者天气也及其下降而得地载之故曰地载神气神气散而为风薄而为霆故曰神气风霆风霆流行而成形故曰风霆流形形成而后物生可见故曰庶物露生夫风之行也植物之甲者莫不拆霆之震也动物之蛰者莫不苏则庶物露生于此可见矣若雨露莫不物资以生然止以风霆言之者以风霆无方而莫测尤为气之神故也易曰鼓之舞之以尽神扬子曰鼔舞万物其雷风乎盖以是也】
　　清明在躬气志如神耆【嗜】欲将至有开必先天降时雨山川出云其在诗曰嵩高维岳峻极于天维岳降神生甫及申维申及甫为周之翰四国于蕃四方于宣此文武之徳也
　　清明在躬气志如神即至诚前知之谓也耆欲所愿欲之事也有开必先言先有以开发其兆眹者如将兴必有祯祥若时雨将降山川必先为之出云也国家将兴天必为之豫生贤佐故引大雅嵩髙之篇言文武有此无私之徳故天为之生贤佐以兴周而文武无此诗故取宣王诗为喻而曰此文武之德也○严氏曰嵩然而髙竦者岳也其山峻大极至于天维此岳降其神灵以生仲山甫及申伯此申伯及山甫皆为周室之翰榦四国则于以蕃蔽其患难四方则于以宣布其德泽【蓝田吕氏曰清而明者天之德也以天德在躬故气志如神孟子曰中天下而立定四海之民君子乐之所谓耆欲将至则有开于兴王必先有以生贤有开于兴王譬犹天降时雨也必先有以生贤譬犹山川出云也嵩髙者生贤之诗也宣王中兴之王也申甫间生之贤也故能为周翰以蕃于四国宣于四方也文武之德如此无诗以言之故取类以明义也○石林叶氏曰清明在躬则志所向气所适其验于外者如神也以其如神故耆欲将至有开必先中庸曰见乎蓍动乎四体祸福将至善必先知之不善必先知之故至诚如神诚之至则亦虚一而静耆欲将至而先动乎四体者人也雨降而先出乎云者天也国家将兴而五岳必生辅助者天人之相应也】
　　三代之王也必先其令闻【去声】诗云明明天子令闻不已三代之德也弛其文德恊此四国大王之德也子夏蹶【鳜】然而起负墙而立曰弟子敢不承乎
