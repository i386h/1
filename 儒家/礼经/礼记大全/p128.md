<!-- { "loadSidebar": true } -->
　　易蒙卦辞谓凡占者初筮则诚敬必全若以明而治蒙必其学者如初筮之诚则当告之若如再筮三筮之渎慢则不必告之矣引此以言宾主之交际当慎始敬终如初筮之诚不可如再三筮之渎慢也○吕氏曰辞者相接之言如公与客宴曰寡人有不腆之酒以请吾子之与寡人须臾焉使某也以请之类是也礼者相见之挚如羔鴈雉鹜之类是也必以辞必以礼者交际不可苟也苟则防防则不敬此交所以易疎也【严陵方氏曰无辞不相接欲其有相接之名也无礼不相见欲其有相见之文也有名以正之有文以章之则岂有相防者乎礼重于辞而见亲于接渎有汚意防有近意则防不若渎之为甚也】
　　子言之仁者天下之表也义者天下之制也报者天下之利也
　　应氏曰仁之体大而尊昭揭众善而人心俨然知所敬故曰表义之体方而严裁割事物而人心凛然知所畏故曰制报之为礼以交际徃来彼感此应而有不容己者所以使人有文以相接有恩以相爱其何利如之【严陵方氏曰仁足以长人故曰天下之表义足以方外故曰天下之制仁义之表制而继之以报之利则报者礼也曲礼曰大上贵德其次务施报又曰礼尚徃来则报之为礼固明矣】
　　子曰以德报德则民有所劝以怨报怨则民有所惩诗曰无言不雠无德不报太甲曰民非后无能胥以宁后非民无以辟四方子曰以德报怨则寛身之仁也以怨报德则刑戮之民也
　　以论语以直报怨以德报德之言观之此章恐非夫子之言○方氏曰以德报怨则忘人之怨虽不足以有惩而众将德之而有裕矣故曰寛身之仁以怨报德则忘人之德既不足以有所劝而众且怨之而不容矣故曰刑戮之民【马氏曰德必报之以德然后民知有所劝怨必报之以怨然后民知有所惩言有得失则必雠德有吉凶则必报民非后无能胥以宁则是民有德于后而必报之后非民无以辟四方则是后有德于民而必报之此上下之报也君之于民时使薄敛此上有以报于下也民之于君出死断亡而不偷此下有以报于上也以德报徳礼也以德报怨非礼也虽其非礼而能以寛自居故谓之寛身之仁也】
　　子曰无欲而好仁者无畏而恶不仁者天下一人而己矣是故君子议道自已而置法以民
　　吕氏曰安仁者天下一人而已则非圣人不足以性仁苟志于仁矣无恶也则众人皆可以为仁以圣人之所性而议道则道无不尽以众人之可为而制法则法无不行○方氏曰欲而好仁则知者利仁之事也畏而恶不仁则畏罪者强仁之事也若所好生于无欲所恶生于无畏非中心安仁者不能故曰天下一人而已【虙氏曰无欲而好仁则所好无非仁自仁之外别无他好也无畏而恶不仁则所恶无非不仁自不仁之外别无他恶也○延平周氏曰无欲而好仁者仁之至也无畏而恶不仁者义之至也无欲而能好无畏而能恶者天下一人而已矣以其无欲而能好无畏而能恶者天下常寡故君子议道则以己而置法则必以人葢无欲而好仁无畏而恶不仁者己之所能以己之所能而议道则可以合道有欲而好仁有畏而恶不仁者民之所能以民之所能而置法则法之所以易行者也】
　　子曰仁有三与仁同功而异情与仁同功其仁未可知也与仁同过然后其仁可知也仁者安仁知者利仁畏罪者强【上声】仁仁者右也道者左也仁者人也道者义也厚于仁者薄于义亲而不尊厚于义者薄于仁尊而不亲
　　吕氏曰安仁利仁强仁三者之功同归于仁而其情则异此尧舜性之汤武身之五霸假之所以异也桓公九合诸侯一匡天下虽汤武之举不过乎是而其情则不同故其仁未可知也过者人所避有不幸而致焉周公使管叔监殷过于爱兄而已孔子对陈司败以昭公知礼过于讳君而已皆出乎情而其仁可知也道非仁不立义非人不行凡人之举动必右先而后左随之故曰仁右道左【严陵方氏曰与仁同功其仁未可知者以其三者之情虽异及其成功则一而未知其孰为仁者也与仁同过然后其仁可知者论语曰人之过也各于其党观过斯知仁矣正谓是也仁者之为仁犹之生于陵者安于陵而已故曰安仁知者之为仁知仁之为己利则为之知不仁之为己害则不为也故曰利仁畏罪者之为仁畏不仁之贻罪则戒而恶之欲仁之为功则强而好之故曰强仁○蓝田吕氏曰右者人所有事左者居于不用之地而助右之所不及也仁者人之体也将有为也将有行也非仁不可也故曰仁者右也又曰仁者人也道者天之理也仁至于不可行不可不节则理有所不得已以助人之所不及者义也故曰道者左也又曰道者义也仁莫隆于父子父子之道亲亲也义莫重于君臣君臣之道尊尊也厚于此则薄于彼厚于彼则薄于此惟知其所以为左右则尊尊亲亲并行而不相悖无厚薄之间矣】
　　道有至有义有考至道以王义道以霸考道以为无失应氏曰至道即仁也至道浑而无迹故得其浑全精粹以为王义道严而有方故得其裁割断制以为霸尽稽考之道而事不轻举焉亦可以无失矣○石梁王氏曰义道以霸非孔子之言【蓝田吕氏曰至道者至于道之极不可以有加也所谓所过者化所存者神上下与天地同流者也故曰至道以王义道者揆道而裁之者也所谓制节谨度是可以有国而长诸侯者也故曰义道以霸考道者必稽古昔称先王所谓非法不言非道不行虽未达道不能以义起亦庶几乎不失道矣】
　　子言之仁有数义有长短小大中心憯【七感反】怛【多八反】爱人之仁也率法而强【上声】之资仁者也诗云丰水有芑武王岂不仕诒厥孙谋以燕翼子数【上声】世之仁也国风曰我今不阅皇恤我后终身之仁也
　　仁有数言行仁之道非止一端葢为器重为道逺随其所举之多寡所至之逺近皆可谓之仁也义有长短小大言义无定体在随事而制其宜也中心憯怛恻隠之端也故为爱人之仁率循古人之成法而勉强行之此为求仁之事资仁取诸人以为善也即上文强仁之意诗大雅文王有声之篇言丰水之傍以润泽生芑谷喻养成人才也武王岂不官使之乎言无遗才也圣人为后嗣计莫大于遗之以人才是欲其孙之谋而燕安翼辅其子耳曾以下皆孙也故夫子以为数世之仁葢中心憯怛所发者深故所及者逺也国风邶风谷风之篇今诗作躬阅容也言我身且不见容何暇忧后事乎此但欲以仁终其身而已耳葢勉强资仁所发者浅故所及者近也【蓝田吕氏曰以其诚心爱人故曰爱人之仁以其有取于外故曰资仁此所发浅深之数也数世之仁终身之仁此所施逺近之数也故曰仁有数义无定体唯其所宜而已宜长则长宜短则短宜大则大宜小则小如孔子可以仕则仕可以止则止可以久则久可以速则速礼有以髙为贵者以下为贵者有以大为贵者以小为贵者之类是也故曰义有长短小大此章论仁而及义者葢仁之数是亦义也】
　　子曰仁之为器重其为道逺举者莫能胜【升】也行者莫能致也取数多者仁也夫勉于仁者不亦难乎是故君子以义度【待洛反】人则难为人以人望人则贤者可知己矣
　　吕氏曰管仲之功防子之去箕子之囚比干之死皆得以仁名之语仁之尽则尧舜其犹病诸此仁所以取数之多也以义度人尽义以度人者也以人望人者举今之人相望也尽义以求人非圣人不足以当之故难为人举今之人相望则大贤愈于小贤故贤者可知己【严陵方氏曰器若器用之器道若道路之道胜言胜其任致言致其至举若手举行若足行论语曰士不可以不毅任重而道逺仁以为己任不亦重乎死而后己不亦逺乎其言正与此合儒行言温良之本敬慎之地寛裕之作孙接之能礼节之貌言谈之文歌乐之和分散之施其用虽不同至于本乎仁则一也孟子言天子之保四海诸侯之保社稷大夫之保宗庙士庶人之保四体其位虽不同至于本乎仁亦一也孔子言郊社之于鬼神尝禘之于昭穆馈奠之于死丧射乡之于乡党食飨之于宾客其礼虽不同至于本乎仁亦一也兹非取数之多乎以其数之多此勉于仁者所以为难也以义而度人则天下无全人故曰则难为人以人而望人则不求备于人故曰则贤者可知所谓贤者贤于人也与某贤于某犹贤乎己之贤同则彼善于此而已○马氏曰子曰我欲仁斯仁至矣又曰有能一日用其力于仁矣乎我未见力不足者而云举者莫能胜行者莫能致何也此言有抑扬之理也葢仁之道自其本而言之仁在我也在我者易以勉自其仁之成名而言之唯中心安仁者能之则是勉于仁者葢亦难矣】
　　子曰中心安仁者天下一人而已矣大雅曰德輶如毛民鲜克举之我仪图之惟仲山甫举之爱莫助之小雅曰髙山仰止景行【去声】行止子曰诗之好仁如此乡【去声】道而行中道而废忘身之老也不知年数之不足也俛焉曰有孳孳毙而后已
　　大雅烝民之篇言德之在人其轻如毛非难能也而民少能举之者尹吉甫于仪匹之中图谋之求其能举德者乃惟仲山甫能举之我爱其人使其或有不及我思効忠以助之今吉甫虽爱山甫而欲助之而山甫全德吉甫无可以致其助者也小雅车牵之篇言有高山则人瞻望而仰之有景大之德行则人视法而行之二止字皆语辞夫子引此两诗而賛之曰诗人之好仁如此哉中道而废言力竭而止若非力竭则不止也不足少也人老则未来之嵗月少矣俛焉无他顾之意孳孳勤勉之貌毙死也○应氏曰前章言仁重且逺而人不可以全责此又总叙而劝勉之【蓝田吕氏曰中心安仁者天下一人而已圣人之任也虽未至焉不敢不勉不以世莫之助而不为故曰惟仲山甫举之○严陵方氏曰髙山出云故泽加于民民赖而仰之景行当于道故德加于民民效而行之诗人思高山之可仰景行之可行非好仁者畴或能之忘身之老者即所谓不知老之将至是也毙而后己者即所谓死而后己是也○临川呉氏曰引诗断章葢借仰髙山以兴行大道也乡此大道而行之行至中半力不能进而后止若犹能进则不止也好仁之甚故力行不辍如此】
　　子曰仁之难成久矣人人失其所好故仁者之过易辞也子曰恭近礼俭近仁信近情敬让以行此虽有过其不甚矣夫恭寡过情可信俭易容也以此失之者不亦鲜乎诗云温温恭人维德之基
　　仁之难成私欲间之也私意行则所好非所当好故曰失其所好也苟志于仁虽或有过其情则善故不待多言而可辨故曰易辞也恭俭信三者未足以为仁而亦行仁之资曰不甚曰鲜皆勉人致力于此可以由此寡过而进德也诗大雅抑之篇○石梁王氏曰信近情当为情近信【严陵方氏曰能好仁则得其所好矣以其反此而失其所好仁所以难成欤苟仁矣虽有过易辞也况无过乎以仁者之过过于厚故也若周公使管叔监殷孔子谓哀公知礼非无过也然周公之过过于爱亲孔子之过过于爱君为君亲而有过此其所以易辞欤○蓝田吕氏曰恭俭信未足以为仁而仁者之资也恭则不侮得礼之意近乎礼矣俭则不夺得仁之意近乎仁矣言语必信存心正行近乎情矣三者之行不私于己又以敬让行之乡乎仁矣虽有过差其情则善故不甚矣葢不侮人则人亦不侮其过寡矣近乎情则不志于欺斯可信矣不夺人则知足斯易容矣如是而失之者鲜矣可与进于德矣故曰温温恭人惟德之基虽未成德斯德之基矣】
