<!-- { "loadSidebar": true } -->
　　少施氏鲁惠公子施父之后作而辞起而辞谢也疏食麤疏之食也飱以饮浇饭也礼食竟更作三飱以助饱实不敢以伤吾子者言麤疏之饭不可强食以致伤害也【严陵方氏曰孟子曰呼而与之行道之人不受蹴而与之乞人则不屑也孔子食于少施氏苟非食之以礼又安得为之饱乎观其实祭与飱主人皆作而辞则其有礼也可知矣飱者食后而更飱○张子曰后世唯务简便至如宾主相与为礼安然不动复何相劝相敬之意但以酒食相与醉饱而已古人必自进笾豆几席酌酒而拜所以致其敬也末世虽宗庙之重父母之养礼意犹有所阙孔子食于少施氏而饱少施氏有礼也食于季氏孔子虽欲行礼季氏必是不知故不辞不食肉而飱凡礼必施之于知礼者若为不知礼亦难行】
　　纳币一束束五两【如字】两五寻
　　此谓昏礼纳徴也一束十卷也八尺为寻毎五寻为匹从两端卷至中则五匹为五个两卷矣故曰束五两○郑氏曰四十尺谓之匹犹匹偶之匹言古人毎匹作两个卷子
　　妇见舅姑兄弟姑姊妹皆立于堂下西面北上是见已见诸父各就其寝
　　立于堂下则妇之入也已过其前此即是见之矣不复各特见之也诸父旁尊故明日各诣其寝而见之
　　女虽未许嫁年二十而笄礼之妇人执其礼然则鬈【拳】首
　　疏曰十五许嫁而笄若未许嫁至二十而笄以成人礼言之妇人执其礼者十五许嫁而笄则主妇及女宾为笄礼主妇为之着笄女宾以醴礼之未许嫁而笄者则妇人礼之无主妇女宾不备仪也燕则鬈首者谓旣笄之后寻常在家燕居则去其笄而分髪为鬌紒也此为未许嫁故虽已笄犹为少者处之
　　韠长【去声】三尺下广【去声】二尺上广一尺防【脍】去上五寸纰【毗】以爵韦六寸不至下五寸纯【隼】以素紃【旬】以五采疏曰韠韨也防领缝也韠旁縁谓之纰下縁曰纯紃绦也谓以五采之绦置于诸缝之中详见玉藻【长乐陈氏曰韠长三尺所以象三才颈五寸所以象五行下广二尺象地也上广一尺象天也防犹书所谓作防也纰禆其上与旁也纯縁其下也去防与纯各五寸则其中余二尺也纰六寸则表里各三寸然韠自颈肩而下则其身也郑氏以其身之五寸为领而防为领缝是肩在领上矣衣之上韠犹尊上酒爼上生鱼也古者丧服用韠无所经见诗曰庶见素韠是祥祭有韠也】

　　礼记大全卷二十
<经部,礼类,礼记之属,礼记大全>
　　钦定四库全书
　　礼记大全巻二十一
　　明　胡广等　撰
　　丧大记第二十二【严陵方氏曰孟子曰养生者不足以当大事唯送死可以当大事周官以丧礼哀死亡则丧无非大事也然礼有小大此篇所记以大者为主故名曰丧大记】
　　疾病外内皆埽【去声】君大夫彻县【】士去【上声】琴瑟寝东首【去声】于北牖下废牀彻防衣加新衣体一人男女改服属【烛】纩【旷】以俟絶气男子不死于妇人之手妇人不死于男子之手
　　病疾之甚也以賔客将来问故埽洁所居之内外若君与大夫之病则彻去乐县士则去琴瑟东首于北牖下者东首向生气也按仪礼宫庙图无北牖而西北隅谓之屋漏以天光漏入而得名或者北牖指此乎古人病将死则废牀而置病者于地以始生在地庶其生气复反而得活及死则复举尸而置之牀上手足为四体各一人持之为其不能自屈伸也男女皆改服亦拟賔客之来也贵者朝服庶人深衣纩新绵也属之口鼻观其动否以验气之有无也男子不死于妇人之手妇人不死于男子之手恶其亵也【金华应氏曰埽庭及堂正家之常道今于此又皆埽者肃外内以谨变致洁敬以谨终也乐县琴瑟自其疾即不作则声音固已久閟于耳矣彻而去之亦不欲接于目也○李氏曰东首所以归防于阳北牖下所以反魄于隂使之各归其真宅而已男子不死于妇人之手妇人不死于男子之手以齐终也○马氏曰君子于其生也欲内外之有别于其死也欲始终之不亵则男女之分明夫妇之化兴昔者曽子寝疾病乐正子春坐于牀下曽元曽申坐于足童子隅坐而执烛论语亦云召门弟子曰啓予足啓予手则曽子之死唯弟子与子侍侧而已】
　　君夫人卒于路寝大夫世妇卒于适【的】寝内子未命则死于下室迁尸于寝士之妻皆死于寝
　　诸侯与夫人皆有三寝君正者曰路寝余二曰小寝夫人一正寝二小寝卒当于正处也大夫妻曰命妇而云世妇者世妇乃国君之次妇其尊卑与命妇等故兼言之内子卿妻也下室燕处之所又燕寝亦曰下室也士之妻皆死于寝谓士与其妻故云皆也士丧礼云死于适室此云寝寝室通名也【临川呉氏曰此记止是记君大夫士与其正妻死处不及其次妻世妇谓大夫之正妻非言诸侯次妇以其名称与诸侯次妇同故注疏因而言其死处也天子适后之次称夫人故诸侯以天子之次妇为适妻之称诸侯适夫人之次称世妇故大夫以诸侯之次妇为适妻之称递降一等也内子即大夫之正妻未受夫人所命则未可称世妇故但称内子内子葢已命未命之通称世妇亦内子也○严陵方氏曰路寝谓之路犹路车谓之路以大言之也适寝谓之适犹适子谓之适以正言之也言正则以别他下室及燕处也寝即正寝也士与其妻皆死于寝则以贱而无嫌故也】
　　复有林麓则虞人设阶无林麓则狄人设阶
　　复始死升屋招防也虞人掌林麓之官阶梯也狄人乐吏之贱者死者封疆内若有林麓则使虞人设梯以升屋其官职卑下不合有林麓者则使狄人设之以其掌设簨簴或便于此【严陵方氏曰设阶必以虞人者以阶之材必取诸林麓而虞人则掌林麓之官也无林麓则无虞人故以乐吏之贱者代之】
　　小臣复复者朝服君以巻【衮】夫人以屈【阙】狄大夫以赪【赤贞反】世妇以襢【知彦反】衣士以爵弁士妻以税【彖】衣皆升自东荣中屋履危北面三号【平声】卷衣投于前司服受之降自西北荣
　　小臣君之近臣也君以衮谓上公用衮服也循其等而用之则侯伯用鷩冕之服子男用毳冕之服上公之夫人用袆衣侯伯夫人用揄狄子男夫人用屈狄此言君以衮举上以见下也夫人以屈狄举下以知上也赪赤色赪衣纁裳也世妇大夫妻言世妇者大夫妻与世妇同用襢衣也袆衣而下六服説见前篇爵弁指爵弁服而言非用弁也六冕则以衣名冠四弁则以冠名衣也荣屋翼也天子诸侯屋皆四注大夫以下但前檐后檐而已翼在屋之两头似翼故名屋翼也中屋当屋之中也履危立于髙峻之处葢屋之也三号者一号于上冀防自天而来一号于下冀防自地而来一号于中冀防自天地四方之间而来其辞则臯某复也臯长声也三号毕乃卷敛此衣自前投而下司服者以箧受之复之小臣即自西北荣而下也【马氏曰始死者人以不忍之心而望其重生求生者人以必还之理而欲其不死故谓之复自君至于士自夫人至于士妻各以其祭服之至盛者招之庶其神之衣是而来也中屋履危则求之上下之间北面三号则求诸幽隂之义及乎不知神之所在而卒不复也然后卷衣投于前而降焉葢死矣灭矣不可以复生矣则自小敛以至于葬此所谓唯哭先复复而后行死事也然则死者不可以复生万物自然之理也于死而必为复既死而卒不能复圣人制此岂虚礼欤亦以谓礼义之经非从天降也非从地出也人情而已矣孝子之情苟可以生死而骨肉者无不为己况于万一有复生之道何惮而不设此礼哉】
　　其为賔则公馆复私馆不复其在野则升其乘车之左毂而复
　　説见曽子问及杂记
　　复衣不以衣【去声】尸不以敛妇人复不以袡【如占反】凡复男子称名妇人称字唯哭先【去声】复复而后行死事
　　士丧礼复衣初用以覆尸浴则去之此言不以衣尸谓不用以袭也以绛縁衣之下曰袡葢嫁时盛服非事鬼神之衣故不用以复也【严陵方氏曰税与袡皆谓之縁衣或以复或以不复者葢祭之縁衣则谓之税嫁之縁衣则谓之袡此其所以异复各以死者之祭服以其求于神故也】
　　始卒主人啼兄弟哭妇人哭踊
　　啼者哀痛之甚呜咽不能哭如婴儿失母也兄弟情稍轻故哭有声妇人之踊似雀之跳足不离地问丧篇云爵踊是也【山隂陆氏曰主人啼而不哭兄弟哭而不踊妇人哭踊杀于上矣盖踊所以动体安心下气也】
　　既正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面
　　此言国君之丧正尸迁尸于牖下南首也姓犹生也子姓子所生谓众子孙也内命妇子妇世妇之属姑姊妹君之姑姊妹也子姓君女孙也外命妇卿大夫之妻也外宗谓姑姊妹之女【金华应氏曰男东女西隂阳之大分也丧遽哀迫人杂事丛先谨男女之辨而各以类从则纷紏杂乱者有伦矣主东賔西内外之大统也男主居东之上而内之家长虽若毋亦在其西则示一国一家之有主而内外族姓之尊卑咸有所统摄矣】
　　大夫之丧主人坐于东方主妇坐于西方其有命夫命妇则坐无则皆立士之丧主人父兄子姓皆坐于东方主妇姑姊妹子姓皆坐于西方凡哭尸于室者主人二手承衾而哭
　　承衾而哭犹若致其亲近扶持之情也谓初死时○疏曰君与大夫位尊故坐者殊其贵贱士位下故坐者等其尊卑
　　君之丧未小敛为寄公国賔出大夫之丧未小敛为君命出士之丧于大夫不当敛则出
　　寄公诸侯失国而寄托隣国者也国賔他国来聘之卿大夫也出出迎也为君命出谓君有命及门则出也檀弓云大夫吊当事而至则辞焉辞告也故不当敛时则亦出迎杂记云大夫至絶踊而拜之者亦谓敛后也
　　凡主人之出也徒跣扱【揷】衽拊【抚】心降自西阶君拜寄公国賔于位大夫于君命迎于寝门外使者升堂致命主人拜于下士于大夫亲吊则与之哭不逆于门外徒跣者未着丧屦吉屦又不可着也扱衽者扱深衣前襟于带也拊心击心也曲礼云升降不由阼阶拜寄公国賔于位者寄公位在门西国賔位在门东主人于庭各向其位而拜之也士丧礼云賔有大夫则特拜之即位于西阶下东面不踊【山隂陆氏曰迎逢也凡言迎先之也若逆彼来而后往焉大夫于君命言迎士于大夫言逆以此】
　　夫人为寄公夫人出命妇为夫人之命出士妻不当敛则为命妇出
　　妇人不下堂此谓自房而出拜于堂上也
　　小敛主人即位于户内主妇东面乃敛卒敛主人冯【凭】之踊主妇亦如之主人袒説【脱】髦括发以麻妇人髽【侧反】带麻于房中彻帷男女奉【上声】尸夷于堂降拜
　　檀弓云小敛于户内冯之踊者冯尸而踊也髦幼时翦发为之年虽成人犹垂于两边若父死脱左髦母死脱右髦亲没不髦谓此也髽亦用麻如男子括发以麻也带麻麻带也谓妇人要绖小敛毕即彻去先所设帷堂之帷诸侯大夫之礼賔出乃彻帷此言士礼耳夷陈也小敛竟相者举尸出户往陈于堂而孝子男女亲属并扶捧之也降拜适子下堂而拜賔也【长乐黄氏曰士丧礼小敛冯尸主人括发袒众主人免于房主妇髽于室士丧礼记曰既冯尸主人绞带众主人布带则小敛冯尸之后括发免髽之时主人已绞带众主人已布带妇人已带麻特主人未袭绖耳】
　　君拜寄公国賔大夫士【句】拜卿大夫于位于士旁三拜夫人亦拜寄公夫人于堂上大夫内子士妻特拜命妇泛【泛】拜众賔于堂上
