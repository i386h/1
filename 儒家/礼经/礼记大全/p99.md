<!-- { "loadSidebar": true } -->
　　丝声哀哀以立廉廉以立志君子听琴瑟之声则思志义之臣
　　人之处心虽当放逸之时而忽闻哀怨之声亦必为之恻然而收敛是哀能立廉也丝声凄切有亷刿裁割之义人有廉隅则志不诱于欲士无故不去琴瑟有以也夫
　　竹声滥【去声】滥以立防防以聚众君子听竽笙箫管之声则思畜【敕六反】聚之臣
　　旧説滥为擥聚之义故可以防可以众畜聚之臣谓节用爱人容民畜众者非谓聚敛之臣也○刘氏曰竹声泛滥泛则广及于众而众必归之故以立防聚而君子闻竹声则思容民畜众之臣也
　　鼓鼙之声讙讙以立动动以进众君子听鼓鼙之声则思将帅之臣君子之听音非听其铿锵而已也彼亦有所合之也讙谓讙嚣也其声諠杂使人心意动作故能进发其众前言武臣泛言之也此专指将帅而言盖师以鼓进而进之权在主将也彼谓乐声也合之契合于心也○应氏曰八音举其五而不言匏土木者匏声短滞土声重浊木声朴质而无轻清悠飏之韵然木以击鼓而匏亦在竽笙之中矣【延平周氏曰钟磬丝竹鼓鼙之声既不同而所立者亦不同故君人者听之亦各沿其类而思其臣也且畜聚之臣又安足思也哉夫君子不畜聚非不畜聚葢君子畜聚而能散则异乎人之为畜聚也】
　　賔牟贾侍坐于孔子孔子与之言及乐曰夫武之备戒之已久何也对曰病不得其众也
　　宾牟姓贾名孔子问大武之乐先击鼓备戒已久乃始作舞何也贾答言武王伐纣之时忧病不得士众之心故先鸣鼓以戒众久乃出战今欲象此故令舞者久而后出也
　　咏叹之淫液之何也对曰恐不逮事也
　　此亦孔子问而贾答也咏叹长声而叹也淫液声音之连延流液不絶之貌逮及也言武王恐诸侯后至者不及战事故长歌以致其望慕之情也
　　发蹈厉之已蚤何也对曰及时事也
　　问初舞时即手足发蹈地而猛厉何其太蚤乎贾言象武王及时伐纣之事故不可缓然下文孔子言是太公之志则此答非也【延平周氏曰武王之伐纣岂得已哉顺乎人应乎天而已矣顺乎人应乎天犹且病其不得众恐其不逮事则此所以终能及时事也】
　　武坐致右宪【轩】左何也对曰非武坐也
　　坐跪也问舞武乐之人何故忽有时而跪以右膝至地而左足仰之何也宪读为轩轾之轩贾言非武人坐舞法无坐也然下文孔子言武乱皆坐是周召之治则武舞有坐此答亦非也
　　声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言【句】是也淫贪欲之意也武乐之中有贪商之声则是武王贪欲纣之天下故取之也贾言非武乐之声也孔子又问既非武乐之声则是何乐声乎贾又言此典乐之官失其相传之说也若非失其所传之眞而谓武王实有心于取商则是武王之志有荒缪矣岂精明神武应天顺人之志哉孔子于是然其言而谓其言与苌相似也一说商声为杀伐之声淫谓商声之长也若是武乐之音则是武王有嗜杀之心矣故云志荒也
　　宾牟贾起免席而请曰夫武之备戒之已久则既闻命矣敢问迟之迟而又久何也子曰居吾语【去声】汝夫乐者象成者也总干而山立武王之事也发蹈厉太公之志也武乱皆坐周召之治也
　　免席避席也备戒已久所谓迟也久立于缀是迟而又久也孔子言作乐者仿象其成功故将舞之时舞人总持干盾如山之立嶷然不动此象武王持盾以待诸侯之至故曰武王之事也所以发蹈厉象太公威武鹰之志也乱乐之卒章也上章言复乱以武言武舞将终而坐象周公召公文徳之治盖以文而止武也【庆源辅氏曰宾牟贾盖当时之知乐者也故孔子以武乐问之贾五答而夫子唯之以一言初未尝有所辨明也而贾乃起敬免席而请者盖其温良恭俭让之徳容有以感动之也故曰诚者非自成己而已也所以成物也贾礼恭辞逊可与之言故夫子使之居而语之由是观之贾知其一而未知其二也故孔子因而发之三句说尽武乐之义与武王伐纣之事又见当时各尽其道此盖孔子之所自得者若其得于苌者与贾之所言合】
　　且夫武始而北出再成而灭商三成而南四成而南国是疆五成而分周公左召公右六成复缀【拙】以崇天子成者曲之一终书云箫韶九成孔子又言武之舞也初自南第一位而北至第二位故云始而北出也此是一成再成则舞者从第二位至第三位象灭商也三成则舞者从第三位至第四位极于北而反乎南象克殷而南还也四成则舞者从北头第一位却至第二位象伐纣之后疆理南方之国也五成则舞者从第二位至第三位乃分为左右象周公居左召公居右也缀谓南头之初位也六成则舞者从第三位而复于南之初位乐至六成而复初位象武功成而归镐京四海皆崇武王为天子矣○陈氏曰乐终而徳尊也【严陵方氏曰六成复缀以崇天子者复缀则以象功成而还归焉也举武事者既出于天子则成武功者可不归诸天子乎归功所以崇之也故曰以崇天子】
　　夹振之而驷伐盛威于中国也
　　此又申言武始北出以下事二人夹舞者而振铎以为节则舞者以戈矛四次击刺象伐纣也驷读为四伐如泰誓四伐五伐之伐此象武王之兵所以盛威于中国也一説引君执干戚就舞位读天子连下句但旧注以崇训充则未可通耳四伐或象四方征伐武胜殷而灭国者五十则亦有东征西讨南征北伐之事矣
　　分【去声】夹而进事蚤济也久立于缀以待诸侯之至也分部分也舞者各有部分而振铎者夹之而进也济犹成也此于武王之事为早成也舞者久立于行缀之位象武王待诸侯之集也
　　且女独未闻牧野之语乎武王克殷反【及】商未及下车而封黄帝之后于蓟【计】封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行【去声】商容而复其位庶民弛政庶士倍禄
　　反读为及言牧野克殷师之后即至纣都也殷后不曰封而曰投者举而徙置之辞也然封防子于宋在成王时此特厯叙黄帝尧舜禹汤之次而言之耳其曰未及下车而封与下车而封先后之辞读者不以辞害意可也行商容即书所谓式商容闾也弛政解散纣之虐政也一说谓罢其征役倍禄禄薄者倍増之也【延平周氏曰必封先代之后如此者示其无意于天下虽曰得之亦与先代之后共之也书曰释箕子之囚葢释箕子而后使之为臣又曰式商容闾盖式之而后复其位也】
　　济河而西马散之华山之阳而弗复乗牛散之桃林之野而弗复服车甲衅【许靳反】而藏之府库而弗复用倒载干戈包之以虎皮将帅之士使为诸侯名之曰建【上声】櫜【髙】然后天下知武王之不复用兵也
　　衅与衅同以血涂之也凡兵器之载出则刃向前入则刃向后今载还镐京而刃向后有似于倒故云倒载也建读为键锁也櫜韬兵器之具兵器皆以键櫜闭藏之示不用也封将帅为诸侯赏其功也今详文理名之曰建櫜一句当在虎皮之下将帅之上
　　散军而郊射左射【石】貍首右射驺虞而贯革之射息也裨冕搢笏而虎贲之士说【脱】劒也祀乎明堂而民知孝朝觐然后诸侯知所以臣耕借然后诸侯知所以敬五者天下之大教也
　　散军放散军伍也郊射习射于郊学之中也左东学也在东郊东学之射歌貍首之诗以为节右西学在西郊西学之射则歌驺虞之诗以为节也贯穿也革甲铠也军中不习礼其射但主于穿札今既行礼射则此射止而不为矣禆冕见曾子问搢揷也説劒解去其佩劒也【庆源辅氏曰此武王所以偃兵之梗槩也贯革之射虎贲之劒非强以息之説之也示之以郊射礼服而彼自不能不息不説也民知乎孝则无犯上作乱之心诸侯知所以为臣知所以敬天则有尊天子畏上帝之诚此兵之所以不复用也所以者为自敬天之理也知其所以然然后能不违也孝独不言所以孝无所以也子之孝于亲夫孰知所以然哉唯有以感发之而已○金华应氏曰射于郊养老于大学非有异学也大学即在郊之学貍首驺虞之节虽有天子诸侯之异窃意因学而分左右非分学而射也若分之而天子诸侯各射一处则非所以辨尊卑矣驺虞仁而不杀天子包容徧覆之象貍首义而善抟诸侯奔走赴功之象故射各以其诗为节也】
　　食【嗣】三老五更【平声】于大【泰】学天子而割牲执酱而馈执爵而酳冕而总干所以教诸侯之弟也若此则周道四达礼乐交通则夫武之迟久不亦宜乎
　　冕而总干谓首戴冕而手执干盾也余说各见前篇孔子语宾牟贾武乐之详其言止此【严陵方氏曰四逹者东西南北无所不达也交通者上下内外无所不通也唯其道四达故礼乐得以交通焉周之成功若是之迟厯时若是之久也则乐之象成亦宜夫迟久矣故曰不亦宜乎○金华应氏曰帝者之徳尊而其世已逺意其沦坠之已久故封之尤急王者之徳降而其世犹近未至于圯而无所归故封之为次商容闲废于家武王固已亲式其闾以致敬而未敢轻起之而遽任以事也故使箕子同类之贤先行而访之道达殷勤而后复其位所以尊贤也牛马纵而遂其性则物之劳者逸车甲衅而息其神则器之动者静干戈倒而包以虎皮则昔为武而今为文将帅俾为诸侯则昔治军而今治民贯革之射则息之虎贲之劒则脱之所以潜消其暴戾鸷悍之习貍首驺虞以为节禆冕执笏以为容明堂朝觐耕籍养老所以开导其孝悌敬顺之心凡此皆所以反前日之所为而一新天下之观听也其气象甚雍容其节目甚详宻此岂一日之所能为宜乎武舞象之而舒徐迟久也然则戒之久立之久固无急于富天下之心迟之迟而又久又必缓以待天下之化大武虽武舞也实止戈之武也实修文之武也故武之诗曰胜殷遏刘】
　　君子曰礼乐不可斯须去身致乐以治心则易直子【慈】谅【良】之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也
　　致谓研穷其理也乐由中出故以治心言之子谅从朱子说读为慈良乐之感化人心至于天而且神可以识穷本知变之妙矣○朱子曰易直子谅之心一句从来说得无理防却因见韩诗外传子谅作慈良字则无可疑矣【西山真氏曰古之君子以礼乐为治身心之本故斯须不可去之致者极其至之谓也乐之音和平中正故致此以治心则易直子谅油然而生生则乐善端之萌自然悦豫也乐则安乐之然后安也安则久安之然后能久也久则天浑然天成无所作为也天则神变化无方不可度思也天虽何言人自信之以其不忒也神虽不怒人自畏之以其不测也生乐久安犹孟子所谓善信美大也至于天且神则大而化之矣】
　　致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣
　　礼自外作故以治躬言之此言着诚去伪之心不可少有间断【朱子曰心要平易无艰深险阻所以説不和不乐则鄙诈之心入之矣不庄不敬则慢易之心入之矣入之一字正见得外诱使然非本心实有此恶虽非木有然既为所夺而得以为主于内则非心而何　李氏曰不和则鄙不乐则诈不庄则易不敬则慢不和不乐不庄不敬生者生于内者也鄙诈慢易入者入自外者也】
