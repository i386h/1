<!-- { "loadSidebar": true } -->
　　引引柩车之索也绋引棺索也○郑氏曰示助之以力○疏曰吊葬本为助执事故必相助引柩车凡执引用人贵贱有数数足则余人皆散行从柩至下棺窆时则不限人数皆悉执绋也引者长逺之名故在车车行逺也绋是拨举之义故在棺棺惟拨举不长逺也【严陵方氏曰引在前属之于车以道柩也绋在旁属之于棺以弼柩也道柩者惟在用之而已弼柩者至下棺亦用焉故路虽不执引而或从柩及圹亦皆执绋也曲礼曰助葬者必执绋盖谓是矣】
　　丧公吊之必有拜者虽朋友州里舍人可也吊曰寡君承事主人曰临
　　此谓国君吊其诸臣之丧吊后主人当亲往拜谢丧家若无主后必使以次防亲往拜若又无疏亲则死者之朋友及同州同里及丧家典舍之人往拜亦可也寡君承事言来承助丧事此君语摈者传命以入之辞主人曰临者谢辱临之重也
　　君遇柩于路必使人吊之
　　蒉尚画宫受吊不如杞梁之妻知礼而此言吊于路何也盖有爵者之丧当以礼吊此谓臣民之微贱者耳礼不下庶人也言必使人吊者是泛言众人之丧也【庐陵胡氏曰遇柩于路必使人吊之若齐侯哭敝无存之类】
　　大夫之丧庶子不受吊
　　大夫之丧适子为主拜賔或以他故不在则庶子不敢受吊不敢以卑贱为有爵者之丧主也
　　妻之昆弟为父后者死哭之适室子为主袒免哭踊夫入门右使人立于门外告来者狎则入哭父在哭于妻之室非为父后者哭诸异室
　　此闻妻兄弟之丧而未往吊时礼也父在己之父也为父后妻之父也门外之人以来吊者告若是交游习狎之人则径入哭之情义然也○疏曰女子子适人者为昆弟之为父后者不降以其正故也故姊妹之夫为之哭于适室之中庭子为主者甥服舅缌故命己子为主受吊拜賔也袒免哭踊者冠尊不居肉袒之上必先去冠而加免故凡哭哀则踊踊必先袒袒必先免故袒免哭踊也夫入门右者谓此子之父即哭妻兄弟者【严陵方氏曰哭诸异室者以其别于适也】
　　有殡闻逺兄弟之丧哭于侧室无侧室哭于门内之右同国则往哭之
　　侧室者燕寝之旁室也门内大门之内也上篇言有殡闻逺兄弟之丧虽缌必往其亦谓同国欤○方氏曰哭于侧室欲其逺殡宫也于门内之右者不居主位示为之变也同国则往者以其不逺也
　　子张死曾子有母之丧齐衰而往哭之或曰齐衰不以吊曾子曰我吊也与哉
　　以丧母之服而哭朋友之丧逾礼已甚故或人止之而曾子之意则曰我于子张之死岂常礼之吊而已哉今详此意但以友义隆厚不容不往哭之又不可释服而往但往哭而不行吊礼耳故曰我吊也与哉○刘氏曰曽子尝问三年之丧吊乎夫子曰三年之丧练不羣立不旅行君子礼以饰情三年之丧而吊哭不亦虚乎既闻此矣而又以母丧吊友必不然也凡经中言曽子失礼之事不可尽信此亦可见
　　有若之丧悼公吊焉子防摈由左
　　悼公鲁君哀公之子摈賛相礼事也立者尊右子防由公之左则公在右为尊矣少仪云诏辞自右者谓传君之诏命则诏命为尊故传者居右时相丧礼者亦多由右故子游正之也
　　齐谷王姬之丧鲁庄公为之大功或曰由鲁嫁故为之服姊妹之服或曰外祖母也故为之服
　　谷读为告齐襄公夫人王姬卒在鲁庄之二年赴告于鲁其初由鲁而嫁故鲁君为之服出嫁姊妹大功之服礼也或人既不知此王姬乃庄公舅之妻而以为外祖母又不知外祖母服小功而以大功为外祖母之服其亦妄矣○郑氏曰春秋周女由鲁嫁卒则服之如内女服姊妹是也天子为之无服嫁于王者之后乃服之
　　晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦未可乆也时亦不可失也孺子其圗之
　　献公薨时重耳避乱在狄故穆公使人往吊之吊为正礼故以且曰起下辞寡人闻之者此使者传穆公之言也恒于斯言常在此死生交代之际也俨然端静持守之貌丧失位也丧不可久时不可失者勉其奔丧反国以谋袭位故言孺子其图之也此时秦已有纳之之志矣
　　以告舅犯舅犯曰孺子其辞焉丧人无宝仁亲以为宝父死之谓何又因以为利而天下其孰能说之孺子其辞焉
　　舅犯重耳舅狐偃字子犯也公子既闻使者之言入以告之子犯犯言当辞而不受可也失位去国之人无以为宝惟仁爱思亲乃其宝也父死谓之何事正是凶祸大事岂可又因此凶祸以为反国之利而天下之人孰能解说我为无罪乎此所以不当受其相勉反国之命也
　　公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私
　　公子既闻子犯之言乃出而答客惠吊亡臣重耳谢其来吊也不得与哭泣之哀言出亡在外不得居丧次也以为君忧者致君忧虑我也他志谓求位之志辱君惠吊之义也不私不再与使者私言也
　　子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也
　　郑注用国语知使者为公子絷字子韅故读显为韅也丧礼先稽颡后拜谓之成拜为后者成拜所以谢吊礼之重今公子以未为后故不成拜也爱父犹言哀痛其父也不私与使者言是无反国之意是逺利也爱父逺利皆仁者之事故称之曰仁夫公子重耳【严陵方氏曰孟子曰不仁而得国者有之矣不仁而得天下者未之有也夫不仁犹或有得国者而况于仁乎观重耳拒秦穆公之言则其仁可知矣故终能霸有全晋然重耳之所为特受之于舅犯而已向使自得于天资非由于人授推是以为国则一语一黙一动一静无非仁也又安得孔子有谲而不正之讥哉】
　　帷殡非古也自敬姜之哭穆伯始也
　　礼朝夕哭殡之时必褰开其帷敬姜哭其夫穆伯之殡乃以避嫌而不复褰帷自此以后人皆效之故记者云非古也穆伯鲁大夫季悼子之子公甫靖也【张子曰敬姜早寡昼哭以避嫌帷殡或亦避嫌表夫之逺色也】
　　丧礼哀戚之至也节哀顺变也君子念始之者也孝子之哀发于天性之极至岂可止遏圣人制礼以节其哀盖顺以变之也言顺孝子之哀情以渐变而轻减也始犹生也生我者父母也毁而灭性是不念生我者矣【严陵方氏曰始而生之者亲也终而成之者子也苟过于哀而不知变则或以死伤生矣故节哀顺变者以君子念始之者也○临川吴氏曰顺变二字释节哀之义顺谓顺孝子哀心不沮止之然为之节使之虽哀而有变则其哀不至过甚伤生也】
　　复尽爱之道也有祷祠之心焉望反诸幽求诸鬼神之道也北面求诸幽之义也
　　行祷五祀而不能囘其生又为之复是尽其爱亲之道而祷祠之心犹未忘于复之时也望反诸幽望其自幽而反也鬼神处幽暗北乃幽隂之方故求诸鬼神之幽者必向北也【严陵方氏曰孝子之事亲固有爱之道及其死也犹复以兾其复生则爱之道于是为尽故曰尽爱之道也冀其复生固所以有祷祠之礼也特有是心而故曰有祷祠之心者庄子曰鬼神守其幽则幽者鬼神之道也复之时望其防气自幽而反故曰望反诸幽南为阳有明之义北为隂有幽之义故曰北面求诸幽也】
　　拜稽颡哀戚之至隠也稽颡隠之甚也
　　隠痛也稽颡者以头触地无复礼容就拜与稽颡言之皆为至痛而稽颡则尤其痛之甚者也【严陵方氏曰孝子哀痛之容有若手之辟足之踊口之哭目之泣鼻之洟故非一类特不若稽颡之为甚尔】
　　饭用米贝弗忍虚也不以食道用美焉尔
　　实米与贝于死者口中不忍其口之虚也此不是用饮食之道但用此美洁之物以实之焉尔【严陵方氏曰弗忍虚则无致死之不仁不以食道则无致生之不智】
　　铭明旌也以死者为不可别已故以其旗识之爱之斯录之矣敬之斯尽其道焉耳
　　士丧礼铭曰某氏某之柩初置于檐下西阶上及为重毕则置于重殡而卒涂始树于肂坎之东疏云士长三尺大夫五尺诸侯七尺天子九尺若不命之士则以缁长半幅防末长终幅广三寸半幅一尺也终幅二尺也是总长三尺夫爱之而录其名敬之而尽其道曰爱曰敬非虚文也【严陵方氏曰凡铭皆所以为名明旌谓之铭故男子书名焉夫爱之则不忍忘故为旌以录死者之名敬之则不敢遗送死之道所以为尽也李氏曰葬埋谨藏其形也祭祀谨事其神也铭诔系世谨传其名也以传其名故曰录之事死而至于传其名故曰尽其道】
　　重主道也殷主缀重焉周主重彻焉
　　礼注云士重木长三尺始死作重以依神虽非主而有主之道故曰主道也殷礼始殡时置重于殡庙之庭暨成虞主则缀此重而悬于新死者所殡之庙周人虞而作主则彻重而埋之也【严陵方氏曰重设于始死之时主立于既虞之后则重非主也有主之道尔殷虽作主矣犹缀重以悬于庙不忍弃之也周既作主矣重遂彻而埋于土不敢渎之也不忍弃之者所以致其爱而质故殷人行之不敢渎之者所以致其敬而文故周人行之夫重与主皆所以依神而已或曰重或曰主何也始死而未葬则有柩矣有柩而又设重所以为重也既有庙矣有庙而必立主是为主也】
　　奠以素器以生者有哀素之心也唯祭祀之礼主人自尽焉尔岂知神之所飨亦以主人有齐敬之心也郑氏曰哀素言哀痛无饰也凡物无饰曰素哀则以素敬则以饰礼由人心而已○方氏曰士丧礼有素俎士虞礼有素几皆其哀而不文故也丧葬凶礼故若是至于祭祀之吉礼则必自尽以致其文焉故曰唯祭祀之礼主人自尽焉尔然主人之自尽亦岂知神之所享必在于此乎且以表其心而已耳【临川吴氏曰虞以前亲丧未乆奠而不谓之祭其奠也非不敬其亲也哀心特甚礼尚质朴无心于饰故用素器虞以后亲丧渐乆卒祔练祥虽犹在丧制之中然已是祭祀之礼其祭祀也非不哀其亲也敬心加隆非如初丧之素器也然其尽礼而渐文岂是为死者真能来享而然亦自尽其礼以致敬亲之心焉尔大槩丧主于哀祭主于敬故丧奠以素器之质而见其哀祭祀则尽礼之文以寓其敬】
　　辟踊哀之至也有算为之节文也
　　疏曰抚心为辟跳跃为踊是哀痛之至极若不裁限恐伤其性故有算以为之凖节每一踊三跳三踊九跳为一节士三日有三次踊大夫四日五踊诸侯六日七踊天子八日九踊故云为之节文也
　　袒括发变也愠哀之变也去饰去美也袒括发去饰之甚也有所袒有所袭哀之节也
　　疏曰袒衣括发形貌之变也悲哀愠恚哀情之变也去其寻常吉时之服饰是去其华美也去饰虽多端惟袒而括发又去饰之中最甚者也理应常袒何以有袒时有袭时葢哀甚则袒哀轻则袭哀之限节也【严陵方氏曰有算则有节有节则文无节则质故谓之节文袒则去其衣括发则投其冠衣冠者人之常服而已故曰袒括发变也发于声音见于衣服而生于隂者此哀之常也及有感而愠以至于辟踊者阳作之也此其变欤故曰愠哀之变也经曰愠斯戚戚斯叹叹斯辟辟斯踊葢谓是矣】
　　弁绖葛而葬与神交之道也有敬心焉周人弁而葬殷人冔而葬
