<!-- { "loadSidebar": true } -->
　　如诸父昆弟姑姊妹之丧则旣宿则与祭卒事出公门释服而后归其他如奔丧之礼如同宫则次于异宫旣宿谓祭前三日将致祭之时旣受宿戒必与公家之祭以期以下之丧服轻故也如同宫则次于异宫者谓此死者是己同宫之人则旣宿之后出次异宫亦以吉凶不可同处也○郑氏曰古者昆弟异居同财有东宫有西宫有南宫有北宫
　　曽子问曰卿大夫将为尸于公受宿矣而有齐衰内丧则如之何孔子曰出舍乎公宫以待事礼也孔子曰尸弁冕而出卿大夫士皆下之尸必式必有前驱
　　説见曾子问篇
　　父母之丧将祭而昆弟死旣殡而祭如同宫则虽臣妾葬而后祭
　　将祭将行小祥或大祥之祭也适有兄弟之丧则待殡讫乃祭然此死者乃是异宫之兄弟耳若是同宫则虽臣妾之卑贱亦必待葬后乃祭以吉凶不可相干也故丧服传云有死于宫中者则为之三月不举祭【清江刘氏曰按丧不宜有异居然则昆当作兄兄弟或不同居矣丧服曰小功以下为兄弟】
　　祭主人之升降散等执事者亦散等虽虞附亦然散栗也等阶也吉祭则涉级聚足丧祭则栗阶二祥之祭吉礼宜涉级聚足而栗阶者以有兄弟之丧故略威仪也燕礼云栗阶不过二等盖始升犹聚足连步至二等则左右足各一发而升堂也虽虞祔亦然者谓主人至昆弟虞祔时而行父母祥祭则与执事者亦皆散等也
　　自诸侯达诸士小祥之祭主人之酢也哜【才细反】之众宾兄弟则皆啐【七内反】之大祥主人啐之众宾兄弟皆饮之可也
　　至齿为哜入口为啐主人之酢哜之谓正祭之后主人献宾长宾长酢主人主人受酢则哜之也众宾兄弟碎之谓祭末受献之时则啐之也【山隂陆氏曰自诸侯达诸士此葢蒙上言练祥虞祔之祭升降皆散等升降如此则小祥之酢哜之啐之大祥啐之饮之皆达亦可知】
　　凡侍祭丧者告宾祭荐而不食
　　侍祭丧谓相丧祭礼之人也荐谓脯醢也相礼者但告宾祭此脯醢而已宾不食之也若吉祭宾祭毕则食之此亦谓练祥之祭主人献宾宾受献主人设荐时也虞祔无献宾之礼【严陵方氏曰祭之而不食者哀而不忍故也】
　　子贡问丧子曰敬为上哀次之为下顔色称【去声】其情戚容称其服
　　问丧问居父母之丧也附于身附于棺者皆欲其必诚必信故曰敬为上子游言丧致乎哀而止先儒谓而止二字防有过于髙逺而简略细防之弊此言哀次之可见矣毁不形不胜丧乃比于不慈不孝故曰为下也齐斩之服固有重轻称其情称其服则中于礼矣【严陵方氏曰敬足以尽礼故为上哀足以尽情故次之足以尽容故为下顔色在乎面目而面目者情之所见也故顔色称其情戚容兼乎四体者服之所被也故戚容称其服】
　　请问兄弟之丧子曰兄弟之丧则存乎书策矣
　　存乎书策者言依礼经所载而行之非若父母之丧哀容体状之不可名言而经不能备言也【山隂陆氏曰凡居亲之丧哀常浮于敬故哭泣之哀顔色之戚有图不能画书不能载者矣故孔子言之如此兄弟之丧存乎书策若亲之丧求情于言意之表可也】
　　君子不夺人之丧亦不可夺丧也
　　君子不夺废他人居丧之情而君子居丧之情亦不可为他事所夺废要使各得尽其礼耳○疏曰不夺人丧恕也不夺己丧孝也
　　孔子曰少连大连善居丧三日不怠三月不解【懈】期悲哀三年忧东夷之子也
　　少连见论语三日亲始死时也不怠谓哀痛之切虽不食而能自力以致其礼也三月亲丧在殡时也解与懈同倦也或读如本字谓寝不脱绖带也忧谓忧戚憔悴【马氏曰圣人之作春秋于中国则尊之于蛮夷则槟之者以明中国者礼义之所在而蛮夷者不可以礼义责也然而少连大连之善居丧三曰不怠三月不解期悲哀三年忧则虽孔子之高弟曾闵之至孝亦不过如是此孔子称之曰东夷之子也盖非特美其能行是礼又美其能变是俗也虽然孟子之言舜生于诸冯迁于负夏卒于鸣条东夷之人也文王生于岐周卒于毕郢西夷之人也彼舜文王为东西夷之人则二连以东夷之子而合于礼岂足怪哉论语谓栁下惠少连降志辱身矣言中伦行中虑少连之行可与柳下恵为徒岂特如孟献子之流加于人一等而已哉】
　　三年之丧言而不语对而不问庐垩室之中不与人坐焉在垩室之中非时见【现】乎母也不入门
　　言自言己事也语为人论语也倚庐及垩室説见前篇时见乎母谓有事行礼之时而入见母也非此则不入中门【严陵方氏曰言畧而语详对应而问倡言而不语对而不问以居忧有所不暇故也庐垩室之中不与人坐亦忧之所独也在垩室非时见乎母不入门则在庐之中非时亦有所不见也】
　　疏【平声】衰皆居垩室不庐庐严者也
　　疏衰齐衰也齐衰有三年者有期者有三月者凡丧次斩衰居倚庐齐衰居垩室大功有帷帐小功缌麻有牀第庐严者谓倚庐乃哀敬严肃之所服轻者不得居
　　妻视叔父母姑姊妹视兄弟长中下殇视成人
　　哀戚轻重之等各有所比殇服皆降而哀之如成人以本亲重故也【严陵方氏曰此言轻重虽稍异而哀戚畧同也】
　　亲丧外除兄弟之丧内除
　　郑氏曰外除日月已竟而哀未忘内除日月未竟而哀已杀【长乐黄氏曰内除外除皆言日月已竟服重者则外虽除而内未除服轻者则不唯外除而内亦除也所以不同】
　　视君之母与君之妻比之兄弟发诸顔色者亦不饮食也
　　君母君妻小君也服轻哀之比兄弟之丧然于酒肴之珍醇可以发见顔色者亦不饮之食之也
　　免丧之外行于道路见似目瞿【九遇反】闻名心瞿吊死而问疾顔色戚容必有以异于人也如此而后可以服三年之丧其余则直道而行之是也
　　见人貌有类其亲者则目为之瞿然惊变闻人所称名与吾亲同则心为之瞿然惊变丧服虽除而余哀未忘故于吊死问疾之时戚容有加异于无忧之人也如此而后可以服三年之丧言其哀心诚实无伪也其余服轻者直道而行则不过循丧礼而已【庐陵胡氏曰路隋父死母告以儿类父终身不引镜近于目瞿刘温叟父名岳终身不聴丝竹近于心瞿吊问哀痛之处戚容应甚】
　　祥主人之除也于夕为期朝服祥因其故服
　　祥大祥也○疏曰祥祭之时主人除服之节于夕为期谓于祥祭前夕预告明日祭期也朝服谓主人着朝服缁衣素裳其冠则缟冠也祥因其故服者谓明旦祥祭时主人因着其前夕故朝服也又曰此据诸侯卿大夫言之从祥至吉凡服有六祥祭朝服缟冠一也祥讫素缟麻衣二也禫祭冠黄裳三也禫讫朝服綅冠四也逾月吉祭冠朝服五也旣祭端而居六也○陆氏曰綅息亷反黑经白纬曰綅
　　子游曰旣祥虽不当缟者必缟然后反服
　　疏曰旣祥谓大祥后有来吊者虽不当缟谓不正当祥祭缟冠之时也必缟然后反服者主人必须着此祥祭缟冠以受吊者之礼然后反服大祥后素缟麻衣之服也【山隂陆氏曰一説亲丧虽旣祥犹有他丧未除今以祥故无所不用缟缟旣祥之服也然后反服然后反他丧之服】
　　当袒大夫至虽当踊絶踊而拜之反改成踊乃袭于士旣事成踊袭而后拜之不改成踊
　　疏曰此明士有丧大夫及士来吊之礼士有丧当袒之时而大夫来吊盖敛竟时也虽当主人踊时必絶止其踊而出拜此大夫反还也改更也拜竟而反还先位更为踊而始成踊尊大夫之来新其事也乃袭者踊毕乃袭初袒之衣也于士旣事成踊袭者旣犹毕也若当主人有大小敛诸事而士来吊则主人毕事而成踊踊毕而袭袭毕乃拜之拜之而止不更为之成踊也
　　上大夫之虞也少牢卒哭成事附皆太牢下大夫之虞也犆【特】牲卒哭成事附皆少牢
　　卒哭谓之成事成吉事也附祔庙也
　　祝称卜葬虞子孙曰哀夫曰乃兄弟曰某卜葬其兄【句】弟曰伯子某
　　初虞即葬之日故并言葬虞子卜葬父则祝辞云哀子某卜葬其父某甫孙则云哀孙某卜葬其祖某甫夫则云乃某卜葬其妻某氏乃者助语之辞妻卑故尔若弟为兄则云某卜葬兄伯子某兄为弟则云某卜葬其弟某
　　古者贵贱皆杖叔孙武叔朝见轮人以其杖关毂而輠【胡罪反】轮者于是有爵而后杖也
　　轮人作车轮之人也关穿也輠廻也谓以其衰服之杖穿于车毂中而回转其轮鄙防甚矣自后无爵者不得杖此记庶人废礼之由也
　　凿巾以饭【上声】公羊贾为之也
　　饭含也大夫以上贵使宾为其亲含恐尸为宾所憎秽故以巾覆尸面而当口处凿穿之令含玉得以入口士贱不得使宾子自含无憎秽之心故不以巾覆面公羊贾士也而凿以饭是憎秽其亲矣此记士失礼之所由也
　　冒者何也所以掩形也自袭以至小敛不设冒则形是以袭而后设冒也
　　冒説见王制袭沐浴后以衣衣尸也则形者言尸虽已着衣若不设冒则尸象形见为人所恶是以袭而设冒也后字衍
　　或问于曽子曰夫旣遣而包其余犹旣食而裹其余与【平声】君子旣食则裹其余乎曽子曰吾子不见大飨乎夫大飨旣飨卷三牲之俎归于宾馆父母而宾客之所以为哀也子不见大飨乎
　　设遣奠讫即以牲体之余包裹而置之遣车以纳于圹中或人疑此礼谓如君子食于他人家食毕而又包其余以归岂不伤亷乎曽子告以大飨之礼毕卷爼内三牲之肉送归宾之馆巾犹此意耳父母家之主今死将葬而孝子以宾客之礼待之此所以悲哀之至也重言以喻之
　　非为【去声】人丧问与【平声】赐与
　　此上有阙文言非为其有丧而问遣之欤赐予之欤问敌者之礼赐尊上之命
　　三年之丧以其丧拜非三年之丧以吉拜
　　拜问拜赐拜宾皆拜也丧拜稽颡而后拜也吉拜拜而后稽颡也今按檀弓郑注以拜而后稽颡为殷之丧拜稽颡而后拜为周之丧拜疏云郑知此者以孔子所论每以二代对言故云三年之丧吾从其至者但殷之丧拜自斩衰至缌麻皆拜而后稽颡以其质故也周制则杖期以上皆先稽颡而后拜不杖期以下乃作殷之丧拜此章疏义与檀弓疏互看乃得其详【山隂陆氏曰所谓吾从其至者也然则稽颡而后拜葢三年之丧拜也故曰以其丧拜】
　　三年之丧如或遗【去声】之酒肉则受之必三辞主人衰绖而受之如君命则不敢辞受而荐之丧者不遗人人遗之虽酒肉受也从父昆弟以下旣卒哭遗人可也丧大记云旣葬君食之则食之大夫父之友食之则食之此云衰绖而受虽受而不食也荐之者尊君之赐丧者不遗人以哀戚中不当行礼于人也卒哭可以遗人服轻哀杀故也○石梁王氏曰居丧有酒肉之遗必疾者也
　　县【】子曰三年之丧如斩期之丧如剡
　　剡削也此言哀痛浅深之殊
　　三年之丧虽功衰不吊自诸侯达诸士如有服而将往哭之则服其服而往
　　疏曰小祥后衰与大功同故曰功衰如有五服之亲丧而往哭不着己之功衰而依彼亲之节以服之也不吊与往哭二者贵贱皆同之【山隂陆氏曰所谓功哀犹言功裘防加人功虽服功衰不吊则以创钜痛深故也】
　　期之丧十一月而练十三月而祥十五月而禫练则吊郑氏曰凡齐衰十一月皆可以出吊又曰此为父在为母
　　旣葬大功【句】吊哭而退不聴事焉
　　旣葬大功者言已有大功之丧已葬也吊哭而退谓往吊他人之丧则吊哭旣毕即退去不待与主人袭敛等事也
　　期之丧未葬吊于乡人哭而退不聴事焉功衰吊待事不执事
