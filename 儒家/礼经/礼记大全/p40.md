<!-- { "loadSidebar": true } -->
　　少舍暂息也门戸之蔽以木曰阖以竹苇曰扇凡庙前曰庙后曰寝寝是衣冠所藏之处大事谓军旅之事【严陵方氏曰农之作也则出而在田农之息也则入而在舍方春东作之时而不可久妨也故以少为言焉○临川吴氏曰闾扇人所居也脩阍扇而继之以寝庙毕备不敢勤于人而慢于神也毕备者无一不周完之谓】
　　是月也毋竭川泽毋漉陂池毋焚山林
　　漉亦竭也三者之禁皆谓伤生意
　　天子乃鲜羔开氷先荐寝庙
　　古者日在虚则藏氷至此仲春则献羔以祭司寒之神而开氷先荐寝庙者不敢以人之余奉神也【长乐陈氏曰人子之于亲饮食与药必先尝而后进四时新物必先献而后食寝庙之荐新盖亦推其事先之礼以尽其诚敬而已】
　　上丁
　　此月上旬之丁日必用丁者以先庚三日后甲三日也
　　命乐正习舞释莱天子乃帅三公九卿诸侯大夫亲徃视之仲丁又命乐正入学习乐
　　乐正乐官之长也习舞释莱谓将教习舞者则先以释莱之礼告先师也【严陵方氏曰凡言释奠则有饮焉言释莱则以芹藻之类而已学记所谓皮弁祭莱是也于仲春释莱则以品物少故也于始教祭莱则以示敬道故也以事言则曰释以礼言则曰祭其实一也○马氏曰亲徃视之为道之存故也释菜用丁为文明故也】
　　是月也祀不用牺牲用圭璧更皮币
　　不用牲谓祈祷小祀耳如太牢祀髙禖乃大典礼不在此限稍重者用圭璧稍轻者则以皮币更易之也
　　仲春行秋令则其国大水寒气緫至防戎来征
　　酉金之气所伤也
　　行冬令则阳气不胜麦乃不熟民多相掠
　　子水之气所淫也
　　行夏令则国乃大旱暖气早来虫螟为害
　　午火之气所泄也螟食苗心者【严陵方氏曰多雨故其国大水也水之气为寒故寒气緫至冦戎来征则感金气而然也凡此皆酉之气乘之麦以秋稼至夏乃穑仲春则向成矣而阳气不胜故麦乃不熟也民多相掠则以阳不胜隂故也凡此皆子之气乗之行夏令而阳亢故大旱大旱故暖气早来虫螟则暖气所生也且螟食苗心夏以盛德在火而心属焉则其为害亦以类而已故孟夏仲冬之行春令言蝗仲夏之行春令言螣各以类应焉凡此皆午之气乗之】
　　季春之月日在胃昏七星中旦牵牛中
　　胃宿在酉大梁之次也七星二十八宿之星宿也
　　其日甲乙其帝大皥其神句芒其虫鳞其音角律中姑洗其数八其味酸其臭羶其祀户祭先脾
　　姑洗辰律长七寸九分寸之一
　　桐始华田防化为鴽虹始见萍始生
　　此记辰月之候鴽鹑防之属【马氏曰田防化为鴽则阴类之慝者迁乎阳而其性和也萍始生则以阴物之浮以承阳者也○严陵方氏曰虹者天地讧溃之气也阴干阳所乃见而出故又谓之蝀焉阳方得中则阴莫能干至于辰则已过中矣故为阴所干而虹见也】
　　天子居靑阳右个乘鸾路驾仓龙载靑旂衣靑衣服仓玊食麦与羊其器疏以达
　　靑阳右个东堂南偏
　　是月也天子乃荐鞠衣于先帝
　　鞠衣衣色如鞠花之黄也注云黄桑之服者色如鞠尘象桑叶始生之色也鞠字一音去六反先帝先代木德之君荐此衣于神坐以求蚕事【长乐陈氏曰将耕也祈谷于上帝所以祈有秋将蚕也荐鞠衣于先帝所以祈有春】
　　命舟牧覆舟五覆五反乃告舟备具于天子焉天子始乗舟荐鲔于寝庙乃为麦祈实
　　舟牧主乘舟之官五覆五反所以详视其罅漏倾侧之处也因荐鲔并祈麦实【严陵方氏曰覆以视表反以视里待至尊所乗不得不防其倾漏故也覆反必至于五则至于再至于三而慎之至也礼有告具告备曰具则苟具而已曰备则无所不备焉告舟备具于天子者以见精粗无不至也必乘舟而后荐鲔者所以示亲渔也盖先王之飨亲牲必亲牵杀必亲射凡以致其敬而已则乗舟而后荐鲔岂为过哉鱼之品多矣然荐必以鲔者为其特大谓之王鲔者以此】
　　是月也生气方盛阳气泄句者毕出萌者尽达不可以内
　　句屈生者萌直生者不可以内言当施散恩惠以顺生道之宣泄不宜吝啬闭藏也
　　天子布德行惠命有司仓廪赐贫穷振乏絶开府库出币帛周天下勉诸侯聘名士礼贤者
　　长无谓之贫穷暂无谓之乏絶振犹救也周济其不足也在内则命有司奉行在外则勉诸侯奉行皆天子之德惠也【严陵方氏曰仓廪所以赐贫穷振乏絶而已乏絶未至于贫穷故于贫穷曰赐之则所以予之也于乏絶曰振之则贷之而已】
　　是月也命司空曰时雨将降下水上腾循行国邑周视原野脩利隄防道达沟渎开通道路毋有障塞
　　司空掌邦土此皆其职也【严陵方氏曰司空掌土之官凡此所命皆土之事故以命焉时雨应时之雨也方春物生需雨泽之时故其雨谓之时雨时雨然或过淫则趋下之水反上腾而为灾故命以豫备之术也循行则行之有序也周视则视之无遗也脩利则脩而利之使无害道达则道而达之使无壅开通则开而通之使无穷皆欲其无有障塞而已障言蔽显以为隠塞言窒虚而为实凡此皆豫备水灾之术也】
　　田猎罘罗网毕翳餧兽之药毋出九门
　　罘皆捕兽之罟罗网皆捕鸟之罟小网长柄谓之毕以其似毕星之形故名用以掩兎也翳射者用以自隠也餧防之也药毒药也七物皆不得施用于外以其逆生道也路门应门雉门库门臯门城门近郊门逺郊门关门凢九门也【严陵方氏曰虑其伤孚乳之性故田猎之具制之使毋用餧则委之以食而毒焉故以药言之也】
　　是月也命野虞毋伐桑柘鸣鸠拂其羽戴胜降于桑具曲植籧筐
　　野虞主田及山林之官拂羽飞而翼拍身也戴胜织纴之鸟一名戴鵀鵀即头上胜也此时恒在桑言降者重之若自天而下也曲薄也植槌也所以架曲与籧筐者籧圆而筐方
　　后妃齐戒亲东乡躬桑禁妇女毋观省妇使以劝蚕事东乡迎时气也躬桑亲自采桑也禁妇女毋观者禁止妇女使不得为容观之饰也省妇使者减省其箴线缝制之事也此二者皆为劝勉之使尽力于蚕事也
　　蚕事既登分茧称丝效功以共郊庙之服毋有敢惰登成也分茧分布于众妇之缫者称丝效功以多寡为功之上下【严陵方氏曰野虞周官之山虞以主在野之事故曰野齐戒则所以神明其事矣东乡则所以迓时气也以致曲而织故曰曲以取直而立故曰植籧则席之粗者筐则筥之方者凢此皆蚕具省妇使者不烦以他役也凢此欲一意于蚕以劝其事而已蚕事既登者事毕而登比年之数也与曲礼年谷不登之登同义分茧所以使之缫称丝所以效其功之多少以共郊庙之服无有敢惰敬之至也】
　　是月也命工师今百工审五库之量金铁皮革筋角齿羽箭干脂胶丹漆毋或不良
　　工师百工之长也五库者金铁为一库皮革筋为一库角齿为一库羽箭干为一库脂胶丹漆为一库视诸物之善恶皆有旧法谓之量一説多寡之数也审而察之故云审五库之量也干者诸器所用之木材也
　　百工咸理监工日号毋悖于时毋或作为淫巧以荡上心
　　此时百工皆各理治其造作之事工师监临之毎日号令必以二事为戒一是造作器物不得悖逆时序如为弓必春液角夏治筋秋合三材寒定体之类是也二是不得为淫过竒巧之器以摇动君心使生奢侈也【严陵方氏曰工固有巧也然过乎巧则为淫矣以其淫故足以荡上心焉此与孟冬皆言毋或作为淫巧以荡上心者此则因其作而戒之彼则因其成而又戒之】
　　是月之末择吉日大合乐天子乃帅三公九卿诸侯大夫亲往视之
　　郑氏曰其礼亡【马氏曰凡乐阳声也春阳中也大合乐必待阳中之末则中声之所止也盖中声以降非和平君子弗聼也】
　　是月也乃合累牛腾马游牝于牧牺牲驹犊举书其数春阳既盛物皆产育故合其累繋之牛腾跃之马而游纵之使牡者就牝者于刍牧之地欲其孶生之蕃也若其中牺牲之用者及马之驹牛之犊皆书其数者以备稽校多寡也
　　命国难九门磔攘以毕春气
　　难之事在周官则方相氏掌之裂牲谓之磔除祸谓之攘春者阴气之终故磔攘以终毕厉气也旧説大陵八星在胃北主死防昴中有大陵积尸之气气佚则厉鬼随之而行此月初日在胃从胃歴昴故敺疫之事当于此时行之也九门説见上章【严陵方氏曰难所以难阴慝而之周官方相氏帅百而时难以狂夫为之则狂疾以阳有余唯阳有余足以胜隂慝故也裂牲谓之磔除祸谓之攘必于九门则欲阴慝之出故也凡此皆虑春之不得其终也故曰以毕春气此之所难则难阴慝之作于春者也仲秋又难则难阴慝之作于秋者也季冬又难则难阴慝之作于冬者也独夏不难则以阳盛之时阴慝不能作故也春曰以毕春气者言毕其功于前也故于季月秋于仲月言达者言达其道于外也冬曰以送寒气者以一歳之往故以送言之亦行之于季月不曰冬气而曰寒气者以时言曰冬以气言曰寒而寒则积阴之所成也一岁阴慝之盛未有甚于此时者故本其积阴之而言之其难特谓之大盖所难而之者邪气也达之送之者正气也曰毕曰达曰送言虽不同皆不过遂其正气而已春曰磔攘冬曰旁磔者以大难故旁又磔焉不特九门故也秋虽不言从可知矣○临川呉氏曰难者聚众戯剧以盛其喜乐之气使人之和气充盈则足以胜天地之乖气此亦先王爕理之一事而微其机使百姓由之而不知也】
　　季春行冬令则寒气时草木皆肃国有大恐
　　丑土之气所应也肃者枝叶减缩而急栗也大恐讹言相惊动也旧説孟春有恐是火讹以其行夏令也此行冬令当致水讹汉王商尝止之矣
　　行夏令则民多疾疫时雨不降山陵不收
　　未土之气所应也
　　行秋令则天多沉阴淫雨蚤降兵革并起
　　戌土之气所应也不收谓无所成遂也【严陵方氏曰冬之气为寒故寒气时草木皆肃则寒气之所防故也国有大恐则寒气之所制故也亢阳之气袭于人故民多疾疫阳亢而为旱故时雨不降山陵之物不收特言山陵则以髙者尤易被旱故也天多沉阴则感少隂之气故也阳为旸隂为雨故雨早降兵革并起则金气动故也】
　　孟夏之月日在毕昏翼中旦婺女中
　　毕宿在申实沈之次
　　其日丙丁其帝炎帝
　　炎帝大庭氏即神农也赤精之君
　　其神祝融
　　颛顼氏之子名火官之臣
　　其虫羽其音征律中中吕其数七其味苦其臭焦其祀灶祭先肺
　　羽虫飞鸟之属征音属火中吕已律长六寸万九千六百八十三分寸之万二千九百七十四地二生火天七成之七者火之成数也苦焦皆火属夏祭灶火之养人者也祭先肺火克金也○蔡邕独断曰灶夏为太阳其气长养祀灶之礼在庙门外之东先席于门奥面东设主于灶陉也
　　蝼蝈鸣蚯蚓出王生苦莱莠
　　此记已月之候王注云萆挈本草作菝葜音同谓之者以根之似也亦可酿酒○朱氏曰王色赤感火之色而生苦菜味苦感火之味而成【马氏曰蝼蝈鸣则阴而伏者乘阳而鸣也蚯蚓出则阴而屈者乘阳而伸也王生则阳物之可以胜阴邪者也故其为色赤苦菜秀则火炎上故其为味苦】
　　天子居明堂左个
　　太寝南堂东偏
　　乗朱路驾赤駵载赤旂衣朱衣服赤玊食菽与鸡其器髙以粗
　　駵马名色浅者赤色深者朱用器髙而粗大象物之盛长也
