<!-- { "loadSidebar": true } -->
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分【去声】而万物之理各以类相动也疏曰倡和有应者奸声正声感人是倡也而逆气顺气应之是和也囘谓乖违邪谓邪僻及曲之与直各归其善恶之分限善归善分恶归恶分而万物之情理亦各以善恶之类自相感动也○应氏曰声感于微而气之所应者甚速气应于微而象之所成者甚着成象则有形而可见见乃谓之象也各归其分者所谓乐之道归焉耳【严陵方氏曰声之感人自外而入气之应声由中而出气之作也不可得而见及其成也乃形见于乐由其所感者异故其所应者亦异所应者异故所兴者亦异此君子慎其所以感之者○庆源辅氏曰由是观之先王之乐固非一日之积也而乐之和与淫亦岂一人之所能为哉自声之感气气之成象然后乐兴焉先王因其自然之象而写之于八音固不能有所加损于其间也至纣为靡靡之乐亦其逆气自然之象耳○马氏曰象者见乃谓之象也然声亦可谓之象故曰声者乐之象倡和有应故囘邪曲直各归其分而万物之情理各以类自相感动也】
　　是故君子反情以和其志比类以成其行【去声】奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义反情复其情性之正也情不失其正则志无不和比类分次善恶之类也不入于恶类则行无不成曰不留不接不设如论语四勿之谓皆反情比类之事如此则百体从令而义之与比矣此一节乃学者修身之要法【严陵方氏曰情者性之欲也反情所以复其性类者善恶之分也比类所以别其等反情于内故足以和其志比类于外故足以成其行○西山真氏曰君子之所以自养者无他内外交致其功而已故奸声乱色不留聪明者所以养其外也淫乐慝礼不接心术者所以飬其内也外无声色之诱则内亦正矣内无淫慝之惑则外亦正矣惰慢之气自内出者也邪僻之气自外入者也二者不得设于身体如是则外而耳目鼻口四肢百体内而心知皆由顺正以行其义自养之功毕矣顔子四勿之功可以庶几也】
　　然后以声音而文以琴瑟动以干戚饰以羽旄从以箫管奋至德之光动四气之和以着万物之理是故清明象天广大象地终始象四时周还【旋】象风雨五色成文而不乱八风从律而不奸百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁
　　大章之章咸池之备韶之继皆圣人极至之徳于乐者其辉光犹若可见也书言光被四表光天之下皆所谓至德之光也四气之和四时之和气也小大终始即前章小大之称终始之序也迭相为经即前篇还相为宫之说也○疏曰八风八方之风也律十二月之律也距冬至四十五日条风至条者生也四十五日明庶风至明庶者迎众也四十五日清明风至清明者芒也四十五日景风至景者大也言阳气长养也四十五日凉风至凉寒也隂气行也四十五日阊阖风至阊阖者咸收藏也四十五日不周风至不周者不交也言隂气未合化也四十五日广莫风至广莫者大莫也开阳气也○方氏曰清明者乐之声故象天广大者乐之体故象地终始者乐之序故象四时周还者乐之节故象风雨○应氏曰五声配乎五行之色故各成文而不乱八音配乎八卦之风故各从律而不奸自一度衍之而至于百则百度各得其数犹八卦至于六十四而其变无穷也大而日月星辰之度小而百工器物之度各有数焉不止昼夜之百刻也曰不乱不奸以至有常言其常而不紊也曰相成相生以至迭相为经言其变而不穷也顺其常则能极其变矣【马氏曰声成文谓之音五色成文而不乱者声之和也八风从律而不奸者律之和也君子之于乐也小大精粗皆有数故天之中数五而因之以为五声地之中数六而因之以为六律至于乐之始则柷柷之数其方二尺四寸此三八之数也其深一尺八寸此二九之数也九胜八阳胜隂也此乐之所以作也至于乐之终则有敔而敔之数其鉏铻二十七此三九之数也其长尺此十之数也十胜九隂胜阳也此乐之所以止也凡此皆百度得数有常而不变也言百者亦举其成数尔小大相成此释其清明象天广大象地也终始相生此释其终始象四时周旋象风雨也倡和清浊迭相为经此释其五色成文而不乱八风从律而不奸也○庆源辅氏曰上旣极言乐之理故此下以乐之功效以结之伦理也清明也伦清言人之伦理清明而无暧昧纷乱之患自一人之身言之则耳日聦明血气和平自天下之大言之则移风易俗而天下皆寜乐之功效至此极矣】
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐
　　君子之乐道犹小人之乐欲君子以道制欲故坦荡荡小人徇欲忘道故长戚戚【庐陵胡氏曰以道制所欲易所谓窒欲以欲忘道曲礼所谓从欲○程子曰人虽不能无欲然当有以制之无以制之而惟欲之从则人道废而入于禽兽矣】
　　是故君子反情以和其志广乐以成其教乐行而民郷【去声】方可以观德矣
　　承上文而言所以君子复情和志以修其身广乐成教以治乎民及乐之教行而民知向道则可以观君子之德矣【庆源辅氏曰反情以和其志养其在内之乐也广乐以成其教推夫在外之乐也自内而达诸外则乐行矣乐行而民知乡方则君子之德着矣】
　　德者性之端也乐者德之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华外惟乐不可以为伪
　　石梁王氏曰注以志声容三者为本非也德有心为本性又德之本然后诗歌舞三者出焉○刘氏曰性之端和顺积中者也德之华英华外者也三者谓志也声也容也志则端之初者声容则华之旣见者志动而形于诗诗成而永歌其声永歌之不足则不知手舞足蹈而动其容焉三者皆本于心之感物而动然后被之八音之器以及干戚羽旄也情之感于中者深则文之着于外者明如天地之气盛于内则化之及于物者神妙不测也故曰和顺积中而英华外也由是观之则乐之为乐可以矫伪为之乎【庆源辅氏曰端犹孟子所谓四端也华即下文英华也徳出于性故德者性之端乐以章徳故乐者德之华也金石丝竹又乐之形而下者此总言乐之始终又言乐之本于心诗言心之志歌咏心之声舞动心之容○严陵方氏曰乐有情则有文有气则有化其情深然后其文明其气盛然后其化神盖中外之理然也情深气盛则乐之和顺积于中文明化神则乐之英华于外所积者和顺则知所者无乖无逆所者英华则知所积者有本有根矣是皆有诸中然后形诸外故言不可以为伪也】
　　乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见【现】方再始以着徃复乱以饬归奋疾而不抜【蒲末反】极幽而不隠独乐其志不厌其道备举其道不私其欲是故情见【现】而义立乐终而德尊君子以好善小人以听过故曰生民之道乐为大焉
　　动其本心之动也心动而有声声出而有文采节奏则乐饰矣乐之将作必先击鼓以耸动众听故曰先鼓以警戒舞之将作必先三举足以示其舞之方法故曰三步以见方再始谓一节终而再作也往进也乱终也如云闗雎之乱归舞毕而退就位也再始以着往者再击鼓以明其进也复乱以饬归者复击铙以谨其退也此两句言舞者周旋进退之事抜如抜来赴往之抜言舞之容虽若奋迅疾速而不过于疾也乐之道虽曰幽微难知而不隠于人也是故君子以之为己则和而平故独乐其志不厌其道言学而不厌也以之为人则爱而公故备举其道不私其欲言诲人不倦也情见于乐之初而见其义之立化成于乐之终而知其德之尊君子听之而好善感其良心也小人听之而知过荡涤其邪秽也故曰以下亦引古语结之此章诸家皆以为论大武之乐以明伐纣之事且以再始为十一年观兵十三年伐纣此误久矣愚谓此特通论乐与舞之理如此耳故曰生民之道乐为大焉岂可以生民之道莫大于战伐哉【马氏曰先鼓以警戒象武王伐纣而誓众也三步以见方象武王伐纣有渐也再始以着往象武王以纣之不悛而再往也复乱饬归象武王旣胜而归也独乐其志不厌其道备举其道不私其欲此武王所以能伐商以救民于水火之中也情见而义立象武王伐纣之情见而天下之公义立乐终而德尊言及乐之终而武王之徳愈尊武王伐纣所以着其善去其不善故君子因之以劝而好善小人因之以戒而听过古之言礼者有曰民之所由生礼为大言政者有曰人道政为大于此则曰生民之道乐为大此皆以其所隆而言之也】
　　乐也者施【去声】也礼也者报也乐乐其所自生礼反其所自始乐章德礼报情反始也
　　文蔚问如何是章德朱子曰和顺积诸中英华于外便是章着其内之德○马氏曰乐由阳来阳散其文而以生育为功故乐主于施礼由隂作隂敛其质而以反朴为事故礼主于报舜主于绍尧而施及于天下故作大韶武王主于武功而施及于天下故作大武此乐其所自生也万物本乎天故先王以郊明天之道人本乎祖故王者禘其祖之所自出此反其所自始也○应氏曰乐有达动荡之和宣播而出于外一出而不可反故曰施礼有交际酬答之文反复而还于内故曰报韶濩夏武皆章德而导和祭享朝聘皆报情而反始所谓反者有收敛之节也【朱子曰乐乐其所自生礼反其所自始亦知乐由中出礼自外作乐是和气从中间直出无所待于外礼却是始初有这意思外面却做一个节文抵当他却是人做底虽说是人做元不曽杜撰因他本有这意思故下文云乐章德礼报情反始也和顺积诸中英华诸外便是章着其内之德】
　　所谓大辂者天子之车也龙旂九旒天子之旌也青黒縁【去声】者天子之宝也从之以牛羊之羣则所以赠诸侯也
　　天子赐车则上公及同姓侯伯金辂异姓则象辂四衞则革路蕃国则木辂受于天子则总谓之大辂也龙旂九旒亦上公侯伯则七旒子男则五旒也宝则以青黒为之縁饰牛羊非一故称羣此明报礼之事○石梁王氏曰此八句专言礼与上下文不相承当是他篇之错简【金华邵氏曰乐为施礼为报诸侯得乘大辂建龙旂用青黒縁又从以牛羊之羣若几于极其所施而无节矣记者一言以该之曰此所以赠诸侯以见非诸侯之所可用犹王制若有加则赐也之意则礼之为报盖昭昭矣】
　　乐也者情之不可变者也礼也者理之不可易者也乐綂同礼辨异礼乐之说管乎人情矣
　　刘氏曰人情感物无常固多变然旣于声音而为乐则其哀乐一定而不可变矣事理随时有异固多易也然旣着之节文而为礼则其威仪一定而不可易矣惟其不可变故使人佚能思初安能惟始和顺道德而纯然罔间所谓綂同也惟其不可易故使人亲疎有序贵贱有等谨审节文而截然不乱所谓辨异也此礼乐之说所以管摄乎人情也【庆源辅氏曰情之极然后形之声音播之金石而为乐故曰乐也者情之不可变者也尊卑上下之理截然不可乱圣人则因而制为之礼故曰礼也者理之不可易者也乐者天地之和故綂同礼者天地之序故辨异礼之说不外乎辨异乐之说不外乎綂同】
