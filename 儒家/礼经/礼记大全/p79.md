<!-- { "loadSidebar": true } -->
　　洒如礼度明肃之貌言言与訚訚同意气和悦之貌已止也油油谨重自得之貌坐取屦跪而取屦也隐辟而后屦不敢向人而着屦也跪左足而纳右足之屦跪右足而纳左足之屦此纳屦之仪也【金华应氏曰自侍坐退席登席之初以至取屦纳屦之后则燕见于君一席之礼始终畧具矣葢古之君臣以情相与不若后世堂陛之森严也于其间燕命之侍坐从容无事可以用其情矣故其赐食赐爵之礼若今之燕见而留之饮食也燕见侍食则非朝聘宴飨之正疑若不必过于严其分矣然亦未尝忘防敬之心亷耻之节焉其有不同者食则命之祭然后祭爵则越席而饮者不敢留君恵也饮至于三而亟退者酒易及乱而遂其驩则无已也饭至于三而犹劝者食以飬人而相爱之意为无穷也诗曰三爵不识矧敢多又过聘射之礼賔主百拜而酒三行则爵不过三古之定礼也若夫传有四饭之文礼有劝餐之义其亦不厌于详矣】
　　凡尊必尚酒唯君面尊唯飨野人皆酒大夫侧尊用棜士侧尊用禁
　　尊尚酒不忘古也君坐必向尊示惠自君出而君专之也飨野人如蜡祭之饮是也礼不下庶人唯使之足于味而已故一用酒也侧旁侧也谓设尊在賔主两楹之间旁侧夹之故云侧尊棜襟见礼器○疏曰若一尊亦曰侧尊故士冠礼云侧尊一甒醴在服北注云无偶曰侧与此侧别○马氏曰面尊则不侧侧尊则不面尊于房户之间賔主共之是也【延平周氏曰酒所以责其道也面尊所以专其惠也飨野人皆酒者示君人之所知者恩而已○严陵方氏曰设酒之尊必在众尊之上礼运酒在室是矣面尊者尊面向君也面尊则不面君面尊者专惠之道也臣侧尊者辟君之嫌也臣之侧尊用棜禁则君之面尊用罍可知矣】
　　始冠缁布冠自诸侯下达冠而敝之可也
　　冠礼初如缁布冠诸侯以下通用存古故用之非时王之制也故既用即敝弃之可矣【延平周氏曰用缁布者所以立本也然非以趋时故冠而即敝之可也】
　　冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也天子始冠之冠则冠而以朱组为缨诸侯虽是缁布冠却用杂采之缋为缨緌为尊者饰耳非古制也齐冠齐戒时所服者诸侯与士皆冠但其缨则有丹组綦组之异朱色红而明丹赤色也綦帛之苍白艾色者一説文也【严陵方氏曰天子言缨诸侯言緌互相备尔组葢绶属以其纵横相阻故也然缋不可徒设设之于组又不可则设之于帛可知夫始冠之冠或以或以缁者反本复古也然则存乎天之色缁则杂以地之色故以为天子诸侯隆杀之辨齐之冠一以者以隂幽思也】
　　缟冠武子姓之冠也缟冠素纰既祥之冠也
　　缟生绢也武冠卷也以缟为冠凶服也武则色吉也所以吉凶相半者葢父有防服子不可用纯吉故曰子姓之冠姓生也孙是子之所生故谓之子姓素熟绢也纰冠两边及卷下畔之縁也缟冠素纰谓冠与卷身皆用缟但以素縁之耳既祥之冠者祥祭后所服也○方氏曰为祖之亡也故冠缟以示其凶为父之存也故武以示其吉冠上而武下为祖而缟者尊尊于上也为父而者亲亲于下也
　　垂緌五寸惰游之士也
　　比言缟冠素纰而緌之垂者长五寸葢以其惰游失业之士使之服此以耻之耳
　　冠缟武不齿之服也
　　不齿即王制所谓不帅敎而屏弃之者使之冠缟武亦以耻辱之【山隂陆氏曰缟冠武孙为祖既祥之冠缟冠素纰子为父既祥之冠上言子姓下言既祥相备也相备而言缟冠武在上谓其父亲而先祖也子姓适孙也期而小祥孙为祖服除矣而父之服未除不敢纯吉以有纯重之端焉缟冠素纰练冠言缟祥冠言縁纰饰也祥而言饰亦言之法即吉服皆言纯惰游言士非罢民着矣亦言士犹以士望之○庆源辅氏曰垂緌五寸惰游之象也冠缟武既非凶服又非吉服故为不齿】
　　居冠属武自天子下达有事然后緌
　　礼服之冠则临着乃合其武有仪饰故也若燕居之冠则冠与武相连以非行礼之时故率略少威仪也此冠无分责贱皆着之故云自天子下达凡緌所以致其饰故有事乃緌无事则否也【严陵方氏曰君子动而有为则详而文静而无事则畧而质居冠属武以静而无事故畧而质也有事然后緌者葢緌所以为冠之饰无事则去饰故也其言与上文互相明尔】
　　五十不散送亲没不髦
　　防礼啓殡以后要绖之麻散垂葬毕乃绞此言五十始衰不散麻以送葬也髦象幼时翦髪为鬌之形父母在则用之故亲没则去此饰详见内则
　　大帛不緌冠紫緌自鲁桓公始也
　　方氏曰大帛冠之白者凶服去饰故不緌也冠之緌不宜用紫色为其非正色也后世用之则自鲁桓公始【延平周氏曰五十不散送所以飬筋力于始衰之年也亲没不髦所以责成人于亲没之后也大帛不緌所以异于吉也】
　　朝端夕深衣
　　前章言夕深衣祭牢肉者国君之礼也此言朝端夕深衣者谓大夫士在私朝及家朝夕所服也
　　深衣三祛缝齐倍要衽当旁袂可以囘肘
　　袪袖口也尺二寸围之为二尺四寸要之广三其二尺四寸则七尺二寸也故云三祛齐者裳之下畔要为裳之上畔缝齐倍要者谓缝下畔之广一丈四尺四寸是倍要之七尺二寸也衽裳交接之处也在身之两旁故云衽当旁袂袖之连衣者也上下之广二尺二寸肘长尺二寸故可以囘肘也
　　长中继掩尺袷二寸袪尺二寸縁广寸半
　　长中者长衣中衣也与深衣制同而名异者着于内则曰中衣葢着在朝服或祭服之内也着于外则曰长衣以素为纯縁者也杂记云练冠长衣以筮注云深衣之纯以素者也若凶服之纯以布者则谓之麻衣继掩尺者幅广二尺二寸以半幅继续袂口而掩覆一尺也袷曲领也其广则二寸【严陵方氏曰长中与深衣大同而小异继揜尺者继袂而揜覆一尺也此所以异于深衣也袷领也以交而合故谓之裕辨则奇合则偶故三寸縁寸半者三五之分也】
　　以帛里布非礼也
　　外服是布则不可用帛为中衣以里之谓不相称也冕服是丝衣皮弁服朝服端服是麻衣皆十五升布凡里各如其服【延平周氏曰冕而上衣用帛孝则里亦用帛皮弁而下衣用布者则里亦用布欲其有纯一之徳也】
　　士不衣织无君者不贰采
　　染丝而织之为织功多色重故士贱不得衣之也无君去位之臣也不贰采谓衣裳与冠同色○疏曰大夫士去国三月之内服素衣素裳三月之后服端裳【延平周氏曰士不衣织徳不足以称也无君者不贰采有可吊之道也】
　　衣正色裳间色非列采不入公门振絺绤不入公门表丧不入公门袭裘不入公门
　　正色者青赤黄白黒五方之正色也木青克土黄故緑色青黄为东方之间色火赤克金白故红色赤白为南方之间色金白克木青故碧色青白为西方之间色水黑克火赤故紫色赤黑为北方之间色土黄克水黑故駵黄之色黄黑为中央之间色也列采谓正服之色各有尊卑品列也非此则是防服振读为袗襌也襌则见体裘上必有裼衣表裘是无裼衣而裘在外也袭裘谓揜其袭衣而不露裼衣也表与袭皆为不敬故此四者皆不可以入公门也【延平周氏曰衣正色所以尊道故用之裳间色所以下功故用之葢天地五方之色为正而五方相胜之色为间若水胜土为緑故诗以緑衣黄裳而刺妾之上僭者也○严陵方氏曰正服则文采备焉故谓之列絺绤据暑时言之表裘据寒时言之絺绤固为凉矣必有表衣以蔽之所以恶其亵也表裘固为温矣必有正服以被之所以恶其简也然则絺绤非不可入公门也以之振则不可裘非不可入公门也为之表则不可大夫裘可以祀天非不重也犹不可以徒服必被之衮焉则表裘不入公门固所宜矣袭裘与曽子袭裘而吊所言同不入公门则恶其似凶故也根曲礼论语皆作袗】
　　纩为茧为袍禅为防帛为褶
　　纩新绵也緼旧絮也衣之有著者用新绵则谓之茧用旧絮则谓之袍有表而无里者谓之防有表里而无著者谓之褶
　　朝服之以缟也自季康子始也
　　朝服之布十五升先王之制也季康子始用生绢后人因之故记者原其所自凡古礼之亡皆由于变
　　孔子曰朝服而朝卒朔然后服之
　　聴朔重于视朝诸侯之朝服端素裳而聴朔则皮弁故卒聴朔之礼然后服朝服而视朝也
　　曰国家未道则不充其服焉
　　曰字承上文亦孔子之言也礼乐刑政未合于先王之道则亦不宜充盛其衣服○郑氏曰谓若卫文公者【严陵方氏曰朝服以布不以纯以缁不以缟然而后世则反之则始乎季康子之失礼也天子皮弁视朝端聴朔卒朔事然后视朝事故卒朔然后服朝服也礼不盛服不充礼所以行道也故国家未道则不充其服焉此亦孔子所言也以承上文故止言曰】
　　唯君有黼裘以誓省大裘非古也
　　君国君也黼裘以黑羊皮杂狐白为黼文以作裘旧读省为狝方氏释为省耕省敛之义今从之大裘黑羔裘也天子郊服谓国君固可衣黼裘以誓军旅省耕敛今而僭服大裘则不可也但言非古则僭礼之失自见
　　君衣狐白裘锦衣以裼之君之右虎裘厥左狼裘士不衣狐白
　　狐白裘以狐之白毛皮为裘也君衣此裘则以素锦为衣加其上使可裼也袒而有衣曰裼详见曲礼虎裘者居右狼裘者居左示威猛之卫也狐之白者少故惟君得衣之士贱不得衣也【长乐陈氏曰狐白所以象徳之成狐青所以象仁之故狐白锦衣为人君之服狐青而下为君子之服言君子之服则大夫士同之也夫天下无粹白之狐而有粹白之裘则狐白裘天下之尢难得者也观纣以狐白免西伯田子方以狐白礼子思田文以狐白脱秦患则狐白之贵可知矣士不衣狐白裘不特以其徳之未成也葢亦不敢以贱服贵与○严陵方氏曰有裘为里者必以衣为表焉裼之则所谓表也夫狐之为物善疑而可戒以之为裘则有戒心存焉所用虽不同其为戒则一也若锦衣以裼之则燕居之狐裘也燕居必戒者安不忘危也虎属西方为右故右以虎裘且右为有力狼虽善搏不若虎之猛故在左而已狐白以狐腋为之非狐白则士亦得服】
　　君子狐青裘豹褎绡衣以裼之
　　君子谓大夫士也狐青裘狐之青毛皮为裘也豹褎豹皮为袖绡衣色之绡为衣也
　　麛裘青豻褎绞衣以裼之
　　麛鹿子也豻胡地野犬绞苍黄之色
　　羔裘豹饰缁衣以裼之狐裘黄衣以裼之锦衣狐裘诸侯之服也
　　饰谓袖也论语缁衣羔裘黄衣狐裘○郑氏曰凡裼衣象裘色【延平周氏曰裘用狐青所以象其仁褎用豹所以象其义绡衣所以象其道内衣狐青裘而外加绡衣有显道神徳行之意麛裘青豻与此同麛能爱而其色白豻善守而其色青麛裘所以象其义而能爱豻褎所以象其仁而善守绞苍黄之色苍所以象天道黄所以象地道羔裘所以象其礼豹饰所以象其义缁衣所以象其道之幽黄衣者坤道在上六之时息民之祭一歳之终也羔之色黒而衣用缁狐之色黄而衣用黄者欲其有纯一之徳也】
　　犬羊之裘不裼不文饰也不裼
　　犬羊之裘庶人所服裘与人俱贱故不裼以为饰也
　　裘之裼也见美也吊则袭不尽饰也君在则裼尽饰也此言裼袭之异宜见美谓裼衣上虽加他服犹必开露以见示裼衣之美吊防袭裘惟小敛后则然尽饰者尽其文饰之道以为敬吊主于哀故敬不在美君在则当以尽饰为敬也
