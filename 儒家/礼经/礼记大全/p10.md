<!-- { "loadSidebar": true } -->
　　不名不以名呼之也○防曰上卿贵故曰卿老世妇两媵也次于夫人而贵于诸妾也世臣父在时老臣也侄是妻之兄女娣是妻之妹从妻来为妾也大夫不世爵此有世臣者子贤袭父爵也家相助知家事者长妾妾之有子者【金华应氏曰所谓故国者非乔木之谓也有世臣之谓也古者立国必有世家大族以培防其本根且有世臣大老以隆固其栋干人君常宠异而尊礼之所以存忠厚养恭敬也气脉不坠乎先世典刑可厉乎后来国之卿老家之世臣士之家相尊卑不同而辅賛则一敬之而不名所以示夫外之有所统也若夫内助之贤而旧者如世妇如侄娣如长妾虽其分不敌于女君其贵实隆于诸御敬之而不名所以示夫内之有所统也内外皆有所敬而不名则受其所敬者莫不竭其忠而尽心覩其可敬者莫不知所畏而禀命然后国政家事有所统一而缓急有所凭藉而倚重矣】
　　君大夫之子不敢自称曰余小子大夫士之子不敢自称曰嗣子某不敢与世子同名
　　列国之君与天子之大夫其子皆不敢自称余小子避嗣天子之称也列国之大夫与士之子不敢自称嗣子某避嗣诸侯之称也○吕氏曰世子君之适子也诸臣之子不敢与之同名亦避君也若名之在世子之前则世子为君亦不避谷梁传曰衞齐恶衞侯恶何为君臣同名也君子不夺人名不夺人亲之所名
　　君使士射不能则辞以疾言曰某有负薪之忧
　　吕氏曰射者男子之所有事不能可以疾辞不可以不能辞也负薪贱役士之所亲事者疾则不能矣故曰负薪之忧也【吴郡范氏曰射者男子之事一艺而文武之道备焉其为法也内志欲正外体欲直容止欲比于礼节度欲比于乐有揖让之仪有反求诸己之道古人进徳修业射盖其一端也是以人人能之而不能者以为耻故君使之射而偶未习焉则不敢以不能对而以疾辞】
　　侍于君子不顾望而对非礼也
　　吕氏曰顾望而后对者不敢先他人而言也○应氏曰有察言观色之意
　　君子行礼不求变俗祭祀之礼居丧之服哭泣之位皆如其国之故谨修其法而审行之
　　言卿大夫士有徙居他国者行礼之事不可变其故国之俗皆当谨修其典法而审慎以行之【蓝田吕氏曰孔子去鲁曰迟迟吾行也去父母国之道也子路去鲁谓顔渊曰何以赠我曰去国则哭于墓而后行古之君子重去父母之国如此则其去也岂得已哉道合则从不可则去君臣之义也故以道去其君者君所以待之者三有礼焉故臣为旧君反服而君未之絶也乐乐其所自生礼不忘其本吾于父母之国夫岂不懐况以道去君君待之有礼则舍故从新仁人君子有所不忍此行礼所以不求变俗也俗者吾父母之国俗也虽去而之他国至于祭祀之礼居丧之服哭泣之位皆如其旧谨修审行而不轻改者不忍忘吾父母之国也】
　　去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国唯兴之日从新国之法
　　去夲国虽已三世而旧君犹仕其族人于朝以承祖祀此人往来出入他国仍诏告于本国之君其宗族兄弟犹存则必有宗子凡冠娶妻必告死必赴不忘亲也若去国三世朝无仕宦之列出入与旧君不相闻其时已乆其义已絶可以改其国之故矣然犹必待兴起而为卿大夫乃从新国之法厚之至也【马氏曰人臣有旧君之服不过齐衰三月而已去国三世出入犹诏于国吉凶犹告于宗后何也旧国者人之所不能宗族者人之所不可絶今夫鸟兽之过故乡犹回翔蹢躅而后去狐之将死犹正丘首而后毙况于人乎故太公封于齐世葬于周君子以为不其本则去国三世而恩义不靳理固然也盖爵禄有列于朝则是不弃其后也出入有诏于国则是不絶其好也如此则吾之所以反告者其可已乎夫爵禄有列于朝则有宗后以合其族爵禄无列于朝则无宗后之法无宗后则不特不反告而已故唯兴之日从新国之法盖方其未仕也虽守旧国之法可也及兴而仕人则有所矣其可复为未仕之所为乎】
　　君子已孤不更【平声】名
　　名者始生三月之时父所命也父没而改之孝子所不忍也
　　已孤暴贵不为【去声】父作諡
　　文王虽为西伯不为古公公季作谥周公成文武之徳亦不敢加太王王季以谥也○吕氏曰父为士子为天子诸侯则祭以天子诸侯其尸服以士服是可以已之禄养其亲不敢以己之爵加其亲也父之爵卑不当谥而以己爵当谥而作之是以己爵加其父欲尊而反卑之非所以敬其亲也
　　居丧未葬读丧礼既葬读祭礼丧复常读乐章居丧不言乐祭事不言凶公庭不言妇女
　　复常除服之后也乐章歌之诗也○吕氏曰读是书非肄业也当是时不知是事不以礼事其亲者也吉凶之事不相干哀乐之情不可以贰故丧凶事也不言乐祭吉事也不言凶公私之事不可相干私事不可言于公庭故公庭不言妇女【长乐陈氏曰非丧而读丧礼则非人子之情居丧而不读丧礼不失之过则失之不及未葬而读祭礼则非孝子之情既葬而不读祭礼不失之黩则失之怠丧未除而读乐章则哀不足丧复常而不读乐章则乐必崩】
　　振书端书于君前有诛倒防侧于君前有诛
　　人臣以职分内事事君每事当谨之于素文书簿领己至君前乃始振拂其尘埃而端整之卜筮之官防其所奉以周旋者于君前而有颠倒反侧之状此皆不敬其职业而慢上者故皆有罚【严陵方氏曰防有本末故曰倒有背面故曰侧倒防侧与振书其过非大然皆有诛疑若已甚盖以羣臣之众而奉一人之尊不可不谨也抑所以防其渐欤】
　　防几杖席盖重【平声】素袗【轸】絺绤不入公门
　　防所以问吉凶嫌豫谋也几杖所以优髙年嫌自尊也席所以坐卧盖所以蔽日与雨絺绤所以凉体袗单也单则见体而防此三者宴安之具也重素衣裳皆素也以非吉服故亦不可以入公门
　　苞【白表反】屦扱【揷】衽厌【于渉反】冠不入公门
　　苞读为藨以藨蒯之草为齐衰丧屦也扱衽以深衣前衽扱之于带也盖亲初死时孝子以号踊履践为妨故扱之也厌冠丧冠也吉冠有纚有梁丧冠无之故厌帖然也此皆凶服故不可以入公门
　　书方衰【催】凶器不以告不入公门
　　方版也书方者条録送死物件于方版之上也衰五服之衰也凶器若棺椁墙翣明器之属不以告不入公门谓告则可入者盖臣妾有死于宫中者君亦许其殡而成丧然必先告乃得将入也
　　公事不私议
　　马氏曰季孙使冉有访田赋于仲尼仲尼不对而私于冉有何也季氏用田赋非孔子所能止其私于冉有岂得已哉
　　君子将营宫室宗庙为先廐库为次居室为后
　　君子有位者也宗庙所以奉先故先营之廐以养马库以藏物欲其不乏用也故次之居室则安身而已故又次之
　　凡家造祭器为先牺赋为次养【去声】器为后
　　牺赋亦以造言者如周官牛人供牛牲之互与盆簝之类郑注互若今屠家悬肉格盆以盛血簝受肉笼也○防曰家造谓大夫始造家事也诸侯大夫少牢此言牺牛也天子之大夫祭祀赋敛邑民供出牲牢故曰牺赋【蓝田吕氏曰宗庙祭器事吾先也廐库牺赋待吾众也居室养噐奉吾私也此先后之序也】
　　无田禄者不设祭器有田禄者先为祭服君子虽贫不粥【育】祭器虽寒不衣【去声】祭服为宫室不斩于丘木吕氏曰祭器可假服不可假也丘木所以庇宅兆为宫室而斩之是慢其先而济吾私也
　　大夫士去国祭器不逾竟【境】大夫寓祭器于大夫士寓祭器于士
　　吕氏曰臣之所以有宗庙祭器以事其先者君之禄也今去位矣乃挈器以行是窃君之禄以辱其先此祭器所以不逾竟也寓寄于爵等之同者使之可用也○马氏曰防子抱祭器而之周何也君子为己不重为人不轻抱君之祭器可也抱己之祭器不可也
　　大夫士去国逾竟为坛【善】位乡【去声】国而哭素衣素裳素冠彻縁【去声】鞮【低】屦素簚【莫歴反】乘髦马不蚤【爪】鬋【翦】不祭食不说【如字】人以无罪妇人不当御三月而复服
　　坛位除地而为位也乡国向其夲国也彻縁去中衣之采縁而纯素也鞮屦革屦也周礼注云四夷舞者所屝素簚素白狗皮也簚车覆防也既夕礼云主人乘恶车白狗幦是也髦马不翦剔马之髦鬛以为饰也蚤治手足爪也鬋剔治须发也祭食食盛馔则祭先代为食之人也不说人以无罪者己虽遭放逐而出不自以无罪解说于人过则称己也御侍御寝宿也凡此皆为去父母之邦捐亲戚去坟墓失禄位亦一家之变故也故以凶丧之礼自处三月为一时天气小变故必待三月而后复其吉服也【蓝田吕氏曰大夫士去国丧其位也大夫士丧位犹诸侯之失国家去其坟墓拚其宗庙无禄以祭故必以丧礼处也为坛而哭衣冠裳以素与马不饰食不祭内不御心丧之礼也礼庶民为国君齐衰三月寄公为所寓士仕焉而已者大夫以道去而犹未絶者皆服齐衰三月言与民同也今去其君虽非丧也然重絶君臣之义故以心丧自处而期以三月故曰三月而复服也鞮屦革屦也周官鞮屦氏盖蛮夷之服也革去毛而未为韦非吉屦也孔子去鲁以防罪行乐毅云忠臣去国不洁其名以己无罪而说于人则君有罪矣君子不忍为者厚之至也○广安游氏曰古之以凶礼自处者三而丧事不与焉战胜以丧礼处之凶灾以丧礼处之去国以丧礼处之战胜以丧礼处之重用兵也凶灾以丧礼处之重天灾也去国以丧礼处之重去夲也且非特以丧礼自处也人将以丧礼吊之焉去国则吊之凶灾则吊之故夫去国古人之所大患也弃其君弃其位弃其宗庙弃其父母之邦此其去国之可悲也明矣】
　　大夫士见【现】于国君君若劳【去声】之则还【旋】辟【辟】再拜稽首
　　此言大夫士出聘他国见于主君君若问劳其道路之勤苦则旋转退避乃再拜稽首也
　　君若迎拜则还辟不敢答拜
　　聘賔初至主国大门外主君迎而拜之賔则退郤不敢答拜而抗賔主之礼也
　　大夫士相见虽贵贱不敌主人敬客则先拜客客敬主人则先拜主人
　　敬而先拜谓大夫士聘于他国而见其卿大夫士也同国则否【马氏曰相见贵于相下相下贵于相先士相见礼若先生异爵者请见之则辞辞不得命则先见之然则拜之礼盖亦若此故主人敬客则先拜客客敬主人则先拜主人也燕礼賔升自西阶主人先拜至聘礼賔入大门主君先拜迎则先拜之礼不特大夫士而已记之所言亦一端也】
　　凡非吊丧非见【现】国君无不答拜者
　　吊丧而不答主人之拜者以为助执丧事之凡役而来非行賔主之礼也故士丧礼有賔则拜之賔不答拜是也士见夲国之君尊卑辽絶故君不答拜此二者之外无不答拜也
　　大夫见于国君国君拜其辱士见于大夫大夫拜其辱同国始相见主人拜其辱
　　君拜大夫之辱大夫拜士之辱皆谓初为大夫初为士而来见也此后朝见则有常礼矣士相见礼士见国君君答拜者亦以其初为士而敬之也主人拜辱拜其先施也此谓尊卑相等者言同国则异国亦当然矣
　　君于士不答拜也非其臣则答拜之大夫于其臣虽贱必答拜之
　　君于士虽不答拜然不以施之他国之士者以其非己之臣也大夫答贱臣之拜避国君之体也
　　男女相答拜也
　　男女嫌疑之避亦多端矣然拜而相答所以为礼岂以行礼为嫌哉故记者明言之
