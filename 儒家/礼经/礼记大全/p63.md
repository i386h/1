<!-- { "loadSidebar": true } -->
　　孔子曰臧文仲安知礼夏父弗綦逆祀而弗止也臧文仲鲁大夫臧孙辰夏父弗綦人姓名也鲁庄公薨立适子闵公闵公薨立僖公僖公者庄公之庶子闵公之庶兄也僖公薨子文公立二年八月袷祭太庙夏父弗綦为宗伯典礼移闵公置僖公之下是臣居君之上逆乱尊卑不可之大者时人以文仲为知礼孔子以其为大夫而不能止逆祀之失岂得为知礼乎【金华应氏曰文仲不知正其顺祀之为礼徒以昵于所亲之为孝】
　　燔柴于奥夫奥者老妇之祭也盛于盆尊于瓶
　　此亦言臧文仲不能正失礼之事周礼以实柴祀日月星辰有大火之次故祭火神则燔柴也今弗綦为礼官谓防神是火神遂燔柴祭之是失礼矣礼祭至尸食竟而祭防神宗妇祭僖防烹者祭饔防其神则先炊也故谓之老妇惟盛食于盆盛酒于瓶卑贱之祭耳虽卑贱而必祭之者以其有功于人之饮食故报之也【有问灶可祭否朱子曰饮食所系亦可祭○严陵方氏曰祀奥者以灶能化饮食以养人故也配以先炊故谓之老妇之祭○延平周氏曰先炊之有祭犹牧之有先牧而啬之有先啬也】
　　礼也者犹体也体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由户者
　　体人身也先王经制大备如人体之全具矣若行礼者设施或有不当亦与不备同也大者损之小者益之揜其显著其微是不当也礼以敬为本一者敬而己未有入室而不由户者岂有行礼而不由敬乎○朱子曰礼仪三百便是仪礼中士冠诸侯冠天子冠礼之类此是大节有三百条如始加再加三加又如坐如尸立如齐之类皆是其中小目吕与叔云经便是常行底纬便是变底恐不然经中自有常有变纬中亦自有常有变○赵氏曰经礼如冠昏丧祭朝觐会同之类曲礼如进退升降俯仰揖让之类【马氏曰百骸九窍具然后足以为人大小精粗备然后足以为礼古之言礼者内之为本外之为文多之为美少之为贵凡此者皆虑其礼之不备也小大为显设之皆当礼之所以备也经礼者曲礼之总曲礼者经礼之别经礼至于三百之多曲礼至于三千之多者皆虑其礼之不备也】
　　君子之于礼也有所竭情尽慎致其敬而诚若有美而文而诚若
　　诚实也若语辞谓以少者小者下者素者为贵是内心之敬无不实者以多者大者高者文者为贵美而有文是外心之实者【严陵方氏曰礼虽不同至于致其诚则一而已竭情尽慎致其敬则诚之存乎内者美而文则诚之发乎外者或内或外皆不离乎诚故每以诚言之】
　　君子之于礼也有直而行也有曲而杀也有经而等也有顺而讨也有摲而播也有推而进也有放而文也有放而不致也有顺而摭也
　　亲始死而哭踊无节是直情而径行也故曰直而行父在则为母服期尊者在则卑者不杖是委曲而减杀之也故曰曲而杀父母之丧无贵贱皆三年大夫士鱼俎皆十五是经常之礼一等行之也故曰经而等顺而讨者顺其序而讨去之若自天子而下每等降杀以两是也摲而播者芟取在上之物而播施于下如祭俎之肉及羣臣而胞翟之贱者亦受其惠是也推而进者推卑者使得行尊者之礼如二王之子孙得用王者之礼及旅酬之礼皆得举觯于其长是也冕服旗常之章采樽罍之刻画是放而文也公侯以下之服其文采杀于天子而不敢极致是放而不致也摭犹拾取也虽拾取尊者之礼而行之不谓之僭逆如君沐梁士亦沐梁又有君大夫士一节者是顺而摭也言君子行礼有此九者不可不知也【严陵方氏曰直而行者谓行吾诚于内而无所屈曲而杀者谓为所隆者厌而不得伸经而等谓顺理之常无贵贱一也摲而播谓摲此以播于彼放而文谓观象放法以致其饰放而不致若诸侯之服自鷩冕而下其旗白龙而下是矣】
　　三代之礼一也民共由之或素或青夏造殷因
　　殷尚白夏尚黑素即白也青近于黑不言白黑而言素青变文耳此类皆制作之末举此以例其余则前之创造后之因仍皆可知矣○朱子曰三纲五常礼之大体三代相继皆因之而不能变其所损益不过文章制度小过不及之间而已【严陵方氏曰三代之礼所异者迹所同者道故曰一也夏造殷因者言夏造于前殷因之于后也言殷之因夏则周之因殷从可知矣○临川呉氏曰言夏殷周三代之时礼之仪文虽小有损益而其所以为礼者则一故天下之民皆可通行葢损益而异者礼之文耳礼之本则相因不变而无不同也又曰所尚之色虽有或素或青之异然礼之本则夏造作于前殷因袭于后无不同者】
　　周坐尸诏侑武方其礼亦然其道一也
　　承上夏造殷因而言三代尸礼之异周之礼尸即位而坐诏者告尸以威仪之节侑者劝尸为饮食之进诏与侑皆祝官之职祝不止一人无方谓无常人也宗庙中可告之事皆得告之也亦然亦如殷之礼也礼同本于道之同故云其道一也
　　夏立尸而卒祭殷坐尸
　　夏之礼尸当饮食则暂坐若不饮食则惟立以俟祭事之终也殷则尸虽无事亦坐【严陵方氏曰夏立尸而殷坐尸殷虽坐尸而诏侑未必无方周则文又备不惟坐尸而且诏侑无方为此特文备之事尔而于礼莫不然也故曰其礼亦然以其道未始不相因故曰其道一也】
　　周旅酬六尸曾子曰周礼其犹醵与
　　周家袷祭之时羣庙之祖皆聚于后稷庙中后稷尸尊不与子孙为酬酢毁庙之祖又无尸故惟六尸而已此六尸自为昭穆次序行旅酬之礼故曾子言周家此礼其犹世俗之醵与醵敛钱共饮酒也钱之所敛者均则酒之所饮必均此六尸之旅酬如醵饮之均平也【临川吴氏曰此承上文言周之异于殷者不但诏侑无方之礼又有旅酬六尸之礼也而又引曾子释然酬之言于后以结之】
　　君子曰礼之近人情者非其至者也郊血大飨腥三献爓一献孰
　　近者为防逺者为敬凡行礼之事与人情所欲者相近则非礼之极至者其事本多端此独举血腥爓孰四者之祭以明之者礼莫重于祭故也郊祭天也郊祀与大飨三献皆有血腥爓孰此各言者据先设者为主也郊则先设血后设腥爓孰大飨祫祭宗庙也腥生肉也去人情稍近郊先荐血大飨则迎尸时血与腥同时荐献酌酒以荐献也祭社稷及五祀其礼皆三献故因名其祭为三献也爓沉肉于汤也其色畧变去人情渐近矣此祭血腥与爓一时同荐但当先者设之在前当后者设之居后据宗伯社稷五祀初祭降神时已理血据此则正祭荐爓时又荐血也一献祭羣小祀也祀卑酒惟一献用孰肉无血腥爓三者葢孰肉是人情所食最为防近以其神卑则礼宜轻也【延平周氏曰献以血非近人情者也而反以事天献以孰乃近人情者也而反以事羣小祀葢礼之近人情者非礼之至也爓与孰以牲言质与文以礼言○严陵方氏曰全乎天者莫如血故用之于郊近乎人者莫如孰故用之于献故曰礼之近人情者非其至者也且由爓而上则尚气而已至于孰则又尚味焉故郊特牲曰至敬不飨味而贵气臭也】
　　是故君子之于礼也非作而致其情也此有由始也是故七介以相见也不然则已慤三辞三让而至不然则已蹙
　　作如作聪明之作过意为之也言先王制礼之初一以诚敬为本乃天理人情之极致后世守而行之非过意而故为极致之情也此由始于古也上公之介九人侯伯七人子男五人此举其中而言之两君相见必有介副之人以伸賔主之情不如此则太愿慤而无礼之文矣已太也三辞三让者賔初至大门外交摈之时有三辞之礼及入大门主君每门一让则賔一辞凡三辞三让而后至庙中也不如此则大迫蹙而无礼之容矣【山隂陆氏曰礼出于自然非作之也夫礼一于本而已则或失之愿是故以介相见辞让而后至】
　　故鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林三月系七日戒三日宿慎之至也
　　此因上章言两君相见之礼渐次而进故言祭祀之礼亦有渐次由卑以达尊者鲁人将祭上帝必先有事頖宫頖宫诸侯之学也鲁郊祀以后稷配先于頖宫告后稷然后郊也虖池并州川之小者河之从祀也配林林名泰山之从祀也帝牛必在涤三月繋系牲于牢也七日戒散齐也三日宿致齐也敬慎之至如此故以积渐为之何敢迫蹙而行之乎【马氏曰大者小之所积由小而至大莫不有渐故鲁人将有事于上帝必有事于頖宫者凡以此也不如是则情失于慤且蹙矣与夫直情径行者无以异也】
　　故礼有摈诏乐有相步温之至也
　　礼容不可急遽故賔主相见有摈相者以诏告之乐工无目必有扶相其行步者此二者皆温借之至也温借之义如玉之有承借然言此摈诏者是承借賔主相步者是承借乐工也【严陵方氏曰相见必以介者所以达其情辞让而后至者所以舒其行初曰礼辞再曰固辞三曰终辞则让亦由是也乡饮酒曰月者三日则成魄三月则成时是以礼有三让此辞让之数必以三也有事谓祭也将有事于大必先有事于小焉七日戒即祭统言散齐七日以定之是也三日宿即祭统言致齐三日以齐之是也此皆先事而备焉故曰慎之至賔主相接而后礼行瞽相相资而后乐作而缓而不迫和而无乖故曰温之至也】
　　礼也者反本脩古不忘其初者也故凶事不诏朝事以乐
　　本心之初天所赋也贵于反思而不忘礼制之初圣所作也贵于脩举而不坠二者皆有初故曰不忘其初擗踊哭泣不待诏告以其发于本心之自然也朝廷养老尊贤之事必作乐以乐之亦以惬其本心之愿望也此二者是反本之事【严陵方氏曰物有本末时有古今然逐末之流而不知其所反从今之便而不能有所脩则先王之礼意亡矣本者末之初古者今之初反之脩之则不忘之故也本末一物欲追还之而已故于本曰反古今异时必有损益焉故于古曰脩此其别也言凶事则知朝事之为吉礼言朝事则知凶事之为丧礼凶事不诏则朝事必诏可知朝事以乐则凶事无乐可知】
　　醴酒之用酒之尚割刀之用鸾刀之贵莞簟之安而稾鞂之设
　　醴酒之美用矣而列尊在酒之下今世割刀之利便于用矣而宗庙中乃不用割刀而用古之鸾刀下莞上簟可谓安矣而设稾鞂之麄者为郊祀之席此三者是脩古之事鸾铃也刀镮有铃故名鸾刀割肉欲中其音节郊特牲云声和而后断也莞蒲之细者可为席簟竹席也藳鞂除去谷之秆也鞂与禹贡秸字同
　　是故先王之制礼也必有主也故可述而多学也有主主于反本脩古也但以此二者求之则可以称述而学之不厌矣【严陵方氏曰主犹賔主之主以其众之所从故也葢本者末之主故先王之制礼也必反之古者今之主故先王之制礼也必脩之此之谓有主夫少则得多则惑以其有主则虽多不惑故可述而多学也】
　　君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也
