<!-- { "loadSidebar": true } -->
　　天子膳用六牲则无故亦杀牛此言国君也天子之大夫有故得杀牛此无故不杀羊谓诸侯之大夫也故谓祭祀及賔客飨食之礼也祭礼有射牲之文此言弗身践亦谓寻常也八月今之六月杀牲盛馔曰举【严陵方氏曰君子之于禽兽见其生不忍见其死闻其声不忍食其肉故逺庖厨凡有血气之类弗身践是乃仁述也庖葢宰杀之所厨葢烹食之所○金华应氏曰无故不杀仁也君大夫士必有辨礼也有故而杀礼也远之而弗身践仁也君子远庖厨葢古有是语孟子亦引之】
　　年不顺成君衣布搢本关梁不租山泽列而不赋土功不兴大夫不得造车马
　　衣布身着布衣也士以竹为笏而以象饰其本搢揷也君揷士之笏也关谓门关梁谓泽梁不租不收租税也列当作迾遮遏之义周礼山虞掌其厉禁郑云遮列守之是也凶年虽不收山泽之赋犹必遮迾其非时采取者造新有制作也此皆为歳之凶故上之人节损以寛贷其下也【严陵方氏曰衣布所以致忧搢本所以自贬不租不赋所以寛民财司关凶札则无关门之征是也土功不兴所以寛民力司徒荒政弛役是也关以通陆梁以通川周官司书言赋而终之以凡税敛掌交言九税而余官言九赋司徒言征而继之以赋载师言赋而继以税则税者以地取之也征者以正取之也敛则收而聚之赋则取而布之租则取之不可以悉税者取之以道征者取之以义敛者取之事赋者取之法祖者取之戒其言不同相备故也大夫不得造车而继之以马者造车而马从之也王制关市讥而不征泽梁无禁则非特凶年然也葢王制所言异代之礼】
　　卜人定龟史定墨君定体
　　周礼龟人所掌有天地四方六者之异各以方色与体辨之随所卜之事各有宜用所谓卜人定龟也史定墨者凡卜必以墨画龟以求吉兆乃鑚之以观其所拆若从墨而拆大谓之兆广若裂其防岐细出则谓之璺拆亦谓之兆璺韵书璺音问器破而未离之名也体者兆象之形体定谓决定其吉凶也○疏曰尊者视大卑者视小【朱子曰占龟上兆大横木兆直金兆从右邪上失兆从左耶上水兆曲以天小长短明暗为吉凶或占凶事又以短小为吉又有旋者吉大横吉大横庚庚庚庚是豹地恁地庚庚然不是金兆也○马氏曰卜人定龟周礼所谓卜师辨龟之上下左右隂阳以授命龟者是也史定墨周礼所谓大史大祭礼与执事卜是也君定体如曰体王其罔害诗曰体无咎言是也】
　　君羔幦虎犆大夫齐车鹿幦豹犆朝车士齐车鹿幦豹犆
　　幦者覆轼之皮犆缘也君之齐车以羔皮覆轼而缘以虎皮朝车亦谓大夫之朝车以下文两言齐车故知上为君齐车也【山隂陆氏曰豹犆一也而大夫士异言之则其大小粗缛有不同焉君不言车凡车如之也大夫士言齐车嫌齐而已故车间言朝】
　　君子之居恒当户寝恒东首若有疾风迅雷甚雨则必变虽夜必兴衣服冠而坐
　　向明而居顺生气而卧敬天威而变凡知礼者皆当如是不但有位者也故以君子言【严陵方氏曰凡户必南而启居恒当戸则向天明故也孔子将病犹当戸而坐君视之犹东首加朝服迅雷风烈必变葢礼然也○金华应氏曰阳明温厚之方天地仁气之所寓故起居兴寝必常对之所以顺其常风雨雷霆之怒天地怒气之所形虽中夜幽暗之时必盛服而兴所以敬其变若天子诸侯饮食起居之节未常不顺其常而特自贬损于年不顺成者亦所以敬其变也】
　　曰五盥沐稷而靧栉用椫栉发晞用象栉进禨进羞工乃升歌
　　盥洗手也沐稷以淅稷之水洗发也靧以淅粱之水洗面也椫栉白木梳也晞干也象栉象齿梳也发湿则滑故用木梳干则涩故用象栉也沐而饮酒曰机羞则笾豆之实也工乃升堂以琴瑟而歌焉既充之以和平之味又感之以和平之音皆为新沐气虚致其养也
　　浴用二巾上絺下绤出杆履蒯席连用汤履蒲席衣布晞身乃屦进饮
　　杆浴盘也履践也蒯席蒯草之席也涷洗也履蒯席之上而以汤洗其足垢然后立于蒲席而以布干洁其体乃着屦而进饮也【金华应氏曰日必五盥于其闾而沐浴焉则所以涤其垢而致其洁飬其和者亦无所不至也沐则先稷而后其栉则先掸而后象浴之中则下用绤而上用絺其席则先用蒯而后用蒲大抵整治之初则先用其粗者葢垢污之难去不可不加刮摩涤荡之力及其整治之后则用其润飬之功○延平周氏曰沐稷而靧所以别其贱与贵也既沐而升歌所以作其阳也既浴而进饮所以养其阳也】
　　将适公所宿齐戒居外寝沐浴史进象笏书思对命大夫之有史葢掌文史之事耳非史官之比也思谓意所思念欲告君之事对谓君若有问则对答之辞命谓君所命令当奉行者此三者皆书之于笏故曰书思对命皆谓敬谨之至恐或遗忘也
　　既服习容观玉声乃出揖私朝煇如也登车则有光矣既服着朝服毕也容观容貌仪观也玉声佩玉之声也揖私朝与其家臣揖而往朝于君也煇与光皆言徳容越之盛光则又盛于煇矣【朱子曰既服必先进笏所以备忽忘也汉初有秉笏奏事又曰执簿亦笏之类只是为备遗忘故手执眼观口诵于君前有所指画不敢用手故以笏指画今世遂用以为常执之物周礼典瑞玉厯大圭执镇圭大圭不执只是搢于腰间却执镇圭用藻借以朝日而今郊庙天子皆执大圭大圭长三尺且重执之甚难古者本非执大圭也】
　　天子搢珽方正于天下也
　　搢揷也珽亦笏也即玉人所谓大圭长三尺者是也以其珽然无所诎故谓之珽葢以端方正直之道示天下也
　　诸侯荼前诎后直让于天子也
　　荼者舒迟之义前有所畏则其进舒迟诸侯之笏前诎者圆杀其首也后直者下角正方也以其让于天子故杀其上也
　　大夫前诎后诎无所不让也
　　大夫上有天子下有已君故笏之下角亦杀而圜示无所不让也【长乐陈氏曰天子之于天下体无屈故珽必方正诸侯之于天子则谨度以臣之于臣民则制节以君之故荼必前诎后直大夫于其君则为臣于天子则为陪臣故笏必前诎后诎士笏之制无所经见观其饰之以象疑亦前诎后直与○严陵方氏曰玉之廷者为珽左传衮冕黻珽是矣廷故直直故方方故正方正者以其直而无所诎于天下也故天子搢之且其动也直天道也其动也屈地道也天子体天道故无所诎诸侯进则势诎于天子故前诎退则道伸于国人故后直大夫进则诎于天子退则诎于诸侯故前诎后诎以示其无所不让也】
　　侍坐则必退席不退则必引而去君之党
　　臣侍君之坐若侧旁有别席则退就别席或旁无别席可退或有席而君不命之退则当引而却离坐于君亲党之下也一説党属于乡而小故以为旁侧之喻
　　登席不由前为躐席
　　防曰失节而践为躐席应从下升若由前升是躐席也乡饮酒礼賔席于户西以西头为下主人席于阼阶介席于西阶皆北头为下賔升席自西方注云升由下也又记云主人介凡升席自北方降自南方注云席南上升由下降由上主人受献自席前适阼阶是降自北方者以受献正礼须席未啐酒因从北方降也故注云由便也若寻常无事则升由下而降由上若賔则升降皆由下也○今按此说席之上下固为明白窃意此经八字当作一句而为字平声葢行礼之时人各一席而相离稍远固可从下而升若布席稍密或数人共一席则必须由前乃可得已之坐若不由前则是躐席矣
　　徒坐不尽席尺
　　徒空也非饮食及讲问之坐为徒坐不尽席之前一尺示无所求于前也
　　读书食则齐豆去席尺
　　石梁王氏曰食则豆去席尺读书则与豆齐亦去席尺是谓齐豆去席尺【严陵方氏曰侍坐则必退席者不敢与尊者并故也虽不退席犹顿引身而去君之党以避之于其党如此则于君可知矣登席不由前为躐席者席以前为正故登之不由前曲礼言趋隅者以此躐践也躐者之所逐无所顾而践焉故谓之躐先儒谓失节而躐为躐者以此夫趋席之隅非不践也特由前而登乃失节尔故曰为躐席徒生不尽席尺徒坐即曲礼所谓虚坐是也】
　　若赐之食而君客之则命之祭然后祭先饭辩尝羞饮而俟
　　客之以客礼待之也然必命之祭然后祭者不敢以客礼自居也先食而徧尝诸味亦示臣为君尝食之礼也饮而俟者礼食未餐以前啜饮以利滑喉中不令涩噎今君犹未餐故臣亦不敢餐而先尝羞尝羞毕而啜饮以俟君餐臣乃敢餐也【严陵方氏曰于饭曰先于羞曰尝互言之耳食必先尝臣子之职所当然也凡饮必先饭而后食故饮而俟君食而后食也】
　　若有尝羞者则俟君之食然后食饭饮而俟君命之羞羞近者命之品尝之然后唯所欲凡尝远食必顺近食此谓君但赐之食而非客之者则膳宰自尝羞故云若有尝羞者此臣既不祭不尝则俟君食乃食也虽不尝羞亦先饮饮以利喉而俟君也羞近者但于近处食一羞也品犹徧也凡尝远食必自近者始客与不客皆然故云凡也
　　君未覆手不敢餐君既食又饭餐饭餐者三饭也君既彻执饭与酱乃出授从者
　　覆手者谓食毕而覆手以循口之两旁恐有殽粒汚着之也餐以饮浇饭也礼食竟更作三餐以助饱实故君未覆手则臣不敢餐明不敢先君而饱也既犹毕也君毕食则臣更饭餐也三饭并是餐谓三度餐也故曰饭餐者三饭也君食竟既彻馔臣乃自执己之饭与酱出授己之从者此食已所当得故也此非客礼故得以己馔授从者故公食大夫礼賔取与酱降奠于阶西不以出也若非君臣但是降等者则彻之以授主人之相者故曲礼云彻饭齐以授相者也【严陵方氏曰君未覆手不敢餐者待君一食之竟然后敢劝之使再也如是者三故曰饭餐者三饭也语有三饭之乐师非谓是与】
　　凡侑食不尽食食于人不饱唯水浆不祭若祭为己偞卑
　　食而劝侑礼之勤也食之不尽与不饱礼之谦也公食大夫礼賔祭觯浆臣敬君之礼此言水浆不祭礼各有所施也水浆非盛馔之比若祭之则为大偞卑矣已太也偞厌也谓大厌降卑防如有所畏廹也【严陵方氏曰侑食谓劝侑人食也虽劝人食之使足而已不敢自足也食于人不饱与共食不饱同义人食之有祭非特仁鬼神亦所以重其食水浆祭之则失于自偞卑矣偞卑薄也不祭水浆特于敌者设尔于尊者则又不得不祭焉此于首言侑食则不主尊者可知】
　　君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼己三爵而油油以退退则坐取屦隐辟而后屦坐左纳右坐右纳左
