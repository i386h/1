<!-- { "loadSidebar": true } -->
　　盐以煎链而成故曰煎盐必用鸾刀者取其鸾铃之声调和而后断割其肉也贵其义是贵声和之义【严陵方氏曰盐非煎以链治之则不成故谓之煎盐天官盐人之所掌祭祀共其苦盐散盐然醯人醢人所共未尝不以祭祀为主则醯醢之美祭祀非不用也特非其所尚尔夫刀能制断莫非义也独鸾贵其义者贵其义之和而已○长乐陈氏曰和非断则牵断非和则刿故天以秋肃物而和之以兑圣人以义制物而和之以仁鸾刀以和济割亦此意也】
　　冠义始冠之缁布之冠也大古冠布齐则缁之其緌也孔子曰吾未之闻也冠而敝之可也
　　冠义言冠礼之义也冠礼三加先加缁布冠是太古齐时之冠也缁布为之不用笄用頍以围发际而结于项中因缀之以固冠耳不闻有垂下之緌也此冠后世不复用而初冠暂用之不忘古也冠礼既毕则敝弃之可矣玉藻云缁布冠缋緌是诸侯位尊尽饰故也然亦后世之为耳○石梁王氏曰冠一段当附冠义【延平周氏曰齐则缁之以幽思也末世缁布冠加之以緌孔子以为吾未之闻然非天子不议礼虽孔子亦不得不从当世之所尚则冠之加緌虽非礼但冠而弃之可也故曰冠而敝之可也葢敝有弃意】
　　适子冠于阼以着代也醮于客位加有成也三加弥尊喻其志也冠而字之敬其名也
　　着代显其为主人之次也酌而无酬酢曰醮客位在户牖之间加有成加礼于有成之人也三加始冠缁布冠次加皮弁又次加爵弁也喻其志者使其知广充志意以称尊服也此适子之礼若庶子则冠于房户外南面醮亦户外也夏殷之礼醮用酒每一加而一醮周则用醴三加毕乃总一醴也【严陵方氏曰冠者成人之服阼者主人之阶成人则将代父而为之主故冠于阼以着代着则所以明之也醮则以酒泽之也每一加则一醮葢酒所以飨賔客之物故醮于客位冠于阼则是以主道期之也醮于客位则是以賔礼崇之也以其有成人之道故以是礼加之故曰加有成也然缁布之粗不若皮弁之精皮弁之质不若爵弁之文故曰三加弥尊服弥尊则志宜弥大故曰喻其志也以冠礼考之非特冠弥尊而衣也屦也亦弥尊非特衣屦弥尊至于祝辞醮辞亦然所以喻其志则一而已】
　　委貌周道也章甫殷道也毋追夏后氏之道也
　　委貌章甫毋追皆缁布冠但三代之易名不同而其形制亦应异耳是皆先王制礼之道故皆以道言之委貌即冠旧説委安也言所以安正容貌章明也所以表明丈夫毋发声之辞追犹椎也以其形名之此一条是论三加始加之冠
　　周弁殷冔夏收
　　周之弁殷之冔夏之收各是时王所制以为三加之冠旧説弁名出于槃槃大也冔名出于幠幠覆也收所以收敛其发也形制未闻
　　三王共皮弁素积
　　皮弁以白鹿皮为之其服则十五升之布也白与冠同以素为裳而辟积其要中故云皮弁素积也三代皆以此为再加之冠服【延平周氏曰委貌章甫冔收命以意毋追与弁命以形三代不同者所以趋时也皮弁素积三代共之者立本也葢皮弁素积上古之服○严陵方氏曰委貌章甫毋追即初加之缁布冠是矣弁冔收即三加之爵弁是矣皮弁素积即再加之皮弁是矣周尚文故曰委貌周道也皮弁则以白鹿皮为之素积则以素为裳言裳则衣可知裳必叠幅故谓之积服其服将以行是道故每以道言之】
　　无大夫冠礼而有其昏礼古者五十而后爵何大夫冠礼之有诸侯之有冠礼夏之末造也
　　诸侯大夫之冠一如士礼行之下章所谓无生而贵者也夏之末造言夏之末世所为耳【延平周氏曰冠不再昏不一故大夫无冠礼而有昏礼天子之元子其礼犹止于士而已何诸侯冠礼之有特夏之末造也然自夏以降不特诸侯有冠礼而已葢天子之元子诸侯之世子皆用士之冠礼果元子世子之年未及冠而天子崩国君薨则元子世子亦有君道而复用士礼可乎故玉藻云冠朱组缨天子之冠也缁布冠缋緌诸侯之冠也者葢言此也】
　　天子之元子士也天下无生而贵者也继世以立诸侯象贤也以官爵人徳之杀也死而諡今也古者生无爵死无諡
　　元子适长子也其冠亦行士之冠礼无生而贵言有徳乃有位也立诸侯以继其先世以其能法前人之贤行也以官爵人必随其徳之大小而为降杀也死必有諡今日之变礼也殷以前大夫以上乃为爵死则有諡周制虽爵及命士死不諡也【严陵方氏曰嗣诸侯者有冠礼大夫则无之者葢诸侯继世以立大夫以官爵之而不继世故也诸侯必继世以立所以象贤大夫不继世为其徳之杀也○延平周氏曰继世以立诸侯象其祖考之贤也官有尊卑徳有大小故以官爵人则徳之杀也諡有行之迹故古者生有爵则死乃请諡于天子而天子命之諡后世但死则皆有諡葢未尝请諡于天子特其自諡耳故曰死而諡今也】
　　礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也
　　先王制礼皆有精微之理所谓义也礼之所以为尊以其义之可尊耳玉帛俎豆各有多寡厚薄之数数之陈列者人皆可得而见义之精微者不学则不能知也祝史其能知之乎中庸曰明乎郊社之礼禘尝之义治国其如示诸掌乎此总结前章冠义以下【朱子曰此葢秦火之前典籍备其之时之语固为至论然非得其数则其义亦不可得而知矣况今亡逸之余数之存者不能仆一则尤不可以为祝史之事而忽之也○延平周氏曰礼之所以为礼者礼之义也而其礼之为礼者礼之数也礼之所尊尊其义而非尊其数而已也为祝史者特知其数耳其数则礼之文而已故可知其义则莫非性命之理故难知果知其义则圣矣天子所以治天下也○马氏曰有数有义然后足以为礼数者义之寓义者数之意而其重尤在于意也先王为礼未尝不寓之以微妙之意知其义则举而措之天下无难矣】
　　天地合而后万物兴焉夫昏礼万世之始也取于异姓所以附逺厚别也币必诚辞无不腆告之以直信信事人也信妇徳也壹与之齐终身不改故夫死不嫁附逺附犹托也托于逺嫌之义也厚别重其有别之礼也币诚辞腆是欲告戒为妇者以正直诚信之行信其能尽事人之道信其能有为妇之徳也此以下言昏礼之义○郑氏曰齐谓共牢而食同尊卑也○石梁王氏曰昏一段当附昏义【马氏曰币者所以将其昏姻之意辞者所以导其昏姻之情币以将意则不可以不诚辞以导情则不可以不腆腆之言厚也君子无所不用其诚与厚至于昏礼则尤甚焉故曰币必诚辞无不腆○严陵方氏曰天地合万物兴昏礼之合二姓葢本于此有夫妇然后有父子父子所以传世故曰昏礼万世之始必取异姓所以附逺不取同姓所以厚别且于逺不附则人情无以通于别不厚则人道无以辨昏姻者所以通人情而辨人道而已币所以将昏姻之意辞所以通昏姻之情辞无不腆者则告之以直故也币必诚者则告之以信故也故继言告之以直信以事人者必以信而妇人以事人为事故信为妇徳也上兼言直而下不释直者葢信而无伪则直在其中矣不改则不改而他适也以其不可改故虽夫死不嫁】
　　男子亲迎男先于女刚柔之义也天先乎地君先乎臣其义一也执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也
　　先谓倡道之也执挚奠鴈也行敬以明其有别故示敬章别也有别则一本而父子亲亲亲之杀则义生礼作而万物各得其所矣禽兽知有母而不知有父无别故也【马氏曰男子亲迎而男先于女者刚先于柔之意也岂独昏姻之际如此至于天地君臣其义一也天则造始而地则代终君主乎倡而臣主乎和挚者交接之际所以致敬人之私防莫甚于衽席之上男女之际不可不正故执挚相见所以敬章别也父子相亲出于天性自然而曰男女有别然后父子亲何也葢男女无别于内则夫妇之道丧而淫僻之罪多虽父子之亲亦不可得而亲之也男女有别然后父子有相亲之恩父子有相亲之恩则必有相亲之义故义生焉非特父子之亲如此推而至于朋友兄弟君臣上下之际皆有义则粲然有文以相接故曰义生然后礼作礼作而贵贱有等上下有分此万物所以安也自父子相亲推而至于万物安皆起于男女有别则衽席之上不可以不戒也哀公问政孔子曰夫妇别父子亲君臣严三者正则庶物从之矣与此同意○严陵方氏曰禽兽有牝牡之合而无丙外之别有生育之爱而无上下之义故曰无别无义禽兽之道也】
　　壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也幼从父兄嫁从夫夫死从子夫也者夫也夫也者以知帅人者也
　　亲御妇车而授之绥是亲爱之义也亲之乃可使之亲己故曰亲之也者亲之也太王爰及姜女文王亲迎于渭皆是敬而亲之之道以至于有天下故曰先王之所以得天下也大门女家之门也先壻车在前也女从男妇车随之也夫也者丈夫也丈夫者以才智帅人者也【严陵方氏曰亲御授绥固所以亲之然必亲迎亲御亦所以敬之也敬所以为义亲所以为仁先王之所以得天下者仁义而已○马氏曰夫主于义故有所帅无所从妇主于聴故有所从无所帅夫妇之道其大槩不出于此故出乎大门而先男帅女女从男夫妇之端基之于此也妇者恒其徳者也有三从之义无一违之礼故幼从父兄嫁从夫夫死从子夫者制义者也制人而不制于人故曰知帅人者也知帅人则非所谓不恒其徳而从妇凶也】
　　冕齐戒鬼神阴阳也将以为社禝主为先祖后而可以不致敬乎
　　服冕而致齐戒是事鬼神之道鬼者阴之灵神者阳之灵故曰鬼神阴阳也今昏礼者葢将以主社稷之祭祀承先祖之宗庙也可不以敬社稷与先祖之礼敬之而冕齐戒乎【严陵方氏曰以交鬼神之道而施诸阴阳之配固所以致敬也社稷主者夫为主于外妇为主于内故也此则主有土者言之先祖后者有夫有妇然后可以传世而后其先也此则通天下言之】
　　共牢而食同尊卑也故妇人无爵从夫之爵坐以夫之齿器用陶匏尚礼然也三王作牢用陶匏厥明妇盥馈舅姑卒食妇馂余私之也舅姑降自西阶妇降自阼阶授之室也昏礼不用乐幽阴之义也乐阳气也昏礼不贺人之序也
　　牢俎也尚礼然谓古来所尚之礼如此共牢之礼虽三王所作而俎之外器用皆如古者之用陶匏重夫妇之始也厥明昏礼之明日也盥馈盥洁而馈食也人之序谓相承代之次序也【严陵方氏曰夫尊则妇亦尊夫卑则妇亦卑故曰同尊卑尊卑同故爵齿亦从夫而已以爵齿各有尊卑故也盥所以致其洁馈所以致其养以舅姑之尊而降自賔阶以妇之卑而降自主人之阶者示授之室而为之主男以女为室故以室主之又曰昏姻之礼在子则有代父之序在妇则有代姑之序所以不贺则一也孔子曰取妇之家三日不举乐思嗣亲也彼言思嗣亲此言幽阴之义者葢有所思者固欲其幽隂也经云斋之也以阴幽思也是矣然曲礼言贺取妻贺其有客而已故其辞曰闲子有客使某羞○长乐陈氏曰乐由阳来而声为阳气礼由阴作而昏为隂义故周官大司徒以阴礼敎亲则民不怨然则昏之为礼其阴礼欤古之制礼者不以吉礼干凶礼不以阳事干阴事则昏礼不用乐幽隂之义也昔裴嘉有昏防酒中而作乐薛方士非之可谓知其义矣】
　　有虞氏之祭也尚用气血腥爓祭用气也
