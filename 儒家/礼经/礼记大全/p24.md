<!-- { "loadSidebar": true } -->
　　昭子闻子张之言叹息而止之言我为大夫齐之显家今行丧礼人必尽来觇视当有所更改以示人岂宜一循旧礼尔当专主其事使賔自为賔主自为主可也于是昭子家妇人既与男子同居主位而西鄕而女賔亦与男賔同居賔位而东鄕矣斯尽也沾读为觇此记礼之变【严陵方氏曰礼之辨异尤重于男女之际虽在丧纪忧遽之中亦莫不各正其位焉故自始死以至于葬男子则西鄕而位乎东妇人则东鄕而位乎西凡以辨隂阳之义而已司徒敬子之丧夫子为相固尝行之矣而国昭子徒为賔主之辨曽无男女之别则其失礼也不亦宜乎】
　　穆伯之丧敬姜昼哭文伯之丧昼夜哭孔子曰知礼矣哭夫以礼哭子以情中节矣故孔子美之【严陵方氏曰经曰寡妇不夜哭盖其逺嫌之道不得不然尔穆伯之于敬姜夫也故居其丧止于昼哭而不嫌于薄文伯之于敬姜子也故居其丧昼夜哭而不嫌于厚此孔子所以谓之知礼也】
　　文伯之丧敬姜据其床而不哭曰昔者吾有斯子也吾以将为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼矣夫
　　以为贤人必知礼矣故凡我平日出入公室未尝与俱而观其所行盖信其贤而知礼也至死而觉其旷礼故叹恨之○郑氏曰季氏鲁之宗卿敬姜有会见之礼【严陵方氏曰旷与无旷庶官之旷同言虚其道而不行行哭有行哭泣之礼也】
　　季康子之母死陈亵衣敬姜曰妇人不饰不敢见舅姑将有四方之賔来防衣何为陈于斯命彻之
　　敬姜康子之从祖母也○应氏曰敬姜森然法度之语
　　有子与子防立见孺子慕者有子谓子游曰予壹不知夫丧之踊也予欲去之乆矣情在于斯其是也夫有子言丧礼之有踊我常不知其何为而然壹者专一之义犹常也我乆欲除去之矣今见孺子之号墓若此则哀情之在于此踊亦如此孺子之慕也夫
　　子游曰礼有微情者有以故兴物者有直情而径行者戎狄之道也礼道则不然
　　子防言先王制礼使贤者俯而就之不肖者企而及之虑贤者之过于情也故立为哭踊之节所以杀其情故曰礼有微情者微犹杀也虑不肖者之不及情也故为之兴起衰绖之物使之睹服思哀故曰有以故兴物者此二者皆制礼者酌人情而为之也若直肆己情径率行之或哀或不哀漫无制节则是戎狄之道矣中国礼义之道则不如是也
　　人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼
　　此言乐极生哀之情但舞斯愠一句终是可疑今且据疏刘氏欲于犹斯舞之下增一矣字而删舞斯愠三字今亦未敢从○疏曰喜者外境防心之谓斯语助也陶谓欝陶心初悦而未畅之意欝陶之情畅则口歌咏之也咏歌不足渐至动摇身体乃至起舞足蹈手扬乐之极也外境违心之谓愠凡喜怒相对哀乐相生若舞节形疲厌倦事与心违所以者怒生愠怒之生由于舞极故曲礼云乐不可极也此凡九句首末各四句是哀乐相对中间舞斯愠一句是哀乐相生愠斯戚者怒来触心愤恚之余转为忧戚忧戚转深因发叹息叹恨不泄遂至抚心抚心不泄乃至跳踊奋击亦哀之极也故夷狄无礼朝殡夕歌童儿任情倐啼歘咲今若品节此二涂使踊舞有数则能乆长故云斯之谓礼品阶格也节制断也○孙氏曰当作人喜则斯陶陶斯咏咏斯犹犹斯舞舞斯蹈矣人悲则斯愠愠斯戚戚斯叹叹斯辟辟斯踊矣盖自喜至蹈凡六变自悲至踊亦六变此所谓孺子慕者之真情也舞蹈辟踊皆本此情圣人于是为之节【李氏曰礼者节文之也有节故有微情者有文故有兴物者直情则无节径行则无文故曰戎狄之道也唯有节故陶不至于咏咏不至于舞舞不至于愠愠不至于踊此所以微情唯有文故制绞衾设娄翣以使弗恶脯醢之奠遣而行之葬而食之使人弗倍此所以兴物也○严陵方氏曰隂阳之理忧乐之情固常如此则理虽经而为三百曲而为三千不过品于斯节于斯而已品于斯故所施之上下有常节于斯故所处之多少无失故曰品节斯斯之谓礼】
　　人死斯恶之矣无能也斯倍之矣是故制绞衾设娄翣为使人勿恶也
　　以其死而恶之以其无能而倍之恐太古而无礼之时人多如此于是推原圣人所以制礼之初意止为使人勿恶勿倍而已绞衾以饰其体蒌翣以饰其棺则不见死者之可恶矣【庐陵胡氏曰倍与背同古字多假借】
　　始死脯醢之奠将行遣而行之既葬而食之未有见其飨之者也自上世以来未之有舍也为使人勿倍也故子之所刺于礼者亦非礼之訾也
　　始死即为脯醢之奠将葬则有包裹牲体之遣既葬则有虞祭之食何尝见死者享之乎然自上世制礼以来未闻有舍而不为者为此则报本反始之思自不能已矣岂复有倍之之意乎先王制礼其深意盖如此今子刺丧之踊而欲去之者亦不足以为礼之疵病也
　　呉侵陈斩祀杀厉师还出竟陈大宰嚭使于师夫差谓行人仪曰是夫也多言盍尝问焉师必有名人之称斯师也者则谓之何
　　鲁哀公元年呉师侵陈斩祀伐祠祀之木也杀厉杀疫病之人也大宰行人皆官名夫差呉子名是夫犹言此人指嚭也多言犹能言也盍何不也尝试也师必有名者言出师伐人必得彼国之罪以显我出师之名也今众人称我师谓之何名乎
　　大宰嚭曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎
　　二毛班白之人也子谓所获臣民也还其侵略之地纵其俘获之民是矜而赦之矣岂可又以无名之师议之乎此言嚭善于辞令故能救败亡之祸○石梁王氏曰是时呉亦有大宰嚭如何【鄱阳胡氏曰按嚭乃呉夫差之宰陈遣使者正用行人则仪乃陈臣也记礼者简册差互故更错其名当云陈行人仪使于师夫差使大宰嚭问之乃善忠宣公作春秋诗引斯事亦尝辨正云】
　　顔丁善居丧始死皇皇焉如有求而弗得及殡望望焉如有从而弗及既葬慨焉如不及其反而息
　　顔丁鲁人皇皇犹栖栖也望望徃而不顾之貌慨感怅之意始死形可见也既殡柩可见也葬则无所见矣如有从而弗及似有可及之处也葬后则不复如有所从矣故但言如不及其反又云而息者息犹待也不忍决忘其亲犹且行且止以待其亲之反也盖葬者往而不反然孝子于迎精而反之时犹如有所疑也
　　子张问曰书云髙宗三年不言言乃讙有诸仲尼曰胡为其不然也古者天子崩王世子听于冢宰三年言乃讙者命令所布人心喜悦也【严陵方氏曰天子之适子曰太子诸侯之适子曰世子得世国故也于天子亦称世子者则以世天下言之尔故称王以别之亦犹王制于诸侯亦称太子必称羣后以别之也】
　　知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出知悼子晋大夫名防平公晋侯彪也凡三酌者既罚二子又自罚也
　　平公呼而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也
　　言尔之初入我意尔必有所谏教开发于我我是以不先与尔言乃三酌之后竟不言而出尔之饮旷何说也蒉言桀以乙卯日死纣以甲子日死谓之疾日故君不举乐在堂在殡也况君于卿大夫比葬不食肉比卒哭不举乐悼子在殡而可作乐燕饮乎桀纣异代之君悼子同体之臣故以为大于子卯也诏告也罚其不告之罪也
　　尔饮调何也曰调也君之防臣也为一饮一食忘君之疾是以饮之也
　　言调为近习之臣贪于一饮一食而忘君违礼之疾故罚之也
　　尔饮何也曰蒉也宰夫也非刀匕是共又敢与知防是以饮之也
　　非犹不也宰夫职在刀匕今乃不专供刀匕之职而敢与知谏争防闲之事是侵官矣故自罚也
　　平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今既毕献斯扬觯谓之杜举
　　扬觯举觯也盥洗而后举致洁敬也平公自知其过既命蒉以酌又欲以此爵为后世戒故记者云至今晋国行燕礼之终必举此觯谓之杜举者此言觯乃昔者杜蒉所举也春秋传作屠蒯文亦不同【长乐陈氏曰先王制为丧臣之礼于服则衰绖于膳则不举于乐则弛县以至与敛徃吊莫不尽礼是以柳庄之卒衞献公不释祭服而往襚叔弓之卒隠公不与敛仲遂之卒宣公犹绎而万入君子非之然则悼子之未葬平公饮酒至于鼓钟其可乎此杜蒉所以升酌而讥之也非杜蒉不能改平公之过于羣臣不言之际非平公不能彰杜蒉之善于后世矣盖杜蒉之所存者忠也所敢为者勇也平公之知悔者智也不掩人者义也皆礼之所与也然平公贤孟子而终于不可见尊亥唐而终于不共治则所谓智而且义者盖亦勉强之而己左传谓屠蒉责乐工以不聪责嬖叔以不明责己以不善味其言虽不同其实一也噫三代之季贤者陆沉多矣及不得已然后出而见于世故让爵见于屠羊非书见于刘轮守官见于虞人商歌见于饭牛则善谏见于宰夫不为过矣】
　　公叔文子卒其子戍请諡于君曰日月有时将葬矣请所以易其名者
　　文子衞大夫名拔君灵公也大夫士三月而葬有时犹言有数也死则讳其名故为之谥所以代其名也
　　君曰昔者衞国凶饥夫子为粥与国之饿者是不亦惠乎昔者衞国有难夫子以其死衞寡人不亦贞乎夫子听衞国之政修其班制以与四邻交衞国之社稷不辱不亦文乎故谓夫子贞惠文子
　　鲁昭公二十年盗杀衞侯之兄絷时齐豹作乱公如死焉此衞国之乱也班者尊卑之次制者多寡之节因旧典而修举之也据先后则惠在前论小功则贞为重故不曰惠贞而曰贞惠也此三字为諡而惟称文子者郑云文足以兼之
　　石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆衞人以为有知也
　　骀仲衞大夫曰沐浴佩玉则兆卜人之言也○方氏曰兆亦有凶卜者以求吉为主故经以兆言吉也【长乐陈氏曰五人者有意于得而不兆祁子无意于得而兆故衞人以为有知盖溺于利而忘义蔽于情而忘礼者人谋之所不与而鬼谋之所违笃于义而不谋利专于礼而不徇情者人谋之所与而鬼谋之所从岂非所谓天地自然之道人事必然之理哉○严陵方氏曰曲礼曰居丧之礼头有创则沐身有疡则浴非有创痬固不可以沐浴矣玉藻云凡带必有佩玉唯丧否非去丧固不可以佩玉矣执亲之丧而沐浴佩玉是防孝防礼也唯石祁子不为之之独兆于祁子其有知也哉】
　　陈子车死于衞其妻与其家大夫谋以殉葬定而后陈子亢至以告曰夫子疾莫养于下请以殉葬
　　子车齐大夫子亢其兄弟即孔子弟子子禽也疾时不在家家人不得以致其养故云莫养于下也于是欲杀人以殉葬定谓已议定所杀之人也
　　子亢曰以殉葬非礼也虽然则彼疾当养者孰若妻与宰得已则吾欲己不得已则吾欲以二子者之为之也于是弗果用
　　宰即家大夫也二子谓妻与宰也子亢若但言非礼未必能止之今以当养者为当殉则不期其止而自止矣【严陵方氏曰以生者而从之于死则伤乎不仁于死者而养之以生则伤乎不知非君子之所当为也子亢以养拒之不亦宜乎】
