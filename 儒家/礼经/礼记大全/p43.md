<!-- { "loadSidebar": true } -->
　　已火之气所伤也【严陵方氏曰方一隂之时而行重隂之令故隂气太胜戎兵乃来亦以隂太胜而主杀故也凡以亥之气乘之也阳亢而隂莫能下为旱方隂中之时而行阳中之令则阳亢矣故旱也自夏徂秋则阳往而隂来以其旱故阳气复还也万物敷华于阳而成实于隂以阳气复还故五谷无实火旺于南方故行夏令则国多火灾火之气为热水之气为寒而此并寒热不节者葢热极生寒隂阳之理然也民多疟疾则以感寒热之气而被虐故也】
　　仲秋之月日在角昏牵牛中旦觜觽中
　　角在辰夀星之次也
　　其日庚辛其帝少皥其神蓐收其虫毛其音商律中南吕其数九其味辛其臭腥其祀门祭先肝
　　南吕酉律长五寸三分寸之一
　　盲风至鸿鴈来鸟归羣鸟养羞
　　此记酉月之候盲风疾风也孟春言鸿鴈来自南而来北也此言来自北而来南也仲春言鸟至此言归明春来而秋去也羞者所美之食养羞者藏之以备冬月之养也【严陵方氏曰盲者闭暗之称当建酉阖戸之月故其风谓之盲风又谓之阊阖以此鸟归者至以阳中故归以隂中也○山隂陆氏曰鸿鴈何不谓之南乡非其居也】
　　天子居总章太庙乘戎路驾白骆载白旂衣白衣服白玉食麻与犬其器廉以深
　　总章太庙西堂当太室也
　　是月也养衰老授几杖行糜粥饮食
　　月至四隂隂已盛矣时以阳衰隂盛为秋人以阳衰隂盛为老养衰老顺时令也几杖所以安其身饮食所以养其体行犹赐也糜即粥也【严陵方氏曰授则特授之而已行则徧行之也几杖之礼为重非庶人之老可并故唯于糜粥言行焉几杖以养其体糜粥以养其气郊特牲曰饮养阳气也食养隂气也春飨孤子秋食耆老其义一也故此于秋言之然养阳非无食也特以饮为主尔养隂非无饮也特以食为主尔故此兼言饮焉】
　　乃命司服具饬衣裳文绣有恒制有小大度有长短衣服有量必循其故冠带有常
　　司服官名具饬条具而饬正之也上曰衣下曰裳衣绘而裳绣祭服之制也有恒有定制也小大小则冕之一章大则衮冕之九章也长短谓衣长而裳短也衣服谓朝服燕服及他服之当为寒备者也各有剂量必率循故法不得更为新异也冠与带亦各有常制因造衣并作之
　　乃命有司申严百刑斩杀必当毋或枉桡枉桡不当反受其殃
　　刑罚之令前月已行此月又申戒之也枉桡皆屈曲之义谓不申正理而违法断之以逆理故必反受殃祸也【严陵方氏曰孟秋既命严断刑矣至此又命之故曰申严焉与尧典言申命同义且酉为隂中物既告成先王奉天故其所命止于是月也刑有五而曰百刑者据罪言之也传曰罪多而刑五非谓是乎必曰百则据成数言之与百体百事同义斩者则必杀杀者不必斩斩杀必当虑其及于无辜也然刑之所加不止于斩杀所命止及于此者以大辟尤人所重故也枉则在上者不直桡则在下者不申使斩杀不当则以或枉桡故也先王奉天如此而有司或枉桡焉是逆天也逆天则天灾适当之也孟子言出乎尔者反乎尔者同义】
　　是月也乃命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨
　　宰主牲者祝告神者全谓色不杂具谓体无损也养牛羊曰刍养犬豕曰豢得其养则肥失其养则瘠物色或骍或黝阳祀用骍牲隂祀用黝牲比类者比附隂阳之类而用之也小大以体言长短以用言皆欲中法度也所视所案所瞻所察所量五者悉备而当于事上帝且歆飨之矣况羣神乎【严陵方氏曰宰以宰牲为事者祝以祝神为事者宰牲将以祝神也故循行牺牲必命是二官焉夫季夏之养牺牲葢授充人而刍之也至此命宰祝持而行之而已以物至此形成而不变故也全者纯而不杂具者完而无伤若外祭毁事用尨非所谓全也鼷防食郊牛角非所谓具也刍豢所以阜蕃其牲春秋传曰奉牲以告曰博硕肥腯其可以不视乎牧人曰阳祀用骍牲毛之隂祀用黝牲毛之则物色其可以不察而比类之乎物色者毛色之色比类者各比其隂阳之类也】
　　天子乃难以达秋气以犬尝麻先荐寝庙
　　季春命国难以毕春气此独言天子难者此为除过时之阳暑阳者君象故诸侯以下不得难也暑气退则秋之凉气通达故云以达秋气也
　　是月也可以筑城郭建都邑穿窦窖脩囷仓
　　四者皆为敛藏之备穿地圆曰窦方曰窖
　　乃命有司趋民收敛务畜菜多积聚
　　孟秋已有收敛之命矣此又趋之以时不可缓故也菜所以助谷之不足故蓄之为备多积聚者凡可为嵗备者无不贮储也
　　乃劝种麦毋或失时其有失时行罪无疑
　　麦所以续旧谷之尽而及新谷之登尤利于民故特劝种而罚其惰者
　　是月也日夜分雷始收声蛰虫坏戸杀气浸盛阳气日衰水始涸
　　坏益其蛰穴之戸使通明处稍小至寒甚乃墐塞之也水本气之所为春夏气至故长秋冬气返故涸也
　　日夜分则同度量平权衡正钧石角斗甬
　　此与仲春同【严陵方氏曰钧葢三十斤之称与仲春所谓钧者异矣彼特言轻重之钧而已彼以用言此以体言故也石葢四钧之称以其尤重而内实故谓之石权衡皆以致平而已故曰平钓石则归于正矣故曰正然仲春所言不同者则又各有义焉】
　　是月也易闗市来商旅纳货贿以便民事四方来集逺乡皆至则财不匮上无乏用百事乃遂
　　朱氏曰闗者货之所入市者货之所聚易谓无重征以致其难也易闗市所以来商旅货谓化之以为利贿谓有之以为利来商旅所以纳货贿也凡此皆以便民用也四方散而不一故言来集逺乡邈而在外故言皆至此言贡赋职修也财所以待用财不匮则无乏用也用所以作事无乏用则事皆遂也
　　凡举大事毋逆大数必顺其时慎因其类
　　事大如土功徭役合诸侯举兵众之事皆不可悖阴阳之大数因犹依也如庆赏者乃生之类刑罚者乃肃杀之类必顺时令而谨依其类以行之也
　　仲秋行春令则秋雨不降草木生荣国乃有恐
　　卯木之气所应也卯中有房心心为太火故不雨且有火讹之惊恐也
　　行夏令则其国乃旱蛰虫不藏五谷复生
　　午火之气所伤也
　　行冬令则风灾数起收雷先行草木蚤死
　　子水之气所泄也收雷收声之雷也先行先期而动也【严陵方氏曰春雨所以生物秋雨所以成物曰秋雨不降则雨非不降也特所降者非成物之雨尔以其如此故草木生荣而不枯死也国乃有恐则少阳之所动故也其国乃旱则阳亢故也蛰虫不藏则隂欲执之而有所不胜故也五谷复生则盛阳作之故也风灾数起则非以时动故也雷以阳中声隂中收声收雷先行则愆于阳故也雷风不节故草木蚤死】
　　季秋之月日在房昏虚中旦栁中
　　房在卯大火之次也
　　其日庚辛其帝少皥其神蓐收其虫毛其音商律中无射其数九其味辛其臭腥其祀门祭先肝
　　无射戌律长四寸六千五百六十一分寸之六千五百二十四
　　鸿鴈来賔爵入大水为蛤鞠有黄华豺乃祭兽戮禽此记戌月之候鴈以仲秋先至者为主季秋后至者为賔如先登者为主人从之以登者为客也爵为蛤飞物化为潜物也鞠色不一而专言黄者秋令在金金自有五色而黄为贵故鞠色以黄为正也祭兽者祭之于天戮禽者杀之以食也禽者鸟兽之总名鸟不可曰兽兽亦可曰禽故鹦鹉不曰兽而猩猩通曰禽也【严陵方氏曰桃华于仲春桐华于季春皆不言有独于鞠言之者以万物皆华于阳独鞠华于隂而已故特言有桃华之红桐华之白皆不言其色独鞠言其色而曰黄者以华于隂中其色正应隂之盛故也】
　　天子居总章右个乘戎路驾白骆载白旂衣白衣服白玉食麻与犬其器亷以深
　　总章右个西堂北偏也
　　是月也申严号令命百官贵贱无不务内以防天地之藏无有宣出
　　务内谓专务收敛诸物于内防合也合天地闭藏之令也宣出则悖时令
　　乃命冢宰农事备收举五谷之要藏帝籍之收于神仓祗敬必饬
　　农事备收百谷皆敛也要者租赋所入之数籍田所收归之神仓将以供粢盛也祗谓谨其事敬谓一其心饬谓致其力也【严陵方氏曰仲秋言趣民收敛然犹未备也至此始言备收焉农事备收然后五谷之要可举也】
　　是月也霜始降则百工休乃命有司曰寒气总至民力不堪其皆入室
　　总至凝聚而至也【严陵方氏曰阳气散而成暑隂气聚而成寒总者聚也故曰寒气总至与仲春所言文虽小异其义一也以寒气之至则民力或有所不堪胜故命之皆入室以御之焉诗曰入此室处书言厥民隩谓是矣然寒气者冬之时入室者冬之事此乃言之于季秋者亦先期而命之尔于夏言处台榭至此言入室亦顺隂阳之理也】
　　上丁命乐正入学习吹
　　吹主乐声而言
　　是月也大飨帝尝牺牲告备于天子
　　仲夏大雩祈也此月大飨报也飨尝皆用牺牲仲秋已视全具至此则告备而后用焉
　　合诸侯制百县为来嵗受朔日与诸侯所税于民轻重之法贡职之数以逺近土地所宜为度以给郊庙之事无有所私
　　石梁王氏曰合诸侯制百县注云合诸侯制絶句不可从○刘氏曰合诸侯者总命诸侯之国也制犹敕也百县诸侯所统之县也天子总命诸侯各敇百县为来嵗受朔日与税法贡数各以道路逺近土地所宜为度以给上之事而不可有私也言郊庙者举其重也葢朔日与税贡等事皆天子总命之诸侯而诸侯颁之百县使奉行也旧说秦建亥此月为嵗终故行此数事者得之或疑是时秦未并天下未有诸侯百县此仍是古制愚按吕不韦相秦十余年此时已有必得天下之势故大集羣儒损益先王之礼而作此书名曰春秋将欲为一代兴王之典礼也故其间亦多有未见与礼经合者又按昭襄王之时封魏冉穣侯公子市宛侯悝邓侯则分封诸侯行王者事久矣不韦作相时已灭东周君六国削甚秦已得天下大半故其立制欲如此也其后徙死始皇并天下李斯作相尽废先王之制而吕氏春秋亦无用矣然其书也亦当时儒生学士有志者所为犹能彷佛古制故记礼者有取焉
　　是月也天子乃教于田猎以习五戎班马政
　　教于田猎谓因猎而教之以战陈之事习用弓矢殳矛戈防之五兵班布乘马之政令其毛色之同异力之强弱各以类相从也【严陵方氏曰教于田猎继言以习五戎与车攻言因田猎而选车徒同意上言教下言习者我教之故彼习之也戎器必以五者则以兵法五人为伍故也田猎所以得利军旅所以效死人之所欲莫甚于利所恶莫甚于死以所恶寓所欲而习焉亦先王之深意也大司马秋狝教治兵其以是欤】
　　命仆及七驺咸驾载旌旐授车以级整设于屛外司徒搢扑北面誓之
　　仆戎仆也天子马有六种各一驺主之并总主六驺者为七驺也皆以马车驾车又载析羽之旌蛇之旐既毕而授车于乘者以尊卑为等级各使正其行列向背而设于军门之屏外于是司徒揷扑于带于陈前北面誓戒之此时六军皆向南而陈也扑即夏楚二物也周礼戎仆中大夫二人【严陵方氏曰设扑而搢之以其有事于教无事于刑也誓则欲其不犯命焉必北面则以田主杀阴事故也】
　　天子乃厉饰执弓挟矢以猎命主祠祭禽于四方天子戎服而严厉其威武之饰亲用弓矢以杀禽兽葢奉祭祀之物当亲杀也猎竟则命典祀之官取猎地所获之兽祭于郊以报四方之神禽者兽之通名也
