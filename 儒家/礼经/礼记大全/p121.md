<!-- { "loadSidebar": true } -->
　　壻于妇家曰昏妇于壻家曰姻○方氏曰君臣之乱生于无义故以朝觐之礼禁之诸侯之乱生于不和故以聘问之礼禁之臣子之乱生于无恩故以丧祭之礼禁之以至郷饮之施于长幼昏姻之施于男女其义亦若是而已【马氏曰春曰朝秋曰觐天子与诸侯嫌于无分诸侯朝觐以述职然后君臣之义明大曰聘小曰问诸侯相厉以礼上有以字于下下有以承于上则不相侵陵而相尊敬也臣子之于君亲无所不尽其恩尤见于丧祭之礼为其死者人之所恶而为丧以终之足以见其不倍逺者人之所略而为祭礼以鬼飨之足以见其不忘故曰所以明臣子之思也郷饮所以尚齿故席则有上下豆则有多寡皆所以明长幼之序也昏姻所以重礼故执贽而后见敬慎重正而后相亲皆所以明别也○延平周氏曰礼可以义起而古之人未尝无损益至于大伦大要则不可以为无所用而去之也盖去之则乱患之所由生】
　　故昏姻之礼废则夫妇之道苦而淫辟【僻】之罪多矣郷饮酒之礼废则长幼之序失而争鬬之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行【去声】恶而倍畔侵陵之败起矣故礼之教化也微其止邪也于未形使人日徙善远【去声】罪而不自知也是以先王隆之也易曰君子慎始差若豪牦缪以千里此之谓也
　　此又自昏姻覆说至聘问朝觐以明上文之义所引易曰纬书之言也若如也○郑氏曰苦谓不至不答之属【石林叶氏曰朝觐聘问在上者之事而民不与焉故言禁乱则始于朝觐者以安上者为序昏姻虽在上者制之而民得与焉故言废礼则始于昏姻者以治民者为序盖天下治而后君臣得以正位其乱也常在于衽席此其所以成终而所以成始也朝觐聘问上下之礼虽不同而尊谨之道一也故言倍畔侵陵而皆曰败昏姻郷饮内外之礼虽不同而亲睦之道一也故言淫僻争鬬则曰罪曰狱盖民违于礼有罪而加以刑有讼而至于狱则可得而治在上者违于礼则有僭逼而已故倍畔忘君者也侵陵图君者也○严陵方氏曰室家者人之所愿也因其所愿而为之昏礼则足以别男女饮食者人之所欲也因其所欲而为之郷礼则足以序长幼以至丧祭聘觐亦若是而已此教化所以为微也以其微故能止邪于未形以其止邪于未形故使人日徙善远罪而不自知也先王隆之其以是欤】

　　礼记大全卷二十三
　　钦定四库全书
　　礼记大全卷二十四
　　明　胡广等　撰
　　哀公问第二十七
　　哀公问于孔子曰大礼何如君子之言礼何其尊也孔子曰丘也小人不足以知礼君曰否吾子言之也哀公鲁君名蒋大礼谓礼之大者何其尊言称扬之甚
　　孔子曰丘闻之民之所由生礼为大非礼无以节事天地之神也非礼无以辨君臣上下长幼之位也非礼无以别男女父子兄弟之亲昏姻疏数之交也君子以此之为尊敬然
　　此皆礼之大者故不得不尊敬之也【马氏曰礼莫重于祭故以祭为先祭莫重于天地故以天地为先事天地之神而以节言之者盖事天地之神各以其位各以其器各以其时皆有礼以节之也天谓之神地谓之只此言天地之神盖可以通言之也○临川吴氏曰分之严者外自君臣始非君臣则有上下非上下则有长幼其位虽异而异之中有同焉所当辨也情之厚者内自男女始因男女而有父子因父子而有兄弟其亲虽同而同之中有异焉所当别也妇党曰昏壻党曰姻自家内之兄弟而推以及异姓之兄弟也间见曰疏亟见曰数自远外之长幼而推以及游从之长幼也其交亦有别焉于神之大祭则举二以包其余于人之大伦则衍五而至于八此者指节事辨别之礼而言然者如此也谓君子以此礼之敬事大神辨别大伦故尊敬之如此所以答哀公言礼何其尊之问也】
　　然后以其所能敎百姓不废其会节
　　礼本天秩圣人因人情而为之节文非强之以甚髙难行之事也故曰以其所能敎百姓会节谓行礼之期节如葬祭有葬祭之时冠昏有冠昏之时不可废也
　　有成事然后治其雕镂文章黼黻以嗣
　　有成事谓诹日而得卜筮之吉事可成也雕镂祭器之饰文章黼黻祭服之饰也嗣者传续不绝之义此器服常存则此礼必不泯绝矣
　　其顺之然后言其丧筭备其鼎爼设其豕腊脩其宗庙嵗时以敬祭祀以序宗族即安其居节丑其衣服卑其宫室车不雕几【祈】器不刻镂食不贰味以与民同利昔之君子之行礼者如此
　　顺之谓上下皆无违心也言犹明也丧筭五服嵗月之数殡葬久近之期也即安其居者随其所处而安之也节俭也丑犹恶也雕几见郊特牲器养器也自奉如此其薄者盖欲不伤财不害民而与民同其利也【石林叶氏曰上以事天地下以别疏戚莫非尊敬之道也然礼者中庸而已中庸则不以所能者病人其敎人皆其所能也君子严于事鬼神而俭于奉己故事鬼神则以敬顺为主丧筭也鼎爼也豕腊也宗庙也皆无所不尽至于自奉乎己则以恭俭为主故丑衣服卑宫室不雕车不镂器不贰味以与民同利禹之克勤克俭而致羙乎黻冕致孝乎鬼神尽力乎沟洫盖此意也】
　　公曰今之君子胡莫之行也孔子曰今之君子好实无厌【去声】淫德不倦荒怠敖【去声】慢固民是尽午【去声】其众以伐有道求得当【去声】欲不以其所昔之用民者由前今之用民者由后今之君子莫为礼也
　　实货财也淫德放荡之行也固如固获之固言取之力也尽谓竭其所有也午与迕同午其众违逆众心也求得当欲言不过求以称其私欲而已不以其所不问其理之所在也由前由古之道由后由今之道也【严陵方氏曰好实无厌言贪而不知足也淫徳不倦言过而不能改也荒于事故其心怠敖于物故其心慢固民是尽者谓其或尽民之力而不计其劳或尽民之财而不计其费也众者人之所顺而反午之有道者人之所尊而反伐之求其得而已不顾于义也当所欲而已不循于理也若是则动皆失其所矣故曰不以其所也用民即君子也以其有君国子民之位故以用民言之】
　　孔子侍坐于哀公哀公曰敢问人道谁为大孔子愀【七小反】然作色而对曰君之及此言也百姓之德也固臣敢无辞而对人道政为大
　　愀然悚动之貌作色变色也百姓之德犹言百姓之幸也敢无辞犹言岂敢无辞【临川呉氏曰人道谓治人之道政者行事以正人之不正治人之道不过如此故曰政为大】
　　公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从公曰敢问为政如之何孔子对曰夫妇别父子亲君臣严三者正则庶物从之矣公曰寡人虽无似也愿闻所以行三言之道可得闻乎
　　夫妇父子君臣三纲也庶物众事也无似无所肖似言无德也【临川吴氏曰三纲人伦之大者庶物庶事之小者大者先正则小者从而正矣政之所谓正者如此】
　　孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏旣至冕而亲迎【去声】亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与
　　方氏曰夫妇有内外之位故曰别父子有慈孝之恩故曰亲君臣有上下之分故曰严易曰有夫妇然后有父子有父子然后有君臣故先后之序如此三者之正一以夫妇为之本故后言大昏为大也政在养人故古之为政爱人为大然而爱之无节则墨氏之兼爱矣安能无乱乎故曰所以治爱人礼为大礼止于敬而已故曰所以治礼敬为大礼以敬为主而大昏又为至焉故曰敬之至矣大昏为大大昏旣为敬之至故虽天子诸侯之尊亦必冕而亲迎也己亲其人乃所以使人之亲己而已故曰亲之也者亲之也冕而亲迎可谓敬矣故曰兴敬为亲舍敬是遗亲也弗爱则无以相合而其情疎故曰弗爱不亲弗敬则无以相别而其情亵故曰弗敬不正爱敬之道其始本于闺门之内及扩而充之其爱至于不敢恶于人其敬至于不敢慢于人而德敎加于百姓刑于四海故曰爱与敬其政之本与【庆源辅氏曰夫妇始也父子内也君臣外也问所以致三者之道则哀公亦善学之矣冕而亲迎躬亲之也躬亲之者所以致其亲爱之意也是兴敬所以为亲也舍敬则是遗亲矣彼以亵为亲者未要其终也唯敬以为亲则爱得其正故能爱与敬则夫妇别父子亲君臣严矣而大昏又其总也】
　　公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎公曰寡人固【句】不固焉得闻此言也寡人欲问不得其辞请少进
　　已重太重也寡人固自言其固陋也不固焉得闻此言者言若不固陋则不以此为问安得闻此言乎请少进者幸孔子更略有以进敎我也○石梁王氏曰并言天地非止诸侯之礼也【庆源辅氏曰愿有言然者疑似之意不敢以为是也　临川吴氏曰言配合二姓为夫妇以继续先圣之后祭祀之时君为外主夫人为内主故曰为天地宗庙社稷之主诸侯不得祭天地此泛言之因及天子尔天地社稷之祭后夫人不与以宗伯摄献是亦后夫人为之主也】
　　孔子曰天地不合万物不生大昏万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与
　　直言二字未详或云当作朝廷○陆氏曰物以不振为耻国以不兴为耻○应氏曰物耻谓事物之污陋国耻谓国体之卑辱内外之礼交洽则国家安富尊荣何耻之不伸是时鲁微弱哀公欲振而兴之而不知礼之为急故夫子以是告之【严陵方氏曰天地合而后万物生犹之二姓合而后人道成焉故曰大昏万世之嗣也以其传万世之嗣则亲迎之礼不为过矣○石林叶氏曰昏以继万世之嗣而为先祖后与之共事宗庙社稷以及天地所谓主也君共粢盛夫人共祭服则内足以治宗庙之礼推而大之可以配天地天则神也地则明也故以配天地之神明夫妇正则名正名正则言顺故出则足以治直言之礼推而广之凡君臣父子皆所正也故以立上下之敬至于事之废坠可耻者足以正之国之衰弱可耻者足以兴之为政之本孰有先于此乎然而昏姻之礼人伦之常也其效若此者何也盖大王之所以兴国者以其有姜女文王之所以造周者以其有后妃幽王之所以亡天下也亦以襃姒而已王化之本取诸家而推之则天下无不治】
　　孔子遂言曰昔三代明王之政必敬其妻子也有道妻也者亲之主也敢不敬与【平声】子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾【迄】乎天下矣大【泰】王之道也如此则国家顺矣
