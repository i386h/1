<!-- { "loadSidebar": true } -->
　　臣为【去声】君丧纳货贝于君则曰纳甸于有司【芳鳯反】马入庙门赙【附】马与其币大白兵车不入庙门
　　纳入也甸田也臣受君之田邑此纳者田野所出故云纳甸也马以送死者故可入庙门赙马与币所以助主人丧事之用故不入庙门大白之旗与兵车虽并无送丧之用以其本战伐之具故亦不可入于庙门此谓国君之丧邻国有以此为者亦或本国自有之也
　　赙者既致命坐委之摈者举之主人无亲受也
　　来赙者既致其主之命即跪而委置其物于地摈者乃举而取之主人不亲受异于吉事也
　　受立授立不坐性之直者则有之矣
　　受人之物而立与以物授人之立者皆不跪此皆委曲以尽礼之当然耳然直情径行之人亦或有跪者故曰性之直者则有之矣
　　始入而辞曰辞矣
　　宾始入门主人当辞让令宾先入故摈者告主人曰辞矣谓当致辞以让宾也至阶亦然此不言者礼可知也
　　即席曰可矣
　　及宾主升堂各就席摈者恐宾主再辞故告之曰可矣言可即席不须再辞也
　　排阖説【它括反】屦于户内者一人而已矣有尊长在则否阖门扇也推排门扇而脱屦于户内者一人而已言止许最长者一人如此余人不可也若先有尊长在堂或在室则后入之人皆不得脱屦于户内故云有尊长在则否也【庆源辅氏曰物畜然后有礼故众必有所尊也若脱屦于尊长前非礼】
　　问品味曰子亟【器】食于某乎问道艺曰子习于某乎子善于某乎
　　方氏曰人之情品味有偏嗜道艺有异尚问品味不可斥之以好恶而昭其癖故曰子亟食于某乎问道艺不可斥之以能否而暴其短故曰子习于某乎子善于某乎
　　不疑在躬不度【大洛反】民械不愿于大家不訾【咨】重器一言一行皆其在躬者也口无择言身无择行是不疑在躬也器械之备所以防患不可度其利钝恐人以非心议已大家之富爵位所致不可愿望于己以其有僭窃之萌訾鄙毁之也重器之传宝之久矣乃从而毁之岂不起人之怒乎
　　汜【泛】埽【去声】曰埽埽席前曰拚【粪】拚席不以鬛【猎】执箕膺擖【叶】
　　汜埽广埽也拚除秽也鬛帚也席上不可用帚膺胷也擖箕舌也执箕而拚则以箕舌向己胷前不可持向尊者也
　　不贰问问卜筮曰义与【平声】志与义则可问志则否不贰问谓谋之筮事虽正而兆不吉则不可以不正者再问之也见人卜筮欲问其所卜何事则曰义与志与义者事之宜为志则心之隠谋也故义者则可问其事志则不可问其事也一説卜者问求卜之人义则为卜之志则不为之卜亦通【长乐刘氏曰凡问卜筮之道先正其心决定所事之去就则从此而违彼无疑贰之心矣然后问于筮考诸卜吾所就而从者吉乎凶乎是之谓不贰问也则择义以为主而不敢徇其志也书曰官占惟先蔽志昆命于元朕志先定询谋佥同鬼神其依筮协从卜不习吉言以义蔽志为先人谋次之鬼谋又次之然后筮协从也习吉之卜徇其志者也大卜之所弗筮焉】
　　尊长于己逾等不敢问其年燕见【现】不将命遇于道见则面不请所之丧俟事不犆【特】吊
　　逾等祖与父之行也不敢问年嫌若序齿也燕见不将命谓卑幼者燕私来见不使摈者传命非宾主之礼也若遇尊长于道路尊者见己则面见之不见则隠避不欲烦动之也不请所之不问其所往也若于尊者之丧则待主人哭之时而往不非时特吊
　　侍坐弗使不执琴瑟
　　侍坐于尊者不使之执琴瑟则不得擅执而鼔之
　　不画地手无容不翣也寝则坐而将命
　　无故而画地亦为不敬手容恭若举手以为容亦为不恭时虽暑热不得挥扇若当尊者寝卧之时而传命必跪而言之不可直立以临之也
　　侍射则约矢
　　凡射必二人为耦楅在中庭箭倚于楅上耦前取一矢次下耦又进取一矢如是更进各得四矢若卑者侍射则不敢更迭取之但一时并取四矢故谓之约矢也
　　侍投则拥矢
　　投壶之礼亦宾主各四矢尊者则委四矢于地一一而投之卑者不敢委于地故悉拥抱之也
　　胜则洗【苏典反】而以请客亦如之不角不擢马
　　射与投壶之礼胜者之弟子酌酒置于丰上其不胜者跪而饮之若卑者得胜则不敢径酌当前洗爵而请行觞也客若不胜则主人亦洗而请所以优宾也角兕觥也今饮尊者及客不敢用角但如常献酬之爵也擢进而取之也马者投壶之胜算每一胜则立一马至三马而成胜若一朋得二马一朋得一马则二马者取彼之一马足成己之三马今卑者虽得二马不敢取尊者之一马以成己胜也
　　执君之乘车则坐仆者右带劒负良绥申之面拖【徒我反】诸幦【觅】以散绥升执辔然后步
　　方氏曰执谓执辔也凡御必立今坐者君未升车而车未行也劒在左以便右抽仆则右带者以君在左嫌妨君也良绥正绥也犹良车良材之良散绥贰绥也犹散材之散正绥君所执贰绥则仆执之仆在车前而君自后升故曰负良绥申之面者言垂绥之末于前也拖诸幦者引之于车防覆苓之上也以散绥升者复言仆初升时也执辔然后步者防马之逸也○今按苓即轼也【朱子曰以言以散绥升则是此时仆方在车下带劒负绥而掷绥末于幦上君固未就车也及仆以散绥升之后君方出而就车此疏乃言君由后升仆者在车背君取绥而拖诸幦误矣又疑绥制当是以索为环两头相属故负之者得以如环处自左腋下过前后各上至背则合而出于右腋之中以申于前而自车下掷于幦上君升则还身向后复以覆幦如环处授君使君得以两手执之而升也按此与曲礼君车将驾以下皆非専为君御者之事葢劒妨左人自当右带绥欲授人自当负之以升又当升时无人授已故但取散绥以升乃仆之通法注疏皆误】
　　请见不请退朝廷曰退燕游曰归师役曰罢
　　方氏曰跂慕则来厌斁则去人之情也请见不请退嫌有厌斁之心也朝廷人之所趍故于其还曰退退则为出故也燕游不可以久故于其还曰归归有所止故也师役劳苦为甚故于其还曰罢以其疲故也○愚按罢当读如欲罢不能之罢【长乐陈氏曰请见于君子有慕德之志而请退焉则防于简贤矣朝廷曰退者宠荣之地人所竞进君子之道虽行而犹请退也燕游之事人所乐为而忘本者众故曰归者不忘反其本也师旅之役事干于国不敢言归动众之为惧也曰已疲劳不胜其役可也】
　　待坐于君子君子欠伸运笏泽劔首还【旋】屦问日之蚤莫虽请退可也
　　运转动之也泽玩弄而生光泽也还屦谓转而正之示欲着也余见曲礼【庆源辅氏曰运笏示欲搢而起还屦示欲着而起泽劒首则意不在己也】
　　事君者量【去声】而后入不入而后量凡乞假于人为【去声】人从事者亦然然故上无怨而下逺【去声】罪也
　　先度其君之可事而后事之则道可行而身不辱入而后量则有不胜其轻进之悔者矣或乞或假或任人之事亦必量其可而后行上无怨下逺罪为事君者言之○马氏曰古之人有能尽臣道量而后入者莫如伊周
　　不窥密不旁狎不道旧故不戏色
　　窥觇隠密之处论説故旧之非非重厚者所为也○应氏曰旁狎非必正为玩狎旁近循习而流于狎也戏色非必见诸笑言外儿斯须不敬则色不庄矣【朱子曰旁泛及也泛与人狎习不恭敬也不道旧故旧事既非今日所急且或人宿过以取憎恶如陈胜宾客言胜故情为胜所杀之类也戏色谓嘻笑侮慢之容】
　　为人臣下者有諌而无讪【所谏反】有亡而无疾颂而无讇【谄】諌而无骄怠则张而相【去声】之废则埽而更【平声】之谓之社稷之役
　　疏曰諌而无骄者谓君若从己之谏己不得恃己言行谋用而生骄慢也○方氏曰君有过谏之使止可也讪之则不恭谏不从逃而去之可也疾之则太伤颂而无讇则所颂为公谏而无骄则所谏为正事弛而不力为怠事弊而无用为废相之更之则君岂有失徳国岂有废事哉谓之社稷之役以其有劳于社稷也【庆源辅氏曰以下美上易失于讇以是谏非易失于骄志怠则张而助之事废则埽而改之谓之社防之役者凡所以竭诚效力如此者为社稷而已】
　　母拔【蒲末反】来母报往
　　朱子曰拔是急走倒从这边来赴是又急再还倒向那边去来往只是向背之意此两句文义犹云其就义若热则其去义若渴言人见有个好事火急欢喜去做这様人不耐久少间心懒意防则速去之矣所谓其进鋭者其退速也
　　母渎神母循枉母测未至
　　神不可渎必敬而逺之言行过而邪枉当改以从直后复循袭是贰过矣君子以诚自处亦以诚待人不逆料其将然也未至而测之虽中亦伪
　　士依于徳游于艺工依于法游于説
　　依者据以为常游则出入无定工之法规矩尺寸之制也説则讲论变通之道焉【严陵方氏曰依则无日不然游则有时而已德本也故言依艺末也故言游依于法者常法也所谓説则有变通存焉若规矩准绳所谓法也故依之而不可违若器或利于古而害于今则有説故游之而不泥】
　　母訾【咨】衣服成器母身质言语
　　訾毁其不善也曲礼疑事母质与此质字义同谓言语之际疑则阙之不可自我质正恐有失误也
　　言语之羙【五美字皆读为仪然皆如本字亦可通】穆穆皇皇朝廷之美济济【上声】翔翔祭祀之美齐齐【如字】皇皇【旧音往方读如字】车马之羙匪匪【非】翼翼鸾和之美肃肃雍雍
　　方氏曰穆穆者敬以和皇皇者正而美济济者出入之齐翔翔者翕张之善齐齐致齐而能定也皇皇有求而不得也匪匪言行而有文翼翼言载而有辅肃肃唱者之敬雍雍应者之和此即保氏所教六仪也
　　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪
　　社稷之事如祭祀军旅之类皆是也御者六艺之一国君尊故以社稷言乐人之事如周礼乐徳乐语乐舞之类大司乐以教国子者正者正其善否大夫下于君故以教子言士贱则以耕与负薪言此与曲礼所记不同葢记者之辞异耳【严陵方氏曰国君以能保社稷为孝国君之子则从社稷之事而已正于乐人谓从其政也长则能其事幼则従其政而已负薪易于耕田故长则曰能耕幼则曰能负薪未能负薪】
　　执玉执防不趋堂上不趋城上不趋武车不式介者不拜
　　説见曲礼
　　妇人吉事虽有君赐肃拜为尸坐则不手拜肃拜为丧主则不手拜
　　肃拜如今妇人拜也左传三肃使者亦此拜手拜则手至地而头在手上如今男子拜也妇人以肃拜为正故虽君赐之重亦肃拜而受为尸虞祭为祖姑之尸也为丧主夫与长子之丧也为丧主则稽颡故不手拜若有丧而不为主则手拜矣或曰为丧主不手拜则亦肃拜也
　　葛绖而麻带
　　妇人遭丧卒哭后以葛绖易首之麻绖而要之麻绖不变故云葛绖而麻带也
　　取爼进爼不坐
　　取爼就爼上取肉也进爼进肉于爼也爼有足立而取进为便故不跪
　　执虚如执盈入虚如有人
