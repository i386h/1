<!-- { "loadSidebar": true } -->
　　狐申生之傅辞犹将去而告违葢与之永诀也申生自经而死防父于不义不得为孝但得諡恭而已○疏曰注云伯氏狐哭别氏者狐是总氏伯仲是兄弟之字字伯者谓之伯氏字仲者谓之仲氏故传云叔氏其诸乎又此下文云叔氏专以礼许人是一人之身字则别为氏也【长乐陈氏曰君子之于亲有言以明已有諌以明事谏则以防为顺以孰为勤几而不入则至于孰孰而不入则至于号号而将至于见杀则又有义以逃之是虽于亲有所不从而于义无所不顺于亲或不我爱而于乡闾无所得罪此古之所谓孝子也彼不善事亲者以小爱贼恩姑息贼德于已可以言而不言于事可以谏而不谏依违隐忍惟意是从以至殒身于其亲之命而防亲于不义之名是将以安亲而反危之将以悦亲而反辱之此君子之所不取也晋献公将杀其世子申生申生于亲可言而不言而且惧伤公之心于义可逃而不逃而且谓天下岂有无父之国以至其躬之不阅而且卹国家之多难不顾死生之大节而且谨再拜之末仪是恭而已非孝也春秋书晋侯杀其世子申生葢书晋侯以明晋侯之无道书申生以明申生之罪也虽然春秋之时臣弑其君子弑其父如卫辄拒父而争国楚商臣弑君而簒位则申生之行葢可哀而恕之也孔子曰苟志于仁无恶也故礼不以申生爲不孝而以之为恭犹诗不以伋寿爲不孝而以之爲不瑕也然以春秋礼义之法绳之则申生不足以爲孝也】
　　鲁人有朝祥而莫歌者子路笑之夫子曰由尔责于人终无己夫三年之丧亦已久矣夫子路出夫子曰又多乎哉逾月则其善也
　　朝祥旦行祥祭之礼也朝祥莫歌固为非礼特以礼教衰废之时而此人独能行三年之丧故夫子抑子路之笑然终非正礼恐学者致疑故俟子路出乃正言之其意若曰名为三年之丧实则二十五月今已至二十四月矣此去可歌之日又岂多有日月乎哉但更逾月而歌则为善矣葢圣人于此虽不责之以备礼亦未尝许之以变礼也【长乐陈氏曰丧凶礼也祭吉礼也毕凶礼之丧犹爲吉祭之禫未全乎吉也吉事兆见于此矣得不谓之祥乎祥歌同日失之太速子路笑之失之太严此孔子所以恕鲁人而抑子路之责人无已也记曰祥之日鼔素琴不爲非而歌则爲未善者琴自外作歌由中出故也】
　　鲁庄公及宋人战于乗丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也
　　乗邱鲁地战在庄公十年县卜皆氏也凡车右以勇力者为之大崩曰败绩公坠车而佐车授之绥以登是登佐车也佐车副车也绥挽以升车之索也末之卜者言卜国微末无勇也二人遂赴鬬而死圉人掌马者及浴马方见流矢中马股间之肉则知非二子之罪矣生无爵则死无谥殷大夫以上为爵士虽周爵卑不应谥庄公以义起遂诔其赴敌之功以爲谥焉○方氏曰诔之为义达善之实而不欲饰者也谥则因诔之言而别之有诔则有谥矣【长乐陈氏曰春秋无义战则庄公乗邱之战非义也流矢中马而败绩非御与佐之罪而罪之非智也以成德之诔而加之未成德之士使与士丧同非礼也非义与智则贻害于一时非礼则乱法于万世贻害于一时其罪小乱法于万世其罪大记人即其罪大者记之故曰士之有诔自此始也】
　　曽子寝疾病乐正子春坐于牀下曽元曽申坐于足童子隅坐而执烛
　　病者疾之甚也子春曽子弟子元与申曽子子也
　　童子曰华而睆大夫之箦与子春曰止曾子闻之瞿然曰呼曰华而睆大夫之箦与曽子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣举扶而易之反席未安而没华者饰之美好睆者节目之平莹箦簟也止使童子勿言也瞿然如有所惊也呼者叹而嘘气之声曰童子再言也革急也变动也彼谓童子也童子知礼以为曽子未尝为大夫岂可卧大夫之箦曽子识其意故然之且言此曽大夫季孙之赐耳于是必欲易之易之而没可谓毙于正矣○朱子曰易箦结缨未须论优劣但防古人谨于礼法不以死生之变易其所守如此便使人有行一不义杀一不辜而得天下不为之心此是要处又曰季孙之赐曾子之受皆为非礼或者因仍习俗尝有是事而未能正耳但及其疾病不可以变之时一闻人言而必举扶以易之则非大贤不能矣此事切要处正在此毫厘顷刻之间【程子曰人苟有朝闻道夕死可矣之志则不肯一日安于所不安也何止一日须臾不能如曽子易箦须要如此乃安人不能若此者只爲不见实理实理者实见得是实见得非凡实理得之于心自别若耳闻口道者心实不见若见得必不肯安于此○龙泉叶氏曰曽子之学坚定明笃虽神已离形而不变异死生若一致然且改过甚勇以正为终是后学鍳照凖程处也】
　　始死充充如有穷既殡瞿瞿如有求而弗得既葬皇皇如有望而弗至练而慨然祥而廓然
　　疏曰事尽理屈为穷亲始死孝子匍匐而哭之心形充屈如急行道极无所复去穷急之容也瞿瞿眼目速瞻之貌如有所失而求觅之不得然也皇皇犹栖栖也亲归草土孝子心无依托如有望彼来而彼不至也至小祥但慨叹日月若驰之速也至大祥则情意廓不乐而已○方氏曰下篇述顔丁之居丧则言皇皇于始死言慨焉于既葬问丧则言皇皇于反哭所言不同者葢君子有终身之丧思亲之心岂有隆杀哉先王制礼略爲之节而已故其所言不必同也
　　邾娄复之以矢盖自战于升陉始也
　　鲁僖公二十一年与邾人战于升陉鲁地也邾师虽胜而死伤者多军中无衣复者用矢释云邾人呼邾声曰娄故曰邾娄夫以尽爱之道祷祠之心孝子不能自已冀其复生也疾而死行之可也兵刃之下肝脑涂地岂有再生之理复之用矢不亦诬乎
　　鲁妇人之髽而吊也自败于台鲐始也
　　古时以纚韬髪凶则去纚而露其髻故谓之髽狐鲐之战在鲁襄公四年葢为邾人所败也髽不以吊时家家有丧故髻而相吊也○方氏曰矢所以施于射非所以施于复髽所以施于丧非所以施于吊因之而弗改则非矣【广安游氏曰先王之世虽用兵临军之际未有不用礼者也且礼者行乎其所可行者也孔子曰杀人之中又有礼焉此古道也惟其以礼相与则两军交战而杀有所止未有若后世极兵力所至至于僵尸百万流血千里而后已者也故古者虽身膏草野之人与夫死者之家所谓丧吊之礼犹得行乎其间升陉以前未尝无战死者得复以衣而不复以矢台鲐以前未尝无战死而相吊者得吊以衰而不髽则是杀人之甚必自升陉台鲐二者始自是而遂以为常则再失之矣呜呼自先王之礼废而兵祸之烈至于六国秦汉之际杀人至以数十万计天下涂炭肝脑涂地失国之祸至于如此诚可叹也大率先王之世至出于一而礼乐达乎天下凡所谓礼者行之庙堂至乎州巷达乎搜狩用乎军旅造次颠沛无非礼者生乎由是死乎由是上下小大相与习乎此而安乎此于两军之战而杀有所止礼使然也后世不然其从容无事之时固已废礼任其智力及夫军旅死生之际苟可以自利而害人者岂复恤哉故古人杀有所止与后世异葢礼之存亾故也于复以矢吊以髽则知兵祸之甚烈记礼者记其失礼之甚也】
　　南宫縚之妻之姑之丧夫子诲之髽曰尔毋从从尔尔毋扈扈尔盖榛以为笄长尺而总八寸
　　縚妻夫子兄女也姑死夫子教之为髽从从髙也扈扈广也言尔髽不可太髙不可太广又教以笄总之法笄即也吉笄尺二寸丧笄一尺斩衰之笄用箭竹竹之小者也妇为舅姑皆齐衰不杖期当用榛木为笄也束髪谓之总以布为之既束其本末而总之余者垂于髻后其长八寸也
　　孟献子禫县而不乐比御而不入夫子曰献子加于人一等矣
　　孟献子鲁大夫仲孙蔑也禫祭名禫者澹澹然平安之意大祥后间一月而禫故云中月而禫或云祥月之中者非小记云中一以上而祔亦谓间一世也礼大夫判县县而不乐者但县之而不作也比御而不入者虽比次妇人之当御者而犹不复寝也一说比及也亲丧外除故夫子美之【长乐陈氏曰葢三年之丧则久矣故祥月而禫者以义防恩也期之丧则近矣故间月而禫者以恩伸义也记曰禫而内无哭者乐作矣又曰禫而从御吉祭而复寝由此观之孟献子禫县而不乐比御而不入则过乎此矣故孔子称之今夫先王制礼以中为界子夏子张援琴于除丧之际孔子皆以爲君子伯鱼子路过哀于母姊之丧孔子皆非之然则孟献子过于礼孔子反称之者非以为得礼也特称其加诸人一等而已】
　　孔子既祥五日弹琴而不成声十日而成笙歌有子葢既祥而丝屦组缨
　　有子孔子弟子有若也礼既祥白屦无絇缟冠素纰组之文五采今方祥即以丝为屦之饰以组为冠之缨服之吉者也此二者皆讥其变吉之速然葢者疑辞恐记者亦是得于传闻故疑其辞也引孔子之事者以见余哀未也【李氏曰设而不乐比御而不入加于人者也丝屦组缨不及于人者也同于人可也加于人则非中道矣及人可也不及人非礼矣孔子笃于仁克之以礼五日弹琴而不成声仁也十日而成笙歌礼也有过不及然后知其中故言孟献子有若而言孔子于其中】
　　死而不吊者三畏厌溺
　　方氏曰战陈无勇非孝也其有畏而死者乎君子不立岩墙之下其有厌而死者乎孝子舟而不游其有溺而死者乎三者皆非正命故先王制礼在所不吊○应氏曰情之厚者岂容不吊但其辞未易致耳若为国而死于兵亦无不吊之理若齐庄公于杞梁之妻未尝不吊也○愚闻先儒言明理可以治惧见理不明者畏惧而不知所出多自经于沟渎此真为死于畏矣似难专指战陈无勇也或谓鬬狠亡命曰畏【广安游氏曰古之君子欲正人之过失不专恃乎刑罚而已使生者有所愧死者有所憾皆所以诛罚之也生有所愧若异其衣冠之类死有所憾若死而不吊之类是也葢礼乐行于天下使人有所劝勉愧耻而不丽于过恶此其为尊道而不迫亦后世所不能及也】
　　子路有姊之丧可以除之矣而弗除也孔子曰何弗除也子路曰吾寡兄弟而弗忍孔子曰先王制礼行道之人皆弗忍也子路闻之遂除之
　　行道之人皆有不忍于亲之心然而遂除之者以先王之制不敢违也【吴氏莘曰圣人以中道抑人之情非恶其过厚惧其不可继而已○临川吴氏曰行道谓稍知率性之道而行之者其情必过厚故以礼制其情则皆有所不忍也伯鱼于出母之丧期后当不哭矣而犹哭子路于嫁姊之丧大功服满当除矣而犹不除皆情不过厚而于礼不可故夫子皆抑其过伯鱼遂除之除其哭也子路遂除之除其服也】
