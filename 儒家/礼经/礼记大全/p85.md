<!-- { "loadSidebar": true } -->
　　疏曰服术有六其一是徒从徒空也与彼非亲属空从此而服彼有四者一是妾为女君之党二是子从母服于母之君母三是妾子为君母之党四是臣从君而服君之党此四徒之中惟女君虽没妾犹服女君之党余三徒所从既亡则止而不服已止也属者骨血连续以为亲也亦有三一是子从母服母之党二是妻从夫服夫之党三是夫从妻服妻之党此三从虽没犹从之服其亲也【严陵方氏曰从服即大传所谓徒从也属从即大传所谓属从者也然徒从不若属从之为重故于徒从则所从亡则己于属从则所从虽没而犹服焉】
　　妾从女君而出则不为【去声】女君之子服
　　妾谓女君之侄娣也其来也与女君同入故服女君之子与女君同若女君犯七出而出则此侄娣亦从之出子死则母自服其子侄娣不服义絶故也
　　礼不王不禘
　　禘王者之大祭诸侯不得行之故云不王不禘○石梁王氏曰此句合在王者禘其祖之所自出上错乱在此
　　世子不降妻之父母其为【去声】妻也与大夫之适子同世子天子诸侯之适子传世者也不降杀其妻父母之服者以妻故亲之也大夫适子死服齐衰不杖今世子既不降其妻之父母则其为妻服与大夫服适子之服同也
　　父为士子为天子诸侯则祭以天子诸侯其尸服以士服
　　祭用生者之礼尽子道也尸以象神自用本服【严陵方氏曰言天子诸侯士之祭其别如此则王制所谓祭从生者也与中庸所言亦同父为士其尸服以士服者则与丧从死者同义】
　　父为天子诸侯子为士祭以士其尸服以士服
　　以天子诸侯之礼祭其父之为士者其礼伸故尸服死者之服为礼之正以士之礼祭其父之为天子诸侯者其礼屈故尸服生者之服为礼之变礼有曲而杀者此类是也
　　妇当丧而出则除之
　　妇当舅姑之丧而为夫所出则即除其服恩义絶故也
　　为父母丧未练而出则三年既练而出则己
　　若当父母之丧未期而为夫所出则终父母三年之制为己与夫族絶故其情复隆于父母也若在父母小祥后被出则是己之期服已除不可更同兄弟为三年服矣故已也已者止也
　　未练而反则期既练而反则遂之
　　若被出后遇父母之丧未及期而夫命之反则但终期服反在期后则遂终三年葢縁己随兄弟小祥服三年之丧不可中废也【严陵方氏曰女出嫁则恩隆于夫家被出则恩复隆于父母得反则恩复隆于夫家既练而反则服不可中道而除故遂其三年凡此所谓以仁起礼也】
　　再期之丧三年也期之丧二年也九月七月之丧三时也五月之丧二时也三月之丧一时也故期而祭礼也期而除丧道也祭不为除丧也
　　仪礼大功章有中殇七月之文即此七月之丧也期而祭谓再期之丧致小祥之祭也期而除丧谓除衰绖易练服也小祥之祭乃孝子因时以伸其思亲之礼也练时男子除首绖妇人除要带乃生者随时降杀之道也祭与练虽同时并举然祭非为练而设也【马氏曰期而祭者谓之礼其除丧也谓之道礼存乎人道存乎天】
　　三年而后葬者必再祭其祭之间不同时而除丧孝子以事故不得及时治中间练祥时月以尸柩尚存不可除服今葬毕必举练祥两祭故云必再祭也但此二祭仍作两次举行不可同在一时如此月练祭则男子除首绖妇人除要带次月祥祭乃除衰服故云其祭之间不同时而除丧也【马氏曰祭不为除丧而除丧者必因祭焉以祭为吉而除丧者所以从吉也夫练祥之时既己过矣而独为之再祭以存亲之礼不可废也其祭之间不同时者以其存亲之节不可忘也祭不同乎时而除丧者亦不同乎时则除丧必従祭也可知矣】
　　大功者主人之丧有三年者则必为之再祭朋友虞祔而已
　　大功者主人之丧谓从父兄弟来主此死者之丧也三年者谓死者之妻与子也妻既不可为主而子又幼小别无近亲故从父兄弟主之必为之主行练祥二祭朋友但可为之虞祭祔祭而已【金华应氏曰死生之相収防人道之当然今其身死而又妻子惸弱适无父母兄弟之至亲者则大功当任其责而至于终丧或其适无小功之亲也则朋友当任其责而至于逾葬使其不幸而无大功以为之依则小功以下其可以坐视乎又不幸而无朋友以为之助则为邻者傥与之旧者其可以恝然乎是以体朋友死无所归于我殡之义则练祥不必大功而亲党皆不可得而辞推行有死人尚或墐之之心则虞练不必朋友而凡相识者皆不得而拒特其情有厚薄则处之各不同自其笃于义者言之则各有加焉无害也凡遇夫人之急难而处事之变者不可以不知】
　　士妾有子而为之缌无子则已
　　丧服云大夫为贵妾缌士卑故妾之有子者为之缌无子则不服也
　　生不及祖父母诸父昆弟而父税【吐外反】丧己则否税者日月已过始闻其死追而为之服也此言生于他国而祖父母诸父昆弟皆在本国已皆不及识之今闻其死而日月已过父则追而服之已则不服也【严陵方氏曰日月已过乃闻丧而服曰税】
　　为君之父母妻长子君已除丧而后闻丧则不税卿大夫为君之父母妻长子皆有服今以出使他国或以事久留君除丧之后已始闻丧不追服也
　　降而在缌小功者则税之
　　此句承父税丧己则否之下误在此降者杀其正服也如叔父及适孙正服皆不杖期死在下殇则皆降服小功如庶孙之中殇以大功降而为缌也从祖昆弟之长殇以小功降而为缌也如此者皆追服之檀弓曾子所言小功不税是正服小功非谓降也凡降服重于正服详见仪礼
　　近臣君服斯服矣其余从而服不从而税
　　近臣卑贱之臣也此言小臣有从君徃他国既返而君之亲丧已过服之月日君税之此臣亦从君而服其余谓卿大夫之从君出为介为行人宰史者返而君服限未满亦从君而服若在限外而君税则不从君而税也
　　君虽未知丧臣服已
　　此言君在他国而本国有丧君虽未知而诸臣之留国者自依礼成服不待君返也
　　虞杖不入于室祔杖不升于堂
　　虞祭在寝祭后不以杖入室祔祭在祖庙祭后不以杖升堂皆杀哀之节也【严陵方氏曰丧礼先虞而后祔虞杖特不入于室而已至于祔杖则虽堂亦不升焉葢哀虽衰而敬愈不衰也室内而堂外故于室曰入堂髙而陛卑故于堂曰升论语云升堂入室义亦如此】
　　为君母后者君母卒则不为君母之党服
　　此言无适子而庶子为后者即上章从服者所从亡则已之义也
　　绖杀【色介反】五分而去【上声】一杖大如绖
　　丧服传曰苴绖大搹左本在下去五分一以为带绖大搹者谓首绖也五分减一分则要绖之大也减之则齐衰之绖大如斩衰之带去五分一以为齐衰之带大功之绖大如齐衰之带去五分一以为大功之带小功之绖大如大功之带去五分一以为小功之带缌麻之绖大如小功之带去五分一以为缌麻之带麻在首在要皆曰绖分言之则首曰绖要曰带所以五分者象五服之数也杖大如绖如要绖也搹者搤也○朱子曰首绖大一搤只是拇指与第二指一围
　　妾为君之长子与女君同
　　女君为长子三年妾亦同服三年以正统故重也
　　除丧者先重者易服者易轻者
　　男子重在首妇人重在要凡所重者有除无变故虽卒哭不受轻服直至小祥而男子除首绖妇人除要绖此之谓除丧者先重者也易服者谓先遭重丧后遭轻丧而变易其服也轻谓男子要妇人首也此言先是斩衰虞而卒哭已变葛绖葛绖之大小如齐衰之麻绖今忽又遭齐衰之丧齐衰要首绖皆牡麻牡麻重于葛也服宜从重故男不变首女不变要以其所重也但以麻易男要女首而已故云易服者易轻者也若未虞卒哭则后丧不能变
　　无事不辟【毗亦反】庙门哭皆于其次
　　辟开也庙门殡宫之门也鬼神尚幽闇故有事则辟无事不辟也次倚庐也朝夕之哭与受吊之哭皆即门内之位若或昼或夜无时之哭则皆于倚庐也
　　复与书铭自天子达于士其辞一也男子称名妇人书姓与伯仲如不知姓则书氏
　　复招防以复魄也书铭书死者名字于明旌也檀弓疏云士丧礼为铭各以其物士长三尺大夫五尺诸侯七尺天子九尺若不命之士以缁长半幅长一尺防末长终幅长二尺总长三尺周礼天子之复曰臯天子复诸侯则曰臯某甫复此言天子达于士其辞一者殷以上质不讳名故臣可以名君欤男子称名谓复与铭皆名之也妇人铭则书姓及伯仲此或亦是殷以上之制如周则必称夫人也姓如鲁是姬姓后三家各自称氏所谓氏也殷以前六世之外则相与为昏故妇人有不知姓者周不然矣【山隂陆氏曰男子称名所谓臯某复是也先儒谓周礼天子复曰臯天子复诸侯复曰臯某复此读复曰天子复矣之误也复曰天子复矣是告人以天子复非复天子之词据崩曰天王崩】
　　斩衰之葛与齐衰之麻同齐衰之葛与大功之麻同麻葛皆兼服之
　　上章言绖杀皆是五分去一此言斩衰卒哭后所受葛绖与齐衰初死之麻绖大小同齐衰变服之葛绖与大功初死之麻绖大小同麻同皆兼服之者谓居重丧而遭轻丧服麻又服葛也上章言男子易要绖不易首绖故首仍重丧之葛要乃轻丧之麻也妇人卒哭后无变上下皆麻此言麻葛兼服者止谓男子耳
　　报【赴】葬者报虞三月而后卒哭
　　报读为赴急疾之义谓家贫或以他故不得待三月死而即葬者既疾葬亦疾虞虞以安神不可后也惟卒哭则必俟三月耳
　　父母之丧偕【句】先葬者不虞祔待后事其葬服斩衰父母之丧偕即曾子问并有丧言父母同时死也先轻而后重先葬葬母也不虞祔不为母设虞祭祔祭也葢葬母之明日即治父葬葬父毕虞祔然后为母虞祔故云待后事祭则先重而后轻也其葬母亦服斩衰者从重也以父未葬不敢变服也
　　大夫降其庶子其孙不降其父
　　大夫为庶子服大功而庶子之子则为父三年也大夫不服其妾故妾子为其母大功【严陵方氏曰庶子之子不降庶子以尊可以降卑卑不可以降尊也】
　　大夫不主士之丧
　　谓士死无主后其亲属有为大夫者不得主其丧尊故也
　　为慈母之父母无服
　　恩所不及故也
　　夫为人后者其妻为舅姑大功
　　此舅姑谓夫之所生父母
　　士祔于大夫则易牲
　　祖为大夫孙为士孙死祔祖则用大夫牲士牲卑不可祭于尊者也此与葬以大夫祭以士者不同如妾无妾祖姑可祔则易牲而祔于女君也
　　继父不同居也者必尝同居皆无主后同财而祭其祖祢为同居有主后者为异居
　　母再嫁而子不随徃则此子与母之继夫犹路人也故自无服矣今此子无大功之亲随母以徃其人亦无大功之亲故云同居皆无主后也于是以其货财为此子同筑宫庙使之祭祀其先如此则是继父同居其服期也异居有三一是昔同今异二是今虽同居却不同财三是继父自有子即为异居异居者服齐衰三月而已此云有主后者为异居则此子有子亦为异居也
　　哭朋友者于门外之右南面
　　檀弓曰朋友吾哭诸寝门之外南向者为主以待吊宾也
　　祔葬者不筮宅
　　宅谓茔圹也前人之葬已筮而吉故祔葬则不必再筮也
　　士大夫不得祔于诸侯祔于诸祖父之为士大夫者其妻祔于诸祖姑妾祔于妾祖姑亡则中一以上而祔祔必以其昭穆
