<!-- { "loadSidebar": true } -->
　　春夏则用虞之燕夏之飨秋冬则用殷之食周尚文故兼用三代之礼也【长乐陈氏曰虞氏以燕则以恩胜礼夏后氏以享则以礼胜恩殷人以食则趣恩礼之中而周则文备故脩而兼用之周官外饔言享耆老此周人以享礼养老也行苇言饮射而继之以祈黄耉此周人以燕礼飬老也祭义日食三老五更于大学天子祖而割牲执酱而馈执爵而酳此周人以食礼飬老也○延平周氏曰以燕享对食则燕享以酒为主食以食为主以燕对享则燕以恩为主享以礼为主虞氏以燕则其恩已致详矣故夏后氏易以享享则其礼已致隆矣然燕与享不过养阳而已故殷人易以食所以养隂也周则文极矣故兼用之亦各趋时而已】
　　五十养于乡六十养于国七十养于学逹于诸侯乡乡学也国国中小学也学大学也逹于诸侯者天子飬老之礼诸侯通得行之无降杀也
　　八十拜君命一坐再至瞽亦如之九十使人受
　　人君有命人臣拜受礼也惟八十之老与无目之人为难备礼故其拜也足一跪而首再至地以备再拜之数九十则又不必亲拜特使人代受此言君致享食之礼于其家而受之之礼如此然他命则亦必然矣【长乐陈氏曰年弥髙者飬弥厚飬弥厚者礼弥敬故五十飬于乡而不从力政六十飬于国而不与服戎七十飬于学则天子袒而割牲执酱而馈执爵而酳此礼之所以弥敬也周之飬老遗人掌委积外饔掌割烹以至罗氏共羽物酒正共酒稿人共食其礼之备具如此又视学以事之岂非仁之至义之尽哉孔子于瞽者见之虽少必作过之必趋相之则毎事必告其致防敬如此则先王待之之礼均于老者不为过矣】
　　五十异粻六十宿肉七十贰膳八十常珍九十饮食不离寝膳饮从于游可也
　　粻粮也异者精粗与少者殊也宿肉谓恒隔日备之不使求而不得也膳食之善者每有副贰不使阙乏也常珍常食皆珍味也不离寝言寝处之所恒有庋阁之饮食也美善之膳水酱之饮随其常游之处而为之备具可也【严陵方氏曰粻则地产以飬其隂肉则天产以飬其阳膳用六牲以为膳而已珍用八物则为贵有膳则肉可知有肉则粻可知异者不必宿宿者不必贰贰者不必常言之轻重其礼之隆杀也由八十而下饮食或庋于阁而已于寝则亦离焉膳饮止于所居而已于游固不从焉故必九十然后饮食不离寝饮食从于游也】
　　六十嵗制七十时制八十月制九十日修唯绞紟衾冒死而后制
　　此言渐老则渐近死期当豫为送终之备也嵗制谓棺也不易可成故嵗制衣物之难得者须三月可办故云时制衣物之易得者则一月可就故云月制至九十则棺衣皆具无事于制作但每日修理之恐或有不完整也绞所以收束衣服为坚急者也紟单被也绞与紟皆用十五升布为之凡衾皆五幅士小敛缁衾頳里大敛则二衾冒所以韬尸制如直裳上曰质下曰杀其用之先以杀韬足而上次以质韬首而下齐于手士缁冒頳杀象生时衣纁裳也此四物须死乃制以其易成故也【马氏曰自五十异粻而下此飬生之理也自六十嵗制而下此送死之礼也人之至于六十其气血始衰食不可以不异故异粮自五十而上事亲之日短人子之于亲飬之必有加焉故宿肉至膳饮必从于逰也有始必有终有生必有死此必然之理也人之至于六十以上则送死之礼不可以不具】
　　五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从
　　杖所以扶衰弱五十始衰故杖未五十者不得执也廵守而就见百年者泛言众庻之老也此就见九十者专指有爵者也祭义又言八十君问则就之者亦异礼也珍与常珍之珍同从之以徃致尊飬之义也【严陵方氏曰三十曰壮四十曰强壮强则盛极矣盛之极亦趋于衰而已故五十为始衰之年自此以徃宜有以扶其衰九十虽得人不暖则以衰之极飬之宜无所不至故也○马氏曰人之大化有四婴孩也少壮也老耄也死亡也始衰离于少壮之年而入于老耄之时也先王之时下无冻馁之民者葢五畆之宅树之以桑而七十则可以衣帛矣鸡豚狗彘之畜无失其时而六十可以食肉矣○延平周氏曰贵贵老老不可偏废也八十与之杖老老也而不免于朝者贵贵也九十则天子必就其室而问之者岂特老老而已葢将以尊贤也尊贤则北靣可也就其室而问之何歉哉】
　　七十不俟朝八十月告存九十日有秩
　　不俟朝者谓朝君之时入至朝位君出揖即退不待朝事毕也此谓当致仕之年而不得谢者告犹问也君每月使人致膳告问存否也秩常也日使人以常膳致也【延平周氏曰不俟朝所以全其筯力也月告存所以欲其生也日有秩所以厚其养也先王之于人也必有飬亷之具然后责之亷故卿大夫既有常禄以养之而至于九十则又日有秩此仕于朝者所以无累于终身而有耻于贪汚者也】
　　五十不从力政六十不与服戎七十不与賔客之事八十齐防之事弗及也
　　方氏曰力政力役之政也服戎兵戎之事也力政事之常者故五十已不从矣服戎则事之变者必六十然后不与焉从谓行其事也与则与之而已及则旁有所加之谓以其老甚非特不能从与于事而事固不当及于我矣【长乐陈氏曰弛而不张文武不为张而不弛文武不能昼作而暮息一日之理也三时作而终息一嵗之理也先王知其理如此故为之礼以息之此经是已】
　　五十而爵六十不亲学七十致政唯衰麻为防
　　五十而爵命为大夫也不亲学以其不能备弟子之礼也致政事以其不能胜职任之劳也或有死防之事惟备衰麻之服而已其他礼节皆在所不责也【严陵方氏曰艾服官政故受爵于朝葢受爵则服官政故也六十曰耆指使故不亲学所以事人非所以使人故也七十曰老而传故致政葢外则致其政于君内则传其事于子孙也唯衰麻为防则与曲礼言唯衰麻在身同义然此齐防之事犹及也所以异于八十者欤】
　　有虞氏飬国老于上庠养庶老于下庠
　　行飬老之礼必于学以其为讲明孝弟礼义之所也国老有爵有徳之老庻老庻人及死事者之父祖也国老尊故于大学庶老卑故于小学上庠大学在西郊下庠小学在国中王宫之东
　　夏后氏飬国老于东序飬庶老于西序
　　东序大学在国中王宫之东序小学在西郊
　　殷人飬国老于右学飬庶老于左学
　　右学大学在西郊左学小学在国中王宫之东
　　周人飬国老于东胶飬庶老于虞庠虞庠在国之西郊东胶大学在国中王宫之东虞庠小学在西郊【严陵方氏曰四代之飬老必以学何也葢王者之飬老所以教天下之孝也孝者所以尽子道而父子者人伦之始也学所以明人伦而已于之以飬老不亦宜乎皆学也虞曰庠夏曰序殷曰校周曰胶又何也庠者飬也飬以生物为事天道也故虞曰庠序者射也射以正己为事人道也故夏曰序学者觉也觉民者所以反其质故殷曰学胶者餙也饰物者所以致其文也故周曰胶○延平周氏曰上庠下庠以尊卑言之也东序西序以方言之也右学左学以位言之也国老庻老皆养之者恩也国老必于大学庶老必于小学者义也】
　　有虞氏皇而祭深衣而养老
　　皇收冔皆冠冕之名然制度详悉则不可考矣深衣白布衣也
　　夏后氏收而祭燕衣而养老
　　燕衣黒衣也夏后氏尚黒君与羣臣燕饮之服即诸侯日视朝之服也其冠则冠而缁带素韠白舄也
　　殷人冔而祭缟衣而养老
　　缟生绢亦名素此缟衣则谓白布深衣也
　　周人冕而祭衣而养老
　　衣亦朝服也缁衣素裳十五升布为之六八为七八为缁故缁衣亦名衣也又按夏氏尚黑衣裳皆黑殷尚白则衣裳皆白周兼用之故衣而素裳凡诸侯朝服即天子燕服而诸侯之行燕礼亦此服也【严陵方氏曰祭非无衣也然主冠言之者葢冠在首有尊尊之义而祭所以推尊尊之义者也养老非无冠也然主衣言者葢衣在体有亲亲之仁焉而养老所以明亲亲之仁故也○马氏曰先言祭者葢祭所以追养继孝而年之贵乎天下乆矣次乎事亲也故以祭为先皇与牧冔与冕首所加之冠也深衣燕衣缟衣衣身所衣之服也在祭祀则言冠而不言衣者言冠则知具有衣故虞则十有二章周则九章推此则二代可知矣在养老则言衣而不言冠者言衣则知其有冠故毋追夏后氏之道也章甫殷道也委貌周道也推此则有虞氏亦可知也】
　　凡三王养老皆引年
　　四海之内老者众矣安得人人而养之待国老庻老之礼毕即行引户校年之令而恩赐老者焉
　　八十者一子不从政九十者其家不从政废疾非人不养者一人不从政父母之丧三年不从政齐衰大功之丧三月不从政将徙于诸侯三月不从政自诸侯来徙家期不从政
　　从政谓给公家之力役也○方氏曰将徙欲去者来徙已来者夫人莫衰于老莫苦于疾莫忧于丧莫劳于徙此王政之所宜恤者故皆不使之从政焉○旧说将徙于诸侯者谓大夫采地之民徙于诸侯为民自诸侯来徙者谓诸侯之民来徙于大夫之邑以其新徙当复除诸侯地寛役少故惟二月不从政大夫役多地狭欲令人贪慕故期不从政一说谓从大夫家出仕诸侯从诸侯退仕大夫未知孰是【延平周氏曰一子一人不从政则老者废疾者有所养居丧不从政则生者得以尽其实将徙者不从政所以寛之也始来者不从政所以安之也】
　　少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无告者也皆有常饩
　　左传崔杼生成及彊而寡是无妻者亦可言寡也皆有常饩谓君上养以饩廪有常制也【严陵方氏曰若此之人虽欲有所赴愬而求通莫之得矣故曰天民之穷而无告者也文王发政施仁必先斯四者其以是欤皆有常饩固所宜矣】
　　瘖聋跛躃断者侏儒百工各以其器食之
　　瘖者不能言聋者不能聼跛者一足废躃者两足俱废断者支节脱絶侏儒身体短小者也百工众杂技艺也器犹能也此六类者因其各有技艺之能足以供官之役使故遂因其能而以廪给食养之防引国语戚施植鏄等六者为证【严陵方氏曰百工则凡执一艺者是也先王之时瘖者以之实土聋者以之司火刖者以之守囿刖则跛躃断者之类也侏儒以之扶庐以至陶者之治埴匠者之治木冶氏之攻金玉人之切玉所谓各以其器食之也荀子曰五疾上收而养之材而事之盖谓是矣先王之政必如是何也所以使在下者无废才而人人各得其养在上者无虚用而事各极其精而已是能也而曰器者以随其大小长短而用之故谓之器耳孔子所谓使人也器之是矣】
　　道路男子由右妇人由左车从中央
　　凡男子妇人同出一涂者则男子常由妇人之右妇人常由男子之左为逺别也【严陵方氏曰道路所以通四方四方者男子所有事也女子则深宫固门而已右有力而左无为故其所由如此道路既曰中又曰央何也葢央以适当言之耳或上或下或左或右皆非适当焉惟中乃可以言央也】
　　父之齿随行兄之齿鴈行朋友不相逾
　　父之齿兄之齿谓其人年与父等或与兄等也随行随其后也鴈行并行而稍后也朋友年相若则彼此不可相逾越而有先后言并行而齐也
　　轻任并重任分班白者不提挈
　　并已独任之也分析而二之也
　　君子耆老不徒行庶人耆老不徒食
