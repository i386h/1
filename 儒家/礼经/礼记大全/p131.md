<!-- { "loadSidebar": true } -->
　　诗卫风鹑之奔奔篇严氏云鹑之奔奔然鬬者不乱其匹也鹊之彊彊然刚者不淫其匹也刺宣姜与公子顽非匹偶也人之不善者我乃以为小君乎○吕氏曰天道无私莫非理义君所以代天而治者推天之理义以治斯人而已天秩天叙天命天讨莫非天也臣之受命于君者命合乎理义为顺天命不合则为逆天命顺则为臣者将不令而行逆则为臣者虽令不从矣【马氏曰天之命于君者岂谆谆然命之乎使之居天位食天禄治天职牧天民葢所谓命也故由其道而顺天则谓之顺命不由其道而逆天则谓之逆命虽然上者下之仪而臣之逆顺亦视其君之所为而已○严陵方氏曰天子者天之所子故虽天子受命于天士以事人为事故受命于君此止以士言者葢降于士则有府史胥徒之属皆其官长所自辟除其卑不能上达故不得受命于君也然则受命于君者其卑止于士而已】
　　子曰君子不以辞尽人故天下有道则行【去声】有枝叶天下无道则辞有枝叶
　　不以辞尽人谓不可以言辞而尽见其人之实葢有言者不必有德也行有枝叶根本盛而条达者也辞有枝叶则芜辞蔓説而已此皆世教盛衰所致故以有道无道言之【张子曰尽极也取也有道是有实也有实则行有文章也无实则言有文章也行有文章则莫非实事也言尚浮华则惟虚辞相誉而已无其实也故君子问寒则衣之称美则爵之今言无有实其求益与夫相亲相依之言皆相奉而已有道则行得伸无道则辞得伸辞行天下之辞行也有道无道亦天下之有道无道也辞得伸也以天下无道明无以考其实所以浮辞得伸葢莫能穷辨之也○蓝田吕氏曰枝叶者榦之文也天下有道则人致文于行礼仪三百威仪三千乃行之文也故曰行有枝叶天下无道则人致文于辞诗曰巧言如簧顔之厚矣乃辞之文也故曰辞有枝叶】
　　是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以坏小雅曰盗言孔甘乱是用餤
　　三者不能则不问不可以虚言待人也接交也小雅巧言之篇盗言小人谗贼之言也餤进也【蓝田吕氏曰问所费于丧者而不能赙问所欲于病者而不能馈问所舍于客而不能馆则其言也不出于诚心君子耻之故与其不能惠而问之不如不问之愈也君子之接人也以信而不以苟説人故如水淡而可久于此三者不能恵则不问此交之所以全而无后怨故曰淡以成小人之接人也苟説而不以信故如醴之甘而不可久于此三者能问而不能恵取説于顷刻而不顾其后此交之所以难保故曰甘以坏故凡言之甘而不出乎诚心者必将有以盗诸人曰币重而言甘诱我也甘言入则受其盗故言盗言孔甘乱是用餤】
　　子曰君子不以口誉【平声】人则民作忠故君子问人之寒则衣【去声】之问人之饥则食【嗣】之称人之美则爵之国风曰心之忧矣于我归説【税】
　　誉者扬人之善而过其实者也国风曹风蜉蝣之篇诗人忧昭公之无所依故曰其于我而归税乎説读为税舍息也【严陵方氏曰不以口誉人则言之所与必发于心不止于外貌故民化之而作忠焉若问人之寒则衣之之类皆非口誉之事也口誉者内外之不相应也】
　　子曰口惠而实不至怨菑【灾】及其身是故君子与其有诺责也宁有己怨国风曰言笑晏晏信誓旦旦不思其反反是不思亦己焉哉
　　国风卫风氓之篇晏晏和柔也旦旦明也始焉不思其反覆今之反覆是始者不思之过也今则无如之何矣故曰亦己焉哉○吕氏曰有求而不许始虽咈人之意而终不害乎信故其怨小诺人而不践始虽不咈人意而终害乎信故其责大【蓝田吕氏曰口惠而实不至则害信之大者自古皆有死民无信不立危国亡家之本此怨菑所以及其身○严陵方氏曰口惠者始终之不相副也】
　　子曰君子不以色亲人情疏而貌亲在小人则穿窬之盗也与子曰情欲信辞欲巧
　　情欲信即大学意诚之谓也巧当作考即曲礼则古昔称先王之谓也否则为无稽之言矣○吕氏曰穿窬之盗欺人之不见以为不义而已色亲人者巧言令色足恭无诚心以将之情疏貌亲主于为利亦欺人之不见也孔子曰色厉而内荏譬诸小人其犹穿窬之盗也与孟子曰士未可以言而言是以言餂之也是皆穿窬之类也二者亦欺人之不见以为不义故所以为穿窬也○石梁王氏曰辞欲巧决非孔子之言巧言令色鲜矣仁【马氏曰君子不以色亲人者以其有相爱之情出于中愉色婉容见于外葢真积于内然后诚动于外故君子不以色亲人而虑其情之不信也慝怨而友其人者君子所耻也】
　　子言之昔三代明王皆事天地之神明无非卜筮之用不敢以其私亵事上帝是以不犯日月不违卜筮卜筮不相袭也
　　不相袭説见曲礼○刘氏曰此段经文言事天地神明无非卜筮之用而又云大事有时曰吕氏以为冬夏至祀天地四时迎气用四丘他祭祀之当卜日者不可犯此素定之日非此则其他自不可违卜筮也然曲礼止云大飨不问卜周官太宰祀五帝卜曰祀大神亦如之太卜大祭祀眡髙命龟春秋鲁礼又有卜郊之文郊特牲又有郊用辛之语是葢互相抵牾未有定説又如卜筮不相袭大事卜小事筮而洪范有龟从筮从龟从筮逆之文簭人有凡国之大事先簭而后卜太卜又凡事涖卜又如外事用刚日内事用柔日而特牲社用甲召诰丁巳郊戊午社洛诰戊辰烝祭嵗凡此皆不合礼家之説未知所以一之也姑阙以俟知者【蓝田吕氏曰郊所以事上帝卜日而用之不敢必其期也卜牲而养之不敢必其物也是乃不敢以私亵事之也○马氏曰三代事天地之神明无非卜筮之用祭义曰虽有明知之心必进断其志焉示不敢专以尊天也与此同意○张子曰不犯日月谓不使祭日相见犯若一时有两祭则必相回互使之不相妨】
　　大事有时日小事无时日有筮外事用刚日内事用柔日不违龟筮子曰牲牷礼乐齐【咨】盛【成】是以无害乎鬼神无怨乎百姓
　　大事祭大神也小事祭小神也外刚内柔见曲礼详文理不违龟筮四字当在牲牷礼乐齐盛之下以其一聴于龟筮故神人之心皆顺也【马氏曰外事阳也而刚亦阳也故用刚日内事隂也而柔亦隂也故用柔日以郊为外事矣而用辛以社为内事矣而用甲説者以天地至尊之祭不可同于外内其説似得之矣○严陵方氏曰牲牷天产齐盛地产礼者威仪乐者节奏于物则有天产地产于事则有威仪节奏事物虽尽苟或有违于龟筮焉又乌能幽无鬼神之害明无百姓之怨乎故先王之于祭祀不特卜日而又卜尸不特卜尸而又卜牲也违龟筮而百姓怨者书不云乎询谋佥同鬼神其依则以鬼神依人而行故也鬼神有害则百姓有所怨可知矣】
　　子曰后稷之祀易富也其辞恭其欲俭其禄及子孙诗曰后稷兆祀庶无罪悔以迄于今
　　富备也诗大雅生民之篇兆诗作肇始也以迄于今明其禄及子孙也【蓝田吕氏曰后稷之祀竭力以共齐盛无非诚信故易富也其祀也求无罪悔而已此所以其辞恭其欲俭也以迄于今至于周推后稷以配天一用后稷之法故曰其禄及子孙○严陵方氏曰其辞恭则物虽薄而诚足以飨神其欲俭则物虽少而用足以行礼此祀之所以易富也盛德必百世祀故其禄及于子孙】
　　子曰大人之器威敬天子无筮诸侯有守【去声】筮天子道以筮诸侯非其国不以筮卜宅寝室天子不卜处大庙龟防之为器圣人所以寓神道之教故言大人之器也以其威敬而不敢玩亵故大事则用小事则否天子无筮惟用卜也而又云道以筮者谓在道途中则用筮也守筮谓在国居守有事则用筮也龟亦曰守龟左传国之守龟何事不卜非其国不筮谓出行在他国不欲人疑其吉凶之问也宅居也诸侯出行则必卜其所处之地虑他故也太庙天子所必当处之地故不卜也【蓝田吕氏曰如天子无筮敬则用祭器则龟与祭器皆大人之器大人所主之器当威严敬重不可私亵于小事故大事则不筮小事则不卜朝聘之飨昏冠之礼醮皆用祭器燕则不用也天子无筮者天子体尊在国中有事皆卜而不以筮至于巡守征伐在道则以筮葢以龟当敬而不可亵也故曰天子道以筮诸侯卑于天子在国中居守有事则筮降于天子之用龟也至于出竟则不筮葢不敢问吉凶于人之国且辟天子也故曰诸侯非其国不以筮○山隂陆氏曰诸侯适人之国虽不用筮其所宅寝室犹卜若天子适诸侯则舍其寝庙不卜也】
　　子曰君子敬则用祭器是以不废日月不违龟筮以敬事其君长是以上不渎于民下不亵于上
　　敬其礼故用祭器敬其事故询龟筮不渎不亵以其敬故也○疏曰敬事君长谓诸侯朝天子及小国之于大国【张子曰以圣人之智非不能为后之器皿须要作笾豆簠簋以祭欲不便于亵用也若亵用则自有燕器惟是大宾客至敬则用祭器○蓝田吕氏曰君子之事天地鬼神与事其君长其敬一也故敬则用祭器不废日月者事其君长各有日月如嵗之有朝觐宗遇一日之有朝夕不敢废也不违龟筮者欲见其君长及其所贡献皆卜筮而后进也○严陵方氏曰祭器所以事神燕器所以事人以事神之礼事之则敬可知也不废日月不违龟筮凡以致敬而已故曰以敬事其君长上不渎于民者不为民所渎也下不亵于上者不为上所亵也】

　　礼记大全卷二十六
<经部,礼类,礼记之属,礼记大全>
　　钦定四库全书
　　礼记大全卷二十七
　　明　胡广等　撰
　　缁衣第三十三【蓝田吕氏曰此篇大指言为上者言行好恶所以为民之所则效不可不愼也篇中有好贤如缁衣之言故以是名篇○朱子曰缁衣兼恶恶独以缁衣名篇者以见圣人存心而劝善无心于惩恶也】
　　子言之曰为上易事也为下易知也则刑不烦矣吕氏曰上好信则民莫敢不用情易事者以好信故也易知者以用情故也若上以机心待民则民亦以机心待其上奸生诈起欲刑之不烦不可得矣【长乐刘氏曰上难事则下难知上易事则下易知好恶悖于正喜怒失其常于是有匿其诚信以为容悦者屈其忠直以为阿谀者包其祸心以为诈伪者苟可以罔上而免其咎罚者奚所弗至哉为下如是可谓难知也】
　　子曰好贤如缁衣恶恶如巷伯则爵不渎而民作愿刑不试而民咸服大雅曰仪刑文王万国作孚
　　缁衣郑国风首篇美郑武公之诗小雅巷伯寺人刺幽王之诗大雅文王之篇国诗作邦○吕氏曰好贤必如缁衣之笃则人知上之诚好贤矣不必爵命之数劝而民自起愿心以敬上故曰爵不渎而民作愿恶恶必如巷伯之深则人知上之诚恶恶矣不必刑罚之施而民自畏服故曰刑不试而民咸服文王好恶得其正而一出乎诚心故为天下之所仪刑德之所以孚乎下也【严陵方氏曰若卷阿之求贤则好贤非不诚矣巧言之伤谗则恶恶非不至矣此止言缁衣之好贤特诸侯尔以诸侯好贤若是之诚况于王天下乎巷伯之恶恶特寺人尔以寺人之小臣恶恶若是之至况于卿大夫乎此所以特引二诗而明之也○庐陵胡氏曰人莫不有好恶也而好恶得其正者寡矣缁衣好得其正卷伯恶得其正故举大雅仪刑文王为言文王好仁而仁兴克明德慎罚其好恶之正如此】
