<!-- { "loadSidebar": true } -->
　　尚用气以用气为尚也初以血诏神于室次荐腥肉于堂爓次腥亦荐于堂皆未熟故云用气此以下至篇末皆言祭礼【严陵方氏曰血腥爓三者皆气而已未尝致味故曰用气然爓之气不若腥之全腥之气不若血之幽故其序如此】
　　殷人尚声臭味未成涤荡其声乐三阕然后出迎牲声音之号所以诏告于天地之间也
　　牲未杀则未有臭味故云臭味未成涤荡宣播之意鬼神在天地间与隂阳合散同一理而声音之感无间显幽故殷人之祭必先作乐三终然后出而迎牲于庙门之外此是欲以此乐之声音号呼而诏告于两间庶几其闻之而来格来享也殷人先求诸阳凡声阳也【严陵方氏曰殷人尚声者以其自乐始故也臭未成以其未用鬯故也味未成以其未用牲故也乐之有声葢出于虚涤荡之则存乎其人而已乐三阕者以阳成于三故也三阕则乐成矣然后出迎牲所以为尚声欤声者乐之象音者声之文声音之号虽以求阳为先然诏告于天地之间则凡在阴阳之间者无不求也】
　　周人尚臭灌用鬯臭郁合鬯臭阴达于渊泉灌以圭璋用玉气也既灌然后迎牲致阴气也
　　周人尚气臭而祭必先求诸阴故牲之未杀先酌鬯酒灌地以求神以鬯之有芳气也故曰灌用鬯臭又捣郁金香草之汁和合鬯酒使香气滋甚故云郁合鬯也以臭而求诸隂其臭下达于渊泉矣灌之礼以圭璋为瓒之柄用玉之气亦是尚臭也灌后乃迎牲是欲先致气于阴以求神故云致阴气也○石梁王氏曰四臭字本皆句絶然细别之鬯灌之地此臭之阴者也萧焫上达此臭之阳者也亦有义姑从释文
　　萧合黍稷臭阳达于墙屋故既奠然后焫萧合羶芗凡祭慎诸此
　　萧香蒿也取此蒿及牲之脂膋合黍稷而烧之使其气旁达于墙屋之间是以臭而求诸阳也此是周人先求诸阳之礼既奠谓荐孰之时葢堂上事尸礼毕延尸于户内而荐之孰祝先酌酒奠于铏羮之南而尸犹未入萧脂黍稷之烧正此时也馨香即黍稷也既奠以下是明上文焫萧之时非再焫也此是天子诸侯之礼非大夫士礼也【延平周氏曰有虞氏尚气殷人尚声周人尚臭者皆以宗庙之祭言之也至于天地之祭则天以升烟为主地以荐血为主者百王之所不易也所谓尚气者凡血告于室腥爓荐于堂有虞氏则血与腥爓皆以为祭是故为尚气也所谓尚声者先作乐以求诸阳然后迎牲所谓尚臭者先灌以求诸阴然后迎牲然则有虞氏之尚气者亦求诸阴阳之间而已矣○马氏曰有虞氏之意以谓鬼神之所享在于敬而不在于味敬之所至则味有所遗故祭以血腥为始记曰血祭盛气也又曰郊血大飨腥三献爓一献孰皆不敢用防味而贵气也有虞氏之尚气殷人从而文之故尚声乐由阳来则凡声皆阳也葢人之死也魂气归于天非求诸阳不足以报其魂也殷人尚声所以迎其魂之来也臭味未成涤荡其声乐三阕后然出迎牲此举其尚声之时也声音之号所以诏告于天地之间此举其尚声之意也鬼神处于天地之间而不可度声音之号所以诏告之而已殷既尚声周人从而文之故尚臭臭气也而气有阴阳之别周人尚臭灌用鬯臭所以致阴气也灌者礼之始而敬之至者也传曰禘自既灌而往者吾不欲观之矣又曰观盥而不荐推此足以知周尚臭之意也鬯者以秬黍合郁草而为之既成然后和之以郁金之汁葢人之死也形魄归于地非求诸隂不足以格其神也故臭隂达于渊泉先求诸阴也灌以圭璋用玉气此举其尚臭之意也既灌然后出迎牲致阴气此举其尚臭之时也迎牲在于祭之始而既灌之后然后出迎牲而杀之是所以尚臭也臭阴达于渊泉以下之深者言之也臭阳达于墙屋以宗庙之所有言之也葢魂魄具然后为人以周人既以求诸阴又以求诸阳言之则知有虞氏之用气非不用味也殷人先求诸阳非不求诸阴也谓之尚气谓之尚声谓之尚臭皆以始言之而其意各有主也】
　　魂气归于天形魄归于地故祭求诸阴阳之义也殷人先求诸阳周人先求诸阴诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与诏告也诏祝于室谓天子诸侯之祭朝事之时祝取牲之膟膋燎于炉炭而入告神于室也坐尸于堂者灌鬯之后尸坐户西南面也用牲于庭谓杀牲也升首于室升牲之首也直祭正祭也祭以荐孰为正正祭之时祝官以祝辞告于神主如云荐嵗事于皇祖伯某甫是也索求也求索其神灵而祭之则祝官行祭于祊也祊有二一是正祭时设祭于庙又求神于庙门之内而祭之诗云祝祭于祊此则与祭同日一是明日绎祭祭于庙门之外也于彼于此言神在于彼室乎在于此堂乎或诸逺人者或逺离于人而不在庙乎尚庶几也祭于祊庶几可求之于逺处乎【严陵方氏曰诏祝于室即毛血诏于室坐尸于堂即羮定诏于堂用牲于庭即纳牲诏于庭纳之将以用焉故言用升首于室即升首报阳若羊人祭祀割牲登其首直祭祝于主凡室事是也索祭祝于祊凡门事是也索即求之不曰求而曰索者以神之散无不之也彼此之间不过近人而已又疑神之逺人然不可舍是以他求也以祊在庙前之旁犹为逺而已故复祭于祊而继之以尚曰求诸逺者与夫庙门之旁岂实为逺人乎故以尚言之】
　　祊之为言倞也肵之为言敬也富也者福也首也者直也相飨之也嘏长也大也尸陈也毛血告幽全之物也告幽全之物者贵纯之道也
　　倞逺也承上文求诸逺者而言尸有肵俎是主人敬尸之俎也人君嘏辞有富以福言也牲体首在前升首而祭取其与神坐相直也相诏侑也所以诏侑于尸欲其享此馔也尸使祝致嘏辞于主人嘏有长久广大之义也尸神象当为主之义今以训陈记者误耳杀牲之时先以毛及血告神者血在内是告其幽毛在外是告其全也贵纯者贵其表里皆善也【严陵方氏曰福而有假之义中庸言大徳之得禄夀以得其夀故长以得其禄故大故曰嘏长也大也且夀禄为五福之先故必以长大言之天保曰降尔遐福此福所谓长也楚茨曰以介景福此福所谓大也】
　　血祭盛气也祭肺肝心贵气主也祭黍稷加肺祭齐加明水报阴也取膟膋燔燎升首报阳也明水涚齐贵新也凡涗新之也其谓之明水也由主人之洁着此水也有血有气乃为生物血由气以滋死则气尽而血亦枯矣故血祭者所以表其气之盛也肺肝心皆气之所舎故云气主周祭肺殷祭肝夏祭心也祭黍稷加肺者谓尸隋祭之时以黍稷兼肺而祭也祭齐加明水谓尸正祭之时陈列五齐之尊又加明水之尊也祖考形魄归地属隂而肺于五行属金金水隂也故加肺加明水是以隂物而报隂灵也膟膋肠间脂也先燔燎于炉至荐孰则合萧与黍稷烧之黍稷阳也牲首亦阳体魂气归天为阳此以阳物报阳灵也明水隂鉴所取月中之水涗犹清也泲漉五齐而使之清故云涗齐所以设明水及涗齐者贵其新洁也凡涗新之也专主涗齐而言故下文又释明水之义絜着洁净而明着也自月而生故谓之明周礼五齐一泛齐二醴齐三盎齐四缇齐五沈齐【严陵方氏曰血腥爓祭用气也然腥爓之气不若血之幽气聚于幽而散于明聚则盛矣故曰血祭盛气也肺则金气之所主也肝心木火气之所主也独言三者则以三代之所用者言之故也黍稷地产皆隂类也燔燎之火则司烜氏所取于日者也首者阳之体升者阳之事皆阳类也凡此皆取而祭之也上言祭下言取互相备尔前曰求此曰报何也求主乎人之情报主乎物之理○延平周氏曰周官司尊彛之职谓郁齐献酌醴齐缩酌及盎齐涗酌以五齐清浊次之则泛齐醴齐同用缩酌而缇齐沈齐与盎齐同用涗酌此言明水涗齐盖自盎而下三齐也涗者以水而和之解之也和解之则新矣贵新故不嫌于味之薄也】
　　君再拜稽首肉袒亲割敬之至也敬之至也服也拜服也稽首服之甚也肉袒服之尽也祭称孝子孝孙以其义称也称曾孙某谓国家也祭祀之相主人自致其敬尽其嘉而无与让也
　　服者服顺于亲也拜服也谓再拜是服顺也稽首为服顺之甚肉袒为服顺之尽言服顺之诚在内今又肉袒则内外皆服矣故云服之尽祭主于孝士之祭称孝孙孝子是以祭之义为称也诸侯有国卿大夫有家不但祭祖与祢而已其祭自曾祖以上惟称曾孙故云称曾孙某谓国家也葢大夫三庙得事曾祖也上士二庙事祖祢中下士一庙祖祢共之相诏侑于尸也相者不告尸以让葢是主人敬尸自致其诚敬尽其嘉善无所与让也【延平周氏曰以天子不可屈之势而为之稽首肉袒则天下莫不知有尊而亦莫不知有亲也盖先王设教之意常寓于甚微之间○山阴陆氏曰凡祭稽首不必肉袒肉袒不必稽首兼之者此欤盖朝践以前以素为贵父子之事多馈食以后以文为贵君臣之事多服臣之事也非子之事也○严陵方氏曰称曽孙某者名之也于曽孙曰某则孝孙孝子从可知矣然其序先孙而后子者对祖祢称之故也】
　　腥肆爓腍祭岂知神之所飨也主人自尽其敬而已矣举斚角诏妥尸古者尸无事则立有事而后坐也尸神象也祝将命也
　　祭之为礼或进腥体或荐解剔或进汤沈或荐煮孰岂知神果何所享乎主人不过尽其敬心而已耳斚与角皆爵名诏告也妥安也尸始即席举斚角之时祝告主人拜尸以妥安其坐前篇言夏立尸而卒祭此言古者葢指夏时也夏之礼尸无事则立有饮食之事然后得坐也尸所以象所祭者故曰神象为祝者先以主人之辞告神后以神之辞嘏主人故曰将命【严陵方氏曰凡牲解而生之之谓腥体而陈之之谓肆爚而未腍之谓焖孰而为殽之谓腍诏妥尸即士虞礼所谓主人及祝拜妥尸尸拜遂坐是矣盖尸于主人则子行也以卑临尊嫌或不安焉为是诏之也诗言以妥以侑是矣必于时乃诏之者以尸始入举奠故也尸于无事之时则子行而已子行为卑故立至于有事之时则神象也神象为尊故坐有事谓若举斚角之类也】
　　缩酌用茅明酌也
　　缩泲也酌斟酌也谓醴齐浊泲而后可斟酌故云缩酌也用茅者以茅覆借而泲之也周礼三酒一曰事酒二曰昔酒三曰清酒事酒为事而新作者其色清明谓之明酌言欲泲醴齐则先用此明酌和之然后用茅以泲之也
　　醆酒涗于清汁献涗于醆酒
　　醆酒盎齐也涗泲也清谓清酒也清酒冬酿接夏而成盎齐差清先和以清酒而后泲之故云醆酒涗于清以其差清故不用茅也汁献谓摩挲秬鬯及郁金之汁也秬鬯中有煮郁又和以盎齐摩挲而泲之出其香汁故云汁献涗于醆酒也○疏曰以事酒泲醴齐清酒泲盎齐今泲秬鬯乃用盎齐而不以三酒者五齐卑故用三酒泲之秬鬯尊故用五齐泲之也
　　犹明清与醆酒于旧泽之酒也
