<!-- { "loadSidebar": true } -->
　　事亲有隐而无犯左右就养无方服勤至死致丧三年事君有犯而无隐左右就养有方服勤至死方丧三年事师无犯无隐左右就养无方服勤至死心丧三年饶氏曰左右音佐佑非也左右即是方养不止饮食之养言或左或右无一定之方子之于亲不分职守事事皆当理会无可推托事师如事父故皆无方有方言左不得越右右不得越左有一定之方臣之事君当各尽职守故曰有方○朱氏曰亲者仁之所在故有隐而无犯君者义之所在故有犯而无隐师者道之所在故无犯无隐也○刘氏曰隐皆以谏言父子主恩犯则为责善而伤恩故防谏而不可以犯顔君臣主义隐则是畏威阿容而害义故匡救其恶勿欺也而犯之师生处恩义之间而师者道之所在谏必不见拒不必犯也过则当疑问不必隐也隐非掩恶之谓若掩恶而不可扬于人则三者皆当然也惟秉史笔者不在此限就养近就而奉养之也致丧极其哀毁之节也方丧比方于亲丧而以义并恩也心丧身无衰麻之服而心有哀戚之情所谓若丧父而无服也【长乐陈氏曰亲育我报之以仁有隐至致丧皆仁也君覆我报之以义有犯至方丧皆义也师之成我同乎仁而不全乎仁同乎义而不全乎义故无犯与亲同无隐则与亲异无隐与君同无犯则与君异丧三年与君亲同无服则与君亲异○张子曰古不制师服师服无定体也见彼之善而已效之亦师也故有得其一言一义而如朋友者有亲炙如兄弟者有成就已身而恩如天地父母者此岂可一概服之故圣人不制其服心丧之可也孔子死门人一时心防又岂可责其一槩以传道乆近而各尽其哀之隆杀如子贡独居三年而后归】
　　季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾许其大而不许其细何居命之哭
　　刘氏曰成寝而夷人之墓不仁也不改葬而又请合焉亦非孝也许其合而又命之哭焉矫僞以文过也且寝者所以安其家乃处其家于人之冡上于汝安乎墓者所以安其先乃处其先于人之阶下其能安乎皆不近人情非礼明矣【严陵方氏曰周官墓大夫之职凡争墓地者听其狱讼当是时岂有夷人之墓以成寝者哉而季子乃有是事者以周官之法坏故也】
　　子上之母死而不丧门人问诸子思曰昔者子之先君子丧出母乎曰然子之不使白也丧之何也子思曰昔者吾先君子无所失道道隆则从而隆道汚则从而汚伋则安能爲伋也妻者是爲白也母不爲伋也妻者是不爲白也母故孔氏之不丧出母自子思始也
　　子上之母子思出妻也礼爲出母齐衰期期而为父后者无服心丧而已伯鱼子上皆为父后礼当不服者而伯鱼乃期而犹哭夫子闻之曰甚而后除之此贤者过之之事也子思不使白丧出母正欲用礼耳而门人以先君子之事为问则子思难乎言伯鱼之过礼也故以圣人无所失道为对谓圣人之听伯鱼丧出母者以道揆礼而为之隆杀也惟圣人能于道之所当加隆者则从而隆之于道之所当降杀者则从而杀之汚犹杀也是于先王之礼有所斟酌而随时隆杀以从于中道也我则安能如是哉但为我妻则白当为母服今既不为我妻则白为父后而不当服矣子思是欲守常礼而不欲使如伯鱼之加隆也【张子曰道隆则从而隆道汚则从而汚亦就其出母以定汚隆圣人则处情子思则守礼出妻不当使子丧之礼也子于母则不可防若父不使之丧子固不可违父当黙持心丧亦礼也若父使之丧而丧之亦礼也子思以爲我不至于圣人不敢不循礼而孔子使丧出母乃圣人处权子思自以为不敢处权唯循礼而已不敢学孔子也故曰道隆则从而隆道汚则从而汚】
　　孔子曰拜而后稽颡頽乎其顺也稽颡而后拜颀乎其至也三年之丧吾从其至者
　　此言丧拜之次序也拜拜賔也稽颡以头触地哀痛之至也拜以礼賔稽颡以自致谓之顺者以其先加敬于人而后尽哀于己为得其序也颀者恻隐之发也谓之至者以其哀常在于亲而敬暂施于人为极自尽之道也夫子从其至者亦与其易也宁戚之意○朱子曰拜而后稽颡先以两手伏地如常然后引首向前扣地也稽颡而后拜者开两手而先以首扣地却交手如常也【长乐陈氏曰拜而后稽颡先致敬也稽颡而后拜先致哀也礼废滋久天下不知先稽颡之爲重而或以轻为重是犹不知拜下之为礼拜上之爲防故孔子救拜之弊则曰吾从其至救泰之弊则曰吾从下也】
　　孔子既得合葬于防曰吾闻之古也墓而不坟今丘也东西南北之人也不可以弗识也于是封之崇四尺孔子父墓在防故奉母丧以合葬墓茔域也封土为垄曰坟东西南北之人言其宦逰无定居也识记也为垄所以为记识一则恐人不知而误犯一则恐已或而难寻故封之髙四尺也
　　孔子先反门人后雨甚至孔子问焉曰尔来何迟也曰防墓崩孔子不应三孔子然流涕曰吾闻之古不脩墓
　　雨甚而墓崩门人修筑而后反孔子流涕者自伤其不能谨之于封筑之时以致崩圯且言古人之所以不修墓者敬谨之至无事于修也【庐陵胡氏曰作墓时当为坚久之计不可令崩壤而加治】
　　孔子哭子路于中庭有人吊者而夫子拜之既哭进使者而问故使者曰醢之矣遂命覆醢
　　子路死于孔悝之难遂为卫人所醢孔子哭之中庭师友之礼也闻使者之言而覆弃家醢葢痛子路之祸而不忍食其似也○朱子曰子路仕卫之失前辈论之多矣然子路却是见不到非知其非义而苟为也【山隂陆氏曰哭以师友之间进之也○临川吴氏曰哭师于寝哭朋友于寝门外中庭在寝之外寝门外之内故陆氏谓之师友之间○长乐陈氏曰遂命覆醢者非特不忍食之又不忍见之也】
　　曾子曰朋友之墓有宿草而不哭焉
　　草根陈宿是期年之外可无哭矣【严陵方氏曰师犹父朋友相视犹兄弟既已丧父之义处丧师则以丧兄弟之义处丧朋友不亦可乎墓有宿草则期年矣是以兄弟之义丧之也然必以墓革爲节者葢生物既变而慕心可已故也】
　　子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣
　　附于身者袭敛衣衾之具附于棺者明器用器之属也○方氏曰必诚谓于死者无所欺必信谓于生者无所疑【金华应氏曰附于棺者若卜其宅兆邱封壤树之事不独明器之属也】
　　丧三年以为极亡则弗之矣故君子有终身之忧而无一朝之患故忌日不乐
　　丧莫重于三年既葬曰亡中庸曰事亡如事存虽已葬而不防其亲所以为终身之忧而忌日不乐也祭义曰君子有终身之丧忌日之谓也宅崩毁出于不意所谓一朝之患惟其必诚必信故无一朝之患也或曰殡葬皆一时事于此一时而不谨则有悔惟其诚信故无此一时不谨之患【马氏曰君子之事亲无所不用诚信而至于明器则备物而不可用者亦可以爲诚信乎葢之死而致死之不仁而不可爲也之死而致生之不知而不可为也明器之用仁知之道诚信之至者也知此则可以无悔也○长乐陈氏曰君子之于亲有终制之丧有终身之丧终制之丧三年是也终身之丧忌日是也文王之于亲忌日必哀而不乐岂非能全终身之忧乎有终身之忧仁也无一朝之患义也】
　　孔子少孤不知其墓殡于五父之衢人之见之者皆以爲葬也其慎也盖殡也问于郰曼父之母然后得合葬于防
　　不知其墓者不知父墓所在也殡于五父之衢者殡母丧也礼无殡于外者今乃在衢先儒谓欲致人疑问或有知者告之也人见柩行于路皆以为葬然以引观之殡引饰棺以輤葬引饰棺以柳翣此则殡引耳按家语孔子生三嵗而叔梁纥死是少孤也然顔氏之死夫子成立乆矣圣人人伦之至岂有终母之世不寻求父葬之地至母殡而犹不知父墓乎且母死而殡于衢路必无室庐而死于道路者不得己之爲耳圣人礼法之宗主而忍为之乎马迁为野合之诬谓顔氏讳而不告郑注因之以滋后世之惑且如尧舜瞽瞍之事世俗不胜异论非孟子辞而辟之后世谓何此经杂出诸子所记其间不可据以为实者多矣孟子曰主痈疽与侍人瘠环何以为孔子愚亦谓终身不知父墓何以为孔子乎其不然审矣此非细故不得不辨
　　邻有丧舂不相里有殡不巷歌
　　说见曲礼
　　丧冠不緌
　　冠必有笄以贯之以纮系笄顺頥而下结之曰缨垂其余于前者谓之緌丧冠不緌葢去饰也
　　有虞氏瓦棺夏后氏堲周殷人棺椁周人墙置翣瓦棺始不衣薪也堲周或谓之土周堲者火之余烬葢治土为甎而四周于棺之坎也殷世始为棺椁周人又为饰棺之具葢弥文矣墙柳衣也柳者聚也诸饰之所聚也以此障柩犹垣墙之障家故谓之墙翣如扇之状有尽为黼者有尽为黻者有尽云气者多寡之数随贵贱之等【马氏曰自虞氏瓦棺而至夏后氏堲周堲周有椁之象商人以瓦棺堲周皆陶冶之器而陶冶出于土及其久也必复于土不能无使土亲肤遂以木易之木足以胜土而仁人孝子所以深虑长思者未有易此圣人之法相待而后备故周人则縁商人之棺椁饰之以墙置翣棺椁以比化墙置翣以爲观美皆所以尽孝子之心无使之恶于死而已】
　　周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇
　　十六至十九为长殇十二至十五为中殇八嵗至十一为下殇七嵗以下为无服之殇生未三月不为殇【严陵方氏曰椁之于棺如城之有郭也墙以帷柩而周围如墙翣以饰柩而翼蔽如羽葢世愈久而礼愈备故也长殇而下死者愈少则礼愈杀也】
　　夏后氏尚黒大事敛用昏戎事乗骊牲用殷人尚白大事敛用日中戎事乗翰牲用白周人尚赤大事敛用日出戎事乗騵牲用骍
　　禹以治水之功得天下故尚水之色汤以征伐得天下故尚金之色周之尚赤取火之胜金也大事丧事也骊黒色翰白色易曰白马翰如騵赤马而黒鬛尾也
　　穆公之母卒使人问于曾子曰如之何对曰申也闻诸申之父曰哭泣之哀齐斩之情饘粥之食自天子达布幕卫也縿幕鲁也
　　穆公鲁君申参之子也厚曰饘稀曰粥幕所以覆于殡棺之上卫以布为幕诸侯之礼也鲁以绡为幕葢僭天子之礼矣【广安游氏曰父母之丧贵贱不殊此所以自天子达也若幕则天子以绡诸侯以布穆公苟欲行礼所谓贵贱一者固当一也所谓天子诸侯异者固当异也此二言丧礼尽矣且礼文之制曽申独举幕而不举其他则其他推是而可知矣】
　　晋献公将杀其世子申生公子重耳谓之曰子盖言子之志于公乎世子曰不可公安骊姬是我伤公之心也此事详见左传重耳申生异母弟即文公也盖何不也明其谗则姬必诛是使君失所安而伤其心也
　　曰然则盖行乎世子曰不可君谓我欲弑君也天下岂有无父之国哉吾何行如之
　　重耳又劝其奔他国而申生不从也何行如之言行将何往也
　　使人辞于狐哭曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏苟出而图吾君申生受赐而死再拜稽首乃卒是以为恭世子也
