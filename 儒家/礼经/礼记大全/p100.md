<!-- { "loadSidebar": true } -->
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故徳煇动于内而民莫不承听理发诸外而民莫不承顺故曰致礼乐之道举而错之天下无难矣
　　动于内则能治心矣动于外则能治躬矣极和极顺则无斯须之不和不顺矣所以感人动物其效如此徳以煇言乃英华发外之验理发诸外是动容周旋之中礼君子极致礼乐之道其于治天下乎何有【金华邵氏曰礼乐何以能感民如此哉盖圣人与斯民均备是礼乐于一性之中特圣人先得我心之同然故一举而措之天下则此以心感彼以心应宜其易易而无难矣】
　　乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报【如字】而乐有反礼得其报则乐乐得其反则安礼之报乐之反其义一也
　　马氏曰以体言之礼减乐盈以用言之礼进乐仄乐动于内故其体主盈盖乐由中出而为人心之所喜礼动于外故其体主减盖礼自外作而疑先王有以强世也礼主减故勉而作之而以进为文乐主盈故反而抑之而以反为文故七介以相见不然则已慤三辞三让而至不然则已蹙一献之礼而宾主百拜日莫人倦而齐庄正齐此皆勉而进之者也进旅退旅以示其和匏笙簧防守拊鼔以示其统治乱则以相讯疾则以雅作之以柷止之以敔此皆反而抑之者也减而不进则几于息矣故销盈而不反则至于流矣故放先王知其易偏故礼则有报乐则有反礼有报者资于乐也乐有反者资于礼也○刘氏曰礼之仪动于外必谦卑退让以自牧故主于减杀乐之徳动于中必和顺充积而后形故主于盈盛盖乐由阳来故盈礼自隂作故减也然礼之体虽主于退让而其用则贵乎行之以和故以进为文也乐之体虽主于充盛而其用则贵乎抑之以节故以反为文也礼若过于退让而不进则威仪销沮必有礼胜则离之失乐过于盛满而不反则意气放肆必有乐胜则流之弊故礼必有和以为减之报报者相济之意也乐必有节以为盈之反反者知止之谓也礼减而得其和以相济则从容欣爱而乐矣此乐以和礼也乐盈而得其节以知止则优柔平中而安矣此礼以节乐也礼乐相须并用而一归于无过无不及之中而合其事理之宜故曰礼之报乐之反其义一也【庆源辅氏曰礼主其减减所以裁节于外也乐主其盈盈则充盛于内也乐而不盈则无以形于外礼而不减则无以合于内来而不往非礼也往而不来非礼也故曰礼有报来往不已是亦进之意】
　　夫乐者乐【洛】也人情之所不能免也乐必发于声音形于动静人之道也声音动静性术之变尽于此矣故人不耐【能】无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠廉肉【而救反】节奏足以感动人之善心而已矣不使放心邪气得接焉是先王立乐之方也
　　方氏曰声足乐者乐其道文足论者论其理也道所以制用而有节故虽乐而不至于流理所以明义而无穷故可论而不至于息曲者声之柔若丝是也直者声之刚若金是也繁者声之杂若笙是也瘠者声之纯若磬是也亷者声之清若羽是也肉者声之浊若宫是也节者声之制若徴是也奏者声之作若合是也○刘氏曰人情有所乐而发于咏歌咏歌之不足而不知手舞足蹈则性情之变尽于此矣故人情不能无乐乐于中者不能不形于外而为歌舞形于歌舞而不为文辞以道之于礼义则必流于荒乱矣先王耻其然故制为雅颂之声诗以道迪之使其声音足以为娱乐而不至于流放使其文理足以为讲明而不至于怠息使其乐律之清浊髙下或宛转而曲或径出而直或丰而繁或杀而瘠或棱隅而廉或圆滑而肉或止而节或作而奏皆足以感发人之善心而不使放肆之心邪僻之气得接于吾身焉是乃先王立乐之方法也【长乐陈氏曰王政废兴在雅不在风盛徳形容在颂不在雅制为雅颂之声以道之则审乐足以知政闻乐足以知徳使其声足乐而不流文足论而不息也声足乐而不流故安文足论而不息故久中正之雅不过是尔葢廉直之音作而民肃敬繁简之音作而民康乐肉好之音作而民慈爱先王制为雅颂以道曲直繁瘠廉肉之声抑又节奏合而成文其有不足感动人之善心耶】
　　是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也
　　应氏曰一者心也心一而所应者不一守一以凝定其和杂比以显饰其节及其成文可以合和至亲至严之伦附亲其至疎至众者盖乐发于吾心而感于人心无二理也○刘氏曰作乐之道先审人声之所形或风或雅或颂或喜或敬或爱各从一体以定其调度之和然后比之乐器之物以饰其节奏此一条言乐以和礼也【张氏曰正乐流行故随所在而各尽其善宗庙有君臣所主在和敬乡里有长幼所主在和顺闺门有父子所主在和亲前章使亲疎贵贱长幼男女之理皆形见于乐是也】
　　故听其雅颂之声志意得广焉执其干戚习其俯仰诎伸容貌得庄焉行其缀兆要【平声】其节奏行【杭】列得正焉进退得齐焉故乐者天地之命中和之纪人情之所不能免也
　　天地之教命中和之统纪所以防范人心者在是曰庄曰正曰齐曰纪皆言礼之节乐【延平周氏曰乐能官天地而天地不得之则或几乎息故曰天地之命又能道中和而中和得之则各有条理故曰中和之纪虽大而命天地小而纪中和而其归于乐则一而已所谓乐者人情之所不能免也】
　　夫乐者先王之所以饰喜也军旅鈇钺者先王之所以饰怒也故先王之喜怒皆得其侪【柴】焉喜则天下和之怒则暴乱者畏之先王之道礼乐可谓盛矣
　　皆得其侪言各从其类喜非私喜怒非私怒也【马氏曰以乐饰喜而不为汰者以喜当其类也以军旅鈇钺饰怒而不以为暴者以怒当其类也喜而当其类则天下和之怒而当其类则暴乱者畏之先王治天下之道非一端可尽而其大要则在于礼乐故先王之道礼乐可谓盛矣】
　　子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈徳也动已而天地应焉四时和焉星辰理焉万物育焉
　　子赣孔子弟子端木赐也乐师名乙各有宜言取诗之兴趣以理其情性使合于宜也有此徳而宜此歌是正直己身而敷陈其徳也故曰直已而陈徳动已性天之流行也动天地感鬼神莫近于诗故有四者之应○方氏曰肆寛大而舒缓也商音刚决故性之柔缓者宜歌之而变其柔为刚断齐音柔缓故性刚决者宜歌之而终至于柔逊葢各济其所偏而融防之于平和之地也【金华邵氏曰人之一身凡天地四时星辰万物之理莫不毕备今也直已而陈徳于歌宜其或应或和或理或育有不期然而然者非歌能使之也徳寓于歌闻其歌而感之也直已者无所掩覆致直而行之也○金华应氏曰师乙贱工而诵其所闻有非后世儒者所及盖先王之泽未散人多习闻声乐之理及夫子正乐而感发益深不但学者有所悟解而工师之职亦皆讲肄而精通之故师挚之始闗雎之乱洋洋乎盈耳而师乙之对声歌亦可观也其后乐益僣乱而缭于师挚之徒皆逃而去入于河海岂偶然哉】
　　故商者五帝之遗声也商人识【志】之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此
　　保犹安也言安于勇安于义而不移也○疏曰宋是商后此商人谓宋人也【严陵方氏曰明者不为物蔽之谓肆直慈爱而不蔽于慈爱是明乎商之音者也故临事而屡断以慈爱之蔽在于无断故也温良能断而不蔽于能断是明乎齐之音者也故见利而让以能断之蔽在于无让故也唯有勇乃能断事唯有义乃能让利歌五帝之遗声则可以保其勇歌三代之遗声则可以保其义故曰有勇有义非歌孰能保此葢勇义人之所有非明乎歌之音则不足以保全之故也】
　　故歌者上如抗下如队【坠】曲如折止如槀木倨中【去声】矩句中钩累累乎端如贯珠故歌之为言也长言之也说【悦】之故言之言之不足故长言之长言之不足故嗟叹之嗟叹之不足故不知手之舞之足之蹈之也子贡问乐
　　上如抗下如队言歌声之髙者如抗举其下者如坠堕也槀木枯木也倨微曲也句甚曲也端正也长言之所谓歌永言也○朱子曰看乐记大段形容得乐之气象当时许多名物度数人人晓得不须说出故止说乐之理如此其妙今许多度数都没了只有许多乐之意思是好只是没顿放处又曰今礼乐之书皆亡学者但言其义至于器数则不复晓葢失其本矣【严陵方氏曰此先长言而后嗟叹诗则先嗟叹而后永歌者言先嗟叹则以嗟叹而唱之也后嗟叹则以嗟叹而和之也彼以诗为主而诗者乐之始故以唱为序此以乐为主而乐者诗之终故以和为序非有不同意各有所主也○金华邵氏曰歌之为义长其言之谓也方其人有所悦乎中则言之言不足以尽其悦故长言之至于长言不足而声嗟气叹嗟叹不足而手舞足蹈乐至于此葢有非歌之所能尽者故终之曰子贡问乐】










　　礼记大全卷十八
<经部,礼类,礼记之属,礼记大全>
　　钦定四库全书
　　礼记大全卷十九
　　明　胡广等　撰
　　杂记上第二十【严陵方氏曰此篇虽以记防为主下篇又兼言三患五耻观蜡取盗之类则其事不一故以杂名篇犹之易有説卦序卦而有杂卦庄子有内篇而有杂篇也】
　　诸侯行而死于馆则其复如于其国如于道则升其乗车之左毂以其绥复
　　馆谓主国有司所授馆舎也复招魂复魄也如于其国其礼如在夲国也道路也乗车其所自乘之车也在家则升屋之东荣车向南则左在东也绥读为緌旌旗之旄也去其旒而用之耳凡五等诸侯之复人数视命数今毂上狭止容一人【山阴陆氏曰绥旐也以其旐北方之物也死无乎不之号而复之则其旗宜以死者所首之方而已】
　　其輤有裧缁布裳帷素绵以为屋而行
　　輤载柩之车上覆餙也輤象宫室旧説輤用染赤色以蒨而名裧者輤之四旁所垂下者缁布裳帷者輤下棺外用缁色之布为裳帷以围绕棺也素绵以为屋者用素锦为小帐如屋以覆棺之上设此餙乃行也【庐陵胡氏曰裳用缁则輤与裧皆赤也以纁对耳郑谓輤如綪斾之綪取蒨赤也窃案大夫以白布为輤岂亦因染赤得名乎柩车餙经惟此一文则知未大敛前车餙亦然】
　　至于庙门不毁墙遂入适所殡唯輤为説于庙门外庙门殡宫之门也不毁墙谓不折去裳帷也所殡在两楹间脱輤于门外者旣入宫室则不必象宫之輤也故脱之
　　大夫士死于道则升其乗车之左毂以其绥复如于馆死则其复如于家大夫以布为輤而行至于家而説輤载以輲车入自门至于阼阶下而説车举自阼阶升适所殡
