<!-- { "loadSidebar": true } -->
　　殡后主人已成服而君始来吊主人则还着殡时未成服之服盖苴绖免布深衣也不散带故小记云君吊虽不当免时也主人必免不散麻一则不敢谓君之吊后时又且以君来故新其礼也
　　夫人吊于大夫士主人出迎于门外见马首先入门右夫人入升堂即位主妇降自西阶拜稽颡于下夫人视世子而踊奠如君至之礼夫人退主妇送于门内拜稽颡主人送于大门之外不拜
　　夫人吊则主妇为丧主故主妇之待夫人犹主人之待君也世子夫人之世子也夫人来吊则世子在前道引其礼如祝之道君故夫人视世子而踊也主人送而不拜者丧无二主主妇已拜主人不当拜也【金华应氏曰君臣之际犹家人也君于外内妇既殡徃夫人于大夫士之家亦往吊之然则吊内子士妻之礼亦在其中矣主人迎而先入门右夫人升而自阼阶待夫人犹待君也主妇拜稽颡于下执妾礼犹臣礼也夫人之行世子实侍之世子视祝而踊夫人则视世子而踊也退则送于门外妇人迎送不下堂而特至门者为所尊变也其来也主人迎于门外送亦如之所以代主妇而伸敬也门外者男子之所有事妇人迎送不出门虽对所尊而不敢变也古之君臣犹一体也头目手足疾痛惨楚彼此无不相应君臣犹一家也父兄子弟吉凶休戚上下无不相闗视之如一体故疾则君三问再问丧则君或抚或踊真若吾手足之亏折焉视之如一家故君丧则大夫士位乎东世妇士妻位乎西不翅父兄之痛也及臣之有故则君视之夫人视之世子视之真若子弟之失亡焉然诸妇之至君所惟丧祭为然诗曰诸宰君妇废彻不迟诸侯非问疾吊丧则不入诸臣之家夫人之行必与世子偕其动也不苟矣】
　　大夫君不迎于门外入即位于堂下主人北面众主人南面妇人即位于房中若有君命命夫命妇之命四隣賔客其君后主人而拜
　　大夫之臣亦以大夫为君故曰大夫君也言此大夫君之吊其臣丧也主人不迎于门外此君入而即堂下之位位在阼阶下西向主人在其位之南而北面也此大夫君来吊之时若有本国之君命或有国中大夫及命妇之命或隣国卿大夫遣使来吊者此大夫君必代主人拜命及拜賔以丧用尊者主其礼故也然此君终不敢如国君专代为主必以主人在已后待此君拜竟主人复拜也○石梁王氏曰后主人者已在前拜使主人陪后
　　君吊见尸柩而后踊
　　前章既殡而君往是不见尸柩也乃视祝而踊此言见尸柩而后踊似与前文异旧説殡而未涂则踊涂后乃不踊未知是否
　　大夫士若君不戒而往不具殷奠君退必奠
　　以君之来告于死者且以为荣也
　　君大棺八寸属【烛】六寸椑【僻】四寸上大夫大棺八寸属六寸下大夫大棺六寸属四寸士棺六寸
　　君国君也大棺最在外属在大棺之内椑又在属之内是国君之棺三重也寸数以厚薄而言
　　君里【里】棺用朱緑用杂金鐕【兹甘反】大夫里棺用緑用牛骨鐕士不緑
　　疏曰里棺谓以缯贴棺里也朱缯贴四方緑缯贴四角鐕钉也用金钉以琢朱緑着棺也大夫四面四角緑士不緑者悉用也亦用大夫牛骨鐕○石梁王氏曰用牛骨为钉不可从【临川呉氏曰按定本近是盖里棺兼用緑色无义疏説分二色贴四边贴四隅亦无义且未详何据若依定本以緑为琢则朱句絶琢字属下句士用里棺与大夫同但不用钉琢之为异尔】
　　君盖用漆三衽三束大夫盖用漆二衽二束士盖不用漆二衽二束
　　盖棺之盖板也用漆谓以漆涂其合缝用衽处也衽束并説见檀弓
　　君大夫鬊【舜】爪实于緑【角】中士埋之
　　鬊乱发也爪手足之爪甲也生时积而不弃今死为小囊盛之而实于棺内之四隅故读緑为角四角之处也士则以物盛而埋之耳
　　君殡用輴【春】櫕【才冠反】至于上毕涂屋大夫殡以帱【焘】櫕至于西序涂不暨于棺士殡见衽涂上帷之
　　君诸侯也輴盛柩之车也殡时以柩置輴上櫕犹丛也丛木于輴之四面至于棺上毕尽也以泥尽涂之此櫕木似屋形故曰毕涂屋也大夫之殡不用輴其棺一面贴西序之壁而櫕其三面上不为屋形但以棺衣覆之帱覆也故言大夫殡以帱櫕至于西序也涂不暨于棺者天子诸侯之櫕木广而去棺逺大夫櫕狭而去棺近所涂者仅仅不及于棺而已士殡掘肂以容棺肂即坎也棺在肂中不没其盖缝用衽处犹在外而可见其衽以上亦用木覆而涂之帷幛也贵贱皆有帷故惟朝夕之哭乃褰举其帷耳所以帷者鬼神尚幽闇故也此章以檀弓参之制度不同
　　熬君四种【上声】八筐大夫三种六筐士二种四筐加鱼腊焉
　　熬以火煼谷令熟也熟则香置之棺旁使蚍蜉闻香而来食免侵尸也四种黍稷稻粱也每种二筐三种黍稷粱二种黍稷也加鱼与腊筐同异未闻○石梁王氏曰棺旁用熬谷加鱼腊不可从
　　饰棺君龙帷三池
　　疏曰君诸侯也帷栁车边障也以白布为之王侯皆画为龙故云君龙帷也池者织竹为笼衣以青布挂于栁上荒边端象宫室承霤天子四注屋四面承霤栁亦四池诸侯屋亦四注而栁降一池阙后故三池也
　　振容
　　振容者振动容饰也以青黄之缯长丈余如幡画为雉悬于池下为容饰车行则幡动故曰振容也
　　黼荒火三列黻【弗】三列
　　荒蒙也栁车上覆谓鼈甲也縁荒边为白黑斧文故云黼荒荒之中央又画为火三行故云火三列又画两已相背为三行故云黻三列
　　素锦褚加伪【帷】荒
　　素锦白锦也褚屋也荒下用白锦为屋象宫室也加帷荒者帷是边墙荒是上盖褚覆竟而加帷荒于褚外也
　　纁纽六
　　上盖与边墙相离故又以纁帛为纽连之两旁各三凡六也
　　齐【如字】五采五贝
　　齐者脐之义以当中而言谓鼈甲上当中形圆如车之盖髙三尺径二尺余以五采缯衣之列行相次五贝者又连贝为五行交络齐上也
　　黼翣二黻翣二画翣二皆戴圭
　　翣形似扇木为之在路则障车入椁则障柩二画黼二画黻二画云气六翣之两角皆戴圭玉也
　　鱼跃拂池
　　以铜鱼悬于池之下车行则鱼跳跃上拂于池鱼在振容间也
　　君纁戴六
　　戴犹值也用纁帛系棺纽着栁骨棺之横束有三每一束两边各屈皮为纽三束则六纽今穿纁戴于纽以系栁骨故有六戴也
　　纁披【去声】六
　　亦用绛帛为之以一头系所连栁纁戴之中而出一头于帷外人牵之每戴系之故亦有六也谓之披者若牵车登高则引前以防轩车适下则引后以防飜车欹左则引右欹右则引左使不倾覆也已上并孔説
　　大夫画帷二池不振容画荒火三列黻三列素锦禇纁纽二纽二齐三采三贝黻翣二画翣二皆戴绥【而追反】鱼跃拂池大夫戴前纁后披亦如之
　　画帷画为云气也二池一云两边各一一云前后各一画荒亦画为云气也齐三采绛黄黒也皆戴绥者用五来羽作蕤缀翣之两角也披亦如之谓色及数悉与戴同也
　　士布帷布荒一池揄【摇】绞【爻】纁纽二缁纽二齐三采一贝画翣二皆戴绥士戴前纁后缁二披用纁
　　布帷布荒皆白布不画也一池在前揄摇翟也雉类青质五色绞青黄之缯也画翟于绞缯在池上戴当棺束每束各在两边前头二戴用纁后二用缁二披用纁者据一边前后各一披故云二披若通两边言之亦四披也【山隂陆氏曰天子八翣皆戴璧诸侯六翣皆戴圭大夫四翣士二翣皆戴绥戴玉者必戴绥戴绥者未必戴玉绥旐也】
　　君用輴【春】四綍二碑御棺用羽葆大夫葬用輴【船】二綍二碑御棺用茅士用国【船】车二綍无碑比【卑】出宫御棺用功布
　　此章二輴字一国字注皆读为辁船音然以檀弓诸侯輴而设帱言之则诸侯殡得用輴岂不得用輴乎今读大夫用輴与国字并作船音君用輴音春○天子之窆用大木为碑谓之丰碑诸侯谓之桓楹碑綍详见檀弓御棺羽葆并见杂记功布大功之布也辁车杂记作輲字
　　凡封【窆】用綍去碑负引【去声】君封以衡大夫士以咸【缄】君命毋哗以鼓封大夫命毋哭士哭者相止也
　　三封字皆读为窆谓下棺也○疏曰下棺时将綍一头系棺缄又将一头绕碑间鹿卢所引之人在碑外背碑而立负引者渐渐应鼓声而下故云用綍去碑负引也以衡谓下棺时别以大木为衡贯穿棺束之缄平持而下备倾顿也以缄者以綍直系棺束之缄而下也命毋哗戒止其諠哗也以鼓封击鼓为负引者纵舍之节也命毋哭戒止哭声也士则众哭者自相止而已
　　君松椁大夫栢椁士杂木椁
　　天子栢椁故诸侯以松大夫同于天子者卑逺不嫌僭也
　　棺椁之间君容柷【昌六反】大夫容壶士容甒【武】
　　柷乐器形如桶壶漏水之器一説壶甒皆盛酒之器此言阔狭之度古者棺外椁内皆有藏器也【严陵方氏曰柷方二尺四寸深一尺八寸壶大一石甒五斗则其所容之大小可知君必以柷则与狄人设阶同义】
　　君里椁虞筐大夫不里椁士不虞筐
　　疏曰卢氏虽有解释郑云未闻今不録

　　礼记大全卷二十一
　　钦定四库全书
　　礼记大全卷二十二
　　明　胡广等　撰
　　祭法第二十三【吴兴沈氏曰祭法自燔柴于泰坛祭天也以至终篇即书肆类于上帝禋于六宗朢秩于山川徧于羣神之义疏也上只添禘郊祖庙一叚】
