<!-- { "loadSidebar": true } -->
　　宿读为肃犹戒也○郑氏曰大庙始祖庙也圭瓒璋瓒祼器也以圭璋为柄酌郁鬯曰祼大宗亚祼容夫人有故摄焉纼所以牵牲刍藁也杀牲用以荐借○疏曰宗妇执盎从者谓同宗之妇执盎齐以从夫人也夫人荐涗水者涗即盎齐盎齐由自浊用清酒以涗泲之也涗水是明水宗妇执盎齐从夫人而来奠盎齐于位夫人乃就盎齐之尊酌此涗齐而荐之因盎齐有明水连言水耳君执鸾刀羞哜者哜肝肺也哜有二时一是朝践之时取肝以膋贯之入室燎于炉炭而出荐之主前二是馈熟之时君以鸾刀割制所羞哜肺横切之不使絶亦奠于爼上尸并哜之故云羞哜一云羞进也夫人荐豆者君羞哜时夫人荐此馈食之豆也又曰郊特牲云祭齐加明水天子诸侯祭礼先有祼尸之事【严陵方氏曰散齐七日致齐三日则及祭凡十日矣故先期旬有一日宫宰宿夫人而诏之齐也大宰言前期十日帅执事而卜日遂戒则于是日而遂散齐也听外治者君也故致齐于外听内职者夫人也故致齐于内与祭义所谓内外者异矣彼谓一身之内外齐于内外所以辨其位会于大庙所以聨其事君纯冕立于阼夫人副袆立于东房与明堂所言同义于夫人言副袆则君纯冕者衮冕也周官大宗伯凡大祭祀王后不与则摄而荐豆笾彻则大宗固有摄夫人亚祼之理矣大宗即宗伯也君执纼则亲牵之故也宗妇宗子之妇也齐有五而宗妇止执盎者据君牵牲之时也祭义言夫人奠盎正与此合然彼言夫人奠盎此言宗妇执盎者宗妇执之夫人奠之故也荐涗水则郊特牲所谓明水涗齐贵新是也酌齐则必用涗矣祭义不言者略也哜者尸所哜之肺也哜则甞之也以尸之所哜故君执鸾刀而羞之也尸必哜之君必羞之者以周人所贵故也夫人荐豆则与祭义所言同义以上题言夫祭也者必夫妇亲之故此结言此之谓夫妇亲之也○马氏曰言士执刍则后于君言宗妇执盎则先于夫人者盖刍所以用于迎牲之后而执盎必居于荐之前也】
　　及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟【境】内乐之冕而总干率其羣臣以乐皇尸此与竟内乐之之义也
　　东上近主位也此明祭时天子诸侯亲在舞位【长乐陈氏曰天子诸侯之于尸非特备礼物以荐之抑又就舞位以乐之盖庙中在天子则天下之象也在诸侯则竟内之象也故天子冕而总干以乐皇尸非徒乐之所以与天下乐之也诸侯冕而总干亦与竟内乐之古者人君之于庙飨借则亲耕牲则亲杀酒则亲献尸则亲迎然则乐则亲舞不为过矣○严陵方氏曰舞位则缀兆也君于东上则以君为祭主故也干戚武舞所执也羽籥文舞所执也止言干主武宿夜言之明堂位曰朱干玉戚冕而舞大武正谓是矣上言执干戚而不言冕下言总干而不言戚互相备也言总干固知其为不特执干矣祭义乐记所言同与天下乐之与竟内乐之言与天下竟内共乐皇尸也扬子曰宁神莫大于得四表之欢心是矣称皇尸与诗楚茨所称同义然诗于鳬鹥又称公尸何也鳬鹥兼神示祖考而言之也故曰公尸公言众之所共也楚茨指宗庙之祖考言之而已诸侯之尸亦称皇者尊神而已】
　　夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也
　　祼以降神于礼为重歌者在上贵人声也武宿夜武舞之曲名也其义未闻假于外者祼则假于郁鬯歌则假于声音舞则假于干戚也诚敬者物之未将者也诚敬之志存于内而假外物以将之故其轻重随志进退若内志轻而求外物之重虽圣人不可得也圣人固无内轻而求外重之事此特以明役志为本耳【严陵方氏曰三者盖周庙之所重故始言三重而终言周道也祼所以求隂而贵气臭周人则先求诸隂而尚臭也故重祼经言升歌清庙清庙者文王之诗故重升歌大武者武王之舞也故重武宿夜象成而为乐故谓之大武献有九而祼其一也故以属言之于献言属则声与舞可知矣君子之祭也内则尽志外则尽物然其轻重亦在志而已必自尽者所以明重也三重之本在志礼则达之于外以承其志于内故曰道之以礼以奉三重内旣尽志外又尽礼则圣人所以事皇尸之道如斯而已故曰此圣人之道也】
　　夫祭有馂【俊】馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣
　　方氏曰牲旣杀则荐血腥于鬼神及熟之于爼而尸始食之是尸馂鬼神之余也○刘氏曰祭毕而馂余是祭之终事也必谨夫馂之礼者慎终如始也故引古人曰善终者如其始之善今馂余之礼其是此意矣所以古之君子有言尸之饮食亦是馂鬼神之余也此即施惠之法也观乎馂之礼则可以观为政之道矣
　　是故尸谡【缩】君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进【读为馂】彻之下馂上之余也凡馂之道每变以众所以别贵贱之等而兴施【去声】惠之象也是故以四簋黍见【现】其修于庙中也庙中者竟内之象也
　　谡起也天子之祭八簋诸侯六簋此言四簋者留二簋为阳厌之祭故以四簋馂也簋以盛黍稷举黍则稷可知矣自君卿至百官每变而人益众所以别贵贱象施惠也施惠之礼修举于庙中则施惠之政必徧及于境内此可以观政之谓也【严陵方氏曰尸犹受惠于鬼神人固当受惠于其君馂每变以众故始则君与三卿共四人变而加以两故大夫六人又变而加以两故士八人又变则又加以百官盖以示其惠之愈广然非实数也百官谓中下之士以及于百执事者也祭法以官师为中下之士则此以百官称之亦宜矣尔雅曰谡兴起也由君而下皆言起独于尸言谡者盖不疾而速者神也尸神象也故特以谡言之特牲馈食少牢馈食士虞礼有司篇皆言尸谡者以此夫施恵之道不止于馂特由馂见之而已故曰象见乃谓之象也四簋之黍未为多也特取其修于庙中故尔庙中之患未为大也特取其象于竟内故尔诸侯庙中为竟内之象则天子庙中为天下之象可知】
　　祭者泽之大者也是故上有大泽则惠必及下顾上先下后耳非上积重【平声】而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉
　　为物以事言也兴物以具言也兴举牲羞之具凡以顺于礼而致其备焉耳圣人立教其本在此【严陵方氏曰祭之为泽幽足以及乎神明足以及乎人非泽之大者乎泽者徳之所惠也上有大泽则惠及下则主人言之也由其先后有序上下有等顾上先下后耳非上重积之而不施使下有冻馁之民也由馂而见惠故曰可以观政矣为物大者祭之体也兴物备者祭之用也非体之为大不足以致用之备非用之为备不足以成体之大然则备者岂徒备其用而已哉亦在乎无所不顺然后为备尔故曰顺以备其教之本与以上言顺故此言外教以尊其君长内教以孝其亲教以尊其君长由其君之明而已故曰则诸臣服从教以孝其亲在乎崇重宗庙社稷而已故曰则子孙顺孝且祭所以严上固足以教之尊其君长祭所以追养固足以教之孝其亲尽其道者尽祭之道而无所遗也端其义者端祭之义而有所立也有道有义教之所由生也】
　　是故君子之事君也必身行之所不安于上则不以使下所恶于下则不以事上非诸人行诸己非教之道也是故君子之教也必由其本顺之至也祭其是与故曰祭者教之本也已
　　以己之心度人之心即大学絜矩之道如此而后能尽其道端其义也申言教之本以结上文之意【严陵方氏曰必身行之者以身教者从故也教必以事君言之者欲明乎事上使下之道故也盖事上使下臣之事而已恶者好之对安者危之对好恶以情言安危以势言上之使下以势为主下之事上以情为主事上使下之道如此则所谓身行之也苟非诸人而行诸己岂所谓身行之哉故曰非教之道也君子之教必由其本教之本在乎祭祭之本在乎顺故其言如此然上言事上使下以为教者事上使下亦在乎顺故也】
　　夫祭有十伦焉见【现】事鬼神之道焉见君臣之义焉见父子之伦焉见贵贱之等焉见亲疏之杀【色介反】焉见爵赏之施焉见夫妇之别焉见政事之均焉见长幼之序焉见上下之际焉此之谓十伦
　　郑氏曰伦犹义也
　　铺筵设同几为【去声】依神也诏祝于室而出于祊【伯更反】此交神明之道也
　　筵席也几所冯以为安者人生则形体异故夫妇之伦在于有别死则精气无间共设一几故祝辞云以某妃配也依神使神冯依乎此也诏告也祝祝也谓祝以事告尸于室中也出于祊者谓明日绎祭出在庙门外之旁也郊特牲云索祭祝于祊是也祊说见前篇神之所在于彼乎于此乎故曰此交神明之道也【严陵方氏曰鬼神则变化有所通故曰道君臣则严谨有所守故曰义父子则思孝有所顺故曰伦贵贱则名位有所差故曰等亲疏则远近有所间故曰杀爵赏则恩惠有所及故曰施夫妇则内外有所辨故曰别政事则多寡有所一故曰均长幼则先后有所次故曰序上下则情意有所接故曰际夫祭以鬼神为主故于首言鬼神之道至于惠之之道则祭之末也故以上下之际终焉○石林叶氏曰鬼神无形而依于有形故铺筵则陈祭同几则配祭鬼神无方而求之有方故诏祝则在庙中为祊则在门外几筵祝祊祭祀之终始皆所以交神明而飨之也故言交神明之道而事不足以言之】
　　君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者明君臣之义也
　　尸本是臣为尸而象神则尊之如君父矣然在庙外未入则犹疑是臣也及旣入庙则全其象君父之尊矣君祭固主于尊君父而尽臣子之道然未入庙则犹疑是君也及旣入庙则全为臣子而事尸无嫌矣若君出门迎尸则疑以君而迎臣故不出者所以别此嫌而明君臣之义也【长乐陈氏曰尸卑于庙门之外而尊于庙门之内君尊于庙门之外而卑于庙门之内尸之为体贵其尊之而不卑君之事尸贵其卑之而不尊是以君出迎牲而不迎尸所以别尊卑之义故曰明君臣之义也○严陵方氏曰尸者神之象君者人之主庙门之外以人道为尚庙门之内以神道为尚凡迎之礼必出门焉君迎牲而不迎尸者非重牲而轻尸也为其有君臣之疑所以别其嫌也旣曰嫌又曰疑疑固未至于嫌而嫌亦疑之所积也】
