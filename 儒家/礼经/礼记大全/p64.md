<!-- { "loadSidebar": true } -->
　　无节于内言胸中不能通达礼之节文也观物弗之察言虽见行礼之事不能审其得失也察物而不由礼以察之何以能得其是非之实作事而不由礼何以能存其主敬之心出言而不由礼何以能使人之信其言故曰礼者事物之极致也【严陵方氏曰无节于内则所存乎已者未定何恃而观彼哉故曰无节于内者观物弗之察矣礼者体物者也故欲察物而不由礼弗之得矣葢由礼乃能得物之情故也事无礼则不能无妄作故弗之敬矣言无礼则不能无妄出故弗之信矣】
　　是故昔先王之制礼也因其财物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子达亹亹焉
　　财物币玉牲牢黍稷之类无财无物不可以行礼故先王制礼必因财物而致其用之之义焉然财物皆天时之所生故祭祀之大事亦必顺天时而行之如啓蛰而郊龙见而雩始杀而尝闭蛰而烝皆是也夫明生于东故春朝朝日必于东方月生于西故秋莫夕月必于西方为髙上之祭必因其有丘陵而祭之为在下之祭必因其有川泽而祭之一説为髙为圆丘也为下为方丘也祭有轻重皆须财物故当天时之降雨泽也君子知夫天地生成财物之功如此乎勉勉而不已也则安得不用财物为礼以致其报本之诚乎【严陵方氏曰因其财物于外以致其义于内葢先王制礼之意也下文所云皆其事矣大事若春有祠夏有礿秋则有尝冬则有烝凡此则因其财物以致大事之义以日之出于朝也则朝日于王宫之坛以月之见于夕也则夕月于夜明之坎凡此则因其财物以致朝夕之义也因山之髙而为事髙之礼因川泽之下而为事下之礼凡此则因其财物以致髙下之义也然此皆财物之大者尔若悉而论之凡天之所生茍可以为礼者莫非财物也故终之以天时雨泽君子达亹亹焉财物固皆天之所生天之所以生之者存乎时雨之泽也】
　　是故昔先王尚有徳尊有道任有能举贤而置之聚众而誓之是故因天事天因地事地因名山升中于天因吉土以飨帝于郊升中于天而凤凰降龙假飨帝于郊而风雨节寒暑时是故圣人南面而立而天下大治置如置诸左右之置谓使之居其位也礼莫重于祭当大事之时必择有道徳才能者执其事又从而誓戎之周礼冢宰掌百官之誓戒是也因天之尊而制为事天之礼因地之卑而制为事地之礼郊社是也中平也成也巡守而至方岳之下必因此有名之大山升进此方诸侯治功平成之事以告于天舜典柴岱宗即其礼也吉土王者所卜而建都之地也兆于南郊嵗有常礼其瑞物之臻休征之应理或然耳而后世封禅之説遂根着于此牢不可破皆郑氏祖纬説啓之也【马氏曰夫礼有五经莫重于祭而圣人于祭不能自任其事则任之以人故有尚徳尊道任能举贤誓众之事自尚有徳至举贤而置之则小大之官莫不具其职聚众而誓之则小大之官莫不谨其职故于庙足以飨亲于郊足以飨帝天者髙之极者也故于髙必因丘陵因髙而事之所谓因天事天也地者下之极者也故为下必因川泽因下而事之所谓因地事地也因名山以升中于天因吉土以飨帝于郊因天之事也升中于天而凤凰降龙假飨帝于郊而风雨节寒暑时事天之效也○严陵方氏曰飨亦祭也以祭之而见飨故谓之飨曰祭则以人而言其事曰飨则以神而言其礼也凤雌曰凰以羽族故言降也龙鳞介之族故曰假四灵独不言鳞者以麟土畜土分王于四时言三者则麟在其中矣四灵之物至则无獝狘之患矣五行之气和则无愆伏之灾矣圣人夫何为哉故南面而立而天下大治也】
　　天道至敎圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此阴阳之分夫妇之位也君西酌牺象夫人东酌罍尊礼交动乎上乐交应乎下和之至也天道阴阳之运极至之敎也圣人礼乐之作极至之徳也无以复加故以至言罍尊夏后氏之尊也牺尊周尊也县鼓大应鼓小设礼乐之器一以西为上故牺尊县鼓皆在西而罍尊与应鼓皆在东也天子诸侯皆有左右房此夫人在西房也君在东而西酌牺象夫人在西而东酌罍尊此礼交动乎堂上也县鼓应鼓相应于堂下是乐交应乎下也罍尊画为山云之形牺尊画凤羽而象骨饰之故亦曰牺象此章言诸侯时祭之礼【延平周氏曰天道无非敎凡有象者皆至教也圣人无非徳凡在于动作之间者皆至徳也自罍在阼而下皆所谓至教至徳者也雷阳也牛阴也故罍尊在左而牺尊在右者阴阳之位也以县鼓而对应鼔则应鼔非县乃旋之者也以应鼔而对县鼔则县鼔非应乃倡之者也倡者为阳和者为阴故县鼔在右而应鼓在左者阴阳之配也君在东阼所以祖日之生于东夫人在西房所以祖月之生于西此阴阳之位也君在东阶而西酌牺象所以祖日之西行夫人在西房而东酌罍尊所以祖月之东行此阴阳之配也君阳也夫人阴也君与夫人之礼交举于上此阴阳之体见于礼者也六律阳声也六吕阴声也律吕之声交应于下此阴阳之声发于乐者也一阴一阳谓之道而道者徳教之所日出也】
　　礼也者反其所自生乐也者乐其所自成是故先王之制礼也以节事修乐以道志故观其礼乐而治乱可知也蘧伯玉曰君子之人达故观其器而知其工之巧观其发而知其人之知故曰君子慎其所以与人者万物本乎天人本乎祖礼主于报本反始不忘其所由生也王者功成治定然后作乐以文徳定天下者乐文徳之成以武功定天下者乐武功之成非泛然为之也节事为人事之仪则也道志宣其湮郁也世治则礼序而乐和世乱则礼慝而乐淫故观礼乐而治乱可知也遽伯玉卫大夫名瑗言君子之心明睿洞达观器用则知工之巧拙观人之发动举措则知其人之智愚岂有观礼乐而不知治乱乎礼乐者与人交接之具君子致谨于此以其所闗者大也故曰葢古有是言而记者称之耳【张子曰礼反其所自生乐乐其所自成礼别异不忘本而后能推本为之节文乐统同乐吾分而已礼天生自有分别人须推原其自然故言反其所自生乐则得其所乐即是乐也更何所待是乐其所自成○严陵方氏曰治定制礼故于礼曰制功成作乐故于乐曰修治乱生于志而发于事礼者事之所寓也乐者志之所寓也故观其礼乐而治乱可知孟子曰见其礼而知其政闻其乐而知其徳正谓是矣君子之人达言达于道也以道观物故知其工之巧以道观人故知其人之知言巧则拙可知言知则愚可知葢工有巧拙则见于器者有利病人有知愚则见于发者有当否故也凡为彼所观者以吾有与也故君子慎其所以与人者而况于礼乐之所示乎所谓与人犹言接人也或发于言或发于行皆所以与人者也○马氏曰礼所以报本故反其所自生乐所以彰徳故乐其所自成记曰乐乐其所自生而礼反其所自始别而言之则礼者反其所自生乐者乐其所自成合而言之乐亦反其所自生也礼所以约人之外故以节事事者自外作者也乐所以和人之内故以道志志者由中存者也礼虽约人之外未尝不在内记曰礼节民心乐虽和人之内未尝不在外记曰乐和民声别而言之则礼在于外而乐在于内合而言之则礼乐之情同也观其礼乐之得则知其治观其礼乐之失则知其乱所谓治者非必已治也所谓乱者非必已乱也达其得失之几则治乱之将形皆得以知之矣自非智足以及则不能达故蘧伯玉曰君子之人达均是器也而器有巧拙均是发也而发有智愚君子之达其明足以照之则器之巧拙发之智愚皆不能逃于视聴之内葢达之者观微以知著察往以知来也】
　　大庙之内敬矣君亲牵牲大夫赞币而从君亲制祭夫人荐盎君亲割牲夫人荐酒
　　君出庙门迎牲亲牵以入然必先告神而后杀故大夫赞佐执币而从君君乃用币以告神也杀牲毕而进血与腥则君亲割制牲肝以祭神于室此时君不亲献酒惟夫人以盎齐荐献盎齐见前篇及荐孰之时君又亲割牲体然亦不献故惟夫人荐酒也
　　卿大夫从君命妇从夫人洞洞乎其敬也属属乎其忠也勿勿乎其欲其飨之也
　　洞洞敬之表里无间也属属诚实无伪也勿勿勉勉不已也一云切切也命妇卿大夫之妻也
　　纳牲诏于庭血毛诏于室羮定诏于堂三诏皆不同位葢道求而未之得也
　　诏告也牲入在庭以币告神故云纳牲诏于庭杀牲取血及毛入以告神于室故云血毛诏于室羮肉汁也定熟肉也煮之既熟将迎尸入室乃先以俎盛羮及定而告神于堂此是荐熟未食之前也道言也此三诏者各有其位葢言求神而未得也
　　设祭于堂为祊乎外故曰于彼乎于此乎
　　设祭于堂者谓荐腥爓之时设馔在堂也祊祭之明日绎祭也庙门谓之祊设祭在庙门外之西旁故因名为祊也记者又引古语云于彼乎于此乎言不知神于彼飨之乎于此飨之乎【严陵方氏曰君子固无所不用其敬然于大庙之事必夫妇亲之而且求之非一方祭之非一日则其敬也尤见于此故曰大庙之内敬矣下文所言皆其事也言制祭亦割之矣以方敬而多少未定故曰制及既熟而多少已定故曰割也祭言其用也牲言其体也或言其用或言其体互相备也夫人祭酒者谓凡酒也牲虽以天产为阳然对酒言之则养人之阴而已君亲割牲以养其阴夫人荐酒以养其阳亦阴阳相济之义也荐盎其义亦若是而已且制祭荐盎朝事之时也割牲荐酒馈食之时也朝事以神事之故制祭以腥而荐以齐葢腥与齐神道故也馈食以事人之故割牲以孰而荐以酒葢孰与酒人道故也然君以盎齐馈食而夫人用之于朝践君以酒献尸而夫人用之于馈食者葢杀礼于君故也牲自外至而纳之故纳牲诏于庭以庭在室之外故也血毛告幽全之物故诏于堂以堂比室为明故也三诏求之固有可得之理而曰求而未之得特疑其如此而已故以盎言之道犹言也设祭于堂言正祭之时也为祊乎外言索祭之时也言堂以见外之为门言外以见堂之为内祭言其事也祊言其所也谓之祊者祝祭求神以此为所在之祊故也且神无方也祊特人为之尔故言为祭必有所陈焉故言设孝子不知神之所在或于彼或于此而祭之非一日求之非一处故曰于彼乎于此乎○马氏曰祭必夫妇亲之所以备内外之官也官备则具备是故君亲牵牲推而下之至于夫人荐酒皆夫妇身亲莅之致其诚信之谓尽尽之谓敬故曰大庙之内敬矣纳牲诏于庭君亲牵牲大夫赞币而从之时也血毛诏于室君亲制祭夫人荐盎之时也羮定诏于堂君亲割牲夫人荐酒之时也设祭于堂祭于庙之内也为祊乎外祭于庙之外也祭于内则疑于外祭于外则疑于内则曰于彼乎于此乎】
　　一献质三献文五献察七献神
　　献酌酒以荐也祭羣小祀则一献其礼质略祭社稷五祀三献其神稍尊故有文饰五献祭四望山川之礼也察者显盛详着之貌祭先公之庙则七献礼重心肃洋洋乎其如在之神也【长乐陈氏曰礼畧故质礼加故文察则其事地也察矣神则其事祖也神矣一献孰则于人情为近故曰质三献爓则于人情渐逺故曰文三献爓则五献其血乎礼所谓血祭社稷是也○严陵方氏曰传曰名位不同礼亦有数礼有隆杀故数有多寡此祭祀之献所以有一二五七之异也夫羣小之祀礼则简矣故言质社稷五祀则其礼差详故曰文四望山川地道也故言察先公人道而已故神之恶其防故也】
