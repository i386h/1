<!-- { "loadSidebar": true } -->
　　牛之夜鸣者其肉庮臭羊之毛本稀泠而毛端毳结者其肉羶气狗股里无毛而举动急躁者其肉臊恶皫色色变而无润泽也沙嘶也鸣而其声沙嘶者郁谓腐臭也望视举目高也交睫目睫毛交也腥读为星肉中生小息肉如米者也般臂前胫毛斑也漏读为蝼谓其肉如蝼蛄臭也牛至马六物若此者皆不可食【严陵方氏曰夜鸣谓非时而鸣赤股者股无毛则股着见矣故以赤言之躁则言其性之不尽皫言如麃之色白沙鸣鸣之悲凉者豕俯首以食首俯则下视曰望视则首昻矣交睫目毛以长故交黑言众体皆异而独黑也般在前胫故曰般臂】
　　雏尾不盈握弗食舒鴈翠鹄鸮胖舒鳬翠鸡肝鴈肾鸨奥鹿胃
　　舒鴈鹅也翠尾肉也胖胁侧薄肉也舒鳬鸭也鸨似鴈而大无后指奥脾肶也藏之深奥处也此九物亦不可食【严陵方氏曰握手一握也尾不盈握则形未成故弗食言此弗食则下陈者可知○王氏曰天产之物所以资气体之养者也所禀之气一有不和则资其味者疾疠或乗之而至于为害不少矣每物而辨则膳脩之用无阴阳偏胜之气而气体之养赖之而安矣】
　　肉腥细者为脍大者为轩或曰麋鹿鱼为菹麕为辟鸡野豕为轩兔为宛脾切葱若薤实诸醯以柔之
　　细缕切者为脍大片切者为轩或用葱或用薤故云切葱若薤肉与葱薤皆置之醋中故云实诸醯浸渍而熟则柔软矣故曰柔之○疏曰为记之时无菹轩辟鸡宛脾之制作之未审旧有此言记者承而用之故称或曰其辟鸡宛脾及轩之名其义未闻
　　羮食自诸侯以下至于庶人无等大夫无秩膳大夫七十而有阁
　　羮与饭常日所食故无贵贱之等差秩常也五十始命未为甚老故无常膳七十有阁则有秩膳矣阁以板为之所以庋饮食之物【严陵方氏曰食为主羮为配人所日用者也为称有无随其所宜不制丰杀而预为之等虽然此特自诸侯以下而已若夫四海之奉一人之尊又安得无等乎所以言诸侯以下也前言士不贰羮胾则士羮亦有等矣葢彼主燕食此主常食言之也燕食以礼为等故不可无等常食以养为主故不可不随宜焉】
　　天子之阁左达五右达五公侯伯于房中五大夫于阁三士于坫一
　　疏曰宫室之制中央为正室正室左右为房房外有序序外有夹室天子尊庖厨逺故左夹室五阁右夹室五阁诸侯卑庖厨宜稍近故于房中惟一房之中而五阁也大夫卑而无嫌故亦于夹室而三阁士卑不得为阁但于室中为土坫以食五者三牲之肉及鱼腊三者豕鱼腊也【严陵方氏曰夹室以自是而达于外故谓之达必于夹室者逺庖厨之义也自诸侯而下则有逺近之殊多少之别者尊者详卑者畧尊者隆卑者杀故也】
　　凡养老有虞氏以燕礼夏后氏以飨礼殷人以食礼周人脩而兼用之凡五十养于乡六十养于国七十养于学达于诸侯八十拜君命一坐再至瞽亦如之九十者使人受五十异粻六十宿肉七十二膳八十常珍九十饮食不违寝膳饮从于游可也六十岁制七十时制八十月制九十日修惟绞紟衾冒死而后制五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从七十不俟朝八十月告存九十日有秩五十不从力政六十不与服戎七十不与宾客之事八十齐丧之事弗及也五十而爵六十不亲学七十致政凡自七十以上惟衰麻为丧凡三王养老皆引年八十者一子不从政九十者其家不从政瞽亦如之凡父母在子虽老不坐有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭衣而养老此一节并説见王制【山阴陆氏曰王制主国故先言养国老于上庠后言凡三王养老皆引年八十者一子不从政内则主家故先言三王养老皆引年八十者一子不从政后言养国老于上庠】
　　曾子曰孝子之养老也
　　石梁王氏曰此一养字蒙上文当从上声忠养之养当从去声
　　乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎
　　乐其心喻父母于道也不违其志能养志也饮食忠养以上是终父母之身爱所爱敬所敬则终孝子之身也【严陵方氏曰怡声而问所以乐其耳也柔色以温所以乐其目也定于昏所以安其寝也省于晨所以安其处也以其饮食忠养之者葢养亲之道虽非即饮食以能尽亦非舍饮食以能为君子何以处之亦曰忠养之而已夫养之以物止足以养其口体养之以忠则足以养其志矣○西山真氏曰孝子爱敬之心无所不至故父母之所爱敬者虽犬马之贱亦爱敬之况人乎哉姑举其近者言之若兄若弟吾父母之所爱也吾其可以不爱之乎若薄之是薄吾父母也若亲若贤吾父母之所敬也吾其可以不敬之乎若嫚之是嫚吾父母也推类而长莫不皆然若晋武惑冯紞之防不思太后之言而疎齐王攸唐髙宗溺武氏之宠不念太宗顾托之命而杀长孙无忌皆礼经之罪人也】
　　凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦微其礼皆有惇史
　　宪法也养老之礼五帝之世主于法其德行而已至三王之世则又有乞言之礼焉惇史所以记其惇厚之德也三王亦未尝不法其德行然于乞言之际其礼微畧不诚切以求之故云微其礼然亦皆有惇史焉○方氏曰五帝之宪也而老者亦未尝无言要之以徳为主耳故曰有善则记之葢可记者言故也三王之乞言而老者未尝无德要之以言为主耳故曰三王亦宪【东莱吕氏曰年之贵乎天下久矣五帝三王皆尊德尚齿然五帝三王养老之礼虽同宪与乞言不同葢道有升降风气有厚薄所以如此五帝宪则是瞻仪容视起居不曾有乞言之礼葢当时风气未开人情淳厚朝夕与老者亲炙其仁义之容道德之光自得于观感不言之际三王不及五帝所以有乞言之礼此之于观瞻不言之中气味稍薄】
　　淳熬煎醢加于陆稻上沃之以膏曰淳熬
　　淳沃也熬煎也陆稻陆地之稻也以陆稻为饭煎醢加于饭上又恐味薄故更沃之以膏此八珍之一也
　　淳母煎醢加于黍食上沃之以膏曰淳毋
　　疏曰毋是禁辞非膳羞之体故读为模象也葢法象淳熬而为之但用黍饭为异耳此八珍之二也
　　炮取豚若将刲之刳之实枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之钜镬汤以小鼎芗脯于其中使其汤毋灭鼎三日三夜毋絶火而后调之以醯醢
　　此珍主于涂而烧之故以炮名牂牡羊也刲之刳之杀而去其五藏也萑芦苇之类苴裹也谨读为墐説文秥土也擘之者擘去干涂也濯手以摩之去其皽谓擘泥手不净又兼肉熟故必濯其手然后摩去其皽膜也糔与前章滫瀡之滫同以稻米为粉滫溲之为粥若豚则以此粥敷其外若羊则解折其肉以此粥和之而俱煎以膏灭没也谓所用膏没此豚与羊也钜镬汤以大镬盛汤也脯解析之薄如脯也芗脯香美此脯也脯在小鼎内而小鼎则置在镬汤内汤不可没鼎没鼎则水入坏脯也母絶火微热而已不炽之也至食则又以醯与醢调和之此八珍之三四也
　　捣珍取牛羊麋鹿麕之肉必脄每物与牛若一捶反侧之去其饵熟出之去其皽柔其肉
　　脄夹肉也与牛若一谓与牛肉之多寡均也捶捣也反捶之又侧捶之然后去其筋饵既熟乃去其皽膜而柔之以醯醢此八珍之五也
　　渍取牛肉必新杀者薄切之必絶其理湛诸美酒期朝而食之以醢若醯醷
　　絶其理横断其文理也湛亦渍也期朝今旦至明旦也醷梅浆也此八珍之六也
　　为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之此肉于火上为之故名曰熬生捣而去其皽膜然后布于编萑之上先以桂姜之屑洒之次用盐释谓以水润释之也此八珍之七也
　　糁取牛羊豕之肉三如一小切之与稻米稻米二肉一合以为饵煎之
　　三如一谓三者之肉多寡均也稻米二肉一谓二分稻米一分肉也此即周礼糁食
　　肝膋取狗肝一幪之以其膋濡炙之举燋其膋不蓼举皆也谓炙膋皆熟而焦食之不用蓼也此八珍之八记者又不依次故间杂在糁食酏食之间
　　取稻米举搔溲之小切狼臅膏以与稻米为酏
　　狼臅膏狼胸臆中之膏也此葢以滫溲稻米之粉而煎之以膏注读酏为餰者以酏是粥非豆实也此即周礼之酏食【山阴陆氏曰言为熬在上言为酏在下熬隆于用火言为稻粉在上亦以此周官糁食即此糁酏食即此酏三相参谓糁所谓稻米二肉一合以为饵煎之是也两相差池为酏所谓小切狼臅膏以与稻米为酏是也此篇上言养老继之以此葢珍宜以养老文王世子曰适馔省醴养老之珍具】
　　礼始于谨夫妇为宫室辨外内男子居外女子居内深宫固门阍寺守之男不入女不出
　　夫妇为人伦之始不谨则乱其伦类故礼始于谨夫妇也○郑氏曰阍掌守中门之禁寺掌内人之禁令【长乐刘氏曰凡礼者为人伦而设也人伦之礼始于谨夫妇焉易称家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣此所以必为宫室先辨内外男子居外女子居内各正其德业也宫不深则内外之声可通门不固则出入之禁可逾阍寺守之不嫌于处内也故男非其时不入女非其礼不出皆所以为天下之内则也○严陵方氏曰天下之本在国国之本在家故礼始于谨夫妇易基乾坤诗首关雎始于谨夫妇之意也谨夫妇故为宫室以居之辨外内以防之男子居外女子居内阴阳之分也深宫则外人不得而入固门则强者不得而啓】
　　男女不同椸枷不敢县于夫之楎椸不敢藏于夫之箧笥不敢共湢浴夫不在敛枕箧簟席襡器而藏之少事长贱事贵咸如之
　　椸枷见曲礼植者曰楎横者曰椸楎椸同类之物椸以竿为之故郑云竿谓之椸余见前【临川吴氏曰既言外内不共湢浴男女不同椸枷又言非特外内男女为然虽夫妇得相亲者亦然不但不共楎椸亦不共箧笥夫妇且如此则非夫妇者其明微厚别又当何如○山阴陆氏曰枕有箧簟席有襡皆器而藏之不言枕言枕箧不言席言簟席襡嫌渎也即父母舅姑不嫌】
　　夫妇之礼唯及七十同藏无间故妾虽老年未满五十必与五日之御将御者齐潄澣慎衣服栉縰笄緫角拂髦衿缨綦屦虽婢妾衣服饮食必后长者妻不在妾御莫敢当夕
