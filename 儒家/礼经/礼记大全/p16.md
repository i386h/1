<!-- { "loadSidebar": true } -->
　　太公封于营丘比及五世皆反葬于周君子曰乐乐其所生礼不其本古之人有言曰狐死正丘首仁也太公虽封于齐而留周为太师故死而遂葬于周子孙不敢忘其本故亦自齐而反葬于周以从先人之兆五世亲尽而后止也乐生而敦本礼乐之道也生而乐于此岂可死而倍于此哉狐虽微兽邱其所窟藏之地是亦生而乐于此矣故及死而犹正其首以向邱不忘其本也倍本防初非仁者之用心故以仁目之　疏曰周公封鲁其子孙不反葬于周者以有次子在周世守其采地春秋周公是也【长乐陈氏曰礼乐同出于人心而仁者人也亦出于人心而已故人而不仁如礼何人而不仁如乐何则礼乐之道不过章德报情而反始也太公封于营邱比及五世皆反葬于周夫岂伪为之哉行吾仁以全礼乐之道而已狐死犹正邱首况仁人孝子乎】
　　伯鱼之母期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之
　　伯鱼之母出而死父在为母期而有禫出母则无禫伯鱼乃夫子为后之子则于礼无服期可无哭矣犹哭夫子所以叹其甚【广安游氏曰天下之礼苟循其情而为礼则子路伯鱼不知其所终约其不及之情而为礼则原壤宰予不可以为训故礼者通乎贤不肖而为之不可以过不可以不及也】
　　舜葬于苍梧之野盖三妃未之从也季武子曰周公盖祔
　　天子以四海为家南廵而崩故遂葬苍梧之野舜长妃娥皇无子次妃女英生商均次妃癸比生二女霄明烛光三妃后皆不从舜之葬此记者言合葬之事古人未有因引季武子之言谓自周公以来始祔葬也书陟方乃死○蔡氏曰史记舜崩于苍梧之野孟子言卒于鸣条未知孰是今零陵九嶷有舜冡云
　　曽子之丧浴于爨室
　　士丧礼浴于适室无浴爨室之文旧说曽子以曽元辞易箦矫之以谦俭然反席未安而没未必有言及此使果曽子之命为人子者亦岂忍从非礼而贱其亲乎此难以臆说断之当阙之以俟知者
　　大巧废业或曰大功诵可也
　　业者身所习如学舞学射学琴瑟之类废之者恐其忘哀也诵者口所习稍暂为之亦可然称或曰亦未定之辞也【长乐陈氏曰业者歌羽籥之事诵者诗书礼乐之文大功废业而诵可则大功而上不特废业而诵亦不可大功而下不特诵可而业亦不废也康诰于父子则不戒之以弗念天显于弟则戒之以其天性之厚者无事于戒天性之将薄者不可以不戒也礼不曰衰期废业而曰大功废业其意如此而已】
　　子张病召申祥而语之曰君子曰终小人曰死吾今日其庶几乎
　　申祥子张子也终者对始而言死则澌尽无余之谓也君子行成德立有始有卒故曰终小人与羣物同朽腐故曰死疾没世而名不称为是也子张至此亦自信其近于君子也【长乐陈氏曰君子小人曰终曰死之别葢言人生斯世当尽之道君子之人人道既尽则其死也为能终其事故以终称之若小人则无可尽之道只是形气消尽故称之曰死终以道言死以形言子张言庶几者葢以生平持身唯恐有不尽之道今至将没幸其得以尽道而终故以为言亦犹曽子知免之意观其将死喜幸之言足以见其平生恐惧之意正学者所当用力也】
　　曽子曰始死之奠其余阁也与
　　始死以脯醢醴酒就尸牀而奠于尸东当死者之肩使神有所依也阁所以庋置饮食葢以生时庋阁上所余脯醢为奠也【严陵方氏曰人之始死以礼则未暇从其新以情则未忍易其旧故以阁上所余脯醢以为奠也】
　　曽子曰小功不为位也者是委巷之礼也子思之哭嫂也为位妇人倡踊申祥之哭言思也亦然
　　委曲也曲巷犹言陋巷细民居于陋巷不见礼仪而鄙朴无节文故讥小功不为位是曲巷中之礼也言思子游之子申详妻之昆弟也○马氏曰凡哭必为位者所以叙亲踈恩纪之差嫂叔疑于无服而不为位故曰无服而为位者惟嫂叔葢无服者所以逺男女近似之嫌而为位者所以笃兄弟内丧之亲子思哭嫂为位妇人倡踊以妇人有相为娣姒之义而不敢以己之无服先之也至于申详之哭言思亦如子思葢非礼矣妻之昆弟外丧也而既无服则不得为哭位之主矣记曰妻之昆弟为父后者死哭之适室子为主袒免哭踊夫入门右由是言之哭妻之昆弟以子为主异于嫂叔之丧也以子为主则妇人不当倡踊矣【严陵方氏曰位者哭泣之位也亲有逺近服有轻重不可以无辨故哭泣之际各为之位焉洎乎周室之衰典籍多失而一时之礼或有小功不为位者此曽子所以讥之子思之哭嫂也为位以言无服之丧犹且爲位则知小功不为位尤为非矣】
　　古者冠缩缝今也衡缝故丧冠之反吉非古也
　　疏曰缩直也殷尚质吉凶冠皆直缝直缝者辟积襵少故一前后直缝之衡横也周尚文冠多辟积不一一直缝但多作襵而并横缝之若丧冠质犹踈辟而直缝是与吉冠相反时人因言古丧冠与吉冠反故记者释之云非古也止是周世如此耳古则吉凶冠同直缝也
　　曽子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起
　　三日中制也七日则几于灭性矣有扶而起者有杖而起者有面垢而已者【长乐陈氏曰先王制为丧亲之礼其服衰止于三年其哭泣止于三月其水浆不入于口止于三日葢三日可以怠而食三月可以解而沐三年可以祥而除使过者俯而就之不至者跂而及之也若夫以亲之恩为罔极吾之情为无穷狥其无穷之情而不节之以礼则在己者不可传在人者不可继是戕贼天下之人而祸于孝也此曽子所以不为子思取也乐正子春之母死五日而不食既而悔之况七日乎】
　　曽子曰小功不税则是远兄弟终无服也而可乎税者日月已过始闻其死追而为之服也大功以上则然小功轻故不税曾子据礼而言谓若是小功之服不税则再从兄弟之死在逺地者闻之恒后时则终无服矣其可乎○疏曰此据正服小功也小记曰降而在缌小功者则税之其余则否【马氏曰曽子于丧有过乎哀是以疑于此然小功之服虽不必税而税之者葢亦礼之所不禁也昔齐王子请欲为其母之丧孟子曰虽加一日愈于己推此则不税而欲税之者固可矣】
　　伯髙之丧孔氏之使者未至冉子摄束帛乗马而将之孔子曰异哉徒使我不诚于伯髙
　　摄货也十个为束每束五两葢以四十尺帛从两头各卷至中则每卷二丈为一个束帛是十个二丈今之五匹也乗马四马也徒空也伯髙不知何人意必与孔子厚者冉子知以财而行礼不知圣人之心则于其诚不于其物也虽若自责之言而实则深责冉子矣【长乐陈氏曰礼以诚为本诚以礼爲文无本不立无文不行冉求足于艺而不足于礼足于艺则知文不足于礼则不知本此所以摄束帛乗马而擅行之也观其益子华之粟谋颛臾之伐则其所擅行者岂特此哉是皆不足于礼之过也孔子曰冉求之艺文之以礼乐亦可以为成人矣】
　　伯髙死于卫赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭诸赐氏遂命子贡为之主曰为尔哭也来者拜之知伯髙而来者勿拜也
　　告死曰赴与讣同己太也○马氏曰兄弟出于祖而内所亲者故哭之庙父友聨于父而外所亲者故哭之庙门外师以成己之德而其亲视父故哭诸寝友以辅己之仁而其亲视兄弟故哭诸寝门之外至于所知又非朋友之比有相趋者有相揖者有相问者有相见者皆泛交之者也孔子哭伯髙以野为太疏而以子贡为主君子行礼其审详于哭泣之位如此者是其所以表微者欤○方氏曰伯髙之于孔子非特所知而已由子贡而见故哭于子贡之家且使之为主以明恩之有所由也为子贡而来则吊生之礼在子贡知伯髙而来则伤死之礼在伯髙或拜或不拜凡以称其情耳故夫子诲之如此○石梁王氏曰为尔哭也来者一句【长乐陈氏曰礼生于人情之所安义起于人情所未有君子制义以称情隆礼以循义则先王之礼所未有者皆可适于人情而制之也伯髙之死孔子疑其所哭故谓兄弟者父祖之遗体则哭于庙父之同志则于庙门之外师成我者也故于寝朋友辅我者也故于寝门之外所知知我者也故于野伯髙之于我以情则非所知以分则非师友其见我也由赐而已故哭诸赐氏葢为子贡而来知生者也为伯髙而来知死者也知生者吊而不伤则来者礼也故拜之知死者伤而不吊则来者非礼也故勿拜之哭于赐氏义也教子贡之拜不拜礼也】
　　曽子曰丧有疾食肉饮酒必有草木之滋焉以为姜桂之谓也
　　丧有疾居丧而遇疾也以其不嗜故加草木之味以为姜桂之谓一句乃记者释草木之滋亦或曾子称礼书之言而自释之欤【严陵方氏曰姜者草之滋桂者木之滋酒肉之外又有草木之滋者亦虑其不胜丧而已】
　　子夏丧其子而丧其明曾子吊之曰吾闻之也朋友丧明则哭之曾子哭子夏亦哭曰天乎予之无罪也曾子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰尔何无罪与子夏投其杖而拜曰吾过矣吾过矣吾离群而索居亦已久矣
　　以哭甚故丧明也洙泗鲁二水名西河子夏所居索散也久不亲友故有罪而不自知○张子曰子夏丧明必是亲丧之时尚强壮其子之丧气渐衰故丧明然而曾子之责安得辞也疑女于夫子者子夏不推尊夫子使人疑夫子无以异于子夏非如曾子推尊夫子使人知尊圣人也○方氏曰子夏不尊于师而尊于己不隆于亲而隆于子犹以为无罪此曽子所以怒之也然君子以友辅仁子夏之至于三罪者亦由离朋友之羣而散居之久耳以离羣故散居也【广安游氏曰古之人所以多君子者以教法之备而内外交修之也其居室则父兄教之其居学则师教之而平居则朋友教之惟其教之备也故其寡过而德易以成曽子之责子夏称其名女其人若父师焉曽子不以为嫌子夏安受其责葢曽子正已以律人爱人以徳而不以姑息君子之道固如此也后世处父兄师长之位己不能教其子弟朋友之间相谀以色辞相安以姑息非复古人之道矣】
　　夫昼居于内问其疾可也夜居于外吊之可也是故君子非有大故不宿于外非致斋也非疾也不昼夜居于内
　　内者正寝之中外谓中门外也昼而居内似有疾夜而居外似有丧○应氏曰致斋居内非在房闼之中葢亦端居深处于宎奥之内耳【广安游氏曰古之君子未有不从事乎其常者车服有常数作止有常度出处有常所苟变乎其常则必有故不然则不安乎流俗而为异者也故古之人见其服饰而长少可知见其歩武而尊卑可知察其人之居则人之得失可知皆由乎常而观之】
　　髙子臯之执亲之丧也泣血三年未尝见齿君子以为难
　　子臯名柴孔子弟子○疏曰人涕泪必因悲声而出血出则不由声也子臯悲无声其涕亦出如血之出故云泣血人大笑则露齿本中笑则露齿微笑则不见齿【严陵方氏曰君子于此固不以为是然亦不可以爲非特以为难而已经于丧有曰居有曰执有曰爲何也葢以身言之则曰居以礼言之则日执以事言之则曰为合而言之其实一也】
　　衰与其不当物也宁无衰齐衰不以边坐大功不以服勤
