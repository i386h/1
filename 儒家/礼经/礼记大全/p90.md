<!-- { "loadSidebar": true } -->
　　皆敬心之所寓【严陵方氏曰曲礼曰执轻如不克执虚如执盈之谓也诗曰相在尔室尚不愧于屋漏入虚如有人之谓也执虚犹如执盈况于有物之器而敢忽乎入虚犹如有人况于有人之室而敢怠乎故孔子执圭如不胜出门如见大宾者此也君子推执器之道以任天下之事虽微小在所不可遗也况万钧之重者乎推入室之道以遇天下之事虽幽暗在所不可欺也况十目之视者乎】
　　凡祭于室中堂上无跣燕则有之
　　凡祭通言君臣上下之祭也跣脱屦也祭礼主敬凡祭在室中者非惟室中不脱屦堂上亦不敢脱屦燕则有之者谓行燕礼则堂上可跣也又按下大夫及士隂阳二厌及燕尸皆于室中上大夫隂厌及祭在室若摈尸则于堂
　　未尝不食新
　　尝者荐新物于寝庙也未荐则孝子不忍先食一云尝秋祭也【庆源辅氏曰一饮食不敢忘父母未尝而遽食新马则是死其亲而丧其心矣】
　　仆于君子君子升下则授绥始乗则式君子下行然后还【旋】立乘贰车则式佐车则否
　　君子或升或下仆者皆授之绥始乘之时君子犹未至则式以待君子之升凡仆之礼升在君子之先下在君子之后故君子下车而步仆者乃得下而还车以立以待君子之去也贰车朝祀之副车也佐车戎猎之副车也朝祀尚敬故式戎猎尚武故不式
　　贰车者诸侯七乘上大夫五乘下大夫三乘有贰车者之乘马服车不齿观君子之衣服服劒乘马弗贾【嫁】周礼贰车公九乘侯伯七乘子男五乘又典命云卿六命大夫四命车服各如命数与此不同者或周礼成而未行亦或异代之制也服车所乘之车也马有老少车有新旧皆不可齿次其年嵗服劒所佩之劒也弗贾不可评论其所直多少之价曲礼云齿路马有诛此皆贵贵之道以广敬也
　　其以乘壶酒束脩一犬赐人若献人则陈酒执脩以将命亦曰乘壶酒束脩一犬
　　乘壶四壶也束脩十脡脯也卑者赐尊者曰献
　　其以鼎肉则执以将命
　　鼎肉谓肉之已解剔而可升鼎者故可执也
　　其禽加于一双则执一双以将命委其余
　　加于一双不止一双也委其余陈列于门外也【庆源辅氏曰乘壶酒束脩一犬此例以多物献人者其以鼎肉此例以一物献人者不必须有酒也加于一双此例以一物献人物多不尽执者】
　　犬则执緤【息列反】守【去声】犬田犬则授摈者既受乃问犬名緤牵犬绳也犬有三种守御宅舍曰守犬田猎所用曰田犬充庖厨所烹曰食犬
　　牛则执纼【直轸反】马则执靮【的】皆右之
　　纼靮皆执之以牵者右之者以右手牵由便也
　　臣则左之
　　臣征伐所获民虏也曲礼云献民虏者操右袂左之以左手操其右袂而右手得以制其非常也
　　车则説【脱】绥执以将命甲若有以前之则执以将命无以前之则袒櫜【羔】奉【上声】胄
　　前之谓以他物先之也古人献物必有先之者如左传所云乘韦先牛十二之类是也开也櫜弢甲之衣也胄兠鍪也谓开櫜出甲而奉胄以将命也
　　器则执葢弓则以左手屈韣【独】执拊【抚】
　　执葢葢轻便于执也韣弓衣拊弓把左手屈弓衣并于把而执之而右手执箫以将命曲礼云右手执箫左手承弣是也
　　劒则启椟葢袭之加夫【扶】襓【饶】与劒焉
　　启开也椟劒匣也葢者匣之葢也袭郤合也夫襓劒衣也开匣以其葢郤合于匣之底下乃加襓于匣中而以劒置襓上也
　　笏书脩苞苴弓茵席枕几颖【京领反】杖琴瑟【句】戈有刃者椟【句】防籥其执之皆尚左手刀郤刃授颖削【笑】授拊凡有刺【次】刃者以授人则辟【僻】刃
　　笏也书也脯脩也苞苴也苴借而苞裹之非特鱼肉他物亦可苞苴以遗人也弓也茵褥也席也枕也几也颖警枕也杖也琴也瑟也戈有刃者椟而致之也防蓍也籥如笛而三孔也凡十六物左手执上右手捧下隂阳之义也颖刀环也削曲刀也拊刀把也辟偏也谓不以刃正向人也
　　乘兵车出先刃入后刃军尚左卒尚右
　　先刃刃向前也入后刃不以刃向国也左阳生道也右隂死道也左将军为尊其行伍皆尊尚左方欲其无覆败也士卒之行伍尊尚右方示有必死之志也
　　宾客主恭祭祀主敬丧事主哀会同主诩【许】军旅思险隠情以虞
　　恭以容言敬以心言诩者辞气明盛之皃前篇徳发诩万物义亦相近军行舍止经由之处必思为险阻之防又当隠密己情以虞度彼之情计也【庆源辅氏曰交际以礼相示故以容皃之恭为主祭祀以诚感格故以内心之敬为主内外无二致恭敬无二理行军之道以临事而惧好谋而成为上思险谓临事而惧虑败不虑胜也隠情以虞谓好谋而成且兵事露则不神也】
　　燕侍食于君子则先饭【上声】而后己母放饭母流歠小饭而亟【棘】之数【朔】噍【醮】母为口容客自彻辞焉则止先饭犹尝食之礼也后已犹劝食之意也放饭流歠见曲礼小饭则无哕噎之患亟之谓速咽下备或有见问之言也数噍母为口容言数数嚼之不得弄口以为容也若食讫而客欲自彻食器主人辞之则止也
　　客爵居左其饮居右介爵酢爵僎【遵】爵皆居右
　　疏曰乡饮酒礼主人酬宾之爵宾受奠觯于荐东是客爵居左也旅酬之时一人举觯于宾宾奠觯于荐西至旅酬宾取荐西之觯以酬主人是其饮居右也介宾副也酢客酌还答主人也僎乡人来观礼副士人者也乡饮礼介爵及主人受酢之爵并僎爵皆不明奠置之所故记者于此明之○今按宾坐南向故以东西分左右也
　　羞濡鱼者进尾冬右腴夏右鳍【奇】祭膴【许】
　　擘湿鱼从后起则脇肉易离故以尾向食者若干鱼则进首也腴腹下肥处鳍在脊冬时阳气在下夏则阳在上凡阳气所在之处肥美右之者便于食也祭膴者刳鱼腹下大脔以祭也此言寻常燕食进鱼者如此祭祀及飨食正礼者不然
　　凡齐【去声】执之以右居之于左
　　凡调和盐梅者以右手执之而居羮器于左则以右所执者调之为便也
　　赞币自左诏辞自右
　　此言相礼者为君受币则由君之左传君之辞命于人则由君之右也
　　酌尸之仆如君之仆其在车则左执辔右受爵祭左右轨范乃饮
　　尸之仆御尸车者轨毂末也范轼前也尸仆君仆之在车以左手执辔右手受爵祭轨之左右及范乃饮之也
　　凡羞有爼者则于爼内祭
　　羞在豆则祭之豆间之地爼长而横于人之前则祭之爼内也
　　君子不食圂【豢】腴
　　圂与豢同谓犬豕也腴膓也犬豕亦食米谷其腹与人相似故不食其膓也
　　小子走而不趋举爵则坐祭立饮
　　小子不敢与尊者并礼故行步举爵皆异于成人也
　　凡洗必盥
　　洗洗爵也盥洗手也凡洗爵必先洗手示洁也
　　牛羊之肺离而不提【丁礼反】心
　　提犹絶也心中央也牛羊之肺虽割离之而不絶中央少许使可手絶之以祭也
　　凡羞有湆【泣】者不以齐【去声】
　　湆大羮也大羮不和故不用盐梅之齐也
　　为君子择葱薤则絶其本末羞首者进喙【充芮反】祭耳喙口也以口向尊者而尊者先取耳以祭也
　　尊者以酌者之左为上尊
　　尊者谓设尊之人也酌者酌酒之人也人君陈尊在东楹之西南北列之设尊者在尊西而向东以右为上酌人在尊东而向西以左为上二人俱以南为上也上尊在南故云以酌者之左为上尊
　　尊壶者面其鼻
　　尊与壶皆有面面有鼻鼻宜向尊者故云尊壶者面其鼻言设尊设壸皆面其鼻也
　　饮酒者禨【暨】者醮者有折爼不坐未步爵不尝羞禨沐而饮酒也醮冠而饮酒也折爼折骨体于爼也禨醮小事为卑折爼礼盛故禨醮而有折爼则不坐无爼则可坐也步行也无算爵之礼行爵之后乃得尝羞谓庶羞也若正羞脯醢则饮酒之前得尝之
　　牛与羊鱼之腥聂【泥涉反】而切之为脍麋鹿为菹野豕为轩【去声】皆聂而不切麕【俱伦反】为辟【壁】鸡兎为宛脾皆聂而切之切葱若薤实之醯以柔之
　　聂而切之者谓先聂为大脔而后报切之为脍也余见内则
　　其有折爼者取祭反之不坐燔【烦】亦如之尸则坐有折骨体之爼者若就爼取肺而祭之及祭竟而反此所祭之物于爼皆立而为之燔烧肉也此肉亦在爼其取祭与反亦皆不坐故云燔亦如之尸则坐者言不坐者宾客之礼耳尸尊祭反皆坐也
　　衣服在躬而不知其名为罔
　　衣服之制取诸乾坤有其名则有其义服之而不审名义是无知之人矣○石梁王氏曰学而不思则罔当如此罔字
　　其未有烛而后至者则以在者告道瞽亦然凡饮酒为献主者执烛抱燋【侧角反】客作而辞然后以授人执烛不让不辞不歌
　　献主主人也人君则使宰夫燋未爇之炬也饮酒之礼宾主有譲及更相辞谢又各歌诗以见意今以暮夜略此三事一説执烛在手故不得兼为之【金华应氏曰执烛抱燋贱役也为献主者以身亲之其敬客而自下之者不嫌其为劳也执已然之烛而又抱未爇之燋其爱客而欲留之者尤有加而无已也一席之内献酬交错或让或辞或歌皆不容废惟执烛之人不暇为此】
　　洗盥执食饮者勿气有问焉则辟【匹亦反】咡【二】而对奉进洗盥之水于尊长及执食饮以进之时皆不可使口气直冲长者若此时尊者有问则偏其口之所向而对咡口旁也【严陵方氏曰勿气则屏气也凡以致恭而已辟咡説见曲礼】
　　为【去声】人祭曰致福为已祭而致膳于君子曰膳
　　为人祭摄主也其归胙将命之辞言致福谓致其祭祀之福也曰膳则善味而已
　　祔练曰告
　　言告其事也顔渊之丧亦馈孔子祥肉
　　凡膳告于君子主人展之以授使者于阼阶之南南面再拜稽首送反命主人又再拜稽首其礼大牢则以牛左肩臂臑【奴道反】折九个少牢则以羊左肩七个犆【特】逐则以豕左肩五个
　　膳告承上文而言臂臑肩脚也九个自肩上至蹄折为九段也周人牲体尚右右边已祭故献其左
　　国家靡【去声】敝
　　谓师旅饥馑之余财力靡散民庶雕敝也
　　则车不雕防【祈】甲不组縢食器不刻镂君子不履丝履马不常秣
　　雕刻缕之也防漆饰之畿限也縢者防约之名不用组以连甲及为紟带也以谷食马曰秣【山隂陆氏曰言国家靡敝则所乘所卫所养所履所御皆贬】

　　礼记大全卷十六
　　钦定四库全书
　　礼记大全卷十七
　　明　胡广等　撰
　　学记第十八
　　石梁王氏曰六经言学字莫先于説命此篇不详言先王学制与教者学者之法多是泛论不如大学篇教是教个甚学是学个甚
　　发虑宪求善良足以謏【小】闻【去声】不足以动众
　　发虑宪谓致其思虑以求合乎法则也求善良亲贤也此二者可以小致声誉不能感动众人
　　就贤体远足以动众未足以化民
　　就贤礼下贤徳之士也如王就见孟子之就体如中庸体羣臣之体谓设以身处其地而察其心也远疎远之臣也此二者可以感动众人未能化民也
　　君子如欲化民成俗其必由学乎
