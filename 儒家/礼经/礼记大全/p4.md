<!-- { "loadSidebar": true } -->
　　让于客欲客先入也为犹布也○疏曰天子五门诸侯三门大夫二门礼有三辞初曰礼辞再曰固辞三曰终辞○吕氏曰肃客者俯手以揖之所谓肃拜也【永嘉戴氏曰盛哉先王之礼也洋洋乎宰制万物役使群动其端则起于辞逊之心而已观大賔大客之礼周旋揖逊于其间使之起敬起慕何其盛哉送迎之际登降之节一先一后一左一右为主人者极其恭敬不敢慢之心为客者不胜其愧缩不敢当之意交相辞逊退辟不皇于此乎可以观礼矣】
　　主人入门而右客入门而左主人就东阶客就西阶客若降等则就主人之阶主人固辞然后客复就西阶入右所以趋东阶入左所以趋西阶降等者其等列卑于主人也主人固辞者不敢当客之尊己也
　　主人与客让登主人先登客从之拾级聚足连步以上上于东阶则先右足上于西阶则先左足
　　让登欲客先升也客不敢当故主人先而客继之拾级涉阶之级也聚足后足与前足相合也连步步相继也先右先左各顺入门之左右也【张子曰拾级聚足此等事但敬事自至如此非着心安排而到】
　　帷薄之外不趋堂上不趋执玉不趋堂上接武堂下布武室中不翔
　　疏曰帷幔也薄帘也接武足迹相接也○陈氏曰文者上之道武者下之道故足在体之下曰武卷在冠之下亦曰武执玉不趋不敢趋也室中不翔不可翔也行而张拱曰翔○朱氏曰帷薄之外无人不必趋以示敬堂上地迫室中地尤迫故不趋不翔也【蓝田吕氏曰凡见尊者以疾行为敬然有不必趋帷薄之外非尊者所见可以纾其敬也有不可趋者堂上地迫不足以容步执玉之重或虞于失坠也】
　　并坐不横肱授立不跪授坐不立
　　横肱则妨并坐者不跪不立皆谓不便于受者【严陵方氏曰授立不跪者为烦尊者之俯也授坐不立者为烦尊者之仰也少仪言受立授立不坐则不特授尊者而然虽受卑者亦然矣】
　　凡为长者粪之礼必加帚于箕上以袂拘而退其尘不及长者以箕自乡而扱之
　　粪除秽也少仪云埽席前曰拚义与粪同吕氏读扱为揷音然凡气之出入嘘则散吸则聚今以收敛为义则吸音为是○疏曰初持箕往时帚置箕上两手举箕当扫时一手捉帚举一手衣袂以拘障于帚前且扫且迁故云拘而退扱敛取也以箕自向敛取粪秽不以箕向尊者【王氏苹曰学者须是下学而上达洒扫应对即是道徳性命之理此章所言粪之理试体究此时此心如何其理微矣樊迟问仁子曰居处恭执事敬与人忠虽之夷狄不可弃也学者只是说过试以此言践履之体究之斯知上达之理矣圣人之道无本末无精粗彻上彻下即是一理】
　　奉席如桥衡
　　如桥之高如衡之平乃奉席之仪也
　　请席何乡请衽何趾
　　设坐席则问面向何方设卧席则问足向何方○疏曰坐为阳面亦阳也卧为隂足亦隂也故所请不同
　　席南乡北乡以西方为上东乡西乡以南方为上朱子曰东向南向之席皆尚右西向北向之席皆尚左也【金华邵氏曰自此至足毋蹶大率有四始奉席次请席三布席四就席奉席则欲顺席之理次请席问其欲坐卧之地次布席则平常之席讲问之席各有其仪至就席又有就席之仪賔主之间安得不敬乎】
　　若非饮食之客则布席席间函丈
　　非饮食之客则是讲说之客也○疏曰古者饮食燕享则賔位在室外牖前列席南向不相对相对者惟讲说之客席之制三尺三寸三分寸之一则两席并中间空地共一丈也【金华应氏曰席间函文其地寛则足以揖逊回旋而不至于迫其分严则足以致敬尽礼而不至于亵非若饮食之客徒欲便于劝酬以为欢也】
　　主人跪正席客跪抚席而辞客彻重席主人固辞客践席乃坐
　　跪而正席敬客也抚以手按止之也客不敢居重席故欲彻之主人固辞则止客践席将坐主人乃坐也【蓝田吕氏曰主人敬客故跪正席客敬主人则彻重席主敬客则客辞客敬主则主辞賔主之礼所以答也一辞而许曰礼辞礼云賔礼辞许是也再辞曰固辞此賔主辞让之节也】
　　主人不问客不先举
　　席坐既定主人以客自外至当先有所问客乃答之客不当先举言也
　　将即席容毋怍两手抠衣去齐尺衣毋拨足毋蹶刘氏曰将就席须详缓而谨容仪毋使有失而可愧怍也仍以两手抠揭衣之两旁使下齐离地一尺而坐以便起居免有蹑踬失容也坐后更须整叠前面衣衽毋使拨开又古人以膝坐久则膝不安而易以蹶动坐而足动亦为失容故戒以毋动也管宁坐席嵗久惟两膝着处穿是足不动故然耳
　　先生书策琴瑟在前坐而迁之戒勿越
　　疏曰坐亦跪也弟子将行若遇师诸物或当已前则跪而迁移之戒慎不得逾越
　　虚坐尽后食坐尽前坐必安执尔顔长者不及毋儳言古者席地而俎豆在其前尽后谦也尽前恐污席也儳暂也亦参错不齐之貌长者言事未竟未及其他少者不可举他事为言暂然错杂长者之说
　　正尔容听必恭毋勦说毋雷同必则古昔称先王上言执尔顔谓顔色无或变异此言正尔容则正其一身之容貌也听必恭亦谓听长者之言也擥取他人之说以为己说谓之勦说闻人之言而附和之谓之雷同如雷之发声而物同应之也惟法则古昔称述先王乃为善耳【蓝田吕氏曰书策琴瑟之为物先生之所常御也物犹加敬人可知也虚坐尽前则若欲食然故尽后以示之坐必安执尔顔侍食于先生不敢解也儳言者乘人之所未及而言之也事长者必思所以下之乘其不及而儳言是欲胜故不为也正尔容听必恭敬长者之教而不敢慢也窃人之财犹谓之盗勦取他人之说以为己有私也不以心之然不然志在随人而雷同之亦私也上马者虽善无征无征弗信弗信民弗从必则古昔称先王则求其有征而使民信也民未信也吾虽自信亦不可行也】
　　侍坐于先生先生问焉终则对
　　问终而后对欲尽闻所问之防且不敢杂乱尊者之言也
　　请业则起请益则起
　　请业者求当习之事请益者再问未尽之蕴起所以致敬也【蓝田吕氏曰问未终而对不敬其所问也业谓所学于先生者如诗书礼乐之类是也益谓所问未明或欲卒学或欲少进也有所请必起敬业也敬业所以敬师敬师所以敬道也故请业请益皆不可不起也○严陵方氏曰有所请必起者所以重道也孔子与曾参言复坐吾语女则弟子之于先生有所请必起可知矣】
　　父召无诺先生召无诺唯而起
　　父以恩师以道故所敬同○吕氏曰诺者许而未行也【长乐陈氏曰诺者应之缓唯者应之速以道则唯诺无以殊以礼则缓速有所辨故曰父召无诺先生召无诺唯而起葢子之于父弟子之于师其敬畏之笃常聴于无声视于无形于其所未召也常若有所召则于其召也敢诺而不唯乎内则应唯敬对事父之礼也论语曾子曰唯事师之礼也为人臣者君命召在内不俟屦在外不俟车亦唯而起之意也】
　　侍坐于所尊敬无余席见同等不起
　　所尊敬谓先生长者及有徳有位之人也毋余席谓己之席与尊者之席相近则坐于其端不使有空余处近则应对审也同等之人与已无尊卑故不为之起
　　烛至起食至起上客起
　　烛至而起以时之变也食至而起以礼之行也上客至而起以其非同等也
　　烛不见防
　　防本也古者未有蜡烛以火炬照夜将尽则藏其所余之残本恐客见之以夜久欲辞退也
　　尊客之前不叱狗
　　方氏曰不以至贱骇尊者之听
　　让食不唾
　　嫌于似鄙恶主人之馔也【蓝田吕氏曰所尊敬谓天下达尊有爵有徳有齿者也侍坐无余席欲近尊者以听教也烛者童子之所执烛尽则更之不以所残之本以示人使客不敢安也狗于尊客之前不敢叱者嫌骇客也二者皆弟子之职故于侍坐者及之让食之际不敢唾者嫌若訾主人食亦不敬也○严陵方氏曰侍坐于所尊敬无余席欲其近而应对之审也尊者之坐宜不得近以欲对之审虽于所尊亦不嫌近乃所以敬也同等不起与已无上下之间故也烛至起以未卜夜故也食至起为盛馔变故也经有曰侍先生侍所尊侍君子侍长者何也曰先生以教称之也曰所尊以道称之也曰君子以徳称之也曰长者以年称之也】
　　侍坐于君子君子欠伸撰杖屦视日蚤莫侍坐者请出矣
　　气乏则欠体疲则伸撰犹持也此四者皆厌倦之容恐妨君子就安故请退
　　侍坐于君子君子问更端则起而对
　　吕氏曰问更端则起而对者因事有所变而起敬也
　　侍坐于君子若有告者曰少间愿有复也则左右屏而待
　　居左则屏于左居右则屏于右○郑氏曰复白也言欲须少空闲有所白也屏犹退也○吕氏曰屏而待不敢干其私也【严陵方氏曰少间愿有复则机事之欲宻者也故左右屏而待焉屏者退而自隠之谓既屏而又待者且防君子之有所召故也】
　　毋侧听毋噭应毋淫视毋怠荒
　　上言听必恭侧耳以听非恭也应答之声宜和平高急者悖戾之所发也淫视流动邪眄也怠荒谓容止纵慢
　　游毋倨立毋跛坐毋箕寝毋伏
　　游行也倨傲慢也立当两足整齐不可偏任一足箕谓两展其足状如箕舌也伏覆也
　　敛发毋髢
　　疏曰髢髲也垂如髲也古人重髪以纚韬之不使垂
　　冠毋免劳毋袒暑毋褰裳
　　防有防冠吉有吉冠非当免之时不可免有袒而露其裼衣者有袒而割牲者因劳事而袒则为防褰揭也涉浅而揭则可暑而揭其裳亦为防【蓝田吕氏曰侍于君子视听言动无所不在于敬头容欲直故毋侧听声容欲静故毋噭应目容欲端故毋淫视气容欲肃故毋怠荒足容欲重故游毋倨立如齐故毋跛坐如尸故毋箕正其衣冠故敛髪毋髢冠毋免劳毋袒暑毋褰裳○广安游氏曰大率人之所患在乎狥其意之所安而不由于正人之所安其病有五曰倾邪曰放纵曰惰偷曰倨慢曰轻易此五者人之常患也曰侧听曰淫视此倾邪者也曰怠荒曰立而跛曰冠而免曰劳而袒曰暑而褰裳此惰偷者也曰噭应曰敛髪而髢此轻易者也曰游而倨曰坐而箕曰寝而伏此放纵倨傲者也此五者礼之所禁也君子待身未论其他独于此数者而自克焉斯过半矣世之妄者其言则曰君子学以致其道吾惟道之知其他皆末节也不知此乃古昔圣人之所甚急视听游行坐立卧起衣冠之际有不防焉而五者之病乘之故夫礼者内以正人之心而外以正其游行视听坐立卧起衣冠之际此所以止邪于未形而求以弭乱之道也】
　　侍坐于长者屦不上于堂解屦不敢当阶
　　侍长者之坐于堂故不敢以屦升若长者在室则屦得上堂而不得入室户外有二屦是也解脱也屦有綦系解而脱之不敢当阶为妨后升者
　　就屦跪而举之屏于侧
　　疏曰此侍者或独暂退时取屦法也就犹着也初升时解置阶侧今下着之先往阶侧跪举取之故云就屦跪而举之也屏于侧者屏退不当阶也
　　乡长者而屦跪而迁屦俯而纳屦
　　疏曰此明少者礼毕退去为长者所送则于阶侧跪取屦稍移之面向长者而着之迁徙也就阶侧跪取稍移近前也俯而纳者既取因俯身向长者而纳足着之不跪者跪则足向后不便故俯也虽不并跪亦坐左纳右坐右纳左【严陵方氏曰出而就屦屏于侧则又不特不当阶而已若长者送出则跪而迁屦不特屏之于侧而已纳之时又俯焉】
　　离坐离立毋往参焉离立者不出中间
