<!-- { "loadSidebar": true } -->
　　此皆与夏至同而有谨之至者彼言止声色而此言去彼言节耆欲而此言禁葢仲夏之阴犹微而此时之阴犹盛阴微则盛阳未至于甚伤阴盛则微阳当在于善保故也【严陵方氏曰诸生诸言不一也诸生则万物之生气也方冬之时盛徳在水而是月建子以阳作之万物之生气欲发焉故谓之荡也掩蔽其身以处于内则以齐戒故也身欲宁者所以掩身欲其宁故也去声色则不特止而已禁嗜欲则不特节而己见君子之斋戒有加而无已也外则养其形而无劳内则养其性而无悖欲安形性故事欲静也凡此以微阳方生隂未退听隂阳争而未定故君子齐戒以待之与仲夏所言互相备也】
　　芸始生荔挺出蚯蚓结麋角解水泉动
　　此又言子月之候芸与荔挺皆香草结犹屈也解脱也水者天一之阳所生阳生而动言枯涸者渐滋发也十二月惟子午之月皆再记其候者详于阴阳之萌也【严陵方氏曰凡物之气感隂者腥感阳者香阳方长矣故芸始生荔挺出蚯蚓结者以感正阳之气而后出故微阳虽生而犹结焉结言形之未解也】
　　日短至则伐木取竹箭
　　阴盛则材成故伐而取之大曰竹小曰箭
　　是月也可以罢官之无事去器之无用者
　　官以权宜而设器以权宜而造皆暂焉之事此闭藏休息之时故可罢去
　　涂阙廷门闾筑囹圄此以助天地之闭藏也仲冬行夏令则其国乃旱
　　火气乘之应于来年【临川吴氏曰阙谓门之中间空阙处人所由以出入者也廷谓门之内外闲旷之地无室庐处也涂者葢谓畚土以瑱补其地之凹陷门谓各家寝庙之门闾谓二十五家巷口之门涂者葢谓埏埴以窒塞其门之罅隙囹圄四面有垣墙壊者筑之此皆闭塞掩藏之事也】
　　氛雾防防
　　亦火气所蒸
　　雷乃发声
　　阴不能固阳也午火之气所克也
　　行秋令则天时雨汁瓠不成
　　雨雪杂下曰汁
　　国有大兵
　　酉金之气所淫也
　　行春令则蝗虫为败水泉咸竭
　　卯中大火之所主也
　　民多疥疠
　　卯木之气所泄也【严陵方氏曰氛雾皆旱气所使雷乃发声盛阳薄之故也以雪杂水如物之有汁故谓之雨汁以行秋令严凝之气未固故也瓠不成则以柔脆为金气所伤故也国有大兵则与小兵时起同义然气有浅深故于孟冬言小仲冬言大焉蝗虫为败与孟夏言蝗虫为灾同义灾者祥之对而以气之兆言败者成之对而以事之迹言夏为阳故言其气冬为阴故言其事亦各以其类也水泉咸竭则以感发散之气故也疥疠则虚阳作之故也】
　　季冬之月日在婺女昏娄中旦氐中
　　女在子枵之次也
　　其日壬癸其帝颛顼其神防其虫介其音羽律中大吕其数六其味咸其臭朽其祀行祭先肾
　　大吕丑律长八寸二百四十三分寸之百四
　　鴈北乡鹊始巢雉雊鸡乳
　　此记丑月之候【马氏曰鴈北乡则顺阳而复也雉火畜也感于阳而后有声鸡木畜也丽于阳而后有形】
　　天子居堂右个乘路驾铁骊载旂衣黑衣服玉食黍与彘其器闳以奄
　　堂右个北堂东偏也
　　命有司大难旁磔出土牛以送寒气
　　季春惟国家之难仲秋惟天子之难此则下及庶人又以阴气极盛故云大难也旁磔谓四方之门皆披磔其牲以攘除阴气不但如季春之九门磔攘而已旧説此月日经虚危司命二星在虚北司禄二星在司命北司危二星在司禄北司中二星在司危北此四司者鬼官之长又坟四星在危东南坟墓四司之气能为厉鬼将来或为灾厉故难磔以攘除之事或然也出犹作也月建丑丑为牛土能制水故特作土牛以毕送寒气也【长乐陈氏曰土胜水牛善耕胜水故可以胜寒气善耕故可以示农耕之早晚月令季冬之月大难旁磔然复出土牛则出土牛驱除之终事也既乃告民出五种命农计耦耕事则出土牛乂农耕之始事也】
　　征鸟厉疾
　　征鸟鹰隼之属以其善击故曰征厉疾者猛厉而迅疾也
　　乃毕山川之祀及帝之大臣天之神祗
　　帝之大臣谓五帝之佐句芒祝融之属也孟冬言祈天宗此或司中司命风师雨师之属欤
　　是月也命渔师始渔天子亲往乃尝鱼先荐寝庙猎而亲杀为奉祭也则渔而亲往亦为荐先欤【金华应氏曰尝者试而验之也将荐于所尊故不敢轻也药必先尝膳必品尝此致敬于君与亲也大飨帝则尝牺牲荐寝庙则尝鱼此致敬于天与亲也秋祭曰尝亦谓物已备成尝而后祭以见其孝也】
　　氷方盛水泽腹坚命取冰冰以入
　　氷之初凝惟水面而已至此则彻上下皆凝故云腹坚腹犹内也藏氷正在此时故命取氷氷入则隂事之终也【严陵方氏曰氷方盛则以重阴之气极于此故也盛极而衰东风将解冻故于此言方盛焉氷以阳熈而柔以阴凝而坚曰腹坚则其坚达于内矣非特形于水面而已然前言水泉此言水泽者泉乃水之原泽乃水之润命取氷则七月所谓二之日凿氷冲冲是也夫万物负阴而抱阳冲气以为和阴盛闭塞而阳无所泄则气戾不和为愆阳为伏阴然则凿氷非特为备暑亦以达阳气也】
　　令告民出五种命农计耦耕事修耒耜具田器
　　氷入之后大寒将退令典农之官告民出其所藏五谷之种计度耦耕之事耦谓二人相偶也揉木为耒斵木为耜今之耜以铁为之田器镃基之属凡治田所用者也此皆豫备东作之事阳事之始也【严陵方氏曰氷之入也为隂事之终种之出也为阳事之始以氷入之期而告民出五种终则有始也耦耕二人相耦而耕也语言长沮桀溺耦而耕是矣葢先王所以聨属其民使之出入相友守望相助故乡则有比遂则有隣军则有伍学则有朋耕则有耦亦以是而已曰修曰其互相备也】
　　命乐师大合吹而罢
　　郑氏曰嵗将终与族人大饮作乐于太寝以缀恩也王居明堂礼季冬命国为酒以合三族○疏曰此用礼乐于族人最盛后年季冬乃复如此作乐以一年顿停故云罢
　　乃命四监收秩薪柴以共郊庙及百祀之薪燎
　　四监説见季夏秩常也谓有常数也大而可析者谓之薪小而束者谓之柴薪燎炊爨及夜燎之用也
　　是月也日穷于次月穷于纪星回于天数将几终嵗且更始
　　日穷于次者去年季冬次枵至此穷尽还次枵也纪防也去年季冬月与日相防于枵至此穷尽还复防于枵也二十八宿随天而行每日虽周天一匝而早晚不同至此月而复其故处与去年季冬早晚相似故云回于天也几近也以去年季冬至今年季冬三百五十四日未满三百六十五日不为正终故云几于终也嵗且更始者所谓终则有始也【严陵方氏曰夫嵗者数之所积而成也数之终乃所以为嵗之始嵗之始乃所以为数之终于数言终于嵗言始亦互相备尔○山阴陆氏曰终言几无终之词也始言且无始之词也】
　　专而农民毋有所使
　　而汝也在上者当专壹汝农之事毋得徭役使之也
　　天子乃与公卿大夫共饬国典论时令以待来嵗之宜朱子曰国典有常饬之以应来嵗之变时令有序论之以防来嵗之差嵗既更始故事亦有异宜者
　　乃命太史次诸侯之列赋之牺牲以共皇天上帝社稷之飨
　　列谓大小之等差也
　　乃命同姓之邦共寝庙之刍豢
　　人本乎祖故祖庙之牲使同姓诸侯供之
　　命宰歴卿大夫至于庶民土田之数而赋犠牲以共山林名川之祀
　　歴者序次其多寡之数也
　　凡在天下九州之民者无不咸献其力以共皇天上帝社稷寝庙山林名川之祀
　　礼有五经莫重于祭故也【临川吴氏曰上文言天帝社稷之牲赋之诸侯寝庙之牲赋之同姓之邦山林名川之牲赋之卿大夫至于庶民此言凡在则总上三者而言之葢诸侯之列同姓之邦及卿大夫等所供亦皆出于民力故言所以供皇天上帝社稷寝庙山林名川之祀者是天下九州之民无不咸献其力也】
　　季冬行秋令则白露蚤降介虫为妖四鄙入保
　　畏介虫为兵之象也戌土之气所应
　　行春令则胎夭多伤
　　胎未生者夭方生者
　　国多固疾
　　固谓久而不差辰土之气所应
　　命之曰逆
　　以嵗终而行嵗始之令也
　　行夏令则水潦败国时雪不降氷冻消释
　　火夺水之令也未土之气所应【严陵方氏曰介虫之性辨于物以敛藏之气不厚故反为妖也四鄙入保葢畏兵之象以秋为金故也疾谓之固则其疾久而不瘥故也夫冬者嵗之终春者嵗之始嵗终而行嵗始之令故命之曰逆水潦盛昌葢夏之时然也故行夏令则水潦败国冬者雪之时故谓之时雪时雪不降氷冻消释则盛阳烁之故也○新定顾氏曰月令当取其体天行事之大意先王亦有至日闭关之事谓如一嵗之内因天时提撕事务一巡又且过得几时到那时节又整一巡如春行庆赏刑以秋冬此是因天时整顿大纲若他时有紧切合即施行者亦岂一一待那时方行】

　　礼记大全卷六
<经部,礼类,礼记之属,礼记大全>
　　钦定四库全书
　　礼记大全卷七
　　明　胡广等　撰
　　曾子问第七【金华应氏曰曾子以笃慤醇至之资而为濳心守约之学其于身也反观内省而益加以传习讲贯之功其于礼也躬行实践而又不废乎旁搜博考之力订之以耳日之所见闻隠之于心思之所防虑知天下之义理无尽而事物者亦日新而无穷有非夫人意料之所可及者其或讲明之不素而猝然遇之则其处之未究其精微而应之必无以中其肯綮故靡举丧祭吉凶杂出不齐之事而问于圣人其变故似异而可骇其节目似同而不必辨其纤悉委折又似细而不足忧夫子随事剖析而决其疑遂使千百载之下遇变事而知其权者亦如处约事而不失其经焉此皆其问答讲明之功也其后真积力乆夫子语以一贯随声响答畧无留难其见益髙矣】
　　曽子问曰君薨而世子生如之何孔子曰卿大夫士从摄主北面于西阶南大祝裨【皮】冕执束帛升自西阶尽等不升堂命毋【无】哭
　　摄主上卿之代主国事者也裨冕者天子诸侯六服大裘为上其余为裨服裨衣而着冕故云裨冕也等即阶也
　　祝声三【去声】告曰某之子生敢告升奠币于殡东几上哭降众主人卿大夫士房中皆哭不踊尽一哀反位遂朝奠小宰升举币
　　祝为噫歆之声者三以警动神聴乃告之也噫是叹恨之声歆者欲其歆飨之义也某夫人之氏也房中妇人也升举币举而埋之两阶之间也
　　三日众主人卿大夫士如初位北面大宰大宗大祝皆裨冕少师奉【上声】子以衰【催】祝先子从【去声】宰宗人从【去声】入门哭者止子升自西阶殡前北面祝立于殡东南隅祝声三【去声下同】曰某之子某从执事敢见【形甸反】子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出大宰命祝史以名徧告于五祀山川
