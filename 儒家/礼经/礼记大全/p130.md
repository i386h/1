<!-- { "loadSidebar": true } -->
　　未渎辞以其尊命也未渎礼以其后礼也未渎神以其敬神而逺之也不求备不大望于民即省刑罚薄税敛之事未厌其亲尊君亲上之心自不能忘也言夏之民未厌其亲则殷周之民不然矣强民言殷民不服而成王周公化之之难也赏爵刑罚之制至周而详悉备具无以复加故曰穷矣穷极也一説赏爵不能劝善刑罚不能止恶故曰穷【马氏曰夏之时其民淳故君民者无所求备不大望于民则民乐推之而不厌故曰未厌其亲殷人尊神于礼犹略故未渎礼周人虽尊礼而于事神之礼犹略故未渎神方周之时比有长闾有胥乡有大夫其政致详其法致严而善恶无所逃于其间故赏爵刑罚极于此矣○严陵方氏曰前言殷人尊神矣至此乃言周人未渎神何也葢尊与渎异而渎神者由渎礼之所致而已前言尊神而继之以先鬼后礼则非渎之所致可知矣此其所以异欤】
　　子曰虞夏之道寡怨于民殷周之道不胜【升】其敝子曰虞夏之质殷周之文至矣虞夏之文不胜【去声】其质殷周之质不胜其文
　　前章言夏殷周之事此又兼言虞氏以起下章【蓝田吕氏曰虞夏之道质质者责人也略故寡怨于民殷周之道文文者责人也详民之不从则穷刑赏以驱之故不胜其敝虞夏质之至者也故文不胜其质殷周文之至者也故质不胜其文至者无以加也后世王者欲尚质者无以加虞夏之质欲尚文者无以加殷周之文矣三代所尚非苟为异亦各因时救敝而已继周者未有以救之杨墨韩庄所以肆行于战国也○严陵方氏曰虞夏非无文也特其文不胜质尔殷周非无质也特其质不胜文尔殷尚质而此以文为至者葢殷之文则存乎时殷之质则存乎人为其时之文故人尚质以救之而已若夫其道则渎辞是其时之为文也其色则尚白是其人之为质也】
　　子言之曰后世虽有作者虞帝弗可及也已矣君天下生无私死不厚其子子民如父母有憯怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨甫刑曰德威惟威德明惟明非虞帝其孰能如此乎
　　吕氏曰憯怛之爱犹慈母之爱非责报于其子也非要誉于他人也发于诚心而已忠利之教者若使契为司徒教以人伦作为衣裳舟楫臼杵弧矢宫室棺椁书契使天下利用而不倦是皆有教人以善之诚无所不利之功者也富而有礼节于物者也惠而能散周于物者也义以相正而不伤乎割文以相接而不伤乎动故寛裕有容而容之中有辨焉○应氏曰生无私有天下而不与也死不厚其子传诸贤而为天下得人也生死无所私而心乎斯民真若父母之于子亲而尊至惠而能散犹元气之运妙用无迹此中庸所谓用其中于民也其君子化之皆为全德尊仁畏义不敢犯天下之公理耻费轻实不敢徇一己之私欲耻费用者俭于自奉也轻财实者薄于言利也自庇民大德而下凡三章言臣道之难于尽仁惟舜禹文王周公可以为仁之厚而后稷庶几近之自凯弟君子而下凡四章言君道之难于尽仁惟虞帝可以为德之至而夏商周皆未免有所偏也【严陵方氏曰帝则公天下故曰生无私以其传于贤故曰死不厚其子有憯怛之爱有忠利之教爱之则亲教之则尊故曰亲而尊亲而有所尊故安而敬尊而有所亲故威而爱敬故冨而有礼受故惠而能散由是君子化之而尊仁安义以至于寛而有辨也富而有礼则无骄奢之患惠而能散则无偏党之私仁者天下之表故在所尊义者天下之制故在所畏耻费则奉己有节轻实则与人无吝忠所以抗节常失于犯上义所以立我常失于忤物文则常失于妄动寛则常失于大杂兼父之尊母之亲故能并行而无偏敝也非有威明之德其能若是乎故引书之言以证之○延平周氏曰孟子曰天与贤则与贤天与子则与子又曰其子之贤不肖皆天也是舜之所以生无私死不厚其子者顺天而已矣自其有憯怛之爱而至于惠而能散者特舜之粗迹耳果舜之极致则惠而能散不足以言自其君子尊仁畏义而至于寛而有辨者特舜之德广耳果舜之道化则岂止于君子者哉】
　　子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡
　　应氏曰资凭藉也古之为臣其经世之学皆豫定于胷中至于事君则前定之规模先形于言以为借然后自献其身以成其信自献者非屈己以求售也如书之自靖自献致命而无所愧也畎亩幡然之数语説命对之三篇此伊傅先资之言也齐桓问答而为书燕昭命下而有对此管乐先资之言也言于先而信于后无一不酬者后世若登坛东向之答草庐三顾之策亦庶几焉○马氏曰受禄不诬言不素餐也【严陵方氏曰先资其言者先以言为之资也献其身将以行其言也能行其言故足以成其信拜谓受其命也献谓効其能也君无为也故有责于臣臣有守也故有死于其言臣能任责则非尸禄者矣故受禄不诬臣能効死则非有罪者矣故受罪益寡人亦或以忠获罪此所以不言无罪止言益寡而已】
　　子曰事君大言入则望大利小言入则望小利故君子不以小言受大禄不以大言受小禄易曰不家食吉不家食吉大畜之彖辞也谓大畜之君子才德所蕴者大则当食禄于朝以有为于天下而不食于家则吉此言不以大言受小禄所谓达可行于天下而后行之者也○吕氏曰大言所言者大也小言所言者小也利及天下泽及万世大利也进一介之善治一官之事小利也谏行言聴利斯从之矣先儒谓利为禄赏人臣事君各効其忠而已言入而遂望其禄赏乃小人之道非所以事君也所谓不以小言受大禄不以大言受小禄者此君之所以报臣非臣之所以望君也受之以义亦称其大小而己小言而大禄则报逾其分大言而小禄则君不我知亦不可受也石梁王氏曰此非孔子之言【张子曰大言入则望大利利非归己之利大言入则吾道可大行是大利也小言入则可小利】
　　子曰事君不下达不尚辞非其人弗自小雅曰靖共尔位正直是与神之聴之式谷以女
　　下达谓趋乎污下如曰吾君不能如曰长君之恶逢君之恶皆是也伊尹使君为尧舜之君孟子非尧舜之道不陈则谓之上达也尚辞利口防给也自所由以进者也小雅小明之篇言人臣能安靖恭敬其职位惟正直之道是与则神明聴之将用福禄与汝矣以与也【蓝田吕氏曰以下达之事事其君则贼其君者也尚辞而实不称则欺其君者也非其人而自达之枉己以事君者也三者皆不正非所谓靖共正直者也人臣敬治其职所与正直则神将福之况于君乎】
　　子曰事君逺而谏则讇【謟】也近而不谏则尸利也子曰迩臣守和宰正百官大臣虑四方
　　吕氏曰陵节犯分以求自达故曰讇怀禄固宠主于为利故曰尸利也○方氏曰所谓守和者过于和则流而为同不及于和则乖而为异故在于能守守则适中而无过与不及之患矣○应氏曰宰以职言大臣以位言自三公以下皆是不特六卿其序则先君德而后朝廷先朝廷而后天下也○石梁王氏曰逺而谏则讇非孔子之言【石林叶氏曰逺于君则见之略谏则为佞近于君则见之详谏则不为素餐素餐则尸利也○严陵方氏曰逺而谏似忠而非忠秖以为謟耳近而不谏似慎而非慎秪以为利耳】
　　子曰事君欲谏不欲陈诗云心乎爱矣瑕不谓矣中心藏之何日忘之
　　諌者止君之失陈者扬君之失也诗小雅隰桑之篇瑕诗作遐本谓我心爱慕此贤者思相与语以其相去遐逺故不得共语然欲发之言藏于我心何日而忘之乎此记者借以为喻言我有爱君之心欲諌其过胡不言乎纵未得进諌亦藏于心而不忘但不以语他人耳【严陵方氏曰陈善闭邪谓之敬故谏不欲陈陈之则是暴君之过矣然有犯无隠则陈之矣葢谏之不从不得已而后陈焉然则陈者非所欲也故以不欲言之○临川呉氏曰引诗中心藏之明不欲陈其过于外之意】
　　子曰事君难进而易退则位有序易进而难退则乱也故君子三揖而进一辞而退以逺【去声】乱也
　　吕氏曰所谓有序者小德役大德小贤役大贤之谓也所谓乱者贤不肖倒置之谓也君信我可以为师非学焉而后臣之则不进也信我可以执国政虽待以季孟之间亦不进也膰肉不至而即行灵公问陈而即行君子之仕以道正君而己枉已者未有能直人者也人之相见三揖至于阶三让以宾升而其退也一辞而出主人拜送宾去不顾若主人之敬未至而强进主人之意已懈而不辞则宾主之分乱矣可仕可已可见可辞进退之义一也【延平周氏曰其进也以礼故难其退也以义故易进也不以礼故易退也不以义故难难进而易退则位之所以有序易进而难退则位之所以乱而无序故君子三揖而进若甚难一辞而退若甚易者葢逺其乱于宾主之间况君臣之间可不逺其乱也哉○山隂陆氏曰易进而难退则乱之阶由此始也】
　　子曰事君三违而不出竟【上声】则利禄也人虽曰不要【平声】吾弗信也
　　违犹去也不出竟实无去志也谓非要利可乎○吕氏曰孔子去鲁迟迟吾行以不忍于父母之国也孟子去齐三宿出昼冀齐王之悔悟也然卒出竟以去君子之义可见矣【山隂陆氏曰三违而不出竟内实利之而外强违之非要利而何】
　　子曰事君慎始而敬终子曰事君可贵可贱可富可贫可生可杀而不可使为乱
　　马氏曰在物者有命故可贵可贱可生可杀在己者有义故不可使为乱也【延平周氏曰进以礼所以慎始退以义所以敬终○蓝田吕氏曰贵贱贫富杀生君之所操以御臣之具者也虽有是具以御臣然所以御之者理也理义人心之所同然天所以命于人君君臣臣父父子子所以保乎天下国家也故臣之事君无所逃乎天地之间东西南北惟命是从及违于理义则臣得以争于君匹夫不可夺其志故君以我为贤则可处之以富贵以我为不肖则可处之以贫贱以我为无罪则可生以我为有罪则可杀六者莫不惟君所命其不可夺者吾之理义而已】
　　子曰事君军旅不辟【音避】难【去声】朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯髙尚其事
　　吕氏曰乱者如丝之不治而无绪也臣受君命虽有所合不敢以得志而自满故慎虑而从之乃临事而惧好谋而成者也有所不合又非所宜辞亦不敢怨于不得志故孰虑而从之卒事则致为臣而去故可以自免而不累于上故曰臣之厚也易蛊之上九事之终且无位也有似乎仕焉而已者故曰不事王侯乃可以髙尚其事而不见役于人也【石林叶氏曰位军旅则以勇故不辟难位朝廷则以仁故不辞贱处其位而辟难辞贱则事不治而乱何有于仁勇于事君有得志而与否者命也虑而从之者义也得志而慎虑所以畏命故其宠若惊不得志而孰虑所以畏义故其辱若惊】
　　子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君
