<!-- { "loadSidebar": true } -->
　　论语称伯禽为鲁公閟宫称僖公为鲁侯又曰俾侯于鲁则鲁本侯爵过称公也孟子言公侯皆方百里又言周公封于鲁地方百里而此云七百里者盖以百里之田为鲁本国如后世食实封也弁附庸为七百里所谓锡之山川土田附庸也周礼封疆方五百里之制当时设法未行不可以据革车兵车也千乗田赋所出之数也孟春周正子月也大路殷祭天所乗之木路弧所以开张旌旗之幅其形如弓以竹为之韣则弧之衣也旒属于弧之正幅而画日月以为章也○王荆公谓周公能为人臣所不能为之功故可用人臣所不得用之礼乐程子曰是不知人臣之道也夫居周公之位则为周公之事由其位而能为者皆所当为也周公乃尽其为臣之职耳岂得独用天子之礼乐哉成王之赐伯禽之受皆非也○问孟子说齐鲁皆封百里而先生向说齐鲁始封七百里者何耶朱子曰此等处皆难考云云见告子下篇【新安王氏曰此汉儒夸辞不可信也周礼虽曰诸侯之地五百里葢兼附庸言之然其制实未尝行故孟子曰周公封于鲁太公封于齐为方百里安得有七百里之地而封之天子之畿方千里其地百同鲁之地若方七百里凡四十九同盖半天子之国矣且周公身为三公又为东伯是谓上公周公既殁伯禽乃是鲁侯列侯之国方七百里非特成王不以封鲁伯禽亦不敢受也鲁颂所谓公车千乗公徒三万其辞不无溢美天子地方千里谓之万乗若鲁地方七百里半天子之畿何止有车千乗耶伊川程氏曰成王之赐伯禽之受俱非也以愚观之成王未必赐伯禽未必受盖鲁人僭用天子礼乐尔】
　　季夏六月以禘礼祀周公于大庙牲用白牡
　　殷尚白白牡殷牲也○方氏曰止用时王之礼者诸侯之事通用先王之礼者天子之事故郊特牲云诸侯祭以白牡乗大路谓之僭礼也
　　尊用牺象山罍郁尊用黄目
　　尊酒器也牺牺尊也音莎者释云刻画凤形娑娑然也读如字者释云画为牛形又云尊为牛之形象象尊也以象骨饰尊一说尊为象之形也山罍刻画山云之状于罍也郁尊盛郁鬯酒之尊也黄目黄彛也卣罍之类以黄金镂其外为目因名也
　　灌用玉瓒大圭荐用玉豆雕篹爵用玉琖仍雕加以璧散璧角俎用梡蕨
　　灌酌郁鬯以献尸也以玉饰瓒故曰玉瓒以大圭为瓒柄故言玉瓒大圭也荐祭时所荐葅醢之属也玉豆以玉饰豆也篹笾也雕饰其柄故曰雕篹爵行酒之器夏世爵名琖以玉饰之仍因也因爵形而雕饰之故曰仍雕也加者夫人亚献于尸也用璧角即周礼内宰所谓瑶爵也夫人献后则賔用璧散献尸散角皆以璧饰其口此先言散后言角便文也虞俎名梡夏俎名蕨梡形四足如桉蕨则加横木于足中央为横距之形也
　　升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于太庙言广鲁于天下也
　　清庙周颂升乐工于庙之堂上而歌此诗也下堂下也管匏竹也象象武诗也堂下以管吹象武之诗故云下管象也朱干赤盾也玉戚玉饰斧柄也着衮冕而执此干戚以舞武王伐纣之乐又服皮弁见裼衣而舞夏后氏大夏之乐五冕皆周制故用以舞周乐皮弁三王之服故用以舞夏乐也昧任皆乐名广鲁于天下言周公勲业之盛广及四夷故广大其国礼乐之事以示天下也【马氏曰歌者人声也匏管者乐声也堂上以人声歌清庙者所以贵文也堂下以匏竹奏象武者所以贱武也周公之徳妙而不可知所可知者见于文徳武功而已文徳成于制作之间武功存于征伐之际故彰其武功则锡之以武乐彰其文徳则锡之以夏乐盖武之盛莫盛于大武而文之盛莫盛于大夏冕者文服也服冕服而舞大武者以文止武之意也皮弁素积者服之质也舞大夏则服之所以守其文也裼者服之见美也皮弁素积掩蔽其文而不显故裼衣所以显之也○庆源辅氏曰言广大周公之徳于天下也】
　　君卷冕立于阼夫人副祎立于房中君肉袒迎牲于门夫人荐豆笾卿大夫赞君命妇赞夫人各其职百官废职服大刑而天下大服
　　副首饰也副之言覆以其覆被乎首而为名详见周礼追师及诗副笄六珈注疏袆袆衣也本王后之服亦以尊周公而用天子礼乐故得服之也房太庙之东南室也赞助也命妇内则世妇外则卿大夫之妻也举也废不举也天下大服谓敬服周公之徳也【严陵方氏曰君与夫人祭主也心专其事焉卿大夫命妇臣妾也则赞其事而已各其职若司徒奉牛司马奉羊之类是矣其职虽又不可侵官故言各若尸祝不越樽俎而代之是矣废职则职不扬矣服大刑肆师于祭日诛其大慢者是矣】
　　是故夏礿秋尝冬烝春社秋省而遂大蜡天子之祭也鲁在东方或有朝于方岳之嵗则废春祠故此畧之秋省省敛也年不顺成则八蜡不通必视年之上下以为蜡之丰啬旧读省为狝者非【严陵方氏曰言夏礿秋尝冬烝而不入春祠与王制言烝则不礿同义其所异者特彼以礿为春祭尔春祭阙祠而不阙社者祠则君之所独社则民之所同故也社与省春与秋皆有之其所异者春社以祈为主秋社以报为主春省以耕为主秋省以敛为主尔于社言春以该秋于省言秋以该春其实一也大蜡必言遂者与大司马言遂以搜田之遂同盖秋省则百物成矣蜡所以报百物于其成而后百物可报故也省非祭名而与祭并言之者以比凡此亦诸侯之所同然特鲁行之盖礼有所隆尔】
　　太庙天子明堂库门天子皋门雉门天子应门
　　鲁无明堂而太庙如明堂之制天子五门路应雉库皋由内而外路门亦曰毕门今鲁库门之制如天子皋门雉门之制如天子应门也
　　振木铎于朝天子之政也
　　木铎金口木舌教令则振之所以警动众听
　　山节藻棁
　　说见前篇
　　复庙重檐
　　复庙上下重屋也重檐者檐下复有板檐免风雨之坏壁
　　刮楹达乡
　　以密石摩柱使之精泽故云刮楹达通也乡牕牖也每室四戸八牕牕戸相对故云达乡
　　反坫出尊
　　两君好会反爵之坫筑土为之在两楹间而近南盖献酬毕则反爵于其上也凡物在内为入在外为出以坫在尊之外故云反坫出尊言坫出在尊之外也
　　崇坫康圭疏屏天子之庙饰也
　　崇髙也康安也凡物措之得所则无危坠之失圭礼器之重者不可不谨故为此髙坫以康圭也疏屏者刻镂于屏使之文理疏通也【马氏曰天子之庙饰不止于此此举其畧尔天子用其详而鲁用其畧也○长乐陈氏曰庙所以事死复有归根而静之义刮其楹则有洁意而洁也者斋戒以事鬼神之义也达其乡则有明意而明者神而明之之意也于屏言疏疏者通之也屏所以蔽而通之者以神无方而无乎不在故通之也】
　　鸾车有虞氏之路也钩车夏后氏之路也大路殷路也乗路周路也
　　鸾车有鸾和之车也路与辂同钩曲也车牀谓之舆舆之前防曲故名钩车也大路殷之木辂也乗路周之玉辂也【庆源辅氏曰虞夏言车殷周言路各据时代所称言之意者殷周始称车为辂耳自鲁言之故下皆曰路也】
　　有虞氏之旂夏后氏之绥殷之大白周之大赤
　　四者旌旗之属周礼交龙为旂绥读为緌以旄牛尾注于杠首而垂之者也大白白色旗也大赤赤色旗也郑云当言有虞氏之緌夏后氏之旂谓虞质于夏惟緌而已至夏世后有旂之制也
　　夏后氏骆马黑鬛殷人白马黑首周人黄马蕃鬛白黑相间谓之骆此马白身而黒鬛也蕃鬛赤鬛也
　　夏后氏牲尚黒殷白牡周骍刚
　　骍赤色刚壮也【庆源辅氏曰殷周独于此称人者以言马故也周言刚夏殷亦刚也殷言牡则夏亦牡也夏言尚则殷周亦尚也】
　　泰有虞氏之尊也山罍夏后氏之尊也着殷尊也牺象周尊也
　　虞氏尚陶泰瓦尊也著者无足而底着于地也余见前章
　　爵夏后氏以琖殷以斚周以爵
　　夏爵名琖以玉饰之故其字从玉殷爵名斚稼也故画为禾稼周之爵则爵之形也其曰玉爵者则饰之以玉也
　　灌尊
　　灌鬯酒之尊也
　　夏后氏以鸡夷殷以斚周以黄目
　　夷读为彛法也与余尊为法故称彛刻画鸡形于其上故名鸡彛余见上章
　　其勺夏后氏以龙勺殷以疏勺周以蒲勺
　　周礼梓人为饮器勺一升龙勺刻画为龙头疏勺刻镂疏通也蒲勺者合蒲为凫头之形其口微开如蒲草本合而末微开也三者皆谓勺之柄头耳
　　土鼓蒉桴苇籥伊耆氏之乐也
　　方氏曰以土为鼓未有韗革之声故也以蒉为桴未有斲木之利故也以苇为籥未有截竹之精故也
　　拊搏玉磬揩击大琴大瑟中琴小瑟四代之乐器也拊搏旧说以苇为之克之以糠形如小鼔揩击谓柷敔皆所以节乐者方氏以为或拊或搏或揩或击皆言作乐之事又按书传云戛击考击也搏至拊循也当与此文理有碍当从郑注【严陵方氏曰拊搏揩击言所以作器也或言其器或言作乐互相备也与益稷言戛击鸣球搏拊琴瑟以咏同义玉磬琴瑟又皆堂上之乐故特举其名器言之琴言中而不言小瑟言小而不言中亦互相备也】
　　鲁公之庙文世室也武公之庙武世室也
　　鲁公伯禽也武公伯禽之孙其室世世不毁故言世室○方氏曰周以祖文王为不毁之庙而鲁以伯禽之庙比之故曰文世室宗武王为不毁之庙而鲁以武公之庙比之故曰武世室【庆源辅氏曰由是观之则成王之所以赐伯禽者未必如是之备如此篇所载亦有鲁君因仍而僭用之者矣】
　　米廪有虞氏之庠也序夏后氏之序也瞽宗殷学也頖宫周学也
　　此言鲁立四代之学鲁所藏粢盛米之廪即虞氏之庠谓藏此米于学宫也亦教孝之义序者射也射以观徳有先后之次焉乐师瞽蒙之所宗故谓之瞽宗頖半也诸侯曰頖宫以其半辟雍之制也孟子言夏曰校殷曰序【严陵方氏曰米廪者藏养人之物而庠以善养人期于充实也序也者射也射有偶然而以序进焉必曰序则主以礼教故也瞽宗者瞽人之所宗而乐主在焉必曰瞽宗则主以乐教故也頖宫者天子曰辟雍诸侯曰頖宫辟言辟以礼雍言廱以乐頖宫虽半辟雍之制亦兼礼乐以教之故也】
　　崇鼎贯鼎大璜封父天子之器也越棘大弓天子之戎器也
　　崇贯封父越皆国名棘防也○方氏曰凡此即周官天府所藏大宝镇宝之类是也
　　夏后氏之鼓足殷楹鼓周县鼓垂之和钟叔之离磬女娲之笙簧
　　足谓四足也楹贯之以柱也县悬于簨簴也垂见舜典○方氏曰郊特牲曰以钟次之以和居参之也故谓之和钟乐记曰石声磬磬以立辨辨者离之音也故谓之离磬笙以象物生之形簧则美在其中故谓之笙簧世本曰无句作磬皇氏云无句叔之别耳
　　夏后氏之龙簨簴殷之崇牙周之壁翣
　　周官梓人为簨簴横曰笋植曰簴所以悬乐器也以龙形饰之故曰龙簨虡崇牙者刻木为之饰以采色其状隆然殷人于簨之上施崇牙以挂钟磬也周人则又于簨上画缯为翣载之以璧下悬五采之羽而挂于簨之角焉【严陵方氏曰其崇如牙夏后氏有簨虡而未有崇牙商有崇牙而未有璧翣至周然后三者兼备焉此皆渐致其文也】
　　有虞氏之两敦夏后氏之四琏殷之六瑚周之八簋少牢礼曰执敦黍有葢又曰设四敦皆南首敦之为器有葢有首也四者皆盛黍稷之器礼之有器时王各有制作故歴代宝而用之但时代渐逺则古器之存者渐寡此鲁所有之数耳
　　俎有虞氏以梡夏后以嶥殷以椇周以房俎
