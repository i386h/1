<!-- { "loadSidebar": true } -->
　　元日上辛也郊祭天而配以后稷为祈谷也元辰郊后吉日也日以干言辰以支言互文也参参乘之人也保介衣甲也以勇士为车右而衣甲御者御车之人也车右及御人皆是参乘天子在左御者居中车右在右以三人故曰参也置此耕器于参乘保介及御者之间天子籍田千亩收其谷为祭祀之粢盛故曰帝籍九推之后庶人终之反而行燕礼羣臣皆侍士贱不与耕故亦不与劳酒之赐也【严陵方氏曰帝籍盖籍田也以其共上帝之粢盛故曰帝以其借民力而终之故曰籍夫以千亩之籍自天子至于诸侯其耕止于三推五推九推则其借民力而终之可知推者执耒而进之也或以三或以五或以九者以贵贱为逸劳之差等也】
　　是月也天气下降地气上腾天地和同草木萌动王命布农事命田舍东郊皆修封疆审端径术善相丘陵阪险原隰土地所宜五谷所殖以教道民必躬亲之田事既饬先定准直农乃不惑
　　田田畯也舍居也天子命田畯居东郊以督耕者皆使修理其封疆谓井田之限域也步道曰径术与遂同田之沟洫也审而端之使无迂壅封疆有界限径术有濶挟土地有髙下五种有宜否皆须田畯躬亲教饬之以定其准直则农民无所疑惑也【临川呉氏曰天在上而其气降下地在下而其气腾上是天地之气两相和同交而为泰和同谓不乖异也故草木萌生发动于其时○严陵方氏曰上言可耕之候故此命布农事盖农事布于春而敛于秋也命田舍东郊所以顺时气而居且帅民以东作故也度土而积之谓之封界画以守之谓之疆封疆古所有也特以久则不能无壊尔故曰修毎岁孟春必修封疆审端径术者所以防终岁交争之患也人以其髙则谓之丘平而可陵则谓之陵陂而不平者为阪水之所行者为险广而平者为原下而湿者为隰地有岸谷之变川流之徙非时而修之则不足以尽其利故丘陵阪险原隰不可以不相之也周官司空时地利者如是而已土地所宜者所宜之物也若山林之宜皁川泽之宜橐之类是矣五谷所殖者所殖之土也若黍之利髙燥稌之利下湿之类是矣既曰土又曰地者盖土则地之体地则土之名故周官大司徒言五地而又言十有二土者以此土地之所宜五谷之所殖以民之愚固不必知之也则必有以教道之者焉盖教之使能其事道之使达其理虽有以教道之然弗躬弗亲则民莫之信矣故又言必躬亲之田事既饬者言皆力田而各有脩治也田事之所以既饬者良由先定准直农乃不惑之所致而已前曰农事而后曰田事又何也盖农田一也以人言之曰农以地言之曰田人事兴于前然后地事成于后故先言布农事后言田事既饬以其序也】
　　是月也命乐正入学习舞
　　教学者以习舞之事
　　乃脩祭典命祀山林川泽牺牲毋用牝
　　不欲伤其生育
　　禁止伐木
　　以盛德在木也
　　毋覆巢毋杀孩虫胎夭飞鸟毋麛毋卵毋聚大众毋置城郭掩骼埋胔
　　孩虫虫之稚者胎未生者夭方生者飞鸟初学飞之鸟麛兽子之通称胔骨之尚有肉者【严陵方氏曰入学习舞则以将释莱故也故仲春言上丁命乐正习舞释莱焉若仲丁之习乐则以季春将大合乐故也孟春之习合礼乐则以是月将饮酎用礼乐故也仲春之脩鼗鞞鼔之类则以是月将大雩用盛乐故也季秋之习吹则以是月将大飨帝故也季冬之大合吹则以乐其成于终也夫舞与吹皆乐也然舞者乐之容则貌之类也故于春之始舞盖木为貌故也吹者乐之声则言之类也故至秋而后言吹盖金为声故也习舞之时非不习吹要之以舞为主尔习吹之时非不习舞要之以吹为主尔以祭法考之则祭典古所有也特因歳之更始乃脩之而已祀不止于山林川泽然止以是为言者盖天地宗庙之祭非春亦未尝用牝故也上言祭典而下言命祀者亦互相备也禁止伐木禁以法言止以事言也孩虫言虫未成如孩者飞鸟则鸟之习飞者毋覆巢杀胎夭麛卵凡此所以遂其生育之性也○马氏曰命祀山林川泽百物之所自生也毋聚大众毋置城郭为其害耕事也掩骼埋胔则椎其所爱于其生者以及其死者也】
　　是月也不可以称兵称兵必天殃兵戎不起不可从我始毋变天之道毋絶地之理毋乱人之纪
　　天地大德曰生春者生德之盛时也兵凶器战危事不得已而御防犹可也兵自我起以杀戮之心逆生育之气是变易天之生道断絶地之生理而紊乱生人之纪叙矣其殃也宜哉【严陵方氏曰称兵举兵也兵者人之义事春者天之仁气苟以人之义事而逆天之仁气则天灾适当之矣兵戎之所以不称而起之者非不起也特不可以从我始而已既曰兵又曰戎者兵以器言戎以事言道可常也故曰无变理可通也故曰毋絶纪欲定也故曰毋乱○马氏曰道可由而不可变理可循而不可絶纪可叙而不可乱】
　　孟春行夏令则雨水不时草木蚤落国时有恐
　　此已火之气所泄也言人君于孟春之月而行孟夏之政令则感召咎证如此后皆仿此○疏曰孟月失令则三时孟月之气乗之仲月失令则仲月之气乗之季月失令则季月之气乘之所以然者以同为孟仲季气情相通如其不和则迭相乗之
　　行秋令
　　谓孟秋之令
　　则其民大疫猋风暴雨緫至藜莠蓬蒿并兴
　　此申金之气所伤也尔雅扶摇谓之猋风谓风之回转也藜莠蓬蒿并兴者以生气逆乱故恶物乗之而茂也
　　行冬令
　　谓孟冬之令
　　则水潦为败雪霜大挚首种不入
　　此亥水之气所淫也挚伤折也与挚兽鸷虫之义同百谷惟稷先种故云首种【严陵方氏曰夫十有二月之令行乎天地之间人君奉之以成位乎其中也苟惟当此一月之节而行彼三时之令则三者之灾以类应焉是何也气之所召者然尔雨水盖仲春之节以阳气早至故不时雨水不时故草木蚤落国时有恐则由盛阳之气所迫故也凡此皆已之气乘之○山阴陆氏曰草木蚤落以长养之早故雕落之亦早緫至同时也○临川呉氏曰亥水属亥气乗阴故水潦为败诸谷稷最先种春寒伤其种故不收成入谓收成而入于仓廪也】
　　仲春之月日在奎昏弧中旦建星中
　　奎宿在戌降娄之次○疏曰余月昏旦中星皆举二十八宿此云弧与建星者以弧星近井建星近斗井斗度多星体广不可的指故举弧建以定昏旦之中
　　其日甲乙其帝大皥其神句芒其虫鳞其音角律中夹钟其数八其味酸其臭羶其祀户祭先脾
　　夹钟夘律长七寸二千一百八十七分寸之千七十五
　　始雨水桃始华仓庚鸣鹰化为鸠
　　此记夘月之候仓庚鹂黄也鸠布谷也王制言鸠化为鹰秋时也此言鹰化为鸠以生育气盛故鸷鸟感之而变耳孔氏云化者反归旧形之谓故鹰化为鸠鸠复化为鹰如田鼠化为鴽则鴽又化为田防若腐草为萤雉为蜃爵为蛤皆不言化是不再复本形者也【严陵方氏曰自上而下者皆曰雨然北风冻之则凝而为雪东风解之乃散而为水孟春东风既解冻矣仲春于是始雨水为一候积六候而成月故一嵗则有七十二候三候为一积六而成时故一嵗则有二十四气此之所言候而已候非其正也故或先或后言之歴之所言者也气则正矣故于气至则言之鹰好杀而击以秋防好贪而出以夜皆阴类也鸠鴽皆阳类也夘辰者阳之中故仲春则鹰化为鸠季春则田防化为鴽盖阴为阳所化物理如此爵乳子而集以春雉求雌而鸲以朝皆阳类也蛤蜃皆阴类也戌亥者阴之极也故秋则爵入大水为蛤孟冬则雉入大水为蜃盖阳为阴所化物理如此草腐则幽之类也萤则明之类也季夏则腐草为萤盖离之明极于此故也是皆化而已于鹰鼠言化于腐草爵雉则直言为何哉盖因形移易曰化鹰之为鸠鼠之为鴽皆因形移易而已故言化腐草则植物也萤则动物也爵雉飞物也蛤蜃潜物也植物为动飞物为潜则不特因形移易矣而化固不足以言之故皆直言为而已】
　　天子居靑阳太庙乗鸾路驾仓龙载靑旂衣靑衣服仓玊食麦与羊其器疏以达
　　靑阳太庙东堂当太室
　　是月也安萌芽养幼少存诸孤
　　生气之可见者莫先于草木故首言之安谓无所摧折之也存亦安也
　　择元日命民社
　　令民祭社也郊特牲言祭社用甲日此言择元日是又择甲日之善者欤召诰社用戊日
　　命有司省囹圄去桎梏毋肆掠止狱讼
　　囹牢也圄止也疏云周曰圜土殷曰羑里夏曰钧防囹圄秦狱名也在手曰梏在足曰桎皆木械肆陈尸也掠捶治也止谓谕使息争也【严陵方氏曰诸孤幼而无父者盖有亡之道故曰存也天之穷民有四存之止及于孤者以其为人后存之为助阳气为大故也祭法曰大夫以下成羣立社曰置社则民固有社矣然非天子命之无敢专祭焉故择元日而命之也且社土神也方春土发生之时择元日而祭之亦祈其土之利无不善而已郊特牲言社日用甲则此言元日盖甲日也社日用甲则得其善矣故谓之元日焉凡祭社而稷必从之此止言命民社者特举重以明轻耳肆则陈其尸掠则讯以掠夫囹圄不可去故曰省省所以察之也桎梏可去故曰去去所以除之也肆掠之行主乎吏故曰毋所以禁之也狱讼之作自乎下故曰止所以息之也凡此皆所以消阴事而已】
　　是月也鸟至至之日以太牢祠于髙禖天子亲徃后妃帅九嫔御乃礼天子所御带以弓韣授以弓矢于髙禖之前
　　鸟燕也燕以施生时巢人堂宇而生乳故以其至为祠禖祈嗣之候髙禖先禖之神也髙者尊之之称变媒言禖神之也古有禖氏祓除之祀位在南郊禋祀上帝则亦配祭之故又谓之郊禖诗天命鸟降而生商但谓简狄以鸟至之时祈于郊禖而生契故本其为天所命若自天而降下耳郑注乃有堕卵吞孕之事与生民诗注所言姜源履巨迹而生弃之事皆怪妄不经削之可也后妃帅九嫔御者从徃而侍奉礼事也礼天子所御者祭毕而酌酒以饮其先所御幸而有娠者显之以神赐也韣弓衣也弓矢者男子之事也故以为祥【严陵方氏曰九嫔御者九嫔与九御也御即女御女御八十一人毎九人则属一嫔故谓之九御言九嫔则包夫人言九御则包世妇天子所御谓御而幸之者礼谓酌之以酒也射者男子之事弓矢者男子之祥也男子生而县弧者以此韣则弓衣也带以弓韣者示其有能受之资也授以弓矢者予之以所求之祥也】
　　是月也日夜分
　　昼夜各五十刻【严陵方氏曰日阳也夜阴也故阳长而阴消则日长夜短隂长而阳消则夜长日短皆非阴阳之中也夫阳生于子终于午至夘而中分阴生于午终于子至酉而中分故春为阳中而仲月之节为春分秋为阴中而仲月之节为秋分春秋之分则阴阳适中而日夜无长短之差故于其中毎言日夜分也】
　　雷乃声始电蛰虫咸动启戸始出
　　谓始穿其穴而出也
　　先雷三日
　　以节气言在春分前三日
　　奋木铎以令兆民曰雷将声有不戒其容止者生子不备必有凶灾
　　容止犹言动静不戒容止谓房室之事防渎天威也生不备谓形体有损缺凶灾谓父母
　　日夜分则同度量钧衡石角斗甬正权概
　　丈尺曰度斗斛曰量称上曰衡百二十斤为石甬斛也权称锤也概执以平量器者同则齐其长短小大之制钧则平其轻重之差角则较其同异正则矫其欺枉
　　是月也耕者少舍乃脩阖扇寝庙毕备毋作大事以妨农之事
