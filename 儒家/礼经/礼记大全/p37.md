<!-- { "loadSidebar": true } -->
　　方氏曰徒行谓无乘而行也徒食谓无羞而食也○应氏曰非人皆好徳而士不失职安能使在路无徒行之贤非人各有养而俗尚孝敬安能使在家无徒食之老【长乐刘氏曰帝王之为治也不出人伦天下之人入于五品尔故其天下外薄四海行路之民皆服教化父之齿随行父子之教着于道路矣兄之齿鴈行兄弟之教着于道路矣朋友不相逾礼义之教着于道路矣轻任并重任分任恤之行着于道路矣班白不提挈孝友之行着于道路矣故君子耆老不徒行庶人耉老不徒食君子小人之为子弟者莫不知尊徳而养老也】
　　方一里者为田九百亩
　　步百为亩是长一百步阔一步亩百为夫是一顷长阔一百步夫三为屋是三顷阔三百步长一百步屋三为井则九百亩也长阔一里孟子曰方里而井井九百亩
　　方十里者为方一里者百为田九万亩方百里者为方十里者百为田九十亿亩
　　一个十里之方既为田九万亩则十个十里之方为田九十万亩一百个十里之方为田九百万亩今云九十亿亩是一亿有十万十亿有一百万九十亿乃九百万亩也
　　方千里者为方百里者百为田九万亿亩
　　计千里之方为方百里者百一个百里之方既为九十亿亩则十个百里之方为九百亿亩百个百里之方为九千亿亩今乃云九万亿亩与数不同者若以亿言之当云九千亿亩若以万言之当云九万万亩经文误也○应氏曰自此至篇末皆覆解篇首及中间井田封建地里之界
　　自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山方氏曰不足谓之近有余谓之遥○应氏曰此独言东海者东海在中国封疆之内而西南北则夷徼之外也南以江与衡山为限百越未尽开也河举东西南北者河流萦带周绕虽流沙分际亦与河接也自秦而上西北袤而东南蹙秦而下东南展而西北缩先王盛时四方各有不尽之地不劳中国以事外也禹贡东渐西被朔南咸暨特声教所及非贡赋所限也
　　凡四海之内断长补短方三千里为田八十万亿一万亿亩方百里者为田九十亿亩山陵林川泽沟渎城郭宫室涂巷三分去一其余六十亿亩
　　为田八十万亿一万亿亩者以一州方千里九州方三千里三三为九为方千里者九一个千里有九万亿亩九个千里九九八十一故有八十一万亿亩于八十整之下云万亿是八十个万亿又云一万亿言八十个万亿之外更有一万亿是共为八十一万亿亩先儒以万亿二字为衍非也此并防义然愚按方百里为田九十亿亩则方三千里当云八万一千亿亩如防义亦承误释之也【严陵方氏曰高而藏曰山大而平曰陵木所积曰林林所附曰麓】
　　古者以周尺八尺为步今以周尺六尺四寸为步古者百亩当今东田百四十六亩三十步古者百里当今百二十一里六十步四尺二寸二分
　　防曰古者八寸为尺以周尺八尺为步则一步有六尺四寸今以周尺六尺四寸为步则一步有五十二寸是今步比古步每步剩出一十二寸以此计之则古者百亩当今东田百五十二亩七十一步有余与此百四十六亩三十步不相应又今步每步剩古步十二寸以此计之则古之百里当今百二十三里一百一十五步二十寸与此百二十一里六十步四尺二寸二分又不相应经文错乱不可用也○愚按防义所筭亦误当云古者八十为尺以周尺八尺为步则一步有六尺四寸今以周尺六尺四寸为步则一步有五尺一寸二分是今步比古步每步剩出一尺二寸八分以此计之则古者百亩当今东田百五十六亩二十五步一寸六分千分寸之四与此百四十六亩三十步不相应里亦仿此推之○方氏曰东田者即诗言南东其亩也言南则以庐在其北而向南言东则以庐在其西而向东○严氏説南东其亩云或南其亩或东其亩顺地势及水之所趋也
　　方千里者为方百里者百
　　天下九州王畿居中外八州每州各方千里是一百个百里以开方之法推之合万里也
　　封方百里者三十国其余方百里者七十
　　公侯皆方百里封三十个百里剩七十个百里
　　又封方七十里者六十为方百里者二十九方十里者四十
　　伯七十里封六十个七十里是占二十九个百里四十个十里于三十个百里内剩六十个十里
　　其余方百里者四十方十里者六十又封方五十里者百二十为方百里者三十其余方百里者十方十里者六十
　　除上封二等国共占六十个百里外止剩四十个百里及六十个十里于此地内封子男五十里之国者百二十个每一百里封四个实占三十个百里通三等封止剩十个百里六十个十里○伯国方七十里七七四十九是四十九个十里○子男方五十里五五二十五是二十五个十里
　　名山大泽不以封其余以为附庸闲田诸侯之有功者取于闲田以禄之其有削地者归之闲田
　　除名山大泽之外皆为附庸之国及闲田【严陵方氏曰诸侯之有功者取于闲田以禄之即巡狩之礼言有功徳于民者加地是也其有削地者归之闲田即巡狩之礼言不敬者君削以地是也】
　　天子之县内方千里者为方百里者百封方百里者九其余方百里者九十一又封方七十里者二十一为
　　方百里者十方十里者二十九○其余方百里者八十方十里者七十一又封方五十里者六十三为方百里者十五方十里者七十五○其余方百里者六十四方十里者九十六
　　此仿上章畿外之法推之可见畿外封国多而余地少广封建之制于天下也畿内封国少而余地多备采邑之分于王朝也
　　诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人
　　此言大国之数
　　次国之卿食二百一十六人君食二千一百六十人次国大夫亦食七十二人卿三大夫禄故食二百一十六人
　　小国之卿食百四十四人君食千四百四十人
　　小国大夫亦食七十二人卿倍大夫禄故食百四十四人
　　次国之卿命于其君者如小国之卿
　　防于天子所命也【严陵方氏曰凡此皆言制禄多寡之法篇首所言中士倍下士至于君十卿禄者是也此特重释之○金华应氏曰由下士以至于君其禄愈厚则其所食愈众岂非以人徒服役渐增而渐广欤然由卿而下皆服役乎君者也则既各给之田以为禄矣君禄之所入岂尽以食二千八百八十哉以二千八百八十人之食而养一国之君所养极其厚则所食兼于众也然必折其数以见其所食之多亦欲居各上者知吾之所奉合众力而共为之则必思其有以称此且不至壅利以自私而必推己以养人故君所食之人十倍于卿而由士至卿所食者次第加众皆欲其无独富之心而助君以养民也】
　　天子之大夫为三监监于诸侯之国者其禄视诸侯之卿其爵视次国之君其禄取之于方伯之地
　　禄视诸侯之卿可食二百八十八人者也
　　方伯为朝天子皆有汤沐之邑于天子之县内视元士谓之汤沐者言入至畿内即暂止顿于此齐洁而往也春秋传谓之朝宿之邑惟方伯有之其余否许慎云周千八百诸侯若皆有之则尽京师地亦不能容【长乐陈氏曰汤沐则朝宿之邑也不曰朝宿而曰汤沐者斋戒以见君故也方伯之于天子犹天子之于神巡守有汤沐之邑于泰山之下则方伯为朝有汤沐之邑于天子之县内宜矣】
　　诸侯世子世国大夫不世爵使以徳爵以功未赐爵视天子之元士以君其国诸侯之大夫不世爵禄
　　世子世国畿外之制也天子大夫不世爵而世禄先王使人爵人必取其有徳有功者列国之君薨其子未得爵赐则其衣服礼数视天子之元士赐爵而后得如先君之旧也诸侯之大夫不世爵禄而有大功徳者亦世之左传言官有世功则有官族
　　六礼冠昏防祭乡相见
　　今所存者士冠士昏士丧特牲少牢馈食乡饮酒士相见
　　七敎父子兄弟夫妇君臣长幼朋友賔客八政饮食衣服事为异别量数制
　　六礼七敎八政皆司徒所掌礼节民性教兴民徳修则不坏明则不渝然非齐八政以防滛则亦礼敎之害也事为者百工之技艺有正有邪异别者五方之械器有同有异度量则不使有长短小大之殊数制则不使有多寡广狭之异若夫饮食衣服尤民生日用之不可阙者所以居八政之首齐之则不使有僣儗诡异之端矣此篇先儒谓杂举歴代之典虽一一分别而不能皆有明证又且多祖纬书岂可泱然无疑哉朱子有言汉儒説制度有不合者多推从殷礼去此亦疑其无徴矣然只据大纲而言兴学以上修六礼以下其坦明者亦可为后王之法也【严陵方氏曰冠昏嘉礼也丧凶礼也祭吉礼也乡相见賔礼也不及军礼者六礼可徒修之以节民性而有发司徒教士以车甲则军礼固在其中矣政在养民政以饮食为首饮养阳而食养阴故先饮而后食有饮食以养之必有衣服以成之故继之以衣服焉有所服必有所事必有所异故继之以异别焉有异别矣则必有度以度其所至量以量其所容有度量矣则必有数以计其多少有制以定其等差故继之以数制焉】

　　礼记大全卷五
<经部,礼类,礼记之属,礼记大全>
　　钦定四库全书
　　礼记大全卷六
　　明　胡广等　撰
　　月令第六
　　吕不韦集诸儒着十二月纪名曰吕氏春秋篇首皆有月令言十二月政令所行也月用夏正令则杂举三代及秦事礼家记事者抄合为此篇【马氏曰歴象日月星辰以授人时自尧以来未之有改也舜齐七政周用五纪其究一也盖日月星辰之徃来不穷或离或合或赢或缩进退相代终始相循者天以是而命万物而人奉之以为令者亦因是也方周之时以冯相氏会天位保章氏辨地域又以太史正嵗年而颁官府都鄙以序事颁邦国以告朔其为象法则使万民观之于正月之吉又使官帅其属而观之于正岁且法则使狥焉而夏之政典先时与不及时者其罪至于杀盖欲百官万民谨其令而顺承之也月令之为书亦祖先王之余而后儒傅防增益以成之也】
　　孟春之月日在营室昏参中旦尾中
　　孟春夏正建寅之月也营室在亥娵訾之次也昏时参星在南方之中旦则尾星在南方之中○疏曰月令昏明中星皆大略而言不与歴同但一月之内有中者即得载之二十八宿星体有广狭相去有逺近或月节月中之日昏明之时前星已过于午后星未至正南又星有明暗见有早晚所以昏明之星不可正依歴法但举大略耳【严陵方氏曰日在营室者日月会于营室之辰也防在营室以知月之建寅防在于胃以知月之建夘故日月所防谓之辰者以此每一岁而十二会焉日与月会而此独称日者盖阳以成岁为事而阴特从之故以日为主与书言出日纳日而不及月同意二十八宿分布于四方昼夜运而岁一周焉季冬之月言星回于天是也故每月之内或见乎昏而中者或见乎旦而中者昏参中旦尾中则知月之建寅也推此则余月亦可知也中谓中于南方也先昏而后旦者顺阴阳之义也书于春言星鸟夏言星火秋言星虚冬言星乃与此不同何也盖书言分至之所中者此言昏旦之所中者彼以时为主此以月为主故详略不同然其见于南方则一也】
　　其日甲乙
