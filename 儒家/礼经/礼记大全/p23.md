<!-- { "loadSidebar": true } -->
　　居丧时冠服皆纯凶至葬而吾亲托体地中则当以礼敬之心接于山川之神也于是以绢素为弁如爵弁之制以葛为环绖在首以送葬不敢以纯凶之服交神者示敬也故曰有敬心焉【严陵方氏曰与神交之道则心主乎敬失厌冠麻绖居丧之礼也至于葬则以弁易冠以葛易麻者示敬故也子防曰饭于牖下小敛于户内大敛于阼殡于客位袒于庭葬于墓所以即逺也比至于葬则即逺之至矣故以神道交之】
　　歠主人主妇室老为其病也君命食之也
　　疏曰亲葬歠粥之时主人亡者之子主妇亡者之妻无则主人之妻也室老家之长相此三人并是大夫之家贵者为其歠粥病困之故君必命之食疏饭也若士丧君不命也丧大记言主妇食疏食谓既殡之后此主妇歠者谓未殡前
　　反哭升堂反诸其所作也主妇入于室反诸其所养也此堂与室皆谓庙中也卒窆而归乃反哭于祖庙其二庙者则先祖后祢所作者平生祭祀冠昏所礼之处也所养者所馈食供养之处也【朱子曰须知得此意思则所谓践其位行其礼等事行之方安方见得继志述事之事】
　　反哭之吊也哀之至也反而亡焉失之矣于是为甚賔之吊者升自西阶曰如之何主人拜稽颡当此之时亡矣失矣不可复见吾亲矣哀痛于是为甚也賔吊毕而出主人送于门外遂适殡宫即先时所殡正寝之堂也
　　殷既封而吊周反哭而吊孔子曰殷已慤吾从周殷之礼窆毕賔就墓所吊主人周礼则俟主人反哭而后吊孔子谓殷礼太质慤者盖亲之在土固为可哀不若求亲于平生居止之所而不得其哀为尤甚也故吊于墓者不如吊于家者之情文为兼尽故欲从周也【严陵方氏曰人之始死也则哀其死既葬也则哀其亡亡则哀为甚矣故反哭之时有吊礼焉问丧曰入门而弗见也上堂而弗见也入室又弗见也亡矣丧矣不可复见矣故哭泣辟踊尽哀而止矣大宗伯以丧礼哀死亡盖死亡之别如此既封而吊者受吊于圹也反哭而吊者受吊于家也夫吊也者所以吊其哀而已葬虽为哀然不若反哭之哀为甚此孔子所以谓殷为己慤周人吊于家示民不借也子云死民之卒事也吾从周其言葢本诸此】
　　葬于北方北首三代之达礼也之幽之故也
　　北方国之北也殡犹南首未忍以鬼神待其亲也葬则终死事矣故葬而此首三代通用此礼也南方昭明北方幽暗之幽释所以北首之义【严陵方氏曰南方以阳而明北方以隂而幽人之生也则自幽而出乎明故生者南鄕及其死也则自明而反乎幽故死者北首凡以顺隂阳之理而已三代之礼虽有文质之变至于葬之北方北首则通而行之者皆所以顺死者之反乎幽故也】
　　既封主人赠而祝宿虞尸
　　柩既至城门公使宰夫赠纁束既窆则用此纁赠死者于墓之野此时祝先归而肃虞祭之尸矣宿读为肃进也虞犹安也葬毕迎精而反日中祭之于殡宫以安之也男则男子为尸女则女子为尸尸之为言主也不见亲之形容心无所系故立尸使之着死者之服所以使孝子之心主于此也禫祭以前男女异尸异几祭于庙则无女尸而几亦同矣少牢礼云某妃配是男女共尸
　　既反哭主人与有司视虞牲有司以几筵舍奠于墓左反日中而虞
　　士之礼虞牲特豕几所以依神筵坐神之席也席敷陈曰筵孝子先反而视牲别令有司释奠以礼地神为亲之托体于此也舍读为释奠者置也释置此祭馔也墓道向南以东为左待此有司之反即于日中时虞祭也
　　葬日虞弗忍一日离也
　　郑氏曰弗忍其无所归
　　是日也以虞易奠卒哭曰成事
　　始死小敛大敛朝夕朔月朝祖赗遣之类皆丧奠也此日以虞祭代去丧奠故曰以虞易奠也卒哭曰成事者盖祝辞曰哀荐成事也祭以告为成卒哭之祭乃吉祭故也【严陵方氏曰既封而赠则虞祭有期矣故祝先反而宿虞尸焉主人不亲舍奠而使有司代之者欲速反而修虞事故也必待有司反而后虞祭者葬礼毕然后敢成葬反之礼也故弗忍一日离其亲故不待明日而后虞也是日也以虞易奠者以虞之礼渐吉故也】
　　是日也以吉祭易丧祭明日祔于祖父
　　吉祭卒哭之祭也丧祭虞祭也卒哭在虞之后故云以吉祭易丧祭也祔之为言祔也祔祭者告其祖父以当迁他庙而告新死者以当入此庙也礼云明日以其班祔明日者卒哭之次日也卒哭时告于新主曰哀子某来日隮祔尔于尔皇祖某甫及时则奉新主入祖之庙而并告之曰适尔皇祖某甫以隮祔尔孙某甫孙必祔祖者昭穆之位同所谓以其班也毕事虞主复于寝三年丧毕遇四时之吉祭而后奉新主入庙也虞祭间一日而卒哭与祔则不间日
　　其变而之吉祭也比至于祔必于是日也接不忍一日未有所归也
　　上文所言皆据正礼此言变者以其变易常礼也所以有变者以有他故未及葬期而即葬也据士礼速葬速虞之后卒哭之前其日尚賖不可无祭之徃也虞徃至吉祭其礼如何曰虞后比至于祔遇刚日而连接其祭若丁日葬则己日再虞后虞改用刚日则庚日三虞也此后遇刚日则祭至祔而后止此孝子不忍使其亲一日无所依归也
　　殷练而祔周卒哭而祔孔子善殷
　　孝经曰为之宗庙以鬼享之孔子善殷之祔者以不急于鬼其亲也【蓝田吕氏曰礼之祔祭各以昭穆之班祔于其祖主人未除丧主未退于新庙故以其主附藏于祖庙有祭即而祭之既除丧而后主迁于新庙故谓之祔左氏传曰君薨祔而作主特祀于主烝尝禘于庙周人未葬奠于殡虞则立尸有几筵卒哭而祔祔始作主既祔之祭有练有祥有禫皆特祀其主于祔之庙至除丧然后主迁新庙以时而烝尝禘焉不立主者祔亦然士虞礼及杂记所载祔祭皆是殷人练而祔则未练以前犹祭于寝有未忍遽改之心此孔子所以善殷】
　　君临臣丧以巫祝桃茢执戈恶之也所以异于生也丧有死之道焉先王之所难言也
　　桃性辟恶鬼神畏之王莽恶髙庙神灵以桃汤洒其壁茢苕帚也所以除秽巫执桃祝执茢小臣执戈盖为其有凶邪之气可恶故以此三物辟祓之也临生者则惟执戈而已今加以桃茢故曰异于生也君使臣以礼死而恶之岂礼也哉然人死斯恶之矣故丧礼实有恶死之道焉先王之所不忍言也
　　丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬
　　子之事亲出必告反必面今将葬而奉柩以朝祖固为顺死者之孝心然求之死者之心亦自哀其违离寝处之居而永弃泉壤之下亦欲至祖考之庙而诀别也殷尚质敬鬼神而逺之故大敛之后即奉柩朝祖而遂殡于庙周人则殡于寝及葬则朝庙也
　　孔子谓为名器者知丧道矣备物而不可用也
　　此孔子善夏之用明器从葬
　　哀哉死者而用生者之器也不殆于用殉乎哉
　　此孔子非殷人用祭器从葬以人从死曰殉殆几也用其器则近于用人
　　其曰明器神明之也涂车刍灵自古有之明器之道也孔子谓为刍灵者善谓为俑者不仁不殆于用人乎哉谓之明器者是以神明之道待之也涂车以泥为车也束草为人形以为死者之从衞谓之刍灵畧似人形而已亦明器之类也中古为木偶人谓之俑则有面目机发而太似人矣故孔子恶其不仁知末流必有以人殉葬者○赵氏曰以木人送葬设机而能俑跳故名之曰俑【严陵方氏曰丧之为道所以致之于死生之间明器者若前经所谓竹不成用瓦不成味之类是矣孟子引孔子之言曰始作俑者其无后乎其言盖本于此】
　　穆公问于子思曰为旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有
　　穆公鲁君哀公之曽孙为旧君服见仪礼齐衰章孟子言三有礼则为之服冦讐何复之有与此章意似队诸渊言置之死地也戎首为冦乱之首也【长乐陈氏曰义起于情之所及而不起于情之所不及礼生于义之所加而不生于义之所不加故因情以为义而义所以行情因义以为礼而礼所以行义人臣之去国有为旧君之服者有不为旧君之服者凡视情与义如何耳古者进人以礼进之以诚之所乐与也退人以礼退之以势之所不得已也今也引之唯恐其不髙则若加诸膝挤之唯恐其不深则若队诸渊服与不服所以异也穆公居今之世反古之道而欲责今之臣行古之礼不亦误乎】
　　悼公之丧季昭子问于孟敬子曰为君何食敬子曰食粥天下之达礼也
　　悼公鲁哀公之子昭子康子之曾孙名强敬子武伯之子名捷
　　吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食三臣仲孙叔孙季孙之三家也敬子言我三家不能居公室而以臣礼事君者四方皆知之矣勉强食粥而为毁瘠之貌我虽能之然岂不使人疑我非以哀戚之真情而处此瘠乎不若违礼而食食也○应氏曰季子之问有君子补过之心而孟氏之对可谓小人之无忌惮者矣【庐陵胡氏曰食食不食粥非也礼小祥则饭素食】
　　衞司徒敬子死子夏吊焉主人未小敛绖而往子游吊焉主人既小敛子游出绖反哭子夏曰闻之也与曰闻诸夫子主人未改服则不绖
　　司徒以官为氏也主人未小敛则未改服故吊者不绖子夏绖而徃吊非也其时子游亦吊俟其小敛后改服乃出而加绖反哭之则中于礼矣
　　曾子曰晏子可谓知礼也已恭敬之有焉有若曰晏子一狐裘三十年遣车一乘及墓而反
　　晏子齐大夫曾子称其知礼谓礼以恭敬为本也有若之言则曰狐裘贵在轻新乃三十年而不易是俭于己也遣车一乘俭其亲也礼窆后有拜賔送賔等礼晏子窆讫即还俭于賔也此三者皆以其俭而失礼者也
　　国君七个遣车七乘大夫五个遣车五乘晏子焉知礼遣车之数天子九乘诸侯七乘大夫五乘天子之士三乘诸侯之士无遣车也大夫以上皆太牢士少牢个包也凡包牲皆取下体每一牲取三体前胫折取臂臑后胫折取骼少牢二牲则六体分为三个太牢三牲则九体大夫九体分为十五段三段为一包凡五包诸侯分为二十一段凡七包天子分为二十七段凡九包每遣车一乘则载一包也
　　曾子曰国无道君子耻盈礼焉国奢则示之以俭国俭则示之以礼
　　曾子主权有子主经是以二端之论不合【严陵方氏曰以齐国之无道而以盈为耻以齐国之奢而欲示之俭则俭于其身庶防其可也俭于其亲不亦甚乎昔管仲有反坫塞门孔子亦以为不知礼则二子所为虽不同其为不知礼一也然以礼与其奢也宁俭言之则晏子之失犹为愈矣】
　　国昭子之母死问于子张曰葬及墓男子妇人安位子张曰司徒敬子之丧夫子相男子西鄕妇人东鄕国昭子齐大夫葬其母以子张相礼故问之夫子孔子也主人家男子皆西向妇人皆东向而南賔在众主人之南女賔在众妇之南礼也
　　曰噫母曰我丧也斯沾尔专之賔为賔焉主为主焉妇人从男子皆西鄕
