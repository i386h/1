<!-- { "loadSidebar": true } -->
　　周礼大宗百世不迁庶姓虽别而有本姓世系以聨系之不可分别也又连缀族人以饮食之礼不殊异也虽百世之逺无通昏之事此周道所以为至而人始异于禽兽者也此是答上文设问之辞【长乐陈氏曰恩出于情有时而可絶义出于理无时而可废故六世而亲属竭者恩之可絶也百世而昏姻不通者义之不可废也然恩之有絶其来尚矣而义之不废特始于周故舜娶于尧而君子不以为非礼昭公娶于呉而君子以为不知礼以其时之文质不同故也】
　　服术有六一曰亲亲二曰尊尊三曰名四曰出入五曰长幼六曰从服
　　疏曰亲亲者父母为首次妻子伯叔尊尊者君为首次公卿大夫名者若伯叔母及子妇弟妇兄嫂之属出入者女在室为入适人为出及为人后者长幼者长谓成人幼谓诸殇从服者下文六等是也
　　从服有六有属从有徒从有从有服而无服有从无服而有服有从重而轻有从轻而重
　　属亲属也子从母而服母党妻从夫而服夫党夫从妻而服妻党是属从也徒空也非亲属而空从之服其党如臣从君而服君之党妻从夫而服夫之君妾服女君之党庶子服君母之父母子服母之君母是徒从也如公子之妻为父母期而公子为君所厌不得服外舅外姑是妻有服而公子无服如兄有服而嫂无服是从有服而无服也公子为君所厌不得为外兄弟服而公子之妻则服之妻为夫之昆弟无服而服娣姒是从无服而有服也妻为其父母期重也夫从妻而服之三月则为轻母为其兄弟之子大功重也子从母而服之三月则为轻此从重而轻也公子为君所厌自为其母练冠轻矣而公子之妻为之服期此从轻而重也
　　自仁率亲等而上之至于祖名曰轻自义率祖顺而下之至于祢名曰重一轻一重其义然也
　　疏曰自用也仁恩也率循也亲父母也等差也子孙若用恩爱依循于亲节级而上至于祖逺者恩爱渐轻故名曰轻也义主防制用义循祖顺而下之至于祢其义渐轻祖则义重故名曰重也义则祖重而父母轻仁则父母重而祖轻一轻一重宜合如是故云其义然也按丧服条例衰服表恩若高曾之服本应缌麻小功而进以齐衰岂非为尊重而然耶至亲以期断而父母三年宁不为恩深乎【马氏曰以祖对祢则祢爲仁以祢对祖则祖为义祖以义为主祢以仁为本故曰自仁率亲等而上之以至于祖名曰轻以其义有所杀也自义率祖顺而下之以至于祢名曰重以其仁有所隆也唯其仁有所隆义有所杀其理不得不然故曰一轻一重其义然也】
　　君有合族之道族人不得以其戚戚君【句】位也
　　君恩可以下施故于族人有合聚燕饮之礼而族人则皆臣也不敢以族属父兄子弟之亲而上亲于君者一则君有絶宗之道二则以严上下之辨而杜篡代之萌也○石梁王氏曰详注下文以十一字为句然位也当自为句葢族人不敢戚君者限于位也【庆源辅氏曰君有合族之道亲亲仁也族人不得以其戚戚君尊尊义也上所行者仁下所守者义】
　　庶子不祭明其宗也庶子不得为【去声】长子三年不继祖也
　　説见前篇【朱子曰依大传文直谓非大宗则不得祭别子之为祖者非小宗则各不得祭其四小宗所主之祖祢也其小记则云庶子不祭祢明其宗也又云庶子不祭祖明其宗也文意重复似是衍字而郑氏曲为之説于不祭祢则曰谓宗子庶子俱为下士得立祢庙也虽庶人亦然则其尊宗以为本也于不祭祖则云祢则不祭矣言不祭祖者主谓宗子庶子俱为适士得立祖祢庙者也凡正体在乎上者谓下正犹为庶也族人上不戚君下又辟宗乃后能相序而疏亦从之上条云祢适故得立祢庙故祭祢祢庶故不得立祢庙故不得祭祢明其有所宗也下条云庶子适子俱是人子并宜供养而适子烝尝庶子独不祭者正是推本崇适明有所宗也又云父庶即不得祭父何暇言祖而言不祭祖故知是宗子庶子俱为适士适子得立二庙自祢及祖是适宗子得立祖庙祭之而已是祖庶虽俱为适士得自立祢庙而不得立祖庙祭之也正体谓祖之适也下正谓祢之适也虽为祢适而于祖犹为庶故祢适谓之为庶也五宗悉然今姑从之然恐不如大传语虽简而事反该悉也】
　　别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也
　　宗其继别子者百世不迁者也之所自出四字朱子曰衍文也凡大宗族人与之为絶族者五世外皆为之齐衰三月母妻亦然为小宗者则以本亲之服服之余并説见前篇【长乐陈氏曰大宗则一故虽至于五世之外犹为之齐衰三月此所谓百世不迁也小宗则有四有继祢而亲兄弟宗之为之服期年有继祖而同堂宗之为之服九月有继曾祖而再从宗之为之服五月有继高祖者而三从宗之为之服三月至于四从亲属尽絶则不为之服此所谓五世则迁者也葢太宗始祖之亲始祖之庙以义立而百世不毁小宗高祖之统高祖之庙以恩立而五世则迁以其庙有迁不迁之不同故其宗所以易不易之不齐也凡此皆卿大夫之制至于公子则具下文○东莱吕氏曰尊祖故敬宗敬宗尊祖之义也葢诸侯必敬宗子者以宗子是祖之嫡尊所以自来故敬嫡也】
　　有小宗而无大宗者有大宗而无小宗者有无宗亦莫之宗者公子是也
　　君无适昆弟使庶兄弟一人为宗以领公子其礼亦如小宗此之谓有小宗而无大宗也君有适昆弟使之为宗以领公子更不得立庶昆弟为宗此之谓有大宗而无小宗也若公子止一人无他公子可为宗是无宗也则亦无他公子宗于己矣此之谓无宗亦莫之宗也前所论宗法是通言卿大夫大小宗之制此则専言国君之子上不得宗君下未为后世之宗有此三事也【程子曰凡言宗者以祭祀为主言人宗于此而祭祀也别子为祖上不敢宗诸侯故不祭下亦无人宗之此无宗亦莫之宗也别子之嫡子即继父为大宗此有大宗而无小宗也别子之诸子祭其别子别子虽是祖然是诸子之祢继祢者为小宗此有小宗而无大宗也有小宗而无大宗此句极难理会葢本是大宗之祖别子之诸子称之却是祢也】
　　公子有宗道公子之公为其士大夫之庶者宗其士大夫之适者公子之宗道也
　　此又申言公子之宗道公子之公谓公子之适兄弟为君者为其庶兄弟之为士为大夫者立适公子之为士大夫者为宗使此庶者宗之故云宗其士大夫之适者此适是君之同母弟适夫人所生之子也
　　絶族无移【去声】服亲者属也
　　三从兄弟同高祖故服缌麻至四从则族属絶无延及之服矣移读为施在旁而及之曰施服之相为以有亲而各以其属为之服耳故云亲者属也【严陵方氏曰九族之外谓之絶族以其恩至此絶故也有恩则有服以其恩絶故无施服也夫以卑而属尊以幼而属长以庶而属适以旁而属正亲亲之道如斯而已故曰亲者属也族絶即非其所属】
　　自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故収族収族故宗庙严宗庙严故重社稷重社稷故爱百姓爱百姓故刑罚中【去声】刑罚中故庶民安庶民安故财用足财用足故百志成百志成故礼俗刑礼俗刑然后乐【洛】诗云不显不承无斁【亦】于人斯此之谓也
　　祖之迁者逾逺宗之继者无穷必知尊祖乃能敬宗収不离散也宗道既尊故族无离散而祭祀之礼严肃内严宗庙之事故外重社稷之礼知社稷之不可轻则知百官族姓之当爱官得其人则刑不滥而民安其生安生乐业而食货所资上下俱足有恒产者有恒心仓廪实而知礼节故非心邪念不萌而百志以成乖争陵犯不作而礼俗一致刑犹成也如此则协气嘉生薫为太和矣岂不可乐乎诗周颂清庙之篇言文王之徳岂不光显乎岂不见尊奉于人乎无厌斁于人矣引此以喻人君自亲亲之道推之而家而国而天下至于礼俗大成其可乐者亦无有厌斁也【严陵方氏曰亲其所亲则推而上之至于亲之所亲亲之所亲则尊矣故曰亲亲故尊祖有祖而后有宗宗者五宗也有宗而后有族族者九族也宗庙者祖祢之祀也社稷者土谷之神也族属虽以祖祢而后生然非子孙众多则无以共承宗庙之祭祀宗庙虽以有土谷而后立然非祖祢积累则无以保守社稷之基业故曰収族故宗庙严宗庙严故重社稷有社有稷必得人而共守是以重社稷故爱百官族姓也有爱人之心则刑不滥故庶民安其生而乐其业则农者生财于田野商者通财于道路而足以致用故养生送死无憾而百志成也百志成则礼义于是乎生故礼俗刑礼俗刑矣则争鬬之患息和平之气通故曰然后乐不显不承则亲亲尊祖之意也无斁于人斯其乐之意也故引诗之言以明之○新安王氏曰此诗颂文王之徳记此传者即之以明己意夫不显显也不承承也亲亲尊祖敬宗収族而宗庙严岂不显乎推其效至于财用足百志成礼俗刑岂不承乎礼俗刑而民乐岂非人之无斁乎】少仪第十七
　　朱子曰小学之支流余裔○石梁王氏曰非幼少之少此篇曲礼之类
　　闻始见【现】君子者辞
　　石梁王氏曰此句絶
　　曰某固愿闻名于将命者不得阶主适【敌】者曰某固愿见罕见曰闻名亟【器】见曰朝夕瞽曰闻名
　　记者谦言我尝闻之于人云初见有徳有位之君子者其辞云某固愿通闻己名于将命之人固如固辞之固不曰愿而曰固愿虑主人不即见己而假此荐请之辞也将命者通客主言语出入之人也阶者升进之喻主主人也言宾请见之辞不得径指主人也适者宾主敌体之人也则曰某固愿见于将命者罕见谓久不相见也亦曰愿闻名于将命者葢疑疏阔之久未必主人肯见也亟见数见也于君子则曰某愿朝夕闻名于将命者于敌者则曰某愿朝夕见于将命者若瞽者来见无问贵贱惟曰某愿闻名于将命者以无目故不言愿见也【新定邵氏曰诸家觧释不得阶主未甚分晓以愚观之阶犹阶梯之阶主犹观近臣以其所为主之主求见君子者辞曰某固愿闻名于将命者恐不得将命者导达为之阶主尔夷之因徐辟而求见孟子正此意○严陵方氏曰罕见以其相见之希疑其情之不通虽于敌者亦曰闻名而已】
　　适有丧者曰比【妣】童子曰聴事
　　适徃也其辞云某愿比于将命者丧不主相见来欲比方于执事之人也童子未成人其辞则云某愿聴事于将命者谓来聴主人以事见使令也
　　适公卿之丧则曰聴役于司徒
　　孟献子之丧司徒旅归四布则公卿之丧司徒掌其事也故云某愿聴役于司徒
　　君将适他臣如致金玉货贝于君则曰致马资于有司敌者曰赠从【去声】者
　　适他谓以朝会之事而出也马资谓资给道路车马之费也【严陵方氏曰尊者之行必有马故于君则曰致马资于有司资谓□秣之资葢所以恶其渎也玉藻曰凡于专者有献而弗敢以闻葢谓是矣自大夫以上然后不徒行故于敌者曰赠从者而已】
　　臣致襚于君则曰致废衣于贾【架】人敌者曰襚亲者兄弟不以襚进
　　以衣送死者谓之襚称废衣者不敢必用之以敛将废弃之也贾人识物价贵贱而主君之衣物者也敌者则直以襚言矣凡致襚若非亲者则须摈者传辞将进以为礼若亲者兄弟之类但直将进而陈之不须执以将命故云不以襚进也士丧礼大功以上同财之亲襚不将命即陈于房中小功以下及同姓等皆将命
