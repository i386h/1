<!-- { "loadSidebar": true } -->
　　旧说圈转也豚之言循读为上声谓徐趋之法当曵转其足循地而行故云不举足也方氏谓此言回旋而行羔性聚豚性散圈之则聚而回旋于其中矣故取况如此未知是否齐裳下缉也足既不举身又俯折则裳下委于地而曵足则齐如水之流席上亦然言未坐之时行于席上亦当如此也
　　端行颐霤如矢弁行剡剡起屦
　　端直也直身而行身亦小折故头直临前而颐如屋霤之垂其步之进则如矢之直也弁急也剡剡身起之貌急行则欲速而身屦恒起也一说端谓端素端弁谓爵弁皮弁行容各欲称其服也
　　执玉举前曵踵蹜蹜如也
　　踵足后跟也举足之时而曵其后跟则行不离地如有所循也蹜蹜促狭之貌玉皆重器故敬谨如此【庆源辅氏曰必言与尸行者着行之徐非止逸也敬而已矣愈尊愈敬趋谓行有所向也疾趋趋虽疾而布武未改也故曰足毋移并言手者亦不改其拱也故曰张拱而趋至于走则手不能拱而步濶逺矣行不举足足既举则衣无拨矣故其裳下缉如水之自动焉席上亦然曲礼将即席衣毋拨足毋蹶是也剡剡锐利也屦头发起之貌举前曵踵若所谓不举足则前亦不举矣蹜蹜如也则有缓而已】
　　凡行容惕惕
　　惕惕直而且疾也谓行于道路则然葢回枉则失容舒缓则近惰也
　　庙中齐齐朝廷济济翔翔
　　齐齐收持严正之貌济济威仪详整也翔翔张拱安舒也
　　君子之容舒迟见所尊者齐遫
　　舒迟闲雅之貌齐如防防齐栗之齐遫者谨而不放之谓见所尊者故加敬
　　【严陵方氏曰礼器曰七介以相见不然则己慤三辞三让而至不然则已蹙葢舒迟之谓也且舒迟所以修容也若夫父党无容则无事舒迟矣故曰见所尊者齐遫齐则不舒遫则不迟】
　　足容重手容恭
　　重不轻举移也恭无慢弛也
　　目容端口容止
　　无睇视不妄动
　　声容静头容直
　　无或哕咳欲其静也无或倾顾欲其直也
　　气容肃
　　似不息者
　　立容徳
　　旧说以为如有所予于人其义难通应氏谓中立不倚俨然有徳之气象此说近之
　　色容庄坐如尸
　　庄矜持之貌也坐如尸见曲礼
　　燕居告温温
　　诗言温温恭人燕居之时与告语于人之际则皆欲其温和所谓居不容寛柔以敎也【严陵方氏曰目容端则无滛视口容止则无儳言矣声容则不欲其谨周官置衔枚者以此头容直恐其颠故见周礼制侧弁者以此告温温则所谓载色载笑匪怒伊敎是也孔子在宗庙朝廷便便言唯谨尔则燕居之告温温亦各有所施而已语不云乎子之燕居申申如也夭夭如也正谓是也】
　　凡祭容貌顔色如见所祭者
　　论语曰祭如在祭神如神在【严陵方氏曰孝子之祭也退而立如将受命葢容貌如见所祭者也已彻而退敬齐之色不絶于面葢顔色如见所祭者也】
　　防容累累色容顚顚视容瞿瞿梅梅言容茧茧
　　此皆居防之容累累羸惫失意之貌顚顚忧思不舒之貌瞿瞿惊遽之貌梅梅犹昧昧瞻视不审故瞿瞿梅梅然也茧茧犹绵绵声气低防之貌也
　　戎容暨暨言容詻詻色容厉肃视容清明
　　此皆军旅之容暨暨果毅之貌詻詻敎令严饬之貌顔色欲其严厉而庄肃视瞻欲其莹澈而明审
　　立容辨卑毋讇
　　立之容贬卑者不为矜髙之态也虽贵贬损卑降而必贵于正若倾侧其容柔媚其色则流于谄矣故戒以毋谄焉
　　头颈必中
　　头容欲直
　　山立
　　如山之嶷然不摇动也
　　时行
　　当行则行
　　盛气顚实扬休
　　顚读为填塞之塡实满也扬读为阳休与煦同气体之充也言人当养气使充盛塡实于内故息之出也若阳气之煦物其来无穷也
　　玉色
　　玉无变色故以为顔色无变动之喻　石梁王氏曰立容以下不属戎容【严陵方氏曰既曰立容又曰山立既曰色容又曰玉色者葢山立玉色则言其形状之如山玉非止于容而已】
　　凡自称天子曰予一人
　　一者无对之称
　　伯曰天子之力臣
　　天子三公一相处内二伯分主畿外诸侯葢股肱之臣宣力四方者也故曰力臣
　　诸侯之于天子曰某土之守臣某
　　某土犹云东土西土之类
　　其在边邑曰某屏之臣某
　　边邑逺谓之屏者藩屏之义所以蔽内而捍外也
　　其于敌以下曰寡人小国之君曰孤摈者亦曰孤此章与曲礼小异者此据自称爲辞彼则摈者之辞也【庆源辅氏曰称予一人虽曰谦然以予一人而临天下则其职重矣伯谦于力臣则所当勉者在徳矣诸侯曰某土之守臣言王土也已爲王守之而已且知其职矣故曰巡狩者巡所狩也某屏之臣言所以屏卫中国也寡人则谦而已矣小国爲卑故摈告于天子无异辞】
　　上大夫曰下臣摈者曰寡君之老下大夫自名摈者曰寡大夫世子自名摈者曰寡君之适
　　此明自称与摈者之辞不同也【庆源辅氏曰上大夫既曰下臣矣下大夫非名则无称矣】
　　公子曰臣孽
　　适而传世者谓之世子余则但称公子而已读孽爲枅者葢比之木生之余也故以臣孽自称
　　士曰传遽之臣于大夫曰外私
　　驿传之车马所以供急遽之令士贱而给车马之役使故自称传遽之臣也家臣称私此大夫非己所臣事者故封之言则自称外私也
　　大夫私事使私人摈则称名
　　私事谓非行聘礼而以他事奉君命徃使邻国也随行之人当谓之介曰摈者摈是主人之副今以在賔馆而主国致礼则己爲主人故称摈也私人己之属臣也私事使而私人摈则无问上大夫下大夫皆降而称名以非正聘故也
　　公士摈则曰寡大夫寡君之老
　　公士公家之士也若正行聘礼以公士为摈其下大夫往行小聘之礼则摈辞称寡大夫其上大夫往行大聘之礼则摈辞称寡君之老
　　大夫有所往必与公士为賔也
　　賔读为摈介也谓大夫有正聘之往必使公士作介也○方氏读賔如字谓摈虽为賔执事其实亦与之同为賔而已故曰与公士为賔也【金华范氏曰孔子为政必先正名葢以礼莫大于分分莫大于名也有自称之辞有称人之辞有摈赞之辞若孤寡不谷纯乎谦也称人与摈赞虽谦而有体如寡君之老之适曰寡谦辞也曰老曰适未尝不明徳与序矣有对尊者之辞有对敌者之辞有对卑者之辞对尊者之辞极其谦如某守臣屏臣曰孽曰传遽者也对敌之辞谦不失已有于外之辞有于其国之辞称谓各有深意此制名之不苟者也】

　　礼记大全卷十三
　　钦定四库全书
　　礼记大全卷十四
　　明　胡广等　撰
　　明堂位第十四【严陵方氏曰孔子言宗祀文王于明堂则祀事以之明故也孟子言行王政于明堂则政事以之明故也此言朝诸侯于明堂则朝事以之明故也谓之明则一所以谓之明则有三焉此主朝事之明故以位言之君臣上下尊卑前后各有所位焉故曰明堂位也】
　　昔者周公朝诸侯于明堂之位天子负斧依南乡而立斧依说见曲礼○石梁王氏曰注云周公摄王位又云天子即周公周公为冢宰时成王年已十四非摄位但摄政周公未尝为天子岂可以天子为周公此记者之妄注亦曲狥之【新安王氏曰武王末受命克商二年有疾周公告于三王于是有金縢之书武王崩成王幼周公东征后诸侯来朝成王即政于是受朝于明堂周公相成王朝诸侯礼也谓摄王位非礼也】
　　三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上
　　疏曰中阶者南面三阶故称中诸伯以下皆云国此云位者以三公不云位诸侯在诸国之上特举位言之明以下皆朝位也
　　九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上
　　夷蛮戎狄各从其方之门而以右为尊独南面东上者不然方氏以为南面疑于君故与北面者同其上也
　　九采之国应门之外北面东上
　　疏曰此是九州之牧谓之采者以采取当州美物而贡天子故王制云千里之外曰采明堂无重门但有应门耳
　　四塞世告至此周公明堂之位也明堂也者明诸侯之尊卑也
　　四塞九州之外夷狄也若天子新即位或其国君易世皆一来朝告至故云世告至也【山隂陆氏曰诸侯阼阶之东西面北上诸伯西阶之西东面北上是谓明诸侯之尊卑】
　　昔殷纣乱天下脯鬼侯以飨诸侯是以周公相武王以伐纣武王崩成王幼弱周公践天子之位以治天下六年朝诸侯于明堂制礼作乐颁度量而天下大服七年致政于成王
　　鬼国名易曰髙宗伐鬼方杀人以为荐羞恶之极也故伐之六年五服一朝盖始于此○石梁王氏曰只以诗书证之即知周公但居冢宰摄政未尝在天子位周公相践阼而治文王世子此语为是诗小序之言亦不可据注引鲁颂岂尽伯禽时事哉○刘氏曰此盖因洛诰篇首有周公曰朕复子明辟之辞篇终有周公诞保文武受命惟七年之语遂生此论谓周公践天子位七年而致政于成王也殊不知复子明辟者周公营洛遣使告卜之辞受命惟七年者史臣叙周公留后治洛凡七年而薨也书传中九峯蔡氏之辨可谓深切着明【新安王氏曰书传称五年营成周六年制礼作乐七年致政于成王明年王乃即政以周书洛诰等篇攷之不合此称六年朝诸侯于明堂七年致政于成王亦未可尽信洛诰称在十有二月周公诞保文武受命惟七年则七年致政明矣然七年春召公营洛周公乃命殷民丕作则大诰东征杀武庚命微子于是唐叔得禾王命唐叔归于周公其事皆在六年至七年春方营洛邑则朝诸侯于明堂决不在六年也】
　　成王以周公为有勲劳于天下是以封周公于曲阜地方七百里革车千乗命鲁公世世祀周公以天子之礼乐是以鲁君孟春乗大路载弧韣旂十有二旒日月之章祀帝于郊配以后稷天子之礼也
