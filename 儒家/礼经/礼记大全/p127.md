<!-- { "loadSidebar": true } -->
　　礼之先币帛谓先行相见之礼后用币帛以致其情也此是欲教民以先任事而后得禄之义若先用财而后行礼则民必贪于财利矣无辞无辞让之节也行情直行己情也礼畧而利行民不能无争夺矣人有馈遗于己礼也已或以他故或以疾病不能出见其人则不视其馈视犹纳也此葢不敢以无礼而当人之礼易无妄六二爻辞今文无凶字田一嵗曰菑三嵗曰畬不耕而获不菑而畬以喻人臣无功而食君之禄引之以证不行礼而贪利也【严陵方氏曰币者帛之名帛者币之实礼之先币帛言物以礼为先也孟子谓恭敬者币之未将是矣礼者事之象币帛者禄之象故曰欲民之先事而后禄也先财而后礼则徇利而忘义故曰则民利无辞则失取予之宜行情则失利欲之节是非亷让之道也故曰则民争弗能见谓主人有故而弗能见馈者也既弗能见则不视其馈凡内物者必视其多寡是否而后内之故也贵禄而贱行者不以行事为先也】
　　子云君子不尽利以遗民诗云彼有遗秉此有不敛穧【才乂反】伊寡妇之利故君子仕则不稼田则不渔食时不力珍大夫不坐羊士不坐犬诗云采葑采菲无以下体德音莫违及尔同死以此坊民民犹忘义而争利以亡其身
　　诗小雅大田之篇秉禾之束为把者穧铺而未束者言彼处有遗余之秉把此处有不收敛之铺穧寡妇之不能耕者取之以为利耳伊语辞与今诗文颠倒不同仕则不稼禄足以代耕也田则不渔有禽兽不可再取鱼鳖也食时食四时之膳也不力珍不更用力务求珍羞也坐羊坐犬杀食而坐其皮也皆言不尽利之道诗卫风谷风之篇葑蔓菁菜也菲亦菜名诗之意与此所引之意不同诗意谓如葑菲常食之菜不可以其近地黄腐之茎叶遂弃其上而不采犹夫妇之间亦不当以小过而弃其善此引以为不尽利之喻者谓采葑菲者但当采取其叶不可以其根本之美而并取之如此则人君盛徳之声逺播无有违之者而人皆知亲其上死其长矣诗则以及尔同死为偕老也【严陵方氏曰君子之于利非不取也不尽之而已若九一以治野外什一以治国中周官朝士凡得获货贿人民六畜者委之于朝告于士旬而举之大者公之小者庶民私之泽虞言颁其余于万民皆此意自仕则不稼而下亦皆不尽利之事也○石林叶氏曰仕则不稼者不尽利以遗民也食时不力珍者尽仁以爱物也】
　　子云夫礼坊民所淫章民之别使民无嫌以为民纪者也故男女无媒不交无币不相见恐男女之无别也诗云伐柯如之何匪斧不克取【去声】妻如之何匪媒不得蓺麻如之何横从【兹弓反】其亩取妻如之何必告父母以此坊民民犹有自献其身
　　章明也无嫌无可嫌之行也诗齐风南山之篇今诗作析薪如之何而豳风伐柯篇言伐柯如何匪斧不克克能也横从其亩言从横耕治其田亩也自献其身谓女自进其身于男子也以此坊民以下十一字旧本在诗云之上今以类推之当在所引诗下【严陵方氏曰恐民之或淫故礼坊之使有限恐民之无别故礼章之使自明若是则天下之情无可嫌者足以为之纪矣礼器曰君子之行礼不可不慎也众之纪也纪散而众乱非谓是欤媒所以通相交之情币所以将相见之礼自献其身则无俟乎媒币矣庆源辅氏曰不曰纲而曰纪纪之事众也】
　　子云取妻不取同姓以厚别也故买妾不知其姓则卜之以此坊民鲁春秋犹去【上声】夫人之姓曰呉其死曰孟子卒
　　厚别厚其有别之礼也卜之卜其吉凶也呉大伯之后鲁同姓也昭公取呉女又见论语
　　子云礼非祭男女不交爵以此坊民阳侯犹杀缪【穆】侯而窃其夫人故大飨废夫人之礼
　　阳侯缪侯两君之諡也郑云共国未闻○方氏曰大飨者两君相见之飨也因阳侯之事而废夫人之礼则阳侯以前夫人固与乎大飨而有交爵之礼矣乃云非祭不交爵者先儒谓同姓则亲献异姓则使人摄此云不交爵谓飨异姓国君耳○石梁王氏曰阳侯缪侯既同是侯则杀字当如字读郑既未闻其国何以知阳侯为弑君
　　子云寡妇之子不有见【现】焉则弗友也君子以辟【避】逺【去声】也故朋友之交主人不在不有大故则不入其门以此坊民民犹以色厚于德
　　寡妇之子见曲礼避逺者以避嫌故逺之也【庆源辅氏曰既避之又逺之以色大欲当谨坊也色厚于德言好色厚于好德也】
　　子云好德如好色
　　郑云此句似不足
　　诸侯不下渔色故君子逺【去声】色以为民纪故男女授受不亲御妇人则进左手姑姊妹女子子已嫁而反男子不与同席而坐寡妇不夜哭妇人疾问之不问其疾以此坊民民犹淫泆而乱于族
　　诸侯不内娶若下娶本国卿大夫士之女则是如渔者之于鱼但以贪欲之心求之也故云渔色荒于色则纪纲弛民之昏礼亦化之而废致逺色者所以立民之纪使不以色而废礼乱常也余并见前【严陵方氏曰孟子曰好色人之所欲也故经传每以是况其所好之笃者祭义曰如见亲之所爱加欲色然论语贤贤易色此云好德如好色以言其所好之笃而已妇人疾问其安否不问其疾之所在也凡此皆以逺嫌而已余并见曲礼解】
　　子云昏礼壻亲迎【去声】见【现】于舅姑舅姑承子以授壻恐事之违也以此坊民妇犹有不至者
　　舅姑女之父母也承进也子女也论语注云送与之也仪礼父戒女曰夙夜无违命母戒女曰无违宫事皆恐事之违也末世礼壊故有男行而女不随者亦有亲近而女不至者○成氏曰妇人谓夫之父母曰舅姑男子亦谓妻之父母曰舅姑但加外字耳夫妇齐体父母互相敬也
　　中庸第三十一　　朱子章句

　　礼记大全卷二十五
　　钦定四库全书
　　礼记大全卷二十六
　　明　胡广等　撰
　　表记第三十二
　　郑氏曰记君子之德见于仪表者
　　子言之归乎君子隠而显不矜而庄不厉而威不言而信
　　方氏曰此篇称子言之者八皆总其大同之略也称子曰者四十五皆列其小异之详也○应氏曰归乎之叹圣人周流不遇覩世道之益衰念仪刑之有本何必厯聘驾説而后足以行道哉隠而显即中庸所谓潜虽伏矣亦孔之昭是也不矜而庄不厉而威不言而信即所谓不动而敬不言而信是也中庸以是终篇葢示人以进德之事表记以是为始葢发明圣人立教之故【马氏曰隠者其迹显者其名其迹隠于幽其名闻于人以其德蕴于中辉光发于外夫惟徳蕴于中而辉光发于外故不矜而庄不厉而威不言而信矜所以自饰而欲人之敬厉所以自严而欲人之畏言所以自宣而欲人之信故不矜而庄不厉而威不言而信则至德黙喻于心也】
　　子曰君子不失足于人不失色于人不失口于人是故君子貌足畏也色足惮也言足信也甫刑曰敬忌而罔有择言在躬
　　疏曰甫刑吕刑也甫侯为穆王説刑故称甫刑○马氏曰见其所可行而不虑其所可止则失足于人见其所可喜而不虑其所可怒则失色于人见其所可语而不虑其所可黙则失口于人不失足于人故貌足畏不失色于人故色足惮不失口于人故言足信○刘氏曰君子谨独不待矜而庄故不失足于人而貌足畏不待厉而威故不失色于人而色足惮不待言而信故不失口于人而言足信也葢其寻常敬忌故动处无不中节如此又引书以证之而义益显矣【蓝田吕氏曰修身之要有三貌也色也言也曽子告孟敬子君子所贵乎道者三动容貌出辞气正顔色而已冠义曰礼义之始在于正容体齐顔色顺辞令若巧言令色足恭则反是者也所谓足者举动是也举动即貌也主于足故言足也色者顔色见于面目者也口者言辞是也修此三者敬而已矣不敬则失之故貌敬则足畏也色敬则足惮也言敬则足信也】
　　子曰裼袭之不相因也欲民之毋相渎也
　　裼袭见曲礼○应氏曰裼袭以示文质各有异宜所谓不相因者恐一时或有异事必易服从事各存其敬不以袭衣而因为裼不以裼衣而因为袭葢节文既辨而又不惮其劳则无相防之患【蓝田吕氏曰礼者节文而已节文不明慢渎所由生也衣裘之间以袭裼为之节文故凡服裘者必有衣以裼之裘防服也不可以敬事故有衣以覆之也不袒则谓之袭袭充美也袒谓之裼裼见美也谓裘之文饰也不文饰也不裼故犬羊之裘不袭也不相因者或以裼为敬或以袭为敬也礼盛者不文则以袭为敬如大裘不裼及尸袭聘礼宾袭执圭吊则袭是也礼不盛者尚文故以裼为敬如君在则裼无事则裼受飨之时宾裼奉束帛加璧是也】
　　子曰祭极敬不继之以乐【洛】朝极辨不继之以倦吕氏曰极敬者诚意至也苟至于乐则敬弛极辨者节文明也苟至于倦则入于苟简【金华应氏曰极者竭尽而无余之辞继者前竭而后承之谓葢报本始通肸蠁莫重乎祭一毫不敬则旷而不接矣其可以乐而散其志乎正名分出政令者莫严于朝一事不辨则紊而不治矣其可以倦而懈于事乎不继之者竭力以毕事而不敢以此终也】
　　子曰君子慎以辟【避】祸笃以不揜恭以逺【去声】耻
　　马氏曰笃者居其厚不居其薄处其实不处其华则辉光发于外而人不能揜也○应氏曰君子经德不回非以正行则其戒谨笃恭皆非有为而为之也岂区区于避祸患防揜耻乎记礼之垂是言亦以晓人知避困辱之道耳【张子曰笃谓笃实笃实则自有光辉如何可揜与诚之不可揜其义同　蓝田吕氏曰慎笃恭三者皆行之敬也慎其行则寡过况于祸乎暴虎冯河死而无悔者不慎而取祸者也笃其行则诚着何事于揜乎闲居为不善无所不至及见君子则揜其不善而着其善不笃而好揜者也恭其行则人敬何事于耻乎侮人者人亦侮之不恭而近耻者也】
　　子曰君子庄敬日强安肆日偷君子不以一日使其躬儳【仕鉴反】焉如不终曰
　　马氏曰庄敬所以自强而有进德之渐故日强安肆所以自弃而有则度之渐故日偷○应氏曰儳者参错不齐之貌心无所检束而纷纭杂乱遂至儳焉错出外既散乱而不整则内亦拘迫而不安故不能终日也若主一以直内而心广体胖何至于如不终日乎【严陵方氏曰庄敬日强者进于勤也安肆日偷者薄于怠也○延平周氏曰庄敬日强可以言君子安肆日偷亦言君子者谓虽为君子果庄敬则日入于强或安肆则日入于偷】
　　子曰齐戒以事鬼神择日月以见【现】君恐民之不敬也幽明之交上下之际尤其所当敬者故并言之【石林叶氏曰事鬼神则致敬于幽者也故主齐戒见君则致敬于明者也故主择日月○严陵方氏曰玉藻言将适公所宿齐戒则见君者非不齐戒周官言祭祀前期十日帅执事而卜日遂戒则事鬼神者非不择日月而此于鬼神言齐戒于君言日月者葢齐戒在人日月在天神道至幽故主言在人者以明之君道至明故主言在天者以神之亦各有所当也】
　　子曰狎侮死焉而不畏也
　　马氏曰狎侮至于死而不畏者蔽其所防也
　　子曰无辞不相接也无礼不相见也欲民之毋相防也易曰初筮告再三渎渎则不告
