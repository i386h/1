<!-- { "loadSidebar": true } -->
　　此亦本前章本于天殽于地之意动而之地即殽地也列而之事即五祀所以本事也变而从时即四时以为柄也协合也分谓月以为量也艺即功有艺也上言义之修礼之藏故此亦始言礼终言义居人犹言在人也礼虽圣人制作而皆本于人事当然之义故云居人曰义也冠昏而下八者皆礼也然行礼者必有货财之筋力之强辞让之节饮食之品亦皆当然之义也【蒋氏曰自礼必本于大一至其官于天所以言礼之不离乎天自礼必本于天至居人曰义所以言礼之终归于人且本于于大一者天地未分之先也髙卑以分天地立矣二气转移隂阳生矣寒暑代谢有四时之变生死往来有鬼神之形莫非此礼发露于自然圣人本其自然发露者制礼以命天下故曰其降曰命既谓之降曰命矣又终之以其官于天者圣人惧天下言礼者渎于人而忘于天故尔且谓之必本乎天者犹言本乎大一也然动而之地则大一判而上下殊矣列而之事见于制度显设之位变而从时推之于隂阳竒耦之象莫非此礼所以周流而不穷也圣人因而顺其分之所宜受量其艺之所能为而使之行是礼故曰协于分艺必终之以居人曰养者圣人惧天下之言礼者惑于天而不体于人故尔○严陵方氏曰上言礼本于大一则原礼之初而已此又明礼之用焉上言礼之初故言官于天以见其自然此言礼之用故言居人以见其使然也又曰其行之以货力辞让饮食冠昏丧祭射御朝聘言冠昏丧祭射御朝聘非货力辞让饮食有不行也夫欲行礼货力为先辞让次之饮食又次之故曰无财不可以为恱非强有力者莫能行也○临川吴氏曰仪文为礼在人知其所以然之理为义货财者行礼之资筋力者行礼之具辞让者行礼之实】
　　故礼义也者人之大端也所以讲信修睦而固人肌肤之会筋骸之束也所以养生送死事鬼神之大端也所以达天地顺人情之大窦也故惟圣人为知礼之不可以已也故壊国丧家亡人必先去其礼
　　肌肤之总会筋骨之聨束非不固也然无礼以维饬之则惰慢倾侧之容见矣故必礼以固之也窦孔穴之可出入者由于礼义则通达不由礼义则窒塞故以窦譬之圣人之能达天道顺人情者以其知礼之不可以已也彼败国之君丧家之主亡身之夫皆以先去其礼之故也【长乐陈氏曰讲信修睦所以诚其心固人肌肤之会筋骸之束所以庄其身以至养生送死于其明事鬼神于其幽凡此皆人道而已由其人道所以达于天道故能顺人情之所通大窦以言其通也○马氏曰礼义出于性而曰固肌肤之会筋骸之束何也葢有礼则庄敬日强无礼则安肆日偷君子知谨于礼义则手足有所措耳目有所加进退揖让有所制此所以固人肌肤之会筋体之束也养生送死事鬼神其道非一而礼义者尤为之大端也养生所以饰驩送死所以饰哀事鬼神所以饰敬此礼义以节文之也礼义出于天先王因之以达天道礼义出于人先王因之以顺人情达者所以明之也顺者所以因之也】
　　故礼之于人也犹酒之有蘖也君子以厚小人以薄人以礼而成徳如酒以麯蘖而成味君子厚于礼故为君子小人薄于礼故为小人亦如酒之有醇醨也【长乐陈氏曰蘖之于酒厚则醇薄则醨醇则久醨则坏礼之于人厚则君子薄则小人君子则安小人则危善为酒者戒其为醨而务其为醇善为人者戒其为小人而务其为君子也】
　　故圣王修义之柄礼之序以治人情故人情者圣王之田也修礼以耕之
　　刘氏曰修者讲明也柄者人所操也圣王讲明乎义之所在使人得所持循而制事之宜也人能操义之要以处礼之序则情之发皆中节矣故可以治人情也礼者人情之防范修道之教莫先于礼故治人之情以礼为先务如治田者必先以耒耜耕之也
　　陈义以种之
　　义者人情之裁制随事制宜而时措之如随田之宜而种所当种也
　　讲学以耨之
　　礼义固可使情之中节然或气质物欲蔽之而私意生焉则如草莱之害嘉种矣故必讲学以明理欲之辨去非而存是如农之耨以去草养苗也
　　本仁以聚之
　　讲学以耨之者博而求之于不一之善所以得一本万殊之理本仁以聚之者约而防之于至一之理所以造万殊一本之妙也至此则会万理为一理而本心之徳全矣此如谷熟而敛之也
　　播乐以安之
　　聚之者利仁之事未能安仁也故必使之咏歌舞蹈以陶养其徳性消融其查滓而使之和顺于道徳焉则造于从容自然之域矣此则如食之而厌饮也此五者圣王修道之教始终条理如此而讲学居其中以通贯乎前后葢礼耕义种入徳之功学之始条理也仁聚乐安成徳之效学之终条理也自始至终于仁义礼乐无所不讲至其成也则礼义之功着于先仁乐之效见于后焉【严陵方氏曰义者所操有宜而不可失故言柄礼者所行有节而不可乱故言序礼义虽本于人心然有至于无礼无义者心或动而情乱之也故圣人修其柄与其序还以治人之情而已人之有情犹地之有田不可不治也治其田者农夫之事也治其情者圣王之事也故曰人情者圣人之田礼者事之治犹耕之治荒芜故言修义者事之宜犹种之因地宜故言陈学所以为己犹耨之去苗害故言讲仁者爱也仁则聚之犹获故言仁以聚之乐者乐也乐则安之犹食故言乐以安之礼恶其坏故曰修义欲其明故曰陈学欲其辨故曰讲仁以立人道非本不立故曰本乐以和民声非播不和故曰播○长乐陈氏曰修礼以耕所以开其心陈义以种所以纳之正讲学以耨所以去其非本仁以聚所以充其徳播乐以安所以成其道也○金华应氏曰学探千古羣圣之奥而思索问辨以求其正犹耨之去草而耘治益精也仁总百行万善之全而滋养培植以丰其成犹获之秋敛而收取以无遗也乐具五音六律之节而动荡发越以宣其和犹既获之余安坐以食而熙熙自如也播者散布发越之谓】
　　故礼也者义之实也协诸义而协则礼虽先王未之有可以义起也
　　实者定制也礼者义之定制义者礼之权度礼一定不易义随时制宜故协合于义而合当为者则虽先王未有此礼可酌之于义而创为之礼焉此所以三代损益不相袭也【张子曰人情所安即礼也故礼所以由义起○马氐曰礼者所以体常义者所以尽变变者礼中之权也常者义中之经也葢礼义一物耳体其常则为礼尽其变则为义故三代之礼而或素或华者皆所以变而从时也要之不违礼之经义之权而已○黄氏曰礼也者义之实也礼者为尊卑升降亲疎之节义者合宜当理指的之称名实相应则为正礼倘有礼而不能合宜当理是有名而无实下文云协诸义而协谓须合义则合礼也又下云礼虽先王未之有可以义起亦谓有未立之礼则取合宜之义而起作之非为礼修饰之华明矣】
　　义者艺之分仁之节也协于艺讲于仁得之者强艺以事言仁以心言事之处于外者以义为分限之宜心之发于内者以义为品节之制协于义者合其事理之宜也讲于仁者商度其爱心之亲疎厚薄而协合乎行事之大小轻重一以义为之裁制焉上好义则民莫敢不服故得义者强
　　仁者义之本也顺之体也得之者尊
　　仁者本心之全徳故为义之本是乃百顺之体质也元者善之长体仁足以长人故得仁者尊上文言礼者义之实此言仁者义之本实以散体言本以全体言同一理也张子谓经礼三百曲礼三千无一事之非仁也犹之木焉从根本至枝叶皆生意此全体之仁也然有一本至千枝万叶先后大小各有其序此散体之礼也而其自本至末一枝一叶各具一理随时荣悴各得其宜者义也【长乐陈氏曰处艺以义然后有所别处仁以义然后有所节故曰义者艺之分仁之节也以其为艺之分故能协于艺以其为仁之节故能讲于仁夫事亲仁之实从兄义之实仁之于父子义之于君臣有亲然后有兄弟有父子然后有君臣此先仁后义之体也仁人之安宅义人之正路由其宅然后至于路此先仁后义之用也故曰仁者义之本温良者仁仁之本敬慎者仁之地寛裕者仁之作孙接者仁之能故曰顺之体也仁必有义义未必有仁仁者天之尊爵故得仁则尊得义则止于强也】
　　故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也
　　此反譬以申明前叚圣学教养之事有始有卒其序不可紊而功不可缺如此【严陵方氏曰耜者治田之具礼则治国之具故治国不以礼犹无耜而耕耕所以种木而生之义所以逹礼而行之故为礼不本于义犹耕而弗种也逹嘉种而除其害者耨之事明大义以胜其非者学之事故为义而不讲之以学犹种而弗耨也耨之勤将以有获学之勤将以有聚仁言聚也获言获也故讲之以学而不合之以仁犹耨而弗获也食有所养而享其利焉乐有所乐而安其仁焉故合之以仁而不安之以乐犹获而弗食也然前言陈义而此变言本者凡种皆所以立本故也前言本仁而此变言合者以人本仁也合而言之道也】
　　安之以乐而不逹于顺犹食而弗肥也四体既正肤革充盈人之肥也父子笃兄弟睦夫妇和家之肥也大臣法小臣廉官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也
　　前章至播乐以安之而止此又益以不逹于顺犹食而弗肥一节者盖安之以乐以前皆是成已之功大学明徳之事也达之于顺以后方是成物之效大学新民之事也故以人身之肥设譬而言家国天下之肥至此乃是圣学之极功成已成物合内外之道大学身修齐家国治天下平之事也故谓之大顺大顺则无为而治所以养生送死事鬼神各得其常也以上并刘氏説○大臣法尽臣道也小臣廉不亏所守也以徳为车由仁义行也以乐为御动无不和也以礼相与朝聘以时也以法相序上不偪下下不僣上也以信相考久要不忘也以睦相守出入相友守望相助疾病相扶持也肥者充盛而无不足之意【食之养人期于体之肥而已乐之和人期于理之顺而已故安之以乐而不达于顺犹食而弗肥也○长乐陈氏曰四体以和顺而正然后肤革充充而后盈此人之肥也父子以天性而笃兄弟以同气而睦夫妇以异姓而和此家之肥也天子徳教加于百姓故以德为可行之车而以乐为行车之御诸侯制节谨度故以礼相守大夫非法不言非道不行故以法相序士则忠顺不失故以信相考庶人则谨身而已故以睦相守此天下之肥也凡此是谓大顺大顺者非特明足以养生送死而幽足以事鬼神也】
　　故事大积焉而不苑并行而不谬细行而不失深而通茂而有间连而不相及也动而不相害也此顺之至也故明于顺然后能守危也
