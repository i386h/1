<!-- { "loadSidebar": true } -->
　　君谓遭丧之嗣君也寄公与国賔入吊固拜之矣其于大夫士也卿大夫则拜之于位士则旁三拜而已旁谓不正向之也士有上中下三等故共三拜大夫士皆先君之臣俱当服斩今以小敛毕而出庭列位故嗣君出拜之夫人亦拜寄公夫人于堂上矣其于卿大夫之内子士之妻则亦拜之但内子与命妇则人人各拜之众賔则士妻也泛拜之而已亦旁拜之比也
　　主人即位袭带绖踊母之丧即位而免【问】乃奠吊者袭裘加武带绖与主人拾【其刼反】踊
　　主人拜賔后即阼阶下之位先拜賔时袒今拜毕乃掩袭其衣而加要带首绖乃踊士丧礼先踊乃袭绖此诸侯礼故先袭绖乃踊也母丧降于父拜賔竟而即位以免代括发之麻免而袭绖至大敛乃成踊也乃奠者谓小敛奠吊者小敛后来则掩袭裘上之裼衣加素弁于吉冠之武武冠下巻也带绖者要带首绖有朋友之恩则加带与绖无朋友之恩则无带惟绖而已拾踊更踊也
　　君丧虞人出木角狄人出壶雍人出鼎司马县【】之乃官代哭大夫官代哭不县【】壶士代哭不以官
　　虞人主山泽之官出木为薪以供防鼎葢冬月恐漏水冰冻也角防水之斗狄人乐吏也主挈壶漏水之器故出壶雍人主烹饪故出鼎司马夏官卿也其属有挈壶氏司马自临视其县此漏器乃官代哭者未殡哭不絶声为其不食疲倦故以漏器分时刻使官属以次依时相代而哭声不絶也士代哭不以官者亲疎之属与家人自相代也
　　君堂上二烛下二烛大夫堂上一烛下二烛士堂上一烛下一烛
　　疏曰有丧则于中庭终夜设燎至晓灭燎而日光未明故须烛以照祭馔也古者未有蜡烛呼火炬为烛也
　　賔出彻帷
　　小敛毕即彻帷士礼也此君与大夫之礼小敛毕下阶拜賔賔出乃彻帷也
　　哭尸于堂上主人在东方由外来者在西方诸妇南乡【向】
　　妇人哭位本在西而东面今以奔丧者由外而来合居尸之西故退而近北以乡南也
　　妇人迎客送客不下堂下堂不哭男子出寝门外见人不哭
　　堂以内至房妇人之事堂以外至门男子之事非其所而哭非礼也此言小敛后男主女主迎送吊賔之礼妇人于敌者固不下堂若君夫人来吊则主妇下堂至庭稽颡而不哭也男子于敌者之吊亦不出门若有君命而出迎亦不哭也
　　其无女主则男主拜女賔于寝门内其无男主则女主拜男賔于阼阶下子幼则以衰【催】抱之人为之拜为后者不在则有爵者辞无爵者人为之拜在竟【境】内则俟之在竟外则殡葬可也丧有无后无无主
　　为后者不在谓以事故在外也此时若有丧事而吊賔及门其为后者是有爵之人则辞以摄主无爵不敢拜賔若此为后者是无爵之人则摄主代之拜賔可也出而在国境之内则俟其还乃殡葬若在境外则当殡即殡殡后又不得归而及葬期则葬之可也无后不过已自絶嗣而已无主则阙于賔礼故可无后不可无主也【严陵方氏曰有后无后存乎天有主无主存乎人存乎天者不可为也故丧有无后者存乎人者可以为也故无无主者】
　　君之丧三日子夫人杖五日既殡授大夫世妇杖子大夫寝门之外杖寝门之内辑【集】之夫人世妇在其次则杖即位则使人执之子有王命则去【上声】杖国君之命则辑杖聴卜有事于尸则去杖大夫于君所则辑杖于大夫所则杖
　　子兼适庶及世子也寝门殡宫门也辑敛也谓举之不以拄地也子大夫庐在寝门外得拄杖而行至寝门子与大夫并言者据礼大夫随世子以入子杖则大夫辑子辑则大夫去杖故下文云大夫于君所则辑杖也此言大夫特来不与子相随故云门外杖门内辑若庶子之杖则不得持入寝门也夫人世妇居次在房内有王命至则世子去杖以尊王命也有隣国君之命则辑杖者下成君也聴卜卜葬卜日也有事于尸虞与卒哭及祔之祭也于大夫所则杖者诸大夫同在门外之位同是为君故并得以杖拄地而行也【山隂陆氏曰子夫人杖不言授嫌或使之】
　　大夫之丧三日之朝既殡主人主妇室老皆杖大夫有君命则去杖大夫之命则辑杖内子为夫人之命去杖为世妇之命授人杖
　　大夫有君命此大夫指为后子而言世妇君之世妇也【山隂陆氏曰内子为夫人之命去杖辑杖于此取中焉在去杖与杖之间为世妇之命授人杖不言使人执之卑也】
　　士之丧二日而殡三日之朝主人杖妇人皆杖于君命夫人之命如大夫于大夫世妇之命如大夫
　　如大夫谓去杖辑杖授人杖三者轻重之节也
　　子皆杖不以即位大夫士哭殡则杖哭柩则辑杖弃杖者断【短】而弃之于隠者
　　子凡庶子不独言大夫士之庶子也不以杖即位避适子也哭殡则杖哀胜敬也哭柩啓后也辑杖敬胜哀也独言大夫士者天子诸侯尊子不敢以杖入殡宫门故哭殡哭柩皆去杖也杖于丧服为重大祥弃之必断截使不堪他用而弃于幽隠之处不使人防贱之也
　　始死迁尸于牀幠【呼】用敛衾去死衣小臣楔【先结反】齿用角柶【四】缀【拙】足用燕几君大夫士一也
　　病困时迁尸于地冀其复生死则举而置之牀上也幠覆也敛衾拟为大敛之衾也先时彻防衣而加新衣以死今覆以衾而去此死时之新衣也楔拄也以角为柶长六寸两头屈曲为将含恐口闭故以柶拄齿令开而受含也尸应着屦恐足辟戾故以燕几拘缀之令直也
　　管人汲不説【脱】繘【聿】屈之尽阶不升堂授御者御者入浴小臣四人抗衾御者二人浴浴水用盆沃水用枓【主】浴用絺巾挋【震】用浴衣如他日小臣爪足浴余水弃于坎其母之丧则内御者抗衾而浴
　　管人主馆舍者汲汲水以供浴事也繘汲水缾上索也急遽不暇解脱此索但萦屈而执于手水从西阶升尽等而不上堂授与御者抗衾举衾以蔽尸也此浴水用盆盛之乃用枓酌盆水以沃尸以絺为巾蘸水以去尸之垢挋拭也浴衣生时所用以浴者用之以拭尸令干也如他日者如生时也爪足浴竟而翦尸足之爪甲也浴之余水弃之坎中此坎是甸人取土为灶所掘之坎内御者妇人也
　　管人汲授御者御者差【七何反】沐于堂上君沐粱大夫沐稷士沐粱甸人为垼【役】于西墙下陶人出重【平声】鬲【歴】管人受沐乃煮之甸人取所彻庙之西北厞【扶味反】薪用防之管人授御者沐乃沐沐用瓦盘挋用巾如他日小臣爪手翦须濡【乃乱反】濯【棹】弃于坎
　　此言尸之沐差犹摩也谓淅粱或稷之潘汁以沐发也君与士同用粱者士卑不嫌于僭上也垼块灶也将沐时甸人之官取西墙下之土为块灶陶人作瓦器之官也重鬲县重之罂瓦缾也受三升管人受沐汁于堂上之御者而下徃西墙于垼灶鬲中煮之令温甸人为灶毕即往取复者所彻正寝西北厞以防灶煮沐汁谓正寝为庙神之也旧説厞是屋檐谓抽取屋西北之檐一説西北隅厞隠处之薪也用瓦盘以贮此汁也挋用巾以巾拭发及面也爪手翦手之爪甲也濡烦撋其发也濯不净之汁也
　　君设大盘造【七到反】冰焉大夫设夷盘造冰焉士并【步顶反】瓦盘无冰设牀襢【展】第【滓】有枕含【去声】一牀袭一牀迁尸于堂又一牀皆有枕席君大夫士一也
　　大盘造冰纳冰于大盘中也夷盘小于大盘夷犹尸也并并也瓦盘小故并设之无冰盛水也冰在下设牀于上襢单也去席而袒露第箦尸在其上使寒气得通免腐坏也含袭迁尸三节各自有牀此谓沐浴以后袭敛以前之事
　　君之丧子大夫公子众士皆三日不食子大夫公子众士食粥纳财朝一溢米莫【暮】一溢米食之无算士疏食【嗣】水饮食之无算夫人世妇诸妻皆疏食水饮食之无算
　　纳财谓有司供纳此米也郑注财谷也谓米由谷出故言财一溢二十四分升之一也食之无算者谓居丧不能顿食随意欲食则食但朝暮不过此二溢之米也疏食粗饭也
　　大夫之丧主人室老子姓皆食粥众士疏食水饮妻妾疏食水饮士亦如之
　　室老家臣之长子姓孙也众士室老之下也士亦如之谓士之丧亦子食粥妻妾疏食水饮也
　　既葬主人疏食水饮不食菜果妇人亦如之君大夫士一也练而食菜果祥而食肉食粥于盛【平声】不盥食于篹【思管反】者盥食菜以醯酱始食肉者先食干【干】肉始饮酒者先饮醴酒
　　盛杯圩之器也篹竹筥也杯圩盛粥歠之以口故不用盥手饭在篹须手取而食之故当盥手也
　　期之丧三不食食疏食水饮不食菜果三月既葬食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐【洛】之
　　不与人乐之言不以酒肉与人共食为欢乐也与旧音预非○疏曰期丧三不食谓大夫士旁期之丧正服则二日不食见间传【临川呉氏曰上言期之丧者谓不杖期下言父在为母为妻者谓杖期故不同也】
　　五月三月之丧壹不食再不食可也比【畀】葬食肉饮酒不与人乐之叔母世母故主宗子食肉饮酒
　　一不食三月之丧也再不食五月之丧也故主旧君也大夫本称主
　　不能食粥羮之以菜可也有疾食肉饮酒可也五十不成丧七十唯衰麻在身
　　不成丧谓不备居丧之礼节也
　　既葬若君食之则食之大夫父之友食之则食之矣不辟【避】粱肉若有酒醴则辞
　　君食之食臣也大夫食之食士也父友父同志者此并是尊者食卑者故虽粱肉不避酒醴见顔色故当辞
　　小敛于户内大敛于阼君以簟席大夫以蒲席士以苇席
　　簟席竹席也
　　小敛布绞【爻】缩者一横者三君锦衾大夫缟衾士缁衾皆一衾十有九称【去声】君陈衣于序东大夫士陈衣于房中皆西领北上绞紟【其鸩反】不在列
　　此明小敛之衣衾绞既敛所用以束尸使坚实者从者在横者之上从者一幅横者三幅每幅之末析为三片以便结束皆一者君大夫士皆一衾衾在绞之上天数终于九地数终于十故十有九称也袍夹衣衣裳单衣故注云单复具曰称紟单被也不在列不在十九称之数也
　　大敛布绞缩者三横者五布紟二衾君大夫士一也君陈衣于庭百称北领西上大夫陈衣于序东五十称西领南上士陈衣于序东三十称西领南上绞紟如朝服绞一幅为三不辟【百】紟五幅无紞【都敢反】
　　此明大敛之事缩者三谓一幅直用裂其两头为三片也横者五谓以布二幅分裂作六片而用五片横于直者之下也紟一説在绞下用以举尸一説在绞上未知孰是二衾者小敛一衾大敛又加一衾也如朝服其布如朝服十五升也绞一幅为三不辟者一幅两头分为三段而中不擘裂也紟五幅用以举尸者无紞谓被头不用组纽之类为识别也又按士沐粱及陈衣与士丧礼不同旧説此为天子之士【临川呉氏曰绞一幅为三不辟者辟读如辟开也葢小敛之绞缩一横三者曰一曰三皆以布之全幅为数也大敛之绞缩三横五者曰三曰五皆以布之小片为数也横绞之五既是以两幅之布通身裁开为六小片而用其五片矣缩绞之三亦是以一幅之布裁开其两端为三但中间当腰处约计三分其长之一不翦破尔其横缩之绞八片皆狭小故结束处不用更辟裂之也若小敛横缩之绞是全幅之布则其末须是翦开为三方可结束也但其翦开处不甚长非如大敛之缩绞三分其长之二皆翦开也紟五幅者葢用布五幅聮合为一如今单布被敛衾直铺布衾横铺敛时先紧卷布被以包裹敛衾然后结束缩绞之三缩绞结束毕然后结束横绞之五也】
