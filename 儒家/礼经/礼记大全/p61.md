<!-- { "loadSidebar": true } -->
　　礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝时者天之所为故为大尧舜汤武之事不同者各随其时耳圣王受命得天下必定一代之礼制或因或革各随时宜故云时为大也顺体宜称四者下文析之诗大雅文王有声之篇革急也犹与猷通谋也聿惟也言文王之作丰邑初非急于成己之谋惟欲追先人之事而致其方来之孝以不坠先业耳今诗文作匪棘其欲遹追来孝【江陵项氏曰时者天地之大运顺者人道之大伦体者其支体宜者其义理称者其度数五者自綦大至綦细也】
　　天地之祭宗庙之事父子之道君臣之义伦也
　　王者父事天母事地故天地宗庙父子君臣四者乃自然之序故曰伦也伦不可紊故顺次之
　　社稷山川之事鬼神之祭体也
　　社稷山川鬼神之礼各随其体之轻重而为礼之隆杀故曰体次之【严陵方氏曰天之运之谓时人之伦之谓顺形之辨之谓体事之义之谓宜物之平之谓称尧舜以徳而授受汤武以兵而放伐非人力之能为葢天运然也故谓之时引诗者言武王聿追文王之道以趋时也天地宗庙父子君臣皆出乎自然之理而人则顺而序之故谓之伦社稷山川鬼神自有形以至于无形莫不各有所辨故谓之体】
　　丧祭之用宾客之交义也
　　既于义不得不然必须随事合宜故曰次之
　　羔豚而祭百官皆足大牢而祭不必有余此之谓称也诸侯以为宝以圭为瑞家不宝不藏圭不台门言有称也
　　诸侯有国宜之占详吉凶故以为宝也家谓大夫也大夫卑不当宝藏五等诸侯各有圭璧以为瑞信又以天子所赐如祥瑞之降于天故以为瑞大夫非为君使不得执故不当藏之台门者门之两旁筑土为台于其上起屋大夫不然各称其分守也故曰称次之【长乐陈氏曰时在天顺体宜称在人在天者大在人者小故时为大顺次之体次之宜次之称次之尧授舜舜授禹天与贤也汤放桀武王伐纣天吏也顺天者存逆天者亡时之所以为大也天地之祭则有所尊宗庙之事则有所亲天地宗庙尊亲之伦也父子君臣尊卑之伦也社稷山川地祗之祀人鬼天神之祭三者之体固异葢天神则以阳为体地祗则以阴为体人鬼则魂以阳为体魄以阴为体也丧之用则不俭其亲祭之用则必尽其物賔之交则礼杀客之交则礼隆皆从其义而已矣羔豚而祭薄也宜若不足而百官皆足大牢而祭丰也宜若有余而不必有余者求其称而已矣葢顺主仁体主礼宜与称主义其所主虽殊而其为礼一也○严陵方氏曰所以决国疑圭所以称国信诸侯有国者也故以为宝以圭为瑞大夫有家而已故不宝不藏圭变瑞言藏则以藏犹不可而况于瑞乎门之有台所以壮国体故家不台门凡此则以国家之辨各有称焉】
　　礼有以多为贵者天子七庙诸侯五大夫三士一一庙下士也适士则二庙
　　天子之豆二十有六
　　此天子朔食之豆数
　　诸公十有六
　　上公也更相朝时堂上之豆数
　　诸侯十有二
　　通侯伯子男也亦相朝时堂上之豆数
　　上大夫八下大夫六
　　皆谓主国食使臣堂上之豆数【山阴陆氏曰天子朝践八豆馈食八豆又加豆八羞豆二所谓二十有六诸公十六倍上大夫朝事八馈食八诸侯十二倍下大夫朝事六馈食六上大夫八朝事之豆也下大夫六去茅葅麋臡也】
　　诸侯七介七牢大夫五介五牢
　　介副也上介一人余为众介牢太牢也谓诸侯朝天子时天子以太牢之礼赐之周礼公九介九牢侯伯七子男五今言七举中以言之也大夫五介五牢者诸侯之大夫为君使而来各降其君二等此五介五牢谓侯伯之卿亦举中言之也
　　天子之席五重诸侯之席三重大夫再重
　　天子袷祭其席五重诸侯席三重者谓相朝时賔主皆然也三重则四席再重则三席【严陵方氏曰豆以实地产为主故每用阴数介谓僎介之介此引诸侯牢介谓朝天子之礼也卿大夫牢介诸侯使聘天子之礼也其言诸侯之席三重则通五等可知言大夫再重则兼卿可知】
　　天子崩七月而葬五重八翣诸侯五月而葬三重六翣大夫三月而葬再重四翣此以多为贵也
　　五重者谓杭木与茵也茵以借棺用浅色缁布夹为之以茅秀及香草着其中如今褥子中用絮然缩者二横者三为一重杭木所以杭载于土下棺之后置杭木于椁之上亦横者三缩者二上加杭席三此为一重如是者五则为五重也翣见檀弓【长乐陈氏曰多少者礼之数大小髙下者礼之度文素者礼之容是虽所设之不同皆縁情以制宜随宜以为贵以求其称而已其言以多为贵则先之以庙而继之豆介牢席者先神后人之序也由豆介牢席而继之以葬者养生送死之序也至于多少大小髙下文素之间其先后之序葢可以理考○许氏曰裁羣物制庶事安上治民莫善于礼究其裒多益寡别嫌明微使礼之或多或寡或小或大或髙或下或文或质各当其位而不相乱各称其情而不相悖循其名列其器而义以脩焉礼以藏焉则非圣人莫能为矣故祧庙之设天子则七诸侯则降而五焉大夫三焉士则一焉非特以诚深孝笃独隆于天子也葢以天下有王尊祖亲亲之道当如是也堂上正羞天子则二十有六豆诸公则杀而十六焉诸侯则十二焉上大夫八而下大夫六焉非以备味多品独宜于天子也不如是无以极九州之美备四时之和也牢介异数诸侯之七则多于大夫之五席重异宜诸侯之三则多于大夫之再事莫大于天子之丧故葬必七月杭木与茵之数至于五重而翣于八焉至诸侯则五月而葬三重六翣而已夫葬月之或七或五也杭茵柳翣之数五之与三八之与六天子诸侯之仪亦或几于相乱矣夫其礼之相乱者其间不能以寸圣人乃惓惓致意焉葢以为毫厘之际所以明嫌表微者舍是无以自见也】
　　有以少为贵者天子无介祭天特牲
　　介所以佐賔天子以天下为家无为賔之义故无介也特独也
　　天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢
　　天子祭天惟用一牛若巡守而过诸侯之境则诸侯奉膳亦止一牛其尊君之礼亦如君之尊天也诸侯相朝享礼毕主君酌郁鬯之酒以献賔不用笾豆之荐者以其主于相接以芬芳之徳不在殽味也大夫出使行聘礼主国礼之酌以酒而又有脯醢之荐此见少者贵多者贱也
　　天子一食诸侯再大夫士三食力无数
　　食餐也位尊者徳盛其饱以徳不在于食味故每一餐辄告饱须御食者劝侑乃又餐故云一食也诸侯则再餐而告饱大夫士则三餐而告饱皆待劝侑则再食食力自食其力之人农工商贾庶人之属也无徳不仕无禄代耕礼不下庶人故无食数饱即自止也
　　大路繁缨一就次路繁缨七就
　　殷世尚质其祭天所乗之车木质而已无别雕饰谓之大路繁马腹带也缨鞅也在马膺前染丝而织以为罽五色一布曰就就犹成也繁与缨皆以此罽为之车朴素故马亦少饰也大路之下有先路次路次路殷之第三路也供卑杂之用故就数多郊特牲云次路五就此葢误为七就【严陵方氏曰繁缨葢路马之饰一就言五色一布葢色至于五然后备故也色谓之就犹乐谓之成欤大路繁缨一就次路繁缨七就者殷尚质故就之少者为大就之多者为次也】
　　圭璋特
　　圭璋形制见考工记诸侯朝王以圭朝后则执璋玉之贵者不以他物俪之故谓之特言独用之也周礼小行人掌合六币圭以马璋以皮然皮与马皆不升堂惟圭璋特升于堂亦特之义也
　　琥璜爵
　　琥为虎之形璜则半环之形也此二玉下于圭璋不可专达必待用爵葢天子享诸侯及诸侯自相享至酬酒时则以币将送酧爵又有琥璜之玉以将币故云琥璜爵也【延平周氏曰飨至于酬爵则礼成矣圭璋春夏迎气之玉有生物之意琥璜秋冬迎气之玊有成物之意有生物之意故不待礼成而特达于天子有成物之意故必待礼成然后附爵而通也】
　　鬼神之祭单席
　　鬼神异于人不假多重以为温暖也
　　诸侯视朝大夫特士旅之此以少为贵也
　　君视朝之时于大夫则特揖之谓每人一揖也旅众也士卑无问人数多少君一揖而已【长乐陈氏曰诸侯膳天子以犊以天子祭天之礼事其天子也诸侯相朝灌用郁鬯以人敬神之礼敬诸侯也用郁鬯无笾豆之荐者谓其用郁鬯之时而无笾豆也君子食徳小人食力食徳则谋道故食以薄食力则谋食故食以厚此天子至士所以有一食再食三食之数而食力者则无数也夫不待酬爵而特达于天子者圭璋也必待酬爵而不可以特达者琥璜也圭璋礼东南之玉而主乎阳琥璜礼西北之玉而主乎阴主乎阳则可以特达于天子主乎阴则必附爵而后通故易之阳卦画竒阴卦画耦以其阳故可以特而不必有附阴必资于所附而不可以特也聘义曰圭璋特达徳也岂非所谓阳徳欤周官之法祀先王之席如朝觐飨射之数而天神之祭则藁桔而已此言鬼神之祭单席者非周制也诸侯视朝大夫特揖士旅之者葢大夫之徳尊而士之徳卑徳尊者寡故特揖徳卑者众故旅揖而已诸侯之视朝如此至于天子则不然周官之司士云孤卿特揖大夫以其等旅揖士旁三揖】
　　有以大为贵者宫室之量器皿之度棺椁之厚丘封之大此以大为贵也有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也
　　爵一升觚二升觯三升角四升散五升○疏曰特牲云主人献尸用角佐食洗散以献尸是尊者小卑者大按天子诸侯及大夫皆献尸以爵无贱者献以散之文礼文散亡不具也特牲主人献尸用角者下大夫也特牲少牢礼尸入举奠觯是尊者举觯特牲主人受尸酢受角饮者是卑者举角此是士礼耳天子诸侯祭礼亡五献子男之享礼也凡王享臣及其自相享行礼献数各随其命子男五命故知五献是子男别尊之法门外缶者缶尊名盛酒在门外壶亦尊也盛酒在门内君尊子男之尊也子男用瓦甒为尊不云内外则陈之在堂人君面尊而专惠也其壶缶但饮诸臣小尊近君大尊在门是以小为贵壶大一石瓦甒五斗缶又大于壶【严陵方氏曰周官典命宫室以命数为节目上公至子男或以九或以五各有差此宫室以大为贵也天子之路谓之大路弓谓之大弓斗谓之大斗房谓之大房此器皿以大为贵也尊者之棺至于四重卑者止为一重椁则周于棺此棺椁以大为贵也周官冡人以爵等为丘封之度此丘封以大为贵也量言其所容度言其所至度量宫室器皿皆有之于宫室言量于器皿言度互相备也既曰器又曰皿者若车旗之属可谓之器而不可谓之皿若笾豆之属正谓之皿亦可谓之器此大小之辨也既曰丘又曰封者自积土言之则曰丘自度土言之则曰封曰丘则必髙矣曰封则不必髙也故王公曰丘诸侯曰封此亦大小之辨也献谓献之于尸也举谓自举而饮也贵贱以位言尊卑以体言献爵者主人献散者佐食主人之与佐食则有贵贱之别焉故以位言之举觯者皇尸举角者主人皇尸之与主人特有尊卑之别尔故以体言之于瓦甒言君尊则知壶缶为饮诸臣之尊于甒言瓦则知壶缶皆瓦矣】
　　有以髙为贵者天子之堂九尺诸侯七尺大夫五尺士三尺天子诸侯台门此以髙为贵也
