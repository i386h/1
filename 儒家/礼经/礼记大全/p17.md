<!-- { "loadSidebar": true } -->
　　疏曰物谓升缕及法制长短幅数也边坐偏倚也丧服宜敬坐起必正不可着衰而偏倚也齐衰轻既不倚斩重不言可知大功虽轻亦不可着衰服而为勤劳之事也○马氏曰衰不当物则乱先王之制而后世疑其传无衰则礼虽不行而其制度定于一犹可以识之故曰与其不当物也宁无衰【山隂陆氏曰物若周书所谓朝服八十物七十物是已据此布之精粗非独升数不同缕数亦不同矣尊者服精卑者服粗故曰与其不当物宁无衰】
　　孔子之卫遇旧馆人之丧入而哭之哀出使子贡说骖而赙之子贡曰于门人之丧未有所说骖说骖于旧馆无乃已重乎夫子曰予乡者入而哭之遇于一哀而出涕予恶夫涕之无从也小子行之
　　旧馆人旧时舍馆之主人也驾车者中两马为服马两旁各一马为骖马遇一哀而出涕情亦厚矣情厚者礼不可薄故解脱骖马以为之赙凡以称情而已客行无他财货故也恶夫涕之无从者从自也今若不赙则是于死者无故旧之情而此涕为无自而出矣恶其如此所以必当行赙礼也旧说孔子遇主人一哀而出涕谓主人见孔子来而哀甚是以厚恩待孔子故孔子为之赙然上文既曰入而哭之哀则又何必迂其说而以为遇主人之哀乎【严陵方氏曰车马曰赙货财曰赙此以马而曰赙者以马代货故也】
　　孔子在卫有送葬者而夫子观之曰善哉为丧乎足以爲法矣小子识之子贡曰夫子何善尔也曰其徃也如慕其反也如疑子贡曰岂若速反而虞乎子曰小子识之我未之能行也
　　往如慕反如疑此孝子不死其亲之至情也子贡以为如疑则反迟不若速反而行虞祭之礼是知其礼之常而不察其情之至矣夫子申言小子识之且曰我未之能行则此岂易言哉【庐陵胡氏曰小子识之我未之能行也善其哀慕虞祭虽迟不害】
　　顔渊之丧馈祥肉孔子出受之入弹琴而后食之弹琴而后食者盖以和平之声散感伤之情也【严陵方氏曰吉之先见者谓之祥祥必有祭祭必有肉馈祥肉则所以献其吉也受之必弹琴则所以散其哀也○长乐陈氏曰祥祭而馈则鬼事毕而人事始矣顔渊之丧馈祥肉孔子出受之仁也必弹琴而后食之义也礼之道无他节文仁义而已矣】
　　孔子与门人立拱而尚右二三子亦皆尚右孔子曰二三子之嗜学也我则有姊之丧故也二三子皆尚左吉事尚左阳也凶事尚右隂也此盖拱立而右手在上也【张子曰孔子与门人立拱而尚右是人手以右手在上也以其姊之丧必如此者是俄顷不防也以是知圣人之能敬二三子学之者恐此礼非三代所有直孔子自爲之耳如丧出母亦夫子自制○山隂陆氏曰二三子纎悉务学圣人如此盖有不应学而学之者未有应学而不学者也】
　　孔子蚤作负手曳杖消摇于门歌曰泰山其頺乎梁木其坏乎哲人其萎乎既歌而入当户而坐子贡闻之曰泰山其頺则吾将安仰梁木其坏哲人其萎则吾将安放夫子殆将病也遂趋而入
　　作起也负手曳杖反手却后以曳其杖也消摇寛纵自适之貌泰山为众山所仰梁木亦众木所仰而放者犹哲人为众人所仰望而放效也
　　夫子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也而丘也殷人也予畴昔之夜梦坐奠于两楹之间夫明王不兴而天下其孰能宗予予殆将死也盖寝疾七日而没
　　犹在阼犹賔之者孝子不忍死其亲殡之于此示犹在阼阶以为主犹在西阶以为賔客也在两楹间则是主与賔夹之故言与而不言犹也孔子其先宋人成汤之后故自谓殷人畴发语之辞昔之夜犹言昨夜也梦坐于两楹之间而见馈奠之事知是凶徴者以殷礼殡在两楹间孔子以殷人而享殷礼故知将死也又自解梦奠之占云今日明玉不作天下谁能尊己而使南面坐于尊位乎此必殡之兆也自今观之万世王祀亦其应矣【长乐陈氏曰圣人知夫身者天地之委形生者天地之委和性命者天地之委顺故视肝胆为楚越以死生为昼夜安其适来之时处其适去之顺将迎无所形于外哀乐不能间于内又孰以幻灭为累哉此所以悟于将死之梦全于负手之防形曳杖之防物逍遥于自得之塲以与天为徒也然安得恝然防物而吉凶不与之同乎此所以有泰山梁木哲人之嗟欤○严陵方氏曰夏后氏殡于东阶之上者示不忍賔之尔故曰则犹在阼也殷人殡于两楹之间若将賔之矣故曰则与賔主夹之也周人殡于西阶之上者则若賔之矣故曰则犹賔之也凡此者以其世渐文而殡死之所愈远而已然孔子梦坐奠于两楹之间乃知其将死者以殷人则宜享殷礼故也】
　　孔子之丧门人疑所服子贡曰昔者夫子之丧顔渊若丧子而无服丧子路亦然请丧夫子若丧父而无服以后章二三子绖而出言之此所谓无服盖谓吊服加麻也疏云士吊服疑衰麻谓环绖也五服绖皆两股惟环绖一股后章从母之夫疏云凡吊服不得称服○方氏曰若丧父而无服所谓心丧也【严陵方氏曰方孔子之生也以子之丧处门人及其没也门人以父之丧处孔子报施之理也学记曰师无当于五服五服弗得不亲则师之于人岂小补哉故子贡于三年之外又筑室于场独居三年然后归以恩尤所重故也噫世衰道微礼教不明乎天下其执亲之丧不能三年者盖有之矣而况于师乎】
　　孔子之丧公西赤爲志焉饰棺墙置翣设披周也设崇殷也绸练设旐夏也
　　公西氏赤名字子华孔子弟子也○疏曰孔子之丧公西赤以饰棺荣夫子故为盛礼备三王之制以章明志识焉于是以素为禇禇外加墙车边置翣恐柩车倾而以绳左右维持之此皆周之制也其送葬乗车所建旌旗刻缯为崇牙之饰此则殷制及绸承旌旗之竿以素锦于杠首设长寻之旐此则夏礼也○诗虡业维枞疏云悬钟磬之处以采色为犬牙其状隆然谓之崇牙练素锦也缁布广终幅长八尺旐之制也【长乐陈氏曰顔渊之死门人欲厚葬之孔子以为不可子疾病子路使门人为臣孔子以为欺天门人之葬孔子则饰墙置翣以至周披殷崇夏旐而二代之礼莫不兼用岂孔子之心乎葢门人以孔子有所不可及之道故报之以人所不可行之礼是虽礼兼于三代盖亦称情以为文而已故子贡六年于其墓孟子不以为非门人三代之厚葬君子不以为过】
　　子张之丧公明仪为志焉禇幕丹质蚁结于四隅殷士也
　　疏曰禇者覆棺之物若大夫以上其形似幄士则无禇公明仪尊其师故特为禇不得为幄但似幕形故云禇幕以丹质之布而为之也又于禇之四角画蚍蜉之形交结徃来故云蚁结于四隅此殷礼士葬饰也【长乐陈氏曰子张之丧公明仪为志不墙不翣画者以蚁而之以殷士之礼何也殷礼质周礼文质则厚文则薄子张之时既甚文矣故门人从质以救其此易小过用过乎俭孔子欲从先进之意也记曰掘中霤而浴毁灶以缀足及葬毁宗躐行殷道也学者行之则丧礼从殷孔门之所尚也公西华之丧孔子则异于此者葢厚孔子所以尊道俭子张所以趣时也】
　　子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而鬬
　　不反兵者不反而求兵言恒以兵器自随
　　曰请问居昆弟之仇如之何曰仕弗与共国衘君命而使虽遇之不鬬曰请问居从父昆弟之仇如之何曰不为魁主人能则执兵而陪其后
　　疏曰朝在公门之内阍人掌中门之禁兵器但不得入中门耳其大询众庶在臯门之内则得入也设朝或在野外或在县鄙乡遂但有公事之处皆谓之朝兵者亦谓佩刀以上不必要是矛防也○方氏曰市朝犹不反兵则无所往而不执兵矣曲礼云兄弟之雠不反兵此言遇之不鬬者彼据不仕者言之耳【严陵方氏曰寝苫则常以丧礼自处枕干则常以戎事自防不仕则不暇事人而事事也弗与共天下则与不共戴天同义市朝非战鬬之处遇诸市朝犹不反兵则无所徃而不执兵矣由其恩之至重故其报之如此仕弗与共国则虽事人而事事亦耻与之相遇也衔君命而使遇之不鬬则不敢以私讐妨公事由其恩杀于父母曲礼言交游之讐而不及从父昆弟此言从父昆弟之讐而不及交游者葢交游之讐犹不同国则从父昆弟可知矣于从父昆弟且不为魁则交游不爲魁可知矣】
　　孔子之丧二三子皆绖而出羣居则绖出则否
　　吊服加麻者出则变之今出外而不免绖所以隆师也羣者诸弟子相为朋友之服也仪礼注云朋友虽无亲有同道之恩相为服缌之绖带亦吊服也故出则免之【山隂陆氏曰二三子葢谓七十子知师之深者也】
　　易墓非古也
　　疏曰易谓芟治草木不使荒秽古者殷以前墓而不坟不易治也
　　子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也
　　有其礼而无其财则礼或有所不足哀敬则可自尽也此夫子反本之论亦宁俭宁戚之意【临川吴氏曰哀敬言其心礼之本也礼言其物礼之文也礼有本有文本固为重然谓之与其谓之不若此矫世救弊之辞葢本与文两相称者为尽善也】
　　曽子吊于负夏主人既祖填池推柩而反之降妇人而后行礼从者曰礼与曽子曰夫祖者且也且胡爲其不可以反宿也
　　刘氏曰负夏卫地也葬之前一日曽子往吊时主人已祖奠而妇人降在两阶之间矣曾子至主人荣之遂彻奠推柩而反向内以受吊示死者将出行遇賔至而为之暂反也亦事死如事生之意然非礼矣柩既反则妇人复升堂以避柩至明日乃复还柩向外降妇人于阶间而后行遣奠之礼故从者见柩初已迁而复推反之妇人已降而又升堂皆非礼故问之而曾子答之云祖者且也是且迁柩为将行之始未是实行又何爲不可复反越宿至明日乃还柩遣奠而遂行乎疏谓其见主人荣已不欲指其错失而绐说答从者此以众人之心窥大贤也事之有无不可知其义亦难强解或记者有遗误也所以彻奠者奠在柩西欲推柩反之故必先彻而后可旋转也妇人降阶间亦以奠在车西故立车后今柩反故亦升避也
