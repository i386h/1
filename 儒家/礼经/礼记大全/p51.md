<!-- { "loadSidebar": true } -->
　　凡释奠者必有合也有国故则否凡大合乐必遂养老凡行释奠之礼必有合乐之事若国有凶丧之故则虽释奠不合乐也常事合乐不行养老之礼惟大合乐之时人君视学必养老也旧说合者谓若本国无先圣先师则合祭隣国之先圣先师本国故有先圣先师如鲁有孔顔之类则不合祭隣国之先圣先师也未知是否【严陵方氏曰师不必圣圣则师可知必始立学然后及于先圣者重其始固也释奠之有合非大合也大合乐谓天子视学之时也故言必遂养老后言遂设三老五更群老之席位者以此○石林叶氏曰天子一入学而所教者三释奠以教其重道也合乐以教其崇徳也养老以教其致孝也三代盛时贵游子弟皆能秉礼出封于外足以御乱食采于内足以助治此道素行也】
　　凡语于郊者必取贤敛才焉或以徳进或以事举或以言扬曲艺皆誓之以待又语三而一有焉乃进其等以其序谓之郊人逺之于成均以及取爵于上尊也语于郊者论辨学士才能于郊学之中也有贤徳者则录取之有才能者则收敛之道徳为先事功次之言语又次之曲艺一曲之艺小小技能若医卜之属誓戒谨也学士中或无徳无事无言之可取而有此曲艺之人欲投试考课者皆却之使退而谨习所能以待后次再语之时乃考评之也三而一有者谓此曲艺之人举说三事而一事有可善者乃进其等即于其同等之中抜而升进之也然犹必使之于同辈中以所能髙下为次序使不混其优劣也如此之人但止目之曰郊人非俊选之比也以非士类故疎逺之成均五帝大学之名天子设四代之学上尊堂上之酒尊也若天子饮酒于成均之学宫此郊人虽贱亦得取爵于堂上之尊以相旅劝焉所以荣之也人字之字均字皆句絶【严陵方氏曰必取贤敛才于郊学如此则国学可知矣夫自外入内谓之进自下升上谓之举自隠之显谓之扬徳成而上事成而下故先徳而后事事者言之实言者事之文故先事而后言艺谓之曲则以在道之一曲故也谓之郊人以其非有长民之美犹近乎鄙故也艺成而下非君上之所宜近故曰逺之也○长乐陈氏曰或以德进则不必事也或以事举则不必言也语曰德行言语政事德进所谓德行也事举所谓政事也言扬所谓言语也圣人不求全不贵备意与此同又曰曲艺皆誓者法也三而有一乃进恩也谓之郊人法也于成均以取爵亦恩也恩与法并行而不偏所以取之虽畧无害于贤而用之也○马氏曰或以徳进或以事举或以言扬有以见其立贤无方也曲艺皆有以誓之则又有以见其待人之恕也】
　　始立学者既兴器用币然后释菜不舞不授器乃退傧于东序一献无介语可也教世子
　　立学之初未有礼乐之器及其制作之成涂衅既毕即用币于先师先师以告此器之成继又释菜以告此器之将用也凡祭祀用乐舞者则授舞者以所执之器如干戈羽籥之类今此释菜礼轻既不用舞故不授舞器也诸侯有功徳者亦得立异代之学东序夏制也与虞庠相对东序在东虞庠在西乃退傧于东序者谓释菜在虞庠之中礼毕乃从虞庠而退傧礼其賔于东序之中其礼既杀惟行一献无介无语于礼亦可也此以上虽不专是教世子之事然以教世子为主故以此句总结上文○石梁王氏曰三字亦衍文【长乐陈氏曰凡家造祭器为先养器为后国亦如之诸侯之国命之教而立学者亦必以祭器为先则兴器者造祭器之谓也○严陵方氏曰傧谓事毕而以賔礼接賔一献则无酬酢之烦无介则无传命之助无语则无合语之礼凡此又以始立学而事未暇备故也然非以之为常特可一时而已】
　　凡三王教世子必以礼乐乐所以修内也礼所以修外也礼乐交错于中形于外是故其成也怿恭敬而温文
　　修内者消融其邪慝之蕴修外者陶成其恭肃之仪礼之修逹于中乐之修达于外所谓交错于中也有诸中必形诸外故其成也怿此怿字与鲁论不亦说乎之说相似既有恭敬之实德又有温润文雅之气象礼乐之教大矣【严陵方氏曰乐由中出故以之修内礼自外作故以之修外然礼乐葢人之所固有也先王之教人岂能责之以其所无亦因其所有修之俾勿壊而已两相合谓之交两相杂谓之错温则不暴文则不野○马氏曰礼乐者所以治其内外之道也治内则莫如乐治外则莫如礼故乐所以修内礼所以修外而教之所始也此礼乐之分也礼乐之交错于中而形于外则礼不止于修外乐不止于修内而教之成也此礼乐之合也是故其成也怿恭敬而温文其成也怿有以见其内和也恭敬而温文有以见其外和也温者以言其有容也文者以言其有别也○西山眞氏曰三王之教世子必以礼乐者礼所以起人之敬心敬心生则慢心窒矣乐所以感人之和心和心生则戾心消矣其薰陶德性变化气质莫妙于此者然乐虽修内由内以达外礼虽修外由外以入中二者醺醲涵畅相与无间故其成也但见其悦怿而已恭敬温文而已恭者敬之于外者也敬者恭之主于中者也此皆教以礼乐之功也】
　　立太傅少傅以养之欲其知父子君臣之道也太傅审父子君臣之道以示之少傅奉世子以观太傅之德行而审喻之太傅在前少傅在后入则有保出则有师是以教喻而德成也师也者教之以事而喻诸德者也保也者愼其身以辅翼之而归诸道者也记曰虞夏啇周有师保有疑丞设四辅及三公不必备唯其人语使能也
　　养者长而成之之谓审喻详审言之使通晓也前后以行歩言出入以居处言慎其身使之谨守其身也师保疑丞四辅也一说前疑后丞左辅右弼为四辅四辅与三公不必其全备惟择其可称职者惟其人以上皆记文语言也语使能也一句是记者释之之辞朱子曰师保疑丞疑字晓不得想止是有疑即问他之意【严陵方氏曰礼乐者教之之道也苟非教之之人则道不虚行故立太傅少傅以养之养之将以成其才故也内则父子外则君臣人之大伦也教养之道欲其知此而已保则亲也故人则有保师则正也故出则有师然分而言之固如此合而言之则左右前后出入起居师也傅也保也未尝不在焉○长乐陈氏曰师则帅以善而使之知保则保其善而使之勿失傅则辅其善而使之成太傅在前少傅在后则师保在左右矣入则有保出则有师则太傅少傅出入皆预矣出入前后莫非正又则目不阅色耳不闻优笑居不近庸邪玩不备珍异而所见者正事所闻者正言所行者正道此所以教喻而德成又曰师教之以事而喻诸德师氏教国子以三德三行是也保愼其身以辅翼之而归诸道保氏养国子以六艺六仪是也虞夏殷周之有师保所谓设三公也有疑丞所谓设四辅也师保谓之三公充其数则有傅疑丞谓之四辅充其数则有辅弼夫能有圣人之能有贤者之能有能者之能也所谓使能者兼圣贤而言之也○西山真氏曰立太傅少傅以养之养者从容啓廸以养其本然之善使之自然开悟也然其道无他不过君臣父子之大伦而已太傅以审示言谓修于身以示之也少傅以审喻言谓开说其义以晓之也太傅少傅所以教者虽同然太傅以身教少傅以言教二者葢互相也又曰师也者教世子以事而喻诸德谓教之以事亲之事则知孝之德教之以事长之事则知弟之德天下无事外之德也保则安防世子之身辅之翼之使归诸道耳目口体不以欲而动即所谓道天下无身外之道也古者所谓师保其职葢如此】
　　君子曰德德成而教尊教尊而官正官正而国治君之谓也
　　君子曰德此德是指世子之德世子之德有成则教道尊严而无敢慢昜者故凡居官守者皆以正自处官正而国治世子为君之谓也【严陵方氏曰言君子有君国子民之德也葢教世子必使为君子故以是言之德成而教尊者为其能重道故也教尊而官正官正而国治学至此然后能为君故曰君之谓也○马氏曰官正以言其近国治以言其逺夫德之所成者众矣而独言君者葢有德而无位则教未必尊官未必正国未必治也有君徳而有君位然后可以及此也】
　　仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之
　　前言周公相践阼而治此缺相字而下文又有周公践阼之言皆记者之失也以世子之法教世子直道也今举世子法于伯禽而教成王是迂曲其事也人臣杀身为国犹尚为之今周公不过于曲其身之所行以成君之善宜乎优为之也○刘氏曰书蔡仲之命曰惟周公位冡宰正百工此言摄政践阼而治是以冡宰摄行践阼之政非谓摄居天子之位也孔子言周公举世子法于伯禽者非自教其子葢示法以善成王也吾闻古人言为人臣者杀身而有益于君犹且为之况止迂其身以善其君乎此大人正己而物正之事周公大圣人也故优为之【西山眞氏曰周公抗世子法于伯禽者葢成王虽防已为君矣不可以教世子者教之惟以教世子者教伯禽使成王覩之是乃所以善成王也○长乐陈氏曰迂身非直躬者也杀身非迂身者也迂身以善其君者昜杀身以有益于君者难为人臣者于其难者犹且为之况其昜者乎此周公所以优为之也葢周公以臣而摄君之政成王以君而学世子之事此为迂也然不尔不足令成王知君臣长幼之义先儒尝谓周公之道曲而当者此也】
　　是故知为人子然后可以为人父知为人臣然后可以为人君知事人然后能使人成王幼不能涖阼以为世子则无为也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不愼也
　　武王既崩则成王无父虽年幼未知君道若以之为世子则无为子之处矣故云以为世子则无为也君于世子以亲言则是父以尊言则是君能尽君父之道以教其子然后可以保有天下之大不然则他日为子者不克负荷矣可不愼乎【严陵方氏曰居君父之位操使令之权其可以不知臣子事人之道哉既居天子矣又不可以世子之法加之故抗世子法于伯禽使之与成王居欲其相观而善故也此又继言长幼而上不言者以事人使人兼之故也○临川吴氏曰凡天下之为人父者于其子虽有父之亲而无君之尊也凡天下之为人君者于其臣虽有君之尊而无父之亲也唯君之于世子其亲则父其尊则君既为之父又为之君然后能兼天下尊亲二者而有之有之谓有父之亲有君之尊也彼但有父之亲而无君之尊者犹不可不知教其子况兼亲尊二者而有之者其于教世子而可以不愼乎愼谓尽其心尽其道而不敢忽慢简畧也】
　　行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也
