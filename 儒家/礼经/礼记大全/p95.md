<!-- { "loadSidebar": true } -->
　　百物不失言各遂其性也○朱子曰礼主减乐主盈鬼神亦止是屈伸之义礼乐鬼神一理又曰在圣人制作处便是礼乐在造化功用处便是鬼神礼有经礼曲礼之事殊而敬一乐有五声六律之文异而爱一所以能使四海之内合敬同爱者皆大乐大礼之所感化也礼乐之制在明王虽有损益而情之同者则相因述也惟其如此是以王者作兴事与时并如唐虞之时则有揖让之事夏殷之时则有放伐之事名与功偕者功成作乐故歴代乐名皆因所立之功而名之也○蔡氏曰礼乐本非判然二物也人徒见乐由阳来礼由隂作即以为礼属隂乐属阳判然为二殊不知隂阳一气也隂气流行即为阳阳气凝聚即为隂非真有二物也礼乐亦止是一理礼之和即是乐乐之节即是礼亦非二物也善观者旣知隂阳礼乐之所以为二又知隂阳礼乐之所以为一则达礼乐之体用矣【庆源辅氏曰与天地同和则和而不失其节故曰和故百物不失百物不失则其节着矣与天地同节则节而不失其和故曰节故祀天祭地祀天祭地则其和至矣礼乐形而下者鬼神形而上者上下无异形幽明无二理非深于道者不能知也先言明后言幽主礼乐言之也先王制礼作乐与天地同和节则是理充塞乎天地幽明之间矣故四海之内因礼以合其敬因乐以同其爱又曰礼虽殊亊然所以合天下之敬乐虽异文然所以同天下之爱由是观之则礼乐之见于事与文者虽或不同而其情则未尝不一也唯其情之一故明王相沿而为礼乐以顺天地之道以合敬爱之心至于事与名则又因时与功之不同而为之又未尝不与时偕行也功因时而有有尧舜之时则有尧舜之功有汤武之时则有汤武之功有是时则有是事有是功则有是名圣人观其会通以行典礼固未尝执一以废百然亦未尝循未以忘本也】
　　故钟鼓管磬羽籥干戚乐之器也屈伸俯仰缀【拙】兆舒疾乐之文也簠簋俎豆制度文章礼之器也升降上下周还【旋】裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也
　　缀舞者行位相连缀也兆位外之营兆也裼袭说见曲礼情谓理趣之深奥者知之悉故能作文谓节奏之宣著者识之详故能述若黄帝尧舜之造律吕垂衣裳禹汤文武之不相沿袭皆圣者之作也周公经制尽取先代之礼乐而参用之兼圣明之作述也季札观乐而各有所论此明者之述也夫子之圣乃述而不作者有其德无其位故耳【金华应氏曰创新开始曰作所以察事物之几微而建立其规模制度袭旧成终曰述所以因前古之遗绪而修明其遗阙也○庆源辅氏曰礼乐之情存乎中礼乐之文形乎外即吾之心而能作者圣之事也因外之文而能述者明之事也圣可兼明明不能兼圣圣诚者也明明者也自明而诚则圣矣】
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　朱子曰乐由天作属阳故有运动底意礼以地制如由地出不可移易○刘氏曰前言大乐与天地同和大礼与天地同节以成功之所合而言也此言乐者天地之和礼者天地之序以效法之所本而言也盖圣人之礼乐与天地之隂阳相为流通故始也法隂阳以为礼乐终也以礼乐而赞隂阳天地之和阳之动而生物者也气行而不乖故百物皆化天地之序隂之静而成物者也质具而有秩故羣物皆别乐由天作者法乎气之行于天者而作故动而属阳声音气之为也礼以地制者法乎质之具于地者而制故静而属隂仪则质之为也过制则失其序如隂过而肃则物之成者复坏矣故乱过作则失其和如阳过而亢则物之生者反伤矣故暴明乎天地之和与序然后能兴礼乐以赞化育也【延平周氏曰乐之本出于天地之和及用于天地之间则其和也能致百物之化礼之本出于天地之序及行于天地之间则其序也能致羣物之别乐虽出于天地之和然乐则阳也故其作以天为主礼虽出于天地之序然礼则隂也故其制以地为主过制则非礼非礼则乱过作则非乐非乐则暴天地之所以节与和者以礼乐也礼乐之所以节与和者以天地也是天地则礼乐也礼乐则天地也故曰明于天地然后能兴礼乐也】
　　论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也
　　方氏曰金石声音特乐而已亦统以礼为言者凡行礼然后用乐用乐以成礼未有用乐而不为行礼者也情官质制者礼乐之义也金石声音者礼乐之数也其数可陈则民之所同其义难知则君之所独故于金石声音曰此所与民同也○刘氏曰论者雅颂之辞伦者律吕之音惟其辞足论而音有伦故极其和而无患此乐之本情也而在人者则以欣喜欢爱为作乐之主焉中者行之无过不及正者立之不偏不倚惟其立之正而行之中故得其序而无邪僻此礼之本质也而在人者则以庄敬恭顺为行礼之制焉此圣贤君子之所独知也若夫施之器而播之声以事乎鬼神者则众人之所共知者也【延平周氏曰论伦而无患者言其和和则乐之情也中正而无邪者言其中中则礼之质也欣喜欢爱者乐之所司故曰乐之官也庄敬恭顺者礼之所裁故曰礼之制也○马氏曰情官质制四者虽不同而其大槩皆不出于一人之身若夫施于金石越于声音用于宗庙社稷事乎山川鬼神者不独在于一人之身而与天下共之也】
　　王者功成作乐治定制礼其功大者其乐备其治辩【徧】者其礼具干戚之舞非备乐也孰亨【烹】而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎
　　干戚之舞武舞也不如韶乐之尽善尽美故云非备乐也熟烹牲体而荐不如古者血腥之祭为得礼意故云非达礼也若奏乐而欲极其声音之娱乐则乐极悲来故云乐极则忧行礼粗略而不能详审则节文之仪必有偏失而不举者故云礼粗则偏矣惟大圣人则道全德备虽敦厚于乐而无乐极悲来之忧其礼仪备具而无偏粗之失也【严陵方氏曰乐以象其功礼以饰其治以乐象其功故其功大者其乐备以礼饰其治故其治辩者其礼具】
　　天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦【如字】和率神而从天礼者别冝居鬼而从地故圣人作乐以应天制礼以配地礼乐明备天地官矣
　　物各赋物而不可以强同此造化示人以自然之礼制也絪緼化醇而不容以独异此造化示人以自然之乐情也合同者春夏之仁故曰仁近于乐散殊者秋冬之义故曰义近于礼敦和厚其气之同者别冝辨其物之异者率神所以循其气之伸居鬼所以敛其气之屈伸阳而从天屈隂而从地也由是言之则圣人礼乐之精微寓于制作者旣明且备可得而知矣官犹主也言天之生物地之成物各得其职也○刘氏曰此申明礼者天地之序乐者天地之和髙下散殊者质之具天地自然之序也而圣人法之则礼制行矣周流同化者气之行天地自然之和也而圣人法之则乐兴焉春作夏长天地生物之仁也气行而同和故近于乐秋敛冬藏天地成物之义也质具而异序故近于礼此言效法之所本也敦和者厚其气之同别冝者辨其质之异神者阳之灵鬼者隂之灵率神以从天者达其气之伸而行于天居鬼而从地者敛其气之屈而具于地盖乐可以敦厚天地之和而发达乎阳之所生礼可以辨别天地之冝而安定乎隂之所成故圣人作乐以应助天之生物制礼以配合地之成物礼乐之制作旣明且备则足以裁成其道辅相其冝而天之生地之成各得其职矣此言成功之所合也【朱子曰天高地下万物散殊一段意思极好非孟子以下所能作其文如中庸必子思之辞左传子太叔亦论此夫礼天之经地之义民之行天地之经而民实则之旧见伯恭爱教人看只是说得粗又意不溜亮不如此说之纯粹通畅他只是说人做这个去合那天之度数如云为六畜五牲三牺以奉五味云云之类都是做这个去合那天都无自然之理如云天髙地下万物散殊而礼制行矣流而不息合同而化而乐兴焉皆是自然合当如此】
　　天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也
　　此与易系辞略同记者引之言圣人制礼其本于天地自然之理者如此定君臣之礼者取于天地尊卑之势也列贵贱之位者取于山泽卑髙之势也小者不可为大大者不可为小故小大之殊取于隂阳动静之常也此小大如论语小大由之之义谓小事大事也方犹道也聚犹处也君臣父子夫妇长幼朋友各有其道则各以其类而处之所谓方以类聚也物事也行礼之事即谓天理之节文人事之仪则行之不止一端分之必各从其事所谓物以羣分也所以然者以天所赋之命人所受之性自然有此三纲五常之伦其间尊卑厚薄之等不容混而一之也故曰性命不同矣在天成象如衣与旗常之章着为日月星辰之象也在地成形如宫室器具各有髙卑大小之制是取法于地也由此言之礼之有别非天地自然之理乎○应氏曰此即所谓天髙地下万物散殊而礼制行矣○刘氏曰此又申言礼者天地之序也天地万物各有动静之常大者有大动静小者有小动静则小大之事法之而久近之期殊矣方以类聚言中国蛮夷戎狄之民各以类而聚物以羣分言飞潜动植之物各以羣而分则以其各正性命之不同也故圣人亦因之而异其礼矣在天成象则日月星辰之歴数各有其序在地成形则山川人物之等伦各有其仪由此言之则礼者岂非天地之别乎【严陵方氏曰以形言则曰髙下以道言则曰尊卑以位言则曰卑高独位反言之者以位必积卑至髙故也阳常动而长隂常静而消消则小而有别于大长则大而有别于小凡此皆天地所以辨而别也而礼行乎其间故曰如此则礼者天地之别也】
　　地气上【上声】齐【跻】天气下降隂阳相摩天地相荡鼓之以雷霆奋之以风雨动之以四时暖【暄】之以日月而百化兴焉如此则乐者天地之和也
　　应氏曰此即所谓流而不息合同而化而乐兴焉○刘氏曰此申言乐者天地之和也齐读为跻天地相荡亦言其气之播荡也百化兴焉所谓天地絪緼而万物化醇也以上言效法之所本【张氏曰圣人作乐法天地和同是乐者天地之和也亦是敦和率神而从天也】
　　化不时则不生男女无辨则乱升天地之情也
　　此言礼乐之得失与天地相闗所谓和气致祥乖气致异也总结上文两节之意【长乐陈氏曰化不时则不生以天地明人事也男女无别则乱升以人事明天地也】
　　及夫礼乐之极乎天而蟠乎地行乎隂阳而通乎鬼神穷髙极远而测深厚乐着【直略切】太始而礼居成物着【如字】不息者天也着不动者地也一动一静者天地之间也故圣人曰礼乐云
