<!-- { "loadSidebar": true } -->
　　县子名○疏曰古者殷时也周礼以贵降贱以适降庶惟不降正耳而殷世以上虽贵不降贱也上下各以其亲不降之事也上谓旁亲族曾祖从祖及伯叔之班下谓从子从孙之流彼虽贱不以己尊降之犹各随本属之亲轻重而服之故云上下各以其亲滕国之伯名文爲孟虎着齐衰之服者虎是文之叔父也又为孟皮着齐衰之服者文是皮之叔父也言滕伯上为叔父下为兄弟之子皆着齐衰也【朱子曰夏殷而上大槩只是亲亲长长之意到得周来则又得许多贵贵底礼数如始封之君不臣诸父昆弟封君之子不臣诸父而臣昆弟期之丧天子诸侯絶大夫降然诸侯大夫尊同则亦不絶不降姊妹嫁诸侯者则亦不絶不降此皆贵贵之义上世想皆简略未有许多降杀贵贵底礼数凡此皆天下之大经前世所未备到得周公搜剔出来立为定制更不可易】
　　后木曰丧吾闻诸县子曰夫丧不可不深长思也买棺外内易我死则亦然
　　后木鲁孝公子惠伯巩之后○冯氏曰此条重在不可不深长思一句买棺之时外内皆要精好此是孝子当为之事非是父母豫所属托而曰我死则亦然记礼者讥失言也【严陵方氏曰子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣此丧所以不可不深长思也买棺外内易亦其一端耳】
　　曾子曰尸未设饰故帷堂小敛而彻帷仲梁子曰夫妇方乱故帷堂小敛而彻帷
　　始死去死衣用敛衾覆之以俟浴既复之后揳齿缀足毕具脯醢之奠事虽小定然尸犹未袭敛也故曰未设饰于是设帷于堂者不欲人防之也故小敛毕乃彻帷仲梁子谓夫妇方乱者以哭位未定也二子各言礼意郑云敛者动摇尸帷堂为人防之言方乱非也仲梁子鲁人【严陵方氏曰人死斯恶之矣以未设饰故帷堂葢以欲人之所恶也小敛则既设饰矣故彻帷焉若是则帷堂之礼为死者尔岂为生者哉而仲梁子以谓夫妇方乱故帷堂则失礼之意远矣】
　　小敛之奠子游曰于东方曽子曰于西方敛斯席矣小敛之奠在西方鲁礼之末失也
　　疏曰仪礼小敛之奠设于东方奠又无席鲁之衰末奠于西方而又有席曽子见时如此将以为礼故云小敛于西方斯此也其敛之时于此席上而设奠矣故记者正之云小敛之奠所以在西方是鲁人行礼末世失其义也○今按仪礼布席于户内注云有司布敛席也在小敛之前及陈大敛衣奠则云奠席在馔北敛席在其东注云大敛奠而有席弥神之也据此则小敛奠无席【严陵方氏曰万物生于东而死于西小敛之奠于东方则孝子未忍死其亲之意也】
　　县子曰绤衰繐裳非古也
　　方氏曰葛之麄而却者谓之绤布之细而疎者谓之繐五服一以麻各有升数若以绤为衰以繐为裳则取其轻凉而已非古制也
　　子蒲卒哭者呼灭子臯曰若是野哉哭者改之
　　灭子蒲之名也复则呼名哭岂可呼名也野哉言其鄙野而不达于礼也子臯孔子弟子髙柴
　　杜桥之母之丧宫中无相以爲沽也
　　疏曰沽麄略也孝子丧亲悲迷不复自知礼节事仪皆须人相导而杜桥家母死宫中不立相待故时人谓其于礼为麄略也
　　夫子曰始死羔裘冠者易之而已羔裘冠夫子不以吊
　　疏曰养疾者朝服羔裘冠即朝服也始死则去朝服着深衣时有不易者又有小敛后羔裘吊者记者因引孔子行礼之事言之【马氏曰吊者在小敛之前犹当服羔裘冠以主人未成服吊者麻绖不敢先也故子游裼裘而吊既小敛乃袭裘带绖而入若夫子羔裘冠不以吊者是言小敛之后而已矣】
　　子游问丧具夫子曰称家之有无子游曰有无恶乎齐夫子曰有毋过礼苟亡矣敛首足形还葬县棺而封人岂有非之者哉
　　丧具送终之仪物也恶乎齐言何以爲厚薄之剂量也毋过礼不可以富而逾礼厚葬也还葬谓敛毕即葬不殡而待月日之期也县棺而封谓以守县绳而下之不设碑繂也人不非之者以无财则不可备礼也【马氏曰孟子曰不得不可以爲悦无财不可以为悦古之人所以得用其礼者为其有财故也苟无其财则敛首足形还葬虽不足为孝子之悦然以其所以葬而葬亦岂有非之者哉】
　　司士贲告于子游曰请袭于牀子游曰诺县子闻之曰汰哉叔氏专以礼许人
　　贲司士之名也礼始死废牀而置尸于地及复而不生则尸复登牀袭者敛之以衣也沐浴之后商祝袭祭服褖衣盖布于牀上也饭含之后迁尸于袭上而衣之袭于牀者礼也后世礼失而袭于地则防矣司士知礼而请于子游子游不称礼而答之以诺所以起县子之讥也汰矜大也言凡有谘问礼事者当据礼答之子游专輙许诺则如礼自已出矣是自矜大也叔氏子游字
　　宋襄公葬其夫人醯醢百瓮曽子曰既曰明器矣而又实之
　　夏礼专用明器而实其半虚其半殷人全用祭器亦实其半周人兼用二器则实人器而虚鬼器【马氏曰既葬礼言陈明器亦有黍稷醯醢酒醴以实之宋襄公之葬夫人醯醢百瓮葢讥其多于礼可也以为明器而不当实之则非矣由是观之岂曽子言殷人之礼有祭器而不必实明器也欤】
　　孟献子之丧司徒旅归四布夫子曰可也
　　疏曰送终既毕赙布有余其家臣司徒承主人之意使旅下士归还四方赙主人之泉布时人皆贪而献子家独能如此故夫子曰可也善其能廉左传叔孙氏之司马鬷戾是家臣亦有司徒司马也【长乐陈氏曰知死者赠知生者赙赠赙之余君子不可利于己亦不可归于人利于己则啓天下家丧之心归于人则絶天下恤丧之礼与其利于己宁归于人与其归于人宁班诸兄弟之贫者孟献子之丧司徒旅归四布孔子可之以其贤乎己者而已不若班诸贫者为尽善也】
　　读赗曾子曰非古也是再告也
　　车马曰赗赗所以助主人之送葬也既受则书其人名与其物于方板葬时柩将行主人之史请读此方版所书之赗盖于柩东西面而读之古者奠之而不读周则既奠而又读焉故曽子以为再告也【临川吴氏曰按士丧礼下篇祖奠毕公赗賔赗其时赗者已致命于柩凡所赗之物书之于方及次日遣奠毕苞牲行器之后主人之史读赗若欲神一一知之前既致命今又读之是再告于神也盖古者但有赗时致命之礼无后来再读之礼故曾子以爲非古】
　　成子髙寝疾庆遗入请曰子之病革矣如至乎大病则如之何
　　成子髙齐大夫国伯髙父谥成也遗庆封之族革与亟同急也大病死也讳之之辞
　　子髙曰吾闻之也生有益于人死不害于人吾纵生无益于人吾可以死害于人乎哉我死则择不食之地而葬我焉
　　不食之地谓不耕垦之土【严陵方氏曰子髙之爱人可知矣观公叔文子乐瑕邱而欲葬则子髙之所得不亦多乎○临川吴氏曰入请入卧内而请问其遗命也大病谓死不食之地谓地不可以种五谷以供民食者子髙自谓生而不能利泽于人是无益于人也若死而葬人所耕垦之地以妨五谷是有害于人矣故欲择不可垦耕之地而葬焉其意慊然不自足其言依于谦俭葢亦可谓贤己】
　　子夏问诸夫子曰居君之母与妻之丧居处言语饮食衎尔
　　君母君妻虽皆小君皆服齐衰不杖期然恩义则浅矣故居其丧则自处如此衎尔和适之貌此章以文势推之丧下当有如之何夫子曰字旧说谓记者之略亦或阙文欤又否则问当作闻
　　賔客至无所馆夫子曰生于我乎馆死于我乎殡生既馆之死则当殡○应氏曰朋友以义合谓之賔客者以自远方而来也
　　国子髙曰葬也者藏也藏也者欲人之弗得见也是故衣足以饰身棺周于衣椁周于棺土周于椁反壤树之哉
　　国子髙即成子髙也○疏曰子髙之意人死可恶故备饰以衣衾棺椁欲其深邃不使人知今乃反更封壤为坟而种树以标之哉国子意在于俭非周礼【马氏曰古之人尢畧于死者衣之以薪葬诸中野而后世圣人特严慎终之礼故瓦棺圣周易之以棺桴棺椁为不足被之以柳翣易之以棺椁者言无使土侵肤被之以柳翣者言无使人恶于死凡此皆藏之弗得见者也周官冡人周爵等为之立封之度与其树数故观其封则知位秩之髙下观其树则知命数之多寡所以遗后世子孙之识非以爲观美者也封之崇四尺孔子之所不废而国子髙非之亦异于礼矣】
　　孔子之丧有自燕来观者舍于子夏氏子夏曰圣人之葬人与人之葬圣人也子何观焉
　　延陵季子之葬其子夫子尚往观之今孔子之葬燕人来观亦其宜也然子夏之意以为圣人葬人则事皆合礼人之葬圣人则未必皆合于礼也故语之曰子以为圣人之葬人乎乃人之葬圣人也又何观焉盖谦辞也【长乐陈氏曰君子之于丧礼尤众人之所欲观者也故子思之丧母滕世子之葬定公四方犹且观之况圣人之门人葬圣人乎此燕人所以来观之】
　　昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬛封之谓也今一日而三斩板而已封尚行夫子之志乎哉此言封土有此四者之形封筑土为坟也若堂者如堂之基四方而髙也坊堤也若坊者上平旁杀而南北长也若覆夏屋者旁广而卑也若斧者上狭如刃较之上三者皆用功力多而难成此则俭而易就故俗谓之马鬛封马鬃鬛之上其肉薄封形似之也今一日者谓今封筑孔子之坟不假多时一日之间三次斩板即封毕而已止矣其法侧板于坎之两旁而用绳以约板乃内土于内而筑之土与板平则斩继约板之绳而升此板于所筑土之上又实土于中而筑之如此者三而坟成矣故云三斩板而已封也尚庶几也乎哉疑辞亦谦不敢质言也【长乐陈氏曰孔子以时人之封过泰也故欲从其杀者而已门人以夫子之志于俭也故一日三斩板以行夫子之志而已门人于封则俭于披崇练旐则不俭者俭则行夫子之志不俭则行门人之志行夫子之志所以救时行门人之志所以尊师也】
　　妇人不葛带
　　礼妇人之带牡麻结本卒哭丈夫去麻带服葛带而首绖不变妇人以葛为首绖以易去首之麻绖而麻带不变所谓不葛带也既练则男子除绖妇人除带妇人轻首重要故也然此谓妇人居齐斩之服者如此若大功以下轻者至卒哭则并变为葛与男子同
　　有荐新如朔奠
　　朔奠者月朔之奠也未葬之时大夫以上朔望皆有奠士则朔而已如得时新之味或五谷新熟而荐之则其礼亦如朔奠之仪也【金华应氏曰荐新重时物也荐新于庙死者已逺则感伤或浅荐新于殡其痛尚新则感伤必重朔祭谓之大奠其礼视大敛故荐新亦如之谓男女各即位内外各从事而奠哭之仪如一也】
　　既葬各以其服除
　　三月而葬葬而虞虞而卒哭亲重而当变麻衰者变之其当除者即自除之不俟主人卒哭之变也
　　池视重霤
　　疏曰池者柳车之池也重霤者屋之重霤也以木为之承于屋檐水溜入此木中又从木中而霤于地故云重霤也天子之屋四注四面皆有重霤诸侯四注而重霤去后大夫惟前后二士惟一在前生时屋有重霤故死时柳车亦象宫室而设池于车覆鼈甲之下墙帷之上盖织竹为之形如笼衣以青布以承鼈甲名之曰池以象重霤也方面之数各视生时重霤
　　君即位而为椑嵗一漆之藏焉
