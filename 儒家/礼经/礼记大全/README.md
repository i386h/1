<!-- { "loadSidebar": true } -->
　　钦定四库全书　　　　　经部四
　　礼记大全　　　　　　　礼类三【礼记之属】提要
　　【臣】等谨案礼记大全三十卷明胡广等奉勅撰元延祐科举之制易用程子朱子书用蔡氏诗用朱子春秋用胡氏仍许叅用古注疏然郑注古奥孔疏浩博均猝不能得其要领故广等作是书独取其浅近易明者以陈澔集説为宗澔书之得列学官实自此始其采掇诸儒之説凡四十二家朱彛尊经义考引陆元辅之言谓当日诸经大全皆攘窃成书以罔其上此亦必元人之成书非诸臣所排纂云云虽颇渉邻人窃鈇之疑然空穴来风桐乳来巢以他经之盗袭例之或亦未必无因欤诸经之作皆以明理然理非虗悬而无薄故易之理丽于象数书之理丽于政事诗之理丽于羙刺春秋之理丽于褒贬礼之理丽于节文皆不可以空言説而礼为尤甚陈澔集説畧度数而推义理疎于考证舛误相仍纳喇性徳至专作一书以攷之凡所驳诘多中其失广等乃据以为主根柢先失其所援引亦不过笺释文句与澔説相发明顾炎武日知録曰自八股行而古学弃大全出而经説亡洪武永乐之间亦世道升降之一防诚深见其陋也特欲全録明代五经以见一朝之制度姑并存之云尔乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　礼记大全总论
　　程子曰礼记杂出于汉儒然其间传圣门绪余及格言甚多如礼记学记之类无可议者檀弓表记坊记之类亦甚有至理惟知言者择之如王制礼运礼器其书亦多传古意若闲居燕居三无五起之说文字可疑又曰礼记除中庸大学唯乐记为最近道学者深思自得之礼记之表记其亦近道矣乎其言正
　　永嘉周氏曰经礼三百威仪三千皆出于性非伪貌饰情也天尊地卑礼固立矣类聚群分礼固行矣人者位乎天地之间立乎万物之上尊卑分类不设而彰圣人循此制为冠昏防祭朝聘乡射之礼以行君臣父子兄弟夫妇朋友之义其形而下者见于饮食器服之用其形而上者极于无声无臭之微众人勉之贤人行之圣人由之故所以行其身与其家与其国与其天下者礼治则治礼乱则乱礼存则存礼亡则亡上自古始下逮五季质文不同罔不由是然而世有损益惟周为备夫子尝曰郁郁乎文哉吾从周逮其弊也忠信之薄而情文之繁林放问礼之本孔子欲从先进葢所以矫正反弊也然岂礼之过哉为礼者之过也秦氏焚灭典籍三代礼文大壊汉兴购书礼记四十九篇杂出诸儒传记不能悉得圣人之防考其文义时有抵牾然而其文繁其义博学者博而约之亦可弗畔葢其说也粗在应对进退之间而精在道徳性命之要始于童防之习而卒于圣人之归惟达古道者然后能知其言能知其言然后能得于礼然则礼之所以为礼其则不逺矣
　　延平周氏曰夫礼者性命之成体者也葢道徳仁义同出于性命而所谓礼者又出乎道徳仁义而为之节文者也方其出于道徳仁义则道徳仁义者礼之本也故曰仁者人也亲亲为大义者宜也尊贤为大亲亲之杀尊贤之等礼所生也方其为之节文则道徳仁义反有资于礼也故曰道徳仁义非礼不成呜呼此礼之所以为礼者也若夫吉凶之殊军賔之别其言不尽于意其意必寓于象故一服饰一器械有以存于度数之间者象也象则文也及推而上之有以见于度数之表者意也意则情也所谓意者归于性命而已矣书曰天秩有礼自我五礼有庸哉葢其以故灭命以人废天者圣人不为惟其天秩之所有是乃圣人之所庸者也然圣人所以庸之者岂特使天下后世知有尊卑之分而苟自异于禽兽耳葢又将为入道之资也圣人既没礼经之残阙久矣世之所传曰周礼曰仪礼曰礼记其间独周礼为太平之成法仪礼者又次之礼记者杂记先王之法言而尚多汉儒附会之疵此学者所宜精择
　　朱子曰或谓礼记是汉儒说恐不然汉儒最纯者莫如董仲舒仲舒之文最纯者莫如三策何尝有礼记中说话来如乐记所谓天髙地下万物散殊而礼制行矣流而不息合同而化而乐兴焉仲舒如何说到这里想必是古来流传得此个文字如此
　　虙氏曰礼记乃仪礼之传仪礼有冠礼礼记则有冠义以释之仪礼有昏礼礼记则有昏义以释之仪礼有乡饮酒礼礼记则有乡饮酒义以释之仪礼有燕礼礼记则有燕义以释之仪礼有聘礼礼记则有聘义以释之其他篇中虽或杂引四代之制而其言多与仪礼相为表里但周礼仪礼皆周公所作而礼记则汉儒所録虽曰汉儒所録然亦仪礼之流也何以言之周礼虽得之于河间献王时无有传之者武帝以为末世渎乱之书何休以为六国隂谋之书至于汉末乃行于世惟仪礼之书汉初已行故髙堂生传之萧奋萧奋传之孟卿孟卿传之后苍后苍传之戴徳戴圣二戴因习仪礼而録礼记故知礼记仪礼之流也

　　钦定四库全书
　　礼记大全卷一
　　明　胡广等　撰
　　曲礼上第一
　　经曰曲礼三千言节目之委曲其多如是也此即古礼经之篇名后人以编简多故分为上下○张子曰物我两尽自曲礼入
　　曲礼曰毋不敬俨若思安定辞安民哉
　　毋禁止辞○朱子曰首章言居子修身其要在此三者而其效足以安民乃礼之本故以冠篇○范氏曰经礼三百曲礼三千可以一言蔽之曰毋不敬○程子曰心定者其言安以舒不定者其辞轻以疾○刘氏曰篇首三句如曾子所谓君子所贵乎道者三而笾豆之事则有司存之意葢先立乎其大者也毋不敬则动容貌斯逺暴慢矣俨若思则正顔色斯近信矣安定辞则出辞气斯逺鄙倍矣三者修身之要为政之本此君子修己以敬而其效至于安人安百姓也【西山真氏曰曲礼一篇为礼记之首而毋不敬一言为曲礼之首葢敬者礼之纲领也曰毋不敬者谓身心内外不可使有一毫之不敬也其容貌必端严而若思其言辞必安定而不遽以此临民民有不安者乎此章凡四言而修身治国之道略备其必圣贤之遗言欤】
　　敖不可长欲不可从志不可满乐不可极
　　朱子曰此篇杂取诸书精要之语集以成篇虽大意相似而文不连属如首章四句乃曲礼古经之言敖不可长以下四句不知何书语又自为一节皆禁戒之辞○应氏曰敬之反为敖情之动为欲志满则溢乐极则反【马氏曰敖不可长者欲消而絶之也欲不可从者欲克而止之也志不可满者欲损而抑之也乐不可极者欲约而归于礼也有周公之才之美使骄且吝其余不足观则骄敖之防徳也甚矣此所以不可长也孟子曰其为人也多欲虽有存焉者寡矣葢欲者出于人为遂之而不克以义则无所不至矣此所以不可从也夫聪明圣智守之以愚功被天下守之以谦有高世之行过人之功而侈然有自大之心则失其所以为善此所以不可满也乐者人情之所不免也荡而无节则悖天理而穷人欲矣圣人知其不可絶也故立中礼以防之葢酒者所以合欢必使之賔主百拜而不敢醉乐者所以导和必使之正以雅止以敔而不敢流凡人情之所乐者皆有礼以制之而不得放焉此所以不可极也】
　　贤者狎而敬之畏而爱之爱而知其恶憎而知其善积而能散安安而能迁
　　朱子曰此言贤者于其所狎能敬之于其所畏能爱之于其所爱能知其恶于其所憎能知其善虽积财而能散施虽安安而能徙义可以为法与上下文禁戒之辞不同○应氏曰安安者随所安而安也安者仁之顺迁者义之决
　　临财毋苟得临难毋苟免狠毋求胜分毋求多
　　毋苟得见利思义也毋苟免守死善道也狠毋求胜忿思难也分毋求多不患寡而患不均也况求胜者未必能胜求多者未必能多徒为失己也【永嘉周氏曰累于物者则临财必求苟得累于身者则临难必求苟免惟君子忘物所以立我故不累于物忘我所以立道故不累乎身内外无累故可以得而得无心于得非所谓苟得也可以免而免无心于免非所谓苟免也君子之所以自立有如此者今天下之所以好胜者为其不能忘我也天下之所以多得者为其不能遗物也苟能忘我而常处其弱则人之狠者不求胜而天下莫能胜矣苟能遗物而常处其不足则人之分者不求多而天下莫能损矣苟持是于天下虽之蛮貊而必行入麋鹿而不乱矣】
　　疑事毋质直而勿有
　　朱子曰两句连说为是疑事毋质即少仪所谓毋身质言语也直而勿有谓陈我所见听彼决择不可据而有之专务强辨不然则是以身质言语矣
　　若夫坐如尸立如齐
　　疏曰尸居神位坐必矜庄坐法必当如尸之坐人之倚立多慢不恭虽不齐亦当如祭前之齐○朱子曰刘原父云此乃大戴礼曾子事父母篇之辞曰孝子惟巧变故父母安之若夫坐如尸立如齐弗讯不言言必齐色此成人之善者也未得为人子之道也此篇葢取彼文而若夫二字失于删去郑氏不知其然乃谓此二句为丈夫之事误矣【永嘉周氏曰君子之所以必庄必敬者非以饰外貌所以飬中也葢其心肃者其貌必庄其意诚者其体必敬必庄必敬然后可以为尸故君子之坐如之必庄必敬然后可以为齐故君子之立如之当是时也其心寂然而无一物有孚颙若而无他虑是心也圣人之心也顔子三月不违仁不违此心也其余日月至焉至此心也圣人从心所欲不逾矩不逾此心也圣人常顔子久其余暂百姓日用而不知也古之人何独坐立然后如此无须臾之离终食之违造次必于是颠沛必于是此学者入徳之要不可不思也】
　　礼从宜使从俗
　　郑氏曰事不可常也○吕氏曰敬者礼之常礼时为大时者礼之变体常尽变则达之天下周旋无穷○应氏曰大而百王百世质文损益之时小而一事一物泛应酬酢之节又曰五方皆有性千里不同风所以入国而必问俗也
　　夫礼者所以定亲疏决嫌疑别同异明是非也
　　疏曰五服之内大功以上服麤者为亲小功以下服精者为疏若妾为女君期女君为妾若服之则太重降之则有舅姑为妇之嫌故全不服是决嫌也孔子之防门人疑所服子贡请若防父而无服是决疑也本同今异姑姊妹是也本异今同世母叔母及子妇是也得礼为是失礼为非若主人未小敛子游裼裘而吊得礼是也曾子袭裘而吊失礼非也【蓝田吕氏曰伯母叔母疏衰踊不絶地姑姊妹之大功踊絶于地为祖父母齐衰期为曾祖父母齐衰三月此所以定亲疏也嫂叔不通问嫂叔无服君沐粱大夫沐稷士沐粱燕不以公卿为賔以大夫为賔此所以决嫌疑也己之子与兄弟之子异矣引而进之同服齐衰期天子至于庶人其贵贱异矣而父母之防齐衰之服饘粥之食无贵贱一也大夫为世父母叔父母众子昆弟昆弟之子降服大功尊同则不降此所以别同异也礼之所尊尊其义也其文是也其义非也君子不行也其义是也其文非也君子行也故麻冕礼也今也纯俭吾从众男女不授受礼也嫂溺援之以手此所以明是非也】
　　礼不妄说人不辞费
　　求以恱人已失处心之正况妄乎不妄恱人则知礼矣躁人之辞多君子之辞达意则止言者烦听者必厌
　　礼不逾节不侵侮不好狎
　　逾节则招辱侵侮则忘让好狎则忘敬三者皆叛礼之事不如是则有以持其庄敬纯实之诚而逺于耻辱矣【朱子曰礼有常度不为佞媚以求恱于人也不辞费辞达则止不贵于多不好狎狎谓亲亵○金华应氏曰不妄恱人不辞费所以飬其正大简易之心也不逾节所以致其审谨宻察之功也不侵侮不好狎所以持其庄敬纯实之诚也】
