<!-- { "loadSidebar": true } -->
　　疏曰百里之国国城居中面有五十里二十里置郊郊外仍有三十里七十里之国国城居中面有三十五里九里置郊郊外仍有二十六里五十里之国国城居中面有二十五里三里置郊郊外仍有二十二里此是殷制若周制则畿内千里百里为郊诸侯之郊公五十里侯伯三十里子男十里近郊各半之天子诸侯皆近郊半逺郊此小学大学殷制周则大学在国小学在西郊辟明也雍和也君则尊明雍和于此学中习道艺使天下之人皆明达谐和也頖之言班所以班政教也○张子曰辟雍古无此名葢始于周周有天下遂以名天子之学説文云頖宫诸侯乡射之宫也○旧説辟雍水环如璧泮宫半之葢东西门以南通水北无水也【临川呉氏曰天下不可一日无教学不可一日废于天下王制所谓命之教然后为学者何也曰学固不可一日无于天下然其教不可不资之天子资之天子道徳所以一也命之教然后为学礼乎曰立诸侯矣未有不命之教而不得立学也葢古之立国也必资礼于天子所谓命之教矣○严陵方氏曰命之教然后为学所以一道徳也言小学在左则以见大学之在右言大学在郊则以见小学之在国小学所以处学之小者大学所以处学之大者若洒扫应对之类则小学之道也若致知格物之类则大学之道也小学之道方生而进大学之道已成而定方生而进者宜养之于内已成而定者可达之于外故或在国或在郊者以此为制也】
　　天子将出征类乎上帝宜乎社造乎祢祃于所征之地受命于祖受成于学
　　祃行师之祭也受命于祖卜于庙也受成于学决其谋也
　　出征执有罪反释奠于学以讯馘告
　　获罪人而反则释奠于先圣先师而告讯馘焉讯谓其魁首当讯问者馘所截彼人之左耳告者告其多寡之数也【长乐陈氏曰造乎祢则造乎祖可知受命于祖则用命于社可知受命于学则谋始于朝可知类宜造祃先后之次受命受成尊卑之次讯者问其首馘者截其耳释奠于学而告之者以学者文徳之地征者威武之事于其文徳之地告以成武之功以明用武以文任威以徳而已此僖公所以在頖献馘而国人所以颂其文武也】
　　天子诸侯无事则嵗三田一为干豆二为宾客三为充君之庖
　　无事无征伐出行丧凶之事也嵗三田者谓毎嵗田猎皆是为此三者之用也干豆腊之以为祭祀之豆实也○疏曰先宗庙次賔客者尊神敬賔之义【长乐陈氏曰搜苗狝狩必法于田故皆谓之田田有三礼故谓之三田则犹祭八神谓之八蜡也田必于无事之时则异夫好田猎毕戈不修民事与丧搜者也干豆所以祭祀祭祀而后賔客賔客而后充庖此颐卦先所养而后所自养之意也祭祀賔客以上杀次杀庖以下杀厚所养而薄所自养也周官大宰之九式先祭祀賔客之式而后羞服内饔先祭祀燕饮之割烹而后羞膳笾人醢人先祭祀賔客之荐羞而后内羞盐人先祭祀賔客之盐而后王之饴盐是亦先所养而后自养之意也○严陵方氏曰事谓丧荒之类天子诸侯于无事之嵗然后田则其田也可谓有节矣春搜夏苗秋狝冬狩则田所行之时也干豆賔客君之庖则田所为之事也所行之时有四所为之事有三故曰嵗三田也与易言田获三品同义所谓三田如是而已公羊氏以夏不田误矣夫干豆所以奉神賔客所以奉人庖所以奉己先神而后人先人而后已故其序如此】
　　无事而不田曰不敬田不以礼曰暴天物天子不合围诸侯不掩羣
　　书曰暴殄天物合围四面围之也掩羣者掩袭而举羣取之也【马氏曰谓祭无益故无事而不田曰不敬谓暴无伤故田不以礼曰暴天物无事而田非以从兽无厌葢田者所以供祖庙可田而不田则是谓祭无益也故曰不敬田虽以杀为上而杀之中又有礼焉故曰不以礼虽为之诡遇一朝而获十君子不取也】
　　天子杀则下大绥诸侯杀则下小绥大夫杀则止佐车佐车止则百姓田猎
　　杀获也获所驱之禽兽也绥旌旗之属也下仆之也佐车即周礼驱逆之车驱者逐兽使趋于田之地逆者要逆其走而不使之散亡也此言田猎之礼尊卑贵贱之次序【马氏曰自天子不合围至百姓田猎此田以礼之事也天子势足以合围故曰不合围诸侯势足以掩群故曰不掩群此非特田之以礼又示其有爱物之仁也】
　　祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卵不杀胎不殀夭不覆巢
　　梁絶水取鱼者周礼注云水堰也堰水为闗空以笱承其空月令仲春鹰化为鸠此言鸠化为鹰必仲秋也罻罗皆捕鸟之网麛兽子之通称殀断杀之也夭禽兽之稚者此十者皆田之礼顺时序广仁意也【长乐刘氏曰天生万物以时圣人赞之以徳地生万物以气圣人赞之以礼徳正于内则时罔不和礼正于外则气罔不顺和顺钟于万物则生成不失其宜和顺浃于人心则动用不违于法此圣王所以尽人之性于上而尽万物之性于天下也尧舜禹汤文武之为道莫不以是先焉乃能嗣天以仁而使万物各正其性命也故取之各有其时则物得以曲遂其生而材无不成矣用之各有其制则民得以礼节其欲而徳罔不砺矣○严陵方氏曰祭鱼盖孟春之月也祭兽盖季秋之月也鱼隂物也其性随阳而上春为阳中鱼于是时则易取焉故祭鱼而入泽梁者因以为取鱼之候也兽阳物也其质秉隂而成秋为隂中兽于是时则可取焉故豺祭兽而田猎者因以为取兽之候也虞泽虞也周官有山虞有泽虞月令于季秋之月言草木黄落蛰虫咸俯则凡此所言皆主季秋可知然考之周官则有不合特殷之制异尔麛卵已见曲礼士不取麛卯觧然经言秋宜犊麛又言韭以卯非不取也亦禁之使有节而已不覆巢者不特恶伤其孚乳而又恶其尽物之利焉】
　　冢宰制国用必于岁之杪五谷皆入然后制国用用地小大视年之丰耗以三十年之通制国用量入以为出以三十年之通者通计三十年所入之数使有十年之余也葢每岁所入均析为四而用其三每年余一则三年而余三又足一岁之用矣此所以三十年而有十年之余也郑注以九年言之葢积三十年内闰月当一岁也一説二十七年则有九年之余言三十者举成数耳
　　祭用数之仂
　　郑注以仂为十一疏以为分散之名大槩是总计一岁经用之数而用其十分之一以行常祭之礼也
　　防三年不祭唯祭天地社稷为越绋而行事防用三年之仂
　　防凶事祭吉礼吉凶异道不得相干故三年不祭唯祭天地社稷者不敢以卑废尊也未葬以前常属绋于輴车以备火灾防在内而行祭于外是逾越防绋而往也防三年而除中间礼事繁难故总计三岁经用之数而用其十之一也【金华邵氏曰先王之制国用不为定法非若后世之拘于繁文守常而不知变者故为法也必于岁之杪则五谷皆入可以视其所入而为所出也又因地小大视年之丰耗以三十年通融之法留九年之蓄然其计见在之数以为用度之法丰不使之有余耗不使之不足曷尝有定法哉如此故天不能使之灾地不能使之穷而凶荒水旱其民不至于流离饥饿者此也祭用经用之什一者不敢畧于神也防用三年之仂抑亦逆死之礼尤所不当略乎】
　　防祭用不足曰暴有余曰浩祭丰年不奢凶年不俭暴者残败之义言不齐整也浩者泛滥之义所谓以美没礼也惟其制用有一定之则是以岁有丰凶而礼无奢俭此记者之言杂记云凶年祀以下牲孔子之言也
　　国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐
　　饥而食菜则色病故云菜色杀牲盛馔曰举周礼王日一举鼎十有二物皆有爼以乐侑食又云大荒则不举者葢偶值凶年虽有备亦当贬损耳【马氏曰礼之薄厚与年之上下丰年则用丰年之仂凶年则用凶年之仂丰年而加于仂之外则谓之奢凶年而略于仂之内则谓之俭乃所以与年之上下也预备不虞者古之善政也急者迫而不缓也无九年六年之蓄虽非完国犹足以为国也至于无三年之蓄非其国也盖国之所以为国者以其民也民之所以为民者以其财也苟无其财则民散而之四方矣故曰无三年之蓄非其国也三年耕必有一年之食推而至于二十七年耕必有九年之食以三十年言之者举成数也説者以为三十年为一世三年耕必有一年之食至三十年之通此人力也虽有凶旱水溢此天变也人力备则可以应天变盖王者与民同患故虽有凶旱水溢而民无菜色于下然后天子食日举庶羞备礼而以乐侑之也】
　　天子七日而殡七月而葬诸侯五日而殡五月而葬大夫士庶人三日而殡三月而葬三年之防自天子达诸侯降于天子而五月大夫降于诸侯而三月士庶人又降于大夫故逾月也今总云大夫士庶人三日而殡此固所同然皆三月而葬则非也其以上文降杀俱两月在下可知故略言之欤孔氏引左传大夫三月士逾月者谓大夫除死月为三月士数死月为三月是越逾一月故言逾月耳诚如此则是大夫四月士三月谓大夫逾越一月犹可岂得谓士逾越一月乎此不可通当从左氏説为正【长乐刘氏曰殡与葬生者送死之事也天子功徳施于四海诸侯功德洽于一国大夫士恩徳孚于一家庶人恩徳着于其族固有大小之差矣及其终也臣子之心未忍死之犹冀其复生也故其殡也不得已而殡之是以有七日五日之差虽庶人之殡犹俟三日是岂得已哉若夫葬者当其朝岁诸侯虽在六服罔有弗至或奔防也或会葬也或会于练祥也亦如四时之朝焉其不当朝岁之诸侯则为位服于其国而遗卿以防葬同轨之内毕至者谓此也七月而葬所以极四海之哀诚也诸侯之葬必五月者相为賔也同盟之诸侯也虽非同盟而为其舅甥姑姊妹之邦也大夫士庶人三月而葬其事具其诚尽矣】
　　庶人县封葬不为雨止不封不树防不贰事
　　此言庶人之礼庶人无碑繂县绳下棺故云县窆也不封不为丘垄也大夫士既葬公政入于家庶人则终防无二事也
　　自天子达于庶人防从死者祭从生者
　　中庸曰父为大夫子为士以大夫祭以士父为士子为大夫以士祭以大夫葢葬用死者之爵祭用生者之禄与此意同
　　支子不祭
　　説见曲礼【长乐陈氏曰县棺而下之封土而瘗之不为雨止以其有进无退也防不二事以其不可夺亲也鲁葬定公与敬嬴以雨不克葬而春秋讥之则不为雨止者不特庶人而已天子崩王世子聴于冢宰三年则防不贰事亦不特庶人而已必以庶人为言以其其之不备易以雨止食用之不足易以事夺故也祭从生者而有所谓从死者故父为士子为大夫诸侯其尸服则以士服支子虽不祭而有所为祭故宗子为士庶子为大夫则以上牲祭于宗子之家】
　　天子七庙三昭三穆与大祖之庙而七诸侯五庙二昭二穆与大祖之庙而五大夫三庙一昭一穆与大祖之庙而三士一庙庶人祭于寝
