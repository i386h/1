<!-- { "loadSidebar": true } -->
　　敬吾身以及百姓之身敬吾子以及百姓之子敬吾妻以及百姓之妻忾犹至也曁也如朔南暨声敎之意大王爱民之君也尝言不以养人者害人故曰大王之道也○方氏曰冕而亲迎所以敬其妻也冠于阼阶所以敬其子也为主于内者妻也故曰亲之主传后于下者子也故曰亲之后内非有主则外不足以治其国家矣下非有后则上不足以承其祖考矣此所以不敢不敬也君子虽无所不敬又以敬身为大焉非苟敬身也以其为亲之枝故也身之于亲犹木之有枝亲之于身犹木之有本相须而共体又非特为主为后而已此尤不敢不欲也【长乐刘氏曰君子所以敬其身非为我而自尊也身虽在我其气与性则受之于亲传之于祖非己得以轻而辱之也故曰不敬其身是伤其亲也犹伤其根本者枝干必从之而亡敢不敬慎而培之以礼乎三者非君独然也百姓亦然也故其身也妻也子也莫不肖象于我靡有以异也○石林叶氏曰三者君行于上而民效于下故曰百姓之象也百姓象其行莫不敬其身亦莫不敬其妻子所谓忾乎天下也大王爱厥妃终至于内无怨女外无旷夫盖得于政矣】
　　公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣
　　君子以位言也在上者言虽过民犹以为辞辞者言之成文者也动虽过民犹以为则则者动之成法者也此所以君子之言动不敢有过俱无过则民不待命令之及而自知敬其上矣民皆敬上则君之身不为人所辱方谓之能敬身成其亲者不使亲名为人所毁也【马氏曰言动者敬身之所宜慎也拟之而后言则无过言议之而后动则无过动过言而民作辞过动而民作则以其贵者贱者之所矜式也上者下之所视效也言而世为天下法动而世为天下则不命而民敬恭能敬身之效也能敬其身则能立其身能扬其名以显父母故曰能敬其身则能成其亲○庆源辅氏曰慎言谨行以敬其身则百姓不命而恭敬焉所谓身以及身也故曰成己所以成物也】
　　公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也已孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身
　　方氏曰不能爱人则伤之者至矣故不能有其身不能有其身则一身无所容矣故不能安土安土则所居无所择乐天则所遭无所怨俯能无所择则仰亦无所怨矣故不能安土不能乐天能乐天则于理无所不顺成身之道亦顺其理而已【延平周氏曰君子有君国子民之道者也以其有君国子民之道然后能充其人道之成名然岂特成己之名耳又将成其亲之名也○张子曰爱人然后保其身能保其身则不择地而安不择地而安盖所达者天矣夫达于天则成性而成身矣】
　　公曰敢问何谓成身孔子对曰不过乎物
　　应氏曰物者实然之理也性分之内万物皆备仁人孝子不过乎物者即其身之所履皆在义理之内而不过焉犹大学之止于仁止于孝也违则过之止则不过矣夫物有定理理有定体虽圣贤岂能加毫末于此哉亦尽其当然而止耳【严陵方氏曰不过乎物即仁人不过乎物孝子不过乎物是也不过乎物则性分之内成而无亏也】
　　公曰敢问君子何贵乎天道也孔子对曰贵其不已如日月东西相从而不已也是天道也不闭其久是天道也无为而物成是天道也已成而明是天道也
　　日月相从不已继明照于四方也不闭其久穷则变变则通也无为而成不言而信不怒而威也已成而明为法于天下可传于后世也○刘氏曰天道至诚无息所谓维天之命于穆不已也君子贵之纯亦不已焉然其不已者一动一静互为其根如日往则月来月往则日来是以不穷其久无思无营而万物自然各得其成及其旣成皆粲然可见也盖其机缄密运而不已者虽若难名而成功则昭著也无为而成者不见其为之之迹而但见有成也此唯天为大唯尧则之荡荡乎民无能名焉巍巍乎其有成功也焕乎其有文章之谓也【严陵方氏曰天道之不已不特在日月之相从此言亦据可见之象而已且天道之大在隂阳日者阳之象月者隂之象以是言天道又宜矣易曰天行健君子以自强不息此君子所以贵天道也不闭者不寒也凡物开之则通闭之则塞能不闭其久之道是以其久可久也易曰终则有始天行也其谓是与】
　　公曰寡人憃【尸雍反】愚冥烦子志【如字】之心也
　　憃愚蔽于气质也冥者暗于理烦者累于事志读如字哀公自言其不能敏悟所敎欲孔子以简切之语志记于我心故孔子下文所对是举其要者言之
　　孔子蹴【蹙】然辟【避】席而对曰仁人不过乎物孝子不过乎物是故仁人之事亲也如事天事天如事亲是故孝子成身公曰寡人旣闻此言也无如后罪何孔子对曰君之及此言也是臣之福也
　　蹴然变容为肃敬貌无如后罪何言虽闻此言然无奈后日过乎物而有罪何此言是有意于寡过矣故孔子以为是臣之福○方氏曰仁人者主事天言之也孝子者主事亲言之也亲则近而疑其不尊天则远而疑其难格徒以近而不尊则父子之间或几乎亵矣徒以逺而难格则天人之际或几乎绝矣故事亲如事天者所以致其尊而不欲其亵也事天如事亲者所以求其格而不欲其疎也○石梁王氏曰仁人之事亲也如事天事天如事亲此两句非圣人不能言【呉兴沈氏曰不过乎物鼻目口耳百骸四肢物也君臣父子兄弟夫妇朋友物也仁义礼智亦物也举天地万物之理备于我者皆物也是物也各有则焉人皆有是物则不可过也过则非天理也○马氏曰孝者仁之始仁者孝之终亲则迩不嫌乎无爱嫌于无敬而已故事亲如事天所以致其敬也天则逺不嫌乎无敬嫌于无爱而已故事天如事亲所以致其爱也爱与敬两得之而后孝子行全故曰成身成身者言其德之不亏也】
　　仲尼燕居第二十八
　　石梁王氏曰文虽有首尾然辞防散漫处多未必孔子之言【山隂陆氏曰退朝曰燕退燕曰闲言礼燕居之亊也言诗闲居之事也燕居称仲尼闲居称孔子以此】
　　仲尼燕居子张子贡言游侍纵言至于礼子曰居女【汝】三人者吾语【去声】女礼使女以礼周流无不徧也子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆子曰给夺慈仁纵言泛言诸事也周流无不徧者随遇而施无不中节也敬以心言恭以容言礼虽以敬恭为主然违于节文则有二者之弊给者足恭便佞之貌逆者悖戾争鬬之事夫子尝言恭而无礼则劳勇而无礼则乱给则劳逆则乱矣夫子于三者之弊独言给之为害何也盖野与逆二者犹是直情径行而然使习于礼则无此患矣惟足恭便给之人是曲意徇物致饰于外务以悦人貌虽类于慈仁而本心之德则亡矣故谓之夺慈仁谓巧言令色鲜矣仁而耻乎足恭正此意也【严陵方氏曰敬言其心恭言其貌心敬而不中礼则文辞寡故谓之野貌恭而不中礼则文辞多故谓之给勇而不中礼则以力而不以德故谓之逆给即论语所谓口给也】
　　子曰师尔过而商也不及子产犹众人之母也能食【嗣】之不能敎也子贡越席而对曰敢问将何以为此中者也子曰礼乎礼夫礼所以制中也
　　能食不能敎亦为不及故子贡并以中为问【临川呉氏曰卜商虽不在坐并言之者以其不及与子张之过相反也子产母道有余父道不足有余者为过不足者为不及师商二人而一过一不及子产一人而有过亦有不及故因言师商之过不及而并言之中者无过不及制者裁也子贡见夫子言师商之过不及遂问夫子何以得为无过不及之中而夫子答以礼也盖礼有节以礼裁制之使中其节则无过亦无不及矣先云礼乎者设为问辞后云礼者设为答辞也】
　　子贡退言游进曰敢问礼也者领恶而全好者与子曰然然则何如子曰郊社之义所以仁鬼神也甞禘之礼所以仁昭穆也馈奠之礼所以仁死丧也射乡之礼所以仁乡党也食【嗣】飨之礼所以仁宾客也
　　前言礼释囘增美质此言领恶全好大意相类仁昭穆谓祭时则羣昭羣穆咸在也馈奠丧奠也非吉祭乡射乡饮酒皆行之于乡故曰仁乡党人而不仁如礼何此五者之礼皆发于本心之仁也○应氏曰领谓总揽收拾之也好恶对立一长一消恶者收敛而无余则善者浑全而无亏矣夫礼之制中非屑屑然与恶为敌而去之也养其良心啓其善端而不善者自消矣仁者善之道也祭祀聘享周旋委曲焉者凡以全此而已仁心发于中而后礼文见于外及礼之旣举而是心达焉则幽明之间咸顺其序驩欣浃洽皆在吾仁之中是仁之周流畅达也○刘氏曰领恶犹言克己也视听言动非礼则勿所以克去己私之恶而全天理之善也一日克巳复礼则天下归仁所以鬼神昭穆死丧乡党宾客之礼无所往而不为仁也【严陵方氏曰子游固知领恶全好在乎礼矣然未知所以谓之礼者果安在哉故问鬼为隂神为阳天地主乎隂阳故郊社言仁鬼神自禘而下皆言礼而特于郊社言义者盖义者礼之所尊故特于郊社言之死丧死言其事丧言其礼也射以宾贤能乡以序长幼乡以大言之党以小言之也食以养隂气飨以养阳气宾以君言之客以臣言之也先郊社后尝禘尊亲之序也先尝禘后馈奠吉凶之序也先馈奠后射乡重轻之序也先射乡后食飨众寡之序也】
　　子曰明乎郊社之义尝禘之礼治国其如指诸掌而已乎
　　明乎郊社之义则事天如事亲明乎尝禘之礼则事亲如事天仁人孝子明于此故能推民胞物与之心而天下国家有不难治者矣【马氏曰郊社所以事天地而义藏于其中甞禘所以事宗庙而礼陈于其外因义以设礼因礼以考义神而明之存乎人则治国其如示诸掌乎】
　　是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也
　　三族父子孙也上文言郊社以下五者此又言居处以下五事皆所以明礼之无乎不在也【严陵方氏曰居言其常居处言其暂处田以所取之利言之猎以所获之物言之室有奥阼席有上下所谓居处有礼也故长幼辨父父子子兄兄弟弟夫夫妇妇所谓闺门有礼也故三族和设官分职列爵分土所谓朝廷有礼也故官爵序春搜夏苗秋狝冬狩所谓田猎有礼也故戎事闲进退有度左右有局所谓军旅有礼也故武功成或曰戎事或曰武功何也以器言则曰戎以道言则曰武器之所用者小而道之所致者大故于事则曰戎于功则曰武戎事闲然后武功成固其序也】
