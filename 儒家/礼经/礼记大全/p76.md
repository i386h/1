<!-- { "loadSidebar": true } -->
　　栉縰以下説见篇首角字衍天子之御妻八十一人当九夕世妇二十七人当三夕九嫔九人当一夕三夫人当一夕后当一夕凡十五日而徧五日之御诸侯制也诸侯一娶九女夫人及二媵各有侄娣此六人当三夕次二媵当一夕次夫人专一夕凡五日而徧也当夕当妻之夕也【长乐刘氏曰夫妇虽未七十同藏未有可嫌者圣人制礼以为天下之内则夫妇必如此者以为男女内外之礼敬则为先焉夫妇身先于上而男女力行于下以无嫌正有嫌也用有情之难行正人情之易制也○严陵方氏曰将御者必齐潄澣者则所以致洁敬也婢妾衣服饮食必后长者葢不以贱废尊卑上下之道故也妻不在妾御莫敢当夕者所以避上僭之嫌也】
　　妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门
　　正寝在前燕寝在后侧室者燕寝之旁室也作动作之时也姆女师也【庆源辅氏曰当产而辟燕寝居侧室其自敛戢者至矣岂复有骄其夫之意哉夫使人日再问之者爱而不失于狎敬而不失于疏妻不敢见虽病不敢忘礼使姆衣服而对虽病不敢失礼】
　　子生男子设弧于门左女设帨于门右三日始负子男射女否
　　弧弓也帨佩巾也以此二物为男女之表负抱也【严陵方氏曰设弧于门左葢左者天道所尊设帨于门右右者地道所尊必曰设者方男女之生其于弧帨有可用之道而未能有用之实也古之人重男女之生又重男女之别非特见于弧帨而已男则寝于牀之尊女则寝于地之卑其衣之也男以昼服之裳女以夜服之裼其弄之也男以所有事之璋女以所有事之瓦】
　　国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子
　　接以大牢者以大牢之礼接见其子也宰宰夫也掌具掌其设礼之具也卜士负之者卜其吉者而使之抱子也诗承也仪礼言尸酢主人诗怀之亦承仪射天地四方者期其有事于逺大也保保母也受乃负之受之于士而抱之也葢士之负子特为斯须之礼而已宰既掌具故以醴礼负子之士仍赐束帛以酬之食子谓乳养之也今按此言世子生接以大牢特言其常礼如此耳下文又言接子择日则亦或在始生三日之后也郑氏谓食其母使补虚强气读接为防而训为胜其义迂方氏读如本字今从之【庆源辅氏曰大牢牲之大也大宰官之尊也所以重世子也据下凡接子可知士之负子斯须而已必醴而赐之者所重在子也醴士而不及射人士负我者也射人我所使也固不可同矣诸母则择之乳母则卜之者岂非情性之发尚犹可见而气血之相宜有不可知者耶○严陵方氏曰射之为道此男子之所当为者故士使之射不能则辞以疾方子之生则使人代之以射且示其有志然桑非弓干之上者蓬非矢材之劲者然则桑蓬其用之义以见虽有其志未备其事而成人有渐也】
　　凡接子择日冡子则大牢庶人特豚士特豕大夫少牢国君世子大牢其非冡子则皆降一等
　　冡子大牢谓天子之元子也【严陵方氏曰择日卜日也卜而择之故也○山阴陆氏曰据士庶人特豚应云国君大牢今曰国君世子大牢为其接以大牢同于王也是以盛言之尽其词焉尔且言冡子则大牢庶人特豚士特豕大夫大牢国君世子大牢惟国君而逺之使不偪上也又以着自庶人积隆至是穷矣葢理穷则同此皆言之法也○庆源辅氏曰父子之气未尝不相接也生子有而又以礼接之于是为至】
　　异为孺子室于宫中择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室他人无事不往
　　诸母众妾也可者谓虽非众妾之列或传御之属可为子师者也此人君养子之礼师教以善道者慈母审其欲恶者保母安其寝处者他人无事不往恐儿惊动也【长乐刘氏曰寛则容德固多裕则临事不挠慈则仁性丰盈惠则恩意浃洽温则言动粹和良则心意纯熟恭则容止必庄敬则诚无弗敬具此八善而加之以畏慎将之以寡言妇人之全德也然后可以为子之师也若夫爱子以德时其志意体其寒温察其好恶相其寝兴顺其长育者慈母之职也保防其身卫养其气时其衣服节其饮食侍其寝寐防其疾苦而专诗负之者保母之职也国之根本生灵休戚之所系也弗正厥始弗淑其习乌能正厥性俾近于圣贤哉先王制礼乃及于是知所务矣】
　　三月之末择日翦髪为鬌男角女覊否则男左女右是日也妻以子见于父贵人则为衣服由命士以下皆潄澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面
　　鬌所存留不翦者也夹囱两旁当角之处留髪不翦者谓之角留顶上纵横各一相交通逹者谓之羁严氏云夹囱曰角两髻也午达曰羁三髻也贵人大夫以上也由自也且视朔食者所具之礼如朔食也朔食天子大牢诸侯少牢大夫特豕士特豚也入门入侧室之门也侧室亦南向故有阼阶西阶出自房自东房而出也【严陵方氏曰角则相对以其耦也羁则相午以其奇也或男耦而女竒取阴阳之相须也或男左而女右取阴阳之相类也○庆源辅氏曰男女初生羁角左右其辨也如此则知男女之别无非自然之理岂特以未流之害然后制礼以别之耶】
　　姆先相曰母某敢用时日祗见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝
　　某妻姓某氏也时日是日也孺稚也钦敬帅循也言当敬教之使循善道也咳而名之者说文咳小儿笑声谓父作咳声笑容以示慈爱而名之也记有成谓当记识夫言教之成徳也授师以子授子师也诸妇同族卑者之妻也诸母同族尊者之妻也后告诸母欲名成于尊也妻遂适寝复夫之燕寝也【庆源辅氏曰姆先相曰敢用时日祗见孺子夫妇之礼严矣夫对曰钦有帅妻对曰记有成夫妇之义一矣姆先相者妻既抱子当谓东面而立传姆在母之前而相佐其辞也○山阴陆氏曰夫对曰敬当有以帅之妻对曰记当有以成之帅之者父道也成之者母道也】
　　夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼宰属吏也诸男同宗子姓也藏之者以简防书子名而藏于家之书府也二十五家为闾二千五百家为州州伯则州长也闾吏州史皆其属吏也闾府州府皆其府藏也夫入食如养礼谓与其妻礼食如妇始馈舅姑之礼也○疏曰此经所陈谓卿大夫以下故以名徧告同宗诸男诸男卑者尚告则告诸父可知若诸侯絶宗则不告也【山阴陆氏曰妻言遂适寝妾言遂入御妻言夫入食如养礼妾言礼之如始入室妻之辞庄妾之辞渎言之法也○严陵方氏曰名则辩告之以示于众书则藏之以传于久则以男子者人之所贵重故也若华封人之祝尧以是而已】
　　世子生则君沐浴朝服夫人亦如之皆立于阼阶西乡世妇抱子升自西阶君名之乃降
　　诸侯朝服端素裳夫人亦如之者亦朝服也当是展衣注云褖衣者以见子毕即待御于君故服进御之褖衣也人君见世子于路寝此升自西阶是自外而入也凡生子无问妻妾皆在侧室【山阴陆氏曰不言三月之末嫌缓不言执其右手咳而名之嫌漫皆非所以言世子故也上下比义使从可知而已】
　　适子庶子见于外寝抚其首咳而名之礼帅初无辞此适子葢世子之弟庶子则妾子也外寝君燕寝也燕寝在内以侧室在旁处内故谓此为外也○疏曰庶子见于侧室此以抚首咳名无辞之事同故与适子连文云见于外寝耳【严陵方氏曰适子庶子皆见于外寝则世子见于路寝可知】
　　凡名子不以日月不以国不以隐疾大夫士之子不敢与世子同名
　　说见曲礼
　　妾将生子及月辰夫使人日一问之子生三月之末漱澣夙齐见于内寝礼之如始入室君已食彻焉使之特馂遂入御
　　此言大夫士之妾生子之礼宫室之制前有路寝次则君之燕寝次夫人正寝卿大夫以下前有适室次则燕寝次则适妻之寝此言内寝正谓适妻寝耳如始入室者如初来嫁时也特馂使此生子者独馂不如常时众妾同馂也【庆源辅氏曰妾生子而礼之如始入室所以使之知大分已定于其初矣特馂所以宠之然其分不可得而易也】
　　公庶子生就侧室三月之末其母沐浴朝服见于君摈者以其子见君所有赐君名之众子则使有司名之摈者传姆之属也君所有赐者此妾君所偏爱而特加恩赐者故其子君自名之若聚妾之子恩宠轻略者则使有司名之也○疏曰前文已云适子庶子见异于世子今更重出者以前庶适连文故此特言庶子之礼【山阴陆氏曰庶子言就侧室则世子不就侧室其母沐浴朝服则君不沐浴朝服】
　　庶人无侧室者及月辰夫出居羣室其问之也与子见父之礼无以异也
　　问之之礼与执手咳名之事钦帅记成之辞皆与有爵者同故云无以异也【严陵方氏曰庶人或无妾故有无侧室者羣室则固无定所矣凡此以庶人之贱故其礼畧也】
　　凡父在孙见于祖祖亦名之礼如子见父无辞
　　应氏曰辞者夫妇所以相授受也祖尊故有其礼而无其辞【严陵方氏曰父在谓祖在也据子之父称之故曰父尔以祖名之而不以父者家事统于尊故也】
　　食子者三年而出见于公宫则劬
　　食子者士之妻大夫之妾也子三年则免懐抱故食者出还其家见于公宫而告辞则君必有赐劬者有赐以劳其劬劳也【山隂陆氏曰不言寝不言君所嫌防也】
　　大夫之子有食母士之妻自养其子
　　食母乳母也士卑故自养
　　由命士以上及大夫之子旬而见
　　注读旬为均谓适子妾子有同时生者虽是先生者先见后生者后见然皆在夫未与妇礼食之前故曰均而见也○应氏曰子固以礼见于父父则欲时时见之又不可渎故每旬而一见之若庶人则简略易通故不必以旬而见今详二说俱可疑阙之可也
　　冢子未食而见必执其右手适子庶子已食而见必循其首疏曰此天子诸侯之礼未与后夫人礼食而先见冢子急于正也礼食之后乃见适子庶子缓于庻耳【山隂陆氏曰执而见之待之若与已等冡子故也】
　　子能食食教以右手能言男唯女俞男鞶革女鞶丝食饭也唯俞皆应辞鞶小囊盛帨巾者男用韦女用缯帛【严陵方氏曰教以右手则取其强而已是固男女之所同也】
　　六年教之数与方名七年男女不同席不共食八年出入门戸反即席饮食必后长者始敎之让
　　数谓一十百千万方名东西南北也【严陵方氏曰出入门戸则欲其行之让也即席则欲其坐之让也饮食则欲其食之让也经曰父之齿随行兄之齿鴈行则行固欲其让也又曰衽席之上让而坐下觞酒豆肉让而受恶则坐与饮食又欲其让也由是推之则无所往而不让矣】
　　九年敎之数日十年出就外傅居宿于外学书计数日知朔望与六甲也外傅敎学之师也书谓六书计谓九数
　　衣不帛襦袴礼帅初朝夕学幼仪请肄简谅
