<!-- { "loadSidebar": true } -->
　　九尺以下之数皆谓堂上髙于堂下也考工记堂崇三尺是殷制此周制耳台门见前章【严陵方氏曰阳数穷于九天子则体阳道之极故也故堂阶之髙其尺以九为节自是而下降杀以两故或以七或以五或以三焉前言家不台门而有国者得用之矣故天子诸侯台门凡此皆以髙为贵故也】
　　有以下为贵者至敬不坛埽地而祭天子诸侯之尊废禁大夫士棜禁此以下为贵也
　　封土为坛郊祀则不坛至敬无文也禁与棜皆承酒樽之器木为之禁长四尺广二尺四寸通局足髙三寸漆赤中画青云气菱苕华为饰刻其足为褰帷之形棜长四尺广二尺四寸深五寸无足亦画青云气菱苕华为饰也棜是轝名禁者因为酒戒也天子诸侯之尊废禁者废去其禁而不用也大夫士棜禁者谓大夫用棜士用禁也棜一名斯禁见乡饮酒礼【严陵方氏曰祭天之礼谓之至敬下言至敬无文是也坛特人为髙非礼之自然也故埽除其地以致其洁也郊特牲所谓埽地而祭于其质也是矣禁所以承酒尊且棜也禁也皆所以为酒戒曰棜则欲其不流曰禁则欲其不犯别而言之固如此合而言之棜亦禁也犹之旗常通谓之九旗也且有足者为禁无足者为棜有足则髙无足则下此主以下为贵于大夫用棜至废禁则又下矣故天子诸侯之贵如此】
　　礼有以文为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五此以文为贵也
　　龙衮画龙于衮衣也白与黑谓之黼黼如斧形刺之于裳黑与青谓之黻其状两已相背亦刺于裳也纁赤色冕祭服之冠也上下纁前后有旒前低一寸二分以其畧俛而谓之冕冕同而服异一衮冕二鷩冕三毳冕四絺冕五冕各以服之异而名之耳冕之制虽同而旒有多少朱緑藻者以朱緑二色之丝为绳也以此绳贯玉而垂于冕以为旒周用五采此言朱緑或是前代之制十有二旒者天子之冕前后各十二旒每旒十二玉玉之色以朱白苍黄为次自上而下徧则又从朱起衮冕十二旒鷩冕九旒毳冕七旒絺冕五旒冕三旒此数虽不同然皆每旒十二玉缫玉五采也此皆周时天子之制诸侯九上大夫七下大夫五士三此亦非周制周家旒数随命数详见仪礼冕弁图○疏曰诸侯虽九章七章以下其中有黼也孤絺冕而下其中有黻故特举黼黻而言耳诗采菽云衮及黼是特言黼终南云黻衣绣裳是特言黻也○陈氏曰藻洁而文众采如之故曰藻【长乐陈氏曰此经主以文为贵故于天子不言大裘曰龙衮而已诸侯之服虽曰自衮冕而下然其徳则贵乎能断故言黼抑亦举其下者而言之卿大夫之服自冕而下则有章有黻而已故言黻以其徳贵乎能辨也诸侯有君道以治邦国以蕃王室其于政治之义必贵乎能断大夫有臣道道合则从不合则去其于去就之义不可以不辨也士之服止于衣纁裳则质而已衣正色则天子至于士皆衣也裳间色自天子至士皆纁裳也以象道之在上纁以象事之在下此贵贱之所通也所异者特绣缋之功或多或寡或有或无而已】
　　有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也敬之至者不以文为美如祭天而服黑羔裘亦是尚质素之意折旋揖让之礼容所以施于外賔见父之族党自当以质素为礼不为容也大圭天子所搢者长三尺不琢不为镌刻文理也大羮太古之羮也肉汁无盐梅之和后王存古礼故设之亦尚酒之意大路殷祭天之车朴素无饰以蒲越为席牺尊刻为牺牛之形读为娑音者谓画为鳯羽婆娑然也此尊以麄疏之布为覆鼏椫白木之有文理者杓沃盥之具也【严陵方氏曰大圭之用即其体而无琢刻之功所以为大若镇圭之类则小矣大羮之湆遗其味而无调和之齐所以为大若铏羮之类则小矣大路之制因其质而唯朴素之尚所以为大若金路之类则小矣礼之不同者固多而大槩不过于多少大小髙下素文○长乐陈氏曰至敬无文笃于诚也父党无容笃于爱也天子大圭则搢之不琢而抒上所以象乎天之藏物而无为也羮不和谓之大羮路不饰谓之大路以其道之所寓而非功之所致也以蒲为席谓之越席画牛于尊谓之一尊牛取其能耕牺言其共祭言牺而不言牛以共祭为主也八尊所以祭天地故尚质六彜所以祭宗庙故尚文则疏布之所鼏唯尊而已○许氏曰礼责乎多者葢非多则不足为礼之称也然物欲有尽而人情亡艺使天下而皆餍足其好多之心则虽穷天下之物一以乱天下之礼而已是以圣人之制有推而进焉以不夺其情亦有抑而反焉以求深其本是故天子无介祭天用特天子之膳诸侯非不能备多品也而用止一犊诸侯相朝主国岂不能备笾豆也而灌止用鬯繁缨美于多就而大路一就也琥璜用于爵币而圭璋之特也不特礼之多少为然推之于小大髙下文质之间亦莫不然故宫室器皿尊者极其大而宗庙之尊彜爵之贵于散也觯之崇于角也瓦甒之尊于壶缶也无非不废其大而隆其小也堂筵门台尊者极其髙而祭天之地不坛也天子之尊而废禁也又无非乐其髙而不忘其下也龙衮玉藻文采之隆于天子极矣而祭天之用圭不琢羮不和大路质素而越席之用牺尊布鼏而椫杓之贵岂以文采之用而尽废其质哉多少不同其用而各惟其宜文质不一其施而悉惟其称或大或小或髙或下狭不可丰广不可杀情文并施条理不紊而礼之本末始得以并着于天下】
　　孔子曰礼不可不省也礼不同不丰不杀此之谓也葢言称也
　　省察也礼之等虽不同而各有当然之则丰则逾杀则不及惟称之为善【马氏曰自礼以多为贵而至于礼以素为贵皆礼之寓于形名数度之间其用不同者有如此也其用虽不同要之归于称则一也故丰之而不以为有余杀之而不以为不足唯其称而已此为礼不可不察也】
　　礼之以多为贵者以其外心者也徳发扬诩万物大理物博如此则得不以多为贵乎故君子乐其发也用心以致备物之享则心在于物故曰外心然所以贵于备物者圣人葢见夫天地之徳发扬昭著盛大溥徧于万物是其理之所该者大故物之所成者博如此岂得不以多为贵乎此制礼之君子所以乐其用心于外以致备物也
　　礼之以少为贵者以其内心也徳产之致也精微观天下之物无可以称其徳者如此则得不以少为贵乎是故君子慎其独也
　　散齐致齐祭神如在皆是内心之义惟其主于存诚以期感格故不以备物为敬所以然者葢有见夫天地之徳所以发生万彚者其流行赋予之理宻致而精微即大传所言天地絪緼万物化醇也纵使徧取天下所有之物以祭天地终不能称其徳而报其功不若事之以诚敬之为极致是以行礼之君子主于存诚于内以交神明也慎独者存诚之事也【严陵方氏曰心一而已以示礼于外故有外心焉以体礼于内故有内心焉用心于外故以多为贵用心于内故以少为贵徳之发扬则其和足以诩万物矣诩犹言翕张也徳虽不言而翕张万物如之一翕一张相济而和则大得其理而功之所施者博矣以多为贵乃其称欤故君子乐于发也易言天地之大徳曰生则天下之物皆徳之所生也故曰徳产物生之迹虽粗而其道则致精物生之迹虽显而其道则致微故曰徳产之致也精微徳之所致如此观天下之物固无可以称其徳者矣以少为贵乃其称欤故君子慎其独也】
　　古之圣人内之为尊外之为乐少之为贵多之为美是故先王之制礼也不可多也不可寡也唯其称也尊如中庸尊徳性之尊恭敬奉持之意也尊其在内之诚敬故少物亦足以为贵乐其在外之仪物必多物乃可以为美宜少者不可多宜多者不可寡或称其内或称其外也【严陵方氏曰内外以心言多少以物言即上文所言者是也外心不止于多则或髙或大或文亦外心耳内心不止于少则或下或小或素亦内心耳称其内心则以少为贵故不可多称其外心则以多为美故不可寡此先王制礼之道也】
　　是故君子大牢而祭谓之礼匹士大牢而祭谓之攘谓之礼称也谓之攘不称也○疏曰匹偶也士贱不得特使为介乃行故谓之匹士庶人称匹夫者惟与妻偶耳【马氏曰君子者以位之贵者言之匹士者以位之贱者言之古者天子诸侯卿大夫皆君子也天子诸侯卿大夫位之尊其礼可以以其隆故曰天子以牺牛诸侯以肥牛大夫以索牛此大牢而祭谓之礼也至于匹士大牢而祭故谓之攘攘者非其有而取之也】
　　管仲镂簋朱纮山节藻棁君子以为滥矣
　　管仲齐大夫镂簋簋有雕镂之饰也纮冕之系以组为之自领下屈而上属于两旁之笄垂余为缨天子朱诸侯青大夫士缁山节刻山于柱头之斗栱也藻水草也藻棁画藻于梁上之短柱也此皆管仲僭礼之事滥放溢也【严陵方氏曰是皆天子之礼管仲以陪臣为之则过于奢矣奢则僭故君子以为滥滥者溢而无所制之谓也杂记所谓难为上者以此】
　　晏平仲祀其先人豚肩不揜豆澣衣濯冠以朝君子以为隘矣
　　晏平仲亦齐大夫大夫祭用少牢不合用豚周人贵肩肩在俎不在豆此但喻其极小谓并豚两肩亦不足以掩豆故假豆言之耳上言不丰不杀此举管晏之事以明之管仲丰而不称晏子杀而不称者也隘陋也【严陵方氏曰隘者陋而无所容之谓杂记所谓难为下者以此】
　　是故君子之行礼也不可不慎也众之纪也纪散而众乱
　　礼所以防范人心纲维世变前篇言壊国丧家亡人必先去其礼
　　孔子曰我战则克祭则受福葢得其道矣
　　记者引孔子之言而释之曰夫子所以能此二者葢以得其行之之道也【马氏曰纪者众目之总礼者亦百行之总君子之战非必于克而克随之君子之祭非必于受福而福亦随之葢在已者有以先之也在已有以先之者礼而已矣○严陵方氏曰纪一定则众目各有条理故纪散而众乱此君子之行礼所以不可不慎也顺以使众故战则克诚以事神故祭则受福能顺则得战之道矣能诚则得祭之道矣夫子之所谨则得其道可知】
　　君子曰祭祀不祈不麾蚤不乐葆大不善嘉事牲不及肥大荐不美多品
　　君子曰记者自谓也祭有常礼不为祈私福也周礼大祝掌六祈小祝有祈福祥之文皆是有故则行之不在常祀之列麾快也祭有常时不以先时为快葆犹褒也器币之小大长短自有定制不以褒大为可乐也嘉事冠昏之礼奠告有常仪不为善之而更设他祭牲不及肥大及犹至也如郊牛之角茧栗宗庙角握社稷角尺各有所宜用不必须并及肥大也荐祭之品味有定数不以多品为美也【长乐陈氏曰君子之于祭祀也宁祝而已故不祈因时而已故不麾蚤○马氏曰器币所以将诚茍葆大其器而无其意君子不乐也书曰享多仪仪不及物一不役志于享凡民惟曰不享与此同意冠昏之礼必先祭于祖庙者非以嘉事为善也示其有尊祖敬祢之意礼有以大为贵而牲不及肥大礼有以多为贵而荐不美多品者脩其在中之诚而已葢君子内则尽志外则尽物在外之物不可得而尽尽其在内之志而已矣】
