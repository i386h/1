<!-- { "loadSidebar": true } -->
　　建辰之月大火心星昏见南方故出火以焚除草莱焚后即搜田简阅视也赋兵也歴数之也百人为卒五人为伍誓社誓众于社也或左或右或坐或作皆是军旅之法习变习熟其变动之节也驱逐之际禽兽流动纷纭众皆见之故云流示之禽盐读为艳艳诸利谓使之歆艳于利也禽兽虽甚可欲而杀获取舍皆有定制犯命者必罚不使之犯命者是求以遏服其贪利之志人君亦取之有制如大兽公之小禽私之不逾法而贪下之所得也以战则克习民于变也祭则受福获牲以礼也○疏曰祭社既在仲春此出火为焚当在仲春之月记者误也【严陵方氏曰木气终于辰故火顺所生而见司爟于季春则出火焉水气兆于戎故火受所胜而没司爟于季秋则纳火焉圣人奉天时则为焚者特出火之事尔牧师凡田事赞焚莱是矣田猎之礼周官则行之于仲月而与此异豳诗月令则行之于季月而与此同此之所言亦泛记异代尔月令仲春择元日命民社则出火之田非为社也王制三田一为干豆二为賔客三为充君之庖则田固有不为社者矣夫社必先之以焚者葢焚其宿草而后可田故也且社主阴阴主杀则为社而有田因田而习军旅不亦宜乎月令所谓敎于田猎以习五戎车攻所谓因田猎而选车徒皆谓是尔车赋者即司马法自六尺为步积之至于通十为成成出革车一乗者是矣小司徒之职五人为伍五伍为两四两为卒卒伍者军旅之法立于伍成于卒故也简言于利否有所择歴言于夷险有所经曰简曰歴亦互言之故大司马止曰选车徒也以至车骤徒趋车驰徒走险野人为主易野车为主皆简歴之也誓即所谓羣吏聴誓于陈前是也誓特誓田而已而曰社者以为社而田故也左之右之即以旌为左右祁门是矣坐之起之即以敎坐作进退之节是矣左右之位坐起之节亦莫不敎焉凡以观其习应变之事也流示之禽者驱其禽而流行以示之所谓设驱逆之车是矣此则盐之以利也夫田之获禽犹战之获虏也战之获虏有赏而田之获禽有赏所谓大兽公之小禽私之是赏之之意也若失伍而获禽则所利者小所害者大必有罚焉葢小人见利而忘法凡此但求服士卒之志使之不失伍尔不贪其所得之禽也夫以不敎民战是谓弃之故因其田以习军旅则战之备也故以战则克无事而不田曰不敬故因其无事而嵗三田则祭之备也故以祭则受福】
　　天子适四方先柴
　　书曰嵗二月东巡守至于岱宗柴【延平周氏曰天子巡狩至于四岳先柴以告天也○金华应氏曰四方惟天子所适者普天之下莫非王土也所适必先柴昊天曰明及尔出王昊天曰旦及尔游衍也噫其与周行天下将必有车辙马迹者异矣】
　　郊之祭也迎长日之至也
　　至犹到也冬至日短极而渐舒故云迎长日之至○朱子曰以始祖配天须在冬至一阳始生万物之始宗祀九月万物之成父者我所自生帝者生物之祖故推以为配而祀于明堂此议方正○问郊祀后稷以配天宗祀文王以配上帝帝只是天天只是帝却分祭何也朱子曰为坛而祭故谓之天祭于屋下而以神祗祭之故谓之帝○今按郊祀一节先儒之论不一者有子月寅月之异有周礼鲁礼之分又以郊与圆丘为二事又有祭天与祈谷为二郊今皆不复详辨而以朱説为定【严陵方氏曰日为阳夜为阴故阳生则日浸长而夜短阴生则夜浸长而日短郊之祭在建子之月而阳生于子故曰迎长日之至也至犹来也与月令仲夏日长至异矣故言迎焉祭天必迎长日之至者当是时阳始事矣天以始事为功也周官以冬日至致天神葢谓是矣】
　　大报天而主日也兆于南郊就阳位也扫地而祭于其质也器用陶匏以象天地之性也
　　郊祭者报天之大事而主于迎长日之至祭义云配以月故方氏谓天之尊无为可祀之以其道不可主之以其事故以日为之主焉天秉阳日者众阳之宗故就阳位而立郊兆陶匏亦器之质者质乃物性之本然也【马氏曰郊者所以祀天大报天而以日为主祭于坛而列于众星之上葢日者阳之精也祭义言大报天而主日配以月而于此不言配以月者文畧也就阳位者此释其郊之意也扫地而祭器用陶匏此释其以少为贵之意也】
　　于郊故谓之郊牲用骍尚赤也用犊贵诚也郊之用辛也
　　问郊之用辛日何谓【严陵方氏曰以迎长日之至故以日为主天神不可得见所可瞻仰者日月星辰而已兆则为之分域如兆之可别也既曰兆于南郊矣又曰扫地而祭者葢筑坛谓之兆若兆五帝于四郊是矣扫地亦为之兆若此所言是矣此主祭天而器之所象乃并言地者葢地道无成而代有终象地之性亦所以归功于天也故中庸言郊社之礼所以事上帝则亦与此互相明焉牲用骍即牧人所谓阳祀用骍牲赤者盛阳之色大宗伯以玉作六器以礼天地四方以苍璧礼天而终言牲币各放其器之色则祀天之牲用苍而已乃与牧人所言异者葢赤为阳之盛色而苍与青乃其类也黑为阴之盛色而黄与白乃其类也若是则祀天之牲不必苍也亦从其类而已故止言放焉而收人言凡阳祀以该之也以是知其止用骍也】
　　周之始郊日以至
　　谓周家始郊祀适遇冬至是辛日自后用冬至后辛日也
　　卜郊受命于祖庙作于祢宫尊祖亲考之义也告于祖庙而行事则如受命于祖此尊祖之义作犹用也用以卜而于祢宫此亲考之义曲礼言大飨不问卜既用冬至则有定日此但云卜郊则非卜日矣下文言帝牛不吉亦或此为卜牲欤不然则异代之礼也【严陵方氏曰受命则受之而已作则质其可否焉于祖则受命以其能始事故也于祢则作以其能成事故也于祖曰庙以其逺而神事之也祢曰宫以其近而人事之也尊亲之义又在于是矣作即灼也灼之将以作事故以作言之】
　　卜之日王立于泽亲听誓命受敎谏之义也
　　泽泽宫也于其中射以择士因谓之泽宫又其宫近水泽故名也其日卜竟有司即以祭事誓戒命令众执事者而君亦听受之是受敎谏之义也【延平周氏曰郊之礼嵗有常而卜之必受命于祖庙者先王一举事未尝不禀受于鬼神也受命必于祖作必于祢者先王之于祖则致其义义则尊之而于祢则尽其仁仁则亲之故也泽宫择助祭者之所故冢宰于此誓命其助祭者而王亦亲听之葢示其君之于臣其上则有所受敎而其下则受谏而已】
　　献命库门之内戒百官也大庙之命戒百姓也
　　有司献王所以命百官之事王乃于库门内集百官而戒之又于大庙之内戒其族姓之臣也【严陵方氏曰以一人之尊亦亲聴誓命则以严上故也聚众而誓非为王也特助祭者尔而王亦亲聴之故有受敎谏之义百官授之以官者羣臣之谓也百姓赐之以姓者诸侯之谓也诸侯亲而尊故于大庙戒之百官疏而卑故于库门戒之】
　　祭之日王皮弁以聴祭报示民严上也丧者不哭不敢凶服泛埽反道乡为田烛弗命而民聴上
　　祭报报白日时早晚及牲事之备具也汜埽洒水而后埽也反道刬道路之土反之令新者在上也卿郊内六卿也六卿之民各于田首设烛照路恐王行事之早也丧者不哭以下诸事皆不待上令而民自聴从葢嵗以为常也【延平周氏曰祭报祭之日宗伯报王以行礼也以视朝之服而聴宗伯之报所以示民严上也丧者不哭不敢凶服所以异其吉汜埽反道所以去其旧乡为田烛所以尚其质】
　　祭之日王被衮以象天
　　象天谓有日月星辰之章也○陈氏曰合周官礼记而考之王之祀天内服大裘外被龙衮龙衮所以袭大裘也
　　戴冕璪十有二旒则天数也乗素车贵其质也旂十有二旒龙章而设日月以象天也天垂象圣人则之郊所以明天道也
　　璪与藻同素车殷之木路也旂之旒与冕之旒皆取垂下之义余见前【严陵方氏曰龙也日月也数也质也皆天之所示之象也而圣人观之以为仪物之则故曰天垂象圣人则之以天道逺而难知神而莫测故郊之仪物必观象而作焉则所以明之也故曰郊所以明天道也○长乐陈氏曰夫先王祀天有文以示外心之勤有质以示内心之敬故因丘埽地陶匏稾秸疏布椫杓素杓素车之类此因其自然以示内心之敬者也执镇圭缫借五采五就旂龙章而设日月四圭有邸八变之音黄钟大吕之钧此致其文饰以示外心之勤者也然则内服大裘以因其自然外被龙衮戴冕藻以致其文饰不以内心废外心不以自然废文饰然后事天之礼尽矣】
　　帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也
　　郊祀后稷以配天故祭上帝者谓之帝牛祭后稷者谓之稷牛涤者牢中清除之所也此二牛皆在涤中为犹用也若至期卜牲不吉或有死伤即用稷牛为帝牛而别选稷牛也非在涤三月者不可为帝牛故以稷牛代之稷乃人鬼其牛但得具用足矣故云稷牛唯具人本乎祖故以祖配帝是郊之祭乃报本反始之大者【严陵方氏曰谓之涤则以精洁为义唯具则取足而已不必三月之涤也充人掌系祭祀之特牲五帝则系于牢刍之三月飨先王亦如之则人鬼之牲亦刍之三月矣此止曰唯具者葢刍之三月以祀天神为称人鬼则如之而已故有时而唯具亦可也帝为天神稷为人鬼○延平周氏曰孝经曰郊祀后稷以配天宗祀文王于明堂以配上帝是祖之所配于圆丘者昊天而考之所配于明堂者上帝此言万物本乎天人本乎祖而反言配上帝何也天言其体帝言其用故对而言则天与帝异离而言则帝即天也天即帝也易之象曰先王以作乐崇徳殷荐之上帝以配祖考其言上帝与此同意○严陵方氏曰万物皆天之所生而人则祖之所生如是则祖与天合矣故推祖以配天故曰此所以配上帝人物所本如此安可以不知报本而反始哉故言郊之祭大报本反始也】
　　天子大蜡八伊耆氏始为蜡蜡也者索也嵗十二月合聚万物而索飨之也
　　蜡祭八神先啬一司啬二农三邮表畷四猫虎五坊六水庸七昆虫八伊耆氏尧也索求索其神也合犹闭也闭藏之月万物各已归根复命圣人欲报其神之有功者故求索而享祭之也【长乐陈氏曰蜡之为祭所以报本反始息老送终也其服王冕而有司皮弁素服葛带榛杖其牲体疈辜其乐六乐而奏六变吹豳颂击土鼓舞兵舞帗舞其所致者川泽山林以至地示天神莫不与焉则合聚万物而飨之者非特八神也而所重者八以其尤有功于田故也其神之尊者非特先啬也而主先啬者以其始有事于田故也○马氏曰万物之所以成者神有以相功于其幽民有以致力于其明神有功以相其幽则报之民有力以致其明则劳之所谓百日之蜡一日之泽是也】
　　蜡之祭也主先啬而祭司啬也祭百种以报啬也啬与穑同先啬神农也主如前章主日之主言为八神之主也司啬上古后稷之官百种司百谷之种之神也报啬谓报其敎民树艺之功【马氏曰先啬者其智足以剏物立于其先司啬者因其成法而谨司其职而已故祭则以先啬为主而以司啬配之】
　　飨农及邮表畷禽兽仁之至义之尽也
　　农古之田畯有功于民者邮者邮亭之舍也标表田畔相连畷处造为邮舍田畯居之以督耕者故谓之邮表畷禽兽猫虎之属也
　　古之君子使之必报之迎猫为其食田鼠也迎虎为其食田豕也迎而祭之也祭坊与水庸事也
