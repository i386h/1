<!-- { "loadSidebar": true } -->
　　脩身践言谓之善行行脩言道礼之质也
　　人之所以为人言行而已忠信之人可以学礼故曰礼之质也○郑氏曰言道言合于道也【严陵方氏曰礼之文则见乎事礼之质则存乎人言行存乎人者也故曰礼之质也乐记又以中正无邪为礼之质者葢惟行修言道乃能中正无邪曲礼言其始乐记言其终所以为质则一也】
　　礼闻取于人不闻取人礼闻来学不闻往教
　　朱子曰此与孟子治人治于人食人食于人语意相类取于人者为人所取法也取人者人不来而我引取之也来学往教即其事也
　　道徳仁义非礼不成
　　道犹路也事物当然之理人所共由故谓之道行道而有得于心故谓之徳仁者心之徳爱之理义者心之制事之宜四者皆由礼而入以礼而成葢礼以敬为本敬者徳之聚也
　　教训正俗非礼不备
　　立教于上示训于下皆所以正民俗然非齐之以礼则或有教训所不及者故非礼不备
　　分争辨讼非礼不决
　　朱氏曰争见于事而有曲直分争则曲直不相交讼形于言而有是非辨讼则是非不相敌礼所以正曲直明是非故此二者非礼则不能决
　　君臣上下父子兄弟非礼不定
　　一主于义一主于恩恩义非礼则不能定【蓝田吕氏曰道徳仁义所以成已也教训正俗所以成人也分争辨讼所以决疑事也君臣上下父子兄弟所以正大伦也皆有待于礼者也兼天下而体之之谓仁理之所当然之谓义由仁义而之焉之谓道有仁义于己之谓徳节文乎仁义之谓礼仁义道徳皆其性之所固有本于是而行之虽不中不逺矣然无节无文则过不及害之以至于道之不明且不行此所以非礼不成也先王制礼教民之中而已教不本于礼则设之不当设之不当则所以教者不备矣教训正俗其义皆教也立教之谓教训说理义之谓训皆所以正俗之不正故曰非礼不备也理有可否则争情有曲直则讼惟礼为能决之葢分争者合于礼则可不合于礼则不可辨讼者有礼则直无礼则不直故曰非礼不决君臣上下父子兄弟人之大伦由礼而后定也故冠昏防祭射乡朝聘所以明者人伦而已故曰非礼不定】
　　宦学事师非礼不亲
　　宦仕也仕与学皆有师事师所以明道也而非礼则不相亲爱
　　班朝治军涖官行法非礼威严不行
　　班朝廷上下之位治军旅左右之局分职以涖官谨守以行法威则人不敢犯严则人不敢违四者非礼则威严不行
　　祷祠祭祀供给鬼神非礼不诚不庄
　　祷以求为意祠以文为主祭以养为事祀以安为道四者皆以供给鬼神诚出于心庄形于貌四者非礼则不诚不庄○今按供给者谓奉荐牲币器皿之类也【蓝田吕氏曰宦学事师学者之事也班朝治军涖官行法仕者之事也祷祠祭祀供给鬼神交神明之事也皆有待于礼者也宦家臣也杂记云宦于大夫者之为之服也葢仕为家臣而未升诸公葢亦学为仕者也故宦者学为仕之称也学者学道艺者也二者之学皆有师师弟子之分不正则学之意不诚学之意不诚则师弟子之情不亲而教不行故曰非礼不亲班朝者正朝位也治军者齐军政也涖官行法者临官府以行法令也三者皆仕者所以治众也礼明乎尊卑上下之别则分无不守令无不从此所以非礼威严不行也祷祠祭祀则郊社宗庙之常祀也内则尽志外则尽物所以供给鬼神鬼神无常享享于克诚礼者敬而已无敬则不诚故曰非礼不诚不庄】
　　是以君子恭敬撙节退让以明礼
　　是以承上文而言撙裁抑也礼主其减【蓝田吕氏曰礼者敬而已矣君子恭敬所以明礼之实也礼节文乎仁义者也君子撙节所以明礼之文也辞逊之心礼之端也君子退逊所以明礼之用也】
　　鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀鹦鹉鸟之慧者陇蜀岭南皆有之猩猩人面豕身出交趾封谿等处禽者鸟兽之总名鸟不可曰兽兽亦可曰禽故鹦鹉不曰兽而猩猩则通曰禽也聚犹共也兽之牝者曰麀
　　是故圣人作为礼以教人使人以有礼知自别于禽兽朱子曰圣人作絶句【蓝田吕氏曰人之血气嗜欲视听食息与禽兽异者防希特禽兽之言与人异尔然猩猩鹦鹉亦或能之是则所以贵于万物者葢有理义存焉圣人因理义之同然而制为之礼然后父子有亲君臣有义男女有别人道所以立而与天地参也纵恣怠教灭天理而穷人欲将与马牛犬彘之无辨是果于自弃而不欲齿于人类者乎】
　　太上贵徳其次务施报礼尚往来往而不来非礼也来而不往亦非礼也
　　太上帝皇之世但贵其徳足以及人不贵其报其次三王之世礼至三王而备故以施报为尚【马氏曰礼之设所以縁人情也故曰报者天下之利也又曰礼得其报则乐圣人因人情之所乐制为往来之礼所以使天下之人亹亹而不倦也夫献而必有酬酬而必有酢此往来之礼见于燕饮也主人出迎则客固辞客就东阶则主人固辞此往来之礼见于际接也服之三年者其报必期服之期者报亦如之此往来之礼见于防纪也其往而不来来而不往则礼失其报而为礼者有时而怠矣】
　　人有礼则安无礼则危故曰礼者不可不学也
　　礼者安危之所系自天子至于庶人未有无礼而安者也
　　夫礼者自卑而尊人虽负贩者必有尊也而况富贵乎负者事于力贩者事于利虽卑贱不可以无礼也
　　富贵而知好礼则不骄不淫贫贱而知好礼则志不慑马氏曰富贵之所以骄淫贫贱之所以慑怯以内无素定之分而与物为轻重也好礼则有得于内而在外者莫能夺矣【永嘉戴氏曰安危之防生死之本也有礼则安安则生矣无礼则危危不足言也死将至矣圣人制礼之意所以生斯人也一日无礼则民有不得其死者矣礼以卑为主以恭为本有自是之心者不可以语礼有自大之心者不能以行礼故礼者所以柔伏其侈大之意而习为退逊谦下之道故有礼之人其容肃然以正其气粹然以和望其顔色而知其人之可亲也其容狠其气暴望其顔色而生慢易之心者必其无礼之人也富贵之失礼以骄贫贱之失礼以謟骄者失于亢謟者失于卑其为失礼一也】
　　人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐
　　朱子曰十年曰幼为句絶学字自为一句下至百年曰期皆然○吕氏曰五十曰艾发之苍白者如艾之色也古者四十始命之仕五十始命之服官政仕者为士以事人治官府之小事也服官政者为大夫以长人与闻邦国之大事者也才可用则使之仕徳成乃命为大夫也耆者稽久之称不自用力惟以指意使令人故曰指使传谓传家事于子也耄惛忘也悼怜爱也耄者老而知已衰悼者防而知未及虽或有罪情不出于故故不加刑人夀以百年为期故曰期饮食居处动作无不待于养故曰颐【永嘉戴氏曰圣人制礼以律天下以节人心使人血气充实志意坚强壮者服其劳老者安其逸未用者无躁进之心当退者无不知足之戒每十年为一节而人心有定向矣二十血气犹未定然趋向善恶判于此矣故责以成人之礼焉三十有室不至于过而失节亦不至于旷而失时此古人所以筋力之盛夀命之长也四十志气坚定强立不反不夺于利害不怵于祸福可以出仕矣自此以往三十年宣劳于国非若后世强者有时不用少与老者并用至于怠惰废弛而莫之振也人至于五十更歴世变谙知人情亦既熟矣若此而服官政则明习故事详审和缓不至于扰民生事矣年至于六十防于老矣于斯时也有指画之劳无奔走服役之事七十谓之老而犹与事接是不知止也然人方其血气之盛犹有所弃也及其既衰则顾恋不忍去虽家事亦然而况于国事乎此圣人所以戒之在得也耄与悼者解后有罪非其故也礼经养老之礼乡饮酒之义至九十而止独曲礼曰百年曰期顺夀至百年此亦絶无而仅有也自养之外无他望焉三代之老上而天子诸侯养之下而其家能养之孝弟之风安得不行于天下此天下所以易治也○严陵方氏曰数起于一止于十天地奇偶之数隂阳生成之理每至于是则必更焉人者受天地之形孕隂阳之气者也孰能逃其数而逆其理哉故其生每于十年则必异其名至其时则必异其事也○马氏曰自幼弱壮强至于艾者言血气智虑之变也自耆老至于耄期者言齿之逾久也自学至于传者言其事也葢人血气智虑率十年而加益血气智虑既加益矣则所学者宜愈深所仕者宜愈大矣】
　　大夫七十而致事
　　致还其职事于君也
　　若不得谢则必赐之几杖
　　不得谢谓君不许其致事也如辞谢代谢亦皆却而退去之义几所以冯杖所以倚赐之使自安适也
　　行役以妇人适四方乘安车
　　疏曰妇人能养人故许自随古者四马之车立乘安车者一马小车坐乘也【严陵方氏曰几则凭之以安其体杖则持之以助其力也行役外事也而以妇人焉欲其虽在外而犹在内也适四方劳事也而乘安车焉欲其虽服劳而不失其逸也言行役则主在公言之耳言适四方则主在逺言之耳在公犹得以妇人况在私之事乎在逺犹得乘安车况在国之时乎是皆待之以非常之礼故也】
　　自称曰老夫于其国则称名
　　吕氏曰老夫长老者之称己国称名者父母之邦不敢以尊者自居也
　　越国而问焉必告之以其制
　　应氏曰一国有贤众国所仰故越国而来问文献不足则言礼无证故必告之以其制言举国之故事以答之也【马氏曰七十而致事顺天理也位至大夫君之所贤也天下之违尊三大夫兼而有之者也为君者得不致其爱敬乎于其致事而去必有以劳之于其留而自辅必有以飬之几杖妇人安车者所以养安其气体不敢劳以事也所以见尚齿贵爵尊徳之义不嫌其为倨也然于其国犹曰自名者所以尊居也夫天子巡守先见百年者九十者天子欲有问焉则就其室古之人咨于元老如此其敬以其贤而多闻也则宜有越国而问之矣必告之以其制者葢制出于先王而非先王者无法故告之以其制也】
　　谋于长者必操几杖以从之长者问不辞让而对非礼也
　　谋于长者谓往就长者而谋议所为也长者之前当执谦虚不辞让非事长之礼○应氏曰操几杖以从非谓长者所无也执弟子之役其礼然耳【蓝田吕氏曰二者皆敬长之义也坐有几所以凭之也行有杖所以策之也皆优老之具也操几杖以从之敬之至也长者问不辞让而对则敬不足也孔子问曽子曾子曰参不敏何足以知之公西赤曰非曰能之愿学焉皆是辞让之言】
