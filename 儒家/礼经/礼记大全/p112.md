<!-- { "loadSidebar": true } -->
　　疏曰太社在库门之内右王社所在书传无文崔氏云王社在借田王所自祭以供粢盛国社亦在公宫之右侯社在借田置社者大夫以下包士庶成羣聚而居满百家以上得立社为众特置故曰置社○方氏曰王有天下故曰羣姓诸侯有一国故曰百姓而已天子曰兆民诸侯曰万民亦此之意【马氏曰社者土神而有生物之功故王诸侯大夫立社皆所以教民美报而有反本复始之意也王谓之王社诸侯有君之道谓之国社谓之侯社至于大夫以下皆北面之臣则谓之置社　长乐陈氏曰有天下之社有一国之社有众人之社有一人之社有失国之社大社天下之社也国社一国之社也王社侯社一人之社也丧国之社屋之失国之社也三社之制大社为大此孟子所谓民为贵社稷次之君为轻也丧国之社天子所以为戒则又次于王社矣以言安不可以忘危也书曰夏社礼与春秋曰亳社皆以为戒而已然则诸侯有国社侯社与春秋之亳社亦三社矣天子之社在雉门之右而绵诗曰乃立应门继之曰乃立冢土冢土社也则诸侯之社亦在门内也天子之牲太牢则诸侯当用少牢若郊特牲曰社事单出里丘乗供粢盛此大夫以下之社也社稷之重于古也如此而孟子曰旱干水溢则变置社稷夫水旱者天事也人事不胜故天变见于时而社稷土示也岂其罪哉然则谓之变者犹曰以变置诸侯尔】
　　王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶
　　司命见周礼中霤门行户灶见月令泰厉古帝王之无后者公厉古诸侯之无后者族厉古大夫之无后者左传云鬼有所归乃不为厉以其无所归或为人害故祀之又按五祀之文散见经传者非一此言七祀三祀二祀一祀之説殊为可疑曲礼大夫祭五祀注言殷礼王制大夫祭五祀注谓有地之大夫皆未可详【马氏曰圣足以飨帝孝足以飨亲至于七祀之微有所不废者所谓礼犹体之意也命降于五祀谓之制度自上而下降杀以两故王立七祀则诸侯立五大夫三士庶人一皆以其制度之所自出也命者所以司其生厉者所以司其过以至于出入起居饮食之际莫不有神以司之凡有形有气者皆不能逃于此此其所以户灶门行之间一皆有以祭之也七祀之祭莫不各以其时各以其仪月令所载是也】
　　王下祭殇五适子适孙适曽孙适孙适来孙诸侯下祭三大夫下祭二适士及庶人祭子而止
　　方氏曰孙之子为来者以其世数虽逺方来而未已也以尊祭卑故曰下祭○石梁王氏曰庶殇全不祭恐非【金华应氏曰祭殇之数尊者所及逺卑者所及近泽有厚薄则礼有隆杀也徳厚者流光既上及其祖又下及其殇祭及于五所祭者逺也祭止于适所重者正统也不混殽也】
　　夫圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之此五者所当祭祀也下文可见【严陵方氏曰圣王者言其有徳又有位也有徳而无其位有位而无其徳皆不可制祭祀既曰祭又曰祀者葢祭者祀之事祀者祭之道圣王之制祭祀岂徒事其末为哉故下皆言祀而不言祭也麤而不可不陈者法也施则所以陈之也勤故能免乎难定故能止乎一事欲免乎难而已故于事曰勤国欲止乎一而已故于国曰定言以死勤事则不敢偷生以劳定国则不敢自逸菑在天也可御而已患在人也故可亢焉有一于此则皆在所祀也故每以祀言之圣王之制祭祀凡以有功烈于民而已故以法施于民为首有民必有事故以以死勤事继之民者国之本也事者国之治也故以以劳定国继之国有民事为有常菑患为有变故以御大菑捍大患继之】
　　是故厉山氏之有天下也其子曰农能殖百谷夏之衰也周弃继之故祀以为稷
　　厉山氏一云烈山氏炎帝神农也其后世子孙有名柱者能殖百谷作农官因名农见国语弃见舜典稷谷神也
　　共【恭】工氏之霸九州也其子曰后土能平九州故祀以为社左传言共工氏以水纪官在炎帝之前太昊之后社土神也
　　帝喾能序星辰以着众
　　序星辰知推步之法也着众谓使民占星象而知休作之也
　　尧能赏【句】均刑法【句】以义终
　　能赏当其功也均刑法当其罪也以义终禅位得人也
　　舜勤众事而野死
　　巡守而崩也○石梁王氏曰舜死苍梧之説不可信郑氏谓因征有苗尤不可信
　　鲧鄣【章】鸿水而殛死禹能修鲧之功
　　鄣壅塞之也修者继其事而改正之○石梁王氏曰祀禹非祀鲧也
　　黄帝正名百物以明民共【恭】财颛顼能修之
　　正名百物者立定百物之名也明民使民不惑也共财供给公上之赋敛也
　　契为司徒而民成
　　司徒教官之长民成化民成俗也
　　冥勤其官而水死
　　冥即冥也月令冬之神水死未闻
　　汤以寛治民而除其虐
　　书曰克寛克仁又言代虐以寛
　　文王以文治武王以武功去【上声】民之菑【灾】此皆有功烈于民者也
　　陈氏曰自农弃至尧自黄帝至契法施于民者也舜鲧与冥以死勤事者也禹修鲧功以劳定国者也汤除其虐文武之去民菑能御大菑能捍大患者也
　　及夫日月星辰民所瞻仰也山林川谷丘陵民所取财用也非此族也不在祀典
　　族类也祀典祭祀之典籍【严陵方氏曰言日月星辰而不言天言山林川谷丘陵而不言地者以天地之功至大祀典所不得而言故也】
　　祭义第二十四【严陵方氏曰陈乎外者祭之法存乎中者祭之义君子之于祭岂徒拘法之末为哉亦以其有义存焉尔郊特牲曰礼之所尊尊其义也非谓是欤此篇言祭则以义为主故以是名之若冠昏射燕聘与乡饮酒皆言义者亦此意】
　　祭不欲数【朔】数则烦烦则不敬祭不欲防防则怠怠则忘是故君子合诸天道春禘【禴】秋甞霜露既降君子履之必有凄怆【初亮切】之心非其寒之谓也春雨露既濡君子履之必有怵之心如将见之乐以迎来哀以送往故禘【禴】有乐而甞无乐
　　王制言天子诸侯宗庙之祭春礿夏禘秋尝冬烝注云夏殷之祭名周则春祠夏禴秋尝冬烝也郊特牲飨禘有乐而食尝无乐禘读为禴然则此章二禘字亦皆当读为禴也但祭统言大尝禘升歌清庙下管象与那诗言庸鼓有斁万舞有奕下云顾予烝尝是殷周秋冬之祭不可言无乐也此与郊特牲皆云无乐未详○郑氏曰迎来而乐乐亲之将来也送去而哀哀其享否不可知也○方氏曰于雨露言春则知霜露之为秋矣霜露言非其寒则雨露为非其温之谓矣雨露言如将见之则霜为如将失之矣盖春夏所以迎其来秋冬所以送其往也【毗陵慕容氏曰数则烦为无敬怠则忘为无爱爱敬忘于中动而伪为无所不至矣先王以爱敬出于诚心非可以伪为也故因天道之自然而行禘尝之礼疏数之宜非出于人为故能尽祭之义○延平黄氏曰雨露既濡则万物感阳以生霜露既降则万物感隂以死万物以生之时君子不忍致死于其亲且谓其与物而来矣故乐以迎之万物以死之时君子不敢致生于其亲且谓其与物而徃矣故哀以送之孝子之祭有送徃之哀而不及乐是谓弗仁有迎来之乐而不及哀是谓弗智】
　　致齐【斋】于内散【上声】齐于外齐之日思其居处思其笑语思其志意思其所乐【五教反】思其所嗜齐三日乃见其所为【去声】齐者
　　五其字及下文所为皆指亲而言○疏曰先思其粗渐思其精故居处在前乐嗜居后【严陵方氏曰齐于内所以慎其心齐于外所以防其物防齐若所谓不饮酒不茹荤之类齐三日则致齐而已必致齐然后见其所为齐者思之至故也○毗陵慕容氏曰心之官曰思思有所至则无所不逹天不以欲恶哀乐二其心而致一于其所祭故无形之中视有所见无声之中聴有所闻皆其思之所能逹亲之居处笑语志意乐嗜往而不反非有实也夫岂形体之所能交哉思之所至足以通之矣齐之三日乃见其所为齐者言思之至虽亲之不可见者如见其存微之显诚之不可揜也如此】
　　祭之日入室僾【爱】然必有见【现】乎其位周还【旋】出户肃然必有闻乎其容声出户而听忾【若代反】然必有闻乎其叹息之声
　　入室入庙室也僾然彷佛之貌见乎其位如见亲之在神位也周旋出户谓荐俎酌献之时行步周旋之间或自户内而出也肃然儆惕之皃容声举动容止之声也忾然太息之声也【张子曰僾然见乎其位忾然闻乎其叹息齐之至则祭之日自然如此○马氏曰入庙而升堂则僾然见乎其位荐腥而出户则肃然必有闻乎其容声已荐出户而聴则忾然必有闻乎其叹息之声此祭之序也僾然言其皃肃然言其容忾然言其气】
　　是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养【去声】死则敬享思终身弗辱也致爱极其爱亲之心也致慤极其敬亲之诚也存以上文三者不忘而言着以上文见乎其位以下三者而言不能敬则养与享祗以辱亲而已【严陵方氏曰色不忘乎目常若承顔之际也声不絶乎耳常若聴命之际也爱言追念之思慤言想见之诚致其爱矣亲虽亡而犹存致其慤矣神虽微而犹着孔子曰祭如在祭神如神在非谓是欤○庆源辅氏曰天地之性人为贵人之行莫大于孝乃人之心也先王能存其心故父母之容色自不忘于目父母之声音自不絶于耳父母之心志嗜欲自不忘乎心此固非勉强矫拂之所能然也亦致吾心之爱与敬而已故曰致爱则存致慤则着爱则心也故曰存慤则诚也故曰着存虽若存于内着虽若着于外然诚不可以内外言故终之以着存不忘于心着存不忘乎心则洋洋乎如在其上如在其左右不可度思矧可射思夫安得不敬乎又曰一息不敬则絶于理絶于理则辱其亲矣故生则敬养死则敬享是乃思终身弗辱也】
　　君子有终身之丧忌日之谓也忌日不用非不祥也言夫日志有所至而不敢尽其私也
　　忌日亲之死日也不用不以此日为他事也非不祥言非以死为不祥而避之也夫日犹此日也志有所至者此心极于念亲也不敢尽其私此私字如不有私财之私言不敢尽心于己之私事也
　　唯圣人为能飨帝孝子为能飨亲飨者郷【去声】也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相【去声】君命妇相夫人齐齐【如字】乎其敬也愉愉乎其忠也勿勿诸其欲其飨之也
　　临尸不怍则其乡亲之心致爱致慤可知矣奠盎设盎齐之奠也齐齐整肃之皃愉愉其忠有和顺之实也勿勿犹切切也诸语辞犹然也【石林叶氏曰圣人具天道其徳同乎帝故飨帝帝必有天也孝子具人道其仁笃于亲故飨亲亲必有祖也推其祖以配天推其亲以配上帝亦孝子之事离而言之则异故曰圣人之徳无以加于孝乎志之所郷然后能飨故圣人推其尊尊之义以向乎天孝子推其亲亲之仁以向乎亲○江陵项氏曰以人而交于神非恻怛纯至与之俱化者不能逹也故曰唯圣人为能享帝孝子为能飨亲仁人之心与天地为一体孝子之心与父母为一人】
