<!-- { "loadSidebar": true } -->
　　曲礼曰童子不衣裘裳不衣帛为襦袴亦为太温礼帅初谓行礼动作皆循习初敎之方也肄习也简书篇数也谅言语信实也皆请于长者而习学之也一说简者简要谓使之习事务从其要不为迂曲烦扰也【严陵方氏曰出就外傅曽子问所谓古者男子外有傅是矣书即周官氏所谓六书是也计即所谓九数是也以数必计其多少故又为之计焉自学书计而下皆就外傅所学之事也礼帅初谓尊习先日所谓而不敢变也虑其妄有所改为故也朝夕学幼仪者至此乃可以责事长之礼故也若昧爽而朝之数则朝之所当学也策日入而夕之类则夕之所当学也简策也谓古先之事必书于策必请而后习之者则以不敢专故也】
　　十有三年学乐诵诗舞勺成童舞象学射御
　　乐八音之器也诗乐歌之篇章也成童十五以上象说见文王世子射谓五射御谓五御也六艺详见小学书○朱子曰酌即勺也内则曰十三舞勺即以此诗为节而舞也【程子曰古之为学也易八嵗入小学十三入大学舞勺舞象有歌以养其耳舞干羽以养其气血其心急则佩韦缓则佩出入闾里则视听游习与政事之施莫不由此如此则非僻之心无自而入○张子曰古者教童子先以舞者欲柔其体也心下则气和气和则体柔古者教胄子必以乐欲其和也教之舞教之乐所以欲其和学者志则欲立体则欲和也○严陵方氏曰勺虽告武王之乐然以勺其道而道成于文故也象虽奏文王之乐然以象其事而事成于武故也必以告武王之乐为文者以示文之道必有武为之备也必以奏文王之乐为武者以示武之事必以文为之经也勺固成王之乐以告成大武故取义如此】
　　二十而冠始学礼可以衣裘帛舞大夏惇行孝弟博学不敎内而不出
　　始学礼以成人之道当兼习凶军賔嘉之五礼也大夏禹乐乐之文武兼备者也孝弟百行之本故先务惇行于孝弟而后博学也不敎恐所学未精故不可为师以敎人也内而不出言蕴畜其徳美于中而不自表见其能也一説谓不出言以为人谋画【严陵方氏曰博学不教者盖学所以为己教所以为人故博学而不教内而不出者以其未足以为人故志乎内而亦无事乎外有所入而无所出也】
　　三十而有室始理男事博学无方孙友视志
　　室犹妻也男事受田给政役也方犹常也学无常在志所慕则学之孙友顺交朋友也视志视其志意所尚也【庆源辅氏曰博学不教内而不出独善而已独善其身未足以善人也博学无方孙友视志取诸人以为善也取诸人以为善则善足以及人矣】
　　四十始仕方物出谋发虑道合则服从不可则去五十命为大夫服官政七十致事凡男拜尚左手
　　朱子曰物犹事也方物出谋则谋不过物方物发虑则虑不过物问何谓不过物曰方犹对也比方以穷理【程子曰古之为士者自十五入学至四十始仕中间自二十五有事于学又无利可趋则其志可知此所以成徳故古之人必四十乃仕然后志定业成后世立法自童稚即有汲汲利禄之诱何由向善○严陵方氏曰四十则强之时也仕则与物接而有理可言故谋不得不出有患可思故虑不得不发然谋虑岂以为饰加之乎亦比方事物以应之而已事人之道有合则有否故有从必有去合否在彼也有命存焉从去在我也有义存焉故道合则服从不可则去也服谓服其事从谓从君也拜尚左手尊阳道故也】
　　女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠
　　十年不出谓十嵗则恒处于内也姆女师也婉谓言语娩谓容貌司马公云柔顺貌纴缯帛之属组亦织也诗执辔如组紃之制似绦古人以置诸冠服缝中者【庆源辅氏曰婉有委曲之意娩有迟缓之意听从所谓以顺为正也妇人之容徳莫此为盛始于容徳中于女工之事终于祭祀之礼妇人之事尽是矣○严陵方氏曰不出谓常居闺閤之内也聴则有所受从则无所违皆女徳也执麻臬则绩事也治丝茧则蚕事也观于祭祀则欲习熟是事故也非特观之而已又且纳酒浆笾豆菹醢等物以致其礼相助长者而奠之于神焉诗不云乎于以奠之宗室牖下谁其尸之有齐季女盖助奠之谓也】
　　十有五年而笄二十而嫁有故二十三年而嫁聘则为妻奔则为妾凡女拜尚右手
　　十五许嫁则笄未许嫁者二十而笄故谓父母防妻齐也妾之言接言得接见于君子不得伉俪也尚左尚右阴阳之别【严陵方氏曰三五而圆者月也故女子之年至是数而笄笄者妇人首饰葢成人之服也夫男子冠则有成人之礼女子笄则当许嫁之时然嫁止于二十娶必止于三十者阴以少为美阳以壮为强故也然经亦举其大畧耳故王氏谓女子非二十而后可嫁以为二十而不嫁则非礼男子三十而娶四十强而仕推此可知聘言由彼而问此奔言自此而趋彼拜尚右手尊阴道也】

　　礼记大全卷十二
<经部,礼类,礼记之属,礼记大全>
　　钦定四库全书
　　礼记大全卷十三
　　明　胡广等　撰
　　玉藻第十三
　　此篇记天子诸侯服冕笏佩诸制及行礼之容节
　　天子玉藻十有二旒前后邃延龙卷以祭
　　玉冕前后垂旒之玉也藻杂采丝绳之贯玉者也以藻穿玉以玉饰藻故曰玉藻邃深也延冕上覆也表而纁里前后邃延者言前后各有十二旒垂而深邃延在其上也龙衮画龙于衮衣也祭祭宗庙也余见礼器【马氏曰冕之为物后方而前圆后仰而前俯有延在上有旒在下视之则延长察之则深邃服饰于下阴也故有六冕衮则圆于上阳也故止于六冕止于五则大裘而冕与衮冕一矣盖视昊天则大裘而加冕飨先王则服衮而已周官于祀昊天不言衮则用衮可知也记于龙衮言以祭不言所祭则昊天先王可知也先儒有六大裘无冕衮而其冕无旒不知何据】
　　端而朝日于东门之外听朔于南门之外
　　朝日春分之礼也聴朔者聴月朔之事也东门南门皆谓国门也○疏曰知端当为冕者皮弁尊次则诸侯之朝服又其次端诸侯皮弁聴朔朝服视朝是视朝之服卑于聴朔今天子皮弁视朝若端聴朔则是聴朔之服卑于视朝且聴朔大视朝小故知端为冕谓冕也是冕服之下者【严陵方氏曰经有曰冕有曰冠有曰端何也盖端者祭服燕服之总名衣衣而加冕则为祭服衣衣而加冠则为燕服或冠冕通谓之端端而朝日则是冕者也端而居则是加冠者也聴朔亦冕者敬朔事如祭故也日生于东故朝日于东门之外日月合于朔隂阳交于南故聴朔于南门之外即明堂是也必曰有之外者亦犹迎气之于郊与】
　　闰月则阖门左扉立于其中
　　郑氏曰天子庙及路寝皆如明堂制明堂在国之阳每月就其时之堂而聴朔焉卒事反宿路寝闰月非常月也聴其朔于明堂门中还处路寝门终月○疏曰乐太史云终月谓终竟一月所聴之事于一月中耳寻常则居燕寝也皇氏云明堂有四门即路寝亦有四门闰月各居其时当方之门义或然也○今按阖门左扉者左为阳阳为正以非月之正故阖左而由右【严陵方氏曰夫左阳为正右隂也时出佐阳而已阖门左扉而由其右以积分者非正故也且开明而开暗而用者扉之常也今于开明之时而用其左亦以闰月之所居非常故也以居而为之位故曰立于其中】
　　皮弁以日视朝遂以食日中而馂奏而食日少牢朔月大牢五饮上水浆酒醴酏
　　皮弁服天子常日视朝之服也诸臣同此服日中而酸谓日中所食乃朝食之余也奏作乐也日常日也朔月月朔也上水以水为上也下四者说见内则○疏曰馂尚奏乐即朝食奏乐可知【严陵方氏曰以礼朝之服而食不敢慢于所飬也日中馂朝之余不别改造不敢厚于所飬也奏而食周官膳大掌王之食饮以乐侑食正谓是矣且人之飬也心志和而后气体从之奏乐而食则所以和其心志而助气体之飬日少牢朔月大牢则所以为豊俭之莭且重期故也前于朔言聴此于朝言视何也聴主有所受于聪视主有所明于下味以淡为本上水则贵本故也以至五齐加明水三酒加酒者亦此义也以水为上则饮为次矣以清为上则浊为次矣故以浆酒醴酏为之序其名义已见内则解】
　　卒食端而居动则左史书之言则右史书之御瞽几声之上下年不顺成则天子素服乘素车食无乐端服説见内则者幽阴之色宴息向晦而服之于义为得也御瞽侍御之乐工也防察也察乐声之高下以知政令之得失也此以上皆天子之礼【延平周氏曰天子之于事则无为而其所有为者言动而已故动则左史书之言则右史书之声音之道与政通故御瞽几声之上下　严陵方氏曰忧民之忧而以防礼自贬也】
　　诸侯端以祭禆冕以朝皮弁以聴朔于大庙朝服以日视朝于内朝
　　禆冕公衮侯伯鷩子男毳也朝见天子也诸侯以冠缁衣素裳为朝服凡在朝君臣上下同服但士服则谓之端袂广二尺二寸故也大夫以上皆侈袂三尺三寸方氏曰天子聴朔于南门示受之于天诸侯聴朔于太庙示受之于祖原其所自也天子诸侯皆三朝外朝在库门之外治朝在路门之外内朝在路门之内亦曰燕朝也【长乐刘氏曰天子聴朔于明堂而颁其正朔于天下诸侯受而藏诸其太庙每月之吉则以饩羊告朔祭于太庙因而聴其月朔之政则服皮弁焉】
　　朝辨色始入君日出而视之退适路寝聴政使人视大夫大夫退然后适小寝释服
　　臣入常先君出常后尊卑之礼然也视朝而见羣臣所以通上下之情聴政而适路寝所以决可否之计释服释朝服也【庆源辅氏曰言始人不必早言视之不敢缓使人视大夫所以体羣臣也必如是故天下为一家君臣为一人】
　　又朝服以食特牲三爼祭肺夕深衣祭牢肉朔月少牢五爼四簋子卯稷食菜羮夫人与君同庖
　　三爼特豕鱼腊也周人祭肺夕夕食也牢肉即特牲之余也五爼加羊与其肠胃也簋盛黍稷之器常食二簋月朔则四簋也子卯説见檀弓夫人不特杀故云与君同庖也【严陵方氏曰牛羊豕为大牢羊豕为少牢诸侯朔月少牢以见日所食特牲者或羊或豕而已日食特牲下又言祭牢肉止言牢而不言少则不必具羊豕矣祭肺则明堂位所谓周人祭肺是矣深衣燕居之服由朝至夕则可以燕矣故夕深衣而燕食焉祭牢肉则以夕食非始杀故止于肉而不必肺也周官膳夫王燕食则奉膳赞祭王氏谓燕食有鱼鸟之膳非祭朝之余此言日中与夕则燕食尔而曰祭牢肉者由周以前质畧故也朔月少牢固以降天子亦以无故不杀牛故也俎以荐鱼肉则天产也故用阳数之奇簋以盛黍稷则地产也故用隂数之耦五俎四簋则以朔月故倍常也君之常膳非不以稷为食特以稻梁为上而稷为之次尔非不以菜为羮特以鸡犬为胾而菜为芼尔今食止以其次羮止以其芼则以疾日当自贬故也与君同庖与共牢而食同义○马氏曰春秋传曰辰在子卯谓之疾日君彻燕乐学人舎学则饮食之约也宜矣士防礼朝莫突不辟子卯又擅弓言子卯不乐皆谓此也】
　　君无故不杀牛大夫无故不杀羊士无故不杀犬豕君子远庖厨凡有血气之类弗身践也至于八月不雨君不举
