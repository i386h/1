<!-- { "loadSidebar": true } -->
　　子曰仁之难成久矣唯君子能之是故君子不以其所能者病人不以人之所不能者愧人是故圣人之制行也不制以己使民有所劝勉愧耻以行其言礼以节之信以结之容貌以文之衣服以移【读为称尺正反】之朋友以极之欲民之有壹也小雅曰不愧于人不畏于天
　　吕氏曰圣人制行以立教必以天下之所能行者为之法所以为达道也惟不制乎己故民知跂乎此而有所劝勉知不及乎此而有所愧耻则于仁也知所向矣非特此也制礼以节其行而使之齐立信以结其志而使之固容貌以騐其文之着于外衣服以称其德之有于中朋友切磋相成以至于极而后己○应氏曰五者辅导而夹持之欲其趋向之专壹也纵有懈怠而欲为恶者独不愧于人而畏于天乎诗小雅何人斯之篇【蓝田吕氏曰人失其所好此仁所以难成君子责人以恕而成人有道则仁不难成矣故曰唯君子能之○马氏曰君子已虽能不必己之能者病人人虽不能不以人之所不能者愧人故制行不以己民之贤者有所劝勉不肖者有所愧耻以行其言言从而行之此行不违言之意也自礼以节之至欲民之有壹者此言圣人制行不以己之法也夫不足则俭有余则侈人之常情也故有礼以节之偾骄而不可繋者其惟人心乎故有由中之信以结之此所以正于内又不可不文于外故容貌以文之衣服以称之然外不可以不资之以友故朋友以极之自天子以至于庶人未有不须友而成也圣人之教人俯仰之间无所愧怍故引诗之辞以况之诗之意非如此葢説诗者不以辞害意○临川呉氏曰上言愧人我愧之也下言愧耻彼自愧也】
　　是故君子服其服则文以君子之容有其容则文以君子之辞遂其辞则实以君子之德是故君子耻服其服而无其容耻有其容而无其辞耻有其辞而无其德耻有其德而无其行【去声】是故君子衰绖则有哀色端冕则有敬色甲胄则有不可辱之色诗云维鹈在梁不濡其翼彼记之子不称其服
　　此承上文容貌衣服而言欲有其德行以实之也德谓得之于己行谓见之于事诗曹风侯人之篇鹈鹈鹕也俗名淘河鹈鹕常入水中食鱼今乃在鱼梁之上窃人之鱼以食未尝濡湿其翼如小人居髙位以窃禄而不称其服也【延平周氏曰服其服而能文以君子之容者然后可以服先王之法服有其容而又文以君子之辞者然后可以守先王之法言遂其辞而能实以君子之德者然后可以行先王之德行衰绖有哀色端冕有敬色甲胄有不可辱之色君子不失色于人如此○蓝田吕氏曰鹈鹕善居污泽之中捕鱼以为食者也不濡其翼则不得食梁者鱼梁也人之所以捕鱼者也鹈之求食不之泽而之梁无濡翼之劳坐得其食如人之无德无功而受显服者也故服之不称其德异乎鹈者未之有也】
　　子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子应氏曰义者截然正方而无偏私也知贱之事贵而不知贵之率贱岂絜矩之道哉故天子竭力致敬以事乎上帝则诸侯亦服勤以辅乎天子也【马氏曰君子之所谓义者事之制而制之得其宜之谓也有宜于贵必有宜于贱故古之人所恶于上毋以使下所恶于下毋以事上凡以此也天子使诸侯勤以辅上在我必先自尽然后可以责此故天子亲耕粢盛秬鬯以事上帝夫以天子之尊非不足于耕也葢身致其诚信而示其严上之礼也故诸侯以辅事天子亦有严上之礼也】
　　子曰下之事上也虽有庇民之大德不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以聴天命诗云莫莫葛藟【力水反】施【异】于条枚凯弟君子求福不回其舜禹文王周公之谓与有君民之大德有事君之小心诗云惟此文王小心翼翼昭事上帝聿怀多福厥德不回以受方国
　　役犹为也得之不得即中庸获乎上不获乎上也诗大雅旱麓之篇莫莫茂密也藟似葛枝曰条榦曰枚严氏云是葛也藟也乃蔓于木之枝榦喻文王凭先祖之功而起也文王凯乐弟易其求福不回邪也表记言得之自是不得自是以聴天命遂引此章葢有一毫凯幸之心则邪矣诗大雅大明之篇言文王小心翼翼然恭敬以明事上帝遂能怀来多福葢其德不回邪故受此四方侯国之归也○应氏曰数章之内自恭近礼俭近仁信近情之后又言恭俭役仁信让役礼曰自卑而尊人又曰自卑而民敬尊之曰不自尚其事不自尊其身又曰不自大其事不自尚其功【严陵方氏曰仁不止于恭俭恭俭可以为仁之用而已礼不止于信让信让可以为礼之用而已故每以役言之也事虽为人所尚已未尝自尚之也身虽为人所尊己未尝自尊之也俭于位则非贪夫位也寡于欲则非慕夫禄也让于贤则非争其名也卑己故能尊人小必故能畏义君子之为此者岂他求哉求以事君而已以是事君而得君者义也以是事君而不得君者则有命存焉古之人有行之者舜禹文王周公而已葢舜之事尧禹之事舜文王之事纣周公之事成王有君民之大德又有事君之小心故也前曰庇民者止足以覆物君民者又足以命物若舜禹之受禅文王之受命周公之摄政皆君民之事也虽然岂尝有是心哉○石林叶氏曰恭俭求役仁故不自尚其事俭于位寡于欲皆役仁之事也信让求役礼故不自尊其身让于贤卑己以尊人皆役礼之事也小心而畏义求以事君所以知人得之不得自是以聴天命所以知天】
　　子曰先王諡以尊名节以壹惠耻名之浮于行也是故君子不自大其事不自尚其功以求处情过行【去声】弗率以求处厚彰人之善而美人之功以求下贤是故君子虽自卑而民故尊之子曰后稷天下之为烈也岂一手一足哉唯欲行之浮于名也故自谓便人
　　諡以尊名为美諡以尊显其声名也壹专也惠善也善行虽多难以枚举但节取其大者以专其善故曰节以壹惠也以求处情谓君子所以不自大尚其事功者以求处情实不肯虚为矫饰也过行弗率以求处厚者谓若有过髙之行则不敢率循惟求以处乎笃厚之道而已本分上不可加毫末也后稷教民稼穑为周之始祖其功烈之在天下岂一人之手一人之足遵而用之哉固当以仁圣自居矣惟欲行过于名也故自谓便习民事之人而已【严陵方氏曰生则有名死则有諡有諡则讳其名矣故曰諡以尊名檀弓言公叔文子之子请諡而曰请所以易其名者葢谓是矣諡以诔行而为之然行不一也諡有所不胜言特以所隆者之一端而为之节尔故曰节以壹惠若文王之为文武王之为武此皆壹惠之道也行虽多而节之以惠则名不浮于行矣孟子曰声闻过情君子耻之故不自大其事以下皆自卑之道也扬子曰自下者人髙之易曰卑而不可逾故曰君子虽自卑而民敬尊之○吕氏曰后稷之教民稼穑无此疆尔界天下之利万世之功也其为烈也非一手一足之所能及也然犹不自以为功但自谓便习是事之人耳】
　　子言之君子之所谓仁者其难乎诗云凯弟君子民之父母凯以强【平声】教之弟以説【悦】安之乐【音洛】而毋荒有礼而亲威庄而安孝慈而敬使民有父之尊有母之亲如此而后可以为民父母矣非至德其孰能如此乎吕氏曰强教之者以道驱之如佚道使民虽劳不怨者也説安之者得其心之谓也説以使民民忘其劳説以犯难民忘其死者也乐説安也毋荒则有教矣威庄强教也安则説矣孝慈説也敬则有教矣强教则父之尊存焉説安则母之亲存焉此言君子仁民之道如此非圣人莫能与也【马氏曰所谓仁者其难乎信仁之难其成也严有以致其尊爱有以致其亲然后为功之成也诗云凯弟君子民之父母此言仁之成也凯以强教之所以致其尊而率之于外也弟以説安之所以致其亲而和之于内也有以致其尊故乐而无荒孝慈而敬有以致其亲故有礼而亲威庄而安尊有以致其亲亲有以致其尊其尊可以比于父其亲可以比于母故曰使民有父之尊有母之亲如此而后可以为民父母矣】
　　今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲
　　下无能贱其无能之子也○应氏曰命者造化所以示人者也显而易见故人玩之鬼幽而难测故人畏之或曰命谓君之教令故下文言夏道尊命【马氏曰父主于敬尊而不亲母主于爱亲而不尊水懦则狎而玩之故亲而不尊火烈则人望而畏之故尊而不亲土则近于人而有利可爱故亲而不尊天则逺于人而有威可畏故尊而不亲命则令人于明而近于人者也故亲而不尊鬼则相人于幽而逺于人者也故尊而不亲○临川呉氏曰上言至德之君子能兼有父母之尊亲此则言其各偏于一而不兼有者】
　　子曰夏道尊命事鬼敬神而逺【去声】之近人而忠焉先禄而后威先赏而后罚亲而不尊其民之敝憃【尸容反】而愚乔【音骄】而野朴而不文殷人尊神率民以事神先鬼而后礼先罚而后赏尊而不亲其民之敝荡而不静胜而无耻周人尊礼尚施【去声】事鬼敬神而逺之近人而忠焉其赏罚用爵列亲而不尊其民之敝利而巧文而不惭贼而蔽
　　先禄后威先赏后罚皆是忠厚感人之意故民虽知亲其上而尊君之意则未也故曰亲而不尊憃愚骄傲鄙野质朴之敝皆忠之末流也殷人欲矫其敝故以敬畏为道以事神之道率民先其鬼之不可知者后其礼之可知者先其罚之可畏后其赏之可慕尊则尊矣而亲爱之情则无由生也故曰尊而不亲流荡而不知静定之所者尊上鬼神之敝务自胜以免刑而无耻者先罚后赏之敝也周人见其然故尊礼以矫后礼之失尚施惠以为恩亦如夏时之近人而忠其赏罚亦无先后但以爵列之髙下为凖如车服土田之赏有命数之异刑罚之施有八辟之议及命夫命妇不躬坐狱讼之类皆是也故亦如夏世之亲而不尊其后民皆便利而多机巧美文辞而言之不怍贼害而蔽于理皆尊礼太过文没其实之所致○应氏曰三代之治其始各有所尊其终各有所敝夏之道惟思尽心于民惟恐人之有所不正不得不重其文告之命逺神近人后威先禄皆其忠实之过而徇于近也近则失之玩故商矫之而尊神焉君民上下情不相接率民事神先鬼先罚后礼后赏而逺于物也逺则失于亢故周矫之而尊礼焉礼文委曲而徇人礼繁文胜利巧而贼其敝又有甚者焉凡此非特见风气既开而浇漓之日异抑亦至德之不复见而已欤○石梁王氏曰此一章未敢信以为孔子之言【严陵方氏曰天下之理始乎有成终乎有敝三代之政各有所尊方其所尊则是各有所成也始既各有所尊而终不免各有所敝矣故皆言民之敝焉然则民之敝也岂民之罪哉政使之然也岂政之罪哉势使之然尔故三代相承各有救敝之政焉使之通变而不倦新新而不穷也虽然近人而忠夏周之所同也而夏之敝则民乔而野周之敝则文而不慙何哉葢夏之近人本乎尊命周之近人则本乎尊礼命之所制者简故近人之敝乔而野礼之所饰者烦故近人之敝文而不慙其源既异其流亦不同】
　　子曰夏道未渎辞不求备不大望于民民未厌其亲殷人未渎礼而求备于民周人强【上声】民未渎神而赏爵刑罚穷矣
