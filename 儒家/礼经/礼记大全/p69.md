<!-- { "loadSidebar": true } -->
　　田鼠田豕皆能害稼故食之者为有功迎者迎其神也坊隄也以蓄水亦以障水庸沟也以受水亦以泄水皆农事之备故曰事也眉山苏氏以为迎猫则为猫之尸迎虎则为虎之戸近于倡优所为是以子贡言一国之人皆若狂也【严陵方氏曰上言祭下言飨互相备也百种百谷之种也百种乃啬之所成故祭百种以报啬也农则致所掌以养人而不失其时者也邮则田官于此有所识畷则田官于此有所聮皆督约农事之处也故三者合为八蜡之一焉鼠之与豕皆足以为田之害而猫与虎能食而除之迎其灵而祭之则所以报之也○延平周氏曰索飨及于禽兽可谓仁之至义之尽也尽于义然后至于仁故于仁言至义言尽君子之于物莫不各因其才而使之虽使之甚劳亦必有以为之报此使人之术与忠厚之道常见于祭祀之间也坊与水庸以其有事于我故祭之】
　　曰土反其宅水归其壑昆虫毋作草木归其泽
　　此祝辞也宅犹安也土安则无崩圯水归则无泛溢昆虫谓螟蝗之属害稼者作起也草木各归根于薮泽不得生于耕稼之土也
　　皮弁素服而祭素服以送终也葛带榛杖丧杀也蜡之祭仁之至义之尽也
　　物之助成嵗功者至此而老老则终矣故皮弁素服葛带榛杖以送之丧礼之杀也此为义之尽祭报其功则仁之至也周礼籥章云国祭蜡则龡豳颂击土鼓以息老物
　　黄衣黄冠而祭息田夫也野夫黄冠黄冠草服也月令腊先祖五祀劳农以休息之此祭是也黄冠为草野之服其详未闻【严陵方氏曰水土昆虫草木此皆因其合聚之时而合聚以飨之故祝者之辞言其时事如此皮弁则其色白素服则衣裳皆素素者送终之服而蜡亦送终之事故曰以送终也别言之则服止言衣裳合言之则弁亦服尔故下止言素服也带不以麻而以葛杖不以竹而以榛若丧也而实非丧故曰丧杀也既非丧必欲若丧者以其有送终之义故也前言皮弁素服后言黄衣黄冠而祭説者谓皮弁素服为主祭者之服黄衣黄冠为助祭者之服是矣其言野夫黄冠则为助祭者之服可知且皮弁素服则以送终为义黄衣黄冠则以息田夫为义送终者祭之道也息田夫者祭之事也夫黄者土之色百昌生于土而作终亦反于土而息冬则反于土之时也服以是色亦宜矣上爰稼穑者田夫之事取土之义以息田夫又宜矣以土之义如此故凡野夫皆黄冠焉野夫即田夫也言其所事曰田夫言其所居曰野夫草服谓草野之服故下言草笠以为野也上兼言黄衣而下止言黄冠则以草服该之故也然籥章曰息老物此曰息田夫者葢作之于始息之于终虽人之情亦是道也道终则有始今嵗之息乃所以兆来嵗之作息犹气之息也往来未尝息乃所以为息也○马氏曰蜡者于嵗之终报其成功又以祈来年之始故祝之之辞如此草木者荑稗之属王皮弁素服而祭所以送万物之终也万物之肃杀而王葛带榛杖者以丧礼处之也葢万物生有以养人而终不可不报亦示其不忘本也故曰仁之至义之尽】
　　大罗氏天子之掌鸟兽者也诸侯贡属焉草笠而至尊野服也
　　诸侯鸟兽之贡属大罗氏之掌其使者戴草笠是尊野服
　　罗氏致鹿与女而诏客告也以戒诸侯曰好田好女者亡其国
　　鹿者田猎所获女则所俘于亡国者客贡使也使者将返罗氏以鹿与女示使者以王命诏之使归告其君而以王言戒之曰好田猎好女色者必亡其国旧説如此然鹿可嵗得而亡国之女不恒有其详未闻也【严陵方氏曰致鹿则所以戒好田致女则所以戒好女五子述大禹之戒曰内作色荒外作禽荒有一于此未或不亡则好田好女者固足以亡其国而可为戒也罗氏之戒好田则是矣而又戒好女者以其皆阴事故也】
　　天子树华不敛藏之种也
　　华与果蓏之属也天子所种者华供一时之用而已不是收敛久藏之种也若可收敛久藏之物则不树之恶与民争利也此亦令使者归告戒其君之事【长乐刘氏曰四方诸侯当仲冬而遇于天子者必助其祭祀也故其为蜡而儠莫不从焉贡其禽于天子则大罗氏受之献禽者诸侯之卿大夫也草笠而至尊野服者以明诸侯及其臣皆野服驰骋从禽以助王也其为忠义亦可尊矣即之以为礼焉既受草笠之献则致鹿与女于庭而诏献禽之客俾还告于其君以申天子之戒劝也曰好游田以肆其禽荒者好女色以肆其情欲者亡国之道天子之所不赦也华果蓏也及果蓏时鲜之物不可以自逺而致之也不可以收敛而藏之也天子乃树植之所以贵时新供寝庙非贪其利而种之焉亦戒诸侯毋广树植务收敛以夺其民之利非絜矩示民之道也马氏曰好田好女不敛藏之种者戒其贪也其意以谓民有终嵗之劳而有一日之佚而为之上者岂】
　　【可以好乐无厌而淫慝不倦乎其意以谓有终嵗之勤而有一时之积而为之上者岂可以好货无厌而贪利无已乎】
　　八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功
　　记四方者因蜡祭而记其丰凶也蜡祭之礼列国皆行之若其国嵗凶则八蜡之神不得与诸方通祭所以使民之谨于用财不妄费也移者寛纵之义葢嵗丰则民财稍可寛舒用之也党正属民饮酒始虽用礼及其饮食醉饱则亦纵其酣畅为乐夫子所谓一日之泽是也农民终嵗勤动而于此时得一日之乐是上之人劳农之美意也既蜡之后收敛积聚民皆休息故不兴起事功也【长乐刘氏曰九州之诸侯保育其民者也各视其年之丰凶则蜡之祭有行与不行焉所以谨民财不以祭祀伤其衣食也顺谓五气时若成谓九谷皆登顺成之方其蜡乃通者以答百神所以致丰穰之劳也○严陵方氏曰记四方者记四方之丰凶也年不顺成八蜡不通此以蜡而记其凶也顺成之方其蜡乃通此以蜡而记其丰也蜡乃合聚之祭故因其合聚而收之也物既收则民亦息民息则一嵗之事已矣故曰民息已前言息田夫此言民息互相备也功者民力之所致民息已故既蜡君子不兴功且蜡本以息农夫则此所言功止谓农功尔若夫宫功则执于建亥之月上功则毕于建子之月武功则缵于建丑之月而既蜡君子未始不兴功焉○延平周氏曰蜡之所以不通者谨民财也谨犹言节也蜡之所以通者敛民之所有余而共其祭也既蜡则嵗终矣万物皆收成而百工皆告休故曰既蜡而收民息已】
　　恒豆之菹水草之和气也其醢陆产之物也加豆陆产也其醢水物也
　　恒豆毎日常进之豆也周礼醢人所掌朝事之豆注谓清朝未食先进口食也菹酢菜也水草昌本茆菹之类加豆周礼注谓尸既食后亚献尸所加进之豆但醢人所掌是天子之礼此言诸侯之礼物既不同此朝事之豆与祭礼馈食荐孰之豆俱为恒豆而加豆则祭末酳尸所用也水物若蠃醢鱼醢是也菹醢皆以豆盛之【严陵方氏曰恒豆谓所常进之豆加谓于所常进而有加者以恒而对加则加为暂以加而对恒则恒为朝事馈食矣菹淹菜也醢肉酱也上言恒豆之菹则知加豆之陆产亦菹也上言陆产之物则知下言水物即水产也上言水草之和气则知下之所言皆和气也】
　　笾豆之荐水土之品也不敢用常防味而贵多品所以交于神明之义也非食味之道也先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可同于所安乐之义也不可耆谓食之有节不可贪爱旧説谓质而无味不能悦口不可好谓尊严之服器不可以供玩爱武万舞大武也以示壮勇之容不可常为娱乐宗庙威严之地不可寝处以自安宗庙行礼之器不可利用以为便交神明之义如此【严陵方氏曰常所食者则防而不敬故谓之常防味交于神明者在诚而不在味故曰非食味之道也义言其所宜道言其所由篇首言笾豆之食此言荐者实言实之于中荐言荐之于上又曰水土之属谓若笾豆之实水土之品可食之以为礼而不可供耆欲之求卷冕龙衮也路车即大路也可陈之以为仪而不可资玩好之用武舞执干戚以为勇壮之容而非所以乐其情焉宗庙奉鬼神以示威灵之居而非所以安其身焉祭器不若燕器之利而便于用安乐者谓所安而乐之也若可耆可好之类是矣此言先王之荐可食而不可耆则知后之所言酒明水与夫大羮皆不可耆言路车可陈而不可好则知素车之乗亦不可好也言宗庙之器可用而不可便其利则知疏布羃与夫蒲越槀鞂皆不可便其利也前总其略后别其详】
　　酒醴之美酒明水之尚贵五味之本也黼黻文绣之美疏布之尚反女功之始也莞簟之安而蒲越稾鞂之尚明之也大羮不和贵其质也大圭不琢美其质也丹漆雕几之美素车之乗尊其朴也贵其质而已矣所以交于神明者不可同于所安防之甚也如是而后宜未有五味之初先有水故水为五味之本未有黼绣先有麄布故疏布为女功之始周礼司烜氏掌以鉴取明水于月葢取其洁也明之昭其礼之异也雕刻镂之也几漆饰之畿限也安防之甚言甚安甚防也宜犹称也余并见前【张氏曰明水饮之祖毛血食之祖所以反始也○严陵方氏曰夫味以淡为本感于咸作于酸化于苦穷于甘变于辛酒明水则淡而无味故曰贵五味之本也黼作斧形其色则白与黑黻则两已相背其色则黑与青青与赤谓之文赤与白谓之章以天地之文作于东南成于西南故也缋则五采之所会绣则五采之所刺言文则章可知言绣则缋可知是皆色之美者也布之精者升多而宻粗者升少而疏女功之作始于粗久而后至于精故扬雄曰雾谷之组丽女功之蠧矣以疏布之尚故曰反女功之始也明之也者谓其洁着之也若酒明水之类莫非明之也于蒲越稾鞂言之者以其无余义故也味之贵者莫如淡大羮则以淡为质而已物之美者莫如玉大圭则以玉为质而已素车之乗即前所谓乗素车是也尊无非贵也朴无非质也故下总而言之则曰贵其质而已矣前曰不可同于所安乐之义此曰不可同于所安防之甚乐犹有义焉防则甚矣】
　　鼎俎奇而笾豆偶阴阳之义也黄目郁气之上尊也黄者中也目者气之清明者也言酌于中而清明于外也黄目黄彛也卣罍之类以黄金镂其外以为目因名焉用贮郁鬯之酒有芬芳之气故云郁气中中央之色也奇偶见前【延平周氏曰司尊彞之职秋尝冬烝裸用斚彞黄彞黄彞即黄目郁气之上尊也葢万物之于冬则反于土而复于本反于土则终矣故饰用黄复于本则可以自见故饰用目然周礼谓之彞此谓之尊何也葢以彞对尊则彞为常尊为变以尊对彞则尊为尊彞为卑及离而言之则尊与彞一也○严陵方氏曰目之精水也其光火也以水为体故其气清以火为用故其气明郁在中而以瓒酌之葢酌于中也直达于外焉葢清明于外也夫孝子将祭虚中以治之此非酌于中之义乎至于不御内不聴乐不饮酒不茹荤此非清明于外之义乎】
　　祭天扫地而祭焉于其质而已矣醯醢之美而煎盐之尚贵天产也割刀之用而鸾刀之贵贵其义也声和而后断也
