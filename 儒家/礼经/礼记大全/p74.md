<!-- { "loadSidebar": true } -->
　　凡妇不命适私室不敢退妇将有事大小必请于舅姑子妇无私货无私畜无私器不敢私假不敢私与郑氏曰家事统于尊也【严陵方氏曰私室即妇室也其视舅姑之室若公所故也舅没冡妇唯祭祀賔客之事则请于姑尔其余则否也子妇无私货以至不敢私与以家事统于尊故也】
　　妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏以待之
　　或赐之谓私亲兄弟也茝兰皆香草也受之则如新受赐不受则如更受赐孝爱之至也不得命者不见许也待乏待尊者之乏也
　　妇若有私亲兄弟将与之则必复请其故赐而后与之故即前者所献之物而舅姑不受者虽藏于私室今必请于尊者旣许然后取以与之也【严陵方氏曰献诸舅姑者不敢私受人故也请其故赐而后与之者不敢私与人故也○庆源辅氏曰姑严则妇贤凡此非特舅姑之便其私乃所以成妇之徳也有事则私事大小也必请于舅姑无所隐也私货谓不请于舅姑而专有之者喜如新受赐人以与己已得以献诸舅姑其喜一也始也人赐之今也亲赐之又藏以待乏其心终一于舅姑也必请其故非诚于无私畜不私与者不能如此也】
　　适子庶子祗事宗子宗妇虽贵富不敢以贵富入宗子之家虽众车徒舍于外以寡约入
　　防曰适子谓父及祖之适子是小宗也庶子谓适子之弟宗子谓大宗子宗妇谓大宗子之妇
　　子弟犹归器衣服裘衾车马则必献其上而后敢服用其次也若非所献则不敢以入于宗子之门不敢以贵富加于父兄宗族
　　犹若也谓子弟中若有以功德显荣而蒙尊上归遗之以器用衣服等物则必献其上等者于宗子而自服用其次者若非宗子之爵所当服用而不可献者则已亦不敢服用之以入宗子之门也加高也【严陵方氏曰大传曰敬宗故收族收族故宗庙严则祗事宗子宗妇乃所以严宗庙而已虽贵富不敢以贵富入宗子之家虽众车徒舍于外以寡约入者不敢以支临宗也加于父兄宗族与献子加于人一等之加同葢彼贱而我贵彼贫而我富而我以贵富服御入其门则是以贵富而加贫贱也】
　　若富则具二牲献其贤者于宗子夫妇皆齐而宗敬焉终事而后敢私祭
　　贤犹善也齐而宗敬谓齐戒而往助祭事以致宗庙之敬也私祭祖祢则用二牲之下者【严陵方氏曰终事而后敢私祭者葢宗之亲为正统己之亲为旁出也正统之有祭公义也旁出之有祭私恩也终宗子之事而后敢私祭则是不以旁出先正统不以私恩胜公义也○庆源辅氏曰不以贵富入宗子者此不专为宗子于父兄宗族皆不可也前言人事而后言鬼事于鬼事而如此然后为至者其所以敬宗子者当如此则宗子之所以自处者当如何】
　　饭黍稷稻梁白黍黄梁稰穛
　　饭之品有黄黍稷稻白粱白黍黄粱凡六其糓熟而获之则曰稰生获之曰穛穛是敛缩之名以生获故其物缩敛也此诸侯之饭天子又有麦与苽
　　膳膷臐膮醢牛炙
　　膷牛臐羊膮豕皆香美之名也醢字衍当删牛炙炙牛肉也此四物为四豆共为一行【严陵方氏曰饭者食之本然制造之齐无他焉反其生熟之而已自黍稷而下皆言其材也牛曰膷芗也土畜也羊曰臐熏也火畜也豕曰膮水畜也皆以其气臭名之】
　　醢牛胾醢牛脍
　　醢肉酱也牛胾切牛肉也并醢与牛脍四物为四豆是第二行
　　羊炙羊胾醢豕炙
　　此四物为四豆是第三行
　　醢豕胾芥酱鱼脍
　　此四物为四豆是第四行共十六豆下大夫之礼也【山阴陆氏曰炙小肉也胾大肉也脍腥肉也】
　　雉兔鹑鷃
　　此四物为四豆列为第五行共二十豆则上大夫之礼也
　　饮重醴稻醴清糟黍醴清糟粱醴清糟或以酏为醴黍酏浆水醷滥
　　醴者稻黍粱三者各为之已泲者为清未泲者为糟是三醴名有清有糟也以清与糟相配重设故云重醴葢致饮于宾客则兼设之也以酏为醴酿粥为醴也黍酏以黍为粥也浆醋水也醷梅浆也滥杂糗饭之属和水也
　　酒清白
　　清清酒也祭祀之酒事酒昔酒俱白故以白名之有事而饮者谓之事酒无事而饮者名昔酒
　　羞糗饵粉酏
　　周礼羞边之实糗饵粉餈此酏字当读为餈记者误耳许慎云餈稻饼也炊米捣之粉餈以豆为粉糁餈上也糗炒干米麦也捣之以为饵葢先屑为粉然后溲之饵之言坚洁若玉珥也餈之言滋也【山阴陆氏曰清清酒若今煮酒白昔酒事酒若今生酒糗饵粉餈谓之羞则以甚美故也】
　　食蜗醢而苽食雉羮麦食脯羮鸡羮折稌大羮兔羮和糁不蓼
　　此言进饭之宜蜗与螺同苽雕胡也脯羮折脯为羮也稌稻折稌谓细折稻米为饭也此五羮者宜以五味调和米屑为糁不须加蓼故云和糁不蓼也
　　濡豚包苦实蓼濡鸡醢酱实蓼濡鱼卵酱实蓼濡鼈醢酱实蓼
　　濡读为胹烹煮之也胹豚者包裹之以苦菜而实蓼于腹中此四物皆以蓼实其腹而煮之也卵酱鱼子为酱也三物之用酱葢以调和其汁耳
　　腶脩蚳醢脯羮兔醢麋肤鱼醢鱼脍芥酱麋腥醢酱桃诸梅诸卵盐
　　腶脩见前蚳醢以蚍蜉子为醢也谓食腶脩者以蚳醢配之食脯羮者以兔醢配之余仿此麋鹿之大者肤切肉也麋腥生麋肉也诸菹也桃梅皆为菹藏之欲藏必令稍干故周礼谓之干防食之则和以卵盐大盐形似鸟卵故名卵盐也【长乐刘氏曰二十有六物士庶不可得而偹之也偶其有者则如此法以制之凡为人子妇者预当知之以敬于祭祀则鬼神享之以奉于燕饮则賔客乐之以馔于尊亲则衰病宜之其在教也为妇功焉圣人所以致妇人于孝敬惜衰老于充肥者其道如是也】
　　凡食齐视春时羮齐视夏时酱齐视秋时饮齐视冬时郑氏曰饭宜温羮宜热酱宜凉饮宜寒也【严陵方氏曰食齐则黍稷稌粱之类是也羮齐则雉兔鸡犬之类是也酱齐则醯醢韲菹之类是也饮齐则水浆醴凉之类是也】
　　凡和春多酸夏多苦秋多辛冬多咸调以滑甘
　　酸苦辛咸木火金水之所属多其时味所以养气也四时皆调以滑甘象土之寄与【延平黄氏曰四时之气各欲其强春欲木强夏欲火强秋欲金强冬欲水强其势少弱则他气乗之矣五行之于四时如此则五藏之于四时可不以时致其强哉是故春多酸则助木而强之夏多苦则助火而强之秋多辛冬多咸皆然夫运四味之所养分于四藏者脾之为物也载四行之所用均于四时者土之为物也是故脾土属也甘土味也寓于四味而调之所以养土养脾而后脾能运是四味以行焉然则五味之用不亦大乎】
　　牛宜稌羊宜黍豕宜稷犬宜粱鴈宜麦鱼宜苽
　　上云折稌犬羮兔羮此云牛宜稌者上是人君燕食以滋味为美此据尊者正食而言也【长乐刘氏曰饮食欲温故比春时羮汁宜熟故比夏时酱齐宜凉故比秋时饮齐欲冷故比冬时由是以饮食老者则易化而难伤矣春夏秋冬五行之气也天地之化成品彚圣人顺天地而养万民者也欲其饮食春多酸夏多苦秋多辛冬多咸所以参配四时长养五藏之气以助乎五行也调以滑甘者四时仰土以成其能也此经所以养老而补病扶衰故经方之减者以少壮言也牛宜稌牛肉稌饭尤相宜也羊宜黍豕宜稷犬宜粱鴈宜麦鱼宜苽皆其类也岂独于味为宜实亦于人有补焉】
　　春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶
　　牛膏芗犬膏臊鸡膏腥羊膏羶如春时食羔豚则煎之以牛膏故云膳膏芗也余仿此腒干雉鱐干鱼麛鹿子鲜生鱼羽鴈也旧説此膳所宜以五行衰王相参乃方氏燥湿疾迟虽弱之説今皆略之【严陵方氏曰羔豚羊豚之小者方春品物之小故以小者为宜腒鱐者雉鱼之干者方夏物有馁败之患故以干者为宜也秋则物成而可尝之时故虽犊与麛皆得以尝之矣冬则物众而可进之时故虽飞与潜者皆得以进之矣○王氏曰人者五土之所生五行之所致养口纳味养形纳气一味之不调一气之不顺则疾疠得以乗而至先王乗时之消息因理之盈虚以节饮食以养性命春行羔豚秋行犊麛所以顺阴阳之中气夏行腒鱐冬行鲜羽所以顺阴阳之正气也】
　　牛脩鹿脯田豕脯麋脯麕脯麋鹿田豕麕皆有轩雉兔皆有芼
　　疏曰麋鹿田豕麕皆有轩者言此等非但为脯又可腥食腥食之时皆以藿叶起之而不细切故云皆有轩不云牛者牛惟可细切为脍不宜大切为轩雉兔皆有芼者为雉羮兔羮皆有芼菜以和之○郑氏曰轩读为宪宪谓藿叶切也
　　爵鷃蜩范芝栭蔆椇枣栗榛柿桃李梅杏楂梨姜桂蜩蝉范蜂芝如今木耳之类栭韵会注云江淮呼小栗为栭栗蔆芰也椇形似珊瑚味甜美一名白石李○郑氏曰自牛脩至此三十一物皆人君燕食所加庶脩也周礼天子羞用百有二十品记者不能次録【长乐刘氏曰自牛脩至此凡三十有一物四时之和气可以脯可以干可以藏以备乎老者之所欲也士庶之力虽不得毕备有储之亦子妇所以尽于孝敬也】
　　大夫燕食有脍无脯有脯无脍士不贰羮胾庶人耆老不徒食
　　因上文言人君燕食之物而言大夫燕食士不贰羮胾亦谓燕食也徒犹空也不徒食言必有馔○疏曰若朝夕常食则下云羮食自诸侯以下至于庶人无等【严陵方氏曰燕食谓燕飨之食也脍脯羞也故不得兼之言大夫如此则士可知羮胾者食之配士虽降于大夫然阙一不可特不贰之而已言士如此则大夫贰之可知】
　　脍春用葱秋用芥豚春用韭秋用蓼脂用葱膏用薤三牲用藙和用醯兽用梅
　　芥芥酱也肥凝者为脂释者为膏三牲牛羊豕也藙茱萸也和用醯以醯和三牲也兽用梅以梅和兽也【严陵方氏曰葱以气逹为怱芥以味辛为介春物方生故宜食性之怱者秋物方成故宜食性之介者故脍用二物以和之韭性温而生能久蓼味辛而气能散温而生固春所宜也辛而散固秋所宜也故豚用二物以和之三牲肉軆之大者气之所聚不能无毒故用藙之辛以散其毒焉凡物未始无毒三牲必散之者以肉体特大故也芥蓼之味非不辛然必用藙者能杀虫故也和用醯谓三牲也荀子曰醯酸而蛇聚书曰若作和羮尔为盐梅葢醯与梅皆酸也和之以此收其味而已然牲用醯兽用梅者亦各以其类而已】
　　鹑羮鸡羮鴽酿之蓼鲂鱮烝雏烧雉芗无蓼
　　鴽不为羮惟烝煮而已故不曰羮此三味皆切蓼以杂和之故曰酿之蓼鲂鱮二鱼烝而食之故曰鲂鱮烝雏鸟之小者烧熟然后调和故云雏烧雉则或烧或烝或以为羮皆可芗谓香草若白苏紫苏之属也言烝鲂鱮烧雏及烹雉皆调和之以香草无用蓼也【山阴陆氏曰鲂鱮弱鱼也烹或易烂烝之可也无蓼与不蓼异不蓼不必用蓼尔无蓼直无蓼也】
　　不食雏鼈狼去肠狗去肾狸去正兔去凥狐去首豚去脑鱼去乙鼈去丑
　　此九者皆为不利于人雏鼈伏乳者鱼体中有骨如蒃乙之形去之为鲠人也丑窍也或云颈下有骨能毒人
　　肉曰脱之鱼曰作之枣曰新之栗曰撰之桃曰胆之柤梨曰攒之
　　脱者剥除其筋膜作者摇动之以观其鲜鯘一説作犹斮也谓削其鳞枣则拭治而使之新洁撰犹选也栗多虫螙宜选择之桃多毛拭治令青滑如胆攒之者攒治其螙处也此皆治择之名
　　牛夜鸣则庮羊泠毛而毳羶狗赤股而躁臊鸟皫色而沙鸣郁豕望视而交睫腥马黑而般臂漏
