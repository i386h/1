<!-- { "loadSidebar": true } -->
　　文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与【平声】诗云明发不寐有懐二人文王之诗也祭之明日明发不寐飨而致之又従而思之祭之日乐【洛】与哀半飨之必乐已至必哀
　　如不欲生似欲随之死也宗庙之礼上不讳下故有称讳之时如祭髙祖则不讳曽祖以下也如欲色然言其想像亲平生所爱之物如见亲有欲之之色也诗小雅小宛之篇明发自夜至光明开发之时也诗本谓宣王永懐文王武王之功烈此借以喻文王念父母之勤耳文王之诗言此诗足以咏文王也飨之必乐迎其来也已至而礼毕则徃矣故哀也【严陵方氏曰事死如事生所谓祭如在也思死如不欲生所谓至痛极也忌日必哀所谓有终身之丧也称讳如见亲所谓闻名心瞿也明发者自夜至光明开发时也祭之明日犹且如此而况祭之正日乎于将祭而齐焉则逆思其所以去故曰飨而致之又従而思之祭之日乐与哀半者以其飨之必乐已至必哀故也飨之必乐则乐致其来已至必哀则哀思其去前经言乐以迎来哀以送徃正谓是矣○长乐陈氏曰君子之于亲生事之以礼故事之之日喜与惧半所谓父母之年不可不知一则以喜一则以惧是也死祭之以礼故祭之之日乐与哀半所谓享之必乐已至必哀是也已至必哀原其始也哀以送徃要其终也】
　　仲尼尝奉荐而进其亲也慤其行也趋趋【促】以数【朔】巳祭子赣问曰子之言祭济济【上声】漆漆【切】然今子之祭无济济漆漆何也子曰济济者容也逺也漆漆者容也自反也容以逹若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何恍【晃】惚【忽】之有乎夫言岂一端而已夫各有所当【去声】也
　　尝秋祭也奉荐而进进于尸也亲身自执事也慤専谨貌趋趋读为促促行步迫狭也数举足频也皆不事威仪之貌子贡待祭毕以夫子所尝言者为问葢怪其今所行与昔所言异也夫子言济济者众盛之容也逺也言非所以接亲亲也漆漆者専致之容也自反犹言自修整也若及也容之疏逺及容之自反者夫何能交及于神明乎我之自祭何可有济济漆漆乎言以诚慤为贵也若言天子诸侯之祭尸初在室后出在堂更反入而设馈作乐既成主人荐其馈食之豆与牲体之俎先时则致敬以交于神明至此则序礼乐备百官献酬往复凡助祭之君子各以威仪相尚而致其济济漆漆之容当此之际何能有思念慌惚交神之心乎各有所当言各有所主谓济济漆漆乃宗庙中宾客之容非主人之容也主人之事亲宜慤而趋数也【延平周氏曰济济之容逺也而漆漆之容自反也逺而自反非主祭容特其助祭者之容耳故孔子之言祭则济济漆漆而亲奉祭则慤而趋数者葢言之各有所当也】
　　孝子将祭虑事不可以不豫比【卑】时具物不可以不备虚中以治之
　　比时及时也谓当行礼之时具物陈设器馔之属虚中清明在躬心无杂念也【庆源辅氏曰事不可以不豫虑物不可以不先备及祭则虚中以治之耳一有不豫一有不备则有以动吾之心亏吾之诚非与神明交之道也】
　　宫室既修墙屋既设百物既备夫妇齐戒沐浴奉承而进之洞洞乎属属乎如弗胜【平声】如将失之其孝敬之心至也与【平声】荐其荐俎序其礼乐备其百官奉承而进之于是谕其志意以其慌惚以与神明交庶或飨之庶或飨之孝子之志也
　　洞洞属属见礼器两言奉承而进之上谓主人下谓助祭者谕其志意祝以孝告也【延平周氏曰洞洞言其幽深属属言其聮续备其百官者言助祭之百官也】
　　孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也
　　尽其慤而为慤尽其信而为信尽其敬而为敬言无一毫之不致其极也礼有常经不可以私意为隆杀故曰尽其礼而不过失焉进退之间其敬心之所存如亲聆父母之命而若有使之者亦前章着存之意【严陵方氏曰尽其慤所谓慤善不违身也尽其信所谓致其诚信也尽其敬所谓与其忠敬也尽其礼谓祭之以礼也不过则当其事不失则得其道○石林叶氏曰慤者信之始信者慤之着敬者礼之质礼者敬之文四者于祭祀无不尽而独于礼不敢过失者明其诚谨与物为称也】
　　孝子之祭可知也其立之也敬以诎【屈】其进之也敬以愉其荐之也敬以欲退而立如将受命已彻而退敬齐【如字】之色不絶于面孝子之祭也立而不诎固也进而不愉疏也荐而不欲不爱也退立而不如受命敖【傲】也已彻而退无敬齐之色而忘本也如是而祭失之矣方氏曰孝子之祭可知者言观其祭可以知其心也立之者方待事而立也进之者既従事而进也荐之者奉物而荐也退而立者进而复退也已彻而退者既荐而后彻也葢退而立则少退而已已彻而退则于是乎退焉此其所以异也立之敬以诎则身之屈而为之变焉故立而不诎固也进之敬以愉则色之愉而致其亲焉故进而不愉疏也荐之敬以欲则心之欲而冀其享焉故荐而不欲不爱也退而立如将受命则顺聴而无所忽焉故退立而不如受命敖也已彻而退敬齐之色不絶于面则慎终如始矣故已彻而退无敬齐之色而忘本也【毗陵慕容氏曰君子以所性为本故能达而为容貌敬齐之色不絶于面有本者如是也今无焉是忘其本也心勿忘则有本本存则有其容矣此表里之符也覩其容如此则知非有本者故曰如是而祭失之矣由前而祭则可知其心以循其本故也由后而祭则失之以丧其本故也居子务本所谓本者孝而已故其言必本于孝子○山隂陆氏曰立而不诎以其恃亲是故谓之固进而不愉以其惮亲是故谓之疏荐而不欲若不得已而后荐也不爱莫大于是退立而不如受命敖也凡祭以齐为本方祭嫌于不愉祭已嫌于不齐已彻而忘之是之谓忘本】
　　孝子之有深爱者必有和气有和气者必有愉色有愉色者必有婉容孝子如执玉如奉【上声】盈洞洞属属然如弗胜如将失之严威俨恪非所以事亲也成人之道也和气愉色婉容皆爱心之所发如执玉如奉盈如弗胜如将失之皆敬心之所存爱敬兼至乃孝子之道故严威俨恪使人望而畏之是成人之道非孝子之道也【山隂陆氏曰和气愉色婉容皆爱根于心其发见于外如此如执玉如奉盈如弗胜言敬故曰爱敬尽于事亲○延平周氏曰如执玉言其恭如奉盈言其慎】
　　先王之所以治天下者五贵有徳贵贵贵老敬长慈防此五者先王之所以定天下也贵有徳何为【去声】也为其近于道也贵贵为其近于君也贵老为其近于亲也敬长为其近于兄也慈防为其近于子也是故至孝近乎王【去声】至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也应氏曰仁以事亲而广其爱极其至则王者以徳行仁之心也义以从兄而顺其序极其至则霸者以礼明义之举也孝弟之根本立乎一家王霸之功业周乎天下虽未能尽王霸之能事而亦近之矣天子至尊内虽致睦于兄弟而族人不敢以长防齿之故所尊者惟父而诸侯特言有兄道浑全无迹徳纯实有方盖以人行道而有得于身也故曰近之矣○石梁王氏曰王孝霸弟此非孔子之言○刘氏曰道之理一而徳之分殊人之有徳者未必皆能尽道之大全也然曰有徳则亦违道不逺矣此徳之所以近道也【严陵方氏曰先言治天下后言定天下者治之然后定也徳未足以尽道也近于道而已凡列于爵者皆谓之贵贵不必皆君也贵在外者也先徳而后贵以内外为之序也先老而后长先长而后防则以尊卑小大为之序也贵有位而已老有年而已不必皆有徳则长也防也又可知矣故于徳特言有焉于长曰敬于防曰慈者葢敬存乎礼慈存乎仁而已至于贵则不止于是而已○庆源辅氏曰人人亲其亲长其长而天下平所谓定天下也君臣父子兄弟人伦之大者而道又人伦之总也故先曰贵有徳先王之治天下举斯心加诸彼而已矣刑名法数有不与焉然其所谓道者亦岂清虚寂灭之谓乎】
　　子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以聴命错【措】诸天下无所不行
　　此言爱敬二道为齐家治国平天下之本君自爱其亲以教民睦则民皆贵于有亲君自敬其长以教民顺则民皆贵于用上命爱敬尽于事亲事长而徳教加于百姓举而措之而已【石林叶氏曰君子无不爱也自亲而推之则有杀故以爱亲为始君子无不敬也自长而推之则有等故以敬长为始始乎亲而达其教于天下凡有亲者莫不敦爱而相顾也故曰教以慈睦而民贵有亲始乎长而达其教于天下凡有上者莫不用命而相尊也故曰教以敬长而民贵用命亲亲长长君子所自立而效至于天下平故曰错诸天下无所不行】
　　郊之祭也丧者不敢哭凶服者不敢入国门敬之至也吉凶异道不得相干【庆源辅氏曰人君郊天而人之有丧者不敢哭凶服者不敢入国门下文言祭庙则卿大夫皆序従执事非人君诚敬之至安能如是哉然则在我者虽敬而在人者弗肃犹非敬之至也】
　　祭之日君牵牲穆答君卿大夫序从【去声】既入庙门丽于碑卿大夫袒而毛牛尚耳鸾刀以刲【奎】取膟【律】膋【刀凋反】乃退爓【徐亷反】祭祭腥而退敬之至也
　　祭之日谓祭宗庙之日也父为昭子为穆穆答君言君牵牲之时子姓对君共牵也卿大夫佐币士奉刍以次序在牲之后故云序从也丽牲之碑在庙之中庭丽犹系也谓以牵牲之纼系于碑之孔也袒衣示有事也将杀牲则先取耳旁毛以荐神毛以告全耳以主听欲神听之也以耳毛为上故云尚耳也鸾刀膟膋并见前篇乃退谓荐毛血膟膋毕而暂退也爓祭祭汤中所爓之肉也祭腥祭生肉也爓腥之祭毕则礼终而退矣此皆敬心之极至也【延平周氏曰以君之尊而牵牲以子姓之亲而答君可谓敬之至也○石林叶氏曰牵牲而入庙门丽于碑所谓纳牲诏于庭也毛牛尚耳者所谓升首于室也刲取膟膋以合羶芗所谓臭阳达于墙屋也祭爓腥而退所谓至敬而不享味也】
　　郊之祭大报天而主日配以月夏后氏祭其闇【暗】殷人祭其阳周人祭日以朝及闇
　　道之大原出于天而悬象着明莫大乎日月故郊以报天而日以主神制礼之意深逺矣　方氏曰郊虽以报天然天则尊而无为可祀之以其道不可主之以其事故止以日为之主焉犹之王燕饮则主之以大夫王嫁女则主之以诸侯而已有其祀必有其配故又配以月也犹祭社则配以勾龙祭稷则配以周弃焉闇者日既没而黒夏尚黒故祭其闇阳者日方中而白殷尚白故祭其阳也日初出而赤将落亦赤周尚赤故祭以朝及闇及者未至于闇葢日将落时也祭日谓祭之日也【长乐刘氏曰郊之祭大报天而主日者天之为徳至广至大不可得而见之也其可见者日与月尔故尊之以次于天以为三辰之主而以月配焉○清江刘氏曰周人祭日以朝及闇此言周人尚赤日出先日欲出之初犹逮及闇则可行祭事矣故季氏祭仲由为宰晏朝而退仲尼谓之知礼也】
　　祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相巡【如字】以致天下之和
