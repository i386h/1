<!-- { "loadSidebar": true } -->
　　春于四时属木日之所系十干循环独言甲乙者木之属也四时皆然【马氏曰甲丙戊庚壬阳也乙丁己辛癸阴也葢一阴一阳每相为用者也十日分丽于五行用事者王故甲乙用事于春为木王也丙丁用事于夏为火王也戊己用事于中央为土王也庚辛用事于秋为金王也壬癸用事于冬为水王也此王则彼竭矣故曰五行之用迭相竭也】
　　其帝大皥其神句芒
　　太皥伏羲木德之君句芒少皥氏之子曰重木官之臣圣神继天立极生有功德于民故后王于春祀之四时之帝与神皆此义【马氏曰太皥以木德王而句芒者木正重也故祀以主春炎帝以火德王而祝融者火正黎也故祀以主夏黄帝以土德王而后土者土正句龙也故祀以主中央少皥以金德王而蓐收者金正该也故祀以主秋髙阳以水德王而防者水正熈也故祀以主冬盖天地以五行成万物必有以尸之则生而有功德于民者没而祀之以主时事不亦冝乎】
　　其虫鳞其音角律中太蔟其数八其味酸其臭羶其祀户祭先脾
　　鳞虫木之属五声角为木单出曰声杂比曰音调乐于春以角为主也律者候气之管以铜为之或云竹为之中犹应也太蔟寅律长八寸阴阳之气距地面各有浅深故律之长短如其数律管入地以葭灰实其端其月气至则灰飞而管通是气之应也天三生木地八成之其数八成数也通于鼻者谓之臭臭即气也在口者谓之味酸羶皆木之属户者人所出入司之有神此神是阳气在户之内春阳气出故祀之祭先脾者木克土也○蔡邕独断曰户春为少阳其气始出生养祀之于户祀户之礼南面设主于门内之西【马氏曰苍龙木属也其类为鳞故春则其虫鳞朱鸟火属也其类为羽故夏则其虫羽人土属也其类为倮故中央则其虫倮白虎金属也其类为毛故秋则其虫毛武水属也其类为介故冬则其虫介又曰味生于形臭生于气故形成而后有味气化而后有臭春以阳中生木木之成形而曲直曲直作酸故其味酸物以木化则其气为羶故其臭羶秋以阴中生金金之成形而从革从革作辛故其味辛物以金化则其气为腥故其臭腥夏以阳极生火火之成形而炎上炎上作苦故其味苦物以火化则其气为焦故其臭焦冬以阴极生水水之成形而润下润下作咸故其味咸物以水化则其气为朽故其臭朽中央以阴阳之中气生土土之成形而可以稼穑稼穑作甘故其味甘物以土化则其气为香故其臭香土主四时而分王焉故五味也而皆以甘为主五臭也而皆以香为主则冲气之为用如此而已○长乐陈氏曰律起于黄钟终于仲吕其长短有度其多寡有数其轻重有权而万法之原毕会于是幽有以辨天地四时之理深有以通神祗祖考之情施之于教治足以齐风俗而立民信用之于战伐足以审胜负而诏吉凶则律之为用岂不大哉夫黄钟者建子之律也黄之为色则阴之盛钟之为器则阴之聚阴盛而极则阳生之矣阴盛而止则阳散之矣由阴终于亥而阳乃始于子也故曰黄钟太蔟者建寅之律也入乎坎者必出乎震否于否者必泰乎泰寅之气方接乎震泰而奏出滞焉故曰太蔟姑洗者建辰之律也物至辰则洁齐其洁齐也非实体也且然而已故谓之姑洗蕤宾者建午之律也阳至午则向衰也草木蕤矣阴用事而阳为賔焉故谓之蕤賔夷则者建申之律也人至申而夷物至申而有成则故谓之夷则无射者建戌之律也阴至戌而盛阳至戌而不厌故谓之无射此阳之律也阳道体变以始物故每律异名阴道体常以效法故止于三钟三吕而已大吕者建丑之律也是为阴律之始则阴之所以配阳而行者于是为大故曰大吕夹钟者建夘之律也阳生于子终于午则夘为阳之中矣以其位于中而止焉故曰夹钟仲吕者建巳之律也四时之序犹伯仲焉春为伯夏为仲方是时夏之气始行焉故曰仲吕林钟者建未之律也万物之繁茂止于此矣故曰林钟南吕者建酉之律也酉正西也至南而化行于西而成西所以成南而行尔故曰南吕应钟者建亥之律也始事者阳效法者隂阳始而倡之阴成而应之阴阳之道如是而止矣故曰应钟周官大师掌六律六吕以合隂阳之声阳声始之以黄钟则顺而序之以生之序进之也隂声始之以大吕则逆而序之以成之序退之也夹钟亦谓之圜钟者以春主规言之也林钟亦谓之函钟者以坤含洪言之也中吕亦谓之小吕者对大吕为小故也南吕亦谓之南事者以成南为事故也别而言之则律言其用吕言其体故阳六为律隂六为吕合而言之皆所以述气而已故通谓之十二律焉○严陵方氏曰户竒而在内阳自内出之象也春生为阳出之时故其祀戸门耦而在外阴自外入之象也秋收为阴入之时故其祀门灶者物之所以化而夏之时则阳已极而阴于是化也故其祀灶行者人之所以徃而冬之时则阳来复而隂于是徃也故其祀行中霤盖中室也以居中而奠四隅故中央则其祀中霤五祀皆有功于人者也故立祀以报之而报之之时又各从其类焉于戸曰祀于脾日祭何也盖戸者所祀之神脾者所祭之物脾土藏也五祀之祭必有牲也特各以其藏为之先尔故毎以先言之】
　　东风解冻蛰虫始振鱼上氷祭鱼鸿鴈来
　　此记寅月之候振动也来自南而北也【严陵方氏曰夫冻结于重阴坚栗之时东风盖发散之气也东风既解冻则物之藏于密者咸起而振游于深者咸跃而上矣故继之以蛰虫始振鱼上氷也】
　　天子居青阳左个
　　靑阳左个注云太寝东堂北偏也疏云是明堂北偏而云太寝者明堂与太庙太寝制同北偏者近北也四面旁室谓之个○朱子曰论明堂之制者非一窃意当有九室如井田之制东之中为靑阳太庙东之南为青阳右个东之北为青阳左个南之中为明堂太庙南之东即东之南为明堂左个南之西即西之南为明堂右个西之中为总章太庙西之南即南之西为总章左个西之北即北之西为总章右个北之中为堂大庙北之东即东之北为堂右个北之西即西之北为堂左个中为太庙太室凡四方之太庙异方所其左右个则青阳左个即堂之右个青阳右个即明堂之左个明堂右个即总章之左个总章之右个乃堂之左个也但随其时之方位开门耳太庙太室则每季十八日天子居正欤古人制事多用井田遗意此恐然也
　　乗鸾路驾仓龙载靑旂衣靑衣服仓玉食麦与羊其器疏以达
　　鸾路有虞氏之车有鸾铃也春言鸾则夏秋冬皆鸾也夏云朱冬云则春靑秋白可知仓与苍同马八尺以上为龙服玉冠冕之饰及佩也麦以金王而生火王而死当属金而郑云属木兑为羊当属金而郑云火畜皆不可晓疏云郑本五行传言之然阴阳多涂不可一定故今于四时所食及彘尝麦雏尝黍之类皆略之以俟知者疏以达者春物将贯土而出故器之刻镂者使文理麄疏直而通达也【严陵方氏曰青阳者少阳之称也春为少阳故所居之堂名之然其堂也中有太庙左右个处其两傍故孟月居左季月居右仲月居中各从其类焉谓之太庙则以其大飨于此故也谓之左个则以介于左故也谓之右个则以介于右故也推此则秋与冬夏亦若是而已总章者阴成之称也赤白为章者文之成秋成之时其章总矣故所居之堂其名以此明者南之方者北之色或言方或言色互相备也春从木色而有青有苍冬从水色而有黒有夏从火色而有朱有赤以其色之不一故衣服所用则互相足焉至于西方则纯以白中央则纯以黄者以其无余色故也春主发散故其器疏以达葢疏则散达则发故也夏主长大故其器髙以粗盖髙则长粗则大故也秋主刻制故其器亷以深盖廉则制深则刻故也冬主受藏故其器闳以奄盖闳则受奄则藏故也中央土其器圜以闳者圜若物由是以周旋闳若物由是以出入万物周旋于土者也故中央之器所象如此】
　　是月也以立春先立春三日太史谒之天子曰某日立春盛德在木天子乃齐立春之日天子亲帅三公九卿诸侯大夫以迎春于东郊还反赏公卿大夫于朝命相布德和令行庆施惠下及兆民庆赐遂行毋有不当谒告也春为生天地生育之盛德在于木位也迎春东郊祭太皥句芒也后仿此推之○疏曰节气有早晚是月者谓是月之气不谓是月之日也【严陵方氏曰四立之日则其气至矣故天子亲帅其臣以迎之于郊焉所以其气之至也春主寅夘辰其位居东故迎之于东郊夏主己午未其位居南故迎之于南郊秋主申酉戌其位居西故迎之于西郊冬主亥子丑其位居北故迎之于北郊五行之气独不迎土者以其居中非自外至也唯其自外至故迎之者每于郊焉古者于寒曰迎以客阴故也于暑曰逆以主阳故也此则四时皆谓之迎者盖别而言之虽有隂阳客主之辨合而言之则气皆自外至主之在我而已故通谓之迎焉所谓还反何也还言还之自郊反言反之于朝主彼言故曰还主此言故曰反也古者赏以春夏刑以秋冬此则四时皆赏何也盖春夏非不刑也特顺阳义故以赏为主尔秋冬非不赏也特顺隂义故以刑为主尔此则喜其气之至故皆行赏以饰其喜焉又曰德令庆惠出乎君然欲布和行施以下及也则必有以相之者焉故特言命相也德贵乎宣利故曰布令贵乎无乖故曰和庆则必致用故曰行惠则必有与故曰施庆赐者行庆而赐之也庆主礼赐主物前言行庆则礼而已此言庆赐又及于物故也遂行言行之而无壅也毋有不当则又恶夫妄与以伤费焉此与孟夏皆言庆赐遂行而秋冬则不言者赐以春夏为主故也于春则继之以毋有不当于夏则继之以无不欣説者盖庆赐所以饰喜必能毋有不当然后人无不欣説焉亦互相备而已】
　　乃命太史守典奉法司天日月星辰之行宿离不贷毋失经纪以初为常
　　宿犹止也离犹行也言占候躔次不可差贷贷与忒同经纪者天文进退迟速之度数也初者歴家推步之旧法以此为占候之常也【严陵方氏曰月令天所命也主者则继天以行其事而已故言乃焉若后言乃择兀日乃修祭典之类周官太史之职掌建邦之六典以逆邦国之治掌八法以逆官府之治即此所谓守典奉法也又言正嵗年以序事颁之于官府都鄙即此所谓司天日月星辰之行也在人之六典八法在天之日月星辰莫不存乎书故以是命之于太史焉大而有常者之谓典故曰守详而有变者之谓法故曰奉日月星辰之行皆丽乎天之大数数之妙理所以成变化而行鬼神非圣人不能与于此也若夫有司之事特司其末而已故以司言之日者循星以进退者也月者应日以死生者也星者日所舍辰者星所次以其得阳之精故谓之星以其所次有时故谓之辰也日月星辰即尧典所言歴象洪范所言五纪是矣宿言宿之于此离言离之于彼日月星辰之行或宿或离有定数焉太史司之不可贷而已贷则司天者之过矣】
　　是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推反执爵于大寝三公九卿诸侯大夫皆御命曰劳酒
