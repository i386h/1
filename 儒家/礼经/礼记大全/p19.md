<!-- { "loadSidebar": true } -->
　　君疾时仆人之长扶其右体射人之长扶其左体此二人皆平日赞正服位之人故君既薨遇迁尸则仍用此人也方氏释师为众应氏以卜人为卜筮之人【广安游氏曰传曰男子不死于妇人之手春秋书人君不薨于路寝则为死不以道故君子疾也以在寝在朝之正服位而从君者扶持之薨则外廷之人共治其丧疾则外廷之人共知其疾所以防微杜渐致谨于疾病之际以正其死道也然此非一日之故葢古者之制妇官序于内而人君哀乐之事得其节仆人射人举职于外而人君起居之节得其宜故九嫔世妇之属掌以时御叙于王所宫中之始总以太宰参以六卿人君出入起居常从事于礼故疾病死丧内之人不得与焉此非承先王积习而当时礼教之隆有不能然者也】
　　从母之夫舅之妻二夫人相爲服君子未之言也或曰同爨缌
　　从母母之姊妹舅母之兄弟从母夫于舅妻无服所以礼经不载故曰君子未之言时偶有甥至外家见此二人相依同居者有丧而无文可据于是或人为同爨缌之说以处之此亦原其情之不可已而极礼之变焉耳○或问从母之夫舅之妻皆无服何也朱子曰先王制礼父族四故由父而上为族曾祖父缌麻姑之子姊妹之子女子子之子皆由父而推之也母族三母之父母之母母之兄弟恩止于舅故从母之夫舅之妻皆不为服推不去故也妻族二妻之父妻之母乍防似乎杂乱无纪子细防则皆有义存焉
　　丧事欲其纵纵尔吉事欲其折折尔故丧事虽遽不陵节吉事虽止不怠故骚骚尔则野鼎鼎尔则小人君子盖犹犹尔
　　纵纵给于趋事之貌折折从容中礼之貌丧事虽急遽而不可陵躐其节次吉事虽有立而待事之时而不可失于怠惰若骚骚而太疾则鄙野矣鼎鼎而太舒则小人之为矣犹犹而得缓急之中君子行礼之道也【广安游氏曰君子处吉凶之际以失礼为惧故疾舒之际常得其中○临川吴氏曰丧事欲疾吉事欲舒疾者虽当促遽然亦不可太急而陵越节次舒者虽有止息然亦不可太缓而怠惰寛纵故骚骚而急疾不节则若田野之人鼎鼎而舒缓怠惰则若不修整之小人唯君子得疾舒之中则于丧事不至太疾吉事不至太舒也】
　　丧具君子耻具一日二日而可爲也者君子弗爲也丧具棺衣之属君子耻于早为之而毕具者嫌不以久生期其亲也然六十嵗制七十时制八十月制九十日修盖虑夫仓卒之变也一日二日可办之物则君子不豫为之所谓绞紟衾冒死而后制者也
　　丧服兄弟之子犹子也盖引而进之也嫂叔之无服也盖推而远之也姑姊妹之薄也盖有受我而厚之者也方氏曰兄弟之子虽异出也然在恩为可亲故引而进之与子同服嫂叔之分虽同居也然在义为可嫌故推而逺之不相为服姑姊妹在室与兄弟侄皆不杖期出适则皆降服大功而从轻者葢有受我者服为之重故也言其夫受之而服为之杖期以厚之故于本宗相为皆降一等也【何氏平叔曰男女相为服不有骨肉之亲则其尊卑之异也嫂叔亲非骨肉尊卑不异恐有混淆之失故推使无服也】
　　食于有丧者之侧未尝饱也
　　应氏曰食字上疑脱孔子字【严陵方氏曰饥而废事饱而防哀皆非礼也虑其至于废事故虽丧者之侧必食又虑其防哀故未尝饱焉是礼也虽圣人之行不过如此而已】
　　曾子与客立于门侧其徒趋而出曽子曰尔将何之曰吾父死将出哭于巷曰反哭于尔次曽子北面而吊焉其徒门弟子也次其人所寓之馆舍也士丧礼主人西面賔在门东北面此曾子所以北面而吊之也【临川吴氏曰曰吾父死者立于门侧之客曰也】
　　孔子曰之死而致死之不仁而不可爲也之死而致生之不知而不可爲也是故竹不成用瓦不成沬木不成斵琴瑟张而不平竽笙备而不和有钟磬而无簨簴其曰明器神明之也
　　刘氏曰之往也之死谓以礼往送于死者也往于死者而极以死者之礼待之是无爱亲之心爲不仁故不可行也往于死者而极以生者之礼待之是无烛理之明为不知故亦不可行也此所以先王为明器以送死者竹器则无縢縁而不成其用瓦器则麄质而不成其黑光之沫木器则朴而不成其雕斵之文琴瑟则虽张弦而不平不可弹也竽笙虽备具而不和不可吹也虽有钟磬而无悬挂之簨簴不可击也凡此皆不致死亦不致生而以有知无知之间待死者故备物而不可用也备物则不致死不可用则亦不致生其谓之明器者葢以神明之道待之也【长乐陈氏曰不曰神明之器特曰明器者以神之幽不可不明故也周官凡施于神者皆曰明故水曰明水火曰明火以至明齍明烛明竁者皆神明之也葢其有竹瓦木之所用琴瑟竽笙钟磬之所乐者明之也所用非所用所乐非所乐神之也宋襄公葬其夫人醯醢百瓮岂知此哉】
　　有子问于曾子曰问丧于夫子乎曰闻之矣丧欲速贫死欲速朽有子曰是非君子之言也曾子曰参也闻诸夫子也有子又曰是非君子之言也曽子曰参也与子游闻之有子曰然然则夫子有为言之也曽子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也
　　仕而失位曰丧桓司马即桓魋靡侈也
　　南宫敬叔反必载寳而朝夫子曰若是其货也丧不如速贫之愈也丧之欲速贫爲敬叔言之也
　　敬叔鲁大夫孟僖子之子仲孙阅也尝失位去鲁后得反载寳而朝欲行赂以求复位也
　　曽子以子游之言告于有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司防将之荆盖先之以子夏又申之以冉有以斯知不欲速贫也
　　定公九年孔子为中都宰制棺椁之法制也四寸五寸厚薄之度将适楚而先使二子继往者盖欲观楚之可仕与否而谋其可处之位欤【严陵方氏曰肆其侈心而至于伤财曽不若速朽之为愈也肆其利心而至于害义曽不若速贫之为愈也孔子之言特为二子而发尔有子乃能以中都与之荆之事騐之可谓知音者矣】
　　陈庄子死赴于鲁鲁人欲勿哭缪公召县子而问焉县子曰古之大夫束修之问不出竟虽欲哭之安得而哭之
　　大君讣于他国之君曰君之外臣寡大夫某死庄子齐大夫名伯齐强鲁弱不容略其赴县子名知礼故召问之修脯也十脡为束问遗也为人臣者无外交不敢贰君也故虽束修微礼亦不以出竟
　　今之大夫交政于中国虽欲勿哭焉得而勿哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏交政于中国言当时君弱臣强大夫专盟会之事以与国君相交接也此变礼之由也爱之哭出于不能已畏之哭出于不得已哭伯髙于赐氏义之所在也哭庄子于县氏势之所迫也【严陵方氏曰君弱臣强有至交政于中国岂特束修之问而已生既畏之而不敢不与之交则死亦畏之而不敢不为之哭矣若鲁人之哭陈庄子所谓畏而哭之者也然县子谓哭诸异姓之庙者以哭其非所当哭之人故哭于非所当哭之庙也异姓之庙必哭诸县氏以其礼之所由起故尔则与哭伯髙于赐氏同义也○临川吴氏曰爱而哭之谓哀死而哭哭其所当哭也畏而哭之则哭死而非其情哭所不当哭者也此衰世之事古岂有是哉】
　　仲宪言于曽子曰夏后氏用明器示民无知也殷人用祭器示民有知也周人兼用之示民疑也曽子曰其不然乎其不然乎夫明器鬼器也祭器人器也夫古之人胡为而死其亲乎
　　仲宪孔子弟子原宪也示民无知者使民知死者之无知也为其无知故以不堪用之器送之爲其有知故以祭器之可用者送之疑者不以为有知亦不以为无知也然周礼惟大夫以上得兼用二器士惟用鬼器也曽子以其言乃曰其不然乎再言之者甚不然之也葢明器祭器固是人鬼之不同夏殷所用不同者各是时王之制文质之变耳非谓有知无知也若如宪言则夏后氏何为而忍以无知待其亲乎○石梁王氏曰三代送葬之具质文相异故所用不同其意不在于无知有知及示民疑也仲宪之言皆非曽子非之末独讥其说夏后明器盖举其失之甚者也【严陵方氏曰明器祭器三代之所兼用葢处之以死生之间而已岂特周而然哉而原宪必以夏用鬼器殷用人器则是夏有致死之不仁殷有致生之不知矣宜乎曽子不然其说也然曽子之言止及于夏而不及于殷者以死其亲尤君子之所不忍故也】
　　公叔木有同母异父之昆弟死问于子游子游曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也
　　公叔木卫公叔文子之子同父母之兄弟期则此同母而异父者当降而为大功也礼经无文故子游以疑辞答之鲁人齐衰三月之服行之久矣故子夏举以答狄仪而记者云因狄仪此问而今皆行之也此记二子言礼之不同○郑氏曰大功是【张子曰同母异父之昆弟狄仪服之齐衰是与亲兄弟之服同如此则无分别○严陵方氏曰礼异父亦谓之继父继父同居则服期焉服其父以期则其子相为服以大功乃其称也而子夏遂以鲁人之事告狄仪使之行齐衰不亦甚乎】
　　子思之母死于卫柳若谓子思曰子圣人之后也四方于子乎观礼子盖慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉
　　柳若卫人伯鱼卒其妻嫁于卫有其礼谓礼所得为者然无财则不可为礼时为大有礼有财而时不可为则亦不得为之也【严陵方氏曰无其财则物不足以行礼无其时则势不可以行礼礼有常时有变财有限三者不备君子所不行也孟子所言不得不可以为悦者时与礼也无财不可以爲悦者即此所谓财也○广安游氏曰为嫁母服此后世之礼非先王之正也子思之意以为虽有齐衰期之礼然财不足以备礼则行之必有所不备若有其礼有其财可以行矣而非道隆之时亦弗可以备行也以此观之子思于嫁母之服葢有行之而不备者矣古之君子严于父母男女之别以为禽犊懐母不懐父君子恶之故父在为母期以厌降于父母出嫁而其礼之行有所不备以为母絶于父其尊统于父所以致谨于父之亲也若厚于嫁母而于父不亲此禽犊之道谨于礼者之所畏也然后世君子行不如子思道又不如子思未必能亲其父而先絶其母此又君子所难言也故曰与其过乎薄宁过乎厚去古既远行礼者当以是爲心】
　　县子曰吾闻之古者不降上下各以其亲滕伯文为孟虎齐衰其叔父也爲孟皮齐衰其叔父也
