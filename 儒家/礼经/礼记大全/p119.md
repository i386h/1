<!-- { "loadSidebar": true } -->
　　夫祭之道孙为王父尸所使为尸者于祭者子行【杭】也父北面而事之所以明子事父之道也此父子之伦也行犹列也父北面而事子行之尸者欲子知事父之道当如是也○方氏曰十伦皆伦也止于父子言伦者有父子之伦然后有宗庙之祭则祭之伦本于父子而已故止以父子为伦焉【长乐陈氏曰尸于王父则孙于祭者则子以孙为王父之尸则是以子为祭者之父子忘其子之卑而事于父父忘其父之尊而事子凡此所以明祭者事父之道而已○石林叶氏曰尸所以象神取于异姓则嫌于不亲取于己子则疑于无别故为尸者子行也虽以父事之不疑于父不疑则人伦明矣】
　　尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也
　　自献卿以下至羣有司凡同爵则长者必先饮故云皆以齿○疏曰此据备九献之礼者至主人酳尸故尸饮五也凡祭二献祼用郁鬯尸祭奠而不饮朝践二献馈食二献及食毕主人酳尸此皆尸饮之故云尸饮五于此时以献卿献卿之后主妇酳尸酳尸毕宾长献尸是尸饮七也乃以瑶爵献大夫是正九献礼毕但初二祼不饮故云饮七自此以后长宾长兄弟更为加爵尸又饮二是并前尸饮九主人乃以散爵献士及羣有司也此谓上公九献故以酳尸之一献为尸饮五也若侯伯七献朝践馈食时各一献食讫酳尸但饮三也子男五献食讫酳尸尸饮一【严陵方氏曰于尸言饮则主人酳之故也卿以下言献则饮之可知君必献臣者以宾礼隆助祭之人故也尸饮之后献则间之者隆杀之别也间之以五以七以九者饮阳事故用数之奇焉凡觞皆谓之爵此言玉爵瑶爵正谓一升之爵尔言散爵即五升之散也礼器曰宗庙之祭贵者献以爵贱者献以散则不特献者然也虽受献者亦然羣有司则前言进彻之百官后言煇胞翟阍者皆是也皆以齿者同爵则尚齿也前言贵贱之等此变言尊卑者其献也以卿大夫士为之等故以贵贱言之于卿大夫士之等又各以齿故以尊卑言之】
　　夫祭有昭穆昭穆者所以别父子远近长幼亲疏之序而无乱也是故有事于太庙则羣昭羣穆咸在而不失其伦此之谓亲疏之杀也
　　疏曰祭太庙则羣昭羣穆咸在若余庙之祭唯有当庙尸主及所出之子孙不得羣昭羣穆咸在也【严陵方氏曰昭穆固所以别父子而父子之行又各有远近长幼亲疏远近以代言长幼以齿言亲疏以情言然而代之远近齿之长幼皆以情为主尔故下总谓之亲疏之杀也夫有隆然后有杀别亲疏则亲者隆而疏者杀矣并言杀者言自隆降之以至于杀也王制三昭三穆神之昭穆也此羣昭羣穆人之昭穆也首言祭有昭穆则兼神人而言之然昭穆以神为主故人于庙中乃称之】
　　古者明君爵有德而禄有功必赐爵禄于太庙示不敢专也故祭之日一献君降立于阼阶之南南郷【去声】所命北面史由君右执防命之再拜稽首受书以归而舎【释】奠于其庙此爵赏之施也
　　疏曰酳尸之前皆承奉鬼神未暇防命此一献则上文尸饮五君献卿之时也若天子命羣臣则不因常祭之日特假于庙释奠告以受君之命也【长乐陈氏曰施爵赏者必于大庙示其不敢专所以明父祖之尊也受爵禄者舎奠于庙示其有归美所以明父子之贤也明乎父祖之尊则天下知所敬明乎父子之贤则天下知所逊故曰爵赏之施○严陵方氏曰爵者锡之以名禄者锡之以利有德者必有名有功者必有利爵有德禄有功亦从其类也史则掌书也防则书其所命之事也上言执防下言受书互相备也夫命有所禀则非君命也祖命而已故史命之也由君右焉非重史也重命而已○金华应氏曰一献始命者以祭为先也不俟献终而命者以赏为重也】
　　君卷【衮】冕立于阼夫人副袆立于东房夫人荐豆执校【效】执醴授之执镫【登】尸酢夫人执柄夫人授尸执足夫妇相授受不相袭处酢必易爵明夫妇之别也
　　卷冕副袆见前校豆中央直者执醴执醴齐之人也此人兼掌授豆镫豆之下跗也爵形如雀柄则尾也袭处谓因其处【长乐陈氏曰礼器言夫人在房而东酌罍尊则在房者西房也而此言副袆立于东房何耶盖妇人贵于从夫又贵于辨位从夫则立之东所以待其将有事辨位则即于西所以动而行事也至于夫妇相受授不相袭处则异其所立酢必易爵则易其所执故曰明夫妇之别】
　　凡为爼者以骨为主骨有贵贱殷人贵髀【渒】周人贵肩凡前贵于后爼者所以明祭之必有惠也是故贵者取贵骨贱者取贱骨贵者不重【平声】贱者不虚示均也惠均则政行政行则事成事成则功立功之所以立者不可不知也爼者所以明惠之必均也善为政者如此故曰见政事之均焉
　　疏曰殷质贵髀之厚贱肩之薄周文贵肩之显贱髀之隠前贵于后据周言之○方氏曰爼者对豆之器爼以骨为主则豆以肉为主可知骨阳也肉隂也爼之数以奇而从阳豆之数以偶而从隂为是故也【长乐陈氏曰贵者取贵骨贱者取贱骨则有所别而足以为义贵者不重贱者不虚则有所均而可以为仁行于上者政也通于下者事也政必有事而事不必有政故事成本于政行】
　　凡赐爵昭为一穆为一昭与昭齿穆与穆齿凡羣有司皆以齿此之谓长幼有序
　　爵行酒之器也○疏曰此旅酬时赐助祭者酒众兄弟子孙等在昭列者则为一色在穆列者自为一色各自相旅长者在前少者在后是昭与昭齿穆与穆齿也○方氏曰宗庙之中授事则以爵至于赐爵则以齿何也盖授事主义而行于旅酬之前赐爵主恩而行于旅酬之后以其主恩故皆以齿也司士所谓祭祀赐爵呼昭穆而进之是矣夫齿所以序长幼故曰此之谓长幼有序
　　夫祭有畀煇【运】胞【庖】翟【狄】阍者惠下之道也唯有徳之君为能行此明足以见之仁足以与之畀之为言与也能以其余畀其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊旣祭之末而不忘至贱而以其余畀之是故明君在上则竟内之民无冻馁者矣此之谓上下之际不使刑人守门恐是周以前如此周则墨者使守门也际接也言尊者与贱者恩意相接也【严陵方氏曰夫祭之有爼固已见惠均矣然未足以尽惠下之道以至尊之尸而畀至贱之吏然后见惠下也此政事之均与上下之际所以为异欤惠下之道有明足以见之而无仁以与之则惠或失于不行有仁足以与之而无明以见之则惠或失于无辨德者得也唯有徳之君乃能两得故曰为能行此】
　　凡祭有四时春祭曰礿【药】夏祭曰禘秋祭曰尝冬祭曰烝
　　周礼春祠夏禴秋尝冬烝郑氏谓此夏殷之礼
　　礿禘阳义也尝烝隂义也禘者阳之盛也尝者隂之盛也故曰莫重于禘尝
　　方氏曰阳道常饶隂道常乏饶故及于夏始为盛焉乏故及于秋己为盛矣此禘所以为阳之盛甞所以为隂之盛欤以其隂阳之盛故曰莫重于禘尝【石林叶氏曰礿禘之祭其用物薄主于灌献则顺乎阳阳于春夏为用也甞烝之祭其用物多主于馈食则顺乎隂隂于秋冬为用也然言其盛则止及于禘甞而不及礿烝者盖阳达于春物方蠢动隂终于冬物已退藏故古之君子其言郊社则以禘甞对之亦举其盛者尔】
　　古者于禘也发爵赐服顺阳义也于甞也出田邑发秋政顺隂义也故记曰尝之日发公室示赏也草艾【刈】则墨未发秋政则民弗敢草也
　　方氏曰爵命之者也服胜于隂者也故为顺阳义禄食之者也田邑制于地者也故为顺隂义尝之日发公室因物之成而用之以行赏也故曰示赏草刈则墨者因其枯槁之时刈之以给爨刈草谓之草犹采桑谓之桑欤墨五刑之轻者左氏言赏以春夏刑以秋冬而此言尝之日发公室何也盖赏虽以春夏为主而亦未始不用刑月令孟夏断薄刑决小罪是也刑虽以秋冬为主亦未始不行赏此所言是也○应氏曰不曰艾草而曰草艾者草自可艾也【石林叶氏曰爵以诏徳服以显庸仁之属也国政则有田邑致刑则为秋政义之属也仁用于夏禘未尝不行刑要之以仁为主义用于秋尝未尝不示赏要之以义为主仁义备矣止曰禘尝之义者指其立道而言之也】
　　故曰禘尝之义大矣治国之本也不可不知也明其义者君也能其事者臣也不明其义君人不全不能其事为臣不全夫义者所以济志也诸德之发也是故其德盛者其志厚其志厚者其义章其义章者其祭也敬祭敬则竟【境】内之子孙莫敢不敬矣是故君子之祭也必身亲涖之有故则使人可也虽使人也君不失其义者君明其义故也其德薄者其志轻疑于其义而求祭使之必敬也弗可得已祭而不敬何以为民父母矣中庸言明乎郊社之礼禘尝之义治国如视诸掌此因上文阳义隂义而申言之济志成其所欲为也发徳显其所当为也○方氏曰大宗伯若王不与祭祀则摄位先儒谓王有故代之行其祭事正谓是矣代之虽在乎人使之则出乎君代之虽行其事使之则本乎义【石林叶氏曰君主祭者也故明禘尝之义臣助祭者也故能禘尝之事能其事则尽物而已明其义于内不可不尽志尽志者唯有徳之君可也故志厚义章此德之发而终至于竟内无不敬故曰治国之本也祭之义爱敬而已如知爱敬于亲则虽不身涖之盖犹祭也不知祭之义则内不得于其亲其使人祭也何以为敬乎】
　　夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之自名下文谓自成其名是也○方氏曰称则称之以言扬则扬其所为明则使之显而不晦着则使之见而不隠
　　铭者论譔【撰】其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比【毗志反】焉顺也明示后世教也论说譔録也王功曰勲事功曰劳酌斟酌其轻重大小也祭器鼎彝之属自成其名者自成其显扬先祖之孝也比次也谓己名次于先祖之下也顺无所违于礼也示后世而使子孙效其所为则是教也【严陵方氏曰器之重者莫如鼎言之重者莫如铭此鼎所以有铭而铭必于鼎也楚子问鼎而王孙满以谓在德不在鼎则古之为此也亦因其有所寓而已若汤之盘周之量晋公之钟以至王之大常庙之金人几杖杯鉴皆为铭焉其所以自名之意则一也列于天下言陈列于天下而有序也酌之祭器言斟酌其美而不溢也祭器即鼎也自名于祭器故曰自成其名】
　　夫铭者壹称而上下皆得焉耳矣是故君子之观于铭也旣美其所称又美其所为为之者明足以见之仁足以与之知【去声】足以利之可谓贤矣贤而勿伐可谓恭矣上谓先祖下谓己身也见之见其先祖之善也非明不能与之使君上与己铭也非仁莫致利之利己之得次名于下也非知莫及【石林叶氏曰美其所称者以其不遗祖考之善也美其所为者以其不诬祖考之实也有善而弗知不明也故言明足以见之知而不传不仁也故言仁足以与之知之而能又诬其实则亦不知也故言知足以利之知旣利之而欲伐其善则必丧其善故虽铭而其辞敬者亦所谓贤而勿伐也】
　　故衞孔悝【恢】之鼎铭曰六月丁亥公假【格】于大庙公曰叔舅乃祖庄叔左右【并去声】成公成公乃命庄叔随难【去声】于汉阳即宫于宗周奔走无射【亦】
