<!-- { "loadSidebar": true } -->
　　小敛之衣祭服不倒君无襚大夫士毕主人之祭服亲戚之衣受之不以即陈小敛君大夫士皆用复【福】衣复衾大敛君大夫士祭服无筭君褶【牒】衣褶衾大夫士犹小敛也
　　小敛十九称不悉着于身但取其方故有领在下者惟祭服尊故必领在上也君无襚谓悉用己衣不用他人襚送者大夫士尽用已衣然后用襚言祭服举尊美者言之也亲戚所襚之衣虽受之而不以陈列复衣复衾衣衾之有绵纩者祭服无筭随所有皆用无限数也褶衣褶衾衣衾之裌者君衣尚多故大敛用裌衣衾大夫士犹用小敛之复衣复衾也【临川呉氏曰君无襚者谓君之小敛但有已衣无襚衣虽有襚衣不以用也大夫士则先尽用自己之正服乃继用他人之襚服亲戚谓小功以下若大功以上之襚不将命自即陈于房中者用之以继主人之正服而敛以下亲戚之襚则须将命丧主但受之虽用以敛而未必尽用故不以即陈也】
　　袍必有表不襌【丹】衣必有裳谓之一称
　　袍衣之有著者乃防衣也必须有礼服以表其外不可襌露衣与裳亦不可偏有如此乃成称也
　　凡陈衣者实之箧取衣者亦以箧升降者自西阶凡陈衣不诎【屈】非列采不入絺绤纻【宁】不入
　　陈衣者实之箧自箧中取而陈之也取衣收取襚者所委之衣也不诎舒而不卷也非列采为间色杂色也敛尸者当暑亦用袍故絺绤与纻布皆不入也
　　凡敛者袒迁尸者袭
　　执小敛大敛之事者其事烦故必袒以取便迁尸入柩则其事易矣故不袒
　　君之丧大【泰】胥【祝】是敛众胥佐之大夫之丧大胥侍之众胥是敛士之丧胥为侍士是敛
　　胥读为祝者以胥是乐官不掌防事也周礼大祝之职大丧赞敛丧祝卿大夫之丧掌敛士丧礼商祝主敛故知当为祝侍犹临也【临川呉氏曰大胥非谓乐官之大胥按周官大祝之下有胥四人所谓大胥者大祝之胥也丧祝之下有胥四人所谓众胥者众祝之胥也大祝之爵为下大夫丧祝之爵为上士非能亲执敛役者故虽身亲涖事而各以其下之胥服劳侯国之祝虽非四命之下大夫三命之上士等而襄之其命数大祝当降国卿一等众祝当降二等胥各四人当亦如王朝之数国君之敛大胥四人亲敛众胥二人佐之以足六人之数祝官临检记虽不言孔疏谓君应有侍者不知何人葢大祝也大夫之敛则大胥二人临检众胥四人亲敛士之敛则众胥二人临检士之友四人自敛】
　　小敛大敛祭服不倒皆左衽结绞不纽
　　疏曰衽衣襟也生向右左手解抽带便也死则襟向左示不复解也结绞不纽者生时带并为屈纽使易抽解死时无复解义故绞束毕结之不为纽也
　　敛者既敛必哭士与【去声】其执事则敛敛焉则为之壹不食凡敛者六人
　　与其执事谓相助凡役也旧説谓与此死者平生共执事则不至防恶死者故以之敛未知是否
　　君锦冒黼杀【色介反】缀旁七大夫冒黼杀缀旁五士缁冒赪【尺贞反】杀缀旁三凡冒质长与手齐杀三尺自小敛以徃用夷衾夷衾质杀之裁【去声】犹冒也
　　冒者韬尸之二囊上曰质下曰杀先以杀韬足而上后以质韬首而下君质用锦杀画黼文故云锦冒黼杀也其制缝合一头又缝连一边余一边不缝两囊皆然缀旁七者不缝之边上下安七带缀以结之也上之质从头而下其长与手齐杀则自下而上其长三尺也小敛有此冒故不用衾小敛以后则用夷衾覆之夷尸也裁犹制也夷衾与质杀之制皆为覆冒尸形而作也旧説夷衾亦上齐手下三尺缯色及长短制度如冒之质杀
　　君将大敛子弁绖即位于序端卿大夫即位于堂廉楹西北面东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之弁绖素弁上加环绖未成服故也序谓东序端序之南头也堂亷堂基南畔亷棱之上也楹南近堂亷者父兄堂下北面谓诸父诸兄之不仕者以贱故在堂下外宗见杂记下小臣铺席绞紟衾衣铺于席上士商祝之属也敛上即敛处也卒敛宰告太宰告孝子以敛毕也冯之踊者冯尸而起踊也
　　大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端卿大夫即位于堂廉楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之
　　君释菜礼门神也宰告亦告主人以敛毕也君抚之抚尸也主人拜稽颡谢君之恩礼也升主人冯之君使主人升堂冯尸也命亦君命之
　　士之丧将大敛君不在其余礼犹大夫也
　　其余礼如铺衣列位等事
　　铺绞紟踊铺衾踊铺衣踊迁尸踊敛衣踊敛衾踊敛绞紟踊此踊之节也动尸举柩哭踊无数不在此节【临川呉氏曰踊之节君大夫士之礼皆同大敛当此之节则孝子必踊也】
　　君抚大夫抚内命妇大夫抚室老抚侄【迭】娣
　　抚以手按之也内命妇君之世妇也大夫内命妇皆贵故君自抚之以下则不抚也室老贵臣侄娣贵妾故大夫抚之也古者诸侯一娶九女二国各以女媵之为娣侄以从大夫内子亦有侄娣侄者兄之子娣女弟也娣尊侄卑士昏礼虽无娣媵先言侄若无娣犹先媵士有娣媵则大夫有可知矣
　　君大夫冯父母妻长子不冯庶子士冯父母妻长子庶子庶子有子则父母不冯其尸凡冯尸者父母先妻子后
　　父母先妻子后谓尸之父母妻子也尊者先冯卑者后冯○疏曰君大夫之庶子虽无子并不得冯
　　君于臣抚之父母于子执之子于父母冯之妇于舅姑奉【上声】之舅姑于妇抚之妻于夫拘【俱】之夫于妻于昆弟执之冯尸不当君所凡冯尸兴必踊
　　抚之者当尸之心胷处抚按之也执之者执持其衣冯之者身俯而冯之奉之者捧持其衣拘之者微牵引其衣皆于心胷之处不当君所者假令君已抚心则余人冯者必少避之不敢当君所抚之处也冯尸之际哀情切极故起必为踊以泄哀也【临川呉氏曰总言之皆谓之冯尸分言之则有冯奉拘抚执五者之异抚在拘执之间○山隂陆氏曰言执若不能拾也言奉若舅姑在焉拘之妇人从一若犹有所拘然也】
　　父母之丧居倚庐不涂寝苫【始占反】枕【去声】凷【块】非丧事不言君为庐宫之大夫士防【展】之
　　疏曰倚庐者于中门外东墙下倚木为庐也不涂者但以草夹障不以泥涂饰之也寝苫卧于苫也枕凷枕土块也为庐宫之者庐外以帷障之如宫墙也防袒也其庐袒露不以帷幛之也
　　既葬拄【主】楣涂庐不于显者君大夫士皆宫之
　　柱楣者先时倚木于墙以为庐葬后哀杀稍举起其木拄之于楣以纳日光略寛容也又于内用泥以涂之而免风寒不于显者不涂庐外显处也皆宫之不襢也
　　凡非适子者自未葬以于隐者为庐
　　疏曰既非丧主故于东南角隐映处为庐经虽云未葬其实葬竟亦然也
　　既葬与人立君言王事不言国事大夫士言公事不言家事君既葬王政入于国既卒哭而服王事大夫士既葬公政入于家既卒哭弁绖带金革之事无辟【避】也不言国事家事礼之经也既葬政入以下礼之权也弁绖带谓素弁加环绖而带则仍是要绖也大夫士弁绖则国君亦弁绖也君言服王事则此亦服国事也
　　既练居垩室不与人居君谋国政大夫士谋家事既祥黝【于紏反】垩【乌故反】祥而外无哭者禫而内无哭者乐作矣故也
　　垩室在中门外练后服渐轻可以谋国政谋家事也祥大祥也黝治垩室之地令黑垩涂垩室之壁令白皆稍致其饰也祥后中门外不哭故曰祥而外无哭者禫则门内亦不复哭故曰禫而内无哭者所以然者以乐作故也【严陵方氏曰既练君谋国政异乎既葬之不言国事矣大夫士谋家事异乎既葬之不言家事矣或言政或言事者主在上则曰政兼在下则曰事盖洁其地使微青涂其墙使纯白以吉之先见故致饰以变其凶若既练所居之室以垩则以表哀素之心耳非致饰也】
　　禫而从御吉祭而复寝
　　从御郑氏谓御妇人杜预谓从政而御职事杜説近是盖复寝乃复其平时妇人当御之寝耳吉祭四时之常祭也禫祭后值吉祭同月则吉祭毕而复寝若禫祭不值当吉祭之月则逾月而吉祭乃复寝也孔氏以下文不御于内为证故从郑説又按间传言既祥复寝者谓大祥后复殡宫之寝与此复寝异
　　期居庐终丧不御于内者父在为母为妻齐衰期者大功布衰九月者皆三月不御于内妇人不居庐不寝苫丧父母既练而归期九月者既葬而归
　　丧父母谓妇人有父母之丧也既练而归练后乃归夫家也女子出嫁为祖父母及为父后之兄弟皆期服九月者谓本是期服而降在大功者此皆哀杀故葬后即归也
　　公之丧大夫俟练士卒哭而归
　　杂记曰大夫次于公馆以终丧士练而归言大夫士为国君丧之礼也此言公者家臣称有地之大夫为公也有地大夫之丧其大夫与士治其采地者皆来奔丧大夫则俟小祥而反其所治士则待卒哭而反其所治也【山隂陆氏曰言俟着哀之杀早矣据父母既练而归曰既哀有余也】
　　大夫士父母之丧既练而归朔日忌日则归哭于宗室诸父兄弟之丧既卒哭而归
　　命士以上父子皆异宫庻子为大夫士而遭父母之丧殡宫在适子家既练各归其宫至月朔与死之日则徃哭于宗子之家谓殡宫也诸父兄弟期服轻故卒哭即归也
　　父不次于子兄不次于弟
　　疏曰丧卑故尊者不居其殡宫之次也
　　君于大夫世妇大敛焉为之赐则小敛焉于外命妇既加盖而君至于士既殡而徃为之赐大敛焉【为字并去声】君于大夫及内命妇之丧而视其大敛常礼也若为之加恩赐则视其小敛也外命妇乃臣之妻其恩轻故君待其大敛入棺加盖之后而后至也士虽卑亦宜有恩赐故亦视其大敛【严陵方氏曰小敛在先大敛在后丧事以速为敬故大敛而往者礼之常小敛而往者为之赐也】
　　夫人于世妇大敛焉为之赐小敛焉于诸妻为之赐大敛焉于大夫外命妇既殡而往
　　疏曰诸妻侄娣及同姓女也同士礼故赐大敛若夫人侄娣尊同世妇当赐小敛已上言君夫人视之皆有常礼而为之赐则加礼也
　　大夫士既殡而君往焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南面君即位于阼小臣二人执戈立于前二人立于后摈者进主人拜稽颡君称言视祝而踊主人踊
　　大夫士之丧君或以他故不及敛者则殡后亦往先使告戒主人使知之主人具盛馔之奠身自出候于门外见君车前之马首入立于门东北面巫本在君之前今巫止不入祝乃代巫先君而入君释菜以礼门神之时祝先由东阶以升负墉南面者在房户之东背壁而向南也主人拜稽颡者以君之临丧故于庭中北面拜而稽颡也君称言者君举其所来之言谓吊辞也祝相君之礼称言毕而祝踊故君视祝而踊君踊毕主人乃踊也
　　大夫则奠可也士则出俟于门外命之反奠乃反奠卒奠主人先俟于门外君退主人送于门外拜稽颡若君所临是大夫丧则踊毕即释此殷奠于殡可也若是士丧则主人卑不敢留君待奠故先出俟于门谓君将去也君使人命其反而奠乃反奠奠毕主人又先俟于门外君去即拜以送也奠毕出俟大夫与士皆然
　　君于大夫疾三问之在殡三往焉士疾一问之在殡一往焉君吊则复殡服
