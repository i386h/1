<!-- { "loadSidebar": true } -->
　　从者又问诸子游曰礼与子游曰饭于牖下小敛于户内大敛于阼殡于客位祖于庭葬于墓所以即远也故丧事有进而无退曾子闻之曰多矣乎予出祖者从者疑曾子之言故又请问于子游也饭于牖下者尸沐浴之后以米及贝实尸之口中也时尸在西室牖下南首也士丧礼小敛衣十九称大敛三十称敛者包裹敛藏之也小敛在户之内大敛出在东阶未忍离其为主之位也主人奉尸敛于棺则在西阶矣掘肂于西阶之上肂陈也谓陈尸于坎也置棺于肂中而涂之谓之殡及啓而将葬则设祖奠于祖庙之中庭而后行自牖下而户内而阼而客位而庭而墓皆一节逺于一节此谓有进而往无退而还也岂可推柩而反之乎多矣乎予出祖者多犹胜也曽子闻之方悟已说之非乃言子游所说出祖之事胜于我之所说出祖也【严陵方氏曰饭即含也以用米故谓之饭含亦兼用珠玉而此不言者止据士礼也敛以收敛其尸为义其礼见丧大记以衣衾之数有多少故有小大之名也殡以儧于外祖以祭于行葬以藏于野自饭至葬其所愈远以义继恩故有进而无退然负夏之丧既祖而填池矣以曽子之吊遂推柩而反之降妇人而后行礼此从者所以疑其非礼也夫祖固有且意以祭于行始方来有继故尔而曽子遂以为可以反宿则非也降妇人而后行遣奠之礼固礼之常以其反柩而后降故为非自饭于牖下至塟于墓与坊记所言皆同】
　　曽子袭裘而吊子游裼裘而吊曽子指子游而示人曰夫夫也爲习于礼者如之何其裼裘而吊也主人既小敛袒括髪子游趋而出袭裘带绖而入曽子曰我过矣我过矣夫夫是也
　　疏曰凡吊丧之礼主人未变服之前吊者吉服吉服者羔裘冠缁衣素裳又袒去上服以露裼衣此裼裘而吊是也主人既变服之后吊者虽着朝服而加武以绖武吉冠之卷也又掩其上服若是朋友又加带此袭裘带绖而入是也○方氏曰曽子徒知丧事为凶而不知始死之时尚从吉此所以始非子游而终善之也
　　子夏既除丧而见予之琴和之而不和弹之而不成声作而曰哀未防也先王制礼而弗敢过也子张既除丧而见予之琴和之而和弹之而成声作而曰先王制礼不敢不至焉
　　均为除丧而琴有和不和之异者葢子夏是过之者俯而就之出于勉强故余哀未防而不能成声子张是不至者跂而及之故哀已尽而能成声也【李氏曰先王制礼正之以中而使有余者不敢尽不及者不敢不勉要之不出于圣人之大闲而已子夏过者也不敢不约之以礼故曰不敢过也子张不及者也不敢不引而至于礼故曰不敢不至焉○严陵方氏曰四制曰祥之日鼓素琴示民有终也盖先王之制礼如此故二子之除丧而见所以孔子各予之琴也○山隂陆氏曰师也过商也不及今其除丧如此葢学之之力也】
　　司防惠子之丧子游为之麻衰牡麻绖文子辞曰子辱与弥牟之弟游又辱爲之服敢辞子游曰礼也
　　惠子卫将军文子弥牟之弟惠子废适子虎而立庶子故子游特为非礼之服以讥之亦檀弓免公仪仲子之意也麻衰以吉服之布为衰也牡麻绖以雄麻为绖也麻衰乃吉服十五升之布轻于吊服吊服之绖一股而环之今用牡麻绞绖与齐衰绖同矣郑注云重服指绖而言也文子初言辱为之服敢辞者辞其服也
　　文子退反哭子游趋而就诸臣之位文子又辞曰子辱与弥牟之弟游又辱爲之服又辱临其丧敢辞子游曰固以请文子退扶适子南面而立曰子辱与弥牟之弟游又辱为之服又辱临其丧虎也敢不复位子游趋而就客位
　　次言敢辞者辞其立于臣位也此时尚未喻子游之意及子游言固以请则文子觉其讥矣于是扶适子正丧主之位焉而子游之志达矣趋就客位礼之正也○疏曰大夫之賔位在门东近北家臣位亦在门东而南近门并皆北向【长乐陈氏曰司防惠子之丧其废嫡也无异公仪仲子之立庶子游之于司防惠子相友也无异檀弓之于公仪仲子檀弓之讥仲子服免而已趋而就门右而已子游之讥惠子服不以免而麻衰牡麻绖趋不就门右而就诸臣之位又檀弓之讥则见于言子游之讥至于无言者葢檀弓以仲子无贤兄弟非可追而正之故服止于免趋止于景伯而示之以言姑以正法而已子游以惠子之兄弟有文子者可以追而正之故重为之服卑为之趋示之以无言使之自讼而改焉既而文子果扶适子南面而立岂非事异则礼异哉然子游之知礼未必不始于檀弓故仲子之事子游惑而檀弓行之檀弓所以为贤欤】
　　将军文子之丧既除丧而后越人来吊主人深衣练冠待于庙垂涕洟子游观之曰将军文氏之子其庶几乎亡于礼者之礼也其动也中
　　将军文子即弥牟也主人文子之子也礼无吊人于除丧之后者亦无除丧后受人之吊者深衣吉凶可以通用小祥练服之冠不纯吉亦不纯凶庙者神主之所在待而不迎受吊之礼也不哭而垂涕哭之时已过而哀之情未防也庶几近也子游善其处礼之变故曰文氏之子其近于礼乎虽无此礼而为之礼其举动皆中节矣○疏曰深衣即间传所言麻衣也制如深衣縁之以布曰麻衣縁之以素曰长衣縁之以采曰深衣练冠者祭前之冠若祥祭则缟冠也始死至练祥来吊是有文之礼祥后来吊是无文之礼言文氏之子庶几堪行乎无于礼文之礼也动举也中当于礼之变节也【长乐陈氏曰丧已除而吊始至非丧非无丧之时也深衣练冠非凶非不凶之服也待于庙非受吊非不受吊之所也文子于其非丧非无丧之时能处之以非丧非无丧之礼故子游曰其庶几乎亡于礼者之礼也其动也中中者犹射之有中也中乎有于礼者之礼未足以为善中乎亡于礼者之礼则善矣】
　　幼名冠字五十以伯仲死谥周道也
　　疏曰凡此之事皆周道也又殷以上有生号仍为死后之称更无别谥尧舜禹汤之例是也周则死后别立谥○朱子曰仪礼贾公彦疏云少时便称伯某甫至五十乃去某甫而专称伯仲此说为是如今人于尊者不敢字之而曰几丈之类【石林叶氏曰子生三月而父名之非特父名之人亦名之也至冠则成人矣非特人不得名父亦不名焉故加之字而不名所以尊名也五十为大夫则益尊矣有位于庙非特人不字父与君亦不字焉故但曰伯仲而不字所以尊字也礼固自有次第或言士冠礼既冠而字曰伯某甫仲叔季惟其所当则固已称伯仲何待于五十疑檀弓之误此不然始冠而字者伯仲皆在上此但以其序次之所以为字者在下某甫也如伯牛仲弓叔季友之类是已至于五十为大夫尊其为某甫者则去之故但言伯仲而冠之以氏伯仲皆在下如召伯南仲荣叔南季之类是也檀弓言伯仲者非加之伯仲也去其为某甫者而言伯仲尔】
　　绖也者实也
　　麻在首在要皆曰绖分言之则首曰绖要曰带绖之言实明孝子有忠实之心也首绖象缁布冠之缺项要绖象大带又有绞带象革带齐衰以下用布○朱子曰首绖大一搤是拇指与第二指一围要绖较小绞带又小于要绖要绖象大带两头长垂下绞带象革带一头有彄子以一头串于中而束之
　　掘中霤而浴毁灶以缀足
　　疏曰中霤室中也死而掘室中之地作坎以牀架坎上尸于牀上浴令浴汁入坎也死人冷强足辟戾不可着屦故用毁灶之甓连缀死人足令直可着屦也
　　及塟毁宗躐行出于大门殷道也学者行之
　　疏曰毁宗毁庙也殷人殡于庙至塟柩出毁庙门西边墙而出于大门行神之位在庙门西边当所毁宗之外生时出行则为坛币告行神告竟车躐行坛上而出使道中安隐如在坛今向毁宗庙处出仍得躐行此坛如生时之出也学于孔子者行之效殷礼也【严陵方氏曰绖之所用男子重首妇人重腰皆用其所重非徒为虚名而已古者复穴而居开其上以取明而雨溜焉故后世因以名其室毁灶取甓以缀于足而欲尸之温也夫中霤则生时于之以居处浴必掘中霤以示不复居处于此故也而灶则生时于之以烹饪缀足必毁灶以示不复烹饪于此故也宗则生时于之以祭享躐行必毁宗以示不复祭享于此故也凡此皆殷所常行殷尚质故礼之所由本周尚文故礼之所由备生以文为尚故名字之制学礼者行乎周道焉死以质为尚故丧塟之制学礼者行乎商道焉】
　　子柳之母死子硕请具子柳曰何以哉子硕曰请粥庶弟之母子柳曰如之何其粥人之母以葬其母也不可既葬子硕欲以赙布之余具祭之子柳曰不可吾闻之也君子不家于丧请班诸兄弟之贫者
　　子柳鲁叔仲皮之子子硕之兄也具谓丧事合用之器物也何以哉言何以为用乎谓无其财也郑云粥谓嫁之也妾贱取之曰买布钱也不家于丧恶因死者而为利也班犹分也不粥庶弟之母者义也班兄弟之贫者仁也夫以粥庶母以治葬则乏于财可知矣而不家于丧之言确然不易古人之安贫守礼葢如此【严陵方氏曰无财不可以为悦岂宜粥人之母以塟其亲乎无田禄者不设祭器岂宜以赙布之余具之乎此子柳所以不从子硕之请也】
　　君子曰谋人之军师败则死之谋人之邦邑危则亡之应氏曰众死而义不忍独生焉得而不死国危而身不可独存焉得而不亡【长乐陈氏曰主危臣辱主辱臣死故谋人之军师败则死之社稷存则与存社稷亡则与亡故谋人之邦邑危则亡之思其败之死则无轻军师思其危之亡则无轻邦邑先王惧夫为人臣者不知出此故礼以戒之凡使引慝执咎殚忠致命而已】
　　公叔文子升于瑕邱蘧伯玊从文子曰乐哉斯邱也死则我欲葬焉蘧伯玊曰吾子乐之则瑗请前
　　二子皆卫大夫文子名防伯玊名瑗○刘氏曰伯玉之请前盖始从行于文子之后及闻文子之言而恶其将欲夺人之地自为身后计遂讥之曰吾子乐此则我请前行以去子矣示不欲与闻其事也可谓长于风喻者矣【严陵方氏曰塟死为礼葢生者之所送终非死者之所豫择择之且不可又况狥己之乐而忘人之害乎苟惟乐已害人之事可为则夫人而为之矣此公叔文子乐瑕邱之葬故蘧伯玉有请前之讥也】
　　弁人有其母死而孺子泣者孔子曰哀则哀矣而难爲继也夫礼爲可传也爲可继也故哭踊有节
　　弁地名孺子泣者其声若孺子无长短髙下之节也圣人制礼期于可传可继故哭踊皆有其节若无节则不可传而继矣【严陵方氏曰传言由已以传于后继言使人有继于前孟子曰舜为法于天下可传于后世又曰君子创业垂统为可继也此传继之辨欤夫弁人之丧母泣若孺子虽爲尽哀然失哭踊之节而难为继矣此孔子以是言之也】
　　叔孙武叔之母死既小敛举者出尸出户袒且投其冠括髪子游曰知礼
　　礼始死将斩衰者笄纚将齐衰者素冠小敛毕而彻帷主人括髪袒于房妇人髽于室举者出举尸以出也括髪当在小敛之后尸出堂之前主人为将奉尸故袒而括髪耳今武叔待尸出户然后袒而去冠括髪失礼节矣故注以子游知礼之言为嗤之也○冯氏曰经文作戸出户上户字乃尸字之讹也郑注云尸出户乃变服义甚明然注文尸亦讹为户遂解不通【严陵方氏曰葢小敛而后袒括髪则得其序矣出尸而后袒括髪则非其所也子游曰知礼所以甚言其不知礼也】
　　扶君卜人师扶右射人师扶左君薨以是举
