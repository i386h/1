<!-- { "loadSidebar": true } -->
　　祭法言周人祖文王而宗武王郑牵合孝经宗祀明堂之文谓祭五帝于堂上以五人帝及文王配之祭五神于庭中以武王配之祖宗通言耳王肃排之曰古者祖有功而宗有徳祖宗自是不毁之名非谓配食于明堂也宗者尊也周人既祖其庙又尊其祀孰谓祖于明堂乎长孙无忌据鲁语云禘郊祖宗报五者国之典祀也既言五者知各是一事非谓祖宗合祀明堂也二説较郑为优而祖宗二义究无明证惟吴幼清曰祖者始祖也宗者百世不迁之庙与祖同此解为独得特其于周谓始祖后稷文武皆宗而记言有失则尚拘于成説耳盖周之祖文王而宗武王当通虞夏殷言之而后见虞夏之祖颛顼也殷之祖契也皆始祖也无疑也则周之祖文王也亦始祖也无疑也虞之宗舜也夏之宗禹也殷之宗汤也皆百世不迁之宗也无疑也则周之宗武王也亦百世不迁之宗也无疑也难者曰周始祖后稷也文王武王皆世室也今子云然岂有据乎曰子所言者周之初制也吾所言者东迁之更制也方周之始后稷为太祖其庙不迁自余六庙亲尽迭毁懿王时文王当祧以其至徳也为立世室孝王时武王当祧以其大功也亦为立世室歴厉宣幽王递祧成康昭三庙而后稷文武之庙如故也则其时祖为稷而宗为文王武王及幽王乱亡平王迁洛不复如其旧制而即仍故有之文武庙以为祖为宗下自恭王以至幽王増为六世庙故西周之庙并世室而为九东周之庙合武王而为八周官作于晚周其列守祧奄也凡八人则其为八庙无疑矣曰洛何以故有文武庙乎曰洛诰言之矣王在新邑烝祭嵗文王骍牛一武王骍牛一不既有文武庙乎观襄王赐胙小白辞曰天子有事于文武显王赐胙于秦孝也亦言文武文武之为祖为宗又何疑哉展禽居僖文之代就所见闻以为言而祭法因之故止及东周之更制耳曰周祖文王岂王季以上遂不祀乎曰东迁而后王迹熄矣礼乐征伐自诸侯出矣国蹙而财匮名为天室仅同守府先王之故典存者有几又安知其逺祖之祀与不祀也哉
　　兄弟同昭穆
　　天子七庙固为定制然而处常则易明遇变则难晓何谓常父死子继是也何谓变兄终弟及或以兄继弟以叔继兄子之类是也经传止道其常而处变者无从攷见唯春秋跻僖公一事三传以祖祢父子为言国语则直谓异昭穆诸家注防皆谓闵虽弟先为君僖虽兄尝为臣臣不可以先君犹子不可以先父故假祖祢昭穆为喻范寗独不然之胡安国亦以兄亡弟及为易世以愚观之则诸家为善防文而深得乎礼意者也盖尝思昭穆之为义生于太庙中祫祭位乡【太祖东乡子孙南北乡南向者为昭北乡者为穆】而子孙因之以定其世次故父子异昭穆而兄弟则昭穆同如左传所谓太伯虞仲太王之昭也虢仲虢叔王季之穆也管蔡郕霍鲁卫毛聃郜雍曹滕毕原酆郇文之昭也邘晋应韩武之穆也皆一定而不可易在虞虢管蔡诸子虽生列藩封死亦不得入先王之庙然而昭穆之称太伯虞仲不闻异于王季也虢仲虢叔不闻异于文王也管蔡及邘晋而下不闻异于武王成王也是则身为诸侯且不与天子异昭穆之班而如谓以兄终弟及之故即如父子之易世则设武王无子立管蔡而下一人成王无子立邘晋而下一人此一人者反以为天子故而昔为文之昭者今且为武之穆昔为武之穆者今更为成之昭矣呜呼非父子而以为父子本兄弟而不以为兄弟如是而以为礼是徒知天下之足重天子之当尊不知兄弟之伦之不可无也抑何昧圣经之大义而不稽孔孟之明训也哉康诰曰孟侯朕其弟春秋书天子之弟佞夫是天子有弟也祭义曰虽诸侯必有兄春秋于内书公弟叔肸于外书齐侯之弟年郑伯之弟语卫侯之弟鱄卫侯之兄絷是诸侯有兄弟也夫生时兄弟为臣犹不没其为兄弟岂死后兄弟为君反不得为兄弟乎昔者夷齐兄弟让国孔子称之曰古之贤人也求仁而得仁象欲杀舜舜封之孟子曰仁人之于弟不藏怒宿怨亲爱之而已是知圣人于兄弟之际天下国家在所可轻而一体无分之至情不因势位而稍变如谓以兄终弟及之故使生为一父之子没为异世之亲将上何以接髙曽祖考之神灵下何以协子孙臣庶之称谓是昭穆一混而名之不正言之不顺即随之其害有不可胜言者故曰父子异昭穆兄弟昭穆同此至当不易之理也至于兄而继弟则弟为适而兄为庻庻不并适又昔巳为臣故虽兄不得加于弟叔而继兄子虽本异昭穆亦必进之先庙【谓其兄庙】始不至以兄子而子叔以兄而孙弟若夫庙制则一凖王制之言太祖而下其为父死子继之常也则一庙一主三昭三穆而不得少其为兄弟相继之变也则同庙异室亦三昭三穆而不得多观考工记匠人营国所载世室明堂皆五室知同庙异室古人或已有通其变者正不得指之为后人之臆见也得乎此制则位置井然虽如殷之兄弟四人相继【阳甲盘庚小辛小乙】亦岂有昭多穆少或昭少穆多如马端临所谓对偶偏枯之虑哉朱子之图可以处常而不可以处变故孝王以叔居子列弟处孙行遂使夷王以穆而居昭厉王以昭而居穆盖亦未酌乎此制也
　　宗法一
　　宗法何昉乎古之时诸侯之适长为世子嗣为诸侯其支庶之后族类繁多惧其散而无统也因制为大宗小宗之法经曰别子为祖继别为宗此百世不迁之大宗也继祢者为小宗此五世则迁者也夫诸侯世子之兄弟不分适庶皆称别子特以其为祖为祢不同故大宗小宗遂因之以异何以知之王制云大夫三庙一昭一穆与太祖之庙而三士一庙祭法言适士二庙无太祖郑注王制云大夫太祖别子始爵者大传别子为祖谓此也据此则诸侯之别子亦必为大夫而后得为后世之太祖然先王之世使以徳爵以功未有无功徳而为大夫者诸侯之别子岂必皆贤其为大夫者则为后世之太祖故其子孙适长继此祖而为大宗其为士者止得为祢于其子而不得为太祖于其后世故其子孙适长继此祢而为小宗太祖庙百世不迁故大宗亦百世不迁祢庙五世递迁故小宗亦五世而迁也虽然大宗小宗之别渐别于其后非遽别于其初盖别子之及身为大夫士于公朝有宗道也【大传云公子有宗道云云】而未实为宗至其子大夫则立祢庙于中【即后世太祖庙】士则立祢庙于昭【士无太祖一昭一穆】时则有亲兄弟而下宗之以祭者至其孙大夫增祢庙于昭士増祢庙于穆时则有伯叔父而下宗之以祭者及于曽孙大夫増祢庙于穆而三庙备士祔祢于曽祖之昭时则祭三世而宗之者自从祖而下及于孙大夫祔祢于曽祖之昭士祔祢于曽祖之穆时则祭四世而宗之者自族曽祖而下逮孙之子士之祢祔于曽祖而髙祖之父已迁大夫之祢祔于曽祖而髙祖之父乃尊为太祖髙祖之父迁而宗之者亦迁太祖之庙尊而宗之者不改由是以观大夫士五世之内其宗无大小之分宗之有大小之分盖在五世之后也其谓之大宗者何五世内外凡族人之同吾太祖者尽宗之所宗者大也谓之小宗者何唯五世之内族人之同髙祖者宗之所宗者小也盖凡大宗之世适得祭其太祖与祢祖曽髙而诸子一不得祭其子始得祭诸子以为祢而其弟宗之其孙其曽亦如之此大宗之下复有小宗也小宗之世适【指别子为士之世适】得祭其祢祖曽髙而诸子一不得祭其子始得祭诸子以为祢而其弟宗之其孙其曽亦如之此小宗之下更有小宗也族人宗小宗而诸子之小宗复宗世适之小宗【此指无大宗之小宗】族人宗小宗而羣诸子之小宗相率而宗于大宗经云尊祖故敬宗敬宗故收族又云尊祖故敬宗敬宗所以尊祖祢也先王之宗法所以为尽善而无遗也
　　宗法二
　　按大传云庶子不祭明其宗也曲礼亦云支子不祭祭必告于宗子因是以思知古人之宗法盖専为祭先而立也然大宗止一而易明小宗有四而难晓孔頴达云继祢者与亲兄弟为宗继祖者与从兄弟为宗继曽祖者与再从兄弟为宗继髙祖者与三从兄弟为宗斯语一定后世言宗法者皆莫能违之愚为反复经文讨求宗义窃谓其言之未尽也夫族人何以有大宗大宗者始祖【即别子】之正体也族人不得祭始祖而宗别子之世适以共祭故有继别之大宗族人何以有小宗小宗者髙曽祖祢之正体也庶子不得祭祢而宗祢之正适以共祭故有继祢之小宗庶子不得祭祖及曽髙而宗祖曽髙之世适以共祭故有继祖继曽继髙之小宗然其谓之继祢继祖继曽继髙者定于宗之者之身非定于宗子之身何以言之吾身为庶子而宗继祢之适此继祢之适或为吾之兄弟与或为吾兄弟之子及其孙若曽与未可必也吾身为庶孙而宗继祖之适此继祖之适或为吾之伯叔父与或为吾之从兄弟及其子若孙与未可必也推此而族人不祭曽祖者所宗之子不问其为吾之祖行父行兄弟若子行皆继曽祖小宗也不祭髙祖者所宗之子不问其为吾之曽祖行祖行父及兄弟行皆继髙祖小宗也故有一人之身而兼四宗者如髙祖之子当其兄弟宗之即为继祢也当其兄弟之子宗之即为继祖也当其兄弟之孙若曽宗之即为继曽继髙也推此而五世之内其兼三宗二宗者盖多有焉有一人宗一宗而兼四宗者如髙祖之庶孙当其宗适以祭祢也则宗为继祢当其宗适以祭祖也则宗为继祖当其宗适以祭曽髙也则宗为继曽继髙推此而五世之内其兼三宗二宗者又多有焉是则小宗虽有四而宗之者无定故凡礼经唯称宗子而不别言某宗独曽子问载摄主之辞宾有宗兄宗弟宗子之异亦可见宗之者不唯兄弟而孔疏为未尽也后之君子苟未信予言观后宗图则了然矣
　　宗法三
　　或问曰子谓小宗继祢继祖继曽祖继髙祖之称定于宗之者之身非定于宗子之身然则经云继祢者为小宗亦非定于宗子之身乎曰一言继祢者为小宗即知其称因有兄弟宗之而后定者矣按説文云宗尊祖庙也则宗子者族人尊主祭祖庙之子也大传言公子之宗道有无宗亦莫之宗者谓诸侯之弟止一人无人宗之故不为立宗推此而言则知宗子之名由族人宗之而起借令别子之后世止一子则自祭其祢自祭其祖自祭其曽髙已耳无所为宗子又安有所为继祢继祖继曽祖继髙祖之称哉唯是适子下有支子适子祭而支子不祭支子虽不祭又不得竟诿之于适子而已即不与于祭于是而宗法以生于是而宗子之名以立是则祢虽为适子之祢而继祢者为小宗实由支子宗之而见也且经又云宗其继髙祖者五世则迁者也宗指族人宗之者言其指宗子言继髙祖还就宗之者言犹曰宗其继我之髙祖者云尔然则继祢者为小宗由支子宗之而见不益明哉所以然者别子为适子之祢实亦支子之祢特一祭一不祭故支子谓适子为继祢而已宗之若适子之身固髙曽祖祢之正体也一本相代天然之序何容有继之名而又何容有继祢继祖继曽祖继髙祖之称哉故欲知小宗继祢继祖继曽祖继髙祖之称定于宗之者之身非定于宗子之身为设一世世独子无兄弟者观之而自见矣

　　公子宗道图説
