<!-- { "loadSidebar": true } -->
　　注疏言郊之谬始于韦成大传曰王者禘其祖之所自出以其祖配之成谓受命而王者祭天以其祖配郑因之谓至日祭昊天上帝于圜丘曰禘夏正祭感生帝于南郊曰郊故大司乐圜丘注与祭法虞夏殷周之禘通为一解其注郊特牲迎长日之至则曰周夏正之郊周之始郊日以至则曰此鲁礼又其惑之甚于大传小记之禘并指为夏正之郊遂使郊之为义错杂于纬书天帝之称怪妄多岐【如昊天上帝曰矅魄寳苍帝曰灵威仰赤帝曰赤熛怒黄帝曰含枢纽白帝曰白招拒黒帝曰汁光纪是也周感生帝即灵威仰】莫可究诘王肃起而排之谓圜丘即郊郊即圜丘日至之郊报天也夏正之郊祈谷也郊始有正论然吾考礼之详郊者无如郊特牲详绎其文止言日至之报天不及夏正之祈谷又月令孟春天子乃以元日祈谷于上帝不言为郊诗昊天有成命郊祀天地也不言祈谷噫嘻春夏祈谷于上帝也不用以郊因知周时祈谷本不名郊其以祈谷为郊者由鲁郊而混之也何以见之王者一嵗祭天凡四而五时迎气不与焉日至郊一也夏正祈谷二也夏大雩三也秋大飨四也四者之中唯郊大报天礼为尤盛鲁僣行郊礼郑谓鲁唯一郊不与天子郊天同月转卜三正王肃谓鲁日至郊天寅月又郊以祈谷马昭云鲁郊或用子或用寅杜预则云鲁郊唯建寅之月赵伯循叶石林林少頴亦皆云鲁郊不同天子唯行祈谷之郊诸説不同其以祈谷为郊者皆縁孟献子啓蛰而郊郊祀后稷以祈农事之言也夫啓蛰寅月非日至之时祈农即祈谷不得名郊吾取春秋而考之则鲁直僣行日至之郊献子此言盖鲁君臣初僣郊时托于祈谷以轻其事后人不察郊与祈谷之分过信其词遂以鲁为祈谷见春秋书郊不书祈谷遂以祈谷为郊也宣三年春王正月郊牛之口伤改卜牛牛死乃不郊犹三望夫正月日至之月也观成七年正月书鼷鼠食郊牛角乃免牛其书不郊犹三望在夏五月定十五年正月书鼷防食郊牛牛死改卜牛其书郊在夏五月则夫正月牛死而即书乃不郊犹三望即主于正月郊可知矣正月而郊日至之郊也大报天也非祈谷也成十七年九月用郊公羊曰九月非所用郊也郊用正月上辛明堂位鲁君孟春祀帝于郊配以后稷天子之礼也非日至之郊而何谷梁见春秋无二月三月书郊以为不失时而不书也遂为説曰正月至三月郊之时也四月五月郊不时也夫岂知春秋书郊于四月五月者意主于志牛伤牛死及卜不从之变而非止以其后时乎二月三月之或郊或否不可得而知正月之郊则见于经矣鲁之郊有失于后时必无失于先时者安有祈谷而书于正月者哉且春秋所书必以其实郊也祈谷也两事也鲁行祈谷春秋必不书郊春秋书郊则鲁郊必非祈谷明乎此益信献子所言果从来假托之词而不得执此以疑于周之吕祈谷为郊也周郊惟日至一礼而已矣
　　祈谷礼不同郊【郊社乐章】
　　周祈谷不名郊而鲁郊托言祈谷春秋据实而书郊此予之论也难者谓鲁郊果托言祈谷似鲁得行祈谷矣然郊也祈谷也皆天子礼也郊不可僣而祈谷可僣乎曰非然也郊与祈谷皆天子礼而轻重大小之辨存焉月令曰大雩帝用盛乐天子之礼也左氏传曰龙见而雩诸侯所同也春秋书大雩二十有一是鲁僣天子也然而孔子叹周公其衰止言鲁之郊禘非礼而不及大雩则郊之重且大可知矣祈谷之礼等于大雩则视郊为轻且小矣鲁行其重且大之实而托居轻且小之名将以逃责而不知其不可没也使鲁不郊而止行祈谷亦且与大雩同讥而况其为郊也哉盖郊也祈谷也大雩也鲁无一可行而郊其甚也曰昊天有成命朱子云祀成王之诗考之周语固曰是道成王之徳也则朱子为有徴矣序以为郊祀天地而子引之是果可信乎曰一事而有异同之説者当原其始以为从昊天诗之为郊祀天地诗序之言也周语道成王之徳叔向之言也诗序之作虽或云子夏或云毛公然其为诗之意则自有此诗而即传之矣彼赠遗美刺之什无关于典礼者犹指之一无所失矧郊祀之乐有周三十世八百年嵗行之盛举而反致传之失真无是理也然则天地合祭乎曰不然攷之礼经凡言郊者为祭天凡言社者为祭地盖先王之制子月祀天于南郊午月祭地于大社皆歌此诗以为乐章故诗序遂连言之正不得以辞而害意也若疑于诗言不及地则地道无成而代终天固得该乎地又况古人歌诗往往有非其类者如闗雎鹊巢后妃夫人之徳也而乡饮酒燕礼歌之采苹采蘩夫人不失职大夫妻能循法度也而射礼歌之由是以观则即歌祀天之诗以祭地又奚不可哉宋元祐间苏轼本此诗以言合祭刘安世力诋其非然其时人君不亲祭地故议于南郊合祀因得兼致其父天母地之诚盖通变制宜苏氏之言未可尽非第以为经义固然则不可耳孔頴达诗疏谓夏正南郊祭感生帝北郊祭神州地示不经之説奚足取哉
　　太社祭地在北郊王社祈报在国中
　　周时子月祀天于圜丘圜丘在南郊即郊也亦曰太坛午月祭地于方丘方丘在北郊即社也亦曰太折然圜丘即郊王肃言之方丘即社则未有知之者郑谓地神有二夏日至祭昆仑之神于方泽曰禘夏正祭神州地只于北郊曰郊【曲礼孔疏或云申月祭之与郊天对】而社为五土之神稷为原隰之神其祭也配以勾龙后稷其説固支离不经王肃虽并北郊方泽而为一然以社稷之祭为勾龙后稷皆人鬼非地示则犹是岐社与方丘而二之也以愚观之郊特牲详言社事一则曰社祭土而主隂气再则曰社所以神地之道且于郊曰报本反始于社亦曰报本反始则社非祭地而何又中庸言郊社之礼所以事上帝曽子问言尝禘郊社尊无二上而礼运亦曰祭帝于郊所以定天位祀社于国所以列地利则社非祭地而何虽然社有二祭法曰王为羣姓立社曰大社即郊特牲云天子大社必受风雨霜露以达天地之气者所谓方丘者唯此所谓太折者亦唯此夏日至地示之祭即于此行焉此北郊之社与郊对举者也又曰王自为立社曰王社载芟诗序所谓春籍田而祈社稷良耜诗序所谓秋报社稷者即于此行焉祭土谷之神而以勾龙后稷配此库门内右之社不与郊并称者也盖大社以祭率土之地示王社以祭畿内之土谷钧名为社而大小不同犹之郊与祈谷大雩皆祭天于郊而唯郊最大直称郊也黄楚望谓社非地示之祭乃曰殷革夏周革殷皆屋其社是辱之也旱干水溢变置社稷是责之也王者父事天母事地而可辱可责乎按祭义曰建国之神位右社稷而左宗庙知有天下者必更立社以事地唯胜国之社奄其上而柴其下公羊云以为庙屏戒是也如以为辱地则凡王者易姓受命营建都邑更置郊坛者将谓废旧郊为辱天乎天子固有大社有王社诸侯亦有国社有侯社左氏云间于两社是也大夫以下有置社亦即里社左氏云书社千社及清丘之社是也非天子不得祭天而下至庶人得祭社者尊父亲母之义也水旱频仍饥馑洊臻始有变置然变置之事不见于记载惟左传谓夏以上祀柱为稷商以来易柱以弃孙奭谓汤以七年之旱故以弃易柱因引为变置之证愚则谓商之易柱千古仅见而弃为周祖周人祀之为稷又谁敢易之故知易柱之事必非孟子之所据若如赵岐説毁社稷而更置之则歴稽经传书大水大旱者不知凡几议兴师者有之议徙市者有之议修城郭贬食省用务穑劝分者有之不闻有毁社稷之坛壝而更之者也推寻其义或者水旱之方就此一方之社稷变其常祭而为奠以示减杀如郊特牲所谓年不顺成八蜡不通谷梁所谓大祲之嵗鬼神有祷无祀之意然则即变置亦非责社稷况变置固不及天子之大社乎张子厚曰郊者祀天之位社者祭地之位郊外无天神之祀社外无地示之祭此不易之论也
　　北郊主月
　　南郊祭天北郊祭地纬书之言也今予谓太社在北郊因有疑予信纬而不本于经者复着之曰觐礼天子见诸侯毕礼日于南门外礼月于北门外夫南门外南郊也北门外北郊也下文即云祭天燔柴祭地瘗不言所祭之处因知上礼日即礼天神礼月即礼地示而礼之之处即祭之之处故不更言也因觐而祭虽非报本反始之正礼然礼有所谓类祭者其此之谓乎观此祭地于北郊即知常时祭地之社在北郊也唯社在北郊故觐礼之祭地即行于北郊以从其类曰礼日礼月与祭天祭地无与也子而一之岂有説乎郊特牲曰郊之祭也大报天而主日则燔柴祭天谓祭日也柴为祭日则祭地瘗者祭月也故曰礼日即礼天神礼月即礼地示也曰古固有春朝朝日秋夕夕月之礼矣此礼日礼月安知非即是礼而必谓为天地之祭邪祭义曰祭日于坛祭月于坎又曰祭日于东祭月于西玉藻曰天子端朝日于东门之外此春秋朝夕之礼也于东西不于南北其所以必于东西者则祭义所谓日出于东月生于西者乃其义也觐礼此文之上亦云拜日于东门之外此则因觐而拜日即春朝之礼非礼天神故于东门外不于南门外即是以推既拜日于东门外复礼日于南门外则礼日为礼天神无疑也特以日为主故言日不言天耳礼月不于西门外而于北门外岂得为秋夕礼乎亦可见其为礼地示而以月为主故言月不言地耳曰祭天主日经固有之祭地主月吾未之闻也且祭义言郊主以日配以月则月亦天神也岂得为地之主乎易云地道也妻道也昏义曰日食天子修职而荡阳事月食后脩职而荡隂事由是以推天阳而地隂日阳而月隂祭天主日以阳从阳也则祭地主月以隂从隂奚不可哉祭天配以月者隂得上从乎阳也祭地専主月者阳不下配乎隂也如谓觐礼别有祭天地之文而礼日月非祭天地则何以不于东西且日既拜于东何以更礼于南如谓礼日有二文可指南郊为祭天主日礼月止一见不当为祭地主月必从来祭月固于北郊而祭义之文可以不信且王宫夜明不必别有其所也【祭法王宫祭日也夜明祭月也】苟其不然此北郊之礼月断可推祭天之主日而知为祭地既北郊为祭地则祭地之大社不可推此而知其在北郊乎是故祭天南郊以就阳位祭地北郊以就隂位阳主日隂主月礼取相配而义足相成推类而识其真亦圣人之所许也春秋传日食天子伐鼓于社盖月奄日则日食社为隂而主月故伐鼓以责之也否则天子之隂祀不止于社何为而独责之乎此可谓祭地主月之证矣然则既言礼日月何以更言祭天地曰觐礼礼月之文并及四渎下并言礼山川丘陵于西门外即继之曰祭天燔柴祭山丘陵升祭川沉祭地瘗盖燔瘗升沉因髙卑以见义山川足以见升沉故复言祭山川日月不足以显燔瘗故明言祭天地使礼日月与祭天地为二礼将礼山川丘陵与祭山川丘陵亦为二礼矣一觐也山川丘陵无二礼则日月亦无二礼而南郊为祭天北郊为祭地祭天主日祭地主月不益昭昭哉
　　禘祫一事上
