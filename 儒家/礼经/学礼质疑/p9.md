<!-- { "loadSidebar": true } -->
　　古今异宜先王之礼存于今者盖寡独乡饮酒礼郡邑尚嵗行之忆予弱冠时偕兄正符公择弟允诚季野兄子言观礼于郡庠见悬图一轴书宾主位次其设席如其图大宾之席【大宾仪礼曰宾】在西北而向东南二宾之席【二宾仪礼曰介】在西南而向东北郡守为主人席于东南而向宾郡丞而下为僎【仪礼曰遵】丞席东北向二宾通判推官席东而西向三宾之席在堂西【三宾仪礼亦曰众宾】予窃心异之谓古人有忧者侧席而坐乡饮酒嘉礼也胡为其侧席也孔子平居席不正不坐乡饮酒礼席也胡为其不正也问之相礼者则曰此见于乡饮酒义古礼实然时予于礼未深攷虽心疑之亦姑信之年来纂集礼説取乡饮酒义详思之始晓然曰前章云坐宾于西北而坐介于西南主人坐于东南而坐僎于东北者言其方也后章云宾必南乡介必东乡主人坐于东方者言其乡也后人行礼信其前而遗其后遂定为侧坐相向垂为令典郡县诸司以吏治为急于此无过遵行故事孰为审察其非其相礼执事之人类皆庸碌无知岂能深究行之既乆羣视为礼之固然至有忘乎今之失而反致疑于经者如郝仲舆邃于经学其于宾必南乡介必东乡云此坐位与前异则亦以前文为侧坐矣呜呼不察经文而致今之失不可也因今之失而致疑于经益不可也仪礼乡饮酒篇云乃席宾主人介众宾之位皆不属焉不详其方与乡故乡饮酒义特明之然仪礼献宾时云宾升席自西方记云主人介升席自北方降自南方则其席之正而宾南乡介东乡主人西乡皆可得而推之矣郑注仪礼云宾席牖前南面主人席阼阶上西面介席西阶上东面众宾席于宾席之西是四面之坐礼经固明注家未失也又郑云今郡国十月行此饮酒礼则汉时亦非侧坐也张子云坐位宾主不相对礼不主于敬主欲以尊贤也若相对即主于敬主矣斯言深得布席之义自余诸家亦无解为相乡者独方氏云宾面东南介面东北主人面西北僎面西南岂其因时俗行礼如此而为是言乎考明防典洪武十六年颁行图式实与经注同至二十二年更定则如方氏説其非礼不正举世莫知盖已久矣或曰古之时谋宾介也以齿徳今率贵富人耳古之时献酬交错三揖百拜今皆略矣不责其大而责其席次之末无乃已疎乎曰吾亦知此礼之名存而实亡然吾甚爱其名之犹在也使其名存实亡而席次之设悉更从今俗如席地之易为几案笾俎之易为陶噐也吾无责耳矣乃观其设则侧乡也问其由则曰自古然也呜呼礼随时变古礼之不行于今何害吾恶其非古而托于古且恐儒者惑于今之失而遂以之释经也故特为之辨









　　学礼质疑卷二
