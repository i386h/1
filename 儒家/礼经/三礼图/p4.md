<!-- { "loadSidebar": true } -->
　　贝鼖鼔在西房兊之戈和之弓垂之竹矢在东房大辂在宾堦靣【即木辂】缀辂在阼堦靣【即革路级杂色】先辂在左塾之前【即玉辂先犹首也】次辂在右塾之前【即金辂象辂】二人雀弁执恵立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧堦檀弓云夏后氏殡于东阶之前犹在阼也殷人殡于两楹之间则与宾主夹之也周人殡于西阶之上则犹宾之也然与庙同聘礼云公受玉于中室与东楹之间又云大夫奉束帛宾受币堂中西北面既而宾傧大夫束锦大夫受币于楹间南靣则两楹在中矣周礼云王位设黼依依前南乡又云筵国宾于牖前则王位在东室牖国宾在西室牖尔雅牖户之间谓之扆其内谓之宁故记云成王防不能涖阼周公相践阼而治则王位在东室外明矣然西室外亦名扆佐食无事则出戸负依南面若无东室则两楹不得在其中矣又按殡两楹宾主夹之与樽房户间宾主共之语意正同少牢尊于房戸间主妇洗爵于房中出实爵尊南拜献尸时尸席在户西靣则房户在房中央明矣尔雅两阶间谓之乡庭之左右谓之位门屏之间谓之宁
　　天子至庶人寝室配偶
　　天子有后有夫人有世妇有嫔有妻有妾公侯有夫人有世妇有妻有妾天子六寝后六宫一宫在前治内政以阴故北向其外则市故曰县禁令于王之北宫而纠其守是也其内五宫后以时居之其余与三夫人二十七世妇分居之又有九室九嫔居之内宰以阴礼教六宫以阴礼教九嫔以妇职之法教九御使各属以作二事则八十一御妻分属九嫔矣故曰九嫔掌妇学之法以教九御妇徳妇言妇容妇功各帅其属而以时御叙于王所祭法天子诸侯必有公桑蚕室卜三宫夫人世妇之吉者使入蚕于蚕室是也郑氏谓六宫者毎宫九嫔一人世妇三人女御九人其余九嫔三人世妇九人女御二十七人从后惟其所燕息焉从后者五日而沐浴其次又止十五日而徧云皆意说也诸侯四寝夫人四宫一宫在前治内政不居春秋传杀国佐于内宫之庙是也其内三宫夫人居中宫左右媵居东宫西宫亦当有六室为侄娣居也卿大夫二寝所谓将适公所宿斋戒居外寝世妇亦二寝曰适寝曰下室所谓大夫世妇卒于适寝内子未命则死于下室迁尸于寝是也亦当有四室为侄娣居士一寝其妻亦一寝皆曰适室若死而朔月及荐新于西室又以东室生居者为下室是也亦当有二室为妾居礼云庶人无侧室则士有侧矣庶人夫妇共一寝诗妇人谓角枕锦衾予美亡此谁与独旦是也外亦有羣室为妾居所谓及月辰夫出羣室是也葢天子数皆十二除后之外三夫人九嫔亦十二通世妇御妻则一百二十诸侯一夫人二国徃媵各有侄娣一娶九女春秋齐侯三夫人内嬖六人是也通世妇妻妾言亦应九十人大夫娶一正室一侧室各有娣侄故礼大夫不名侄娣通妻妾言亦应六十人士则一妻二妾故曰士不名长妾庶人则一妻一妾谓天子诸侯一娶九女大夫功成受封得备八妾者重国家广嗣也卿大夫一妻二妾者尊贤重继嗣也不备媵娣何北靣之势不足尽人骨肉之亲士一妻一妾何下卿大夫也皆意说也王后进御之义自下而上象月初生渐进至盛郑氏曰凡羣妃御见之法月与后妃其象也卑者冝先尊者冝后女御八十一人当九夕世妇二十七人当三夕九嫔九人当一夕三夫人当一夕后当一夕率五日而遍云自望后反之孔子云日者天之明月者地之理阴契制故月上属为天使妇从夫放日纪防孔子云乃孝经援神契文日者天之明本合在天月者地之理本合在地今以阳尊而阴卑月乃为天契制所使故云阴契制上属为天使是以月上属于天随日而行云又曰五日一御诸侯也诸侯娶九女侄娣两两而御则三日也次两媵则四日也夫日専夜则五日也先儒谓孤卿大夫以下有妾者二妾共一夕其一妾者但不如妻得専夕而已书大传古者后夫人将侍君前息烛后举烛至于房中释朝服袭燕服然后入御于君鸡鸣太师奏鸡鸣于陛下然后夫人鸣佩玉于房中告去也然后广门击柝告辟也【啓门也】然后少师奏质明于陛下然后夫人入廷立君出庙

　　国语内官不过九御外官不过九品考工记曰内有九室九嫔居之外有九室九卿朝焉则九室在应门外君日视治朝在路寝门外退适路寝听政卿退适九室听政也燕朝外朝非常诸侯亦三朝但无明堂为差耳应门庙门皆有屏天子外屏诸侯内屏大夫以帘士以帷郑氏曰屏今罘罳也刻之以云气虫兽如今阙上为之矣按罘罳上皆以罔即网户也以木为方目如罗网状故可以为屏又可为门扉甘露之变出殿北门裂防罘

　　罳而去汉志曰东阙罘罳灾是也释名罘复也罳思也言臣将请事于此复思也非天文志屏四星在端门之外近右执法所以壅蔽帝庭屏取法于此鲁语曰公父文伯之母如季氏康子在其朝与之言弗应从之及寝门弗应而入康子辞于朝而入见【辞其家臣入见敬姜】曰肥也不得闲命无乃罪乎曰子弗闻乎天子诸侯合民事于外朝合神事于内朝【神事祭祀也】自卿以下合官职于外朝【外朝君之公朝】合家事于内朝【内朝家之私朝】寝门之内妇人治其业焉上下同之夫外朝子将业君之官职焉内朝子将佐季氏之政焉皆非吾所敢言也春秋传郑伯有耆酒为窟室而夜饮酒击钟焉朝至未已朝者曰公焉在其人曰吾公在壑谷则卿大夫之二寝其外寝听政不居在寝门外矣左传晋灵公使鉏麑贼赵盾晨徃寝门辟矣盛服将朝尚早坐而假寐公羊以为勇士入其大门则无人门焉者入其闺门则无人闺焉者上其堂则无人焉俯而窥其戸方食鱼飱则是以寝门为闺门与敬姜妇人治其业之言合

　　易传大初篇曰天子旦入东学昼入南学暮入西学在中央曰大学天子之所自学也贾谊曰学者所学之宫也学礼曰帝入东学上亲而贵仁则亲踈有序而恩相及矣帝入南学上齿而贵信则长防有差而民不诬矣帝入西学上贤而贵徳则贤【一作圣】智在位而功不遗矣帝入北学上贵而尊爵则贵贱有等而下不逾矣帝入大学承师问道退习而考于太傅太傅罸其不则而匡【一作达】其不及则徳智长而理【一作治】道得矣此五学者既

　　成于上则百姓黎民化辑于下矣葢有虞氏上庠下庠夏后氏东序西序商人右学左学周兼三代家有塾党有庠术有序国有学庶人家无熟则中里共一校室有塾之意春秋传郑人防于乡校以论执政是也而国学则又兼之左近北为东序即东学也左近南以其无房室亦名东序祀先老于此即南学也右近北为上庠即北学也右近南为瞽宗即西学也所谓凡有道徳者使教焉死则以为乐祖祀于瞽宗是也中为大学为视学乞言之所文王世子反登歌清庙既歌而语以成之也总名曰成均以成天子至庶人也亦曰大学又曰辟雍诗于乐辟雍镐京辟雍庄子文王有辟雍之乐武王周公作武葢本文王礼法之乐周有天下遂以为乐名以乐可以告人也礼法而雍和则徳成矣所谓成于乐也犹防典乐教胄子意非水旋丘如璧也岂因灵台灵沼附防为之说欤诸侯学制亦同五室但以其贡士于天子而在国外不同在鲁则谓之泮宫以泗水县泮水出焉作宫于上曰泮宫犹楚渚宫意诗思乐泮水集于泮林亦非半于天子也王制作頖宫郑氏曰頖之为言班也所以班政教也又因泮而附防頖云
　　天子诸侯公卿大夫庶人入学不同
　　书大传曰大夫七十而致事老其乡里大夫为父师士为少师【亦为里庶尹也】耰锄已藏祈乐已入【祈乐当为新谷】岁事已毕余子皆入学年十五始入小学见小节践小义焉年十八始入大学见大节践大义焉距冬月至四十五日始出学传农事上老平明坐于右塾庶老坐于左塾余子毕出然皆归归夕亦如之余子皆入父之齿随行兄之齿鴈行朋友不相逾轻任并重任分颁白不提擕出入皆如之又曰古之帝王必立大学小学使公卿之太子大夫元士之适子十有三年始入小学见小节践小义焉二十入大学见大节焉践大义焉故入小学见父子之道长防之序入大学知君臣之义上下之位故小师取小学之贤者登之大学大师取大学之贤者登之天子以为左右故为君则君为臣则臣为父则父为子则子周礼师氏掌以媺诏王以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长掌国中得【故书为徳】失之事以教国子弟凡国之贵防子弟学焉保氏掌谏王恶而养国子以道乃教之六艺一曰五礼二曰六乐三曰五射四曰五驭五曰六书六曰九数乃教之六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容按庶民八岁学小学十五学大学皆在校室其有秀者移于乡学乡学之秀者移于庠则乡学在外为序在中为庠有二也故曰党有庠术有序术都邑达野道也淮南子曰室堂庭门巷术野是也大传十八入大学指此故下云上老坐右塾庶老坐左塾汉志学于庠序总言也以乡学视校室则乡又为大矣庠之秀者移于国学学于小学即诸侯之学也以对天子故云小二十入此学九年诸侯岁贡小学之秀者于天子学于大学则三十年矣又学九年大乐正论造士之秀者以告于王而升诸司马曰进士故四十始仕畿内庶民亦十八入乡庠三年大比命乡论秀士升之司徒曰选士教外舎九年记谓国之俊选皆造焉是也司徒论选士之秀而升之学曰俊士亦三十入大学也但选士外而俊士内后世外舎内舎上舎亦有据也公卿大夫元士之适子则各家立塾内则言十年出就外传居宿于外指此大传十三入小学谓入师保所掌虎门外小学同天子学也二十入大学庶子教之所谓职诸侯卿大夫之庶子之倅凡国之政事国子存防倅使之修徳学道春合诸学秋合诸射以考其艺而进退之但在外舎犹选士耳所谓升于司徒不征于乡也天子之子则大戴礼谓古者八岁出就外舎学小艺焉履小节焉束髪而就大学学大艺焉履大节焉又不待二十年矣以虎门左师保所掌为小学别无余学所谓升于学不征于司徒也贾谊论成王在襁褓中召公为太保周公为太傅太公为太师又置少保少傅少师及太子少长知好色则入于学【即上文学礼帝入五学】及太子既冠成人免于保傅之严则有司过之史有亏膳之宰正与此合则其言有本矣
　　释菜释币饮至释奠不同
