<!-- { "loadSidebar": true } -->
　　若不醴，则醮用酒。（若不醴，谓国有旧俗可行，圣人用焉不改者也。《曲礼》曰：“君子行礼，不求变俗。祭祀之礼，居丧之服，哭泣之位，皆如其国之故，谨修其法而审行之。”是。酌而无酬酢曰醮。醴亦当为礼。）
　　[疏]“若不”至“用酒”。
　　○注“若不”至“为礼”。
　　○释曰：自此已上说周礼冠子之法，自此已下至“取笾脯以降如初”，说夏殷冠子之法。云“若不醴，则醮用酒”者，案上文子冠於阼，三加讫一醴於客位是周法。今云“若不醴，则醮用酒”非周法，故知先王法矣。故郑云“若不醴，谓国有旧俗可行，圣人用焉不改者也”，云“圣人”者，即周公制此《仪礼》，用旧俗则夏殷之礼是也。云“《曲礼》曰”已下者，是《下曲礼》文也。云“君子行礼，不求变俗”者，与下文为目，谓君子所住之国，不求变彼国之俗，若卫居殷墟者也。云“祭祀之礼”者，若《郊特牲》云：“殷人先求诸阳，周人先求诸阴。”求诸阳者，先合乐乃灌地降神也；求诸阴者，谓先灌地乃合乐。若卫居殷地用殷礼，则先合乐乃灌也。云“居丧之服”者，谓若《檀弓》周之诸侯绝旁期降上下，殷之诸侯服旁期不降上下，卫居殷墟亦不降上下也。云“哭泣之位”者，殷礼无文，亦应有异也。云“皆如其国之故”者，谓上所云皆如其故国之俗而行之。云“是”者，依先王旧俗而行不改之事。向来所解引《曲礼》，据人君施化之法，不改彼国旧俗，证此醮用酒，旧俗之法也。故《康诰》周公戒康叔，居殷墟当用殷法，是以云“兹殷罚有伦”，使用殷法。故所引《曲礼》，皆据不变彼国之俗。但君子行礼，不求变俗有二途，若据《曲礼》之文云“君子行礼不求变俗”，郑注云：“求，犹务也。不务变其故俗，重本也。谓去先祖之国居他国。”又云：“祭祀之礼，居丧之服，哭泣之位皆如其国之故，谨修其法而审行之。”注：“其法谓其先祖之制度若夏殷”者，谓若杞宋之人居郑卫，郑卫之人居杞宋。若据彼注，谓臣去己国居他国，不变己国之俗。是以定四年祝佗云，殷人六族，在鲁启以商政。亦不变本国之俗，故开商政示之。皆据当身居他国，不变己国之俗。与此注引不同者，不求变俗，义得两合，故各据一边而言也。云“酌而无酬酢曰醮”者，郑解无酬酢曰醮，唯据此文而言。所以然者，以周法用醮，无酬酢曰醮。案《曲礼》云“长者举未”，郑注云：“尽爵曰。”是醮不专於无酬酢者。若然，醴亦无酬酢不为醮名者，但醴大古之物，自然质无酬酢。此醮用酒，酒本有酬酢，故无酬酢得名醮也。云“醴亦当为礼”者，亦上请醴宾之醴，故破之也。
　　尊于房户之，两С，有禁。玄酒在西，加勺，南枋。（房户者，房西室户东也。禁，承尊之器也。名之为禁者，因为酒戒也。玄酒，新水也，虽今不用，犹设之，不忘古也。）
　　[疏]“尊于”至“南枋”。
　　○注“房户”至“古也”。
　　○释曰：云“禁，承尊之器也。名之为禁者，因为酒戒也”者，以醴不言禁，醴非饮醉之物，故不设戒也。此用酒，酒是所饮之物，恐醉，因而禁之，故云因为酒戒。若然，玄酒非饮亦为禁者，以玄酒对正酒，不可一有一无，故亦同有禁也。云“不忘古也”者，上古无酒，今虽有酒，犹设之，是不忘古也。
　　洗，有篚在西，南顺。（洗，庭洗，当东荣，南北以堂深。篚亦以盛勺觯，陈於洗西。南顺，北为上也。）
　　[疏]“洗有”至“南顺”。
　　○注“洗庭”至“上也”。
　　○释曰：知“洗，庭洗”者，上周法用醴之时，醴之尊在房。今醮用酒与常饮酒同，故洗亦当在庭。是以下云“宾降，取爵于篚，卒洗，升酌”，故知洗在庭也。设洗法在设尊前，此洗亦当在设尊前设之，故此直云洗有篚在西，不言设也。若然，上不言设洗者，以其上云醮用酒，即连云尊，文势如此，故不言设洗。云“当东荣，南北以堂深”者，上己有文也。云“篚亦以盛勺觯”者，周法用醴在房，庭洗无篚。此用酒，庭洗有篚，故周公设经辨其异者。但醴篚在房，以盛勺觯，此庭洗，篚亦盛勺觯，故云“亦”也。云“南顺，北为上也”者，席之制有首尾者，据识之先後为首尾。此篚亦云上者，应亦有记识为上下，以其南顺之言，故北为上也。
　　始加，醮用脯醢。宾降，取爵于篚，辞降如初。卒洗，升酌。（始加者，言一加一醮也。加冠於东序，醮之於户西，同耳。始醮亦荐脯醢。宾降者，爵在庭，酒在堂，将自酌也。辞降如初，如将冠时降盥，辞主人降也。凡荐出自东房。）
　　[疏]“始加”至“升酌”。
　　○注“始加”至“东房”。
　　○释曰：云“始加，醮用脯醢”者，此言与周别之事。周家三加讫乃一醴，於客位用脯醢，此加讫即醮於客位用脯醢，是其不同也。但言始加醮用脯醢者，因言与周异之意，其实未行事，是以下乃始云“宾降取爵于篚”也。云“加冠於东序，醮之於户西，同耳”者，经不见者，嫌与周异，故辨之。其经不言冠者，醮之处即与周同，故经不见也。云“始醮亦荐脯醢”者，以其经云醮用脯醢，泛言若醮用酒，未著其节，故亦如上周家三加始荐脯醢。云“宾降者，爵在庭，酒在堂，将自酌也”者，决周家醴在房，赞者酌授宾，宾不亲酌，此则宾亲酌酒洗爵，故有升降也。云“辞降如初，如将冠时降盥，辞主人降也”者，欲见用醴时，直有将冠时宾降，无宾降取爵，以其酌在房故也。今云如初者，唯谓如将冠降盥之事也。云“凡荐出自东房”者，用醴时，尊在房，脯醢出自东房；醮用酒，酒尊在堂，脯醢亦出自东房。《乡饮酒》、《乡射》、《特牲》、《少牢》荐者皆出东房，故云“凡”以该之也。
　　冠者拜受，宾答拜如初。（赞者筵于户西，宾升，揖冠者就筵。乃酌，冠者南面拜受，宾授爵，东面答拜，如醴礼也。於宾答拜，赞者则亦荐之。）
　　[疏]“冠者”至“如初”。
　　○注“赞者”至“荐之”。
　　○释曰：此经略言拜受答拜，不言处所面位。言如初者，以其虽用酒与周异，自外与周同，故直言如初也。是以郑取上醴子法以言之，故言如初以结之也。云“於宾答拜赞者，则亦荐之”者，经直云拜受，答拜如初，亦不言出荐之时节，故郑别言之，亦当如周家醴子时荐也。凡醴子、醴妇并《昏礼》礼宾，面位不同者，皆随时之便，故不同也。
　　冠者升筵，坐。左执爵，右祭脯醢，祭酒，兴。筵末坐，啐酒。降筵，拜，宾答拜。冠者奠爵于荐东，立于筵西。（冠者立俟宾命，宾揖之，则就东序之筵。）
　　[疏]“冠者”至“筵西”。
　　○注“冠者”至“之筵”。
　　○释曰：此经虽用醴酒不同，其於行事与周礼醴子同，但位有异。彼一加讫入房，易服讫出房，立待宾容命。此则醮讫立於席西，待宾命为异，皆为更加皮弁也。云“兴。筵末坐，啐酒”者，为醮於客位敬之故也。《昏礼》礼宾与《聘礼》礼宾在西阶上啐醴者，《昏礼》注云“此筵不主为饮食起”，《聘礼》注云“糟醴不卒”，故也。冠子用醴拜，此醮子用酒亦拜者，以与醴子同是成人法。拜啐，故虽用醮亦拜啐也。
　　彻荐、爵，筵尊不彻。（彻荐与爵者，辟後加也。不彻筵尊，三加可相因，由使也。）
　　[疏]“彻荐”至“不彻”。
　　○注“彻荐”至“便也”。
　　○释曰：云“彻荐与爵者，辟後加也”者，案下文云：“加皮弁，如初仪，再醮，摄酒，其他皆如初。”酒则云摄，明因前也。除酒之外，云其他如初，明荐爵更设是後加，卒设於席前也。故知前云彻荐爵，为辟後加也。
　　加皮弁，如初仪。再醮，摄酒，其他皆如初。（摄犹整也。整酒，谓挠之。今文摄为聂。）
　　[疏]“加皮”至“如初”。
　　○注“摄犹”至“为聂”。
　　○释曰：云“摄犹整也。整酒，谓挠之”者，案《有司彻》云“司官摄酒”，注云：“更洗益整顿之。”不可云洗，亦当为挠，谓更挠搅添益整顿，示新也。
　　加爵弁，如初仪。三醮，有乾肉折俎，哜之，其他如初。北面取脯，见于母。（乾肉，牲体之脯也。折其体以为俎。哜，尝之。）
　　[疏]“加爵”至“于母”。
　　○注“乾肉”至“尝之”。
　　○释曰：前二醮有脯醢，更加此乾肉折俎。言“哜之”者，哜谓至齿尝之。案下若杀再醮不言摄，此经再醮言摄，三醮不言摄，则再醮之後皆有摄，互文以见义也。云“取脯，见于母”者，亦东壁侠拜，与周同。案下文若杀已下，云卒醮取笾脯以降，此亦取笾脯。乾肉曰脯。云“乾肉，牲体之脯也”者，案《周礼腊人》云“掌乾肉凡田兽之脯腊”，郑注云：“大物解肆乾之谓之乾肉，若今梁州乌翅矣。薄析曰脯，捶之而施姜桂曰段。”若然，乾肉与脯别言。若今梁州乌翅者，或为豚解而七体以乾之，谓之乾肉，及用之，将升于俎，则节折为二十一体，与《燕礼》同，故总名乾肉折俎也。
　　若杀，则特豚，载合升，离肺实于鼎，设扃。（特豚，一豚也。凡牲皆用左胖，煮於镬曰亨，在鼎曰升，在俎曰载。载合升者，明亨与载皆合左右胖。离，割也，割肺者，使可祭也。可哜也。今扃为铉，古文为密。）
　　[疏]“若杀”至“扃”。
　　○注“特豚”至“为密”。
