<!-- { "loadSidebar": true } -->
　　○释曰：宾辞，不解所辞之事，案《乡射》：“二人举觯于宾与大夫，进，坐奠于荐右，宾与大夫辞，坐受觯以兴。”注云：“辞，辞其坐奠觯。”以彼云宾与大夫辞，即云坐受觯以兴。若自手受之以举觯，是礼已，故宾与大夫可以当亢答之礼，得云辞其亲奠。此礼初，宾谦卑，不辞其奠，故经不云坐受以兴。然此辞是主人复亲酌已，故《乡射》主人酬宾云宾辞，郑注云“辞主人复亲酌己”是也。云“酬酒不举，君子不尽人之欢，不竭人之忠，以全交也”者，并《曲礼》文。案彼欢谓饮食，忠谓衣服，引之并谓饮食者，郑於彼欢与忠相对解之，故欢为饮食，忠为衣服，通而言之，总为饮食，於义合也。云“全交”者，所有饮食与已已尽之，恐人嫌贫而交绝，故不尽为全交，酬酒不饮亦是全交，故引为证也。此以奠於荐东，为酬酒不举。案《燕礼》二人媵爵于公，“奠于荐南”，彼皆举为旅酬而在左者，郑彼注云：“奠于荐南，不敢必君举也。”案《特牲》主人酬宾，“奠于荐北”，彼举旅而在左者，郑彼云：“行神惠。”故不与此同也。
　　主人揖，降。宾降，立于阶西，当序，东面。（主人将与介为礼，宾谦，不敢居堂上。）
　　[疏]“主人”至“东西”。
　　○注“主人”至“堂上”。
　　○释曰：自此下至“主人介右答拜”，论主人献介之事。
　　主人以介揖让升，拜如宾礼。主人坐取爵于东序端，降洗。介降，主人辞降，介辞洗，如宾礼。升，不拜洗。（介礼杀也。）
　　[疏]“主人”至“拜洗”。
　　○注“介礼杀也”。
　　○释曰：案上主人迎宾之时，介与众宾从入，又主人与客三揖至於阶之时，介与众宾亦随至西阶下东面。今此文云揖让升，如客礼，则唯於升堂时相让，无庭中三揖之事矣。升堂而云拜者，谓拜至亦如宾矣。云“介礼杀也”者，谓不拜洗，是以《乡饮酒义》云“三让以宾升，拜至、献酬、辞让之节繁，及介省矣”是也。
　　介西阶上立。（不言疑者，省文。）
　　[疏]注“不言疑者，省文”。
　　○释曰：此决上献酬辞宾时，宾於西阶上疑立，此亦当献酒节而不言疑者，省文也。
　　主人实爵介之席前，西南面献介。介西阶上北面拜，主人少退。介进，北面受爵，复位。主人介右北面拜送爵，介少退。（主人拜于介右，降尊以就卑也。今文无北面。）
　　[疏]“主人”至“少退”。
　　○注“主人”至“北面”。
　　○释曰：云主人“介之席前，西南面献介”者，以介席东面，故邪向之。若献宾时，於宾席前北面向之也。“主人拜于介右，降尊以就卑也”者，以主人献宾时，主人自在阼阶，今於献介，主人来在西阶介右，是介卑，故降主人之尊，就西阶介之东北面拜也。至旅酬皆同阶者，礼杀故也。
　　主人立于西阶东，荐脯醢。介升席自北方，设折俎。祭如宾礼，不哜肺，不啐酒，不告旨。自南方降席，北面坐卒爵，兴，坐奠爵，遂拜，执爵兴。主人介右答拜。（不哜啐，下宾。）
　　[疏]“主人”至“答拜”。
　　○注“不哜啐下宾”。
　　○释曰：云“主人立于西阶东”者，始献介之时近西，在介右，今於设荐之时，主人无事，稍近东。案上献宾荐设之时，主人云“疑立”，此不言者，文略也。云“主人介右答拜”者，还近西於前立处答拜也。
　　介降洗，主人复阼阶，降辞如初。（如宾酢之时。）
　　[疏]“介降”至“如初”。
　　○注“如宾酢之时”。
　　○释曰：自此至“介降立于宾南”，论介酢主人之事。云“主人复阼阶，降辞如初”者，如宾酢主人之时，介辞主人从己降，主人辞介为己洗，一皆如之也。
　　卒洗，主人盥。（盥者，当为介酌。）
　　[疏]“卒洗主人盥”。
　　○注“盥者当为介酌”。
　　○释曰：此主人自饮而盥者，尊介也。是以《乡射》云：大夫将酢，主人卒洗，“主人盥”。注云：“盥者，虽将酌自饮，尊大夫，不敢亵。”是其类也。
　　介揖让升，授主人爵于两楹之。（就尊南授之。介不自酌，下宾。酒者，宾主共之。）
　　[疏]“介揖”至“之间”。
　　○释曰：“揖让升”者，谓一揖一让升也。云“授主人爵于两楹之间”，以爵授主人也。
　　○注“就尊”至“共之”。
　　○释曰：知两楹间是尊南者，以上云尊於房户，房户当两楹之北，故云“就尊南授之”也。云“介不自酌，下宾”者，以其宾亲酌以酢主人，此不自酌，故云下宾也。云“酒者，宾主共之”者，此郑解酒宾主共之，故宾自酌以酢主人，介卑，故不敢酌，是以《乡饮酒义》云“尊於房户之，宾主共之”是也。
　　介西阶上立。主人实爵，酢于西阶上，介右坐奠爵，遂拜，执爵兴。介答拜。主人坐祭，遂饮，卒爵，兴，坐奠爵，遂拜，执爵兴。介答拜。主人坐奠爵于西楹南，介右再拜崇酒。介答拜。（奠爵西楹南，以当献众宾。）
　　[疏]“介西”至“答拜”。
　　○释曰：此主人既受爵，介无事，故於西阶上立。不言疑立，可知也，亦省文。
　　○注“奠爵”至“众宾”。
　　○释曰：知此奠爵为众宾者，案下文云“主人揖升坐取爵于西楹下”是也。乡射无介，故献众宾时於东序端，取爵献讫，奠爵于篚也。
　　主人复阼阶，揖降。介降立于宾南。
　　[疏]“主人”至“宾南”。
　　○释曰：向来主人与介行礼於西阶上，事讫，故复阼阶揖让降。介降立于宾南者，以将献众宾，故介无事，就宾南也。
　　主人西南面三拜众宾，众宾皆答壹拜。（三拜、壹拜，示遍，不备礼也。不升拜，贱也。）
　　[疏]“主人”至“壹拜”。
　　○注“三拜”至“贱也”。
　　○释曰：自此已下至“奠于篚”，论献众宾之事。云“西南面”者，以其主人在阼阶下，众宾在宾、介之南，故西南向拜之。云“三拜、壹拜，示遍，不备礼也”者，众宾各得主人一拜，主人亦遍得一拜，是不备礼，故《乡射》云：“三拜众宾，众宾皆答壹拜。”彼注云：“三拜，示遍也。壹拜，不备礼也。”大夫礼皆然，故《少牢》云：“主人三拜者，者皆答拜。”郑云：“三拜，旅之示遍也。”又《有司彻》云：“主人降南面，拜众宾于门东，三拜众宾，门东北面，皆答壹拜。”大夫尊，故也。士则答再拜，故《特牲》云：主人“三拜众宾，众宾答再拜。”郑云“众宾再拜者，士贱，旅之，得备礼”是也。云“不升拜，贱也”者，此决上主人与宾、介行礼皆升堂拜，至此三拜，宾贱，故不升拜至也。
　　主人揖升，坐取爵于西楹下，降洗，升实爵，于西阶上献众宾。众宾之长升拜受者三人。（长，其老者，言三人，则众宾多矣。）
　　[疏]“主人”至“三人”。
　　○注“长其”至“多矣”。
　　○释曰：云“主人揖升”者，从三人为首，一一揖之而升也。云“降洗，升实爵”者，以下不更言洗，则以下因此不复洗矣。云“西阶上献众宾”者，下别言众宾之长三人，则众宾之中兼言堂下众宾，故郑云“众宾多矣”。自三人已下，於下便以次历言之矣。云“拜受者三人”，则堂下众宾不拜受矣。
　　主人拜送。（於众宾右。）
　　[疏]“主人拜送”。
　　○注“於众宾右”。
　　○释曰：知在众宾右，拜送者约上文介右而知也。
　　坐祭，立饮，不拜既爵。授主人爵，降复位。（既，卒也。卒爵不拜，立饮，立授，贱者礼简。）
　　[疏]“坐祭”至“复位”。
　　○注“既卒”至“礼简”。
　　○释曰：云“卒爵不拜，立饮，立授，爵贱者礼简”者，宾贤能，以贤者为宾，其次为介，不间长幼。其三宾德劣于宾、介，则数年之长幼，故上众宾之长也。宾介则坐祭，坐饮，又拜既爵，此三宾则坐祭，与宾、介同不拜既爵、立饮、立授则异，贱，故礼简也。
　　众宾献，则不拜受爵，坐祭，立饮。（次三人以下也，不拜，礼弥简。）
　　[疏]“众宾”至“立饮”。
　　○注“次三”至“弥简”。
　　○释曰：此据堂下众宾不拜受，简於三人，故云“礼弥简”也。
　　每一人献，则荐诸其席。（谓三人也。）
　　[疏]“每一”至“其席”。
　　○注“谓三人也”。
　　○释曰：上已云献，此以下别言荐。云每一人，还发三人而言。云“每一人献则荐诸、其席”，则一一得献，即荐之，以其言席，又下别言众宾，则此三是三人，故郑云“三人”也。
　　众宾辩有脯醢。（亦每献荐於其位，位在下。今文辩皆作遍。）
　　[疏]“众宾辩有脯醢”。
　　○注“亦每”至“作遍”。
　　○释曰：云“亦每献荐於其位”者，如上三人，一一荐之。知位在下者，以其言堂下立侍，不合有席，既不言席，故位在下，既不言其数，则乡人有学识者，皆来观礼，皆入饮酒之内。是以《乡射》云：旅酬堂上，“辩，卒受者兴，以旅在下者”，明众宾在堂下也。
　　主人以爵降，奠于篚。（不复用也。）
　　[疏]“主人”至“于篚”。
　　○释曰：以此合一献遍，不复用，故以主人爵降，奠於篚也。
　　揖让升。宾厌介升，介厌众宾升，众宾序升，即席。（序，次也。即，就也。今文厌皆为揖。）
　　[疏]“揖让”至“即席”。
　　○注“序次”至“为揖”。
　　○释曰：自此至“举觯者降”，论遍献众宾讫，将以旅酬之事。云“众宾序升”者，谓三宾堂上有席者，以年长为首，以次即席也。云“今文厌皆为揖”，不从者，以宾相引以手，不得为揖故也。
　　一人洗，升，举觯于宾。（一人，主人之吏。发酒端曰举。）
　　[疏]“一人”至“于宾”。
　　○注“一人”至“曰举”。
　　○释曰：此一人举觯，为旅酬也。云“发酒端曰举”者，从上至下遍饮讫，又从上而起，是发酒端曰举也。
　　实觯，西阶上坐奠觯，遂拜，执觯兴，宾席末答拜。坐祭，遂饮，卒觯兴，坐奠觯，遂拜，执觯兴，宾答拜。降洗，升实觯，立于西阶上，宾拜。（宾拜，拜将受觯。）
　　[疏]“实觯”至“宾拜”。
　　○注“宾拜拜将受觯”。
　　○释曰：云“宾席末答拜”者，谓於席西南面，非谓席上，近西为末，以其无席上拜法也。已下宾拜皆然。
　　进，坐奠觯于荐西。宾辞，坐受以兴。（举觯不授，下主人也。言坐受者，明行事相接，若亲受，谦也。）
　　[疏]“进坐”至“以兴”。
　　○注“举觯”至“谦也”。
