<!-- { "loadSidebar": true } -->
　　○释曰：云“事小讫也”者，以其未袭，敛必帷之者，鬼神尚幽ウ故也。
　　乃赴于君。主人西阶东，南面命赴者，拜送。（赴，告也。臣，君之股肱耳目，死当有恩。）
　　[疏]注“赴告”至“有恩”。
　　○释曰：此及下经，论使人告君之事。云“臣，君之股肱耳目”者，案《虞书》云：“帝曰：臣作朕股肱耳目。”注云：“大体若身。”云死当有恩，是以下有吊及赠衤遂之事也。案《檀弓》云：“父兄命赴者。”郑注云：“谓大夫以上也，士主人亲命之。”是尊卑礼异也。
　　有宾，则拜之。（宾，僚友群士也。其位犹朝夕哭矣。）
　　[疏]注“宾僚”至“哭矣”。
　　○释曰：此谓因命赴者，有宾则拜之。若不因命赴者，则不出，是以下云“唯君命出”，郑云“始丧之日，哀戚甚，在室故不出”是也。云“宾，僚友群士也”者，同官为僚，同志为友，群士即僚友也。以其始死，唯赴君，此僚友未蒙赴及即来，是先知疾重，故未赴即来，明是僚友之士，非大夫及疏远者。若有大夫，则经辨之而称大夫，是以下文因君衤遂，即云“有大夫则特拜之”是也。云“其位犹朝夕哭矣”者，谓宾吊位犹如宾朝夕哭位，其主人之位则异於朝夕，而在西阶东，南面拜之，拜讫，西阶下东面，下经所云“拜大夫之位”是也。
　　入，坐于床东，众主人在其後，西面。妇人侠床，东面。（众主人，庶昆弟也。妇人，谓妻妾子姓也，亦妻在前。）
　　[疏]注“众主”至“在前”。
　　○释曰：自此尽“北面”，论主人以下哭位之事。云“入坐”者，谓上文主人拜宾讫，入坐于床东，是其众主人直言在其後，不言坐，则立可知。妇人虽不言坐，案《丧大记》妇人皆坐，无立法。言“侠床”者，男子床东，妇人床西，以近而言也。案《丧大记》：“士之丧，主人、父、兄、子姓皆坐于东方，主妇、姑、姊妹、子姓皆坐于西方。”此义恐错，此经有不命士，《丧大记》无不命士，又与《大记》文不同，释亦不合。“子姓皆坐于西方”，注云：“士贱，同宗尊卑皆坐。”此除主人之外不坐者，此据命士，彼据不命之士。知者，案《丧大记》云：“大夫之丧，主人坐于东方，主妇坐于西方，其有命夫、命妇则坐，无则皆立。”是大夫丧，尊者坐，卑者立，是知此非主人皆立，据命士；《大记》云尊卑皆坐，据不命之士。云“妇人谓妻妾子姓”者，下云“亲者在室”，其中有姑姊，故此注直言妻妾子姓也。《丧大记》兼言姑姊妹者，彼无别文，见亲者在室，故注总言之也。言“亦妻在前”者，亦主人在众主人前也。
　　亲者在室。（谓大功以上父兄姑姊妹子姓在此者。）
　　[疏]注“谓大”至“此者”。
　　○释曰：知亲者谓大功以上者，以大功以上有同财之义，相亲昵之理，下有众妇人户外，据小功以下疏者，故知此为大功以上也。云“父兄姑姊妹”在此者，上注据死者妻妾子姓也，此注据主人之兄弟姑姊妹子姓而言。若然，父谓诸父，兄谓诸兄、从父昆弟，姑谓主人之姑，姊妹谓从父姊妹，子姓谓主人之孙，於死者谓曾孙、玄孙。曾孙为曾祖、高祖齐衰三月，当在大功亲之内，故云“子姓”在此者。
　　众妇人户外北面，众兄弟堂下北面。（众妇人、众兄弟，小功以下。）
　　[疏]注“众妇人”至“以下”。
　　○释曰：案《丧服记》云：“兄弟皆在他邦加一等。”传曰：“小功以下为兄弟。”玄谓於此发兄弟传者，嫌大功以上又加也。大功以上，若皆在他国，则亲自亲矣，是大功以上为亲者，则上文是也。是以知此妇人在户外，是小功以下可知。若然，同是小功以下，而男子在堂下者，以其妇人有事自堂及房，不合在下，故男子在堂下，妇人户外堂上耳。
　　君使人吊。彻帷。主人迎于寝门外，见宾不哭，先入，门右北面。（使人，士也。礼使人必以其爵。使者至，使人入将命，乃出迎之。寝门，内门也。彻帷，<户去>之，事毕则下之。）
　　[疏]注“使人士”至“下之”。
　　○释曰：自此尽“不辞入”，论君使人吊礻遂之事。郑知礼使人必以其爵者，案《聘礼》使人归饔饩及致礼皆各以其爵，此君使人吊朝士，明亦以其爵，使士可知，此《仪礼》见诸侯吊法。若天子则不以其爵，各以其官，是以《周礼大仆职》云：“掌三公孤卿之吊劳。”郑云：“王使往。”又《小臣职》云：“掌士大夫之吊劳。”又《御仆职》掌群使之吊劳。又案《宰夫职》云：“凡邦之吊事，掌其戒令与币器。”注：“吊事，吊诸侯。”是其皆以官不以爵也。云“使者至，使人入将命，乃出迎之”者，将命，谓传宾主人之言摈者也。案下小敛後云：“有礻遂者，则将命摈者出请入告。”注云：“《丧礼》略於威仪，既小敛摈者乃用辞。”若然，则此虽有摈者，未用辞，故此下经不云主人出迎。经不云摈者，郑探其意，使者，使人入将命所使之人。入将命，即包主人摈者也。云“寝门，内门也”者，以其大夫士唯有两门，有寝门者、外门者。以其下云“主人拜送于外门外”，故知此寝门，内门也。云“彻帷，<户去>之”者，谓褰帷而上，非谓全彻去。知事“毕则下之”者，案下“君使人礻遂，彻帷”，明此事毕，下之可知。
　　吊者入，升自西阶，东面。主人进中庭，吊者致命。（主人不升，贱也。致命曰：“君闻子之丧，使某如何不淑。”）
　　[疏]注“主人”至“不淑”。
　　○释曰：上云主人迎于寝门外，此云吊者入，谓入寝门，以其死在寝。云“主人不升，贱也”者，对大夫之丧，其子得升堂受命。知者，案《丧大器》：“大夫於君命，迎于寝门外，使者升堂致命，主人拜于下。”言拜于下，明受命之时得升堂，必知大夫之子得升堂受命者。案《丧大记》云：“大夫之丧，将大敛，君至，主人迎，先入门右，君即位于序端，主人房外南面，卒敛，宰告，主人降，北面於堂下，君抚之，主人拜稽颡。”郑注云：“大夫之子尊，得升，视敛。”下文又云：“士之丧，将大敛，君不在，其馀礼犹大夫也。”以君常视士殡，故言君不在。若有恩赐，君视大敛则不得如大夫。言君不在者，谓士之子不升堂，在君侧。以此言之，士受君命，不得升堂，以其贱。明大夫之子得升，受命乃降拜可知。是以《大戴礼》云：“大夫於君命升听命降拜”是也。云“致命曰”以下，郑知有此辞者，案《杂记》诸侯使人吊邻国之君丧，而云吊者入，升自西阶东面，致命曰：“寡君闻君之丧，寡君使某，如何不淑。”彼据邻国之君，故称寡；此使士吊己国之士，故直云君，不言寡也。
　　主人哭，拜稽颡，成踊。（稽颡，头触地。成踊，三者三。）
　　[疏]注“稽颡”至“者三”。
　　○释曰：云“稽颡头触地”者，案《礼记檀弓》曰：“稽颡而后拜，颀乎其致也。”为稽首之拜，但触地无容即名稽颡。云“成踊三者三”，案《曾子问》，君薨，世子生，三日告殡云：“众主人卿大夫士，哭踊三者三。”凡九踊也。
　　宾出，主人拜送于外门外。
　　君使人衤遂。彻帷。主人如初。衤遂者左执领，右执要，入，升，致命。（衤遂之言遗也。衣被曰衤遂。致命曰：“君使某衤遂。”）
　　[疏]注“衤遂之”至“某衤遂”。
　　○释曰：云“主人如初”者，如上吊时迎于寝门外以下之事也。云“衤遂之言遗也”者，谓君有命，以衣服遗与主人。云“衣被曰衤遂”者，案《左传》隐元年：“秋七月，天王使宰亘来归惠公仲子之。”《梁传》曰“乘马曰，衣衾曰衤遂，贝玉曰含，钱财曰赙”是也。云“致命曰君使某衤遂”者，亦约《杂记》文。此君衤遂虽在袭前，主人袭与小敛俱不得用君衤遂，大敛乃用之。知者，案《丧大记》云：“君无衤遂，大夫士毕主人之祭服，亲戚之衣受之不以即陈。”注云“无衤遂者，不陈不以敛”谓不用之为小敛，至大敛乃用之。故下文大敛之节云“君衤遂不倒”，注云“至此乃用君衤遂，主人先自尽”是也。
　　主人拜如初，衤遂者入，衣尸，出。主人拜送如初。唯君命，出，升降自西阶。遂拜宾，有大夫则特拜之。即位于西阶下，东面，不踊。大夫虽不辞，入也。（唯君命出，以明大夫以下，时来吊衤遂，不出也。始丧之日，哀戚甚，在室，故不出拜宾也。大夫则特拜，别於士旅拜也。即位西阶下，未忍在主人位也。不踊，但哭拜而已。不辞而主人升入，明本不为宾出，不成礼也。）
　　[疏]注“唯君”至“礼也”。
　　○释曰：云“主人拜如初”者，亦如上主人进中庭，哭拜稽颡成踊。云“衤遂者入，衣尸出”者，案《既夕》记：“衤遂者委衣于床，不坐。”众衤遂者委于床上不坐。则此衤遂者左执领，右执要，以衣尸，亦不坐。云“唯君命出”者，欲见孤卿大夫士，虽有吊衤遂来皆不出，故云唯著异也。云“遂拜宾”者，因事曰遂，以因有君命，故拜宾，若无君命，则不出户。云“大夫虽不辞，入也”者，谓主人小敛後，宾致辞云“如何不淑”，乃复位踊。今以初死，大夫虽不辞，主人升入室。云“以明大夫以下，时来吊衤遂，不出也”者，言唯君命出，明大夫已下，时来吊衤遂，不出可知。经云拜大夫者，以因君命，出见故也。云“未忍在主人位也”者，至小敛後始就东阶下，西南面主人位也。云“明本不为宾出，不成礼也”者，总解不为之踊，及虽不辞而入二事。
　　亲者衤遂，不将命，以即陈。（大功以上，有同财之义也。不将命，不使人将之致於主人也。即陈，陈在房中。）
　　[疏]注“大功”至“房中”。
　　○释曰：自此尽“房”，论大功兄弟及朋友吊衤遂之事。云“大功以上”，谓并异门齐衰，故云以上。云“即陈，陈在房中”者，下云“如衤遂以房”，故知此陈陈在房中也。
　　庶兄弟衤遂，使人以将命于室，主人拜于位，委衣于尸东床上。（庶兄弟，即众兄弟也。变众言庶，容同姓耳。将命曰：“某使某衤遂。”拜于位，室中位也。）
　　[疏]注“庶兄”至“位也”。
