<!-- { "loadSidebar": true } -->
　　归，执圭复命于殡，升自西阶，不升堂。（复命于殡者，臣子之於君父，存亡同。）
　　[疏]“归执”至“升堂”。
　　○注“复命”至“亡同”。
　　○释曰：自此尽“即位踊”，论使者丧，还执圭还国复命之事。云“臣子之於君父，存亡同”者，案《礼记》奔父母之丧，升自西阶。此复命於殡，亦升自西阶法。生时出必告，反必面，故云臣子於君父存亡同也。
　　子即位，不哭。（将有告请之事，宜清净也。不言世子者，君薨也。诸臣待之，亦皆如朝夕哭位。）
　　[疏]“子即位不哭”。
　　○注“将有”至“哭位”。
　　○释曰：云“不言世子者，君薨也”者，案《公羊传》：“君存称世子，君薨称子某，既葬称子，逾年称君。”案上文称世子，此文单称子，是知其君薨，故君不称某，而与此既葬同号者，以其既不得称世子，略云子而已。故不言某，其实正法称子某，是以《杂记》在殡待邻国之使皆称某。云“诸臣待之，亦皆如朝夕哭位”者，但臣子一列，上下文唯言子，不言群臣，与子同。知如朝夕哭位者，案《奔丧》云：奔父之丧在家者，待之皆如朝夕哭位，故知此亦然。
　　辩复命，如聘。（自陈币至于上介，以公赐告，无劳。）
　　[疏]“辩复命如聘”。
　　○注“自陈”至“无劳”。
　　○释曰：言“辩复命如聘”者，上文君存时，使者复命，自陈公币已下，至赐告之等，今复命於殡所，亦尽陈之，故言“辩”。知“无劳”者，劳主君出命，今君薨，不可代君出命，故知无劳也。
　　子臣皆哭。（使者既复命，子与群臣皆哭。）
　　[疏]“子臣皆哭”。
　　○注“使者”至“皆哭”。
　　○释曰：此据子在位哭，亦兼群臣，故郑云“子与群臣皆哭”。
　　与介入，北乡哭。（北乡哭，新至别於朝夕。）
　　[疏]“与介入北乡哭”。
　　○注“北乡”至“朝夕”。
　　○释曰：使者升阶复命讫，不见出文，而言与介入者，以其复命之时，介在币南，北面，去殡远，复命讫，除去币，宾更与介前入近殡，北乡哭，乡内为入，故云“与介入，北乡哭”也。云“北乡哭，新至别於朝夕”者，朝夕哭位在阼阶下，西面，今於殡前北乡，故云别於朝夕也。
　　出，袒括发。（悲哀变於外，臣也。）
　　[疏]“出袒括发”。
　　○注“悲哀变於外臣也”。
　　○释曰：案《奔丧》云“至於家，入门左，升自西阶”，东面哭，括发袒於殡东，是於内者，子故也。此使者出门，袒括发，变於外者，臣故也。
　　入门右，即位踊。（从臣位，自哭至踊，如奔丧礼。）
　　[疏]“入门右即位踊”。
　　○注“从臣”至“丧礼”。
　　○释曰：案《奔丧》云：袒括发於西阶，东即位，踊，袭、於序东。此门外袒括发，入门右，即位踊，亦当袭於序东，故郑云“自哭至踊，如奔丧礼”也。
　　若有私丧，则哭于馆，衰而居，不飨食。（私丧，谓其父母也。哭于馆，衰而居，不敢以私丧自闻于主国，凶服干君之吉使。《春秋传》曰：“大夫以君命出，闻丧，徐行而不反。”）
　　[疏]“若有”至“飨食”。
　　○注“私丧”至“不反”。
　　○释曰：自此尽“从之”，论使者有父母之丧行变礼之事。云“不敢以私丧自闻于主国”者，解“哭于馆”。又云“凶服干君之吉使”者，亦取不敢解之。言“衰而居”，谓服衰居馆行聘享，即皮弁吉服，故不敢凶服干君之吉使也。引《春秋传》者，案宣八年《经》书：“夏六月，公子遂如齐，至黄乃复。”《公羊传》云：“其言至黄乃复何？有疾也。何言乎有疾乃复？讥。何讥尔？大夫以君命出，闻丧徐行而不反。”何氏注：“闻大丧而不反，重君命也。徐行者，为君当使人追代之，以丧喻疾者，丧犹不还，而况疾乎？”是也。以此言之，使虽未出国境，闻父母之丧，遂行，不敢以私废王事，君使人代之可也。以此言之，明至彼所使之国，虽闻父母之丧，不反可知，是以哭于馆衰而居。
　　归，使众介先，衰而从之。（己有齐斩之服，不忍显然趋於往来，其在道路，使介居前，归又请反命，己犹徐行随之。君纳之，乃朝服，既反命，出公门，释服，哭而归。其佗如奔丧之礼。吉时道路深衣。）
　　[疏]“归使”至“从之”。
　　○注“己有”至“深衣”。
　　○释曰：云“己有齐斩之服”者，以其私丧之内，有为父斩为母齐衰，故齐斩并言之也。云“不忍显然趋於往来”者，解经并“使众介先衰而从之”意。经云归，据反国时兼云往者。郑意去时闻父母之丧，不敢即反，亦使众介先，衰而从之，故往来并言。云“在道路，使介居前”者，谓去向彼国时。云“归又请反命，己犹徐行随之”者，此谓还国至近郊，使人请反命，君许入，犹使介居前，徐行於後，随介至国也。云“君纳之，乃朝服”者，以其行聘之时，犹不以凶服干君之吉使，而服吉服，知此反命时，亦不以凶服于君之吉使，而服朝服，如吉时反命矣。云“出公门，释服，哭而归”者，案《杂记》云：“大夫士将与祭於公，既视濯而父母死，则犹是与祭也。次於异宫，既祭，释服出公门外，哭而归。”亦云“其它如奔丧之礼”，明此亦出公门，释朝服而归。但彼祭服不可著出，故门内释服。此朝服可以著，出门乃释服为异也。云“其他如奔丧之礼”者，案《奔丧》云：“至於家，入门左，升自西阶，殡东西面坐，哭尽哀，括发，袒，降堂东即位，西乡哭，成踊，袭、于序东，绞带，反位拜宾，成踊，送宾，反位。有宾後至者，则拜之成踊，送宾皆如初，众主人、兄弟皆出门，出门哭止阖门，相者告就次，於又哭。括发，袒，成踊。於三哭，犹括发，袒，成踊。三日成服，拜宾送宾皆如初。云“吉时道路深衣”者，以其朝服之下，唯有深衣，庶人之常服。既以朝服反命，出门去朝服，还服吉时，深衣三日，成服乃去之。
　　●卷二十四聘礼第八
　　宾入竟而死，遂也。主人为之具，而殡。（具，谓始死至殡所当用。）
　　[疏]“宾入”至“而殡”。
　　○注“具谓”至“当用”。
　　○释曰：自此尽“卒殡乃归”，论宾介死之事。云“宾入境而死，遂也”者，若未入境即反来。云“主人为之具而殡”者，谓从始死至殡所当用者，主人皆供之。郑云“具，谓始死至殡所当用”，直云至殡所当用，明不殡於馆，取其至殡节，主人供丧具，以其大敛讫即殡，故连言殡。故下文“归介复命”之时，柩止门外，明敛於棺而已。
　　介摄其命。（为致聘享之礼也。初时，上介接闻命。）
　　[疏]“介摄其命”。
　　○注“为致”至“闻命”。
　　○释曰：云“初时，上介接闻命”者，郑解介得代宾致命之意，以其命出於君。初，宾受命於君之时，宾介同北面，上介接闻君命矣，以是今宾死，得摄其命。
　　君吊，介为主人。（虽有臣子亲因，犹不为主人，以介与宾并命於君，尊也。）
　　[疏]“君吊介为主人”。
　　○注“虽有”至“尊也”。
　　○释曰：古者宾聘，家臣子皆从行，是以延陵季子聘於齐，其子死葬於嬴搏之。故郑云“虽有臣子亲因，犹不为主人”，以其介尊故也。
　　主人归礼币，必以用。（当中奠赠诸丧具之用，不必如宾礼。）
　　[疏]“主人”至“以用”。
　　○注“当中”至“宾礼”。
　　○释曰：宾既死，主人所归礼与币，必以当丧者之用。云“当中奠赠”者，解经中小敛、大敛之用。云“当中奠赠，诸丧具之用”者，具谓袭与小敛、大敛，解经“币”，云“不必如宾礼”者，不必如致飧饔之礼，束纺、皮帛之类，不堪丧者之用故也。
　　介受宾礼，无辞也。（介受主国宾己之礼，无所辞也。以其当陈之以反命也。有宾丧，嫌其辞之。）
　　[疏]“介受宾礼无辞也”。
　　○注“介受”至“辞之”。
　　○释曰：云“介受主国宾己之礼”者，谓公币、私币之属，故郑云“当陈之以反命也”。言“无辞”者，虽无三辞，以其殡受饔饩之时礼辞，受食三辞，明介亦有礼辞。云“无所辞也”者，以有宾丧，嫌介有三辞，故云介受宾礼无辞也。
　　不飨食。
　　[疏]“不飨食”。
　　○释曰：案上遭君丧，受饔饩不受飨食。郑云“受正不受加”，此云“不飨食”，介不就君受飨食，明受饔饩正礼也。
　　归，介复命，柩止于门外。（门外，大门外也。必以柩造朝，达其忠心。）
　　[疏]“归介”至“门外”。
　　○注“门外”至“忠心”。
　　○释曰：知“门外，是大门外”者，国君有三门：皋、应、路；又有三朝：内朝在路寝庭，正朝在路门外，应门外无朝，外朝当在皋门外。经直云“止於门外”，无入门之言，明知止於大门外，外朝之上。是以上宾拜赐，皆云“於门外”，亦在外朝矣。故郑云“必以柩造朝，达其忠心”也。
　　介卒复命，出，奉柩送之。君吊，卒殡。（卒殡，成节乃去。）
　　[疏]“介卒”至“卒殡”。
　　○注“卒殡成节乃去”。
　　○释曰：当介复命之时，宾之尸柩在外朝，上介卒复命，谓复命讫，出君大门，奉宾之柩，送至宾之家。尸柩入殡於两楹之，君往就吊。“卒殡”者，谓殡讫，殡是丧之大节。故云“卒殡，成节乃”去，谓君与大夫尽去。
　　若大夫介卒，亦如之。（不言上介者，小聘，上介，士也。）
　　[疏]“若大”至“如之”。
　　○注“不言”至“士也”。
　　○释曰：云“不言上介者，小聘，上介，士也”者，案经大夫介卒，据大聘上介是大夫而言。今郑以经不言上介，则大夫介卒，中兼有聘使大夫，其卒亦如之。故郑云不言上介小聘上介士也，欲兼见小聘之法也。若小聘，上介、末介皆士，则入下文“士介死”中，以其下文更不见小聘宾介死法，故此兼言之也。
　　士介死，为之棺敛之，（不具佗衣物也，自以时服也。）
　　[疏]注“不具”至“服也”。
　　○释曰：以其士介卑，其礼降於宾与上介，非直具棺，他衣物亦具之。此士介直具棺，不具他物也。其士介从者，自用时服敛之。
　　君不吊焉。（主国君使人吊，不亲往。）
　　[疏]“君不吊焉”。
　　○注“主国”至“亲往”。
　　○释曰：云“主国君使人吊，不亲往”者，对上经宾死，“君吊，介为主人”。此士，云“不吊”者，明不亲吊，使人吊之可知也。
