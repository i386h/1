<!-- { "loadSidebar": true } -->
　　○释曰：上文据与君言，此文则总说尊卑言语之别。云“与君言，言使臣。与大人言，言事君”者，但君臣相对，有事即言，不必与君言恒言使臣，与臣言恒言事君。今唯言使臣、事君者，下供上命，礼法当然，故君以使臣为主，臣以事君为正，无妨更言。馀事已下，皆随事为主可也。云“与老者言，言使弟子”者，谓七十致仕之人，依《书》传：大夫致仕为父师，士致仕为少师，教乡间子弟。雷次宗云：学生事师，虽无服，有父兄之恩，故称弟子也。云“与幼者言，言孝弟於父兄”者，幼既与老者相对，此幼即弟子之类，孝弟事父兄之名，是人行之本，故云言孝弟于父兄。“与众言，言忠信慈祥”者，此文承老幼之下，亦非朝廷之臣，但是乡闾长幼共聚之处，使之行忠信慈善之事也。云“与居官者言，言忠信”者，此与在朝之士，言以忠信为主也。
　　○注“博陈”至“以下”。
　　○释曰：云“博陈燕见言语之仪也”者，据已上博陈与君燕见举动言语，知此博陈也。云“言使臣者，使臣之礼也”者，并事君以忠，并是《论语》孔子对定公之文。云“大人，卿大夫也”者，此云“言事君”，明非天子诸侯，又非士，是卿大夫可知。又案下文云“凡与大人言，始视面，中视抱，卒视面”，并是臣视君之法，则大人据君也。又《礼运》云：“大人世及以为礼。”郑解为诸侯者，以彼上文云“天下为家”，以据天子，明下云大人是诸侯可知。《易革卦》云“君子豹变”据诸侯，则大人虎变是天子可知。又案《论语》云“狎大人”，注为天子诸侯为政教者，彼据小人不在朝廷，故以大人为天子诸侯政教解之。郑皆望文为义，故解大人不同。云“居官，谓士以下”者，以上大夫云事君，已据居官，卿大夫其居官之内，唯有二十七士并府史胥徒，故云士以下也。
　　凡与大人言，始视面，中视抱，卒视面，毋改。众皆若是。（始视面，谓观其颜色可传言未也。中视抱，容其思之，且为敬也。卒视面，察其纳己言否也。毋改，谓传言见答应之，当正容体以待之，毋自变动，为嫌解惰不虚心也。众，谓诸卿大夫同在此者。皆若是，其视之仪无异也。古文毋作无，今文众为终。）
　　[疏]“凡与”至“若是”。
　　○注“始视”至“为终”。
　　○释曰：云“中视抱，容其思之，且为敬”者，案《曲礼》：“天子视不上於袷。”袷，交领也。“不下於带”，上於袷则敖，下於带则忧。视大夫得视面。此视君得视面者，彼据寻常视君法，此据与君言时，故不同也。云“且为敬”者，此言抱即面相袷，不视袷是敬君之常礼，故云且为敬也。云“为嫌解惰不虚心也”者，《礼记》云“虚中以治之”，郑注云：“虚中，言不兼念馀事。”是虚心之意也。云“众，谓诸卿大夫同在此”者，言於君视之高下如此，其卿大夫视君之仪与言者无异也。云“古文毋作无”，不从者，《说文》云毋盖亦禁辞，故不从有无之无也。云“今文众为终”，不从者，以上已有卒，卒为终，故从古为众也。
　　若父，则游目，毋上於面，毋下於带。（子於父，王孝不主敬，所视广也，因观安否何如也。今文父为甫，古文毋作无。）
　　[疏]“若父”至“於带”。
　　○注“子於”至“作无”。
　　○释曰：案《曲礼》大夫之臣视大夫得视面不得游目，士之臣视士得旁游目。今子视父，应与视君同，不上於袷。与士大夫同者，以子於父主孝不主敬，所视广者，因视安否何如也。
　　若不言，立则视足，坐则视膝。（不言则伺其行起而已。）
　　[疏]“若不”至“视膝”。
　　○注“不言”至“而已”。
　　○释曰：已上皆据臣子与君父言语之时，此据不言之时，郑言“伺其行起”者，行解经立，行由立始，故以行解立。是以《论语》云“立不中门”，郑云“立行不当枨之中央”，是亦以行解立，一也。又以起解坐，以其起由坐始故也。
　　凡侍坐於君子，君子欠伸，问日之早晏，以食具告。改居，则请退可也。（君子，谓卿大夫及国中贤者也。志倦则欠，体倦则伸，问日晏，近於久也。具犹辩也。改居，谓自变动也。古文伸作信，早作蚤。）
　　[疏]“凡侍”至“可也”。
　　○注“君子”至“作蚤”。
　　○释曰：此陈侍坐於君子之法。郑云君子卿大夫者，礼之通例，大夫得称君子，亦得称贵人，而士贱，不得也。知“及国中贤者”者，《乡射礼》云：“征唯所欲，以告於乡先生君子，可也。”郑云：“乡先生，乡大夫致仕者。君子，有大德行不仕者。”则《曲礼》云“博闻强识而让，敦善行而不怠，谓之君子”是也。云“志倦则欠，体倦则伸”，郑注《曲礼》亦然。云“古文伸作信，早作蚤”者，此二字古通用，故《大宗伯》云“侯执身圭”，为信字。《诗》云：“四之日其蚤，献羔祭韭。”为蚤字既通用，叠古文者，据字体非直，从今为正，亦得通用之义也。
　　夜侍坐，问夜，膳荤，请退可也。（问夜，问其时数也。膳荤，谓食之。荤，辛物，葱薤之属，食之以止卧。古文荤作薰。）
　　[疏]“夜侍”至“可也”。
　　○注“问夜”至“作薰”。
　　○释曰：云“问夜，问其时数也”者，谓若锺鼓漏刻之数也。云“古文荤作薰”者，《玉藻》云“膳於君，有荤桃”，作此荤。郑注《论语》作，义亦通。若作薰，则《春秋》“一薰一莸”，薰，香草也，非荤辛之字，故叠古文不从也。
　　若君赐之食，则君祭先饭，遍尝膳，饮而俟。君命之食，然後食。（君祭先饭，食其祭食，臣先饭，示为君尝食也。此谓君与之礼食。膳，谓进庶羞，既尝庶羞，则饮，俟君之遍尝也。今云占尝膳。）
　　[疏]“若君”至“後食”。
　　○注“君祭”至“尝膳”。
　　○释曰：此经及下经论臣侍君坐得赐食之法。郑云“先饭，示为君尝食也”者，凡君将食，必有膳宰进食，则膳宰尝君前之食，备火齐不得，下文是也。今此文谓膳宰不在，则侍食者自尝自己前食，既不尝君前食，则不正尝食，故云示为君尝食也。云“此谓君与之礼食”者，谓君与臣小小礼食法，仍非正礼食，正礼食则《公食大夫》是也。彼君前无食，此君臣俱有食，故知小小礼食。此即《玉藻》云：“若赐之食，而君客之，则命之祭，然後祭。”彼云客之，则此注礼食亦不得祭，故一也。但此文不云客之命之祭然後祭，文不具也。若臣尝食，不得云礼食，亦不得祭，故郑注《玉藻》云“侍食则正不祭”是也。
　　若有将食者，则俟君之食，然後食。（将食犹进食，谓膳宰也。膳宰进食，则臣不尝食。《周礼膳夫》：“品尝食，王乃食。”）
　　[疏]“若有”至“後食”。
　　○注“将食”至“乃食”。
　　○释曰：云“膳宰进食，则臣不尝食”者，臣为君尝食，本为膳宰不在，今膳宰既在，明臣不尝食也。是以《玉藻》云：“若有尝羞者，则俟君之食，然後食，饭饮而俟。”注云“不祭侍食，不敢备礼也。不尝羞，膳宰存也”是也。云“膳夫”者，天子膳夫，则诸侯之膳宰。引之者，证经将食之人是膳宰，因将膳与君品尝食。凡君食，臣有侍食之时，唯子不侍食。是以《文王世子》云：“命膳宰曰，末有原。应曰诺，然後退。”是大子不侍食。若卿大夫已下，则有侍食法，故《内则》云“父没母存，冢子御食，群子妇佐”是也。
　　若君赐之爵，则下席，再拜稽首，受爵，升席祭，卒爵而俟，君卒爵，然後授虚爵。（受爵者於尊所，至於授爵，坐授人耳。必俟君卒爵者，若欲其然也。今文曰“若赐之爵”，无君也。）
　　[疏]“若君”至“虚爵”。
　　○注“受爵”至“君也”。
　　○释曰：云“受爵者於尊所”者，《曲礼》亦是赐爵法，而云“酒进则起，拜受於尊所”是也。云“至於授爵，坐授人耳”者，见《曲礼》与《玉藻》并此文，并无立授之文，故知坐授也。云“必俟君卒爵者，若欲其然也”者，此经文与《玉藻》文同，皆燕而君客之赐爵法。故臣先饮以酒，是甘味，欲美君之味，故先饮。必待君卒爵而後授虚爵者，臣意若欲君尽爵然也。案《曲礼》云：“侍饮於长者，酒进则起，拜受於尊所，长者辞，少者反席而饮。长者举未，少者不敢饮。”彼是大燕饮礼，故郑注引《燕礼》曰“公卒爵而後饮”。案《燕礼》当无爵，後得君赐爵，待君卒爵乃饮是也。
　　退，坐取屦，隐辟而后屦。君为之兴，则曰：“君无为兴，臣不敢辞。”君若降送之，则不敢顾辞，遂出。（谓君若食之饮之而退也。隐辟，亻免而逡巡。兴，起也。辞君兴而不敢辞其降，於已大崇，不敢当也。）
　　[疏]“退坐”至“遂出”。
　　○注“谓君”至“当也”。
　　○释曰：云“谓君若食之饮之而退也”者，以上云“若君赐之食”、“若君赐之爵”，下而云退者，明为此二者而退也。云“隐辟，亻免而逡巡”者，案《曲礼》云“乡长者而屦”，此亦当然。云“不敢辞其降”者，谓君降送时，明有不降法，故《曲礼》云“就屦跪而举之，屏於侧”，注云“谓独退也”。云“若”者，不定之辞也。
　　大夫则辞，退下，比及门，三辞。（下亦降也。）
　　[疏]“大夫”至“三辞”。
　　○释曰：云“大夫则辞退下”者，对上不敢辞，是士，士卑不敢辞降。大夫之内兼三卿、五大夫，臣中尊者，故得辞降也。
　　若先生、异爵者请见之，则辞。辞不得命，则曰：“某无以见，辞不得命，将走见。”先见之。（先生，致仕者也。异爵，谓卿大夫也。辞，辞其自降而来。走犹出也。先见之者，出先拜也。《曲礼》曰：“主人敬宾，则先拜宾。”）
　　[疏]“若先”至“见之”。
　　○注“先生”至“拜宾”。
　　○释曰：此先生即《乡饮酒》云“就先生而谋宾介”，亦一也。故彼注与此注皆云“致仕者”也。云“异爵，谓卿大夫也”者，此《士相见》本文是士，故以卿大夫为异爵也。训走为出者，亦谓士见异爵，取急意而言走，其实非走，直出也。引《曲礼》者，欲见言敬，客先拜也。彼云客，此云宾者，对文，宾客异；散文，宾客通；故变文云宾也。
　　非以君命使，则不称寡。大夫士，则曰“寡君之老”。（谓摈赞者辞也。不称寡者，不言寡君之某，言姓名而已。大夫、卿、士，其使则皆曰寡君之某。《檀弓》曰：“士而未有禄者，君有馈焉曰献。使焉曰寡君之老。”）
　　[疏]“非以”至“之老”。
　　○注“谓摈”至“之老”。
