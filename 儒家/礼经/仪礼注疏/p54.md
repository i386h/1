<!-- { "loadSidebar": true } -->
　　○释曰：此即与上无乐同，而云不歌《雅》、《颂》者，以其上饮酒主於射，略於乐，不用《小雅》。此非乡射，而亦不歌《雅》、《颂》者，亦不可过于正饮酒礼，故云“《周》、《召》之诗在所好”也。
　　记。大夫与，则公士为宾。（不敢使乡人加尊於大夫也。公士，在官之士。乡宾主用处士。）
　　[疏]“记大”至“为宾”。
　　○注“不敢”至“处士”。
　　○释曰：据此乡射使处士无爵命者为宾，故有大夫来，不以乡人加尊於大夫，故易去之，使公士为宾。若然，《乡饮酒》贡士法：贤者为宾，其次为介，又其次为众宾。有大夫来，不易去之，以其宾拟贡故也。云“乡宾主用处士”，即君子者也。
　　使能，不宿戒。（能者敏於事，不待宿戒而习之。）
　　[疏]“使能不宿戒”。
　　○注“能者”至“习之”。
　　○释曰：解上宾用处士。云“能者敏於事”者，《孝经》云：“参不敏。”郑云：“敏犹达也。”则此通达於事。
　　其牲，狗也。（狗取择人。）
　　[疏]“其牲狗也”。
　　○注“狗取择人”。
　　○释曰：《乡饮酒》、《乡射》义取择贤士为宾，天子已下，燕亦用狗，亦取择人可与燕者。
　　亨于堂东北。（《乡饮酒义》曰：“俎阳气之所发也。”）
　　[疏]“亨于堂东北”。
　　○注“乡饮”至“发也”。
　　○释曰：阳气起於东北而盛於南方，亨狗于东北，饮酒是阳，故法之。
　　尊，幂。宾至，彻之。（以为幂，取其坚。）
　　[疏]“尊幂宾至彻之”。
　　○注“以”至“坚”。
　　○释曰：凡幂者皆为尘埃加，故设之。但用幂不用幂不同者，凡用醴，皆不见用幂，质故也。即《士冠》礼子，《昏礼》礼宾赞礼妇，《聘礼》礼宾，此等用醴皆无幂是也。醮无酒，亦用幂者，从礼子，质也。或以尊厌卑，亦无幂。《燕礼》君尊，有幂，方圜壶则无幂。《昏礼》尊於室内有幂，尊於房户外为媵御贱，故无幂。《乡饮酒》、《乡射》有幂者，无所厌故也。若祭祀之幂，《幂人》云：“以疏布幂八尊。”郑云：“天地之神尚质。”“以画布幂六彝。”郑云：“宗庙可以文。”“凡王巾皆黼。”注云：“周尚武，其用文德则黻可。”诸侯无文，或与王同。其丧中之幂皆用疏布。《士丧礼》小敛用功布，大敛亦同。《士虞》用幂，与吉同，大夫亦当然也。云“宾至，彻之”者，巾幂必布，执幂，宾未至，恐尘加，宾至，彻去不复用，以其《乡射》、《饮酒》不见更用之文故也。《燕礼》君命彻幂，则未命之前重用之者。君尊，久设恐尘，故重覆之。
　　蒲筵，缁布纯。（筵，席也。纯，缘。）
　　[疏]“蒲筵缁布纯”。
　　○注“筵席也纯缘”。
　　○释曰：乡大夫、州长与乡人习礼，虽有公卿之尊，无加席，唯一种，故记人记之云筵席者，郑注《周礼序官》云：“铺陈曰筵，藉之曰席。”然其言之筵席，通但在地者为筵，取铺陈之义，在上曰席，取相承藉之义耳。
　　西序之席，北上。（众宾统於宾。）
　　[疏]“西序之席北上”。
　　○注“众宾统於宾”。
　　○释曰：众宾之席继宾，己西南面东上，今云“西序之席北上”者，谓众宾有东面者则北上，此东面非常，故记之也。若然，此乡射上设席，虽不言众宾之数，上文云“三拜众宾”，郑云：“三拜，示遍也。”则众宾亦三人矣。而复有东面者，若公卿大夫多，尊东不受则於尊西，宾近於西，则三宾东面北上，统於宾也。
　　献用爵，其他用觯。（爵尊，不可亵也。）以爵拜者，不徒作。（以爵拜，谓拜既爵。徒犹空也。作，起也。不空起，言起必酢主人。）
　　荐，脯用笾，五只，祭半只，横于上。醢以豆，出自东房。只长尺二寸。（脯用笾，笾宜乾物也。醢以豆，豆宜濡物也。只犹廷也，为记者异耳。祭横于上，殊之也。於人为缩。只广狭未闻也。古文只为，今文或作植。）
　　[疏]“荐脯”至“二寸”。
　　○注“脯用”至“作植”。
　　○释曰：云“豆，宜濡物也”者，案《王制》云：“一为乾豆。”郑云：“谓腊之以为祭祀，豆实。”与此违者，以其豆实则醢也。郑注《周礼醢人》云：“作醢及赞者，必先膊乾其肉，乃後细之，杂以梁麴及盐渍，以美酒涂置<垂瓦>中，百日则成矣。”是乾以为豆实，醢是也。云“只犹廷也，为记者异耳”者，《乡饮酒》记云：“脯五廷。”此云五只，只与廷不同，非训之，是记者异，名不同，非别有义，故郑云只犹廷也。云“於人为缩”者，脯法於人为缩者，《乡饮酒》记引《曲礼》云：“以脯置者，左朐右末。”郑注《曲礼》云：“屈中曰朐。”取左手案之，右手擘之，便故。於人为缩。横，祭半只横上，於脯为横，於人则为纵也。
　　俎由东壁，自西阶升。（狗既亨，载于东方。）
　　[疏]“俎由”至“阶升”。
　　○注“狗既”至“东方”。
　　○释曰：云“狗既亨，载于东方”者，上云“亨于堂东北”，今云“俎由东壁”者，亨在东北，实俎曰载，载则於东方，东方则东壁，故云俎由东壁也。云“自西阶升”者，既由东壁，恐如祭馔由东阶升，故记人明之。若祭馔则东阶升，《特牲》、《少牢》是也。尊神，故由阼阶升。
　　宾俎，脊、胁、肩、肺。主人俎，脊、胁、臂、肺。肺皆离。皆右体也。进腠。（以骨名肉，贵骨也。宾俎用肩，主人用臂，尊宾也。离犹扌奎也。腠，肤理也。进理，谓前其本。右体，周所贵也。若有尊者，则俎其馀体也。）
　　[疏]“宾俎”至“进腠”。
　　○注“以骨”至“体也”。
　　○释曰：云“以骨名肉”者，骨为本，有名，肉为末，无名。所食即肉，故以骨名肉，必知骨有肉者，《特牲》“乃食举”，注云：“举言食者，明凡解体皆连肉。”是有肉也。云“宾俎用肩，主人用臂，尊宾也”者，此据前三体而言，以其体有肩、臂、。《礼记祭统》云：“周人贵肩。”为其显，故宾用肩，尊宾也。云“离犹扌奎也”者，案《礼记少仪》云：“牛羊之肺，离而不提心。”郑云：“提犹绝也。扌奎离之不绝中央少者。”中央少者，即是心也。此将食，举肺也。云“进理，谓前其本”者，此与《公食》同，生人食法。《少牢》进下者，是鬼神食法。云“右体，周所贵也”者，对左，殷所贵。云“若有尊”者，则俎其馀体也者，前有三，肩、臂、，以次用之。宾、主、已用肩臂，有一大夫则用，二大夫则取後体用专，若有三大夫巳上则用胳，其脊、胁与宾、主同，故下文云“获者之俎折脊胁肺”，注云“，若专胳觳折之，以为大夫之馀体”是也。
　　凡举爵，三作而不徒爵。（谓献宾、献大夫、献工，皆有荐。）
　　[疏]注“谓献”至“有荐”。
　　○释曰：知此三人者，以其言三作，故知唯此三人而已。
　　凡奠者於左，（不饮，不欲其妨。）
　　[疏]“凡奠者於左”。
　　○释曰：谓若酬宾奠於右，宾奠之於左。
　　将举者於右。（便其举也。）
　　[疏]“将举者於右”。
　　○释曰：谓若酬一人二人，举奠之，於荐右後举之者也。
　　众宾之长，一人辞洗，如宾礼。（尊之於其党。）
　　[疏]“众宾”至“宾礼”。
　　○注“尊之於其党”。
　　○释曰：此献三宾之时，主人唯为长者一人洗爵，如经文恐已後更洗，故记人明之也。
　　若有诸公，则如宾礼，大夫如介礼。无诸公，则大夫如宾礼。（尊卑之差。诸公，大国之孤也。）乐作，大夫不入。（後乐贤也。）乐正与立者齿。（谓其饮之次也。尊乐正同於宾党。《乡饮酒》记曰：“与立者皆荐以齿。”）
　　三笙一和而成声。（三人吹笙，一人吹和，凡四人也。《尔雅》曰：“笙小者谓之和。”）
　　[疏]“三笙”至“成声”。
　　○注“三人”至“之和”。
　　○释曰：云“《尔雅》曰：笙小者谓之和”者，案《尔雅释乐》云：“大笙谓之巢。”孙氏注云：“巢高大。”又云：“小者谓之和。”注云：“和，小笙是也。”
　　献工与笙，取爵于上篚。既献，奠于下篚。其笙，则献诸西阶上。（奠爵于下篚，不复用也。今文无与笙。）
　　[疏]“献工”至“阶上”。
　　○注“奠爵”至“与笙”。
　　○释曰：云“奠爵于下篚，不复用也”者，谓堂上不复用，无妨堂下更入用之。知者，献获及释获者皆取而献之是也。《大射》献服不氏用散不用爵者，彼君礼，与此异也。
　　立者，东面北上。（宾党。）
　　[疏]“立者东面北上”。
　　○注“宾党”。
　　○释曰：此谓一命及不命来观礼者，与堂下众宾齿，东面北上而立。
　　司正既举觯而荐诸其位。（荐於觯南。）
　　[疏]“司正”至“其位”。
　　○注“荐於觯南”。
　　○释曰：知荐於觯南不荐於觯北者，以司正觯南北面立，若荐觯北，与觯相隔，非位前，故知觯南位北也。
　　三耦者，使弟子，司射前戒之。（弟子，宾党之少者也。前戒，谓先射请戒之。）
　　[疏]“三耦”至“戒之”。
　　○注“弟子”至“戒之”。
　　○释曰：云“使弟子，司射前戒之”者，谓请射之前戒之，以其经云“三耦俟於堂西”，故郑云“前戒谓先射请戒之”也。
　　司射之弓矢与扑，倚于西阶之西。（便其事也。）
　　[疏]“司射”至“之西”。
　　○注“便其事也”。
　　○释曰：此矢谓挟一个者，初，司射堂西袒、决、遂，取弓矢于阶西，兼挟一矢，则诱射之，弓矢亦在阶西矣。若然，诱射讫，堂西改取一个挟之，遂阶西取扑，此一个实在堂西，至视之时，於西阶西释弓矢，去扑，献释获者，此亦在西阶西，故郑云“便其事也”。
　　司射既袒、决、遂而升，司马阶前命张侯，遂命倚旌。（著并行也。古文曰：遂命获者倚旌。）
　　[疏]“司射”至“倚旌”。
　　○注“著并”至“倚旌”。
　　○释曰：云“著并行”者，谓司射与司马有不并行事时，案上文将射，堂西，袒决遂，取弓矢於西阶上，北面告宾曰：“弓矢既具，有司请射。”其时司马即阶前令倚旌，此皆同时，故郑云著并行事。如上经纳射器及比三耦以前，司射独行事後及司正为司马，与司射并行事，故记人记之也。
