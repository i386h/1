<!-- { "loadSidebar": true } -->
　　○释曰：云“凡旅酬者，少长以齿”以下，并是《乡饮酒义》文，是以彼云：“宾酬主人，主人酬介，介酬众宾，少长以齿，终於沃洗者焉，知其能弟长而无遗矣。”案下记云：“主人之赞者西面北上，不与。”注云：“赞，佐也。谓主人之属，佐助主人礼事，彻沃盥，设荐俎者。与，及也。不及，谓不及献酒，言不及献酒则旅酬，亦不与旅酬，所以酬正献也。”记又云：“无爵然後与。”若然，此旅酬得终於沃洗者，郑解酬之大法，欲见堂上宾、主人之党无不与，故郑君连引无爵旅酬，而言终沃洗也。其实此时未及沃洗也。
　　宾坐奠觯，遂拜，执觯兴，主人答拜。不祭，立饮，不拜，卒觯，不洗，实觯，东南面授主人。（宾立饮卒觯，因更酌以乡主人，将授。）
　　主人阼阶上拜，宾少退。主人受觯，宾拜送于主人之西。（旅酬同阶，礼杀。）
　　[疏]注“旅酬同阶礼杀”。
　　○释曰：决上正酬时不同阶，今同阶，故云“礼杀”也。
　　宾揖，复席。（酬主人讫。）
　　主人西阶上酬介。介降席自南方，立于主人之西，如宾酬主人之礼。主人揖，复席。（其酌，实觯西南面授介。自此以下旅酬，酌者亦如之。）
　　[疏]注“其酌”至“如之”。
　　○释曰：知“西南面授介”者，案宾酬主人时，於阼阶上东南面向之，则知此主人酬介于西阶上西南面可知。云“自此已下旅酬，酌者亦如之”者，谓亦如主人酬介，其酬酌介实觯，西南面授之，以其旅酬皆西阶上故也。
　　司正升相旅，曰：“某子受酬。”受酬者降席。（旅，序也。於是介酬众宾，众宾又以次序相酬。某者，众宾姓也，同姓则以伯仲别之。又同，则以且字别之。）
　　[疏]注“旅序”至“别之”。
　　○释曰：上文“作相为司正”，注云：“将留宾，为有懈惰，立司正以监之。”今以宾、主及介旅酬不监之，至众宾乃监者，以其主人与宾、介习礼已久，又各一位，不嫌失礼。至於众宾，既不久习礼，又同在一位，恐其失礼，故须监之也。云“某者，众宾姓也”者，以某在子上，故知是众宾姓也。若单言某，则是字，故《乡射》云“某酬某子”，注云：“某者，字也。”云“同姓则以伯仲别之”者，但此众宾之内有同姓，司正命之，则呼伯仲别之也。云“又同，则以且字别之”者，为同姓之中有伯仲同者，则以某甫且字别之也。
　　司正退立于序端，东面。（辟受酬者，又便其赞上赞下也。始升相，西阶西北面。）
　　[疏]“司正”至“东面”。
　　○注“辟受”至“北面”。
　　○释曰：司正初时在堂上西阶西，北面命受酬者讫，退立于西序端东面者，一则案此下文“众受酬者受自左”，即是司正立处，故须辟之；二则东面时赞上赞下便也。云“始升相，西阶西北面”者，虽无正文，以众宾之席在宾西南面，介酬在西阶上，司正升相旅，当在西阶西北面命宾，故知位如此也。
　　受酬者自介右，（由介东也。尊介，使不失故位。）
　　[疏]“受酬者自介右”。
　　○注“由介”至“故位”。
　　○释曰：北面以东为右，故郑云“由介东”也。云“尊介，使不失故位”者，凡授受之法者，授由其右，受由其左，即下文“众受酬者”是也。此受介酬者应自介左，而自介右者，介位在西，故云尊介使不失故位也。
　　众受酬者受自左，（後将受酬者，皆由西变於介也。今文无众酬者。）
　　[疏]“众受”至“自左”。
　　○注“後将”至“酬者”。
　　○释曰：言“众受酬”者，谓上众宾之内为首者一人，自介右受之，自第二以下，并堂下众宾皆自左受之。言“变於介”者，即是授受之常法也。
　　拜，兴，饮，皆如宾酬主人之礼。（嫌宾以下异也。）
　　辩，卒受者以觯降，坐奠于篚。（辩，辩众宾之在下者。《乡射礼》曰：“辩，遂酬在下者，皆升，受酬于西阶上。”）
　　[疏]注“辩辩”至“阶上”。
　　○释曰：引《乡射》者，彼礼与此同。经直言辩，不云“遂酬在下者，皆升，受酬于西阶上”者，文不具，故引以证也。
　　司正降，复位。（觯南之位。）
　　[疏]“司正降复位”。
　　○注“觯南之位”。
　　○释曰：复位者，以相旅毕，堂上无事，故降复觯南之位。
　　使二人举觯于宾、介，洗，升实觯于西阶上，皆坐奠觯，遂拜，执觯兴。宾、介席末答拜。皆坐祭，遂饮，卒觯，兴，坐奠觯，遂拜，执觯兴，宾、介席末答拜。（二人亦主人之吏。若有大夫，则举觯于宾与大夫。《燕礼》曰：“媵爵者于洗南，西面北上，序进盥洗。”）
　　[疏]“使二”至“答拜”。
　　○注“二人”至“盥洗”。
　　○释曰：自此至“无乐”，论宾主燕坐爵乐无数之事。云“宾介席末答拜”者，宾於席西南面答拜，介於席南东面答。云“二人亦主人之吏”者，亦上一人举觯是主人之吏，以其主人使之，故知皆是主人之吏也。云“若有大夫，则举觯于宾与大夫”者，以其大夫尊於介故也。引《燕礼》者，证此二人举觯将盥时，亦於洗南西面北，上以次盥手也。
　　逆降，洗，升实觯，皆立于西阶上，宾、介皆拜。（於席末拜。）
　　[疏]注“於席末拜”。
　　○释曰：言“席末拜”者，宾在席西南面，介在席南东面，以其俱是答拜，故同前席末拜也。
　　皆进，荐西奠之，宾辞，坐取觯以兴。介则荐南奠之。介坐受以兴。退，皆拜送，降。宾、介奠于其所。（宾言取，介言受，尊卑异文。今文曰宾受。）
　　[疏]“皆进”至“其所”。
　　○释曰：言“皆进”者，一人之宾所，奠觯于荐西，一人之介所，奠觯于荐南。
　　○注“宾言”至“异文”。
　　○释曰：尊者得卑者物言取，是以《家语》云：“定公假马於季氏，孔子曰：君於臣有取无假。”故宾尊言取，介卑言受也。
　　司正升自西阶，受命于主人。主人曰：“请坐于宾。”宾辞以俎。（至此盛礼俱成，酒清肴乾，宾主百拜，强有力者犹倦焉。张而不弛，弛而不张，非文武之道。请坐者，将以宾燕也。俎者，肴之贵者。辞之者，不敢以礼杀当贵者。）
　　[疏]“司正”至“以俎”。
　　○释曰：云“司正升自西阶，受命于主人”，此不言阼阶上受，案《乡射》：“司正升自西阶，阼阶上受命于主人，西阶上，北面，请坐於宾。”则此亦同彼。云“主人曰：请坐于宾”者，亦是使司正传语於宾也。
　　○注“至此”至“贵者”。
　　○释曰：自此以上，皆立行礼，人皆劳倦，故请坐於宾也。云“酒清肴乾”者，案《聘义》云：“酒清，人渴而不敢饮也；肉乾，人饥而不敢食也。”彼上云：“聘、射之礼，至大礼也。”则是聘、射皆有饮酒礼，故此《乡饮酒》引之。云“宾主百拜”者，《乐记》文。彼是饮酒礼，与此同，故引而相证。但此乡饮酒之礼虽无百拜，举全数而言也。云“强有力”者，亦《聘义》文。言此者，欲见自此以前未得安坐饮食也。云“张而不弛，弛而不张，非文武之道”者，此《杂记》文。略而言之，此以弓弩喻行礼之法。张而不弛，以喻旅酬已前立行礼；弛而不张，喻无爵以後坐食。一张一弛，是文武之道。张而不弛，弛而不张，非文武之道，故後须坐也。云“俎者，肴之贵者”，谓骨体贵而肉贱，故云肴之贵者。云“辞之者，不敢以礼杀当贵者”，自旅以前立行礼，是盛，自此後无爵，坐以礼，谓之杀，故今将坐辞以俎，不敢以礼杀当贵者。案《燕礼》司正奠觯于中庭，请彻俎而坐。此礼司正监旅讫，二人举觯後将行无爵，始请坐于宾，不同者，《燕礼》司正之前云二人致爵，三举旅，得爵多，故司正奠时即坐燕。此礼由来未行旅酬，故使二人举觯，敌俎後乃坐也。
　　主人请彻俎，宾许。（亦司正传请告之。）
　　司正降阶前，命弟子俟彻俎。（西阶前也。弟子，宾之少者。俎者，主人之吏设之，使弟子俟彻者，明彻俎宾之义。）
　　[疏]“司正降阶”。
　　○注“西阶”至“之义”。
　　○释曰：云“弟子，宾之少者”，以其称弟子，故知是宾之少者。西阶前命之，故知宾弟子。宾敬主人而使弟子彻俎，故云“宾之义”也。
　　司正升，立于席端。（待事。）
　　[疏]“司正”至“席端”。
　　○释曰：司正降阶前，命弟子彻俎讫即升，立于席端。弟子仍未彻俎，故郑云“待事”也。
　　宾降席，北面。主人降席，阼阶上北面。介降席，西阶上北面。遵者降席，席东、南面。（皆立，相须彻俎也。遵者，谓此乡之人仕至大夫者也，今来助主人乐宾，主人所荣而遵法者也，因以为名。或有无，来不来，用时事耳。今文遵为亻巽，或为全。）
　　[疏]“宾降阶”至“南面”。
　　○释曰：“皆立”者，将取俎以授人。遵不北面者，以其尊，故席东、南面向主人。
　　○注“皆立”至“为全”。
　　○释曰：云“皆立，相须彻俎也”者，须，待也，受俎之人一时彻而授之也。云“遵者，谓此乡之人仕至大夫者也”者，以《乡射》云“大夫若有遵者入门左”，注云：“谓此乡之人为大夫者也。谓之遵者，方以礼乐化民，欲其遵法之也。”既云大夫若有遵，明士不得有遵，又士立于下，不得升堂，故知此遵是大夫也。云“或有无”者，下文云“宾若有遵”，言若者，不定之辞，故知或有或无也。云“来不来，用时事耳”者，言来之与不来，事在当时，故云用时事耳。
　　宾取俎，还授司正，司正以降，宾从之。主人取俎，还授弟子，弟子以降自西阶。主人降自阼阶。介取俎，还授弟子，弟子以降，介从之。若有诸公、大夫，则使人受俎，如宾礼。众宾皆降。（取俎者皆乡其席，既授弟子，皆降，复初入之位。）
　　[疏]“宾取”至“皆降”。
　　○释曰：主人取俎还授弟子，弟子以降自西阶，案《燕礼》：“膳宰彻公俎，降自阼阶。”与此不同者，彼公不降，故宰夫降阼阶。此主人降自阼阶，故弟子降自西阶也。
　　○注“取俎”至“之位”。
　　○释曰：云“取俎者皆乡其席”者，以其俎在席前，乡席取俎，还转授之，故经皆言“还授”也。云“既授弟子，皆降，复初入之位”者，以其下云“揖让如初升”，故知此降时，亦复初入之位，位在东阶，西阶相让也。
　　说屦，揖让如初，升，坐。（说屦者，为安燕当坐也。必说於下者，屦贱，不空居堂。说屦，主人先左，宾先右。今文说为税。）
　　[疏]“说屦”至“升坐”。
