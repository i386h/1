<!-- { "loadSidebar": true } -->
　　○释曰：郑云“大问曰聘者”，则此篇发首所论是也。云“久无事”者，案下记云：“久无事则聘焉。”注云：“事谓盟会之属。”若有事，事上相见，故郑据久无事而言。云“小聘使大夫”者，下经云“小聘曰问。其礼如为介，三介”是也。“《周礼》曰”者，《大行人》文，郑彼注：“小聘曰问殷中也，久无事又於殷朝者，及而相聘也。父死子立曰世。凡君即位，大国朝焉，小国聘焉。此皆所以习礼考义，正刑一德，以尊天子也。必择有道之国而就修之。”然岁相问，殷相聘，《聘义》所云“比年小聘，三年大聘”是也。《大行人》云：“上公九介，侯伯七介，子男五介。”又云：“凡诸侯之卿，其礼各下其君二等。”《聘义》：“上公七介，侯伯五介，子男三介。”是诸侯之卿、介各下其君二等者也。若小聘曰问，使大夫，又下其卿二等，此《聘礼》是侯伯之卿大聘，以其经云五介，“上介奉束锦，士介四人，皆奉玉锦”。又云入竟张旃，孤卿建旃，据侯伯之卿之聘者。必见侯伯之卿聘者，周公作经，互见为义，此见侯伯之卿大聘。《玉人》云：“彖圭璋八寸，璧琮八寸，以┹聘。”上公之臣，《公食大夫》俎实云“伦肤七”，据子男之臣，是各举一边，而言明五等俱有，是其互见为义也。
　　聘礼。君与卿图事，（图，谋也。谋聘故及可使者。谋事者必因朝，其位，君南面，卿西面，大夫北面，士东面。）
　　[疏]“聘礼”至“图事”。
　　○注“图谋”至“东面”。
　　○释曰：自此尽“官具”，论聘人及用币之事。云“谋聘故及可使”者，谋聘者，为久无事，须聘，故谓有事，故或因聘，或特行。若记云：“若有故，则卒聘，束帛加书将命。”是因聘者也。晋侯使韩穿来言汶阳之田之类，是特行者也。言及可使者，谓於三卿之中选可使者，即经云“遂命使者”是也。其总三事皆须谋者也，言谋事者必因朝者，欲取对众共询之意。云“其位，君南面”已下，知面位然者，此《仪礼》之内见诸侯三朝：燕朝，《燕礼》是也；又射朝，《大射》是也；不见路门外正朝，正朝，当与二朝面位同。案《燕礼》、《大射》皆云“卿西面，大夫北面，士东面”，公降阶南面揖之，是以知正朝面位然也。若天子三朝，射人见射朝，司士见正朝，不见燕朝，以诸侯正朝与燕朝同，明天子燕朝亦与正朝同也。
　　遂命使者。（遂犹因也。既谋其人，因命之也。聘使卿。）
　　[疏]“遂命使者”。
　　○注“遂犹”至“使卿”。
　　○释曰：云“既谋其人，因命之也”者，谓谋其人，人亦在谋事之中，故云因命，即上注可使者是也。云“聘使卿”者，以其经云“及竟张旃”，《周礼司常》云“孤卿建旃”，故知使卿也。若然，使者自在谋内，审知所聘之国远近，何以下记云使者“既受行，出，遂见宰，问几月之资”，注云：“古者君臣谋密草创，未知所之远近。”问行用多少，但所谋之时，经云出聘，不言其国，使者不得审知，故更问之。是以《左氏》吴公子季札遂聘齐晋卫郑之等，下文云“无行则重贿反币”，是亦有历聘之事也。
　　使者再拜稽首，辞。（辞以不敏。）
　　[疏]“使者”至“首辞”。
　　○注“辞以不敏”。
　　○释曰：云“辞以不敏”者，郑取《孝经》“曾子曰参不敏”之辞为义也。
　　君不许，乃退。（退，反位也。受命者必进。）
　　[疏]“君不许乃退”。
　　○注“退反”至“必进”。
　　○释曰：知“受命者必进”者，以其云“退”，故知进乃有退法，是受命前进，近君也。
　　既图事，戒上介，亦如之。（既，已也。戒犹命也。已谋事，乃命上介，难於使者易於介。）
　　[疏]“既图”至“如之”。
　　○注“既已”至“於介”。
　　○释曰：既谋事乃命介，在谋後别命之，谋使者是难，谋後命介是易也。
　　宰命司马戒众介，众介皆逆命，不辞。（宰，上卿，贰君事者也。诸侯谓司徒为宰。众介者，士也，士属司马。《周礼》司马之属，司士掌作士，四方，使为介。逆犹受也。）
　　[疏]“宰命”至“不辞”。
　　○注“宰上”至“受也”。
　　○释曰：天子有六卿：天、地、四时之官。是诸侯兼官而有三卿：立地官司徒兼冢宰，立夏官司马兼春官，立冬官司空兼秋官。是以《左氏》杜泄云：吾子为司徒，叔孙为司马，孟孙为司空。故《礼记内则》云：“后王命冢宰，降德于众兆民。”郑云：“《周礼》冢宰掌饮食，司徒掌十二教。今一云冢宰，记者据诸侯也，诸侯并六卿为三，或兼职焉。”是其诸侯并六卿为三，诸侯以司徒为冢宰，义与此同。宰上卿，贰君事，诸侯谓司徒为宰者也。云“士属司马”，引《周礼》者，案司士属司马，而云“作士四方使为介”，诸侯之司马亦然，故引以证诸侯司马戒众介也。云“不辞”者，是其副使之贱者，故不敢辞。
　　宰书币，（书聘所用币多少也。宰又掌制国之用。）
　　[疏]“宰书币”。
　　○注“书聘”至“之用”。
　　○释曰：宰即上命司马兼官者也。云“书聘所用币多少也”者，谓聘邻国享君及夫人问卿之等币。《周礼司仪》云：“凡诸侯之交，各称其邦而为之币，以其币为之礼。”郑云：“币，享币也。於大国则丰，於小国则杀”是也。云“宰又掌制国之用”者，案《王制》云：“冢宰制国用，必於岁之杪。”是以使之书币也。
　　命宰夫官具。（宰夫，宰之属也。命之使众官具币及所宜赍。）
　　[疏]“命宰夫官具”。
　　○注“宰夫”至“宜赍”。
　　○释曰：所命者冢宰，司徒命之以宰夫，属司徒。《周礼》宰夫“掌百官府之徵令”，故命诸官云“官具”者，谓使宰夫命诸官，各具所行币。币在官之府，其司非一，故言“众官”。币谓享币，及问大夫问卿，总具之及所宜赍者，谓行道所用多少皆是。
　　及期，夕币。（及犹至也。夕币，先行之日，夕陈币而视之，重聘也。）
　　[疏]“及期夕币”。
　　○注“及犹”至“聘也”。
　　○释曰：自此尽“受书以行”，论陈币付使者之事。云“夕币，先行之日夕”，知者，下云“厥明，释币于祢”，是行日，明此夕是先行之日夕也。云“视之”者，正谓宾及众介视之，故下云“使者朝服帅众介夕”，注云“视其事”是也。
　　使者朝服，帅众介夕。（视其事也。古文帅皆作率。）
　　管人布幕于寝门外。（管犹馆也。馆人，谓掌次舍帷幕者也。布幕以承币。寝门外，朝也。古文管作官，今文布作敷。）
　　[疏]“管人”至“门外”。
　　○注“管犹”至“作敷”。
　　○释曰：云“馆人，谓掌次舍帷幕者也”者，案《天官》有《掌舍》、《掌次》、《幕人》等。《掌次》云：“有邦事，则张幕设案。”《掌舍职》云：“为帷宫，设旌门。”又《幕人》云：“掌帷幕幄绶之事。”郑云：“在旁曰帷，在上曰幕。幕或在地，展陈于上。”即此布幕是也。馆人即彼掌舍，以诸侯兼官，故郑总言之也。云“幕以承币”者，即下文“官陈币”是也。云“寝门外，朝也”者，谓路门外，即正朝之处也。下记云：“宗人授次，次以帷。”则馆人与宗人共掌之，若宾客则宗人掌之也。
　　官陈币：皮，北首西上，加其奉於左皮上；马则北面，奠币于其前。（奉，所奉以致命，谓束帛及玄也。马言则者，此享主用皮，或时用马，马入则在幕南，皮马皆乘。古文奉为卷，今文无则。）
　　[疏]“官陈”至“其前”。
　　○注“奉所”至“无则”。
　　○释曰：云“官陈币”者，即上文“官具”者也。馆人布幕於地，官陈币於其上。云“奉，所奉以致命，谓束帛及玄也”者，所奉谓後享时奉，入以致命，故知。是以下文享时所致，束帛加璧以享君，玄加琮以享夫人，郑不言璧琮者，璧琮不陈，厥明乃授之也。云“马言则者，此享主用皮，或时用马”者，主用皮，谓有皮之国。国无皮者，乃用马。故下云：“庭实，皮则摄之。”郑注：“皮言则者，或用马也。”记云“皮马相可也”，注“犹代也。土物有宜”也。云“马入则在幕南”者，以经云“马则北面，奠币于其前”也，是马在幕南。故下展币时云：“马则幕南北面，奠币于其前”也。知“皮马皆乘”者，案下宾觌时云“总乘马”，又云“礼，玉束帛乘皮”，是皆乘也。
　　使者北面，众介立于其左，东上。（既受行，同位也。位在幕南。）
　　[疏]“使者”至“东上”。
　　○注“既受”至“幕南”。
　　○释曰：云“既受行，同位”者，对未受命行已前，卿大夫士面位各异，是以记云：“使者既受行日，朝同位。”郑注云“谓前夕币之，同位者，使者北面，介立于其左，少退，别其处臣也”是也。知“在幕南”者，币在幕上，使者须视币，故在幕南也。
　　卿大夫在幕东，西面北上。（大夫西面，辟使者。）
　　[疏]“卿大”至“北上”。
　　○注“大夫”至“使者”。
　　○释曰：此谓处者，大夫常北面，今与卿同西面，故云“辟使者”。
　　宰入，告具于君。君朝服出门左，南乡。（入告，入路门而告。）
　　[疏]注“入告”至“而告”。
　　○释曰：朝在路门外，故知“入路门”，至路寝而告君，以其在路寝听政处故也。
　　史读书展币。（展犹校录也。史幕东西面读书。贾人坐抚其币。每者曰在必。西面者，欲君与使者俱见之也。）
　　[疏]“史读书展币”。
　　○注“展犹”至“之也”。
　　○释曰：知“史幕东西面”者，以其君南面，使者北面，故知幕东西面读之可知，是以郑云“欲君与使者俱见之也”。知贾人抚币者，以其贾人主币行者，故知贾人抚币。受之其币，谓官具之者，非直所奉而已。若然，贾人当在幕西，东面抚之，亦欲使君与宾俱见之也。
　　宰执书，告备具于君，授使者。使者受书，授上介。（史展币毕，以书还授宰，宰既告备，以授使者。其受授皆北面。）
　　[疏]注“史展”至“北面”。
　　○释曰：云“史展币毕，以书还授宰”者，以其宰在幕东，西面，史居前西面，读书展币，展币讫，明回还授宰，宰以书授使者。云“其受授皆北面”者，当宰以书授使者之时，宰来至使者之东，北面授使者，使者北面授介，三者皆北面，向君故也。
　　公揖入。（揖，礼群臣。）
　　[疏]“公揖入”。
　　○释曰：以展币授使者讫，礼毕，故入於寝也。
　　官载其币，舍于朝。（待旦行也。）
