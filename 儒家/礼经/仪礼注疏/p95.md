<!-- { "loadSidebar": true } -->
　　○释曰：云“众介亦在其右，少退西上”者，案上宾初入门左，郑注云：由宾位也。众介随入，北面西上，少退，今宾出，至入门之位，将北面拜君，而後出，故知其位亦当初入门之位。此位前後皆约聘享入庙，北面西上之位也。云“时承摈、绍摈亦於门东，北面东上。上摈往来传君命”者，亦约常朝入门，门东，北面东上之揖位。上摈往来相君，自是其常。引《论语》者，彼虽非聘，亦是大夫使人往来法，问夫子何为？亦是问君之类，故云“之类”也。
　　宾对，公再拜。（拜其无恙。公拜，宾亦辟。）
　　[疏]注“拜其”至“亦辟”。
　　○释曰：案《尔雅释言》：“恙，忧也。”言“亦”者，亦初迎宾入门，主君拜，宾辟，故云亦也。
　　公问大夫，宾对。公劳宾，宾再拜稽首，公答拜。（劳以道路之勤。）
　　公劳介，介皆再拜稽首，公答拜。宾出，公再拜送，宾不顾。（公既拜，客趋辟，君命上摈送宾出，反告宾不顾，於此君可以反路寝矣。《论语》说孔子之行曰：“君召使摈，色勃如也，足ㄟ如也。宾退，必复命曰，宾不顾矣。”）
　　[疏]“公劳”至“不顾”。
　　○注“公既”至“顾矣”。
　　○释曰：云“宾不顾”，据上摈送宾复回，谓君云宾不顾矣，故引孔子事为证。若然，此送宾是上摈，则卿为上摈，孔子为下大夫，得为上摈者，以孔子有德，君命使摄上摈，若定十年夹谷之会令孔子为相同也。
　　宾请有事於大夫。（请问，问卿也。不言问聘，聘亦问也，嫌近君也。上摈送宾出，宾东面而请之，摈者反命，因告之。）
　　[疏]“宾请”至“大夫”。
　　○注“请问”至“告之”。
　　○释曰：自此尽“亦如之”，论宾请问大夫讫，即馆，卿大夫劳宾介之事。云“不言问聘，聘亦问也，嫌近君也”者，对文大聘曰聘，小聘曰问，总而言之，问聘一也。不得云问卿，若言问近君矣，故云“有事于大夫也”。郑云“摈者反命，因告之”者，但从朝以来，行聘享、行礼宾之事，事已烦矣，今日即请，未可即行，故云反命因告之。告之使知而已，是以宾至馆行劳宾介，及受饔饩，终日有事，明日乃行问卿之礼也。宾所请问，卿宜云有事于某子，故下记云“币之所及皆劳”，郑云“所以知及不及者，宾请有事，固曰某子某子”是也。
　　公礼辞，许。（礼辞，一辞。）
　　宾即馆。（小休息也。即，就也。）
　　[疏]“宾即馆”。
　　○注“小休息也”。
　　○释曰：言休息者，据此一日之间，其事多矣，明旦行问，卿暂时止息，故云“小休息也”。
　　卿大夫劳宾，宾不见。（以己公事未行，上介以宾辞辞之。）
　　[疏]注“以己”至“辞之”。
　　○释曰：“以己公事未行”者，其聘享公事已行，仍有问大夫之等公事未行，故不敢见。云“上介以宾辞辞之”者，以经云“宾不见”，明上介以宾辞辞之，可知。是以下言“上介受”，明此上介辞也。
　　大夫奠雁再拜，上介受。（不言卿，卿与大夫同执雁，下见于国君。《周礼》：凡诸侯之卿见朝君，皆执羔。）
　　[疏]“大夫”至“介受”。
　　○注“不言”至“执羔”。
　　○释曰：云《周礼》者，案《周礼秋官掌客》云：凡诸侯之礼，上公五积，卿皆见以羔；侯伯四积，卿皆见以羔。是主国之卿见朝君皆执羔。引之证主国卿见聘，客不得执羔，与大夫同用雁，不见朝君故也。
　　劳上介，亦如之。
　　君使卿韦弁，归饔饩五牢。（变皮弁，服韦弁，敬也。韦弁，韦之弁，兵服也。而服之者，皮韦同类，取相近耳。其服盖布以为衣，而素裳。牲，杀曰饔，生曰饩。今文归或为馈。）
　　[疏]“君使”至“五牢”。
　　○注“变皮”至“为馈”。
　　○释曰：自此尽“无傧”，论主君使卿归饔饩於宾介之事。云“变皮弁，服韦弁，敬也”者，案《周礼春官司服》王之吉服有九，祭服之下先云兵事韦弁服，後云视朝皮弁服，则韦弁尊於皮弁。今行聘享之事等皆皮弁，至归饔饩则韦弁，故云敬也。云“韦弁，韦之弁，兵服也”者，郑知弁用韦者，案《司服》注，郑引《春秋传》曰：“晋至衣韦之跗。”注又云：“今时五伯缇衣，古兵服之遗色。”故知用韦也。即赤色，以赤韦为弁也。云兵服者，《司服》云“凡兵事韦弁服”，故云兵服也。云“服之者，皮韦同类，取相近耳”者，有毛则曰皮，去毛熟治则曰韦，本是一物，有毛无毛为异，故云取相近耳。云“其服盖布以为衣，而素裳”者，此无正文，但正服则郑注《司服》云“韦弁，以韦为弁，又以为衣裳”，又晋至衣韦之跗注，《郑志》解此跗注，以跗为幅，以注为属，谓制韦如布帛之幅，而连属为衣及裳。今此郑云以布为衣而素裳，全与兵服异者，郑以意量之。此为宾馆於大夫士之庙，既为入庙之服，不可纯如兵服，故为布为衣而素裳。《郑志》兵服以其与皮弁同白舄，故以素裳解之。此言素裳，又与《郑志》同。若然，唯变其衣耳，以无正文，故云“盖”以疑之也。云“杀曰饔，生曰饩”者，《周礼》有内饔、外饔，皆掌割亨之事。《诗》云：“有母之尸饔。”故知杀曰饔，生曰饩者，以其对饔是腥饪，故知饩是生。故下云“饩二牢”，皆活陈之也。
　　上介请事，宾朝服礼辞。（朝服，示不受也。受之当以尊服。）
　　[疏]“上介”至“礼辞”。
　　○注“朝服”至“尊服”。
　　○释曰：郑知义然者，案下云“宾皮弁迎大夫”是受之，用皮弁为尊服，明此著朝服，朝服卑於皮弁，是示不受。言示不受，终受之也。
　　有司入陈。（入宾所馆之庙，陈其积。）
　　[疏]“有司入陈”。
　　○注“入宾”至“其积”。
　　○释曰：案上文直云“致馆”及“即馆”，不辨庙与正客馆之名。案下记云“卿馆於大夫，大夫馆於士”，皆是大夫士之庙。下文又云“揖入及庙”，郑据此而言，明陈之於庙也。《曾子问》：“孔子云：自卿大夫士之家曰私馆。”即卿大夫士之庙一也。孔子又云：“公馆，与公所为曰公馆。”郑注云：“公馆，若今县官宫也。”彼是正客馆，彼此两言之者，若朝聘使少，则皆於正客馆，若使多，则有在大夫庙。多少不定，两言之也。案《大行人》及《掌客》积与饔饩各别，此注以饔饩为陈其积者，对文饔饩与积别，散文总是委积，故云“积”也。
　　饔，（谓饪与腥。）
　　[疏]“饔”。
　　○注“谓饪与腥”。
　　○释曰：知者，上总言“饔饩五牢”，下陈有三处，据此，饔下云“饪一牢”，“腥二牢”，下又别云“饩二牢”，故知饔别饪、腥二者也。若然，饪与腥共以饔目之者，以其同是死，列之以鼎故也。
　　饪一牢，鼎九，设于西阶前，陪鼎当内廉，东面，北上，上当碑，南陈；牛、羊、豕、鱼、腊、肠胃同鼎，肤、鲜鱼、鲜腊，设扃。乡、熏、尧，盖陪牛、羊、豕。（陪鼎三牲，霍、乡、熏、尧陪之，庶羞加也。当内廉，辟堂涂也。肠胃次腊，以其出牛羊也。肤，豕肉也，唯Ь者有肤。此馔先陈其位，後言其次，重大礼，详其事也。宫必有碑，所以识日景，引阴阳也。凡碑，引物者，宗庙则丽牲焉，以取毛血。其材，宫庙以石，窆用木。）
　　[疏]注“陪鼎”至“用木”。
　　○释曰：案《公食大夫》庶羞也，以非正馔，故在正鼎後，而言“加”也。云“当内廉，辟堂涂也”者，正鼎九，虽大判继阶而言，其云于阶前，则阶东稍远，故陪鼎犹当内廉也，而辟堂涂，堂涂之内也。云“肠胃次腊，以其出牛羊”也，郑言此者，以其肤是豕肉，肠胃是腹内之物，而在肉前者，以其肠胃出於牛羊，故在肤前列之也。云“肤，豕肉也，唯Ь者有肤”者，君子不食腴，犬豕曰。若然，牛羊有肠胃而无肤，豕则有肤而无肠胃也。且豕则有肤，豚则无肤，故《士丧礼》豚皆无肤。以其皮薄故也。纵豕以四解，亦无肤，故《既夕》大遣奠少牢无肤，以其豚解故也。云“此馔先陈其位，後言其次，重大礼，详其事也”者，先陈其位者，“南陈”已上是也，後言其次者，“牛羊豕”已下是也。案设飧时，直云饪一牢在西，鼎九，羞鼎三，腥一牢在东，鼎七。直言西九东七，不言次陈位，飧是小礼，轻之故也。云“宫必有碑，所以识日景，引阴阳也”者，言宫必有碑者，案诸经云“三揖”者，郑注皆云：入门将曲揖，既北面揖，当碑揖。若然，《士昏》及此《聘礼》是大夫士庙内皆有碑矣。《乡饮酒》、《乡射》言三揖，则庠序之内亦有碑矣。《祭义》云：“君牵牲，丽于碑。”则诸侯庙内有碑明矣。天子庙及庠序有碑可知。但生人寝内不见有碑，虽无文，两君相朝，燕在寝，岂不三揖乎？明亦当有碑矣。言所以识日景者，《周礼匠人》云“为规识日出之景，与日入之景”者，自是正东西南北。此识日景，唯可观碑景邪正，以知日之早晚也。又云“引阴阳”者，又观碑景南北长短，十一月，日南至，景南北最长，阴盛也。五月，日北至，景南北最短，阳盛也。二至之，景之盈缩、阴阳进退可知。云“凡碑，引物者，宗庙则丽牲焉，以取毛血”者，云凡碑引物，则识日景、引阴阳皆是引物，则宗庙之中是引物。但庙碑又有丽牲，丽，系也。案《祭义》云：“君牵牲，丽于碑。”以其鸾刀以取血毛，毛以告纯，血以告杀，兼为此事也。云“其材，宫庙以石，窆用木”者，此虽无正文，以义言之，葬碑取县绳纟率暂时之，往来运载，当用木而已。其宫庙之碑，取其妙好，又须久长，用石为之，理胜於木，故云宫庙以石窆用木也。是以《檀弓》云：“公室视丰碑，三家视桓楹。”时鲁与大夫皆僭，言视桓楹，桓楹，宫庙两楹之柱，是葬用木之验也。
　　腥二牢，鼎二七，无鲜鱼、鲜腊，设于阼阶前，西面，南陈如饪鼎，二列。（有腊者，所以优宾也。）
　　[疏]“腥二”至“二列”。
　　○注“有腥”至“宾也”。
　　○释曰：云“优宾”者，案下文士四人皆饩大牢，无腥，是不优之也。
　　堂上八豆，设于户西，西陈，皆二以并，东上，韭菹，其南醢，屈。（户，室户也。东上，变于亲食宾也。醢，汁也。屈犹错也。今文并皆为并。）
　　[疏]“堂上”至“醢屈”。
　　○注“户室”至“为并”。
