<!-- { "loadSidebar": true } -->
　　○释曰：自此尽“事毕”，论侯氏行觐礼讫，相随即行三享之事。云“四当为三。古书作三四或皆积画，此篇又多四字，字相似，由此误也”者，知四当为三者，诸文唯谓三享，无四享之事，所以误作四者，由古书作三四之字，或皆积画者，《尧典》云：“帝曰：次！{二二}岳。”《皋陶》云“外薄{二二}海”，《泰誓》序云“作《泰誓》三篇”，是古书三四皆积画也。云此篇又多四字者，下有“四传摈”，又云“路下四亚之”，又云“束帛四马”，“四门”，“四尺”，四字既多，积画{二二}又似三，由此故误为四字也。引《大行人》者，欲证三享为正文。云“其礼差又无取於四也”者，案《聘礼》“小聘曰问，不享”，大聘虽有享，不言数，明一享而已。案《大行人》五等诸侯皆同三享，若然，三与一及不享，是其礼之差，是无取於四之义，故从三为正。云“初享或用马，或虎豹之皮”者，案下经先陈马，《聘礼》特言皮，故知初享以此二者为先。言“或”者，《聘礼》记云“皮马相，可也”，又《聘礼》经夕币时，皮则左首，展币时，更云马则幕南北面，此下经亦用马，案《郊特牲》云“虎豹之皮，示服猛也”，是其或用马，或用虎豹之皮，为初享也。云“其次享，三牲鱼腊，笾豆之实”以下，皆《礼器》文。是以《礼器》云：“大飨，其王事与？三牲、鱼、腊，四海九州之美味也。笾豆之荐，四时之和气也。内金，示和也。束帛加璧，尊德也。龟为前列，先知也。金次之，见情也。丹漆、丝纟广、竹箭，与众共财也。其馀无常货，各以其国之所有，则致远物也。”彼诸侯国王为祭而致之，与此因觐致之同，以其因觐即助祭，因祭即致享物，若不当三年袷祭，即特致三享也。云“皆以璧帛致之”者，案《聘礼》束帛加璧，享君；束锦加琮，享夫人。《小行人》亦云“璧以帛，琮以锦”，是五等诸侯享天子与后。此云璧帛致之者，据享天子而言，若享后，即用琮锦。但三享在庭分为三段，一度致之，据三享而言，非谓三度致之为皆也。凡享者，贡国所有，或因朝而贡，或岁之常贡，岁之常贡则《小行人》云“春入贡”及《大宰》“九贡”是也，因朝而贡者，则《大行人》云“侯服，岁一见，其贡祀物”之等是也，皆有璧帛以致之。案《小行人》云：“合六币：圭以马，璋以皮，璧以帛，琮以锦，琥以绣，璜以黼。此六物者，以和诸侯之好故。”注云：“合，同也。六币所以享也。五等诸侯享天子用璧，享后用琮，其大各如其瑞，皆有庭实以马。若皮，皮虎豹之皮。用圭璋者，二王之後也。二王後尊，故享用圭璋而特之。《礼器》曰圭璋特，义亦通於此，其於诸侯亦用璧琮耳。子男於诸侯，则享用琥璜，下其瑞也。凡二王後，诸侯相享之玉，大小各降其瑞一等。”若如此言，郑知五等享玉各如其瑞者，见《玉人职》云：“璧琮九寸，诸侯以享天子。”言九寸，据上公琮以享后，不言者，文不具。公依命数与瑞等，则侯伯子男之享玉，亦如其瑞可知。又知五等自相享，各降其瑞一等者，又见《玉人职》云：“彖琮八寸，诸侯以享夫人。”郑云：“献於所朝聘君之夫人。”兼言聘者，欲见聘使亦下君之瑞一寸，与君同，直言彖琮享夫人，不言彖璧以享君，亦文不具。若然，侯伯子男自相享，各降其瑞一寸可知。圭璋据二王後享天子与后者，五等诸侯既用璧琮，二王後尊，明用圭以享天子，用璋以享后可知。又知二王後自相享，亦用璧琮者，以五等诸侯降於享天子，明二王後退用璧琮可知。子男自相享用琥璜者，以其子男瑞用璧，享天子可与瑞同，自相享不得与瑞等，降用琥璜可知。若然，子男之臣自相聘，亦享用琥璜，不得逾君故也。又知五等之臣聘享之玉，皆降其君一寸者，又见《玉人》云：“彖圭璋八寸，璧琮八寸，以┹聘。”八寸，据上公之臣，则侯伯子男臣，各降其君一寸可知。案《孝经纬援神契》云：二王後称公，大国称侯。则二王之後为公，而则前谓公者，案《典命》云：“上公九命为伯，其国家、宫室、车旗、衣服礼仪皆以九为节。”郑注云：“上公者，谓王之三公有德者，加命为二伯，二王之後亦为上公。”若然，《典命》云：“王之三公八命。”有功加一命为二伯，则周公、召公是也。本国犹称侯，则鲁侯燕伯是也。
　　奉束帛，匹马卓上，九马随之，中庭西上，奠币，再拜稽首。（卓，读如卓王孙之卓，卓犹的也。以素的一马以为上，书其国名，後当识其何产也。马必十匹者，不敢斥王之乘，用成数，敬也。）
　　[疏]“奉束”至“稽首”。
　　○注“卓读”至“敬也”。
　　○释曰：云“中庭西上”者，案《昏礼》云“参分庭一在南”，又《聘礼》云“庭实，皮则摄之”，注云：“参分庭，一在南。”又米“设于中庭”，郑注云：“言当中庭者，南北之中也。”则此云中庭，亦是南北之中。不参分庭一在南者，以其三享同陈，须入庭深设之故也。云“卓，读如卓王孙之卓，卓犹的也”者，以音字既同，而读从之。卓王孙，是司马相如之妻文君之父也。於十马之内以素的一马以为上，故训卓为的也。云“书其国名，後当识其何产也”者，谓若晋有郑之小驷，复有屈产之类是也。云“马必十匹者，不敢斥王之乘，用成数，敬也”者，此为庭实，故用十匹。案《康王之诰》二伯率诸侯而入，皆布乘黄朱，而陈四匹者，彼据二王之後，以国所有享新王。享物陈於庭，用圭，以马致享，马不得上堂，亦陈於庭，直以圭升堂致命，乘马若乘皮，故以四为礼。非所享之物，故用四马，与此异也。
　　摈者曰：“予一人将受之。”（亦言王欲亲受之。）
　　[疏]“摈者”至“受之”。
　　○注“亦言”至“受之”。
　　○释曰：云“亦言王欲亲受之”者，亦上亲受之也。
　　侯氏升致命。王抚玉。侯氏降自西阶，东面授宰币，西阶前再拜稽首，以马出，授人，九马随之。（王不受玉，抚之而已，轻财也。以马出，随侯氏出授王人於外也。王不使人受马者，主于享，王之尊益君，侯氏之卑益臣。）
　　[疏]“侯氏”至“随之”。
　　○注“王不”至“益臣”。
　　○释曰：云“授宰币”，王既抚玉，不受币，币即束帛加璧，并玉言币，故《小行人》合六币，皮马与玉皆为币。此单言宰，即大宰，大宰主币，故《周礼大宰职》云：“大朝觐会同，赞玉币、玉献、玉几、玉爵。”注云“助王受此四者”是也。云“王不受玉，抚之而已，轻财也”者，案《聘义》，圭璋还之为重礼，璧琮不还为轻财。是以圭璋亲受，璧琮初即不受，为轻财故也。云“以马出，随侯氏出授王人於外也”者，谓侯氏牵马而出，马随侯氏之後出，授王人於外也。云“王之尊益君，侯氏之卑益臣”者，春夏受贽於朝，虽无迎法，王犹在朝。至受享又迎之，而称宾主，至觐礼受享，皆无迎法，不下堂而见诸侯，已是王尊为君礼，臣卑为臣礼。王犹亲受其玉，今至于三享，贡国所有，行供奉之节，故使自执其马，王不使人受之於庭者，是王之尊益君，侯氏之卑益臣故也。《聘礼》享用皮，及宾私觌，马皆使人受之者，见他国之君不臣人之臣，故与此异也。若然，《聘礼》享君，尚有币问卿大夫；此诸侯觐天子，享天子讫，亦当有币问公卿大夫，是以隐七年《左氏传》云“初，戎朝于周，发币于公卿，而凡伯不宾”，服注云：“戎以朝礼，及公卿大夫发陈其币。”凡伯以诸侯为王，卿士不修宾主之礼，敬报於戎。是以冬天王使凡伯来聘，还戎，伐之於楚丘以归，是诸侯朝天子，亦有聘及公卿大夫之事也。
　　事毕。（三享讫。）
　　乃右肉袒于庙门之东。乃人门右，北面立，告听事。（右肉袒者，刑宜施於右也。凡以礼事者左袒，入更从右者，臣益纯也。告听事者，告王以国所用为罪之事也。《易》曰：折其右肱，无咎。）
　　[疏]“乃右”至“听事”。
　　○注“右肉”至“无咎”。
　　○释曰：自此尽“降出”，论侯氏受刑，王免之降出之事。刑袒於右者，右是用事之便，又是阴，阴主刑，以不能用事，故刑袒於右也。云“凡以礼事者左袒”，左袒者，无问吉凶礼，皆袒左。知者，《士丧礼》云：“主人出南面，左袒，扌及诸面之右。”《檀弓》云：廷陵季子葬其子於嬴、博之，葬讫，左袒。故云“凡”以该之。引“《易》曰折其右肱无咎”者，案《易丰ⅲⅵ卦》九三云“折其右肱，无咎”，凡卦爻，二至四，三至五，两体交互，各成一卦，先儒谓之互体，故郑随其义而注云：三，艮爻，艮为手，互体为巽。巽又为进退，手而便於进退，右肱也，犹大臣用事於君，君能诛之，故无咎。引之者，证刑理宜於右之义。云“告听事者”，告王以国所用为罪之事也者，加得字解之，当云“告王以国所用为者得非罪之事”也。正是罪之一辞，解拟受刑之意，又解云告王以己无罪，引下文“伯父无事”，解之不辞之甚也。
　　摈者谒诸天子。天子辞於侯氏，曰：“伯父无事，归宁乃邦。”（谒，告。宁，安也。乃犹女也。）侯氏再拜稽首，出，自屏南门西，遂入门左，北面立，王劳之。再拜稽首。摈者延之曰：“升。”升成拜，降出。（王辞之，不即左者，当出隐於屏而袭之也。天子外屏，劳之，劳其道劳也。）
　　[疏]“侯氏”至“降出”。
　　○注“王辞”至“劳也”。
　　○释曰：云“当出隐於屏而袭之也”者，以屏外不见天子为隐。向者右袒，今王辞以无事，故宜袭也。云“天子外屏”者，据此文出门乃云屏南，即是外屏。云天子外屏，取《礼纬》之文，故《礼纬》云：“天子外屏，诸侯内屏，大夫以帘，士以帷”是也。
　　天子赐侯氏以车服。迎于外门外，再拜。（赐车者，同姓以金路，异姓以象路。服则衮也，也，毳也。古文曰：迎于门外也。）
　　[疏]“天子”至“再拜”。
　　○注“赐车”至“外也”。
