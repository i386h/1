<!-- { "loadSidebar": true } -->
　　○释曰：此是女子子逆降旁亲，又是重出，故次之於此。知逆降者，此经云嫁者为世父已下出降大功，自是常法。更言未嫁者，亦为世父已下，非未嫁逆降，如何？云“旧读合大夫之妾为君之庶子、女子子嫁者未嫁者，言大夫之妾为此三人之服也”者，此马融之辈旧读如此，郑以此为非，故此下注破之也。
　　传曰：嫁者，其嫁於大夫者也。未嫁者，成人而未嫁者也。何以大功也？妾为君之党服，得与女君同。下言为世父母、叔父母、姑、姊妹者，谓妾自服其私亲也。（此不辞，即实为妾遂自服其私亲，当言其以明之。《齐衰三月章》曰：“女子子嫁者、未嫁者为曾祖父母。”经与此同，足以明之矣。传所云“何以大功也？妾为君之党服得与女君同”，文烂在下尔。女子子成人者，有出道，降旁亲，及将出者，明当及时也。）
　　[疏]释曰：云“嫁者，其嫁於大夫者也。未嫁者，成人而未嫁者也”，此二者，依郑为世父巳下七人本服皆期，未嫁者逆降之，服大功也。云“何以大功也，妾为君之党服得与女君同”者，此传当在上，“大夫之妾为君之庶子”下，烂脱，误在此。但“下言”二字及“者谓妾自服其私亲也”九字总十一字，既非子夏自著，又非旧读者自安，是谁置之也？今以义，必是郑君置之。郑君欲分别旧读者，如此意趣，然後以注破之。云“此不辞”者，谓此分别文句，不是解义言辞也。云“即实为妾遂自服其私亲，当言其以名之”者，此郑欲就旧章读破之。案《不杖期章》云“女子子人者，为其父母昆弟之为父後者”也，又云“公妾以及士妾为其父母自为其亲”，皆言其以明妾为私亲。今此不言，其明非妾为私亲，一人逆降，一人合降，不得合云二人，是二人为此七人等逆降者。又引《齐衰三月章》曰“女子子嫁者未嫁者为曾祖父母，经与此同，足以见之矣”者，彼二人为曾祖是正尊，虽出嫁，亦不降。此则为旁亲，虽未嫁，亦逆降。圣人作文，是同足以明之，明是二人为此七人不得以嫁者、未嫁者上同君之庶子。下文为世父以下，为妾自服私亲也。云“传所云何以大功也，妾为君之党服得与女君同，文烂在下尔”者，此传为大夫之妾为君之庶子而发，应在“女子子”之上，“君之庶子”之下，以简札韦编烂断，後人错置於下，是以旧读将为本在於此，是以遂误也。云“女子子成人者，有出道，降旁亲”者，此郑依经正解之，以其嫁者降旁亲是其常，而云未嫁者，成人未嫁，亦降旁亲者，谓女子子十五已後许嫁笄，为成人，有出嫁之道，是以虽未出，即逆降世父已下旁亲也。云“及将出者，明当及时也”者，谓女子子年十九，後年二月，冠于娶妻之月，其女当嫁，今年遭此世父已下之丧，若依本服期者，过後二月，不得及时逆降在大功，大功之末可以嫁子，则於二月得及时而嫁，是以云明当及时也。
　　大夫、大夫之妻、大夫之子、公之昆弟为姑、姊妹、女子子嫁於大夫者。君为姑、姊妹、女子子嫁於国君者。
　　[疏]释曰：此等姑姊已下，应降而不降，又兼重出其文，故次在此也。此大夫、大夫妻、大夫之子、公之昆弟，四等人尊卑同，皆降旁亲。姑姊已下一等，大功，又以出降，当小功。但嫁於大夫，尊同，无尊降，直有出降，故皆大功也。但大夫妻为命妇，若夫之姑、姊妹在室及嫁，皆小功。若不为大夫妻，又降在缌麻。假令彼姑、姊妹亦为命妇，唯小功耳。今得在大夫科中者，此谓命妇为本亲，姑姊妹已之女子子，因大夫，大夫之子为姑姊妹女子子，寄文於夫与子姑姊妹之中，不烦别见也。云“君为姑姊妹女子子嫁於国君者”，国君绝期已下，今为尊同，故亦不降，依嫁服大功。
　　传曰：何以大功也？尊同也。尊同则得服其亲服。诸侯之子称公子，公子不得祢先君。公子之子称公孙，公孙不得祖诸侯。此自卑别於尊者也。若公子之子孙有封为国君者，则世世祖是人也，不祖公子，此自尊别於卑者也。是故始封之君不臣诸父昆弟，封君之子不臣诸父而臣昆弟。封君之孙尽臣诸父昆弟。故君之所为服，子亦不敢不服也。君之所不服，子亦不敢服也。（不得祢、不得祖者，不得立其庙而祭之也。卿大夫以下，祭其祖祢，则世世祖是人，不得祖公子者，後世为君者，祖此受封之君，不得祀别子也。公子若在高祖以下，则如其亲服，後世迁之，乃毁其庙尔。因国君以尊降其亲，故终说此义云。）
　　[疏]“传曰”至“不敢服也”。
　　○释曰：云“何以大功也”，问者，以诸侯绝旁服，则大夫降一等，今此大功，故发问也。答曰云“尊同也，尊同则得服其亲服”者，大夫与诸侯所以亦为服者，各自以为尊同，故服之也。若然，大夫之下则云命妇、大夫之子，国君之下不云夫人，世子亦同国君，不降可知。云“诸侯之子称公子”已下，因尊同，遂广说尊不同之义也。但诸侯之子，相承象贤，而旁支庶已下，并为诸侯，所绝不得称诸侯子，变名公子。案《檀弓》注云：“庶子言公，卑远之。”是以子与孙皆言公，见疏远之义故也。云“此自卑别於尊者也”者，谓既立庙，支庶子孙不立庙，是自卑别於尊者也。云“若公子之子孙有封为国君者”，谓若《周礼典命》云公八命，卿六命，大夫四命，其出封皆如一等。是公之子孙，或为天子臣，出封为五等诸侯，是公子有封为国君之事。云“则世世祖是人也，不祖公子，此自尊别於卑者也”者，谓後世将此始封之君，世世祖是人也，不祖公子，谓不复祀别子也。云“是故始封之君不臣诸父昆弟”者，以其初升为君，诸父是祖之一体，又是父之一体，其昆弟既是父之一体，又是己之一体，故不臣此二者，仍为之著服也。云“封君之子不臣诸父而臣昆弟”者，以其诸父尊，故未得臣，仍为之服。昆弟卑，故臣之不为之服，亦既不臣，当服本服期。其不臣者，为君所服当服斩，以其与诸侯为兄弟者，虽在外国，犹为君斩，不敢以轻服服至尊。明诸父昆弟虽不臣，亦不得以轻服服君，为之斩衰可知。云“封君之孙尽臣诸父昆弟”者，继世至孙，渐为贵重，故尽臣之。不言不降，而言不臣，君是绝宗之人，亲疏皆有臣道，故虽未臣，子孙终是为臣，故以臣言之。云“故君之所为服，子亦不敢不服也”者，此欲释臣与不臣，君之子与君同之义。云“君之所为服”者，谓君之所不臣者，君为之服者，子亦服之，故云“子亦不敢不服也”。云君之所不服子亦不敢服也者，然此谓君所臣之者，君不为之服，子亦不敢服之，以其子从父升降故也。
　　○注“不得”至“义云”。
　　○释曰：云“不得祢不得祖者，不得立其庙而祭之也”者，郑恐人以传云不得祢不得祖，令卑别之，不得将为祢祖，故云不得者，不得立其庙而祭之，名为不得也。以其庙已在，子为君者立之，旁支庶不得并立庙，故云不得也。云卿大夫以下祭其祖祢，郑言此者，欲见公子、公孙若立为卿大夫，得立三庙；若作上士，得立二庙；若作中士，得立一庙，并得祭其祖祢。既不祖祢先君，当立别子已下，以其公子、公孙并是别子，若鲁桓公生世子名同者，後为君庆父，叔牙、季友等谓之公子，公子并为别子，不得祢先君桓公之庙，庆父等虽为卿大夫，未有庙。至子孙已後，乃得立别子为大祖，不毁庙。已下二庙，祖祢之外，次第则迁之也，故云“卿大夫巳下祭其祖祢”也。虽得祭祖祢，但不得祢祖先君也。云“则世世祖是人，不得祖公子”者，此谓郑叠传文也。云“後世为君者，祖此受封之君，不得祀别子也”者，此郑解义语，以其後世为君，祖此受封君，解世世祖是人，不得祀别子。解不祖公子者也，以其别子卑，始封君尊，是为自尊别於卑者也。云“公子若在高祖以下，则如其亲服”者，此解始封君得立五庙，五庙者，大祖与高祖巳下四庙。今始封君，後世乃不毁其庙，为大祖於此。始封君未有大祖庙，唯有高祖以下四庙，则公子为别子者，得入四庙之限，故云公子若在高祖以下则如其亲。如其亲，谓自祢已上，至高祖以次立四庙。云“後世迁之，乃毁其庙尔”者，谓始封君死，其子立，即以父为祢庙，前高祖者为高祖之父，当迁之，又至四世之後，始封君为高祖，父当迁之时，转为大祖，通四庙为五庙，定制也。故云後世迁之，乃毁其庙也。云“因国君以尊降其亲，故终说此义云”者，自诸臣之子已下，既非经语，而传说降与公子之义，故云终说也。
　　む衰裳、牡麻，既葬除之者。
　　[疏]释曰：此む衰是诸侯之臣为天子，在大功下，小功上者，以其天子七月葬，既葬除，故在大功九月下，小功五月上。又缕虽如小功升数，又少，故在小功上也。此不言带屦者，以其传云“小功之む也”，则带屦亦同小功可知。
　　传曰：む衰者何？以小功之む也。（治其缕如小功，而成布尊四升半。细其缕者，以恩轻也。升数少者，以服至也。凡布细而疏者谓之む，今南阳有邓む。）
　　[疏]注“治其”至“邓む”。
　　○释曰：传问者，正问缕之粗细，不问升数多少，故答云“小功之む”也。若然，小功む知据缕粗细，非升数者，下记人记出升数，而“む衰四升有半”，郑彼注云：“服在小功之上者，欲著其缕之精粗也。”故云注亦云“治其缕如小功而成布四升半也”。云“细其缕者以恩轻也”者，以其诸侯大夫是诸侯，臣於天子为陪臣，唯有聘问接见天子，天子礼之而已，故服此服，是恩轻也。云“升数少者以服至尊也”者，诸侯为天子服至尊，义服斩，缕加三升半，陪臣降君，改服至尊加一升，四升半也。云“凡布细而疏者谓之む”者，此丧服谓之む，由む而疏，若非丧服，细而疏亦谓之む，故云“凡”以总之。云“今南阳有邓む”者，谓汉时南阳郡邓氏造布，有名む，言此者，证凡布细而疏，即是む之义。
　　诸侯之大夫为天子。
　　[疏]释曰：此经直云“大夫”，则大夫中有孤卿，以其小聘使下大夫，大聘或使孤，或使卿也。故《大行人》云：诸侯之孤，以皮帛继子男。故知大夫中兼孤卿。
　　传曰：何以む衰也？诸侯之大夫，以时接见乎天子。（接犹会也。诸侯之大夫，以时会见於天子而服之，则其士庶民不服可知。）
　　[疏]
　　○注“接犹”至“可知”。
