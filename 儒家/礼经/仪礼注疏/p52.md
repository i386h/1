<!-- { "loadSidebar": true } -->
　　○释曰：“宾北面坐，取俎西之觯”者，谓上一人举觯于宾，宾奠于荐西者也。云“宾立饮”者，《乡饮酒》当此宾酬主人时云宾“不祭，立饮”是也。
　　主人阼阶上北面拜，宾少退。（少退，少逡遁也。）
　　主人进受觯，宾主人之西，北面拜送。（旅酬而同阶，礼杀也。）
　　[疏]注“旅酬”至“杀也”。
　　○释曰：对献酬之时，宾主各於其阶，故云“同阶，礼杀也”。
　　宾揖，就席。主人以觯西阶上酬大夫。大夫降席，立于主人之西，如宾酬主人之礼。（其既实觯，进西南面，立乡所酬。）
　　[疏]“宾揖”至“之礼”。
　　○注“其既”至“所酬”。
　　○释曰：云“主人以觯西阶上酬大夫”者，旅酬恒执此觯以相酬，故言“以”。知义然者，上文“命获者以旌退”，郑注云“旌言以者，旌恒执也”是也。云“其既实觯，进西南面，立所酬”，知者，以上宾酬主人，阼阶上实觯进南面，则知此主人酬大夫西阶上，实觯而亦进西面可知也。
　　主人揖，就席。若无大夫，则长受酬，亦如之。（长，谓以长幼之次酬众宾。）
　　[疏]“主人”至“如之”。
　　○释曰：云“若无大夫”者，乡人为公卿大夫来观礼者为遵，或有或无，不定，故云若。有大夫先酬之，无大夫则酬长，以《乡射》无介，直有三宾，以长幼之次受酬。此言酬众宾，则三宾也。
　　司正升自西阶，相旅，作受酬者曰：“某酬某子。”（某者，字也。某子者，氏也。称酬者之字，受酬者曰某子。旅酬下为上，尊之也。《春秋传》曰“字不若子”，此言某酬某子者，《射礼》略於《饮酒》，《饮酒》言某子受酬，以饮酒为主。）
　　[疏]“司正”至“某子”。
　　○注“某者”至“为主”。
　　○释曰：云“旅酬下为上，尊之也”者，以旅酬者少长以齿，逮下之道，前人虽卑，其司正命之饮酒，呼之称谓尊於酬者，故受酬者为某子，酬他为某也。云“《春秋传》曰”者，案庄十年秋九月经书：“荆败蔡师于莘，以蔡侯献舞归。”《公羊传》曰：“荆者何？州名也。州不若国，国不若氏，氏不若人，人不若名，名不若字，字不若子。”何休云：“爵最尊也。”郑引之者，证旅酬下为上之义。酬者称字，受酬者称子，子是尊称。云“此言某酬某子者，《射礼》略於《饮酒》，《饮酒》言某子受酬，以饮酒为主”者，此《乡射》主於射，略於《饮酒》，故称酬他者字，又称受酬饮酒者为子，是字不若子。《饮酒》言“某子受酬”，直以饮酒为主故也。
　　受酬者降席。司正退立于西序端，东面。（退立，俟後酬者也。始升相，立阶西北面。）
　　[疏]“受酬”至“东面”。
　　○注“退立”至“北面”。
　　○释曰：云“始升相，立阶西北面”者，《乡饮酒》注亦然。知者，以司正升自西阶，与西阶之酬者立，故知始时在西阶西北面也。
　　众受酬者拜，兴、饮，皆如宾酬主人之礼。辩，遂酬在下者，皆升，受酬于西阶上。（在下，谓宾党也。《乡饮酒》记曰：“主人之赞者，西面北上，不与，无爵然後与。”此异於宾。）
　　[疏]“众受”至“阶上”。
　　○注“在下”至“於宾”。
　　○释曰：引《乡饮酒》记者，欲见宾党在西，主党在东，主党不与酬之义。
　　卒受者以觯降，奠于篚。
　　●卷十三乡射礼第五
　　司正降复位，
　　[疏]“司正降复位”。
　　○释曰：自此尽“唯宾”，论举觯於宾与大夫，为无爵之事。云“司正降复位”者，司正当监旅酬讫，故降，使二人举觯于宾与大夫，为无始也。
　　使二人举觯于宾与大夫。（二人，主人之赞者。）
　　举觯者皆洗觯，升，实之，西阶上北面，皆坐奠觯，拜，执觯兴。宾与大夫皆席末答拜。举觯者皆坐祭，遂饮，卒觯，兴，坐奠觯，拜，执觯兴。宾与大夫皆答拜。举觯者逆降，洗，升实觯，皆立于西阶上，北面，东上。宾与大夫拜。举觯者皆进，坐奠于荐右。（坐奠之，不敢授。）
　　[疏]“举觯”至“荐右”。
　　○注“坐奠之不敢授”。
　　○释曰：宾与大夫皆席末答拜者，皆席西南面答拜。云“皆进，坐奠于荐右”者，以其将饮者於右，故也。云“坐奠之，不敢授”者，对献酬时亲授主人之赞者，卑不敢亲授觯也。
　　宾与大夫辞，坐受觯以兴。（辞，辞其坐奠觯。）
　　[疏]“宾与”至“以兴”。
　　○注“辞辞其坐奠觯”。
　　○释曰：必辞者，赞者不敢亲授，宾与大夫不可自尊，故辞之。不言“取”而言“受”者，亦是若亲受之然。
　　举觯者退反位，皆拜送，乃降。宾与大夫坐，反奠于其所，兴。（不举者，盛礼已崇。古文曰反坐。）
　　[疏]“举觯”至“所兴”。
　　○注“不举”至“反坐”。
　　○释曰：崇，重也。凡饮酒，礼成於酬。前已旅酬，所盛礼已重，今主人复举觯，为无爵，尽欢情，客不尽主人欢，故且奠之。未举之，故不奠荐左。
　　若无大夫，则唯宾。（长一人举觯，如《燕礼》媵爵之为。）
　　[疏]若“无大夫则唯宾”。
　　○注“长一”至“之为”。
　　○释曰：二人举觯为宾与大夫，今若无大夫，当阙一人，故云“则唯宾”也。云“长一人举觯，如《燕礼》媵爵之为”者，燕礼初，二大夫媵觯，至旅酬，复使二人，君命长媵一爵於君，与此同，故云如《燕礼》之为彼旅酬。此为无爵，不同，但一人是同，故引为证也。
　　司正升自西阶，阼阶上受命于主人，西阶上，北面请坐于宾。（请坐，欲与宾燕，尽殷勤也。至此盛礼以成，酒清肴乾，强有力者犹倦焉。）
　　[疏]“司正”至“于宾”。
　　○注“请坐”至“倦焉”。
　　○释曰：自此尽“少退北上”，论请坐彻俎之事。云“酒清肴乾，强有力者犹倦焉”者，此《礼记聘义》文。案彼云：“故强有力者将以行礼也，酒清人渴而不敢饮也，肉乾人饥而不敢食也，日莫人倦。”引之者，证此宾须坐之义。
　　宾辞以俎。（俎者，肴之贵者也。辞之者，不敢以燕坐亵贵肴。）
　　[疏]“宾辞以俎”。
　　○注“俎者”至“贵肴”。
　　○释曰：俎所盛骨体，骨体是肴之贵者，故辞之也。
　　反命于主人，主人曰：“请彻俎。”宾许。司正降自西阶，阶前命弟子俟彻俎。（弟子，宾党也。俎者，主人赞者设之。今宾辞之，使其党俟彻，顺宾意也。上言“请坐于宾”，此言“主人曰”，互相备耳。）
　　[疏]“反命”至“彻俎”。
　　○注“弟子”至“备耳”。
　　○释曰：知弟子是宾党者，以其司正降自西阶，阶前命之，明宾党弟子在西阶东面也。必使宾党弟子者，彻俎是宾请之，故郑云“俎者，主人赞者设之，今宾辞之，使其党俟彻，顺宾意也”。云“上言请坐于宾，此言主人曰，互相备耳”者，凡辞，皆司正请于主人，主人有命，司正乃传告宾。今上文云司正“请坐于宾”，直见司正传主人辞，不见“主人曰请坐于宾”之辞，此经直见“主人曰请彻俎”，不见司正传主人以告宾，是互相备也。不言“互文”而云“互相备”者，凡言互文者，各举一事，一事自周，是互文。此据一边礼，一边礼不备，文相续乃备，故云互相备。若云“糗饵粉”，郑注云“饵言糗，言粉，互相足”之类也。
　　司正升，立于序端。宾降席，北面。主人降席自南方，阼阶上北面。大夫降席，席东南面。（俟弟子升受俎。）
　　[疏]“司正”至“南面”。
　　○注“俟弟子升受俎”。
　　○释曰：云“俟弟子升受俎”者，下云“司正以俎出授从者”，注云：“授宾家从来者也，所以厚礼之。”则此弟子升受俎者。案下文据大夫与主人而言，若宾俎授司正，非弟子也。
　　宾取俎，还授司正。司正以降自西阶，宾从之降，遂立于阶西，东面。司正以俎出，授从者。（授宾家从来者也。古者与人饮食，必归其盛者，所以厚礼之。）
　　[疏]注“授宾”至“礼之”。
　　○释曰：云“古者与人饮食，必归其盛者，所以厚礼之”者，《乡饮酒》、《燕礼》、《大射》宾客皆有俎，彻归客之左右，俎是肴之贵，是归其盛者。《公食大夫》既食，“有司卷三牲之俎，归于宾馆”。故总云古者与人饮食必归其盛者，所以厚礼之也。
　　主人取俎，还授弟子。弟子受俎，降自西阶以东。主人降自阼阶，西面立。（以东，授主人侍者。）
　　[疏]“主人”至“面立”。
　　○注“以东”至“侍者”。
　　○释曰：云“以东，授主人侍”者，弟子是宾党，非主人之赞者，故知彻主人俎，还授主人侍者，归入於内也。
　　大夫取俎，还授弟子。弟子以降自西阶，遂出授从者。大夫从之降，立于宾南。（凡言还者，明取俎各自乡其席。）
　　众宾皆降，立于大夫之南，少退，北上。（从降，亦为将燕。）
　　[疏]注“从降亦为将燕”。
　　○释曰：宾、主人、大夫有俎，从俎而降。此三宾无俎，亦从大夫而降，亦如宾、主人、大夫将燕，故同降同升也。
　　主人以宾揖让，说屦，乃升。大夫及众宾皆说屦，升，坐。（说屦者，将空坐，屦亵贱，不宜在堂也。说屦则抠衣，为其被地。）
　　[疏]“主人”至“升坐”。
　　○注“说屦”至“被地”。
　　○释曰：自此尽“门外再拜”，论升坐行无爵，宾醉送出之事。云“说屦则抠衣，为其被地”者，《曲礼》云“抠衣趋隅”，彼谓升席时，引之证说屦，低身亦然，若不抠衣，恐衣被地履之。但对文上曰衣，下曰裳，散文衣裳通，此衣即裳也。案《少仪》云：“排阖说屦於户内，一人而已矣。”郑注云：“虽众敌，犹有所尊也。”彼尊卑在室，则尊者说屦在户内，自馀说屦於户外。若尊卑在堂，则亦尊者一人说屦在堂，自馀说屦於堂下，是以《燕礼》、《大射》臣皆说屦於阶下。公不见说屦之文，明公舄在堂矣。此乃《乡饮酒》臣礼，宾主人行敌礼，故皆说屦於堂下也。
　　乃羞。（羞，进也。所进者，狗醢也。燕设具，所以案酒。）
　　[疏]“乃羞”。
　　○注“羞进”至“案酒”。
　　○释曰：云“所进者，狗醢也”者，以其牲用狗，故知狗醢。醢未必狗，以其醢豫造乃成，非临时之物，故知非狗，连言之也。
