<!-- { "loadSidebar": true } -->
　　○释曰：此一经论堂上（元缺一字）堂下众声俱合之事也。云“合乐，谓歌乐众声俱作”者，谓堂上有歌瑟，堂下有笙磬，合奏此诗，故云众声俱作。云“《周南》、《召南》，《国风》篇也”者，案《论语》注《国风》之首篇，谓“十五国风之篇首”，义可知也。云“王后国君夫人房中之乐歌也”者，案《燕礼》记云：“有房中之乐。”注云“弦歌《周南》、《召南》之诗，而不用锺磬之节。谓之房中者，后、夫人之所讽诵以事其君子”是也。既名房中之乐用锺鼓奏之者，诸侯、卿、大夫燕、飨亦得用之，故用锺鼓。妇人用之，乃不用锺鼓，则谓之房中之乐也。云“《关雎》言后妃之德”以下至“修其法度”，《周南》三篇即言后妃，《召南》三篇则言夫人，不同者，此虽同是文王之化，《召南》是文王未受命已前之事，诸侯之礼，故称夫人，《周南》是文王受命称王之後，天子之礼，故称后也。云“昔大王、王季居于岐山之阳”者，案《鲁颂》云：“后稷之孙，实维大王，居岐之阳。”郑云：“大王自豳徙居岐阳。”是大王居於岐阳也。兼言王季者，王季，大王之子，继大王後亦居岐阳，至文王始居于丰，故兼言王季也。云“躬行《召南》之教，以兴王业”者，大王得鸣于岐，又实始翦商，王季又纂我祖考，是其以兴王业也。云“及文王而行《周南》之教，以受命”者，文王徙居丰，得赤雀之命，故云以受命也。郑注《乡射》云：“昔大王、王季、文王始居岐山之阳。”彼兼言文王者，欲见文王未受命以前，亦得《召南》之化。知者，案《羔羊》诗序云：“召南之国，化文王之政。”《В有梅》序云：“召南之国，被文王之化。”此不兼言文王者，据文王徙丰，受命之後，专行《周南》之教，是《周南》十一篇唯言文王之化，不言大王、王季也。《大雅》云“刑于寡妻”者，是《大雅思齐》之诗也。引之者，证文王施化，自近及远，自微至著之意。云“其始一国耳”者，谓大王自豳迁于岐山，周原无々，过百里之地。言此者，欲见徙居于丰以後，二分天下，以此故国分与二公，故云文王作邑于丰，以故地为卿士之采地，乃分为二国也。云“周，周公所食；召，召公所食”者，此二公身为三公，下兼卿士，即上采地一也。云此者，欲见采地得称周召之意。云“於时文王三分天下有其二，德化被于南土”者，欲见周、召皆称南之意也。云“是以其诗有仁贤之风者，属之《召南》焉”者，谓文王未受命以前也。云“有圣人之风者，属之《周南》焉”者，谓受命以後也。故《诗》序云：“《关雎》、《麟趾》之化，王者之风，故系之周公。《鹊巢》、《驺虞》之德，诸侯之风也。先王之所以教，故系之召公。”必将《二南》系此二公者，天子不风，文王受命称王，故系於二公也。云“夫妇之道，生民之本，王政之端”者，欲见合乐之时，作此六篇之意也。云“故国君与其臣下及四方之宾燕，用之合乐也”者，此据《燕礼》而言之也。云“乡乐者，风也”者，亦据《燕礼》而言，故《燕礼》记云“遂合乡乐”者，据此《乡饮酒》、《乡大夫》所作也。云“《小雅》为诸侯之乐”者，则升歌《鹿鸣》之等是也。云“《大雅》、《颂》为天子之乐”者，《肆夏》、《繁遏》、《渠》之等是也。云“《乡饮酒》升歌《小雅》，礼盛者可以进取也”者，据此《乡饮酒》为飨礼，升歌《鹿鸣》，进取诸侯之乐，飨礼盛，可以进取也。云“《燕》合乡乐，礼轻者可以逮下也”者，逮，及也，以《燕礼》轻，故言可以逮下也。郑君据《仪礼》上下而言，其实飨、燕同乐，知者，穆叔如晋，晋侯飨之，歌《鹿鸣》之三，是与《燕礼》同乐也。若然，《小雅》云乡或进取，燕可以逮下者，飨亦逮下也。云“《春秋传》曰”者，襄公四年《左氏传》文。彼云：“穆叔如晋，晋侯享之，金奏《肆夏》之三，不拜。工歌《文王》之三，又不拜。歌《鹿鸣》之三，三拜。韩献子使行人子员问之曰：吾子舍其大，而重拜其细，敢问何礼也？穆叔对曰：《三夏》，天子所以享元侯也，使臣弗敢与闻。《文王》，两君相见之乐也，臣不敢及。《鹿鸣》，所以嘉寡君也，敢不拜嘉？”引之者，证《肆夏》、《繁遏》、《渠》是《颂》，谓天子之乐歌。案《锺师》杜子春注引吕叔玉云：“《肆夏》，时迈也。《繁遏》，执竞也。《渠》，思文也。”郑君不从，以为《诗》篇名《颂》之族类也，此歌之大者载在乐章，乐崩亦从而亡之，是以《颂》不能具是也。云“然则诸侯相与燕，升歌《大雅》，合《小雅》。天子与次国、小国之君燕亦如之，与大国之君燕，升歌《颂》，合《大雅》”者，此约穆叔云《肆夏》、《繁遏》、《渠》天子所以享元侯，《肆夏》、《繁遏》、《渠》则《颂》也。元侯，大国之君也。凡合乐者，遏取卑者一节，故歌《颂》，合《大雅》也。若元侯自相享，亦依此。案《诗谱》云：“天子、诸侯燕群臣及聘问之宾，皆歌《鹿鸣》，合乡乐。”郑云：诸侯相燕，天子与国君燕，与大国之君燕。《国语》及襄公四年公言飨见之者，亦欲飨同也。向来所言，皆据升歌合乐有此尊卑之差，若纳宾之乐，天子与五等诸侯同用《肆夏》，是以《燕礼》纳宾用《肆夏》。《礼记郊特牲》云：“大夫之奏《肆夏》，由赵文子始也。”是大夫不得用之，其诸侯以上同用之也。云“其笙之篇未闻”者，案《乡饮酒礼》笙之乐前与升歌同在《小雅》，则知元侯及国君相飨燕，笙亦同升歌矣。而云未闻知，谓如《由庚》、《由仪》之等篇名未闻。
　　工告于乐正曰：“正歌备。”乐正告于宾，乃降。（乐正降者，以正歌备，无事也。降立西阶东，北面。）
　　[疏]“工告”至“乃降”。
　　○注“乐正”至“北面”。
　　○释曰：郑知“降立西阶东，北面”者，以其堂上时在西阶之东，北面，知降堂下亦然。在笙磬之西，亦得监堂下之乐，故知位在此也。此《乡饮酒》及《乡射》大夫礼卑，无大师，故工告乐备。国君礼备，有大师告乐备。《大射》不告乐备者，是礼主於射，略於乐故也。
　　主人降席自南方，（不由北方，由便。）
　　[疏]“主人降席自南方”。
　　○注“不由北方由便”。
　　○释曰：自此至“退立于觯南”，论立司正之事。云“不从北方，由便”者，主人之席南上，升由下，降由上，是其常而言。不从北方由便者，解礼，故所以升由下，降由上者，是由便也。
　　侧降。（宾、介不从。）
　　[疏]“侧降”。
　　○注“宾介不从”。
　　○释曰：侧者，特也。宾、介不从，故言侧。上来主人降，宾、介皆从降，此独不从者，以其方燕，礼杀故也。
　　作相为司正。司正礼辞，许诺。主人拜，司正答拜。（作，使也。礼乐之正既成，将留宾，为有解惰，立司正以监之。拜，拜其许。）
　　[疏]“作相为司正”。
　　○注“作使至其许”。
　　○释曰：上经云一相迎子门外，今将燕使为司正，监察宾主之事，故使相为司正也。云“礼乐之正既成”者，谓主人与宾行献酢之礼，是礼成也。升歌笙，合乐三终，是乐成也。故郑总言礼乐之正既成也。
　　主人升，复席。司正洗觯，升自西阶，阼阶上北面受命于主人。主人曰：“请安于宾。”司正告于宾，宾礼辞，许。（为宾欲去，留之，告宾於西阶。）
　　[疏]“主人”至“辞许”。
　　○注“为宾”至“西阶”。
　　○释曰：此司正升西阶，阼阶上，案《乡射》云司正“升自西阶，由楹内阼阶上，北面”，彼此同。此不言由楹内者，省文也。云“告宾於西阶”者，《乡射》云司正西阶上，故知也。
　　司正告于主人，主人阼阶上再拜，宾西阶上答拜。司正立于楹以相拜，皆揖，复席。（再拜，拜宾许也。司正既以宾许告主人，遂立楹以相拜。宾、主人既拜，揖就席。）
　　[疏]“司正”至“复席”。
　　○注“再拜”至“就席”。
　　○释曰：凡相拜者，当在宾主拜前。今相见，云在宾拜下者，以经云“司正告于主人”，因即拜宾，宾即答拜，文理切，不得先言相拜，故退之在下，其实相时在宾主拜前，是以《乡射》云：“司正告于主人，遂立楹以相拜，主人阼阶上再拜，宾西阶上答再拜。”是其相拜在前也。云“主、宾既拜，揖就席”者，以《乡射》宾主拜讫，即揖就席故也，知此亦然也。
　　司正实觯，降自西阶，阶北面坐奠觯，退共，少立。（阶北面，东西节也。其南北当中庭。共，拱手也。少立，自正，慎其位也。己帅而正，孰敢不正。《燕礼》曰：“右还北面。”）
　　[疏]“司正”至“少立”。
　　○注“阶”至“北面”。
　　○释曰：云“阶北面，东西节也”者，阶谓两阶之，东西等是东西节也。云“其南北当中庭”者，案《乡射》云：“司正实觯，降自西阶中庭，北面坐奠觯。”此经虽不言中庭，宜与彼同，故云中庭也。云“己帅而正，孰敢不正”者，此是《论语》孔子语季康子之言也。彼言子帅，指季康子为子；此言己帅，指司正为己，欲见司正退也。云“共，拱手也。少立，自正，慎其位也”者，欲见令宾主亦皆正，慎其位也。云“《燕礼》曰：右还北面”者，《燕礼》司正降自西阶，又还北面，取不背其君。此亦降自西阶，亦右还北面，取不背大夫也，故引以为证也。
　　坐取觯，不祭，遂饮，卒觯兴，坐奠觯，遂拜，执觯兴，盥洗，北面坐奠觯于其所，退立于觯南。（洗觯奠之，示敬。立於其南以察众。）
　　[疏]“坐取”至“觯南”。
　　○注“洗觯”至“察众”。
　　○释曰：执觯兴洗北面者，案《乡射》、《大射礼》皆直云取觯洗，南面反奠於其所，不云盥，此俗本有盥者，误。又此文及《乡射》奠空觯，皆位南，北面奠之。《燕礼》、《大射》皆南面奠之者，以国君礼盛、仪多故也。
　　●卷十乡饮酒礼第四
　　宾北面坐取俎西之觯，阼阶上北面酬主人。主人降席，立于宾东。（初起旅酬也。凡旅酬者，少长以齿，终於沃盥者，皆弟长而无遗矣。）
　　[疏]“宾北”至“宾东”。
　　○释曰：自此至“司正降复位”，论堂上堂下遍行旅酬之事。云“取俎西之觯”者，谓前一人举觯，奠于荐右，今为旅酬而举之。前主人酬宾奠于荐东者不举，故言俎西以别之。云“主人降席”，不云自南方北方者，案下记云：“主人、介凡升席自北方，降席自南方。”指此文也。
　　○注“初起”至“遗矣”。
