<!-- { "loadSidebar": true } -->
　　[疏]“明日以其班”。
　　○注“班次”至“为胖”。
　　○释曰：云“班，次也”者，谓昭穆之次第。云“，卒哭之明日祭名”者，以卒哭用刚日，用柔日，是以下《士虞记》云“卒哭祭”，即云“明日以其班”，故云卒哭之明日祭名。云“犹属也，祭昭穆之次而属之”者，以其孙於祖，孙与祖昭穆同，故以孙连属於祖，而就祖而祭之也。
　　记。
　　[疏]“记”。
　　○释曰：凡记者，皆是经不具，记之使充经，文理备足也。
　　士处寝，寝东首于北墉下。（将有疾，乃寝於室。今文处为居，于为於。）
　　[疏]“士处”至“墉下”。
　　○注“将有”至“为於”。
　　○释曰：云“将有疾，乃寝於室”者，以《士丧》篇首云士“死于室”，此记云寝者，室一也，故互见其文。若不疾，则在燕寝。将有疾，乃寝卧于室，故变室为寝也。云“东首”者，乡生气之所。云“墉下”者，墉谓之墙，《丧大记》谓之北牖下，必在北墉下，亦取十一月一阳生於北，生气之始故也。《士丧礼》论其死事，故不云疾。此记人记其不备，凡人死皆因疾，故记其疾之所在也。
　　有疾，疾者齐。（正情性也。寝者，不齐不居其室。）
　　[疏]“有疾疾者齐”。
　　○注“正情”至“其室”。
　　○释曰：云“有疾”者，既有疾，当齐戒正情性故也。云“寝者，不齐不居其室”者，案《乡党》孔子齐居必迁坐，又《祭义》云“致齐於内，散齐於外”，皆在寝。但散齐得乡外，故云於外耳，是其齐居寝也。
　　养者皆齐。（忧也。）
　　[疏]“养者皆齐”。
　　○注“忧也”。
　　○释曰：案《曲礼》云：“父母有疾，冠者不栉，行不翔，笑不至矧，怒不至詈，不饮酒食肉，疾止复。”故男女养疾，皆齐戒正情性也。
　　彻琴瑟。（去乐。）
　　[疏]“彻琴瑟”。
　　○注“去乐”。
　　○释曰：君子无大故，琴瑟不离其侧。今以父母有疾，忧不在于乐，故去之。案《丧大记》云：“疾病，内外皆扫，君大夫彻县，士去琴瑟。”注云：“凡乐器，天子宫县，诸侯轩县，大夫判县，士特县。去琴瑟者，不命之士。”亦谓子男之士不命者也。
　　疾病，外内皆扫。（为有宾客来问也。疾甚曰病。）
　　[疏]“疾病外内皆扫”。
　　○注“为有”至“曰病”。
　　○释曰：云“疾甚曰病”者，则外内皆扫，为宾客来问疾，自清也。
　　彻亵衣，加新衣。（故衣垢，为来人秽恶之。）
　　[疏]“彻亵衣加新衣”。
　　○注“故衣”至“恶之”。
　　○释曰：此文承疾病者及养病者，则彻亵衣据死者而言，则生者亦去故衣服新衣矣。“彻亵衣”，谓故玄端已有垢污，故来人秽恶，是以彻去之。“加新衣”者，谓更加新朝服。《丧大记》亦云：“彻亵衣，加新衣。”郑注云：“彻亵衣，则所加者新朝服矣，互言之也。加朝服者，明其终於正也。”互者，亵衣是玄端，新衣是朝服。朝服言新，则亵衣是故，玄端言亵，朝服是，不亵矣。各举一边而言，明皆有兼也。必知亵衣是玄端，新衣是朝服者，案《司服》士之齐戒服玄端，则疾者与养疾者皆齐，明服玄端矣。《檀弓》云：“始死，羔裘玄冠者，易之而已。”羔裘玄冠，即朝服。故知临死所著新衣，则朝服也，故郑云终於正也。
　　御者四人，皆坐持体。（为不能自转侧。御者，今时侍从之人。）
　　[疏]“御者”至“持体”。
　　○注“为不”至“之人”。
　　○释曰：案《丧大记》云“体一人”，注云：“为其不能自伸屈也。”若然，四体各一人，亦为不能自转侧。《诗》云“辗转反侧”，据身，云不能自屈伸，据手足，二文相兼乃具。云“御者，今时侍从之人”者，士虽无臣，亦有侍御仆从之人，终於其手也。
　　属纟广，以俟绝气。（有其气微难节也。纟广，新絮。）
　　[疏]“属纟广以俟绝气”。
　　○注“有其”至“新絮”。
　　○释曰：案《丧大记》注云：“纟广，今之新绵，易动摇，置口鼻之上以为候。”亦二注相兼乃具。云“纟广，新絮”，即新绵。《禹贡》豫州贡纤、纟广，明纟广新绵也。
　　男子不绝於妇人之手，妇人不绝於男子之手。（备亵。）
　　[疏]“男子”至“之手”。
　　○注“备亵”。
　　○释曰：案《丧大记》注云：“君子重终，为其相亵。”若然，疾时使御者持体，并死于其手。若妇人则内御者，持体还死于其手。故《丧大记》云：“其母之丧，则内御者抗衾而浴。”僖三十三年冬，公薨于小寝，《左氏传》曰“即安”，服注云：“小寝，夫人寝也。”礼，男子不绝于妇人之手，今僖公薨于小寝，讥其近女室，是男子不绝于妇人之手，备亵也。
　　乃行祷于五祀。（尽孝子之情。五祀，博言之。士二祀，曰门，曰行。）
　　[疏]“乃行祷于五祀”。
　　○注“尽孝”至“曰行”。
　　○释曰：云“尽孝子之情”者，死期已至，必不可求生，但尽孝子之情，故乃行祷五祀，望助病者，使之不死也。云“五祀，博言之。士二祀，曰门曰行”者，《祭法》文。今祷五祀，是广博言之，望助之者众，其言五祀，则与诸侯五祀同，则《祭法》云“诸侯五祀”是也。
　　乃卒。（卒，终也。）
　　[疏]“乃卒”。
　　○注“卒终也”。
　　○释曰：自此尽“迁尸”，论上篇始死迁尸於南牖之事。《曲礼》与《尔雅》皆云“大夫曰卒，士曰不禄”，今士不言不禄，而云“卒”者，义取君子曰终，小人曰死，故郑云“卒，终也”，美言之，使与大夫同称也。
　　主人啼，兄弟哭。（哀有甚有否，於是始去笄纟丽，服深衣。《檀弓》曰：“始死，羔裘玄冠者易之。”）
　　[疏]“主人啼兄弟哭”。
　　○注“哀有”至“易之”。
　　○释曰：云“哀有甚有否”者，啼即泣也。《檀弓》云高柴“泣血三年”，注云：“言泣，无声，如血出。”则啼是哀之甚，发声则气竭，而息之声不委曲，若往而不反。对齐衰以下，直哭无啼，是其否也。知“於是始去笄纟丽，服深衣”者，《礼记问丧》云：“亲始死，鸡斯徒跣，扌及上衽。”注云：“鸡斯，当为笄纟丽。”上衽深衣之裳，前是其亲始死，笄纟丽服深衣也。引《檀弓》者，证服深衣，易去朝服之事也。
　　设床笫，当牖。衽，下莞上箪。设枕。（病卒之废床，至是设之，事相变。衽，卧席，古文策为茨。）
　　[疏]“设床”至“设枕”。
　　○注“病卒”至“为茨”。
　　○释曰：经直云士“死于室，无用敛衾”，不云此等之事，故记人言之也。云“病卒之废床，至是设之”者，《丧大记》云：“疾病，寝东首於北牖下，废床。”是其始死，亦因在地无床，复而不苏，乃设床於南牖下，有枕席，是病卒之废床，於是设之。云“事相变”者，谓疾病时去床，既死设床，是生死事相变也。“衽，卧席”者，《曲礼》云：“请席何乡，请衽何趾。”郑云：“坐问乡，卧问趾，因於阴阳。”是衽为卧席。《昏礼》注云：“衽，卧席也。”
　　迁尸。（徙於牖下也，於是无用敛衾。）
　　[疏]“迁尸”。
　　○注“徙於”至“敛衾”。
　　○释曰：云“徙於牖下”者，即上文“床笫当牖”者也。於是无用敛衾者，释《士丧礼》“无用敛衾”之时节也。
　　复者朝服，左执领，右执要，招而左。（衣朝服，服未可以变。）
　　[疏]“复者”至“而左”。
　　○注“衣朝”至“以变”。
　　○释曰：云“招而左”者，以左手执领，还以左手以领招之。必用左者，招魂所以求生，左阳，阳主生，故用左也。“复者”，士之有司，著朝服。“左执领”，谓爵弁服也。云“衣朝服，服未可以变”者，谓始死，未可以变之服凶服，以其复所以求生故也。《丧大记》“小臣复，复者朝服”，彼言小臣，据君，则上下尊卑复者，皆朝服也。
　　楔，貌如轭，上两末。（事便也。今文轭作厄。）
　　[疏]“楔貌”至“两末”。
　　○注“事便”至“作厄”。
　　○释曰：云“如轭”者，轭谓马鞅，轭马领亦上两末，令以屈处入口，取出时易，故郑云“事便也”。此用四，异於吉时所用也。
　　缀足用燕几，校在南，御者坐持之。（校，胫也。尸南首，凡胫在南以拘足，则不得辟戾矣。古文校为枝。）
　　[疏]“缀足”至“持之”。
　　○注“校胫”至“为枝”。
　　○释曰：云“几胫在南以拘足，则不得辟戾矣”者，古者凡两头各施两足，今以夹则竖用之，尸南首，足乡北，故以几脚乡南以夹足。恐几欹侧，故使生存侍御者一人坐持夹之，使足不辟戾，可以著屦也。
　　即床而奠，当禺，用吉器。若醴，若酒，无巾、四。（禺，肩头也。用吉器，器未变也。或卒无醴，用新酒。）
　　[疏]“即床”至“巾四”。
　　○注“禺肩”至“新酒”。
　　○释曰：即，就也，谓就尸床而设之。尸南首则在床东，当尸肩头也。此即《檀弓》云：“始死之奠，其馀阁也与？”云“用吉器，器未变也”者，谓未忍异於生，故未变。至小敛奠，则变豆之等，为变矣。云“或卒无醴，用新酒”者，释经“若醴若酒”，科有其一，不得并有之事。以其始死，卒未有醴，则用新酒。若然，醴酒俱有，容有醴则用之，不更用酒，以其始死不备故也。若小敛以後，则酒醴具设，С二，醴、酒是也。
　　赴曰：“君之臣某死。”赴母、妻、长子则曰：“君之臣某之某死。”（赴，走告也。今文赴作讣。）
　　[疏]“赴曰”至“某死”。
　　○注“赴走”至“作讣”。
　　○释曰：云“母妻长子则曰君之臣某之某死”者，上某是士名，下某是母妻长子。假令长子，则云长子某甲，母、妻则妇人不以名行，直云母与妻也。云“赴，走告也”者，言赴，取急疾之意，故云赴走告也。云“今文赴作讣”者，《杂记》作讣者，义取以言语相通，亦一涂也。
　　室中，唯主人、主妇坐。兄弟有命夫、命妇在焉，亦坐。（别尊卑也。）
　　[疏]“室中”至“亦坐”。
　　○注“别尊卑也”。
