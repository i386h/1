<!-- { "loadSidebar": true } -->
　　若宾死，未将命，则既敛于棺，造于朝，介将命。（未将命，谓俟之後也。以柩造朝，以已至朝，志在达君命。）
　　[疏]“若宾”至“将命”。
　　○注“未将”至“君命”。
　　○释曰：前云“宾入境而死”，谓在路死，未至国。此经更说宾至朝俟之後，使大夫致馆，未行聘享，而宾在馆死之事，故郑云“俟之後”。是以郑云“以柩造朝”，以其既至朝，志在达君命，则知上国外死，不以柩造朝可知。
　　若介死，归复命，唯上介造于朝。若介死，虽士介，宾既复命，往，卒殡乃归。（往，谓送柩。）
　　小聘曰问。不享，有献，不及夫人。主人不筵几，不礼。面不升，不郊劳。（记贬於聘，所以为小也。献，私献也。面犹觌也。）
　　[疏]“小聘”至“郊劳”。
　　○注“记贬”至“觌也”。
　　○释曰：自此尽“三介”，论侯伯行小聘之事。云“不享”者，谓不以束帛加璧，献国所有。云“不礼”者，聘讫，不以齐酒礼宾。“面不升”者，谓私觌庭中受之，不升堂，此对大聘升堂受。若然，不言私觌而言面者，对大聘言觌，故辟之而言面也。
　　其礼，如为介，三介。（如为介，如为大聘上介。）
　　[疏]“其礼”至“三介”。
　　○注“如为”至“上介”。
　　○释曰：云“其礼如为介”者，谓特问使大夫得主国之礼多少，如大聘卿。此大夫为上介之时，即上文介之礼，飧饔饩及食燕之等。三介者，大夫降於卿二等故也。举此侯伯之小聘，则公之臣，子男之臣，小聘礼数，其义可知也。
　　记。久无事，则聘焉。（事，谓盟会之属。）
　　[疏]“记久”至“聘焉”。
　　○注“事谓盟会之属”。
　　○释曰：此云“久无事，则聘焉”者，则《周礼》殷聘也。是以《周礼大行人》云：“凡诸侯之邦交，岁相问也，殷相聘也，世相朝也。”注云：“小聘曰问。殷，中也。久无事，又於殷朝者，及而相聘也。”云“事，谓盟会之属”者，案《春秋》有事而会，不协而盟。是以《春秋》有会而不盟，盟必因会，若有盟会相见，故云久无事则聘焉。
　　若有故，则卒聘。束帛加书将命，百名以上书於策，不及百名书於方。（故，谓灾患及时事相告请也。将犹致也。名，书文也，今谓之字。策，简也。方，板也。）
　　[疏]“若有”至“於方”。
　　○注“故谓”至“板也”。
　　○释曰：云“故，谓灾患及时相告请”者，此即上经云“若有言”一也。言灾患，上注引《春秋》臧孙辰告籴于齐、公子遂如楚乞师。此云“及时事”者，即上注引《春秋》晋侯使韩穿来言汶阳之田是也。云“名，书文，今谓之字”者，郑注《论语》亦云：“古者曰名，今世曰字。”许氏《说文》亦然。言此者，欲见经云“名”，名者即今之文字也。云“策，简方。板也”者，简谓据一片而言，策是编连之称，是以《左传》云南史氏“执简以往”，是简者未编之称。此经云“百名以上书之於策”，是其众简相连之名。郑作《论语序》云：“《易》、《诗》、《书》、《礼》、《乐》、《春秋》，策皆尺二寸，《孝经》谦，半之，《论语》八寸策者，三分居一，又谦焉。”是其策之长短。郑注《尚书》：“三十字，一简之文。”服虔注《左氏》云：“古文篆书，一简八分字。”是一简容字多少者。云“方，板”者，以其百名以下书之於方，若今之祝板，不假连编之策。一板书尽，故言方板也。
　　主人使人与客读诸门外。（受其意，既聘享，宾出而读之。读之不於内者，人稠处严，不得审悉。主人，主国君也。人，内史也。书必玺之。）
　　[疏]“主人”至“门外”。
　　○注“受其”至“玺之”。
　　○释曰：云“既聘享，宾出而读之”者，上经云：“若有言，则以束帛如享礼。”文承聘享之後，故知此读诸门外，故云既聘享也。郑知人是内史者，案《内史职》云：“凡四方之事书，内史读之。”此云“使人与客读诸门外”者，亦是四方事书，故知人是内史也。知书必玺之者，案襄二十九年《左传》云：公如楚，“还，及方城，季武子取卞，使公冶问，玺书追而与之”。故知此书亦玺之也。
　　客将归，使大夫以其束帛反命于馆。（为书报也。）
　　[疏]“客将”至“于馆”。
　　○注“为书报”也。
　　○释曰：此为书报上有故之事，彼以束帛加书将命，此亦以束帛加书反命于馆。
　　明日君馆之。（既报，馆之，书问尚疾也。）
　　[疏]“明日君馆之”。
　　○注“既报”至“疾也”。
　　○释曰：为昨日为书报之，今日君始就馆送客者，书问之道尚疾故也。必须尚疾者，以其所报告请，多是密事，是以郑云“既报，馆之，书问尚疾也”。
　　既受行，出，遂见宰，问几月之资。（资，行用也。古者君臣谋密草创，未知所之远近，问行用，当知多少而已。古文资作赍。）
　　[疏]“既受”至“之资”。
　　○注“资行”至“作赍”。
　　○释曰：使者受命於君，但知出聘，不知远近，故云“古者君臣谋密草创，未知所之远近”，故问宰行粮多少，即知远近也，故知须问之。
　　使者既受行日，朝同位。（谓前夕币之，同位者，使者北面，介立于左少退，别其处臣也。）
　　[疏]“使者”至“同位”。
　　○注“谓前”至“臣也”。
　　○释曰：云“既受行日”者，谓已受命日，夕币之前，使者及介朝君之时，皆同位，北面，东上；在朝处，臣东方，西面，北上，故郑云“同位者，使者北面，介立于左，少退，以别处臣也。”
　　出祖，释，祭酒脯，乃饮酒于其侧。（祖，始也。既受聘享之礼，行出国门，止陈车骑，释酒脯之奠於，为行始也。《诗传》曰：，道祭也。谓祭道路之神。《春秋传》曰：涉山川。然则，山行之名也。道路以险阻为难，是以委土为山，或伏牲其上，使者为，祭酒脯祈告也。卿大夫处者，於是饯之，饮酒於其侧。礼毕，乘车轹之而遂行，舍於近郊矣。其牲，犬羊可也。古文作祓。）
　　[疏]“出祖”至“其侧”。
　　○注“祖始”至“作祓”。
　　○释曰：云“既受聘享之礼，行出国门，止陈车骑，释酒脯之奠於”者，凡道路之神有二：在国内释币於行者，谓平道路之神；出国门释奠於者，谓山行道路之神；是以委土为山象，国中不得名，国外即得称。引《诗传》曰者，证祭道路之神也。引《春秋传》曰者，案襄二十八年《左氏传》子大叔云：“涉山川，蒙犯霜露。”引之者，证是山行之名，涉者水行之称。故《》诗云：“大夫涉，我心则忧。”《毛传》云：“草行曰，水行曰涉。”云“是以委土为山”者，案《月令》冬祀行，郑注：“行庙门外之西，为壤，厚二寸，广五尺，轮四尺。祀行之礼，北面设主於上。国外祀山行之神为壤，大小与之同。”郑注《夏官大驭》云：“封土为山象，以菩刍棘柏为神主，既祭之，以车轹之而去，喻无险难也。”云“或伏牲其上”者，案《周礼犬人》云：“掌犬牲，凡祭祀供犬牲，用物，伏瘗亦如之。”郑注云：“伏，谓伏犬，以王车轹之。”故知有伏牲其上。云“使者为祭酒脯祈告也”者，案《周礼大驭》：“掌驭玉路以祀。及犯，王自左驭，驭下祝，登，受辔。”彼天子礼，使驭祭。此大夫礼，故使者自祭，犯而去。云“卿大夫处者，於是饯之”者，案《诗》云“饮饯于祢”，是处者送行人而饮酒，名曰饯也。云“遂行，舍于郊”者，即上经云舍于近郊是也。云“其有牲，犬羊可”者，《犬人职》云：“伏、瘗亦如之。”是用犬也。《诗》云“取羝以”，是用羊也。是犬羊各用其一，未必并用之。言可者，人君有牲，大夫无牲，直用酒脯。若然，此见出行时祭，案《韩奕》诗云：“韩侯出祖，出宿于屠。显父饯之，清酒百壶。”是韩侯入觐天子，出京城为祖道。又《左氏传》：“郑忽逆妇妫于陈，先配而後祖，陈钅咸子曰：是不为夫妇，诬其祖矣。”《郑志》以祖为祭道神，是亦将还而後祖道，此聘使还亦宜有祖，但文不具。
　　所以朝天子，圭与缫皆九寸，剡上寸半，厚半寸，博三寸，缫三采六等，朱白仓。（圭，所执以为瑞节也。剡上，象天圜地方也。杂采曰缫，以韦衣木板，饰以三色。再就，所以荐玉，重慎也。九寸，上公之圭也。古文缫或作藻，今文作ロ。）
　　[疏]“所以”至“白仓”。
　　○注“圭所”至“作ロ”。
　　○释曰：云“圭，所执以为瑞节”者，案《周礼大宗伯》云：“以玉作六瑞，以等邦国。”又云：“王执镇圭，公执桓圭，侯执信圭，伯执躬圭，子执璧，男执蒲璧。”是以其圭为瑞。又案《周礼掌节》有玉节之节，即是节与瑞别矣。今此云瑞节，但连言节者，案节不得言瑞，瑞亦是节信，故连言节也。云“剡上，象天圜地方也”者，下不剡象地方，上剡象天圜。案《杂记》赞大行曰：博三寸，厚半寸，剡上，左右各寸半。此经直剡上寸半，不言左右，文不具也。凡圭，天子镇圭，公桓圭，侯信圭，皆博三寸，厚半寸，剡上，左右各寸半，唯长短依命数不同。云“杂采曰缫”者，凡言缫者，皆象水草之文。天子五采，公侯伯三采，子男二采，皆是杂采也。云“以韦衣木板，饰以三色。再就”者，依《汉礼器制度》而知也。但木板大小，一如玉制，然後以韦衣之，大小一如其板，经云“三采六等”，注云：“三色再就者，就即等也。”是一采为再就，三采即六等也，是以郑注《典瑞》云一匝为一就。《典瑞》云侯伯“三采三就”者，以一采虽有再匝，并为一就。《觐礼》注云朱白仓为六色者，亦是一采一匝为二色，三采故六色。三采，据公侯伯子男则二采，故《典瑞》云子男“皆二采再就”是也。所以荐玉重慎者，玉者宝而脆，今以缫藉荐之，是其重慎也。
　　问诸侯，朱绿缫，八寸。（二采再就，降於天子也。於天子曰朝，於诸侯曰问，记之於聘，文互相备。）
　　[疏]“问诸”至“八寸”。
　　○注“二采”至“相备”。
