<!-- { "loadSidebar": true } -->
　　彻馔，先取醴酒，北面。（北面立，相待俱降。）其馀取先设者，出于足，降自西阶。妇人踊。设于序西南，当西荣，如设于堂。（为求神於庭。孝子不忍使其亲须臾无所冯依也。堂，谓尸东也。凡奠设于序西南者，毕事而去之。）
　　[疏]注“为求”至“去之”。
　　○释曰：云“堂谓尸东也”者，谓如尸东堂上陈设之次第，故云尸东也。云“凡奠设于序西南者，毕事而去之”者，言“凡奠”，谓小敛奠、大敛奠、迁柩奠、祖奠，但将设後奠，则彻先奠於西序南，待後奠事毕，则去之。故小敛奠设之於此不巾，以不久设故也。
　　醴酒位如初。执事豆北南面，东上。（如初者，如其醴酒北面西上也。执醴尊，不为便事变位。）
　　[疏]注“如初”至“变位”。
　　○释曰：前设小敛奠于尸东时，醴酒先升，北面西上，执豆俎者立於俎北，西上。至此执豆俎者，豆北东上，为便事，事讫，向东为便，故东上变位，以执醴者尊，仍西上，是不得“为便事变位”也。
　　乃馔。（东方之新馔。）
　　[疏]注“东方之新馔”。
　　○释曰：以其将设大敛，新馔於室，故知是新馔也。
　　帷堂。（彻事毕。）妇人尸西，东面。主人及亲者升自西阶，出于足，西面袒。（袒，大敛变也。不言ヮ免髻发，小敛以来自若矣。）
　　[疏]注“袒大”至“若矣”。
　　○释曰：知袒为“大敛变”者，前将小敛袒，今言袒，下文即行大敛事，故知为大敛变也。云“不言ヮ免{髟舌}发，小敛以来自若矣”者，决前小敛袒，男有{髟舌}发免，妇人有ヮ，今大敛袒，不言者，自小敛以来有此，至成服乃改。若，如也，自如常有，故不言之也。
　　士盥，位如初。（亦既盥并立西阶下。）
　　[疏]注“亦既”至“阶下”。
　　○释曰：言“亦”者，亦如小敛时，士盥二人并立于西阶下，以待迁尸也。
　　布广如初。（亦下莞上簟，铺於阼阶上，於楹为少南。）
　　[疏]注“亦下”至“少南”。
　　○释曰：“布席如初”，初谓小敛时下莞上簟。云“铺於阼阶上”者，案《丧大记》云“小敛於户内，大敛於阼”是也。云“於楹为少南”者，取南北节，以其言阼阶上，故知於楹为少南，近阼阶也。
　　商祝布绞、纟今、衾、衣，美者在外，君衤遂不倒。（至此乃用君衤遂，主人先自尽。）
　　[疏]注“至此”至“自尽”。
　　○释曰：云“至此乃用君衤遂，主人先自尽”者，《丧大记》“君无衤遂大夫士”，注云：“不陈，不以敛。”彼无衤遂大夫士止谓不陈，为小敛用之，故云无衤遂大夫士。以其上文士丧始死，君使人衤遂，何得云君全无衤遂大夫士也？故以不陈，不以敛解之，至大敛乃用君衤遂，於小敛所用，主人先自尽也。
　　有大夫，则告。（後来者，则告以方敛。非敛时，则当降拜之。）
　　[疏]注“後来”至“拜之”。
　　○释曰：案《檀弓》“大夫吊，当事而至，则辞焉。”注云：“辞犹告也。摈者以主人有事告也。主人无事，则为大夫出。”《丧大记》云：“士之丧，於大夫，不当敛则出。”注：“父母始死，悲哀，非所尊不出也。”上文有君命，则出迎于门外，是始死唯君命出。若小敛後，则为大夫出，故《杂记》云：“当袒，大夫至，虽当踊，绝踊而拜之，反，改成踊。”若士来，即成踊，乃拜之也。
　　士举迁尸，复位。主人踊无。卒敛，彻帷。主人冯如初，主妇亦如之。
　　主人奉尸敛于棺，踊如初，乃盖。（棺在聿中，敛尸焉，所谓殡也。《檀弓》曰：“殡於客位。”）
　　[疏]释曰：士举迁尸，谓从户外夷床上，迁尸於敛上。下云“奉尸敛于棺”，谓从阼阶敛上迁尸乡西阶，敛於棺中，乃加盖於棺上也。
　　○注“棺在”至“客位”。
　　○释曰：云“棺在聿中，敛尸焉”者，欲见先以棺入聿中，乃奉尸入棺中。云“所谓殡也”者，即所引《檀弓》“殡於客位”者是也。以尸入棺名敛，亦名殡也。
　　主人降，拜大夫之後至者，北面视聿。（北面於西阶东。）
　　[疏]注“北面於西阶东”。
　　○释曰：小敛後，主人阼阶下。今殡後，拜大夫後至者，殡讫，不忍即阼阶，因拜大夫即於西阶东，北面，视聿而哭也。
　　众主人复位。妇人东复位。（阼阶上下之位。）
　　[疏]注“阼阶上下之位”。
　　○释曰：众主人与妇人於宾无事，故殡後即乡东阼阶上下之位也。
　　设熬，旁一筐，乃涂，踊无。（以木覆棺上而涂之，为火备。）卒涂，祝取铭置于聿。主人复位，踊，袭。（为铭设付，树之聿东。）
　　[疏]注“为铭”至“聿东”。
　　○释曰：上文始死，则作铭讫，置于重。今殡讫，取置于聿上，铭所以表柩故也。云“聿东”者，以不使当聿於东可知。
　　乃奠。烛升自阼阶。祝执巾，席从，设于奥，东面。（执烛者先升堂照室，自是不复奠于尸。祝执巾，与执席者从入，为安神位。室中西南隅谓之奥，执烛南面，巾委於席右。）
　　[疏]注“执烛”至“席右”。
　　○释曰：云“执烛者先升堂照室”者，以其设席于奥，当先照之为明也。云“自是不复奠于尸”者，郑欲解自始死已来袭奠，小敛奠皆在尸旁，今大敛奠，不在西阶上，就柩所，故於室内设之。则自此已下，朝夕奠、朔月奠、新奠皆不於尸所，总解之。知“执烛南面”者，以其烛先入室，南面照之便故也。云“巾委於席右”者，以巾为神，故知委於席右也。
　　祝反降，及执事执馔。（东方之馔。）士盥，举鼎入，西面北上，如初。载，鱼左首，进，三列，腊进柢。（如初，如小敛举鼎、执匕俎扃、匕载之仪。鱼左首设而在南。，脊也。左首进，亦未异於生也。凡未异於生者，不致死也。古文首为手，为耆。）
　　[疏]注“如初”至“为耆”。
　　○释曰：云“左首进亦未异於生也”者，案《公食》右首进，此云左首，则与生异，而云亦未异於生者，下文注“载者统於执，设者统於席”，彼《公食》言右首，据席而言，此左首，据载者统於执，若设於席前，则亦右首也。云“不致死也”者，《檀弓》云：“之死而致死之，不仁而不可为也。”今进鱼不异於生，则亦是之死不致死之，故引为证也。
　　祝执醴如初，酒豆笾俎从，升自阼阶。丈夫踊。甸人彻鼎。（如初，祝先升。）
　　[疏]注“如初祝先升”。
　　○释曰：以其小敛祝执醴，醴在先，此云“如初”，故知祝先升也。
　　奠由楹内入于室，醴酒北面。（亦如初。）
　　[疏]注“亦如初”。
　　○释曰：以其小敛之醴酒先升，北面西上，此经亦言“北面”，明与小敛同，故云“亦如初”。谓如初，小敛经不言如初，文略也。
　　设豆，右菹，菹南栗，栗东脯，豚当豆，鱼次，腊特于俎北。醴酒在笾南，巾如初。（右菹，菹在醢南也。此左右异於鱼者，载者统於执，设者统於席。醴当栗南，酒当脯南。）
　　[疏]注“右菹”至“脯南”。
　　○释曰：云“设豆，右菹”者，凡设醢菹常在右，今特言之者，此从北乡南而陈，嫌先设者在北，故言右。言右菹，则醢自然在左，是以郑云右菹菹在醢南也。注云“此左右异於鱼者，载者统於执，设者统於席”者，郑以上文鱼言左首，据载者统於执，故云左首，及设则右首，此言设豆右菹，据设者统於席，前若执来即左菹也。云“醴当栗南，酒当脯南”者，以其陈馔要成，尊者後设，故先设栗脯於北，乃於南设醴酒，酒在东，故醴在栗南，酒在脯南也。
　　既错者出，立于户西，西上。祝後，阖户。先由楹西，降自西阶，妇人踊。奠者由重南，东。丈夫踊。（为神冯依之也。）
　　[疏]注“为神”至“之也”。
　　○释曰：郑解丈夫见奠者，至重即踊者，重主道，为神冯依之，故丈夫取以为踊节也。
　　宾出，妇人踊。主人拜送于门外。人，及兄弟北面哭殡。兄弟出，主人拜送于门外。（小功以下，至此可以归，异门大功亦存焉。）
　　[疏]注“小功”至“存焉”。
　　○释曰：云“北面哭殡”者，案《丧大记》云：“大夫士哭殡则杖，哭柩则辑杖。”注云：“哭殡，谓既涂也。哭柩，谓启後也。”此哭不言杖者，文略也。云“小功以下，至此可以归”者，案《丧服》记云“小功以下为兄弟”，则此兄弟可以兼男女也。云“异门大功亦存焉”者，大功容有同门，有同财，故《丧服》以小功以下为兄弟。但大功亦容不同门，不同财之义，以异门疏，至此亦可以归，故云亦存焉，谓存在家之注也。既殡虽归，至朝夕朔奠之日，近者亦人哭限也。若至葬时，皆就柩所，故《既夕》反哭，云“兄弟出主人拜送”，注云“兄弟小功以下也，异门大功，亦可以归”是也。
　　众主人出门，哭止，皆西面于东方。阖门。主人揖，就次。（次，谓斩衰倚庐，齐衰垩室也。大功有帷帐，小功缌麻有床笫可也。）
　　[疏]注“次谓”至“可也”。
　　○释曰：凡言“次”者，庐、垩室以下总名，是宾客所在，亦名次也，故引《礼记传》为证。案《传》云：“父母之丧居倚庐，寝苫枕块，不说带。齐衰居垩室，苄翦不纳。大功寝有席，小功缌麻，床可也。”齐衰既居垩室，故大功以下有帷帐也。
　　君若有赐焉，则视敛。既布衣，君至。（赐，恩惠也。敛，大敛。君视大敛，皮牟服，袭裘。主人成服之後往，则锡衰。）
　　[疏]注“赐恩”至“锡衰”。
