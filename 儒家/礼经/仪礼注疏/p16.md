<!-- { "loadSidebar": true } -->
　　宾降，授人脯，出，主人送于门外，再拜。（人，谓使者从者，授於阶下西面，然後出去。）
　　[疏]“宾降”至“再拜”。
　　○注“人谓”至“出去”。
　　○释曰：郑知“人，谓使者从者”者，以其此脯使者将归，故授从者也。又知“授於阶下西面，然後出去”者，以其宾位在西，授脯文在出上，故知西阶下西面授之，然後出去也。
　　纳吉，用雁，如纳采礼。（归卜於庙，得吉兆，复使使者往告，昏姻之事於是定。）
　　[疏]“纳吉”至“采礼”。
　　○释曰：案上文纳采在前，问名在後，今此不云如问名而云如纳采者，问名宾不出大门，故此纳吉如其纳采也。
　　○注“归卜”至“是定”。
　　○释曰：郑知义然者，案下记云：“纳吉曰吾子有贶命，某加诸卜，占吉，使某也敢告。”凡卜并皆於祢庙，故然也。未卜时恐有不吉，婚姻不定，故纳吉乃定也。
　　纳徵，玄束帛、俪皮，如纳吉礼。（徵，成也。使使者纳币以成昏礼。用玄者，象阴阳备也。束帛，十端也。《周礼》曰：“凡嫁子取妻，入币纯帛无过五两。”俪，两也。执束帛以致命。两皮为庭实。皮，鹿皮。今文皆作熏。）
　　[疏]“纳徵”至“吉礼”。
　　○释曰：此纳徵无雁者，以有束帛为贽故也。是以《孝经钩命决》云“五礼用雁”是也。案《春秋左氏》庄公二十二年：“冬，公如齐纳币。”不言纳徵者，孔子制《春秋》，变周之文从殷之质，故指币体而言周文，故以义言之。徵，成也，纳此则昏礼成，故云“徵”也。
　　○注“徵成”至“作熏”。
　　○释曰：云“用玄者，象阴阳备也。束帛，十端也”者，《周礼》：“凡嫁子娶妻，入币缁帛无过五两。”郑彼注云：“纳币帛缁，妇人阴也。凡於娶礼，必用其类。五两，十端也。必言两者，欲得其配合之名，十象五行十日相成也。士大夫乃以玄束帛，天子加以圭，诸侯加以大璋。《杂记》云：‘纳币一束，束五两，两五寻。’然则每端二丈。”若彼据庶人空用缁色，无，故郑云用缁妇人阴，此玄俱有，故云象阴阳备也。案《玉人》，圭，天子以聘女；大璋，诸侯以聘女。故郑据而言焉。“玄束帛”者，合言之阳奇阴耦，三玄二也。其大夫无冠礼而有昏礼，若试为大夫及幼为大夫者，依士礼。若五十而爵，改娶者，大夫昏礼，玄及鹿皮则同於士。馀有异者，无文以言也。
　　请期，用雁。主人辞，宾许，告期，如纳徵礼。（主人辞者，阳倡阴和，期日宜由夫家来也。夫家必先卜之，得吉日，乃使使者往，辞即告之。）
　　[疏]“请期”至“徵礼”。
　　○释曰：请期如纳徵礼，纳吉礼如纳采礼。案上纳采之礼下至“主人拜送於门外”，其中揖让升降及礼宾迎送之事，此皆如之。
　　○注“主人”至“告之”。
　　○释曰：婿之父使使纳徵讫，乃下卜婚月，得吉日，又使使往女家告日，是期由男家来。今以男家执谦，故遣使者请女家。若云期由女氏，故云“请期”。女氏知阳倡阴和，当由男家出，故主人辞之。使者既见主人辞，遂告主人期日也。是以下记云：“使者曰：某使某受命吾子，不许，某敢不告！期曰某日。”注云：“某吉日之甲乙。”是告期之辞，故郑云“辞即告”也。
　　期，初昏，陈三鼎于寝门外东方，北面，北上。其实特豚，合升，去蹄。举肺脊二，祭肺二，鱼十有四，腊一肫，髀不升。皆饪。设扃。（期，取妻之日。鼎三者，升豚、鱼、腊也。寝，婿之室也。北面，乡内也。特犹一也。合升，合左右胖升於鼎也。去蹄，蹄甲不用也。举肺、脊者，食时所先举也。肺者，气之主也，周人尚焉。脊者，体之正也，食时则祭之，饭必举之，贵之也。每皆二者，夫妇各一耳。凡鱼之正，十五而鼎，减一为十四者，欲其敌偶也。腊，兔腊也。肫，或作纯，纯，全也，凡腊用全。髀不升者，近窍，贱也。饪，孰也。扃，所以扛鼎。，覆之。古文纯为钧，髀为脾。今文扃作铉，皆作密。）
　　[疏]“期初”至“扃”。
　　○释曰：此文下尽“合卺”一节，论夫家欲迎妇之时，豫陈同牢之馔也。云“陈三鼎於寝门外东方，北面北上”者，谓在夫寝门外也。言“东方”、“北面”，是礼之正。但数鼎，故云“北面，北上”，则此及《少牢》皆是也。《特牲“陈鼎於门外，北面北上”，当门而不在东方者，辟大夫故也。今此亦东方，不辟大夫者，重昏礼，摄盛也。鼎不言“北上”，直言“北面”，《士冠》所云是也。凡鼎陈於外者，北面为正。阼阶下，西面为正。《士丧礼》小敛陈一鼎於门外西面者，丧礼少变，在东方者，未忍异於生。於大敛大奠及朔月奠，《既夕》陈鼎，皆如大敛奠。门外皆西面者，亦是《丧礼》、《既夕》变也。《士虞》陈三鼎于门外之右，北面，北上，入设于西阶前，东面，北上。不在东者，既葬，鬼事之反吉故也。《公食》陈鼎七，当门南面西上者，以宾是外人，向外统之。
　　○注“期取”至“作密”。
　　○释曰：云“期，娶妻之日”者，此陈同牢之馔。下云亲迎之礼，其中无厥明之文，明是娶妇之日也。云“鼎三者，升豚、鱼、腊也”者，即经文自显也。云“寝，婿之室也”者，命士以上之父子异宫，自然别有寝。若不命之士，父子同宫，虽大院同居，其中亦隔别，各有门户，故经总云“寝门外”也。云“合升，合左右胖升於鼎也”者，以夫妇各一，故左右胖俱升，若祭，则升右也。云“去蹄，蹄甲不用也”者，以其践地，秽恶也。云“举肺、脊者，食时所先举”者，案下文“赞者告具，揖妇，即对筵，皆坐祭，祭荐、黍、稷、肺”，即此祭肺也。下又云“赞尔黍稷”，授肺脊，皆食，以氵音酱，皆祭举，食举也”，即此举肺、脊也。祭时二肺俱有，生人唯有举肺，皆祭。今此得有祭肺者，《礼记郊特牲》论娶妇“玄冕齐戒，鬼神阴阳也”，故与祭祀同二肺也。据下文先用祭肺，後用举肺，此经先言举肺，後言祭肺者，以举肺脊长大，故先言。是以《特牲》、《少牢》入鼎时举肺脊在前。云“肺者，气之主也，周人尚焉”者，案《礼记明堂位》云：“有虞氏祭首，夏后氏祭心，殷祭肝，周祭肺。”郑注云：“气主盛也。”但所尚不同，故云周人尚焉。云“脊者，体之正也，食时则祭之”者，对祭肺未食时祭也。云“饭必举之，贵之也”者，但一身之上体总有二十一节，前有肩、臂、，後有肫、胳、脊，在中央有三脊：正、廷、横脊，而取中央正脊，故云体之正。凡云先以对後，案《特牲》举肺脊後食骼，注云：“肺，气之主也。脊，正体之贵者，先食啖之，所以导食通气。”此不言先食啖之，从彼可知也。云“每皆二者，夫妇各一耳”者，释经多之义。云“凡鱼之正，十五而鼎，减一为十四”者，据《特牲》记云“鱼十有五”，注云：“鱼，水物，以头枚数，阴中之物，重数於月十有五日而盈。《少牢馈食礼》亦云十有五而俎。尊卑同。”则是尊卑同用十五而同鼎也。云“欲其敌偶也”者，夫妇各有七也。此夫妇鬼神阴阳，故同祭礼十五而去一，若平生人则与此异，故《公食太夫》一命者七鱼，再命者九鱼，三命者十有一鱼，天子诸侯无文，或诸侯十三鱼，天子十五鱼也。云“腊，免腊也”者，《少牢》用麋腊，士兔腊可知，故《曲礼》云“兔曰明视”也。云“肫，或作纯。纯，全也，凡腊用全”者，此或《少牢》文，案《少牢》“腊一纯”，注云：“纯犹全也。”凡牲体则用一胖不得云全，其腊则左右体胁相配，共为一体，故得全名也。《特牲》、《少牢》亦用全，《士丧》大敛与《士虞》皆用左胖，不全者，《丧礼》略文。今文皆作密者，郑以省文，故兼下幂总叠之，故云“皆”也。设洗于阼阶东南。（洗，所以承盥洗之器弃水者。）
　　馔于房中，醯酱二豆，菹醢四豆，兼巾之。黍稷四敦，皆盖。（醯酱者，以醯和酱，生人尚亵味。兼巾之者，六豆共巾也。巾为御尘，盖为尚温。《周礼》曰：“食齐视春时。”）
　　[疏]“馔于”至“皆盖”。
　　○注“醯酱”至“春时”。
　　○释曰：郑知“以醯和酱”者，得醯者无酱，得酱者无醯，若和之，则夫妻皆有，是以知以醯和酱也。云“生人尚亵味”者，此文与《公食》皆以醯和酱，《少牢》、《特牲》不言之，故云然也。引《周礼》释敦皆有盖者，饭宜温，比春时故也。
　　大羹氵音在爨。（大羹氵音，煮肉汁也。大古之羹无盐菜。爨，火上。《周礼》曰：“羹齐视夏时。”今文氵音皆作汁。）
　　[疏]“大羹氵音在爨”。
　　○注“大羹”至“作汁”。
　　○释曰：氵音与汁一也。知“大古之羹无盐菜”者，《左传》桓二年臧哀伯云：“大羹不致。”《礼记郊特牲》云“大羹不和”，谓不致五味，故知不和盐菜。唐虞以上曰大古，有此羹。三王以来更有羹，则致以五味。虽有羹，犹存大羹，不忘古也。引《周礼》者，证大羹须热，故在爨，临食乃取也。
　　尊于室中北墉下，有禁。玄酒在西。幂，加勺，皆南枋。（墉，墙也。禁，所以С者。玄酒不忘古也。，粗葛。今文枋作柄。）
　　[疏]“尊于”至“南枋”。
　　○注“墉墙”至“作柄”。
　　○释曰：云“禁所以С”者，《士冠》云С，此亦士礼，虽不言С，然此尊亦С也。承於С。云“禁”者，因为酒戒，故以禁言之也。云“玄酒不忘古也”者，古谓黄帝已前，以《礼运》云“污尊而А饮”，谓神农时虽有黍稷未有酒醴，则神农以上以水为玄酒也。《礼运》又云：“後圣有作，以为醴酪。”据黄帝以後，虽有酒醴，犹是不忘古也。
　　尊于房户之东，无玄酒。篚在南，实四爵合卺。（无玄酒者，略之也。夫妇酌於内尊，其馀酌於外尊。合卺，破匏也。四爵两卺凡六，为夫妇各三。一升曰爵。）
　　[疏]“尊于”至“合卺”。
　　○注“无玄”至“曰爵”。
　　○释曰：云“无玄酒者，略之”者，此对上文夫妇之尊有玄酒，此尊非为夫妇，故略之也。云“夫妇酌於内尊，其馀酌於外尊”者，据上文玄酒知之。云“一升曰爵”者，《韩诗内传》云“一升曰爵，二升曰觚，三升曰觯，四升曰角，五升曰散”是也。
