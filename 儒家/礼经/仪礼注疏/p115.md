<!-- { "loadSidebar": true } -->
　　○释曰：云“豆加葵、菹、蜗、醢”者，案《周礼醢人》朝事之豆，云韭菹、醢、昌本、麋、菁菹、鹿、茆菹、麇。案上文下大夫六豆用鹿，以下仍有茆菹、麇在。今上大夫八豆，不取茆菹、麇，而取馈食之豆葵菹、蜗醢者，郑以《特牲》、《少牢》参之，彼二篇俱以馈食为始，皆用《周礼》馈食之豆。《特牲》两豆用馈食葵菹、蜗醢。《少牢》四豆，二豆与《特牲》同，两豆用朝事之豆，韭菹、醢。注云：“韭菹、醢，朝事之豆也。”而馈食用之丰大夫礼，以此观之，故此《公食大夫》兼用馈食之豆，亦是丰大夫礼也。云“俎加鲜鱼、鲜腊”者，上文下大夫七俎，牛、羊、豕、鱼、腊、肠胃与肤，此云“九俎”，明加鲜鱼、鲜腊。云“无特”者，陈馔要方，上七俎者，东西两行为六俎，一俎在特，于俎东。此九俎为三行，故无特，虽无特，肤亦为下。
　　鱼、肠胃、伦肤，若九若十有一，下大夫则若七若九。（此以命数为差也。九谓再命者也，十一谓三命者也，七谓一命者也，九或上或下者，再命谓小国之卿，次国之大夫也。卿则曰上，大夫则曰下。大国之孤视子男。）
　　[疏]“鱼肠”至“若九”。
　　○注“此以”至“子男”。
　　○释曰：云“此以命数为差也”者，案《周礼典命》公侯伯之卿三命，大夫再命，士一命；子男之卿再命，大夫一命，士不命。则诸侯之臣分为三等：三命，再命，一命。不命与一命同。此经鱼、肠胃、伦肤亦分为三等，有十一，有九，有七。则十一当三命，九当再命，七当一命。若然，唯有上下二文者，以公侯伯之大夫与子男之卿同再命，卿爵尊为上，大夫爵卑为下。则上言若九者，子男之卿也，下言若九者，公侯伯大夫也，故郑云“卿则曰上，大夫则曰下”。云“大国之孤视子男”者，欲见此经唯见三命以下，案《周礼典命》大国之孤四命。又《大行人》云大国之孤，执皮帛以继子男，又云“其他皆视小国之君”。若然，孤与子男同十三，侯伯十五，上公十七，差次可知。
　　庶羞，西东毋过四列。（谓上下大夫也。古文毋为无。）
　　[疏]“庶羞”至“四列”。
　　○注“谓上”至“为无”。
　　○释曰：上文云“庶羞旁四列”，此上大夫馔内言“庶羞西东过四列”，则东西横行，上下大夫皆四以为行，下大夫四四十六，东西四行，南北亦四行；上大夫东西四行，南北五行矣。
　　上大夫庶羞二十，加於下大夫以雉、兔、鹑、β。β，无母。
　　[疏]“上大”至“鹑β”。
　　○注“β无母”。
　　○释曰：云“β，无母”者，案《尔雅释鸟》云“β，牟母”，郭氏曰：“鹌也，青州人呼曰牟母。”《庄子》曰：“田鼠化为鹑。”《淮南子》云：“虾麻所化也。”《月令》曰：“田鼠化为β。”然则β、鹑，一物也。
　　若不亲食，（谓主国君有疾病，若它故。）
　　[疏]“若不亲食”。
　　○注“谓主”至“它故”。
　　○释曰：自此尽“听命”，论主君不亲食，使大夫致礼於宾馆之事。疾病之外，别云“他故”者，君有死丧之事，故《聘礼》云“主人毕归礼，宾唯饔饩之受”，谓毕致飨食，但宾不受之。
　　使大夫各以其爵、朝服以侑币致之。（执币以将命。）豆实，实于瓮，陈于楹外，二以并，北陈。簋实，实于筐，陈于楹内、两楹，二以并，南陈。（陈瓮筐於楹者，象授受於堂中也。南北相当，以食馔同列耳。瓮北陈者，变於食。瓮数如豆，醢芥酱从焉。筐米四。今文并作亻并。）
　　[疏]“豆实”至“南陈”。
　　○注“陈瓮”至“作亻并”。
　　○释曰：云“南北相当，以食馔同列耳”者，案上文正食之时，黍稷亦南陈，今於楹陈，筐米亦南陈，是正食及此馔陈是同列也。云“瓮北陈者，变於食”者，上文正食之时，“宰夫自东房，荐豆六，设於酱东，西上”陈之，今於楹二以并，北陈，故云变於食也。云“瓮数如豆”者，以菹醢各异物，不可同瓮，故瓮数如豆。上大夫八豆则八瓮，下大夫六豆则六瓮。云“醢芥酱从焉”者，以其三牲不杀，生列於门内，醢经百日乃成，不由不杀，故有醢。庶羞之醢同是酱类，故使之相从。但庶羞之醢，更无别种，宜同一瓮，芥酱宜亦一瓮。知有芥酱者，以其有生鱼，故知有也。云“筐米四”者，上文上大夫八簋，今乃生致之，黍稷宜各一筐，稻粱又二筐，故云筐米四。
　　庶羞陈于碑内。（生鱼也。鱼腊从焉。上大夫加鲜鱼、鲜腊、雉兔鹑，不陈于堂，辟正馔。）
　　[疏]“庶羞陈于碑内”。
　　○注“生鱼”至“正馔”。
　　○释曰：云“生鱼”者，上文鱼脍是鱼之中脍者，皆是生鱼也。案郑注《周礼》云“燕人脍鱼方寸，切其腴以所贵”是也。此则全生不脍，何者？十脍在豆，与炙俱设，今炙在牲未杀，脍全不破可知。若然，庶羞之内，众羞俱有，郑独云生鱼者，以其炙在牲不杀，於此无矣。虽有乾腊、雉兔之等，以生鱼为主，故云生鱼也。云“鱼腊从焉”者，虽无三牲之肉，有乾鱼腊可知。云“上大夫加鲜鱼、鲜腊、雉兔鹑β”者，以其下大夫七鼎，无鲜鱼、鲜腊，上大夫九鼎，加鲜鱼、鲜腊可知，雉兔鹑β亦生致之矣。云“不陈于堂，辟正馔”者，以其庶羞本在堂上，正馔之西，今在碑内，故云辟正馔也。若然，不陈於碑南者，以其本合在堂，今宜近堂，故在碑北。
　　庭实陈于碑外。（执乘皮者也，不参分庭一在南者，以言归，宜近内。）
　　[疏]“庭实陈于碑外”。
　　○注“执乘”至“近内”。
　　○释曰：“执乘皮者，不参分庭一在南者，以言归，宜近内”者，庭实正法，皆参分庭一在南而陈之，故《昏礼》记云：纳徵，执皮者，“参分庭一在南”。今云“碑外”，继碑而言近北矣，彼参分庭一在南陈之者，谓在主人之庭，参分庭陈之，拟与宾向外，故近南。此陈於客馆，拟与宾入内，故郑云以言归故在内也。
　　牛、羊、豕陈于门内西方，东上。（为其践馆庭，使近外。）
　　[疏]“牛羊”至“东上”。
　　○注“为其”至“近外”。
　　○释曰：案上庶羞与庭实在碑之内，近内陈之；此牛羊豕陈於门内，继门言之，云“为其践馆庭，使近外”也。若然，致饔饩，牛、羊、豕亦在此，此云使近外者，以饔饩有腥有熟，故略。其生者近门，是其常。此既不杀，牛、羊、豕宜近内，故决之也。
　　宾朝服以受，如受饔礼。（朝服，食礼轻也。）
　　[疏]“宾朝”至“饔礼”。
　　○注“朝服食礼轻也”。
　　○释曰：云“朝服，食礼轻”者，以其归饔饩时，卿韦弁，宾皮弁。受此食礼，宾朝服，受不皮弁，故云食礼轻。
　　无摈。（以己本宜往。）
　　[疏]“无摈”。
　　○注“以己本宜往”。
　　○释曰：云“以己本宜往”者，明主君无故，速宾在庙行食礼，而有侑币宾，无傧法。主君有故，致食礼并有侑币，亦不合有傧，故云以己本宜往。
　　明日，宾朝服以拜赐于朝。讶听命。（赐亦谓食，侑币。）
　　[疏]注“赐亦谓食侑币”。
　　○释曰：云“亦”者，亦上速宾食时，拜食与侑币，今亦然，故云亦。
　　大夫相食，亲戒速。（记异於君者也。速，召也。先就告之，归具，既具，复自召之。）
　　[疏]“大夫”至“戒速”。
　　○注“记异”至“召之”。
　　○释曰：自此尽“大夫之礼”，论主国大夫食宾之礼别於主君之事。云“记异於君”者，案下文“其他皆如公食大夫之礼”，故知自此已下，皆记异於君法。是以此经大夫亲戒速，决君不亲戒速，此则异於君也。以其下诸文皆异，故云记异於君者也。云“先就告之，归具，既具，复自召之”者，以其戒具两有，皆亲为之，故为此解，与《乡饮酒》、《乡射》同，故彼二文皆云戒宾既归，布筵设尊，乃亲速宾是也。
　　迎宾于门外，拜至，皆如飨拜。（飨，大夫相飨之礼也，今亡。古文飨或作乡。）降盥，受酱、氵音、侑币、束锦也，皆自阼阶降堂受，授者升一等。（皆者，谓受酱、受氵音、受币也。侑用束锦，大夫文也。降堂，谓止阶上。今文无束。）宾止也。（主人三降，宾不从。）
　　[疏]“宾止也”。
　　○注“主人三降宾不从”。
　　○释曰：云“主人三降”者，案上文郑注“皆”者，谓受酱、受氵音、受币，皆自阼阶降。此郑云“主人三降”，即上三者。不数主人降盥者，案《乡饮酒》所言降盥者，皆为洗爵，故宾从降。此降盥不为洗爵，故郑不数之。案《聘礼》致饔饩，“宾降堂，受老束锦，大夫止”。注云：“止不降，使之馀尊。”此宾不降者，虽宾主敌，以主人降堂，不至地，故宾止不降也。
　　宾执粱与氵音，之西序端。（不敢食於尊处。）
　　[疏]“宾执”至“序端”。
　　○注“不敢食於尊处”。
　　○释曰：此两大夫敌，故之西序端。上公食大夫，大夫降阶下，臣卑故也。
　　主人辞，宾反之。卷加席，主人辞，宾反之。辞币，降一等，主人从。（从辞宾降。）受侑币，再拜稽首。主人送币，亦然。（敌也。）
　　[疏]“受侑”至“亦然”。
　　○注“敌也”。
　　○释曰：案《郊特牲》云：“大夫之臣不稽首，非尊家臣，以辟君也。”又案“左氏传”哀十七年：“公会齐侯盟于蒙，孟武伯相。齐侯稽首，公拜。齐人怒。武伯曰：非天子，寡君无所稽首。”若然，臣於君乃稽首，平敌相於当顿首。今言敌而“稽首”者，以食礼相尊敬，虽敌亦稽首，与臣拜君同故也。
　　辞於主人，降一等，主人从。（辞，谓辞其临己食。）卒食，彻于西序端。（亦亲彻。）东面再拜，降出。（拜，亦拜卒食。）其他皆如公食大夫之礼。
　　[疏]“其他”至“之礼”。
　　○释曰：云“其他”谓豆数、俎体、陈设皆不异上陈，但礼异者，谓亲戒速，君则不亲迎宾，公不出。此大夫出大门，公受酱氵音币，不降，此大夫则降也。公食大夫，大夫降食於阶下，此言“西序端”。上公食卷加席，公不辞，此则辞之，皆是异也。
　　若不亲食，则公作大夫，朝服以侑币致之。（作，使也。大夫有故，君必使其同爵者为之致礼。列国之宾来，荣辱之事君臣同。）宾受于堂。无摈。（与受君礼同。）
　　[疏]“宾受于堂无摈”。
　　○注“与受君礼同”。
