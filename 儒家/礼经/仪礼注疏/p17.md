<!-- { "loadSidebar": true } -->
　　主人爵弁，裳，缁衤。从者毕玄端。乘墨车，从车二乘，执烛前马。（主人，婿也，婿为妇主。爵弁而裳，玄冕之次。大夫以上亲迎冕服。冕服迎者，鬼神之。鬼神之者，所以重之亲之。裳者，衣缁衣。不言衣与带而言衤者，空其文，明其与衤俱用缁。衤，谓缘。衤之言施，以缁缘裳，象阳气下施。从者，有司也。乘贰车，从行者也。毕犹皆也。墨车，漆车，士而乘墨车，摄盛也。执烛前马，使徒役持炬火居前道。）
　　[疏]“主人”至“前马”。
　　○释曰：此至“俟于门外”，论婿亲迎之节。
　　○注“主人”至“道”。
　　○释曰：云“主人，婿也”者，以其亲迎向女家。女父称主人，男称婿，已下皆然。今此未至女家，仍据男家而言，故云主人是婿。为妇主，故下亲迎至男家，婿还称主人也。云“爵弁而裳”者，下爵弁亦冕之类，故亦裳也。云“玄冕之次”者，郑注《周礼弁师》云：“一合之大夫冕而无旒，士变冕为爵弁。”故云冕之次也。云“大夫以上亲迎冕服”者，士家自祭，服玄端；助祭，用爵弁。今爵弁用助祭之服亲迎，一为摄盛，则卿大夫朝服以自祭，助祭用玄冕，亲迎亦当玄冕，摄盛也。若上公有孤之国，孤冕，卿大夫同玄冕。侯伯子男无孤之国，卿冕，大夫玄冕也。孤卿大夫士为臣卑，复摄盛取助祭之服，以亲迎则天子诸侯为尊，则衮矣，不须摄盛，宜用家祭之服，则五等诸侯玄冕，以家祭则亲迎不过玄冕，天子亲迎当服衮冕矣。是以《礼记郊特牲》云：“玄冕斋戒，鬼神阴阳也。将以为社稷主。”以社稷言之，据诸侯而说，故知诸侯玄冕也。其於孤卿，虽冕以助祭，至於亲迎，亦用玄冕，臣乃不得过君故也。云“冕服迎者，鬼神之。鬼神之者，所以重之亲之”者，《郊特牲》文。云“裳者，衣缁衣。不言衣与带而言衤者，空其文，明其与衤俱用缁”者，郑言裳者，衣缁衣，言缁衣即玄衣，大同故也。上《士冠》陈爵弁服云“缁衣缁带”，此文有缁衤无“衣带”二字，故云空其文。以衤著缁者，欲见衤与衣带色同，故云“俱用缁”也。云“衤谓缘”者，谓纯缘於裳，故字从衣。云“衤之言施”者，义取施及於物，故作施也。云“以缁缘裳，象阳气下施”者，男阳女阴，男女相交接，示行事有渐，故云“象阳气下施”，故以衣带上体同色之物下缘於裳也。云“从者，有司也。乘贰车，从行者也”者，以士虽无臣，其仆隶皆曰有司。使乘贰车，从婿。大夫已下有贰车，士无贰车，此有者，亦是摄也。云“墨车，漆车”者，案《巾车》注云：“栈车不革鞔而漆之。”则士之栈车漆之，但无革为异耳。案《考工记》云“栈车欲其”，郑云：“无革鞔。”又云“饰车欲其侈”，郑云：“革鞔。”则大夫已上皆以革鞔，则得饰车之名。饰者，革上又有漆饰。士卑无饰，虽有漆，不得名墨车，故唯以栈车为名。若然，自卿已上更有异饰，则又名玉金，象夏篆、夏缦之等也。云“士乘墨车，摄盛也”者，案《周礼巾车》云：一曰玉路以祭祀。又云：金路，同姓以封；象路，异姓以封；革路，以封四卫；木路，以封蕃国；孤乘夏篆，卿乘夏缦，大夫乘墨车，士乘栈车，庶人乘役车。士乘大夫墨车为摄盛，则大夫当乘卿之夏缦，卿当乘孤之夏篆，已上有木路，质而无饰，不可使孤乘之，礼穷则同也。孤还乘夏篆。又於臣之外特置，亦是尊尊，则尊矣，不欲摄盛。若然，庶人当乘士之栈车，则诸侯天子尊则尊矣，亦不假摄盛，依《巾车》自乘本车矣。玉路祭祀，不可以亲迎，当乘金路矣。以摄言之，士之子冠与父同，则昏亦同。但尊子，皆与父同，庶子宜降一等也。
　　妇车亦如之，有衤炎。（亦如之者，车同等，士妻之车，夫家共之。大夫以上嫁女，则自以车送之。衤炎，车裳帏，《周礼》谓之容。车有容，则固有盖。）
　　[疏]“妇车”至“有衤炎”。
　　○注“亦如”至“有盖”。
　　○释曰：妇车亦墨车，但有衤炎为异耳。曰“士妻之车，夫家共之”者，即此是也。云“大夫以上嫁女，则自以车送之”者，案宣公五年冬《左传》云，齐高固及子叔姬来，反马也。休以为礼无反马，而左氏以为得礼。礼，妇人谓嫁曰归，明无大，故不反於家。经书高固及子叔姬来，故讥乘行匹至也。《士昏》皆异，据《士礼》无反马，盖失之矣。《士昏礼》曰：“主人爵弁，裳缁衤。从者毕玄端，乘墨车，从车二乘，执烛前马。妇车亦如之，有衤炎。”此妇乘夫家之车。《鹊巢》诗曰：“之子于归，百两御之。”又曰：“之子于归，百两将之。”国君之礼，夫人始嫁，自乘其车也。《何彼衤农矣》篇曰：“曷不肃雍，王姬之车。”言齐侯嫁女，以其母王姬始嫁之车远送之，则天子、诸侯女嫁，留其车。可知今高固大夫反马，大夫亦留其车。礼虽散亡，以《诗》论之，大夫以上至天子，有反马之礼。留车，妻之道；反马，婿之义。高固秋月逆叔姬，冬来反马，则妇人三月祭行，故行反马礼也。以此郑《箴膏肓》言之，则知大夫巳上嫁女，自以其车送之。若然，《诗》注以为王姬嫁时自乘其车，《箴膏肓》以为齐侯嫁女，乘其母王姬始嫁时车送之，不同者，彼取《三家诗》，故与《毛诗》异也。凡妇车之法，自士已上至孤卿皆与夫同，有衤炎为异，至於王后及三夫人并诸侯夫人皆乘翟车。案《周礼巾车》王后之五路，重翟、厌翟、安车皆有容盖，又云翟车、辇车，郑注云：《诗国风硕人》曰“翟蔽以朝”，谓诸侯夫人始来乘翟蔽之车，以朝见於君，成之也。此翟蔽盖厌翟也，然则王后始来乘重翟矣。又《诗序》云：王姬下嫁於诸侯，车服不系其夫，下王后一等。以此差之，王后始来乘重翟，则上公夫人用厌翟，侯伯子男夫人用翟车。若然，巾车、安车次厌翟，在翟车之上者，以其安车在宫中所乘，有容盖，与重翟、厌翟同。翟车有屋，退之在下，其实安车无翟饰，不用为嫁时所乘也。三夫人与三公夫人当用翟车，九嫔与孤妻同用夏篆，世妇与卿大夫妻同用夏缦，女御与士妻同用墨车也。其诸侯夫人侄娣及二媵并侄娣，依次下夫人以下一等为差也。云“衤炎，车裳帏，《周礼》谓之容”者，案《巾车职》重翟、厌翟、安车皆有容盖，郑司农云：“容谓と车，山东谓之裳帏，或谓之潼容。”後郑从之。《卫诗》云“渐车帷裳”，是山东名帏裳也。云“车有容，则固有盖”者，《巾车》云“有容盖”，容、盖相配之物，此既有衤炎之容，明有盖可知，故云固有盖矣。
　　至于门外。（妇家大门之外。）
　　[疏]“至于门外”。
　　○注“妇家大门之外”。
　　○释曰：知是大门外者，以下有揖入，乃至庙，庙乃大门内，故知此大门外也。
　　主人筵于户西，西上，右几。（主人，女父也。筵，为神布席。）
　　[疏]“主人”至“右几”。
　　○注“主人”至“布席”。
　　○释曰：以先祖之遗体许人，将告神，故女父先於庙设神席，乃迎婿也。
　　●卷五士昏礼第二
　　女次，纯衣衤冉，立于房中，南面。（次，首饰也，今时{髟皮}也。《周礼追师》掌“为副、编、次”。纯衣，丝衣。女从者毕衤玄，则此衣亦玄矣。衤冉，亦缘也。衤冉之言任也。以缘其衣，象阴气上任也。凡妇人不常施衤冉之衣，盛昏礼，为此服。《丧大记》曰“复衣不以衤冉”，明非常。）
　　[疏]“女次”至“南面”。
　　○注“次首”至“非常”。
　　○释曰：不言裳者，以妇人之服不殊裳，是以《内司服》皆不殊裳。彼注云：“妇人尚专一德，无所兼，连衣裳不异其色”是也。注云“次，首饰也，今时{髟皮}也。《周礼追师》掌‘为副、编、次’”者，案彼注云：“副之言覆，所以覆首，为之饰其遗象，若今步繇矣。编，编列发为之，其遗象若今假矣。次，次第发长短为之，所谓{髟皮}┶。”言“所谓”，谓如《少牢》“主妇{髟皮}{髟易}”也。又云“外内命妇衣鞠衣、衤衣者服编，衣衤彖衣者服次”。其副唯於三翟祭祀服之。士服爵弁助祭之服以迎，则士之妻亦服衤彖衣助祭之服也。若然，案《内司服》：“王后之六服：衤韦衣、揄翟、阙翟、鞠衣、展衣、衤彖衣，素沙。”素沙与上六服为里，五等诸侯、上公夫人与王后同侯伯夫人，自揄翟而下，子男夫人自阙而下。案《玉藻》有鞠衣、衤衣、衤彖衣，注云：“诸侯之臣皆分为三等，其妻以次受此服。公之臣、孤为上，卿大夫次之，士次之。侯伯子男之臣，卿为上，大夫次之，士次之。”其三夫人已下内命妇，则三夫人自阙翟而下，九嫔自鞠衣而下，世妇自衤衣而下，女御自衤彖衣而下，嫁时以服之。诸侯夫人无助天子祭，亦各得申上服，与祭服同也。云“纯衣，丝衣”者，此经纯亦是丝，理不明，故见丝体也。云“女从者毕衤玄，则此衣亦玄矣”者，此郑欲见既以纯为丝，恐色不明，故云女从衤玄，则此丝衣亦同玄色矣。云“衤冉，亦缘也”者，上裳缁衤，衤为缘，故云衤冉亦缘也。云“衤冉之言任也。以缘其衣，象阴气上任也”者，妇人阴，象阴气上交於阳，亦取交接之义也。云“凡妇人不常施衤冉之衣，盛昏礼，为此服”者，此纯衣即衤彖衣，是士妻助祭之服，寻常不用为衤冉，今用之，故云盛昏礼为此服。云“《丧大记》曰复衣不以衤冉，明非常”者，以其始死，招魂复魄用生时之衣。生时无衤冉，知亦不用衤冉，明为非常所服，为盛昏礼，故服之。引之者，证衤冉为非常服也。然郑言凡妇人服不常施衤冉者，郑欲见王后已下，初嫁皆有衤冉之意也。
　　姆纟丽、笄、宵衣，在其右。（姆，妇人年五十无子，出而不复嫁，能以妇道教人者，若今时乳母矣。纟丽，纟舀发。笄，今时簪也。纟丽亦广充幅，长六尺。宵，读为《诗》“素衣朱绡”之绡，《鲁诗》以绡为绮属也。姆亦玄衣，以绡为领，因以为名，且相别耳。姆在女右，当诏以妇礼。）
　　[疏]“姆纟丽”至“其右”。
　　○释曰：此经欲见女既在房，须有传命者之义也。
　　○注“姆妇”至“妇礼”。
