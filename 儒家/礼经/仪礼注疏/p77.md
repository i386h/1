<!-- { "loadSidebar": true } -->
　　○释曰：自此尽“袭反位”，论命拾取矢之事。郑知此是“命入次之事”者，上来未有三耦入次袒、决、遂之事，又下文乃云“一耦出”，明此是命入次之事。若然，“司射命讫当反位，不言”者，以其三耦入次，出乃当作取矢，待作取矢，即是事未讫，故不言反位也。仍未知令入次之後，未出之，且在西方位，且在阶下位。三者虽无文，以事缓急言之，三耦入次，出则作之，宜在阶下位，於义可也。又《乡射》云“司射反位”者，司射反位，则有三耦位，得言反位。此曰射位在西方，去次远，又曰射位若阶下，去次亦远，不得言反，故不言也。
　　一耦出，西面揖，当北面揖，及揖。（三耦同入次，其出也，一上射出，西面立，司射作之，乃揖行也。当，正南之东西。）上射东面，下射西面。上射揖进，坐横弓，手自弓下取一个，兼诸付，兴，顺羽，且左还，毋周，反面揖。（横弓者，南踣弓也。手自弓下取矢者，以左手在弓表，右手从里取之，便也。兼，并也。并矢於付，当顺羽，既又当执弦。顺羽者，手放而下，备不整理也。左还，反其位。毋周，右还而反东面也。君在阼，还周则下射将背之。古文且为阻。）
　　[疏]“上射”至“面揖”。
　　○注“横弓”至“为阻”。
　　○释曰：云“左还，反其位。毋周，右还而反东面也”者，毋周者，左还行至位，即位右还而反东面，是还不周也。云“君在阼，还周则下射将背之”者，上射左还，已还背君，而据下射而言者，上射去君远，故据下射而言。以其下射若右还周，为背君，若左还，向东覆，即右还西面，是不背君，周即背故也。
　　下射进，坐横弓，覆手自弓上取一个，兼诸付，兴，顺羽，且左还，毋周，反面揖。（横弓，亦南踣弓也。人东西乡，以南北为横。覆手自弓上取矢，以左手在弓里，右手从表取之，便也。）
　　[疏]“下射”至“面揖”。
　　○注“横弓”至“便也”。
　　○释曰：云“横弓，亦南踣弓也”者，谓南踣弓以左手仰执弓里，以覆右手，於弓表向下取矢，亦便也。上射、下射俱南踣弓者，取背君向南为顺故也。
　　既拾取矢，困之。（困，齐等之也。古文困作魁。）
　　兼挟乘矢，皆内还，南面揖。（内还者，上射左，下射右，不皆右还，亦以君在阼，嫌下射，故左还而背之也。上以阳为内，下以阴为内，因其宜可也。）
　　[疏]“兼挟”至“面揖”。
　　○注“内还”至“可也”。
　　○释曰：云“不皆右还，亦以君在阼，嫌下射，故左还而背之”者，若上下俱向内，是相向为顺。若上射左还，是不故背君。若下射右还背君，少亦左还，初时面向君，转身南向背君多，似故背君，故不左还也。云“上以阳为内，下以阴为内，因其宜可也”者，上射东面左还时，以左手还，取东相阳方为内，下射西面右还时，以右手还，取西相阴方为内，随其阴阳得左右相向，是因其宜也。
　　南，皆左还，北面揖，三挟一个。（南，乡当之位也。）
　　揖，以耦左还，上射於左。（以犹与也。言以者，耦之事成於此，意相人耦也。上射转居左，便其反位也。上射少北，乃东面。）
　　[疏]“揖以”至“於左”。
　　○注“以犹”至“东面”。
　　○释曰：云“言以者，耦之事成於此，意相人耦也”者，揖不须言以，今云“以者”，必有义意，故郑云言以者耦之事成於此，谓成於此拾取矢，以其取矢後，一番了更无事，故云成於此，人意相存耦也。云“上射转居左，便其反位也”者，位在次北西面，是以上射居左，至次北右还西面，便也。云“上射少北，乃东面”，知不少南者，以其次在东南，北面揖时，已在次西面，故知上射少北，乃东面，得东当次也。
　　退者与进者相左，相揖。退，释弓矢于次，说决、拾、袭，反位。二耦拾取矢，亦如之。後者遂取诱射之矢，兼乘矢而取之，以授有司于次中。皆袭，反位。（有司纳射器，因留，主授受之。）
　　司射作射如初。一耦揖、升如初。司马命去侯，负侯许诺如初。司马降，释弓，反位。司射犹挟一个，去扑，与司马交于阶前，阼阶下，北面请释获于公。（犹，守故之辞，於此言之者，司射既诱射，恒执弓挟矢以掌射事，备尚未知，当教之也。今三耦卒射，众足以知之矣，犹挟之者，君子不必也。）公许。反，扑，遂命释获者设中，以弓为毕，北面。（北面立于所设中之南，当视之也。《乡射礼》曰：“设中，南当，西当西序。”）
　　大史释获。小臣师执中，先首，坐设之，东面，退。大史实八于中，横委其馀于中西，兴，共而俟。（先犹前也。命大史而小臣师设之，国君官多也。小臣师退，反东堂下位。《乡射礼》曰：“横委其馀于中西，南末。”）
　　[疏]“大史”至“而俟”。
　　○注“先犹”至“南末”。
　　○释曰：此不见执之人，案《乡射》命释获者，“释获者执鹿中，一人执以从之”。彼臣礼，官少，释获者自执中设之，尚使人执，况国君官臣多，大史不自执中，岂得自执，明亦使人执之。云“小臣师退，反东堂下位”者，其位已见篇首也。引《乡射》者，证以南末为顺也。
　　司射西面命曰：“中离维纲，扬触，困复，公则释获，众则不与。”（离犹过也，猎也。侯有上下纲，其邪制躬舌之角者为维。或曰维当为绢。绢，纲耳。扬触者，谓矢中他物，扬而触侯也。困复，谓矢至侯，不著而还。复，复反也。公则释获，优君也。正当中鹄而著。古文困作魁。）
　　[疏]“司射”至“不与”。
　　○注“离犹”至“作魁”。
　　○释曰：中谓中侯，注不言可知。云“离犹过也，猎也”者，谓矢过猎，因著维与纲二者。云“侯有上下纲，其邪制躬舌之角者为维”者，案《梓人》云：“上纲与下纲出舌寻，纟员寸焉。”注：“纲所以系侯於植者也。上下皆出舌一寻者，亦人张手之节也。郑司农云：纟员，笼纲者，维持侯者。”若然，则纲与维皆用绳为之，又以布为纟员，笼纲，然後以上个、下个边缀著纟员，两头以纲系著，植维者於上个、下个，上下躬两头皆有角，又以小绳缀角系著植，故矢或离纲，或离维也。云“或曰维当为绢，绢，纲耳”者，郑更为一解，绢则维也，云绢纲耳者，以绢为纲耳，离著绢也。云“众当中鹄”者，大射鹄，则《梓人》云“张皮侯而栖鹄”是也。
　　唯公所中，中三侯皆获。”（值中一侯则释获。）
　　[疏]“唯公”至“皆获”。
　　○注“值中”至“释获”。
　　○释曰：云“中三侯皆释获”，则离维纲及扬触困复亦释之，不言者，以中为主也。
　　释获者命小史，小史命获者。（传告服不，使知此司射所命。）
　　[疏]注“传告”至“所命”。
　　○释曰：据在大侯而言告服不，则参侯、干侯告可知，举远见近。
　　司射遂进，由堂下北面视上射，命曰：“不贯不释。”上射揖。司射退，反位。（贯犹中也。射不中鹄，不释。古文贯作关。）
　　[疏]“司射”至“反位”。
　　○注“贯犹”至“作关”。
　　○释曰：案上文离维纲，公则释获言之，则此云不中不释者，据除君而言也。
　　释获者坐取中之八，改实八，兴，执而俟。（执所取。）乃射。若中，则释获者每一个释一，上射於右，下射於左。若有馀，则反委之。（委馀，礼贵异。）又取中之八，改实八于中，兴，执而俟。
　　●卷十八大射第七
　　三耦卒射。宾降，取弓矢于堂西。（不敢与君并俟告。取之以升，俟君事毕。）
　　[疏]“三耦”至“堂西”。
　　○注“不敢”至“事毕”。
　　○释曰：自此尽“其而俟”，论第二番射三耦讫，次公卿大夫之事。但此宾先降，取弓矢即升堂者，以其“不敢与君并待告”，故下云司射告射于公，小射正取公之决、拾，并授弓拂弓，是君得告，乃取弓矢，是不敢与君并俟告也。云“取之以升，俟君事毕”者，案下文云“公将射，则宾降堂西，袒、决、遂，执弓，三挟一个，升自西阶”，是君事毕。君事毕，宾降，袒、决、遂，乃更升。若然，宾於此不即袒、决、遂者，去射时远，故不可即袒也。
　　诸公、卿则次，继三耦以南。（言继三耦，明在大夫北。）
　　[疏]“诸公”至“以南”。
　　○注“言继”至“夫北”。
　　○释曰：言“次”者，但射位在堂东，次在洗东南，今诸公卿东南次前，北至三耦之南，以次西面立。云“继三耦，明在大夫北”者，以其三耦在北，大夫在南，而言继三耦，明在大夫之北也。
　　公将射，则司马师命负侯，皆执其旌以负其侯而俟。（君尊，若始焉。）
　　[疏]“公将”至“而俟”。
　　○注“君尊若始焉”。
　　○释曰：云“君尊，若始焉”者，案上始时，司马命负侯，三耦将射，司马命去侯。今三耦卒射，君将射，司马使更命负侯，是君尊若始焉。
　　司马师反位。隶仆人埽侯道。（新之。）司射去扑，阼阶下，告射于公，公许。西阶东，告于宾。（告当射也。今文曰阼阶下，无。）
　　遂扑，反位。小射正一人，取公之决、拾于东坫上。一小射正授弓、拂弓，皆以俟于东堂。（授弓，当授大射正。拂弓，去尘。）
　　[疏]“小射”至“东堂”。
　　○注“授弓”至“去尘”。
　　○释曰：据此经上下，或云“大射正”，或云“司射”，或云“小射正”，不同者，今行射礼，大射正一人，为上，司射次之，或云小射正。若然，大射正与司射各一人，据其行事，小射正不止一人而已。此云“小射正一人，取公之决、拾於东坫上”，下云“小射正奉决拾以笥”，与此一人。此又云“小射正授弓”，与取决、拾别，则小射正二人也。云“授弓，当授大射正”者，下云“大射正执弓”，以袂以授公，明此小射正授弓者，当授大射正也。
　　公将射，则宾降，堂西，袒、决、遂，执弓，三挟一个，升自西阶，先待于物北，一，东面立。（不敢与君并。，矢。东面立，乡君也。）
　　[疏]“公将”至“面立”。
　　○注“不敢”至“君也”。
　　○释曰：云“公将射，则宾降”者，案前文宾降堂西取弓矢，无宾升堂之文，但文不具，其实即升矣，是以此文云宾降。云“，矢”者，案《周礼矢人》矢长三尺，则此宾立於物北三尺矣。
