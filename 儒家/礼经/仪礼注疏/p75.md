<!-- { "loadSidebar": true } -->
　　升，东楹之东受命于公，西阶上北面命宾、诸公、卿大夫：“公曰‘以我安宾’。”诸公、卿大夫皆对曰：“诺，敢不安！”（以我安者，君意殷勤，欲留之，以我故安也。）司正降自西阶，南面坐取觯，升酌散，降，南面坐奠觯，（奠於中庭故处。）兴，右还，北面少立，坐取觯兴，坐，不祭，卒觯，奠之，兴，再拜稽首，左还，南面坐取觯，洗，南面反奠于其所，北面立。（皆所以自昭明於众也。将於觯南北面则右还，於觯北南面则左还，如是，得从觯西往来也。必从觯西往来者，为君在阼不背之也。）
　　司射次，袒、决、遂，执弓，挟乘矢於弓外，见镞於付，右巨指钩弦。（司射，射人也。次，若今时更衣处，张帏席为之。耦次在洗东南。袒，左免衣也。决，犹也，以象骨为之，著右巨指，所以钩弦而之。遂，射也，以朱韦为之，著左臂，所以遂弦也。方持弦矢曰挟。乘矢，四矢。付，弓杷也。见镞焉，顺其射也。右巨指，右手大擘，以钩弦，弦在旁，挟由便也。古文挟皆作接。）
　　[疏]“司射”至“钩弦”。
　　○注“司射”至“作接”。
　　○释曰：自此至“于次”，论射事将至，誓射者及比三耦之事。云“司射，射人也”者，案《燕礼》“射人告具”，注云：“射人主此礼，以其或射。”又云：“射人纳宾。”又云：射人“请立司正，公许，射人遂为司正”。则射人、司正一人也。又云：“乃荐司正与射人一人。”注：“天子射人、司士皆下大夫二人，诸侯则上士，其人数亦如之。”又曰：“若射，则大射正为司射。”注：“大射正，射人之长。”此篇云“射人告具”，又曰“大射正摈”，自此以後皆止云“摈”。摈者自阼阶下请立司正，公许，遂为司正，则此篇司正与大射正为一人也。下云：“公就物，小射正奉决、拾以笥，大射正执弓。”注云：“大射正舍司正，亲其职。”“乃荐司正”，注云：“司正，大射正是也。”云“耦次在洗东南”者，此无正文，案《乡射》记云：“设横奉之，南面坐奠之，南北当洗。”此下云三耦出次，西行拾取矢，又当北行向，则次在洗东南矣。云“方持弦矢曰挟”者，以矢横为方，《乡射》记云“凡挟矢，於二指横之”是也。
　　自阼阶前曰：“为政请射。”（为政，谓司马也。司马，政官，主射礼。）
　　[疏]“自阼”至“请射”。
　　○注“为政”至“射礼”。
　　○释曰：云“为政，谓司马也”者，案《大宰》云：“四曰夏官，其属六十，掌邦政。”是为政谓司马也。云“司马，政官，主射礼”者，其属有射人，主射事，故司马政官主射礼也。
　　遂告曰：“大夫与大夫，士御於大夫。”（因告选三耦於君。御犹侍也。大夫与大夫为耦，不足，则士侍於大夫，与为耦也。今文於为于。）
　　[疏]“遂告”至“大夫”。
　　○注“因告”至“为于”。
　　○释曰：云“不足，则士侍於大夫，与为耦也”者，是以《曲礼》云：“君使士射。”注谓“以备耦”是也。
　　遂西阶前，东面右顾，命有司纳射器。（纳，内也。）
　　[疏]“遂”至“射器”。
　　○释曰：命，谓司射命之也，言有司，则前文“司士戒士射与赞者”，注云“谓士佐执事不射者”是也。《乡射》西阶前“西面命弟子纳射器”，此言东面者，君在阼，宜向之，故“东面右顾”者。以其有司是士，士在西阶南，东面，是以右顾向之。
　　射器皆入。君之弓矢东堂，宾之弓矢与中、筹、丰，皆止于西堂下。众弓矢不挟。总众弓矢、，皆次而俟。（中，闾中，器也。筹，也。丰，可奠射爵者。众弓矢，三耦及卿大夫以下弓矢也。司射矢亦止西堂下。众弓矢不挟，则纳公与众弓矢者挟之。，承矢器。今文俟作待。）
　　[疏]“射器”至“而俟”。
　　○注“中闾”至“作待”。
　　○释曰：云“中，闾中，器也”者，《乡射》记云：“於郊则闾中。”据此《大射》，故知闾中。中所以盛，故云器也。云“司射矢亦止西堂下”者，下文云司射卒诱射，“遂堂西，改取一个挟之”是也。若然，司射有矢无弓，在堂西有弓者，误。或则据司射将献释获者，阼阶西去朴，堂西释弓，脱决、拾，是时弓在西堂下也。
　　工人、士与梓人升自北阶，两楹之，疏数容弓，若丹若墨，度尺而午，射正莅之。（工人士、梓人，皆司空之属，能正方圜者。一从一横曰午，谓画物也。射正，司射之长。）
　　[疏]“工人”至“莅之”。
　　○注“工人”至“之长”。
　　○释曰：知“工人士与梓人皆司空之属，能正方圜”者，《冬官》虽亡，不知官属之号，见今《考工记》有三十官，有梓人之官，此工人士又与梓人同事，故知《冬官》未亡时，属司空也。云“能正方圜者”，以工巧之能知也。《缋人职》云“火以圜，土以黄，其象方”，《梓人职》“张五采之侯”之类，是知方圜也。云“一从一横曰午，谓画物也”者，则上文横与距随是也。但未知从者横者，若为用丹，若为用墨，或科用其一。云“午”，十字，谓之先以左足履物，右足随而并立也。云“度尺”者，即《乡射记》“从如三尺，横如武尺二寸”是也。
　　卒画，自北阶下。司宫埽所画物，自北阶下。（扫物，重射事也。工人士、梓人、司宫，位在北堂下。）
　　[疏]“卒画”至“阶下”。
　　○注“扫物”至“堂下”。
　　○释曰：知“工人、梓人、司宫，位在北堂下”，虽无正文，南方不见有位，其人升降自北阶，明位在北堂下。
　　大史俟于所设中之西，东面以听政。（中未设也，大史俟焉，将有事也。《乡射礼》曰：“设中，南当，西当西序，东面。”）
　　[疏]“大史”至“听政”。
　　○注“中未”至“东面”。
　　○释曰：注引《乡射》者，欲见大史位之所在，在此也。
　　司射西面誓之曰：“公射大侯，大夫射参，士射干。射者非其侯，中之不获。卑者与尊者为耦，不异侯。”大史许诺。（誓犹告也。古文异作辞。）
　　[疏]“司射”至“许诺”。
　　○注“誓犹”至“作辞”。
　　○释曰：卑者、尊者射不异侯，言此者，以其誓云：“君射大侯，大夫射参侯，士射干侯。”恐与尊为耦，亦各射己侯，故覆言。此宾与君为耦，同射大侯；士与大夫为耦，同射参侯。以其既与尊者为耦，不可使之别侯。别侯者，则非耦类故也。
　　遂比三耦。（比，选次之也。不言面者，大夫在门右北面，士西方东面。）
　　[疏]“遂比三耦”。
　　○注“比选”至“东面”。
　　○释曰：云“不言面”者，以下云面，故决之。云“大夫在门右北面，士西方东面”者，仍依朝位，以其设朝之班位以来，其位未改，明知司射命誓及比次须还依旧位，司射面皆向之而比次也。若耦及侯数，天子大射、宾射六耦三侯，畿内诸侯则二侯四耦，畿外诸侯大射、宾射皆三侯三耦。但诸侯畿外、畿内各有一申一屈，故畿外三侯远尊得申，与天子同三耦则屈。畿内二侯近尊则屈，四耦则申。若燕射，则天子、诸侯例同三耦，一侯而已，以其燕私，屈也。若卿大夫士例同一侯三耦，略言之数，备《礼记射义》也。
　　三耦俟于次北，西面北上。（未知其耦。今文俟为立。）
　　[疏]“三耦”至“北上”。
　　○注“未知”至“为立”。
　　○释曰：云“未知其耦”者，下经始命之，故云未知其耦。若然，此经已言面位者，三耦虽未知与谁为耦，要知为三耦，故立於此。
　　司射命上射，曰：“某御於子。”命下射，曰：“子与某子射。”卒，遂命三耦取弓矢于次。（取弓矢不拾者，次中隐蔽处。）
　　[疏]“司射”至“于次”。
　　○注“取弓”至“蔽处”。
　　○释曰：云“取弓矢不拾者，次中隐蔽处”者，对《乡射》堂西显露之处拾取矢也。
　　司射入于次，三挟一个，出于次，西面揖，当阶北面揖，及阶揖，升堂揖，当物北面揖，及物揖，由下物少退，诱射。（，扌及也。挟一个挟於弦也。个犹枚也。由下物而少退，谦也。诱犹教也，“夫子循循然，善诱人”。）
　　[疏]“司射”至“诱射”。
　　○注“扌及”至“诱人”。
　　○释曰：自此至“东面”，论司射诱射之事。此射人诱射与《乡射》同，但《乡射》往阶西取弓矢，此则入次取弓矢为异。然此云“入次，三挟一个”，则已前皆挟乘矢不改，《乡射》亦然。引《论语》者，彼夫子教弟子学问事。司射教人射事，虽不同，同是教法，故引为证也。
　　射三侯，将乘矢，始射干，又射参，大侯再发。（将，行也。行四矢，象有事於四方。《诗》云：“四矢反兮，以御乱兮。”）
　　卒射，北面揖。（揖於当物之处，不南面者，为不背卿。）
　　[疏]注“不南”至“背卿”。
　　○释曰：案《乡射》诱射，射卒南面揖者，彼尊东，或公或卿大夫位同不别，故司射不特尊之。此《大射》辨尊卑，尊东唯有天子命卿，其馀小卿及大夫皆宾西，故特尊之，不背之也。
　　及阶揖，降，如升射之仪。遂堂西，改取一个挟之。（改，更也。不射而挟矢，示有事也。）
　　遂取扑之，以立于所设中之西南，东面。（扑，所以挞犯教者也。於是言立，著其位也。《乡射》记曰：“司射之弓矢与扑，倚于西阶之西。”）
　　[疏]注“扑所”至“之西”。
　　○释曰：云“於是言立，著其位”者，案《乡射》司射先立所设中之西南，三耦从之，立於西南，司射却就之，三挟一个，乃诱射。此则诱射卒，乃始来就位者，由此有次，就次取弓矢，射讫，无事乃於此立，故云於是言立，著其位也。引《乡射》记者，此不言司射倚弓矢之处，引之，证此与彼记文同也。
　　司马师命负侯者：“执旌以负侯。”（司马师，正之佐也。欲令射者见侯与旌，深志於侯中也。负侯，获者也。天子，服不氏下士一人，徒四人，掌以旌居乏待获。析羽为旌。）
　　[疏]“司马”至“负侯”。
　　○注“司马”至“为旌”。
　　○释曰：自此尽“而俟”，论司马师命服不负侯之事也。引“天子服不氏，下士一人，徒四人”者，欲见诸侯亦三侯，亦使服不氏与徒为获者也。云“析羽为旌”，《周礼司常》文。
　　负侯者皆侯，执旌负侯而俟。司射次，作上耦射。（作，使也。）
　　司射反位。
　　[疏]“司射反位”。
