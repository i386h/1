<!-- { "loadSidebar": true } -->
　　○释曰：章次此者，以其本服齐衰斩，为殇死，降在大功，故在正大功之上，义齐衰之下也。不云月数者，下文有缨、无缨，须言七月、九月，彼已见月，故於此略之。且此经与前不同，前《期章》具文，於前《杖章》下《不杖章》直言其异者，此殇《大功章》首为文略，於正具文者，欲见殇不成人故，故前略後具，亦见相参取义。云“无受”者，以传云殇文不缛，不以轻服受之。
　　○注“大功”至“沽之”。
　　○释曰：云“大功布者，其锻治之功粗沽之”者，斩粗皆不言布与功，以其哀痛极，未可言布体与人功，至此轻，可以见之。言大功者，《斩衰章》传云冠六升不加灰，则此七升言锻治，可以加灰矣，但粗沽而已。若然，言大功者，用功粗大，故沽疏，其言小者，对大功是用功细小。
　　子、女子子之长殇、中殇。（殇者，男女未冠笄而死，可殇者。女子子许嫁，不为殇也。）
　　[疏]“子女子子之长殇中殇”。
　　○注“殇者”至“殇也”。
　　○释曰：“子、女子子”在章首者，以其父母於子，哀痛情深，故在前。云“殇者，男女未冠笄”者，案《礼记丧服小记》云：“男子冠而不为殇，女子笄而不为殇。”故知男女未冠笄而死可哀殇者。女子子许嫁不为殇者，女子笄与男子冠同，明许嫁笄，虽未出，亦为成人，不为殇可知。兄弟之子亦同此，而不别言者，以其兄弟之子犹子，明同於子，故不言。且中殇或从上，或从下，是则殇有三等，制服唯有二等者，欲使大功下殇有服故也。若服，亦三等，则大功下殇无服，故圣人之意然也。
　　传曰：何以大功也？未成人也。何以无受也？丧成人者其文缛，丧未成人者其文不缛，故殇之不つ垂，盖未成人也。年十九至十六为长殇，十五至十二为中殇，十一至八岁为下殇，不满八岁以下皆为无服之殇。无服之殇以日易月，以日易月之殇，殇而无服。故子生三月则父名之，死则哭之，未名则不哭也。（缛犹数也。其文数者，谓变除之节也。不つ垂者，不绞其带之垂者。《杂记》曰：“大功以上散带。”以日易月，谓生一月者哭之一日也。殇而无服者，哭之而已。为昆弟之子、女子子亦如之。凡言子者，可以兼男女。又云女子子者，殊之以子，关庶也。）
　　[疏]“传曰”至“不哭也”。
　　○释曰：云“何以大功也”，问者，以成人皆期，今乃大功，故发问也。云“未成人也”者，答辞。以其未成人，故降至大功。云“何以无受也”，问者，以其成人至葬後皆以轻服受之，今丧未成人，即无受，故发问也。云“丧成人者其文缛”已下，答辞。遂因广解四等之殇，年数之别，并哭与不哭，具列其文。但此殇次成人，是以从长以及下，与无服之殇又三等殇，皆以四年为差，取法四时物变易故也。又以八岁巳上为有服，七岁已下为无服者，案《家语本命》云：“男子八月生齿，八岁龀齿，女子七月生齿，七岁龀齿。”今传据男子而言，故八岁已上为有服之殇也。传必以三月造名，始哭之者，以其三月一时天气变，有所识眄，人所加怜，故据名为限也。云“未名则不哭也”者，不止依以日易月而哭，初死亦当有哭而已。
　　○注“缛犹”至“庶也”。
　　○释曰：云“其文数者谓变除之节也”者，成人之丧，既葬，以轻服受之，又变麻服葛，缌麻者除之，至小祥，又以轻服受之，男子除於首，妇人除於带，是有变除之数也。今於殇人丧，象物不成，则无此变除之节数，月满则除之。又云“不つ垂者，不绞带之垂”者，凡丧至小敛皆服，未成服之麻，麻、麻带，大功以上散带之垂者，至成服乃绞之，小功以下，初而绞之。今殇大功，亦於小敛服麻，散垂，至成服後，亦散不绞，以示未成人，故与成人异，亦无受之类，故传云盖不成也。引《杂记》者，证此殇大功有散带，要至成服则与成人异也。云“以日易月”，谓生一月者哭之一日也，若至七岁，岁有十二月，则八十四日哭之。此既於子、女子子下发传，则唯据父母於子，不关馀亲。云“殇而无服，哭之而已”者，此郑总解无服之殇，以日易月哭之事也。云“昆弟之子、女子子亦如之”者，以其成人同是期，与众子同。今经传不言者，以其亦犹子故也。云“凡言子者，可以兼男女”者，谓若《期章》云“子”，又云“昆弟之子”，是子中兼男女也。又云“女子子者，殊之以子，关庶”，关，通也，为子中通有长之。若然，成人为之斩衰三年，今殇死，与众子同者，以其殇不成人，与物未熟，故同入殇大功也，故别言子见斯义也。王肃、马融以为日易月者，以哭之日易服之月，殇之期亲，则以旬有三日哭，缌麻之亲者，则以三日为制。若然，哭缌麻三月，丧与七岁同。又此传承父母子之下，而哭缌麻孩子，疏失之甚也。
　　叔父之长殇、中殇，姑姊妹之长殇、中殇，昆弟之长殇、中殇，夫之昆弟之子、女子子之长殇、中殇，孙之长殇、中殇，大夫之庶子为昆弟之长殇、中殇，公为子之长殇、中殇，大夫为子之长殇、中殇。（公，君也。诸侯大夫不降殇者，重也。天子亦如之。）
　　[疏]“叔父”至“中殇”。
　　○释曰：自此尽“大夫庶子为昆弟之长殇中殇”，皆是成人齐衰期。长殇、中殇，殇降一等在功，故於此总见之。又皆尊卑为前後次第，作文也。云公为子，大夫为子，皆是正统，成人斩衰。今为殇死，不得著代，故入大功。特言子者，天子诸侯於庶子，则绝而无服，大夫於庶子降一等，故於此不言，唯言子也。若然，二在下者，亦为重出其文故也。
　　○注“公君”至“如之”。
　　○释曰：云“公，君也”者，直言公恐是公士之公，及三公与孤皆号公，故训为君，见是五等之君，故言诸侯。言“天子亦如之”者，以其天子与诸侯同绝宗故也。
　　其长殇皆九月，缨。其中殇七月，不缨。（有缨者，为其重也。自大功以上有缨，以一条绳为之，小功巳下无缨也。）
　　[疏]“其长殇”至“缨”。
　　○注“有”至“无缨也”。
　　○释曰：之有缨，所以固，犹如冠之有缨，以固冠，亦结於颐下也。五服之正，无七月之服，唯此大功中殇有之，故《礼记》云：“九月、七月之丧，三时是也。”云“有缨者为其重也”者，以经云九月缨，七月不缨，故知有缨，为其情重故也。“自大功已上有缨”，此郑广解五服有缨、无缨之事，但诸文唯有冠缨，不见有缨之文。郑检此经长殇有缨法，则知成人大功已上有缨明矣。郑知“一条绳为之”者，见斩衰冠绳，缨通屈一条绳，屈之武垂下为，故知此之缨，亦通屈一条属之，垂下为缨可知。“小功已下无缨也”者，亦以此经中殇七月无缨，明小功五月已下，无缨可知。
　　大功布衰裳、牡麻缨、布带三月，受以小功衰，即葛九月者。（受犹承也。）
　　传曰：大功布，九升。小功布，十一升。（此受之下也，以发传者，明受尽於此也。又受麻以葛。《传》曰：“大功之葛，与小功之麻同。”凡天子诸侯卿大夫既虞，士卒哭而受服。正言三月者，天子诸侯无大功，主於大夫士也。此虽有君为姑姊妹女子子嫁於国君者，非内丧也。古文依此礼也。）
　　[疏]“大功”至“月者”。
　　○注“受犹承也”。
　　○释曰：此成人《大功章》，轻於前《殇章》，既略，於此具言。
　　○“传曰”至“十一升”。
　　○注“此受之”至“礼也”。
　　○释曰：云“大功布九升，小功布十一升”者，此章有降、有正、有义。降则衰七升，冠十升；正则衰八升，冠亦十升；义则衰九升，冠十一升。十升者，降小功。十一升者，正小功。传以受服不言降大功与正大功，直云义大功之受者，郑云此受之下，正据受之下发传者，明受尽於此。义服大功，以其小功至葬，唯有变麻服葛，因故衰无受服之法，故传据义大功而言也。云“又受麻以葛”者，言受，衰麻俱受，而传唯发衰，不言受麻以葛，故郑解之云又受麻以葛。引《传》者，证经大功既葬，其麻受以小功葛者，以其大功既葬，变麻为葛，五分去一，大小与小功初死同。即《传》云大功之葛小功之麻同，一也，故引之为证耳。云“凡天子诸侯卿大夫既虞，士卒哭而受服”者，以於《斩章》释讫，言此者，欲见天子七月而葬，诸侯五月而葬，虞而受服。若然，经正三月者，以其天子诸侯绝旁期，无此大功丧，以此而言，经言三月者，主於大夫士三月葬者。若然，大夫除死月数，亦得为三月也。云“此虽有君为姑姊妹女子子嫁於国君者，非内丧也”者，彼国自以五月葬後服，此诸侯为之，自以三月受服，同於大夫士，故云“主於大夫士也”。
　　姑、姊妹、女子子人者。
　　[疏]“姑姊”至“人者”。
　　○释曰：此等并是本期，出，降大功，故次在此。
　　传曰：何以大功也，出也。（出必降之者，盖有受我而厚之者。）
　　[疏]“传曰”至“出也”。
　　○释曰：问之者，以本期，今大功，故发问也。
　　○注“出必”至“之者”。
　　○释曰：案《檀弓》云：“姑姊妹之薄也，盖有受我而厚之者也。”郑取以为说。若然，女子子出降，亦同受我而厚之，皆是於彼厚，夫自为之礻覃杖期，故於此薄，为之大功。
　　从父昆弟。（世父、叔父之子也，其姊妹在室亦如之。）
　　[疏]“从父昆弟”。
　　○注“世父”至“如之”。
　　○释曰：昆弟亲为之期，此从父昆弟，降一等，故次姑姊妹之下。云“其姊妹在室亦如之”者，义当然也。谓之从父昆弟，世叔父与祖为一体，又与己父为一体，缘亲以致服，故云“从”也。降於亲兄弟一等是其常，故不传问。
　　为人後者为其昆弟。
　　[疏]“为人”至“昆弟”。
　　○释曰：在此者，以其小宗之後大宗，欲使厚於大宗之亲，故抑之，在从父昆弟之下。
　　传曰：何以大功也？为人後者，降其昆弟也。
　　[疏]“传曰”至“昆弟也”。
　　○释曰：案下记云“为人後者於兄弟降一等”者，故大功也。若然，於本宗馀亲，皆降一等也。
　　庶孙。（男女皆是下殇。《小功章》曰为侄庶孙，丈夫妇人同。）
　　[疏]“庶孙”。
　　○注“男女”至“妇人同”。
