<!-- { "loadSidebar": true } -->
　　○释曰：云“谓坟墓以他故崩坏，将亡失尸柩者也”者，郑解改葬之意。云他故者，谓若遭水潦漂荡之等，坟墓崩坏，将亡失尸柩，故须别处改葬也。云“改葬者，明棺物毁败，改设之，如葬时也”者，直言棺物毁败而改设，不言依服，则所设者，唯此棺如葬时也。云“其奠如大敛”者，案《既夕》记朝庙至庙中更设迁祖奠云“如大敛奠”，即此移柩向新葬之处所设之奠亦如大敛之奠，士用肫三鼎，则大夫已上更加牲牢。大夫用特牲，诸侯用少牢，天子用大牢可知。云“从庙之庙，从墓之墓，礼宜同也”者，即设奠之礼，朝庙是也。又朝庙载柩之时，士用共轴，大夫已上用盾，不用蜃车，饰以帷荒，则此从墓之墓亦与朝庙同可知，故云礼宜同也。云“服缌者，臣为君也，子为父也，妻为夫也”，知者，若更言馀服，无妨更及齐衰已下，今直言缌之轻服，明知唯据极重而言，故以三等也。不言妾为君，以不得体君，差轻故也。不言女子子，妇人外成，在家又非常，故亦不言。诸侯为天子，诸侯在畿外差远，改葬不来，故亦不言也。云“必服缌者，亲见尸柩，不可以无服”者，君亲死已多时，哀杀已久，可以无服，但亲见君父尸柩，暂时之痛，不可不制服以表哀，故皆服缌也。故云“三月而除”者，谓葬时服之，及其除也，亦法天道一时，故亦三月除也。若然，郑言三等，举痛极者而言，父为长子，子为母，亦与此同也。
　　童子，唯当室缌。（童子，未冠之称也。当室者，为父後，承家事者，为家主，与族人为礼。於有亲者，虽恩不至，不可以无服也。）
　　[疏]注“童子”至“服也”。
　　○释曰：此云“当室”者，《周礼》谓之“门子”，与宗室往来，故为族人有缌服。云“童子，未冠之称”者，谓十九已下。案《内则》年二十“敦行孝弟”，十九已下，未能敦行孝弟，非当室则无缌麻，以当室故服缌也。云“当室者，为父後，承家事者”，以其言当室，是代父当家事，故云“为家主，与族人为礼”。“於有亲者”，则族内四缌麻以来皆是也。云“虽恩不至，不可以无服也”者，以其童子未能敦行孝弟，故云恩不至，与族为礼而为服，故服之也。若然，不在《缌章》者，若在《缌章》则外内俱报，此当室童子，直与族人为礼，有此服不及外亲，故不在《缌章》而在此记也。
　　传曰：不当室则无缌服也。
　　[疏]释曰：记自云“唯当室缌”，自然不当室则无缌服。而传言之者，案《曲礼》云：“孤子当室，冠衣不纯采。”但是孤子，皆不纯以采。《曲礼》言之者，嫌当室与不当室异，故言之。此传恐不当室与当室者同，故明之也。
　　凡妾为私兄弟，如邦人。（嫌厌降之也。私兄弟，自其族亲也。然则女君有以尊降其兄弟者，谓士之女为大夫妻，大夫之女为诸侯夫人，诸侯之女为天王后也。父卒，昆弟之为父後者宗子，亦不敢降也。）
　　[疏]注“嫌厌”至“降也”。
　　○释曰：妾言“凡”者，总天子以下至士，故凡以该之也。云“嫌厌降之也”者，解记此之意，君与女君不厌妾，故云嫌厌之，其实不厌，故记人明之。云“私兄弟自其族亲也”者，以其兄弟总外内之称，若言私兄弟，则妾家族亲也。云“然则女君有以尊降其兄弟者”，以其女君与君体敌，故得降其兄弟旁亲之等。子尊不加父母，唯不降父母，则可降其兄弟旁亲。云“谓士之女为大夫妻，大夫之女为诸侯夫人，诸侯之女为天王后”者，此等皆得降其兄弟旁亲也。云“父卒，昆弟之为父後者宗子，亦不敢降也”者，虽得降其兄弟，此为父後者，不得降，容有归宗之义，归於此家，故不降。
　　大夫吊於命妇，锡衰。命妇吊於大夫，亦锡衰。（吊於命妇，命妇死也。吊於大夫，大夫死也。《小记》曰：“诸侯吊，必皮弁锡衰。”《服问》曰：“公为卿大夫锡衰以居，出亦如之，当事则弁。大夫相为亦然。为其妻，往则服之，出则否。”）
　　[疏]注“吊於”至“则否”。
　　○释曰：云“吊於命妇，命妇死也”者，郑恐以记云大夫吊命妇者，以为大夫死，其妻受吊於命妇，故云命妇死也。知不吊命妇，为命妇夫死者，以其记人作文，宜先吊大夫身，然後吊其妇，故以命妇死吊其夫解之也。引《小记》者，以记人直言身上衰，不言首服，故引《小记》也。言“诸侯吊，必皮弁”者，言诸侯不言君，谓诸侯因朝吊异国之臣，著皮弁锡衰，虽成服後，亦不弁也。引《服问》者，有己君并有卿大夫与命妇相吊法。云“以居”者，君在家服之，出亦如之，出行不至丧所，亦服之。云“当事则弁”者，谓当大、小敛及殡，皆弁也。云“大夫相为亦然”者，一与君为卿大夫同，为其妻降于大夫，出则否。引之者，证大夫与命妇相吊服锡衰同也。
　　传曰：锡者何也？麻之有锡者也。锡者，十五升抽其半，无事其缕，有事其布，曰锡。（谓之锡者，治其布，使之滑易也。锡者，不治其缕，哀在内也。缌者不治其布，哀在外。君及卿大夫吊士，虽当事，皮锡衰而已。士之相吊，则如朋友服矣，疑衰素裳，凡妇人相吊，吉笄无首，素总。）
　　[疏]注“谓之”至“素总”。
　　○释曰：问者先问其名，答云“麻之有锡者也”，答以名“锡”之意。但言麻者，以麻表布之缕也，又云“锡者，十五升抽其半”者，以其缕之多少与缌同。云“无事其缕，有事其布”者，事犹治也，谓不治其缕，治其布，以哀在内，故也。缌则治缕，不治布，哀在外，以其王为三公六卿，重於畿外诸侯故也。郑云谓之锡者，治其布使之滑易，以治解事，以滑易解锡，谓使锡锡然滑易也。云“君及卿大夫吊士，虽当事，皮弁锡衰而已”者，是士轻，无服弁之礼，有事无事皆皮弁衰而已，见其不足之意也。若然，《文王世子》注：“诸侯为异姓之士疑衰，同姓之士缌衰。”今言士与大夫又同锡衰者，此言与《士丧礼》注同，亦是君於此士有师友之恩者也。云“士之相吊，则如朋友服矣”者，朋友麻，是朋友服也。上注士吊服用疑衰素裳，腰首服麻吊，亦朋友服也。云“凡妇人相吊，吉笄无首，素总”者，上文命妇吊於大夫锡衰，未解首服，至此乃解之者，妇人吊之首服无文，故特传释锡衰後，下近“妇人吉笄无首布总”乃解之。必知用吉笄无首素总者，下文女子子为父母卒哭，折吉笄之首，布总，此吊服用吉笄无首，素总。又男子冠，妇人笄，相对，妇人丧服，又笄纟忽相对，上注男子吊用素冠，故知妇人吊亦吉笄无首，素总也。
　　女子子人者为其父母，妇为舅姑，恶笄有首以ヮ。卒哭，子折笄首以笄，布总。（言以ヮ，则ヮ有著笄者明矣。）
　　[疏]注“言以”至“明矣”。
　　○释曰：此二者皆期服，但妇人以饰事人，是以虽居丧内，不可顿去修容，故使恶笄而有首。至卒哭，女子子哀杀归於夫氏，故折吉笄之首而著布总也。案《斩衰章》“吉笄尺二寸”，斩衰以箭，笄长尺。《檀弓》齐衰笄亦云尺，则齐衰已下皆与斩同一尺，不可更变，故折吉笄首而已。其总，斩衰已六升，长六寸，郑注：总六升，象冠数。则齐衰总亦象冠数。正服，齐衰冠八升，则正齐衰总亦八升，是以总长八寸。笄总与斩衰长短为差，但笄不可更变，折其首总可更变，宜从大功总十升之布总也。言以ヮ者则ヮ有著笄明矣，郑言此者，旧有人解《丧服小记》云“男子免而妇人ヮ”，免而无笄，则ヮ亦无笄矣。但免、ヮ自相对，不得以妇人与男子有笄无笄相对，故郑以经云“恶笄”有首以ヮ，ヮ笄连言，则ヮ有著笄明矣。
　　传曰：笄有首者，恶笄之有首也。恶笄者，栉笄也。折笄首者，折吉笄之首也。吉笄者，象笄也。何以言子折笄首而不言妇？终之也。（栉笄者，以栉之木为笄，或曰榛笄。有首者，若今时刻镂摘头矣。卒哭而丧之大事毕，女子子可以归於夫家而著吉笄。吉笄尊，变其尊者，妇人之义也。折其首者，为其大饰也。据在夫家，宜言妇。终之者，终子道於父母之恩。）
　　[疏]注“栉笄”至“之恩”。
