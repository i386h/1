<!-- { "loadSidebar": true } -->
　　[疏]注“为葬”至“故也”。
　　○释曰：云“为葬将北首”者，解掘中南其壤，为葬时北首，故壤在足处。案《檀弓》云：“葬於北方北首，三代之达礼也。”是葬时北首也。
　　既朝哭，主人皆往，兆南北面，免。（兆，域也，所营之处。免者，求吉不敢纯凶。）
　　[疏]注“兆域”至“纯凶”。
　　○释曰：案《杂记》云：“大夫卜宅与葬日，有司麻衣、布衰、布带，因丧屦，缁布冠不蕤；占者皮弁。”下又云：“如筮，则史练冠、长衣以筮、占者朝服。”彼有司与占者之服，不纯吉，亦不纯凶，此乃主人之服，不纯吉，免，亦不纯凶也。
　　命筮者在主人之右。（命尊者宜由右出也。《少仪》曰：“赞币自左，诏辞自右。”）
　　[疏]注“命尊者自右”。
　　○释曰：云“命尊者宜由右出也”者，对赞币卑者在左，故引《少仪》为证也。
　　筮者东面，抽上卖，兼执之，南面受命。（卖，藏之器也。兼与执之。今文无兼。）
　　[疏]注“卖藏”至“无兼”。
　　○释曰：云“抽上卖”者，则下卖未抽，待用筮时乃并抽也。
　　命曰：“哀子某，为其父某甫筮宅。度兹幽宅兆基，无有後艰？”（某甫，且字也。若言山甫、孔甫矣。宅，居也。度，谋也。兹，此也。基，始也。言为其父筮葬居，今谋此以为幽冥居兆域之始，得无後将有艰难乎？艰难，谓有非常若崩坏也。《孝经》曰：“卜其宅兆，而安厝之。”古文无兆，基作期。）
　　[疏]注“某甫”至“作期”。
　　○释曰：云“某甫，且字也”者，谓二十加冠时且字。云“若言山甫、孔甫矣”者，此亦二十加冠所称，故《士冠礼》云“伯某甫”，仲、叔、季唯其所当。郑亦以孔甫之字解某甫，则孔甫之等是实字，以某甫拟之，是且字也，是以诸侯薨，复者亦言某甫。郑云某甫且字，是为之造字也。引《孝经》卜其宅兆者，证宅为葬居。又见上大夫以上，卜而不筮，故《杂记》云“大夫卜宅与葬日”，下文云“如筮，则史练冠”，郑注云：“谓下大夫若士也。”则卜者谓上大夫。上大夫卜，则天子诸侯亦卜可知。但此注兆为域，彼注兆为吉兆，不同者，以其《周礼》大卜掌三兆，有玉兆、瓦兆、原兆，《孝经》注亦云“兆，茔域”，此文主人皆往兆南北面，兆为营域之处，义得两全，故郑注两解，俱得合义。
　　筮人许诺，不述命，右还，北面，指中封而筮。卦者在左。（述，循也。既受命而申言之曰述。不述者，士礼略。凡筮，因会命筮为述命。中封，中央壤也。卦者，识爻卦画地者。古文述皆作术。）
　　[疏]注“述循”至“作术”。
　　○释曰：云“不述者，士礼略”者，但士礼，命筮辞有一，命龟辞有二。大夫已上，命筮辞有二，命龟辞有三。士命筮辞有一者，即上经是直有命筮，无述命，又无即席西面命筮辞，是命筮辞唯有一也。下文卜日有族长莅卜，为事命龟。直云“哀子某”以下，又有“即席西面一命龟”，注云：“不述命，亦士礼略”，是士命龟辞有二。又知大夫以上命筮辞有二，命龟辞有三者，案《少牢》是大夫筮礼，彼上文云“主人曰孝孙某来日丁亥”以下，是为一事命筮，下又云“遂述命曰假尔大筮有常”，是直云“孝孙某来日丁亥”已下，将即西面命筮，冠於述命之上，共为一辞，通前为事命筮有二。若卜则有为事命龟，通述命，又有卿当席西面命为三。知大夫龟亦有述命，士云不者，《士丧礼》士之卜筮皆云“不述命”，士云不者，大夫已上皆有，谓若士“月半不殷奠”，大夫则殷奠之类。知大夫命龟不将述命，与即西面命龟共为一命龟，亦只有二者，案此《士丧》注述命，命龟异龟，重威仪多也。对《少牢》述命与命龟为二，通前命龟为三。若然，则天子诸侯亦命筮辞有二，命龟辞有三可知也。知士不述命，非为丧礼略者，《特牲》之吉礼亦云不述命，故知士吉凶皆不述命，非为丧礼略也。
　　卒筮，执卦以示命筮者。命筮者受视，反之。东面旅占，卒，进告于命筮者与主人：“占之曰从。”（卒筮，卦者写卦示主人，乃受而执之。旅，众也。反与其属共占之，谓掌《连山》、《归藏》、《周易》者。从犹吉也。）
　　[疏]注“卒筮”至“吉也”。
　　○释曰：经云“卒筮，执卦以示命筮”者，不言主人，注云“写卦示主人”，不言命筮者，其实皆示。经直云“命筮者”，以命筮人於卦吉凶审，故据而言之。是以下覆告命筮，与主人二人并告，明与前不异也。云“与其属共占之”，谓掌《连山》、《归藏》、《周易》者，案《洪范》卜筮云“三人占，则从二人之言”，注云：“卜筮各三人。”大卜掌三兆、三《易》，以其龟有三兆：玉兆、瓦兆、原兆；筮有三《易》：《连山》、《归藏》、《周易》。《连山》者，夏家《易》以纯艮为首，艮为山，象山之出云，连连不绝，故《易》名《连山》。《归藏》者，殷之《易》以纯坤为首，坤为地，万物归藏於地，故《易》名《归藏》。周以十一月为正月，一阳爻生为天统，故以乾为首，乾为天，天能周匝於四时，故《易》名《周易》也。
　　主人，哭，不踊。若不从，筮择如初仪。（更择地而筮之。）归，殡前北面哭，不踊。（易位而哭，明非常。）
　　[疏]注“易位”至“非常”。
　　○释曰：朝夕哭当在阼阶下西面，今筮宅来北面哭者，是易位，非常故也。
　　既井椁，主人西面拜工，左还椁，反位，哭，不踊。妇人哭于堂。（既，已也。匠人为椁，刊治其材，以井构於殡门外也。反位，拜位也。既哭之，则往施之中矣。主人还椁，亦以既朝哭矣。）
　　[疏]注“既已”至“哭矣”。
　　○释曰：自此尽“亦如之”，论将葬，须观知椁材与明器之材善恶之事。案《礼记檀弓》云：“既殡，旬而布材与明器。”注云：“木工宜乾腊。”则此云井椁及明器之材，布之已久，故云“既，已”也。又须作之，岂今始献材也。但至此时将用，故主人亲看视，是以云既哭之则往施之中也。云“匠人为椁，刊治其材”者，此解经主人拜工之事，以其《冬官》主百工，百工之内，匠人主木工之事，所云者拜匠人，以其为椁刊治其材有功，故主人拜之也。云“以井构於殡门外也”者，以下文“献材於殡门外”，则此亦在殡门外。此不言，下言者，以明器之材多，并有献素、献成之事，故具言处所也。“反位，拜位”者，谓反西面拜位。知既哭施之中者，以其文承筮宅以下，见其即入广故也。知“主人还椁，亦以既朝哭矣”者，以其筮宅与卜日皆在朝哭讫，明还椁亦既朝哭。言“亦”者，亦彼二事也。
　　献材于殡门外，西面北上纟青。主人遍视之，如哭椁。献素、献成亦如之。（材，明器之材。视之，亦拜工左还。形法定为素，饰治毕为成。）
　　[疏]注“材明”至“为成”。
　　○释曰：上经已言椁，此经言材，故郑言“明器之材”也。《檀弓》云：“既殡，旬而布材与明器。”明器与材别言，故彼言材为椁材也。又此下别言素与成，则此明器之材，未斫治，先献之，验其堪否也。云“形法定为素，饰治毕为成”，知义然者，以其言素，素是未加饰名，又经言献材是斫治，明素是形法定，斫治讫可知。又言成，成是就之名，明知饰治毕也。此明器须好，故有三时献法。上椁材既多，故不须献，直还观之而已。
　　卜日，既朝哭，皆复外位。卜人先奠龟于西塾上，南首，有席。楚享置于ㄡ，在龟东。（楚，荆也。荆享，所以钻灼龟者。ㄡ，炬也。所以然火者也。《周礼氏》：“掌共ㄡ契，以待卜事。凡卜，以明火ㄡ，遂灼其契，以授卜师，遂以役之。”）
　　[疏]注“楚荆”至“役之”。
　　○释曰：云“楚，荆也”者，荆本是草之名，以其与荆州之荆名同，楚又是荆州之国，故或言荆也。“荆享所以钻灼龟”者，古法钻龟，用荆谓之荆享也。云“ㄡ，炬也”者，谓存火者为炬，亦用荆为之，故郑云“所以然火者也”。《周礼氏》“掌共ㄡ契，以待卜事”者，案彼下注：“杜子春云：明火，以阳燧取火於日。玄谓读如戈之，谓以契柱ㄡ火而吹之也。契既然，以授卜师，用作龟也。役之，使助之。”是楚享与契为一，皆谓钻龟之荆，读为戈之者，取其锐头为之灼龟也。
　　族长莅卜，及宗人，吉服立于门西，东面南上。占者三人在其南，北上。卜人及执ㄡ、席者在塾西。（族长，有司掌族人亲疏者也。莅，临也。吉服，服玄端也。占者三人，掌玉兆、瓦兆、原兆者也。在塾西者，南面东上。）
　　[疏]注“族长”至“东上”。
　　○释曰：云“族长，有司掌族人亲疏者也”者，以其言族长，故知掌族人亲疏也。云“吉服，服玄端也”者，案《杂记》云“大夫卜宅与葬日，有司麻衣”，又云“如筮则史练冠长衣”，此宗人直云吉服，不言服名，则士之吉服，祭服为吉服，士之祭服为玄端而已。宗人掌礼之官，非卜筮者著玄端，则筮史亦服练冠、长衣。《杂记》所云是求吉，故筮者不纯凶也。云“占者三人，掌玉兆、瓦兆、原兆”者，案《周礼大卜》“掌三兆之法”，注云：“兆者，灼龟发於火，其形可占者。其象似玉、瓦、原之璺罅，是用名之焉。上古以来，作其法可用者有三原。原，田也。杜子春云：玉兆，帝颛顼之兆，瓦兆，帝尧之兆，原兆，有周之兆。”此三兆者，当代之别名。及占之又有体、色、墨、坼之等，故《占人》云：“君占体，大夫占色，史占墨，卜人占坼。”注云：“体兆，象也。色兆，气也。墨兆，广也。坼兆，璺也。体有凶吉，色有善恶，墨有大小，坼有微明。尊者视兆象而已，卑者以次，详其馀也。周公卜武王，占之曰体，王其无害，凡卜体吉，色善、墨大、坼明，则逢吉。”是其卜专据此三兆也。云“在塾西者南面东上”者，以其取堂南行事，明不得背之北面，故知南面取近为尊，故知东上也。
　　阖东扉，主妇立于其内。（扉，门扉也。）席于西阈外。（为卜者也。古文作{执木}，阈作蹙。）宗人告事具。主人北面，免，左拥之。莅卜即位于门东，西面。（莅卜，族长也。更西面，当代主人命卜。）
　　[疏]注“莅卜”至“命卜”。
