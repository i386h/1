<!-- { "loadSidebar": true } -->
　　○释曰：云“变反言致者，若云非君命也”者，君与夫人聘於邻国君与夫人，各有所当。聘邻国君受命於君，今使者还，反命於君；聘於邻国夫人，当受命於夫人，使者还，反命於夫人。但妇人无外事，虽聘夫人，亦君命之。今使还反命，不云反命於君，变反言致命者，若本非君命，犹夫人之命然，故变反言致也。若然，夫人既无外事，而承君命聘邻国夫人者，以其夫妇一体，共事社稷，故下记云：“君以社稷，故在寡小君，拜。”是宾主相对之辞也。云“致命曰”已下，聘夫人反命无文，此郑君依记上文反命於君之辞而言之，云“不言受币於某宫可知，略之”者，以其夫人受聘享，皆因君聘享同时同宫，故略之也。
　　执贿币以告，曰：“某君使某子贿。”授宰。（某子，若言高子、国子。凡使者所当以告君者，上介取以授之，贿币在外也。）
　　[疏]“执贿”至“授宰”。
　　○注“某子”至“外也”。
　　○释曰：此贿币者，即上文贿用束纺是也。云“某子，若言高子、国子”者，案闵公二年冬《经》书“齐高子来盟”，僖三十三年《经》书“齐国归父来聘”，《左传》曰“国子为政，齐犹有礼”者是也。云“凡使者所当以告君者，上介取以授之”者，以上受上介璋，是上介授宾，明其馀皆上介取以授之。云“贿币在外”者，以其上文云“礼於君者不陈”，此贿币即是礼於君前，明在外也。
　　礼玉亦如之。（亦执束帛加璧也。告曰：“某君使某子礼。”宰受之，士随，自後左士介，受乘皮如初。上介出取玉束帛，士介从取皮也。）
　　[疏]“礼玉亦如之”。
　　○注“亦执”至“皮也”。
　　○释曰：此即上云“礼玉束帛乘皮”，郑注云：“礼，礼聘君也，所以报享也。”云“亦执束帛加璧也”者，言“亦”，亦上文行享时束帛加璧者也。云“宰受之，士随，自後左士介，受乘皮”者，此约初行享之时，公侧授宰币，士受皮皆自後右客，今执享皮币玉，宰受之可知。言宰受之士随，自後随宰，自後谓自士介後，其在东上者，不须云自後。其馀三人皆後，乃得左之。必左士介者，取向东藏之便故也。云“上介出取玉束帛，士介从取皮也”者，此亦初享之时，宾奉束帛加璧，是上介取以授宾，明士介从取皮可知。
　　执礼币，以尽言赐礼。（礼币，主国君初礼宾之币也。以尽言赐礼，谓自此至於赠。）
　　[疏]注“礼币”至“於赠”。
　　○释曰：云“礼币，主国君初礼宾之币也”者，谓从郊劳已後，至於赠贿，八度礼宾，皆有币，是自郊劳为初也。云“以尽言赐礼，谓自此至於赠”者，此则郊劳也。
　　公曰：“然，而不善乎？”（善其能使於四方。而犹女也。）
　　授上介币，再拜稽首。公答再拜。（授上介币，当拜公言也。不授宰者，当复陈之。）
　　[疏]“授上”至“再拜”。
　　○注“授上”至“陈之”。
　　○释曰：云“不授宰者，当复陈之”者，此币皆先陈之，今宾执以告君，宾释辞，君曰勤劳使於四方。故授上介币，当拜答君，言此币不授与宰者，当复陈之於本处。此币入於己者，故不授宰也。上贿币礼君者，反命讫，皆授宰，故以此决之。
　　私币不告。（亦略卑也。）君劳之，再拜稽首。君答再拜。（劳之以道路勤苦。）
　　若有献，则曰：“某君之赐也。（言此物某君之所赐予为惠者也。其所献虽珍异，不言某为彼君服御物，谦也。其大夫出，反必献，忠孝也。）
　　[疏]“若有”至“赐也”。
　　○注“言此”至“孝也”。
　　○释曰：此献物谓入宾者，故下记云：“既觌，宾若私献，奉献将命。”注云：“时有珍异之物，或宾奉之，犹以君命致之。”则是宾亦言有私献於彼君，则彼君亦有私献报宾，则此献者也。云“大夫出，反必献，忠孝也”者，案下《曲礼》云：“大夫私行，出疆必请，反必有献。”彼私行出疆，反必有献，此以公聘出疆，反亦有献，故云大夫出，反必献。此以入己之物献於君者，忠孝也。事君言忠，事父言孝，此献君忠也，而兼言孝者，忠臣出孝子之门，故连言孝也。
　　君其以赐乎？”（不必其当君也。献不拜者，为君之答已也。）
　　[疏]“君其以赐乎”。
　　○注“不必”至“己也”。
　　○释曰：言君其以赐乎者，大夫所献之物，谦不必当君所须此物，君其以赐臣下乎？言乎者，或当君意，或不当君意，故言“乎”以疑之。云“献不拜者，为君之答己也”者，士拜国君，国君不拜，士贱故也。大夫拜国君，国君即答拜，大夫尊故也。故云不拜者，为君之答己拜。若然，自反命以来，尽於赐礼之等，或拜或不拜，无答己之嫌。独此不拜，为君之答己者。自此以前，皆是彼国报君之物，宾直告事而已，君受之而无言，故宾不拜君。有言及己者，乃拜之，拜君言也。此献是彼国君赐於己，理须拜送，是以《玉藻》云：“凡献於君，大夫使宰，士亲，皆再拜稽首送之。”又《郊特牲》云：“大夫有献弗亲，不面拜，为君之答己。”亦此类。故郑云献不拜者，为君之答己。若然，《玉藻》不亲，此亲者，此因反命，故亲献也。
　　上介徒以公赐告，如上宾之礼。（徒谓空手，不执其币。）
　　君劳之，再拜稽首。君答拜。劳士介亦如之。（士介四人，旅答壹拜，又贱也。）
　　[疏]注“士介”至“贱也”。
　　○释曰：郑知旅答士介共一拜者，君劳上介，上介再拜稽首，君答拜，不言再拜，则君答上介一拜矣。劳士亦如之。不言“皆”，则总答一拜矣。劳宾，君答再拜，劳上介，君答一拜，对宾再拜，已是贱矣。今此士介四人，共答一拜，故云“又贱也”。此一拜答臣下，则《周礼大祝》辨九拜，“七曰奇拜”是也。是以彼注云：一拜，答臣下也。案《曲礼》云“君於士不答拜”，此君答拜士者，以其新行反命，君劳苦之，故答拜异於常也。
　　君使宰赐使者币，使者再拜稽首。（以所陈币赐之也。礼，臣子，人赐之而必献之君父，不敢自私服也。君父因以予之，则拜受之，如更受赐也。既拜，宰以上币授之。）
　　[疏]“君使”至“稽首”。
　　○注“以所”至“授之”。
　　○释曰：云“礼，臣子，人赐之而必献之君父，不敢自私服也。君父因以予之，则拜受之，如更受赐也”者，案《内则》云：“妇或赐之衣服，则受而献诸舅姑，舅姑受之则喜，若反赐之则辞，不得命，如更受赐。”臣子於君父亦然，言此者，证此经君使宰以所献之物反赐使者，使者辞不得命，再拜稽首受之，如更受赐。云“既拜，宰即以上币授之”者，以其上文云执礼币，授上介者，是执上币，不执下币，明知宰所执授之者是上币可知。
　　赐介，介皆再拜稽首。（士介之币，皆载以造朝，不陈之耳。与上介同受赐命，俱拜。既拜，宰亦以上币授上介。）
　　乃退。（君揖入，皆出去。）
　　[疏]“乃退”。
　　○注“君揖入皆出去”。
　　○释曰：知“君揖入，皆出去”者，初宾将行，君前受命讫，君揖入，揖宾介出，故知此君退者，亦反命讫，宾介出可知。
　　介皆送至于使者之门，（将行，俟于门，反又送于门，与尊长出入之礼也。）
　　[疏]“介皆”至“之门”。
　　○注“将行”至“礼也”。
　　○释曰：云“将行，俟於门”，是出之礼，初行之时，介皆至宾门，俟宾同行。今行反，又送至于门，是入之礼，故云“与尊长出入之礼”。
　　乃退揖。（揖别也。）
　　使者拜其辱。（随谢之也，再拜上介，三拜士介。）
　　[疏]注“再拜上介三拜士介”。
　　○释曰：上介是大夫，与己同类，故知再拜。士卑，与己异类，各一拜，故言三拜士介。
　　释币于门。（门，大门也。主于，布席于西阈外，东面，设洗于门外东方，其馀如初于祢时。出于行，入于门，不两告，告所先见也。）
　　[疏]“释币于门”。
　　○注“门大”至“见也”。
　　○释曰：自此尽“亦如之”，论宾上介使还礼门神及奠于祢之事。知“门是大门”者，以其从外来，先至大门，即礼门神，故知门是大门也。案《特牲》筮时云“席於门中，西阈外”，故知此亦席于西阈外。知“东面”者，神居东面为正故也。云“设洗于门外东方”者，以其庙在学，设洗皆云“洗当东荣”，故在门外，亦在东方也。云“其馀如初于祢时”者，初出亦释币於行，不如之者，以其初出於庙，礼文具设于行，其文略，故此云如祢时也。言如者，谓释币於祝，先入己下，埋于西阶东是也。云“出于行，入于门，不两告，告所以先见也”者，出时自庙出，先见行，即告行，入时先见门，故告门。出入皆告一，故云不两告也。
　　乃至于祢，筵几于室，荐脯醢。（告反也。荐，进也。）
　　[疏]“乃至”至“脯醢”。
　　○注“告反也荐进也”。
　　○释曰：云“筵几于室”者，还以《特牲》、《少牢》司宫设席于奥东面，右几，但无牲牢，进脯醢而已，以告祭非常故也。
　　觞酒陈。（主人酌进奠，一献也。言陈者，将复有次也。先荐後酌，祭礼也。行释币，反释奠，略出谨入也。）
　　[疏]“觞酒陈”。
　　○注“主人”至“入也”。
　　○释曰：云“言陈者，将复有次也”者，但云主人一献当言奠，今不言奠而言陈者，以其下仍有室老及士献，以备三献，故言陈。陈有次第之言，以其三时次第皆列于坐者也。云“先荐後酌，祭礼也”者，以其《特牲》、《少牢》皆先荐馔，乃後献奠于南，此与彼同，故云先荐後酌祭礼也。云“行释币，反释奠，略出谨入也”者，必略出谨入者，出时以祷祈，入时以祠报，故不同也。
　　席于阼，（为酢主人也。酢主人者，祝取爵酌，不酢於室，异於祭。）
　　[疏]“席于阼”。
　　○注“为酢”至“於祭”。
　　○释曰：郑知“祝取爵酌”者，案《特牲》、《少牢》尸酢主人，祝取爵，以酢主人。但此无尸为异也。不酢於室异於祭者，此决《特牲》、《少牢》皆於室内，尸东西面受酢，此乃於外行来告反，故在阼不在室，知与正祭异也。又於正祭时有尸，尸饮卒爵，以尸爵酢主人。此吉祭无尸，爵兼奠，故别取爵以酢主人，亦异也。
　　荐脯醢，（成酢礼也。）
　　[疏]“荐脯醢”。
　　○注“成酢礼也”。
　　○释曰：此奠谓若《特牲》、《少牢》主人受酢时，皆席于户内，有荐俎，此虽无俎，亦荐脯醢于主人之前，以成酢礼也。
