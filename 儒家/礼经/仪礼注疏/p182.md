<!-- { "loadSidebar": true } -->
　　○释曰：云“酒在东，上醴也”者，醴法，上古酒是人所常饮，故在东，吉礼玄酒在酒上。今以丧祭礼无玄酒，则醴代玄酒，在上，故云上醴也。云“布，葛属”者，以葛为之，布则以麻为之。今布并言，则此麻葛杂，故有两号，是以郑云葛属也。
　　素几、苇席，在西序下。（有几，始鬼神也。）
　　[疏]“素几”至“席下”。
　　○注“有几始鬼神也”。
　　○释曰：经几席具有，注唯云几者，以其大敛奠时已有席，至此虞祭乃有几故也。然案《檀弓》云：“虞而立尸，有几筵。”筵则席，虞祭始有者，以几筵相将，故连言筵，其虞有几。若天子诸侯始死，则几席具，故《周礼司几筵》云“每焘一几”，据始殡及葬时，是始死即几席具也。
　　苴寸刂茅，长五寸，束之，实于篚，馔于西坫上。（苴犹藉也。）
　　[疏]“苴寸刂”至“坫上”。
　　○注“苴犹藉也”。
　　○释曰：此苴而云藉祭，故《易》云：“藉用白茅，无咎。”
　　馔两豆菹、醢于西楹之东，醢在西，一亚之。（醢在西，南面取之，得左取菹，右取醢，便其设之。）
　　[疏]“馔两”至“亚之”。
　　○注“醢在”至“设之”。
　　○释曰：此馔继西楹言之，则以西楹为主，向东陈之。云“一亚之”者，菹以东也。云“醢在西，南面取之，得左取菹，右取醢，便其设之”者，以其尸在奥东面设者，西面设於尸前，菹在南，醢在北。今於西楹东馔之，菹在东，醢在西，是南面取之，得左取菹，右取醢。至尸前西面，又左菹右醢，故云便也。
　　从献豆两，亚之，四笾亚之，北上。（豆从主人献祝，笾从主妇献尸祝，北上，菹与枣。不东陈，别於正。）
　　[疏]“从献”至“北上”。
　　○注“豆从”至“於正”。
　　○释曰：此从献豆笾，虽文承一之下，而云“亚之”。下别云“北上”，是不从东为次，宜於东北，以北为上，向南陈之。若然，文承一下而云亚之者，以其次在以东，去楹渐远，故云亚，不谓亚以东也。据此陈之次，然则东北菹为首，次南醢，醢东栗，栗北枣，枣东枣，枣南栗。此以东面取之，而入北面，设之祝前，得右菹左醢，其笾亦然，先陈者先设，後陈者後设，枣在左，亦得其设，故郑云“北上，菹与枣”也。云“豆从主人献祝”者，以其尸前正豆已设讫，以为阴厌不名为从，此二豆主人先献，祝酒後乃荐豆，故言从。云“笾从主妇献尸祝”者，以其四笾：二笾从主妇献尸，二笾从主妇献祝，亦是从也。云“不东陈，别於正”者，以二豆与，在尸为献，前为正，此皆在献後，为非正，故东北别也。
　　馔黍稷二敦于阶，西上，藉用苇席。（藉犹荐也。古文藉为席。）
　　[疏]“馔黍”至“苇席”。
　　○注“藉犹”至“为席”。
　　○释曰：云“藉犹荐也”者，谓先陈席，乃陈黍稷於上，是所陈席藉荐黍稷也。
　　水错于中，南流，在西阶之南，箪巾在其东。（流，吐水口也。）陈三鼎于门外之右，北面，北上，设扃。（门外之右，门西也。今文扃为铉。）
　　[疏]“陈三”至“扃”。
　　○注“门外”至“为铉”。
　　○释曰：此扃虽先云“设”，其设扃在後，知者，案《士丧礼》小敛云：“右人左执匕，抽扃予左手兼执之，取委於鼎北，加扃。”则扃在上，故先抽扃，後去，则先设可知。扃虽在三鼎之下，总言其实，陈一鼎讫，即设之，知者，案下记云“皆设扃”，注云“嫌既陈，乃设扃”是也。
　　匕俎在西塾之西。（不馔於塾上，统於鼎也。塾有西者，是室南乡。）
　　[疏]“匕俎在西塾之西”。
　　○注“不馔”至“南乡”。
　　○释曰：云“不馔於塾上，统於鼎也”者，决下文“羞燔俎在内西塾上”，而在塾上。又云“宾降，反俎于西塾”，至於主妇亚献讫，直云宾“燔从如初”，明尸受燔讫，宾亦反俎于西塾上，是互见义也。
　　羞燔俎在内西塾上，南顺。（南顺，於南面取缩执之便也。肝俎在燔东。）
　　主人及兄弟如葬服，宾执事者如吊服，皆即位于门外，如朝夕临位。妇人及内兄弟，服即位于堂，亦如之。（葬服者，《既夕》曰“丈夫ヮ，散带垂”也。宾执事者，宾客来执事也。）
　　[疏]“主人”至“如之”。
　　○注“葬服”至“事也”。
　　○释曰：自此尽“北面”，论将虞祭於位及衣服之事。云“葬服者，《既夕》曰丈夫ヮ散带垂也”者，此唯谓葬日反日中而虞，及三虞时，其後卒哭，即服其故服，是以《既夕》记注云自卒至殡，自启至葬，主人之礼，其变同。则始虞与葬服同，三虞皆同。至卒哭卒，去无时之哭则依其丧服，乃变麻服葛也。云“宾执事者，宾客来执事也”者，以其虞为丧祭，主人未执事，故云宾客来执事也。案下注云“士之属官为其长吊服加麻”，即此经“宾执事者吊服”是也。若然，此士属官中有命于其君者，是以《特牲》记宾中“有公有司”，郑注云：“公有司亦士之属，命于其君者也。”案《曾子问》：“士则朋友奠，不足取於大功以下。”又云：“士祭不足，则取於兄弟大功以下者。”郑云：“祭谓虞卒哭时。”以此而言，彼朋友则公有司与此执事一物，以僚友言之，虽属官，亦为朋友也。
　　祝免，澡葛带，布席于室中，东面，右几，降，出，及宗人即位于门西，东面南上。（祝亦执事。免者，祭祝之礼，祝所亲也。澡，治也，治葛以为首及带，接神宜变也。然则士之属官为其长，吊服加麻矣。至於既卒哭，主人变服则除。右几，於席近南也。）
　　[疏]“祝免”至“南上”。
　　○注“祝亦”至“南也”。
　　○释曰：云“祝亦执事”者，谓亦上执事也。云“免者，祭祀之礼，祝所亲也”者，案《礼记丧服小记》云：“缌麻小功，虞卒哭则免。”注云：卒哭，缌麻以上至斩衰皆免。今祝是执事属吏之等，皆无免法，今与缌以上同著免，嫌其大重，故云祭祀之礼祝所亲，而可以受服也。
　　宗人告有司具，遂请拜宾，如临。入门哭，妇人哭。（临，朝夕哭。）
　　[疏]“宗人”至“人哭”。
　　○注“临朝夕哭”。
　　○释曰：朝夕哭，祭时门外送宾讫，入门男子、妇人共哭也。
　　主人即位于堂，众主人及兄弟、宾即位于西方，如反哭位。（《既夕》曰：“乃反哭，入门，升自西阶东面，众主人堂下东面，北上。”此则异於朝夕。）
　　[疏]“主人”至“哭位”。
　　○注“既夕”至“朝夕”。
　　○释曰：此明宾将与祭，主人及兄弟等即位之事。云“如反哭位”，郑引《既夕》者，证主人等面位之事也。
　　祝入门左，北面。（不与执事同位，接神尊也。）
　　[疏]“祝入门左北面”。
　　○注“不与”至“尊也”。
　　○释曰：云“不与执事同位，接神尊也”者，执事即上兄弟宾即位于西方，如反哭位，皆是执事，故《曾子问》“丧祭不足，则取兄弟”，故云不与执事同位接神尊也。
　　宗人西阶前北面。（当诏主人及宾之事。）
　　[疏]“宗人”至“北面”。
　　○注“当诏”至“之事”。
　　○释曰：此宗人在堂下，是主人在堂时。若主人在室，宗人即升堂，是以下记云：“主人在室，则宗人升户外北面。”注云“当诏主人室事”是也。
　　祝盥，升，取苴降，洗之，升，入设于几东席上，东缩，降，洗觯，升，止哭。（缩，从也。古文缩为蹙。）
　　[疏]“祝盥”至“止哭”。
　　○注“缩从也”。
　　○释曰：自此尽“哭出复位”，论设馔於神，杖不入於门之事也。案此文阴厌时，“主人倚杖，入，祝从，在左，西面”，下记云“尸入祝从尸”，注云：“祝在主人前也。嫌如初时，主人倚杖入，祝从之。初时，主人之心尚若亲存，宜自亲之。今既接神，祝当诏侑尸也。”主人前自西入，向东，在阶下未得倚杖于序，今主人在西阶，将入室，故倚杖于西序。
　　主人倚杖，入，祝从，在左，西面。（主人北旋，倚杖西序乃入。《丧服小记》曰：“虞杖不入於室，杖不升於堂。”然则练杖不入於门，明矣。）赞荐菹醢，醢在北。（主妇不荐，衰斩之服不执事也。《曾子问》曰：“士祭不足，则取於兄弟大功以下者。”）
　　[疏]“赞荐”至“在北”。
　　○注“主妇”至“下者”。
　　○释曰：案《特牲》主妇盥于房中，荐两豆，此主妇不荐，故决之。既引《曾子问》士祭不足则取於兄弟大功以下者，彼文承奠下，故引之。下卒哭既取大功以下，则齐衰不执事可知。此齐衰不执事，唯为今时，至于尸入之後，亦执事。两笾枣、栗，设於会南，至於祭，虽阴厌亦主妇荐，主人自执事也。知者，下记云“其他如馈食”，案《特牲》云“主人在右，及佐食举牲鼎”是也。若大夫已上尊，不执事，故《少牢》云“主人出迎鼎”，注云：“道之也。”是不执事也。
　　佐食及执事盥，出举，长在左。（举，举鼎也。长在左，西方位也。凡事宗人诏之。）鼎入，设于西阶前，东面北上，匕俎从设。左人抽扃、，匕，佐食及右人载。（载，载於俎。佐食载，则亦在右矣。今文扃为铉。古文为密。）卒，匕者逆退复位。（复宾位也。）俎入，设于豆东，鱼亚之，腊特。（亚，次也。今文无之。）
　　赞设二敦于俎南，黍，其东稷。（簋实尊黍也。）
　　[疏]“赞设”至“东稷”。
　　○注“簋实尊黍也”。
　　○释曰：云“簋实尊黍也”者，以经西黍东稷西上，故云尊黍也。经云“敦”，注言“簋”者，案《特牲》云“佐食分簋”，注云：“分簋者，分敦黍於会，为有对也。敦，有虞氏之器也。周制，士用之，变敦言簋，容同姓之士，得从周制耳。”然则此注变敦言簋者，亦谓同姓之士得用簋故也。
　　设一于豆南。（，菜羹也。）
　　[疏]注“菜羹也”。
　　○释曰：此对泰是氵音羹。
　　佐食出，立于户西。（馔已也。今文无“于户西”。）
　　[疏]“佐食”至“户西”。
　　○注“馔已”至“户西”。
　　○释曰：“佐食出”者，以无事不可以空立，故出立于户西。不从今文无“于户西”三字者，若无，此文不知立之所在，故不从也。
　　赞者彻鼎。（反于门外。）祝酌醴，命佐食启会。佐食许诺，启会，却于敦南，复位。（会，合也，谓敦盖也。复位，出立于户西。今文启为开。）
　　[疏]“祝酌”至“复位”。
　　○注“会合”至“为开”。
