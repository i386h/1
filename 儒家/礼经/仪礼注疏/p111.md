<!-- { "loadSidebar": true } -->
　　大夫立于东夹南，西面，北上。（东夹南，东西节也。取节於夹，明东於堂。）
　　[疏]“大夫”至“北上”。
　　○注“东夹”至“於堂”。
　　○释曰：此谓主国卿大夫立位。云“取节於夹，明东於堂”者，序已西为正堂，序东有夹室，今大夫立于夹室之南，是东于堂也。
　　士立于门东，北面，西上。（统於门者，非其正位，辟宾在此。）
　　[疏]“士立”至“西上”。
　　○注“统於”至“在此”。
　　○释曰：案《燕礼》、《大射》士在西方，东西北上，不统於门。又在门东北面，宜东统於君。今在门东西上，统於门者，以宾在门西，辟宾，在此非正位故也。
　　小臣，东堂下，南面，西上。宰，东夹北，西面，南上。（宰，宰夫之属也。古文无南上。）
　　[疏]“小臣”至“南上”。
　　○注“宰宰”至“南上”。
　　○释曰：云“宰东夹北，西面南上”者，谓在北堂之南，与夹室相当，故云夹北也。云“宰，宰夫之属也”者，以经云“南上”，则非止一人。但宰官之内，有宰夫之等，是以下有宰夫之官，皆於此立可知，故云之属也。若然，宰尊官，在小臣之下者，以其小臣位在北堂南，故先见之，非谓尊卑先後为次也。
　　内官之士，在宰东北，西面，南上。（夫人之官，内宰之属也。自卿大夫至此，不先即位，从君而入者，明助君飨食，宾自无事。）
　　[疏]“内官”至“南上”。
　　○注“夫人”至“无事”。
　　○释曰：云“夫人之官内宰之属也”者，经云“内官”，按《周礼天官内宰》下大夫掌王后已下，彼天子内官，诸侯未必有内宰，以其言内官之士，以士为之，明当天子内宰，故举内宰况之也。云“自卿大夫至此，不先即位，从君而入者，明助君飨食，宾自无事”者，按前聘时，君迎客于大门内时，卿大夫已下入庙即位者，受聘事重，非飨食之事，故先入庙即位。此已下虽有宰及宰夫者，皆有事，及大夫二牲、士庶羞之等，皆助君食宾，非己之事，故後入也。
　　介，门西，北面，西上。（西上，自统於宾也。然则承摈以下，立於士西，少进东上。）
　　[疏]“介门”至“西上”。
　　○注“西上”至“东上”。
　　○释曰：云“然则承摈以下，立于士西，少进东上”者，以其介统於宾而西上，则摈统於君而东上可知。承摈以下，既是有事之人承摈，是大夫又尊於士，故知少进东上。不言上摈者，上摈有事，其位不定，故不言。
　　公当楣北乡，至再拜，宾降也，公再拜。（楣谓之梁。至再拜者，兴礼俟宾，嘉其来也。公再拜，宾降矣。）
　　[疏]“公当”至“再拜”。
　　○注“楣谓”至“降矣”。
　　○释曰：自此尽“稽首”，论公拜至宾答拜之事。云“公再拜，宾降矣”者，释经宾降在“至再拜”下，“公再拜”上。以其至再拜者，公已一拜，宾即降，下公再拜者，宾降後，又一拜。虽一拜，本当再拜，故皆以再拜言之。犹下侑币之时，“公一拜，宾降，公再拜”，注云：宾不敢俟成拜也。若然，郑云“公再拜，宾降矣”者，解经“至再拜，客降”也。
　　宾西阶东、北面答拜。（西阶东，少就主君，敬也。）摈者辞，（辞拜於下。）
　　拜也。公降一等，辞曰：“寡君从子，虽将拜，兴也。”（宾降再拜，公降，摈者释辞矣。宾犹降，终其再拜稽首。兴，起也。）
　　[疏]“宾西”至“答拜”。
　　○释曰：自此尽“稽首”，论宾降答拜之事。此云“答拜”，下云“拜也”，并据公未降之前，宾为一拜。以其宾始一拜之，公降一等，故在一辞之中，是以郑云宾降再拜，释经北面拜答及拜也。云“公降，摈者释辞矣”者，解经“辞曰寡君从子虽将拜兴也”，郑注云“宾犹降，终其再拜稽首”者，按下文“宾栗阶升，不拜”，升既不拜，略於下。虽辞宾，犹终降，再拜稽首也。若然，摈者辞拜於下之时，其位在下，故下记云“卿摈由下”，注云“不升堂”是也。按下文云“摈者退，负东塾而立”，注云“无事”，又云“摈者进相币”，然则摈者有事则进，无事则退，故负东塾也。
　　宾栗阶升，不拜。（自以己拜也。栗，是栗也。不拾级连步，趣主国君之命，不拾级而下曰。）
　　[疏]“宾栗阶升不拜”。
　　○注“自以”至“曰”。
　　○释曰：云“自以己拜也”者，於堂下终为再拜稽首，故於堂上不拜也。云“栗，实栗也”者，谓疾之意也。云“不拾级连步”者，《曲礼》云“拾级聚足连步以上”，郑注云：“拾当为涉声之误也。级，等也。涉等聚足，谓前足蹑一等，後足从之并。”此涉级也。连步，郑云“重蹉跌也”，连步谓足相随不相过也。其连步据足而言，涉级据阶而说，其实一也。此等寻常升法，此栗阶据趋君命而上，按《燕礼》记云：“凡君所辞皆栗阶”，注云：“栗，蹙也。谓越等急趋君命也。”又曰“凡栗阶不过二等”，注云：“其始升犹聚足连步，越二等，左右足各一发而升堂。”是栗阶之法也。云“不拾级而下曰”者，凡升降有四种，云者，君臣急谏诤，则越三等为阶，越一等为历阶，又有连步，又有栗阶，为四等也，义已具於《燕礼》记疏也。
　　命之，成拜，阶上北面再拜稽首。（宾降拜，主“君辞之，宾虽终拜，於主君之意犹为不成”。）
　　[疏]“命之”至“稽首”。
　　○注“宾降”至“不成”。
　　○释曰：按《论语》孔子云：“拜下，礼也，今拜乎上，泰也。”是以上文主君虽辞宾，犹终拜於下，尽臣之礼，为成拜。“主君之意犹以为不成”，故命之升成拜，宾遂主君之意，故升更拜也。
　　士举鼎，去幂于外，次入。陈鼎于碑，南面，西上。右人抽扃，坐奠于鼎西，南顺，出自鼎西，左人待载。（入由东，出由西，明为宾也。今文奠为委，古文待为持。）
　　[疏]“士举”至“待载”。
　　○注“入由”至“为持”。
　　○释曰：自此尽“逆退复位”，论鼎入已载之事。云“去幂於外，次入”者，次入，谓序入也。故《少牢》云序入去幂於外者，以其入当载於俎，故去之也。《士丧》、《士虞》皆入，乃去幂者，丧礼变于吉故也。
　　雍人以俎入，陈于鼎南。旅人南面加匕于鼎，退。（旅人，雍人之属。旅食者也。雍人言入，旅人言退，文互相备也。出入之由，亦如举鼎者。匕俎每器一人，诸侯官多也。）
　　[疏]“雍人”至“鼎退”。
　　○注“旅人”至“多也”。
　　○释曰：云“旅人，雍人之属”者，即《燕礼》云：“尊士旅食于门西，两圜壶。”郑云：“士旅食者，所谓庶人在官者也。”引《王制》解之者是也。云“雍人言入，旅人言退，文互相备也”者，雍人言入亦退，旅人言退亦入，皆入而退去，故云文互相备也。云“每器一人，诸侯官多也”者，按《少牢》云：“鼎序入，雍正执一匕以从，雍府执四匕以从，司士合执二俎以从，司士赞者二人，皆合执二俎以相从。”是大夫官少，故每人兼执也。若然，《特牲》云“赞者执俎及匕从鼎入”，《士虞》亦云“匕俎从士”，《昏礼》亦云“匕俎从设”，彼注云：“执匕者，执俎者，从鼎而入，设之。”不言并合者，士官弥少，并合可知。不言者，文不具或可。士礼又异於大夫，执鼎人兼执匕俎，故《士丧礼》小敛大敛奠举鼎者，兼执俎也。若依前释，则《士丧礼》略威仪故也。
　　大夫长盥，洗东南，西面，北上，序进盥。退者与进者交于前。卒盥，序进，南面匕。（长，以长幼也。序犹更也。前，洗南。）
　　[疏]“大夫”至“面匕”。
　　○注“长以”至“洗南”。
　　○释曰：云“进盥，退者与进者交于前”，郑云前谓洗南，但言前，不云北。《乡饮酒》、《乡射》宾盥北面，则此大夫亦皆北面可知。云“长，以长幼也”者，若《燕礼》云“命长”之类，皆据长幼为长，不谓众中之长者也。
　　载者西面。（载者，左人。亦序自鼎东，西面於其前，大夫匕则载之。）
　　[疏]“载者西面”。
　　○注“载者”至“载之”。
　　○释曰：前云“左人待载”，其时鼎东南面，今大夫鼎北面南，匕之左人当载，故序自鼎东西面，於其前矣。俎正当鼎南，则载者在鼎南稍东也。
　　鱼腊饪。（饪，孰也。食礼宜孰，飨有腥者。）
　　[疏]“鱼腊饪”。
　　○注“饪孰”至“宜孰”。
　　○释曰：上文直云“羹定”，肉谓之羹，恐鱼腊不在羹定之中，故此特著鱼腊饪也。以食礼尚孰，故皆饪也。
　　○注“飨有腥者”。
　　○释曰：《乐记》云大飨“而俎腥鱼”，郑注云：“以腥鱼为俎，实不孰之。”是飨礼有腥也。又宣公十一年：“冬，晋侯使士会平王室，定王享之。原襄公相礼，ゾ。武子私问其故。王闻之召武子曰：季氏，而弗闻乎？王享有体荐，宴有折俎，公当享，卿当宴，王室之礼也。”又《国语》云：郊之事则有全，王公立饫则有房，亲戚宴飨则有ゾ。以此观之，明飨有腥，以飨礼用体荐。体荐则腥矣。故《礼记》云“腥其俎”，谓豚解而腥之，豚解者，皆腥也。
　　载体进奏。（体，谓牲与腊也。奏，谓皮肤之理也。进其理，本在前。下大夫体七个。）
　　[疏]“载体进奏”。
　　○注“体谓”至“七个”。
　　○释曰：三牲与腊皆载体，直言体，不辨体形及数，以下鱼、肠胃、伦肤皆言七，则此亦七体，故郑云“下大夫体七个”。若然，七个此不言体形，按《士虞记》云“升左肩、臂、、肫、骼、脊、胁”七体，彼丧礼用左。又按《乡饮酒》、《乡射记》皆云“右胖进腠”，则此亦用右胖，肩、、臂、肫、骼、脊、胁可知。既用右胖，则左胖为庶羞。其庶羞者，此下大夫十六豆，上大夫二十豆是也。若致飧及归饔饩，腥鼎皆无庶羞。《乡饮酒》、《乡射》、《燕礼》、《大射》虽同用狗一牲，以其亨，亨亦皆有庶羞也。云“奏，谓皮肤之理。进其理，本在前”者，此谓生人食法，故进本，本谓近上者。若祭祀则进末，故《少牢》云“进下”，郑云“变於食生”是也。
　　鱼七，缩俎，寝右。（右首也。寝右进也。乾鱼近腴，多骨鲠。）
　　[疏]“鱼七缩俎寝右”。
　　○注“右首”至“骨鲠”。
