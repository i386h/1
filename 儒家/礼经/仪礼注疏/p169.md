<!-- { "loadSidebar": true } -->
　　○释曰：云“器，目言之也”者，器与下为目，即下文苞以下是也。
　　茵。（茵在抗木上，陈器次而北也。）
　　[疏]“茵”。
　　○注“茵在”至“北也”。
　　○释曰：茵非明器而言之者，陈器从此茵乡北为次第，故言之，故郑云“茵在抗木上陈器次而北”是也。
　　苞二。（所以裹奠羊豕之肉。）
　　[疏]“苞二”。
　　○注“所以”至“之肉”。
　　○释曰：下文既设遣奠，而云“苞牲取下体”，故知苞二所以裹奠羊豕之肉也。
　　筲三，黍、稷、麦。（筲，畚种类也。其容盖与簋同一觳也。）
　　[疏]“筲三黍稷麦”。
　　○注“筲畚”至“觳也”。
　　○释曰：案下记云“菅筲三”，则筲以菅草为之。筲三各盛一种，黍、稷、麦也。云“筲，畚种类也”者，旧说云畚器所以盛种，此筲与畚盛种同类，故举以为况也。云“其容盖与簋同一觳也”者，案《考工记》“<方瓦>人为簋，实一觳”，又云“豆实三而成觳”。案昭三年晏子云：“四升曰豆”，豆实三而成觳，则觳受升二升。此筲与簋同盛黍稷，知受一觳升二升，约同之，无正文，故云“盖”以疑之也。
　　瓮三，醯、醢、屑，幂用疏布。（瓮，瓦器，其容亦盖一觳。屑，姜桂之屑也。《内则》曰：“屑桂与姜。”幂，覆也。今文幂皆作密。）
　　[疏]“瓮三”至“疏布”。
　　○注“瓮瓦”至“作密”。
　　○释曰：云“瓮，瓦器”者，以瓮与С等字从缶瓦，故知是瓦器。云“其容亦盖一觳”者，《聘礼》记“致饔饩”云瓮斗二升，则此瓮约同之，故云“盖”以疑之也。知屑是姜桂者，以其与《内则》“屑桂与姜”同云屑，故引《内则》为证也。
　　С二，醴、酒，幂用功布。（С亦瓦器也。古文С皆作庑。）
　　[疏]“С二”至“功布”。
　　○注“С亦”至“作庑”。
　　○释曰：谓二者，所盛须继瓮三而陈之，言亦瓦器，亦上瓮三也。
　　皆木桁，久之。（桁，所以苞屑瓮С也。久，当为灸。灸谓以盖案塞其口。每器异桁。）
　　[疏]“皆木桁久之”。
　　○注“桁所”至“异桁”。
　　○释曰：云“皆木桁，久之”者，则自苞屑以下，皆塞之置於木桁也。若然，既皆久塞，而瓮С独云幂者，以其苞筲之等燥物，宜苞塞之而无幂。瓮С湿物，非直久塞其口，又加幂覆之。云“久当为灸，灸谓以盖案塞其口”者，此亦如上设重鬲，亦与之同，故读从灸也。云“每器异桁”者，以其言皆木桁，故知每器别桁也。
　　用器，弓矢、耒耜、两敦、两于、、。实于中，南流。（此皆常用之器也。于，盛汤浆。，盥器也。流，口也。今文于为牟。）
　　[疏]“用器”至“南流”。
　　○注“此皆”至“为牟”。
　　○释曰：谓常用之器，弓矢，兵器；耒耜，农器；敦于，食器；，洗浴之器，皆象生时而藏之也。
　　无祭器，（士礼略也。大夫以上兼用鬼器、人器也。）
　　[疏]“无祭器”。
　　○注“士礼”至“器也”。
　　○释曰：知“大夫以上兼用鬼器人器也”者，案《檀弓》云：“宋襄公葬其夫人，醯醢百瓮。曾子曰：既曰明器矣，而又实之。”注云：“言名之为明器，而与祭器皆实之，是乱鬼器与人器。”以此而言，则明器，鬼器也；祭器，人器也。士礼略，无祭器，空有明器而实之。大夫以上，尊者备，故两有。若两有，则实祭器，不实明器。宋襄公既两有，而并实之，故曾子非之。
　　有燕乐器可也。（与宾客燕饮用乐之器也。）
　　[疏]“有燕乐器可也”。
　　○注“与宾”至“器也”。
　　○释曰：言“可”者，许其得用，故云“可也”。云“与宾客燕饮用乐之器也”者，则升歌有琴瑟，庭中有特县，县磬也。
　　役器，甲、胄、干、笮。（此皆师役之器。甲，铠。胄，兜鍪。干，。笮，矢ゅ。）
　　[疏]“役器甲胄干笮”。
　　○注“此皆”至“矢ゅ”。
　　○释曰：此役器中有干笮，无弓矢，示不用，故不具。上用器是常用之器，故具陈之也。云“甲，铠。胄，兜鍪”者，古者用皮，故名甲胄，後代用金，故名铠，兜鍪随世为名故也。但上下役用之器，皆粗沽为之，故下记云：“弓矢之新沽功。”注云：“设之宜新，沾示不用。”弓矢云沽，馀虽不言，皆沽可知也。但此笮是送死之具，下记云“荐乘车，鹿浅，干、笮、革世”者，是魂车所载，象生者，与此别也。
　　燕器，杖、笠、た。（燕居安体之器也。笠，竹{ㄜ}盖也。た，扇。）
　　[疏]“燕器杖笠た”。
　　○注“燕居”至“た扇”。
　　○释曰：云“燕居安体之器也”者，以杖者，所以扶身；笠者，所以御署；た者，所以招凉，而在燕居用之，故云燕居安体之器也。云“笠，竹{ㄜ}盖也”者，{ㄜ}，竹青之皮，以竹青皮为之。
　　彻奠，巾席俟于西方，主人要节而踊。（巾席俟於西方，祖奠将用焉。要节者，来象升，丈夫踊；去象降，妇人踊。彻者，由明器北，西面。既彻，由重南东。不设於序西南者，非宿奠也。宿奠必设者，为神冯依之久也。）
　　[疏]“彻奠”至“而踊”。
　　○注“巾席”至“久也”。
　　○释曰：自此尽“入复位”，论还车为祖奠之事。此彻迁祖奠者，为将还迁车，更设祖奠。云“巾席俟於西方，祖奠将用焉”者，以下经云“祖还车”，还车讫，布席设祖奠，则布此巾席也，故巾席俟祖奠在西方也。云“节者，来象升，丈夫踊；去象降，妇人踊”者，案上篇彻小敛、大敛奠时，皆升自阼阶，丈夫踊，降自西阶，妇人踊。今奠在庭，无升降之事，直有来往，经云“要节而踊”，明来象升，丈夫踊；去象降，妇人踊。但此经直云主人要节，知有妇人亦踊者，以下经彻祖奠时云：“彻者入，丈夫踊，设于西北，妇人踊。”注云：“犹阼阶升时也。彻设於柩车西北，亦犹序西南。”是男子、妇人并有踊文。则知此要节踊内，亦兼妇人也。云“彻者，由明器北，西面。既彻，由重南东”者，凡奠於堂室者，皆升自阼阶，降自西阶。奠於庭者，亦由重北，东方来陈，由重北而西，彻讫，由重南而东，象升自阼阶，降自西阶也。但设奠於柩车西而东面，则彻者由奠东而西面彻之也。云“不设于序西南者，非宿奠也”者，以其大敛、小敛奠，及夕奠，乃皆经宿，故皆设之于序西南，为神冯依。此迁祖奠，旦始设之，今日侧彻之，未经宿既彻，故不设于序西南也。
　　袒。（为将袒变。）
　　[疏]“袒”。
　　○注“为将袒变”。
　　○释曰：下经“商祝御柩乃祖”，是将祖，故此主人袒，袒即变也。
　　商祝御柩，（亦执功布居前，为还柩车为节。）
　　[疏]“商祝御柩”。
　　○注“亦执”至“为节”。
　　○释曰：云“商祝御柩”者，谓居柩车之前，却行诏倾亏，使执披人知其节度。云“亦执功布”者，下经商祝执功布，以御柩执披，故此亦如之，故执布。
　　乃祖。（还柩乡外，为行始。）
　　[疏]“乃祖”。
　　○注“还柩”至“行始”。
　　○释曰：商祝既执功布，为御乃还，柩车使辕乡外也。祖者，始也。为行始去载处而已也。
　　踊，袭，少南，当前束。（主人也。柩还则当前束南。）
　　[疏]“踊袭”至“前束”。
　　○注“主人”至“东南”。
　　○释曰：前袒为祖变，今既祖讫，故踊而袭。云“主人也”者，前袒是主人，则此袭亦主人也。经云“少南”，郑云“则当前东南”者，以其车未还之时，当前束近北，今还车，亦当前束少南。
　　妇人降，即位于阶。（为柩将去有时也。位东上。）
　　[疏]“妇人”至“阶”。
　　○注“为柩”至“东上”。
　　○释曰：“妇人降”者，以柩还乡外阶空，故妇人从堂上降在阶。云“为柩将去有时”者，去有时，即明旦遣而行之是时也，今此为行始也。云“位东上”者，以堂上时，妇人在阼阶西面，统於堂下男子，今柩车南迁，男子亦在车东，故妇人降亦东上，统于男子也。妇人不乡车西者，以车西有祖奠，故辟之，在车後。
　　祖，还车不还器。（祖有行渐，车亦宜乡外也。器之陈，自已南上。）
　　[疏]“祖还车不还器”。
　　○注“祖有”至“南上”。
　　○释曰：祖还车者，为载时乡北，今为行始，故须还乡南，故郑云“祖有行渐，车亦宜乡外也”。“不还器”者，郑云“器之陈，自已南上”，南上者，即上文“茵”，下注云“茵在抗木上，陈器次而北”是也。
　　祝取铭，置于茵。（重不藏，故於此移铭加於茵上。）
　　[疏]“祝取铭置于茵”。
　　○注“重不”至“茵上”。
　　○释曰：初死，为铭置于重，启殡，祝取铭置于重，祖庙又置于重，今将行置于茵者，重不藏，拟埋于庙门左茵，是入广之物，铭亦入广之物，故置于茵也。是以郑云“重不藏，故於此移铭加於茵上”也。士无旌，唯有乘车所建摄盛之旃，并此铭旌而已。大夫以上有旌，通此二旌，则皆备三旌也。
　　二人还重，左还。（重与车马还相反，由便也。）
　　[疏]“二人还重左还”。
　　○注“重与”至“便也”。
　　○释曰：云“重与车马还相反，由便也”者，以车马至中庭之东，以右还，乡门为便。重在门内，面乡北，人在其南，以左还，乡门为便。是以二者虽相反，各由其便。
　　布席，乃奠如初，主人要节而踊。（车已祖，可以为之奠也，是之谓祖奠。）
　　[疏]“布席”至“而踊”。
　　○注“车已”至“祖奠”。
　　○释曰：云“主人要节而踊”者，祖奠既与迁祖奠同车西，又皆从车而来，则此要节而踊，一与迁祖奠同。云“车已祖，可以为之奠也”者，奠本为柩设，其柩未安，不得设奠。今车已还，名之为祖尸柩已定。可以为奠也。云“是之谓祖奠”者，下记云“祝馔祖奠于主人之南”，是谓彼祖奠。
　　荐马如初。（柩动车还，宜新之也。）
　　[疏]“荐马如初”。
　　○注“柩动”至“之也”。
　　○释曰：上已荐马，今又荐马者，以柩车动而乡南，为行始宜新之，故“荐马如初”也。
　　宾出，主人送。有司请葬期。（亦因在外位时。）
　　[疏]“宾出”至“葬期”。
　　○注“亦因在外位时”。
　　○释曰：云“亦因在外位时”者，亦上启期，祖期事毕，在外位，故此亦因事毕，出在外位时，请葬期也。
