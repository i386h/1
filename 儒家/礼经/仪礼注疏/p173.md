<!-- { "loadSidebar": true } -->
　　[疏]“彻者出踊如初”。
　　○注“於是”至“柩车”。
　　○释曰：彻者，谓包牲讫，当彻去，所释者出庙门，分祷五祀者，彻者出时，主人踊。云“於是庙中当行者唯柩车”者，以其上文明器及车马乡广者皆出，唯有柩车在庙未出，故云於是庙中当行者唯柩车也。
　　主人之史请读，执从。柩东，当前束，西面。命毋哭。哭者相止也。唯主人、主妇哭。烛在右，南面。（史北面请，既而与执西面於主人之前读书释。烛在右，南面，书便也。古文皆为。）
　　[疏]“主人”至“南面”。
　　○注“史北”至“为”。
　　○释曰：自此尽“灭烛出”，论读、读遣之事。经直云“史请读”，郑知“史北面请”者，以其主人於车东，北面，所请者，请於主人，明史北面问之，故知史北面也。又知在“主人之前读之”，对面当柩，故知在主人之前西乡柩也。请讫，乃西面，请时及入时，书在前，在後，则史西面之时，在史南西面。今烛在史北，近史，书为便。若在左，则隔，不便也。
　　读书，释则坐。（必释者，荣其多。）
　　[疏]“读书释则坐”。
　　○注“必释”至“其多”。
　　○释曰：读书者，立读之，敬也。释者，坐为释之，便也。云“必释者，荣其多”者，以其所之物言之，亦得今必释，显其数者，荣其多故也。
　　卒，命哭，灭烛，书与执之以逆出。（卒，已。）
　　[疏]“卒命”至“逆出”。
　　○释曰：言“逆出”，则入时长在前，出时长在後。烛言灭不言出者，以其烛已灭，不得言烛出，其人亦出可知。
　　公史自西方东面，命毋哭，主人、主妇皆不哭。读遣，卒，命哭。灭烛，出。（公史，君之典礼书者。遣者，入广之物。君使史来读之，成其得礼之正以终也。烛侠辂。）
　　[疏]“公史”至“烛出”。
　　○注“公史”至“侠辂”。
　　○释曰：知公史是君之典礼书者，以其言公史，故知君史。案《周礼》大史、小史皆掌礼，则诸侯史亦掌典礼可知。云“成其得礼之正以终”者，以其死葬之以礼，是死者得礼之终事，故以君史读而成之也。知“烛侠辂”者，上陈设葬奠，云执烛夹辂，北面，故知也。
　　商祝执功布以御柩，执披。（居柩车之前，若道有低仰倾亏，则以布为抑扬左右之节，使引者执披者知之。士执披八人。今文无以。）
　　[疏]“商祝”至“执披”。
　　○注“居柩”至“无以”。
　　○释曰：自此尽“杖乃行”，论柩车在道发行之事。云“执功布”者，谓执大功之布粗者也。云“以御柩执披”者，葬时乘人，故有柩车前引柩者，及在傍执披者，皆御治之，故云御柩执披也。云“柩车之前，若道有低仰倾亏，则以布为抑扬左右之节”者，道有低，谓下阪时，道有仰，谓上阪时，倾亏谓道之两边，在车左右辙有高下。云以布为抑扬左右之节者，道有低则抑下其布，使知下阪，道有仰则扬举其布，使知上阪。云左右者，谓道倾亏高下，则左右其布，使知道之有倾亏也。若东辙下，则下其布向东，西边执披者持之；西辙下，则下其布向西，东边执披者持之。若然，郑云“使引者执披者知之”者，执披者知其左右，引者知其上下也。知士执披八人者，案下记云：“执披者旁四人。”注云：“前後左右各二人。”是士执披者八人也。
　　主人袒，乃行，踊无。（袒，为行变也。乃行，谓柩车行也。凡从柩者，先後左右如迁于祖之序。）
　　[疏]“主人”至“无”。
　　○注“袒为”至“之序”。
　　○释曰：云“乃行谓柩车行”者，经云“乃行”，文承“主人袒”下，嫌主人行，故云乃行谓柩车行。以行处据柩为主，柩车行主人行可知，故举柩车行也。云“凡从柩者，先後左右如迁于祖之序”者，上迁于祖时，注云：“主人从者，丈夫由右，妇人由左。”以服之亲疏为先後，各从其昭穆，男宾在前，女宾在後。此从柩向广之序，一如迁于祖之序，故如之也。
　　出宫，踊，袭。（哀次。）
　　[疏]“出宫踊袭”。
　　○注“哀次”。
　　○释曰：云“哀次”者，以经云“出宫踊袭”，以出宫有此踊袭。以出宫有此踊者，止为出宫大门外，有宾客次舍之处，父母生时接宾之所，故主人至此感而哀，此次是以有踊，踊讫，即袭，袭讫而行也。故《檀弓》云：“哀次亦如之。”注云“次，他日宾客所受大门外舍也。孝子至此而哀”是也。
　　至于邦门，公使宰夫赠玄束。（邦门，城门也。赠，送也。）
　　[疏]“至于”至“束”。
　　○注“邦门”至“送也”。
　　○释曰：云“邦门”者，案《檀弓》云：“葬于北方北首，三代之达礼也。”此邦门者，国城北门也。赠用玄束帛者，即是至广窆讫，主人赠死者用玄束帛也。以其君物所重，故用之送终也。
　　主人去杖，不哭，由左听命。宾由右致命。（柩车前辂之左右也。当时止柩车。）
　　[疏]“主人”至“致命”。
　　○注“柩车”至“柩车”。
　　○释曰：此谓宰夫将致命，主人乃去杖，不哭，由柩车前辂之左右。若然，在庙，柩车南乡，左则在东，此出国北门，柩车乡北，左则在前辂之西也。宾由右致命，则在柩车之东矣。经直云左右，郑必知据“前辂左右”者，次柩车在庙门时，宾在柩车右，主人在柩车左，故知此亦当前辂左右也。云“当时止柩车”者，下记云：“唯君命，止柩于恒，其馀则否。”注云：“不敢留神。”明此宰夫致命时，柩车止也。
　　主人哭，拜稽颡。宾升，实币于盖，降。主人拜送，复位，杖，乃行。（升柩车之前，实其币於棺盖之柳中，若亲受之然。复位，反柩车後。）
　　[疏]“主人”至“乃行”。
　　○注“升柩”至“车後”。
　　○释曰：宾既致公赠命讫，主人乃哭拜稽颡，宾乃升车，实币于棺之盖中，载以之广。上文在庙所赠之币，皆奠於左服。此实于盖中者，彼赠币生死两施，故奠左服。此赠专为死者，故实于盖中，若亲授之然。云“复位反柩车後”者，上在庙位，在柩车东，此行道，故在柩车後也。
　　●卷四十既夕礼第十三
　　至于广，陈器于道东西，北上。（统於广。）
　　[疏]“至于”至“北上”。
　　○注“统于广”。
　　○释曰：自此尽“拜送”，论至广陈器及下棺讫送宾之事。云“统于广”者，对庙中南上，此则北上，故云统于广也。
　　茵先入。（当藉柩也。元士则葬用共轴，加茵焉。）
　　[疏]“茵先入”。
　　○注“当藉”至“茵焉”。
　　○释曰：云“当藉柩也”者，解茵先入之意，以其茵入，乃後属引下棺於其上，以须藉柩，故茵先入。云“元士则葬用共轴加茵焉”者，元士谓天子之士，葬时，先以共轴由羡道入，乃加茵於其上，乃下棺於中。知元士葬用共轴者，《檀弓》云：“孺子<享黄>之丧，哀公欲设拨。”注云：“拨可拨引盾车，所谓绋。”“问於有若，有若曰：其可也，君之三臣犹设之。颜柳曰：天子龙盾而椁帱，诸侯盾而设帱，为榆沈，故设拨。三臣者废盾而设拨，窃礼之不中者也。”以此言之，天子诸侯殡葬，皆用盾，朝庙用盾，可知大夫虽殡葬，不用盾，朝庙亦用盾，以其士殡葬不用共轴，朝庙得用之，明大夫朝庙得用盾。故上注云：“大夫诸侯以上，有四周谓之盾。”以其大夫诸侯以上，有四周谓之盾，以其大夫朝庙得用盾，故言之也。诸侯之大夫有三命、再命、一命，殡葬不得用盾，天子之元士亦三命、再命、一命，葬得用共轴者，《春秋》之义，王人虽微，犹在诸侯之上。明天子之士尊，谓之为元。元者，善之长，故得用共轴，不与诸侯大夫同也。
　　属引。（於是说载除饰，更属引於缄耳。古文属为烛。）
　　[疏]“属引”。
　　○注“於是”至“为烛”。
　　○释曰：云“於是说载”者，谓柩车至广，解说去载与披及引之等。“除饰”者，解去帷荒池组之等，然後下棺。云“更属引於缄耳”者，案《丧大记》云：“君窆以衡，大夫士以咸。”郑注云：“衡，平也。人君之丧，又以木横贯缄耳，居旁，持而平之。”今齐人谓棺束为缄，以此而言，则棺束君三衽三束，大夫士二衽二束，束有前後，於束末皆为缄耳。以绋贯结之而下棺，人君又於横木之上以属绋也。
　　主人袒，众主人西面，北上。妇人东面。皆不哭。（侠羡道为位。）
　　[疏]“主人”至“不哭”。
　　○注“侠羡道为位”。
　　○释曰：主人袒者，为下棺变。妇人不言北上，亦如男子北上可知。“不哭”者，为下棺宜静。云“侠羡道为位”者，羡道谓入广道，上无负土为羡道。天子曰隧，涂上有负上为隧，僖二十五年，晋文公请隧弗许是也。
　　乃窆。主人哭，踊无。（窆。下棺也。今文窆为封。）
　　[疏]“乃窆”至“无”。
　　○注“窆下棺也”。
　　○释曰：主人哭踊，不言处，还於广东西面也。云“窆，下棺”者，《春秋》谓之崩，皆是下棺之名也。
　　袭，赠用制币玄束。拜稽颡，踊如初。（丈八尺曰制。二制合之。束，十制五合。）
　　[疏]“袭赠”至“如初”。
　　○注“丈八”至“五合”。
　　○释曰：云“丈八尺曰制”者，朝贡礼及巡狩礼皆有此文，以丈八尺名为制。《昏礼》币用二丈，取成数。凡礼币，皆用制者，取以俭为节。《聘礼》云：“释币制玄束。”注云：“凡物，十曰束。玄之率，玄居三，居二。”此注云“二制合之，束，十制五合”者，则每一端丈八尺，二端为一匹，五匹合为十制也。
　　卒，袒，拜宾，主妇亦拜宾。即位，拾踊三，袭。（主妇拜宾，拜女宾也。即位，反位。）
　　[疏]“卒袒”至“三袭”。
　　○注“主妇”至“反位”。
　　○释曰：“卒”谓赠卒，更袒拜宾。云“反位”者，各反羡道东西位，其男宾在众主人之南，女宾在众妇之南。
　　宾出，则拜送。（相问之宾也。凡吊宾有五，去皆拜之，此举中焉。）
　　[疏]“宾出则拜送”。
　　○注“相问”至“中焉”。
