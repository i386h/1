<!-- { "loadSidebar": true } -->
　　[疏]“官载”至“于朝”。
　　○注“待旦行也”。
　　○释曰：此云“官”，谓官人从宾行者，与前官陈币者异。必知行者，以下文入竟又展之，又“有司展群币以告”，注云“有司，载币者，自展自告”是也。云“待旦行”者，下文“厥明，释币遂行”是也。
　　上介视载者，（监其安处之，毕乃出。）
　　[疏]“上介视载者”。
　　○注“监其”至“乃出”。
　　○释曰：经直云“上介视载者”，注云“监其安处之，毕乃出”，不言馀人出，则上文舍於朝，不出，待旦则行，以其须守币故也。
　　所受书以行。（为当复展。）
　　[疏]“所受书以行”。
　　○注“为当复展”。
　　○释曰：“书”谓前宰授使者，此书将行，为当复展故也。
　　厥明，宾朝服释币于祢。（告为君使也。宾，使者谓之宾，尊之也。天子诸侯将出，告群庙，大夫告祢而已。凡释币，设洗盥如祭。）
　　[疏]“厥明”至“于祢”。
　　○注“告为”至“如祭”。
　　○释曰：自此尽“亦如之”，论宾与上介将行告祢之事。云“朝服”者，卿大夫朝服祭，故还服朝服告也。云“天子诸侯将出，告群庙”者，案《礼记曾子问》云：“孔子曰：诸侯天子，必告于祖，奠于祢。”注云：“皆奠币以告之。”是诸侯出告群庙。案彼下文又云：“孔子曰：天子诸侯将出，必以币帛皮圭告于祖祢，遂奉以出。”是天子与诸侯同告群庙之事。云“大夫告祢而已”者，大夫三庙，降天子，不得并告，故直告祢而已。若父在则告祖，知者，下记云：“赐饔唯羹饪。筮一尸，若昭若穆。”注云：“筮尸若昭若穆，容父在，父在则祭祖，父卒则祭祢。”以此言之，明初行时，父在释币於祖庙可知。案昭元年楚公子围聘於郑，云“布几筵，於庄、共之庙而来”，服氏云：“庄，谓楚庄王，围之祖。共王，围之父。”是大夫并告群庙者。彼不告聘，直告娶，故得并告。古者大夫得因聘而娶，故《传》云“且娶於公孙段氏”是也。云“凡释币，设洗盥如祭”者，案《曾子问》云“凡告用牲币”，注云“牲当为制”，则告无牲，直用币而已。但执币须，当有洗而盥手，其设洗如祭祀之时，亦洗当东荣，南北以堂深，水在洗东，篚在洗西。必知无祭事者，下文还时云：“乃至于祢，筵几于室，荐脯醢，觞酒陈。”郑云：“行释币，反释奠，略出谨入。”是其差也。
　　有司筵几于室中。祝先入，主人从入。主人在右，再拜，祝告，又再拜。（更云主人者，庙中之称也。祝告，告以主人将行也。）
　　[疏]“有司”至“再拜”。
　　○注“更云”至“行也”。
　　○释曰：云“更云主人者，庙中之称也”者，上云“宾”，至此更云“主人”，是庙中之称，故《特牲》、《少牢》皆称主人，对《聘》称宾也。
　　释币，制玄束，奠于几下，出。（祝释之也。凡物十曰束。玄之率，玄居三，居二。《朝贡礼》云：纯，四只。制，丈八尺。）
　　[疏]“释币”至“下出”。
　　○注“祝释”至“八尺”。
　　○释曰：知“祝释币”者，案《曾子问》：君薨而世子生，大祝裨冕执束帛，升自西阶，命无哭。告曰：某之子生，敢告。奠币於殡东。则知此亦大祝释之可知也。云“凡物十曰束”者，案《昏礼》“玄束”，则每卷二丈，自馀行礼云束者，每卷一丈八尺为制，币帛锦十卷者皆名束，至於脯十廷亦曰束，故云凡物十曰束也。云“玄之率，玄居三，居二”者，言“率”，皆如是也。玄三二者，象天三覆地二也。云“《朝贡礼》云纯四只制丈八尺”者，纯谓幅之广狭，制谓舒之长短，《周礼》赵商问只长八寸，四八三十二，幅广三尺二寸，大广非其度。郑志答云：古积画误为四，当为三，三咫则二尺四寸矣。《杂记》云：“纳币一束，束五两，两五寻。”然则每卷二丈，若作制币者，每卷丈八尺为制，合卷为匹也。
　　主人立于户东，祝立于牖西。（少顷之，示有俟於神。）
　　[疏]注“少顷”至“於神”。
　　○释曰：案《士虞礼》无尸者，出户而听若食间，此无祭事，故云“有俟於神”也。
　　又入，取币，降，卷币，实于笄，埋于西阶东。（又入者，祝也。埋币必盛以器，若藏之然。）
　　又释币于行。（告将行也。行者之先，其古人之名未闻。天子诸侯有常祀在冬。大夫三祀：曰门、曰行、曰厉。丧礼有“毁宗躐行，出于大门”，则行神之位在庙门外西方。不言埋币，可知也。今时民春秋祭祀有行神，古之遗礼乎？）
　　[疏]“又释币于行”。
　　○注“告将”至“礼乎”。
　　○释曰：云“行者之先，其古人之名未闻”者，此谓平地道路之神。云“古人名未闻”者，谓古人教人行道路者，其人名字未闻。云“天子诸侯有常祀在冬”者，《月令》祀行是也。言此者，欲见大夫虽三祀，有行无常祀，因行使始出有告礼而已。至於出城，又有祭祭山川之神，喻无险难也。“大夫三祀曰门、曰行、曰厉”者，见《祭法》文。云“丧礼有‘毁宗躐行，出于大门’”者，《檀弓》文。案彼云：“掘中ニ而浴，毁灶以缀足。及葬，毁宗躐行，出于大门，殷道也。”下文周柩入毁宗，虽不云躐行，亦有行可知。所毁者，毁庙门西而云躐行，明行神在庙门西矣。“不云埋币，可知”者，承上宗庙埋之，此亦埋可知。云“今时民春秋祭祀有行神，古之馀礼乎”者，郑以行神无正文，虽约《檀弓》，犹引汉法为况乎者，犹，疑之矣。若然，城外祭山川之神有坛，此礼行神亦当有壤。是《月令》“冬祭行”注云“行在庙门外之西，为坛，厚二寸，广五尺，轮四尺”是也。
　　遂受命。（宾须介来，乃受命也。言遂者，明自是出，不复入。）
　　[疏]“遂受命”。
　　○注“宾须”至“复入”。
　　○释曰：下云“上介及众介俟于使者之门外”，是其宾须介来，乃受命也。云“自是出，不复入”者，自释币於门，不复更入。若然，则待介於门矣。
　　上介释币亦如之。（如其於祢与行。）
　　上介及众介俟于使者之门外。（俟，待也。待於门外，东面北上。）
　　[疏]“上介”至“门外”。
　　○注“俟待”至“北上”。
　　○释曰：自此尽“敛旃”，为使者与介向君朝受命即行之事。知“待於门外，东面北上”者，上云宾释币讫不复入，明介待宾於大门外，宾出则向君也。言“东面北上”者，依宾客门外之位。
　　使者载旃，帅以受命于朝。（旃，旌旗属也。载之者，所以表识其事也。《周礼》曰“通帛为旃”，又曰“孤卿建旃”。至於朝门，使者北面东上。古文旃皆为膳。）
　　[疏]“使者”至“于朝”。
　　○注“旃旌”至“为膳”。
　　○释曰：云“载之者，所以表识其事”者，人见张旃，则知是孤卿为使之事，是表识其事也。云“《周礼》曰”者，《司常》文。云“至於朝门”者，凡诸侯三门：皋、应、路。路门外有常朝位。下文君臣皆朝列位，乃使卿进使者，使者乃入至朝，即此朝门者，皋门外矣。知“北面东上”者，还依展币之位也。
　　君朝服，南乡。卿大夫西面，北上。君使卿进使者。（进之者，使者谦，不敢必君之终使己。）
　　[疏]“君朝服”至“使者”。
　　○注“进之”至“使己”。
　　○释曰：此还依展币之位，知大夫与卿同西面，避宾。下文使者还，亦同展币北面东上位。
　　使者入，及众介随入，北面，东上。君揖使者进之，上介立于其左，接闻命。（进之者，有命，宜相近也。接犹续也。）
　　贾人西面坐启椟，取圭，垂缫，不起而授宰。（贾人，在官知物贾者。缫，所以藉圭也。其或拜，则奠于其上。今文缫作ロ。）
　　[疏]“贾人”至“授宰”。
　　○注“贾人”至“作ロ”。
　　○释曰：云“贾人，在官知物贾者”，谓若《王制》云庶人之在官，府史胥徒之类，以知物贾，故名贾。云“其或拜，则奠于其上”者，故《觐礼》记云“奠圭于缫上”是也。但缫有二种：一者以木为中，以韦衣之，天子五采，公侯伯三采，子男二采，采为再行。下记及《典瑞》皆有其文，此为缫也。下记云“绚组尺”，及《曲礼》下文“执玉其有藉者则裼”，郑亦为之缫，若韦版为之者，奠玉於上，此则无垂缫、屈缫之事。若绚组为之者，所以系玉於韦版，使不失坠，此乃有屈垂之法，则此经所云者是也。案向来所注，皆以韦版缫藉解之者，郑意以承玉及系玉二者，所据虽异，所用相将，又同名为缫，是以和合解之。故以韦版为之者，以解绚组之缫也。
　　宰执圭，屈缫，自公左授使者。（屈缫者，敛之。礼以相变为敬也。自公左，赞币之义。）
　　[疏]“宰执”至“使者”。
　　○注“屈缫”至“之义”。
　　○释曰：云“自公左，赞币之义”者，《礼记少仪》云：“诏辞自右，赞币自左。”取地道尊右之法，是赞币之义，故於公左也。
　　使者受圭，同面，垂缫以受命。（同面者，宰就使者北面并授之。既授之，而君出命矣。凡授受者，授由其右，受由其左。）
　　[疏]“使者”至“受命”。
　　○注“同面”至“其左”。
　　○释曰：知“宰就使者北面”者，以经言“同面”，不见使者进文，使者既先北面，故知就使者北面，并面授之。既授与使者，即言受命，明知则出命矣。云“凡授受者，授由其右，受由其左”者，据此宰由其右授使者，使者受由其左。又据《乡饮酒》、《乡射》、《燕礼》，献酢酬皆授由其右，受由其左，故云“凡”以广之。若有所因由，则有授由左，受由右，是以使者反命之时，宰自公左受玉。郑云亦於使者之东，同面并受，不右使者，由便也。又宾授觌时，士受马，右受。郑云：“牵者之右，而受由便。”又《乡饮酒》云：“受酬者自介右。”郑云：“尊介，使不失故位。”如此者，皆是变例，郑据平常行事而言也。
　　既述命，同面授上介。（述命者，循君之言，重失误。）
　　[疏]“既述”至“上介”。
　　○注“述命”至“失误”。
　　○释曰：上文授玉讫，君出命，命辞虽不知何语，要知使者既受命，使者又重述君命，为述命。述命者，重失误。
　　上介受圭，屈缫，出授贾人，众介不从。（贾人，将行者，在门外北面。）
　　[疏]“上介”至“不从”。
　　○注“贾人”至“北面”。
