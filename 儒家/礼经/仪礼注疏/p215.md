<!-- { "loadSidebar": true } -->
　　○释曰：即荐，谓若燕礼三，卿已上得献，即荐，大夫遍献乃荐，亦其类。云“亦宰夫荐，司士┵”者，此约上宾，此众宾亦同此二人为之。云“仪者，尊体尽，仪度馀骨，可用而用之，尊者用尊体，卑者用卑体而已”者，以其言仪，取尊卑得其仪，但尊体既尽，就卑体之中度尊卑之仪而用之。不可辩其尊体，故郑以意解之，尊者用尊体卑者用卑体而已也。云“亦有切肺肤”者，案《特牲》用离肺，知此众宾用切肺肤者，以其侑用切肺，不敢殊於尸，明众宾亦不敢殊於侑。若然，不傧尸者亦用切肺者，亦是不敢变於傧尸礼也。
　　乃升长宾。主人酌，酢于长宾，西阶上北面，宾在左。（主人酌自酢，序宾意，宾卑不敢酢。）
　　[疏]“乃升”至“在左”。
　　○注“主人”至“敢酢”。
　　○释曰：《特牲》主人献长宾讫即酢，此辩献乃酢者，主人益尊，先自达其意。《特牲》主人献内宾辩，乃自酢。注云：“爵辩乃自酢，以初不殊其长也。”则此大夫尊，初则殊其长故也。
　　主人坐奠爵，拜，执爵以兴。宾答拜。坐祭，遂饮，卒爵，执爵以兴，坐奠爵，拜。宾答拜。宾降。（降反位。）
　　宰夫洗觯以升。主人受，酌，降酬长宾于西阶南，北面。宾在左。主人坐奠爵，拜，宾答拜。坐祭，遂饮，卒爵，拜。宾答拜。（宰夫授主人觯，则受其虚爵奠于篚。古文酌为爵。）
　　[疏]“宰夫”至“答拜”。
　　○注“宰夫”至“为爵”。
　　○释曰：自此尽“于荐左”，论主人酬长宾於堂下之事也。云“宰夫授主人觯，则受其虚爵奠于篚”者，谓上主人受宾之酢爵，今宰夫既授觯讫，因受取酢之，虚爵降，奠於篚也。知然者，上文主人受爵讫，宾降，主人无降文，即云宰夫授觯，主人受之，明主人手中虚爵，宰夫受之，奠于篚可知。若然，知不待酬宾，虚觯受之，奠於篚者，以其下文宾之虚觯奠於荐左，故知非宾虚觯，其宾奠荐左者後举之，以为无爵也。
　　主人洗，宾辞。主人坐奠爵于篚，对。卒洗，升酌，降复位。宾拜受爵，主人拜送爵。宾西西坐奠爵于荐左。
　　主人洗，升，酌，献兄弟于阼阶上。兄弟之长升，拜受爵。主人在其右答拜。坐祭，立饮，不拜既爵。皆若是以辩。（兄弟长幼立饮，贱不别。大未之宾尊於兄弟，宰夫不赞酌者，兄弟以亲昵来，不以官待之。）
　　[疏]“主人”至“以辩”。
　　○注“兄弟”至“待之”。
　　○释曰：自此尽“其众仪也”，论主人献兄弟於阼阶之事。云“兄弟长幼立饮，贱不别”者，案《特牲》云“献长兄弟于阼阶上，如宾仪”者，士卑，长兄弟为贵，殊贵贱，故云如宾仪，长宾坐饮也。此大夫礼，长宾坐饮，众宾立饮，至於大夫贵，兄弟贱，兄弟长幼皆立饮，不得如宾仪，故立饮贱不别也。云“大夫之宾尊於兄弟，宰夫不赞酌者，兄弟以亲昵来，不以官待之”者，决上文大夫宾贵，使宰夫赞酌；今兄弟酌，不使宰夫赞酌者，为兄弟是亲昵，不以官待之，故兄弟虽贱於宾，不得使人赞酌而亲之也。
　　辩受爵。其位在洗东，西面北上。升受爵，其荐┵设于其位。（亦辩献乃荐，既云辩矣，复言升受爵者，为众兄弟言也。众兄弟升不拜受爵，先著其位於上，乃後云荐┵设於其位，明位初在是也。位不继於主人，而云洗东，卑不统於尊。此荐┵皆使私人。）
　　[疏]“辩受”至“其位”。
　　○注“亦辩”至“私人”。
　　○释曰：云“既云辩矣，复言升受爵者，为众兄弟言也”者，以上经云“兄弟之长升拜受爵”，嫌众兄弟亦升拜受爵，是以此更云升受爵，直为众兄弟不拜受爵而言，郑即云“众兄弟升，不拜受爵”也。若然，上宾拜受爵，又拜既爵，众宾拜受爵，不拜既爵。长兄弟得与众宾同，众兄弟又不拜受爵，是其差也。云“先著其位於上，乃後云荐┵设於其位，明位初在是”者，初位，谓经云“其位在洗东，西面北上”，是先著其位於上，乃云升受爵者，谓发此位升堂受爵。又云“荐┵设於其位”者，谓受爵时设荐┵於其东，西面位，是先著其位於上，乃後云荐┵设於其位，明位初在是也，故先云洗东位。以此而言，则众宾亦先有位在门东北面，继上宾後献讫，亦荐┵於位，皆是先有位，不继於门东，而在西阶西南者，彼谓已献荐之故也。云“位不继於主人，而云洗东，卑不统於尊”者，案《特牲》主人卑，故兄弟助祭之位，得继主人於阼阶下南陈，又得辟夫人，不敢自尊也。此以大夫尊，故兄弟之位在洗东，不继主人，卑不统於尊故也。云“此荐┵皆使私人”者，上献宾长及众宾，使宰夫设荐，司士设俎，又使宰夫赞酌，至於此献兄弟为亲昵，不以官待之，主人亲酌，明亦不以官，使私人荐┵可知。
　　其先生之┵，折，胁一，肤一。（先生，长兄弟。折，豕左肩之折。）
　　[疏]注“先生”至“之折”。
　　○释曰：知先生是“长兄弟”者，以其文承长兄弟之下，故知先生非老人教学者。知折是“豕左肩之折”者，以上初亨牲体，明侑俎豕左肩折，注云“折分为长兄弟俎”是也。
　　其众，仪也。
　　主人洗，献内宾于房中。南面拜受爵，主人南面于其右答拜。（内宾，姑姊妹及宗妇，献于主妇之席东，主人不西面，尊，不与为宾主礼也。南面於其右，主人之位恒左人。）
　　[疏]“主人”至“答拜”。
　　○注“内宾”至“左人”。
　　○释曰：自此尽“亦有荐┵”，论主人献姑姊之等於房中之事。知内宾是“姑姊妹及宗妇”者，约《特牲》记而知也。云“献於主妇之席东，主人不西面，尊，不与为宾主礼也”者，案《特牲》献内兄弟於房中，如献众兄弟之仪，主人西面答拜。此大夫礼，主人南面拜，故决之，不与为宾主之礼也。云“南面於其右，主人之位恒左人”者，谓人在主人左，若《乡饮酒》、《乡射》之等，於西阶上北面，主人在东，宾在西。此南面，则主在西，宾在东，故云恒左人也。
　　坐祭，立饮，不拜既爵。若是以辩，亦有荐┵。（亦设荐┵於其位。《特牲馈食礼记》曰：内宾立于房中西墉下，东面南上，宗妇北堂东面，北上。）
　　[疏]“坐祭”至“荐┵”。
　　○注“亦设”至“北上”。
　　○释曰：云“亦设荐┵於其位”者，言“亦”者，亦上先生之等。引《特牲》记者，欲见内宾设荐之位处。
　　主人降洗，升，献私人于阼阶上。拜于下，升受，主人答其长拜。乃降，坐祭，立饮，不拜既爵。若是以辩。宰夫赞主人酌。主人於其群私人不答拜。其位继兄弟之南，亦北上，亦有荐┵。（私人，家臣，己所自谒除也。大夫言私人，明不纯臣也。士言私臣，明有君之道。北上，不敢专其位。亦有荐┵，初亦北面在众宾之後尔。言继者，以爵既献为文。凡献，位定。）
　　[疏]“主人”至“荐┵”。
　　○注“私人”至“位定”。
　　○释曰：自此尽“主人就筵”，论主人献私人之事。云“私人，家臣，已所自谒除也”者，此对公士得君所命者，此乃大夫自谒请於君，除其课役，以补任为之。云“大夫言私人，明不纯臣也”者，大夫尊，近於君，故屈已之臣名为私人。云“士言私臣，明有君之道”者，士卑，不嫌近君，故得名属吏为私臣也。云“北上，不敢专其位”者，以其兄弟北上，今继兄弟之南，亦北上，与兄弟位同，故云不敢专其位。云兄弟位定者，与上众兄弟云“其位在洗东，西面北上，升受爵，其荐┵设于其位”，注云：“先著其位於上。”明位初在是。此不先著位於上，俱言继。凡献者，是据献位为言，则未献时，在众宾後矣。案《特牲》记云私臣位在“门东北面”，是众宾後也。云“凡献位定”，则是凡献以前，非定位也。
　　主人就筵。（古文曰：升就筵。）
　　尸作三献之爵。（上宾所献爵，不言三献作之者，宾尸而尸益卑，可以自举。）
　　[疏]“尸作三献之爵”。
　　○注“上宾”至“自举”。
　　○释曰：自此尽“降实于篚”，论举三献之爵，宾长又献侑并致爵之事。云“上宾所献爵”者，若然三献是上宾，不言上宾而言三献者，以其主人、主妇并此宾长备三献，因号上宾为三献，是以事名官者也。云“不言三献作之”者，对《特牲》云“三献作止爵”，故决之下大夫不傧尸，自作爵者，顺上大夫为文，作其爵者，以神惠均於庭讫，欲使尸饮此酒。但此一节之内有四爵行事，四者：尸作三献之爵，一也；献侑，二也；致爵於主人，三也；受尸酢，四也。
　　司士羞氵音鱼，缩执俎以升。尸取无祭祭之，祭酒，卒爵。（不羞鱼匕氵音，略小味也。羊有正俎，羞匕氵音，肉氵音。豕无正俎，鱼无匕氵音，隆之杀。）
　　[疏]注“不羞”至“之杀”。
　　○释曰：云“不羞鱼匕氵音，略小味也”者，对羊、豕牲之大，有匕氵音之等。鱼无，以鱼为小味，故略之也。云“隆之杀”者，以有者为隆盛，无者为杀少也。
　　司士缩奠俎于羊俎南，横载于羊俎，卒，乃缩执俎以降。尸奠爵，拜，三献北面答拜，受爵，酌，献侑。侑拜受，三献北面答拜。司马羞氵音鱼一，如尸礼。卒爵，拜。三献答拜，受爵。（司马羞氵音鱼，变於尸。）
　　[疏]注“司马”至“於尸”。
　　○释曰：上文尸使司士羞鱼，此侑使司马羞鱼，故云“变於尸”也。
　　酌，致主人。主人拜受爵，三献东楹东、北面答拜。（宾拜於东楹东，以主人拜受於席，就之。）
　　[疏]注“宾拜”至“就之”。
　　○释曰：“就之”者，宾於礼当在西阶上，今在东楹之东，以主人席在於阼阶，是以宾拜於东楹东就之也。
　　司士羞一氵音鱼，如尸礼。卒爵，拜。三献答拜，受爵。尸降筵，受三献爵，酌以酢之。（既致主人，尸乃酢之，遂宾意。）
　　[疏]注“既致”至“宾意”。
　　○释曰：遂宾意者，宾虽不言其意，欲得与主人抗献酢之礼，今尸见致爵於主人讫，即酌以酢宾，是遂达宾之意。
　　三献西楹西、北面拜，受爵，尸在其右以授之。尸升筵，南面答拜。坐祭，遂饮，卒爵，拜。尸答拜。执爵以降，实于篚。
　　二人洗觯，升，实爵，西楹西、北面东上，坐奠爵，拜，执爵以兴，尸、侑答拜。坐祭，遂饮，卒爵，执爵以兴，坐奠爵，拜。尸、侑答拜。皆降。（三献而礼小成，使二人举爵，序殷勤於尸侑。）
　　[疏]“二人”至“皆降”。
　　○注“三献”至“尸侑”。
