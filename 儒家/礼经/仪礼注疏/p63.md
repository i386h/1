<!-- { "loadSidebar": true } -->
　　○释曰：自此尽“皆升就席”，论献大夫之节。
　　○注“既尽”至“又杀”。
　　○释曰：云“不拜之者，礼又杀”者，前卿受献不酢，辟君，已是礼杀，今大夫受献，不但不酢主人，又不拜既爵，故云“礼又杀”。
　　胥荐主人于洗北，西面，脯醢，无┵。（胥，膳宰之吏也。主人，大夫之下，先大夫荐之，尊之也。不於上者，上无其位也。┵，俎实。）
　　[疏]“胥荐”至“无┵”。
　　○注“胥膳”至“俎实”。
　　○释曰：云“胥，膳宰之吏也”者，案《周礼》有府史胥徒，郑注《天官》胥读如，谓其有才知为什长，是庶人在官者。所羞荐者皆膳宰，胥是膳宰之吏。云“主人，大夫之下，先大夫荐之，尊之也”者，案《大射》注直云主人大夫，不云“下”，此云“大夫之下”者，谓大夫之中位次在下。下经云“辩献大夫，乃荐”，此荐文在上，是先大夫荐之，尊之也。云“不於上者，上无其位也”者，案此《燕礼》大夫堂上，士在下，独此宰夫言堂上无位者，以其主人位在阼阶，君已在阼，故主人辟之，位在下，是以《大射》注云：“不荐於上，辟正主也。”云“┵，俎实”者，┵者，升也，谓升特牲体於俎，故云俎实也。
　　辩献大夫，遂荐之，继宾以西，东上。（遍献之乃荐，略贱也。亦献而后布席也。）
　　[疏]“辩献”至“东上”。
　　○注“遍献”至“席也”。
　　○释曰：凡大夫升堂受献，得献讫，即降，献遍，不待大夫升，遂荐於其位，大夫始升，故言“遂”也。云“遍献之乃荐，略贱也”者，决上卿与宾得献，即荐，贵故也。云“亦献而後布席也”者，亦上献卿之时，司宫兼卷重席设於宾左，此大夫不言设席，明亦得献後即布席也。若言案《大射》席“小卿宾西东上”，注云：“席於宾西，射礼辨贵贱也。”以此言之，燕礼主欢，不辨贵贱，小卿与大卿皆在宾东，故此宾西无小卿位。
　　卒，射人乃升大夫，大夫皆升，就席。
　　席工于西阶上，少东。乐正先升，北面立于其西。（工，瞽蒙歌讽诵诗者也。凡执技艺者称工。《少牢馈食礼》曰：“皇尸命工祝。”《乐记》师乙曰：“乙贱工也。”乐正，于天子乐师也。凡乐，掌其序事，乐成则告备。）
　　[疏]“席工”至“其西”。
　　○释曰：自此至“降复位”，论作乐之事。此上下作乐之中有四节：升歌一，笙二，三，合乐四。
　　○注“工瞽”至“告备”。
　　○释曰：“工，瞽蒙歌讽诵诗者也”者，案《周礼》瞽蒙掌播鼗，讽诵诗。郑云：“讽诵诗，谓ウ读之不依咏也。”彼不依琴瑟ウ读之，即《尔雅》“徒歌曰谣”。此作乐之时依於瑟，即诗注云：“曲合乐曰歌”，一也。故下云“工歌《鹿鸣》”之类是也。云“凡执技艺者称工”者，执技艺，文出於《王制》，但能其事者皆称工。是以引《少牢馈食》祝称工，《乐记》师乙为大师乐官，亦称工。至於《冬官》，巧作者皆称工。云“乐正，於天子乐师”也，知乐正与乐师相当者，案《周礼乐师职》云：“凡乐成则告备。”此乐正告乐备，故知乐正当天子乐师。“乐师下大夫四人，上士八人，下士十有六人”，乐师大小多矣。此诸侯乐正亦有大小之名也，故《大射》云：“小乐正从之。”郑注云：“小乐正，於天子乐师也。”是其诸侯乐正虽有大小，当天子乐师。知大乐正不当天子大司乐者，以其天子大司乐不告乐备，故不得以大乐正当之。但《大射》主於射，略於乐，故小乐正告乐备。此燕主欢心，故大乐正告乐备，故不同。
　　小臣纳工，工四人，二瑟。小臣左何瑟，面鼓，执越，内弦，右手相。入，升自西阶，北面东上坐。小臣坐授瑟，乃降。（工四人者，燕礼轻，从大夫制也。面鼓者，燕尚乐，可鼓者在前也。越，瑟下孔也。内弦，弦为主也。相，扶工也。後二人徒相，天子大仆二人也。小臣四人，祭仆六人，御仆十二人，皆同官。）
　　[疏]“小臣”至“乃降”。
　　○注“工四”至“同官”。
　　○释曰：“工四人者，燕礼轻，从大夫制也”者，郑言此者，决大射礼重，工六人，从诸侯制。案《公羊传》：“诸公六，诸侯四。”若然，知非大射，是诸公制。此燕礼是诸侯制者，案《乡射》之工四人，是大夫制，则诸侯不得有工四人。五等诸侯同六人，彼《公羊》六人、四人不同者，自是舞人之数，不得以彼决此也。云“面鼓者，燕尚乐，可鼓者在前也”者，此决《乡饮酒》“左何瑟，後首”，臣降於君故也。引“天子大仆二人也”者，《周礼序官》文。引之者，此经小臣相工，《大射》云：“仆人正徒相大师，仆人师相少师，仆人士相上工。”仆人以下，同官既多，递换相工，但大射辨尊卑，故仆人正等相工。此燕礼轻，故小臣相工，是以别《周礼》同官人多，得相参之意。
　　工歌《鹿鸣》、《四牡》、《皇皇者华》。（三者皆《小雅》篇也。《鹿鸣》，君与臣下及四方之宾宴，讲道政之乐歌也。此采其己有旨酒，以召嘉宾，嘉宾既来，示我以善道。又乐嘉宾有孔昭之明德，可则效也。《四牡》，君劳使臣之来乐歌也。此采其勤苦王事，念将父母，怀归伤悲，忠孝之至，以劳宾也。《皇皇者华》，君遣使臣之乐歌也。此采其更是劳苦，自以为不及，欲谘谋於贤知，而以自光明也。）
　　[疏]“工歌”至“者华”。
　　○注“三者”至“明也”。
　　○释曰：此经歌《诗》之类，郑於《乡饮酒》已注。此注与彼同，但此燕礼歌《小雅》，亦合乡乐，下就卑也。《乡饮酒》升歌《鹿鸣》之等，飨或上取，故彼此《诗》同注，亦不异也。
　　卒歌，主人洗，升献工。工不兴，左瑟，一人拜受爵。主人西阶上拜送爵。（工歌乃献之，贱者先就事也。左瑟，便其右。一人，工之长者也。工拜於席。）
　　[疏]“卒歌”至“送爵”。
　　○注“工歌”至“於席”。
　　○释曰：云“工歌乃献之，贱者先就事也”者，歌《诗》是其事，先施功劳，乃始献之，是贱者先就事。对工以上，不就事而得献也，故《大射》注云“工歌而献之，以事报之”是也。云“左瑟，便其右”者，工北面，以西为左，空其右受献。便者，酒从东楹之西来，故以右为便。案《大射》云献工，工左瑟，郑注云：“大师无瑟，於是言左瑟者，节也。”以其经云“仆人正徒相大师”，无瑟。言大师左瑟者，为饮酒之节，此与《乡饮酒》同，无所分别。大师或瑟或歌，是以不得言节之。案《乡饮酒》大师则为之洗，则众工不洗也。此经主人洗升献工，不辨大师与众工，则皆为之洗爵。又案《乡饮酒》记：“不洗者不祭。”此篇与《大射》群工与众笙皆言祭，故知皆为之洗。云“工拜於席”者，以经云工与左瑟，即云“一人拜受爵”，不见有降席之文，明工拜於席可知。
　　荐脯醢。（辄荐之，变於大夫也。）
　　[疏]“荐脯醢”。
　　○注“辄荐”至“夫也”。
　　○释曰：案上献大夫之时云“辨献大夫，遂荐之”，郑注云：“遍献之乃荐，略贱也。”此献工之长一人即荐脯醢，非谓贵工即献之，正是礼尚异，变於大夫也。
　　使人相祭。（使扶工者相其祭荐、祭酒。）
　　[疏]“使人相祭”。
　　○注“使扶”至“祭酒”。
　　○释曰：上云“小臣相祭”，则此扶工相祭是小臣也。此据相长一人，文承“受爵荐脯醢”之下，故知祭荐脯醢及祭酒二事，对下众工祭酒，不祭脯醢也。
　　卒受，不拜。（贱，不备礼。）主人受爵。（将复献众工也。）众工不拜，受爵，坐祭，遂卒爵。辩有脯醢，不祭。主人受爵，降奠于篚。（遂犹因也。古文曰卒爵不拜。）
　　公又举奠觯。唯公所赐。以旅于西阶上，如初。（言赐者，君又弥尊，宾长弥卑。）
　　[疏]“公又”至“如初”。
　　○注“言赐”至“弥卑”。
　　○释曰：此燕尚饮酒，故工歌之後，笙奏之前，而为大夫举旅。《大射》虽行燕礼，主於射，故笙之至射，乃为大夫举旅。云“言赐者，君又弥尊，宾长弥卑”者，案上为宾举旅，直云“公兴以酬宾”，为卿举旅而云“若宾若长”，言若不定，科酬其一，不专为宾，是君礼渐尊，宾礼渐杀。虽然，犹言酬，至此言唯公所赐者，以上下言之，是君又弥尊，宾长弥卑也。
　　卒。（旅毕也。）
　　[疏]“卒”。
　　○注“旅毕也”。
　　○释曰：言“旅毕”者，谓为大夫举旅酬，行於西阶之上，或从宾或从卿，次第尽大夫，故云旅毕也。
　　笙入，立于县中，奏《南陔》、《白华》、《华黍》。（以笙播此三篇之诗。县中，县中央也。《乡饮酒礼》曰：磬南北面奏《南陔》、《白华》、《华黍》。皆《小雅》篇也，今亡，其义未闻。昔周之兴也，周公制礼作乐，采时世之诗以为乐歌，所以通情相风切也，其有此篇明矣。後世衰微，幽、厉尤甚，礼乐之书，稍稍废弃，孔子曰：“吾自卫反鲁，然後乐正，《雅》、《颂》各得其所。”谓当时在者而复重杂乱者也，恶能存其亡者乎？且正考父校商之名《颂》十二篇于周大师，归以祀其先王。至孔子二百年之，五篇而已，此其信也。）
　　[疏]“笙入”至“华黍”。
　　○注“以笙”至“信也”。
　　○释曰：此笙奏《南陔》、《白华》、《华黍》三篇等，经注与《乡射》同，亦不复重释。但此云“笙入，立于县中”，以其诸侯轩县，阙南面而已，故得言“县中”。《乡饮酒》唯有一磬县而已，不得言县中而云磬南。注引《乡饮酒》者，欲见此虽轩县，近北面县之南也。
　　主人洗，升，献笙于西阶上。一人拜，尽阶，不升堂，受爵，降，主人拜送爵。阶前坐祭，立卒爵，不拜既爵，升授主人。（一人，笙之长者也。《乡射礼》曰：“笙一人拜于下。”）
　　[疏]“主人”至“主人”。
　　○注“一人”至“于下”。
　　○释曰：引《乡射礼》者，证笙一人拜，此与《乡饮酒》皆直云“一人拜”，不言拜于下，故《乡饮酒》与此注皆引《乡射》以为证，欲见拜者拜於阶下。
　　众笙不拜，受爵，降，坐祭，立卒爵。辩有脯醢，不祭。
　　[疏]“众笙”至“不祭”。
　　○释曰：言不拜受爵降者，於阶下受爵者亦尽阶不升堂。云“辩有脯醢”者，亦献讫荐于位之前。
