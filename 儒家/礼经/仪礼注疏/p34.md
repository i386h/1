<!-- { "loadSidebar": true } -->
　　○释曰：云“举觯不授，下主人也”者，决上主人献宾皆亲授而奠之，今不亲授，是下主人。《乡射》注云：“不授，贱不敢也。”下主人明。此亦贱不敢授也。云“言坐受者，明行事相接，若亲受，谦也”者，若於人手相授受，名为受，不於人取之，不得言受。今於地取之而言受者，以主人奠之，宾取之而无隔绝，虽於地，若手受之，故云明行事相接若亲受之谦也。
　　举觯者西阶上拜送，宾坐奠觯于其所。（所，荐西也。）
　　[疏]“举觯”至“其所”。
　　○注“所荐西也”。
　　○释曰：宾奠於其所者，待作乐後立司正，宾乃取此觯以酬主人，以其将举，故且奠之於右也。
　　举觯者降。（事已。）
　　[疏]“举觯者降”。
　　○注“事已”。
　　○释曰：案《乡射》“举觯者降”後有大夫，此不言者，大夫观礼之人，或来或否，故不言也。
　　设席于堂廉，东上。（为工布席也。侧边曰廉，《燕礼》曰：“席工於西阶上少东，乐正先升，北面。”此言乐正先升，立于西阶东，则工席在阶东。）
　　[疏]“设席”至“东上”。
　　○注“为工”至“阶东”。
　　○释曰：自此下至“乐正告于宾乃降”，论主人乐宾之事。大判总为作乐，其中别有四节之殊：有歌，有笙，有间，有合，次第不同也。案《燕礼》“席工于西阶上”，即云“乐正先升”，《大射》亦云“席工于西阶上，工六人四瑟”，始云“小乐正从之”，不同者，《燕礼》主於欢心，尚乐，故先云乐正先升，《大射》主於射，略於乐，故辨工数，乃云乐正从之也。若然，此主於乐，不与燕同，而席工下辨工数，乃云乐正升者，此臣礼避初也。至於《乡射》亦应主於射，略於乐，而不言工数，先云乐正，而不与《大射》同者，亦是避初之事也。云“为工布席也”者，以《乡射》、《燕礼》、《大射》皆席工连言，此不言席工，文不具尔，故此为工布席。下云工入升，明此席也。引《燕礼》者，欲证此席为工，又取此工席在西阶东，以其此经云堂廉东上，不言阶东，故取《燕礼》西阶上少东，乐正又在工西。此下云乐正於西阶东，据乐正於西阶东，而立在工西，则知工席更在阶东、北面可知。但此言近堂廉，亦在阶东，彼云阶东亦近堂廉也。
　　工四人，二瑟，瑟先。相者二人，皆左何瑟，後首，挎越，内弦，右手相。（四人，大夫制也。二瑟，二人鼓瑟，则二人歌也。瑟先者，将入，序在前也。相，扶工也，众宾之少者为之，每工一人。《乡射礼》曰“弟子相工如初入”，天子相工使视了者，凡工，瞽蒙也，故有扶之者。“师冕见，及阶，子曰：‘阶也。’及席，子曰：‘席也。’”固相师之道。後首者，变于君也。挎，持也。相瑟者则为之持瑟。其相歌者，徒相也。越，瑟下孔也。内弦，侧担之者。）
　　[疏]“工四”至“手相”。
　　○注“四人”至“之者”。
　　○释曰：云“四人，大夫制也”者，此乡大夫饮酒而云四人，《大射》诸侯礼而云六人，故知四人者，大夫制也。《燕礼》亦诸侯礼，而云四人者，郑彼注云：工四人者，《燕礼》轻，从大夫制也。《乡射》是诸侯之州长，士为之，其中兼有乡大夫，以三物询众庶行《射礼》法，故工亦四人，大夫制也。若然，士当二人，天子当八人，为差次也。云“二瑟，二人鼓瑟，则二人歌也”者，既云工四人二人瑟，明二人鼓瑟可知也。云“相，扶工也，众宾之少者为之”者，见《乡射》云：“乐正西方，命弟子。”弟子则众宾之少者也。云“每工一人”者，案《周礼》瞽三百人，又此经二人瑟，相者二人，皆左何瑟。又《大射》仆人正相大师，以诸文言之，故知每工一人。若然，此经工四人，二人瑟，相二人，则工二人。歌虽不言相，亦二人可知。以空手无事，故不言也。云“《乡射礼》曰弟子相工如初入”者，彼谓将射，乐正命弟子相工迁乐於下，降时如初入之次第，亦瑟先歌後，引之，证弟子相工之事。天子相工亦使氐了为之，知者，见《周礼氐职》云“凡乐事相瞽”是也。云“凡工，瞽蒙也”者，郑司农云：无目关谓之瞽，有目关而无见谓之蒙，有目无眸予谓之瞍，故《诗大雅》云“蒙瞍奏工”是也。引《论语》者，证瞽人无目，须扶之义也。云师，即大师之官，无目蒙瞽之长也。云“後首者，变於君也”者，案《燕礼》云：“小臣左何瑟，面鼓。”注云：“燕尚乐，可鼓者在前也。”此《乡饮酒》亦尚乐，而不面鼓，是变於君也。案《大射》主於射，略於乐，《乡射》亦应主於射，略於乐，所以面鼓，亦是变於君也。云“挎，持也”者，瑟底有孔越，以指深入谓之挎也。云“其相歌者，徒相也”者，徒，空也，无可荷空，以右手相，以经不言故也。云“内弦，侧担之者”，以左於外，侧担之使弦向内也。
　　乐正先升，立于西阶东。（正，长也。）
　　[疏]“乐正”至“阶东”。
　　○注“正长也”。
　　○释曰：案《周礼》有大司乐、乐师，天子之官。此乐正者，诸侯及大夫、士之官，当天子大司乐。言先升，对後升。云“长”，乐官之长也。
　　工入，升自西阶。北面坐。相者东面坐，遂授瑟，乃降。（降立于西方，近其事。）
　　[疏]“工入”至“乃降”。
　　○注“降立”至“其事”。
　　○释曰：工入升，不言歌瑟先後，案上文已云瑟先其歌可知也。郑知“降立於西方，近其事”者，《乡射》云：“乐正西方，命弟子赞工迁乐。”故知西方是近其事也。
　　工歌《鹿鸣》、《四牡》、《皇皇者华》。（三者皆《小雅》篇也。《鹿鸣》，君与臣下及四方之宾燕，讲道修政之乐歌也。此采其己有旨酒，以召嘉宾，嘉宾既来，示我以善道。又乐嘉宾有孔昭之明德，可则效也。《四牡》，君劳使臣之来乐歌也。此采其勤苦王事，念将父母，怀归伤悲，忠孝之至，以劳宾也。《皇皇者华》，君遣使臣之乐歌也。此采其更是劳苦，自以为不及，欲谘谋于贤知而以自光明也。）
　　[疏]“工歌”至“者华”。
　　○注“三者”至“光明”。
　　○释曰：凡歌《诗》之法，皆歌其类。此时贡贤能，拟为卿大夫，或为君所燕食，以《鹿鸣》诗也；或为君出聘，以《皇皇者华》诗也；或使反为君劳来，以《四牡》诗也。故宾贤能而预歌此三篇，使习之也。云“三者皆《小雅》篇也”者，其诗见於《小雅》之内也。云“《鹿鸣》，君与臣下及四方之宾燕，讲道修政之乐歌也”者，自此已下，郑皆先引《诗序》於上，复引《诗经》於下，以其子夏作序，所以序述经意，故郑并引之也。案《鹿鸣》序云：“《鹿鸣》，燕群臣嘉宾也。”然後群臣嘉宾得尽其心之事，还依序而言也。云“此采其己有旨酒，以召嘉宾，嘉宾既来，示我以善道”至“可则效也”者，案彼经云“我有旨酒，以燕乐嘉宾之心”，又云“示我周行”，“德音孔昭，视民不忄兆，是则是效”之事。《四牡》序云：“劳使臣之来也。”经云：“王事靡，我心伤悲”，“岂不怀归”，“将母来谂。”《皇皇者华》序云：“君遣使臣也。”经云：“於彼原隰，先先征夫，每怀靡及”，“周爰谘谋”之事，故郑依而引之为证也。
　　卒歌，主人献工。工左瑟，一人拜，不兴，受爵。主人阼阶上拜送爵。（一人，工之长也。凡工贱，不为之洗。）
　　[疏]“卒歌”至“送爵”。
　　○注“一人”至“之洗”。
　　○释曰：云“一人，工之长也”者，谓就四人之内为首者也。云“凡工贱，不为之洗”者，下大师为之洗，是君赐者为之洗，明自外不为之洗也。案此《乡饮酒》及《燕礼》同是主欢心尚乐之事，故有升歌笙合乐，及其献工献笙後合不献，以知二节自前已得献，故不复重献。《乡射》主於射，略於乐，无笙，唯有合乐，笙工并为，至终总献之。《大射》亦主於射，略於乐，但不歌，不合乐，故有升歌，《鹿鸣》三终，主人献工，乃後下管新宫，不复得献，此君礼异於《乡射》也。若《乡射》与《大射》同略於乐，《大射》不略升歌而略笙合者，《二南》是乡大夫之正，《小雅》是诸侯之正，郑注《乡射》云“不略合乐”者，不可略其正。诸侯不略《鹿鸣》之等，义亦然也。
　　荐脯醢，使人相祭。（使人相者，相其祭酒、祭荐。）
　　[疏]“荐脯醢使人相祭”。
　　○注“使人”至“祭荐”。
　　○释曰：知“使人相祭”者，以相者扶工之人，每事使之指授，故知还使相者为之。知“祭酒、荐祭”者，以其云献荐脯醢即云相祭，知相其祭酒祭荐也。
　　工饮，不拜既爵，授主人爵。（坐授之。）
　　[疏]注“坐授之”。
　　○释曰：知“坐授之”者，以经不云“兴”，故知坐授之也。
　　众工则不拜，受爵，祭饮，辩有脯醢，不祭。（祭饮，献酒重，无不祭也。今文辩为遍。）
　　[疏]“众工”至“不祭”。
　　○注“祭饮”至“为遍”。
　　○释曰：言“献酒重，无不祭也”者，众工诸事皆不备，尚祭饮，则知得献酒无有不祭，故知献酒重无不祭也。其正酬亦祭，至於旅酬以下，则不祭而已。故下记云：“凡旅不洗，不洗者，不祭。”郑注云：“敬礼杀也。”不甚也。此众工亦不洗而祭，是以云献酒重无不祭也。
　　大师，则为之洗，宾、介降，主人辞降。工不辞洗。（大夫若君赐之乐，谓之大师，则为之洗，尊之也。宾、介降，从主人也。工，大师也。上既言献工矣，乃言大师者，大师或瑟，或歌也。其献之，瑟则先，歌则後。）
　　[疏]“大师”至“辞洗”。
　　○注“大夫”至“则後”。
