<!-- { "loadSidebar": true } -->
　　○注“下拜”至“成拜”。
　　○释曰：云“凡下未拜有二，或礼杀，或君亲辞”，云礼杀者，谓若酬时下为拜、实未拜，辞之，即升再拜稽首是也。云“或君亲辞”者，谓若《公食大夫》云公拜至，宾降西阶东北面答拜，公降一等辞，宾不拜，直言“阶上北面再拜稽首”，是阶下未拜，不得言升成拜，直言再拜稽首而已。
　　公答再拜。（拜於阼阶上也。於是宾请旅侍臣。）
　　[疏]注“拜於”至“侍臣”。
　　○释曰：云“於是宾请旅侍臣”者，案下记云：“凡公所酬，既拜，请旅侍臣。”郑注云：“既拜，谓自酌升拜时也。摈者阼阶下告於公，还西阶下告公许。旅，行也，请行酒於群臣。必请者，不专君惠也。”《大射》於此时宾请旅於诸臣，此不言者，文不具，故记人辨之。
　　宾以旅酬於西阶上。（旅，序也，以次序劝卿大夫饮酒。）
　　[疏]“宾以”至“阶上”。
　　○注“旅序”至“饮酒”。
　　○释曰：此经论旅酬先尊後卑之法，仍未行旅。下经“射人作大夫长”，乃始旅酬。
　　射人作大夫长升受旅。（言作大夫，则卿存矣。长者，尊先而卑後。）
　　[疏]“射人”至“受旅”。
　　○注“言作”至“卑後”。
　　○释曰：遣人作大夫者，燕或射，故使之。云“言作大夫，则卿存矣”者，以其卿称上大夫，言大夫长，故知卿亦存在作中矣。云“长者，尊先而卑後”者，宾则旅三卿，三卿遍，次第至五大夫，大夫遍，不及士。
　　宾大夫之右坐奠觯，拜，执觯兴，大夫答拜。（宾在右者，相饮之位。）
　　[疏]“宾大”至“答拜”。
　　○注“宾在”至“之位”。
　　○释曰：言宾在右者，宾在西阶上酬卿，宾与卿并北面。宾在东，卿在西，是宾在大夫之右。宾位合在西，今在东，故云“宾在右者，相饮之位”也。
　　宾坐祭，立饮，卒觯，不拜。（酬而礼杀。）
　　[疏]“宾坐”至“不拜”。
　　○注“酬而礼杀”。
　　○释曰：此对酢之时，坐卒爵，拜既爵，是礼盛也。今旅酬，立卒觯，不拜既爵，故云“礼杀”也。
　　若膳觯也，则降更觯洗，升实散。大夫拜受，宾拜送。（言更觯，卿尊也。）
　　[疏]“若膳”至“拜送”。
　　○注“言更觯卿尊也”。
　　○释曰：案上文体例，与卑者之爵称易，与尊者之爵称更，虽立为宾，仍是大夫为之，是宾卑於卿，故言“更觯者，卿尊也”。
　　大夫辩受酬，如受宾酬之礼，不祭。卒受者以虚觯降，奠于篚。（卒犹後也。《大射礼》曰：“奠于篚，复位。”今文辩皆作遍。）
　　[疏]“大夫”至“于篚”。
　　○注“卒犹”至“作遍”。
　　○释曰：言不祭者，亦是酬礼杀也。引《大射礼》者，此经云“降奠于篚”，不言反位，故引《大射》。奠爵於篚讫，当复门右北面位。
　　主人洗，升，实散，献卿于西阶上。（酬而後献卿，别尊卑也，饮酒成於酬也。）
　　[疏]“主人”至“阶上”。
　　○释曰：自此尽“无加席”，论主人献孤卿之节。
　　○注“酬而”至“酬也”。
　　○释曰：此酬非谓寻常献酬，乃是君为宾举旅行酬，以其主人献君，君酢主人，主人不敢酬君，故使二大夫媵爵于公以当酬处，所以覆献也。但君恩既大，为宾举旅，饮酒之礼成於酬，故酬辨乃献卿，以君尊卿卑，是以君礼成，卿乃得献，故云“别尊卑”也。
　　●卷十五燕礼第六
　　司宫兼卷重席，设于宾左，东上。（言兼卷，则每卿异席也。重席，重蒲筵缁布纯也。卿坐东上，统於君也。席自房来。）
　　[疏]“司宫”至“东上”。
　　○注“言兼”至“房来”。
　　○释曰：此经设三卿之席，在於宾东，言兼卷，则每卿异席也者。若三卿同席，则直云卷重席，不须言兼。今云“兼卷”，则兼三卿重席皆卷之，故知“每卿皆异席也”。云“重席，重蒲筵”者，案《公食大夫》记云：“司宫具几与蒲筵常，缁布纯，加萑席寻，玄帛纯。”彼为异国之宾，有蒲筵、萑席两种席，故称加。上小臣设公席与公食大夫席，及宾皆称加，亦是两种席。两种而称加。此燕已臣子，一种席重设之，故不称加。若然，案《乡饮酒》云：“席于宾东，公三重，大夫再重。”公升如宾礼，大夫则如介礼，有诸公则辞加席。《乡射》亦云：“大夫辞加席。”案彼二文虽称加，上文云三重再重，则无异席，故彼记直云蒲筵。彼云加者，以上席加於下席，故郑彼云“加席上席”也，故此下注云“重席虽非加，犹为其重累去之”，是其一种席也。云“卿坐东上，统於君也”者，决《乡饮酒》、《乡射》诸公大夫席于尊东，西上，彼遵尊於主人，故郑注云“统於尊”。此为君尊，故统於君而东上也。云“席自房来”者，案《公食记》云：“宰夫筵，出自东房。”故知也。
　　卿升，拜受觚，主人拜送觚。卿辞重席，司宫彻之。（彻犹去也。重席虽非加，犹为其重累去之，辟君也。）
　　[疏]“卿升”至“彻之”。
　　○注“彻犹”至“君也”。
　　○释曰：云“重席虽非加，犹为其重累去之，辟君也”者，案《乡射》云“大夫辞加席”之等，皆是异席而辞之。此重席重蒲筵，不合辞，以君有加席两重，故辞之以辟君。
　　乃荐脯醢。卿升席坐，左执爵，右祭脯醢。遂祭酒，不啐酒，降席，西阶上北面坐卒爵。兴，坐奠爵，拜，执爵兴。主人答拜，受爵。卿降复位。（不酢，辟君也。卿无俎者，燕主於羞。）
　　[疏]“乃荐”至“复位”。
　　○释曰：此云卿荐脯醢，不言其人，略之，故下记辨之云“羞卿者，小膳宰”是也。
　　○注“不酢”至“於羞”。
　　○释曰：案上主人献公，主人酢于阼阶下，此即不酢，故决之。云“卿无俎者，燕主於羞”者，决《大射》庶子设俎辨尊卑，故与此异。
　　辩献卿，主人以虚爵降，奠于篚。（今文无奠于篚。）
　　射人乃升卿，卿皆升就席。若有诸公，则先卿献之，如献卿之礼。（诸公者，谓大国之孤也。孤一人，言诸者，容牧有三监。）
　　[疏]“射人”至“之礼”。
　　○注“诸公”至“三监”。
　　○释曰：云“诸公者，谓大国之孤也”，知者，《周礼典命》云“公之孤四命”，侯伯已下不言孤，故据大国而言。云“孤一人”者，郑司农注《典命》云，上公得置孤卿一人，後郑从之，故此亦云孤一人，与司农义同。云“言诸者，容牧有三监”者，以其言诸，非一人，案《王制》云：“天子使其大夫为三监，监於方伯之国，国三人。”彼是殷法，同之。周制使伯佐牧，不置监。周公制礼，因殷不改者，若《士冠》醮用酒之类，故郑云容。言容有异代之法，据《周礼》天子大夫四命，与孤等，故同称公。
　　席于阼阶西，北面，东上，无加席。（席孤北面，为其大尊，屈之也。亦因阼阶西位近君，近君则屈，亲宠苟敬私昵之坐。）
　　[疏]“席于”至“加席”。
　　○注“席孤”至“之坐”。
　　○释曰：案上文卿初设重席，辞之乃彻。此孤北面，初无加席者，皆是为大尊屈之也。云“亲宠苟敬私昵之坐”者，案下记云“宾为苟敬，席于阼阶之西”，以为敬。此孤亦席於阼阶之西，故为苟敬私昵之坐也。
　　小臣又请媵爵者，二大夫媵爵如初。（又，复。）
　　[疏]“小臣”至“如初”。
　　○释曰：自此至“送觯公答再拜”，论一人致爵于公之事。云“二大夫媵爵如初”者，亦上二人媵爵，“媵爵者阼阶下皆北面再拜稽首，公答再拜。媵爵者立于洗南，西面北上，序进，盥，洗角觯，升自西阶，序进酌散，交于楹北。降，阼阶下，皆奠觯，再拜稽首，执觯兴。公答再拜，媵爵者皆坐，祭，遂卒觯，兴，坐奠觯，再拜稽首，执觯兴，公答再拜。媵爵者执觯待于洗南”，相似也，故言二大夫媵爵如初也。
　　请致者。若命长致，则媵爵者奠觯于篚，一人待于洗南。长致，致者阼阶下再拜稽首，公答再拜。（命长致者，公或时未能举，自优暇也。古文云：阼阶下北面再拜。）
　　[疏]“请致”至“再拜”。
　　○注“命长”至“暇也”。
　　○释曰：上文小臣请媵爵，则此请致者亦小臣也。云“命长致者，公或时未能举，自优暇也”者，脱履升坐以前，公为宾、为卿、为大夫，三举旅也。燕礼之正，不得损益，而云公或时未能举，自优暇者，正谓周公作经以优之，非实也，故云“若命长致”。言“若”者，不定之辞，优君之义，故唯命长致。不然，似言皆致，以其三举旅，唯有此三觯故也。
　　洗象觯，升实之，坐奠于荐南，降，与立于洗南者二人皆再拜稽首送觯。公答再拜。（奠于荐南者，於公所用酬宾觯之处。二人俱拜，以其共劝君。）
　　[疏]“洗象”至“再拜”。
　　○注“奠于”至“劝君”。
　　○释曰：云“奠于荐南者，於公所用酬宾觯之处”者，案前大夫二人媵觯奠于公，荐南，北上，其上觯已取，为宾举旅，下觯仍在。今大夫又媵一觯，而云“奠于荐南”，明知是所用酬宾觯之处。云“二人俱拜，以其共劝君”者，上云“媵爵者二大夫媵爵如初”，是共劝君酒，今始命长致，故俱拜，以其共劝君故也。
　　公又行一爵，若宾若长，唯公所酬。（一爵，先媵者之下觯也。若宾若长，则宾礼杀矣。长，公卿之尊者也。宾则以酬长，长则以酬宾。）
　　[疏]“公又”至“所酬”。
　　○释曰：自此至“奠于篚”，论为卿举旅之事。
　　○注“一爵”至“酬宾”。
　　○释曰：知“一爵是先媵者之下觯”者，以其前大夫二人媵爵，皆奠于荐南，以其上觯者已为宾举旅，今又行一爵，故知先媵者之下觯也。其後媵一觯者，留之後为大夫举旅也。云“若宾若长，则宾礼杀矣”者，前为宾举旅，不云“若宾若长”，专为宾，礼盛。至此为卿举旅，不专为宾举旅，科从其一，是宾礼杀也。云“长，公卿之尊者也”者，有诸公，公为尊；若无诸公，三卿为尊；长中可以兼此二者。云“宾则以酬长，长则以酬宾”者，释经“若宾若长”，言“若”，不定，或先或後，故两言之。
　　以旅于西阶上，如初。大夫卒受者以虚觯降，奠于篚。
　　[疏]“以旅”至“于篚”。
　　○释曰：言“如初”者，一如上为宾举旅之节。
　　主人洗，升，献大夫于西阶上。大夫升，拜受觚。主人拜送觚。大夫坐祭，立卒爵，不拜既爵。主人受爵。大夫降复位。（既，尽也。不拜之者，礼又杀。）
　　[疏]“主人”至“复位”。
