<!-- { "loadSidebar": true } -->
　　○释曰：案《乡饮酒》、《乡射》主人酬宾，皆坐卒觯，此主人酬宾亦坐饮，宾辞之者，上文献君，君立卒爵，此主人代君酬宾，亦宜立饮。今主人坐祭，遂饮，故郑云“辞者，辞其代君行酒，不立饮”。云“此降於正主酬也”者，正主谓《乡射》饮酒正主酬处。
　　主人降洗，宾降，主人辞降，宾辞洗。卒洗，揖升。不拜洗。（不拜洗，酬而礼杀。）主人酌膳，宾西阶上拜。（拜者，拜其酌己。）
　　受爵于筵前，反位。主人拜送爵，宾升席，坐祭酒，遂奠于荐东。（遂者，因坐而奠，不北面也。奠之者，酬不举也。）
　　[疏]“主人酌膳”。
　　○释曰：自此至“荐东”，此为酬宾。若然，案《乡饮酒》、《乡射》主人酬宾，皆主人实觯，席前北面，宾始西阶上拜。此及《大射》，主人始酌膳时，宾已西阶上拜者，以其《燕礼》、《大射》皆是主人代君劝酒，其宾是臣，急承君劝，不敢安暇，故先拜也。主人又不坐奠於荐西，宾祭讫，遂南面奠於荐东，不北面奠也。
　　主人降复位。宾降筵西，东南面立。（宾不立於序内，位弥尊也。位弥尊者，其礼弥卑，记所谓“一张一弛”者，是之类与？）
　　[疏]“主人”至“面立”。
　　○注“宾不”至“类与”。
　　○释曰：云“宾不立于序内，位弥尊也。位弥尊者，其礼弥卑”者，案上初宾得献，降升之时，序内立，是不敢近宾席，是礼尊而宾卑。至此酬讫，立於席西，是宾位弥尊，礼渐杀，故云弥卑也。云“记所谓‘一张一弛’”者，《礼记杂记》文。案彼孔子谓子贡，党正饮酒“百日之蜡，一日之泽”，以弓弩喻，是一张一弛之法。此献时为盛，是一张也；酬时为杀，是一弛也。无正文，故云“是之类与”，言“与”以疑之。
　　小臣自阼阶下请媵爵者，公命长。（命长，使选卿大夫之中长幼可使者。）
　　[疏]“小臣”至“命长”。
　　○注“命长”至“使者”。
　　○释曰：自此尽“公答再拜”，论使下大夫媵爵於公之事。此旅酬从公而起，故须大夫之中长幼可使者。知非卿大夫最长，而云“长幼可使者”，案下文“大夫长升受旅”，是长幼次第，非专最长，则此命长非最长，是长幼之中可使者也。
　　小臣作下大夫二人媵爵。（作，使也。卿为上大夫，不使之者，为其尊。）
　　[疏]“小臣”至“媵爵”。
　　○注“作使”至“其尊”。
　　○释曰：案《王制》“上大夫卿”，是卿为上大夫。云“不使之者，为其尊”者，谓若主人与宾使下大夫，不使卿之类也。
　　媵爵者阼阶下皆北面，再拜稽首，公答再拜。（再拜稽首，拜君命也。）
　　媵爵者立于洗南，西面，北上。序进，盥，洗角觯，升自西阶，序进，酌散，交于楹北。降，阼阶下皆奠觯，再拜稽首，执觯兴，公答再拜。（序，次第也，犹代也。楹北，西楹之北也。交而相待於西阶上，既酌，右还而反，往来以右为上。）
　　[疏]“媵爵”至“再拜”。
　　○释曰：“西面北上”者，是未盥相待之位。序进盥则北面向洗。
　　○注“序次”至“为上”。
　　○释曰：云“楹北，西楹之北也”者，二大夫盥手洗爵讫，先者升西阶，由西楹之北向东楹之西，东面酌酒讫，右还，由西楹北向西阶上，北面。後者升西阶，亦由西楹之北向东楹之西，酌酒讫，亦由西楹之北西阶上，北面相待。乃次第而降，故云“交而相待於西阶之上。既酌，右还而反，往来以右为上”。云“以右为上”者，谓在洗南西面及阶上北面时，先者在右，地道尊右故也。
　　媵爵者皆坐祭，遂卒觯，兴，坐奠觯，再拜稽首，执觯兴。公答再拜。媵爵者执觯待于洗南。（待君命也。）
　　[疏]“媵爵”至“洗南”。
　　○注“待君命也”。
　　○释曰：云“执觯待于洗南。待君命”者，以其君尊臣卑，虽自饮讫，故执觯待于洗南，以待君命也。
　　小臣请致者。（请使一人与？二人与？优君也。）
　　[疏]“小臣请致者”。
　　○注“请使”至“君也”。
　　○释曰：案下二人俱致礼法，当然是以不敢必君举也，故云“一人与、二人与”。取君进止，是优君也。
　　若君命皆致，则序进，奠觯于篚，阼阶下皆再拜稽首，公答再拜。媵爵者洗象觯，升实之，序进，坐奠于荐南，北上，降，阼阶下皆再拜稽首，送觯。公答再拜。（序进，往来由尊北，交于东楹之北，奠于荐南，不敢必君举也。《大射礼》曰：“媵爵者皆退反位。”）
　　[疏]“若君”至“再拜”。
　　○注“序进”至“反位”。
　　○释曰：云“序进，往来由尊北，交于东楹之北”者，前二人酌酒，降自西阶，故交于西楹之北。此酌酒奠于君所，故交于东楹之北。交于东楹北者，以其酒尊，所陈在东楹之西，西向，而陈其尊，有四并执幂者，在南，不得南头以之君所。又唯君面尊，尊东西面，酌酒以背君，故先酌者东面酌讫，由尊北，又楹北往君所奠讫，右还而反。後酌者亦於尊北，又於楹北与反者而交。先者於南西过，後者於北东行，奠讫，亦右还而反，相随降自西阶。云“奠于荐南，不敢必君举也”者，案《乡饮酒》、《乡射》皆云奠者於左，将举者於右。是《乡饮酒》一人举觯及二人举觯，皆奠于荐右。今言媵爵於公，是将举旅，当奠於荐右，而奠於荐左，故云不敢必君举也。引《大射礼》者，此经二人阶下再拜稽首，送觯，无反位之文，故引《大射》媵爵者皆退反门右北面位。
　　公坐，取大夫所媵觯，兴以酬宾。宾降，西阶下再拜稽首。公命小臣辞，宾升成拜。（兴以酬宾，就其阶而酬之也。升成拜，复再拜稽首也。先时君辞之，於礼若未成然。）
　　[疏]“公坐”至“成拜”。
　　○注“兴以”至“成然”。
　　○释曰：自此至“奠于篚”，论公为宾举旅之节。公坐取大夫所媵觯者，取上楹北觯。云“兴以酬宾，就其阶而酬之也”者，经但云“兴以酬宾”，郑知公就西阶者，以其宾降拜不於阼阶下，而言西阶下，故知公在宾西阶上也。不言西阶者，以公尊，空其文也。云“升成拜，复再拜稽首也。先时君辞之，於礼若未成然”者，凡臣於君，虽为宾，与君相酬，受爵不敢拜於堂上，皆拜於堂下。若君辞之，闻命即升，若堂下拜讫，君辞之，即升堂，复再拜稽首。所以然者，以堂下再拜而君辞之，若未成然，故复升堂再拜稽首以成之，升则不云再拜稽首，直云成拜。以堂下既有再拜稽首，则此文是也。若堂下未拜之，闻命则升，升乃再拜稽首，则不得言升成拜，以其堂下未拜，即下经云“小臣辞，宾升，再拜稽首”，郑注：“不言成拜者，为拜故下，实未拜是也。”凡臣拜於君有三等，初受献，拜於堂下，或亲辞，或遣小臣辞，成与不成，如上说。至於酬酒，虽下堂拜，未即拜，待君辞，即此下经云：“公坐奠觯，答再拜，执觯兴，立卒觯。宾下拜，小臣辞。宾升，再拜稽首。”注云：“不言成拜者，为拜故下，实未拜也。下不辄拜，礼杀也。”此篇末无爵，受公赐爵者，皆下席，堂上拜稽首，不堂下拜者，礼末又轻於酬时。
　　公坐奠觯，答再拜，执觯兴，立卒觯。宾下拜，小臣辞。宾升，再拜稽首。（不言成拜者，为拜故下，实未拜也。下不辄拜，礼杀也。此宾拜于君之左，不言之者，不敢敌偶于君。）
　　[疏]“公坐”至“稽首”。
　　○注“不言”至“於君”。
　　○释曰：云“此宾拜于君之左，不言之者，不敢敌偶于君”者，上云公酬宾于西阶上，则此宾升再拜者，拜于君之左可知。经不言拜于君之左者，若言再拜于君之左，则臣与君敌偶。故郑云：不言之者，不敢敌耦于君。阙其文也。
　　公坐奠觯，答再拜，执觯兴。宾进受虚爵，降奠于篚，易觯洗。（君尊，不酌故也。凡爵，不相袭者也。於尊者言更，自敌以下言易，更作新。易，有故之辞。进受虚爵，尊君也。不言公酬宾於西阶上及公反位者，亦尊君，空其文也。）
　　[疏]“公坐”至“觯洗”。
　　○注“君尊”至“文也”。
　　○释曰：云“君尊，不酌故也”者，以其君酬宾，当亲酌以授宾，今宾爵自酌者，君尊，不酌与臣故也。云“凡爵，不相袭者也。於尊者言更，自敌以下言易”者，於尊者言更，谓受尊者之爵，及与尊者爵，皆言更。上文主人献公讫，受爵以降，奠于膳篚，更爵洗，酌膳以自酢，是受尊者之爵言更也。下文云宾酬卿，“若膳觯也，则降更觯”，郑注云：“言更觯，卿尊也。”是与尊者之爵言更。云“自敌以下言易”者，谓与卑者之爵及受卑者之爵皆云易。此文公酬宾云“宾进，受虚爵，降奠于篚，易觯洗”，言易者，宾尊，以公举觯酬宾，是与卑者，故言易也。上文大夫二人媵爵于公者，卒觯，“执觯待于洗南，小臣请致者。若君命皆致，则序进，奠觯于篚，阼阶下再拜稽首。媵爵者洗象觯，升实之，序进，坐奠于荐南”。是受卑者之爵。合言易而不言者，理自明。若不言易者，奠散觯，洗象觯，隔再拜稽首，故不复言易也。若然，主人受公酢，宾受公酬，二者之爵皆从尊者来，所以受酢为受尊者之爵，言更受酬。为与卑者之爵言易者，以其主人受酢，由己献公，公报己，己所当得，是以为受尊者之爵言更也。宾受公酬，以公举媵觯，就西阶上以酬宾，特为宾举旅，故以为尊者与卑者之爵言易。案下士举旅，公坐取宾所媵觯，唯公所赐受者，如初受酬之礼，降更爵洗，升酌膳，彼亦是尊者与卑者之爵，不言易而言更者，旅酬下为上，尊前人，故不言易而言更也。云“更作新”者，欲见此爵前人已用，今不复用，更新用一爵，故云更作新也。云“易，有故之辞”者，言此爵我先尝用，今由前人後用，已不用，亦以为爵，故云易有故之辞也。案《特牲》宾长致爵于主人、主妇，言更爵酢者，欲得嘉宾美客，以事其先，故言更。《少牢》不傧尸，云致爵于主人主妇，宾易爵酢者，大夫礼尊于宾，有君道，故言易。若然，又案《少牢》不傧尸，主妇致爵于主人，主妇更爵酢。注云：“更犹易也。”若然，更与易似不别者，但更、易不殊，以尊卑不同，设文有异。云“不言公酬宾於西阶及公反位者，亦尊君，空其文也”者，以其公就西阶，是降尊就卑，敬公不言降尊，故空文不言。
　　公有命，则不易不洗，反升酌膳觯，下拜。小臣辞。宾升，再拜稽首。（下拜，下亦未拜，凡下未拜有二，或礼杀，或君亲辞。君亲辞，则闻命即升，升乃拜，是亦不言成拜。）
　　[疏]“公有”至“稽首”。
