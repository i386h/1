<!-- { "loadSidebar": true } -->
　　○释曰：自此尽“帷堂”，论始死招魂、缀足、设奠、帷堂之事。云“室，正寝之室也”者，若对天子诸侯谓之路寝，卿大夫士谓之室，亦谓之寝，故下记云“士处寝”，总而言之，皆谓之正寝。是以庄三十二年秋八月，公薨于路寝，《公羊传》云：“路寝者何？正寝也。”《梁传》亦云：“路寝，正寝也。”言正寝者，对燕寝与侧室非正。案《丧大记》云：“君夫人卒於路寝，大夫世妇卒於寝，内子未命，则死于下室，迁尸于寝，士之妻皆死于寝。”郑注云：“言死者必皆於正处也。”以此言之，妻皆与夫同处。若然，天子崩亦於路寝，是以《顾命》成王崩，延康王於翼室。翼室，则路寝也。若非正寝，则失其所。是以僖三十三年冬十二月，“公薨於小寝”，《左氏传》云：“即安也。”是讥不得其正。云“疾者齐，故於正寝焉。疾时处北墉下，死而迁之当牖下，有床衽”者，此并取下记文，但文有详略，文次不与本同。云“疾者齐，故于正寝焉”，以其齐须在寝，是以故在正寝。郑彼注云：“正情性也。”衽是卧席，故彼云“下莞上簟，设枕”焉。云“无，覆也，敛衾，大敛所并用之衾”者，经直云衾，不辩大小。郑知非小敛衾，是大敛衾者，郑云小敛之衾当陈者，不用小敛衾，以其大敛未至，故且覆尸，是以小敛讫，大敛之衾当陈，则用夷衾覆尸，是其次也。此所覆尸，尸袭後将小敛，乃去之，是以下袭讫，亦云“无用衾”，郑注云：“始死时，敛衾。”必覆之者，为其形亵。言大敛所用之衾者，案《丧大记》君大夫士皆小敛一衾，大敛二衾。今始死，用大敛一衾以覆尸，及至大敛之时，两衾俱用，一衾承荐於下，一衾以覆尸，故云大敛所并用之衾。引《丧大记》者，欲见加敛衾以覆尸，以“去死衣”，郑彼注云“去死衣，病时所加新衣及复衣也，去之以俟沐浴”是也。
　　复者一人，以爵弁服，簪裳于衣，左何之，扌及领于带。（复者，有司招魂复魄也。天子则夏采、祭仆之属，诸侯则小臣为之。爵弁服，纯衣裳也，礼以冠名服。簪，连也。）
　　[疏]注“复者”至“连也”。
　　○释曰：言“复者一人”者，诸侯之士一命与不命并皆一人。案《杂记》云“复西上”者，郑注云：“北面而西上，阳长左也。复者多少，各如其命之数。”若然，案《典命》诸侯卿大夫三命、再命、一命；天子三公八命，其卿六命，大夫四命，上士三命，中士再命，下士一命；上公九命，侯伯七命，子男五命，皆依命数，九人以下。则天子宜十二为节，当十有二人也。云“复者，有司”者，案《丧大记》复者小臣，则士家不得同僚为之，则有司府史之等也。不言所著衣服者，案《丧大记》小臣朝服，下记亦云“复者朝服”，则尊卑皆朝服可知。必著朝服者，郑注《丧大记》云：“朝服而复，所以事君之衣也。”复者庶其生气，复既不苏，方始为死事耳。愚谓朝服平生所服，冀精神识之，而来反，衣以其事死如事生，故复者皆朝服也。若然，天子崩，复者皮弁服也。云“招魂复魄也”者，出入之气谓之魂，耳目聪明谓之魄，死者魂神去，离於魄，今欲招取魂来复归于魄，故云招魂复魄也。云“天子则夏采、祭仆之属”者，案《周礼天官夏采职》云：“大丧以冕服复於大祖，以乘车建绥复於四郊。”郑注云：“求之王平生尝所有事之处。乘车玉路於大庙，以冕服不出宫也。”又《夏宫祭仆职》云：“大丧复於小庙。”郑注云：“小庙，高祖以下也。始祖曰大庙。”又《隶仆》云“大丧复於小寝”，郑注云：“小寝，高祖以下庙之寝也。始祖曰大寝。”此不言隶仆，以其隶仆与祭仆同仆官之属中兼之。案《檀弓》：“君复於小寝、大寝、小祖、大祖、库门、四郊。”郑注云：“尊者求之备也，亦他日所尝有事。”是诸侯复法。言库门，据鲁作说，若凡平诸侯，则皋门，举外门而言，三门俱复。则天子五门及四郊皆复。不言者，文不具。卿大夫以下，复自门以内庙及寝而已。妇人无外事，自王后以下，所复处亦自门以内庙及寝而已。云“诸侯则小臣为之”者，《丧大记》文也。云“爵弁服，纯衣裳也”者，案《士冠礼》云“陈服於房中西墉下，东领北上。爵弁，服裳，纯衣”是也。士用爵弁者，案《杂记》云：“士弁而祭於公，冠而祭於己。”是士服爵弁，助祭於君玄冠，自祭於家庙，士复用助祭之服。则诸侯以下皆用助祭之服可知。故《杂记》云：“复，诸侯以褒衣冕服，爵弁服。”郑注云：“复，招魂复魄也。冕服者，上公五，侯伯四，子男三。褒衣亦始命为诸侯，及朝觐见加赐之衣也。褒犹进也。”则衮冕之类。若然，冕服者有六，除大裘，有衮冕、冕、毳冕、冕、玄冕，上公衮冕而下，侯伯冕而下，子男毳冕而下，皆爵弁。若然，孤自冕而下，卿大夫玄冕，爵弁，士爵弁而已。天子孤卿大夫士，其衣亦与之同。三公执璧，与子男同，其服亦同。若然，大裘是祭天地之服，又与四郊建绥，而复不用大裘，而冕则门及庙寝等用衮冕以下，与上公同。但复者依命数，衣服不足覆，取上服重用之，以充其数。王后以下，案《杂记》云复衣“夫人税衣揄狄”，郑鞠衣、展衣、衤彖衣至揄狄，是侯伯夫人。案《周礼内司服》掌王后六服，衤韦衣、揄狄、阙狄、鞠衣、展衣、衤彖衣。王后及上公夫人，二王後及鲁之夫人，皆用衤韦衣下至衤彖衣。侯伯夫人与王之三夫人，同揄翟以下至衤彖衣。子男夫人与三公夫人，自阙狄以下至衤彖衣。孤之妻与九嫔，鞠衣、展衣、衤彖衣。卿大夫妻与王之世妇，展衣、衤彖衣。士妻与女御，衤彖衣而已。云“礼以冠名服”者，案《士冠礼》皮弁、爵弁，并列於阶下执之，而空陈服於房，云“皮弁服”、“爵弁服”，是以冠名服。郑言此者，欲见复时唯用缁衣裳，不用爵弁。而经言爵弁服，是礼以冠名服也。云“簪，连也”者，若凡常，衣服、衣裳各别，今此招魂，取其便，故连裳於衣。
　　升自前东荣，中屋，北面招以衣，曰：“皋某复！”三。降衣于前。（北面招，求诸幽之义也。皋，长声也。某，死者之名也。复，反也。降衣，下之也。《丧大记》曰：“凡复，男子称名，妇人称字。”）
　　[疏]注“北面”至“称字”。
　　○释曰：案《丧大记》：“复有林麓，则虞人设阶；无林麓，则狄人设阶。”郑云：“阶，所乘以外屋者。虞人，主林麓之官也。狄人，乐吏之贱者。阶，梯也，иね之类。”有林麓，谓君与夫人有国有采地者，无林麓，谓大夫士无采地者。则此升屋之时，使狄人设梯。复声必三者，礼成於三。“北面招求诸幽之义也”者，《礼记檀弓》文。以其死者必归幽暗之方，故北面招之，求诸幽之义。引《丧大记》者，证经复时所呼名字，云“男子称名”者，据大夫以下。若天子崩，则云“皋天子复”，若诸侯薨，则称“皋某甫复”，若妇人称字，则尊卑同。此经含有男子、妇人之丧，故言男子称名，妇人称字。案《丧服小记》云：“男子称名，妇人书姓与伯仲。”是也。
　　受用箧，升自阼阶，以衣尸。（受者，受之於庭也。复者，其一人招，则受衣亦一人也。人君则司服受之，衣尸者覆之，若得魂反之。）
　　[疏]注“受者”至“反之”。
　　○释曰：郑“知受之於庭”者，以其降衣檐前，受而升自阼阶，明知受之於堂下，在庭可知。云“复者其一人招，则受衣亦一人也”者，以其服唯一领，明知各一人也，自再命以上，受者亦各依命数。云“人君则司服受之”者，案《丧大记》云：“北面三号，卷衣投于前，司服受之。”以其大夫士无司服之官，明据君也。云“衣尸者覆之，若得魂反之”者，此服衣浴而去之，不用袭敛，故《丧大记》云：“始死，迁尸于床，无用敛衾，去死衣。”郑注云：“死衣，病时所加新衣及复衣也。”彼又云：“复衣不以衣尸，不以敛。”郑注云：“不以衣尸，谓不以袭也。”敛谓小敛、大敛，而云“覆之”，直取魂魄反而已。
　　复者降自後西荣。（不由前降，不以虚反也。降因彻西北，若云此室凶不可居然也。自是行死事。）
　　[疏]注“不由”至“死事”。
　　○释曰：云“不由前降，不以虚反也”者，凡复者，缘孝子之心，望得魂气复反，复而不苏，则是虚反。今降自後，是不欲虚反也。云“降因彻西北”者，案此文及《丧大记》皆言降自西北荣，皆不言彻，郑云彻者，案《丧大记》将沐，“甸人为{役土}于西墙下，陶人出重鬲。管人受沐，乃煮之。甸人取所彻庙之西北薪”，用爨之诸文更不见彻薪之文，故知复者降时彻之，故郑云降因彻西北也。西北名为者，案《特牲》尸谡之後，改馔於西北隅，以为阳厌，而云“用筵”，郑云：“，隐也。”故以西北隅为也。必彻毁之者，郑云“若云此室凶不可居然也，自是行死事”者，复而不苏，下文楔齿、缀足之等，皆是行死事也。
　　楔齿用角四，（为将含，恐其口闭急也。）
　　[疏]注“为将”至“急也”。
　　○释曰：案记云：“楔貌如轭上两末。”郑云：“事便也。”此角四其形与扌及醴角四制别，故屈之如轭，中央入口，两末向上，取事便也。以其两末向上，出入易故也。
　　缀足用燕几。（缀犹拘也。为将屦，恐其辟戾也。今文缀为对。）
　　[疏]注“缀犹”至“为对”。
　　○释曰：案记云：“缀足用燕几，校在南，御者坐持之。”郑注云：“校，胫也。尸南首，几胫在南，以拘足则不得辟戾矣。”以此言之，几之两头皆有两足，今竖用之一头，以夹两足，恐几倾倒，故使御者坐持之。案《丧大记》：“小臣楔齿用角四，缀足用燕几。君、大夫、士一也。”又案《周礼天官玉府》：“大丧共含玉，复衣裳，角枕、角四。”则自天子以下至於士，其礼同。言燕几者，燕，安也。当在燕寝之内，常冯之以安体也。
　　奠脯醢、醴酒，升自阼阶，奠于尸东。（鬼神无象，设奠以冯依之。）
　　[疏]注“鬼神”至“依之”。
　　○释曰：案《檀弓》曾子云：“始死之奠，其馀阁也与？”郑注云“不容改新”也，则此奠是阁之馀食为之。案下小敛一豆一笾，大敛两豆两笾。此始死，俱言亦无过一豆一笾而已。下记云：“若醴若酒。”郑注云：“或卒无醴，用新酒。”此醴酒虽俱言，亦科用其一，不并用，以其小敛酒醴具有，此则未具，是其差。
　　帷堂。（事小讫也。）
　　[疏]注“事小讫也”。
