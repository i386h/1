<!-- { "loadSidebar": true } -->
　　○释曰：云“此谓袂中也”者，上云袂，据从身向而言，此衣据从上向掖下而言。云“言衣者，明与身参齐”者，袂所以连衣为之，衣即身也，两旁袂与中央身总三事，下与畔皆等，故变袂言衣，欲见袂与衣齐参也，故云与身参齐。云“二尺二寸，其袖足以容中人之肱也”者，案《深衣》云袂中“可以运肘”，郑注云：“肘不能不出入。”彼云肘，此云肱也。凡手足之度，郑皆据中人为法，故云中人也。云“衣自领已下”云云者，郑欲计衣之用布多少之数，自领至腰皆二尺二寸者，衣身有前後，今且据一相而言，故云衣二尺二寸，倍之为四尺四寸，总前後计之，故云“倍之为四尺四寸”也。云“加阙中八寸”者，阙中谓阙去中央安项处，当缝两相总阙去八寸，若去一相，正去四寸，若前後据长而言，则一相各长八寸，通前两身四尺四寸，总五尺二寸也。云“而又倍之”者，更以一相五尺二寸，并计之，故云又倍之。云“凡衣用布一丈四寸”者，此唯计身，不计袂与，及负衽之等者，彼当丈尺寸自见，又有不全幅者，故皆不言也。
　　，尺二寸。（，袖口也。尺二寸，足以容中人之并两手也。吉时拱尚左手，丧时拱尚右手。）
　　[疏]注“袖”至“右手”。
　　○释曰：云“，袖口也”者，则袂末接者也。云“尺二寸”者，据衤复摄而言，围之则二尺四寸，与深衣之同，故云“尺二寸，足以容中人之并两手”也。“吉时拱尚左手，丧时拱尚右手”者，案《檀弓》云：“孔子与门人立，拱而尚右。二三子亦皆尚右。孔子曰：我则有姊之丧故也。二三子皆尚左。”郑云：“复，正也。丧尚右，右，阴也。吉尚左，左，阳也。”是其吉时拱尚左，丧时拱尚右也。以横既与深衣尺二寸，既据横而言，不言缘之深浅、尺寸者，同故，缘口深浅亦与深衣同寸半可知，故记人略不言也。
　　衰三升，三升有半。其冠六升。以其冠为受，受冠七升。（衰，斩衰也。或曰三升半者，义服也。其冠六升，齐衰之下也。斩衰正服，变而受之此服也。三升，三升半，其受冠皆同，以服至尊，宜少差也。）
　　[疏]注“衰斩”至“差也”。
　　○释曰：自此至篇末，皆论衰冠升数多少也。以其正经言斩与齐衰，及大功、小功、缌麻之等，并不言布之升数多少，故记之也。云“衰三升，三升有半，其冠六升”者，衰异冠同者，以其三升半，谓缕如三升半，成布还三升，故其冠同六升也。云“以其冠为受，受冠七升”者，据至虞变麻服葛时，更以初死之冠六升布为衰，更以七升布为冠，以其葬後哀杀，衰冠亦随而变轻故也。云“衰，斩衰也”者，总二衰皆在《斩衰章》也。云“或曰三升半者，义服也”者，以其《斩章》有正、义，子为父，父为长子，妻为夫之等，是正斩。云诸侯为天子，臣为君之等，是义斩。此三升半实是义服，但无正文，故引或人所解为证也。上章子夏传亦直云衰三升冠六升，亦据正斩而言。不言义服者，欲见义服成布同三升故也。云“六升，齐衰之下也”者，齐衰之降服四升，正服五升，义服六升，以其六升是义服，故云“下”也。云“斩衰正服，变而受之此服也”者，下注云“重者轻之故也”。云“三升，三升半，其受冠者同，以服至尊，宜少差也”者，以父与君尊等，恩情则别，故恩深者三升，恩浅者三升半，成布还三升，故云少差也。
　　齐衰四升，其冠七升。以其冠为受，受冠八升。（言受以大功之上也。此谓为母服也。齐衰正服五升，其冠八升。义服六升，其冠九升。亦以其冠为受。凡不著之者，服之首主於父母。）
　　[疏]注“言受”至“父母”。
　　○释曰：此据父卒为母齐衰三年而言也。云“言受以大功之上也”者，以其降服，大功衰七升；正服，大功衰八升，故云大功之上。云“此谓为母服也”者，据父卒为母而言，若父在为母，在正服齐衰前已解讫。云“齐衰正服五升，其冠八升，义服六升，其冠九升，亦以其冠为受，凡不著之者，服之首主於父母”者，上斩言三升主於父，此言四升主於母，正服以下轻，故不言从可知也。
　　む衰四升有半，其冠八升。（此谓诸侯之大夫为天子む衰也。服在小功之上者，欲著其缕之精粗也。升数在齐衰之中者，不敢以兄弟之服服至尊也。）
　　[疏]注“此谓”至“尊也”。
　　○释曰：云“诸侯之大夫为天子む衰也”者，是正经文也。云“服在小功之上者，欲著其缕之精粗也”者，据升数合在杖期上，以其升数虽少，以缕精粗与小功同，不得在杖期上，故在小功之上也。云“升数在齐衰之中者，不敢以兄弟之服服至尊也”者，据缕如小功，小功已下乃是兄弟，故云不敢以兄弟之服服至尊。至尊，则天子是也。
　　大功八升，若九升。小功十升，若十一升。（此以小功受大功之差也。不言七升者，主於受服，欲其文相值，言服降而在大功者衰七升，正服衰八升，其冠皆十升。义服九升，其冠十一升。亦皆以其冠为受也。斩衰受之以下大功，受之以正者，重者轻之，轻者从礼，圣人之意然也。其降而在小功者，衰十升，正服衰十一升，义服衰十二升，皆以即葛及缌麻无受也。此大功不言受者，其章既著之。）
　　[疏]注“此以”至“著之”。
　　○释曰：云“此以小功受大功之差也”者，以其小功、大功俱有三等，此唯各言二等，故云此以小功受大功之差也。以此二小功衰，衰受二大功之冠，为衰二大功，初死，冠还用二小功之衰，故转相受也。云“不言七升者，主於受服，欲其文相值”者，以其七升乃是殇大功，《殇大功章》云“无受”，此主於受，故不言七升者也。云欲其文相值，值者，当也，以其正大功衰八升，冠十升，与降服小功衰十升同；既葬，受衰十升，冠十一升，义服，大功衰九升，其冠十一升，与正服小功衰同；既葬，以其冠为受，受衰十一升，冠十二升，初死，冠皆与小功衰相当，故云文相值也，是冠衰之文相值。云“言服降而在大功者衰七升，正服衰八升，其冠皆十升，义服九升，其冠十一升，亦皆以其冠为受也”，郑言此者，既解为文相值，又覆解文相值之事。若然，降服既无受，而亦覆言之者，欲见大功正服与降服冠升数同之意。必冠同者，以其自一斩及四齐，衰与降大功冠皆校衰三等，及至正大功衰八升，冠十升，冠与降大功同上校二等者，若不进正大功冠与降同，则冠宜十一升。义大功衰九升者，冠宜十二升，则小功缌麻冠衰同，则降小功衰冠当十二升，正服小功冠衰同十三升，义服小功当冠衰十四升，缌麻冠衰当十五升，十五升即与朝服十五升同，与吉无别。故圣人之意，进正大功冠与降大功同，则缌麻不至十五升。若然，正服大功不进之，使义服小功至十四升，缌麻十五升抽其半，岂不得为缌乎？然者，若使义服小功十四升，则与疑衰同，非五服之差故也。又云“斩衰受之以下大功，受之以正者，重者轻之，轻者从礼，圣人之意然也”者，圣人之意，重者恐至灭性，故抑之，受之以轻服、义服，齐衰六升是也。轻者从礼者，正大功八升，冠十升，既葬，衰十升，受以降服小功义服，大功衰九升，冠十一升。既葬，衰十一升，受以正服小功二等，大功皆不受，以义服小功是从礼也，是圣人有此抑扬之义也。云“其降而在小功者，衰十升，正服衰十一升，义服衰十二升，皆以即葛及缌麻无受”者，此郑云皆以即葛及无受，文出《小功缌麻章》。以其小功因故衰，唯变麻服葛为异也。其降服，小功已下升数，文出《传》，故彼云：“斩衰三升，齐衰四升、五升、六升，大功七升、八升、九升，小功十升、十一升、十二升，缌麻十五升去其半，有事其缕，无事其布曰缌，此哀之发於衣服者也。”郑注云：“此齐衰多二等，大功、小功多一等，服主於受，是极列衣服之差也。”郑彼注顾此文校多少而言。云“服主於受”，据此文不言降服大功、小功、缌麻之受，以其无受，又不言正服、义服，齐衰者二者虽有受，齐斩之受主於父母，故亦不言。若然，此言十升、十一升小功者，为大功之受，而言非小功有受，彼注云是极列衣服之差者，据彼经总言，是极尽陈列於服之差降，故其言之与此异也。
　　●卷三十五士丧礼第十二
　　[疏]《士丧礼》第十二。
　　○郑《目录》云：“士丧其父母，自始死至於既殡之礼。丧於五礼属凶。《大戴》第四，《小戴》第八，《别录》第十二。”
　　○释曰：郑云“自始死至於既殡之礼”者，自，从也；既，已也；谓从始死已殡之後，未葬之前，皆录之。是已下殡後论朔奠、筮宅、井椁、卜葬日之事也。又云“丧於五礼属凶”者，案《周礼大宗伯》掌五礼：吉、凶、宾、军、嘉。此於五礼属凶。若然，天子诸侯之下皆有士，此当诸侯之士。知者，下云“君若有赐不言王”。又《丧大记》云：“君沐粱，大夫沐稷，士沐粱。”郑云：“《士丧礼》沐稻，此云士沐粱，盖天子之士也。”又大敛陈衣与《丧大记》不同，郑亦云：“彼天子之士，此诸侯之士。”以此言之，此篇诸侯之士可知。但公侯伯之士一命，子男之士不命。一命与不命皆分为三等，各有上、中、下，及行丧礼，其节同，但铭旌有异，故下云“为铭各以其物，亡则以缁长半幅”，物谓公侯伯之士，一命已上，生时得建旌旗；亡谓子男之士，生时无旌旗之物者，唯此为异。又郑直云士丧父母，不言妻与长子二者，亦依士礼，故下记云：“赴曰：君之臣某死。赴母、妻、长子则曰：君之臣某之某死。”是礼同，故得同附於君之臣。记不云父者，以其经主於父死，故记不言也。
　　士丧礼。死于室，无用敛衾。（室，正寝之室也。疾者齐，故于正寝焉。疾时处北墉下，死而迁之当牖下，有床衽。无，覆也。敛衾，大敛所并用之衾。衾，被也。小敛之衾当陈。《丧大记》曰：“始死，迁尸于床，无用敛衾，去死衣。”）
　　[疏]注“室”至“死衣”。
