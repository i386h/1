<!-- { "loadSidebar": true } -->
　　○注“宾致”至“由也”。
　　○释曰：云“宾致命，主人受币，庭实所用为节”者，以其上经纳徵、授币如纳吉之礼，其目已具。今言之者，为执皮者释外足见文，及士受皮时节不见，故云宾堂上致命时，庭中执皮者释外足见文；主人堂上受币时，主人之士於堂下受取皮，是其庭实所用为节也。云“士，谓若中士、下士不命者”，但诸侯之士，国皆二十七人。依《周礼典命》：侯伯之士一命，子男之士不命。命与不命，国皆分为三等：上九，中九，下九。案《周礼》三百六十官，皆有官长，其下皆有属官。但天子之士，上士三命，中士再命，下士一命，与诸侯之士异。若诸侯上、中、下士同命。今言士，谓若中士、下士不命者，据上士为官长者。若主人是中士，则士是下士；若主人是下士，则士是不命之士、府史之等。此不命与子男之士不命者别，彼虽不得君简策之命，仍得人君口命为士。此则不得君命，是官长自辟除者也。案《既夕》宰举币是士之府史，则庭实胥徒为之。云“自，由也”者，谓由执皮者之左受之也。
　　父醴女而俟迎者，母南面于房外。（女既次纯衣，父醴之于房中，南面，盖母荐焉，重昏礼也。女奠爵于荐东，立于位而俟婿。婿至，父出，使摈者请事。母出南面房外，示亲授婿，且当戒女也。）
　　[疏]“公醴”至“房外”。
　　○注“女既”至“女也”。
　　○释曰：此亦前经不具，故记之。云“女既次纯衣，父醴之于房中，南面”者，见於上文。云“盖母荐焉”者，舅姑共飨，妇姑荐脯醢，故知父母醴女亦母荐脯醢，重昏礼，故母荐也。云“女奠爵于荐东，立于位而俟婿”者，案《士冠礼》子与醮子及此篇礼宾、礼妇皆奠爵于荐东，明此亦奠荐东也。云“婿至，父出，使摈者请事”者，见于上文。云“母出南面房外，示亲授婿，且当戒女也”者，并参下文而言也。
　　女出于母左，父西面戒之，必有正焉。若衣、若笄，母戒诸西阶上，不降。（必有正焉者，以戒使不忘。）
　　[疏]“女出”至“不降”。
　　○释曰：此记亦经不具。以母出房户之西南面，女出房西行，故云“出于母左”。父在阼阶上西面，故因而戒之。云“母戒诸西阶上”者，母初立房西，女出房，母行至西阶上，乃戒之也。
　　○注“必有”至“不忘”。
　　○释曰：云“戒使不忘”者，谓衣笄恒在身而不忘，持戒亦然，故戒使不忘也。下文父母及庶母重行戒者，并与此文相续成也。此士礼，父母不降送。案桓公三年经书：“九月，齐侯送姜氏于ん。”《梁传》曰：“礼，送女，父不下堂，母不出祭门。”祭门则庙门，言不出庙门，则似得下堂者，彼诸侯礼，与此异。以其大夫、诸侯、天子各有昏礼，故不同也。
　　妇乘以几。从者二人坐持几，相对。（持几者，重慎之。）
　　[疏]“妇乘以几”。
　　○注“持几者重慎之”。
　　○释曰：上经虽云“妇乘以几”，不见从者二人持之，故记之也。此几谓将上车时而登，若王后则履石，大夫、诸侯亦应有物履之，但无文以言。今人犹用台，是石几之类也。
　　妇入寝门，赞者彻尊幂，酌玄酒，三属于尊，弃馀水于堂下阶，加勺。（属，注也。玄酒，氵兑水贵新，昏礼又贵新，故事至乃取之，三注于尊中。）
　　[疏]“妇入”至“加勺”。
　　○释曰：经中唯置酒尊，不见彻幂以下事，故记之。
　　○注“属注”至“尊中”。
　　○释曰：经云“酌玄酒三注於尊”，谓於外器中酌取。此氵兑水三度注於玄酒尊中，礼成於三，故三注之也。云“玄酒，氵兑水贵新”者，案《郊特牲》云：“明水氵兑齐，贵新也。”又云：“凡氵兑，新之也。”是礼有贵新也。今昏礼，事至乃取之，故云贵新也。若然，礼有玄酒、氵兑水、明水三者，各逐事物生。名玄酒，据色而言，氵兑水据新取为号，其实一也。以上古无酒，用水为酒，後代虽有酒，用之配尊，不忘本故也。明水者，案《周礼秋官司ピ氏》云“以阴鉴取明水於月”，《郊特牲》云：“其谓之明水也，由主人之著此水也。”注云：“著犹成也。言主人齐，此水乃成可得也。”配尊之酒，三酒加玄酒，郁鬯与五齐皆用明水配之。《郊特牲》云五齐加明水，三酒加玄酒，不言郁鬯者，记人文略也。相对，玄酒与明水别；通而言之，明水亦名玄酒。故《礼运》云“玄酒在室”，彼配郁鬯，五齐是明水，名为玄酒也。以其俱是水，故通言水也。若天子、诸侯祭祀，得郁鬯与五齐、三酒并用。卿大夫、士祭直用三酒与玄酒，无五齐与郁鬯。又明水若生人相礼不忘本，亦得用，以其用醴醴，则五齐之中醴齐之类也。
　　，缁被里，加于桥。舅答拜，宰彻。（被，表也。有衣者，妇见舅姑，以饰为敬。桥，所以，其制未闻。今文桥为镐。）
　　[疏]“缁”至“彻”。
　　○释曰：上经虽云，不言表里加饰之事，故记之也。
　　妇席荐馔于房。（醴妇，飨妇之席荐也。）
　　[疏]“妇席荐馔于房”。
　　○注“醴妇”至“荐也”。
　　○释曰：此亦於经不见，故记之。但醴妇时唯席与荐，无俎，其飨妇非直有席荐，并有俎。俎则不馔于房，从鼎升于俎，入设于席前。今据醴妇时，同有席与荐馔于房中者而言也。
　　飨妇，姑荐焉。（舅姑共飨妇，舅献爵，姑荐脯醢。）
　　[疏]“飨妇姑荐焉”。
　　○释曰：经直言“舅姑共飨妇，以一献之礼”，时同自明，不言姑荐，故记之也。
　　妇洗在北堂，直室东隅，篚在东，北面盥。（洗在北堂，所谓北洗。北堂，房中半以北。洗南北直室东隅，东西直房户与隅。）
　　[疏]“妇洗”至“面盥”。
　　○释曰：经唯言“北洗”，不言洗处及篚，故记之也。
　　○注“洗在”至“隅”。
　　○释曰：房与室相连为之房，无北壁，故得北堂之名，故云“洗在北堂”也。云“所谓北洗”者，所谓经中北洗也。云“北堂，房半以北”者，以其南堂是户外，半以南得堂名，则堂是户外之称，则知此房半以北得堂名也。知房无北户者，见上文云尊于房户之东，房有南户矣。《燕礼》、《大射》皆云羞膳者升自北阶，立于房中。不言入房，是无北壁而无户，是以得设洗直室东隅也。云“洗南北直室东隅”者，是南北节也。云“东西直房户与隅”者，是东西节也。
　　妇酢舅，更爵，自荐。（更爵，男女不相因也。）
　　[疏]“妇酢舅更爵自荐”。
　　○释曰：谓舅姑飨妇献时，舅姑荐。今妇酢舅，妇自荐之，嫌别人荐，故记之也。
　　不敢辞洗，舅降则辟于房，不敢拜洗。（不敢与尊者为礼。）
　　[疏]“不敢”至“拜洗”。
　　○释曰：此事当在妇酢舅之上，退之在下者，欲见酬酒洗时亦不辞，故也。此对《士冠》、《乡饮酒》之等主与宾为礼，皆辞洗，此则不敢也。此事於经不见，故记之也。
　　凡妇人相飨，无降。（姑飨妇人送者于房，无降者，以北洗篚在上。）
　　[疏]“凡妇人相飨无降”。
　　○注“姑飨”至“在上”。
　　○释曰：本设北洗，为妇人有事不下堂。今以北洗及篚在上，故不降。经不言，故记之也。言“凡”者，欲见舅姑共飨妇及姑飨妇人送者皆然，故言凡也。
　　妇入三月，然後祭行。（入夫之室三月之後，於祭乃行，谓助祭也。）
　　[疏]“妇入”至“祭行”。
　　○注“入夫”至“祭也”。
　　○释曰：此据舅在无姑，或舅没姑老者。若舅在无姑，三月不须庙见，则助祭。案《内则》云“舅没则姑老”者，谓姑六十亦传家事，任长妇。妇入三月庙见，祭菜之後亦得助夫祭，故郑云“谓助祭也”。此亦谓妇，其庶妇无此事。亦以经不见，故记之也。
　　庶妇，则使人醮之，妇不馈。（庶妇，庶子之妇也。使人醮之，不飨也。酒不酬酢曰醮，亦有脯醢。妇酌之以醴，尊之。庶妇酌之以酒，卑之。其仪则同。不馈者，共养统於也。）
　　[疏]“庶妇”至“不馈”。
　　○注“庶妇”至“也”。
　　○释曰：不飨者，以妇不醮而有飨。今使人醮之，以醮替飨，故使人醮之，不飨也。云“酒不酬酢曰醮”者，亦如庶子醮。然知“亦有脯醢”者，以其飨妇及醮子皆有脯醢，故知亦有脯醢也。云“其仪则同”者，妇用醴於客位，东面拜受醴，赞者北面拜送。今庶妇虽於房外之西，亦东面拜受，醮者亦北面拜送，故云其仪则同也。云“不馈者，共养统於也”者，谓不盥馈特豚，以其共养统于妇也。
　　昏辞曰：“吾子有惠，贶室某也。（昏辞，摈者请事告之辞。吾子，谓女父也。称有惠，明下达。贶，赐也。室犹妻也。子谓公冶长可妻也。某，婿名）
　　[疏]“昏辞”至“某也”。
　　○注“昏辞”至“婿名”。
　　○释曰：郑知昏辞是“摈者请事告之辞”者，以其言“吾子有惠贶室某也”，是使告主人之辞，明知是摈者出门请事，使者告之辞也。知“吾子，谓女父”者，请事告摈者，称前已有惠，贶其妻於婿某，申明是女父，乃得以女许人，故知吾子女父也。云“明下达”者，此摈者称有惠贶室，即婿家旧已有辞下达女家，见许，今得言贶室也，故引上文下达以释此也。引“子谓公冶长可妻也”者，证以女许人称贶室，室犹妻也。
　　某有先人之礼，使某也请纳采。”（某，婿父名也。某也，使名也。）
　　[疏]“某有”至“纳采”。
　　○注“某婿”至“名也”。
　　○释曰：此亦是使者门外，通连上语告摈者之辞也。以其使者称向主人摈者，故知上某是婿父，下某是使者名也。
　　对曰：“某之子愚，又弗能教。吾子命之，某不敢辞。”（对曰者，摈出纳宾之辞。某，女父名也。吾子，谓使者。今文弗为不，无能字。）
　　[疏]“对曰”至“敢辞”。
　　○注“对曰”至“能字”。
　　○释曰：郑知“对曰者，摈出纳宾之辞”者，以其上文宾告摈者辞，下经致命主人，明此是中摈者出领宾告者辞，下经致语入告主人摈者，又领主人此语，以告使者知也。
　　致命，曰：“敢纳采。”问名，曰：“某既受命，将加诸卜，敢请女为谁氏？”（某，使者名也。谁氏者，谦也，不必其主人之女。）
　　[疏]“致命曰：“敢纳采”。
