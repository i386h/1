<!-- { "loadSidebar": true } -->
　　○释曰：云“隶仆人扫侯道”者，谓君射时，初扫之时，亦是隶仆人也。云“巾车，张大侯”者，举尊者而言。其参侯、干侯亦张之，是以上文司马“遂命量人、巾车张三侯”。此直云大侯，举尊而言也。云“及参侯、干侯之获者”，以其上文以献大侯服不获者，明此经获者是糁侯、犴侯可知。云“隶仆人巾车，於服不之位受之”，知者，以其隶仆人、巾车素无其位，而经云“如大侯之礼”，明就大侯之位受献，是以郑云“功成於大侯也”。云“不言量人者，此自後以及先可知”者，案上张侯之时，先言量人，後言巾车，君射之时乃有隶仆人扫侯道。受献先言隶仆人，後言巾车，是自後以及先，隶仆尚得献，明量人在巾车之先得献可知。
　　卒，司马师受虚爵，奠于篚。（获者之篚。）
　　获者皆执其荐，庶子执俎从之，设于乏少南。（少南，为复射妨旌也。隶仆人、巾车、量人，自服不而南。）
　　[疏]注“隶仆”至“而南”。
　　○释曰：知“自服不而南”者，虽无正文，以其受献於服不之位，明继服不而南可知。
　　服不复负侯而俟。
　　司射阶西，去扑，堂西，释弓，说决、拾，袭，洗，洗觚，升实之，降，献释获者于其位，少南。（献释获者与获者异，文武不同也。去扑者，扑不升堂也。少南，辟中。）
　　[疏]“司射”至“少南”。
　　○释曰：自此尽“反位”，论献释获者之事。
　　○注“文武不同”。
　　○释曰：言“文武不同”者，以其献获者於侯西北面受献，归功於侯，是其武献；释获者升堂酌酒，东面献之，就释之所，是其文，故云文武不同。
　　荐脯醢、折俎，皆有祭。（俎与服不同，唯祭一为异。）
　　[疏]注“俎与”至“为异”。
　　○释曰：云“俎与服不同”者，以其俱用一俎。云“唯祭一为异”者，上祭侯之俎，引《乡射》获者“俎与荐皆三祭”，郑《乡射》注云：“祭侯三处。”至此献释获者，不主祭侯，正唯一祭俎耳，故云唯祭一为异。
　　释获者荐右东面拜受爵。司射北面拜送爵。释获者就其荐坐，左执爵，右祭脯醢，兴，取肺，坐祭，遂祭酒。（祭俎不奠爵，亦贱不备礼。）
　　[疏]注“祭俎”至“备礼”。
　　○释曰：上祭侯之时，祭俎不奠爵，不备礼，至此祭俎亦祭肺不奠爵，贱，亦不备礼。
　　兴，司射之西，北面立卒爵，不拜既爵。司射受虚爵，奠于篚。释获者少西辟荐，反位。（辟荐少西之者，为复射妨司射视，亦辟俎也。）
　　[疏]注“亦辟俎也”。
　　○释曰：以其荐俎相将，荐既辟，俎亦辟可知。
　　司射堂西，袒、决、遂，取弓，挟一个，阶西，扑以反位。（为将复射。）
　　[疏]“司射”至“反位”。
　　○注“为将复射”。
　　○释曰：自此尽“于公如初”，论司射请公为三番射事。
　　司射倚扑于阶西，阼阶下，北面请射于公，如初。（不升堂，宾诸公卿大夫既射矣，闻之可知。）
　　[疏]注云“不升堂，宾诸公卿大夫既射矣，闻之可知”者，决前司射升堂，请射于公升，今不升者，诸公卿大夫前已射，闻之矣。
　　反扑，次，命三耦皆袒、决、遂，执弓，序出取矢。（言拾，是言序，互言耳。）
　　[疏]“反”至“取矢”。
　　○注“言”至“言耳”。
　　○释曰：自此尽“袭反位”，论三耦与卿大夫取矢之事。云“言拾”者，谓第一射时，三耦云拾取矢。云“是言序”者，谓序出次时，一耦先後互者，皆次序出次，至庭拾取矢。
　　司射先反位。（言先，先三耦也。司射既命三耦以入次之事，即反位。三耦入次，袒、决、遂，执弓挟矢，乃出反次外西面位。不言司射先反位，三耦未有次位，无所先也。）
　　[疏]“司射先反位”。
　　○注“言先”至“先也”。
　　○释曰：云“不言司射先反位，三耦未有次外位，无所先也”者，凡言反位者，谓前已有位，今乃反之，是今礼反於旧位。旧位第一番之时，三耦次外旧无位，司射虽先有位，不得言先反位，是以决之。
　　三耦拾取矢如初，小射正作取矢如初。（小射正，司射之佐，作取矢，礼杀，代之。）
　　[疏]“三耦”至“如初”。
　　○注“小射”至“代之”。
　　○释曰：云“礼杀，代之”者，决第一番不言小射正作取矢。
　　三耦既拾取矢，诸公、卿、大夫皆降，如初位，与耦入於次，皆袒、决、遂，执弓，皆进当，进坐，说矢束。上射东面，下射西面，拾取矢，如三耦。（皆进当，进三耦揖之位也。凡继射，命耦而已，不作射，不作取矢，从初。）
　　[疏]“三耦”至“三耦”。
　　○注“皆进”至“从初”。
　　○释曰：云“凡继射，命耦而已，不作射，不作取矢，从初”者，言凡继射命耦者，前三耦卒射後，大夫降至“三耦之南，西面北上，司射东面于大夫西，比耦，大夫与大夫，命上射曰：某御於子。命下射曰：子与某子射。卒，遂比众耦”云云。至公即席後，宾升阶复位还筵，而後卿大夫继射，後“众皆继射，释获皆如初”，注云：“诸公卿言取弓矢，众言释获，互言也。”既《司射》注：“司射所作，唯上耦。”是此文小射正但作三耦拾取矢，公以下亦无作拾文，故曰“不作取矢从初”，从三耦法也。
　　若士与大夫为耦，士东面，大夫西面。大夫进坐，说矢束，退反位。（说矢束，自同於三耦，谦也。）
　　[疏]注“说矢”至“谦也”。
　　○释曰：云“自同於三耦，谦也”者，以其三耦是士之束，既是大夫，若束则异於三耦，故云说矢束自同於三耦谦也。《乡射》“坐说矢束”，注云：“说矢束者，下耦以将拾取。”彼不言同三耦者，彼三耦非大夫故也。
　　耦揖进，坐兼取乘矢，兴，顺羽，且左还，毋周，反面揖。（兼取乘矢，不敢与大夫拾。）
　　大夫进坐，亦兼取乘矢，如其耦。北面三挟一个，揖进。大夫与其耦皆次，释弓，说决、拾、袭，反位。诸公、卿升就席。（大夫反位，诸公卿乃升就席，大夫与己上下位。）
　　[疏]注“大夫”至“下位”。
　　○释曰：诸公卿大夫自为耦者，拾取矢在前，大夫与士耦者说矢束，拾取矢在後，今待大夫反位，公卿乃升就席者，以其上大夫与下大夫同是大夫爵，但上下有异耳。故上大夫待下大夫反位，乃後升就席。
　　众射者继拾取矢，皆如三耦，遂入于次，释弓矢，说决、拾、袭，反位。
　　司射犹挟一个以作射，如初。一耦揖升如初。司马升，命去侯，负侯许诺。司马降，释弓反位。司射与司马交于阶前，倚扑于阶西，阼阶下，北面请以乐于公，公许。（请奏乐以为节也。始射，获而未释获，复释获，复用乐行之。君子之於事也，始取苟能，中课有功，终用成法，教化之渐也。射用应乐为难。孔子曰：“射者何以听，循声而发，发而不失正鹄者，其唯贤者乎？”）
　　[疏]注“请奏”至“者乎”。
　　○释曰：云“请奏乐以为节也”者，谓若天子《驺虞》九节，诸侯《首》七节，大夫《采》，士《采蘩》皆五节。云“始射，获而未释获”者，谓第一番三耦射中时，虽唱获未释。云“复释获”者，谓第二番众耦皆射，释未作乐。云“复用乐行之”者，谓第三番射，非直释，复用乐焉。云“射用应乐为难”者，但礼射，其容体比於礼，其节奏比於乐，又须中於侯，名为应乐节。云“孔子曰”者，《礼记射义》文。引之者，证射用应乐而为难之意。
　　司射反，扑，东面命乐正曰：“命用乐。”（言君有命用乐射也。乐正在工南，北面。）
　　[疏]注“言君”至“北面”。
　　○释曰：云“乐正在工南，北面”者，此时工在洗东西面，乐正在工南北面，司射在西阶下东面。经云“命乐正”者，东面遥命之。
　　乐正曰：“诺。”司射遂堂下，北面视上射，命曰：“不鼓不释。”（不与鼓节相应，不释也。鼓亦乐之节。《学记》曰：“鼓无当於五声，五声不得不和。”凡射之鼓节，《投壶》其存者也。《周礼》射节：天子九，诸侯七，卿大夫以下五。）
　　[疏]注“不与”至“下五”。
　　○释曰：引《学记》者，证鼓得与乐为节之事。云“凡射之鼓节，《投壶》其存者也”者，射之鼓节多少无文，案今《礼记投壶》篇图出鲁鼓、薛鼓，云“取半以下为投壶节，尽用之为射节”，是其投壶存者。云“《周礼》射节：天子九”以下者，是《射人》、《乐师》皆有此支，引之者，证射节多少。
　　上射揖，司射退反位。乐正命大师，曰：“奏《首》，若一。”（乐正西面受命，左还东面，命大师以《大射》之乐章，使奏之也。《首》，逸诗《曾孙》也。之言不来也。其诗有“射诸侯首不朝者”之言，因以名篇，後世失之，谓之《曾孙》。曾孙者，其章头也。《射义》所载《诗》曰“曾孙侯氏”是也。以为诸侯射节者，采其既有弧矢之威，又言“小大莫处，御於君所，以燕以射，则燕则誉”，有乐以时会君事之志也。若一者，调其声之疏数重节。）
　　[疏]“上射”至“若一”。
　　○注“乐正”至“重节”。
　　○释曰：云“《首》，逸诗《曾孙》也”者，以其《首》是篇名，《曾孙》是章头。知者，以其《射义》上文云：其节，天子以《驺虞》，诸侯以《首》，卿大夫以《采》，士以《采蘩》。以类言之，《驺虞》、《采》是篇名，《首》篇名可知。《射义》下文“诸侯君臣尽志於射”，又云“故《诗》曰：曾孙侯氏，四正具举。小大莫处，御於君所”，注云：“此《曾孙》之诗，诸侯之射节也。四正，正爵四行也。四行者，献宾、献公、献卿、献大夫，乃後乐作而射也。”上云《首》，下云《曾孙》。《曾孙》，章头也，是以郑云“《曾孙》其章头，《射义》所载曾孙侯氏”是也。云“後世失之，谓之《曾孙》”者，以《曾孙》为篇名是失之，云曾孙其章头也，是正世人也。云“小大莫处”已下，“则燕则誉”以上，皆《射义》文。彼注以燕，以射先行燕礼乃射是也。云“若一者，调其声之疏数重节”者，谓九节、七节、五节，中相去，或希疏或密数，中使如一。必疏数如一者，重此乐故也。
