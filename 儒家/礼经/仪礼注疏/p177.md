<!-- { "loadSidebar": true } -->
　　[疏]“觯俟”至“建之”。
　　○注“时朝”至“逮日”。
　　○释曰：言此者，记人恐馔时已酌於觯。故记云“俟时而酌”也。引《檀弓》者，谓时是朝夕之时。必朝奠待日出，夕奠须日未没者，欲得父母之神，随阳而来故也。
　　小敛，辟奠不出室。（未忍神远之也。辟袭奠以辟敛，既敛则不出於室，设于序西南，毕事而去之。）
　　[疏]“小敛辟奠不出室”。
　　○注“未忍”至“去之”。
　　○释曰：云“未忍神远之也”者，释奠不出室之义。始死，犹生事之，不忍即为鬼神事之，故奠不出室。云“辟袭奠以辟敛”者，以经云“小敛、辟奠”，故知辟袭奠只为辟敛也。云“既敛则不出於室，设於序西南”者，又解袭奠不出室。若将大敛，则辟小敛奠於序西南，此将小敛，辟奠於室。至於既小敛，则亦不出於室，设于序西南，故言不出室。若然，奠不出室，为既敛而言也。云“事毕而去之”者，敛事毕，奉尸夷于堂，乃去之而设小敛奠于尸东。
　　无踊节。（其哀未可节也。）
　　[疏]“无踊节”。
　　○注“其哀未可节也”。
　　○释曰：自死至此为节。宾主拾踊有三者三，有踊节，而云“无踊节”者，除三者三之外，其踊皆无节。即上文“踊无”是也。云“其哀未可节也”，亦谓三者三之外无踊节而言也。
　　既冯尸，主人袒，{髟舌}发，绞带。众主人布带。（众主人，齐衰以下。）
　　[疏]“既冯”至“布带”。
　　○注“众主”至“以下”。
　　○释曰：小敛于户内讫，主人袒，{髟舌}发散带垂，经不云绞带及齐衰以下布带事，故记者言之。案《丧服》苴之外，更有绞带，郑注云：“要象大带，又有绞带象革带，齐衰以下用布。”齐衰无等皆是布带也。知众主人非众子者，以其众子皆斩衰绞带，故知“众主人，齐衰以下”，至缌麻首皆免也。
　　大敛于阼。（未忍便离主人位也。主人奉尸敛于棺，则西阶上宾之。）
　　[疏]“大敛于阼”。
　　○注“未忍”至“宾之”。
　　○释曰：经大敛时直云“布席如初”，不言其处，故记云“大敛于阼”，阼是主人位，故郑云“未忍便离主人位也”。云“主人奉尸敛于棺，则西阶上宾之”者，丧事所以即远敛讫，即奉尸敛于棺，宾客之，故《檀弓》云“周人殡于西阶，则犹宾之”是也。
　　大夫升自西阶，阶东，北面东上。（视敛。）
　　[疏]“大夫”至“东上”。
　　○注“视敛”。
　　○释曰：知“视敛”者，以其文承大敛下，故知大夫升为视敛也。
　　既冯尸，大夫逆降，复位。（中庭西面位。）
　　[疏]“既冯”至“复位”。
　　○注“中庭西面位”。
　　○释曰：知大夫位在中庭西面者，上篇朝夕哭云主人入堂下，直东序西面，卿大夫在其南，卿大夫与主人同西面向殡，故知大夫位在中庭西面也。
　　巾奠，执烛者灭烛出，降自阼阶，由主人之北，东。（巾奠而室事已。）
　　[疏]“巾奠”至“北东”。
　　○注“巾奠而室事已”。
　　○释曰：上篇大敛奠时，直云“乃奠，烛升自阼阶”，无执烛降由主人之北，故记人言之，云“由主人之北东”也。云“巾奠而室事已”者，既巾讫，是室事已，故执烛者出也。
　　既殡，主人说髦。（既殡，置铭于聿，复位时也。今文说皆作税。儿生三月，发为{髟}，男角女羁。否则男左女右，长大犹为饰存之，谓之髦。所以顺父母幼小之心。至此尸柩不见，丧无饰，可以去之。髦之形象未闻。）
　　[疏]“既殡主人说髦”。
　　○注“既殡”至“未闻”。
　　○释曰：自此尽“乘车”，论孝子衣服、饮食、乘车等之事。云“既殡，置铭于聿，复位时也”者，案上篇云：“主人奉尸，敛于棺，乃盖，主人降，拜大夫之後至者，北面视聿，卒涂，祝取铭置于聿，主人复位。”云复位者，从西阶下复阼阶下位也。凡“说髦”，尊卑同皆三日，知者，《丧大记》云：“小敛，主人即位于户内，乃敛，卒敛，主人冯之，主人袒，说髦，{髟舌}发以麻。”注云：“士既殡说髦，此云小敛，盖诸侯礼也。士之既殡，诸侯之小敛，於死者俱三日也。”是尊卑同三日也。必三日说髦者，案《礼记问丧》云：“三日而不生，亦不生矣。”以髦是子事父母之饰，父母既不生，故去之。云“今文说皆作税”者，此说及下经“不说带”，二字皆作“税”。凡释今古之文，皆在注後。此在注中者，以其释经义尽者，於注末言之，以文更有义者，释今古字讫，乃更泛说，即此注巳解今古字讫，更释髦义是也。云“儿生三月，发为{髟}，男角女羁，否则男左女右”者，《内则》文。彼注云：“夹囟曰角，午达曰羁。”引之者，证髦象幼时{髟}之义，故云“长大犹为饰存之，谓之髦，所以顺父母幼少之心”，是以舜年五十，不失孺子之心者也。云“髦之形象未闻”者，案《诗》云“{髟}彼两髦”，郑云：“髦者，发至眉。子事父母之饰。”以其云{髟}{髟}者，垂之貌，又云两髦，故以发至眉解之。其状则未闻。
　　三日，绞垂。（成服日。绞，要之散垂者。）
　　[疏]“三日绞垂”。
　　○注“成服”至“垂者”。
　　○释曰：以经小敛曰要，大功以上散带垂，不言成服之时绞之，故记人言之。云“成服日”者，士礼生与来日，则除死三日，则经云三日成服，此云三日绞垂之日也。小功缌麻，初而绞之，不待三日也。
　　冠六升，外纟毕，缨条属，厌。（纟毕，谓缝著於武也。外之者，外其馀也。缨条属者，通屈一条绳为武，垂下为缨，属之冠。厌，伏也。）
　　[疏]“冠六”至“属厌”。
　　○注“纟毕谓”至“伏也”。
　　○释曰：云“冠六升”者，据斩衰者而言。齐衰以下，冠衰各有差降。云“纟毕谓缝著於武”者，古者冠吉凶皆冠，武别材，武谓冠卷，以冠前後皆缝著於武。若吉冠，则从武上乡内缝之，纟毕馀在内谓之内纟毕。若凶冠，从武下乡外缝之，谓之外纟毕，故云“外之者，外其馀”也。云“缨条属者，通屈一条绳为武，垂下为缨，属之冠”者，吉冠则缨武别材，凶冠则缨武同材，以一绳从前额上以两头乡项後交通，至耳各缀之於武，使乡下缨结之。云“属之冠”者，先为缨武讫，乃後以冠属著武，故云属也。云“厌，伏也”者，以其冠在武下过，乡上反缝著冠，冠在武下，故云厌也。五服之冠皆厌，但此文上下据斩衰而言也。
　　衰三升。（衣与裳也。）
　　[疏]“衰三升”。
　　○注“衣与裳也”。
　　○释曰：经直云“衰”，郑兼言“裳”者，以其衰裳升数同，故经举衰而通裳。但首对身，首为尊，故冠六升，衰三升，衰裳同三升也。是以吉时朝服十五升，至於麻冕，郑亦为三十升布，与服一倍而解之。
　　屦外纳。（纳，收馀也。）
　　[疏]“屦外纳”。
　　○注“纳收馀也”。
　　○释曰：案《丧服》斩衰而言，此则菅屦也。云“外纳”者，谓收馀未乡外为之，取丑恶不事饰故也。
　　杖下本，竹、桐一也。（顺其性也。）
　　[疏]“杖下”至“一也”。
　　○注“顺其性也”。
　　○释曰：案《丧服》为父斩衰，以苴杖竹，为母齐衰，以削杖桐。桐、竹皆下本，本谓根本。郑云“顺其性”者，谓下其根本，顺木之性。但为父杖竹者，义取父者子之天，竹性自然圆，象天父，子自然至孝。为母杖桐者，义取桐者同也，同之於父，言至孝同之於父，故《丧服》贬於父，非自然之意也。
　　居倚庐，（倚木为庐，在中门外东方，北户。）
　　[疏]“居倚庐”。
　　○注“倚木”至“北户”。
　　○释曰：知“在中门外东方北户”者，一释案《丧服传》云：居倚庐，既虞，翦屏，既练，舍外寝。郑彼注云：“舍外寝於中门之外，屋下垒墼为之，不涂，所谓垩室。”郑以《子夏传》以既练居垩屋而言外，外为中门外，则初死居倚庐，倚庐亦中门外可知也。东方者，以中门内殡宫之哭位在阼阶下，西面乡殡，明庐在中门外，亦东方乡殡，是以主人及兄弟卿大夫外位皆西面。云北户者，以倚东壁为庐，一头至地，明北户乡阴，至既虞之後，柱楣翦屏，乃西乡开户也。
　　寝苫，枕块，（苫，编{蒿禾}。块，也。）
　　[疏]”寝苫枕块“。
　　○注“苫编{蒿禾}块也”。
　　○释曰：孝子寝卧之时，寝於苫，以块枕头。必寝苫者，哀亲之在草；枕块者，哀亲之在土。云“苫，编{蒿禾}”者，案《尔雅》“白盖谓之苫”，郭云：“白茅苫也。”与此不同者，彼取白之义，此不取白，故郑因时人用{蒿禾}为苫，而言编{蒿禾}。云“块，也”者，亦《尔雅》文。
　　不说带。（哀戚不在於安。）
　　[疏]“不说带”。
　　○注“哀戚不在於安”。
　　○释曰：云“不说带”者，冠衰自然不说，以其带在冠衰之上，故周公设经，举带而言也。
　　哭昼夜无时。（哀至则哭，非必朝夕。）
　　[疏]“哭昼夜无时”。
　　○注“哀至”至“朝夕”。
　　○释曰：此谓殡後在庐中，除朝夕入哭於庐中，思忆则哭，无时节，故郑云“哀至则哭，非必朝夕”也。
　　非丧事不言。（不忘所以为亲。）
　　[疏]“非丧事不言”。
　　○注“不忘所以为亲”。
　　○释曰：《丧服四制》云：“不言而事行者，扶而起。言而后事行者，杖而起。”庶人面垢而已，则天子诸侯有臣，不言而丧事得行者，丧事亦不言。大夫士是臣降於君，言而事行。若然，此士礼亦言而事行，故於丧非丧事不言也。《孝经》云：“言不文。”亦据大夫士也。云“不忘所以为亲”者，则丧事也，是以《曲礼》云：“居丧，未葬读丧礼，既葬读祭礼，丧复常，读乐章。”丧事而言亦兼此也。
　　ヱ粥，朝一溢米，夕一溢米，不食菜果。（不在於饱与滋味。粥，糜也。二十两曰溢，为米一升二十四分升之一。实在木曰果，在地曰。）
　　[疏]“ヱ粥”至“菜果”。
　　○注“不在”至“曰”。
