<!-- { "loadSidebar": true } -->
　　无爵。使二人举觯。宾与大夫不兴，取奠觯饮，卒觯，不拜。（二人，谓者二人也。使之升，立于西阶上。宾与大夫将旅，当执觯也。卒觯者固不拜矣，著之者，嫌坐卒爵者拜既爵。此坐于席，礼既杀，不复崇。）
　　[疏]“无”至“不拜”。
　　○注“二人”至“复崇”。
　　○释曰：经“宾”上有“于”字者，误。以此二觯仍是前二人所举者，今以二人升者，举发使行无爵，非新觯，以郑注可知，故误有也。若然，举觯上属，实下属为句也。云“卒觯者固不拜矣，著之者，嫌坐卒爵者拜既爵”者，上正旅酬时，宾酬主人，宾不祭，卒觯，不拜，不洗，今此二人举觯，礼弥杀，故云卒觯者固不拜矣。嫌坐卒爵者拜既爵者，以正献酬时皆坐，卒爵拜既爵，嫌此无爵饮，卒觯，亦有拜义，故明之。云“坐于席，礼既杀，不复崇”者，此决正行献酬时，在於阶下，有拜既爵，此说屦就席，礼既杀，不复崇重，故无拜爵也。
　　执觯者受觯，遂实之。宾觯以之主人，大夫之觯长受，（长，众宾长。）而错，皆不拜。（错者，实主人之觯，以之次宾也。实宾长之觯，以之次大夫，其或多者，迭饮於坐而已，皆不拜受，礼又杀也。）
　　[疏]注“错者”至“杀也”。
　　○释曰：云“其或多者，迭饮於坐而已”者，众宾之长在宾西者三人，大夫则席於宾东。若大夫亦三人，则与众宾等，得交错相酬。言其或多者，若有一大夫，则众宾二人无所酬，直二人迭饮而已。若大夫四人已上，多於三宾，自三人之外，亦无所酬，则亦自相酬，迭饮而已。云“皆不拜受，礼杀也”者，上二人举觯於宾与大夫，皆拜受，及饮卒不拜，是其杀。今众宾与大夫不拜受觯，故言礼又杀也。
　　辩，卒受者兴，以旅在下者于西阶上。（众宾之末，饮而酬主人之赞者；大夫之末，饮而酬宾党，亦错焉。不使执觯者酌，以其将旅酬，不以己尊孤人也。其末若皆众宾，则先酬主人之赞者，若皆大夫，则先酬宾党而已。执觯者酌，在上辩，降复位。）
　　[疏]“辩卒”至“阶上”。
　　○注“众宾”至“复位”。
　　○释曰：经云“辩”，谓堂上众宾已上皆饮讫。云“卒受”者，谓最末後饮者。云“众宾之末，饮而酬主人之赞者；大夫之末，饮而酬宾党，亦错焉”者，此亦若堂上交错也。云“不使执觯者酌”，谓不使二人执觯者酌。云“以其将旅酬，不以己尊孤人也”者，其堂上皆坐行酒，至此立阶上，旅在下，解经“兴，以旅在下者”。云“其末若皆众宾，则先酬主人之赞”者，谓大夫或少或无，则众宾为末饮也。云“若皆大夫”者，谓大夫多，众宾遍後，二觯并酬大夫，则大夫为末饮也。云“执觯者酌在上辩，降复位”者，谓二人举觯酌堂上众宾已上辩，其堂下自酌相旅，二人无事，故降复于东阶前，西面北上位也。故《乡饮酒》记云：“主人之赞者西面北上，不与，无爵然後与。”必知复位者，下经云“执觯者皆与旅”是也。
　　长受酬，酬者不拜，乃饮，卒觯，以实之。（言酬者不拜者，嫌酬堂下异位当拜也。古文曰受酬者不拜。）
　　[疏]“长受”至“实之”。
　　○注“言酬”至“不拜”。
　　○释曰：谓堂下或宾党之长，或主人赞者之长，受堂上酬，酬者不拜。郑云“酬者不拜者，嫌酬堂下异位，当拜也”者，嫌堂下异位，堂上酬堂下当拜，故明之也。
　　受酬者不拜受。（礼杀，进受尊者之酬，犹不拜。）
　　[疏]“受酬者不拜受”。
　　○注“礼杀”至“不拜”。
　　○释曰：堂下卑者受堂上尊者酒当拜，由礼杀，虽尊者之酬，犹不拜也。
　　辩旅，皆不拜。（主人之赞者於此始旅，嫌有拜。）
　　[疏]“辩旅皆不拜”。
　　○注“主人”至“有拜”。
　　○释曰：以《乡饮酒》记云：“主人之赞者不与，无爵然後与。”故郑偏言主人之赞者於此始旅，嫌有拜，故明之也。
　　执觯者皆与旅。（嫌已饮不复饮也。上使之劝人耳，非逮下之惠也。亦自以齿与於旅也。）
　　[疏]“执觯者皆与旅”。
　　○注“嫌已”至“旅也”。
　　○释曰：此即上文二人举觯者於西阶上，已卒觯，故郑云“嫌已饮不复饮也”。
　　卒受者以虚觯降，奠于篚。执觯者洗，升实觯，反奠于宾与大夫。（复奠之者，燕以饮酒为欢，醉乃止，主人之意也。今文无执觯及宾觯、大夫之觯，皆为爵。实觯，觯为之。）
　　[疏]“卒受”至“大夫”。
　　○注“复奠”至“为之”。
　　○释曰：今文此经云执觯者，无此执觯，又今文无执觯及宾觯、大夫之觯皆为爵，不从者，以其皆在无爵之科，明不为爵。云“实觯，觯为之”者，亦不从也。
　　无乐。（合乡乐无次数。）
　　[疏]“无乐”。
　　○注“合乡乐无次数”。
　　○释曰：知合乡乐《二南》者，约上正歌时不略，其正已歌乡乐。但上有次第，先歌《关雎》，次歌《葛覃》、《卷耳》，次歌《鹊巢》、《采》、《采蘩》，皆三终，有次数。今无次数，在宾主所好也。
　　宾兴，乐正命奏《陔》。（《陔》，《陔夏》，其诗亡。《周礼》宾醉而出，奏《陔夏》。《陔夏》者，天子诸侯以锺鼓，大夫、士鼓而已。）
　　[疏]“宾兴”至“奏陔”。
　　○注“陔陔”至“而已”。
　　○释曰：此宾兴，即命奏，下文宾降，乃作乐也。云“《陔》，《陔夏》其诗亡”者，《九夏》皆《诗》篇，郑注《锺师》云：“歌之大者，载在乐章，乐崩亦从而亡。”云“《周礼》”者，《锺师》云：《陔夏》，杜子春云：“客醉而出，奏《陔夏》。”虽非正文，亦据《周礼》而言。云“《陔夏》者，天子诸侯以锺鼓”，知者，《锺师》云：“以锺鼓奏《九夏》。”是天子法。襄公四年：“穆叔如晋，晋侯飨之，金奏《肆夏》之三，不拜。”则《陔夏》奏用锺矣。大夫、士尚有鼓，明诸侯亦有鼓，故总云“天子、诸侯以锺鼓”。知“大夫、士用鼓”者，此《乡射》、《乡饮酒》皆有鼓，故知以鼓奏《陔》而已也。
　　宾降及阶，《陔》作。宾出，众宾皆出，主人送于门外，再拜。（拜送宾于门东，西面。宾不答拜，礼有终。）
　　[疏]“宾降”至“再拜”。
　　○注“拜送”至“有终”。
　　○释曰：知“拜送宾于门东，西面”者，此约迎宾时於此拜也。云“不答拜，礼有终”者，以行礼有终，故不答也。
　　明日，宾朝服以拜赐于门外。（拜赐，谢恩惠也。）
　　[疏]“明日”至“门外”。
　　○释曰：自此尽“经末”，论息劳司正之事。
　　主人不见，如宾服，遂从之，拜辱于门外，乃退。（不见，不亵礼也。拜辱，谢其自屈辱。）
　　[疏]“主人”至“乃退”。
　　○注“不见”至“屈辱”。
　　○释曰：不见不亵礼者，礼不欲数，数则渎。今主人不见，恐相亵，故不见也。
　　主人释服，乃息司正。（释服，说朝服，服玄端也。息犹劳也。劳司正，谓宾之与之饮酒，以其昨日尢劳倦也。《月令》曰：“劳农以休息之。”）
　　[疏]“主人”至“司正”。
　　○注“释服”至“息之”。
　　○释曰：上文主人如宾服，则主人亦朝服矣。今言“释服”，谓释去朝服。朝服之下，衣则次玄端，故知“释服说朝服服玄端也”。玄端即朝服之下易其裳为异也。《月令》者，彼是十月农功毕，劳农以休息之，为息田夫之腊祭，引之者，证息劳来休息之义也。
　　无介。（劳礼略，贬於饮酒也。此已下皆记礼之异者。）
　　[疏]“无介”。
　　○注“劳礼”至“异者”。
　　○释曰：云“劳礼略，贬於饮酒也”者，谓贬於《乡饮酒》，《乡饮酒》礼有介，此上司正饮酒及此劳礼皆无介，是贬於《乡饮酒》也。云“此以下皆记礼之异”者，谓息司正之礼与上饮酒礼异之事也。
　　不杀。（无俎故也。）
　　[疏]“不杀”。
　　○注“无俎故也”。
　　○释曰：下文云“无俎”，无俎故不杀，杀即有俎也。
　　使人速。（速，召宾。）
　　[疏]“使人速”。
　　○注“速召宾”。
　　○释曰：若《公食》使人召之还，司正为摈也。
　　迎于门外，不拜，入，升。不拜至，不拜洗。荐脯醢，无俎。宾酢主人，主人不崇酒，不拜众宾。既献众宾，一人举觯，遂无爵。（言遂者，明其间阙也。宾坐奠觯于其所，摈者遂受命于主人，请坐于宾，宾降说屦升坐矣。不言遂请坐者，请坐主於无爵。）
　　[疏]“迎于”至“爵”。
　　○注“言遂”至“爵”。
　　○释曰：云“言遂者，明其阙也”者，阙谓一人举觯，下有工升歌，立司正旅酬，及二人举觯及彻俎之事，以其阙此数事，故云“遂无爵”也。云“宾坐奠觯于其所，摈者遂受命于主人，请坐于宾，宾降说屦升坐矣”，此并依正饮酒礼。不言遂请坐者，请坐主於无爵者，以其请坐主於无爵，今言无爵，自然请坐可知，故不须言请坐于宾也。
　　无司正。（使摈者而已，不立之。）
　　[疏]“无司正”。
　　○注“使摈”至“立之”。
　　○释曰：不立司正，亦是与饮酒礼异。
　　宾不与。（昨日至尊，不可亵也。古文与作豫。）
　　[疏]“宾不与”。
　　○注“昨日”至“作豫”。
　　○释曰：宾者，主人所尊敬，不可复召之，复召之亦是亵渎也。
　　征唯所欲，（征，召也。谓所欲请呼。）
　　[疏]“征唯所欲”。
　　○注“征召”至“请呼”。
　　○释曰：须止则止，须召则召，在主人之意，故云“所欲请呼”也。
　　以告於乡先生、君子可也。（告，请也。乡先生，乡大夫致仕者也。君子，有大德行不仕者。）
　　[疏]“以告”至“可也”。
　　○注“告请”至“仕者”。
　　○释曰：云“乡大夫致仕者也”者，此即《乡饮酒》注云“先生，谓老人教学者”。云“君子，有大德行不仕”者，大德行，谓六德、六行，可贡而不仕者。此即居士缟带，亦曰处士。
　　羞唯所有。（用时见物。）
　　[疏]“羞唯所有”。
　　○注“用时见物”。
　　○释曰：谓昨日所有之馀见物。
　　乡乐唯欲。（不歌《雅》、《颂》，取《周》、《召》之《诗》，在所好。）
　　[疏]“乡乐唯欲”。
　　○注“不歌”至“所好”。
