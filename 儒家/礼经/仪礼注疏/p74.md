<!-- { "loadSidebar": true } -->
　　乃席工于西阶上，少东。小臣纳工，工六人，四瑟。（工，谓瞽蒙善歌讽诵《诗》者也。六人，大师、少师各一人，上工四人。四瑟者，礼大乐众也。）
　　[疏]“乃席”至“四瑟”。
　　○注“工谓”至“众也”。
　　○释曰：自此尽“西面北上坐”，论作乐及献工之事。云“六人者，大师、少师各一人，上工四人”，皆据文而言也。云“礼大乐众也”者，对《燕礼》工四人而言也。
　　仆人正徒相大师，仆人师相少师，仆人士相上工。（徒，空手也。仆人正，仆人之长。师，其佐也。士，其吏也。天子视了相工，诸侯兼官，是以仆人掌之。大师、少师，工之长也。凡国之瞽蒙正焉。杜蒯曰：“旷也，大师也。”於是分别工及相者。《射礼》明贵贱。）
　　[疏]“仆人正”至“上工”。
　　○注“徒空”至“贵贱”。
　　○释曰：云“仆人正，仆人之长。师，其佐也”者，以正为长，师为众，故仆人正为长，仆人师为佐也。云“士，其吏也”者，以其在仆人之下，故知仆人之吏，吏则府史之类。云“天子视了相工”者，见於《氐了职》文。云“大师、少师，工之长也”者，《周礼春官》：“大师，下大夫二人，小师上士四人。”郑注云：“凡乐之歌，必使瞽蒙为焉。命其贤知者，以为大师、小师。”是乐工之长也。云“杜蒯曰，旷也大师也”者，《礼记檀弓》文。引之者，证大师为乐工之长也。云“於是分别工及相者，《射礼》明贵贱”者，对《燕礼》主欢，不明贵贱，故不分别工贵及相贱（元空一字）。
　　相者皆左何瑟，後首，内弦，挎越，右手相。（谓相上工者，後首，主於射，略於此乐。内弦挎越，以右手相工，由便也。越，瑟下孔，所以发越其声者也。古文後首为後手。）
　　後者徒相入。（谓相大师、少师者也。上列官之尊卑，此言先後之位，亦所以明贵贱，凡相者以工出入。）
　　[疏]“後者徒相入”。
　　○注“谓相”至“出入”。
　　○释曰：“上列官之尊卑”，此陈先後之位，亦是以明贵贱者。“上列官之尊卑”，谓先言仆人正与大师，後言仆人士与上工，是列官尊卑也。此陈先後，则上工与瑟在前，大师、少师在後，是先後之位。既据入时行位，亦据升堂坐之先後，亦依此也。云“凡相者以工出入”者，欲见入时如此，出时亦然。
　　小乐正从之。（从大师也，後升者，变於《燕》也。小乐正於天子，乐师也。）
　　[疏]“小乐正从之”。
　　○注“从大”至“师也”。
　　○释曰：云“从大师也，後升者，变於《燕》也”者。《燕礼》乐正先升，又不使小乐正者，彼主於乐，此则略於乐故也。
　　升自西阶，北面，东上。（工六人。）
　　坐授瑟，乃降。（相者也，降立于西县之北。）
　　[疏]”坐授瑟乃降“。
　　○注”相者“至”之北“。
　　○释曰：《乡饮酒》注云：“降立于西方，近其事。”以取近其事，故在西县之北也。
　　小乐正立于西阶东。（不统於工，明工虽众，位犹在此。）
　　[疏]“小乐”至“阶东”。
　　○注“不统”至“在此”。
　　○释曰：云“不统於工，明工虽众，位犹在此”者，决《燕礼》工四人，乐正升立于工之西，在西阶东，不统於工，此虽六人，众於彼，犹统于阶，而云西阶东不变。若使小乐正通之於工，恐工位移近西，故犹统于阶也。
　　乃歌《鹿鸣》三终。（《鹿鸣》，《小雅》篇也。人君与臣下及四方之宾燕，讲道政之乐歌也。言已有旨酒，以召嘉宾，与之饮者，乐嘉宾之来，示我以善道，又乐嘉宾有孔昭之明德，可则效也。歌《鹿鸣》三终，而不歌《四牡》、《皇皇者华》，主於讲道，略於劳苦与谘事。）
　　[疏]“乃歌鹿鸣三终”。
　　○注“鹿鸣”至“谘事”。
　　○释曰：云“主於讲道，略於劳苦”者，据《四牡》劳使臣，此不用之。云“与谘事”者，谓《皇皇者华》有谘谋、谘度、谘询之事，亦略之也。
　　主人洗，升实爵，献工。工不兴，左瑟。（工歌而献之，以事报之也。洗爵献工，辟正主也。献不用觚，工贱，异之也。工不兴，不能备礼，左瑟，便其右。大师无瑟，於是言左瑟者，节也。）
　　[疏]“主人”至“左瑟”。
　　○注“工歌”至“节也”。
　　○释曰：云“洗爵献工，辟正主也”者，案《乡饮酒》、《乡射》云“大师则为之洗”，谓君赐之乐者，其馀工不为之洗，是正主法。今此工六人皆为之洗，故云“辟正主人”。必知同洗者，以其更无别献之文，故知同洗也。云“献不用觚，工贱，异之也”者，《燕礼》、《大射》献宾、献卿大夫皆用觚，而献工用爵，故云异之。《乡饮酒》、《乡射》献同用爵者，变於君故也。云“大师无瑟，於是言左瑟者，节也”者，上言“献工”，下云“一人拜受爵”，则六人皆在工内，而云“工不兴”，“左瑟”，於是明大师亦入左瑟中，故须云“大师无瑟”。於是言左瑟者，以其六人总当献酒之节，故总入左瑟文，不谓有瑟也。
　　一人拜受爵。（谓大师也。言一人者，工贱，同之也。工拜於席。）
　　[疏]“一人拜受爵”。
　　○注“谓大”至“於席”。
　　○释曰：云“谓大师也。言一人者，工贱，同之也”者，《乡饮酒》、《乡射》云：“大师则为之洗。”则知此一人谓大师，不言大师，对君，工贱，不异其文，故同之而云一人也。
　　主人西阶上拜送爵。荐脯醢。（辄荐之，变於大夫。）
　　[疏]“主人”至“脯醢”。
　　○注“辄荐之变於大夫”。
　　○释曰：案上文云“辩献大夫遂荐之”，此工得献，不待辩辄荐之，故云“变於大夫”也。
　　使人相祭。（使人相者，相其祭荐，祭酒。）
　　[疏]“使人相祭”。
　　○注“使人”至“祭酒”。
　　○释曰：知“祭荐，祭酒”者，此文承一人受爵荐脯醢之下，明二者皆祭也，若下文众工直祭酒，不祭脯醢也。
　　卒爵，不拜。主人受虚爵。众工不拜，受爵，坐祭，遂卒爵。辩有脯醢，不祭。（相者，相其祭酒而已。）
　　主人受爵，降奠于篚，复位。大师及少师、上工皆降，立于鼓北，群工陪于後。（鼓北，西县之北也。言鼓北者，与鼓齐面，馀长在後也。群工陪于後，三人为列也。於是时，小乐正亦降立於其南，北面。工立，仆人立於其侧，坐则在後。《考工记》曰：“鼓人为皋陶，长六尺有六寸。”）
　　[疏]“大师”至“于後”。
　　○注“鼓北”至“六寸”。
　　○释曰：知“鼓北是西县之北”者，以其下文大师、少师始迁向东，明此降者降在西县之北可知。云“言鼓北者，与鼓齐面，馀长在後也”者，案前列乐县之时，鼓在钅薄南，今不言在锺磬之北，遥据鼓而言之者，欲取形大又面向东，工亦面向东，故遥取鼓面也。言“馀长在後”者，欲见鼓长六尺六寸，工面与鼓面齐，鼓有馀长在人後矣。言此者，工与鼓前面齐、後面不齐之意也。云“群工陪于後，三人为列也”者，大师、少师二人，上工四人，今若立时，三人为列，大师後有工二人，少师後亦有工二人，故云三人为列也。云“於是时，小乐正亦降立於其南，北面”者，亦约迁乐於东方，工西面，乐正北面，言“亦”者，亦东方也。云“工立，仆人立于其侧，坐则在後”者，亦约迁乐东方时面位得知也。云“《考工记》曰：鼓人为皋陶，长六尺有六寸”者，彼云“<韦军>人为皋陶”，先郑云：“<韦军>，书或为。”玄谓者以皋陶，名官，即陶字，从革，今云鼓人者，误。当作人，人掌鼓，後人误言鼓，鼓人自在《地官》，掌教六鼓矣。云“为皋陶”者，鼓木之名，其穹隆二十板，谓鼓木长六尺六寸，贾侍中彼解为晋鼓，引之者，证鼓东西长，工齐前面，於後有馀之义也。
　　乃管《新宫》三终。（管，谓吹以播《新宫》之乐。其篇亡，其义未闻。笙从工而入，既管不献，略下乐也。立于东县之中。）
　　[疏]“乃管《新宫》三终”。
　　○注“管谓”至“之中”。
　　○释曰：云：“管，谓吹”者，此云管，上云，故郑合为一事解之。云“其篇亡，其义未闻”者，以其堂下诗，故与《由庚》之等同亡，但上《由庚》、《由仪》之等有序无诗，同云有其义而亡其辞，此则辞义皆亡，故云其义未闻。云“笙从工而入”者，案《燕礼》云：“笙入，立于县中。”有笙入之文，此上下不见笙入之文，故知笙从工而入也。上云，解为竹，谓笙箫之属。竹即管也。今此经云管，已解为管，复云笙从工而入者，《燕礼》记云“下管《新宫》，笙入三成”。则吹管者亦吹笙，故兼言笙，欲见笙管相将也。云“立于东县之中”者，《燕礼》笙入立于县中，则於此县而言，此辟射位，故知立于东县之中也。
　　卒管。大师及少师、上工皆东坫之东南，西面，北上，坐。（不言县北，统於堂也。於是时，大乐正还北面立于其南。）
　　[疏]“卒管”至“上坐”。
　　○注“不言”至“其南”。
　　○释曰：工人前不即迁于东者，为管笙所作，不以无事乱有事，故待卒管。大师乃东坫西面北上坐，不言去堂，远近当如《乡射》迁工阼阶下之东南，堂前三，西面北上。云“不言县北，统于堂也”者，上云鼓北，不统於堂者，彼权立，非正位故也。
　　摈者自阼阶下请立司正。（三爵既备，上下乐作，君将留群臣而射，宜更立司正以监之，察仪法也。）
　　[疏]“摈者”至“司正”。
　　○注“三爵”至“法也”。
　　○释曰：自此尽“北面立”，论将射，立司正察仪安宾之事。
　　公许，摈者遂为司正。（君许其请，因命用之，不易之者，俱相礼，其事同也。）
　　司正洗，洗角觯，南面坐奠于中庭。（奠觯者，著其位以显其事，威仪多也。）
　　[疏]注“奠觯”至“多也”。
　　○释曰：《燕礼》及此《射礼》，司正不以觯升而奠之於地，比《乡饮酒》及《乡射》为显，其威仪多，自此已後，还与二乡同也。
