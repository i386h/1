<!-- { "loadSidebar": true } -->
　　○释曰：云“扌及地，手至地”者，以手之至地谓之扌及地，则首不至手，又与男子空首不同。云“妇人扌及地，犹男子稽首”者，妇人肃拜为正，今云扌及地，则妇人之重拜也，犹男子之稽首，亦拜中之重，故以相况也。案《周礼大祝》：“辨九拜，一曰稽首，二曰顿首，三曰空首，四曰振动，五曰吉拜，六曰凶拜，七曰奇拜，八曰褒拜，九曰肃拜。”郑云：“稽首，拜头至地也。顿首，拜头叩地也。空首，拜头至手，所谓拜手也。吉拜，拜而後稽颡，谓齐衰不杖以下者。言吉者，此殷之凶拜，周以其与顿首相近，故谓之吉拜云。凶拜，稽颡而後拜，谓三年服者。振动，谓战栗变动之拜。郑大夫云：“奇拜，谓一拜也。褒读为报，报拜，再拜是也。”郑玄谓“一拜，答臣下拜。再拜，拜神与尸。”郑司农云：“肃拜，但俯下手，今时扌壹是也。”但九拜之中，四者是正拜，即稽首、顿首、空首、肃拜是也。稽首，拜中之重，是臣拜君之拜也。顿首，平敌相与之拜，故《左氏传》齐侯拜鲁侯为稽首，鲁君答以顿首。齐於鲁责稽首，答曰：“天子在，无所稽首。”是臣於君以稽首，故《燕礼》臣与君皆云稽首也。空首者，君答臣下拜也。肃拜者，妇人以肃拜为正，若以男子於军中亦肃拜，故《左氏传》晋至云“敢肃使者”是也。馀五者皆依於正拜。振拜，郑云《书》曰王动色变者，是武王观兵，白鱼入王舟，王动色变，武王於时拜天神，为此拜当稽首也。奇拜既为一拜，是君答臣下之拜，当以附空首也。褒拜为尸及神，亦当附稽首也。其吉拜，先吉拜为顿首，後稽颡，则吉拜当附顿首也。凶拜为先稽颡，後吉拜之，此周之三年之丧拜，後为吉拜，当附稽首也。《左氏传》穆嬴抱太子赵氏，顿首於宣子者，私求法，故不为肃拜。《丧小记》云“妇人为夫与长子稽颡”者，为重丧，故亦不肃拜也。
　　妇降堂，取菜入。祝曰：“某氏来妇，敢告于皇姑某氏。”奠菜于席，如初礼。（降堂，阶上也。室事交乎户，今降堂者，敬也。於姑言敢告，舅尊於姑。）
　　[疏]“妇降”至“初礼”。
　　○释曰：此为来妇奠於姑，设於北坐之前以见姑也。
　　○注“降堂”至“於姑”。
　　○释曰：不直云降而云降堂者，则在阶上，故云“降堂，阶上”也。云“室事交乎户，今降堂者，敬也”者，室事交乎户，《礼器》文。彼子路与季氏之祭，云：“室事交乎户，堂事交乎阶”。今此既是室之事，当交於户，今乃交於阶，故言敬也。云“於姑言敢告，舅尊於姑”者，上文於舅言“敢奠嘉菜”，不言告，是舅尊於姑，言告，是姑卑也。
　　妇出，祝阖牖户。（凡庙无事则闭之。）
　　[疏]注“凡庙无事则闭之”。
　　○释曰：先言牖後言户者，先阖牖，後闭户，故为文然也。以其祭讫则阖牖户，明是无事则闭之，以其鬼神尚幽ウ故也。
　　老醴妇于房中，南面，如舅姑醴妇之礼。（因於庙见礼之。）
　　[疏]释曰：舅姑生时，见讫，舅姑使赞醴妇於寝之户牖之。今舅姑没者，使老醴妇於庙之房中，其礼则同，使老及处所则别也。
　　○注“因於庙见礼之”。
　　○释曰：象舅姑生时，因见礼之，故此亦因庙见礼之也。
　　婿飨妇送者丈夫、妇人，如舅姑飨礼。
　　[疏]释曰：舅姑存，舅姑自飨送者，如上文。今舅姑没，故婿兼飨丈夫、妇人，如舅姑飨礼，并有赠锦之等。
　　记。士昏礼，凡行事，必用昏昕，受诸祢庙。辞无不腆，无辱。（用昕，使者。用昏，婿也。腆，善也。宾不称币不善，主人不谢来辱。）
　　[疏]“记士昏”至“无辱”。
　　○释曰：凡言“记”者，皆经不备者也。
　　○注“用昕”至“来辱”。
　　○释曰：云“用昕，使者”，谓男氏使向女家纳采、问名、纳吉、纳徵、请期五者，皆用昕。昕即明之始，君子举事尚早，故用朝旦也。云“用昏，婿也”者，谓亲迎时也。知“辞无不腆”者，《郊特牲》云：“告之以直、信。信，事人也。信，妇德也。”注云：“此二者所以教妇正直信也。”是宾纳徵之时，不得谦虚为辞也。云“主人不谢来辱”者，此亦是不为谦虚，教女正直之义也。
　　挚不用死，皮帛必可制。（挚，雁也。皮帛，俪皮、束帛也。）
　　[疏]释曰：云“挚不用死”者，凡挚亦有用死者，是以《尚书》（元缺起卷首止此）云“三帛二牲一死挚”，即士挚雉。今此亦是士礼，恐用死雁，故云不用死也。云“皮帛必可制”者，可制为衣物，此亦是教妇以诚信之义也。
　　腊必用鲜，鱼用鲋，必ゾ全。（ゾ全者，不饣委败，不剥伤。）
　　[疏]“腊必”至“ゾ全”。
　　○注“ゾ全”至“剥伤”。
　　○释曰：腊用鲜者，义取夫妇日新之义。云“鱼用鲋”者，义取夫妇相依附者也。云“ゾ必全”者，义取夫妇全节无亏之理。此并据同牢时也。
　　女子许嫁，笄而醴之，称字。（许嫁，已受纳徵礼也。笄女之礼，犹冠男也，使主妇女宾执其礼。）
　　[疏]“女子”至“称字”。
　　○释曰：女子许嫁，谓年十五已上至十九已下。案《曲礼》：“女子许嫁，缨。”有笄兼有缨，示有系属。此不言缨，文不具也。云“醴之，称字”者，犹男于冠醴之称字，同。是以《礼记丧服小记》云：“丈夫冠而不为殇，妇人笄而不为殇。”是其义同也。
　　○注“许嫁”至“其礼”。
　　○释曰：知“许嫁，已受纳徵礼也”者，以纳采、问名、纳吉三礼虽使者往来，未成交亲，故《曲礼》云：“非受币，不交不亲。”郑据纳徵，唯未行请期、亲迎也，二者要待女二十为之。云“笄女之礼，犹冠男也，使主妇女宾执其礼”者，案《杂记》云：“女虽未许嫁，年二十而笄，礼之，妇人执其礼。”郑注云：“言妇人执其礼，明非许嫁之笄。”彼以非许嫁笄轻，故无主妇女宾，使妇人而已。明许嫁笄，当使主妇对女宾执其礼，其仪如冠男也。又许嫁者，用醴礼之；不许嫁者，当用酒醮之，敬其早得礼也。
　　祖庙未毁，教于公宫，三月。若祖庙已毁，则教于宗室。（祖庙，女高祖为君者之庙也。以有缌麻之亲，就尊者之宫，教以妇德、妇言、妇容、妇功。宗室，大宗之家。）
　　[疏]“祖庙”至“宗室”。
　　○注“祖庙”至“之家”。
　　○释曰：此谓诸侯同族之女将嫁之前教成之法。经直云“祖庙”，郑知“女高祖为君者之庙也，以有缌麻之亲”者，以其诸侯立五庙，大祖之庙不毁，亲庙四，以次毁之。经云“未毁”与“已毁”，是据高祖之庙而言，故云“祖庙，女高祖为君者之庙也”。共承高祖，是四世缌麻之亲。若三世共曾祖曾祖，小功之亲。若共祖，大功之亲。若共祢庙，是齐衰之亲，则皆教於公宫。今直言“缌麻”者，举最疏而言亲者，自然教於公宫可知也。云“教以妇德、妇言、妇容、妇功”者，《昏义》文，郑彼注云：“妇德，贞顺也。妇言，辞令也。妇容，婉娩也。妇功，丝麻也。”云“宗室，大宗之家”者，案《丧服小记》“继别为宗”，谓别子之世长子族人来宗事之者，谓之宗者，收族者也。高祖之庙既毁，与君绝服者，则皆於大宗之家教之。又小宗有四，或继祖，或继祢，或继曾祖，或继高祖，此等至五代皆迁不就之教者，小宗卑故也。
　　问名，主人受雁，还，西面对。宾受命乃降。（受雁于两楹，南面，还于阼阶上，对宾以女名。）
　　[疏]“问名”至“乃降”。
　　○注“受雁”至“女名”。
　　○释曰：此亦记经不具者。案经直云“问名，如纳采之礼”，纳采礼中无主人西面对事，故记之也。知“受雁於两楹，南面”者，纳采时宾“当阿东面致命，主人阼阶上北面再拜”，又云“授于楹南面”，问名如纳采之礼，故亦楹南面授雁，於彼唯不云“西面”，故记之也。云“还于阼阶上，对宾以女名”者，此即西面对，与拜时北面异处也。
　　祭醴，始扌及壹祭，又扌及再祭。宾右取脯，左奉之，乃归，执以反命。（反命，谓使者问名、纳吉、纳徵、请期，还报於婿父。）
　　[疏]“祭醴”至“反命”。
　　○释曰：云“祭醴”者，谓赞醴妇之时，礼成於三，其为三祭之时。始祭醴云“初”，故始扌及壹祭，後祭醴又扌及为再祭也。云“宾右取脯，左奉之，乃归”者，经直云“降筵北面坐取脯”，不言用左右手，故记之也。云“右取脯，左奉之”者，谓先用右手取得脯，乃用左手兼奉之，以降授从者於西阶下，乃归，执以反命。
　　○注“反命”至“婿父”。
　　○释曰：知反命是此问名、纳吉、纳徵、请期者，以下云：“凡使者归，反命曰‘某既得将事矣，敢以礼告’。”言“凡”非一，则知四者皆有反命也。以纳采与问名同使，亲迎又无使者，故据此四者而言也。
　　纳徵，执皮，摄之，内文，兼执足，左首。随入，西上，参分庭一在南。（摄犹辟也。兼执足者，左手执前两足，右手执後两足。左首，象生。《曲礼》曰：“执禽者左首。”随入，为门中厄狭。西上，中庭位并。）
　　[疏]“纳徵”至“在南”。
　　○释曰：案经直云“纳徵，玄束帛、俪皮，如纳吉礼”，则授币得如授雁之礼，至於庭实之皮，无可相如，故记之。
　　○注“摄犹”至“位并”。
　　○释曰：执皮者相随而入，至庭北面，皆以西为左，一手执两足，毛在内，故云“内文”。云“左首，象生”者，案《聘礼》“执皮者皆左首”，此亦执皮而左首，故云象生。与执禽者同，故引《曲礼》“执禽者左首”为证。必象生者，取妇人生息之义。云“随入为门中厄狭”者，皮皆横执之。案《匠人》云“庙门容大扃七个”，注云：“大扃，牛鼎之扃，长三尺，每扃为一个，七个二丈一尺。”彼天子庙门。此士之庙门降杀，甚小，故云门中厄狭，故随入得并也。云“西上，中庭位并”者，俱北面西上也。
　　宾致命，释外足见文。主人受币。士受皮者自东出于後，自左受，遂坐摄皮，逆退，东壁。（宾致命，主人受币，庭实所用为节。士，谓若中士、下士不命者，以主人为官长。自，由也。）
　　[疏]“宾致”至“东壁”。
　　○释曰：此亦为经不见主人之士受皮之事，故记之也。云“释外足”者，据人北面以足向上执之，足远身为外，释之则文见，故释外足见文也。云“士受皮”者，取皮自东方，出于後者，谓自东方出於执皮者之後，至於左北面受之，故云也。云“逆退”者，二人相随，自东而西，今以後者先向东行，故云逆退也。
