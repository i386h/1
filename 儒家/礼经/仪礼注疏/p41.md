<!-- { "loadSidebar": true } -->
　　○注“不言”至“於序”。
　　○释曰：自此以下至“羹定”，论将射，预前设席位、尊、乐悬及张侯之事也。云“不言於户牖之”者，此射於序者，决乡饮酒在庠，以其序无室，庠有室，此据州长射於序，以其无室、无户牖，设席亦当户牖之处耳。言“东上”，亦主人在东，故席端在东，不得以《曲礼》“席南向北向，西方为上”，因阴阳解之也。
　　众宾之席继而西。（言继者，甫欲习众庶，未有所殊别。）
　　[疏]“众宾”至“而西”。
　　○注“言继”至“殊别”。
　　○释曰：甫，始也。言始欲习众庶，未有所殊别，此决《乡饮酒》三宾之席不属殊别，彼有德之人，故各自特，不继，有所殊别。
　　席主人於阼阶上，西面。（阼阶，东阶。）
　　尊於宾席之东，两壶，斯禁。左玄酒，皆加勺。篚在其南，东肆。（斯禁，禁切地无足者也。设尊者北面，西曰左，尚之也。肆，陈也。）
　　[疏]“尊於”至“东肆”。
　　○注“斯禁”至“陈也”。
　　○释曰：云“斯禁，禁切地无足者也”者，案州长是士，应言禁制，不言者，其中兼有卿、大夫礼，故举大夫斯禁，与《乡饮酒》同。云“设尊者北面，西曰左，尚之也”者，经云“左玄酒”，据人设尊，北面，故以西为左。若据酒，则以南面为正，地道尊右，以西为右，玄酒在右，故云尚之。若然，云左，据设尊，又云尚之，据酒尊也。
　　设洗于阼阶东南，南北以堂深，东西当东荣。水在洗东，篚在洗西，南肆。（荣，屋异也。）
　　县于洗东北，西面。（此县谓磬也。县於东方，辟射位也。但县磬者，半天子之士，无锺。）
　　[疏]注“此县”至“无锺”。
　　○释曰：云“此县谓磬也”者，对《大射》县锺、磬、具有也。云“县於东方，辟射位也”者，此言决《乡饮酒》无射事，县於阶也。云“但县磬者，半天子之士，无锺”者，案《周礼小胥职》云：“半为堵，全为肆。”郑云：“锺磬者，编县之二八十六枚而在一ね谓之堵。锺一堵、磬一堵谓之肆。半之者，谓诸侯之卿、大夫、士也，诸侯之卿、大夫半天子之卿、大夫。”天子之卿、大夫判县者，东西各有锺磬为肆。诸侯之卿、大夫判县者，分一肆於两厢，东县磬，西县锺。若天子之士特县者，直东厢有锺磬，二ね为一肆，诸侯之士分取磬而已。县於东方为特县，故云无锺，对大夫及天子士有锺。若然，此既兼乡大夫询众庶，当为判县，宜有锺，而总云无锺者，方以礼乐化民，虽大夫亦同士特县也。若《乡饮酒》方宾乡人之贤者，从士礼也。其天子诸侯锺、磬、具，卿、大夫、天子士已下亦无。知者，以其诸侯卿、大夫、士半天子卿、大夫、士，若有，添锺、磬为三，半不得，故知卿大夫已下皆无也。
　　乃张侯，下纲不及地武。（侯，谓所射布也。纲，持舌绳也。武，迹也。中人之迹尺二寸。侯象人，纲即其足也，是以取数焉。）
　　[疏]“乃张”至“地武”。
　　○注“侯谓”至“数焉”。
　　○释曰：此已下，论预张侯之事。郑知侯用布，案下记云兽侯，大夫士皆言布侯。则馀宾射、大射，其侯皆用布，此乡射采侯二正，亦用布可知。云“纲，持舌绳也”者，《周礼梓人》云：“上纲与下纲出舌寻，纟员寸焉”。注云：“纲所以系侯於植者也。”故云纲持舌绳也。云“武，迹也。中人之迹尺二寸”者，无正文，盖目验当时而言，似云中人定扼围九寸也。汉礼云五武成步，步六尺，或据此而言也。云“侯象人”者，案郑注《梓人》云：“上下皆出舌一寻者，亦人张手之节也。”以其张侯之法，下两舌半上舌，两头纲皆出一寻，即是上广下狭，象人张足六尺，张臂八尺，故云象人也。云“纲即其足也”者，谓经下纲象足。云“是以取数焉”者，以下纲象足，张之六尺，是取数於武也。
　　不系左下纲，中掩束之。（事未至也。）
　　[疏]“不系”至“束之”。
　　○注“事未至也”。
　　○释曰：案下记云：“东方谓之右个。”注云：“侯以向堂为面也。”则此左下纲以西畔而言。云“中掩束之”者，案记云：乡侯一丈，“倍中以为躬”；躬二丈，“倍躬以为左右舌”；舌四丈，两舌各出一丈。又云“下舌半上舌”，则左右各出五尺。今将此五尺与下纲不系者，中掩左厢向东，待将射乃解之，故云“事未至”也。
　　乏参侯道，居侯党之一，西五步。（容谓之乏，所以为获者御矢也。侯道五十步，此乏去侯北十丈，西三丈。）
　　[疏]“乏参”至“五步”。
　　○注“容谓”至“三丈”。
　　○释曰：乏参侯道者，谓三分侯道。云“居侯党之一”者，党，旁也。谓在侯西北邪向之，故以旁言之。其居旁之一者，谓侯道内三分之，居一分之地十丈也。云“西五步”者，据侯之正北落西有五步，即三丈也。云“容谓之乏”者，案《周礼射人职》云：“王以六耦射三侯，三获三容。五正。”彼据王三侯有三容。容者以革为之，可以容身，故云容也。云“乏”者，谓矢於此匮乏不去，故云乏也。云“获者御矢也”者，谓唱获者恐矢至身，故云获者御矢也。云“侯道五十步”者，记云乡侯五十弓。弓之下制六尺，与步相应，故郑云步也。云“此乏去侯北十丈”者，五十步计之，步六尺，五十步则三十丈，三分取一为十丈。云“西三丈”者，经云“西五步”，五六三十，故云三丈也。远近如此者，一得避矢，一得去堂二十丈，闻唱获声是其节也。
　　羹定。（肉谓之羹。定犹孰也，谓狗孰可食。）
　　[疏]“羹定”。
　　○注“肉谓”至“可食”。
　　○释曰：云“谓狗孰”者，此与《乡饮酒》同，亨狗於东方是也。
　　主人朝服，乃速宾。宾朝服出迎，再拜。主人答再拜，退，宾送，再拜。（速，召也。射宾轻也。戒时玄端。今郡国行此乡射礼，皮弁服，与《礼》为异。）
　　[疏]“主人”至“再拜”。
　　○释曰：自此至“当楣北面答再拜”，论主召宾从己之事。此主人与宾俱朝服，案《乡饮酒》宾主俱不言服者，以彼宾礼重，故戒与速宾俱朝服，故不言。此习礼轻，是故戒时玄端，召时乃朝服，故须言之也。必此戒时玄端者，见《公食大夫》云：“宾朝服，即位于大门外，如聘。”注云：“於是朝服，则初时玄端。”宜与彼同，皆是戒时不言服，後速时朝服，故知此亦戒时玄端矣。且《乡饮酒》戒速俱不言服，知皆朝服者，下记云“乡朝服而谋宾介”是也。云“今郡国”已下，引之者，欲见与周异也。
　　宾及众宾遂从之。
　　及门，主人一相出迎于门外，再拜。宾答再拜。（相，主人家臣，摈赞传命者。）
　　[疏]“宾及”至“再拜”。
　　○注“相主”至“命者”。
　　○释曰：《乡饮酒》云：“宾及众宾皆从之。”彼兼介，故云“皆”。此无介，故不言皆也。云“主人一相出迎于门外”，注与《乡饮酒》同，此亦主人自迎，而言一相者，使之传宾，言兼相礼也。
　　揖众宾。（差卑，礼宜异。）
　　[疏]“揖众宾”。
　　○注“差卑礼宜异”。
　　○释曰：此宾与众宾同是乡人无爵者，而云“差卑”者，唯据立为宾者尊，众宾即不为卑，不论有爵无也。云“礼宜异”者，宾则拜之，众宾则揖之，是其异也。
　　主人以宾揖，先入。（以犹与也。先入，入门右西面。）
　　[疏]“主人”至“先入”。
　　○注“以犹”至“西面”。
　　○释曰：云“以，犹与”者，案《左氏传》云“蔡人以吴子与楚人战于柏举”，彼以者，能东西之曰以，以谓驱使前人之称，此言嫌有驱使之称，故以为与，谓主人与宾，是以为平敌之义，故须训之。云“先入，入门右西面”者，此注亦与《乡饮酒》同。以其宾入东面，故西面待之。
　　宾厌众宾，众宾皆入门左，东面北上。宾少进。（引手曰厌。少进，差在前也。今文皆曰揖众宾。）
　　[疏]“宾厌”至“少进”。
　　○注“引手”至“众宾”。
　　○释曰：此经亦与《乡饮酒》同。此云“宾少进”，彼亦宜然。不言者，文不具也。
　　主人以宾三揖，皆行。及阶，三让，主人升一等，宾升。（三让而主人先升者，是主人先让於宾。不俱升者，宾客之道，进宜难也。）
　　[疏]“主人”至“宾升”。
　　○注“三让”至“难也”。
　　○释曰：言“皆行”者，宾主既行，众宾亦行，故云皆行。《乡饮酒》亦皆行，不言者，文略也。知“主人先让於宾”者（元空一字），以其主人之法先升导宾，宾後升。进宜难，礼之常然，故知主人先让宾也。此先升一等，礼之常。《燕礼》君升二等者，尊君故也。
　　主人阼阶上当楣北面再拜，宾西阶上当楣北面答再拜。（主人拜宾至此堂。）
　　[疏]注“主人拜宾至此堂”。
　　○释曰：知拜是拜至者，《乡饮酒义》云：“拜至，拜洗。”《公食》亦云：“当楣北乡再拜。”故知拜是拜至。
　　主人坐取爵於上篚，以降。（将献宾也。）
　　[疏]“主人”至“以降”。
　　○注“将献宾也”。
　　○释曰：自此至“主人阼阶上答拜”，论主人献宾之事。凡取爵于篚以降者，皆是上篚。《乡饮酒》不言上者，文略也。
　　宾降。（从主人也。）主人阼阶前西面坐奠爵，兴辞降。（重以主人事烦宾也。今文无阼阶。）
　　宾对。（对，答。）
　　[疏]“宾对”。
　　○注“对答”。
　　○释曰：《乡饮酒》注云：“宾主之辞未闻。”此不注，从可知。
　　主人坐取爵，兴，洗，南面坐奠爵于篚下，盥洗。（盥手又洗爵，致敬也。古文盥皆作浣。）宾进，东北面辞洗。（必进者，方辞洗，宜违位也。言“东北面”，则位南於洗矣。）主人坐奠爵于篚，兴对，宾反位。（反从降之位也。《乡饮酒》曰：“当西序东面。”）主人卒洗，壹揖壹让以宾升。宾西阶上北面拜洗，主人阼阶上北面奠爵，遂答拜，乃降。（乃降，将更盥也。古文壹皆作一。）
　　宾降，主人辞降，宾对。主人卒盥，壹揖壹让升，宾升，西阶上疑立。（疑，止也。有矜庄之色。）
　　[疏]注“疑止”至“之色”。
　　○释曰：《乡饮酒》注“疑读为疑然从於赵盾之疑”，疑，正立自定之貌。此言疑止也有矜庄之色，二注相兼乃具也。
　　主人坐取爵，实之宾席之前，西北面献宾。（进酒於宾也。凡进物曰献。）
　　[疏]注“进酒”至“曰献”。
