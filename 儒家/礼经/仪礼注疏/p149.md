<!-- { "loadSidebar": true } -->
　　○释曰：案记自云“恶笄之有首也”，即恶笄自有首明矣。而传更云“笄有首”，重言之者，但恶者，直木理粗恶，非木之名。若然，斩衰笄用箭，齐衰用栉，俱是恶。传恐名通於箭，故重叠言之，名不通於箭，直谓此齐衰栉木为恶木也。又云“恶笄者，栉笄也”者，既叠不通箭，乃释木名，故云栉木之笄也。云“折笄首者，折吉笄之首也”者，以记折笄首，文承恶笄之下，恐折恶笄之首，故传辨之。以折首去饰，不可以初丧重时有首，至卒哭哀杀之後，乃更去首，应轻更重，於义不可。故传以为初死恶笄有首，至卒哭更著吉笄，嫌其大饰，乃折去首而著之也。又云“吉笄者，象笄也”者，传明吉时之笄以象骨为之，据大夫士而言。案《弁师》天子诸侯笄皆玉也。郑云“栉笄者，以栉之木为笄”者，此栉亦非木名。案《玉藻》云沐“栉用单栉，发用象栉”，郑云：“单，白理木为栉。”栉即梳也，以白理木为梳栉也。彼单木与象栉相对，此栉笄与象笄相对，故郑云栉笄者以栉之木为笄。云“或曰榛笄”者，案《檀弓》云：“南宫纟舀之妻之姑之丧，夫子诲之ヮ，曰：尔毋从从尔，尔毋扈扈尔。盖榛以为笄，长尺而总八寸。”彼为姑用榛木为笄，此亦妇人为姑，与彼同。但此用单木，彼用栉木，不同耳。盖二木俱用，故郑两存之也。云“笄有首者，若今刻镂摘头矣”，郑时摘头之物刻镂为之，此笄亦在头，而去首为大饰，明首亦刻镂之，故举汉法况之也。云“卒哭而丧之大事毕，女子子可以归於夫家”者，但以出女子与在家妇俱著恶笄，妇不言卒哭折吉笄首，女子子即言折吉笄之首，明女子子有所为，故独折笄首耳。所为者，以女子外成，既以哀杀事人，可以加容，故著吉笄，仍为大饰，折去其首，故以归於夫家解之。若然，《丧大记》云女子子“既练而归”，与此注违者，彼小祥，归是其正法，此归者，容有故许之归，故云“可以”，权许之耳。云“吉笄尊，变其尊者妇人之义也”，妇人之事人，不可顿凶居丧，不可尽饰，故著吉笄，又折笄首，是妇人事人之义，异於男子也。若然，案《服问》云：“男子重首，妇人重要。”此云笄尊者，彼男女相对，故云妇人重要。若妇人不同，对男子，然亦是上体尊於下体。故云笄尊也。云“据在夫家，宜言妇”者，传解记文女子人犹云“子折笄首”。云“终之者，终子道於父母之恩”者，子对父母生称父对舅姑立名，出应称妇，故虽出犹称子，终初未出之恩也。
　　妾为女君、君之长子，恶笄有首，布总。
　　[疏]释曰：妾为女君之服，得与女君同，为长子亦三年。但为情轻，故与上文妇事舅姑齐衰同，恶笄有首，布总也。
　　凡衰，外削幅。裳，内削幅，幅三衤句。（削犹杀也。大古冠布衣布，先知为上，外杀其幅，以便体也。後知为下，内杀其幅，稍有饰也。後世圣人易之，以此为丧服。衤句者，谓辟两侧，空中央也。祭服朝服，辟积无数。凡裳，前三幅，後四幅也。）
　　[疏]注“削犹”至“幅也”。
　　○释曰：自此已下尽“尺二寸”，记人记衰裳之制，用布多少，尺寸之数也。云“凡”者，总五服而言，故云凡以该之。云“衰外削幅”者，谓缝之边幅向外。“裳内削幅”者，亦谓缝之边幅向内。云“幅三衤句”者，据裳而言，为裳之法，前三幅後四幅，幅皆三辟，摄之以其七幅，布幅二尺二寸，幅皆两畔各去一寸，为削幅则二七十四尺。若不辟积，其腰中则束身不得就，故须辟积其腰中也。腰中广狭，在人粗细，故衤句之。辟摄亦不言寸数多少，但幅别以三为限耳。郑云“大古冠布衣布”者，案《礼记郊特牲》云：“大古冠布，齐则缁之。”郑注云：“唐虞以上曰大古也。”是大古冠布衣布也。云“先知为上，外杀其幅，以便体也。後知为下，内杀其幅，稍有饰也”者，此亦唐虞已上，黄帝已下，故《礼运》云：“未有麻丝，衣其羽皮。”谓黄帝已前。下文云後圣有作，“治其丝麻，以为布帛”。後圣谓黄帝，是黄帝始有布帛，是时先知为上，後知为下，便体者。边幅向外，於体便有饰者，边幅向内，观之美也。云“後世圣人易之，以此为丧服”者，又案《郊特牲》云缁布冠，“冠而敝之可也”，注：“此重古而冠之耳。三代改制，齐冠不复用也。以白布冠质，以为丧冠也。”以此言之，唐虞以下，冠衣皆白布，吉凶同，齐则缁之，鬼神尚幽ウ。三代改制者，更制牟追、章甫、委貌，为行道朝服之冠。缁布冠，三代将为始冠之冠，白布冠质，三代为丧冠也。若然，此後世圣人指夏禹身也，以其三代最先故也。云“衤句者谓辟两侧，空中央也”者，案《曲礼》“以脯置者，左朐右未”，郑云：“屈中云朐。”则此言衤句者，亦是屈中之称。一幅凡三处出之，辟两边相著，自然中央空矣，幅别皆然也。云“祭服朝服，辟积无数”者，朝服谓诸侯与其臣以玄冠服为朝服，天子与其臣以皮弁服为朝服。祭服者，六冕与爵弁为祭服。不云玄端，亦是士家祭服中兼之。凡服唯深衣、长衣之等，六幅破为十二幅，狭头向上，不须辟积。其实腰已外，皆辟积无数，似丧冠三辟积，吉冠辟积无数也。然“凡裳，前三幅，後四幅”者，前为阳，後为阴，故前三後四，各象阴阳也。唯深衣之等，连衣裳十二幅，以象十二月也。
　　若齐，裳内衰外。（齐，缉也。凡五服之衰，一斩四缉。缉裳者，内展之。缉衰者，外展之。）
　　[疏]注“齐缉”至“展之”。
　　○释曰：据上齐斩五章，有一斩四齐。此据四齐而言，不一斩者，上文已论五服衰裳，缝之外内，斩衰裳亦在其中。此据衰裳之下，缉之用针功者，斩衰不齐，无针功，故不言也。“若”言者，不定辞，以其上有斩，不齐，故云若也。言“裳内衰外”者，上言衰外削幅，此齐还向外展之，上言裳内削幅，此齐还向内展之，并顺上外内而缉之。此先言裳者，凡齐据下裳而缉之，裳在下，故先言裳，顺上下也。郑云“齐，缉也”者，据上传而言之也。云“凡五服之衰，一斩四缉”者，谓齐衰至总麻并齐，齐既有针功，缌之名则没，去齐名，亦齐可知也。言“展之”者，若今亦先展讫，乃行针功者也。
　　负，广出於寸。（负，在背上者也。，辟领也。负出於辟领外旁一寸。）
　　[疏]注“负在”至“一寸”。
　　○释曰：以一方布置於背上，上畔缝著领，下畔垂放之，以在背上，故得负名。辟领，即下文也，出於辟领外旁一寸，总尺八寸也。
　　，博四寸，出於衰。（博，广也。辟领广四寸，则与阔中八寸也。两之为尺六寸也。出於衰者，旁出衰外，不著寸数者，可知也。）
　　[疏]注“博广”至“知也”。
　　○释曰：此辟领广四寸，据两相而言。云“出於衰”者，谓比前衰而言出也。云“博，广也”者，若言博，博是宽狭之称，上下两旁俱名为博。若言广，则唯据横阔而言。今此四寸据横，故博为广，见此义焉。云“辟领，广四寸”者，据项之两相向外各广四寸。云“则与阔中八寸也”者，谓两身当缝，中央总阔八寸，一边有四寸，并辟领四寸，为八寸。云“两之为尺六寸也”者，一相阔与辟领八寸，故两之总一尺六寸。云“出於衰者，旁出衰外”者，以两旁辟领，向前望衰之外也。云“不著寸数者可知也”者，以衰广四寸，辟领横广总尺六寸，除中央四寸当衰，衰外两旁各出衰六寸，故云不著寸数可知也。
　　衰，长六寸，博四寸。（广袤四寸也。前有衰，後有负板，左右有辟领，孝子哀戚无所不在。）
　　[疏]注“广袤”至“不在”。
　　○释曰：袤，长也，据上下而言也。缀於外衿之上，故得广长当心。云“前有衰，後有负板”者，谓负广出於寸，及衰长六寸，博四寸。云“左右有辟领”者，谓左右各四寸。云“孝子哀戚无所不在”者，以衰之言摧，孝子有哀摧之志，负在背上者，荷负其悲哀在背也。云“”者，以哀戚之情，指缘於父母，不兼念馀事，是其四处皆有悲痛，是无所不在也。
　　衣带，下尺。（衣带下尺者，要也。广尺，足以掩裳上际也。）
　　[疏]注“衣带”至“际也”。
　　○释曰：谓衣腰也。云“衣”者，即衰也，但衰是当心广四寸者，取其哀摧在於偏体，故衣一名为衰。今此云据在上曰衣，举其实称。云“带”者，此谓带衣之带，非大带、革带者也。云“衣带下尺者”，据上下阔一尺，若横而言之，不著尺寸者，人有粗细，取足为限也。云“足以掩裳上际也”者，若无腰，则衣与裳之交际之，露见表衣，有腰则不露见，故云掩裳上际也。言上际者，对两旁有衽，掩旁两厢下际也。
　　衽，二尺有五寸。（衽，所以掩裳际也。二尺五寸，与有司绅齐也。上正一尺，燕尾二尺五寸，凡用布三尺五寸。）
　　[疏]注“衽所”至“五寸”。
　　○释曰：云“掩裳际也”者，对上腰而言，此掩裳两厢下际不合处也。云“二尺五寸，与有司绅齐也”者，《玉藻》文。案彼士已上，大带垂之皆三尺，又云有司二尺有五寸，谓府史绅即大带也。绅，重也，屈而重，故曰绅。此但垂之二尺五寸，故曰与有司绅齐也。云“上正一尺”者，取布三尺五寸，广一幅，留上一尺为正。正者，正方不破之言也。一尺之下，从一畔旁入六寸，乃向下，邪向下一畔一尺五寸，去下畔亦六寸，横断之，留下一尺为正。如是，则用布三尺五寸，得两条衽，衽各二尺五寸，两条共用布三尺五寸也。然後两旁皆缀於衣，垂之向下掩裳际，此谓男子之服。妇人则无，以其妇人之服连衣裳，故郑上《斩章》注云妇人之服“如深衣则衰无带，下又无衽”是也。
　　袂，属幅。（属犹连也。连幅，谓不削。）
　　[疏]注“属犹”至“不削”。
　　○释曰：属幅者，谓整幅二尺二寸，凡用布为衣物及射侯，皆去边幅一寸，为缝杀，今此属连其幅，则不削去其边幅，取整幅为袂。必不削幅者，欲取与下文衣二尺二寸同，纵横皆二尺二寸，正方者也。故《深衣》云“袂中可以运肘”，二尺二寸亦足以运肘也。
　　衣，二尺有二寸。（此谓袂中也。言衣者，明与身参齐。二尺二寸，其袖足以容中人之肱也。衣自领至要二尺二寸，倍之四尺四寸，加辟领八寸，而又倍之，凡衣用布一丈四寸。）
　　[疏]注“此谓”至“四寸”。
