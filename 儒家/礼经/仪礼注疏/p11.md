<!-- { "loadSidebar": true } -->
　　○释曰：上醮子用乾肉不杀，自此至取笾脯以降，论夏殷醮子杀牲之事，杀言“若”者，是不定之辞，杀与不杀俱得云若也。云“载合升”者，在鼎曰升，在俎曰载，载在後。今先言载，後言升，又合字在载升之，通事之者，欲见在俎、在镬俱曰合也。云“设扃”者，以茅覆鼎，长则束其本，短则编其中。案《冬官匠人》“庙门容大扃七个”，注云：“大扃，牛鼎之扃，长三尺。”又曰“闱门容小扃参个”，注云：“小扃，乡鼎之扃，长二尺。”皆依汉礼。而知今此豚鼎之扃当用小扃也。云“特豚，一豚也”者，此特若《郊特牲》之特，皆以特为一也。云“凡牲皆用左胖”者，案《特牲》、《少牢》皆用右胖，《少仪》云：“大牢则以牛左肩折九个”。为归胙用左，则用右而祭之。《乡饮酒》、《乡射》主人用右体，生人亦与祭同用右者，皆据周而言也。此云用左，郑据夏殷之法，与周异也。但《士虞》丧祭用左，反吉故也。云“煮於镬曰亨”者，案《特牲》云：“亨于门外东方，西面北上。”注云：“亨，煮也。亨豕鱼腊，以镬各一爨。《诗》云：谁能亨鱼，溉之釜ň。”是镬为亨也。云“在鼎曰升，在俎曰载”者，案《昏礼》云“特豚合升”，又云“侧载”，《特牲》亦云“卒载加匕于鼎”，《少牢》云“司马升羊，实于一鼎”，皆是在鼎曰升，在俎曰载之文。但在鼎直有升名，在俎则升、载两称也。故《少牢》云“升羊载右胖”，升豕其载如羊。《有司彻》亦云“乃升”，注云：“升牲体於俎也。”是在俎升、载二名也。云“载合升者，明亨与载皆合左右胖”者，以升、载并陈，又合山二者之，故知从镬至俎，皆合左右胖也。云“离，割也，割肺者，使可祭也，可哜也”者，凡肺有二种：一者举肺，一者祭肺。就举肺之中复有三称：一名举肺，为食而举；二名离肺，《少仪》云三牲之肺，离而不提心也；三名哜肺，以齿哜之。此三者皆据生人为食而有也。就祭肺之中亦复有三称：一者谓之祭肺，为祭先而有之；二者谓之忖肺，忖，切之使断；三者谓之切肺，名虽与忖肺异，切肺则忖肺也。三者皆为祭而有。若然切肺、离肺指其形，馀皆举其义称也。云“今文扃为铉，古文为密”者，一部之内皆然，不从今文故叠之也。
　　始醮，如初。（亦荐脯醢，彻荐爵，筵尊不彻矣。）
　　[疏]“始醮如初”。
　　○注“亦荐”至“彻矣”。
　　○释曰：云“始醮，如初”者，此一醮与不杀同，未有所加，故云如初也。
　　再醮，两豆：葵菹、蠃醢；两笾：栗、脯。（蠃醢，蝓醢。今文蠃为蜗。）
　　[疏]“再醮”至“栗脯”。
　　○注“蠃醢”至“为蜗”。
　　○释曰：此二豆、二笾增数者，为有杀牲，故盛其馔也。案郑注《周礼醢人》云：“细切为齑，全物若为菹。”作醢及赞者，先膊乾其肉，乃後之，杂以梁麴及盐，渍以美酒，涂置<垂瓦>中，百日则成矣，是作醢及菹之法也。云“蠃醢，蝓醢”者，《尔雅》文。
　　三醮，摄酒如再醮，加俎，哜之，皆如初，哜肺。（摄酒如再醮，则再醮亦摄之矣。加俎哜之，哜当为祭，字之误也。祭俎如初，如祭脯醢。）
　　[疏]“三醮”至“哜肺”。
　　○注“摄酒”至“脯醢”。
　　○释曰：云“摄酒如再醮，则再醮亦摄之矣”者，周公作经取省文，再醮不言摄酒，以三醮如之，则再醮摄之可知，故郑云再醮亦摄之矣。云“加俎哜之，哜当为祭，字之误也”者，经有二哜，不破“如初哜”之哜，唯破“加俎哜”之字者，以祭先之法，祭乃哜之，又不宜有二哜，故破加俎之哜为祭也。云“祭俎如初，如祭脯醢”者，以三醮唯祭俎之肺，不复祭脯醢也。若然，前不杀之时，一醮彻脯醢为辞，再醮之脯醢，至再醮不言彻脯醢者，以三醮上唯加乾肉，不荐脯醢，故不彻也。今殷亦然，一醮彻荐辞，至再醮亦不彻荐，直彻爵而已，亦为三醮以不加笾豆加牲俎，是以祝辞一醮，亦云嘉荐，至三醮者，直云笾豆有楚。楚，陈列貌。是三醮不加笾豆明文也。
　　卒醮，取笾脯以降，如初。
　　[疏]“卒醮”至“如初”。
　　○释曰：此取笾脯见母，与前不异。上周法与不杀皆不云笾者，上皆直荐脯醢，不云笾豆。此若杀云两笾，故云笾脯。若然，既杀有俎肉而取脯者，见其得礼而已，故不取俎肉。如若得束帛者，不须取脯，是以《冠礼》礼宾得束帛，皆不取脯也。
　　若孤子，则父兄戒、宿。（父兄，诸父诸兄。）
　　[疏]“若孤”至“戒宿”。
　　○注“父兄诸父诸兄”。
　　○释曰：上陈土有父加冠礼讫，自此至“东塾北面”，论士之无父，自有加冠之法也。周公作文，於此乃见之者，欲见周与夏殷孤子同冠於阼阶，礼之於客位，唯一醮三醴不同耳，是以作经言其与上异者而已。言“父兄，诸父诸兄”者，以其上文父兄非直戒宿而己，故知此是诸父诸兄，非己之亲父亲兄也。
　　冠之日，主人而迎宾，拜，揖，让，立于序端，皆如冠主，礼於阼。（冠主，冠者亲父若宗兄也。古文为结，今文礼作醴。）
　　[疏]“冠之”至“於阼”。
　　○注“冠主”至“作醴”。
　　○释曰：云“主人而迎宾”者，即上“采衣”是也。云“拜，揖，让，立于序端”者，谓主人出先拜，宾答拜讫，揖让而入于庙门。既入门，又三揖，至阶，又三让而升堂，乃立于东序端，宾升，立西序端，一皆如上。父兄为主人，故作文省略，总云“揖让立于序端，皆如冠主”也。云“礼於阼”者，别言其异者也。云“今文礼作醴”者，郑不从今文者，以其言醴则不兼於醮，言礼则兼醴、醮二法故也。
　　凡拜，北面于阼阶上。宾亦北面于西阶上答拜。
　　[疏]“凡拜”至“答拜”。
　　○释曰：此亦异於父在者。云“凡拜”者，谓初拜至及啐拜之等，宾主皆北面，与父在时拜于筵西、南面，宾拜于序端东面为异也。
　　若杀，则举鼎陈于门外，直东塾，北面。（孤子得申礼，盛之。父在，有鼎不陈於门外。）
　　[疏]“若杀”至“北面”。
　　○释曰：云“若杀”者，有则杀，无则已，故云若，不定之辞也。言举鼎者，谓於庙门外之东壁镬所，举至庙门外之东，直东塾，二鼎豚鱼腊鼎，皆北向，相重而列之也。
　　○注“孤子”至“门外”。
　　○释曰：案上文父在亦有杀法。今郑云“孤子得申礼，盛之”者，不为杀起，止为陈鼎于外而言。郑知“父在，有鼎不陈於外”者，以上文若杀，直云特豚载合升，不辨外内。孤子乃云举鼎陈于门外，类于上，父在陈鼎不於门外也。凡陈鼎在外者，宾客之礼也；在内者，家私之礼也。是在外者为盛也。今孤子则陈鼎在外，故云“孤子得申礼，盛之”也。
　　若庶子，则冠于房外，南面，遂醮焉。（房外，谓尊东也。不於阼阶，非代也。不醮於客位，成而不尊。）
　　[疏]“若庶”至“醮焉”。
　　○释曰：上已言三代子冠礼讫，此经论庶子加冠法也。周公作经，於三代之下言之，则三代庶子冠礼皆於房外同用醮矣，但不知三代庶子各用几醮耳。今於周之子三加一醴，夏殷子三加三醮，是以下文祝辞三醴一而醮三，皆为三代而为言。至於三代，庶子皆不见别辞，则周之庶子宜依子用一醮，夏殷庶子亦依三醮。三代子有祝辞，言庶子则无，故下文注云：“凡醮者不祝。”
　　○注“房外”至“不尊”。
　　○释曰：知“房外，谓尊东也”者，上陈尊在房户之，案《乡饮酒》宾东则东，则尊东明，此亦於尊东也。云“不於阼阶，非代也”者，案下记云：“子冠於阼，以著代也。”明庶子不於阼，非代故也。云“不醮於客位，成而不尊”者，下记云：“醮於客位，加有成也。”是子於客位，成而尊之，此则成而不尊，故因冠之处遂醮焉。
　　冠者母不在，则使人受脯于西阶下。
　　[疏]“冠者”至“阶下”。
　　○释曰：案《内则》云：“舅没则姑老。”若死，当云没，不得云“不在”，且母死则不得使人受脯。今言不在者，或归宁，或疾病也。使人受脯，为母生在，於後见之也。
　　戒宾，曰：“某有子某，将加布於其首，原吾子之教之也。”（吾子，相亲之辞。吾，我也。子，男子之美称。古文某为谋。）
　　[疏]“戒宾”至“之也”。
　　○注“吾子”至“为谋”。
　　○释曰：自此至“唯其所当”者，周公设经，直见行事，恐失次第，不言其辞。今行事既终，总见戒宾、醮及为字之辞也。云“某有子某”者，上某，主人名；下某，子之名。加布，初加缁布冠也。云“原吾子之教之也”者，即此以加冠行礼为教之也。云“吾子，相亲之辞。吾，我也”者，谓自己身之子，故云吾子，相亲之辞也。云“子，男子之美称”者，古者称师曰子。又《公羊传》云：“名不若字，字不若子。”是子者，男子之美称也。今请宾与子加冠，故以美称呼之也。
　　宾对曰：“某不敏，恐不能共事，以病吾子，敢辞。”（病犹辱也。古文病为秉。）主人曰：“某犹原吾子之终教之也。”宾对曰：“吾子重有命，某敢不从！”（敢不从，许之辞。）宿曰：“某将加布於某之首，吾子将莅之，敢宿。”宾对曰：“某敢不夙兴。”（莅，临也。今文无对。）
　　始加，祝曰：“令月吉日，始加元服。（令、吉，皆善也。元，首也。）
　　[疏]注“令吉”至“首也”。
　　○释曰：元首，《左传》曰先轸入狄师而死之，狄人归先轸之元。是元为首。又《尚书》云：“君为元首。”亦是元为首也。
　　弃尔幼志，顺尔成德。寿考惟祺，介尔景福。”（尔，女也。既冠为成德。祺，祥也。介、景，皆大也。因冠而戒，且劝之。女如是则有寿考之祥，大女之大福也。）
　　[疏]注“尔女”至“福也”。
　　○释曰：云“既冠为成德”者，案《冠义》，既冠责以父子君臣长幼之礼，皆成人之德。云“祺，祥也”者，祺训为祥，祥又训为善也。云“因冠而戒”者，则经“弃尔幼志，顺尔成德”是也。云“且劝之”者，即经云“寿考惟祺，介尔景福”是也。
　　再加，曰：“吉月令辰，乃申尔服。（辰，子丑也。申，重也。）
　　[疏]“再加”至“尔服”。
　　○注“辰子”至“重也”。
　　○释曰：上云“令月吉日”，此云“吉月令辰”，互见其言，是作文之体，无义例也。云“辰，子丑也”者，以十配十二辰，直云辰子丑，明有，可知即甲子、乙丑之类，略言之也。
