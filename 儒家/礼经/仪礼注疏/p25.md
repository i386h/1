<!-- { "loadSidebar": true } -->
　　○释曰：云“宗子者，长子也”者，案《丧服小记》云：“继别宗，继祢者为小宗。”大宗、小宗皆是妻所生长子也。云“命之，命使者”者，谓纳采已下至请期五者，皆命使者也。云“母命之，在《春秋》‘纪裂来逆女’是也”者，案隐二年经书：“秋九月，纪裂来逆女。”《公羊传》曰：“裂者何？纪大夫也。何以不称使？昏礼不称主人。”何休云：“为养廉远耻也。”又云：“然则曷称？称诸父兄师友。宋公使公孙寿来纳币，则其称主人何？辞穷也。辞穷者何？无母也。”休注云：“礼，有母，母当命诸父兄师友，称诸父兄师友以行。宋公无母，莫使命之，辞穷，故自命之。自命之，则不得不称使。”又云：“然则纪有母乎？曰有。有则何以不称母？母不通也。”休注云：“礼，妇人无外事，但得命诸父兄师友，称诸父兄师友以行耳。母命不得达，故不得称母通使，文所以远别也。”服注亦云：不称主人，母命不通，故称使。妇人无外事，若然，直命使子之父兄师友，使命使者，不自亲命使者。此注云“命之，命使者”，似母亲命者，郑略言之，其实使子父兄师友命使者也。云“躬，犹亲也，亲命之，则‘宋公使公孙寿来纳币’是也”者，成八年文，义取《公羊传》，如向说举纳币，其馀使亲命之也。云“言宗子无父”至“不及”者，案《曲礼》“七十曰老而传”，注云：“传家事在子孙，是谓宗子之父。”又《王制》云：“八十齐衰之事弗及也。”注云：“八十不齐，则不祭也。子代之祭，是谓宗子不孤。”二者皆是宗子有父，虽主家事，其昏事则父命使者也。
　　支子，则称其宗。（支子，庶昆弟也。称其宗子命使者。）
　　[疏]“支子则称其宗”。
　　○释曰：云“称其宗”者，谓命使者，当称宗子以命之，以大、小宗皆然也。
　　弟，称其兄。（弟，宗子之母弟。）
　　[疏]“弟则称其兄”。
　　○注“弟宗子之母弟”。
　　○释曰：知此弟是宗子同母弟者，以上支子谓庶昆弟，称其宗子命使者，故知此弟宗子同母弟也。
　　若不亲迎，则妇入三月然後婿见，曰：“某以得为外昏姻，请觌。”（女氏称昏，婿氏称姻。觌，见。）
　　[疏]“若不”至“请觌”。
　　○释曰：上已言亲迎，自此已下至篇末论婿不亲迎，过三月及婿往见妇父母事也。必亦待三月者，亦如三月妇庙见，一时天气变，妇道成。故见外舅姑，自此至“敢不从”，并是婿在妇家大门外与摈者请对之辞。
　　○注“女氏”至“觌见”。
　　○释曰：“女氏称昏，婿氏称姻者，《尔雅释亲》文。所以别男女，则男曰昏，女曰姻者，义取婿昏时往娶，女则因之而来。及其亲，则女氏称昏，男氏称姻，义取送女者昏时往男家，因得见之故也。
　　主人对曰：“某以得为外昏姻之数，某之子未得濯溉於祭祀，是以未敢见。今吾子辱，请吾子之就宫，某将走见。”（主人，女父也。以白造缁曰辱。）
　　[疏]“主人”至“走见”。
　　○释曰：云“某之子未得濯溉於祭祀”者，前祭之夕濯溉祭器，以其自此以前未庙见，未得祭祀，故未敢相见也。云“请吾子之就宫”者，使婿还就家，是欲往就见也。
　　○注“主人”至“曰辱”。
　　○释曰：云“以白造缁曰辱”者，谓以白之物造置於缁色器中，是白色。犹今宾至己门，亦是屈辱，故云以白造缁曰辱也。
　　对曰：“某以非他故，不足以辱命，请终赐见。”（非他故，弥亲之辞。命，谓将走见之言。今文无终赐。）
　　[疏]“对曰”至“赐见”。
　　○注“非他”至“终赐”。
　　○释曰：此婿对摈者辞。云“非他故，弥亲之辞”者，上摈云得为外昏姻，是相亲之辞，今又云非他故，是为婿而来见，弥相亲之辞也。
　　对曰：“某得以为昏姻之故，不敢固辞，敢不从。”（不言外，亦弥亲之辞。古文曰外昏姻。）
　　主人出门左，西面。婿入门，东面。奠挚，再拜，出。（出门，出内门。入门，入大门。出内门不出大门者，异於宾客也。婿见於寝。奠挚者，婿有子道，不敢授也。挚，雉也。）
　　[疏]“主人”至“拜出”。
　　○注“出门”至“雉也”。
　　○释曰：云“出内门。入大门”者，以大夫、士迎宾皆於大门外，故此决之也。云“婿见於寝”者，《聘礼》凡见宾客及上亲迎，皆於庙者，《聘礼》敬宾客，故在庙。亲迎在庙者，以先祖之遗体许人，故在庙。此婿见外舅姑非宾，非亲迎，故知在寝也。云“奠挚者，婿有子道，不敢授也”者，凡执挚相见，皆亲授受，此独奠之，象父子之道质，故不亲授，奠之而已。云“挚，雉也”者，以其士执雉，是其常也。
　　摈者以挚出，请受。（欲使以宾客礼相见。）
　　[疏]“摈者以挚出请受”。
　　○注“欲使”至“相见”。
　　○释曰：案《聘礼》宾执挚入门右，从臣礼辞之，乃出，由门左西进，北面，从宾客礼。此亦然，故知所请受者，请退从宾客相见受之。
　　婿礼辞，许，受挚，入。主人再拜受，婿再拜送，出。（出，已见女父。）
　　[疏]“婿礼”至“送出”。
　　○注“出已见女父”。
　　○释曰：云“受挚，入”者，亦如《聘礼》，受挚乃更西入也。云“出，已见女父”者，以其相见讫，拟出，更与主妇相见也。
　　见主妇，主妇阖扉，立于其内。（主妇，主人之妇也。见主妇者，兄弟之道，宜相亲也。阖扉者，妇人无外事。扉，左扉。）
　　[疏]“见主”至“其内”。
　　○注“主妇”至“左扉”。
　　○释曰：云“见主妇者，兄弟之道，宜相亲也”者，《尔雅》“母与妻之党为兄弟”，故知主妇於婿者，兄弟之道也，故云宜相亲也。云“阖扉者，妇人无外事”者，妇人送迎不出门，见弟不逾阈，是无外事也。云“扉，左扉”者，《士丧礼》卜葬云：“阖东扉，主妇立于其内。”既言东扉，即是左扉，故知是左扉也。
　　婿立于门外，东面。主妇一拜，婿答再拜。主妇又拜，婿出。（必先一拜者，妇人於丈夫必侠拜。）
　　主人请醴，及揖让入，醴以一献之礼。主妇荐，奠酬，无币。（及，与也。无币，异於宾客。）
　　[疏]“主人”至“无币”。
　　○注“及与”至“宾客”。
　　○释曰：训及为与者，以主人与婿揖让而入寝门，升堂醴婿，故训及为与也。云“无币，异於宾客”者，上《冠礼》醴宾酬之以币，《昏礼》飨宾酬以束锦，《燕礼》、《大射》酬宾客皆有币，此无币，故云异於宾客也。
　　婿出，主人送，再拜。
　　●卷七士相见礼第三
　　[疏]《士相见礼》第三。
　　○郑《目录》云：“士以职位相亲，始承挚相见礼。《杂记》会葬礼曰：相见也，反哭而退，朋友虞而退。士相见於五礼属宾礼。大、小戴及《别录》皆第三。”
　　○释曰：郑云“士以职位相亲，始承挚相见”者，释经亦有大夫及庶人见君之礼，亦士见大夫之法，独以《士相见》为名者，以其两士职位不殊，同类昵近，故以《士相见》为首。云“《杂记》：相见也，反哭而退，朋友虞而退”者，以送葬之礼，恩厚者退迟，恩薄者退疾。引之者，证有执挚相见之义也。云“士相见於五礼属宾礼”者，案《周礼大宗伯》“五礼”宾礼之别有八：春朝、夏宗、秋觐、冬遇、时会、殷同，此六者，是五等诸侯见天子，兼有自相朝觐之礼。彼又云“时聘曰问，殷┹曰视”二者是诸侯使臣出聘，天子及自相聘之礼，并执玉帛而行，无执禽挚之法。此属直新升为士大夫之等，同国执禽挚相见及见君之礼，虽非出聘，亦是宾主相见之法，故属宾礼也。且士卑，唯得作介，从君与卿大夫出向他国，无身自聘问之事。案《周礼》行夫是士官，其有美恶无礼，特行无介，始得出向他邦，亦非聘问之法也。然昏、冠及丧、祭，尊卑各自有礼，及执挚相见，唯有此《士相见》。其篇内含卿大夫相见，以其新升为士，或士自相见，或士往见卿大夫，或卿大夫下见士，或见己国君，或士大夫见他国君来朝者，新出仕从微至著，以士为先後，更有功乃升为大夫已上，故以士为总号也。又天子之孤卿、大夫、士与诸侯之孤卿、大夫、士，执挚既同，相见之礼亦无别也。
　　士相见之礼。挚，冬用雉，夏用居。左头奉之，曰：“某也原见，无由达。某子以命命某见。”（挚，所执以至者，君子见於所尊敬，必执挚以将其厚意也。士挚用雉者，取其耿介，交有时，别有伦也。雉必用死者，为其不可生服也。夏用居，备腐臭也。左头，头，阳也。无由达，言久无因缘以自达也。某子，今所因缘之姓名也。以命者，称述主人之意。今文头为ㄕ。）
　　[疏]“士相见”至“某见”。
　　○释曰：自此至“送于门外再拜”，论士与士相见之事也。云“某也原见，无由达”者，谓新升为士，欲见旧为士者，谓久无绍介中之人达彼此之意，虽原见，无由得与主人通达相见也。云“某子以命命某见”者，某子是绍介中之人姓名，以主人之命命某，是宾之名命某来见主人也。案《少仪》“始见君子者，辞曰：某固原闻名於将命”者，谓以卑见尊法。彼又云“敌者曰：某固愿见”於将命者，此两士相见，亦是敌者。不言原见於将命者者，此既言愿见，无由达见敌者始欲相见。案下文及还挚者，皆云於将命者，明此亦有原见於将命者，不言者，文不具也。
　　○注“挚所”至“为ㄕ”。
