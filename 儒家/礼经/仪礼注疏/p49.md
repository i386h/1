<!-- { "loadSidebar": true } -->
　　○释曰：云“於是言唯上耦者，嫌宾、主人射亦作之”，郑言此者，若二耦射，下即言所作唯上耦，则宾、主人射作之未可知，故於众宾射讫乃言此，明宾、主射不作可知，故於此乃言“所作唯上耦”，明除宾、主矣。故郑云：“於是言唯上耦，嫌宾主射亦作之。”引《大射》者，公尊，公与宾射，不作直请，记云：“宾、主人射，则司射摈升降。”是虽不作，犹为摈相之，但不请也。
　　卒射，释获者遂以所执馀获，升自西阶，尽阶，不升堂，告于宾曰：“左右卒射。”降，反位，坐委馀获于中西，兴，共而俟。（司射不告卒射者，释获者於是有事，宜终之也。馀获，馀也，无馀则空手耳。俟，俟数也。）
　　[疏]“卒射”至“而俟”。
　　○注“司射”至“数也”。
　　○释曰：云：“宜终之也”者，决前番射，司射告卒射，此二番射不告卒，使获者告，是宜终之也。云“馀获，馀”者，一耦不必尽中，故有馀也。云“无馀则空手耳”者，或宾、主八矢尽中，释八，故空手告也。
　　司马袒、决，执弓升，命取矢，如初。获者许诺，以旌负侯，如初。司马降，释弓，反位。弟子委矢，如初。大夫之矢，则兼束之以茅，上握焉。（兼束大夫矢，优之，是以不拾也。束於握上，则兼取之，顺羽便也。握，谓中央也。不束主人矢，不可以殊於宾也。言大夫之矢，则矢有题识也。肃慎氏贡椐矢，铭其括。今文上作尚。）
　　[疏]“司马”至“握马”。
　　○注“兼束”至“作尚”。
　　○释曰：自此尽“司马乘矢”，论取矢之事。云“束于握上，则兼取之，顺羽便也”者，握上则兼取之顺持之处，全束於握之上，取持於中央，握之向下顺羽便，故乘矢总束之也。云“不束主人矢，不可以殊於宾也”者，主人乡大夫，则是大夫官当束之，不敢殊别於宾，若主人是州长，则士自然不束也。肃慎氏者，《国语》文。引之者，证矢有题识，以有题识，故束者得知是大夫之矢也。
　　司马乘矢如初。
　　司射遂西阶西，释弓，去扑，袭，进由中东，立于中南，北面视。（释弓去扑，射事已。）
　　[疏]“司马”至“视”。
　　○注“释弓”至“事已”。
　　○释曰：凡言“遂”者，因上事。司射於上无事，而言“遂”者，以司射与司马递行事，今以司马进乘矢，司射遂西阶西，释弓去扑也。云“射事已”，此始再番射未已，而言已者，前番不释获，今据第二释获之，功成则为已，是以下记云：“司射释弓矢，视，与献释获者释弓矢。”注云：“唯此二事，休武主文。”休武者，射讫数，主文者，洗爵献释获者是也。
　　释获者东面于中西坐，先数右获。（固东面矣，复言之者，为其少南就右获。）
　　[疏]“释获”至“右获”。
　　○注“固东”至“右获”。
　　○释曰：释获者在中西东面。释之时，宾党於右，主党於左。今将数，宜就之，是以少南就右获，更东面也。
　　二为纯。（纯犹全也。耦阴阳。）
　　[疏]“二为纯”。
　　○注“纯犹”至“阴阳”。
　　○释曰：云“耦阴阳”者，阴阳对合，故二为耦阴阳也。
　　一纯以取，实于左手，十纯则缩而委之。（缩，从也。於数者东西为从。古文缩皆为蹙。）
　　[疏]注“缩从”至“为蹙”。
　　○释曰：凡言“从”、“横”者，南北为从，东西为横。今释者东面而言从横，则据数东为正，是以东西者为从，南北者为横，故郑云“於数者东西为从”也。
　　每委异之。（易校数。）
　　有馀纯，则横於下。（又异之也，自近为下。）
　　[疏]“有馀”至“於下”。
　　○释曰：此则以南北为横也。
　　一为奇，奇则又缩诸纯下。（奇犹亏也。又从之。）
　　兴，自前左，东面。（起由中东就左获，少北於故，东面乡之。）
　　[疏]注“少北”至“乡之”。
　　○释曰：云“少北於故”，故则右也。又移至左之後，东面乡之，是以云少北於故。
　　坐，兼敛，实于左手，一纯以委，十则异之。（变於右。）
　　[疏]注“变於右”。
　　○释曰：云“变於右”者，右则一一取之於地，实于左手。此则总敛於左手，一一取之於左手，委於地是变也。必变之者，礼以变为敬也。
　　其馀如右获。（谓所缩所横。）
　　司射复位，释获者遂进取贤获，执以升，自西阶，尽阶，不升堂，告于宾。（贤获，胜党之也。齐之而取其馀。）
　　[疏]“司射”至“于宾”。
　　○注“贤获”至“其馀”。
　　○释曰：云“齐之而取其馀”者，解经“取贤获”，以为获，以其唱获则释，故名为获。左右数齐，有馀则贤获，故以告也。
　　若右胜，则曰“右贤於左”。若左胜，则曰“左贤於右”。以纯数告。若有奇者，亦曰奇。（贤犹胜也。言贤者，射之以中为俊也。假如右胜，告曰右贤於左，若干纯、若干奇。）
　　[疏]“若右”至“曰奇”。
　　○注“贤犹”至“干奇”。
　　○释曰：“若干”者，数不定之辞。凡数法，一二已上得称若干，奇则一也，一外无若干。郑亦言若干者，因纯有若干，奇亦言若干，奇言若干者，衍字也。
　　若左右钧，则左右皆执一以告，曰：“左右钧。”降复位，坐，兼敛，实八于中，委其馀于中西，兴，共而俟。
　　[疏]“若左”至“而俟”。
　　○释曰：此将为第三番射，故豫设之。或实或委，一如前法也。
　　司射堂西，命弟子设丰。（将饮不胜者，设丰所以承其爵也。丰形盖似豆而卑。）
　　[疏]“司射”至“设丰”。
　　○注“将饮”至“而卑”。
　　○释曰：自此尽“彻丰与觯”，论罚爵之事。云“设丰所以承其爵也”者，案《燕礼》君尊有丰，此云承爵，丰则两用之。《燕礼》注：“丰形似豆，卑而大。”此不言大，彼以承尊，故言大。此承爵，不言大，或小耳。
　　弟子奉丰升，设于西楹之西，乃降。胜者之弟子洗觯，升酌，南面坐奠于丰上。降，袒执弓，反位。（胜者之弟子，其少者也。耦不酌，下无能也。酌者不授爵，略之也。执弓反射位，不俟其党，已酌有事。）
　　[疏]“弟子”至“反位”。
　　○注“胜者”至“有事”。
　　○释曰：知弟子是“少者”，以其执弟子礼使令，故知少者也。云“执弓反射位，不待其党，已酌有事”者，以此弟子由堂西，固在射宾中矣。党即众宾是也。案下文“三耦及众射者皆与其耦进，立于射位”，今酌者不待其党与俱进，而先反射位者，由已酌酒有事讫，其党未得司射命，又无事，不得共酌者同就射位，故酌者先得反射位也。
　　司射遂袒执弓，挟一个，扑，北面于三耦之南，命三耦及众宾胜者：“皆袒、决、遂，执张弓。（执张弓，言能用之也。右手执弦，如卒射。）
　　[疏]“司射”至“张弓”。
　　○注“执张”至“卒射”。
　　○释曰：云“右手执弦，如卒射”者，上文卒射，执弓不挟，右执弦，矢尽故也。此非卒射，亦执张弓，为无矢亦右执弦也，故注云如卒射。
　　不胜者皆袭，说决拾，左手，右加弛弓于其上，遂以执付。（固袭说决拾矣，复言之者，起胜者也。执弛弓，言不能用之也。两手执付，又不得执弦。）
　　[疏]注“固袭”至“执弦”。
　　○释曰：云“固袭说决拾矣”者，谓前降堂时既袭，说决拾矣。云“起胜者也”者，谓至此复言不胜者，谓以此袭说决拾，以不能用也，起发胜者袒决遂，能用也。云“两手执付，又不得执弦”者，上胜者言执张弓，如卒射，则左手执弓，右手执弦，此则云执付，明仰弓於左手之上，执付横之，而不得执弦，则宜右手共执弓付，故云两手执付又不得执弦也。
　　司射先反位。（居前俟所命来。）
　　[疏]“司射先反位”。
　　○注“居前俟所命来”。
　　○释曰：云“居前俟所命来”者，以众射者皆止於堂西，未向射位，而司射先反位，於下文众耦等乃来就射位，是得命即来，故云俟所命来也。来讫，司射乃作之也。
　　三耦及众射者皆与其耦进立于射位，北上。司射作升饮者，如作射。一耦进，揖如升射，及阶，胜者先升，升堂，少右。（先升，尊贤也。少右，辟饮者也，亦相饮之位。）
　　[疏]“三耦”至“少右”。
　　○注“先升”至“之位”。
　　○释曰：云“少右，辟饮者也”者，以其丰於西楹之西，正当西阶，饮者升，少西，又当辟丰上之爵，故云少右辟饮酒也。云“亦相饮之位”者，以其相饮者皆北面於西阶，授者在东，饮者在西，故云亦相饮之位。
　　不胜者进，北面坐取丰上之觯，兴，少退，立卒觯，进，坐奠于丰下，兴，揖。（立卒觯，不祭不拜，受罚爵，不备礼也。右手执觯，左手执弓。）
　　[疏]注“右手”至“执弓”。
　　○释曰：此无正文，以祭礼皆左手执爵，用右手以祭，故知此亦用左手执弓，右手执觯可知也。
　　不胜者先降。（後升先降，略之，不由次。）
　　[疏]注“後升”至“由次”。
　　○释曰：此对射时，升降皆有上射在先，今後升先降，故云“略之不由次第”也。
　　与升饮者相左，交于阶前，相揖，出于司马之南，遂堂西，释弓，袭而俟。（俟复射。）
　　[疏]注“俟复射”。
　　○释曰：“待复射”者，谓待第三番射也。
　　有执爵者。（主人使赞者代弟子酌也。於既升饮而升自西阶，立于序端。）
　　[疏]“有执爵者”。
　　○注“主人”至“序端”。
　　○释曰：以初使胜党弟子酌酒於丰上以发首，故使弟子。今云“有执爵者”，明主人使赞者代弟子酌於丰上，以次至终也。赞者，谓主人之贱不射者。此则《乡饮酒》云“主人之赞者”之类也。云“於既升饮而升自西阶，立于序端”者，谓於上耦既饮讫，赞者乃升自西阶，酌讫，奠於丰上，如下文赞者即立于序端。立于序端，文出于《大射》也。
　　执爵者坐取觯，实之，反奠于丰上。升饮者如初。（每者辄酌，以至於遍。）
　　[疏]“执爵”至“如初”。
　　○注“每者”至“於遍”。
　　○释曰：云“执爵者坐取觯，实之”者，谓初饮讫，反奠於丰上，赞者取此觯实之，反奠于丰上。云“升饮者如初”，已下皆如初，故郑云“每者辄酌，以至於遍”也。
