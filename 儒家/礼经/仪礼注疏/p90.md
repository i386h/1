<!-- { "loadSidebar": true } -->
　　○释曰：知“众介随入，北面西上少退”者，约下文入庙行聘享时，众介入庙，随宾入门左，北面西上，少退，不敢与宾齐也。知“摈者亦入门而右，北面东上”者，亦约众介统於宾，北面西上，明摈者北面东上，亦约朝君揖位亦北面东上而知之也。知“上摈进相君”者，《乡党》云“君召使摈”，郑云：“有宾客，使迎之。”彼据初迎宾时，至於入门之後，每事皆上摈相君也。
　　公再拜。（南面拜迎。）
　　[疏]“公再拜”。
　　○注“南面拜迎”。
　　○释曰：知“君南面”者，经虽不见君面位，主君尊於外国，臣犹南面，故《郊特牲》云：“君之南乡，答阳之义。”故知君南面也。
　　宾辟，不答拜。（辟位逡遁，不敢当其礼。）
　　[疏]注“不敢当其礼”。
　　○释曰：云“不敢当其礼”者，以卿奉君命使，不敢宾辟，当相酬亢之礼，故不答拜，直逡遁而已。
　　公揖入，每门、每曲揖。（每门辄揖者，以相人偶为敬也。凡君与宾入门，宾必後君，介及摈者随之，并而雁行。既入，则或左或右，相去如初。《玉藻》曰：“君入门，介拂，大夫中枨与之，士介拂枨。宾入不中门，不履阈。”此宾，谓聘卿大夫也。门中，门之正也。不敢与君并由之，敬也。介与摈者雁行，卑不逾尊者之迹，亦敬也。宾之介，犹主人之摈。）
　　[疏]“公揖”至“曲揖”。
　　○注“每门”至“之摈”。
　　○释曰：诸侯三门，皋、应、路，则应门为中门，左宗庙，右社稷。入大门东行，即至庙门，其得有每门者，诸侯有五庙，大祖之庙居中，二昭居东，二穆居西。庙皆别门，门外两边皆有南北隔墙，隔墙中夹通门。若然，祖庙已西，隔墙有三，则ト门亦有三。东行经三门，乃至大祖庙，门中则相逼，入门则相远，是以每门皆有曲，有曲即相揖，故“每曲揖”也。是以《司仪》亦云“每门止一相”，亦据ト门而言也。云“以相人偶”者，以人意相存偶也。云“凡君与宾入门，宾必後君”者，以宾主不敌，是以《玉藻》云“於异国之君称外臣某”，故知聘宾後於主国君也。言“凡”者，非直聘享向祖庙，若飨食向祢庙，燕礼向路寝，皆当後於主君，故言凡以广之。云“介及摈者随之，并前而雁行”者，言并，上摈与上介并，次摈与次介并，末摈与末介并，各自雁行於後也。云“既入，则或左或右”者，东行，宾介於左，君摈於右也。云“相去如初”者，初谓大门外相去三丈六尺也。《玉藻》曰：“君入门，介拂，大夫中枨与之，士介拂枨。”郑注云：“此谓两君相见也。君入必中门，上介夹，大夫介、士介雁行於後，示不相沿也。君若迎聘客，摈者亦然。”又云：“宾入不中门，不履阈。”郑注云：“辟尊者所从也。”此经谓聘客，郑君并引朝君，欲见卿大夫聘来，还与从君为介时入门同，故并引之也。云“君入门介拂”，又云“门中，门之正”，又云“卑不逾尊者之迹”，若然，聊为一言之，君最近，亦拂之而过，上介则随君而行，拂而过，所以与君同行者，臣自为一列。主君既出迎宾，主君与君并入，主君於东之内，宾於西之内，并行而入。上介於西之外，上摈於东之外，皆拂。次介、次摈皆大夫，中枨与之，末介、末摈皆士，各自拂枨，如是得君入中门之正。上摈、上介俱得拂，又得不逾尊者之迹矣。又云“宾入不中门”者，此谓聘宾，大聘大夫，故郑卿、大夫并言入门之时，还依与君为介来入相似，宾入还拂，故上注宾自西，拟入时拂西故也。云“门中，门之正也”者，谓两之。云“卑不逾尊者之迹”者，士以大夫为尊，大夫以上介为尊，上介以君为尊也。云“宾之介，犹主人之摈”者，欲见摈介雁行，不别也。
　　及庙门，公揖入，立于中庭。（公揖先入，省内事也。既则立於中庭以俟宾，不复出。如此，得君行一臣行二，於礼可矣。公迎宾于大门内，卿大夫以下入庙门即位而俟之。）
　　[疏]“及庙”至“中庭”。
　　○注“公揖”至“俟之”。
　　○释曰：自此尽公“裼降立”，论行聘之事。云“公揖先入，省内事也”者，《曲礼》云“请入为席”，彼卿大夫士礼，是以郑注云“虽君亦然”，省内事即请入为席之类也。云“如此，得君行一臣行二，於礼可矣”者，言得君行一臣行二者，案下文三揖言之，初揖注云：“将曲揖，谓在内ニ之住，主君先立，无过近於内ニ。”若然，去门既近，去阶又远也，以此不得君行一，臣行二。下文受玉于东楹之，彼得为君行一，臣行二矣。下文又云“公升二等，宾升”，君阶七等，君升二等，宾升一等，已上仍有五阶，亦不得为君行一，臣行二，与此同。欲见君行近，臣行远之义。皆据大判而言，不可细分之矣。言於礼可者，以其尊者宜逸，卑者宜劳，故言於礼可也。云“公迎宾於大门内，卿大夫以下，入庙门即位而俟之”者，上初命拜迎宾于馆之时，卿大夫士固在朝矣，及宾来大门外陈介之时，主君之摈亦在大门外之位，君在大门内时，其卿大夫不以无事乱有事，当於庙中在位矣。必知义然，当见行事之时，公授宰玉，又云士受皮，又云宰夫授公几，皆是於外无事，在庙始有事，更不见此官等命人庙之文，明君未入庙时，此官已在位而俟。《公食大夫》以其官各具馔物，皆有事，不预入庙，故公迎宾入，後乃见卿大夫以下之位，与此异也。
　　宾立接西塾。（接犹近也。门侧之堂谓之塾。立近塾者，已与主君交礼，将有出命，俟之於此。介在币南，北面西上，上摈亦随公入门东，东上，少进於士。）
　　[疏]“宾立接西塾”。
　　○注“接犹”至“於士”。
　　○释曰：云“门侧之堂谓之塾”者，《尔雅释宫》文。云“立近塾者，已与主君交礼，将有出命，俟之於此”者，对在大门外时，未与主君交礼，直使摈传命，故去门七十步，五十步，三十步，此将与君交礼，故近门也。云於此“介在币南，北面西上”者，以上文入竟展币时，布幕，宾西面，介北面东上，统於宾，今此陈币宾在门西，北面，明介北面，西上，统於宾也。云“上摈随公入门东，东上，少进於上”者，案下“几筵既设，摈者出请命”，更不见上摈别入之文，明随公入可知也。知门东有士者，案《公食》云：“士立于门东，北面西上。”郑云“统於门者，非其正位”也。故知此亦然。以摈者是卿，又相君，故知进於士，在士前也。
　　几筵既设，摈者出请命。（有几筵者，以其庙受，宜依神也。宾至庙门，司宫乃于依前设之。神尊，不豫事也。席西上，上摈待而出请受宾所以来之命，重停宾也。至此言命，事弥至，言弥信也。《周礼》：“诸侯祭祀，席蒲筵，缋纯，右几。”）
　　[疏]“几筵”至“请命”。
　　○注“有几”至“几”。
　　○释曰：云“有几筵者，以其庙受，宜依神也”者，此对不在庙受，不几筵，故下云：“聘遭丧，入竟则遂也。不郊劳，不几筵。”注云：“致命不於庙，就尸柩於殡宫，又不神之。”下小聘不几筵，注云：“记贬於聘。”是以记云“唯大聘有几筵”。《觐礼》不云几筵，文不具也。又案《曲礼》注：春夏受挚於朝，受享於庙，秋冬一受之於庙。诸侯无此法，四时皆在於庙，亦无四时朝觐之别名，同，皆曰朝也。云“宾至庙门，司宫乃于依前设之。神尊，不豫事也”者，此对《公食》“宰夫设筵，加席几”，而後迎宾，彼食礼，与此异也。知在前者，案《司几筵》云：大朝觐、大飨射，王位依前南乡，设筵几。《觐礼》亦云依前，诸侯亦然。《尔雅释宫》云：“牖户之谓之。”但天子以屏风设於，诸侯无屏风，为异席，亦不同也。云“至此言命，事弥至，言弥信也”者，上入竟，士请事，近郊，下大夫请行，皆是谦问，不敢以必来之己国，不正言之。至此，事益至，言则信矣。故正问之而言请命，是其事至言信矣。云“《周礼》”至“几”者，《周礼司几筵》文。彼诸侯祭祀，席三重，上更有“加莞筵，纷纯”，不引之者，文略可知。引之者，证此所设者，设常祭祀之席也。
　　贾人东面坐启椟，取圭，垂缫，不起而授上介。（贾人乡入陈币，东面俟，於此言之，就有事也。授圭不起，贱不与为礼也。不言裼袭者，贱不裼也。缫，有组系也。）
　　[疏]“贾人”至“上介”。
　　○注“贾人”至“系也”。
　　○释曰：“贾人乡入陈币，东面俟，於此言之，就有事也”者，上文宾入次，乃陈币在门外，不言者，彼贾人未有事。今此有事，故就此言面位，以此东面，明初亦东面矣，故举此明前东面也。云“授圭不起，贱不与为礼也”者，以贾人是庶人在官者，故云贱不与为礼，为礼当起而授也。云“不言裼袭者，贱不裼也”者，若不贱，以垂缫当裼，以贱故不裼也。云“缫，有组系”也，知有组者，下记云：“所以朝天子，圭与缫皆九寸。”“问诸侯，朱绿缫，八寸，皆玄系，长尺，绚组”是也。
　　上介不袭，执圭，屈缫，授宾。（上介北面受圭，进西面授宾。不袭者，以盛礼不在於已也。屈缫，并持之也。《曲礼》曰：“执玉，其有藉者则裼，无藉者则袭。”）
　　[疏]“上介”至“授宾”。
　　○注“上介”至“则袭”。
　　○释曰：上介裼於贾人处，垂缫受得圭而不袭者，郑云“以盛礼不在於己故也”，以宾执圭，升堂致命，为盛礼在己者也。云“上介北面受圭，进西面授宾”者，以上介本位北面，故北面受圭，宾东面，故上介西面授宾。引《曲礼》者，彼记人据此绚组尺为缫藉，不据韦皮衣木板画以五采之缫藉也。云“执玉，其有藉者则裼”，据此，贾人垂缫以授上介，上介不袭受之时也。云其“无藉者”，则袭者据此上介屈缫以授宾，宾袭受之时也。记人直记裼袭之义，不论盛礼在己之意，故各举一边而言也。
　　宾袭，执圭。（执圭盛礼，而又尽饰，为其相蔽敬也。《玉藻》曰：“服之袭也，充美也。是故尸袭，执玉龟袭”也。）
　　[疏]“宾袭执玉”。
　　○注“执圭”至“袭也”。
