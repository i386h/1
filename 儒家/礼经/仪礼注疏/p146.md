<!-- { "loadSidebar": true } -->
　　○释曰：云“同室者，不如居室之亲也”者，言同室者，直是舍同，未必安坐。言居者，非直舍同，又是安坐，以上《小功章》亲娣姒妇发传而云“相与居室”，此从父昆弟之妻相为，即云“相与同室”，是亲疏相并。同室不如居室中，故轻重不等也。云“齐衰大功皆服其成人也”者，以其无殇在齐衰之服，明据成人。齐衰既是成人，明大功亦是成人可知也。云“大功之殇中从下，则小功之殇亦中从下”者，则举上以明下。上《殇小功》注云“大功之殇中从上”，则齐衰之殇亦中从上。彼注举下以明上，皆是省文之义，故言一以包二也。云“此主谓妻为夫之亲服也”者，此传又承妇人在夫家，相为著服之下。又上文《殇小功》章已发传，据大功、小功不据齐衰，以其重，故据男子为殇服而言。此不言小功，上取齐衰，对大功以其轻，故知妇人义服，为夫之亲而发也。云“凡不见者，以此求之”者，以其妇人为夫之亲，从夫服而降一等，而经传不见者，以此求也。事意尽可知。前章注为丈夫而言，此章更为妇人出，故两处并见也。
　　记。
　　[疏]释曰：《仪礼》诸篇有“记”者，皆是记经不备者也。作记之人，其疏已在《士冠篇》。
　　公子为其母，练冠、麻，麻衣纟原缘；为其妻，纟原冠、葛带、麻衣纟原缘。皆既葬除之。（公子，君之庶子也。其或为母，谓妾子也。麻者，缌麻之带也。此麻衣者，如小功布，深衣，为不制衰裳变也。《诗》云：“麻衣如雪。”纟原，浅绛也，一染谓之纟原。练冠而麻衣纟原缘，三年练之受饰也。《檀弓》曰：“练，练衣黄里、纟原缘。”诸侯之妾子厌於父，为母不得伸，权为制此服，不夺其恩也。为妻纟原冠葛带，妻轻。）
　　[疏]注“公子”至“妻轻”。
　　○释曰：云“练冠麻，麻衣纟原缘”者，以练布为冠，麻者，以麻为带。又云麻衣者，谓白布深衣。云纟原缘者，以缯为纟原色，与深衣为领缘。“为其妻纟原冠”者，以布为纟原色，为冠。“葛带”者，又以葛为带。云“麻衣纟原缘”者，与为母同。皆既葬除之者，与缌麻所除同也。云“公子君之庶子也”者，则君之夫人第二已下，及八妾子皆名庶子。云“其或为母，谓妾子也”者，以其夫人所生第二已下，为母自与正子同，故知为母妾子也。云“麻者缌麻之带也”者，以经有二麻，上麻为首、腰，知一麻而含二者，《斩衰》云“苴”，郑云：“麻在首在要皆曰。”故知此经亦然。知如缌之麻者，以其此言麻，缌麻亦云麻，又见《司服》“吊服环”，郑云：“大如缌之。”则此云子为母，虽在五服外，亦当如缌之，故郑以此麻兼缌言之也。云“此麻衣者，如小功布深衣”，知者，案士之妾子，父在为母期，大夫之妾子，父在为母大功，则诸侯妾子，父在小功，是其差次，故知此当小功布也。云“为不制衰裳变也”者，此记不言衰，明不制衰裳变者，以其为深衣，不与丧服同，故云“变”也。《诗》云“麻衣如雪”者，彼麻衣及《礼记檀弓》云“子游麻衣”，并《传》云“大祥素缟麻衣”，注皆云“十五升布”，深衣与此小功布深衣异。引之者，证麻衣之名同，取升数则异。礼之通例，麻衣与深衣制同，但以布缘之则曰麻衣；以采缘之则曰深衣；以素缘之袖长在外，则曰长衣；又以采缘之袖长在衣内，则曰中衣；又以此为异也，皆以六幅破为十二幅，连衣裳则同也。云“纟原，浅绛也”者，对三入为为浅绛。云“一染谓之纟原”者，《尔雅》文。案彼云“一染谓之纟原，再染谓之，三染谓之”也。云“纟原缘，三年练之受饰也”，知者，引《檀弓》云“练衣黄里纟原缘”，注云：“练中衣，以黄为内纟原为饰。”为中衣之饰，据重服三年变服後为中衣之饰也。此公子为母，在五服外轻，故将为人初死，深衣之饰，轻重有异，故不同也。云“诸侯之妾子厌於父，为母不得申，权为制此服，不夺其恩也”者，诸侯尊，绝期已下无服，公子被厌，不合为母服。不夺其母子之恩，故五服外权为制此服。必服麻衣纟原衣者，麻衣大祥受服，纟原缘练之受饰，虽被抑，犹容有三年之哀故也。云“为妻纟原冠葛带，妻轻”者，以纟原布为冠，对母用练冠，以葛是葬後受服，而为带，对母用麻，皆是为妻轻故也。
　　传曰：何以不在五服之中也？君之所不服，子亦不敢服也。君之所为服，子亦不敢不服也。（君之所不服，谓妾与庶妇也。君之所为服，谓夫人与妇也。诸侯之妾，贵者视卿，贱者视大夫，皆三月而葬。）
　　[疏]注“君之”至“而葬”。
　　○既曰：传发问者，怪亲母与妻其服大轻，故问之答云“君之所不服”者，以尊降诸侯，绝旁期已下，故不服妾与庶妇也。公子以厌降，亦不敢私服母与妻。又云“君之所为服，子亦不敢不服也”者，谓君之正统者也，注云“君之所不服，谓妾与庶妇也”者，解传意，还释上公子为母与妻者也。云“君之所为服，谓夫人与妇也”者，正统故不降也。云“诸侯之妾，贵者视卿，贱者视大夫，皆三月而葬”者，《大戴礼》文。郑不於上经“葬之”下注之，至於此传下乃引之者，郑意注传云“君之所不服”，谓妾与庶妇也，下乃解妾有贵贱，葬有早晚，故至此引之，见此意也。云妾贵者，谓诸侯一娶九女，夫人与左右媵各有侄娣，二媵与夫人之娣三人为贵妾，馀五者为贱妾也。卿大夫三月而葬，《王制》文。
　　大夫、公之昆弟、大夫之子，於兄弟降一等。（兄弟，犹言族亲也。凡不见者，以此求之。）
　　[疏]注“兄弟”至“求之”。
　　○释曰：此三人所以降者，大夫以尊降，昆弟以旁尊降，大夫之子以厌降，是以总云“降一等”。上经当已言讫，今又言之者，上虽言之，恐犹不尽，记人总结之，是以郑云“凡不见者，以此求之”。云“兄弟犹言族亲也”者，以下云“小功”已下为兄弟，恐此兄弟亦据小功已下得降，故曰犹族亲也。则此兄弟及下文为人後者，为兄弟皆非小功已下，犹族亲所容广也。
　　为人後者，於兄弟降一等，报。於所为後之兄弟之子，若子。（言报者，嫌其为宗子不降。）
　　[疏]注“言报”至“不降”。
　　○释曰：谓支子为大宗子，後反来为族亲兄弟之类，降一等。云“於所为後之兄弟之子若子”者，此等服其义已见於《斩章》。云“言报者，嫌其为宗子不降”者，以其出降本亲，又宗子尊重，恐本亲为宗子有不敢降服之嫌，故云“报”以明之，言报是两相为服者也。
　　兄弟皆在他邦，加一等。不及知父母，与兄弟居，加一等。（皆在他邦，谓行仕出游，若辟仇。不及知父母，父母早卒。）
　　[疏]注“皆在”至“早卒”。
　　○释曰：云“在他邦加一等”者，二人共在他国，一死一不死，相愍不得辞於亲眷，故加一等也。云“不及知父母与兄弟居加一等”者，谓各有父母，或父母有早卒者，与兄弟共居，而死亦当愍其孤幼相育，特加一等。云“皆在他邦谓行仕”者，孔子身行七十二国，不见仕者，以古者有出他国之法，故云行仕也。又云“出游”者，谓若孔子弟子朋友同周游他国，兄弟容有死者。又云“若辟仇”者，《周礼调人》云：“从父兄弟之仇，不同国。兄弟之仇，辟诸千里之外。”皆有兄弟共行之法也。云“不及知父母，父母早卒”者，或遗腹子，或幼小未有知识，而父母早死者也。
　　传曰：何如则可谓之兄弟？传曰：“小功以下为兄弟。”（於此发兄弟传者，嫌大功已上又加也。大功以上，若皆在他国，则亲自亲矣。若不及知父母，则固同财矣。）
　　[疏]注“於此”至“财矣”。
　　○释曰：发问者，上经及记已有兄弟，皆是降等，唯此兄弟加一等，故怪而致问。引旧传者，以有成文，故引之。云“小功已下为兄弟”者，以其加一等故也。郑云“於此发兄弟传者，嫌大功以上又加也”者，郑亦据於此兄弟加一等发传者，嫌大功已上亲则亲矣，又加之，故於小功发传也。云“大功以上若皆在他国，则亲自亲矣”者，不可复加者也。云“若不及知父母则固同财矣”者，据经不及知父母，与兄弟居，既亲重，则财食是同，虽无父母，恩自隆重，不可复加也。
　　●卷三十四丧服第十一
　　朋友皆在他邦，袒免，归则已。（谓服无亲者，当为之主，每至袒时则袒，袒则去冠，代之以免。旧说云，以为免，象冠，广一寸。已犹止也。归有主，则止也。主若幼少，则未止。《小记》曰：“大功者主人之丧，有三年者，则必为之再祭，朋友虞而已。”）
　　[疏]
　　○注“谓服”至“而已”。
　　○释曰：谓同门曰朋，同志曰友。或其游学，皆在他国而死者，每至可袒之节，则为之袒而免，与宗族五世袒免同。云“归则已”者，谓在他国袒免，为死者无主，归至家，自有主，则止，不为袒免也。郑云“谓服无亲者当为之主”者，以其有亲入五服，今言朋友，故知是义合之轻，无亲者也。既孤在外，明为之作主可知。云“每至袒时则袒”者，凡丧至小敛节，主人素冠环以视，敛讫，投冠括发，将括发，先袒，乃括发，括发据正。主人齐衰已下，皆以免代冠，以冠不居，肉袒之，礼故也。云“旧说云以为免，象冠，广一寸”者，郑注《士丧礼》云“免之制未闻”，旧说以为如冠状，广一寸。引《丧服小记》曰齐衰括发以麻，免而以布，此用麻布为之，状如今之著参头矣。自项中而前，反於项上，绕也，是著免之义也。云“归有主则止也，主若幼少则未止”者，本以在外为无主，与之为主，今至家，主若幼少，不能为主，则朋友犹为之主，未止。引《小记》者，证主幼少不能主丧，朋友为主之义。以虽有子，是三年之人，小不能为主，大功为主者，为之再祭，谓练祥。朋友轻，为之虞而已。以其又无大功已下之亲，此朋友自外来及在家，朋友皆得为主，虞乃去，彼郑注以义推之。又云小功缌麻，为之练祭可也。是亲疏差降之法也。
