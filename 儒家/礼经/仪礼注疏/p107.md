<!-- { "loadSidebar": true } -->
　　○注“皇自”至“作王”。
　　○释曰：宾入门皇，谓未至堂时。升堂让，谓升堂东面向主君之时。将授志趋，谓宾执玉向楹，将授玉之时。念乡入门在庭时，执玉徐趋，今亦然。若降堂後趋进翼如，则疾趋也。云“让，谓举手平衡也”者，谓若《曲礼》云“凡奉者当心”，下又云“执天子之器则上衡”，注云：“谓高於心。”“国君则平衡”，注云：“谓与心平。”则此亦执国君器也，故引之为证。引“孔子之执圭”者，《乡党》论孔子为君聘使法。彼“足宿宿如有循”，谓徐趋，据入彼国庙门，执玉行步之时，以足容重退之，在降堂之下，与此趋同，故为证也。
　　授如争承，下如送；君还，而后退。（重失队也。而后犹然後也。）
　　[疏]“授如”至“後退”。
　　○注“重失”至“後也”。
　　○释曰：授，谓就东楹授玉於主君时，如与人争承取物，恐失坠。云“下如送，君还而后退”者，以上文次言之，此下如送者，止谓聘享每讫，君实不送，而宾之敬如君送然，故云下如送也。君回还，宾则退出庙门，更行後事，非谓宾出大门也。
　　下阶，发气，怡焉；再三举足，又趋。（发气，舍息也。再三举足，自安定，乃复趋也。至此云举足，则志趋卷Т而行也。孔子之升堂，鞠躬如也，屏气似不息者，出降一等，逞颜色，怡怡如也。没阶，趋进，翼如也。）
　　[疏]“下阶”至“又趋”。
　　○注“发气”至“如也”。
　　○释曰：云“下阶，发气怡焉”者，即《论语》云“出降一等，逞颜色，怡怡如也”。云“再三举足，自安定，乃复趋也”者，谓降时再三举足，故又趋进翼如也。云“发气，舍息”者，以将授玉，屏气似不息，今既授玉，降阶，纵舍其气，怡然和悦也。云“至此举足，则志趋卷Т而行也”者，是释志趋为徐趋，此举足为疾趋也。
　　及门，正焉。（容色复故，此皆心变见於威仪。）
　　[疏]“及门正焉”。
　　○注“容色”至“威仪”。
　　○释曰：此谓聘讫，将更有享而出门时。云“心变见於威仪”者，以其貌从心起，观威仪，省祸福，睹貌可以知心故也。
　　执圭，入门，鞠躬焉，如恐失之。（记异说也。）
　　[疏]“执圭”至“失之”。
　　○注“记异说也”。
　　○释曰：亦谓将聘，执圭入庙门时。云“鞠躬焉”，则鞠躬如也，如恐失之者，即执轻如不克也。云“记异说”者，以上文已记执圭此，又记执圭之仪，以同记事而言有差，异人记事，说有不同也。
　　及享，发气焉，盈容。（发，舍气也。孔子之於享礼，有容色。）
　　[疏]“及享”至“盈容”。
　　○注“发舍”至“容色”。
　　○释曰：云“及享发气焉盈容”者，即孔子行享礼有容色，一也，故注引为证也。此发气，即上注云“舍息”，一也。
　　众介北面，跄焉。（容貌舒扬。）
　　[疏]“众介北面跄焉”。
　　○注“容貌舒扬”。
　　○释曰：此谓宾行聘，众介从，入门左，北面。《曲礼》云：“大夫济济，士跄跄。”郑云：“皆行容止之貌。”故此注亦云“容貌舒扬”也。但彼大夫云济济，诸侯云皇皇，上文宾入门皇，得与诸侯同者，以其执君圭璋，志在重玉，故行容得与君同。若寻常行，则大夫济济也。
　　私觌，愉愉焉。（容貌和敬。）
　　[疏]“私觌愉愉焉”。
　　○注“容貌和敬”。
　　○释曰：上文享时盈容，对聘时仪貌战色，颜舒缓。此私觌，对享时又愉愉和敬，舒於盈容也。
　　出，如舒雁。（威仪自然而有行列。舒雁，鹅。）
　　[疏]“出如舒雁”。
　　○注“威仪”至“雁鹅”。
　　○释曰：此出庙门之外，行步如鹅，又纾缓於愉愉也。云“舒雁，鹅”者，《尔雅释鸟》文。
　　皇，且行；人门主敬，升堂主慎。（复记执玉异说。）
　　[疏]“皇且”至“主慎”。
　　○注“复记执玉异说”。
　　○释曰：上已二度记执玉行步之法。今又云“皇且行”，是别有人更记此执玉行法，故云“复记执玉异说”也。
　　凡庭实，随入，左先，皮马相可也。（随入，不并行也。，犹代也。士物有宜，君子不以所无为礼，畜兽同类可以相代。古文作干。）
　　[疏]“凡庭”至“可也”。
　　○注“随入”至“作干”。
　　○释曰：云“左先”者，以皮马以四为礼，北面以西头为上，故左先入陈也。云“君子不以所无为礼”者，案《礼器》云：“天不生，地不养，君子不以为礼。”言当国有马而无虎豹皮，则用马；或有虎豹皮并有马，则以皮为主而用皮也。云“畜兽同类可以相代”者，畜谓马，兽谓虎豹，《尔雅》释云：“在家曰畜，在野曰兽。”云“同类”者，《尔雅》又云：“二足而羽谓之禽，四足而毛谓之兽。”若然，则马畜亦是四足之类，故云同类可以相代也。
　　宾之币，唯马出，其馀皆东。（马出，当从厩也。馀物皆东，藏之内府。）
　　[疏]“宾之”至“皆东”。
　　○注“马出”至“内府”。
　　○释曰：云“马出，当从厩也”者，若有皮之国，用皮则不出，亦从馀物东藏也。知“东藏之内府”者，案《天官内府职》云：“凡四方之币献之，金玉、齿革、兵器，凡良货贿入焉。”注云：“诸侯朝聘所献国珍。”彼天子礼诸侯，亦当有内府。诸侯自朝聘，其货献珍异，亦人内府，故注依之也。
　　多货，则伤于德。（货，天地所化生，谓玉也。君子於玉比德焉。朝聘之礼，以为瑞节，重礼也。多之则是主於货，伤败其为德。）
　　[疏]“多货则伤于德”。
　　○注“货天”至“为德”。
　　○释曰：此经主论聘享所用圭璋璧琮不得过多之事也。云“货，天地所化生，谓玉也”者，郑注《周礼九职》亦云：“金玉曰货，布帛曰贿。”故此注云货天地所化生谓玉也。下注云“币人所造成”，币则布帛曰贿，对金玉是自然之物也。云“君子於玉比德焉”者，《聘义》文。云“重礼”也，亦《聘义》文。云“多之则是主於货，伤败其为德”者，以玉比德，故朝聘用之，相厉以德，不取重宝珍美之意。若多之，则是主於货物，不取相厉以德，是伤败其为德。是以圭璧聘享主国君，璋琮聘享主国夫人，各用一而已也。
　　币美，则没礼。（币，人所造成，以自覆币，谓束帛也。爱之斯欲衣食之，君子之情也，是以享用币，所以副忠信，美之，则是主於币，而礼之本意不见也。）
　　[疏]“币美则没礼”。
　　○注“币人”至“见也”。
　　○释曰：此主论享时用束帛。故享君用束帛，享夫人用束锦，皆不得过美。云“币，人所造成，以自覆币，谓束帛也”者，案《礼记檀弓》：“伯高之丧，孔氏之使者未至，冉子摄束帛乘马而将之。孔子曰：异哉！徒使我不诚於伯高。”郑注云：“礼所以副忠信也。忠信而无礼，何传乎！”是知自覆者，覆忠信而已。若更美，则主意於财美而礼不见，故没礼也。云“爱之斯欲衣食之，君子之情也”者，《礼记檀弓》云：“爱之斯录之矣。”彼据爱父母而作重，此亦微取彼文。但此云爱之斯欲衣食之，兼言食，谓以币欲之，君子之情则忠信。
　　贿，在聘于贿。（贿，财也。于，读曰为。言主国礼宾，当视宾之聘礼，而为之财也。宾客者，主人所欲丰也。若苟丰之，是又伤财也。《周礼》曰：“凡诸侯之交，各称其邦而为之币，以其币为之礼。”古文贿皆作悔。）
　　[疏]“贿在聘于贿”。
　　○注“贿财”至“作侮”。
　　○释曰：郑转“于”作“为”者，欲就《司仪》之文为解故也。云“言主国礼宾”者，释经贿是主国礼宾也。云“当视宾之聘礼”者，释经在聘，谓在宾聘财多少。云“而为之财也”者，释经于贿也，谓主人视宾多少，为财贿报宾。云“若苟丰之，是又伤财也”者，凡行礼用财者，取不丰不俭，取於折中。若句且丰多，则伤於贪财。引《周礼》者，《秋官司仪职》文。案彼注云：“币谓享币也。於大国则丰，於小国则杀。”解经各称其邦而为之币。彼又注云：“主国礼之如其丰杀之礼。”解经以其币为之礼，“谓贿用束纺，礼玉束帛、乘皮，及赠之属”是也。
　　凡执玉，无藉者袭。（藉，谓缫也。缫所以藉玉。）
　　[疏]“凡执玉无藉者袭”。
　　○注“藉谓”至“藉玉”。
　　○释曰：凡缫藉有二种，若以木为中，施五采三采者，此缫常有，不得云无藉。今此云“无藉者袭”，据绚组尺缫藉而言。若庙门外贾人启椟取玉，垂缫以授上介，上介裼受，上介屈缫以授宾，宾即袭受，即此执玉无藉者是也。此文与《曲礼》同，故《曲礼》凡执玉，“其有藉者则裼，无藉者则袭”是也。
　　礼，不拜至。（以宾不於是始至。今文礼为醴。）
　　[疏]“礼不拜至”。
　　○注“以宾”至“为醴”。
　　○释曰：此文承执玉帛之下聘臣事，据《乡饮酒》宾主升堂，主人有拜至之礼。此宾昨日初至之时，主人请宾行礼，宾言俟，此时宾已至矣，故聘时不拜至，是以郑云“以宾不於是始至”。
　　醴尊于东箱，瓦大一，有丰。（瓦大，瓦尊。丰，承尊器，如豆而卑。）
　　荐脯五只，祭半只，横之。（只，脯如版然者，或谓之廷，皆取直貌焉。）
　　[疏]注“只脯”至“貌焉”。
　　○释曰：此脯礼宾时所用荐脯是也。案《乡饮酒礼》云荐脯“五廷”，故云“或谓之廷，皆取直貌”。
　　祭醴，再扌及，始扌及一祭，卒再祭。（卒，谓後扌及。）
　　主人之庭实，则主人遂以出，宾之士讶受之。（此谓馀三马也，左马，宾执以出矣。士，士介从者。）
　　[疏]“主人”至“受之”。
　　○注“此谓”至“从者”。
　　○释曰：此“主人之庭实”者，谓主人礼宾时设乘马也。经云“宾执左马以出”，三马在後，主人从者牵之，遂从宾以出於门外，宾之士介迎受之，故郑云“此谓馀三马也”。知“士，是士介从”者，以其经云“从者讶受马”，此既云士，故知士介从者也。
　　既觌，宾若私献，奉献，将命。（时有珍异之物，或宾奉之，所以自序尊敬也，犹以君命致之。）
　　[疏]“既觌”至“将命”。
　　○注“时有”至“致之”。
　　○释曰：云“犹以君命致之”者，以经云“将命”，是以知虽是私献己物，与君物同，皆云君命致之，臣统於君故。
　　摈者入告，出礼辞。（辞其献也。）
　　宾东面坐奠献，再拜稽首。（送献不入者，奉物礼轻。）
　　[疏]注“送献”至“礼轻”。
