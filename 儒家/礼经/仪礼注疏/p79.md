<!-- { "loadSidebar": true } -->
　　与升饮者相左，交于阶前，相揖，次，释弓，袭，反位。仆人师继酌射爵，取觯实之，反奠于丰上，退俟于序端。（仆人师酌者，君使之代弟子也。自此以下，辩为之酌。）
　　升饮者如初，三耦卒饮。若宾、诸公、卿、大夫不胜，则不降，不执弓，耦不升，（此耦谓士也。诸公卿或阙，士为之耦者，不升。其诸公卿大夫相为耦者不降席，重耻尊也。）
　　[疏]“若宾”至“不升”。
　　○注“此耦”至“尊也”。
　　○释曰：知“此耦谓士”者，以大夫坐於上，士立於下，经云“耦不升”，故云此耦谓士也。是以郑解其意云：诸公卿或阙，士为之耦者不升，其诸公卿大夫相为耦者不降席，以其大夫在堂上，故云“不降席”。云“重耻尊也”者，解士不升，大夫已上不降席，意以其卑者对饮尊者是可耻之事，不对饮是重耻尊者也。
　　仆人师洗，升实觯以授，宾、诸公、卿、大夫受觯于席，以降，西阶上，北面立饮，卒觯，授执爵者，反就席。（虽尊亦西阶上立饮，不可以己尊枉正罚也。授爵而不奠丰，尊大夫也。）
　　[疏]注“虽尊”至“夫也”。
　　○释曰：云“不可以已尊枉正罚也”者，正罚，谓上文饮者在左，胜者在右，於西阶之上北面，跪取丰上之觯饮之是也。今虽不取於丰，亦於西阶北面，是不可以已尊枉正罚也。
　　若饮公，则侍射者降，洗角觯，升酌散，降拜。（侍射，宾也，饮君则不敢以为罚，从致爵之礼也。）
　　[疏]“若饮”至“降拜”。
　　○注“侍射”至“礼也”。
　　○释曰：云“侍射，宾也”者，以其宾与君对射，耦自相饮，故知侍射者宾也。云“饮君则不敢以为罚，从致爵之礼也”者，罚爵，如上文罚者饮之而已，今则从《燕》，臣致爵於君之礼，下文所谓夹爵者是也。但此经云“角觯”，与上文觯皆是“三升曰觯”。觯与角连，故谓之角觯，或单言角，或单言觯。是以《礼记少仪》云：“侍射则约矢，侍投则拥矢，胜则洗爵而请不角。”注云：“角谓觥，罚爵也。於尊长与客，如献酬之爵。”又《诗》云：“我姑酌彼兕觥。”毛传云：“兕觥，角爵。”笺云：“兕觥，罚爵。”是其角觯、兕觥皆罚爵。此角觯以兕角为之，非谓“四升曰角”者也。若然，此角觯对下文饮君云象觯，故云角觯，谓宾酌如兕，自饮君，即下文宾降洗象觯，亦从献酬之爵，不敢用罚爵也。
　　公降一等，小臣正辞，宾升，再拜稽首，公答再拜。宾坐祭，卒爵，再拜稽首。公答再拜。宾降，洗象觯，升酌膳以致，下拜，小臣正辞，升，再拜稽首。公答再拜。公卒觯，宾进受觯，降洗散觯，升实散，下拜，小臣正辞，升，再拜稽首。公答再拜。（宾复酌自饮者，夹爵也。但如致爵，则无以异於《燕》也。夹爵，亦所以耻公也。所谓若饮君，燕则夹爵。）
　　[疏]注“宾复”至“夹爵”。
　　○释曰：云“所谓若饮君，燕则夹爵”者，言所谓《乡射》文。彼云“燕”者，则此经夹爵也。
　　宾坐，不祭，卒觯，降奠于篚，阶西东面立。（不祭，象射爵。）
　　[疏]注“不祭象射爵”。
　　○释曰：案上文受罚者取爵於丰，饮之，不祭。此云君爵不祭，是以宾饮夹爵亦不祭，皆与射同，故云“象”。
　　摈者以命升宾，宾升就席。（摈者，司正也。今文席为筵。）若诸公、卿、大夫之耦不胜，则亦执弛弓，特升饮。（此耦亦谓士也。特犹独也。以尊与卑为耦，而又不胜，使之独饮，若无伦匹，孤贱也。）众皆继饮射爵，如三耦。射爵辩，乃彻丰与觯。（彻，除也。）
　　司宫尊侯于服不之东北，两献酒，东面，南上，皆加勺，设洗于尊西北，篚在南，东肆，实一散于篚。（为大侯获者设尊也。言尊侯者，获者之功由侯也。不於初设之者，不敢必君射也。君不射，则不献大侯之获者。散，爵名，容五升。）
　　[疏]“司宫”至“于篚”。
　　○注“为大”至“五升”。
　　○释曰：自此尽“侯而俟”，论设尊献服不之事。云“不於初设之者，不敢必君射也，君不射，则不献大侯之获者”。若然，此设大侯之获者，君不射则不设之，不豫设者，不敢必君射。案上张侯先设大侯，君射大侯，张之，必君射者。但圣人设法，一与一夺，以大射者为祭，择士所以助祭，人君不可不亲，故夺其尊，使之必射，故豫张大侯。至此设大侯之尊，君射讫乃设之者，许其自优暇，容有不射之理，是以不射则不设，射乃设之。云“散，爵名，容五升”者，案《韩诗传》云：“一升曰爵，二升曰觚，三升曰觯，四升曰角，五升曰散。”是其散容五升也。
　　司马正洗散，遂实爵，献服不。（言服不者，著其官，尊大侯也。服不，司马之属，掌养猛兽而教扰之者。洗酌皆西面。）
　　[疏]“司马”至“服不”。
　　○注“言服”至“西面”。
　　○释曰：云“服不者，著其官，尊大侯也”者，自此已前皆以事名之，於此而言服不，著其官，言尊大侯故也。云“服不，司马之属”者，以其服不在大司马下六十官之属者。云“掌养猛兽而教扰之”者，猛兽，熊、罴之属，教之使扰驯人，意象王者服不服诸扰，使归服王者。云“洗酌皆西面”者，以其设尊、设洗皆东面，故知洗爵酌酒皆西面向之也。若然，献旅食尊，後酌者为背君，此西面不嫌背君，以其南统於侯故也。
　　服不侯西北三步，北面拜受爵。（近其所为献。）
　　[疏]“服不”至“受爵”。
　　○注“近其所为献”。
　　○释曰：云“近其所为献”者，以其服不得献，由侯所为，故不近乏而近侯献之，故云近其所为献也。
　　司马正西面拜送爵，反位。（不俟卒爵，略贱也。此终言之，献服不之徒乃反位。）
　　[疏]“司马”至“反位”。
　　○注“不俟”至“反位”。
　　○释曰：云“不俟卒爵，略贱也”者，案上文献服不讫，又案下文“卒祭，左个之西北三步，东面，设荐俎，立卒爵”。若然，卒爵礼祭侯讫，今司马反位在未祭侯之前，故略贱也。云“此终言之。献服不之徒乃反位”者，但大侯尊，服不与其徒二人共在获所献，服不亦兼献徒。此经唯见献服不，不见献其徒，即云司马反位，明献徒後始反位，是以知反位者终言之，其实献徒後乃反位，故下注云“司马正皆献之”是也。
　　宰夫有司荐，庶子设折俎。（宰夫有司，宰夫之吏也。《乡射》记曰：“获者之俎，折脊、胁、肺。”）
　　[疏]“宰夫”至“折俎”。
　　○注“宰夫”至“胁肺”。
　　○释曰：云“宰夫有司，宰夫之吏也”者，诸侯宰夫是士，而宰夫有司明是宰夫之吏，府史也。引《乡射》记者，此俎实无文，故引之为证。
　　卒错，获者右个，荐俎从之。（不言服不，言获者，国君大侯，服不负侯。其徒居乏待获，变其文，容二人也。司马正皆献之。荐俎已错，乃右个，明此献己，已归功於侯也。右个由侯内。《乡射》记曰：“东方谓之右个。”）
　　[疏]“卒错”至“从之”。
　　○注“不言”至“右个”。
　　○释曰：云“国君大侯，服不负侯。其徒居乏待获，变其文，容二人也”者，案上注云：“天子服不氏下士一人，徒四人，掌以旌，居乏待获。”郑言容二人者，欲见服不与徒二人皆得献，故郑云“司马正皆献之”。云“右个由侯内”者，以其既祭左个，次祭右个，乃祭於中，故云右个由侯内。
　　获者右执爵，右祭荐俎，二手祭酒。（祭俎不奠爵，不备礼也。二手祭酒者，获者南面於俎北，当为侯祭於豆，爵反注，为一手不能正也。此荐俎之设，如於北面人焉。天子祝侯曰：“唯若宁侯，无或若女不宁侯，不属於王所，故抗而射女。强饮强食，贻女曾孙诸侯百福。”诸侯以下，祝辞未闻。）
　　[疏]“获者”至“祭酒”。
　　○注“祭俎”至“未闻”。
　　○释曰：云“祭俎不奠爵，不备礼也”者，言祭俎者，谓祭俎上肺。但肺有二种，此云祭是祭肺也，非是离肺。知者，案《乡射记》云：“获者之俎，折脊、胁、肺、。”又曰：“释获者之俎，折脊、胁、肺。皆有祭。”则此俎祭肺亦离肺。若然，凡祭，祭肺皆不奠爵，是其常。云此不奠爵，不备礼者，但祭肺、离肺两有，祭肺不奠爵。若空有祭肺，亦不奠爵。今祭俎不奠，故云不备礼。云“天子祝侯曰”以下，《周礼梓人》文。云“诸侯以下，祝辞未闻”，知诸侯不与天子祝辞，同而云未闻者，以本所射侯，天子中之则能服诸侯，诸侯中之则得为诸侯，若天子云“抗而射女”，诸侯则不得云“抗而射女”，是以知祝辞有异，但未闻耳。
　　左个，祭如右个，中亦如之。（先祭个，後中者，以外即之至中，若神在中。《乡射礼》曰：献获者，“俎与荐皆三祭”。）
　　[疏]注“乡射”至“三祭”。
　　○释曰：以其左、右及中，故三者皆三祭，非谓一处有三祭。
　　卒祭，左个之西北三步，东面。（此乡受献之位也。不北面者，嫌为侯卒爵。）
　　[疏]“卒祭”至“东面”。
　　○注“此乡”至“卒爵”。
　　○释曰：云“不北面者，嫌为侯卒爵”者，前服不受献之时，侯西北面者，欲归功於侯故也。今卒爵虽同旧处而东面者，以其前受献为己，今卒爵还为己卒爵，故东面，是以云不北面者嫌为侯卒爵也。
　　设荐俎，立卒爵。（不言不拜既爵，司马正己反位，不拜可知也。《乡射礼》曰：“获者荐右东面立饮。”）
　　[疏]“设荐”至“卒爵”。
　　○注“不言”至“立饮”。
　　○释曰：云“不言不拜既爵，司马正已反位，不拜可知也”者，决《乡射》“获者荐右东面立饮，不拜既爵”。此则不言之，以其司马在，对司马不拜既爵，司马已反位，不拜既爵可知，故不言。引《乡射礼》者，此不言立位之处，当同《乡射》荐者东面立。
　　司马师受虚爵，洗，献隶仆人与巾车、获者，皆如大侯之礼。（隶仆人扫侯道，巾车，张大侯及参侯、干侯之获者，其受献之礼，如服不也。隶仆人巾车，於服不之位受之，功成於大侯也。不言量人者，此自後以及先可知。）
　　[疏]“司马”至“之礼”。
　　○注“隶仆”至“可知”。
