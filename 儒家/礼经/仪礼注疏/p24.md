<!-- { "loadSidebar": true } -->
　　○释曰：此使者升堂，致命於主人辞。若然，亦当有主人对辞，如纳徵致命，主人对辞，不言之者，文不具也。问名，宾在门外请问名，主人许。无辞者，纳采、问名同使，前已相亲於纳采，许昏讫，故於问名略，不言主人所传辞也。是以於此直见宾升堂，致命主人之辞也。自此已下有纳吉、纳徵、请期之等，皆有门外宾与摈者传辞。及升堂致命，主人对，或理有不须而言，或理须辞而文不具以情商度，义可皆知也。
　　○注“某使”至“之女”。
　　○释曰：知“某，使者名也”者，以使者对主人称某，既受命，明是使者之名也。云“谁氏者，谦也”者，以其下达乃纳采，则知女之姓矣。今乃更问主人女为谁氏者，恐非主人之女，假外人之女收养之，是谦，不敢必其主人之女也。其本云问名，而云谁氏者，妇人不以名行，明本不问女之三月名，此名即姓号之名。若《尚书》孔注云：“虞氏，舜名。”舜为谥号，犹为名解之，明氏姓亦得为名。若然，本问名上氏姓，故云谁氏也。
　　对曰：“吾子有命，且以备数而择之，某不敢辞。”（卒曰某氏，不记之者，明为主人之女。）
　　[疏]“对曰”至“敢辞”。
　　○释曰：云“吾子有命”者，正谓行纳采、问名，使者将命来，是已有命来择，即是且以备数而择之也。
　　○注“卒曰”至“之女”。
　　○释曰：云“卒曰某氏”者，主人终卒对客之辞，当云某氏对使也。云“不记之”者，明为主人之女者。若是他女，当称女氏以答。今不言之者，明是主人之女。容旧知之，故不对，是以云“明为主人之女”也。
　　醴，曰：“子为事故，至於某之室。某有先人之礼，请醴从者。”（言从者，谦不敢斥也。今文於为于。）对曰：“某既得将事矣，敢辞。”（将，行）“先人之礼，敢固以请。”（主人辞，固，如故。）“某辞不得命，敢不从也。”（宾辞也，不得命者，不得许己之命，）
　　纳吉，曰：“吾子有贶命，某加诸卜，占曰吉，使某也敢告。”（贶，赐也。赐命，谓许以女名也。某，婿父名。）
　　[疏]注“贶赐”至“父名”。
　　○释曰：知某是婿父名者，以其云“命某加诸卜”是婿父卜，故知某是婿父名。
　　对曰：“某之子不教，唯恐弗堪。子有吉，我与在，某不敢辞。”（与犹兼也。古文与为豫。）
　　[疏]“对曰”至“敢辞”。
　　○注“与犹兼也”。
　　○释曰：云“我与在”，以其夫妇一体，夫既得吉，妇吉可知，故云我兼在，占吉中也。
　　纳徵，曰：“吾子有嘉命，贶室某也。某有先人之礼，俪皮束帛，使某也请纳徵。”致命，曰：“某敢纳徵。”对曰：“吾子顺先典，贶某重礼，某不敢辞，敢不承命！”（典，常也，法也。）
　　[疏]“纳徵”至“承命”。
　　○释曰：吾子有命以下至“请纳徵”，是门外向摈者辞也。云致“命曰，某敢纳徵”者，是所升堂致命辞也。云“对曰”者，是堂上主人对辞也。
　　请期，曰：“吾子有赐命，某既申受命矣。惟是三族之不虞，使某也请吉日。”（三族，谓父昆弟、已昆弟、子昆弟。虞，度也。不亿度，谓卒有死丧，此三族者，己及子皆为服期，期服则逾年，欲及今之吉也。《杂记》曰：“大功之末，可以冠子、嫁子。”）
　　[疏]“请期”至“吉日”。
　　○释曰：云“某既申受命矣”者，申，重也。谓前纳采已後，每度重受主人之命也。云“惟是三族之不虞，使某也请吉日”者，今将成昏，须及吉时，但吉凶不相干，若值凶，不得行吉礼，故云惟是三族。死生不可亿度之事，若值死时，则不得娶，及今吉时，使某请吉日以成昏礼也。
　　○注“三族”至“嫁子”。
　　○释曰：郑知三族是父、己、子三者之昆弟者，若大功之丧服内不废成礼，若期，亲内则废，故举合废者而言。以其父昆弟则伯、叔及伯、叔母，己昆弟则已之亲兄弟，子昆弟则己之子、庶子者，皆己之齐衰期服之内亲故，三族据三者之昆弟也。引《杂记》者，见大功小功之末，既葬，则可以嫁子、娶妻，经曰三族，不据之矣。今据父之昆弟期，於子小功，不得与子娶妻。若於子期，於父小功，亦不得娶妻。知今皆据婿之父而言。若然，己、父昆弟於子为小功而言，此三族者，己与子皆为服期者，亦据大判而言耳。
　　对曰：“某既前受命矣，唯命是听。”（前受命者，申前事也。）曰：“某命某听命于吾子。”（曰某，婿父名也。）对曰：“某固唯命是听。”使者曰：“某使某受命，吾子不许，某敢不告期！”曰某日。（某，吉日之甲乙。）
　　[疏]注“某吉日之甲乙”。
　　○释曰：云“曰某日”者，是使者付主人吉日之辞。云“某，吉日之甲乙”者，谓以十日配十二辰，若云甲子、乙丑、丙寅、丁卯之类，故郑略举甲乙而言之也。
　　对曰：“某敢不敬须！”（须，待）
　　凡使者归，反命，曰：“某既得将事矣，敢以礼告。”（告，礼所执脯。）
　　[疏]注“告礼所执脯”。
　　○释曰：知礼是所执脯者，上文礼宾，宾皆北面取脯，降授从者。今此云归以反命，故知礼是所执脯也。
　　主人曰：“闻命矣。”
　　父醮子，（子，婿。）
　　[疏]“父醮子”。
　　○释曰：女父礼女用醴，又在庙。父醮子用酒，又在寝。不同者，父礼女者，以先祖遗体许人，以他族，妇人外成，故重之而用醴，复在庙告先祖也。男子直取妇入室，无不反之，故轻之，而用酒在寝。知醮子亦不在庙者，若在庙以礼，筵於户西，右几布神位，今不言，故在寝可知也。
　　命之，曰：“往迎尔相，承我宗事。（相，助也。宗事，宗庙之事。）勖帅以敬先妣之嗣，若则有常。”（勖，勉也。若犹女也。勉帅妇道，以敬其为先妣之嗣。女之行则当有常，深戒之。《诗》云：“大姒嗣徽音。”）
　　[疏]“勖帅”至“有常”。
　　○注“勖勉”至“徽音”。
　　○释曰：云“以敬其为先妣之嗣”者，谓妇人入室，使之代姑祭也。“《诗》云大姒嗣徽音”者，《大雅文王》诗。大姒者，文王妃。嗣，继。徽，美也。娶大姒，明以继先妣美音也。引之者，证敬其为先妣之嗣也。
　　子曰：“诺。唯恐弗堪，不敢忘命。”
　　宾至，摈者请，对曰：“吾子命某，以兹初昏，使某将，请承命。”（宾，婿也。命某，某，婿父名。兹，此也。将，行也。使某行昏礼来迎。）
　　[疏]“宾至”至“承命”。
　　○注“宾婿”至“来迎”。
　　○释曰：云“命某，某，婿父名”者，以其经有二某，命某者，是婿自称之，以对摈者也。经云“使某”者，是婿名，故不言也。
　　对曰：“某固敬具以须。”
　　父送女，命之，曰：“戒之敬之，夙夜违命。”（夙，早也，早起夜卧。命，舅姑之教命。古文为无。）
　　[疏]“父送”至“违命”。
　　○释曰：上送女之时，父母俱戒讫，今此记人又云此戒者，当同是送女时，并有此戒，续成前语。庶母所戒亦然。以前後语时不同，故记人两处记之。但父戒之，使无违舅命；母戒之，使无违姑命，故父云“命”，母云“戒”也。然若此注有云“命舅姑之教”，命有“姑”字者，传写误也。云“古文为无”，不从者，以许氏《说文》毋为禁辞，故从经今文毋为正也。
　　母施衿结，曰：“勉之敬之，夙夜无违宫事。”（，佩巾。）
　　[疏]“宫事”。
　　○释曰：则姑命妇之事，若《内宰职》云后教六宫，妇人称宫故也。
　　庶母及门内，施ひ，申之以父母之命，命之曰：“敬恭听，宗尔父母之言。夙夜无愆，视诸衿ひ。”（庶母，父之妾也。ひ，ひ囊也。男ひ革，女ひ丝，所以盛巾之属，为谨敬。申，重也。宗，尊也。愆，过也。诸，之也。示之以衿ひ者，皆戒使识之也。不示之以衣笄者，尊者之戒，不嫌忘之。视乃正字，今文作示，俗误行之。）
　　[疏]“庶母”至“衿ひ”。
　　○注“庶母”至“行之”。
　　○释曰：云“男ひ革，女ひ丝”者，《内则》文。男女用物不同，故并引男子ひ革，於经无所当也。云“所以盛巾之属，为谨敬”者，案《内则》云“箴、管、线、纟广，施ひ帙”，郑云：“ひ帙言施，明为箴管线纟广有之。”是ひ以盛巾之属。此物所以供事舅姑，故云谨敬也。云“不示之以衣笄者，尊者之戒，不嫌忘之”者，前文父戒以衣笄，此经母施衿结，庶母直示之以衿ひ，不示以衣笄，故郑决之也。云“视乃正字，今文作示，俗误行之”者，案《曲礼》云“童子常视毋诳”，注云：“视，今之示字。”彼注破视从示，此注以视为正字，以示为俗误。不同者，但古文字少，故眼日视瞻与以物示人皆作视字，故此注云视乃正字，今文作示，是俗人以今示解古视，故云误也。彼注云“视今之示字”者，以今晓古，故举今文示而言，两注相兼乃具也。
　　婿授绥，姆辞曰：“未教，不足与为礼也。”（姆，教人者。）
　　宗子无父，母命之。亲皆没，己躬命之。（宗子者，长子也。命之，命使者。母命之，在《春秋》“纪裂来逆女”是也。躬犹亲也，亲命之，则“宋公使公孙寿来纳币”是也。言宗子无父，是有父者，礼，七十老而传，八十齐丧之事不及。若是者，子代其父为宗子，其取也，父命之。）
　　[疏]“宗子”至“命之”。
　　○注“宗子”至“命之”。
