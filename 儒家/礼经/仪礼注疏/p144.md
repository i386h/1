<!-- { "loadSidebar": true } -->
　　○释曰：云“为庶母何以小功也”，发问者，以诸侯与士之子皆无此服，唯此贵人大夫与公子之子犹有此服，故发问也。答云“慈己加也”，故以缌麻上加至小功也。云“君子子者，则父在也”者，以其言子继於父，故云父在。且大夫公子不继世，身死则无馀尊之厌，如凡人，则无三母慈己之义，故知父在也。云“父没则不服之矣”者，以其无馀尊，虽不服小功，仍服庶母缌麻也，如士礼，故郑又云“以慈己加，则君子子以士礼为庶母缌也”，是其本为庶母缌麻也。“《内则》”已下，至“非慈母也”，皆《内则》文。彼文承国君与大夫士之子生之下，郑彼注云：“为君养子之礼。”今此郑所引，证大夫公子养子之法，以其大夫公子妻亦得立三母故也。云“异为孺子室於宫中”者，郑注云：“特埽一处以处之，更不别室。”还於侧室生子之处也。云“择於诸母与可者”，诸母谓父之妾，即此经庶母者也。云“可”者，彼注云：“可者，傅御之属也。”谓母之外别有傅母御妾之等有德行者，可以充三母也。云“必求其宽裕慈惠，温良恭敬，慎而寡言者”，宽谓宽弘，裕谓容裕，慈谓恩慈，惠谓惠爱，温谓温润，良谓良善，恭谓恭恪，敬谓敬肃，慎谓能谨慎，寡言谓审词语，有此十行者，得为子师，始终与子为模范，故取德行高者为之也。故彼注云：“子师，教示以善道者。”云“其次为慈母”，彼注云：“慈母知其嗜欲者，德行稍劣者为慈母。”即此经慈母是也。又云“其次为保母者”，德行又劣前者为保母，彼注云：“保母，安其居处者。”云“皆居子室”者，以皆是子母，是以居子之室也。云“他人无事不往”者，彼注云：“为儿精气微弱，将惊动也。”又云“大夫之子有食母”者，彼注云：“选於傅御之中。《丧服》所谓乳母也。”案下章云乳母，注云：“谓养子者，有他故，贱者代之慈己者。”若然，大夫三母之内，慈母有他故，使贱者代慈母养子，谓之乳母。死则服之三月，与慈母服异。引之者，证三母中又有此母也。君与士皆无此事。云“庶母慈己者，此之谓也”者，谓此经庶母慈己，则《内则》所云之谓也。云“其可者贱於诸母，谓傅姆之属也”者，傅姆谓女师，郑注《昏礼》云：“姆妇人年五十无子，出而不复嫁，能以妇道教人者。若今时乳母矣。”郑注《内则》云：“可者，傅御之属。”与此注不同者，无正文，故注有异，相兼乃具。云“其不慈己，则缌可矣”者，覆解子为三母之服，谓诸母也。传云“以慈己加”，若不慈己，则不加，明本当缌也。云“不言师保，慈母居中，服之可知也”者，周公作经，举中以见上下，故知皆服之矣。云“国君世子生，卜士之妻大夫之妾，使食子三年而出，见於公宫，则劬非慈母”者，引此者，彼既总据国君与卿大夫士养子法，向来所引，唯据大夫与公子养子法，故更见国君养子之礼。但国君子之三母具，如前说三母之外，别有食子者，二者之中，先取士妻无堪者，乃取大夫妾，不并取之。案彼注谓先有子者，以其须乳故也。劬劳三年，子大出见公宫，则劳之以束帛，此经慈母以其无服故也。知国君子於三母无服者，案《曾子问》孔子曰：“古者男子外有傅，内有慈母，君命所使教子也，何服之有？”以此而言，则知天子诸侯之子，於三母皆无服也。云“士之妻自养其子”者，此亦《内则》文。取之者，以其君大夫养子已具，故因论士之养子法。彼注云：“贱不敢使人也。”
　　缌麻三月者。（缌麻，布衰裳而麻带也。不言衰，略轻服，省文。）
　　[疏]注“缌麻”至“省文”。
　　○释曰：此章五服之内，轻之极者，故以缌如丝者为衰裳。又以澡治莩垢之麻为带，故曰“缌麻”也。“三月”者，凡丧服变除，皆法天道，故此服之轻者，法三月，一时天气变，可以除之，故三月也。云“缌麻布衰裳”者，缌则丝也，但古之缌麻字通用，故作缌字。直云“而麻带”也，案上《殇小功章》云“澡麻带”，况缌服轻，明亦澡麻可知。云“不言衰，略轻服，省文”者，据上殇小功言带，故成人小功与此缌麻有带可知，故云略轻服省文也。
　　传曰：缌者，十五升抽其半，有事其缕，无事其布，曰缌。（谓之缌者，治其缕，细如丝也。或曰有丝，朝服用布，何衰用丝乎？抽犹去也。《杂记》曰：“缌冠纟缨。”）
　　[疏]注“谓之”至“纟缨”。
　　○释曰：云“缌者十五升抽其半”者，以八十缕为升，十五升千二百缕，抽其半六百缕，缕粗细如朝服，数则半之，可谓缌而疏，服最轻故也。云“有事其缕，无事其布曰缌”者，案下记云“大夫吊於命妇锡衰，传曰：锡者十五升抽其半，无事其缕，有事其布曰锡”，郑注云：“谓之锡者，治其布使之滑易也。不锡者，不治其缕，哀在内也。缌者，不治其布，哀在外。”若然，则二衰皆同升数，但锡衰重，故治布不治缕，哀在内故也。此缌麻衰，治缕不治布，哀在外故也。云“谓之缌者，治其缕细如丝也”者，以其粗细与朝服十五升同，故细如丝也。云“或曰有丝”者，有人解有用丝为之，故云缌。又曰“朝服用布，何衰用丝乎”者，此郑以义破，或解朝服，谓诸侯朝服缁布衣，及天子朝服皮弁服白布衣，皆用布，至於丧衰，何得反丝乎，故不可也。引《杂记》“缌冠纟缨”者，以其斩衰缨，缨重於冠，齐衰已下缨，缨与冠等。上传曰：“齐衰大功，冠其受也。缌麻小功，冠其衰也。”则此云缌冠者，冠与衰同用缌布，但纟缨者，以灰纟治布为缨，与冠别，以其冠与衰皆不治布缨，则纟治以其轻，故特异於上也。
　　族曾祖父母，族祖父母，族父母，族昆弟。（族曾祖父者，曾祖昆弟之亲也。族祖父者，亦高祖之孙，则高祖有服明矣。）
　　[疏]注“族曾”至“明矣”。
　　○释曰：此即《礼记大传》云：“四世而缌，服之穷也。”名为四，缌麻者也。云“族曾祖父母”者，己之曾祖亲兄弟也。云“族祖父母”者，已之祖父，从父昆弟也。云“族父母”者，已之父从祖昆弟也。云“族昆弟”者，已之三从兄弟皆名为族。族，属也，骨肉相连属，以其亲尽，恐相疏，故以族言之耳。云“祖父之从父昆弟之亲”者，欲推出高祖有服之意也。以己之祖父与族祖父相与为从昆弟，族祖父与已之祖俱是高祖之孙，此四缌麻又与己同出高祖，已上至高祖为四世，旁亦四世，旁四世既有服，於高祖有服明矣。郑言此者，旧有人解，见《齐衰三月章》直见曾祖父母，不言高祖，以为无服，故郑从下乡上推之，高祖有服可知。上章不言者，郑彼注高祖、曾祖皆有小功之差，服同，故举一以见二也。然则又云族祖父者，郑意以族祖父者，上连祖父之从父昆弟为义句也，故下亦高祖之孙也，明己之祖父，即高祖之正孙，族祖父，高祖之旁孙也。
　　庶孙之妇，庶孙之中殇。（庶孙者，成人大功，其殇，中从上。此当为下殇，言中殇者，字之误尔。又诸言中者，皆连上下也。）
　　[疏]注“庶孙”至“下也”。
　　○释曰：庶孙之妇缌者，以其子之妇大功，庶子之妇小功，孙之妇小功，庶孙之妇缌，是其差也。云“庶孙之中殇”，注云庶孙者成人大功其殇中从上者，则长、中殇皆入《小功章》中，故云此当为下殇言中殇者字之误尔。又诸言中者皆连上下也者，谓大功之殇，中从上，小功缌麻之殇，中从下。谓殇之内无单言中殇者，此经单言中殇，故知误，宜为下也。
　　从祖姑姊妹人者，报。从祖父、从祖昆弟之长殇。（不见中殇者，中从下。）
　　[疏]注“不见”至“从下”。
　　○释曰：此一经皆本服小功，是以此经或出，或长殇，降一等皆缌麻。云不见中殇者中从下者，以其小功之殇，中从下故也。其云从祖父长殇，谓叔父者也。
　　外孙。（女子子之子。）
　　[疏]注“女子子之子”。
　　○释曰：云外孙者，以女出外而生，故云外孙。
　　从父昆弟侄之下殇，夫之叔父之中殇、下殇。（言中殇者，明中从下。）
　　[疏]注“言中”至“从下”。
　　○释曰：从父昆弟，成人大功，长、中殇在小功，故下殇在此章也。侄者为姑之出，降大功，长、中殇小功，故下殇在此也。夫之叔父，成人大功，长殇在小功，故中下殇在此。以下《传》言之，妇人为夫之族类，大功之殇中从下，故郑据而言之也。
　　从母之长殇，报。
　　[疏]释曰：从母者，母之姊妹，成人小功，故长殇在此。中、下之殇则无服，故不言。云报者，以其疏亦两相为服也。案《小功章》已见从母报服，此殇又云报者，以前章见两，俱成人以小功相报。此章见从母与姊妹子，亦俱在殇死，相为报服，故二章并言报也。
　　庶子为父後者为其母。
　　[疏]释曰：此为无冢，唯有妾子，父死，庶子承後，为其母缌也。
　　传曰：何以缌也？《传》曰：“与尊者为一体，不敢服其私亲也。”然则何以服缌也？有死於宫中者，则为之三月不举祭，因是以服缌也。（君卒，庶子为母大功。大夫卒，庶子为母三年也。士虽在，庶子为母皆如众人。）
　　[疏]“传曰”至“缌也”。
　　○释曰：传发问者，怪其亲重而服轻，故问。引旧传者，子夏见有成文，引以为证。云“与尊者为一体”者，父子一体，如有首足者也。云“不敢服其私亲也”者，妾母不得体君，不得为正亲，故言私亲也。云“然则何以服缌也”，又发此问者，前答既云不敢服其私亲，即应全不服，而又服缌，何也？答曰“有死於宫中者，则为之三月不举祭，因是以服缌也”者，云有死宫中者，纵是臣仆死於宫中，亦三月不举祭，故此庶子因是为母服缌也。有死即废祭者，不欲闻凶人故也。
　　○注“君卒”至“众人”。
