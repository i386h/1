<!-- { "loadSidebar": true } -->
　　[疏]“男女拾踊三”。
　　○注“拾更也三更踊”。
　　○释曰：凡言“更踊”者，主人踊，主妇踊，宾乃踊，三者三，为拾也。
　　如食。（隐之，如尸一食，九饭之顷也。）
　　[疏]“如食”。
　　○注“隐之”至“顷也”。
　　○释曰：隐之者，谓阖牖户也，九饭之顷，时节也。
　　祝升，止哭，声三，启户。（声者，噫歆也。将启户，警觉神也。今文启为开。）
　　[疏]“祝升”至“启户”。
　　○注“声者”至“为开”。
　　○释曰：云“声者，噫歆也”者，若《曲礼》云：“将上堂，声必扬。”故云将启户，警觉神也。
　　主人入，（亲之。）
　　[疏]“主人入”。
　　○注“亲之”。
　　○释曰：云“亲之”者，启牖乡是亲之事。主人无事而入者，是主人亲至神所恭敬之事也。
　　祝从，启牖乡，如初。（牖先阖後启，扇在内也。乡，牖一名也。如初者，主人入，祝从在左。）
　　[疏]注“牖先”至“在左”。
　　○释曰：云“牖先阖後启，扇在内也”者，见上文“阖牖户”，阖时牖先言，此经上云主人入，祝从，乃言启牖，是户先开，乃启牖，故须解之扇在内也。云“乡牖一名也”者，案《诗》云“塞乡堇户”，注云：“乡，北出牖也。”与此注不同者，语异义同。北牖名乡，乡亦是牖，故云牖一名也。云“如初者，主人入，祝从入在左”者，郑以经“如初”之文在“牖乡”之下，恐人以为启牖乡如初，上既无启牖乡之事，明据主人与祝位如初也。
　　主人哭，出复位。（堂上位也。）
　　[疏]“主人哭出复位”。
　　○注“堂上位也”。
　　○释曰：案下文云“宗人诏降如初”，注云：“诏主人降之。”乃降堂，明此“复位”者，复堂上东面位也。
　　卒彻，祝、佐食降，复位。（祝复门西北面位，佐食复西方位，不复设西北隅者，重闭牖户，亵也。）
　　[疏]注“祝复”至“亵也”。
　　○释曰：郑知祝与佐食位如此者，见上经云：“主人即位于堂，众主人及兄弟宾即位于西方。”佐食即宾也，故知佐食言复位，复西方可知。知祝复位，复门西北面位者，上经“祝入门左北面”，注：“不与执事同位，接神尊也。”明此祝复位，复门西北面位可知。云“不复设西北隅者，重闭牖户，亵也”者，上经有尸者有阴厌、有阳厌，无阖牖户之事。今无尸者，阴厌时阖牖户，今更设馔於西北隅，复更阖牖户为亵渎，故不为也。
　　宗人诏降如初。（初，赞阖牖户。宗人诏主人降之。）
　　[疏]“宗人诏降如初”。
　　○注“初赞”至“降之”。
　　○释曰：此降谓礼毕降堂也。上经云“赞阖牖户，主人降，宾出”，注云：“宗人诏主人降。”彼谓降堂，故郑知此云如初，亦如上经诏降也。
　　始虞用柔日。（葬之日，日中虞，欲安之。柔日阴，阴取其静。）
　　[疏]“始虞用柔日”。
　　○注“葬之”至“其静”。
　　○释曰：自此下尽“哀荐成事”，论初虞、二虞、三虞卒哭，明三者之祭飨神辞及用日不同之事。云葬之日日中者，上文云“日中行事”是也。葬用丁亥，是柔日。葬始虞用日中，故云“始虞用柔日”也。
　　曰：“哀子某，哀显相，夙兴夜处不宁。（曰，辞也，祝祝之辞也。《丧祭》称哀显相，助祭者也。显，明也。相，助也。《诗》云：“於穆清庙，肃雍显相。”不宁，悲思不安。）
　　敢用牲刚鬣、（敢，昧冒之辞。豕曰刚鬣。）
　　[疏]注“敢昧”至“刚鬣”。
　　○释曰：“敢，昧冒之辞”者，凡言“敢”者，皆是以卑触尊，不自明之意，故云昧冒之辞。云“豕曰刚鬣”者，《下曲礼》文。
　　香合、（黍也。大夫士於黍稷之号，合言普淖而已。此言香合，盖记者误耳。辞次黍，又不得在荐上。）
　　[疏]“香合”。
　　○注“黍也”至“荐上”。
　　○释曰：案《下曲礼》云“黍曰香合，粱曰香萁，稷曰明粢”是也。云“大夫士於黍稷之号，合言普淖而已，此言香合，盖记者误耳”者，《曲礼》所云黍稷别号者，是人君法。《特牲》、《少牢》黍稷合言普淖，此别号黍为香合，下特号稷为普淖，故知记误也。云“辞次黍又不得在荐上”者，依设荐法，先设菹醢，次设俎，後设黍稷。今黍在嘉荐之上，此亦记者之误，故郑非之也。若然，俎在後，今牲在黍上者，祭以牲为主，故先言，非设时在前也。
　　嘉荐、普淖、（嘉荐，菹醢也。普淖，黍稷也。普，大也。淖，和也。德能大和，乃有黍稷，故以为号云。）
　　[疏]“嘉荐普淖”。
　　○注“嘉荐”至“号云”。
　　○释曰：言“故以为号云”者，郑以意解之，无正文，故言云“以”疑之。
　　明齐溲酒，（明齐，新水也。言以新水溲酿此酒也。《郊特牲》曰：“明水氵兑齐，贵新也。”或曰：当为明视，为兔腊也。今文曰明粢。粢，稷也。皆非其次。今文溲为叟。）
　　[疏]“明齐溲酒”。
　　○注“明齐”至“为叟”。
　　○释曰：云“言以新水溲酿此酒也”者，郑以溲水边为之，与缩字义异，谓以新水渍麴乃溲酿此酒，又引《郊特牲》“明水氵兑齐贵新也”者，彼注云：“氵兑犹清也。五齐浊，之使清，谓之氵兑齐及取明水，皆贵新也。”据彼注，明水则《周礼》司ピ氏所取月中之水，与此明齐新水别。郑引之者，彼此虽异，引之直取新义是同，故引为证，非谓为一物也。云“或曰当为明视，谓兔腊也”者，士祭有兔腊，是故或有人作如此说。云“今文曰明粢。粢，稷也，皆非其次”者，若以明齐当为明视，作兔腊解者，应在上与牲为次，何因退在下。今文又为稷解者，上已云普淖兼黍稷，何用又见稷也，故知二者皆非其次也。若然，《特牲》、《少牢》无腊号，以小物略之。
　　哀荐事，（始虞谓之事者，主欲其先祖也，以与先祖合为安。今文曰古事。）
　　[疏]“哀荐事”。
　　○注“始虞”至“古事”。
　　○释曰：云“虞谓之事者，主欲其先祖也”者，案《公羊传》文二年云：“大者何？合祭也。”合先君之主於大庙，故此郑亦以为合而言。但三虞卒哭後，乃有祭，始合先祖始虞而已。言者，郑云“以与先祖合为安”，故下文云“尔皇祖某甫”，是始虞预言之意也。
　　尔皇祖某甫。（尔，女也。女，死者，告之以皇祖，所以安之也。皇，君也。某甫，皇祖字也。若言尼甫。）飨！”（劝强之也。）
　　再虞，皆如初，日“哀荐虞事”。（丁日葬，则己日再虞，其祝辞异者一言耳。）
　　[疏]注“丁日”至“言耳”。
　　○释曰：“己日再虞”者，以其後虞用刚日，初虞、再虞皆用柔日，始虞用丁日，隔戊日，故知再虞用己日。云“祝辞异者一言耳”者，一言，或有一句为一言，若《论语》云“一言以蔽之，曰思无邪”是也。今此一言，则一字为一言，谓数一虞云，再虞云虞，三虞云成是也。
　　三虞、卒哭、他，用刚日，亦如初，曰“哀荐成事”。（当於祖庙，为神安於此。後虞改用刚日。刚日，阳也。阳取其动也。士则庚日三虞，壬日卒哭。其祝辞异者，亦一言耳。他，谓不及时而葬者。《丧服小记》曰：“报葬者报虞者，三月而後卒哭。”然则虞卒哭之有祭事者，亦用刚日，其祭无名，谓之他者，假设言之。文不在卒哭上者，以其非常也，令正者自相亚也。《檀弓》曰：“葬日中而虞，弗忍一日离也。是日也，以虞易奠。卒哭日成事。是日也，以吉祭易丧祭，明日於祖父。”如是虞为丧祭，卒哭为吉祭。今文他为它。）
　　[疏]“三虞”至“成事”。
　　○注“当”至“为它”。
　　○释曰：郑云“当於祖庙，为神安於此”者，却解初虞、再虞称、称虞之意。今三虞改用刚日，将於祖，取其动义故也。云“士则庚日三虞，壬日卒哭”者，以其己日为再虞，後改用刚日，故次取庚日为三虞也。卒哭亦用刚日，故庚日後降辛日，取壬日为卒哭。云“祝辞异者，亦一言耳”者，改虞为成，是一言也。云“他谓不及时而葬者”，谓有故及家贫不及三月，因三日殡日，即葬於国北。引《丧服小记》者，彼郑注云：“报读为赴疾之赴。”谓不待三月，因殡日虞，所以安神，以送形而往，迎魂而反，而须安之，故疾虞。三月而後卒哭者，谓卒去无时之哭，郑云卒哭待哀杀，故至三月，待寻常葬後，乃为卒哭祭。云“然则虞卒哭之有祭事者，亦用刚日”者，以虞卒哭已是刚日，他祭在後，故亦用刚日也。云“其祭无名，谓之他”者，谓虞卒哭，祥皆有名，此则无名，故谓之他。云“文不在卒哭上”者，此他祭在卒哭上，今退在卒哭下者，以其非常又非祭故也。引《檀弓》者，证卒哭辞称成事之义，但卒哭为吉祭者，丧中自相对，若据二十八月後吉祭而言，礻覃祭已前，总为丧祭也。若然，此经云三虞与卒哭，“哀荐成事”明文，而郑注《檀弓》云：“卒哭而祭，其辞盖曰：哀荐成事。”言“盖”疑之者，以郑君以前，有人解云三虞与卒哭同为一事解之者，郑故疑卒哭之辞而云盖也。是以《杂记》云：“上大夫之虞也少牢，卒哭成事，皆大牢。”郑注云：“卒哭成事，言皆则卒哭成事，与虞异矣。”是微破前人三虞与卒哭同解者也。
　　献毕，未彻，乃饯。（卒哭之祭，既三献也。饯，送行者之酒。《诗》云：“出宿于济，饮饯于祢。”尸旦将始于皇祖，是以饯送之。古文饯为践。）
　　[疏]“献毕未彻乃饯”。
　　○注“卒哭”至“为践”。
　　○释曰：自此尽“不脱带”，论卒哭之祭未彻，饯尸於寝门外之事。郑云“卒哭之祭”者，案上文直云：“献毕未彻，乃饯。”不言卒哭，郑知是卒哭之祭者，以其三虞无饯尸之事，明旦於祖，入庙乃有饯尸之礼，故郑据卒哭而言。若然，三虞不饯尸者，以其三虞与卒哭同在寝，则在庙，以明旦当入庙，以其易处乡尊所，故特有饯送尸之礼也。引《诗》者，彼生人饯行人之礼，为行始，此祭祀饯尸之礼，亦乡祖庙为行始。事虽异，饯送饮酒是同，故引为证也。知“旦将始於皇祖”者，下云“明日以其班”，郑云：“卒哭之明日也。”是明日之旦也。
　　尊两С于庙门外之右，少南。水尊在酒西，勺北枋。（少南，将有事於北。有玄酒，即吉也。此在西，尚凶也。言水者，丧质，无，不久陈。古文С为庑也。）
　　[疏]注“少南”至“庑也”。
