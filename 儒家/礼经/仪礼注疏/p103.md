<!-- { "loadSidebar": true } -->
　　三献。（室老亚献，士三献也。每献奠，辄取爵酌主人，自酢也。）
　　[疏]“三献”。
　　○注“室老”至“酢也”。
　　○释曰：郑注《丧服》云：室老，家相、士、邑宰。知无主妇而取士者，以其自外来，主於告，反即释奠於祢庙，故知主妇不与而取士。备三献，必知有室老与士者，以其前大夫致饔饩於宾时，使老牵牛以致之，郑注云：皆大夫之贵臣。故知此亦贵臣为献也。云“每献奠，辄取爵酌”者，此通三献皆献奠讫，别取爵自酢，故云辄取爵酌也。别云“主人自酢”者，对正祭有尸，三献皆献尸讫，尸酢主人，主妇宾长。今此无尸，皆自酢，独云主人者，主人为首正，故举前以包後。
　　一人举爵，（三献礼成，更起酒也。主人奠之，未举也。）
　　[疏]“一人举爵”。
　　○注“三献”至“举也”。
　　○释曰：云“三献礼成”者，大夫士家祭三献，《特牲》、《少牢》礼是也。云“更起酒”者，此欲献酬，从者不得酌神之尊，是以《特牲》行酬时，设尊两壶於阼阶东，西方亦如之。郑注云：“谓酬宾及兄弟。”则此亦当然，故知别取酒也。云“主人奠之，未举”者，以其下文云“献从者”，乃云“行酬”，似《乡饮酒》、《乡射》一人举觯，未举，待献介众宾後乃行酬，亦然也。
　　献从者，（从者，家臣从行者也。主人献之，劳之也。皆升饮酒於西阶上，不使人献之，辟国君也。）
　　[疏]“献从者”。
　　○注“从者”至“君也”。
　　○释曰：知升饮於上者，案《特牲礼》献众宾及兄弟之等，皆升饮於西阶上，故此献从者，亦於阶上可知。云“不使人献之，避国君”者，若正祭，虽国君亦自献，故《祭统》云“尸饮五，君洗玉爵献卿；尸饮七，君洗瑶爵献大夫”之等。若然，则告祭非常，今献从者，从燕法。案《燕礼》使宰夫为献主，是国君不亲献，此大夫亲献，故云避国君也。
　　行酬，乃出。（主人举奠酬从者，下辩，室老亦与焉也。）
　　[疏]注“室老亦与”。
　　○释曰：知者，案《燕礼》使者劳者，在者亦与，故知此室老亦与。不言士者，文不具，亦与可知。
　　上介至，亦如之。
　　聘遭丧，入竟，则遂也。（遭丧，主国君薨也。入竟则遂，国君以国为体，士既请事，已入竟矣。关人未告，则反。）
　　[疏]“聘遭丧入竟则遂也”。
　　○注“遭丧”至“则反”。
　　○释曰：自此尽“卒殡乃归”，上陈告行聘之事，此以下论或遭主国君丧，或聘君薨於後，或使者与介身卒。安不忘危，故见此非常之事。从此尽“练冠以受”，论主国君或夫人薨，或世子死，行变礼之事。云“以国为体”者，谓《公羊传》宋人执郑祭仲，使之逐忽而立突仲，以逐忽则国存，不逐则国灭，故逐忽而立突，是以国为体。但聘君主以聘国，故君虽薨而遂入，关人未告则反者，聘使至关，乃谒关人，关人入告君，君知乃使士请事。已入关，自然入矣，若关人未告君，君不知，使者又未入闻，主国君死，理当反矣。
　　不郊劳，（子未君也。）
　　[疏]“不郊劳”。
　　○注“子未君也”。
　　○释曰：案文公八年，天王崩。九年，毛伯来求金，《公羊传》曰：“何以不称使？当丧未君也。逾年矣，何以谓之未君？即位矣而未称王也。未称王何以知其即位？以诸侯逾年即位，亦知天子之逾年即位也。以天子三年然後称王，亦知诸侯於其封内三年称子。”若然，云“子未君”，《公羊传》文。但彼据逾年即位後，此据新遭父丧，引之者，以其同是子未君故也。
　　不筵几，（致命不於庙，就尸柩於殡宫，又不神之。）
　　[疏]“不筵几”。
　　○注“致命”至“神之”。
　　○释曰：“不筵几，致命不於庙”，决正聘设几筵也。“就尸柩於殡宫”者，国君虽以国为体，主聘其国，但聘亦为两君相好，今君薨，当就尸柩，故不就祖庙也。云“又不神之”者，以其鬼神所在曰庙，则殡宫亦得为庙，则设几筵亦可矣。但始死，不忍异於生，不神之，故於殡傍无几筵也。《曾子问》云“君薨世子生”，告殡殡东有几筵者，郑云：“明继体也。”然则寻常则殡东不设几筵，当在室内矣。
　　不礼宾。（丧降事也。）
　　[疏]“不礼宾”。
　　○注“丧降事也”。
　　○释曰：云“不礼”者，谓既行聘享讫，不以醴酒礼宾也。
　　主人毕归礼，（宾所饮食不可废也。礼，谓饔饩飨食。）
　　[疏]“主人毕归礼”。
　　○注“宾所”至“飨食”。
　　○释曰：知归礼中兼有飨食者，主人有故，虽飨食，亦有生致法，故主人亦归之。且下文云“宾唯饔饩之受”，明本并飨食，亦归宾，乃就中受饔饩。若本不归飨食，空归饔饩何顿云饔饩之受，明其时并致飨食也。
　　宾唯饔饩之受。（受正不受加也。）
　　[疏]“宾唯饔饩之受”。
　　○注“受正不受加也”。
　　○释曰：饔饩大礼是其正，自飨食之等是其加也。
　　不贿，不礼玉，不赠。（丧杀礼，为之不备。）
　　[疏]“不贿不礼玉不赠”。
　　○注“丧杀礼为之不备”。
　　○释曰：云“不贿”者，皆据上文谓不以束纺。“不礼玉”者，谓不以束帛、乘皮以报享。“不赠”者，宾出至郊，不以物赠之也。
　　遭夫人、世子之丧，君不受，使大夫受于庙，其他如遭君丧。（夫人、世子死，君为丧主，使大夫受聘礼，不以凶接吉也。其他，谓礼所降。）
　　[疏]“遭夫”至“君丧”。
　　○注“夫人”至“所降”。
　　○释曰：云“夫人、世子死，君为丧主”者，案《礼记服问》云“君所主，夫人、妻、大子妇”，郑注云：“言妻，见大夫以下，亦为此三人为丧主也。”故云君为丧主。既为丧主，是以使大夫受聘礼，不以凶接吉也。云“其他，谓礼所降”者，谓“不礼以下，不赠以上”，皆阙之。
　　遭丧，将命于大夫，主人长衣练冠以受。（遭丧，谓主国君薨，夫人、世子死也。此三者，皆大夫摄主人。长衣，素纯布衣也。去衰易冠，不以纯凶接纯吉也。吉时在里为中衣，中衣、长衣，继皆掩尺，表之曰深衣，纯袂寸半耳。君丧不言使大夫受，子未君，无使臣义也。）
　　[疏]“遭丧”至“以受”。
　　○注“遭丧”至“义也”。
　　○释曰：此经总说上三人死，主君不得受命，故使将命於大夫，主人即大夫，故郑云“此三者，皆大夫摄主人”也。云“长衣，素纯布衣”者，此长衣则与深衣同布，但袖长素纯为异，故云长衣素纯布衣也。此长衣之缘以素为之，故云素纯也。去衰易冠者，谓脱去斩衰之服，而著长衣，脱去六升、九升之冠，而著练冠，故云“去衰易冠”也。云“不以纯凶接纯吉”者，《聘礼》是纯吉礼，为君三升衰裳六升冠，为夫人、世子，六升衰裳九升冠，是纯凶礼。麻与屦不易，直去衰易冠而已，故云不以纯凶接纯吉。云“吉时在里为中衣，中衣、长衣，继皆掩尺，表之曰深衣，纯袂寸半耳”，郑言此者，欲广解长衣、中衣、深衣三者之义。此三者之衣，皆用朝服十五升布，六幅分为十二幅而连衣裳，袖与纯缘则异，故云吉时在里为中衣。中衣与长衣继皆掩尺者，案《玉藻》云“长中继掩尺”，郑注云：“其为长衣、中衣，则继袂掩一尺。”此郑云吉时之服纯袂寸半者，纯为衣裳之侧，袂为口缘，皆寸，半表里共三寸。案《深衣目录》云：“深衣，连衣裳而纯以彩。”纯素曰长衣，有表则谓之中衣。以此言之，则长衣、中衣皆用素纯。云“君丧不使大夫受，子未君，无使臣义也”者，其疏见於上。若然，臣为君斩，为夫人、世子期，轻重不同。今受邻国之聘礼，同用长衣练冠者，但接邻国者，礼不可以纯凶，故权制此服，略为一节耳。向来所释，皆是君主始薨。假令君薨逾年，嗣子即位，邻国朝聘，以吉礼受之於庙，故成十七年《经》书“邾子ㄑ且卒”，十八年“邾宣公来朝”，《传》云“即位而来见”，逾年可以朝他国，他国来朝亦得以吉礼受之於庙矣。虽逾年而未葬，则不得朝人。人来朝已，亦使人受之於庙。於夫人、世子亦然，以其本为死者，来故也。
　　聘，君若薨于後，入竟则遂。（既接於主国君也。）
　　[疏]“聘君”至“则遂”。
　　○注“既接於主国君也”。
　　○释曰：自此尽“唯稍受之”，论聘者遭已君之丧，行非常之礼事。云“接於主国”者，谓谒关人，关人告君，君使士请事，是接於主国矣。故“入境则遂”也。
　　赴者未至，则哭于巷，衰于馆。（未至，谓赴告主国君者也。哭于巷者，哭于巷门，未可为位也。衰于馆，未可以凶服出见人。其聘享之事，自若吉也。今文赴作计。）
　　[疏]“赴者”至“于馆”。
　　○注“未至”至“作计”。
　　○释曰：“未至，谓赴告主国君者也”，以其本国遭丧，赴者有两使，一使告聘者，一使告主国。云“未可为位”者，以其赴主国之使未至，是以未可为位，受人吊礼。云“衰于馆未可以凶服出见人”者，对下经“赴者至，则衰而出”。云“其聘享之事，自若吉”者，下云受饔饩之礼，故知先行聘享，乃後受礼，以其主国未得赴告，故自若吉也。
　　受礼，（受饔饩也。）
　　[疏]“受礼”。
　　○注“受饔饩也”。
　　○释曰：上文遭主国之丧，宾唯饔饩之受，受礼亦饔饩之礼。
　　不受飨食。（亦不受加。）
　　[疏]“不受飨食”。
　　○注“亦不受加”。
　　○释曰：上文遭主国之丧，云“唯饔饩之受”，注云：“受正不受加也。”加，即此飨食也，故此云“亦不受加”也。
　　赴者至，则衰而出，（礼为邻国阙，於是可以凶服将事也。）
　　[疏]“赴者”至“而出”。
　　○注“礼为”至“事也”。
　　○释曰：云“礼为邻国阙”者，案襄二十三年，《春秋左氏传》云：“杞孝公卒，晋悼夫人丧之，平公不彻乐，非礼也。礼，为邻国阙。”服注云：“邻国尚为之阙乐，况舅甥之亲乎？”若然，赴者至，主国君使者衰而出，则主国可以阙乐。云“於是可以凶服将事”者，谓主人所归礼，则宾可以凶服受之，其正行聘享，则著吉服矣。故《杂记》云“执玉不麻”是也。
　　唯稍受之。（稍，禀食也。）
　　[疏]“唯稍受之”。
　　○注“稍禀食也”。
　　○释曰：礼，君行师从，卿行旅从。从者既多，不可阙於稍食。案《周礼》每云“稍事”，皆谓米禀以其稍稍给之，故谓米禀为稍。
