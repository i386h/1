<!-- { "loadSidebar": true } -->
　　司马升，命去侯如初，还右，乃降，释弓，反位。（还右，还君之右也，犹出下射之南，还其後也。今文曰右还。）
　　[疏]注“还右”至“右还”。
　　○释曰：云“还右，还君之右也”者，君为下射，宾为上射，司马在君之西南，扬弓命去侯讫，还君之右东而南，西向，降自西阶。“犹出下射之南，还其後也”者，由如上文初将射时，司马立於物，南扬弓，命去侯讫，出於下射之南，还其後，降自西阶，前後是同，故取彼解此。云“今文曰右还”，不从右还者，若右还，则右还於上射，不得还君，故不从也。
　　公就物，小射正奉决、拾以笥，大射正执弓，皆以从於物。（笥，萑苇器。大射正舍司正，亲其职。）
　　[疏]“公就”至“於物”。
　　○注“笥萑”至“其职”。
　　○释曰：前解大射正与司射别人，案此注大射正舍司正亲其职，则大射正与司正为一人。又案上文司射请立司正，遂立司射为司正，则司射又与大射正为一人，与上解似相违者，以大射正与射人俱掌射事，相当，则大射正与司射别。若通而言之，射人不对大射正，射人亦名大射正，故此以射人为大射正也。
　　小射正坐奠笥于物南，遂拂以巾，取决，兴，赞设决，朱极三。（极犹放也，所以韬指，利放弦也。以朱韦为之。三者，食指、将指、无名指。无极，放弦契於此指，多则痛。小指短，不用。）
　　小臣正赞袒，公袒朱襦，卒袒。小臣正退俟于东堂，小射正又坐取拾，兴。赞设拾，以笥退奠于坫上，复位。（既袒乃设拾。拾，当以襦上。）
　　[疏]注“既袒”至“襦上”。
　　○释曰：案上文设决讫，乃云“公袒朱襦”，始云“小臣正赞设拾”，拾当拾敛肤体，宜在朱襦之上。故郑云“既袒乃设拾，拾当以襦上”。《乡射》云“袒决遂”，以其无襦，故遂与决得俱时设。若大夫对士射，袒襦，设遂亦当在袒後。
　　大射正执弓，以袂顺左右隈，上再下壹，左执付，右执箫，以授公。公亲揉之。（顺，放之也。隈，弓渊也。揉，宛之，观其安危也。今文顺为循，古文揉为纽。）
　　[疏]“大射”至“揉之”。
　　○注“顺放”至“为纽”。
　　○释曰：云“顺，放之也”者，以袂向下，於弓隈顺放之。云“观其安危也”者，案《考工记弓人》云“其弓安，其弓危”者，以弓弱者为危，其弓强者为安，则此云观安危者，谓试弓之强弱。
　　小臣师以巾内拂矢而授矢于公，稍属。（内拂，恐尘及君也。稍属，不矢。）大射正立于公後，以矢行告于公。（若不中，使君当知而改其度。）下曰留，上曰扬，左右曰方。（留，不至也。扬，过去也。方，出旁也。）
　　公既发，大射正受弓而俟，拾发以将乘矢。（公，下射也，而先发，不留尊也。）
　　[疏]“公既”至“乘矢”。
　　○注“公下”至“尊也”。
　　○释曰：案上三耦射者，上射射讫，乃次下射。此公为下射，当後射，今君射前於宾，故郑云“先发不留尊也”。
　　公卒射，小臣师以巾退，反位。大射正受弓。（受弓以授有司於东堂。）
　　小射正以笥受决、拾，退奠于坫上，复位。大射正退，反司正之位。小臣正赞袭。公还而后宾降，释弓于堂西，反位于阶西，东面。（阶西东面，宾降位。）
　　[疏]注“阶西”至“降位”。
　　○释曰：案上文宾受献讫，降立於阶西东面，此云“反位於阶西，东面”，故云反位也。
　　公即席，司正以命升宾。宾升复筵，
　　[疏]“公即”至“复筵”。
　　○释曰：此公与宾复升即位者，公卿以下当继射，公与宾当观之，故升就位也。
　　而后卿大夫继射。
　　诸公卿取弓矢于次中，袒、决、遂，执弓，三挟一个，出，西面揖，揖如三耦，升射。卒射，降如三耦。次，释弓，说决、拾，袭，反位。众皆继射，释获皆如初。（诸公卿言取弓矢，众言释获，互言也。）卒射，释获者遂以所执馀获阼阶下，北面告于公，曰：“左右卒射。”（司射不告者，释获者於是有事，宜终之也。馀获，馀也。无馀则无所执。古文曰馀。）反位，坐委馀获于中西，兴，共而俟。
　　司马袒执弓，升，命取矢如初。负侯许诺，以旌负侯如初。司马降，释弓如初。小臣委矢于，如初。（司马，司马正，於是司马师亦坐乘矢。）
　　[疏]“司马”至“如初”。
　　○释曰：自此尽“就席”，论射讫，取矢委於之事。
　　○注“司马”至“乘矢”。
　　○释曰：知“司马，是司马正，司马师亦坐乘矢”者，此经皆言“如初”，案上番射，司马正与司马师乘矢，故知也。
　　宾、诸公、卿、大夫之矢皆异束之以茅。卒，正坐，左右抚之，进束，反位。（异束大夫矢，尊殊之也。正，司马正也。进，前也。又言束，整结之，示亲也。）
　　[疏]注“异束”至“殊之也”。
　　○释曰：公卿皆异束，但言大夫者，公卿自相对，其矢俱束之，及其脱之，亦拾取。但三耦之内，大夫以士耦之，士矢不束，大夫束之，故曰尊殊之。下注云：“不言君矢，小臣以授矢人於东堂下可知。”知者，以其小臣取矢，明取之以授矢人。
　　宾之矢，则以授矢人于西堂下。（是言矢人，则纳射器之有司，各以其器名官职。不言君矢，小臣以授矢人于东堂下可知。）
　　司马释弓，反位，而后卿、大夫升就席。（此言其升，前小臣委矢於。）
　　[疏]注“此言”至“於”。
　　○释曰：云“此言其升，前小臣委矢於”者，案上文司马降，释弓如初，在小臣委矢之上，其司马降释弓之时，卿大夫即升就席。委矢当依司马命取矢之下，不失其次，故不即见卿大夫升事，是以於此特言“司马降释弓”，与卿大夫升为节耳，故郑亦言其次第也。
　　司射阶西，释弓，去扑，袭，进由中东，立于中南，北面视。（释弓去扑，射事已也。）
　　[疏]“司射”至“去扑”。
　　○释曰：自此尽“共而俟”，论数之事。直言“去扑”，不言去矢，矢亦去之，是以下文司射执弓，挟一个，扑。明此时去矢，後更挟之。
　　释获者东面于中西坐，先数右获。（固东面矣，复言之者，少南就右获。）二为纯。（纯犹全也，耦阴阳也。）一纯以取，实于左手。十纯则缩而委之。（缩，从也。於数者东西为从。古文缩皆作蹙。）每委异之。（易校数。）有馀纯，则横诸下。（又异之也，自近为下。）一为奇，奇则又缩诸纯下。（又从之。）兴，自前左，（从中前北也，更端，故起。）东面坐。（少北於故。）坐，兼敛，实于左手，一纯以委，十则异之。（变於右也。）其馀如右获。（谓所缩所横者。）司射复位，释获者遂进取贤获执之，由阼阶下北面告于公。（贤获，胜党之也。执之者，齐而取其馀。）若右胜，则曰：“右贤於左。”若左胜，则曰：“左贤於右。”以纯数告。若有奇者，亦曰奇。（告曰：某贤於某若干纯、若干奇。）若左右钧，则左右各执一以告，曰：“左右钧。”还复位，坐，兼敛，实八于中，委其馀于中西，兴，共而俟。
　　司射命设丰。（当饮不胜者射爵。）
　　[疏]“司射命设丰”。
　　○释曰：自此尽“彻丰与觯”，论二番射讫，行射爵之事。
　　司宫士奉丰，由西阶升，北面坐设于西楹西，降复位。胜者之弟子洗觯，升酌散，南面坐奠于丰上，降反位。（弟子，其少者也。不授者，射爵犹罚爵，略之。）
　　[疏]注“弟子”至“略之”。
　　○释曰：自此以上，其疏见於《乡射》，於此不复言。云“不授者，射爵犹罚爵，略之”者，案《诗》云：“兕觥其，旨酒思柔。”注云：，陈设貌。觥，罚爵，不手授。此饮射爵亦不手授，故云犹罚爵也。案献酬之爵皆手授之，此不手授，故云略之也。若然，士以下饮罚爵者，取於丰，大夫已上皆手授，尊之，故下注云：“授爵而不奠丰，尊大夫也。”其三耦之内，虽大夫亦取於丰者，以其作三耦与众耦同事，故不复殊之。
　　司射遂袒执弓，挟一个，扑，东面于三耦之西，命三耦及众射者：“胜者皆袒、决、遂，执张弓。（执张弓，言能用之也。右手挟弦。）
　　不胜者皆袭，说决、拾，左手，右加弛弓于其上，遂以执付。”（固袭说决、拾矣，复言之者，起胜者也。不胜者执弛弓，言不能用之也。两手执付，无所挟也。）
　　[疏]注“固袭”至“挟也”。
　　○释曰：云“固袭说决、拾矣，复言之者，起胜者也”者，起胜者，射毕之时，降堂，皆就次袭说决拾矣，故云固袭。今复言之者，以其胜者更袒决遂，故复言。不胜，袭，说决拾，欲与胜者相起复发，故复言之也。
　　司射先反位。（居前，俟所命入次而来饮。）
　　三耦及众射者皆升，饮射爵于西阶上。（不胜之党无不饮。）
　　[疏]注“不胜之党无不饮”。
　　○释曰：以其经云“三耦及众射者皆升饮射爵”者，言升之，明知不胜之党无不饮。但大射者，所以择士以助祭，今若罚爵，在於不胜之党，虽数中亦受罚。及其助祭，虽饮射爵亦得助祭。但在胜党，虽不饮爵，若不数中，亦不得助祭。以其饮罚据一党而言，取其助祭取一身之艺，义故不同也。
　　小射正作升饮射爵者，如作射。一耦出，揖如升射。及阶，胜者先升升堂，少右。（先升，尊贤也。少右，辟饮者，亦因相饮之礼然。）
　　[疏]注“先升”至“礼然”。
　　○释曰：云“亦因相饮之礼然”者，案《乡饮酒》、《乡射》献酬之礼，献者在右，酬者在左，故云“亦”也。
　　不胜者进，北面坐取丰上之觯，兴，少退，立卒觯，进，坐奠于丰下，兴，揖。（立卒觯，不祭，不拜，受罚不备礼也。右手执觯，左手执弓。）
　　[疏]注“立卒”至“执弓”。
　　○释曰：案《乡饮酒》皆祭坐卒爵、拜既爵，故此决之，受罚不备礼也。云“右手执觯，左手执弓”者，以其执弛弓不释於地，明知未饮时两手执弓。今受罚爵，右手执爵，为便左手执弓可知。
　　不胜者先降，（後升先降，略之，不由次也。降而少右，复并行。）
　　[疏]“不胜者先降”。
　　○注“後升”至“并行”。
　　○释曰：云“後升先降，略之，不由次也”者，案上文“胜者先升”，此文“不胜者先降”，故云略之不由次。云“降而少右，复并行”者，见下文“与升饮者相左”，明降至堂下，此二人少右，复并行，以其辟升者在左故也。
