<!-- { "loadSidebar": true } -->
　　乃歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》。（，代也，谓一歌则一吹也。六者皆《小雅》篇也。《鱼丽》言大平年丰物多也，此采其物多酒旨，所以优宾也。《南有嘉鱼》言大平君子有酒，乐与贤者共之也，此采其能以礼下贤者，贤者累蔓而归之，与之宴乐也。《南山有台》言大平之治以贤者为本也，此采其爱友贤者，为邦家之基，民之父母，既欲其身之寿考，又欲其名德之长也。《由庚》、《崇丘》、《由仪》今亡，其义未闻。）
　　[疏]“乃”至“由仪”。
　　○注“代”至“未闻”。
　　○释曰：此经注一与《乡饮酒》同，彼已释讫，不复重解。
　　遂歌乡乐，《周南》：《关雎》、《葛覃》、《卷耳》；《召南》：《鹊巢》、《采蘩》、《采》。（《周南》、《召南》，《国风》篇也。王后、国君夫人房中之乐歌也。《关雎》言后妃之德，《葛覃》言后妃之职，《卷耳》言后妃之志，《鹊巢》言国君夫人之德，《采蘩》言国君夫人不失职也，《采》言卿大夫之妻能其法度也。昔大王、王季居于岐山之阳，躬行《召南》之教，以兴王乐。及文王而行《周南》之教以受命。《大雅》云：“刑于寡妻，至于兄弟，以御于家邦。”谓此也。其始一国尔。文王作邑于丰，以故地为卿士之采地，乃分为二国。周，周公所食也；召，召公所食也。於时文王三分天下有其二，德化被於南土，是以其诗有仁贤之风者，属之《召南》焉；有圣人之风者，属之《周南》焉。夫妇之道者，生民之本，王政之端。此六篇者，其教之原也。故国君与其臣下及四方之宾燕，用之合乐也。乡乐者，《风》也。《小雅》为诸侯之乐，《大雅》、《颂》为天子之乐。《乡饮酒》升歌《小雅》，礼盛者可以进取。燕合乡乐者，礼轻者可以逮下也。《春秋传》曰：《肆夏》、《繁遏》、《渠》，天子所以享元侯也；《文王》、《大明》、《绵》，两君相见之乐也。然则诸侯之相与燕，升歌《大雅》，合《小雅》也。天子与次国、小国之君燕，亦如之。与大国之君燕，升歌《颂》，合《大雅》，其笙之篇未闻。）
　　[疏]“遂歌”至“采”。
　　○注“周南”至“未闻”。
　　○释曰：云“遂歌乡乐”者，《乡饮酒》云：“乃合乐。”与此文不同者，以其《二南》是大夫士乐，大夫士或作乡大夫，或作州长，故名乡大夫乐。饮酒不言乡乐者，以其是己之乐，不须言乡，故直言合乐。此燕礼是诸侯礼，下歌大夫士乐，故以乡乐言之。又《乡饮酒》注云合乐谓歌与众声俱作。彼经有合乐之字故也。此经无合乐之字，故阙而不言。其实此歌乡乐亦与众声俱作，是以彼处解合为歌，与众声俱作耳。此歌而解合，明同也。自《周南》以下，所注亦与《乡饮酒》同，亦不复重释。
　　大师告于乐正曰：“正歌备。”（大师，上工也。掌合阴阳之声，教六诗，以六律为之音者也。子贡问师乙曰：“吾闻声歌各有宜也，如赐者宜何歌也？”是明其掌而知之也。正歌者，声歌及笙各三终，歌三终，合乐三终，为一备。备亦成也。）
　　[疏]“大师”至“歌备”。
　　○注“大师”至“成也”。
　　○释曰：云“大师，上工也”者，案《春官》：“大师下大夫二人，小师上士四人。”又云：“上瞽四十人，中瞽百人，下瞽百有六十人。”注云：“凡乐之歌，必使瞽蒙为焉。命其贤知者。”以其大师对小师，已下二百人为上士也。云“掌合阴阳之声，教六诗，以六律为之音者也”者，并《大师职》文。案彼云“掌六律、六同以合阴阳之声”，注云：“阳声，黄锺、大蔟、姑洗、蕤宾、夷则、无射；阴声，大吕、应锺、南吕、林锺、中吕、夹锺。”又云：“皆文之以五声：宫、商、角、徵、羽。皆播之以八音：金、石、土、革、丝、木、匏、竹。”又云：“教六诗，曰风，曰赋，曰比，曰兴，曰雅，曰颂。以六德为之本，以六律为之音。”云“子贡问师乙”以下，至“何歌也”，并《乐记》文。师乙，鲁之大师，以掌乐事，故子贡问焉。引之者，证大师知乐节，故告歌备，故郑云“是明其掌而知之”也。知升歌以下四节皆三终者，案《礼记乡饮酒义》云：“工八，升歌三终，主人献之；笙入三终，主人献之；歌三终，合乐三终。工告乐备。”故知皆三终。彼与此经歌合乐，不献之者，但歌合乐还是始升歌，笙奏之前已得献，故不复重献。云“备亦成也”者，案《周礼乐师职》云：“凡乐成则告备。”故云亦成也。
　　乐正由楹内、东楹之东，告于公，乃降复位。（言由楹内者，以其立於堂廉也。复位，位在东县之北。）
　　[疏]“乐正”至“复位”。
　　○注“言由”至“之北”。
　　○释曰：“言由楹内”者，以其乐正与工俱在堂廉，则楹南无过处，故由楹内东楹之东告于公。云“复位，位在东县之北”者，案《大射》略於乐，小乐正升堂，经有左右正，则知亦有大乐正，至席工於西阶上少东，东面时，小乐正亦降立於其南，北面。卒管，工向东坫之东南，西面北上坐时，郑注云：“於是时，大乐正还北面立於其南。”臣位尊东，明工升堂时，小乐正升，大乐正东方，西面，工来东坫之东南，西面时，大乐正东县之北，北面，其小乐正则立於西阶下东面。此燕礼主於乐，故大乐正升堂。今降，明复於东县之北，北面也。
　　射人自阼阶下请立司正，公许。射人遂为司正。（君许其请，因命用为司正。君三举爵，乐备作矣。将留宾饮酒，更立司正以监之，察仪法也。射人俱相礼，其事同。）
　　[疏]“射人”至“司正”。
　　○注“君许”至“事同”。
　　○释曰：自此尽“皆反坐”，论立司正遂行所监之事。云“君三举爵”者，为宾、为卿、为大夫举旅。云“乐备作矣”者，歌、笙、、合四者备作，各三终矣。案《乡饮酒》、《乡射》立司正後始行旅酬者，彼是士飨礼。飨礼之法，莫问尊卑，遍献之後，乃行旅酬，故立司正之後乃行旅酬。此《燕礼》，国君燕其臣子，虽一献以辨尊卑，故主人献君而受酬，主人卑，不敢酬，公献之礼成於酬。故使大夫媵觯於公，当酬公，君行大惠，即举之为宾，宾得觯，请旅诸臣遍卿大夫，乃成一献之礼。复献，卿大夫皆为之举旅行酬，皆成其献。但卿大夫皆堂上有位，近君不敢失礼，故虽举旅行酬，而未立司正。作乐後，将献群士，士职卑，位在堂下，将为士举旅，恐失礼，故未献之前，即立司正监之，故不同也。
　　司正洗角觯，南面坐奠于中庭，升，东楹之东受命，西阶上北面命卿大夫：“君曰‘以我安’。”卿大夫皆对曰：“诺。敢不安！”（洗奠角觯于中庭，明其事以自表，威仪多也。君意殷勤，欲留宾饮酒。命卿大夫以我故安，或亦其实不主意於宾。）
　　[疏]“司正”至“不安”。
　　○注“洗奠”至“於宾”。
　　○释曰：云“洗奠角觯于中庭，明其事以自表，威仪多也”者，此奠觯于中庭，威仪多，决《乡饮酒》不奠，是以《乡饮酒》作相为司正，洗觯，执以升自西阶，是不奠，威仪少也。云“君意殷勤，欲留宾饮酒。命卿大夫以我故安”者，以上人安，客乃安，故欲安宾，先语卿大夫，以我意故须安也。云“或亦其实不主意於宾”者，郑意两解，前解主意为宾，故使卿大夫为宾安；或亦其实不专主为宾，兼群臣共安也。
　　司正降自西阶，南面坐取觯，升酌散，降，南面坐奠觯，右还，北面少立，坐取觯，兴，坐不祭，卒觯，奠之，兴，再拜稽首。（右还，将觯南，先西面也。必从觯西，为君之在东也。少立者，自严正，慎其位。）
　　[疏]“司正”至“稽首”。
　　○注“右还”至“其位”。
　　○释曰：“右还，将觯南，先西面也”者，右还，谓奠时南面，乃以右手向外而西面，乃从觯西南行，而右还北面。云“必从觯西，为君之在东也”者，若从觯东而左还北面，则背君，以其君在阼故也。云“自严正，慎在位”者，以司正监察，主为使人严正谨慎，故先自严正谨慎也。
　　左还，南面坐取觯，洗，南面反奠于其所。（反奠虚觯，不空位也。）
　　[疏]“左还”至“其所”。
　　○注“反奠”至“位也”。
　　○释曰：必使不空者，亦欲使众人睹，知司正严正之处。
　　升自西阶，东楹之东请彻俎，降，公许。告于宾，宾北面取俎以出。膳宰彻公俎，降自阼阶以东。（膳宰降自阼阶，以宾亲彻，若君亲彻然。）
　　[疏]“升自”至“以东”。
　　○注“膳宰”至“彻然”。
　　○释曰：云“降自阼阶，以宾亲彻，若君亲彻然”者，臣之升降当西阶，今见宾亲彻，膳宰代君彻，不降西阶，而降自阼阶，当君降处，故云若君亲彻降自阼然也。
　　卿大夫皆降，东面，北上。（以将坐，降待宾反也。）
　　[疏]“卿大”至“北上”。
　　○注“以将”至“反也”。
　　○释曰：案《大射》云：“大夫降复位。”注云：“门东北面位。”不与卿同东面位者，彼卿有俎，卿取俎以出。故大夫不敢独在西阶下，故复位，复门东，北面位。此燕，卿无俎，故大夫与卿同降西阶下，东面，北上位也。云“以将坐，降待宾反”者，上文宾以俎出，当反入升坐，故卿大夫待宾反，亦升坐也。
　　宾反入，及卿大夫皆说屦，升就席。公以宾及卿大夫皆坐，乃安。（凡燕坐必说屦，屦贱，不在堂也。礼者尚敬，敬多则不亲。燕安坐，相亲之心。）
　　[疏]“宾反”至“乃安”。
　　○注“凡燕”至“之心”。
　　○释曰：凡在堂立行礼，不说屦，安坐则说屦，故郑云“凡燕坐必说屦”。以其屦在足，贱，不宜在堂，陈於尊者之侧也。云“礼者尚敬，敬多则不亲。燕安坐，相亲之心”者，《左氏传》云“飨以训恭俭”，设几而不倚，爵盈而不饮，“燕以示慈惠”，飨在庙立行礼，是敬多则不亲者也。燕在寝，以醉为度，是相亲之心者也。若然，直云宾及卿大夫说屦，不云君降说屦，则君说屦之在堂上席侧，是以《礼记少仪》云：“排阖说屦於户内者，一人而已矣。”彼据尊者坐在室，则尊者一人说屦在户内。今此燕在堂上，则君尊说屦於席侧可知也。
　　羞庶羞。（谓巽肝，狗醢也。骨体所以致敬也，庶羞所以尽爱也。敬之爱之，厚贤之道。）
　　[疏]“羞庶羞”。
　　○注“谓巽”至“之道”。
