<!-- { "loadSidebar": true } -->
　　○释曰：此经直言加缁布冠，不言有无，又不言加冠之後此缁布冠更著以不，故言不，不更著之事也。云“大古冠布”者，谓著白布冠也。云“齐则缁之”者，将祭而齐则为缁者，以鬼神尚幽暗也。云“其也，孔子曰：吾未之闻也”者，孔子时有者，故非时人之，诸侯则得著，故《玉藻》云：“缁布冠缋，诸侯之冠也。”郑云：“尊者饰也。”（元缺一字）士冠不得也。云“冠而敝之可也”者，据士以卜冠时用之，冠讫，则敝去之不复著也。若庶人犹著之，故《诗》云：“彼都人士，台笠缁撮。”是用缁布冠笼其发，是庶人常服之矣。云“大古，唐、虞以上”者，此记与《郊特牲》皆陈三代之冠，云牟追、章甫、委貌之等，郑注《郊特牲》云：“三代改制，齐冠不复用也。以白布冠质，以为丧冠也。”三代既有此，明大古是唐、虞已上可知。云“未之闻，大古质，盖亦无饰”者，此经据孔子时非其著，未知大古有以不，故郑云大古质，无饰也。云“重古，始冠冠其齐冠”者，以经云始冠缁布之冠，即云大古冠布则齐冠一也，故郑云冠其齐冠也。云“白布冠者今之丧冠是也”者，以其大古时，吉凶同服白布冠，未有丧冠。三代有牟追之等，则以白布冠为丧冠。若然，丧服起自夏禹以下也。
　　子冠於阼，以著代也。醮於客位，加有成也。（醮，夏、殷之礼，每加於阼阶，醮之於客位，所以尊敬之，成其为人也。）
　　三加弥尊，论其志也。（弥犹益也。冠服後加益尊。论其志者，欲其德之进也。）
　　[疏]“子”至“成也”。
　　○注“醮夏”至“人也”。
　　○释曰：此记人说夏、殷法，可兼于周。以其於阼及三加皆同，唯醮醴有异，故知举二以见一也。
　　冠而字之，敬其名也。（名者，质，所受於父母，冠成人，益文，故敬之也。今文无之。）
　　[疏]“冠而”至“名也”。
　　○注“名者”至“无之”。
　　○释曰：案《内则》云，子生三月父名之，不言母。今云“受於父母”者，夫妇一体，受父即是受於母，故兼言也。云“冠成人，益文”者，对名是受於父母，为质，字者受於宾，为文。故君父之前称名，至於他人称字也。是敬定名也。
　　委貌，周道也。章甫，殷道也。毋追，夏后氏之道也。（委犹安也。言，所以安正容貌。章，明也。殷质，言以表明丈夫也。甫，或为父，今文为斧。毋，发声也。追犹堆也。夏后氏质，以其形名之。三冠皆所服以行道也，其制之异同未之闻。）
　　[疏]“委貌”至“道也”。
　　○释曰：记人历陈此三代冠者，上缁布冠也。诸（元缺起此）侯已下，始加之冠，此委貌之等。记人以经有缁布冠、皮弁、爵弁、玄冠，故还记缁布冠以下四种之冠，以解经之四者，此委貌即解经“易服，服玄冠”是也。
　　○注“委犹”至“之闻”。
　　○释曰：云“今文为斧”者，义无取，故叠之不从也。云“毋，发声也”者，若在上谓之发声，在下谓之助句，义无取，则是发声也。云“三冠皆所常服以行道”者，以释经三代皆言道，是诸侯朝服之冠，在朝以行道德者也。云“其制之异同未之闻”者，委貌、玄冠於礼图有制，但章甫、毋追相与，异同未闻也。
　　周弁，殷，夏收。（弁名出於。，大也，言所以自光大也。名出於无。无，覆也，言所以自覆饰也。收，言所以收敛发也。其制之异亦未闻。）
　　[疏]注“弁名”至“未闻”。
　　○释曰：又历陈此三者，欲见三代加冠皆有弁。云“周弁”者，弁是古冠之大号，非直含六冕，亦兼爵弁於其中。见士之三加之冠者爵弁者，故云弁，弁者冠名也。云“弁名出於。，大也”者，无正文，郑以意解之。《论语》云“服周之冕”，以五色缫服有文饰，则知有德，故云“言所以自光大也”。云“名出於无。无，覆也，言所以自覆饰也。收，言所以收敛发也”者，皆以意解之也。云“制之异亦未闻”者，案《汉礼器制度》弁冕、《周礼弁师》相参。周之冕以木为体，广八寸，长尺六寸，绩麻三十升布为之，上以玄，下以，前後有旒，尊卑各有差等。天子玉笄朱，其制可闻。云未闻者，但夏、殷之礼亡，其制与周异，亦加上未闻也。
　　三王共皮弁、素积。（质不变。）
　　[疏]注“质不变”。
　　○释曰：此亦三代自天子下至士皆是再加，当在周弁三加之上，退之在下者，欲见此是三代之冠，百王同之，无别代之称也。故《郊特牲》云“三王共皮弁”，注云：“所不易於先代。”故《孝经》亦云百王同之，不改易也。若然百王同之，言三王共者，以损益之极，极於三王。又上三冠亦据三代，故云“三王其皮弁”。其实先代後代皆不易，是以郑云质不变也。
　　无大夫冠礼，而有其昏礼。古者五十而后爵，何大夫冠礼之有？（据时有未冠而命为大夫者。周之初礼，年未五十而有贤才者，试以大夫之事，犹服士服，行士礼。二十而冠，急成人也。五十乃爵，重官人也。大夫或时改取，有昏礼是也。）
　　[疏]“无大”至“之有”。
　　○释曰：此经所陈，欲见无大夫冠礼之事。有大夫冠礼，记者非之。
　　○注“据时”至“是也”。
　　○释曰：郑云“据时有未冠而命为大夫”者，言周末作记之时，有二十已前未加冠而命为大夫者，记非之也。云“周之初礼，年未五十而有贤才者，试以大夫之事，犹服士服，行士礼”者，郑解古者五十而後爵，何大夫冠礼之有？是古者未有，周大夫有冠礼，故非之。此郑云未五十，则二十已士，或有未二十有贤才，亦得试为大夫者，故《丧服》“殇卜功章”云“大夫为昆弟之长殇”，郑云：“大夫为昆弟之长殇小功，谓士若不仕，以此知为大夫无殇服。”言为大夫无殇服，谓兄殇在小功，则兄十九已下，死大夫则十九已下既为兄殇服，己为大夫，则早冠矣。大夫冠而不为（元缺止此）殇故也。虽早冠，亦行士礼而冠，是大夫无冠礼也。云“二十而冠，急成人也。五十乃爵，重官人也”者，解试为大夫二十，则其爵命要待五十意也。云“大夫或时改娶，有昏礼”者，释经“而有其昏礼”，以其三十而取，五十乃命为大夫，则昏时犹为士，何得有大夫昏礼乎？五十巳後容改娶，故有大夫昏礼也。若然，案下文“古者生无爵”，郑云：“古谓殷。”此经以古为周初者，下云“古者生无爵”，对周时士生有爵，故知古者生无爵，据殷也。今此云古者，以周末时大夫冠，对周初时无，若以古者为殷时，则周家有大夫冠礼，何得言周末始有乎？明古者据初而言也。
　　公侯之有冠礼也，夏之末造也。（造，作也。自夏初以上，诸侯虽父死子继，年未满五十者亦服士服，行士礼，五十乃命也。至其衰末，上下相乱，篡杀所由生，故作公侯冠礼以正君臣也。《坊记》曰：“君不与同姓同车，与异姓同车不同服，示民不嫌也。以此坊民，民犹得同姓以杀其君也。”）
　　[疏]“公侯”至“造也”。
　　○注“造作”至“君者”。
　　○释曰：记人言此者，欲见夏初已上，虽诸侯之贵，未有诸侯冠礼，犹依士礼，故记之於《士冠篇》末也。云“自夏初以上”者，以经云“公侯之有冠礼，夏之末造”，明夏初未有。言“以上”者，夏以前唐、虞之等，亦未有诸侯冠礼也。未满五十者亦服士服行士礼，五十乃命也者。既云服士服，行士礼，亦如上文五十而後爵，何公侯冠礼之有？以其与大夫同未五十服行士礼也。云“至其衰未，上下相乱”至“以正君臣也”者，解经夏之末造公侯冠礼也。引《坊记》者，欲见夏末以後制诸侯冠礼，以防诸侯相篡弑之事也。云“同车”者，谓参乘为车，右及御者也。云“不同服”者，案《玉藻》云：“君之右虎裘，厥左狼裘。”又云仆右恒朝服，君则各以时事服，是不同服。此谓非在军时。若在军时，君臣同服韦弁服也。
　　天子之元子犹士也，天下无生而贵者也。（元子，世子也。无生而贵，皆由下升。）
　　[疏]“天子”至“者也”。
　　○注“元子”至“下升”。
　　○释曰：此记者见天子元子冠时，亦依士冠礼，故於此兼记之也。天子之元子虽四加与十二而冠，其行事犹依士礼，故云“犹士”也。元子尚不得生而贵，则天下之人亦无生而贵者也。云“无生而贵，皆由下升”者，天子元子冠时行士礼，後继世为天子，是由下升。自馀天下之人，从微至著，皆由下升也。
　　继世以立诸侯，象贤也。（象，法也。为子孙能法先祖之贤，故使之继世也。）
　　[疏]“继世”至“贤也”。
　　○释曰：记此者欲见上言天子之子冠行士礼，此诸侯之子冠亦行士礼，以其士之子恒为士，有继世之义。诸侯之子亦继世，象父祖之贤。虽继世象贤，亦无生而贵者，行士冠礼，故记之於此也。云“能法先祖之贤”者，凡诸侯出封，皆由有德。若《周礼典命》云：“三公八命，其卿六命，大夫四命。及其出封，皆加一等。”出为五等诸侯，即为始封之君，是其贤也。於後子孙继立者，皆不毁始祖之庙，是象先祖之贤也。
　　以官爵人，德之杀也。（杀犹衰也。德大者爵以大官，德小者爵以小官。）
　　[疏]“以官”至“杀也”。
　　○注“杀犹”至“小官”。
　　○释曰：记人记此者，欲见仕者从士至大夫而冠，无大夫冠礼者也。云“以官爵人”者，以，用也，谓用官爵命於人也。云“德之杀也”者，杀，衰也，以德大小为衰杀，故郑云“德大者爵以大官，德小者爵以小官”官者，管领为名。爵者，位次高下之称也。
　　死而谥，今也。古者生无爵，死无谥。（今，谓周衰，记之时也。古，谓殷。殷士生不为爵，死不为谥。周制以士为爵，死犹不为谥耳，下大夫也。今记之时，士死则谥之，非也。谥之，由鲁庄公始也。）
　　[疏]“死而”至“无谥”。
　　○注“今谓”至“始也”。
