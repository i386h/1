<!-- { "loadSidebar": true } -->
　　○释曰：徒，空也。谓献宾、献大夫、献工，不空以爵，献之而已，皆有荐脯醢。
　　乐作，大夫不入。（後乐贤者。）
　　[疏]“乐作大夫不入”。
　　○注“後乐贤者”。
　　○释曰：大夫之入，当一人举觯之後，未乐作之前，以助主人乐贤。若乐作之後，後乐贤者，故不入也。
　　献工与笙，取爵于上篚。既献，奠于下篚。（明其异器，敬也。如是，则献大夫亦然。上篚三爵。）
　　[疏]“献工”至“下篚”。
　　○注“明其”至“三爵”。
　　○释曰：郑知“上篚三爵”者，以上经初主人献宾时，云取爵於篚，降洗，献宾，受酢，主人奠爵于序端，酬宾讫，又取爵於东序端以献介，受酢讫，奠爵於西楹南，降，三拜众宾讫，犹升，取爵于西楹下，献堂上堂下众宾讫，主人以爵降，奠于篚。是其上篚一爵也。此记又云“献工与笙，取爵于上篚，既献，奠于下篚”，是上篚二爵也。又《乡射礼》献大夫云：“主人揖让，以大夫升，拜至，大夫答拜，主人以爵降。”洗献大夫，此篇亦有大夫，故知上篚有三爵也。
　　其笙，则献诸西阶上。（谓主人拜送爵也。於工拜于阼阶上者，以其坐於西阶东也。古文无上。）
　　[疏]“其笙”至“阶上”。
　　○注“谓主”至“无上”。
　　○释曰：上经主人献笙于西阶上，此记人又言之者，为拜送送爵而言也，故郑云“主人拜送爵”也。云“於工拜于阼阶上者，以其坐於西阶东也”者，以工坐於西阶东，主人不得西阶上拜送爵故也。此笙在西阶，献於西阶，工嫌亦阼阶拜送，故此明之也。
　　磬，阶缩ニ，北面鼓之。（缩，从也。ニ以东西为从。鼓犹击也。大夫而特县，方宾乡人之贤者，从士礼也。射则磬在东。古文缩为蹙。）
　　[疏]“磬阶”至“鼓之”。
　　○注“缩从”至“为蹙”。
　　○释曰：言“大夫而特县”者，案《周礼小胥》“半为堵，全为肆”，郑注云：“锺磬者，缩县之，二八十六枚而在一ね谓之堵。锺一堵、磬一堵谓之肆。半之者，谓诸侯之卿、大夫、士也。”诸侯之卿、大夫西县锺，东县磬。今诸侯、卿、大夫合锺磬俱有，今直云磬，是以郑云：大夫而特县，方宾乡人之贤者，从士礼也。云“射则磬在东”者，据《乡射》而言，避射位，故在东，与此阶异也。
　　主人、介，凡升席自北方，降自南方。（席南上，升由下，降由上，由便。）
　　[疏]“主人”至“南方”。
　　○注“席南”至“由便”。
　　○释曰：案《曲礼》云：“席南乡、北乡，以西方为上，东乡、西乡，以南方为上。”郑注云：“坐在阳则上左，在阴则上右。”是以主人与介席南方为上，故升由下，降由上者，便也。若然，席坐在阴，以东为上者，统於主人也。
　　司正，既举觯而荐诸其位。（司正，主人之属也。无献，因其举觯而荐之。）
　　[疏]“司正”至“其位”。
　　○注“司正”至“荐之”。
　　○释曰：案下文云“主人之赞者西面北上，不与，无爵然後与”。是其无献也，故因举觯荐诸其位。
　　凡旅，不洗。（敬礼杀也。）
　　[疏]“凡旅不洗”。
　　○注“敬礼杀也”。
　　○释曰：案上二人举觯皆为旅始，不可不自，故洗。自此以後，旅酬皆不洗，故云“凡旅不洗”也。
　　不洗者不祭。（不甚也。）
　　既旅，士不入。（後正礼也，既旅则将燕矣。）
　　[疏]“既旅士不入”。
　　○注“後正”至“燕矣”。
　　○释曰：旅谓旅酬，所酬献皆拜受，故云“正礼”。既旅之後无爵，行燕饮之法，非正礼，故士不入，後正礼故也。
　　彻俎，宾、介、遵者之俎，受者以降，遂出授从者。（以送之。）
　　[疏]“彻俎”至“从者”。
　　○释曰：以上文正经宾、介、遵者之俎直云降自西阶，无出之文，故记之。上之必授从者，以其己所当得也。
　　主人之俎，以东。（藏於东方。）
　　[疏]“主人之俎以东”。
　　○注“藏於东方”。
　　○释曰：已上文三云主人授弟子俎，弟子以降自西阶，不言以东，故记人辨之。云“藏於东方”者，以其主人，故云藏之。
　　乐正命奏《陔》，宾出，至于阶，《陔》作。
　　[疏]“乐正”至“陔作”。
　　○释曰：《陔》谓《陔夏》，《诗》篇名。命击鼓者，宾降自西阶，恐宾醉失礼，故至阶奏之。
　　若有诸公，则大夫於主人之北，西面。（其西面者，北上，统於公。）
　　[疏]“若有”至“北面”。
　　○注“其西”至“於公”。
　　○释曰：若无诸公，则大夫南面西上，统於遵也。
　　主人之赞者西面，北上，不与。（赞，佐也。谓主人之属，佐助主人礼事，彻，沃盥，设荐俎者。西面北上，统於堂也。与，及也。不及谓不献酒。）
　　[疏]“主人”至“不与”。
　　○注“赞佐”至“献酒”。
　　○释曰：云“西面北上，统於堂也”者，以其主人之属故也。
　　无爵，然後与。（燕乃及之。）
　　[疏]注“燕乃及之”。
　　○释曰：以其主人之属，非主人所敬，故无爵乃得酒也。
　　●卷十一乡射礼第五
　　[疏]《乡射礼》第五。
　　○郑《目录》云：“州长春秋以礼会民，而射於州序之礼。谓之乡者，州，乡之属，乡大夫或在焉，不改其礼。射礼於五礼属嘉礼。《大戴》十一，《小戴》及《别录》皆第五。”
　　○释曰：郑云“州长春秋以礼会人，而射於州序”者，《周礼地官州长职》文也，郑引之者，证此乡射是州长射法。云“谓之乡”者，欲见州长射，得名《乡射》之意。云“州，乡之属”者，《周礼大司徒职》云：“五州为乡。”是州属乡，故云州乡之属。云“乡大夫或在焉”者，一乡管五州，乡大夫或宅居一州之内，则郑注《礼记》云“或则乡之所居州党，而乡大夫来临此射礼”，是为乡大夫在焉，则名《乡射》。又乡大夫三年大比，兴贤者能者讫，而以乡射之礼五物询众庶，亦行此州长射礼以询之，亦是乡大夫在焉，故名为《乡射》。云“不改其礼”者，虽乡大夫在，其礼仍依州长射礼，故云不改其礼。案经乡大夫射於庠，云堂则由楹外，又云堂则物当楣，又云大夫用兕中，其礼与士射於序别，而云不改者，《大射》乡大夫、士射，先行乡饮酒礼，及未旅而射，为不改其实，亦有少异也。郑云“射礼於五礼属嘉礼”者，案《周礼大宗伯》云：“以嘉礼亲万民。”下有“以宾射之礼亲故旧朋友”，故知属嘉礼也。
　　乡射之礼。主人戒宾。宾出迎，再拜。主人答再拜，乃请。（主人，州长也。乡大夫若在焉，则称乡大夫也。戒犹警也，语也。出迎，出门也。请，告也。告宾以射事，不言拜辱，此为习民以礼乐，不主为宾己也。不谋宾者时，不献贤能，事轻也。今郡国行此礼以季春。《周礼》乡老及乡大夫，三年正月献贤能之书於王，退而以乡射之礼五物询众庶。诸侯之乡大夫既贡士於其君，亦用此礼射而诣众庶乎？）
　　[疏]“乡射”至“乃请”。
　　○释曰：自此至“无介”，论州长将射，先戒宾之事。案大射前三日，宰夫戒宰及司马，又射前一日，乐人宿县。此不言日数，则戒宾与射同日矣，礼同乡饮酒也。以其乡射先行乡饮酒，乡饮酒戒宾与饮酒同日，知此《乡射》戒宾，与射亦同日也。
　　○注“主人”至“庶乎”。
　　○释曰：案乡大夫是诸侯乡大夫，则此州长亦诸侯之州长，以士为之。是以经云：“释获者执鹿中。”记云“士鹿中”，是皆为此州长射而言，是诸侯州长可知。若天子州长，中大夫为之，若然，记云“大夫兕中”者，为乡大夫询众庶而言也。云“乡大夫若在焉，则称乡大夫也”者，谓大夫来临礼之时，州长戒宾不自称，称乡大夫以戒宾也。云“出迎，出门也”者，谓出序之学门，亦如乡饮酒出庠门，皆有一门，入门即至堂耳。云“不言拜辱者，此为习民以礼乐，不主为宾己也”者，对乡饮酒主人戒宾，宾拜辱者，彼为宾也，非为习民以礼乐故也。云“不谋宾者时，不献贤能，事轻也”者，还决乡饮酒献贤能，故须就先生而谋宾、介，礼重，对此不献贤能为轻，故不谋宾也。云“今郡国行此礼以季春”者，汉时虽无诸侯国，而置郡为守，其王之子弟犹名国，其君曰相，故郑注《礼记》云“如今从大守相临之礼”是也。引之者，证时节与周异也。云“《周礼》”至“众庶”，皆《周礼乡大夫职》文。引之者，证此乡射中兼有乡大夫行射礼，故有射於堂及兕中之事。云“五物”者，案彼云：“一曰和，二曰容，三曰主皮，四曰和容，五曰兴舞。”郑注云“和载六德，容包六行也。庶民无射礼，因田猎分禽则有主皮。主皮者，张皮射之，无侯也。主皮、和容、兴舞，则六艺之射与礼乐与？当射之时，民必观焉，因询之也”是也。郑云和载六德者，和是六德之下，六德大，故举下以载上也。容为孝者，人有孝行则性行含容，故以孝为容。孝是六行中之大，故举上以包下，故云容包六行也。云主皮六艺之射者，但六艺中，射总言诸射，不专据主皮。但三物教万民，射唯有主皮，此询众庶，不兼士已上，故以主皮为六艺之射。以和容为礼者，礼之用，和为贵。又行礼有容仪，是以汉时谓礼为容，故以礼为和容也。以乐为兴舞者，为乐必兴舞，故兴舞以表乐也。若然，六德与六行在身所有，故可举少以兼多，六艺施於外，非独身所行，不可举一以包六。但六者之中，御与书、数三者，於施化民为缓，故特举礼、乐与射而言之。郑以主皮、和容、兴舞，非射及礼乐之正名，故云“乎”以疑也。
　　宾礼辞，许。主人再拜，宾答再拜。主人退，宾送，再拜。（退，还射宫，省录射事。）
　　[疏]注“退还”至“射事”。
　　○释曰：射宫者，乡庠、州序是也。知“省录射事”者，即下文云“乃张侯”之等是也。下言饮酒之事，知不为饮酒事者，以饮酒者止为射事，故以射为主也。
　　无介。（虽先饮酒，主於射也，其序宾之礼略。）
　　[疏]“无介”。
　　○注“虽先”至“礼略”。
　　○释曰：郑云“虽先饮酒”者，自此已下，先言饮酒，献後乃射，以是《礼记射义》云“古者诸侯之射也，必先行燕礼，卿、大夫、士之射也，必先行《乡饮酒》之礼”是也。但《乡饮酒》之礼有介一人以辅宾，此无介者，主於射，序宾之礼略，故无介以辅宾也。
　　乃席宾，南面，东上。（不言於户牖之者，此射於序。）
　　[疏]“乃席”至“东上”。
