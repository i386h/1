<!-- { "loadSidebar": true } -->
　　○释曰：云“少南，将有事於北”者，正谓下文云“尸出门右南面”已下是也。云“有玄酒，即吉也”者，以其虞祭用醴酒，无玄酒，至卒哭云如初，则与虞祭同，今至饯尸用玄酒，酒则寻常祭祀之酒，非醴酒，故云即吉也。云“此在西，尚凶也”者，以其吉祭，祭尊，在房户之，至於虞，祭尊在室，是凶。今卒哭饯尸，尊在门西，不在门东，是尚凶，故变於吉也。
　　洗在尊东南，水在洗东，篚在西。（在门之左又少南。）馔笾豆，脯四廷。（酒宜脯也。古文廷为挺。）
　　有乾肉折俎，二尹缩，祭半尹，在西塾。（乾肉，牲体之脯也。如今凉州乌翅矣。折以为俎实，优尸也。尹，正也，虽其折之，必使正。缩，从也。古文缩为蹙。）
　　[疏]注“乾肉”至“为蹙”。
　　○释曰：云“凉州乌翅”者，经云乾肉折俎，则汉时乾脯似之，故郑以今晓古也。
　　尸出，执几从，席从。（祝入亦告利成。入前尸，尸乃出。几席，素几苇席也。以几席从，执事也。）
　　[疏]“尸出”至“席从”。
　　○注“祝入”至“事也”。
　　○释曰：云“祝入亦告利成，入前尸，尸乃出”者，虽饯行饮酒，尸将起之时，祝亦如虞祭，告云利成，尸乃兴以前尸也。知“几席，素几苇席也”者，上经初虞云“素几苇席”，在西席。至及再虞、三虞，及卒哭皆如初，不见更设几席之文，明同初虞用素几苇席。今卒哭祭，末饯尸於门外，明是卒哭之几席，故知是素几苇席也。
　　尸出门右，南面。（俟设席也。）
　　[疏]“尸出门右南面”。
　　○注“俟设席也”。
　　○释曰：知“俟设席”者，尸在门右南面，在坐北立，下即云设席之事，明俟设席也。
　　席设于尊西北，东面。几在南。宾出，复位。（将入临之位。《士丧礼》宾继兄弟“北上，门东，北面西上；门西，北面东上；西方，东面北上”。）
　　主人出，即位于门东，少南；妇人出，即位于主人之北，皆西面，哭不止。（妇人出者，重饯尸。）
　　[疏]注“妇人出者重饯尸”。
　　○释曰：妇人有事，自堂及房而已，今出寝门之外，故云“重饯尸”也。
　　尸即席坐，唯主人不哭，洗废爵，酌献尸，尸拜受。主人拜送，哭，复位。荐脯醢，设俎于荐东，朐在南。（朐，脯及乾肉之屈也。屈者在南，变於吉。）
　　[疏]“尸即”至“在南”。
　　○注“朐脯”至“於吉”。
　　○释曰：云“主人拜送”者，案上祭云主人其拜，《特牲》亦云拜送，则拜送吉凶同也。云“屈者在南，变於吉”者，案《曲礼》云：“以脯置者，左朐右末。”郑云：“屈中曰朐。”则吉时屈者在左，今尸东面而云朐在南，则是凶礼，屈者在右末，头在左，故云变於吉也。
　　尸左执爵，取脯扌需醢，祭之。佐食授哜。（授乾肉之祭。）
　　尸受，振祭，哜，反之。祭酒，卒爵，奠于南方。（反之，反於佐食。佐食反之於俎。尸奠爵，礼有终。）
　　[疏]注“反之”至“有终”。
　　○释曰：郑知“反之，反於佐食”者，经云“佐食授哜，尸受，振祭，哜”，哜讫，而云“反之”，明反与佐食，佐食乃反於俎可知也。云“尸奠爵，礼有终”者，上经云三献尸皆有酢，今饯尸，三献皆不酢而奠之，是为礼有终。谓若主人拜送，宾不答拜，亦是礼有终也。
　　主人及兄弟踊，妇人亦如之。主妇洗足爵，亚献，如主人仪，妇人踊如初。宾长洗纟意爵，三献，如亚献，踊如初。佐食取俎，实于篚。尸谡，从者奉篚哭从之。祝前，哭者皆从，及大门内，踊如初。（男女从尸，男由左，女由右。及，至也。从尸不出大门者，由庙门外无事尸之礼也。古文谡作休。）
　　[疏]注“男女”至“作休”。
　　○释曰：郑知“男女从尸，男由左，女由右”者，约上文男子在南，妇人在北，南为左，北为右，因从此位便，故知男子由左，妇人由右也。云“从尸不出大门者，由庙门外无事尸之礼也”者，在庙以庙为限，在寝门外以大门为限。正祭在庙，庙门外无事尸之礼，今饯尸在寝门外，则大门外无事尸之礼，故郑举正祭况之。从尸不出大门外，取正祭比之，故注云由庙门外无事尸之礼也。
　　尸出门，哭者止。（以饯於外，大门犹庙门。）
　　[疏]“尸出门哭者止”。
　　○注“以饯”至“庙门”。
　　○释曰：郑意所以尸出大门，哭者便止者，正以饯於寝门，以大门为限，似事尸在庙门为限，故郑云“大门犹庙门”也。
　　宾出，主人送，拜稽颡。（送宾，拜於大门外。）
　　[疏]“宾出”至“稽颡”。
　　○注“送宾”至“门外”。
　　○释曰：上从尸不出大门者，有事尸限，故不出大门送之。送宾於大门外自是常礼，故云“送宾拜于大门外”。但礼有终，宾无答拜之礼也。
　　主妇亦拜宾。（女宾也。不言出，不言送，拜之於闱门之内，闱门如今东西掖门。）
　　[疏]“主妇亦拜宾”。
　　○注“女宾”至“掖门”。
　　○释曰：上主人送男宾，故知此主妇拜女宾也。云“不言出，送拜之於闱门之内”者，决上文男主拜男宾，言出送，此明主妇送女宾于门之内。以其妇人送迎不出门，见兄弟不逾阈故也。云“闱门如今东西掖门”者，案《尔雅释宫》云：“宫中之门谓之闱。”则闱门在宫内。汉时宫中掖门在东西，若人左右掖，故举以为况也。
　　丈夫说带于庙门外。（既卒哭，当变麻，受之以葛也。夕日，则服葛者为期。今文说为税。）
　　[疏]“丈夫”至“门外”。
　　○注“既卒”至“为税”。
　　○释曰：云“既卒哭，当变麻，受之以葛也”者，《丧服》郑注云：“大夫以上虞而受服，士卒哭而受服。”士亦约此文而言也。云“夕日则服葛者为期”者，今日为卒哭祭，明旦为，前日之夕，为祭之期，变麻服葛，是变重从轻。明旦亦得变，不要夕期之时变之。夕时言变麻服葛者，郑云为期，亦因期即变之，使宾知变节故也。
　　入彻，主人不与。（入彻者，兄弟大功以下。言主人不与，则知丈夫、妇人在其中。古文与为豫。）
　　[疏]“入彻主人不与”。
　　○注“入彻”至“为豫”。
　　○释曰：郑知入彻是大功以下者，见《曾子问》云：“士祭不足，则取於兄弟大功以下者。”经云入彻主人不与，明取大功、小功、缌麻之等入彻也。云“言主人不与则知丈夫妇人在其中”者，上文直言丈夫说，不辨亲疏，下文妇人脱首，不辨齐衰妇人，此云入彻据大功以下，则此文入彻，主人不与之中，丈夫、妇人兼有可知。以其平常祭时，诸宰君妇废彻不迟，则凶祭丈夫、妇人亦在，但齐斩不与彻耳。
　　妇人说首，不说带。（不说带，齐斩妇人带不变也。妇人少变而重带，带，下体之上也。大功、小功者葛带，时亦不说者，未可以轻文变於主妇之质。至，葛带以即位。《檀弓》曰：“妇人不葛带。”）
　　[疏]“妇人”至“说带”。
　　○注“不说”至“葛带”。
　　○释曰：知“齐斩妇人带不变也”者，案《丧服小记》云“齐衰带恶笄以终丧”，郑云：“有除无变。”举齐衰则斩衰带不变可知。齐斩带不变，则大功以下变可知。云“妇人少变”者，以其男子既葬，首腰带俱变，男子阳多变，妇人既葬，直变首，不变带，故云少变也。云“而重带，带，下体之上也”者，对男子阳，重首，在上体，妇人阴，重腰，腰是下体，以重下体，故带不变也。云“大功小功者葛带”者，案《大功章》云：“布衰裳、牡麻缨、布带三月，受以小功衰，即葛九月者。”又案《小功章》云：“布衰裳，澡麻带五月者。”二者章内皆男女俱陈，明大功、小功妇人皆葛带可知。云“时亦不说者，未可以轻文变於主妇之质”者，变是文，不变是质，不可以大功以下轻服之文变主妇重服之质，故经直见主妇，不见大功以下也。云“至，葛带以即位”者，此郑解大功以下，虽夕时未变麻服葛，至日亦当葛带即位也。知大功以下夕时未变麻服葛者，以其与主妇同在庙门外，主妇不变，大功以下亦不变。若然，夕时不变，夕後入室可以变，故至旦以葛带即位也。引《檀弓》者，亦证齐衰妇人不葛带之事。
　　无尸，则不饯，犹出，几席设如初，拾踊三。（以饯尸者本为送神也。丈夫、妇人亦从几席而出。古文席为筵。）
　　[疏]“无尸”至“踊三”。
　　○注“以饯”至“为筵”。
　　○释曰：自此至“宾出”，论卒哭祭无尸可饯之事。云“几席设如初”者，虽无尸，送神不异，故云如初，故郑云“饯尸者本为送神也”。云“丈夫妇人亦从几席而出”者，以其云“出，几席设如初”，即云“拾踊三”，明在门外有尸行礼之处，即如丈夫、妇人从几席出可知。言“亦”者，亦饯尸之时也。
　　哭止，告事毕，宾出。
　　死三日而殡，三月而葬，遂卒哭。（谓士也。《杂记》曰：“大夫三月而葬，五月而卒哭；诸侯五月而葬，七月而卒哭。”此记更从死起，异人之，其义或殊。）
　　[疏]“死三”至“卒哭”。
　　○注“谓士”至“或殊”。
　　○释曰：自此尽“他辞一也”，论记人所记，其义或殊，是以更有此文也。云“遂卒哭”，不言三虞者，是记人略言之。注云“谓士也”者，以其此篇是士虞，故知三日、三月据士而说。引《杂记》者，见大夫已上与士异者，以其《王制》大夫、士同有三日而殡，三月而葬之文。《杂记》云大夫亦同三月而葬，卒哭。则士云三月，大夫五月，卒哭之月不同者，《曲礼》云“生与来日，死与往日”，郑云：“与犹数也。生数来日，谓成服杖以死来日数也。死数往日，谓殡敛以死日数也。大夫以上皆以来日数。”若然，士云三日殡，三月葬，皆通死日死月数。大夫以上，殡葬皆除死日死月数，是以士之卒哭得葬之三月内。大夫三月葬，除死月，通死月则四月。大夫有五虞，卒哭在五月，诸侯已上以义可知。云“此记更从死起，异人之，其义或殊”者，上已论虞卒哭，此记更从始死记之，明非上记人是异人之，其辞或殊，更见记之事，其实义亦不异前记也。
　　将旦而，则荐。（荐谓卒哭之祭。）
　　[疏]“将旦而则荐”。
　　○注“荐谓卒哭之祭”。
　　○释曰：谓卒哭之祭，日将旦而，则荐，荐谓卒哭之祭。云“则荐”者，记人见卒哭之祭为而设，故连文云“将旦而”，则为此卒哭而祭也。
