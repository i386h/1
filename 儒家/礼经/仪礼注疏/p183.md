<!-- { "loadSidebar": true } -->
　　○释曰：《特牲》、《少牢》直言酌奠，不言酌醴者，以彼直有酒，故不言酒，是酒可知。此酒、醴两有，今所奠者醴，故须言醴也。若然，彼单酒，此两有者，以其同小敛、大敛、朔月迁祖、祖奠、大遣奠等皆酒醴并有，故此虞之丧祭亦两有，异於吉祭也。
　　祝奠觯于南，复位。主人再拜稽首。（复位，复主人之左。）
　　[疏]“祝奠”至“稽首”。
　　○注“复位”至“之左”。
　　○释曰：云“复主人之左”者，上主人倚杖入，祝从在左，不见祝更有位，故复主人左也。
　　祝飨，命佐食祭。（飨，告神飨。此祭，祭於苴也。飨神辞，记所谓“哀子某，哀显相，夙兴夜处不宁”，下至“尔皇祖某甫尚飨”是也。）
　　[疏]“祝飨命佐食祭”。
　　○注“飨告”至“是也”。
　　○释曰：下云“祝祝卒”，注云：“祝祝者，释孝子祭辞。”又下文迎尸後，尸堕祭，云“祝祝，主人拜如初”，此等三者皆有辞。此文飨神引记者，是阴厌飨神辞，下文迎尸上释孝子辞者，经记无文，案《少牢》迎尸祝孝子辞云：“孝孙某，敢用柔毛刚鬣，嘉荐，普淖，用荐岁事于皇祖伯某，以某妃配某氏，尚飨。”此是释孝子辞。此迎尸上释孝子辞，宜与彼同。但称哀为异，其迎尸後祝辞者，即下记飨辞，云“哀子某，圭为而哀荐之，飨”，郑注云：“飨辞，劝强尸之辞也。”凡吉祭飨尸曰“孝子”。是以《特牲》迎尸後云“祝飨”，注云：“飨，劝强之也。”其辞取於《士虞记》，则宜云“孝孙某圭为孝荐之飨”是也。下二虞卒哭，记皆有辞，至彼别释。
　　佐食许诺，钩袒，取黍稷，祭于苴三，取肤祭，祭如初。祝取奠觯祭，亦如之，不尽，益，反奠之。主人再拜稽首。（钩袒，如今擐衣也。苴，所以藉祭也。孝子始将纳尸以事其亲，为神疑於其位，设苴以定之耳。或曰：苴，主道也。则《特牲》、《少牢》当有主象而无，何乎？）
　　[疏]“佐食”至“稽首”。
　　○注“钩袒”至“何乎”。
　　○释曰：云“钩袒，如今擐衣也”者，经云钩袒，若汉时人擐衣以露臂，故云如今擐衣也。云“孝子始将纳尸以事其亲，为神疑於其位，设苴以定之耳”者，案上文祝取苴，降洗，设於几东者，至此乃祭于苴。下文乃延尸，是孝子迎尸之前用苴，以将纳尸，以事其亲，为神疑於其位，故设苴以定之，解预设苴之意也。云“或曰，苴主道也，则《特牲》、《少牢》当有主象而无，何乎”者，解旧有人云苴主道，似重为主道然，故郑破之，云若是苴为主道，《特牲》、《少牢》吉祭亦当有主象，亦宜设苴，今而无苴何乎？是郑以苴为藉祭，非主道也。若然，此据文有尸而言，将纳尸有苴，案下记文无尸者，亦有苴，又《特牲》、《少牢》吉祭无苴，案《司巫》“祭祀则供<匚单>主及{艹租}馆”，常祀亦有苴者，以天子诸侯尊者礼备，故吉祭亦有苴，凶祭有苴可知。
　　祝祝。卒，主人拜如初，哭，出，复位。（祝祝者，释孝子祭辞。）
　　祝迎尸。一人衰奉篚，哭从尸。（尸，主也。孝子之祭，不见亲之形象，心无所系，立尸而主意焉。一人，主人兄弟。《檀弓》曰：“既封，主人赠而祝宿虞尸。”）
　　[疏]“祝迎”至“从尸”。
　　○注“尸主”至“虞尸”。
　　○释曰：自此尽“如初设”，论迎尸入九饭之事。郑知“一人衰”是“主人兄弟”者，以主人哭出复位，无从尸之理，又云衰，且非疏远，故知一人衰是主人兄弟也。引《檀弓》者，证祝随主人葬，先反，宿虞尸，故得有祝迎尸之事。云“既封”者，封当为窆，窆下棺也。
　　尸入门，丈夫踊，妇人踊。（踊不同文者，有先後也。尸入，主人不降者，丧事主哀不主敬。）
　　[疏]“尸入”至“人踊”。
　　○注“踊不”至“主敬”。
　　○释曰：云“踊不同文者，有先後也”者，主人在西序东面，众兄弟西阶下亦东面，妇人堂上当东序，西面，故主人与兄弟见尸先踊，妇人後见尸，故後踊，是有先後。云“尸入，主人不降者，丧事主哀不主敬”者，决《特牲》、《少牢》尸入，主人皆降立于阼阶东，敬尸，故此不降为主哀。
　　淳尸盥，宗人授巾。（淳，沃也。沃尸盥者，宾执事者也。）
　　[疏]“淳尸”至“授巾”。
　　○注“淳沃”至“者也”。
　　○释曰：此直言盥，不言面位，案《特牲》云：“尸入门左，北面盥，宗人授巾。”上陈器时，水之等在西阶之东，合在门左，则以器就，《特牲》注云：“侍盥者执其器就之。”若然，《特牲》设尸盥“在门内之右”，注云：“尸尊不就洗，门内之右，象洗在东。”此虞礼反吉祭，故在西阶东。少牢礼异於士礼，故尸盥在西阶东，与此虞礼同也。云“沃尸盥者，宾执事者”也，案上文宾与主人皆在执事之中，既宗人授巾，明沃盥亦宾执事也。
　　尸及阶，祝延尸。（延，进也，告之以升。）
　　[疏]“尸及阶祝延尸”。
　　○注“延进”至“以升”。
　　○释曰：案《特牲》云“祝延尸”，注云：“延，进也，在後诏侑曰延。”又案《少牢》注云“由後诏相之曰延”，然则延者，皆在後也。若然，记云“尸稷祝前乡尸”，又曰“降阶还及门，如出户”，注云：“降阶如升时。”以此言之，降在尸前。云如升者，直取与尸升同，不取後同，故《礼器》“诏侑无方”是也。
　　尸升，宗人诏踊如初。（言诏踊如初，则凡踊，宗人诏之。）
　　[疏]“尸升”至“如初”。
　　○注“言诏”至“诏之”。
　　○释曰：云“言诏踊如初，则凡踊，宗人诏之”者，以其上无宗人诏踊之事，以此宗人诏踊，云如初，明前踊并明下文踊，皆宗人诏之，故郑云“凡”也。
　　尸入户，踊如初，哭止。（哭止，尊尸。）妇人入于房。（辟执事者。）
　　[疏]“妇人入于房”。
　　○注“辟执事者”。
　　○释曰：以其妇人在堂上，执事者由堂东，故辟之入房也。
　　主人及祝拜妥尸。尸拜，遂坐。（妥，安坐也。）
　　[疏]“主人”至“遂坐”。
　　○释曰：案《郊特牲》注云：“尸即至尊之，坐或时不自安，则以拜安之。”此亦然。“妥，安坐也”，《尔雅》文。
　　从者错篚于尸左席上，立于其北。（北，席北也。）
　　[疏]“从者”至“其北”。
　　○注“北席北也”。
　　○释曰：此虞礼篚象《特牲》斤俎，斤俎置于席北，明此篚亦在席北，以拟盛尸之馔也。
　　尸取奠，左执之。取菹，扌需于醢，祭于豆。祝命佐食堕祭。（下祭曰堕，堕之犹言堕下也。《周礼》曰：“既祭，则藏其堕。”谓此也。今文堕为绥。《特牲》、《少牢》或为羞，失古正矣。齐、鲁之，谓祭为堕。）
　　[疏]“尸取”至“堕祭”。
　　○注“下祭”至“为堕”。
　　○释曰：云“尸取奠，左执之”者，以右手将堕故也。云“下祭曰堕”者，以其凡祭皆手举之，向下祭之，故云下祭曰堕。云“堕之犹言堕下”者，案《左传》云子路“将堕三都”，以三都大高，故堕下之。取堕为下祭之义，故读从之。引《周礼守祧职》云“既祭藏其堕，谓此也”者，谓此堕、祭一也。引之者，证《守祧》同之耳。云“今文堕为绥”，又云“《特牲》、《少牢》或为羞，失古正矣”者，此二字皆非堕下之义，故云失古正也。云“齐鲁之谓祭为堕”者，齐南鲁北谓祭为堕者，由堕下而祭，因即谓祭为堕，是郑从堕不从绥与羞之意也。案《特牲》云“祝命ソ祭”，注云：“《士虞礼》古文曰：祝命佐食堕祭。《周礼》曰：既祭则藏其堕。堕与ソ读同耳。今文改ソ皆为绥，古文此皆为扌需祭也。”又《少牢》尸将酢主人时，“上佐食以绥祭”，郑注云：“绥读为堕。”此三处经中堕皆不同者，此五字或为堕，或为ソ，或为羞，或为绥，或为扌需，此五者郑既以ソ、绥及羞三者已从堕，复云古文作扌需，以其《特牲》及此《士虞》皆有扌需祭，故亦兼扌需解。
　　佐食取黍稷肺祭授尸，尸祭之。祭奠，祝祝。主人拜如初。尸尝醴，奠之。（如初，亦祝祝卒，乃再拜稽首。）
　　[疏]“佐食”至“奠之”。
　　○注“如初”至“稽首”。
　　○释曰：云“如初，亦祝祝卒，乃再拜稽首”者，亦如上文，迎尸前祝祝卒也。
　　佐食举肺脊授尸。尸受，振祭，哜之，左手执之。（右手将有事也。尸食之时，亦奠肺脊于豆。）
　　[疏]“佐食”至“执之”。
　　○注“右手”至“于豆”。
　　○释曰：案《特牲》“祝命尔敦，佐食尔黍稷于席上”，“举肺脊以授尸，尸受，振祭哜之”，彼举肺脊在尔敦後，此举肺脊在尔敦前者，彼吉祭，吉凶相变故也。云“右手将有事也”者，为下文祭、尝是也。云“尸食之时，亦奠肺脊於豆”者，解经无奠文。知不执以食卒者，案下文云“尸卒食，佐食受肺脊实于篚”，在尸手当云受肺脊，又知在豆者，《特牲》云“尸实举於菹豆”是也。案《特牲》尸“乃食食举”，注云：“举言食者，明凡解体皆连肉。”《少牢》云“食举”，注云：“举，牢肺正脊也，先饭啖之，以为道也。”此丧祭不言食举，亦食举可知。是以《特牲》注云“肺，气之主也”，脊正体之贵者，先食啖之，所以道食通气也。案下文注云“尸不受鱼腊，以丧不备味”，则亦不食庶羞矣。
　　祝命佐食迩敦。佐食举黍，错于席上。（迩，近也。）尸祭、尝。（右手也。《少牢》曰：“以四祭羊，遂以祭豕，尝羊。”）
　　[疏]“尸祭尝”。
　　○注“右手”至“羊”。
　　○释曰：知以右手者，上经云“佐食举肺脊授尸，尸受，振祭，哜之，左手执之”，郑云“右手将有事”，指此尝用右手也。引《少牢》者，证此经尝祭之时亦用四。案下记云：“Ρ用苦，若薇有滑，夏用葵，冬用，有四。”是用四祭之义。
　　泰羹氵音自门入，设于南，四豆，设于左。（博异味也。氵音，肉汁也。，切肉也。）
　　[疏]“泰羹”至“于左”。
　　○注“博异”至“肉也”。
　　○释曰：云“设于南”者，以泰羹氵音未设，故继而言之，其实觯北留空处，以待泰羹。云“四豆，设于左”者，案《特牲》“四豆设于左，南上”，云左者，正豆之左。又《少牢》云：“上佐食羞，两瓦豆，有醢，设于荐豆之北。”注云：“设於荐豆之北，以其加也。”言北亦是左也。云“博异味”者，以其有氵音有故也。
