<!-- { "loadSidebar": true } -->
　　三耦卒饮。宾、主人、大夫不胜，则不执弓，执爵者取觯，降洗，升实之，以授于席前。（优尊也。）受觯，以西阶上，北面立饮。（受罚爵者，不宜自尊别。）卒觯，授执爵者，反就席。大夫饮，则耦不升。（以宾主人饮，耦在上，嫌其升。）若大夫之耦不胜，则亦执弛弓，特升饮。（尊者可以孤，无能对。）众宾继饮，射爵者辩，乃彻丰与觯。（彻犹除也。设丰者反丰於堂西，执爵者反觯於篚。）
　　司马洗爵，升实之以降，献获者于侯。（乡人获者贱，明其主以侯为功得献也。）
　　[疏]“司马”至“于侯”。
　　○注“乡人”至“献也”。
　　○释曰：自此“尽负侯而俟”，论司马献获者之节。云“乡人获者贱，明其主以侯为功得献也”者，案《大射》云：“司马正洗散，遂实爵，献服不。服不侯西北三步，北面拜受爵。”注云：“近其所为献。”彼国君礼，使服不士官唱获，故就其所为唱获献之。此乡人获者贱，故献於侯，明以侯为功得献也。
　　荐脯醢，设折俎，俎与荐皆三祭。（皆三祭，为其将祭侯也，祭侯三处也。）
　　[疏]“荐脯”至“三祭”。
　　○注“皆三”至“处也”。
　　○释曰：“三处”者，下文右与左、中是也。
　　获者负侯，北面拜受爵，司马西面拜送爵。（负侯，负侯中也。拜送爵不同面者，辟正主也。其设荐俎，西面错，以南为上。为受爵于侯，荐之於位。古文曰再拜受爵。）
　　[疏]“获者”至“送爵”。
　　○注“负侯”至“受爵”。
　　○释曰：知“负侯中”者，以下云右个，又左个，後言中，明先居中可知。云“拜送爵不同面者，辟正主也”者，案上文正主献宾、献众宾皆北面，与受献者同面，今此与受献不同面，故云辟正主也。云“其设荐俎，西面错，以南为上”者，获者据文东面，而云西面错，据设人而言。以南为上者，《特牲》、《少牢》东面笾豆，皆以南方为上，故知此亦然。云“受爵於侯，荐之於位”者，此云“负侯，北面拜受爵”，是受爵于侯。云“荐之於位”者，下云“左个之西北三步东面设荐”，是荐之於位也。若然，不荐亦在侯者，以其酒在人首，可得就侯献获者，荐乃设之於地。若与酒俱在侯所，则正祭侯何名献获也？若《大射》，则献与荐俱在乏，乃侯祭之，君礼，与此异也。
　　获者执爵，使人执其荐与俎从之，右个，设荐俎。（获者以侯为功，是以献焉。人，谓主人赞者，上设荐俎者也。为设笾在东，豆在西，俎当其北也。言使设，新之。）
　　[疏]“获者”至“荐俎”。
　　○注“获者”至“新之”。
　　○释曰：此将祭侯也。云“获者以侯为功，是以献焉”者，以获者卑贱，因侯有功乃得献，今还以得献之酒献侯，故云是以献也。云“人，谓主人赞”者，以其前使为获者设荐俎，是主人之赞者，今还使之设荐俎，故知人是主人赞者。知“笾在东，豆在西，俎当其北也”者，以其侯以北面为正，依《特牲》、《少牢》皆笾在右，故知笾在东，右厢；豆在西，左厢可知也。云“言使设，新之”者，郑意嫌更使人设之，其实荐此者仍前人，而云使人设荐俎，示新之而已，故云言使设也。
　　获者南面坐，左执爵，祭脯醢，执爵兴，取肺，坐祭，遂祭酒。（为侯祭也，亦二手祭酒反注，如《大射》。）
　　[疏]“获者”至“祭酒”。
　　○注“为侯”至“大射”。
　　○释曰：此正祭侯，故获者南面乡侯祭，故郑云“为侯祭也”。云“亦二手祭酒反注，如《大射》”者，案《大射》云：“获者左执爵，又祭荐俎，二手祭酒。”郑注云：“二手祭酒者，南面於俎之北，当为侯祭於豆，爵反注，为一手不能正也。此荐俎之设，如於北面人焉。”此祭亦然，故云如《大射》也。
　　兴，左个，中皆如之。（先祭左个，後中者，以外即之，至中，若神在中也。）
　　左个之西北三步，东面设荐、俎。获者荐右东面立饮，不拜既爵。（不就乏者，明其享侯之馀也。立饮荐右，近司马，於是司马北面。）
　　[疏]“左个”至“既爵”。
　　○注“不就”至“北面”。
　　○释曰：云“不就乏者，明其享侯之馀也”者，若就乏，则己所当得，今不就乏近侯者，明享侯之馀。云“立饮于荐右，近司马”者，解在荐右之意也。知“於是司马北面”者，此约献释获者司射之位，案下文司射献释获者，“释获者荐右东面拜受爵，司射北面拜送爵”，故知此时司马亦北面也。若然，释获者在司射之西，北面，立饮，此获者不北面饮者，案《大射》注：“此受献之位也，不北面者，嫌为侯卒爵。”此亦然，故不北面也。
　　司马受爵，奠于篚，复位。获者执其荐，使人执俎从之，辟设于乏南。（迁设荐俎就乏，明己所得礼也。言辟之者，不使当位，辟举旌，偃旌也。设于南，右之也。凡他荐俎，皆当其位之前。）
　　[疏]“司马”至“乏南”。
　　○注“迁设”至“之前”。
　　○释曰：云“迁设荐俎就乏，明己所得礼也”者，前设近侯，见享侯之馀，此近乏者，乏者，己所有事之处，迁近乏，是明其己所得礼故也。云“设于南，右之也”者，以右取之便也。云“凡他荐俎，皆当其位之前”者，言“凡”，见广解荐处，谓凡燕及食并祭祀之荐俎，皆当其位之前，唯此与《大射》获者与释获者荐俎辟设，不当前也。
　　获者负侯而俟。
　　[疏]“获者负侯而俟”。
　　○释曰：获者既受献，负侯而俟第三番射也。
　　司射阶西，释弓矢，去扑，说决、拾，袭，洗，洗爵，升实之，以降，献释获者于其位，少南。荐脯醢，折俎，有祭。（不当其位，辟中。）
　　[疏]“司射”至“有祭”。
　　○注“不当其位辟中”。
　　○释曰：自此尽“反位”，论司射献释获之事。此荐脯醢及折俎有肺祭一，与献获者同。但彼三祭，此一祭为异也。一祭者，亦荐有祭肺。俎有祭肺，以为将食而祭，故言“有祭”也。云“不当其位，辟中”者，以释获者位在中西，故献之於其位少南，所以辟中也。
　　释获者荐右东面拜受爵，司射北面拜送爵。释获者就其荐坐，左执爵，祭脯醢，兴，取肺，坐祭，遂祭酒，兴，司射之西，北面立饮，不拜既爵。司射受爵，奠于篚。释获者少西辟荐，反位。（辟荐少西之者，为复射妨司射视也，亦辟俎。）
　　[疏]“释获”至“反位”。
　　○注“辟荐”至“辟俎”。
　　○释曰：云“亦辟俎”者，上献获者讫，获者执其荐，使人执俎从之，设于乏南。此释获者受献讫，释获者少西辟荐，不云辟俎，亦辟俎与获者同可知，故云亦辟俎也。
　　司射堂西，袒、决、遂，取弓于阶西，挟一个，扑，以反位。（为将复射。）
　　[疏]“司射”至“反位”。
　　○注“为将复射”。
　　○释曰：自此尽“反位”，论将为下番射作之，使拾取矢之事。
　　司射去扑，倚于阶西，升，请射于宾，如初。宾许。司射降，扑，由司马之南堂西，命三耦及众宾：“皆袒、决、遂，执弓，就位。”（位，射位也。不言射者，以当序取矢。）
　　[疏]“司射”至“就位”。
　　○注“位射”至“取矢”。
　　○释曰：云“位，射位”者，知是射者，下云“各以其耦反於射位”，故知此是射位在司射之西南东面者也。云“不言射位者，以当序取矢”者，以此当次序拾取矢射，故不言射位也。
　　司射先反位。（言先三耦及众宾也。既命之，即反位，不俟之也。不言先三耦，未有拾取矢位，无所先。）
　　[疏]“司射先反位”。
　　○注“言先”至“所先”。
　　○释曰：言“先三耦及众宾也”者，此下有三耦及众宾，故知先三耦及众宾也。云“不言先三耦，未有拾取矢位，无所先”者，案前第二番将射，命三耦拾取矢，司射反位，不言先，未有位，无所先，故决之。第二番无位者，以司射之西南有三耦射位，至再番司射反於故位，三耦将移於司马之西南，拾取矢之位，未往之时，末有故位，三耦既无故位，故司射不得言先，故以此决之也。凡射，大射与乡射各有三位，此乡射无次，有堂西取弓矢，袒、决、遂及比耦之位；又有三耦射位，在司射位西南；又有拾取矢及再番射位，是三位。《大射》有次，次内有袒、决、遂取弓矢之位；又有堂东次比耦之位；又有射位，并拾取矢之位，是亦有三位。但君臣礼异，故位事不同也。
　　三耦及众宾皆袒、决、遂，执弓，各以其耦进，反于射位。（以犹与也。今文以为与。）
　　[疏]“三耦”至“射位”。
　　○注“以犹与也”。
　　○释曰：训以为与者，《春秋》之义，能东西之曰以。若存以字，谓言尊卑不同，任意以之，故转为与，则平敌之义也。
　　司射作拾取矢。三耦拾取矢如初，反位。宾、主人、大夫降揖如初。主人堂东，宾堂西，皆袒、决、遂，执弓，皆进阶前揖。（南面相俟而揖行也。）
　　[疏]“司射”至“前揖”。
　　○注“南面”至“行也”。
　　○释曰：言“南面”者，谓宾主各於堂东西，南面立相待。言“揖行”者，谓各於堂上北面相见而揖，揖讫，行向也。
　　及揖，拾取矢如三耦。（及，当东西也。主人西面，宾东面，相揖拾取矢。不北面揖，由便也。）
　　[疏]“及”至“三耦”。
　　○注“及”至“便也”。
　　○释曰：云“及，当东西也”者，宾主出堂东西相见，揖讫，东西行至所也。云“不北面揖，由便也”者，决三耦及众宾皆於南北面揖，及揖。此则无，南北面揖，宾主各由东西便故也。
　　卒，北面三挟一个。（亦於三耦为之位。）
　　[疏]“卒北”至“一个”。
　　○注“亦於三耦为之位”。
　　○释曰：经云“三挟一个”，与上三耦取矢讫，三挟一个同，又同处，故云“亦於三耦为之位”也。
　　揖退。（皆已揖左还，各由其涂反位。）
　　[疏]“揖退”。
　　○注“皆已”至“反位”。
　　○释曰：云“皆已揖左还，各由其涂反位”者，谓宾主北面揖退之时，宾主皆左还，相背各向堂涂，反堂东西之位。知左还者，约上三耦也。
　　宾堂西，主人堂东，皆释弓矢，袭，及阶揖，升堂揖，就席。（将袒先言主人，将袭先言宾，尊宾也。）
　　[疏]“宾堂”至“就席”。
　　○注“将袒”至“宾也”。
