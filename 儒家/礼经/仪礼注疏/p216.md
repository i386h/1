<!-- { "loadSidebar": true } -->
　　○释曰：自此尽“及私人”，论旅酬从尸及上下无不遍之事。云“三献而礼小成”者，以此献为正，後仍有举奠加爵之等，终备乃是礼之大成，故云小成也。云“使二人举爵，序殷勤於尸侑”者，饮酒之礼，酬与无爵乃尽欢心，故以旅酬及无乃为殷勤於尸侑也。案《乡饮酒》及《乡射》、《特牲》等皆一人举觯为旅酬始，二人举觯为无爵始。今傧尸乃以二人为旅酬始者，此傧尸别一礼，与彼不同。以其初时主人酬尸，尸奠之，侑未得酬，故使二人举觯，侑乃得奠，而不举即与，亦奠一爵，一爵遂酬於下，是以须二人举觯。兄弟之後，生者举觯於其长为无爵者，以其宾长所举奠酬，亦为无爵。以此二觯者，皆在堂下，故为无爵。尸不与无爵，故举堂下觯为无爵，其为旅酬皆从上发尸为首，故《特牲》等使一人举觯为旅酬，与宾长所举荐右之觯。此宾不举，旅酬皆从尸举，故所奠者为无一爵，亦是异於《特牲》。
　　洗，升，酌，反位。尸、侑皆拜受爵，举觯者皆拜送。侑奠觯于右。（奠于右者，不举也。神惠右不举，变於饮酒。）
　　尸遂执觯以兴，北面于阼阶上酬主人，主人在右。（尸拜於阼阶上，酬礼杀。）
　　[疏]注“尸拜”至“礼杀”。
　　○释曰：决上文尸酢主人，“主人东楹东，北面拜受爵，尸西楹西北面答拜”，是各各於其阶。今尸酬主人，同于阼阶，故云礼杀也。
　　坐奠爵，拜，主人答拜。不祭，立饮，卒爵，不拜既爵。酬，就于阼阶上酬主人。（言就者，主人立待之。）
　　[疏]注“言就”至“待之”。
　　○释曰：言“立待之”者，以其不言阼阶上酢主人，明主人不去，立待之可知。
　　主人拜受爵，尸拜送。（酬不奠者，急酬侑也。）
　　[疏]注“酬不”至“侑也”。
　　○释曰：此决上主人酬宾奠之也。
　　尸就筵，主人以酬侑于西楹西，侑在左。坐奠爵，拜。执爵兴，侑答拜。不祭，立饮，卒爵，不拜既爵。酌，复位。侑拜受，主人拜送。（言酌复位，明受於西阶上。）
　　主人复筵，乃升长宾。侑酬之，如主人之礼。（遂，旅也。言升长宾，则有赞呼之。）
　　[疏]注“遂旅”至“呼之”。
　　○释曰：知者，若不赞呼之，则当如上文众宾长升，兄弟之长升，拜受爵，故知有赞呼之也。
　　至于众宾，遂及兄弟，亦如之，皆饮于上。（上，西阶上。）
　　遂及私人，拜受者升受，下饮，（私人之长拜於下，升受兄弟之爵，下饮之。）
　　[疏]注“私人”至“饮之”。
　　○释曰：私人位在兄弟之南，今言下饮之，则私人之长一人在西阶下饮之，其馀私人皆饮於其位，故下经云“卒爵升，酌以之其位，相酬辩”是也。
　　卒爵，升酌，以之其位。相酬辩。（其位，兄弟南位，亦拜受，拜送，升酌由西阶。）
　　卒饮者实爵于篚。（未受酬者，虽无所旅，犹饮。）
　　[疏]“卒饮”至“于篚”。
　　○注“末受”至“犹饮”。
　　○释曰：凡旅酬之法，皆执觯酒以酬前人，前人领受其意，乃始自饮。此私人末受酬者，後虽无人可旅，犹自饮之讫，乃实爵於篚。以其酒是前人所酬，不可不饮故也。
　　乃羞庶羞于宾、兄弟、内宾及私人。（无房中之羞，贱也。此羞同时羞，则酌房中亦旅。其始，主妇举酬於内宾，遂及宗妇。）
　　[疏]“乃羞”至“私人”。
　　○注“无房”至“宗妇”。
　　○释曰：此经论无爵时，羞庶羞於宾及兄弟之等事。云“此羞同时羞，则酌房中亦旅”者，旅酬之下云“乃羞庶羞”，内宾羞在私人之上，私人得旅酬，则房中内宾亦旅可知。
　　兄弟之後生者举觯于其长。（後生，年少也。古文觯皆为爵。延熹中，设校书，定作觯。）
　　[疏]“兄弟”至“其长”。
　　○注“後生”至“作觯”。
　　○释曰：自此尽“爵止”，论後生举觯於长兄弟，主人酬兄弟之事。
　　洗，升酌，降，北面立于阼阶南，长在右。坐奠爵，拜，执爵以兴，长答拜。（长在左，辟主人。）
　　[疏]注“长在左辟主人”。
　　○释曰：凡献酬之法，主人常左，人若北面，则主人在东。今长兄弟北面，云“长在左”，则在西，故辟主人。
　　坐祭，遂饮，卒爵，执爵以兴，坐奠爵，拜，执爵以兴，长答拜。洗，升，酌，降，长拜受于其位，举爵者东面答拜。爵止。（拜受、答拜不北面者，傧尸礼杀。长宾言奠，兄弟言止，互相发明，相待也。）
　　[疏]注“拜受”至“待也”。
　　○释曰：云“傧尸礼杀”者，案《特牲》兄弟之後生举觯於其长，为旅酬。又兄弟、弟子举觯於其长，为无爵，拜送皆北面。此云“东面”，决上傧尸礼杀也。云“长宾言奠，兄弟言止，互相发明”者，上文主人酬宾，奠爵于荐左，是长宾言奠，此言爵止，是兄弟言止。长宾言奠，明止而未行，此言止，明亦奠荐左，故云互相发明也。云“相待也”者，酬宾虽在前，及其行之相待，俱时举行，故下文云“宾及兄弟交错其酬，皆遂及私人，爵无”是也。若二人举觯于尸、侑，侑奠于右，不举尸，即酬主人，主人酬侑，侑酬长宾，至于众宾，遂及兄弟，遂及私人，依次第行遍，不交错，所谓旅酬也。
　　宾长献于尸，如初，无氵音，爵不止。（如初，如其献侑酌致主人受尸酢也。无氵音，爵不止，别不如初者，不使兄弟，不称加爵，大夫尊也。不用觚，大夫尊者也。）
　　[疏]“宾长”至“不止”。
　　○注“如初”至“者也”。
　　○释曰：此一经论众宾长加为爵数多，与上宾异。何者？上宾献侑致爵於主人时，皆有氵音鱼从，今无氵音鱼从，故经云“无氵音”也。云“爵不止”者，上宾献尸时，亦止爵，待献堂下毕，乃举觯。今尸不止爵即饮，故云爵不止。云“宾长”者，宾之长次上宾者，非即上宾者，以其上宾将献，异之言上宾，此不异其文，明非上文上宾为宾长者，故以为次上宾者也。经云“无氵音爵不止”，文在“如初”之下，不蒙如初之文，则知与上异，故文在如初下也。云“不使兄弟，不称加爵，大夫尊也”者，此决《特牲》云长兄弟为加爵，又众宾长为加爵。不言献，此言献者，尊大夫。若三献之外，更容其献，故云大夫尊也。云“不用觚，大夫尊”者，此亦决《特牲》云“长兄弟洗觚为加爵”，此用爵，爵尊於觚，故云大夫尊者也。
　　宾一人举爵于尸，如初，亦遂之於下。（一人，次宾长者。如初，如二人洗觯之为也。遂之於下者，遂及宾兄弟，下至于私人。是言亦遂之于下，言上无氵音爵不止，互相发明。）
　　[疏]“宾一”至“於下”。
　　○注“一人”至“发明”。
　　○释曰：此一经论次宾举觚于尸，更为旅酬如上旅酬之事。但前二人举觯於尸侑，尸举旅酬从上至下皆遍饮。今亦从上至下，故云“亦遂之於下”。云“上言无氵音爵不止，互相发明”者，上经云爵止，与上宾奠爵云互相发明，今此又与上文无氵音爵不止相发明，是以二文皆在如初之下。
　　宾及兄弟交错其酬，皆遂及私人，爵无。（，数也。长宾取觯酬兄弟之党，长兄弟取觯酬宾之党，唯已所欲，无有次第之数也。）
　　[疏]“宾及”至“无”。
　　○注“数”至“数也”。
　　○释曰：自此尽“有司彻”，论堂下行无爵礼终，尸侑出，主人送於庙门外之事。云“长宾取觯”者，是主人酬宾觯。云“长兄弟取觯”者，是兄弟之後生者举觯于其长之觯也。
　　尸出，侑从。主人送于庙门之外，拜，尸不顾。（拜送之。）
　　[疏]“尸出”至“不顾”。
　　○注“拜送之”。
　　○释曰：傧尸之礼，尸侑宾也，故孔子亦云“宾不顾矣”。
　　拜侑与长宾，亦如之。众宾从。（从者，不拜送也。）司士归尸、侑之俎。（尸侑尊，送其家。）主人退，（反於寝也。）
　　有司彻。（彻堂上、下之荐俎也。外宾尸，虽堂上，妇人不彻。）
　　[疏]“有司彻”。
　　○注“彻堂”至“不彻”。
　　○释曰：云“彻堂上下之荐俎也”者，案上文堂上有尸、侑之荐俎，堂下有宾及兄弟之荐俎，皆彻之也。云“外宾尸，虽堂上，妇人不彻”者，案《特牲》云：“宗妇彻祝豆笾入于房，彻主妇荐俎。”此篇首云“有司彻”，郑注云：“彻室中之馈及祝佐食之俎。”为将傧尸，故使有司彻之。下大夫不傧尸，改馈馔于西北隅。云“有司官彻馈，馔於室中西北隅”，至篇末礼终云“妇人乃彻”，注云：“彻祝之荐及房中荐俎，不使有司者，下上大夫之礼。”然则此篇首云“有司彻”，别无妇人也。下大夫有司馔阳厌，妇人彻之。篇末云“彻室中之馔”，注云：“有司馔之，妇人彻之，外内相兼，礼杀。”此户外傧尸，亦礼杀，嫌妇人亦彻之，故云虽堂上妇人不彻。妇人必不彻者，异於下大夫也。堂上傧尸，犹如堂内之阳厌，故郑注篇首云“宾尸则不设馔西北隅，以此荐俎之陈有祭象，而亦足以厌饫神”是也。
　　若不宾尸，（不傧尸，谓下大夫也。其牲物则同，不得备其礼耳。旧说云：谓大夫有疾病，摄昆弟祭。《曾子问》曰：“摄主不厌祭，不旅，不假，不绥祭，不配，布奠于宾，宾奠而不举。”而此备有，似失之矣。）
　　[疏]“若不宾尸”。
　　○注“不宾”至“之矣”。
　　○释曰：自此尽“牢举如宾”，论下大夫不宾尸之事。云“不宾尸，谓下大夫”者，从尸饮七已前，皆与上大夫已尸者同，已後则以此祝侑续之，是傧尸之礼，故云不傧尸谓下大夫也。云“其牲物则同，不得备其礼耳”者，谓不备傧尸礼也，引《曾子问》者，破旧说。案彼上云：“若宗子有罪，居于他国，庶子为大夫，其祭也，祝曰：孝子某使介子某执其常事。摄主不厌祭，不旅，不假，不绥祭，不配。”注云：“皆辟正主。厌，厌饫神也。厌有阴有阳，迎尸之前，祝酌奠，奠之且飨，是阴厌也。尸谡之後，彻荐俎敦，设于西北隅，是阳厌也。此不厌者，不阳厌也。不旅，不旅酬也。假读为嘏，不嘏，不嘏主人也。不绥祭，谓今主人也。”又云“布奠於宾，宾奠而不举”是也。云“而此备有，似失之矣”者，谓此不傧尸者，不厌已下皆有，则非如旧说使昆弟摄者，故云似失之矣。
　　则祝、侑亦如之。（谓尸七饭时。）
　　[疏]“则祝侑亦如之”。
　　○注“谓尸七饭时”。
　　○释曰：案上篇尸食七饭告饱，祝西面于主人之南，独侑不拜，侑曰：皇尸未实，侑尸也。
　　尸食，（八饭。）
　　[疏]“尸食”。
