<!-- { "loadSidebar": true } -->
　　○释曰：公有司献在众宾後，私臣献在兄弟後，故云“献在後者贱也”。云“祭祀有上事者贵之”者，谓众宾兄弟次宾之卑，得献众宾，择取公有司可执事者，谓前举鼎匕载羞从献众宾，择取公有司酬爵之属。如此者，门外在有司群执事中，入门列在东面，为众宾，馀者在门西位也。兄弟虽无上事，亦皆在西面位，族亲故也。私臣献在兄弟後者，职贱，公有司在众宾後，不执事贱於执事者，故曰有上事者贵之。宗人献与旅齿於众宾，则公有司为之佐食，於旅齿於兄弟，则私臣之中择为宾使为佐食也。是以前文“佐食北面，立于中庭”，注云“佐食，宾佐尸食者”是也。案前宾得献，“荐脯醢，设折俎”，注云：“公有司设之。”及献兄弟荐┵，注云：“私人为之。”与二者皆使执事，云非执事者，以受献者不得自设俎，暂使二者设之，非本执事之人。然则公有司私臣荐俎，皆使徒隶为之与？云“皆与旅”者，上宗人献旅，云齿於众宾，佐食旅，齿於兄弟。是但言献次，不言旅，以宗人佐食，约之与旅者，亦此二人也。若天子诸侯祭祀，其位无文，此公有司在门西，北面东上，私臣在门东，北面西上。天子诸侯祭祀，可依此位矣。同姓无爵者，在阼阶前西面北上，卿西阶前东面北上。大夫在门东北面，士门西北面，旅食在其後。《少牢》下篇云众宾位在门东，北面。既献，在西阶西南，众宾继上宾而南。天子诸侯之宾，其位或依此与？案《祭统》云：“凡赐爵，召为一，穆为一。昭与昭齿，穆与穆齿。凡群有司皆以齿。此之谓长幼有序。”此不见昭穆位者，主人众兄弟非昭穆乎？故彼注昭穆，犹《特牲》、《少牢馈食之礼》主人之众兄弟也。群有司犹众宾，下及执事者，君赐之爵，谓若酬之是也。若其有爵者，则以爵序之，何故然也？案《文王世子》其在外朝则以官，其在宗庙之中，则如外朝之位。宗人授事，以爵以官，是不以姓。其献之亦以官，故《祭统》云“尸饮五，君洗玉爵献卿；尸饮七，以瑶爵献大夫；尸饮九，以散爵献士及群有司。皆以齿，明尊卑之等”是也。其酬，盖因此位而昭穆得献，盖依《少牢》下篇：“主人洗升，酌献兄弟阼阶上。”注云：“兄弟长幼立饮贱，不别大夫之宾，尊於兄弟。”又曰：“辨受爵，其位在洗东，西面北上。升受爵，其荐┵设于其位。”注云：“先著其位於上，乃後云荐┵设于其位，明位初在是也。”此中皆无爵者，以此二者差之，知无爵者从昭穆，有爵者则以官矣。乡释执事者，贵即众宾无事者公有司、私臣，注《祭统》云“群有司犹众宾下及执事者”，似众宾不执事，言“下及”，殊卑者，指谓公有司、私臣，是亦得名为执事。言众宾据尊言，谓之不执事者，或众宾中容有不执事者也。
　　●卷四十七少牢馈食礼第十六
　　[疏]少牢馈食礼第十六。
　　○郑《目录》云：“诸侯之卿大夫祭其祖祢於庙之礼。羊豕曰少牢。少牢於五礼属吉礼。《大戴》第八，《小戴》第十一，《别录》第十六。”
　　○释曰：郑知“诸侯之卿大夫”者，《曲礼下》云：“大夫以索牛。”用大牢是天子卿大夫，明此用少牢，为诸侯之卿大夫可知。宾尸是卿，不宾尸为下大夫，为异也。
　　少牢馈食之礼。（礼将祭祀，必先择牲，系于牢而刍之。羊豕曰少牢，诸侯之卿大夫祭宗庙之牲。）
　　[疏]“少牢馈食之礼”。
　　○注“礼将”至“之牲”。
　　○释曰：自此尽“如初仪”，论卿大夫祭前十日，先筮日之事。云“礼将祭祀，必先择牲，系于牢而刍之”者，案《周礼地官充人职》云：“掌系祭祀之牲，祀五帝，则系于牢，刍之三月，享先王亦如之。”注云：“牢，闲也。必有闲者，防禽兽触。养牛羊曰刍，三月一时节气成。”案《楚语》诸侯卿大夫等虽不得三月，亦皆有养牲之法。故郑据焉。言刍之唯据羊，若豕则曰豢，故《地官槁人职》云：“掌豢祭祀之犬。”《乐记》亦云“豢豕作酒，非以为祸”，不言豕曰豢，文略也。云“羊豕曰少牢”者，对三牲具为大牢，若然，豕亦有牢称。故《诗公刘》云“执豕於牢”。下经云“上利升牢心舌”，注云：“牢，羊豕也。”是豕亦称牢也。但非一牲即得牢称，一牲即不得牢名，故郊特牲与士特牲皆不言牢也。
　　日用丁、己。（内事用柔日，必丁己者，取其令名，自丁宁，自变改，皆为谨敬。必先诹此日，明日乃筮。）
　　[疏]“日用丁己”。
　　○注“内事”至“乃筮”。
　　○释曰：云“内事用柔日”，《曲礼》文。彼云：“外事以刚日，内事以柔日。”内事谓冠昏祭祀，出郊为外事，谓征伐、巡守之等。若然，甲丙戊庚壬为刚日，乙丁己辛癸为柔日。今直言丁己者，郑云“取其令名，自丁宁，自变改”，皆为谨敬之义故也。云“必先诹此日，明日乃筮”者，以其举事尚朝旦，不可今日谋日即筮，是以此文云“日用丁己”，乃云“筮旬有一日”，是别於後日乃筮也。
　　筮旬有一日。（旬，十日也。以先月下旬之己，筮来月上旬之己。）
　　[疏]“筮旬有一日”。
　　○注“旬十”至“之己”。
　　○释曰：知旬十日者，此云旬有一日，以先月下旬之己，筮来月上旬之己者，除後己之前，通前己为十日，十日为齐，後己日则祭。若然，筮日即齐乃可，故下文筮日即云“乃戒宫”，不云“厥明”也。郑直云“下旬己”、“上旬己”，据用己一日而言。若用丁，言先月下旬丁，筮来月上旬丁。若丁己之外，辛乙之等皆然。郑必言来月上旬，不用中旬、下旬者，吉事先近日故也。
　　筮於庙门之外。主人朝服，西面于门东。史朝服，左执筮，右抽上卖，兼与筮执之，东面受命于主人。（史，家臣，主筮事者。）
　　[疏]“筮於”至“主人”。
　　○注“史家”至“事者”。
　　○释曰：云“主人朝服，西面于门东”者，此为将筮，故西面。案下文“为期于庙门外，主人门东，南面”，注云“主人不西面者，大夫尊，於诸臣有君道也”者，彼不为卜筮之事，故主人南面也。又主人朝服者，为祭而筮，还服祭服。是以上篇《持牲》筮亦服祭服，玄端。以此而言，天子诸侯为祭，卜筮亦服祭服。案《司服》云：“享先王则衮冕。”《祭义》云：“易抱龟南面，天子衮冕北面。虽有明知之心，必进断其志焉。”是为祭而卜，还服祭服，则诸侯为祭卜筮，服祭服可知。若为他事卜筮，则异於此。《孝经》注云：“卜筮，冠皮弁，衣素积，百王同之，不改易。”《士冠》“主人朝服”注云“尊蓍龟之道”是也。云“史，家臣，主筮事”者，案《杂记》大夫士筮，亦云“史练冠长衣”，是史主筮事也。
　　主人曰：“孝孙某，来日丁亥，用荐岁事于皇祖伯某，以某妃配某氏，尚飨！”（丁，未必亥也，直举一日以言之耳。《于大庙礼》曰：日用丁亥，不得丁亥，则己亥、辛亥亦用之，无则苟有亥焉可也。荐，进也，进岁时之祭事也。皇，君也。伯某，且字也。大夫或因字为谥。《春秋传》曰“鲁无骇卒，请谥与族，公命之以字为展氏”是也。某仲、叔、季，亦曰仲某、叔某、季某。某妃，某妻也。合食曰配。某氏，若言姜氏、子氏也。尚，庶几。飨，歆也。）
　　[疏]“主人”至“尚飨”。
　　○注“丁未”至“歆也”。
　　○释曰：云“丁，未必亥也，直举一日以言之耳”者，以日有十，辰有十二，以五刚日配六阳辰，以五柔日配六阴辰，若云甲子、乙丑之等。以日配辰，丁日不定，故云丁未必亥。经云“丁亥”者，不能具载，直举一日以丁当亥而言，馀或以己当亥，或以丁当丑，此等皆得用之也。云“《于大庙礼》曰日用丁亥”者，《大戴礼》文。引之证祭用丁亥之义也。云“不得丁亥则己亥辛亥亦用之”者，郑云此吉事先近日，唯用上旬。若上旬之内，或不得丁、己以配亥，或上旬之内，无亥以配日，则馀阴辰亦用之。故《春秋》宣八年经书：“辛巳，有事於大庙。”文二年经书：“八月丁卯，大事于大庙。”昭十五年经书：“二月癸酉，有事于武官。”桓十四年：“乙亥，尝。”此等皆不独用丁己之日与亥辰也。云“无则苟有亥焉可也”者，此即乙亥是也。必须亥者，案《月令》云：“乃择元辰，天子乃耕。”注云：“元辰，盖郊後之吉亥也。”阴阳式法，亥为天仓，祭祀所以求福，宜稼于田，故先取亥。上旬无亥，乃用馀辰也。云“伯某，且字也”者，以某在伯下，若其在子上者，某是伯、仲、叔、季，以某且字，不得在子上故也。云“大夫或因字为谥”者，谓因二十冠而字为谥，知者，以某且字者，观德明功。若五十字，人人皆有，非功德之事，故知取二十字为谥也。《春秋》者，案隐八年《左氏传》云：“无骇卒，羽父请谥与族，公问族於众仲。众仲对曰：天子建德，因生以赐姓，胙之土而命之氏，诸侯以字为谥，因以为族。”公命以字为展氏。彼无骇之祖，公子展以展为谥。在《春秋》前，其孙无骇取以为族，故公命为展氏。若然，无骇赐族不赐谥，引之者，大夫有因字为谥，证伯某，某或且字有谥者，即某为谥也。此经云伯某，是正祭之称也。若时有告请及非常祭祀，则去伯，直云且字，言某甫，则聘礼赐饔唯羹饪，筮一尸，若昭若穆，仆为祝，祝曰“孝孙某，荐嘉礼于皇祖某甫”是也。若卿大夫无谥，正祭与非常祭一，皆言五十字在子上，与士正祭礼同，则云某子，故《聘礼》记云“皇考某子”是也。《特牲》士礼无谥，正祭称皇考某子。若士告请之祭，则称且字。故《士虞》记云“尔皇祖某甫”是也。
　　史曰：“诺。”西面于门西，抽下卖，左执筮，右兼执卖以击筮。（将问吉凶焉，故击之以动其神。《易》曰：“蓍之德圜而神。”）
　　[疏]“史曰”至“击筮”。
　　○注“将问”至“而神”。
　　○释曰：云“史曰诺，西面于门西”者，谓既云诺，乃之於门西阈外，西面述命，乃筮也。云“左执筮”，及下云“击筮”，筮者皆是蓍，以其用蓍为筮，因名蓍为筮。云“兼执卖”者，上文已用右手抽上卖，此经又用右手抽下卖，是二卖兼执之也。云“《易》曰蓍之德圆而神”者，郑彼注云：“蓍形圆，而可以立变化之数，故谓之神也。”引之者，证蓍有神，故击而动之也。
　　遂述命曰：“假尔大筮有常。孝孙某，来日丁亥，用荐岁事于皇祖伯某，以某妃配某氏，尚飨！”（述，循也。重以主人辞告筮也。假，借也。言因蓍之灵以问之。常，吉凶之占繇。）
　　[疏]“遂述”至“尚飨”。
