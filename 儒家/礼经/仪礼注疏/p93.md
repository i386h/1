<!-- { "loadSidebar": true } -->
　　[疏]“宰夫”至“东塾”。
　　○注“事未”至“宰夫”。
　　○释曰：云“事未毕，摈者不退中庭，以有宰夫也”者，案上文摈者退中庭，又云摈者进，事未毕，在中庭可知。此下文亦云“摈者进，相币”，事亦未毕，而在东塾，故决之。若然，以有宰夫主饮食之事，宰夫所主己虽事未毕，犹得负东塾，以其有事，宰夫相已无事故也。若无宰夫，在中庭矣。
　　宾祭脯醢，以四祭醴三，庭实设。（庭实，乘马。）
　　[疏]注“庭实乘马”。
　　○释曰：郑知“乘马”者，下文（元缺起此）“宾执左马以出”，故知也。
　　降筵，北面，以四兼诸觯，尚扌，坐啐醴。（降筵，就阶上。）
　　[疏]注“降筵，就阶上”。
　　○释曰：以左手执觯，右手以四，祭醴讫，降筵北面，以四兼并於觯，两手奉之，尚扌。不作上字者，尚，古今通用也。云“降筵，就阶上”者，以《乡饮酒》宾主行礼献酢，卒爵，皆各於其阶，此降筵啐醴，明亦在西阶之上。
　　公用束帛。（致币也。言用，尊于下也。亦受之于序端。）
　　[疏]注“致币”至“序端”。
　　○释曰：上文郊劳，宾用束锦傧劳者，下文归饔饩於上介，云大夫用束帛致之，皆亦云“用”，独於此言用“尊於下”者，傧劳者及归饔饩，皆是宾敬君之使者，自尊之可知。今君亲用束帛礼宾，故言用尊于下也。云“亦受之于序端”者，上公侧受几於序端，则知此币亦受之於序端也。
　　建四，北面奠于荐东。（糟醴不啐。）摈者进，相币。（赞以辞。）宾降，辞币。（不敢当公礼也。）公降一等辞，（辞宾降也。）
　　栗阶升，听命。（栗阶，趋君命尚疾，不连步。）
　　[疏]注“栗阶”至“连步”。
　　○释曰：凡“栗阶”者，其始升亦连步，於上栗阶不过二等，今云“不连步”者，谓不从下向上皆连步，其始升连步，则有之也。
　　降拜，（拜受。）
　　公辞。（不降一等，杀也。）
　　[疏]注“不降一等杀也”。
　　○释曰：案前辞辞币，君降一等，今不降，故言“杀”。
　　升，再拜稽首，受币，当东楹，北面。（亦讶受而北面者，礼主於己。已，臣也。）
　　[疏]注“亦讶”至“臣也”。
　　○释曰：前行聘享时，宾东面，主君西面，讶授受，但以奉君命，故宾不北面。此以主君礼己，己臣也，故北面受，异於聘享时也。若然，上受几受醴，亦是己之礼，以礼未成，故不北面也。此礼成，故北面也。
　　退，东面俟。（俟君拜也。不北面者，谦若不敢当阶然。）
　　公壹拜，宾降也。公再拜。（不俟公再拜者，不敢当公之盛也。公再拜者，事毕成礼也。）
　　[疏]注“不俟”至“礼也”。
　　○释曰：此宾主俱谦，公本欲再拜，宾见公一拜止，则降，不敢当，公不止，遂再拜也。云“公再拜者，事毕成礼也”者，前受几及醴，公送皆一拜，注云“公尊也”。令事毕成礼，不可亦自尊亢，故送币亦再拜也。
　　宾执左马以出。（受尊者礼，宜亲之也。效马者并左右勺授之。馀三马，主人牵者从出也。）
　　[疏]注“受尊”至“出也”。
　　○释曰：案下归饔饩於宾，宾傧大夫，庭实设乘马，宾用束锦，乘马，大夫降，执左马以出。《觐礼》侯氏至郊，王使人用璧劳讫，侯氏用束帛、乘马傧使者，使者受币降，以左骖出。二者皆是尊国宾故也。唯上文郊劳宾傧劳执币揖皮者，皮是死物，异於马故也。云“效马者并左右勺授之”者，《曲礼》云：“效马效羊者，右牵之。”效犹呈见，故谓牵马人为效马者也。云“馀三马，主人牵者从出也”者，以是主人庭实，出门乃有从者讶受马，明主人牵者从出可知。
　　上介受宾币，从者讶受马。（从者，士介。）
　　[疏]注“从者士介”。
　　○释曰：郑云“从者，士介”，下记文。案《公食》云：“上介受宾币，从者讶受皮。”郑注：“从者，府史之属。”不为士者，彼《公食》是子男之大夫小聘，一介，其馀皆府史以下，故知从者是府史之属也。《既夕》云则马两，士受马，郑云：“此士谓胥徒之长，有勇力者受马。”彼据一庙下士，不应更有其属士，故以为胥徒之长言之也。《昏礼记》云“士受皮”，郑注：“士谓若中士、下士不命者。”以其主人为官长，据上士而言也。
　　宾觌，奉束锦，总乘马，二人赞。入门右，北面奠币，再拜稽首。（不请不辞，乡时已请也。觌用束锦，辟享币也。总者，总八辔牵之。赞者，居马扣马也。入门而右，私事自右。奠币再拜，以臣礼见也。赞者，贾人之属，介特觌也。）
　　[疏]“宾觌”至“稽首”。
　　○注“不请”至“觌也”。
　　○释曰：自此尽“公降立”，论行私觌之事。云“不请不辞，乡时已请也”者，云不请，宾不请；不辞，主君不辞。所以不辞者，乡时已请觌，主人辞之以礼宾，故今不复请，亦不辞之也。云“觌用束锦，辟享币也”者，以上文享主君用束帛，享夫人用玄束帛，以今用束锦，是辟享币也。云“总者”至“扣马也”者，宾总八辔，在前牵之，二人赞者各居两马，各用左右手，手扣一匹，故云“在马扣马也”。云“入门而右，私事自右”者，《玉藻》云“公事自西”，郑注云：“聘享也。”又云“私事自东”，注云：“觌面也。”此行觌礼，故引之也。云“奠币再拜，以臣礼见也”者，谓由东，介又不从，又自牵马，又不升堂入币，皆是以臣礼见也。云“赞者，贾人之属”者，既行臣礼，不使介从，明赞者是贾人之属从行者。云“介特觌也”者，主君辞宾，宾入门左，则介五人随入门西，北面西上，其介五人行觌礼，各自特行，无介从，为特觌也。
　　摈者辞，（辞其臣。）宾出。（事毕。）
　　摈者坐取币，出，有司二人牵马以从，出门，西面于东塾南。（将还之也。赞者有司受马乃出。凡取币于庭，北面。）
　　[疏]注“将还”至“北面”。
　　○释曰：云“赘者有司受马乃出”者，宾出之时，赞扣马者未得出，待人受马乃得出。所以然者，币可奠之於地，其马不可散放，故待人受之乃可以出，故云有司受马乃出也。云“凡取币于庭，北面”者，言“凡”非一，此时辞宾，更出取币，後门右礼讫，又取币，皆北面，又众介奠币，摈者取亦北面，故云凡以广之也。
　　摈者请受。（请以客礼受之。）宾礼辞，听命。（宾受其币，赞者受马。）
　　牵马，右之。入设。（庭实先设，客礼也。右之，欲人居马左，任右手便也。於是牵马者四人，事得申也。《曲礼》曰：“效马效羊者右牵之。”）
　　[疏]“牵马右之入设”。
　　○注“庭实”至“牵之”。
　　○释曰：云“庭实先设，客礼也”者，对前入门右时，宾奉束锦总乘马，一时入，无先後之别，是臣礼。今此入设，下经乃云“宾奉币”，是先设庭实，客礼也。云“於是牵马者四人，事得申也”者，知四人者，若如前赞者二人，则不得云“右之”。既言右之，明人牵一匹，不须宾牵之，事得申，人牵一匹，宾不总牵是也。引《曲礼》者，欲见牵马在右，礼之常。彼效马、效羊谓尊者之物使养之，今来呈见，此取一边牵之法，义不与彼同也。
　　宾奉币，入门左，介皆入门左，西上。（以客礼入，可从介。）
　　[疏]注“以客”至“从介”。
　　○释曰：对入门右行臣礼，不得从介也。
　　公揖让如初，升。公北面再拜。（公再拜者，以其初以臣礼见，新之也。）
　　[疏]“公揖”至“再拜”。
　　○注“公再拜”至“之也”。
　　○释曰：臣礼见，谓初入门右，是以今再拜，新之也。知此不为拜至者，下记云“礼不拜至”，郑注云：“以宾不於是始至。”私觌固非始至，而为再拜，明为臣礼见新之也。
　　宾三退，反还，负序。（反还者，不敢与授圭同。）
　　[疏]“宾三”至“负序”。
　　○注“反还”至“圭同”。
　　○释曰：云“反还者，不敢与授圭同”者，上行聘时，三退负序，不言反还，故决之也。
　　振币进授，当东楹北面。（不言君受，略之也。）
　　[疏]注“不言”至“之也”。
　　○释曰：此决聘享皆言公受，此乃私觌，故略之，不言其公受也。
　　士受马者，自前还牵者後，其右，受。（自，由也。牵者之右而受之也。此亦并授者，不自前左，由便也，便其已授而去也。受马自前，变於受皮。）
　　[疏]“士受”至“右受”。
　　○注“自由”至“受皮”。
　　○释曰：此庭实之马，四匹在庭北面西上，牵马者亦四人，各在马西，以右手执马而立。士受马者从东方来，由马前各牵马者之前，还绕其後，牵马者之东，马西而受之。牵马者自前行而出之。云“世亦并授者，不自前左，由便也”者，《乡饮酒》之等於西阶之上，皆授由其右，受由其左，今乃受马者，不自左而由其右受者，使授马者授讫，右回，其身於出时为便，故郑注云便其已授而去也。云“受马自前，变於受皮”者，上受享庭实之皮，“受皮者自後右客”，郑注云：“自，由也。从东方来，由客後西，居其左受皮也。”此亦从东而来，由马前者，马是生物，恐惊，故由前，是变於受皮也。
　　牵马者自前西，乃出。（自，由也。）
　　[疏]“牵马”至“乃出”。
　　○释曰：四马并北面，牵马者皆在马西，士既受马，其最西头者，便即出门，不须由马之前。其次东三匹者，皆由西於马前而出，故云“牵马者自前西乃出”，据三人而言也。
　　宾降阶东拜送，君辞。（拜送币于阶东，以君在堂，乡之。）
　　[疏]“宾降”至“君辞”。
　　○注“拜送”至“乡之”。
　　○释曰：此言宾拜送币者，私觌己物故也。前享币不拜送者，致君命，非己物故也。
　　拜也，君降一等辞。（君乃辞之，而宾由拜，敬也。）
　　[疏]注“君乃”至“敬也”。
　　○释曰：经上云拜送，而云君辞，君辞复云拜也，是其君乃辞之，宾由拜者，敬主国君故也。
　　摈者曰：“寡君从子，虽将拜，起也。”（此礼固多有辞矣，未有著之者，是其志而焕乎？未敢明说。）
　　[疏]注“此礼”至“明说”。
