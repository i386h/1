<!-- { "loadSidebar": true } -->
　　○释曰：下云“宾奉挚入”，不言主人出迎，又不言厥明，是与前相见同日。知异日出迎者，《乡饮酒礼》云：明日，乃息司正，主人出迎之。司正犹迎之，况同僚乎，是知异日出迎也。若然，《聘礼》公迎于大门内，至礼宾又出迎者，彼初是公迎，彼初之命不为迎宾身，故至醴宾身，虽同日亦出迎之，故郑注云公出迎者，已之礼更端是也。《昏礼》宾为男家使，初时出迎，至醴宾身，虽同日亦出迎也。《有司彻》前为尸，後为宾，所为异，故云虽同日亦出迎。此二者亦是更端之义也。案《乡饮酒》及《公食大夫》皆於戒宾之时，未行宾主之礼，是以宾至乃迎之，故虽同日，亦迎宾，非更端之义也。
　　宾奉挚入，主人再拜受。宾再拜送挚，出。主人送于门外，再拜。士见於大夫，终辞其挚。於其入也，一拜其辱也。宾退，送，再拜。（终辞其挚，以将不亲答也。凡不答而受其挚，唯君於臣耳。大夫於士，不出迎。入一拜，正礼也。送再拜，尊宾。）
　　[疏]“士见於大夫”至“再拜”。
　　○注“终辞”至“尊宾”。
　　○释曰：云“以将不亲答也”者，事未至谓之将，如上《士相见》宾来见士，後将亲答就士家，则辞而受其挚。此则以将不亲答，终不受也。若然，经直云“终辞其挚”，不言一辞、再辞，亦有可知，但略而不言也。又《少仪》云始见君子曰“愿闻名”此不言愿闻，亦文不具也。云“凡不答而受其挚，唯君於臣耳”者，见下文“他邦之人则使摈者还其挚”，见己君不言还挚。又文有三辞：初辞、中辞、终辞。初辞之时，则云“使某”，中辞云“命某”，以辞在中者，传言而已，故云“命某”。然使某者是尊君卑臣之义，其心重。若云“命某”者，尊君卑臣，稍浅渐轻之义，故郑云或言命某传言耳。必知有此义者，案僖九年《左传》曰：“天子有事於文武，使孔赐伯舅胙。”以伯舅耋老，加劳赐一级，无下拜，是尊君。称使传言，云命有轻重之义也。
　　若尝为臣者，则礼辞其挚，曰：“某也辞，不得命，不敢固辞。”（礼辞，一辞其挚而许也。将不答而听其以挚入，有臣道也。）宾入，奠挚，再拜。主人答壹拜。（奠挚，尊卑异，不亲授也。古文壹为一。）宾出，使摈者还其挚于门外，曰：“某也使某还挚。”（还其挚者，辟正君也。）宾对曰：“某也既得见矣，敢辞。”（辞君还其挚也。今文无。）摈者对曰：“某也命某，某非敢为仪也。敢以请。”（还挚者请使受之。）宾对曰：“某也夫子之贱私，不足以践礼，敢固辞。”（家臣称私。践，行也。言某臣也，不足以行宾客礼。宾客所不答者，不受挚。）摈者对曰：“某也使某，不敢为仪也。固以请。”（言使某，尊君也。或言命某，传言耳。）
　　宾对曰：“某固辞，不得命，敢不从！”再拜受。（受其挚而去之。）
　　[疏]注“受其挚而去之”。
　　○释曰：云“受其挚而去”者，以其尝为臣为轻，既不受其挚，又相见无飨燕之礼，故郑云而去以绝之也。
　　下大夫相见，以雁，饰之以布，维之以索，如执雉。（雁，取知时，飞翔有行列也。饰之以布，谓裁缝衣其身也。维，谓系联其足。）
　　[疏]“下大夫”至“执雉”。
　　○释曰：言“下大夫”者，国皆有三卿五大夫。言上大夫，据三卿，则此下是五大夫也。二十七士与五大夫转相副贰，则三卿宜有六大夫，而五者，何休云：司马事省，阙一大夫。
　　○注“雁取”至“其足”。
　　○释曰：云“雁，取知时”者，以其木落南翔，冰泮北徂，随阳南北，义取大夫能从君政教而施之。云“飞翔有行列也”者，义取大夫能依其位次，尊卑有叙也。上士执雉，左头奉之，此云“如执雉”，明执雁者亦左头奉之也。案《曲礼》云：“饰羔雁者以缋。”彼天子卿大夫，非直以布，上又画之，此诸侯卿大夫执挚，虽与天子之臣同饰羔雁者，直用布为饰，无缋。彼不言士，则天子之士与诸侯之士同，亦无饰。士贱，故无别也。
　　上大夫相见，以羔，饰之以布，四维之，结于面，左头，如は执之。（上大夫，卿也。羔取其从帅，群而不党也。面，前也。系联四足，交出背上，於前结之也。如は执之者，秋献は，有成礼，如之。或曰は，孤之挚也。其礼盖谓左执前足，右执後足。今文头为ㄕ。）
　　[疏]“上大夫”至“执之”。
　　○注“上大”至“为ㄕ”。
　　○释曰：云“上大夫，卿也”者，即三卿也。云“羔取其从帅”者，凡羔羊群皆有引帅，若卿之从君之命者也。云“群而不党也”者，羊羔群而不党，义取三卿亦皆正直，虽群居不阿党也。云“系联四足，交出背上，於胸前结之”者，谓先以绳双系前两足，复以绳系後两足，乃以双绳於左右从腹下向背上交过，於胸前结之也。云“如は执之者，秋献は，有成礼，如之”者，案《周礼兽人》云：“冬献狼，夏献麋，春秋献兽物。”鹿、豕、群兽及狐狸可也。は是鹿子，与鹿同时献之，又《庖人》云“秋行犊は”，则献当在秋时，故云秋献は也。又案《礼器》“曲礼三千”，郑云：“曲犹事也。事礼谓今礼也，其中事仪三千。”则礼未亡之时，三千条内有此献は之法，是有成礼可依，故此经得如之也。云“或曰は，孤之挚也”者，案《大宗伯》及《大行人》与《聘礼》皆云孤执皮帛，谓天子之孤与诸侯之孤执皮帛。今此执は者，谓新升为孤，见己君法，至馀事则皆皮帛也。云“其礼盖谓左执前足，右执後足”者，案经云左头则与雉、雁同，是以《曲礼》云“执禽者左首”。此郑又云执之，盖谓左执前足，右执後足者。（元缺起此）此释经は执之，据四足而言之。凡以挚相见之法，唯有新升为臣，及聘朝，及他国君来，主国之臣见，皆执挚相见。常朝及馀会聚皆执笏，无执挚之礼。又执挚者，或平敌，或以卑见尊，皆用挚。尊无执挚见卑之法。《檀弓》云哀公执挚见己臣周丰者，彼谓下贤，非正法也。
　　如士相见之礼。（大夫虽挚异，其仪犹如士。）
　　[疏]“如士相见之礼”。
　　○释曰：此下大夫及卿，其挚虽有羔、雁之异，其相见之仪则皆如士也。
　　○注“大夫”至“如士”。
　　○释曰：云“仪犹如士”者，或两大夫，或两卿相见，皆如上文“某也原见无由达己”下至“主人拜送于门外”也。
　　始见于君，执挚，至下，容弥蹙。（下，谓君所也。蹙犹促也，促，恭悫貌也。其为恭，士、大夫一也。）
　　[疏]注“下谓”至“一也”。
　　○释曰：直云“见于君”，不辨臣之贵贱，则臣之贵贱皆同。故郑云“其为恭，士大夫一也”。不言所而言“下”者，凡臣视袷已下，故不言所、言下也。
　　庶人见於君，不为容，进退走。（容，谓趋翔。）
　　[疏]注“容谓趋翔”。
　　○释曰：此不言民而言庶人，则是庶人在官，谓若《王制》云：“庶人在官者，其禄以是为差。”即府史胥徒是也。按郑注《曲礼》云：“行而张足曰趋，行而张拱曰翔。”皆是庶人貌也。此庶人见君不趋翔，谓是常法。《论语》是孔子行事，而云“趋进翼如”者，彼谓孔子与君图事於堂，图事讫，降堂，向时揖处至君前横过，向门，特加肃敬，与庶人同也。
　　士大夫则奠挚，再拜稽首，君答壹拜。（言君答士大夫一拜，则於庶人不答之。庶人之挚鹜。古文壹作一。）
　　[疏]注“言君”至“作一”。
　　○释曰：臣拜君云再拜稽首，则君答一拜者，当作空首，则九拜中奇拜是也。云“言君答士大夫一拜则於庶人不答之”者，案《曲礼》“君於士不答拜”，谓己士。此得与大夫同答一拜者，士贱，君不答拜。此以新升为士，故答拜。《聘礼》问劳云答士拜者，亦以新使反，故拜之也。云“庶人之挚鹜”者，案《大宗伯》云“以禽作六挚，庶人执鹜”，注云：“鹜取其不飞迁。”象庶人安土重迁是也。
　　若他邦之人，则使摈者还其挚，曰：“寡君使某还挚。”宾对曰：“君不有其外臣，臣不敢辞。”再拜稽首，受。
　　[疏]释曰：宾不辞即受挚，以君所不臣，礼无受他臣挚法，宾如此法，故不敢亢礼於他君，故不辞即受之也。凡臣无境外之交，今得以挚执见他邦君者，谓他国之君来朝，此国之臣因见之，谓若《掌客》“卿皆见以羔”之类是也。《春秋》卿、大夫与他国之君相见者，皆因聘会乃见之，非特行也。
　　凡燕见于君，必辩君之南面。若不得，则正方，不疑君。（辩犹正也。君南面，则臣见正北面。君或时不然，当正东面，若正西面，不得疑君所处邪乡之。此谓特见图事，非立宾主之燕也。疑，度之。）
　　[疏]释曰：案上文注以此为博记反见之燕义，则此与燕义、燕礼立宾主之燕，别以其此经君之面位正南，臣北面向之。若不得南面，或君东、西面，则臣亦正方向之，不可预度君之面位，邪立向之，皆与《燕礼》君在阼阶西面为正异，故知此经是特见，皆图事，并与宾反见之燕义也。知有“图事”者，《论语乡党》云孔子与君图事于庭、图事于堂，《燕礼》亦云君与卿同事之时，有此面位无常之法也。
　　君在堂，升见无方阶，辩君所在。（升见，升堂见於君也。君近东，则升东阶。君近西，则升西阶。）
　　[疏]注“升见”至（元缺止此）“西阶”。
　　○释曰：此文据君所在，随便升阶，无常之事，亦谓反燕及图事之法。若立宾主，君升自阼阶，宾及主人升自西阶，《燕礼》所云是也。
　　凡言，非对也，妥而後传言。（凡言，谓己为君言事也。妥，安坐也。传言，犹出言也。若君问，可对则对，不待安坐也。古文妥为绥。）
　　[疏]“凡言”至“传言”。
　　○注“凡言”至“为绥”。
　　○释曰：此据臣与君言之法也。云“凡言”，谓己为君言事也者，谓臣有图，为君言也。《礼记少仪》云：“量而後入，不入而後量。”是臣有事将入见君，须量己所言，亦当量君安坐，乃可得入，而後传出己言，向君道之。云“妥，安坐也”者，《尔雅释诂》文。
　　与君言，言使臣。与大人言，言事君。与老者言，言使弟子。与幼者言，言孝弟於父兄。与众言，言忠信慈祥。与居官者言，言忠信。（博陈燕见言语之仪也。言使臣者，使臣之礼也。大人，卿大夫也。言事君者，臣事君以忠也。祥，善也。居官，谓士以下。）
　　[疏]“与君”至“忠信”。
