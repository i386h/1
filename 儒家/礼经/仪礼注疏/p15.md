<!-- { "loadSidebar": true } -->
　　○释曰：楹，谓两楹之，宾以雁授主人於楹者，明和合亲好，令其宾主远近节同也。凡宾主敌者，授於楹。不敌者，不於楹。是以《聘礼》宾觌大夫云“受币于楹南面”，郑注云：“受币楹，敌也。”《聘礼》又云“公侧袭受玉于中堂与东楹之”，郑注云：“东楹之，亦以君行一，臣行二。”至礼宾及宾私觌，皆云“当东楹”，是尊卑不敌，故不於楹也。今使者不敌，而於楹，故云“明为合好”也。云“南面，并授也”者，以经云南面不辨宾主，故知俱南面并授也。
　　宾降，出，主人降。授老雁。（老，群吏之尊者。）
　　[疏]“宾降”至“老雁”。
　　○释曰：授雁讫，宾降，自西阶出门。主人降，自阼阶授老雁，於阶立，待後事也。
　　○注“老群吏之尊者”。
　　○释曰：大夫家臣称老，是以《丧服》公士大夫以贵臣为室老，《春秋左氏传》云“执臧氏老”，《论语》云“赵魏老”，《礼记》“大夫室老行事”，皆是老为家臣之贵者。士虽无君臣之名，云“老”亦是群吏中尊者也。
　　摈者出请。（不必宾之事有无。）
　　[疏]“摈者出请”。
　　○注“不必”至“有无”。
　　○释曰：此主人不知宾有事，使摈出请者，亦是不必宾之事有无也。
　　宾执雁，请问名，主人许。宾入，授，如初礼。（问名者，将归卜其吉凶。古文礼为醴。）
　　[疏]“宾执”至“初礼”。
　　○释曰：此之一使，兼行纳采、问名，二事相因。又使还须卜，故因即问名，乃还卜之，故共一使也。云“主人许”者，摈请入告，乃报宾，宾得主人许，乃入门，升堂，授雁，与纳采礼同，故云“如初礼”也。
　　○注“问名”至“为醴”。
　　○释曰：言“问名”者，问女之姓氏，不问三月之名，故下记问名辞云“某既受命，将加诸卜，敢请女为谁氏”，郑云：“谁氏者，谦也。不必其主人之女。”是问姓氏也。然以姓氏为名者，名有二种：一者是名字之名，三月之名是也；一者是名号之名，故孔安国注《尚书》以舜为名，郑君《目录》以曾子为姓名，亦据子为名，皆是名号为名者也。今以姓氏为名，亦名号之类也。郑云“将归卜其吉凶”者，亦据下记文也。
　　摈者出请，宾告事毕。入告，出请醴宾。（此醴亦当为礼。礼宾者，欲厚之。）
　　[疏]“摈者”至“醴宾”。
　　○注“此醴”至“厚之”。
　　○释曰：此下至“送于门再拜”，主人礼宾之事。云“此醴亦当为礼”者，亦《士冠》礼宾为醴字，彼已破从礼，故云“亦”。此以醴酒礼宾，不从醴者，以《大行人》云上公“再而酢”，侯伯“一而酢”，子男“一不酢”，及“以酒礼之”，用齐礼之，皆不依酒醴为名，皆取相礼，故知此醴亦为礼敬之礼，不取用醴为醴之义也。《秋官司仪》云“诸公相为宾”，及将币，“宾亦如之”，注云：“上於下曰礼，敌者曰傧。”《聘礼》乡亦云“无摈”，注云：“无摈，辟君是大夫已上尊，得有礼、摈两名。”士以下卑，唯称礼也。
　　宾礼辞，许。（礼辞，一辞。）
　　[疏]“宾礼辞许”。
　　○注“礼辞一辞”。
　　○释曰：礼宾一辞许者，主人礼宾之常法，乡已行纳采、问名，宾主之情已通矣，故略行一辞而已。
　　主人彻几改筵，东上。侧尊С醴于房中。（彻几改筵者，乡为神，今为人。侧尊，亦言无玄酒，侧尊於房中，亦有篚有笾豆，如冠礼之设。）
　　[疏]“主人”至“房中”。
　　○释曰：彻几改筵者，於户西礼神坐，彻去其几，於後授宾，改设其筵，设侧尊С醴在东房之中，以礼宾也。
　　○注“彻几”至“之设”。
　　○释曰：经云“东上”者，统於主人。注云“乡为神，今为人”者，为神则西上，为人则东上，不同，故辨之。云“侧尊，亦言无玄酒”者，醴糟例无玄酒配之，以其醴象大古质，故士冠与此昏礼之等皆无玄酒也。郑知此“亦有篚有笾豆如冠礼”者，此下云“赞者酌醴，加角四”，明有篚盛之，又云“赞者荐脯醢”，则有笾豆可知。但冠礼尊在服北，南上，则此尊与篚等亦南上，故云“如冠礼之设”也。
　　主人迎宾于庙门外，揖让如初，升。主人北面，再拜。宾西阶上北面答拜。主人拂几，授校，拜送。宾以几辟，北面设于坐，左之，西阶上答拜。（拂，拭也。拭几者，尊宾，新之也。校，几足。辟，逡巡。古文校为技。）
　　[疏]“主人”至“答拜”。
　　○释曰：云“主人迎宾于庙门外。揖让如初，升”者，如纳采时三揖三让也。云“主人北面再拜”者，拜宾至此堂饮之，是以《公食大夫》、《燕礼》、《乡饮酒》、《乡射》、《大射》皆云“拜至”，并是拜宾至此堂也。但《燕礼》、《大射》、《公食大夫》皆云“至，再拜”，先言至者，欲见宾至乃拜之，是有尊卑不敌之义。馀皆言拜至，至在拜下者，体敌之义也。若然，此为礼宾，有拜至者，前虽有纳采、问名之事，以昏礼有相亲之义，故虽後亦拜至也。聘礼、享礼及礼宾不拜至者，聘礼不取相亲之义，故不拜至。是以彼郑注云：“以宾不於此始至也。”云“主人拂几”者，此拂几虽不言外拂、内拂，又不言三，案《有司彻》：“主人西面，左手执几，缩之，以右袂推拂几三，二手横执几，进，授尸于筵前。”注云：“衣袖谓之袂。推拂，去尘示新。”云拂者，外拂之也。则此亦外拂之三也。凡行敌礼者，拂几皆若此。卑於尊者，则内拂之。故《聘礼》云：“宰夫内拂几三，奉两端以进。”郑云“内拂几，不欲尘分尊者”是也。若然，《冠礼》礼宾无几者，冠礼比昏为轻，故无几。《乡饮酒》、《乡射》及《燕》宾，宾轻，故无几。《聘》宾及《公食大夫》宾重，故有几也。云“授校”者，凡授几之法，卑者以两手执几两端，尊者则以两手於几执之，授皆然。是以《聘礼》宰夫奉两端以进，《有司彻》云：“尸进，二手受于手。”注云：“受从手，谦也。”虽不言两手，两手授之可知。又案《聘礼》云：“公东南乡，外拂几三，卒，振袂，中摄之，进，西乡。宾进，讶，受几于筵前。”以此言之，公尊，中执几以一手，则宾以两手於几两端执之也。而此亦宾主不敌授校者，昏礼异於馀礼。云“拜送”者，此当再拜送君，於聘宾则一拜，故《聘礼》云“公一拜送”，郑注云“公，尊也”是也。此几以安体，非己所得，故宾受讫，然後答拜。下经受醴之时，先拜乃受者，彼是入口之物，己所当得，故先拜乃受之。云“宾以几辟”者，以宾卑，故以凡辟。《聘礼》宾卑，亦云以几辟。《有司彻》不云以几辟者，尊尸故也。《觐礼》不云以几辟者，尊王使也。凡设几之法，受时或受其足，或受于手，皆横受之。及其设之，皆旋几纵执，乃设之於坐南，北面陈之，位为神则右之，为人则左之，为异。不坐设之者，几轻，故也。
　　○注“拂拭”至“为枝”。
　　○释曰：郑知“校，几足者，《既夕记》云“缀足用燕几，校在南，御者坐持之”，故知校是几足也。
　　赞者酌醴，加角四，面叶，出于房。（赞，佐也，佐主人酌事也。赞者亦洗酌，加角四，覆之，如冠礼矣。出房南面，待主人迎受。古文叶作扌葛。）
　　[疏]“赞者”至“于房”。
　　○注“赞佐”至“作扌葛”。
　　○释曰：云“赞者亦洗酌，加角四，覆之，如冠礼矣”者，案《冠礼》云：“赞者洗於房中，侧酌醴，加四覆之。”此与冠礼同，故知如冠礼矣。
　　主人受醴，面枋，筵前西北面。宾拜受醴，复位。主人阼阶上拜送。（主人西北面疑立，待宾即筵也。宾复位於西阶上北面，明相尊敬。此筵不主为饮食起。）
　　[疏]“主人”至“拜送”。
　　○注“主人”至“食起”。
　　○释曰：经唯云主人西北面，知“疑立”者，《乡饮酒》云“主人阼阶东疑立”，明此亦然也。凡主人将授酒醴，於筵前待宾，即筵前乃授之。此郑云“即筵”，谓就筵前，与下宾即筵别也。是以冠礼礼子及下礼妇皆於筵西受礼。然礼宾进筵前受醴，是不躐席之事也。云“宾复位於西阶上北面，明相尊敬。此筵不主为饮食起”者，但此筵为行礼，故拜及啐皆於西阶也。
　　赞者荐脯醢。（荐，进）宾即筵坐，左执觯，祭脯醢，以四祭醴三，西阶上北面坐，啐醴，建四，兴，坐奠觯，遂拜。主人答拜。（即，就也。左执觯，则祭以右手也。凡祭於脯醢之豆，必所为祭者，谦敬，示有所先也。啐，尝也。尝之者，成主人意。建犹扌及也。兴，起也。奠，停也。）
　　[疏]“赞者”至“答拜”。
　　○释曰：此经云“坐奠觯，遂拜”，言遂者，因事曰遂，因建四兴，坐奠觯，不复兴，遂因坐而拜。《冠礼》礼子并醮子，及此下礼妇，不言坐奠觯遂者，皆文不具。《聘》礼宾不言拜者，理中有拜可知也。
　　○注“即就”至“停也”。
　　○释曰：郑云“祭以右手”，出于《乡射》也。云“凡祭於脯醢之豆”者，谓祭脯醢俎豆皆於豆，此及《冠礼》、《乡饮酒》、《乡射》、《燕礼》、《大射》皆有脯醢，则在笾豆之。此注不言笾直言豆者，省文。《公食大夫》及《有司彻》豆多者，则言祭於上豆之也。云“必所为祭者，谦敬，示有所先也”者，案《曲礼》云“主人延客祭”，注云：“祭，祭先也。君子有事不忘本也。”此云谦敬，示有所先。先即本，谓先世造此食者也。云“啐，尝也。尝之者，成主人意”者，主人设馔，望宾为美之，今客尝之告旨，是成主人意也。
　　宾即筵，奠于荐左，降筵，北面坐取脯，主人辞。（荐左，笾豆之东。降，下也。自取脯者，尊主人之赐，将归执以反命。辞者，辞其亲彻。）
　　[疏]“宾即”至“人辞”。
　　○释曰：此奠於荐左，不言面位，下赞礼妇“奠于荐东”，注云：“奠于荐东，升席奠之。”此云奠于荐东，升席奠之，明皆升席，南面奠也。必南面奠者，取席之正。又祭酒亦皆南面，并因祭酒之而奠之，则《冠礼》礼子亦南面奠之。《聘礼》礼宾，宾北面奠者，以公亲执束帛待赐，已不敢稽留，故由便疾北面奠之也。《乡饮酒》、《乡射》酬酒不祭不举，不得因祭而奠于荐东也。《燕礼》、《大射》重君物，君祭酬酒，故亦南面奠。云“降，下也。自取脯者，尊主人之赐，将归执以反命”者，案下记云“宾右取脯，左奉之，乃归执以反命”是也。
