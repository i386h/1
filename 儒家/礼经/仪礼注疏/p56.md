<!-- { "loadSidebar": true } -->
　　○注“赤黑漆也”。
　　○释曰：云“南面坐而奠之”者，取向弟子持矢北面，故南面奠之。云“南北当洗”者，恐南北不知远近，故记言南北当洗，南北节也。
　　射者有过，则挞之。（过，谓矢扬中人。凡射时矢中人，当刑之。今乡会众贤以礼乐劝民，而射者中人，本意在侯，去伤害之心远，是以轻之，以扑挞於中庭而已。《书》曰：“扑作教刑。”）
　　[疏]“射者”至“挞之”。
　　○注“过谓”至“教刑”。
　　○释曰：云“是以轻之，以扑挞於中庭而已”，引《书》者，谓《尚书尧典》之文，彼据教学，故彼注云：“不勤道业则挞之。”引之者，於射时司射扑，亦是教射法，故引证挞犯礼之过者，是以《尚书》亦云“侯以明之，挞以记之”是也。
　　众宾不与射者不降。（不以无事乱有事。古文与为豫。）
　　[疏]“众宾”至“不降”。
　　○注“不以”至“为豫”。
　　○释曰：乡射不得与射者，虽誓，仅有存焉。三宾已上，容其有文无武者，许其不射，故记者言之也。
　　取诱射之矢者，既拾取矢，而后兼诱射之乘矢而取之。（谓反位巳礼成，乃更进取之，不相因也。）
　　[疏]“取诱”至“取之”。
　　○注“谓反”至“因也”。
　　○释曰：云“不相因”者，既自拾取已之乘矢，反位，东西望讫，上射乃更向前，兼取诱射之矢。礼以变为敬，故不相因。
　　宾、主人射，则司射摈升降，卒射即席，而反位卒事。（摈宾主人升降者，皆尊之也。不使司马摈其升降，主於射。）
　　[疏]“宾主”至“卒事”。
　　○注“摈宾”至“於射”。
　　○释曰：云“不使司马摈其升降，主於射”者，必以司射决之者，以司马本是司正，不主射事，司射主射事，故使司射也。
　　鹿中，{髟木}，前足跪，凿背，容八。释获者奉之，先首。（前足跪者，象教扰之兽受负也。）
　　[疏]注“前足”至“负也”。
　　○释曰：服不氏教扰猛兽，猛兽不堪受负。其有合负物者，教扰则屈前足以受负，若今受负则四足俱屈之类也。
　　大夫降，立于堂西以俟射。（尊大夫，不使久列於射位。）
　　[疏]“大夫”至“俟射”。
　　○注“尊大”至“射位”。
　　○释曰：谓主人、大夫降时，宾、主先射，大夫则立于堂西，其耦在司马之西射位，大夫且立於堂西，射至，乃取其耦共升射。
　　大夫与士射，袒薰襦。（不肉袒，殊於耦。）耦少退于物。（下大夫也，既发则然。）
　　司射，释弓矢视。与献释获者释弓矢。（唯此二事，休武主文，释弓矢耳。然则摈升降不释。）
　　[疏]“司射”至“弓矢”。
　　○注“唯此”至“不释”。
　　○释曰：此二者经文自具记之者，以唯此二事释，欲显出宾、主升降时不释，故言之。是以郑云“然则摈升降不释”也。
　　礼射不主皮。主皮之射者，胜者又射，不胜者降。（礼射，谓以礼乐射也。大射、宾射、燕射是矣。不主皮者，贵其容体比於礼，其节比於乐，不待中为备也。言不胜者降，则不复升射也。主皮者无侯，张兽皮而射之，主於获也。《尚书传》曰：战斗不可不习，故於狩以闲之也。闲之者，贯之也。贯之者，习之也。凡祭，取馀获陈於泽，然後卿大夫相与射也。中者，虽不中也取；不中者，虽中也不取。何以然？所以贵揖让之取也，而贱勇力之取。向之取也於囿中，勇力之取也。今之取也於泽宫，揖让之取也。泽，习礼之处，非所於行礼，其射又主中，此主皮之射与？天子大射，张皮侯；宾射，张五采之侯；燕射，张兽侯。）
　　[疏]“礼射”至“者降”。
　　○注“礼射”至“兽侯”。
　　○释曰：云“礼射，谓以礼乐射也”者，射时有礼，兼作乐，故连乐言之。不言乡射者，乡射用采侯，宾射中兼之，故不言也。云“不主皮者，贵其容体比於礼，其节比於乐”者，此即九节、七节、五节，应於乐节是也。云“言不胜者降，不复升射也”者，据主皮射者也。礼射二番不胜，仍待三番，复升射也。《尚书传》者，济南伏生为《尚书》作传。云“已祭，取馀获陈於泽，然後卿大夫相与射也”者，此则《周礼》山虞田讫，虞人植旗於中，属禽焉。每禽择取三十馀，将向国以祭，谓若《大司马》云：仲春祭社，仲夏享礻勺，仲秋祀方，仲冬享。已祭，乃以馀获陈於泽。宫中卿大夫、士，共以主皮之礼射取之。云“虽不中虽中”者，据内田时也。云“非所於礼”者，云揖让取即是行礼，而云非所於行礼者，揖让虽是礼，对大射之等，其体比於礼，其节比於乐，为非所行礼也。云“此主皮之射与”者，《书传》不言主皮，以义约同，故云“与”以疑之也。云“天子大射”已下者，案《梓人》云“张皮侯而栖以鹄，则春以功”，即此郑云“天子大射张皮侯”，一也。《梓人》又云：“张五采之侯远国属”，即此郑云“宾射张五采之侯”也。《梓人》又云“张兽侯以息燕”，即此郑云“燕射张兽侯”也。郑言此者，证此是礼射，与主皮异也。若然，天子有泽宫，又有射宫，二处皆行射礼者，泽宫之内有班馀获射，又有试弓习武之射，若西郊学中射者，行大射之礼，张皮侯者是也。泽宫中射，将欲向射宫，先向泽宫中试弓，习武之射，此习武之射无侯，直射甲革椹质，故《司弓矢职》云：“王弓弧弓，以授射甲革椹质。”而注引《圉人职》曰“射则充椹质”是也。
　　主人亦饮于西阶上。（就射爵而饮也，己无俊才，不可以辞罚者。）
　　[疏]“主人”至“阶上”。
　　○注“就射”至“辞罚”。
　　○释曰：此谓主人在不胜之党受罚爵之时也。云“就射爵而饮也”者，谓西楹西丰上射爵也。云“己无俊才，不可以辞罚”者，以主人尊，恐不受罚爵，故言此也。
　　获者之俎，折脊、胁、肺、。（，若专胳觳之折，以大夫之馀体。）
　　[疏]“获者”至“肺”。
　　○注“若”至“馀体”。
　　○释曰：上宾主人已用肩、臂，唯有及专、胳、觳，若脊胁骨多，尊卑皆有，自已下，各得其一。今郑具言之，欲见科取其一不定，以其若无大夫，获者得，即经所云者，故在肺下，欲见无大夫已合得。若大夫一人，大夫得，获者得专。若大夫二人，获者即得胳。若大夫三人，获者即得觳。若大夫公卿更多，则折之不得整体，或更取馀体也。故郑又云“折以大夫之馀体”也。
　　东方谓之右个。（侯，以乡堂为面也。）
　　[疏]“东方谓之右不”。
　　○注“侯以乡堂为面也”。
　　○释曰：以其经直云左右个，不辨东西，故记人明之也。
　　释获者之俎，折脊、胁、肺。皆有祭。（皆，皆获者也。祭，祭肺也。以言肺，谓寸刂肺不离，嫌无祭肺。）
　　[疏]“释获”至“有祭”。
　　○注“皆皆”至“祭肺”。
　　○释曰：云“以言肺，谓寸刂肺不离”者，即经中脊、胁、肺，是切肺与祭肺同也。云“嫌无祭肺”者，此明记人之意，见上已有寸刂肺不离者，即经中脊、胁、肺，是寸刂肺与祭肺同，嫌更不别有祭肺，故言皆有祭肺。言“皆，皆获者”，欲见释获者与主获者二者皆别有祭肺，故云“皆”也。若然，上肺即举肺，案《公食大夫》有切肺与祭肺者，优宾，使宾祭。此二者亦以举肺为祭肺者，略贱者之义，是以《有司彻》侑俎，羊切肺一，侑豕，俎亦切肺一。郑云：“豕又祭肺，不哜肺，不备礼。”则是略贱之类也。
　　大夫说矢束，坐说之。（明不自尊别也。）
　　歌《驺虞》若《采》，皆五终。射无。（谓众宾继射者，众宾无数也。每一耦射，歌五终也。）
　　[疏]“歌驺”至“无”。
　　○注“谓众”至“终也”。
　　○释曰：上用《驺虞》以化民，下用《采》，大夫之乐节，亦可皆五终者，大夫、士皆五节，一节一终，故云“五终”也。郑言“众宾无数”者，谓堂下众宾继射者，故无数。若堂上众宾，则三人也。
　　古者於旅也语。（礼成乐备，乃可以言语，先王礼乐之道也。疾今人慢於礼乐之盛，言语无节，故追道古也。）凡旅，不洗。（敬杀。）不洗者不祭。（不盛。）
　　既旅，士不入。（後正礼也。既旅，则将燕矣。士入，齿於乡人。）
　　[疏]注“士入齿於乡人”。
　　○释曰：以其士立于下，故齿於乡人也。
　　大夫後出。（下乡人，不干其宾主之礼。）
　　[疏]“大夫後出”。
　　○注“不干其宾主之礼”。
　　○释曰：宾主及众宾出後乃出，故云“不干其宾主之礼”。
　　主人送于门外，再拜。（拜送大夫，尊之也。主人送宾还，入门揖，大夫乃出，送拜之。）
　　[疏]“主人”至“再拜”。
　　○注“拜送”至“拜之”。
　　○释曰：上文大夫後出，是大夫意不干宾主之礼。此经主人意，故郑云“拜送大夫尊之也”。知“主人送宾还，入门揖，大夫乃出送拜之”者，以其上经云宾出，“主人送于门外，再拜”。此记又云：“大夫後出，主人送于门外，再拜。”故知主人送宾还，入门揖，大夫乃出，送再拜之也。
　　乡侯，上个五寻。（上个，谓最上幅也。八尺曰寻，上幅用布四丈。）
　　[疏]“乡侯上个五寻”。
　　○注“上个”至“四丈”。
　　○释曰：以五寻，寻八尺，五八四十，故四丈也。
　　中十尺。（方者也，用布五丈。今官市幅广二尺二寸，旁削一寸。《考工记》曰：“梓人为侯，广与崇方。”谓中也。）
　　[疏]“中十尺”。
　　○注“方者”至“中也”。
　　○释曰：云“方者也”者，谓侯中正方十尺。云“用布五丈。今官布幅广二尺二寸，旁削一寸”者，郑意此言十尺，用布五幅，幅广二尺二寸，两畔各削一寸为缝，幅各二尺在，故五幅为一丈也。汉法，幅二尺二寸，亦古制存焉，故举以为况。若然，《周礼》、《郑志》纯三只，只八寸，二尺四寸者，据缯幅也。《士丧礼》云：“亡则以缁长半幅。”注云：“半幅一尺，终幅二尺。”亦谓缯而幅二尺者。幅有二种，丧礼略，用其狭者，故《周礼》郑云“凡为神之衣物，必沽而小”是也。引《梓人》者，彼总据三侯，侯中皆广与崇方，引之证经十尺是方也。
　　侯道五十弓，弓二寸以为侯中。（言侯中所取数也。量侯道以步，而云弓者，侯之所取数，宜於躬器也。正二寸，中之博也。今文改弓为肱也。）
　　[疏]“侯道”至“侯中”。
　　○注“言侯”至“肱也”。
