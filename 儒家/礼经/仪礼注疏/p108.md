<!-- { "loadSidebar": true } -->
　　○释曰：云“奉物礼轻”者，谓以奉私献入，则是主於货，伤败於享觌，故不入。
　　摈者东面坐取献，举以入告，出，礼请受。（东面坐取献者，以宜并受也。其取之，由宾南而自後右客也。）
　　[疏]“摈者”至“请受”。
　　○注“东面”至“客也”。
　　○释曰：“摈者东面坐取献，举以入告”者，谓摈者从门东南方，西行於宾北，举币入告於君，及出，一请於宾而受之，故云“出礼请受”。云“东面坐取献者”，以宜并受也者。献物在门外，摈者出受之，摈者与宾敌并受，故云“宜并受也”。云“其取之，由宾南而自後右客也”者，案上受享之时，受皮者自後右客。郑注云：“自，由也。”从东方来，由客後西居其左受皮也。此宾门西东面奠献摈者，从东由宾南，自客後居宾左，取献物，故云自後右客也。
　　宾固辞，公答再拜。（拜受於宾也，固亦衍字。）
　　[疏]注“拜受”至“衍字”。
　　○释曰：知“固是衍字”者，以其上摈者礼请受，不云“固”，明知宾不固辞，故云固衍字。云“亦”者，亦士介私觌时，“宾固辞”，郑注云：“固衍字，当如面大夫也。”
　　摈者立于阈外以相拜，宾辟。（相，赞也。古文阈为蹙。）摈者授宰夫于中庭。（东藏之，既乃介觌。）
　　若兄弟之国，则问夫人。（兄弟，谓同姓若昏姻甥舅有亲者。问犹遗也，谓献也。不言献者，变於君也。非兄弟，献不及夫人。）
　　[疏]注“兄弟”至“夫人”。
　　○释曰：云“兄弟，谓同姓”者，若鲁於晋郑之等，同姓也。云“若昏姻甥舅有亲”者，若鲁取齐女以为舅，齐则以鲁为甥，是有亲者也。云“非兄弟，献不及夫人”者，以其经云“兄弟之国则问”，夫人则非兄弟，问不及夫人可知。
　　若君不见。（君有疾若他故，不见使者。）
　　[疏]“若君不见”。
　　○注“君有”至“使者”。
　　○释曰：云“他故”者，病之外，或新有哀惨也。
　　使大夫受。（受聘享也，大夫，上卿也。）
　　[疏]“使大夫受”。
　　○注“受聘”至“卿也”。
　　○释曰：知“受聘享”者，以其在後虽有觌献之法，聘享在前，是以据在先者而言。云“大夫，上卿也”者，以其卿上大夫，故以卿为大夫。必知使卿，不使下大夫者，以其君无故，君亲受，今既有故，明使上卿代君受之。
　　自下听命，自西阶升受，负右房而立。宾降亦降。（此仪如还圭然，而宾大夫易处耳。今文无而。）
　　[疏]注“此仪”至“处耳”。
　　○释曰：案上使大夫还玉於馆，“大夫升自西阶钩楹，宾自碑内听命，升自西阶，自左南面受圭，退负右房而立，大夫降中庭，宾降自碑内东面，授上介于阼阶东”。此中与彼还玉，皆升自西阶，此非易处也。但还玉时，宾自大夫左受之，此中大夫於宾左受之，其宾主之位，皆易处於还玉时，故云“易”处也。
　　不礼。（辟正主也。古文礼作醴。）
　　[疏]“不礼”。
　　○注“辟正主也”。
　　○释曰：案上聘享及私觌讫，主君礼宾。此大夫代君，不礼，故云“辟正主也”。
　　币之所及，皆劳，不释服。（以与宾接於君所，宾又请有事于己，不可以不速也。所不及者，下大夫未尝使者也。不劳者，以先是宾请有事於己同类，既闻彼为礼所及，则己往有嫌也。所以知及不及者，宾请有事，固曰某子某子。）
　　[疏]“币之”至“释服”。
　　○注“以与”至“某子”。
　　○释曰：云“不可以不速也”者，释经“不释服”，即注云：“所不及者，下大夫未尝使者。”以其经云：“下大夫尝使至者，币及之。”故知所不及者，是下大夫未尝使者也。云“不劳者，以先是宾请有事於己同类，既闻彼为礼所及，则已往有嫌也”者，此劳宾在後，宾请有事於大夫在聘日。云“先是宾请有事於己同类”，同类谓币所及者，故郑云既闻彼为礼所及。云“则已往有嫌”者，彼国币及己，是以礼加於己，今劳宾者，是以礼报之，若币不及己，若往劳宾，则是己有礼於宾，是讥宾无礼於己之嫌，是以不往劳之，故云已往有嫌也。云“所以知及不及者，宾请有事，固曰某子某子”者，当宾请事於大夫之时，显此张子、李子之等，使受礼者预知，尔时不道己姓，则知己乃币所不及。
　　赐饔，唯羹饪。筮一尸，若昭若穆。（羹饪，谓饪一牢也。肉谓之羹。唯是祭其先，大礼之盛者也。筮尸若昭若穆，容父在，父在则祭祖，父卒则祭祢。腥饩不祭，则士介不祭也。士之初行，不释币于祢，不祭可也。古文羹为羔，饪作念。）
　　[疏]“赐饔”至“若穆”。
　　○注“羹饪”至“作念”。
　　○释曰：古者天子诸侯行，载庙木主。大夫虽无木主，亦以币帛主其神，是以受主国饔饩，故筮尸祭，然後食之，尊神以求福故也。昭穆言“若”者，以其昭穆不定，故云若也。云“腥饩不祭，则士介不祭也”者，上致饔饩之时，云“上介饔饩三牢”，则饪、腥、饩三者皆有，故云士介四人皆饩，大牢无饪可祭，故知士介不祭也。
　　仆为祝。祝曰：“孝孙某，孝子某，荐嘉礼于皇祖某甫，皇考某子。”（仆为祝者，大夫之臣摄官也。）
　　[疏]“仆为”至“某子”。
　　○注“仆为”至“官也”。
　　○释曰：经并云孝孙孝子、皇祖皇考，以其不定，故两言，谓上经若昭若穆，亦两言之。云“仆为祝者，大夫之臣摄官也”者，若然，诸侯不摄官使祝，祝，策矣。案定四年祝佗云：“嘉好之事，君行师从，卿行旅从，则臣无事。”若君到主国祭饔之时，得不摄官乎？诸侯不使人摄，是以《觐礼》云：“侯氏裨冕，释币于祢。”注云：“释币于祢之礼，既则祝藏其币，归乃埋之於祧，西阶之东。”大夫使仆摄祝，则是本无祝官，与诸侯异矣。其诸侯礼，大祝不行，知不使小祝行者，以其《掌客》云“群介行人宰史”，是诸侯从官不言祝，明大、小祝俱不行矣。
　　如馈食之礼。（如少牢馈食之礼，不言少牢，今以大牢也。今文无之。）
　　[疏]“如馈食之礼”。
　　○注“如少牢”至“无之”。
　　○释曰：云“如少牢馈食之礼”者，案少牢礼有尊俎笾豆鼎敦之数，陈设之仪，阴厌阳厌之礼，九饭三献之法，上大夫又有正祭於室，傧尸於堂，此等皆宜有之。至於致爵、加爵，及献兄弟弟子等，固当略之矣。
　　假器於大夫。（不敢以君之器为祭器。）
　　[疏]“假器於大夫”。
　　○注“不敢”至“祭器”。
　　○释曰：案《曲礼》云：“大夫士去国，大夫寓祭器於大夫，士寓祭器於士。”注云：“与得用者言寄觊己後还。”若然，卑者不得用尊者之器，是以此大夫聘使，不得将己之祭器而行致饔饩，虽是祭器，人臣不敢以君之器为祭器。是以聘使是大夫，还於主国，大夫假祭器而行之。
　　分肉及、车。（分犹赋也。，人也。车，巾车也。二人掌视车马之官也。赋及之，明辩也。古文分作纷。）
　　[疏]“分肉及车”。
　　○注“分犹”至“作纷”。
　　○释曰：此谓怒讫归胙在下。云“，人也。车，巾车也”者，案《周礼》天子夏官有人职掌养马，春官有巾车职。诸侯虽兼官，亦当有人、巾车，是故引《周礼》为证。
　　聘日致饔。（急归大礼。）明日，问大夫。（不以残日问人，崇敬也。古文曰问夫人也。）夕，夫人归礼。（与君异日，下之也。今文归作馈。）
　　既致饔，旬而稍，宰夫始归乘禽，日如其饔饩之数。（稍，禀食也。乘禽，乘行之禽也，谓雁鹜之属。其归之，以双为数。其，宾与上介也。古文既为饩。）
　　[疏]“既致”至“之数”。
　　○注“稍禀”至“为饩”。
　　○释曰：云“既致饔，旬而稍”者，以其宾客之道，十日为正，行聘礼既讫，合归一旬之後，或逢凶变，或主人留之，不得时反，即有稍礼。故下文云：“既将公事，宾请归。”注云：“谓已问大夫，事毕请归，不敢自专，谦也。主国留之，飨食燕献无日数，尽殷勤也。”是主人留之。是以《周礼浆人》亦“共宾客之稍礼”，注云：“稍礼非飧饔之礼，留王稍所给宾客者，浆人所给，亦六饮而已。”诸侯相待亦如之，是其留致稍者也。云“乘禽，乘行之禽也”者，别言此者，欲见此乘非物四曰乘，言如其饔饩之数者，一牢当一双，故《聘义》云“乘禽日五双”，是此饔饩五牢者也。云“雁鹜之属”者，案《尔雅》“二足而羽”，若然，上介三牢则三双也，士介一牢则一双也，羽谓之禽，故以禽为雁鹜之属。云“其，宾与上介也”者，以其下文别有士介故也。
　　士中日则二双。（中犹也。不一日一双，大寡，不敬也。）
　　凡献，执一双，委其馀于面。（执一双，以将命也。面，前也，其受之也。上介受以入告之，士举其馀从之，宾不辞，拜受于庭。上介执之，以相拜于门中，乃入授人。上介受，亦如之。士介拜受于门外。）
　　[疏]“凡献”至“于面”。
　　○注“执一”至“门外”。
　　○释曰：云“上介受以入告之，士举其馀从之”者，此乘禽而云“凡献”，宜约私献。私献，摈者取献以入，士举其馀。此若上介受入，明其馀士举从入可知。云“不辞，拜受于庭”者，以其经无辞文，又饔饩云礼辞，明此禽礼轻，无辞，受于庭可知。“上介执之，以相拜于门中，乃入授人”者，此亦约私献，私献之时，摈者取献以入，又云摈者立于阈外，以相拜宾，辟摈者，授宰夫是其约也。云“上介受，亦如之”者，以其受饔饩之时，上介受己如宾礼，故知受乘禽亦如宾也。云“士介拜受於门外”者，以其受饩在门外，此受乘禽在门外可知。
　　禽羞、ㄈ献比。（比，放也。其致之，礼如乘禽也。禽羞，谓成孰有齐和者。ㄈ献，四时珍美新物也。ㄈ，始也，言其始可献也。《聘义》谓之时赐。）
　　[疏]“禽羞ㄈ献比”。
　　○注“比放”至“时赐”。
　　○释曰：云“禽羞，谓成孰有齐和者”，以其称羞，谓若庶羞、内羞之等，故称禽则以雁鹜等为之，故以成孰解之。“《聘义》谓之时赐”者，案《聘义》云：“燕与时赐无数。”时赐，谓四时珍异，以赐诸宾客。与此ㄈ献是一物，故引以为证。
　　归大礼之日，既受饔饩，请观。（聘於是国，欲见其宗庙之好，百官之富，若尤尊大之焉。）讶帅之，自下门入。（帅犹道也。从下门外入，游观非正也。）
　　各以其爵，朝服。（此句似非其次，宜在“凡致礼”下，绝烂在此。）
