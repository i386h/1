<!-- { "loadSidebar": true } -->
　　○释曰：云“佐食不授而祭於地，亦仪简也”者，《少牢》大夫妻云“上佐食ソ祭，主妇西面，於主人之北受祭，祭之”，此佐食祭於地，主妇抚之而已，故云亦仪简。云“亦”者，亦前不夹拜也。
　　献祝，笾、燔从，如初仪。及佐食，如初。卒，以爵入于房。（及佐食如初，如其献佐食，则拜主人之北，西面也。）
　　[疏]注“及佐”至“面也”。
　　○释曰：此无正文，以佐食北面拜受，主妇不宜与佐食同面拜送。又言“如初”，明与主人同西面拜，故郑云“拜主（元缺止此）人之北，西面”，与内子同。
　　宾三献如初，燔从如初，爵止。（初，亚献也。尸止爵者，三献礼成，欲神惠之均於室中，是以奠而待之。）
　　[疏]“宾三”至“爵止”。
　　○注“初亚”至“待之”。
　　○释曰：自此尽“卒复位”，论宾长献尸，及佐食并主人主妇致爵之事。此一科之内，乃有十一爵：宾献尸，一也；主妇致爵于主人，二也；主人酢主妇，三也；主人致爵于主妇，四也；主妇酢主人，五也；尸举奠爵酢宾长，六也；宾长献祝，七也；又献佐食，八也；宾又致爵于主人，九也；又致爵于主妇，十也；宾献主人酢，十一也。云“初，亚献也”者，知不初献者，以主妇亚献承初献後，宾长又承亚献後，故知如亚献，不得如初献也。又面位及燔从皆如亚献也。云“三献礼成，欲神惠之均於室中，是以奠而待之”者，谓尸得三献而礼成，言其实饮三爵，祝与佐食亦得三献，主人、主妇各得一酢而已。未得献，是神惠未均。奠而待之者，待主人、主妇致爵乃均也。案下文“众宾长为加爵如初，爵止”，郑注云：“尸止爵者，欲神惠之均于在庭。”止得一献，亦言均，则不以爵数为均，直据得一献则为均也。
　　席于户内。（为主人铺之，西面，席自房来。）
　　主妇洗爵，酌，致爵于主人。主人拜受爵，主妇拜送爵。（主妇拜，拜於北面也。今文曰主妇洗酌爵。）
　　[疏]注“主妇”至“酌爵”。
　　○释曰：云“主妇拜，拜於北面也”者，约有司傧尸於堂，主妇致爵于主人，主人致爵于主妇，北面于阼阶上答拜是也。
　　宗妇赞豆如初。主妇受，设两豆、两笾。（初，赞亚献也。主妇荐两豆笾，东面也。）
　　[疏]注“初赞”至“面也”。
　　○释曰：上主妇亚献时，但云“宗妇执两笾”，又云“祝赞笾祭”，无豆。此云“赞豆如初”，明赞豆之时，与赞笾同，故得言如初。知“东面”者，以主人西面，故知也。
　　俎入设。（佐食设之。）
　　[疏]“俎入设”。
　　○注“佐食设之”。
　　○释曰：知“佐食设之”者，见《有司》下大夫不傧尸者，主妇致爵於主人时，佐食设俎。彼室内行事，与士礼略同，故郑约之，知佐食设之也。
　　主人左执爵，祭荐，宗人赞祭。奠爵，兴，取肺，坐绝祭，哜之，兴，加于俎，坐扌兑手，祭酒，啐酒。（绝肺祭之者，以离肺长也。《少仪》曰：“牛羊之肺，离而不提心。”豕亦然。扌兑，拭也。扌兑手者，为绝肺染污也。寸刂肺不扌兑手。古文扌兑皆作说。）
　　[疏]注“绝肺”至“作说”。
　　○释曰：引《少仪》者，彼注云：“提犹绝也，不绝中央少许者。”引之证离肺长而不绝，故须绝之。云“忖肺不扌兑手”者，以已断绝取祭之，不须以手绝之，故不扌兑手也。
　　肝从。左执爵，取肝扌Й于盐，坐振祭，哜之。宗人受，加于俎。燔亦如之。兴，席末坐，卒爵，拜。（於席末坐卒爵，敬也。一酌而备，再从而次之，示均。）
　　[疏]注“於席”至“示均”。
　　○释曰：此决上主人献尸，宾长以肝从主妇献尸，兄弟以燔从。今一酌而肝燔从，则与尸等，故云“亦均”。亦者，亦上酒均於堂内。
　　主妇答拜，受爵，酌，醋，左执爵拜，主人答拜。坐祭，立饮，卒爵，拜，主人答拜。主妇出，反于房。主人降，洗，酌，致爵于主妇。席于房中，南面。主妇拜受爵，主人西面答拜。宗妇荐豆、俎，从献皆如主人。主人更爵，酌，醋，卒爵，降，实爵于篚，入，复位。（主人更爵自酢，男子不承妇人爵也。《祭统》曰：“夫妇相授受，不相袭处。酢不易爵，明夫妇之别。”古文更为受。）
　　[疏]注“主人”至“为受”。
　　○释曰：云“主人更爵自酢，男子不承妇人爵也”者，案上主妇献尸，尸酢，主妇不易爵，郑注云“辟内子”。致爵于主人，则易爵也。若然，案下记设洗，“篚在洗西，实二爵”，郑注云：“二爵者，为宾献爵止，主妇当致也。”此宾长所献爵，尸奠之，未举其篚，唯有一爵，得云易者，上主妇亚献洗爵，洗爵于房中，则房中有爵。又主妇献祝及佐食讫，以爵入于房後，主妇致爵于主人，还是房内爵。後主人致爵于主妇者，是下篚之爵。主妇饮讫，实于房中之篚，主人更取房内之爵以酌酢，酢讫，奠于下篚。云主人更爵者，谓酌酢爵与房内爵相更，郑注下记云：“主妇当致者，谓主人致爵於主妇”，则用下篚内爵也。
　　三献作止爵。（宾也，谓三献者，以事命之。作，起也。旧说云：宾入户，北面，曰皇尸请举爵。）
　　尸卒爵，酢。酌献洗及佐食。洗爵，酌，致于主人、主妇，燔从皆如初。更爵，酢于主人，卒，复位。（洗乃致爵，为异事新之。燔从皆如初者，如亚献及主人、主妇致爵也。凡献佐食皆无从，其荐俎，献兄弟以齿设之。宾更爵自酢，亦不承妇人爵。今文曰洗致，古文更为受。）
　　[疏]注“洗乃”至“为受”。
　　○释曰：此决上文宾献尸、献祝及佐食，皆不洗，今致于主人洗，故决之也。案下篇不傧尸洗爵，致于主人，注云：“以承佐食，贱新之。”此云“为异事新之”，注不同者，但为异事，异事则是承贱，承贱後则事异，言虽不同，理则一也。云“燔从皆如初者，如亚献及主人主妇致爵”者，谓如上主妇亚献尸，及祝皆燔从，此言皆燔从如初，故云如亚献及主人主妇致爵。虽云如初，则无肝从，故经释云“燔从皆如初”。云“凡献佐食皆无从”者，谓主人、主妇及宾长献佐食皆无从，故云“凡”。郑言此者，以经献祝及佐食洗爵，致于主人、主妇，燔从皆如初，在献佐食下，嫌献佐食亦然有燔从，故郑辨之。若然，佐食得献，与祝得献，同亦得如初，但无从为异。云“其荐俎献，兄弟以齿设之”者，以上佐食得献时，不见有设荐俎之文，下记云：“佐食於旅也，齿於兄弟。”故佐食荐俎，亦与兄弟同时设之也。
　　主人降阼阶，西面拜宾如初，洗。（拜宾而洗爵，为将献之。如初，如视濯时，主人再拜，宾答拜，三拜众宾，众宾答再拜者。）
　　[疏]“主人”至“初洗”。
　　○注“拜宾”至“拜者”。
　　○释曰：自此尽“实爵于篚”，论献宾及众宾之事也。
　　宾辞洗。卒洗，揖让升，酌，西阶上献宾。宾北面拜受爵。主人在右，答拜。（就宾拜者，此礼不主於尊也。宾卑则不专阶，主人在右，统於其位。今文无洗。）
　　[疏]“宾辞”至“答拜”。
　　○注“就宾”至“其位”。
　　○释曰：云“就宾拜者，此礼不主於尊也”者，案《乡饮酒》、《乡射》宾主献酢，各於其阶，至酬乃同阶。此因祭如初，宾非为尊之，所尊者，谓尸也。又宾是士家有司，卑，不得专阶，故就之使不得专阶也，对《乡饮酒》、《乡射》得专阶也。云“主人在右，统於其位”者，以其宾得在西阶上，北面，以东为右，主人位在阼阶，故云统於其位。郑言此者，主人就西阶，异於饮酒，主人在右，则与饮酒礼同，以言主人常居右也。
　　荐脯醢，设折俎。（凡节解者皆曰折俎，不言其体。略云折俎，非贵体也。上宾骼，众宾仪，公有司设之。）
　　[疏]“荐脯醢设折俎”。
　　○注“凡节”至“设之”。
　　○释曰：案下记云“宾骼”，郑云“骼，左骼也。宾俎全体，尊宾”也。折骨而曰折俎，明凡节解牲体皆曰折，升于俎，故名折俎。与折同名，其折义则异彼折骨。云“不言其体，略云折俎，非贵体也”者，案下记云“宾骼”，骼是牲体。此经云折俎者，亦用骼，非贵体，故略云折俎。若然，经尸俎祝佐食及主人、主妇俎体，皆不言之，而郑注独云宾俎，不言体者，尸祝等经不言牲体，亦不言折，以其体贵故也。此宾俎不言牲体而言折，明非贵体也。云“上宾骼，众宾仪”者，案下记唯云“宾骼”，其众宾已下皆ゾ┵，不言仪者，郑见《有司彻》主人献宾仪，司士设俎羊骼一；又云众宾长拜受爵，其┵体仪也。注云“仪者，尊体尽，仪度馀骨，可用而用之。尊者用尊体，卑者用卑体而已”是也。云“公有司设之”者，此即《有司彻》云“司士设俎，羊骼一，众宾┵体仪”是也。此下文云公有司在门西，则此设俎者也。
　　宾左执爵，祭豆，奠爵，兴，取肺，坐绝祭，哜之，兴，加于俎，坐扌兑手，祭酒，卒爵，拜。主人答拜，受爵，酌，酢，奠爵，拜。宾答拜。（主人酌自酢者，宾不敢敌主人，主人达其意。）
　　[疏]注“主人”至“其意”。
　　○释曰：云“宾不敢敌主人，主人达其意”者，以其宾是士之有司之中，以卑不敢与主人为敌，酢之，是以主人酌以自酢，达宾意故也。若《乡饮酒》、《乡射》宾皆亲酢主人，以其宾尊，行敌礼故也。
　　主人坐祭，卒爵，拜。宾答拜，揖，执祭以降，西面奠于其位，位如初，荐俎从设。（位如初，复其位东面。《少牢馈食礼》：“宰夫执荐以从，设于祭东。司士执俎以从，设于荐东。”是则皆公有司为之与？）
　　[疏]注“位如”至“之与”。
　　○释曰：以宾位在西阶下东面，今受献於西阶上，经云“执祭以降，西面奠于其位”，又言“位如初”，明复西阶下东面位可知也。
　　众宾升，拜受爵，坐祭，立饮。荐俎设于其位，辨。主人备答拜焉，降，实爵于篚。（众宾立饮，贱不备礼。《乡饮酒》记曰：“立卒爵者不拜既爵。”备，尽，尽人之答拜。）
　　尊两壶于阼阶东，加勺，南枋，西方亦如之。（为酬宾及兄弟，行神惠，不酌上尊，卑异之，就其位尊之。两壶皆酒，优之，先尊东方，示惠由近。《礼运》曰：“澄酒在下。”）
　　[疏]“尊两”至“如之”。
　　○注“为酬”至“在下”。
