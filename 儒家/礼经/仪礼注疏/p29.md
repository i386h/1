<!-- { "loadSidebar": true } -->
　　○释曰：云“非以君命使，则不称寡”者，此则《玉藻》云“大夫私事使，私人摈，则称名”。以其非聘问之礼，则为私事使，私人摈也。《聘礼》云：“若有言，则以束帛，如享礼。”引《春秋》晋侯使韩穿来言汶阳之田归於齐，《玉藻》注亦引之是也。郑云“谓摈赞者辞也”者，以《玉藻》自诸侯之於天子以下至大夫，皆云“摈者曰”，故知不自称，是摈赞之辞也。云“其使则皆曰寡君之某”者，释经“大夫士则曰寡君之老”，为公事使者也。此则《玉藻》云“公士摈，则曰寡大夫、寡君之老。大夫有所往，必与公士为宾”，亦一也。彼注云：“谓聘也。大聘使上大夫，小聘使下大夫。”则曰寡君之某，故郑总云“某”也。若然，经直云大夫，郑兼云士者，经本文是士，则云非以君命使，可以兼士也。但士无特聘问，或作介，往他国亦有称谓，而云寡君之士某也。云“《檀弓》曰仕而未有禄”者，谓试为大夫，士直有试功之禄，未有正禄。云“君有馈焉曰献”者，谓有馈物于君，亦与正禄者同称献。云“使焉云寡君之老”者，於他国君边自称寡君之某，此文亦兼士大夫。引之者，证公事使称寡君之某也。
　　凡执币者，不趋，容弥蹙以为仪。（不趋，主慎也。以进而益恭为威仪耳。今文无容。）
　　[疏]“凡执”至“为仪”。
　　○释曰：案《小行人》合六币：玉、马、皮、圭、璧、帛，皆称币。下文别云“执玉”，则此币谓皮马享币及禽挚皆是。
　　○注“不趋”至“无容”。
　　○释曰：凡趋有二种：有疾趋，“行而张足曰趋”是也；有徐趋，则下文“舒武举前曳踵”是也。今此经云“不趋”者，不为疾趋，故云“主慎也”。既不云疾趋，又不为下文徐趋，但徐疾之为之，故“以进而益恭为威仪”也。
　　执玉者，则唯舒武，举前曳踵。（唯舒者，重玉器，尤慎也。武，迹也。举前曳踵，备合也。今文无者，古文曳作扌世。）
　　[疏]“执玉”至“曳踵”。
　　○释曰：此篇直见在国以禽挚相见之礼，无执玉朝聘邻国之事。而云“执玉”者，因执挚相见，故兼见朝聘执玉之礼也。案《玉藻》记徐趋之节云“圈豚行”，又与此不同者，文有详略，俱是徐趋也。
　　○注“唯舒”至“作扌世”。
　　○释曰：云“唯舒者，重玉器，尤慎也”者，案《玉藻》云“执龟玉不趋”，不趋者，不为疾趋。又《曲礼》云：“凡执主器，执轻如不克。”故为重玉器，尤慎也。云“备合也”者，合，则颠倒恐损玉，故徐趋也。
　　凡自称於君，士大夫则曰“下臣”。宅者在邦，则曰“市井之臣”；在野，则曰“草茅之臣”；庶人则曰“剌草之臣”。他国之人则曰“外臣”。（宅者，谓致仕者也。致仕者，去官而居宅，或在国中，或在野。《周礼载师》之职“以宅田任近郊之地”。剌犹戋刂除也。今宅为，古文茅作苗。）
　　[疏]“凡自”至“外臣”。
　　○释曰：云“凡自称於君，士大夫则曰下臣”者，此与君言之时。案《玉藻》云“上大夫曰下臣”，与此同也。
　　○注“宅者”至“作苗”。
　　○释曰：此亦自称於君，以其致仕不在，故指宅而言，故曰“宅者，谓致仕者”也。云“或在国中，或在野”者，案《尔雅》“郊外曰野”，则自郊至畿五百里内皆名野。又案《乡大夫职》“国中七尺，野自六尺”，此亦云在国在野，相对其言，国外则云野，则云宅在野者，城外畿内皆是也。云“《载师》之职”者，彼郑注云：“宅田，致仕者之家所受田也”。引之，证彼言宅田据地，此言宅据所居，一也。云“剌犹戋刂除也”者，案《诗》有“其斯赵”，注云：“赵，剌也”，故以剌为戋刂除草木者也。
　　●卷八乡饮酒礼第四
　　[疏]《乡饮酒礼》第四。
　　○郑《目录》云：“诸侯之乡大夫，三年大比，献贤者能者於其君，以礼宾之，与之饮酒，於五礼属嘉礼。《大戴》此乃第十，《小戴》及《别录》此皆第四。”
　　○释曰：郑知此乡饮酒是诸侯之乡大夫献贤能法者，案《春官》小胥掌乐县之法，而云：“凡县锺磬，半为堵，全为肆。”注云：“锺磬者，编县二八十六枚而在一ね，谓之堵。锺一堵，磬一堵，谓之肆。半之者，谓诸侯之卿、大夫、士也。诸侯之卿、大夫半天子之卿、大夫。西县锺，东县磬。士亦半天子之士，县磬而已。”今此下唯县磬而无锺，故以为诸侯乡大夫也。若然，谓诸侯乡大夫，是大夫为之，亦应锺磬俱有，而直有磬者，郑彼注云“宾乡人之贤者，从士礼也”，故县磬而已。若然，天子乡大夫宾贤能从士礼，亦锺磬俱有，不得独有磬也。知诸侯之乡大夫非士者，案《乡射》记云士则鹿中，大夫则兕中。又经有“堂则物当楣，序则物当栋”，则非直州射兼有诸侯。乡大夫以五物询众庶，行射之礼，则知诸侯乡大夫是大夫为之可知也。凡乡饮酒之礼，其名有四：案此宾贤能谓之乡饮酒，一也；又案《乡饮酒义》云“六十者坐，五十者立侍”，是党正饮酒，亦谓之乡饮酒，二也；乡射州长春秋习射於州序，先行乡饮酒，亦谓之乡饮酒，三也；案《乡饮酒义》，又有卿大夫士饮国中贤者，用乡饮酒，四也。其《王制》云：“习射尚功，习乡尚齿。”还是乡饮酒党饮酒法。
　　乡饮酒之礼。主人就先生而谋宾、介。（主人，谓诸侯之乡大夫也。先生，乡中致仕者。宾、介，处士贤者。《周礼》大司徒之职：“以乡三物教万民而宾兴之：一曰六德，知、仁、圣、义、忠、和；二曰六行，孝、友、睦、姻、任、恤；三曰六艺，礼、乐、射、御、书、数。”《乡大夫》以“正月之吉，受法于司徒，退而颁之于其乡吏，使各以教其所治，以考其德行，察其道艺”，及三年大比，“而兴贤者、能者。乡老及乡大夫帅其吏与其众寡，以礼礼宾之。厥明，献贤能之书於王”，是礼乃三年正月而一行也。诸侯之乡大夫，贡士於其君，盖如此云。古者年七十而致仕，老於乡里，大夫名曰父师，士名曰少师，而教学焉，恒知乡人之贤者。是以大夫就而谋之，贤者为宾，其次为介，又其次为众宾，而与之饮酒，是亦将献之，以礼礼宾之也。今郡国十月行此饮酒礼，以《党正》每岁“邦索鬼神而祭祀，则以礼属民而饮酒于序，以正治谓”之说，然此篇无正齿位之事焉。凡乡党饮酒必於民聚之时，欲见其化，知尚贤尊长也。《孟子》曰：“天下有达尊三，爵也、德也、齿也。”）
　　[疏]“乡饮”至“宾介”。
　　○释曰：自此至“介亦如之”，论乡大夫与先生谋宾介，并戒告之仪。“主人就先生而谋宾介”者，谓乡大夫尊敬之，先就庠学者，若先生谋此二人道艺优者为宾，稍劣者为介。
　　○注“主人”至“齿也”。
