<!-- { "loadSidebar": true } -->
　　○释曰：知“亦饪”者，依上介知然。知“鼎五”者，以宾九，上介七，众介当五，降杀以两。又约少牢五鼎，此亦少牢，故知亦五鼎也。知鼎实有羊、豕、鱼、腊与肠胃者，以上介无鲜鱼、鲜腊，此又无牛，故从羊豕以下数之得五。案少牢有肤，此无者，生人食与祭异，故《玉藻》“朔月少牢五俎”，亦云羊、豕、鱼、腊、肠胃，不数肤也。案上注皆不言“新至尚熟”，於此言之者，上文宾与上介皆言饪一牢，在西；下归饔饩亦言饪一牢，在西；此众介直言少牢，不言饪；下文归饔饩，亦直言饩一牢，无饪；恐众介飧饔前後皆无饪，故特言之。新至尚熟，对後无饔，直有饩，不尚熟也。必知少牢是饪者，承上介一牢饪，知此亦饪。云“堂上之馔四豆、四簋、两钅开、四壶，无”，知数如此者，以宾与上介降杀以两，故然也。知无者，以宾有二，《曲礼》云：“岁凶，大夫不食粱。”非岁凶，大夫食粱。粱，大夫常食，大夫礼多，与宾同，盛稻粱，则上介亦二，与宾同。士非直不合食粱，差降，亦无也。
　　厥明，讶宾于馆。（此讶下大夫也。以君命迎宾谓之讶。讶，迎也。亦皮弁。）
　　[疏]“厥明”至“于馆”。
　　○注“此讶”至“皮弁”。
　　○释曰：自此尽“每曲揖”，论将行聘礼主君迎宾向庙之事。云“此讶下大夫也”者，案《周礼》有掌讶，中士八人为之。此讶下大夫，非彼掌讶也。案下记云：“卿，大夫讶；大夫，士讶；士皆有讶。”又《周礼掌讶》云：“凡宾客，诸侯有卿讶，卿有大夫讶，大夫有士讶，士皆有讶。”此大聘是卿，故使下大夫讶也。天子诸侯虽有掌讶之官，朝聘之宾，不使掌讶为讶，直以尊卑节级为讶，故云此讶下大夫也。言“以君命迎”者，凡举事，皆以承君命，故知迎宾待君命也。云“亦皮弁”者，下文君及宾皮弁，明此大夫亦皮弁服也。
　　宾皮弁聘，至于朝。宾入于次。（服皮弁者，朝聘主相尊敬也。诸侯视朔皮弁服。入于次者，俟辨也。次在大门外之西，以帷为之。）
　　[疏]“宾皮”至“于次”。
　　○注“服皮”至“为之”。
　　○释曰：云“服皮弁者，朝聘主相尊敬也”者，《周礼大行人》诸侯朝天子，各服冕服，庙中将币三享。《觐礼》亦云“侯氏裨冕”，在庙觐天子。此诸侯待四方朝聘皆皮弁者，入天子庙，得申其上服；入已庙，不可以冕服，又不可服常朝之服，故服天子之朝服，诸侯以为视朔之服，在庙待朝聘之宾，是相尊敬故也。知此皮弁是诸侯视朔服者，以其《玉藻》云诸侯“皮弁以听朔於大庙”是也。云“次在大门外之西，以帷为之”者，下记云：“宗人授次，次以帷，少退于君之次。”以宾位在西，故知也。
　　乃陈币。（有司入于主国庙门外，以布幕陈币，如展币焉。圭璋，贾人执椟而俟。）
　　[疏]“乃陈币”。
　　○注“有司”至“而俟”。
　　○释曰：“有司入于主国庙门外”者，案下文行聘时，币在主国庙门外，知在此也。知有幕者，以言陈币如展币，明亦布幕陈币也。云“圭璋，贾人执椟而俟”者，案下文云：“贾人东面坐启椟取圭。”郑注“贾人乡入陈币，东面俟，於此言之，就有其事也”是也。
　　卿为上摈，大夫为承摈，士为绍摈。摈者出请事。（摈，谓主国之君所使出接宾者也。绍，继也，其位相承继而出也。主君，公也，则摈者五人；侯伯也，则摈者四人；子男也，则摈者三人。《聘义》曰：“介绍而传命，君子於其所尊不敢质，敬之至也。”既知其所为来之事，复请之者，宾来当与主君为礼，为其谦不敢斥尊者，启发以进之。於是时，宾出次，直西，北面。上摈在东阈外，西面。其相去也，公之使者七十步，侯伯之使者五十步，子男之使者三十步。此旅摈耳，不传命。上介在宾西北，东面。承摈在上摈东南，西面，各自次序而下。末介、末摈，旁相去三丈六尺。上摈之请事，进南面，揖宾俱前，宾至末介，上摈至末摈，亦相去三丈六尺。止揖而请事，还入告于公。天子诸侯朝觐，乃命介绍传命耳。其仪，各乡本受命，反面传而下，及末，则乡受之，反面传而上。又受命传而下，亦如之。此三丈六尺者，门容二彻参个，旁加各一步也。今文无摈。）
　　[疏]“卿为”至“请事”。
　　○注“摈谓”至“无摈”。
　　○释曰：此摈陈在主国大门外，主君之摈与宾之介东西相对，南北陈之。云“其位相承继而出也”者，从门向南陈，为继而出。云“主君，公也，则摈者五人；侯伯也，则摈者四人；子男也，则摈者三人”者，案《周礼大行人》天子待诸侯，云上公之礼摈者五人，侯伯之礼摈者四人，子男则摈者三人。今以诸侯待聘宾，用天子待已之摈数者，以诸侯自相待，无文，郑以意解之。但天子尊，得分辨诸侯尊卑以待之。诸侯卑，降天子，不敢分辨。前人故据已国大小而为摈数，且《春秋》又有大国朝焉，小国聘焉，又有卿出并聘之事，则小国有朝大国法，无大国下朝小国之礼。若相聘问，大小皆得。若然，待其臣，据此文与待君等，天子待诸侯之臣亦宜与君同也。又案《周礼》大宗伯为上摈，小行人为承摈，《觐礼》啬夫为末摈，若待子男，三人足矣。若侯伯少一人，待上公少二人，一人、二人，皆以士充数也。引《聘义》者，案彼郑注：“质，谓正自相当。”故设摈介通情乃相见，是敬之至。引之者，证须摈介之意也。云“既知其所为来之事”者，在道已遣士请事、大夫问行郊劳致馆之等，是足知来事矣。云“复请之者，宾来当与主君为礼，为其谦不敢斥尊者，启发以进之”者，亦解所以立摈介通情，及进相见之义也。云“於是时，宾出次，直西，北面”者，案《玉藻》云：“君入门，介拂，大夫中枨与之，士介拂辰。”此谓朝君。又云“宾入不中门”，此谓聘宾，云不中门，则此西北面者。若然，聘宾入门，还依作介入时同，亦拂也。云“上摈在东阈外，西面”者，主位在东，故宾在西。上摈在东，以摈位并门东西面，故上摈亦西面向君也。云“其相去也，公之使者七十步，侯伯之使者五十步，子男之使者三十步”者，此依《大行人》云：“诸侯之卿，其礼各下其君二等。”郑注云：“所下者，介与宾主之。”是以步数与介数亦降二等也。云“此旅摈耳”者，案《司仪》云“三问，旅摈”，郑云：“旅，陈，陈摈介，不传辞。”故郑此云不传命也。若然，上注下注皆引《聘义》云“介绍而传命”者，若交摈传命，则是宾介传命。此旅摈传命者，直是宾来至末介下，对上摈传本君之命也。其介相绍继，则交摈旅摈同，唯传命，不传辞，有异矣。是以《司仪》云：“及将币交摈。”郑注亦引《聘义》“介绍而传命”为证，以其皆是相连继於位也。云“上介在宾西北，东面。承摈在上摈东南，西面”，此谓宾直西北面，主君在门内南面，列位时云西北东南者，据宾西北望上介，介仍向正北陈之矣。上摈东南望承摈等，仍向正南陈之矣。不谓介西北邪陈，摈东南向邪陈也。云“各自次序而下”者，宾之介或七，或五，或三，从南向北，次序上次，下至末介；主人之摈，或五，或四，或三，从承摈向南上次，下至末摈也；东西相去三丈六尺。云“上摈之请事，进南面，揖宾俱前”者，谓上摈入，向公前北面受命，出门南面遥揖宾使前，摈者渐南行，宾至末介北，东面，上摈至末摈南，西面，东西相去亦三丈六尺。云“止揖而请事”者，二人俱立定，乃揖而请所为来之事。云“还入告于公”者，宾对讫，上摈入告公，公乃有命纳宾也。云“天子诸侯朝觐，乃命介绍传命耳”者，此引《聘义》文。自此以下，论天子诸侯交摈法。云“绍”者，亦谓使介相绍继以传命，传命即摈介相传宾主之命也。此交摈谓在大门外，初未迎宾时。案《曲礼》注：“春夏受挚於朝，受享於庙，秋冬一受之於庙。”《觐礼》“天子不下堂而见诸侯”，则秋冬受挚、受享皆无迎法。无迎法，则无此交摈之义。若春夏受挚於朝，无迎法，受享於庙则迎之，故《大行人》云“庙中将币三享”，郑注：“朝，先享不言朝者，朝正礼，不嫌有等也。”是正朝无迎法。若然，《觐礼》无迎法，此云朝觐，彼言觐者，觐虽无迎法，飨食则有迎法。故《齐仆》云朝觐宗遇，飨食皆乘金路，其法仪各以其等，为车送逆之节，故连觐也。云“其仪，各乡本受命，反面传而下”者，虽言各乡本受命，非一时之事，先上摈入受命，出，传与承摈，承摈传与末摈，此是上摈乡本受命。反面传而下，末介向末摈边受命传与次介，次介传与上介，上介传与宾，是及其末，则乡受之，反面传而上也。云“又受命传而下，亦如之”者，此乃发宾传向主君，一如前发主君传而向下，故云亦如之。如此三回，为交摈三辞，此则《司仪》云“诸公相为宾，交摈三辞”者也。诸、侯、伯、子、男相为宾，如诸公之仪，其交摈则同也。云“此三丈六尺”者，此则却计前云相去三丈六尺。云“门容二彻参个”者，《冬官匠人》云天子五门。匠人直计应门，直举应门，则皋、库、雉亦同。云“二彻参个”者，辙广八尺，参个三八二十四，门容二丈四。云“傍加各壹步也”者，此无正文，但人之进退周旋，不过再举足一步，故门傍各空一步，丈二添二丈四尺，为三丈六尺。
　　公皮弁，迎宾于大门内。大夫纳宾。（公不出大门，降于待其君也。大夫，上摈也，谓之大夫者，上序可知。从大夫总，无所别也。於是宾主人皆裼。）
　　[疏]注“公不”至“皆裼”。
　　○释曰：云“降于待其君也”者，案《司仪》诸公相为宾，公皮弁，交摈，车迎，拜辱，出大门。此於门内，是降於待其君也。云“从大夫总，无所别也”者，《春秋》之义，卿称大夫。《王制》云“上大夫卿”，是总无别也。云“於是宾主人皆裼”者，案《玉藻》云：“不文饰也不裼。”又云：“执龟玉袭。”下文行聘时执玉，宾主人皆袭，此时未执玉，正是文饰之时，明宾主人皆裼也。
　　宾入门左。（内宾位也。众介随入，北面西上少退，摈者亦入门而右，北面东上，上摈进相君。）
　　[疏]“宾入门左”。
　　○注“内宾”至“相君”。
