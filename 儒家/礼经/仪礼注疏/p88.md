<!-- { "loadSidebar": true } -->
　　○释曰：自此尽“俟”，论宾初至，主君请行聘礼，宾又请俟之事。云“至于朝”者，郑云“宾至外门”者，外门即诸侯之外朝，故下云“以柩造朝”，亦谓大门外为外朝也。云“下大夫入告，出释此辞”者，此下大夫即夫人劳宾导宾入者也。云“明至欲受之，不敢稽宾”，案《觐礼》云：“侯氏遂从之，天子赐舍。”郑云“且使即安”，不即言欲受之者，彼天子以诸侯为臣，故使且安。此邻国聘宾，不臣人之臣，故言不敢稽宾也。云“迁主所在曰祧”者，此总解天子诸侯称祧也。云“周礼：天子七庙，文武为祧”者，案《周礼大宗伯序官守祧职》云“奄八人”，郑注云：“远庙曰祧。”又《守祧职》云“掌守先王先公之庙祧”，郑注云：“庙谓大祖之庙，及三昭三穆，迁主所藏曰祧，先公之迁主藏于后稷之庙。先王之迁主藏于文武之庙。”云奄八人，庙有一奄，周立七庙，通姜原庙为八，故奄八人。《祭法》，郑注云：“祧之言超也。超，上去意也，不毁之也。”云“迁主所藏曰祧”，天子有二祧，以藏迁主，诸侯无二祧，迁主藏于大祖庙，故此名大祖庙为祧也。云“既拚”者，《少仪》云：“扫席前曰拚。”拚者，扫除之名。云“诸侯五庙”，《王制》与《祭法》文。云“则祧，始祖，是亦庙也，言祧者，祧尊而庙亲，待宾客者，上尊者”，下文“迎宾於大门，揖入，及庙门”，受宾聘享皆在庙。此云先君之祧，明下云庙是大祖庙可知。是以於大祖庙受聘享，尊之。若飨食则於祢庙，燕又在寝，弥相亲也。此郑义。若孔君、王肃，则以高祖之父及祖为二祧，非郑义也。
　　宾曰：“俟。”（宾之意不欲奄卒主人也。且以道路悠远，欲沐浴齐戒，俟，未敢闻命。）
　　[疏]“宾曰俟”。
　　○注“宾之”至“闻命”。
　　○释曰：此郑以意解之。上文以意解主君不欲稽留於宾。此经解“宾意不欲奄卒主人”，故云“俟”。必知有齐戒沐浴者，案《玉藻》云：“将公所，宿齐戒，沐浴。”彼谓臣见己君入庙，必须齐戒沐浴，此有齐戒沐浴可知也。云“未敢闻命”者，谓不腆先君之祧，既拚以俟之命，不敢闻之也。
　　大夫帅至于馆，卿致馆。（致，至也。宾至此馆，主人以上卿礼致之，所以安之也。）
　　[疏]“大夫”至“致馆”。
　　○注“致至”至“之也”。
　　○释曰：自此尽“送再拜”，论主君遣卿致馆之事。云“宾至此馆，主人以上卿礼致之”者，案《觐礼》云：“侯氏遂从之，天子赐舍，辞曰：赐伯父舍。侯氏再拜稽首，受傧之束帛、乘马。”注云：“王使人以命致馆无礼，犹傧之者，尊王使也。”无礼，谓无束帛。此云“以上卿礼”，明有束帛，致亦可知。若然，有礼则称致，觐礼不称致，无礼故也。案《司仪》云诸公相为宾，主君郊劳，云“三辞，拜受”，拜受谓拜受币。又云“致馆亦如之”，郑云：“使大夫授之，君又以礼亲致焉。”亦是有币可知。又云：“诸侯、诸伯、诸子、诸男之相为宾也，各以其礼相待也，如诸公之仪。”是五等相待，致馆同有币矣。天子待诸侯无币，则其臣来无币可知。据此文，侯、伯之卿聘郊劳致馆有币，则五等待臣皆同有币也。《司仪》诸侯之臣相为国客，亦皆有币，与此同。若诸侯遣大夫小聘曰问，下云：“小聘曰问，不享，有献，不及夫人，不筵几，不礼，面不升，不郊劳。”注云：“记贬於大聘，所以为小也。献，私献也。面犹觌也。”虽不言不致馆，略之耳，亦不致也。又诸臣朝觐天子，天子无礼以致，犹傧，尊王使。又五等自相朝，主国皆有礼，皆有傧，故《司仪》云：“宾继主君，皆如主国之礼。”郑玄谓“继主君者，傧主君也。傧之者，主君郊劳，致馆饔饩，还圭赠郊送之时也”，此等皆主君亲致馆。又云“致馆亦如之”，亦如郊劳时，亦有傧矣。以此言，诸臣致者，皆有傧也。若诸侯遣卿大夫聘，王国有用币致馆，无傧也。故《司仪》云“诸公之臣相为国客”，“致馆如初之仪”，郑注云“如郊劳也，不傧耳”是也。
　　宾迎，再拜。卿致命，宾再拜稽首。卿退，宾送再拜。（卿不俟设飧之毕，以不用束帛致故也。不用束帛致之者，明为新至，非大礼也。）
　　[疏]“宾迎”至“再拜”。
　　○注“卿不”至“礼也”。
　　○释曰：云“宾迎再拜”者，宾在馆如主人，故先拜也。卿不言答拜，答拜可知，但文略耳。虽不言入、言迎，则入门可知。言“卿致命”者，亦东面致君命也。云“卿不俟设飧之毕，以不用束帛致故也”者，下直云“宰夫朝服设飧”，不言致，则此卿致馆，兼致飧矣。致馆有束帛，致飧空以辞。致君命无束帛者，案下记云“飧不致”，郑注云：“不以束帛致命，草次馔，飧具轻。”若然，卿以空拜致飧，既即退，不待宰夫设毕也，以不用束帛致故也。云“非大礼也”者，对下“聘日致饔”，郑云“急归，大礼”也。若然，此侯伯之卿礼，其公之臣，亦以币帛致。案《司仪》云“诸公之臣相为国客，致馆如初之仪”，郑注云“不言致飧者，君於聘大夫不致飧也。《聘礼》曰‘飧不致，宾不拜’”是也。其子男之臣，不致可知。又案《司仪》云君亲致馆，至於“致飧如致积之礼”，郑注云：“俱使大夫，礼同也。”以此言之，致馆致飧，似别人者，但致积在道，致飧在馆，所致别人。若致馆与致飧同时，致馆者兼致飧，无嫌也。言俱使大夫者，言积与飧同使大夫，决君不亲之义，何妨致馆与致飧一人也。其臣致飧无币，其五等诸侯致飧则有币。案《司仪》诸侯相於“致飧如致积”，致积有币，知致飧亦有币也。
　　宰夫朝服设飧，（食不备礼曰飧。《诗》云“不素飧兮”，《春秋传》曰“方食鱼飧”，皆谓是。）
　　[疏]“宰夫朝服设飧”。
　　○注“食不”至“谓是”。
　　○释曰：云“食不备礼曰飧”者，对饔饩也。生与腥饪俱有，馀物又多，此飧唯有腥饪而无生，馀物又少，故云不备礼也。引《诗传》者，案《诗》云：“彼君子兮，不素飧兮。”毛云：“熟食曰飧。”郑云：“读如鱼飧之飧。”则《诗》飧与《传》鱼飧同，是直食鱼与饭为飧。彼少牢，小礼中不备；此则两大牢，大礼中不备。不备是同，故引证一边不备，其实礼有异也。“《春秋传》曰’方食鱼飧‘”者，案宣六年经书晋赵盾卫孙免侵陈，《公羊传》曰：“赵盾弑君，此其复见何？亲弑君者赵穿也。亲弑君者，赵穿，则曷为加之赵盾？不讨贼也。复国不讨贼，此非弑君如何？赵盾之复国柰何？灵公为无道，灵公使膳宰以熊番不熟，公杀之。盾入谏，公见盾再拜，盾拜稽首，归。公使勇士某者往杀之，勇士入门，不见人，其户，方食鱼飧。勇士曰：嘻，子诚仁人也，是子之俭也，吾不忍杀子也。虽然，吾不可复见吾君矣。遂刎颈而死。”是鱼飧之事。
　　饪一牢，在西，鼎九，羞鼎三；腥一牢，在东，鼎七。（中庭之馔也。饪，孰也。孰在西，腥在东，象春秋也。鼎西九东七。凡其鼎实与其陈，如陈饔饩。羞鼎则陪鼎也，以其实言之，则曰羞，以其陈言之，则曰陪。）
　　[疏]“饪一”至“鼎七”。
　　○注“中庭”至“曰陪”。
　　○释曰：云“中庭之馔也”者，对下文是堂上及门外之馔也。云“象春秋也”者，腥之言生，象春物生；饪，孰也，象秋物有成孰，故云象春秋也。云“鼎西九东七”者，九谓正鼎九，牛、羊、豕、鱼、腊、肠胃、肤、鲜鱼、鲜腊；东七者，腥鼎无鲜鱼、鲜腊，故七。云“凡其鼎实与其陈，如陈饔饩”者，如其死牢，故《掌客》云：诸侯之礼，饔饩九牢、七牢、五牢，其死牢如飧之陈，凡介、行人皆有飧饔饩。此则如介礼也。是飧之死牢与饔饩死牢，实与飧陈同，亦於东阶、西阶也。云“羞鼎则陪鼎也”，知是一物者，此云“羞鼎”，下饔饩言“陪鼎”，故知一也。陪鼎三，则下云乡、熏、尧是也。
　　堂上之馔八，西夹六。（八、六者，豆数也。凡馔以豆为本。堂上八豆、八簋、六钅开、两簋、八壶。西夹六豆、六簋、四、两、六壶。其实与其陈，亦如饔饩。）
　　[疏]“堂上”至“夹六”。
　　○注“八六”至“饔饩”。
　　○释曰：堂上与西夹所陈六、八非一，知六、八是豆者，凡设馔皆先设豆，乃设馀馔，故郑云凡馔以豆为本。无妨六八之内，兼有馀馔，故郑言簋、钅开之等也。凡郑所云，皆约饔饩，故云“亦如饔饩”也。郑必约与陈饔饩同者，以其陈鼎饔饩同，故知馀亦同也。
　　门外米、禾皆二十车。（禾，稿实并刈者也。诸侯之礼，车米视生牢，禾视死牢，牢十车。大夫之礼，皆视死牢而已。虽有生牢，不取数焉。米陈门东，禾陈门西。）
　　[疏]“门外”至“十车”。
　　○注“禾稿”至“门西”。
　　○释曰：“诸侯之礼，车米视生牢，禾视死牢，牢皆十车”者，案《掌客》云：上公之礼，飧五牢，饔饿九牢，其死牢如飧之陈，牵四牢，车米视生牢，牢十车，车秉有五{数}，车禾视死牢，牢十车；侯伯飧四牢，饔饩七牢，其死牢如飧之陈，牵三牢；子男飧三牢，饔饩五牢，其死牢如飧之陈，牵二牢，皆米视生牢，牢十车，禾视死牢，牢十车。是其义也。云“大夫之礼，皆视死牢而已。虽有生牢，不取数焉”者，知然者，见下归饔饩五牢，饔三牢，饩二牢，饔三牢，死牢也。门外米禾皆三十车，与死三牢同，不取饩二牢生之数，故知义然也。云“米陈门东，禾陈门西”者，此亦约下归饔饩知之，上皆云陈如饔饩，此不云如饔饩者，至下经与薪刍并云“凡此之陈，亦如饔饩”是也。
　　薪刍倍禾。（各四十车。凡此之陈，亦如饔饩。）
　　上介，饪一牢，在西，鼎七，羞鼎三；堂上之馔六；门外米禾皆十车，薪刍倍禾。（西鼎七，无鲜鱼、鲜腊。）
　　[疏]“上介”至“倍禾”。
　　○注“西鼎”至“鲜腊”。
　　○释曰：六者与宾西夹数同，但言堂则西夹无矣。云“西鼎七，无鲜鱼、鲜腊”者，此亦约饔饩时宾饪鼎数，故下文宾腥鼎七，无鲜鱼、鲜腊，此亦鼎七，故知无鲜鱼、鲜腊也。
　　众介皆少牢。（亦饪在西。鼎五，羊、豕、肠、胃、鱼、腊。新至尚孰，堂上之馔四豆、四簋、两钅开、四壶，无。）
　　[疏]“众介皆少年”。
　　○注“亦饪”至“无”。
