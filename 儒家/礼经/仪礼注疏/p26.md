<!-- { "loadSidebar": true } -->
　　○释曰：云“挚，所执以至”者，挚得训为至，升为士者（元缺一字）彼人相见，欲相尊敬，必执禽鸟始得至，故云挚所执以至者也。云“士挚用雉”者，对大夫已上所执羔、雁不同也。云“取其耿介，交有时，别有伦也”者，伦，类也。交接有时，至於别後，则雄雌不杂，谓春交秋别也。士之义亦然，义取耿介不犯於上也。云“雉必用死者，为其不可生服也”者，经直云冬用雉，知用死雉者，《尚书》云：“三帛、二牲、一死挚。”则雉，义取耿介，为君致死也。云“夏用居，备腐臭也”者，案《周礼庖人》云：“春行羔豚，夏行居肃。”郑云：“居，乾雉。肃乾鱼。”居肃热而乾，乾则不腐臭，故此取不腐臭也。冬时虽死，形体不异，故存本名，称曰雉。夏为乾居，形体异，故变本名称曰居也。云“左头，头，阳也”者，《曲礼》云“执禽者左首”，雉与羔、雁同是合生执之物，以不可生服，故杀之虽死，犹尚左以从阳也。云“某子，今所因缘之姓名也”者，谓绍介之姓名。云“以命者，称述主人之意”者，言绍介之人称述主人之辞意传来宾也。云“今文头为ㄕ”者，郑不从今文者，以其ㄕ，项也，项不得为头，故不从也。但此云某子以命命某见，谓旧未相见，今始来见主人，故须某子传，通孺悲欲见孔子，不由绍介，故孔子辞以疾。且经云某子，郑云某子，今所因缘之姓名。案《乡饮酒》云“某子受酬”，注云：“某者，众宾姓。”又《乡射》云“某酬某子”，注云：“某子者，氏也。”与此注某子为姓名不同者。彼旅酬下为上，尊敬在上，以《公羊传》：“名不若字，字不若子。”故下者称姓，以配子，彼对面语，故不言名。此非对面之言，於彼遥称绍介之意，若不言名，直称姓是何人，故郑以姓名解之也。若然，《特牲》云“皇祖某子”，注为伯子、仲子者，以孙不宜云父祖姓，故以伯子、仲子言之，望经为义，故注有殊。若然，注宜有名，无者误也。
　　主人对曰：“某子命某见，吾子有辱。请吾子之就家也，某将走见。”（有，又也。某子命某往见，今吾子又自辱来，序其意也。走，犹往也。今文无走。）
　　[疏]“主人”至“走见”。
　　○释曰：云“某子命某见”者，某子则是绍介姓名，以某子是中之人，故宾主共称之也。此上下皆言请，不言辞。辞而不受，须相见，故言请而已。
　　○注“有又”至“无走”。
　　○释曰：郑转有为又者，以言某子以命命某，往就彼见吾子，又自辱来，於义为便，故从又，不从有也。云“走，犹往也”者，以言走，直取急往相见之意，非走骤之义，故释从往也。云“今文无走”字者，无走，於文义不足，故不从今文从古文也。
　　宾对曰：“某不足以辱命，请终赐见。”（命，谓请吾子之就家。）
　　主人对曰：“某不敢为仪，固请吾子之就家也，某将走见。”（不敢为仪，言不敢外貌为威仪，忠诚欲往也。固，如故也。今文不为非，古文云“固以请”也。）
　　[疏]注“不敢”至“以请”。
　　○释曰：固如故也者，固为坚固，坚固则如故，以再请如前，故云固如故也。云“今文不为非”者，云非敢於义不便，故不从今文非也。云“古文云‘固以请’”者，固请於文从便，若有以字於文赊缓，故不从古文“固以请”也。
　　宾对曰：“某不敢为仪，固以请。”（言如固请终赐见也。今文不为非。）
　　主人对曰：“某也固辞，不得命，将走见。闻吾子称挚，敢辞挚。”（不得命者，不得见许之命也。走，犹出也。称，举也。辞其挚，为其大崇也。古文曰“某将走见”。）
　　[疏]注“不得”至“走见”。
　　○释曰：云“走犹出也”者，亦如上之走往，披据句宾家，故走为往，此据出门，故云走犹出也。云“辞其挚，为其大崇也”者，凡宾主相见，唯此新升为士有挚，又初不相识，故有挚为重。对重相见，则无挚为轻。是以始相见，辞之为大崇，故也。云“古文曰‘某将走见’”者，上再番皆云“某将走见”，今此三者亦云“某将走见”，与前同，此叠古文不从者，以上第一番请宾主皆无“不敢为仪”，第二番宾及主人皆云“不敢为仪”，文句既异，若不云某，於文不便，故须云某也。此三番於上已云某也，固辞不得命，於下不须云某，於文便，古文更云“某将走见”，文叠，故不从也。
　　宾对曰：“某不以挚不敢见。”（见於所尊敬而无挚，嫌大简。）
　　[疏]注“见於”至“大简”。
　　○释曰：此士相见唯是平敌相伉，案《曲礼》云：“主人敬客则先拜客，客敬主人则先拜主人。”并不问爵之大小，唯以相尊敬为先後，故虽两士，亦得云相尊敬，不敢空手，须以挚相见。若无挚相见，是则大简略也。
　　主人对曰：“某不足以习礼，敢固辞。”（言不足习礼者，不敢当其崇礼来见己。）
　　[疏]注“言不”至“见己”。
　　○释曰：案上经宾云某不以挚不敢见，是宾以崇礼来见主人。今主人不敢当其崇礼来见己，故变文言“不足以习礼”，故郑云言不足习礼者，不敢当其崇礼来见已也。
　　宾对曰：“某也不依於挚不敢见，固以请。”（言依於挚，谦自卑也。今文无也。）
　　[疏]注“言依”至“卑也”。
　　○释曰：凡相见之礼，以卑见尊必依挚。《礼记檀弓》云“鲁人有周丰也者，哀公执挚请见之”者，是下贤，非正法。今《士相见》云“不依於挚不敢见”，谦自卑也。
　　主人对曰：“某也固辞，不得命，敢不敬从！”出迎于门外，再拜。宾答再拜。主人揖，入门右。宾奉挚，入门左。主人再拜受。宾再拜送挚，出。（右，就右也。左，就左也。受挚於庭，既拜受，送则出矣。不受挚於堂，下人君也。今文无。）
　　[疏]注“右就”至“无文”。
　　○释曰：凡门出，则以西为右，以东为左；入门则以东为右，以西为左，依宾西主东之位也。知“受挚於庭”者，以其入门左右，不言揖让而升之事，故知在庭也。云“既拜，送则出矣”者，欲见宾拜送挚讫而言出，则去还家，无意得待主人留己也。云“不受挚於堂，下人君也”者，《聘礼》宾升堂致命授玉，又下云君在堂升见无方阶，亦是升堂见君法，故云不升堂下人君也。
　　主人请见，宾反见，退。主人送于门外，再拜。（请见者，为宾崇礼来，相接以矜庄，欢心未交也。宾反见，则燕矣。下云“凡燕见於君”至“凡侍坐於君子”，博记反见之燕义，臣初见於君，再拜，奠挚而出。）
　　[疏]“主人请见”至“再拜”。
　　○注“请见”至“而出”。
　　○释曰：郑解主人留宾之意。云“请见”者，为宾崇礼来相接，则执挚来是也。云“以矜庄，欢心未交也”者，正谓入门拜受，拜送时宾主俱矜庄相敬，欢心未交也。云“宾反见，则燕矣”者，上《士冠》礼宾、《士昏》纳采之等，《礼记》皆有礼宾、飨宾之事，明此行礼，主人留必不虚，宜有欢燕，故云则燕矣。以挚相见，非聘问之礼。燕既在寝，明前相见亦在寝之庭矣。若诸文有留宾者，多是礼宾之事，知此不行礼宾而云燕者，彼诸文皆是为馀事相见，以其事重，故为礼宾。此直当身相见，其事轻，故直有燕矣。是以诸文礼宾，此燕宾，故直云“请见”也。云“‘凡燕见於君’至‘反见之燕义’”者，凡燕见，或反见，或本来侍坐，非反见，下注云“此谓特见图事，非立宾主之燕”是也。侍坐於君子之下，乃有侍坐、问夜、膳荤、赐食爵之等，不引证燕见者，彼直是侍坐法，非燕见之礼故也。云“臣初见於君，再拜，奠挚而出”者，郑欲见自“燕见于君”下至“凡侍坐於君子”皆反见燕法，其中仍有臣见于君法，臣始事见于君法，礼毕，奠挚而出，君亦当遣人留之燕也。若然，下有他邦之人则还挚，虽不见反燕，臣尚燕他邦，有燕可知，但文不具也。
　　主人复见之，以其挚，曰：“者吾子辱，使某见。请还挚於将命者。”（复见之者，礼尚往来也。以其挚，谓时所执来者也。，曩也。将犹传也。传命者，谓摈相者。）
　　[疏]“主人”至“命者”。
　　○释曰：自此至“宾退送再拜”论主人还于宾之事。
　　○注“复见”至“相者”。
　　○释曰：云“复见之者，礼尚往来也”者，郑解主人还挚之意，云“礼尚往来”，《曲礼》文。五等诸侯，身自出朝及遣臣出聘，以其圭璋重，不可遥复，朝聘讫，即还之。璧琮财轻，故不还。彼朝聘用玉，自为一礼，有不还之义，其在国之臣，自执挚相见，虽禽挚皆还之。臣见於君，则不还。义与朝聘异，不可相决也。云“将犹传也。传命者，谓摈相者”者，谓出接宾曰摈，入诏礼曰相，一也。故《聘礼》与《冠义》皆云每一门止一相，是谓摈介为相也。
　　主人对曰：“某也既得见矣，敢辞。”（让其来答己也。）
　　[疏]“主人”至“敢辞”。
　　○释曰：上言主人，此亦言主人者，上言主人者据前为主人而言。此云主人者，谓前宾今在己家而说也。
　　宾对曰：“某也非敢求见，请还挚于将命者。”（言不敢求见，嫌亵主人，不敢当也。今文无也。）
　　[疏]注“言不”至“当也”。
　　○释曰：云“嫌亵主人，不敢当也”者，者主人见己，今即来见主人，宾主频见，是亵也。今云“非敢求见”，嫌亵主人，不敢更相见也，故不敢当相见之法，直云“还挚”而已。
　　主人对曰：“某也既得见矣，敢固辞。”（固，如故也。）宾对曰：“某不敢以闻，固以请於将命者。”（言不敢以闻，又益不敢当。）
　　[疏]注“言不敢”至“敢当”。
　　○释曰：上云“非敢求见”，已是不敢当，此云“不敢以闻”，耳闻疏於目见，故云“又益不敢当”也。
　　主人对曰：“某也固辞，不得命，敢不从。”（许受之也。异日则出迎，同日则否。）
　　[疏]注“异日”至“则否”。
