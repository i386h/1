<!-- { "loadSidebar": true } -->
　　大师不兴，许诺。乐正反位，奏《首》以射。三耦卒射。宾待于物如初。公乐作而后就物，稍属，不以乐志。其他如初仪。（不以乐志，君之射仪，迟速从心，其发不必应乐，辟不敏也。志，意所亻疑度也。《春秋传》曰：“吾志其目。”）
　　[疏]“大师”至“初仪”。
　　○注“不以”至“其目”。
　　○释曰：此经云“如初”者，皆如上第二番射法，唯作乐为异耳。云“辟不敏也”者，若以乐志，不与乐节相应，则见君不敏。今不以乐志，迟速从心，其发不必应乐，是辟不敏也。引《春秋传》者，定八年《左氏传》文：正月，公侵齐，门于阳州，其时鲁人颜息射人中眉，退曰：“我无勇，吾志其目也。”服氏注云：志中其目，是非其诚，诈以自矜。引之者，证志是意所拟度也。
　　卒射如初。宾就席，诸公、卿、大夫、众射者皆继射，释获如初。卒射，降反位。释获者执馀获进告。左右卒射，如初。
　　司马升，命取矢，负侯许诺。司马降，释弓反位。小臣委矢，司马师乘之，皆如初。司射释弓、视，如初。释获者以贤获与钧告，如初。复位。
　　司射命设丰、实觯，如初。遂命胜者执张弓，不胜者执弛弓，升、饮，如初，卒、退丰与觯，如初。
　　司射犹袒、决、遂，左执弓，右执一个，兼诸弦，面镞，次，命拾取矢，如初。（侧持弦矢曰执。面犹尚也。兼矢於弦，尚镞，将止，变於射也。）
　　[疏]注“侧持”至“射也”。
　　○释曰：上文皆云“挟一个”，此经云“执一个”，故上注云：“方持弦矢曰挟。”以其将射故也。此注云：“侧持弦矢曰执。”谓镞向上，故云“兼矢於弦，尚镞，将止，变於射”也。案《乡射礼》云：“矢不挟，兼诸弦付。”不言面镞，此言面镞，不言兼弦付，各举一边，省文之义。言兼弦附者，一矢兼弦，三矢兼付也。
　　司射反位。三耦及诸公、卿、大夫、众射者皆袒、决、遂，以拾取矢，如初。矢不挟，兼诸弦，面镞，退次，皆授有司弓矢，袭，反位。（不挟，亦谓执之如司射。）卿、大夫升就席。
　　司射次，释弓，说决、拾，去扑，袭，反位。司马正命退、解纲。小臣师退，巾车、量人解左下纲。司马师命获者以旌与荐俎退。（解犹释也。今文司马师，无司马。）
　　司射命释获者退中与而俟。（诸所退射器皆俟，备君复射，释获者亦退其荐俎。）
　　[疏]注“诸所”至“荐俎”。
　　○释曰：云“皆俟，备君复射”者，但射已三番，於後或射或否，但臣不敢必君射，故备拟於君也。云“释获者亦退其荐俎”者，前辟荐俎，今既退中与，荐俎不可虚留，明亦退之可知。
　　公又举奠觯，唯公所赐。若宾若长，以旅于西阶上，如初。大夫卒受者以虚觯降，奠于篚，反位。
　　[疏]“公又”至“反位”。
　　○释曰：此一节论射讫，为大夫举旅之事。
　　司马正升自西阶，东楹之东，北面告于公：“请彻俎。”公许。（射事既毕，礼杀人倦，宜彻俎燕坐。）
　　[疏]“司马”至“公许”。
　　○释曰：自此尽“反位坐”，论彻俎升坐安燕之事。
　　遂西阶上，北面告于宾。宾北面取俎以出。诸公、卿取俎如宾礼，遂出，授从者于门外。（自其从者。）
　　大夫降复位。（门东北面位。）
　　[疏]“大夫降复位”。
　　○注“门东北面位”。
　　○释曰：云“大夫降”者，大夫虽无俎，以宾及公卿皆送俎，不可独立於堂，故降复位。云“门东北面位”者，谓初小臣纳卿大夫门东北面揖位，案下文“宾诸公卿皆入门，东面，北上”，谓在西阶下。知大夫不复在西阶下位者，以其言复位者，复前位，其西阶下旧无位，故知非西阶下。若然，公卿入西阶下，郑云诸公卿不入门而右，以将燕，亦因从宾者也。大夫以公卿未入，不可犹居西阶，故在门东北面位也。
　　庶子正彻公俎，降自阼阶以东。（降自阼阶，若亲彻也。以东，去藏。）宾、诸公、卿皆入门，东面，北上。（诸公卿不入门而右，以将燕，亦因从宾。）司正升宾。宾、诸公、卿、大夫皆说屦，升就席。公以宾及卿、大夫皆坐，乃安。（命以我安，臣於君尚犹，至此乃敢安。）
　　羞庶羞。（羞，进也。庶，众也。所进众羞，谓巽肝、狗醢也。或有炮鳖、脍鲤、雉、兔、鹑、β。）
　　[疏]“羞庶羞”。
　　○注“羞进”至“鹑β”。
　　○释曰：知有“巽肝”者，此《大射》先行燕礼，燕法，其牲唯有狗。又案《内则》云：“肝，取狗肝一，之以其，濡炙之，举ㄡ其，不蓼。”注云：“，肠脂。”故知此羞中有肝也。又知有“狗醢”者，以其《公食大夫》有牛炙、羊炙、豕炙，此燕无三牲，故知醢亦用狗。知“有炮鳖、脍鲤”者，案《六月》诗云：“吉甫燕喜，既多受祉。”又云：“饮御诸友，い鳖脍鲤。”故知有此也。《公食大夫》有王事之劳，乃有之。故《六月》诗郑注：“以吉甫远从镐地来，又日月长久，今饮之酒，使其诸友恩旧者侍之。又加其珍美之馔，所以极劝之也。”是有王事之劳乃有之，无王事之劳则无，故《公食大夫》不见也。又知有雉兔鹑β者，《公食大夫》二十豆有此四者，此仍引《内则》上大夫二十豆者，不引二十豆，尽以其二十豆有三牲之物，此狗，故唯引此四者。
　　大夫祭荐。（燕乃祭荐，不敢於盛成礼。）
　　[疏]“大夫祭荐”。
　　○注“燕乃”至“成礼”。
　　○释曰：云“燕乃祭荐，不敢於盛成礼”者，此大夫卑，不敢与公卿同时於盛成礼也。
　　司正升受命，皆命。公曰：“众无不醉。”宾及诸公、卿、大夫皆兴，对曰：“诺，取不醉！”皆反位坐。（皆命者，命宾、命诸公、命卿大夫，皆乡其位也。兴对必降席，敬也。司正退立西序端。）
　　[疏]“司正”至“位坐”。
　　○注“皆命”至“序端”。
　　○释曰：云“兴对必降席”者，经直云“兴”，不言降席，郑知降席者，以为反坐，故知降席也。言“敬也”者，决上文司正命宾与大夫以我安，虽未坐，不云降而对，故以此为敬。若然，上不降席者，彼直云“安”，未尽殷勤，故不降。此命使醉，是尽殷勤，故兴降，加敬也。知司正退立西序端者，案司正监酒，此将献士，事未讫，亦如《乡饮酒》监旅时，立于西序端也。
　　主人洗、酌，献士于西阶上。士长升，拜受觯，主人拜送。（献士用觯，士贱也。今文觯作觚。）
　　[疏]“主人”至“拜送”。
　　○注“献士”至“作觚”。
　　○释曰：自此尽“奠于篚”，论献士及祝史等之事。云“献士用觯，士贱也”者，言献士用觯，对上献大夫已上觚。觚二升，觯三升，用大者贱，用小者尊，故云士贱也。
　　士坐祭，立饮，不拜既爵。其他不拜，坐祭，立饮。（其他，谓众士也。升不拜受爵。）
　　[疏]注“其他”至“受爵”。
　　○释曰：云“其他，谓众士也”者，长谓士中之长，次云士，谓长已下，下云其他，谓众士者，亦谓二十七士，以其下经旅食，谓庶人在官，故知此非府史以下。
　　乃荐司正与射人于觯南，北面，东上，司正为上。（司正，射人士也。以齿受献，既乃荐之也。司正，大射正也。射人，小射正，略其佐。）
　　[疏]注“司正”至“其佐”。
　　○释曰：案《燕礼》荐司正与射人一人，司士一人，执幂二人，此不言其数，又不言司士与执幂者，以射人是小射正，非一人互见执事，执事者皆同献，不言其数，不言执幂者二人，文不具。
　　辩献士。士既献者立于东方，西面，北上。乃荐士。（士既献易位者，以卿大夫在堂，臣位尊东也。毕献荐之，略贱。）
　　[疏]注“士既”至“略贱”。
　　○释曰：云“毕献荐之，略贱”者，案上献士，立饮，是毕献讫，乃云“乃荐司正与射人于觯南”，是献士又献司正已下。若然，荐士当在乃荐司正上，至此言之者，其实荐士在乃荐司正上，今此更言士得献讫，立在东方，立毕乃荐，不毕献，待司正荐，乃荐士也。是以荐司正言乃者，缓辞，明司正已下荐在士後也。
　　祝史、小臣师亦就其位而荐之。（亦者，亦士也。辩献乃荐也，祝史门东北面，东上。）
　　主人就士旅食之尊而献之。旅食不拜，受爵，坐祭，立饮。（主人既酌，西面，士旅食北面受之，不洗者，於贱略之。）
　　[疏]注“主人”至“略之”。
　　○释曰：知“主人既酌，西面，士旅食北面受之”者，以其不可背君南面授，故知位之如此。若然，大史等亦北面，则亦西面授酒也。其小臣师等，案上文位在阼阶东面，自然北面授。
　　主人执虚爵，奠于篚，复位。
　　宾降洗，升，媵觯于公，酌散，下拜。公降一等，小臣正辞。宾升再拜稽首，公答再拜。（宾受公赐多矣。礼将终，宜劝公，序厚意也。今文觯为觚。公答拜，无再拜。）
　　[疏]“宾降”至“再拜”。
　　○释曰：自此尽“旅酌”，论宾举爵为士举旅行酬之事。
　　○注“宾受”至“再拜”。
　　○释曰：云“宾受公赐多矣。礼将终，宜劝公，序厚意也”者，上文为宾、为卿、为大夫举旅，皆臣自致爵。今此其宾为士举旅行酬，因得为宾，致爵於君，故郑云序宾厚意也。
　　宾坐祭，卒爵，再拜稽首。公答再拜。宾降，洗象觚，升酌膳，坐奠于荐南，降拜。小臣正辞。宾升成拜，公答拜。宾反位。（反位，反席也。此觚当为觯。）
　　[疏]注“反位”至“为觯”。
　　○释曰：自此已前，宾位在西阶下东面，无席，户牖之位则有席。此宾升成拜，不言降反位，明反位者，反於户牖之席位。云“此觚当为觯”者，凡旅酬皆用觯，献士尚用觯，故知觚当为觯，下经觚亦当为觯。
　　公坐取宾所媵觯，兴。唯公所赐。受者如初受酬之礼，降，更爵，洗，升酌膳，下，再拜稽首。小臣正辞，升成拜。公答拜。乃就席，坐行之。（坐行之，若今坐相劝酒。）
　　有执爵者。（士有盥升，主酌授之。）
　　[疏]“有执爵者”。
　　○注“士有”至“授之”。
　　○释曰：知“士有盥升”者，以其为公卿大夫使行旅，不可不。知是士者，案下文云士“有执膳爵者，有执散爵者”，故知士有盥升，主酌授之。
　　唯受于公者拜。（公所赐者拜，其馀则否。）
　　司正命：“执爵者爵辩，卒受者兴以酬士。”（欲令惠均。）
　　[疏]注“欲令惠均”。
