<!-- { "loadSidebar": true } -->
　　○释曰：郑知宾是“相问之宾也。凡吊宾有五，此举中”者，案《杂记》云：“相趋也，出宫而退；相揖也，哀次而退；相问也，既封而退；相见也，反哭而退；朋友，虞而退。”注云：“此吊者恩薄厚去迟速之节也。相趋，谓相闻姓名，来会丧事也。相揖，尝会於他也。相问，尝相惠遗也。相见，尝执贽相见也。”以此而言，此经既葬而退，是相见问遗之宾，举中以见上下五者，去即皆拜送可知。
　　藏器於旁，加见。（器，用器、役器也。见，棺饰也。更谓之见者，加此则棺柩不复见矣。先言藏器，乃云加见者，器在见内也。内之者，明君子之於事，终不自逸也。《檀弓》曰：有虞氏之瓦棺，夏后氏┾，周、殷人棺椁，周人墙置た。）
　　[疏]“藏器於旁加见”。
　　○注“器用”至“置た”。
　　○释曰：云“器，用器、役器也”者，用器，即上弓矢、耒耜之等；役器，即上甲胄、干笮之属。此器中亦有乐器，不言者，省文。知有用器役器者，以下别云“包筲”之等，则所藏者是此器也。云“见，棺饰也”者，饰则帷荒，以其与棺为饰，是以《丧大记》云：“饰棺，君龙帷，黼荒；大夫画帷，画荒；士布帷，布荒。”注云：“饰棺者，以华道路及广中，不欲众恶其心也。”此柩入广，还以帷荒加於柩，故郑注云“及广中”也。云“更谓之见者，加此则棺柩不复见矣”者，以其唯见此帷荒，故名帷荒为见，是棺柩不复见也。云“先言藏器，乃云加见者，器在见内也。内之者，明君子之於事，终不自逸也”者，以用器、役器近身陈之，是不自逸也。引《檀弓》者，见帷荒在柩外，周人名为墙，若墙屋，然其外又置た为饰也。
　　藏苞筲於旁。（於旁者，在见外也。不言瓮С，馔相次可知。四者两两而居。《丧大记》曰：“棺椁之，君容祝，大夫容壶，士容С。”）
　　[疏]“藏包筲於旁”。
　　○注“於旁”至“容С”。
　　○释曰：云“於旁者，在见外也”者，以其加见，乃云“藏包筲”，故知见外也。云“不言瓮С，馔相次可知”者，以其陈器之法，後陈者先用，瓮С後用包筲，包筲藏，明瓮С先藏可知，故云相次可知。云“四者两两而居”者，谓包筲居一旁，瓮С居一旁，故云两两而居也。引《丧大记》者，欲见椁内棺外，所容宽狭，得容器物之意也。
　　加折，却之。加抗席，覆之。加抗木。（宜次也。）
　　[疏]“加折”至“抗木”。
　　○注“宜次也”。
　　○释曰：云“宜次也”者，宜谓折上陈之，美面乡上，今用即美面乡下，抗席又覆之，又折宜承席，席宜承木，皆是其宜也。次者，木则先陈後用，席则後陈先用，是其次也。
　　实土三，主人拜乡人。（谢其勤劳。）
　　[疏]“实土”至“乡人”。
　　○注“谢其勤劳”。
　　○释曰：案《杂记》云：“乡人五十者从反哭，四十者待盈坎。”注云：“非乡人则少长皆反。”以此而言，於时主人未反哭，乡人并在，故今至实土三遍，主人拜谢之，谢其勤劳。勤劳者，谓在道助执绋，在广助下棺，及实土也。
　　即位，踊，袭，如初。（哀亲之在斯。）
　　[疏]“即位踊袭如初”。
　　○注“哀亲之在斯”。
　　○释曰：谓既拜乡人，乃於羡道东即位，踊无，如初也。云“哀亲之在斯”者，以亲之在斯，故哀号甚，踊无。
　　乃反哭，入，升自西阶，东面。众主人堂下，东面，北上。（西阶东面，反诸其所作也。反哭者，於其祖庙，不於阼阶西面。西方，神位。）
　　[疏]“乃反”至“北上”。
　　○注“西阶”至“神位”。
　　○释曰：自此尽“门外拜稽颡”，论主人反哭宾吊之事。反哭者，拜乡人讫，反还家哭，於庙入升西阶东面哭。云“西阶东面，反诸其所作也”者，案《檀弓》云：“反哭升堂，反诸其所作也。”注云“亲所行礼之处”是也。云“反哭者，於其祖庙”者，谓下士祖祢共庙，故下经宾出，主人送于门外，遂于殡宫。士二庙者，自殡宫先朝祢，後朝祖。今反哭，则先於祖，後干祢，遂殡宫也。案《春秋》僖八年经书“用致夫人”，《左氏》云凡夫人“不殡於庙”者，春秋之世，多行殷法，不与礼合也。云“不於阼阶西面。西方，神位”者，以《特牲》、《少牢》主人行事升降，皆由阼阶，今不於阼阶，故决之以西方神位。知者，《特牲》、《少牢》皆布席于奥，殡又在西阶，是西方神位，主人非行事，直哭而已，故就神位。
　　妇人入，大夫踊，升自阼阶。（辟主人也。）
　　[疏]“妇人”至“阼阶”。
　　○注“辟主人也”。
　　○释曰：反哭之礼，主人、男子等先入，主妇、妇人等後入，故妇人入，丈夫在位者皆踊。妇人不升西阶者，由主人在西阶，故郑云“辟主人”。
　　主妇入于室，踊，出即位，及丈夫拾踊三。（入于室，反诸其所养也。出即位，堂上西面也。拾，更也。）
　　[疏]“主妇”至“踊三”。
　　○注“入于”至“更也”。
　　○释曰：案《檀弓》云：“主妇入于室，反诸其所养也。”郑注云：“亲所馈食之处。”但主人既在西阶亲所行礼之处，以妇人无外事，故於馈食之处哭也。云“出即位堂上西面也”者，自小敛奉尸夷于堂已後，主妇等位皆在阼阶上，西面，是以知出即位者，阼阶上西面也。云“拾，更也”者，凡成踊而拾，皆主人踊，主妇人踊，宾乃踊，故云更也。
　　宾吊者升自西阶，曰：“如之何！”主人拜稽颡。（宾吊者，众宾之长也。反而亡焉，失之矣，於是为甚，故吊之。吊者北面，主人拜於位，不北面拜宾东者，以其亦主人位也。今文无曰。）
　　[疏]“宾吊”至“稽颡”。
　　○注“宾吊”至“无曰”。
　　○释曰：知宾吊是“众宾之长”者，以其吊宾皆在堂下，今升堂释词，故知宾中为首者，宾之长也。云“反而亡焉，失之矣，於是为甚”者，亦《檀弓》文，引之证周人反哭，而吊哀之甚也。云“吊者北面”者，以经云“宾吊者升自西阶”，即云曰“如之何”，不见吊者改面之文，明升堂北面可知。云“主人拜于位”者，拜于西阶上东面位，知者，以其上经主人升自西阶东面，故知仍东面位也。云“不北面拜宾东者，以其亦主人位也”者，《乡饮酒》、《乡射》主人酬宾，皆於宾东主人位，《特牲》、《少牢》助祭之宾，主人皆拜送于西阶东面，故於东面不移，以其亦主人位故也。
　　宾降，出，主人送于门外，拜稽颡。
　　[疏]“宾降”至“稽颡”。
　　○释曰：此於《杂记》五宾当相见之宾，故郑上注云“举中焉”，明五宾皆依节而吊也。）
　　遂殡宫，皆如启位，拾踊三。（启位，妇人入升堂，丈夫即中庭之位。）
　　[疏]“遂”至“踊三”。
　　○注“启位”至“即位”。
　　○释曰：案上《丧礼》朝夕哭位，云妇人即位于堂，南上，主人堂下，直东序西面，启殡时，云主人位如初，又云主人入即位，则此主启位，妇人亦即位于堂东面，主人即位于堂下，直东序西面。直东序西面，即中庭位也。
　　兄弟出，主人拜送。（兄弟，小功以下也。异门大功，亦可以归。）
　　[疏]“兄弟”至“拜送”。
　　○注“兄弟”至“以归”。
　　○释曰：丈夫妇人在殡宫，拾踊既讫，兄弟入门者，出主人拜而送之。知“兄弟，小功以下也”者，此兄弟等，始死之时，皆来临丧，殡讫，各归其家，朝夕哭则就殡所，至葬开殡而来丧所，至此反哭，亦各归其家，至虞卒祭，还来预焉，故《丧服小记》云“缌小功，虞卒哭则皆免”是也。云“异门大功，亦可以归”者，大功以上，有同财之义，为异门则恩轻，故可归也。
　　众主人出门，哭止。阖门。主人揖众主人，乃就次。（次，倚庐也。）
　　[疏]“众主”至“就次”。
　　○注“次倚庐也”。
　　○释曰：云“众主人出门”者，则主人拜送兄弟因在门外。云“阖门”者，鬼神尚幽ウ。云“次，倚庐也”者，以未虞以前，仍依於初东壁下，倚木为庐，齐衰居垩室，大功张帏。《丧服传》云“既虞，柱楣，前屏”，此直云倚庐，据主人斩衰者而言。
　　犹朝夕哭，不奠。（是日也，以虞易奠。）
　　[疏]“犹朝夕哭不奠”。
　　○注“是日”至“易奠”。
　　○释曰：自启殡已来常奠，今反哭，至殡宫犹朝夕哭，如前不奠耳。《檀弓》云：“葬日虞，弗忍一日离也。是日也，以虞易奠。”故不奠也。
　　三虞。（虞，丧祭名。虞，安也。骨肉归於土，精气无所不之，孝子为其彷徨，三祭以安之。朝葬，日中而虞，不忍一日离。）
　　[疏]“三虞”。
　　○注“虞丧”至“日离”。
　　○释曰：云“虞，丧祭名、日中而虞，不忍一日离”，皆《檀弓》文。案彼云：“葬日虞，弗忍一日离也。”又云：“卒哭曰成事，是日也，以吉祭易丧祭。”丧祭则三虞也。云“虞，安也”者，主人孝子葬之时，送形而往，迎魂而返，恐魂神不安，故设三虞以安之。云“骨肉归于土，精气无所不之”者，案《檀弓》云：延陵季子葬其长子於嬴博之，既窆，左袒，右还其封，云“骨肉归复于土，命也。若魂气则无不之”。是其骨肉归于土，精气无所不之之事。言此者，欲见迎魂而返，以虞祭安之，是以郑云“孝子为其彷徨，三祭以安之”。云“朝葬，日中而虞”，即《檀弓》所云：“葬日虞，弗忍一日离。”又下《士虞记》亦云“日中而行事”是也。
　　卒哭。（卒哭，三虞之後祭名。始朝夕之，哀至则哭。至此祭，止也。朝夕哭而已。）
　　[疏]“卒哭”。
　　○注“卒哭”至“而已”。
　　○释曰：云“卒哭，三虞之後祭名”者，三虞者，再虞用柔日，後虞改用刚日，又隔柔日，卒哭用刚日，故云卒哭三虞之後祭名也。云“始朝夕之，哀至则哭。至此祭，止也”者，始死，主人哭不绝声；小敛之後，以亲代哭，亦不绝声；至殡後，主人在庐，庐中思忆则哭，又有朝夕於阼阶下哭；至此为卒哭，祭唯有朝夕哭而已，言其哀杀也。然则丧有三无时哭者，始死至殡，哭不绝声，一无时；既殡庐中，思忆则哭，二无时；卒哭祭後，唯有朝夕哭，为有时，至练祭之後，又止朝夕哭，唯有垩室之中，或十日，或五日一哭，通前为三无时之哭也。是以《檀弓》云：“哭无时，使必知其反也。”是据练後哭无时也。
　　明日，以其班。（班，次也。，卒哭之明日祭名。犹属也。祭昭穆之次而属之。今文班为胖。）
