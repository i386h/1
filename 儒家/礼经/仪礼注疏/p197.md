<!-- { "loadSidebar": true } -->
　　○释曰：自此尽“揖复位”，论堂下设尊酬宾之事。云“行神惠，不酌上尊，卑异之”者，决上文献宾及兄弟皆酌上尊者，献是严正，故得与神灵共尊。至此旅酬礼亵，故不敢酌上尊。案《司尊彝职》四时之祭，云“皆有，诸臣之所酢”，《少牢》上下大夫堂下皆无尊者，士卑，得与人君同，大夫尊，辟人君故也。云“两壶皆酒，优之”者，设尊之法，皆有玄酒，今两壶皆酒，无玄酒，优之也。案《玉藻》云“唯飨野人皆酒”，郑云：“饮贱者不备礼。”与此注无玄酒为优之异者，此士之祭礼，欲得尊宾嘉客，以事其先非贱者，故以皆酒为优之。彼飨野人，野人是贱者，故以不备礼解之也。云“先尊东方，示惠由近”者，东方主人位，西方宾位，今先设东方，乃设西方者，见酒由主人来，故云示惠由近为始也。引《礼运》者，彼注澄为沈，齐酒是三酒，酒所以饮诸臣，证此壶尊亦饮在下者也。
　　主人洗觯，酌于西方之尊，西阶前北面酬宾，宾在左。（先酌西方者，尊宾之义。）
　　主人奠觯拜，宾答拜。主人坐祭，卒觯，拜，宾答拜。主人洗觯，宾辞，主人对。卒洗，酌，西面。宾北面拜。（西面者，乡宾位，立於西阶之前，宾所答拜之东北。）
　　[疏]注“西面”至“东北”。
　　○释曰：以经云“主人对卒洗酌西面宾北面拜”，主人西面授宾，北面答拜，明主人之得南过於宾，故郑以义言之，云“立於西阶之前，宾所答拜之东北”也。
　　主人奠觯于荐北。（奠酬於荐左，非为其不举。行神惠，不可同於饮酒。）
　　[疏]注“奠酬”至“饮酒”。
　　○释曰：以其神惠，右不举；生人饮酒，左不举。今行神惠，不可同於饮酒，故奠於左，与生人相变。故《有司彻》云“二人举觯酬尸侑，侑奠觯于右”，郑注云“奠于右者，不举也。神惠右不举，变於饮酒”是也。此酬奠於荐左，下文宾举为旅酬，以其神惠故也。言“不可同饮酒”者，谓不可同於《乡饮酒》，故《乡饮酒》记云“将举者於右，奠者於左”，其义与此别。此下文奠觯於荐南，明将举，以初在北饮酒，将举奠於荐南，便其复举。
　　宾坐取觯，还，东面，拜，主人答拜。宾奠觯于荐南，揖，复位。（还东面，就其位荐西，奠觯荐南，明将举。）
　　[疏]“宾坐”至“复位”。
　　○注“还东”至“将举”。
　　○释曰：云“揖复位”者，则初奠时少南於位可知。云“还东面”者，则初宾坐取觯，荐东西面可知。故郑注云还东面，“就其位荐西”也。
　　主人洗爵，献长兄弟于阼阶上，如宾仪。（酬宾乃献长兄弟者献之礼成於酬，先成宾礼，此主人之义。亦有荐┵设于位，私人为之与？）
　　[疏]“主人”至“宾仪”。
　　○注“酬宾”至“之与”。
　　○释曰：自此尽“如众宾仪”，论主人献长兄弟及众兄弟之事。云“酬宾乃献长兄弟者献之礼成於酬”者，以其献宾之礼，以酬副之乃礼成，故《冠礼》云“乃礼宾以一献之礼”，郑注云：“献酢酬宾，主人各两爵而礼成。”又《乡饮酒》献及酬宾讫，乃献介。又此文献宾即酬宾，乃献兄弟，故郑注“献之礼成於酬”也。云“亦有荐┵设于位”者，以经云“献长兄弟于阼阶上，如宾仪”，则长兄弟初受献于阼阶上时，亦荐脯醢，设折俎於阼阶上。祭讫，乃执以降设于下位，皆当如宾仪。郑下注云“设荐俎於其位”者，据执祭以降及其位而言也。言“亦”者，亦宾。郑必知有荐俎者，见於下记云“长兄弟及宗人折”是也。云“私人为之与”者，私人者，即私臣，下记云“私臣门东，北面西上”是也。以宾荐，公有司设之，则兄弟荐俎私人可知，以无正文，故言“与”以疑之也。
　　洗，献众兄弟，如众宾仪。（献卑而必为之洗者，显神惠。此言如众宾仪，则如献众宾洗明矣。）
　　[疏]注“献卑”至“明矣”。
　　○释曰：云“此言如众宾仪，则如献众宾洗明矣”者，以其上献众宾时虽不言洗，此云“洗献众兄弟如众宾仪”，明献众宾洗可知。不言之者，举下以明上，省文之义故也。
　　洗，献内兄弟于房中，如献众兄弟之仪。（内兄弟，内宾宗妇也。如众兄弟，如其拜受，坐祭立饮，设荐俎於其位而立。内宾，其位在房中之尊北。不殊其长，略妇人者也。《有司彻》曰：“主人洗，献内宾於房中，南面拜受爵。”）
　　[疏]“洗献”至“之仪”。
　　○注“内兄”至“受爵”。
　　○释曰：自此尽“入复位”，论主人献姑姊妹及宗妇之事。云“内宾宗妇也”者，此总云“内兄弟”，下记云“内宾宗妇”，案彼注云：“内宾，姑姊妹。宗妇，族人之妇。”若然，兄弟者服名，故号妇人为兄弟也。云“其位在房中之尊北”者，案下记云“尊两壶于房中西墉下，南上。内宾立于其北，东面，南上。宗妇北堂，东面，北上”是也。云“不殊其长，略妇人”者，决上文献宾於西阶上，献兄弟於阼阶上，皆殊其长，此不殊，故云略之。引《有司彻》者，欲见此内宾受献时，亦南面拜受爵，故下注云：“内宾之长亦南面答拜”，言“亦”者，亦前受献时。前虽无文，约《有司彻》，内宾之长亦南面答拜。
　　主人西面答拜，更爵酢，卒爵，降。实爵于篚，入复位。（爵辨乃自酢，以初不殊其长也。内宾之长亦南面答拜。）
　　[疏]注“爵辨”至“答拜”。
　　○释曰：云“爵辨乃自酢，以初不殊其长也”者，对上宾与长兄弟不得献众宾、众兄弟偏，主人先自酢也。云“内宾之长亦南面答拜”者，献时不殊其长，酢时犹如宾及兄弟殊其长，与男子同。男子、妇人、众宾以下，皆无酢也。
　　长兄弟洗觚为加爵，如初仪，不及佐食。洗致如初，无从。（大夫士三献而礼成，多之为加也。不及佐食，无从，杀也。致，致於主人、主妇。）
　　[疏]“长兄”至“无从”。
　　○注“大夫”至“主妇”。
　　○释曰：此一经论士三献之外，为加献尸之事。云“如初仪”者，如宾长三献之仪。但宾长献十一爵，此兄弟之长，加献则降，唯有六爵。以其阙主人、主妇致爵，并酢四爵，及献佐食五。唯有六在者，洗觚为加献，一也；尸酢长兄弟，二也；献祝，三也；致爵於主人，四也；致爵於主妇，五也；受主人酢，六也。云“大夫士三献而礼成”者，天子大十有二献，四时与唯有九献，上公亦九献，侯伯七献，子男五献，卿大夫士略，同三献而祭礼成也，是以多之者为加。若主人饮酒礼，卿大夫三献，士唯一献而已。祭礼士与大夫同者，摄盛，葬奠亦与（元缺一字）大夫同，《少牢》五鼎，又乘车建旃，亦与卿大夫同也。
　　众宾长为加爵，如初，爵止。（尸爵止者，欲神惠之均於在庭。）
　　[疏]“众宾”至“爵止”。
　　○注“尸爵”至“在庭”。
　　○释曰：庭宾及兄弟虽得一献，未得旅酬，其已得三献。又别受加爵，故停之，使庭行旅酬，是以云“尸爵止者，欲神惠之均於在庭”也。
　　●卷四十六特牲馈食礼第十五
　　嗣举奠，盥，入，北面再拜稽首。（嗣，主人将为後者。举犹饮也。使嗣子饮奠者，将传重累之者。大夫之嗣子不举奠，辟诸侯。）
　　[疏]“嗣举”至“稽首”。
　　○注“嗣主”至“诸侯”。
　　○释曰：自此尽“出复位”，论嗣子饮奠酌献之事。云“嗣，主人将为後”者，不言而言将为後者，欲见无长，立庶子及同宗为後皆是，故言将为後也。云“举犹饮也”者，非谓训举为饮，直是嗣子举而饮之耳。云“将传重累之”者，谓将使为嗣牵累崇敬，承重祭祀之事，是以使饮之而献也。云“大夫之嗣子不举奠，辟诸侯”者，案《文王世子》云：“其登、献、受爵，则以上嗣。”注云：“上嗣，君之长子。以《特牲馈食礼》言之，受爵谓上嗣举奠也，献谓举奠洗爵酌入也，谓宗人遣举奠盥祝命之也。大夫之嗣无此礼，辟君也。”今案《少牢》无嗣子举奠之事，故此注云辟诸侯。士卑不嫌，得与人君同，故有嗣子举奠之事也。奠者，即上文“祝酌奠，奠於南”是也。《郊特牲》云：“举角，诏妥尸。”郑注云：“始入举奠。若奠角，将祭之，祝则诏主人，拜安之，使之坐，尸即至尊之坐，或时不自安，则以拜安之。天子奠，诸侯奠角。”彼郑注，意亦引此《特牲》祝酌奠于南也。
　　尸执奠，进受，复位，祭酒，啐酒。尸举肝。举奠左执觯，再拜稽首，进受肝，复位，坐食肝，卒觯，拜。尸备答拜焉。（食肝，受尊者赐，不敢馀也。备犹尽也。每拜答之，以尊者与卑者为礼，略具文耳。古文备为复。）
　　[疏]“尸执”至“拜焉”。
　　○注“食肝”至“为复”。
　　○释曰：直言受肝，明有盐，是以下记云“嗣举奠，佐食设豆盐”是也。云“食肝，受尊者赐，不敢馀也”者，食之当尽，以其食若不尽，直云哜之而已。此经云“食肝”，明不敢馀也。
　　举奠洗酌入，尸拜受，举奠答拜。尸祭酒，啐酒，奠之。举奠出，复位。（啐之者，答其欲酢己也。奠之者，复神之奠觯。嗣齿於子姓，凡非主人，升降自西阶。）
　　[疏]“举奠”至“复位”。
　　○注“啐之”至“西阶”。
　　○释曰：云“啐之者，答其欲酢己也”者，《乡饮酒》、《乡射》主人献宾，宾皆啐酒洗爵，即酢主人。此嗣子献宾，宾啐之，亦欲酢己，故啐之，其实无酢也。云“嗣齿於子姓”者，姓之言生，子之所生谓孙行者，今嗣亦孙之流，故齿之也。云“凡非主人，升降自西阶”者，案《曲礼》云为人子者，“升降不由阼阶”，是以虽嗣子，亦宜升降自西阶。子孙不升降阶，故於此总言“凡”也。
　　兄弟弟子洗酌于东方之尊，阼阶前北面举觯于长兄弟，如主人酬宾仪。（弟子，後生也。）
　　[疏]“兄弟”至“宾仪”。
　　○注“弟子後生”。
　　○释曰：自此尽“乃羞”，论弟子举觯将行旅酬之事。云“如主人酬宾仪”者，谓如上文主人酬宾就其阶，同北面并拜，乃饮，卒爵拜，洗酌，乃西面，宾北面拜位，故言“如”。此亦然，弟子洗觯，酌於东方之尊，阼阶前东面献长兄弟，长兄弟北面拜受，弟子奠于荐南，长兄弟坐取觯，还，西面拜，弟子北面答拜，长兄弟奠于荐北，揖复位。若《有司彻》云：“兄弟之後生者，举觯於其长”，长在左，弟子自饮讫，“升酌降，长拜受於其位，举爵者东面答拜”，郑注云：“拜受答拜不北面者，傧尸礼杀。”此不傧尸，则拜送皆北面可知也。弟子後生者，此即《有司彻》云“兄弟之後生者”是也。
