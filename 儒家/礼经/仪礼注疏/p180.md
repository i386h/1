<!-- { "loadSidebar": true } -->
　　○释曰：云“犹散也”者，案上乘车、道车皆据人之乘用为名，不取车上生称，则此散车亦据人乘为号。知“散车以田以鄙之车”者，案《司常》云“ヵ车载旌”，注云：“ヵ车，木路也。王以田以鄙。”谓王行小小田猎巡行县鄙，此散车与彼ヵ车同是游散所乘，故与ヵ车同解。若然，士亦与王同有以田以鄙者，亦谓从王以田以鄙也。若正田猎，自用冠弁服，乘栈车也。云“蓑笠，备雨服”者，案《无羊》诗云：“尔牧来思，何蓑何笠。”彼注云：“蓑所以备雨，笠所以御暑。”而此并云备雨者，非直蓑以御雨，笠亦以备雨，故《都人士》诗注云“笠所以御雨”，丧事不辟暑，是以并云备雨之服。云“今文为潦”者，案《周礼轮人》“为盖”，郑云：“礼所谓潦车，谓盖车与？”若然，彼注此文则为潦车者，义亦通矣。“凡道车、槁车之缨辔，及勒亦县於衡”者，以车三乘皆当有马，有马则有此三者，但记人举上以明下，乘车云“缨、辔、贝勒县於衡”，即此三者亦县於衡可知。
　　将载，祝及执事举奠，户西，南面，东上。卒束前而降，奠席于柩西。（将於柩西当前束设之。）
　　[疏]“将载”至“柩西”。
　　○注“将於”至“设之”。
　　○释曰：经载柩时，不云去奠设席之事，故记人明之。云“将於柩西当前束设之”者，经虽先云举奠，後云降席，要须设席乃设奠，故云将於柩西当前束设之。正经云“降奠当前束”是也。
　　巾奠，乃墙。（墙，饰柩也。）
　　[疏]“巾奠乃墙”。
　　○注“墙饰柩也”。
　　○释曰：正经直云“降奠，当前束，商祝饰棺”，不云巾奠，故记人辨之。巾奠讫，商祝乃饰棺墙，即帷荒与棺为饰，故变饰棺云墙也。
　　抗木，刊。（剥削之。古文刊为竿。）
　　[疏]“抗木刊”。
　　○注“剥削之”。
　　○释曰：刊，削也，而云“剥”者，木无皮者直削之，有皮者剥乃削之，故兼言剥。
　　茵著，用荼，实绥泽焉。（荼，茅秀也。绥，廉姜也。泽，泽兰也。皆取其香，且御湿。）
　　[疏]“茵著”至“泽焉”。
　　○注“荼茅”至“御湿”。
　　○释曰：茵内非直用茅秀，兼实绥泽取其香，知且御湿者，以其在棺下，须御湿之物，故与荼皆所以御湿。
　　苇苞，长三尺，一编。（用便易也。）
　　[疏]“苇苞长三尺一编”。
　　○注“用便易也”。
　　○释曰：言“便易”者，苇草即长，载取三尺一道编之，用便易故也。
　　菅筲三，其实皆瀹。（米麦皆湛之汤，未知神之所享，不用食道，所以为敬。）
　　[疏]“菅筲三其实皆瀹”。
　　○注“米麦”至“为敬”。
　　○释曰：经直云“筲三，黍、稷、麦”，不辨苞之所用，及黍稷生熟，故记人明之。是以云筲用菅草，黍稷皆淹而渍之。云“未知神之所享”者，以其鬼神幽暗，生者不见，故淹而不熟，以其不知神之所享故也。云“不用食道，所以为敬”者，案《檀弓》云“饭用米贝，不以食道”，食道亵则不敬，故云不用食道，所以为敬也。
　　祖，还车不易位。（为乡外耳，未行。）
　　[疏]“祖还车不易位”。
　　○注“为乡外耳未行”。
　　○释曰：案正经乃祖还乘车、道车、槁车，不辨还之远近，故记人明之。虽还车，不易本位，为乡外耳，还车未行者，皆不易位。上经未还，奉车在阶，妇人在堂上，还车去阶，妇人降堂下。若然，则是还车易位，而云“不易位”者，以其三分其庭为三位，车虽去阶，犹不离三分其庭一在北之位，据大判而言不易位也。
　　执披者，旁四人。（前後左右各二人。）
　　[疏]“执披者旁四人”。
　　○注“前後左右各二人”。
　　○释曰：“前後左右各二人”者，谓前之左右，後之左右，则一旁四人，两旁则八人，上经郑注云“备倾亏也”。
　　凡赠币，无常。（宾之赠也。玩好日赠，在所有。）
　　[疏]“凡赠币无常”。
　　○注“宾之”至“所有”。
　　○释曰：正经云“公用玄束帛”，是赠有常矣。上又云宾赠“奠币如初”，直云奠币如初，不云物色与多少，故记人明之，以其宾客非一，故云“凡赠币无常”。郑云“宾之赠也”，云“玩好曰赠，在所有”者，《诗》云：“知子之来之，杂佩以赠之。”是赠在所有也。
　　凡糗，不煎。（以膏煎之则亵，非敬。）
　　[疏]“凡糗不煎”。
　　○注“以膏”至“非敬”。
　　○释曰：正经葬奠直云“四笾枣糗栗脯”，不云糗之煎不，故记人明之。凡糗直空糗而已，不用脂膏煎和之。是以郑云“以膏煎之则亵，非敬”，故云“不煎”。此篇唯葬奠有糗，而云“凡”者，记人通记大夫以上。
　　唯君命，止柩于恒，其馀则否。（不敢留神也。恒，道也。《曾子问》曰：“葬既引，至於恒。”）
　　[疏]“唯君”至“则否”。
　　○注“不敢”至“於恒”。
　　○释曰：正经直云柩“至邦门，君使宰夫赠”，不云止柩之事，故记人明之。引《曾子问》者，彼为日食，此为君命，虽不同，止柩是同，故引之，证止柩之事。
　　车至道左，北面立，东上。（道左，墓道东，先至者在东。）
　　[疏]“车至”至“东上”。
　　○注“道左”至“在东”。
　　○释曰：正经直云“陈器于道东西，北上”，统于广，以其入广故也，不云三等之车面位之事，故记人明之。以其不入广，故东上不统於广也。云“道左，墓道东”者，据墓南面为正，故知道左，是墓道东也，当是陈器之南。云“先至者在东”者，以乘车、道车、槁车三者，次第为先後，先至谓乘车也。必知此车是乘车之等者，以其下有柩车，故知此是三等者也。
　　柩至于广，敛服载之。（柩车至广，祝说载除饰，乃敛乘车、道车、槁车之服载之，不空之以归。送形而往，迎精而反，亦礼之宜。）
　　[疏]“柩至”至“载之”。
　　○注“柩车”至“之宜”。
　　○释曰：正经直云“柩至于广，属引乃窆”，不云柩车敛服载之，故记人明之。云“柩车至广，祝说载除饰，乃敛乘道槁车服载之，不空之以归”者，此解说载，谓下棺於地，除饰谓除去帷荒，柩车既空，乃敛，乘车皮弁服，道车朝服，槁车蓑笠，三者之服，载之於柩车，示不空之以归者也。云“送形而往，迎精而反”者，《礼记问丧》文，引之证此不空归之义。云“亦礼之宜”者，形往则送之，主人随柩路是也；精反则迎之，主人随精而反，是亦礼之宜然也，故云礼之宜也。
　　卒窆而归，不驱。（孝子往如慕，反如疑，为亲之在彼。）
　　[疏]“卒窆而归不驱”。
　　○注“孝子”至“在彼”。
　　○释曰：此文解上敛服载之下棺讫，实土三，孝子从蜃车而归，不驱驰而疾者，疑父母之神不归。云“孝子往如慕，反如疑”者，亦《礼记问丧》文。云孝子往如慕者，如婴儿随母而啼慕，反如疑者，孝子不见其亲，不知精魂归否，故疑之。云“为亲之在彼”者，谓疑精魂在彼不归，言此者，解经不驱之事。
　　君视敛，若不待奠，加盖而出。不视敛，则加盖而至，卒事。（为有他故及辟忌也。）
　　[疏]“君视”至“卒事”。
　　○注“为有”至“忌也”。
　　○释曰：君於士既殡而往，有恩，则与大敛，既布衣，君至奠讫乃出，不辨，不得终视敛之事，故记人明之，是以经二事皆见於礼而言。云“君视敛，若不待奠，加盖而出”者，一为君有急事他故，是以不得待奠。云“不视敛，则加盖而至，卒事”者，亦是君有辟忌，不用见尸柩，是以加盖乃来。云卒事者，待大敛讫乃出。
　　既正柩，宾出，遂匠纳车于阶。（遂匠，遂人、匠人也。遂人主引徒役，匠人主载柩窆，职相左右也。车，载柩车。《周礼》谓之蜃车，《杂记》谓之团，或作辁，或作抟，声读皆相附耳，未闻孰正。其车之舆，状如床，中央有辕，前後出，设前後辂，舆上有四周，下则前後有轴，以辁为轮。许叔重说：“有辐曰轮，无辐曰辁。”）
　　[疏]“既正”至“阶”。
　　○注“遂匠”至“曰辁”。
　　○释曰：正经不云纳柩车时节，故记人明之。既朝正柩於两楹之，当此之时，遂匠纳柩车於阶。云“遂人，匠人也”者，以其《周礼》有遂人、匠人，天子之官，士虽无臣，亦有遂人、匠人主其葬事。云“遂人主引徒役，匠人主载柩窆，职相左右也”者，案《周礼遂人职》云：“大丧，帅六遂之役而致之，掌其政令。及葬，帅而属六及窆，陈役。”注云：“致役，致於司徒，给墓上事。陈役者，主陈列之耳。”是遂人主引徒也。又《乡师职》云：“及葬，执以与匠师御柩而治役。”谓监督其事。又此遂人与匠人同纳车于阶，即匠人主载窆，与遂人职相左右也。云“车，载柩车”者，以其此云纳车于阶，正谓载柩。若乘车、道车之等，则当东荣，不在阶，故知此是柩车也。云“《周礼》谓之蜃车”者，案《遂师职》云“大丧，使帅其属以幄先，及蜃车之役”，注云“蜃车，柩路，四轮迫地而行，有似於蜃，因取名焉”是也。云“《杂记》谓之团，或作辁，或作抟，声读皆相附耳，未闻孰正”者，言或作辁，或作抟者，皆或《礼记》别本，故云皆相附耳，但未知孰正也。云“其车之舆，状如床，中央有辕，前後出”者，观郑此注，其舆与盾车同，亦一辕为之。云“设前後辂”者，正经唯云前辂，言前以对後，明知亦有後辂。云“舆上有四周”者，此亦与盾车同。云“下则前後有轴，以辁为轮”者，此则与盾异，以其盾无轮，直有转辚，此有辁轮。引“许叔重说”者，案许氏《说文》云“有轮无幅曰辁”，证此辁无辐也。
　　祝馔祖奠于主人之南，当前辂，北上，巾之。（言馔於主人之南，当前辂，则既祖，祝乃馔。）
　　[疏]“祝馔”至“巾之”。
　　○注“言馔”至“乃馔”。
　　○释曰：正经直云祖还车及还重讫，“乃奠如初”，不云馔处，故记人明之。祝馔祖奠於主人之南当前辂，云“则既祖，祝乃馔”者，以其未祖以前，柩车乡北，辂在主人之北，今云“馔于主人之南”，明知既祖还，乃乡馔之。
　　弓矢之新，沽功。（设之宜新，沽示不用。今文沽作古。）
　　[疏]“弓矢之新沽功”。
　　○注“设之”至“作古”。
