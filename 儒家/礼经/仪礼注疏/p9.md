<!-- { "loadSidebar": true } -->
　　○释曰：云“祭醴三兴”者，三祭者一，如《昏礼》始扌及一祭，又扌及再祭也。云“筵末坐啐醴，建四兴。降筵”，此啐醴不拜既爵者，以其不卒爵，故不拜也。
　　冠者奠觯于荐东，降筵，北面坐取脯，降自西阶，东壁，北面见于母。（荐东，荐左。凡奠爵，将举者於右，不举者於左。东壁者，出闱门也。时母在闱门之外，妇人入庙由闱门。）
　　[疏]“冠者”至“於母”。
　　○注“荐东”至“闱门”。
　　○释曰：云“荐东，荐左”者，据南面为正，故云荐左也。云“凡奠爵，将举者於右”者，谓若《乡饮酒》、《乡射》是也。此文及《昏礼》赞醴妇是不举者，皆奠之於左也。云“东壁者，出闱门也”者，宫中之门曰闱门。母既冠子无事，故不在门外。今子须见母，故知出闱门也。云“妇人入庙由闱门”者，《杂记》云夫人奔丧“入自闱门，升自侧阶”，郑注云：“宫中之门曰闱门，为相通者也。”是也。
　　母拜受，子拜送，母又拜。（妇人於丈夫，虽其子犹侠拜。）
　　[疏]“母拜”至“又拜”。
　　○注“妇人”至“侠拜”。
　　○释曰：郑云“妇人於丈夫，虽其子犹侠拜”者，欲见礼子之体例，但是妇人於丈夫皆使侠拜，故举子以见义也。
　　宾降，直西序，东面，主人降，复初位。（初位，初至阶让升之位。）
　　[疏]“宾降”至“初位”。
　　○释曰：此将欲与冠者造字而迎之位也。
　　○注“初位”至“之位”。
　　○释曰：云“初位，初至阶让升之位”者，谓初迎宾至阶让升之位，其宾直西序则非初让升之位，主人直东序西者，欲迎其事，闻字之言故也。
　　冠者立于西阶东，南面，宾字之，冠者对。（对，应也。其辞未闻。）
　　[疏]“冠者”至“者对”。
　　○注“对应”至“未闻”。
　　○释曰：云“宾字之”者，即下文有字辞、又有某甫之字，若孔子云尼父之字是也。云“其辞未闻”者，下有宾祝辞，不见冠者应辞，故云未闻也。案《礼记冠义》云“既冠而字之，成人之道也”。见於母，母拜之，据彼则字讫乃见母。此文先见乃字者，此文见母是正见。彼见母在下者，记人以下有兄弟之等皆拜之，故退见母於下，使与兄弟拜，文相近也。若然，未字先见母，字讫乃见兄弟之等者，急於母，缓於兄弟也。
　　宾出，主人送于庙门外。（不出外门，将醴之。）
　　[疏]“宾出”至“门外”。
　　○注“不出”至“醴之”。
　　○释曰：以下云请醴宾，故云“将醴之”也。
　　请醴宾，宾礼辞，许。宾就次。（此醴当作礼，礼宾者，谢其自勤劳也。次，门外更衣处也，以帷幕簟席为之。）
　　[疏]“请醴”至“就次”。
　　○注“此醴”至“为之”。
　　○释曰：云“此醴当作礼”者，对上文有酌醴、受醴之等，不破之，此当为上於下之礼，不得用醴。礼即从醴字，何者？《周礼》云诸侯用鬯，不云鬯宾，明不得以醴礼宾，即为醴，故破从礼也。云“次，门外更衣处也”者，次者，舍之名，以其行礼，衣服或与常服不同，更衣之时须入於次，故云更衣处也。云“必帷幕簟席为之”者，案《聘礼记》云：“宗人授次，次以帷，少退于君之次。”注云：“主国之门外，诸侯及卿大夫之所使者，次位皆有常处。”又案《周礼幕人》“掌帷幕幄绶之事”，注云：“帷幕皆以布为之，四合象宫室，曰幄。”云簟席者，士卑或用簟席，是以《杂记》诸侯大夫丧皆用布，士用簟席为之，次亦当然。
　　冠者见於兄弟，兄弟再拜，冠者答拜。见赞者，西面拜，亦如之。（见赞者西面拜，则见兄弟东面拜，赞者後宾出。）
　　[疏]“冠者”至“如之”。
　　○注“见赞”至“宾出”。
　　○释曰：兄弟位在东方，此赞冠者则宾之类，故赞者东面也。言赞者先拜，冠者答之也。知赞者後宾出者，文於见兄弟下始见之，明赞者後宾出也，出亦当就次待礼之也。
　　入见姑姊，如见母。（入，入寝门也。庙在寝门外。如见母者，亦北面，姑与姊亦侠拜也。不见妹，妹卑。）
　　[疏]“入见”至“见母”。
　　○注“入入”至“妹卑”。
　　○释曰：男子居外，女子居内。庙在寝门外，入见，入寝门可知，不见父与宾者，盖冠毕则已见也。不言者，从可知也。云“不见妹，妹卑”者，以其妹卑於姑姊，故不见也。
　　乃易服，服玄冠、玄端、爵，奠挚见于君。遂以挚见於乡大夫、乡先生。（易服不朝服者，非朝事也。挚，雉也。乡先生，乡中老人为卿大夫致仕者。）
　　[疏]“乃易”至“先生”。
　　○注“易服”至“仕者”。
　　○释曰：云“易服”者，爵弁既助祭之服，不可服见君与先生等，故易服，服玄端也。云“易服不朝服者，非朝事也”者，此乃因加冠以成人之礼，见君非正服之节，故不朝服。经直云玄端，则兼玄冠矣。今更云玄冠者，以初冠时服玄端为缁布冠服，缁布冠非常著之冠而弊之。易服宜服玄冠配玄端，故兼云玄冠也。朝服与玄端同，玄端则玄裳、黄裳、杂裳、黑屦，若朝服玄冠、玄端虽同，但裳以素而屦色白也。以其但正幅，故朝服亦得端名。然六冕皆正幅，故亦名端。是以《乐记》云魏文侯“端冕而听古乐”，又《论语》云“端章甫”，郑云：“端，玄端，诸侯视朝之服。”则玄端不朝，得名为玄端也。云“挚，雉也”者，士执雉是其常，故知挚是雉也。云“乡先生，乡中老人为卿大夫致仕者”者，此即《乡饮酒》与《乡射记》“先生”，及《书传》“父师”皆一也。先生亦有士之少师，郑不言者，经云乡大夫不言士，故先生亦略不言，其实亦当有士也。
　　乃醴宾以壹献之礼。（壹献者，主人献宾而已，即燕无亚献者。献、酢、酬，宾主人各两爵而礼成。《特牲》、《少牢馈食之礼》献尸，此其类也。士礼一献，卿大夫三献。礼宾不用四者，其醴。《内则》曰：“饮，重醴清糟，稻醴清糟，黍醴清糟，粱醴清糟。”凡醴事，质者用糟，文者用清。）
　　[疏]“乃醴”至“之礼”。
　　○注“壹献”至“用清”。
　　○释曰：此“醴”亦当为“礼”，不言可知也。云“壹献者，主人献宾而已，即燕无亚献者”者，案《特牲》、《少牢》，主人献尸，主妇亚献，为二献。此则主人献宾而已，无亚献，知即燕者，《乡饮酒》末有燕，故知献後有燕。云“献、酢、酬，宾主人各两爵而礼成”者，主人献宾，宾酢主人；主人将酬宾，先自饮讫乃酬，宾奠而不举，是宾、主人各两爵而礼成也。必知一献之礼，礼备有酬酢者，《昏礼》舅姑飨妇以一献之礼奠酬，得正礼不旅，又曰妇酢舅，更爵自荐，是备酬酢也。《乡饮酒》亦备献酢酬，是其义也。云“《特牲》、《少牢馈食之礼》献尸，此其类也”者，此宾、主人各两爵，无亚献。彼主人、主妇各一爵，有亚献。虽不同，得主人一献，义类同，故云此其类也。云“士礼一献”者，即《士冠》及《昏礼》、《乡饮酒礼》、《乡射》皆是一献也。云“卿大夫三献”者，案《左氏传》云：“季孙宿如晋，拜莒田也。晋侯享之，有加笾。武子退，使行人告曰：小国之事大国也，苟免於讨，不敢求贶。得贶不过三献。”又《礼记郊特牲》云“三献之介”，亦谓卿大夫三献之介。案《大行人》云上公飨礼九献，侯伯七献，子男五献。是以大夫三献，士一献，亦是其差也。云“礼宾不用四者，其醴”者，此有献、酢、酬，饮之者，故不用四。《冠礼》礼子用醴不，故用四也。云“《内则》曰饮”者，郑注云：“目诸饮也。”云“重醴清糟”者，郑云：“重，陪也。糟，醇也。清，也。致饮有醇者，有者，陪设之。”稻醴以下是也。云“凡礼事，质者用糟，文者用清”者，质者，谓若《冠礼》礼子之类是也，故以房户之显处设尊也。
　　主人酬宾，束帛俪皮。（饮宾客而从之以财货曰酬，所以申畅厚意也。束帛，十端也。俪皮，两鹿皮也。古文俪为离。）
　　[疏]“主人”至“俪皮”。
　　○注“饮宾”至“为离”。
　　○释曰：主人酬宾，当奠酬之节，行之以财货也。此礼宾与飨礼同，但为飨礼有酬币则多。故《聘礼》云若不亲飨，“致飨以酬币”，注云：“礼币束帛，乘马亦不是过也。”又案《大戴礼》云礼币采饰而四马，是大夫礼多，与士异也。案《礼器》云“琥璜爵”，郑云：“天子酬诸侯，诸侯相酬以此玉将币也。”则又异於大夫也。下凡酬币之法，尊卑献数多少不同，及其酬币，唯於奠酬之节一行而已。《春秋》：秦后子出奔晋，后子享晋侯，“归取酬币终事八反”，杜注云：“备九献之仪，始礼自赍其一，故续送其八酬酒币。”彼九献之皆云币，春秋之代奢侈之法，非正礼也。云“束帛，十端也”者，礼之通例。凡言束者，无问脯与锦，皆以十为数也。云“俪皮，两鹿皮也”者，当与《射礼》庭实之皮同，《礼记郊特牲》云：“虎豹之皮，示服猛也。”又《觐礼》用马，则国君用马或虎豹皮，若臣聘则用鹿皮，故郑注《聘礼》云：“凡君於臣，臣於君，麋鹿皮可也。”言可者，以无正文。若然，两国诸侯自相见，亦用虎豹皮也。
　　赞者皆与，赞冠者为介。（赞者，众宾也。皆与，亦饮酒为众宾。介，宾之辅，以赞为之，尊之。饮酒之礼，贤者为宾，其次为介。）
　　[疏]“赞者”至“为介”。
　　○注“赞者”至“为介”。
　　○释曰：郑知“赞者众宾”者，以其下别言赞冠者，明上云赞者是众宾也。云“介，宾之辅”者，以其《乡饮酒之礼》，贤者为宾，其次为介，又其次为众宾。彼据将贡以为优劣之次也，此虽不贡，以饮酒之礼立宾主，亦以优劣立介以辅也。云“以赞为之，尊之”者，谓宾此赞冠者，故遣为介也。云“饮酒之礼，贤者为宾，其次为介”者，取尊为义也。
　　宾出，主人送于外门外，再拜，归宾俎。（一献之礼，有荐有俎，其牲未闻。使人归诸宾家也。）
　　[疏]“宾出”至“宾俎”。
　　○注“一献”至“家也”。
　　○释曰：宾不言荐脯醢者，案舅姑共飨妇，以一献有姑荐，则此一献亦有荐脯醢可知。经有俎必有特牲，但《乡饮酒》、《乡射》取择人而用狗，此《冠礼》无择人之义，则不用狗，但无正文，故云“其牲未闻”也。知“使人归诸宾家”者，以宾出，主人送於门外，乃始言归宾俎，明归於宾家也。
　　●卷三士冠礼第一
