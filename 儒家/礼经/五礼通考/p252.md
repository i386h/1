<!-- { "loadSidebar": true } -->
　　皇帝讳谨遣具位臣姓名敢昭告于勾芒氏惟神賛阳出滞发生品物萌者毕达仁徳以宣用陈明荐神其临享　后稷氏祝文曰维某年嵗次月朔日子嗣开元神武皇帝某谨遣具位臣姓名敢昭告于后稷氏惟神诞降嘉种播兹百谷蒸庶以粒乂此万邦爰及田畯实劝农穑谨荐明祀庶神享之　祝融氏祝文曰维某年嵗次月朔日子嗣开元神武皇帝讳谨遣具位臣姓名敢昭告于祝融氏惟神典司火正淳耀昭明式賛南讹厥功以致丰年之荐庶神临享　后土氏祝文曰维某年嵗次月朔日子嗣开元神武皇帝讳谨遣具位臣姓名敢昭告于后土氏惟神式赞黄道典司土正居中执信是兴稼穑年谷既登庶享嘉荐　蓐收氏祝文曰维某年嵗次月朔日子嗣开元神武皇帝讳谨遣具位臣姓名敢昭告于蓐收氏惟神典司金正式赞西成执矩懐庄尚义趋方丰年之报飨兹嘉祀　冥氏祝文曰维某年嵗次月朔日子嗣开元神武皇帝讳谨遣具位臣姓名敢昭告于防氏维神典司水正赞序幽都厥务安寜积藏斯在丰年之祀庶飨明荐　苍龙祝文曰维某年嵗次月朔日子嗣天子讳谨遣具位臣姓名敢昭告于苍龙之神维神体备幽明质兼小大实为鳞长賛明造物嵗稔年登实资弭患式陈嘉荐百灵是属爰及东方鳞羽臝毛介众族猫于菟坊水墉昆虫诸神咸享【其朱鸟驺虞武祝文首尾并与此同祝文发首亦同也】朱鸟之神惟神肇自火精冠兹羽族辅时宣化効祥蹈礼年和歳稔有赖厥功麟之神惟神体信为质惟和是归作长毛宗表灵玉牒年谷丰稔实兹宣助式陈嘉荐庶神临飨驺虞之神惟神性履至仁禀灵金宿賛育生类实参利物爰兹报功用率恒祀武之神惟神诞禀辰精长兹介族先知称贵诚行攸底伊此丰年有凭宜庆
　　宋史太祖本纪建隆元年春三月定国运以火徳王色尚赤腊用戌
　　礼志大蜡之礼自魏以来始定议王者各随其行祖以其盛腊以其终建隆初以有司言用木徳木生火宜以火徳王色尚赤遂以戌日为腊
　　文献通考建隆三年十二月戊戌腊有司画日以七日辛夘蜡百神太常博士和岘奏议曰谨案蜡始于伊耆后歴三代及汉其名虽改而腊兴蜡其实一也汉火行用戌腊腊者接也新故相接畋猎禽兽以享百神报终成之功也王者因蜡祭上享宗庙旁及五祀展其孝心尽物示恭也魏晋以降悉沿其制唐乗土徳贞观之祭以前寅日蜡百神夘日祭社宫辰日飨宗庙开元定礼三祭皆于腊辰以应土徳圣朝常以十二月戌日为腊而以前七日辛夘先行蜡祭盖礼官之失也事下有司请准唐礼蜡百神祀社稷享宗庙皆同用腊日从之蜡百神坛髙四尺东西七步二尺南北六步四尺
　　仁宗天圣三年礼官陈诂言蜡祭一百九十二位而祝文所载一百八十二位无五方田畯五方邮表畷一十位盖开元以来年祀寝逺有司失郊祀録正辞録司天监神位圗皆以虎为于菟乃避唐讳请复为虎载田畯邮表畷庆歴用羊豕各二大明夜明坛増山罍为二笾豆十二三献终礼生引司天监分献官逐阶下罍洗诣帝神农伊耆五星三辰七宿岳镇海渎祝融后土后稷苍龙朱雀麒麟武白虎神座前上香奠币爵并再拜内从祀神位不设香币祝版惟奠酒再行后皇祐定坛髙八尺广四丈嘉祐加羊豕各五
　　神宗元丰六年详定郊庙奉祀礼文所言记曰八蜡以记四方年不顺成八蜡不通歴代蜡祭独在南郊为一坛惟周隋有四郊之兆又礼记月令以蜡与息民为二祭故隋唐息民祭在蜡之后日请蜡祭四郊各为一坛以祀其方之神有不顺成之方则不修报其息民仍在蜡祭之后从之先是太常寺言四郊蜡祭宜依百神制度筑坛其东西有不顺成之方即祭日月其神农后稷旧设位于坛下当移于坛上其坛下伊耆氏之位宜除之礼部复言蜡祭四坛皆设神农后稷同日祭享颇为重复太常寺以谓蜡祭本以神农为主后稷从祭四郊今设坛自当每方各祭同日不为重复从之
　　宋史徽宗本纪政和三年四月庚戌班五礼新仪礼志政和新仪腊前一日蜡百神四方蜡坛广四丈髙八尺四出陛两壝每壝二十五步东方设大明位西方设夜明位以神农氏后稷氏配配位以北为上南北坛设神农氏位以后稷氏配五星二十八宿十二辰五官五岳五镇四海四渎及五方山林川泽丘陵坟衍原隰井泉田畯苍龙朱鸟麒麟白虎武五水墉五坊五虎五鳞五羽五介五毛五邮表畷五臝五猫五昆虫从祀各依其方设位中方镇星后土田畯设于南方蜡坛酉阶之西中方岳镇以下设于南方蜡坛午阶之西伊耆设于北方蜡坛夘阶之南其位次于辰星
　　绍兴十九年有司检防五礼新仪腊前一日蜡东方西方为大祀蜡南方北方为中祀并用牲牢
　　文献通考绍兴十九年臣僚言月令腊先祖五祀劳农以休息之释者谓蜡祭也所以报一歳之成功求嗣岁之福也今已行腊享而报农之祀或阙请并行蜡祭有司检防以腊前一日蜡祭东西方百神礼料一视感生帝内从祀视释奠文宣王从祀蜡祭南北方百神一视镇岳海渎内从祀一视释奠武成王从祀
　　玉海绍兴十九年五月乙酉诏定蜡祭从户部郎周庄仲之言也
　　宋史礼志孝宗乾道四年太常少卿王瀹请于四郊各为一坛以祀其方之神东西以日月为主各以神农后稷配南北方皆以神农为主以后稷配自五帝星辰岳镇海渎以至猫虎昆虫各随其方分为从祀其后南蜡仍于圜坛望祭殿北蜡于余杭门外精进寺行礼玉海乾道四年十一月二十七日礼官王瀹等言东西蜡备登歌三献而南北方正配从祀一奠而已请如中祀仪式从之
　　大学衍义补丘氏濬曰大蜡之祭三代已有之在周之前夏曰嘉平殷曰清祀而在周则曰大蜡焉秦始谓之腊寻更曰嘉平汉复曰腊季冬之月星回嵗终隂阳以交农大享腊腊者接也新故相接畋猎禽兽以享百神报终成之功也魏晋以后皆有其礼古者所祭者八神而已皆有功于农事者也后世所祀之神乃至于八十有五座一百九十有二位何也本朝于古祀典所当举者未甞或废惟于蜡祭阙焉盖此祭也与籍田相为始终当夫东作方兴之始既举籍田之礼以祀先农于春而以帅先农民以兴其务本之心则夫百谷告成之后载举大蜡之礼以报先啬于冬而以劳来农民以报其勤动之苦是故举先王莫大之礼是亦广圣君莫大之恩也倘不弃愚言复行盛礼则幽明人鬼皆防其休
　　明彭谨八蜡庙记圣人縁情以起礼因民而事神故享祀必本之有功而报徳不遗于其细此伊耆氏之所以为蜡蜡者索也时维季冬百物用成合山川人物之灵而索享之也记郊特牲曰先啬曰司啬曰农曰邮表畷曰猫虎曰坊曰水墉曰昆虫其教陈矣而所主者息老送终劳勤休力仁之至义之尽也古礼天子大蜡今之制止于府州县王国则否畿甸以降惟两河之间则有之荆而南莫之行也岂不以有司于民最亲足食为政首务而圣人之流风遗泽在中土为独存与寳庆旧无庙有庙盖自郡守钧阳郭公始也部符南楚星轺载临式崇礼教以索享之典弗复非所以重祈报而昭敬事也乃因郡钟楼之屡徙将圯议欲为新室于公庾之右以祀八蜡而荐明徳请于当路咸可之爰命县典史陈春董其事材取诸斧琢之既成者力取诸舆台之已役者始于丙辰冬十月而就功不待改嵗岿然轮奂炳若位置秩如矣彭子曰仁哉公之用心其善于复古矣凡礼有其举之莫可废也无其人焉莫可强也夫子修经讥南门之作删诗録史克之颂盖以僖公贤于鲁閟宫义当复古春秋之所予也今二千石之选孰有逾公者修美报以答明赐行典礼而观防通人之称是举也其不谓之社稷之役也乎长人者之于百姓既尽心力以圗其明尤资鬼神以相其幽而神有不享民有不安者弗信也继自今将隂阳调风雨时衣食足礼义兴而公之功为益大徳为益溥矣
　　陆东蜡祭议案八蜡神祠制也相沿以春秋仲月戌日致祭考之典礼于义未当礼曰蜡索也嵗十二月合聚万物而索享之子贡观于蜡孔子曰赐也乐乎子贡曰一国之人皆若狂赐未知其乐也子曰百日之蜡一日之泽非尔所知也盖终嵗劳农是日饮乐以享君恩也亦曰腊也汉应劭曰周曰大蜡汉改曰腊汉火行衰于戌故此日腊也蔡邕独断曰腊者嵗终大祭汉旧议曰腊者报诸鬼神圣贤有功于民者也魏台访议曰帝问何用未社丑腊王肃对曰丑之明日便寅寅木也故以丑腊由是观之则蜡之祭十二月也汉戌魏丑日则不一愚意蔡邕谓嵗终王肃谓明日为寅似当以歳除行事则丑之义为长然或立春在十二月则又除夕属新嵗矣议立春于除前则用立春前丑日立春于来嵗则用下旬丑日庶报祀事耑兴而举事协祭义矣
　　蕙田案元明以来蜡腊之祭不行故琼山丘氏有复行之请今观彭陆二文一曰今之制于府州县一曰相沿以春秋戌日致祭则其行于民间者盖未甞絶也圣人制礼协诸义而和于情宜其流风余韵如此
　　右歴代蜡腊

　　五礼通考卷五十六
<经部,礼类,通礼之属,五礼通考>
　　钦定四库全书
　　五礼通考卷五十七
　　刑部尚书秦蕙田撰
　　吉礼五十七
　　傩
　　蕙田案易曰精气为物游魂为变故知鬼神之情状幽明之故圣人通之故有傩礼以驱疫焉疫者四时不正之气邪鬼或凭之以为疠鬼神之有邪正亦犹人之有君子小人也神之正直者不畏人鬼之竒衺者隂气之慝以阳刚之气慑之则游散而不为害亦其理也周礼所载狂夫之状虽近于诞然岂非所谓知鬼神之情状者乎今以周礼礼记月令之言载于前后世之事附焉殆亦圣人神道设教之一端也夫
　　周礼夏官方相氏狂夫四人
　　【王氏昭禹曰方相氏者以其相视而攻疫者非一方也月令于季冬命有司大傩则曰旁磔亦以方之所在非一方】
　　【郑氏锷曰或谓每歳有时傩之事所谓季春命国傩仲秋天子乃傩季冬命有司大傩见于月令者是也三时有傩夏则无之方相氏乃为夏官之属何耶盖方相氏以狂夫为之康成谓方相犹放想可畏怖之貌义无所考殆猖狂之意也因四方而驱疫必狂夫为之盖阳胜则为狂隂慝则为疫狂夫阳之太过者也夏则阳盛而火王阳盛而太过则为狂矣使之索隂慝之鬼亦厌胜之术】
　　【髙氏愈曰方相能于四方上下相察凶神者也狂夫不自检饬者其职主逐疫而属夏官者阳诛残贼隂驱疫疠其义一也】
　　掌防熊皮黄金四目衣朱裳执戈盾帅百而时傩以索室疫【疏案月令惟有三时傩季春有国者傩仲秋天子乃傩季冬乃命有司大傩言大则及民庶此经所傩据十二月大傩而言乡党乡人傩郊特牲乡人禓亦皆据民庶得傩而言也李氏嘉防曰鬼神隂物狂夫四目衣朱裳皆象阳气以抑隂气】
　　【蔡氏徳晋曰防冒熊皮示其猛黄金四目示其明执戈盾示其威百秋官司所掌五也时傩以季春仲秋季冬三时而傩也索室驱疫谓入室中搜索疫鬼而驱逐之也】
　　【方氏苞曰衣朱裳执戈扬盾以驱疫可也而防熊皮黄金四目则怪诞可骇盖王莽好厌胜如遣使负瞥持幢与令武士入髙庙拔剑四面提撃正与此相类故刘歆増窜此文以示圣人之法固如是其多怪变耳削去则职中辞气相承完善无疵】
　　蕙田案方氏于周礼之文可疑者辄谓刘歆附王莽窜入此亦其一然圣人不语怪而除怪以怪盖为愚夫妇而设未足过也若因诞而削之则石言神降岂非怪之尤者乎谓王莽窃其似以行私则可竟因此而削之则不可也
