<!-- { "loadSidebar": true } -->
　　何氏楷曰祊祭在庙门之内与他祭不同其字从示从方有索求诸四方之义旧说谓祊有二种一是正祭之时既设祭于庙又求神于祊此诗所云是也一是祭之明日绎祭之时行礼于祊若礼器所云是也又谓正祭之祊在庙门内之西绎祭之祊在庙门外之西今案尔雅祊作閍云閍谓之门说文祊一作云门内祭先祖所以徬徨是则祊祭自在门内原无二祊礼器所谓设祭于堂爲祊乎外葢对堂而言则门爲外非谓祊在门外也家语卫庄公改旧制变宗庙髙子睾问于孔子曰周礼绎祭于祊祊在庙门之西今卫君更之如之何孔子曰绎之于库门内祊之于东方失之矣是可见绎祭当在祊祊自当在庙门内之西今卫君既改祊之所于东而行绎礼又不于祊乃于库门之内皆所谓失礼也然绎之所以必于祊者以绎爲明日之又祭葢正祭事毕则神可以归矣孝孙孝子犹未忍其遽归也故于明日又设绎祭而于门以求之也　祝祭于祊爲行礼之始畧如迎神之类虽其礼不传然愚以祭统之文知之祭统称祭有十伦首言铺筵设同几爲依神也诏祝于室而出于祊此交神明之道也是则祭祊爲行礼之始之明据也辅广云凡祀祼鬯则求诸阴焫萧则求诸阳索祭祝于祊则求诸阴阳之间葢魂无不之神无不在求之之备如此葢谓祭祊以前尚有灌地迎牲告幽全升臭等事其祀礼甚明着也不详悉言之者与信南山篇互见故畧之也何以知诸礼在祭祊之前尝参绎郊特牲礼器之言祊者而得之郊特牲曰诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与又云祊之爲言倞也首也者直也而礼器则云纳牲诏于庭血毛诏于室羮定诏于堂三诏皆不同位葢道求而未之得也设祭于堂爲祊乎外故曰于彼乎于此乎二礼所记畧同今案信南山所言祭以骍牡即纳牲诏于庭及用牲于庭也启毛取血即毛血诏于室也膟膋燔燎先儒皆以爲诏祝于室之事在取血膋之后即朝践时也室以内有主在焉因而升牲首于室郊特牲所谓直祭祝于主而自解之曰首也者直也是可见升首之爲直祭也此时尸坐于堂亦设有腥爓之祭焉所谓设祭于堂也犹恐神之或不在求而未之得也因于祊以求之郊特牲于直祭祝于主之下即继之曰索祭祝于祊礼器于设祭于堂之下即继之曰爲祊乎外互相备也皆曰于彼乎于此乎葢汲汲乎求神也
　　蕙田案郊特牲郑注朝事延尸于户西南面布主席东面至荐孰乃更延主于室之奥尸来升席自北方坐于主北焉据此朝践时尸在堂主亦在堂馈食时尸在室主亦在室今升首在朝践时不得云有主在室何氏所云恐未的确
　　礼记郊特牲索祭祝于祊不知神之所在于彼乎于此乎或诸逺人乎祭于祊尚曰求诸逺者与【注谓之祊者以于绎祭名也于彼于此言室与堂与尚庶几也　疏索祭祝于祊者广博求神非但在庙又爲求祭于祊也祊有二种一是正祭之时既设祭于庙又求神于庙门内诗楚茨云祝祭于祊注云门内平生待宾客之处与祭同日二是明日绎祭之时设馔于庙门外西室亦谓之祊即上文云祊之于东方是也今此索祭是正祭日之祊礼器云爲祊乎外以其称外故注云明日绎祭此经不云外又下云肵之爲言敬也相飨之也嘏大也毛血告幽全之物皆据正祭之日明此祊亦正祭日也不知神之所在于彼乎于此乎此解正祭在庙之时或设馔于室或设馔在堂不知神所在之处爲于彼室乎爲于此堂乎故两处设馔也或诸逺人乎此解索祭爲祊之时其灵或逺离于人不在庙乎祭于祊者庶几求于逺者焉言于逺处求神也云谓之祊以于绎祭名也者以祊是庙门明日绎祭称祊虽今日之正祭假以明日绎祭祊名同称之曰祊也】
　　【陛氏佃曰索祭祝于祊谓尸已出祝于祊而已是之谓索祭】
　　蕙田案楚茨诗礼节皆有次叙其言祝祭于祊在前鼓钟送尸在后山阴以爲祝于祊谓尸已出非也
　　【吕氏大临曰不知神之所在故尚气尚声尚臭以求诸天地阴阳之间不知神之所在故于庭于室于堂于祊以求之不知神之所依故有主有儿有尸有币以主之不知神之所飨故肆爓腥孰三牲鱼腊水草备物以祀之矣】
　　祊之爲言倞也【注倞犹索也】
　　【方氏慤曰索祭祀于祊于正祭之后而又索焉非强有力者不能如此故曰祊之爲言倞也倞强也】蕙田案此节歴言于室于堂于庭于主于祊以明求诸逺近之义此正祭当日之事即楚茨祝祭于祊之祊与祊之于东方指明日绎祭者有别郑引绎祭爲说颇混疏训正祭其说爲的
　　礼器爲祊于外故曰于彼乎于此乎
　　【方氏慤曰设祭于堂言正祭之时也爲祊乎外言索祭之时也言堂以见外之爲门言外以见堂之爲内祭言其事也祊言其所也谓之祊者祝祭求神以此爲所在之方故也且神无方也祊特人爲之耳故言爲祭必有所陈焉故言设孝子不知神之所在或于彼或于此而祭之非一日求之非一处故曰于彼乎于此乎】
　　祭统诏祝于室而出于祊此交神明之道也【注出于祊谓索祭也疏云出于祊谓索祭也者案郊特牲索祭祝于祊故云索祭也】
　　尔雅释宫閍谓之门【注诗曰祝祭于祊　陆氏音义閍补耕反说文作云或作祊门内祭先祖所徬徨也　疏李廵曰閍庙门也案祊本庙门之名设祭于庙门因名其祭亦名祊凡祊有二种一是正祭之时既设于庙又求神于庙门之内郊特牲云索祭祝于祊及诗云祝祭于祊注云祊平生门内之旁待宾客之处与祭同口也二是明口绎祭之时设馔于庙门外西室亦谓之祊即郊特牲注云祊之礼宜于庙门外之西室及礼器云爲祊乎外是也然则庙门内外皆有祊称】
　　蕙田案正祭有祊其文见于经传者非一而其礼不传今通攷经文约其节次总当在朝践之节郊特牲云索祭祝于祊祊称索祭乃是求神之祭求神乃朝践之事孝子不知神之所在故祼鬯以求诸阴燔燎以求诸阳祊祭以求诸阴阳之间斯时事尸于堂荐血荐腥荐爓无有饮食之事固是尚气且恐神之尚未凴依也故曰于彼乎于此乎至馈食则事尸于室以人道饮食之曰神嗜饮食曰神具醉止则尸实神所凴依而无恍惚求索之语矣何元子曰朝践以前意在求神荐熟以后意在飨尸据此则索祭在朝践时无疑矣楚茨絜尔牛羊节是朝践事执防以下是馈食事而祝祭于祊在杀牲之下执防之前此一证也祭器设祭于堂正朝践之事而即继之曰爲祊于外又一证也祭统诏祝于室与郊特牲诏祝于室同文而彼则继之曰坐尸于堂此则继之曰而出于祊明一时事又一证也但朝践仪节已繁而又有祊祭一节其事必简且经传凡言祊处皆连祝爲说则此祭或但有祝告未必陈牲何氏以爲牲用求牛恐未的朱子经传通解马氏文献通攷俱以祝祭于祊列于既彻之后似正祭毕而后行祊祭者恐非其序矣今列之朝践之末观承案祊祭有二分析最清其以正祭之祊属朝践之时尤爲位置妥帖一洗从来之蒙混行礼者乃可案本子做去矣
　　右祭祊朝践毕

　　五礼通考卷八十七
<经部,礼类,通礼之属,五礼通考>
　　钦定四库全书
　　五礼通考卷八十八
　　刑部尚书秦蕙田撰
　　吉礼八十八
　　宗庙时享
　　周礼天官太宰及纳亨赞王牲事【注纳亨纳牲将告杀谓向祭之晨既杀以授亨人　疏礼器云纳牲诏于庭杀讫毛以告纯血以告杀腥其爼豚解以腥之以此讫乃纳于亨人爓祭此言纳亨者以牵牲也】
　　蕙田案纳亨有二一是朝践荐血荐腥后豚解而亨之以爲爓也一是馈食将体解之纳亨以实鼎爼也注专以向祭之晨杀以授亨人言之未备
　　亨人掌共鼎镬给水火之齐【注镬所以煮肉及鱼腊之器既孰乃脀于鼎齐多少之量　疏云镬所以煮肉及鱼腊之器者案少牢爨在庙门外之东大夫五鼎羊豕肠胃鱼腊各异镬镬别有一鼎镬中肉孰各升一鼎故郑云既孰乃脀于鼎云齐多少之量者此释经给水火之齐谓实水于镬乃防之以火皆有多少之齐】
　　夏官诸子大祭祀正六牲之体【注正谓庀载之　疏案特牲少牢移鼎入陈即有一人鼎中庀出牲体一人在鼎西北而载之于爼既言正六牲之体明是此二事也】
　　礼记礼运然后退而合亨体其犬豕牛羊实其簠簋笾豆铏羮【注体其犬豕牛羊谓分别骨肉之贵贱以爲众爼也　疏此论祭馈之节然后退而合亨者前明荐爓既未孰今至馈食乃退取向爓肉更合亨之防孰拟更荐尸又尸爼唯载右体其余不载者及左体等亦于镬中亨煮之故云合亨亨之既孰乃体别骨之贵贱以爲众爼供尸及待宾客兄弟等知非尸前正爼者以此经所陈多是祭末之事故爲祭末亨燕之众爼也实其簠簋笾豆铏羮者此举事尸之时所供设也方氏慤曰合亨则合众物而亨之犬豕牛羊骨有贵贱各异体焉故曰体以稻粱而实簠以黍稷而实簋以水土之品而实笾豆以五味之和而实铏鼎故曰实】
　　诗小雅楚茨执防踖踖爲俎孔硕【传防饔防廪防也踖踖言防灶有容也疏以祭祀之礼饔防以煮肉廪防以炊米此言臣各有司故兼二防也少牢云雍人摡鼎匕爼于饔防饔防在门东南北上廪人摡甑甗与敦于廪防廪防在饔防之北故知有二焉踖踖防灶有容者谓执防之有容仪也】
　　何氏楷曰荐孰之礼以尸人也必荐孰而后尸可享也则执防以下事也朝践以前皆交于神明之道其意在于求神荐孰以后始兼用人道其事在于享尸信南山纪朝践以前事楚茨纪荐孰以后事二诗相爲首尾祭以馈孰爲正故此章专就荐孰时言之防贾公彦云今之灶也周人制礼之时谓之防至孔子时则谓之灶案少牢礼有雍防有廪防雍防以煮肉雍人掌之廪防以炊米廪人掌之特牲礼有牲防有鱼腊防即雍防也然无廪防而有饎防主妇视之旧说炊黍稷曰饎饎廪所防同物而廪比饎爲大则行礼之人异耳此诗所执者乃雍防也踖踖尔雅云敏也案特牲记爼之类不一有肵爼有折爼有尸爼有阼爼有主妇爼有祝爼有佐食爼有宾爼肵爼载牢心舌于上设于尸馔之北尸每食牲体反着于肵爼是主人敬尸之爼郊特牲所谓肵之爲言敬也折爼谓节解者旅酬时所设也尸爼事尸之爼牲体有九曰肩曰臂曰臑曰肫曰胳曰正脊二骨曰横胁二骨曰长胁二骨曰短胁凡九体皆尚右周道也所以尊尸也体贵竒者何阳数也骨者何以致敬也又有肤三焉以致爱也爱敬交致孝之至也又有离肺一刌肺五焉所以贵肺者何气主也又鱼十有五鱼阴物也取诸月十有五日而盈之义也腊如牲骨则犹是贵竒之意也阼爼者主人之爼自阼爼而下亦总名爲执事之爼而其物薄矣据此诗以孔硕言爼葢耑指尸爼
　　右馈食合亨
　　周礼天官笾人馈食之笾其实枣防桃干防榛实【注馈食荐孰也今吉礼存者特牲少牢诸侯之大夫士祭礼也不祼不荐血腥而自荐孰始是以皆云馈食之礼　疏此谓朝践荐腥后堂上更体犬豕牛羊亨孰之时后荐谓之馈食之笾也云馈食荐孰也者谓于堂上馈孰之时后荐之云今吉礼存者吉礼谓祭祀以其天子诸侯祭祀之礼亡故云存者云特牲少牢诸侯之大夫士祭礼也者以天子大夫太牢祭今用特牲少牢故知诸侯大夫士祭礼也云不祼不荐血腥者若天子诸侯则有室中二祼堂上朝践荐血腥之礼大夫则无此二者也】
　　醢人馈食之豆其实葵菹蠃醢脾折蠯醢蜃蚳醢豚拍鱼醢【疏言馈食之豆者亦与馈食之笾同时而荐】
