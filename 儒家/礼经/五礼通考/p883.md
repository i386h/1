<!-- { "loadSidebar": true } -->
　　江氏永曰四十七事日名或有不合其间有术误有史误今以实法考之合者不约而符不合者亦灼然可见非术误推即史误纪虽去之千百年犹旦暮也此如以有法之度度短长有凖之权权轻重故物莫能遁若大衍诸厯岁余或强或弱如权度未定既不可以称量而统天之距差躔差授时之百年长一又于执秤执尺之时参以智巧之私实为无理之法其不合者固不合其幸合者亦不知其实未尝合也近年冬至时刻可定去之逺者不能细定分刻以小轮半径古多今少难得确率耳若其大致固可上下参考而知当不违天甚逺孟子曰茍求其故愚谓恒岁实最卑行小轮差皆其故也后之言天者精求诸此而已若诸家立法虽不可不知要之皆已陈之刍狗不可再用者也
　　【梅氏又曰元史云自春秋献公以来凡二千一百六十余年用六术推算冬至凡四十九事大衍合者三十二不合者十七宣明合者二十六不合者二十三纪元合者三十五不合者十四统天合者三十八不合者十一大明合者三十四不合者十五授时合者三十九不合者十事案献公十五年戊寅岁正月甲寅朔旦冬至授时得甲寅统天得乙夘后天一日至僖公五年正月辛亥朔旦冬至授时统天皆得辛亥与天合下至昭公二十年己夘岁正月己丑朔旦冬至授时统天皆得戊子并先一日若曲变其法以从之则献公僖公皆不合矣以此知春秋所书昭公冬至乃日度失行之騐一也】
　　江氏永曰案献公之年史有参差所推甲寅朔旦冬至乃刘歆三统厯以四分之法逆推非有实测纪之信史不足为防若左氏传二至则当时之术误乃欲曲法以求合合者一而违者一不悟其幸合者之非真而以其不合者诿之于日度失行此大惑也【大衍考古冬至谓刘宋元嘉十三年丙子岁十一月甲戌日南至大衍与皇极麟徳三术皆得癸酉各先一日乃日度失行非三术之差今以授时考之亦得癸酉二也】
　　江氏永曰案今以法推正得甲戌日度何尝失行【大明五年辛丑岁十一月乙酉冬至诸术皆得甲申殆亦日度之差三也】
　　江氏永曰此年冬至祖冲之考之特详正頼当年实测可騐髙冲之所在与两心差之细数虽推算时刻未甚亲亦可得其所以未亲之由今以法宻算其为乙酉甚确郭氏不悟统天之活法不足凭献僖逺年之幸合未可据乃以祖氏当年实测指为日度失行不亦惑乎
　　观承案算术有踈宻耳天行安得有差乎以为日度失行郭氏此说诚谬此如杜氏解左传不以为传误而以为经误者同病矣
　　【陈大建四年壬辰岁十一月丁夘景长大衍授时皆得丙寅是先一日大建九年丁酉岁十一月壬辰景长大衍授时皆得癸巳是后一日一失之先一失之后若合于壬辰则差于丁酉合于丁酉则差于壬辰亦日度失行之验五也】
　　江氏永曰案壬辰岁不误丁酉岁则史误也
　　【开皇十一年辛亥岁十一月丙午景长大衍统天授时皆得丙午与天合至开皇十四年甲寅岁十一月辛酉冬至而大衍统天授时皆得壬戌若合于辛亥则失于甲寅合于甲寅则失于辛亥其开皇十四年甲寅岁冬至亦日度失行六也】
　　江氏永曰案甲寅岁乃术误
　　【唐贞观十八年甲辰岁十一月乙酉景长诸术得甲申贞观二十三年巳酉岁十一月辛亥景长诸术皆得庚戌大衍议以永淳开元冬至推之知前二冬至乃史官依时术以书必非侯景所得所以不合今以授时考之亦亦然八也】
　　江氏永曰案此二至若非术误即史误
　　【自前宋以来测景騐气者凡十七事其景徳丁未岁戊辰日南至统天授时皆得丁夘是先一日嘉泰癸亥岁甲戌日南至统天授时皆得乙亥是后一日一失之先一失之后若曲变其数以从景徳则其余十六事多后天从嘉泰则其余十六事多先天亦日度失行之騐十也】
　　江氏永曰案此二至皆术误非日度失行
　　【前十事皆授时所不合以此理推之非不合矣葢类其同则知其中辨其异则知其变今于冬至畧其日度失行及史官依时术书之者凡十事则授时三十九事皆中】
　　江氏永曰日为七政之主万化之宗必无失行之理其两心差之有改变亦必有恒率非失行也郭氏于十事中以八事为日度失行其説原于僧一行亦近诬矣其三十九事自以为中未必果皆中也中其日矣未必中其时刻除至元庚辰岁宻合天外推近岁之冬至时刻恒后天推逺岁之冬至时刻恒先天其故甚微非以权度细推谁其觉之
　　【以前代诸术校之授时为宻庶几千岁之日至可坐而致云】
　　江氏永曰案授时固宻而有未宻者存
　　又曰术家最重识见日度失行之説极纰缪一行守敬乃言之载之史册遗笑后人皆由推冬至无权度平岁实髙冲行轮径差三大节目闗窍未启是以生此缪论不得不详载史文以为凿知者鉴
　　右考冬至以正气序












　　五礼通考卷一百八十八
　　钦定四库全书
　　五礼通考卷一百八十九
　　刑部尚书秦蕙田撰
　　嘉礼六十二
　　观象授时
　　书尧典以闰月定四时成嵗【疏六术诸纬与周髀皆云日行一度月行十三度十九分度之七为每月二十九日过半所以无闰时不定嵗不成者若无闰三年差一月则以正月为二月每月皆差九年差三月即以春为夏若十七年差六月即四时相反时何由定嵗何得成乎故须置闰以定四时】春秋文公元年左氏传于是闰三月非礼也【注于术法闰当在僖公末年误于今年三月置闰盖时达数者所讥】先王之正时也履端于始【注步律之始以为术之端首】举正于中【注朞之日三百六十有六日日月之行又有迟速而必分为十二月举中气以正月】归余于终【注有余日则归之于终积而为闰故言归余于终】履端于始序则不愆【注四时无愆过】举正于中民则不惑【注斗建不失其次寒暑不失其常故无疑惑】归余于终事则不悖【注四时得所则事无悖乱疏古今之法推闰月之术皆以闰余减章嵗余以嵗中乘之章闰而一所得为积月命起天正算外闰所在也其有进退以中气定之无中气则闰月也古法十九年为一章章有七闰入章三年闰九月六年闰六月九年闰三月十一年闰十一月十四年闰八月十七年闰四月十九年闰十二月此据元首初章若于后渐积余分大率三十二月则置闰不必恒同初章闰月僖五年正月辛亥朔日南至治律者皆以彼为章首之嵗汉书志云文公元年距僖五年辛亥二十九嵗是嵗闰余十三闰当在十一月后而在三月故传曰非礼也志之所言闰当在此年十一月后今三月已即置闰是嫌闰月大近前也杜以为僖三十年闰九月文二年闰正月故言于法闰当在僖公末年误于今年置闰嫌置闰大近后也杜为长律置闰疏数无复定凖凡为术者闰前之月中气在晦闰后之月中气在朔僖五年正月朔旦冬至则四年当闰十二月也杜长律僖元年闰十一月五年闰十二月与常律不同者杜以襄二十七年再失闰司律过昭二十年二月己丑日南至哀十二年十二月螽云火犹西流司律过则春秋之世律法错失所置闰月或前或后不与常同杜唯勘经传上下日月以为长厯若日月同者则数年不置闰月若日月不同须置闰乃同者则未满三十二月频置闰所以异于常律故释例云据经传防防考日辰晦朔以相发明为经传长律未必得天盖春秋当时之律也是杜自言不与常律同日月转运于天犹如人之行步故推律谓之步律步律之始以为术之端首谓律之上元必以日月全数为始于前更无余分以此日为术之端首故言履端于始也朞之日三百六十有六日谓从冬至至冬至必满此数乃周天也日月之行有迟有速日行迟月行速凡二十九日过半月行及日谓之一月过半者谓一日于律法分为九百四十分月行及日必四百九十九分是过半二十九分今一嵗气周有三百六十五日四分日之一其十二月一周唯三百五十四日是少十一日四分日之一未得气周细而言之一嵗只少弱十一日所以然者一月有余分二十九一年十二月有余分三百四十八是一嵗既得三百五十四日又得余分三百四十八其四分日之一一日为九百四十分则四分日之一为二百三十五分今于余分三百四十八内取二百三十五以当却四分日之一余分仍有一百一十三其整日唯有十一日又以余分一百一十三减其一日九百四十分唯有八百二十七分是一年有余十日八百二十七分少一百一十三分不成十一日也前朔后朔相去二十九日余前气后气相去三十日余每月参差气渐不正但观中气所在以为此月之正取中气以正月故言举正于中也月朔之与月节每月剩一日有余所有余日归之于终积成一月则置之为闰故言归余于终】
　　文公六年左氏传闰月不告朔非礼也闰以正时【注四时渐差则置闰以正之】时以作事【注顺时命事】事以厚生【注事不失时则年丰】生民之道于是乎在矣不告闰朔弃时政也何以为民汉书志朔不得中是为闰月闰所以正中朔也汪氏克寛曰有朔而无中者为闰月月有晦朔则自然有闰无闰则失月行之数故曰法乎月而有闰也日月所会是谓辰以律言之则是积余分而置闰以日月星辰观之则闰月日月亦会于辰与他月无以异也又曰周天三百六十五度四分度之一日一日一周在天为不及一度积三百六十五日四分日之一而与天会为一嵗月一日不及天十三度十九分度之七积三百五十四日九百四十分日之三百四十八而与日防者十二为一年大率三百六十日为常数一嵗多五日九百四十分日之二百三十五分为二十四气是为气盈而昼夜长短节气寒暑于是定焉一年少五日九百四十分日之五百九十二分为十二月是为朔虚而晦朔望于是定焉积嵗之有余就年之不足而后有闰三年一闰尚余三日有竒五年再闰则少五日有竒积十九年闰在十二月则气朔分齐大率三十二月则有闰闰前之月中气在晦闰后之月中气在朔若不置闰则望晦朔皆非其正昼夜平分不在春秋之中而寒暑反易矣故书云以闰月定四时成嵗周礼注中数曰嵗朔数曰年中朔大小不齐正之以闰乃天地自然之理术家因其自然而立积分之数以合之耳公羊谓闰月天无是月谷梁谓附月之余日皆非是夫二十九日九百四十分日之四百九十九而晦朔交则为一月月非有闰之名特以日月行天疾徐之不仝而嵗年盈缩之有异遂谓之闰天与日月之行自然有闰岂可谓天无是月哉月非有余也又岂可谓附月之余哉月之有闰则由乎天而月之名闰乃由于人故于文王在门为闰礼称天子闰月则听朔于明堂阖门左扉立于其中王之谨乎闰月者如此而诸侯安可不告月哉考之经传凡言闰月多在嵗终盖是时术法谬矣每置闰于嵗终故左传以闰三月为非礼则无中者不谓之闰而名曰闰者非闰月矣秦之后九月实仿于此
　　蕙田案后代法宻于古月有平朔【亦名经朔】定朔气有平气【亦名恒气】定气平朔平气者日月平行之数也定朔定气者日月实行之数也【实行亦名视行】孔疏及汪氏所云皆据汉四分术有平行无实行其平行亦未宻也十九年气朔分齐殊不然存之以见置闰大概耳
