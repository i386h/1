<!-- { "loadSidebar": true } -->
　　通典大唐开元三年右拾遗陈贞节以诸太子庙不合守供祀享上疏伏见章怀太子等四庙逺则从祖近则堂昆并非有功于人立事于代而寝庙相属献祼连时事不师古以克永代臣实疑之今章怀太子等乃以陵庙分署官僚八处修营四时祭享物须官给人必公粮合乐登歌咸同列帝谨按周礼始祖以下犹称小庙未知此庙厥名维何臣谓八署司存员寮且省四时祭祀供给咸停臣又闻磐石维城既开封建之典别子为祖非无大小之宗其四陵庙等应须祭祀者并令承后子孙自修其事崇此正典冀合礼经上令有司集礼官及羣臣详议奏闻驾部员外郎裴子余议曰谨按前件四庙等并前皇嫡允殒身昭代圣上哀骨肉之深锡烝尝之享宪章往昔垂范将来昔嫄庙列周戾园居汉并位非七代置在一时斯并前代宏规后贤令范又按春秋狐突适下国遇太子使登仆曰予将以晋畀秦秦将祀予此则太子之言无后明矣对曰神不歆非类人不祀非族君祀无乃殄乎比则晋有其祀立庙必矣又定公元年立炀宫经传更无异説郑元注云炀公伯禽之子季氏祷而立其宫也考之汉储晋嫡则如彼言乎周庙鲁宫则如此岂可使晋求秦祀戾非汉恩求枉者深所直者鲜黩神慢礼理必不然且尊以储后位絶诸侯谥号既崇官吏有典去羊存朔非礼所安狥利忘礼何以为国太常博士段同泰议曰伏据隠太子等皆禀殊恩式创陵寝一着苹藻骤移檀柘岂非睦亲继絶悼往推恩者欤况汉置戾园晋循虞祀书称咸秩礼纪百神纷纶葳蕤可略言矣隠太子等并特降丝纶别营祠宇义殊太庙恩出当时借如逝者之锡苹蘩亦犹生者之开茆土宠章所及谁谓非宜且自古帝王封建子孙寄以维城之固咸登别郡之荣岂必有功于人立事于代生者曾无异议逝者輙此奏停虽存没之迹不同而君亲之恩何别此则轻重非当情礼不均神道固是难诬人情孰云其可开元二十二年七月勑赠太子顷年官为立庙并致享祀虽欲归厚而情且未安烝尝之时子孙不及若专令官祭是以疎间亲遂此为常岂云教孝其诸赠太子有后者但官置庙各令子孙自主祭其署及官悉停若无后者宜依旧上元二年二月礼仪使太常卿杜鸿渐奏让帝七庙等请停四时享献每至禘祫之月则一祭焉乐用登歌一部牲献罇爼之礼同太庙一室之仪
　　唐书陈贞节传贞节颍川人开元初为右拾遗初隠章怀懿德节愍四太子并建陵庙分八署置官列吏卒四时祠官进飨贞节以为非是上言王者制祠以功德者犹亲尽而毁四太子庙皆别祖无功于人而园祠时荐有司守衞与列帝侔金奏登歌所以颂功徳诗曰钟鼓既设一朝飨之使无功而颂不曰舞咏非度耶周制始祖乃称小庙未知四庙欲何名乎请罢卒吏诏祠官无领属以应祀典古者别子为祖故有大小宗若谓祀未可絶宜许所后子孙奉之诏有司博议驾部员外郎裴子余曰四太子皆先帝冢嗣列圣念懿属而为之享春秋书晋世子曰将以晋畀秦秦将祀予此不祀也又言神不歆非类君祀无乃戾乎此有庙也鲁定公元年立炀宫炀伯禽子季氏逺祖尚不为限况天子笃亲亲以及旁朞谁不曰然太常博士段同曰四陵庙皆天子睦亲继絶也逝者锡苹蘩犹生者之开茅土古封建子弟讵皆有功生无所议死乃援礼停祠人其谓何隠于上伯祖也服缌章怀伯父也服朞懿德节愍堂昆弟也服大功亲未尽庙不可废礼部尚书郑惟忠等二十七人亦附其言于是四陵庙惟减吏卒半他如旧
　　旧唐书音乐志享隠太子庙乐章六首【贞观中撰】
　　迎神用诚和　道閟鹤闗运纒鸠里门集大命俾歆嘉祀礼亚六瑚诚殚二簋有诚颙若神斯戾止登歌奠玉帛用肃和　嵗肇春宗干开震长瑶山既寂戾园斯享玉肃其事物昭其象诵成风笙歌合响
　　迎俎用雍和　明典肃陈神居遂起春伯聫事秋官相礼有来雍雍登歌济济惟主鬯庶歆芳醴送文舞出迎武舞入用舒和　三县已判歌钟列六佾将闲羽鏚分尚想鷰飞来蔽日终疑鹤影降凌云武舞用凯安　天步昔将开商郊初欲践抚戎金阵廓贰极瑶图阐鸡防遂崇仪龙楼期好善弄兵隳震业启圣隆祠典
　　送神用诚和【词同迎神】
　　又隠太子庙乐章二首【太乐旧有此词不详所出】
　　迎神　苍震有位黄离蔽明江充祸结戾据灾成衔寃昔痛赠典今荣享灵有秩奉乐以迎
　　送神　皇情悼往祀仪增设钟鼓铿锽羽旄昭晰掌礼云备司筵告彻乐以送神灵其鉴阕
　　章怀太子庙乐章六首【神龙初作】
　　迎神第一【姑洗宫】　副君昭象道应黄离铜楼备徳玉裕成规仙气霭霭灵从师师前驱戾止控鹤来仪登歌酌鬯第二【南吕均之蕤宾羽】　忠孝本着羽翼先成寝门昭德驰道为程币帛有典容衞无声司存既肃庙享惟清
　　迎爼及酌献第三【大吕羽】　通三锡明两承英太山比赫伊水闻笙宗祧是寄礼乐其亨嘉辰荐爼以声明
　　送文舞出迎武舞入第四【蕤宾商】　羽籥崇文礼以毕干鏚奋武事将行用舍由来其有致壮志宣威乐太平
　　武舞作第五【夷则角】　緑林炽炎歴黄虞格有苗沙尘惊塞外帷幄命嫖姚七德干戈止三边云雾消寳祚长无极歌舞盛今朝
　　送神第六【词同隠庙】
　　懿徳太子庙乐章六首【神龙初作】
　　迎神第一【姑洗宫】　甲观昭祥画堂升位礼絶羣后望尊储贰启诵慙徳庄丕掩粹伊浦凤翔缑峰鹤至登歌酌鬯第二【南吕均之蕤賔羽】　誉阐元储寄崇明两玉裕虽晦铜楼可想诵辍音笙歌罢响币帛言设礼容无爽
　　迎爼酌献第三【大吕羽】　雍雍盛典肃肃灵祠宾天有圣对日无期飘飖羽服掣曵云旗眷言主鬯心乎怆兹
　　送文舞出迎武舞入苐四【蕤宾商】　八音协奏陈金石六佾分行整礼容沧溟赴海还称少素月开轮即是重
　　武舞作第五【夷则角】　隋季昔云终唐年初啓圣纂戎将禁暴崇儒更敷政威畧近三边仁恩覃万姓送神第六【词同隠庙】
　　节愍太子庙乐章六首【景云中作】
　　迎神第一【姑洗宫】　储后望崇元良寄切寝门是仰驰道不絶仙袂云会灵旗电晰煌煌而来礼物攸设登歌酌鬯第二【南吕均之蕤宾羽】　灼灼重明仰承元首既贤且哲惟孝与友惟孝虽遥灵规不朽祀因诚致备洁酒
　　迎爼及酌献第三【大吕羽】　嘉荐有典至诚莫愆画梁云亘雕爼星聨乐器周列礼容备宣依稀如在若未宾天
　　送文舞出迎武舞入第四【蕤宾商】　邕邕阐化凭文德赫赫宣威借武功既执羽旄先拂吹还持玉鏚更挥空
　　武舞作第五【夷则角】　武德谅雍雍由来扫冦戎劒光挥作电旗影列成虹雾廓三边静波澄四海同睿图今已盛相共舞皇风
　　送神第六【词同隠太子庙】
　　隠太子传隠太子建成髙祖受禅立为皇太子死年三十八太宗立追封建成为息王諡曰隠
　　章怀太子传章怀太子贤皇太子薨立贤为皇太子调露中废为庶人开耀元年廹令自杀神龙初陪葬干陵睿宗立追赠皇太子
　　懿德太子传懿徳太子重润髙宗改元永淳是嵗立为皇太孙中宗失位太孙府废贬庶人武后杖杀之神龙初追赠皇太子及谥
　　节愍太子传节愍太子重俊神龙初为皇太子武三思挟韦后势将图逆内忌太子崇训又三思子尚安乐公主常教主辱重俊三年七月重俊恚忿遂率李多祚矫兵杀三思崇训趋肃章门入索韦后后挟帝升元武门士倒戈斩多余党溃重俊亡入终南山为左右所杀睿宗立加赠諡陪葬定陵
　　恵庄太子传惠庄太子防垂拱三年始王恒睿宗立进王申开元八年薨册书赠太子及谥陪葬桥陵
　　惠文太子传惠文太子范初王郑进王岐开元十四年薨册书赠太子及諡陪葬桥陵
　　惠宣太子传惠宣太子业始王赵进王薛二十二年薨册书加赠及諡陪葬桥陵
　　蕙田案以上诸太子即所谓七太子是也其实懿德惠庄惠文惠宣生时并未立为东宫殁后乃追册耳
　　册府元龟王起为兵部尚书充皇太子侍读兼判太常卿事开成三年二月起与太常少卿裴泰章太常少卿兼权勾当国子司业杨敬之太常博士崔立等状奏准今月十日堂帖天宝初置七太子庙异室同堂国朝故事足以师法今欲闻奏以怀懿太子神主祔惠昭及悼怀太子庙不亏情礼又甚便宜送太常寺三卿与礼官同商量议状者伏以三代已降庙制不同光武为总立一堂羣主异室亲尽庙毁昭穆递迁此葢祖宗之庙也然则太子庙出于近或散在他处别置一室或尊卑序列共立一堂伏准国初太子庙散在诸方至天寳六载勅文章怀节愍惠宣等太子宜与隠太子列次同为一庙应缘祭事并合官给号为七太子庙又准大歴三年三月以荣王天宝中追赠静恭太子神主未祔诏祔七太子庙加一室今怀懿太子为侄以侄祔叔献享得宜请于惠昭太子庙添置一室择日升祔从之
　　靖恭太子传靖恭太子琬始王鄄徙王荣及薨诏加赠諡
　　恭懿太子传恭懿太子绍始封兴王上元元年薨册赠皇太子
　　蕙田案此二太子庙亦系薨后追册者
　　昭靖太子传昭靖太子邈上元二年始王益昌进王郑八年薨
　　文敬太子传文敬太子谅见爱于帝命为子贞元十五年薨追赠及諡陵及庙置令丞云
　　惠昭太子传惠昭太子宁贞元二十一年始王平原帝即位进王邓于是国嗣未立李绛等建言圣人以天下为大器知一人不可独化四海不可无本故建太子以自副然后人心定宗祏安有国不易之常道陛下受命四年而冢子未建是开窥觎之端乖慎重之义非所以承列圣示万世帝曰善以宁为皇太子更名宙明年薨怀懿太子传怀懿太子凑始王漳太和八年薨赠齐王帝哀凑被谗死不自明开成三年追赠
　　悼怀太子传悼怀太子普宝歴元年始王晋文宗爱之若已子尝欲为嗣太和二年薨帝恻念不能已故赠防加焉
　　庄恪太子传庄恪太子永太和四年始王鲁六年遂立为皇太子开成三年暴薨
　　蕙田案此六太子惟惠昭庄恪系生时立者余皆追册又宋诸太子如昭成太子元僖悼献太子祐献愍太子茂皆追册者钦宗太子谌高宗元懿太子旉孝宗庄文太子愭宁宗景献太子询皆生时立者惜志传俱不载其祔庙立庙之事莫得考焉
　　辽史顺宗传顺宗名濬道宗长子八嵗立为皇太子薨諡曰昭怀太子以天子礼改葬玉峰山
　　金史熙宗二子传济安皇统二年二月戊子生于天开殿三月戊午册为皇太子十二月薨谥英悼太子葬兴陵之侧命工塑其像于储庆寺海陵毁上京宫室寺亦随毁
　　蕙田案子殇塑像熙宗剏也
　　显宗纪显宗皇帝讳允恭世宗第二子大定五年六月立为皇太子二十五年六月庚申崩赐諡宣孝太子世宗欲加帝号以问羣臣翰林修撰赵可对曰唐髙追諡太子为孝敬皇帝左丞张汝弼曰此盖出于武后遂止乃建庙于衍庆宫后祭用三献乐用登歌
