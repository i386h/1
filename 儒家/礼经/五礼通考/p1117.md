<!-- { "loadSidebar": true } -->
　　【叶氏时曰合六遂六乡则可制十二军有十二军之众仅制为六军可见先王之不尽民力也李氏觏曰此则六乡为六军又按遂人职云稽其人民而授之田野简其兵器康成谓遂之军法如六乡则六遂亦为六军注疏谓天子六乡六遂合有十二军而止六军何也葢六乡为正军六遂为副倅至于大国之三乡三遂次国之二乡二遂小国之一乡一遂莫不皆然但以王家迭用之则常六军尔故止言六军此乡遂制军之法】
　　蕙田案叶氏以六军用车五百一十二乗近时沈君冠云又谓一车百人一军一百二十五车六军合七百五十乗不知六军千乗古之定制诸説皆无据不足信
　　汉书刑法志殷周以兵定天下天下既定戢藏干戈教以文徳而犹立司马之官设六军之众因井田而制军赋地方一里爲井井十为通通十为成成方十里成十为终终十为同同方百里同十为封封十为畿畿方千里有税有赋【师古曰税者田租也赋谓发赋敛财也】税以足食赋以足兵
　　何氏曰成周之制兵籍具于司徒行征则属之司马居则为比闾族党州乡出则为伍两卒旅军师凡擐甲而即戎者皆农也秉麾而驭众者皆卿大夫也兵无坐食之费将无握兵之权此先王之制所以为善也
　　李氏曰先王足兵而未尝有兵士不特选皆吾民也将不改制即吾吏也有事则驱之于行阵事已则归之于田野无招收之烦而数不缺无廪给之费而食自饱故曰先王足兵而未尝有兵
　　诗大雅棫朴周王于迈六师及之
　　常武整我六师
　　小雅瞻彼洛矣以作六师【传天子六军疏一卿将一军】
　　书泰誓时厥明王乃大廵六师
　　蕙田案郑答赵商问释临硕难并以六师即六军葢对文则二千五百人为师万二千五百人爲军散文则师军通称
　　孟子万乗之国【注万乗兵车万乗谓天子也】
　　汉书刑法志天子畿方千里提封百万井定出赋六十四万井戎马四万匹兵车万乗故称万乗之主礼记坊记正义许慎五经异义云天子万乗诸侯千乗大夫百乗此大判言之尊卑相十之义其间委曲细别不同也
　　蕙田案天子六乡九等田六遂公邑都鄙各不同诸侯国中与野外亦不同故云其间委曲细别不同也
　　又案以上天子六军之制
　　礼记王制方一里者为田九百亩方十里者为方一里者百为田九万亩方百里者为方十里者百为田九十亿亩方千里者为方百里者百为田九万亿亩
　　蕙田案王制此段总论千里地方实数极明一里一井也十里一成也百里一同也千里一圻也明乎此可得军赋之大凡故录于此
　　郑康成地官载师注凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也
　　朱子曰郊地四同乡遂井田在内甸地十二同公邑在内稍地二十同家邑在内县地二十八同小都在内畺地三十六同大都在内甸地之外皆谓之野家邑小都大都皆谓之都鄙
　　蕙田案朱子此条总举王畿大数最佳但郊地四同只有六乡在内遂不在内又其地爲沟洫不爲井田载师以公邑之田任甸地郑谓甸爲六遂余地爲公邑不得以甸与遂爲二又甸稍县都皆有公邑非单属甸遂人云凡治野遂亦称野则逺郊外皆谓之野非甸地之外爲野此数项皆朱子未定之论又案叶氏礼经会元于王畿千里之图王宫之南列近郊逺郊甸地稍地县地畺地王宫之北列塲圃宅田士田贾田官田牛田赏田牧田公邑家邑小都大都考塲圃九等田即在逺郊内公邑即在甸地中稍县畺即家邑小都大都叶俱分为二者谬陈祥道礼书王畿之图近郊五十里逺郊一百里邦甸二百里邦削三百里邦县四百里邦都五百里最确胜叶氏之图逺矣
　　周礼地官大司徒五家为比五比为闾四闾为族五族为党五党为州五州为乡【注闾二十五家族百家党五百家州二千五百家乡万二千五百家　疏大司徒主六乡故令六乡之内五家为一比云云】
　　【郑氏康成序官注六乡地在逺郊之内则居四同郑司农云百里内为六乡外为六遂疏案司马法王城百里为逺郊于王城四靣则方二百里开方之二二如四故云居四同言此者破贾马六乡之地在逺郊五十里内五十里外置六遂】
　　蕙田案司马法百里为郊杜子春亦同此説见载师注又郑众説见尚书正义
　　又案蔡氏徳晋谓比闾以五为数族独以四为数者以用四则成百数复用五则奇零不整齐也与订义朱氏第三便着四数之説相发明极精
　　陈氏礼书诗曰邦畿千里春秋传曰天子一圻周语曰规方千里以为甸服王制曰千里之内曰甸则天子畿内靣各五百里中为王城百里为郊二百里为邦甸三百里为邦削四百里为邦县五百里为邦都郊之内置六乡七万五千家而宅田士田贾田在近郊官田牛田牧田在逺郊任其余地谓之郊以其与邑交故也一乡五州二十五党百二十五族五百闾二千五百比自比长下士以上其官三千五十六六乡之官凡一万八千三百三十六乡官谓之乡吏而其爵皆加遂一等然乡之田法同于遂遂之军法同于乡
　　小司徒颁比法于六乡之大夫乃会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋【注伍两卒旅师军皆众之名两二十五人卒百人旅五百人师二千五百人军万二千五百人此先王因农事而定军令者也欲其恩足相恤义足相救服容相别音声相识作为也役功力之事追逐寇也胥伺捕盗贼也乡之田制与遂同　疏六军之士出自六乡故预配卒伍百人为卒五人为伍而用之者即军旅田役是也下文云凡起徒役无过家一人六乡之内有比闾族党州乡一乡出一军六乡还出六军今言五人为伍者五家为比家出一人在家为比在军为伍五伍为两者在乡五比为闾闾二十五家在军五伍为两两二十五人四两为卒者在乡四闾为族族百家在军四两为卒卒百人五卒为旅者在乡五族为党党五百家在军五卒为旅旅五百人五旅为师者在乡五党为州州二千五百家在军五旅为师师二千五百人五师为军者在乡五州为乡乡万二千五百家在军五师为军军万二千五百人云乡之田制与遂同者此经不见田制案遂人职云夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路是遂制也故云乡之田制与遂同郑注遂人遂之军法如六乡以遂内不见军法彼此各举一边互见为义】蕙田案説文四千人为军今世俗本説文葢非许慎之旧不足为据
　　陈氏傅良曰军旅之法立于伍成于卒五人为伍则手足耳目以相及不待徽帜可以别识不待旌旗可以指挥积而两卒旅师军手足耳目不相及而徽帜旌旗用焉故以两为卒纵横皆两其为军赋因此而已
　　郑氏锷曰説者谓五人为伍则左右前后四人而一人居其中伍则二十五人矣两两相比则谓之两二十五人纵横皆五何以谓之两耶葢自二十五人而四之以为卒则纵横皆两矣其法起于五人之伍故以两名之
　　朱氏曰出军之制五人为伍五伍为两四两为卒到第三便着一个四成一百人若又是五则成百二十五人便有竒零不整齐处
　　【郑氏锷曰会卒伍以为军法宜属大司马而小司徒掌之何也葢事不预备不可以应猝司马主于用兵苟非司徒教之有素合之有法司马一旦欲合而用之不可得矣】
　　【又曰遂人言贡赋师田政役与此先后不同何也小司徒防六乡之民以为卒伍军法起于乡故先言军旅后及贡赋遂人治邦之野以供财用财用出于野为多故先言贡赋后及师田】
　　陈氏礼书先王之于家也既以五家为比为邻积之至万二千五百家为乡为遂其于人也既以五人为伍为两积之至万二千五百人为军而又十家为聨以聨其居十人为聨以聨其事如此则居作相友战守相卫有同心而无离徳也管仲相齐使居则五家爲轨十轨爲里十里为连十连为乡出则五人为伍十伍为戎十戎为卒十卒为旅葢仿先王之遗制然也
　　高氏愈曰成周教民之法自比闾族党始至管仲专以其法课军政则亲逊之风微矣秦法五户为伍十伍为什百户一里里有魁五里一邮邮有督十里一亭亭有长长有两卒五亭一乡乡有牧之老游徼十亭曰聚聚有啬夫十聚一县县有令丞尉葢总计之以二百五十万家为一县亦大略本周制而变之也蕙田案五伍为两一两之中以一甲士领之三两而成一乗故一乗甲士三人葢甲士者歩卒之领袖也
　　观承案三两而成一乗故一乗甲士三人出军之制相配如此然案之田赋一甸共出一乗甲士止有三人葢合四丘始出三甲则一丘固不能正出一甲也今如此配合则一甸当容四甲而合三甸便可多出一乗矣鲁人作丘甲正是如此乃増赋之术也然甸出一乗虽止七十五人而又有炊家子等二十五人将重车在后则一车原有百人或者七十五人但举甲士所领每一甲有二十五人而将重车之二十五人亦有一甲士在内但以为副贰而正数不算故乎
　　高氏愈曰先王因教民之法即推之以定军令而行于乡遂达于都鄙且兼及于天下者也葢比闾旅党州乡部署一定则凡起军旅由此作田役由此比追胥由此令贡赋由此凡同里合伍之民恩足相防义足相救服容相别音声相识如身使臂臂使指不召而来不趋而至何事不济何功不成哉至管仲仿之以为轨里连乡之法而桓公以伯后世废其法而民情涣散不可团结即以赋役一事言之或东家而与西鄙为朋南邻而与北里为伍以言其地则相逺而征召无从以言其人则异心而义同秦越无惑乎举动乖张抵牾百出而天下之事无一可为矣
　　蕙田案以上六乡出军之制
