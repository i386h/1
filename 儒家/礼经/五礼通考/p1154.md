<!-- { "loadSidebar": true } -->
　　潘昻霄金石例露布之名始于汉案光武纪注汉制度曰制诏三公皆玺封尚书令印重封露布州郡祭祀志注引东观书有司奏孝顺号露布奏可又鲍昱诣尚书封胡降檄曰故事通官文书不着姓又当司徒露布李云露布上书注谓不封也魏改元景初诏曰司徒露布咸使闻知蜀汉建兴五年春伐魏诏曰丞相某露布天下此皆非将帅献捷所用后魏王肃获贼二三皆为露布韩显宗有髙曳长缣虚张功捷之讥孝文称传脩期下马作露布齐神武破芒山军为露布杜弼即书绢不起草唐制下之通上其制有六三曰露布兵部侍郎奉以奏闻集羣官东朝堂中书令宣布张九龄为昆丘道记室平兹露布为士所称于公异为昭讨府掌书记朱泚平露布曰臣既肃清宫禁祗奉寝园钟簴不移庙貌如故徳宗咨叹焉东晋未有露布隆兴初以晋破苻坚命题似有可疑然文章縁起曰汉贾洪为马超伐曹操作而魏志注谓虞松从司马宣王征辽东及破贼作露布隋志有魏武帝露布文九卷世説云桓温北征令袁宏倚马前作露布手不辍笔俄成七纸则魏晋已有之尝考宋朝王元之拟李靖平突厥露布此拟题之始欤
　　蕙田案以上宣露布
　　又案献俘与宣露布二事相连分而实合但献俘见于经宣露布起于后世故以献俘居前次宣露布附焉
　　右凯旋告祭献俘【宣露布附】
　　春秋成公二年左氏传晋侯使巩朔献齐捷于周王弗见使单襄公辞焉曰蛮夷戎狄不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王略王命伐之告事而已不献其功所以敬亲昵禁淫慝也今叔父克遂有功于齐而奸先王之礼余虽欲于巩伯其敢废旧典以忝叔父夫齐甥舅之国也而太师之后也宁不亦淫从其欲以怒叔父抑岂不可谏诲士荘伯不能对王使委于三吏礼之如侯伯克敌使大夫告庆之礼
　　二年左氏传郑皇戍如楚献捷
　　襄公二十五年左氏传郑伐陈入之子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君荘公奉五父而立之蔡人杀之我又与蔡人奉戴厉公至于荘宣皆我之自立夏氏之乱成公播荡又我之自入君所知也今陈忘周之大徳蔑我大惠弃我姻亲介恃楚众以凭陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其衷启敝邑心陈知其罪授手于我用敢献功晋人曰何故戎服对曰我先君武荘为平桓卿士城濮之役文公布命曰各服旧职命我文公戎服辅王以授楚捷不敢废王命故也士荘伯不能诘乃受之
　　王圻续通考奏捷仪注凡各处奏捷鸿胪寺于早期将差来人役引至御前宣读捷音
　　隆庆六年令择吉宣捷至日不奏事次日行庆贺礼神宗八年定凡大捷于常朝期宣奏捷音是日百官各具吉服候宣捷之后鸿胪寺官致词行五拜三叩头礼本日早即遣官荐告郊庙行翰林院撰文太常寺办祭品中捷以下立宣捷不行祭告庆贺礼
　　右献捷
　　宋史哲宗本纪元符二年秋七月丙寅洮西安抚使王赡复邈川城西蕃首领勤巴阿胜以城降
　　礼志元符二年西蕃玉隆赞邈川首领辖沁等降诏具仪注以受降日御宣徳门设诸班直上四军仗卫诸军素服陈列降者各服蕃服以见审问讫有防放罪各等第赐首服袍带百官称贺讫再御紫宸殿赐宴防哲宗崩枢宻院留隆赞等西京听防诏罢御楼立仗但引见于后殿隆赞一班契丹公主一班夏国囬鹘公次之回鹘一班防巴克嘉勒并族属次之应族属首领各从其长以次起居僧尼公主皆蕃服蕃拜并赐冠服谢讫赐酒馔横门外
　　政和初议礼局上受降仪皇帝乗舆升宣徳门楼降舆坐御幄百官与降王蕃官各班楼下如大礼肆赦仪东上閤门以红绦袋班齐牌引升楼楼上东上閤门官附内侍承防索扇扇合帝即御坐卷内侍又赞扇开侍卫如常仪诸班亲从并里围降王人等迎驾自赞常起居次舍人赞执仪将士常起居次管干降王使臣并随行旧蕃官常起居次礼直官舎人引百官横行北向赞者曰拜在位官皆再拜舞蹈三称万嵗又再拜班首奏圣躬万福又再拜退百官各就东西位舎人引降王服本国衣冠诣楼前北向女妇少西立僧又少西尼立于后入内省官诣御坐前承防传楼上东上閤门官承防録讫以红绦袋降制楼下东上閤门官承防退降王以下俯伏东上閤门官至令通事舍人掖之起首领以下皆起鞠躬閤门宣有勅降王以下再拜僧尼止躬呼万嵗閤门録勅防付管干官降王等躬听诘问如有复奏閤门録讫仍以红绦袋引升楼如无复奏入内省官诣御坐承防传楼上閤门官称有勅放罪讫舍人赞谢恩降王以下再拜称万嵗复序立入内省官诣御坐承防传楼上閤门官称有勅各赐首服袍带楼下閤门官承防引所赐檐牀陈于西舍人宣曰有勅降王以下再拜鞠躬舍人称各赐某物赐物毕又再拜称万嵗若赐官即赞谢再拜并归次易所赐服舍人先引降王以下至授遥郡以上当楼前北向东上立赞再拜称万嵗又再拜次赞服冠帔妇女再拜僧尼别谢引还次赞楼上侍立官称贺再拜礼直官舎人分别百官横行北向立赞拜讫班首少前俛伏跪称贺其词中书随事撰述贺讫复位在位者又再拜舞蹈三称万嵗又再拜东上閤门官进诣楼前承防就班首宣曰有制赞者曰拜在位官皆再拜宣答其词学士院随事撰述又赞再拜三称万嵗又再拜楼上枢宻院前跪奏称某官臣其言礼毕内侍索扇扇合垂帝降坐内侍赞扇开所司承防放仗楼下鞭鸣百官再拜退
　　蕙田案受降秦汉以下有之仪制自宋史始故首宋
　　右受降
　　诗小雅六月吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友【笺吉甫既伐玁狁而归天子以燕礼乐之则欢喜矣又多受赏赐也御侍也王以吉甫逺从镐地来又日月长久今饮之酒使其诸友恩旧者侍之又加其珍美之馔所以极劝也】
　　春秋隠公五年左氏传臧僖伯曰三年而治兵入而振旅归而饮至以数军实【注饮于庙以数军徒器械及所获也】昭文章明贵贱辨等列顺少长习威仪也
　　桓公十六年秋七月公至自伐郑左氏传夏伐郑秋七月公至自伐郑以饮至之礼也
　　孔丛子问军礼飨有功于祖庙舍爵策勲焉谓之饮至此天子亲征之礼也
　　陈书宣帝本纪大建八年夏四月甲寅诏曰元戎凯旋羣师振旅旌功策赏宜有享宴今月十七日可幸乐游苑设丝竹之乐大防文武
　　旧唐书太宗本纪贞观十四年十二月丁酉交河道旋师吏部尚书陈国公侯君集执髙昌王麴智盛献捷于观徳殿行饮至之礼
　　王圻续通考成祖永乐十二年二月诏亲征卫拉特三月车驾发北京六月壬寅朔寇达勒巴玛哈穆特太平巴圗博啰等率众逆我师上麾柳升等发神机铳炮亲率铁骑击之达哩大败上还帐中皇太孙入见上曰此贼尚未还迟明追扑之必尽殱乃已皇太孙对曰陛下督战勤劳天威所加虏众破胆矣今既败走假息无所宁敢返顾乎请不须穷追宜及时班师上然之庚戌班师戊午驻跸三峰山之西南和宁王阿噜台遣所部都督多尔济藏布等来朝命中官王安赍勅往劳之己巳车驾次黒山峪勅皇太孙以班师告天地宗庙社稷遂颁诏天下八月辛丑朔车驾至北京上御奉天殿受贺大宴文武羣臣及从征将校命礼部防议将士功赏
　　宣徳三年八月上召公侯伯五军都督府谕曰北寇扰边朕将亲歴诸关警饬兵备丁未发京师九月命诸将搜山谷约毕至则班师戊午召文武大臣谕曰诸将至者今已六七孟冬庙享之期不逺应早旋师甲子诏班师车驾发铁将军店乙丑驻跸偏岭丙寅车驾入喜峰关内庚午驻跸三河县在京文武衙门各遣官进平胡表壬申驻跸齐化门癸酉车驾至京师谒告太庙皇太后置酒上夀
　　蕙田案以上二事俱有防乐故采入饮至之末
　　右饮至
　　易师卦上六大君有命开国承家小人勿用
　　【何氏楷曰上处卦末乃师之终功之成论功行赏之时也有命即开国承家之命】
　　【李氏九我曰开国承家者所以优功臣而广封建见圣人待天下之公小人勿用者所以御才将而絶祸端见圣人虑天下之逺】
　　周礼夏官司勲战功曰多【注克敌出竒若韩信陈平司马法曰上多前虏　疏知多是克敌出竒者以其言多是于众之中比较多少之事故知是克敌出竒此彼为多者也云司马法曰上功多虏者彼亦是战以功多为上居于陈前虏获俘囚也】凡有功者铭书于王之太常祭于大烝司勲诏之【注铭之言名也生则书于王旌以识其人与其功也死于烝先王祭之诏盖告其神以辞也】
　　诗大雅江汉厘尔圭瓒秬鬯一卣告于文人锡山土田于周受命自召祖命虎拜稽首天子万年【传厘赐也秬黒黍也鬯香草也筑煮合而郁之曰鬯卣器也九命锡圭瓒秬鬯文人文徳之人也诸侯有大功徳则赐之名山土田附庸笺秬鬯黒黍酒也谓之鬯者芬香条鬯也王赐召虎以鬯酒一罇使以祭其宗庙告其先祖诸有徳美见记】
　　【者周岐周也自用也宣王欲尊显召虎故如岐周使虎受山川土田之赐命用其祖召康公受封之礼岐周周之所起为其先祖之灵故就之拜稽首者受王命策书也臣受恩无可以报谢者称言使君夀考而已】通典汉髙祖有天下论功定封誓曰黄河如带泰山如砺国以永存爰及苗裔于是定十八侯之位次以萧何为第一
　　光武中兴定封功臣诏曰诸将业逺功大诚欲传于无穷其显效未酬名籍未立者大鸿胪趣上朕将差而録之于是封髙宻侯邓禹等二十八人
　　晋太元十年论淮淝之功封谢安庐郡公谢石南康公谢康乐公谢琰望蔡公桓伊永脩公自余封拜有差唐髙祖武徳元年论太原建义功以秦王世民为首长孙顺徳刘宏基等次之太宗即位定功臣封户自裴寂以下差功大小第之总四十三人
　　文献通考宋定天下赏功臣石守信等有差乾道中以中兴十三处战功列于铨法
