<!-- { "loadSidebar": true } -->
　　前人为安平公兖州祭城隍文年月日致祭于城隍之神四民攸居是分都邑五兵未息爰假金汤神受命上元守职兹土拥长云之垒提却月之弓张主威灵弹厌氛祲某方宣朝防永总藩条帐中之位既安幕内之筹敢失神其守同石堡防等玉关长令崒若岸焉无使复于隍也
　　蕙田案此因守城祭城隍
　　前人为怀州李使君祭城隍文某谬防朝奬叨领藩条熊轼初临虎符适至敢资灵于水土冀同固于金汤况彼潞人实逆天理固承明之地以作巢窠敺庶乐之民以为蟊贼一至于此其能久乎惟神广扇威灵划开声势俾犯境者望飞鸟而自遁此滔天者聴唳鹤以虚声崇墉载严巨壍无壅今来古徃永无川竭之因万嵗千秋莫有土崩之事神其聴之无易我言
　　蕙田案此用师祭城隍
　　册府元后唐废帝清泰元年十一月诏杭州城隍神改封顺义保宁王湖州城隍神封阜俗安成王越州城隍神封兴徳保闉王从两浙节度使钱元瓘奏也
　　蕙田案此城隍封号之始
　　后汉隐帝干祐三年八月以防州城隍神为灵感王从湖南请也时海贼攻州城州人祷于神城得不陷故有是请
　　宋史礼志太祖建隆元年太祖平泽潞祭城隍征州河东并用此礼
　　建隆四年十一月诏以郊祀前一日遣官奏告城隍如仪
　　蕙田案城隍告祭见于正史者始此
　　苏缄传缄知邕州蛮入冦城陷亟还州治杀其家三十六人纵火自焚缄没后交人谋冦桂州行数舍其众见大兵从北来呼曰苏城隍领兵来报怨惧而引归邕人为缄立祠
　　蕙田案以人鬼为城隍始见于此
　　续文献通考宋孝宗隆兴元年上建宁府城隍为惠宁侯加号福应
　　元史世祖本纪世祖至元五年正月庚子上都建城隍庙
　　明集礼元封燕京城隍为防国王
　　蕙田案城隍建庙封王见于正史始此
　　至治中加封溧水城隍为灵祐广惠侯
　　元史文宗本纪天歴二年八月加封上都城隍神为防国保宁王夫人为防国保宁王妃
　　蕙田案城隍封号兼及王妃始此
　　明会典都城隍庙洪武二年封京都城隍祀之
　　蕙田案都城隍庙始此
　　图书编洪武二年封京师及天下城隍
　　明集礼国初循旧制尝封城隍京都为承天鉴国司民统神升福大帝各府为鉴察司民城隍威灵公各州为鉴察司民城隍灵祐侯各县为鉴察司民城隍显佑伯大学衍义补太祖皇帝勅封鉴察司民城隍制词曰帝王受天明命行政教于天下必有生圣之瑞受命之符此天示不言之妙而人见闻所及者也神司淑慝为天降祥亦必受天之命所谓明有礼乐幽有鬼神天理人心其致一也朕君四方虽明知弗类代天理物之道实罄于衷思应天命此神所鉴而简在帝心者君道之大惟典神天有其举之承事惟谨某州城隍聪明正直圣不可知固有超于髙城深池之表者世之崇于神者则然神受命于天者盖不知也兹于临御之初与天下更始凡城隍之神皆新其命
　　春明梦余録洪武二年以城隍止合祀于城南诸神享祀之所未有坛壝非隆敬神祗之道命礼官考古制以闻礼官奏城隍之祀莫详所始先儒谓既有社矣不应复有城隍故唐李阳冰谓城隍祀典无之惟呉越有之然成都城隍祠太和中李徳裕所建张説有祭城隍文杜牧有祭黄州城隍文则不独呉越为然又芜湖城隍祠建于呉赤乌二年髙齐慕容俨梁武陵王祀城隍神皆书于史又不独唐而已宋以来其祀徧天下或赐庙额或颁封爵至或迁就附会各指一人以为神之姓名如镇江庆元宁国太平华亭芜湖等郡邑皆以为纪信龙且赣袁瑞吉建昌临江南康皆以为灌婴是也张説祭荆州城隍文曰致和产物助天育人张九龄祭洪州城隍文曰方隅是保甿庶是依则歴代崇祀之意有在也今国家开创之初尝以京都城隍及天下城隍祀于城南享祀之所既非専祀又室而不坛非理所宜今宜以城隍及太嵗风雨等合为一坛春秋祀之诏可蕙田案此城隍之神合祭于风云雷雨坛
　　三年夏六月始正各城隍等称号各处府州县城隍称某府城隍之神某州城隍之神某县城隍之神未防复降仪注凡府州县新官到任必先宿斋城隍庙谒神与誓在隂阳表里以安下民
　　明会典洪武三年正城隍号命从祀于山川坛
　　明集礼合祭山川城隍及遣使分祀每坛各尊三笾八豆八簠二簋二登二
　　蕙田案改祀城隍山川坛从地祗之类也
　　明史礼志洪武六年制中都城隍神主成遣官赍香币春安
　　春明梦余録洪武二十年改建城隍庙诏刘三吾曰朕设京师城隍俾统若府州县之神以监察民之善恶而祸福之俾幽明举不得侥幸而免其书所由于石丘氏濬曰城隍之名不经见而史亦不书惟唐李阳冰有当涂县城隍庙记阳冰唐开元以后人则在唐已有矣因其名而求其义伏读圣训所谓超于髙城深池之表则是神之司乃城隍之主者夫天地间有一物则有一神山林有山林之神川谷有川谷之神聚一方之民而为髙城深池以卫之必有所以主之者此城隍之神所以神欤国初承前代之旧洪武元年皆加以封爵府曰公州曰侯县曰伯三年诏革去封号止称某府某州某县城隍之神是年六月二十一日又降防各处城隍庙屏去闲杂神道越二日又降命各府州县城隍庙宇俱如其公廨设公座笔砚如其守令造为木主毁其塑像舁置水中取其泥涂壁绘以云山其在两庑如之京师既以其神祔享于山川坛又设为庙宇命京尹主其祭府州县者守令主之新官到任则俾其与神誓案周礼有司民之祭今国初诏封其神为鉴察司民意或有取于此欤制词有云明有礼乐幽有鬼神盖置守令以治民生于昭昭之际设城隍以司民命于冥冥之中而加之以鉴察之名而又俾有司到任之初特与神誓盖又付之鉴视纠察之任使有民社者不敢以非理厉吾民也我圣祖主典神人兼用礼乐鬼神以为治幽明之间各受其职其所以克相上帝宠绥万方者至矣
　　明会典洪武二十一年春附祭于郊秋祭仍旧后又罢惟每嵗八月祭帝王后一日遣南京太常寺官祭明集礼王国祭城隍仪　斋戒前期王散斋二日于别殿王相府官于正寝王致斋一日于正殿王相府官于公廨　省牲先祭二日执事设王次于庙坛南门外道之东南向先祭一日典仪典祠导王至次执事者各执事典仪典祠导王至省牲位执事者自东牵牲西行过王前省记执事牵牲诣神厨典仪典祠导王诣神厨视鼎镬视涤濯讫典仪典祠导王还次　陈设先祭一日典祠依图陈设　正祭祭日清晨典祠率执事者各实尊罍笾豆簠簋登铏置币篚于案祝版于神位之右大乐入就位诸执事及陪祭官入就位典祠启王服逺游冠绛纱典祠典仪导王至位北向立典祠典仪分左右立于王之前　迎神司礼唱迎神【大乐作】司礼唱请行礼典祠启有司谨具请行事启鞠躬平身司礼唱在位官再拜司赞唱鞠躬拜兴拜兴平身王鞠躬平身在位官鞠躬拜兴拜兴平身【乐止】　奠币初献司礼唱奠行初献礼典祠启诣盥洗位【大乐作】典仪典祠导王至盥洗位【大乐止】典祠启搢圭王搢圭典祠启盥手司盥洗者酌水王盥手讫司巾者以巾进典祠启帨手王帨手讫典祠启出圭王出圭典祠启诣爵洗位典祠典仪导王至爵洗位典祠启搢圭王搢圭执爵官以爵进典祠启受爵王受爵典祠启涤爵司爵洗者酌水王涤爵讫典祠启拭爵司巾者以巾进王拭爵典祠启以爵授执事者王以爵授执爵官典祠启出圭王出圭启诣城隍神位前【大乐作】典仪典祠导王至神位前北向立【乐止】典祠启搢圭王搢圭启上香上香三上香王三上香讫捧币者以币进于王之右王受币奠于神位前捧爵者以爵进于王之右王受爵典祠启祭酒祭酒三祭酒奠爵王三祭酒奠爵讫典祠启出圭王出圭读祝官取祝读于神位之右读讫复以祝置于案典祠启鞠躬王鞠躬【大乐作】典祠启平身王平身典祠启复位典祠典仪导王复位【乐止】亚献司礼唱行亚献礼典祠启行亚献礼典祠典仪
　　导王至神位前掌祭官于神位前爵内斟酒典祠启鞠躬【大乐作】王鞠躬启平身王平身典祠典仪导王复位终献如亚献之仪　饮福受胙司礼唱饮福受胙执事轝香案置于王位前执事酌福酒举胙肉典祠启饮福受胙【大乐作】典祠典仪导王至香案前位典祠启鞠躬平身王鞠躬平身典祠启搢圭王搢圭执事捧爵东向进于王王受爵启饮福酒王祭酒少许饮福酒以爵置于坫执事官东向进胙于王王受胙以胙授左右左右西向受之典祠启出圭王出圭典祠启鞠躬平身【大乐作】王鞠躬平身典祠启复位典祠典仪导王复位【乐止】　彻豆司礼唱彻豆掌祭官彻豆司礼唱赐胙典祠启王饮福受胙者免礼司礼唱陪祭官皆再拜司赞唱鞠躬拜兴拜兴平身陪祭官皆鞠躬【大乐作】拜兴拜兴平身【乐止】　望燎司礼唱望燎读祝官取祝捧币者取币掌祭官取馔诣燎所典祠启诣望燎位【大乐作】典祠典仪导至望燎位【乐止】候燎半司礼唱可燎典祠启礼毕导引王还次引礼引陪祭官出
　　明史礼志永乐中建庙都城之西曰大威灵祠
　　嘉靖九年罢山川坛从祀嵗以仲秋祭旗纛日并祭都城隍之神凡圣诞节及五月十一日神诞皆遣太常寺堂上官行礼国有大灾则告庙在王国者王亲祭之在各府州县者守令主之
　　王圻续通考国初都城隍之神嵗以五月十一日为神之诞辰及万寿圣节各遣官致祭后倪岳上疏所有前项祭告烦渎无据遂罢之
　　倪岳请正祀典疏略京都城隍之神谨案易坎卦有曰王公设险以守其国盖谓人君者观坎之象知险之不可陵也故设为城郭沟池以守其国以保其民人传记谓其制自黄帝始歴代建国必有髙地深隍上以保障宗社朝廷下以捍卫百官万姓其所系甚重其为功不小故国朝之制天下府州县皆有城隍庙之祭京都城隍庙旧顺天府西南累朝皆加修葺嵗以五月十一日为神之诞辰及万寿圣节各遣官致祭夫庙祀城隍之神本非人鬼安得诞辰可谓谬妄况每嵗南郊大祀坛八月山川坛俱有各祭之礼事体已重此于天下府州县之祭不同前项祭告烦渎无据俱各罢免奉防是
　　日下旧闻嘉靖九年改定风云雷雨神牌次序曰云雨风雷上曰云雨风雷天神也岳镇海渎地祗也城隍人鬼也焉可杂于一坛而祭之议以城隍之神归之本庙于常祭外添祭一坛
　　观承案城隍之神不见于经説者乃推本于八蜡之水庸亦似有理其昔防今盛则由封建变为郡县故城隍之保障特重洵笃论也盖礼与时宜则神随代立城隍固国庇民之功允宜咸秩无文以补祀典之缺其体制则洪武初年为坛立主与社稷同最得古意然尸法既亡塑像亦近尸之义愚民疑耳而信目文告不如像设之竦观而慑志也则立庙塑像亦不可厚非者尔至如纪信灌婴龙且苏环之事则近乎诞矣然达观之亦复于理可通古者五行之帝本天神而配之以五人帝佐之以五人臣则人鬼也而天神之矣社本土神稷本谷神而勾龙与柱配焉商人又以弃易柱而为稷则人鬼也而土神之谷神之矣夫生而为英者死而为灵幽明本无二理也如彼纪灌诸人虽不可与圣贤并然亦各表见于时而非碌碌者比则死为城隍亦如古之配食者然何足深怪哉昔栁子厚治栁有绩死而见神于罗池韩子因碑而实之亦犹行古之道也若夫诞辰之祝夫人之封则附会太甚固不足辨耳
　　右歴代祭城隍

　　五礼通考卷四十五
