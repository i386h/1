<!-- { "loadSidebar": true } -->
　　春官大宗伯以吊礼哀祸烖【注祸烖谓遭水火宋大水鲁庄公使人吊焉曰天作淫雨害于粢盛如之何不吊廐焚孔子拜乡人为火来者拜之士一大夫再亦相吊之道】以禬礼哀围败【注同盟者防合财货以更其所防春秋襄三十年冬防于澶渊宋灾故是其类】以恤礼哀冦乱【注恤忧也邻国相忧兵作于外为冦作于内为乱】
　　蕙田案吊禬恤之礼通于邦交而天子遣使侯国亦有之
　　以脤膰之礼亲兄弟之国【注脤膰社稷宗庙之肉以赐同姓之国同福禄也兄弟有共先王者鲁定公十四年天王使石尚来归脤　疏脤是社稷之肉膰是宗庙之肉此文虽主兄弟之国至于二王后及异姓有大功者得与兄弟之国同故僖九年夏王使宰孔赐齐侯胙曰天子有事于文武使孔赐伯舅胙注胙膰肉周礼以脤膰之礼亲兄弟之国不以赐异姓敬齐侯比之宾客又僖公二十四年宋成公如楚还入于郑郑伯将享之皇武子曰宋先代之后也于周为客天子有事膰焉有防拜焉是二王后及异姓有大功者亦得脤膰之赐是以大行人直言归脤以交诸侯之福不辨同姓异姓是容有非兄弟之国亦得脤膰也】以贺庆之礼亲异姓之国【注异姓王昏姻甥舅　疏谓诸侯之国有喜可贺可庆之事王使大夫往以物贺庆之举异姓包同姓也大行人云贺庆以赞诸侯之喜不别同姓异姓则兼同姓可知吴氏澄曰脤膰者特厚之礼故于同姓言之贺庆者普徧之礼故于异姓言之】
　　蕙田案脤膰贺庆二者天子所以亲诸侯也大宗伯以吊禬恤属凶礼脤膰贺庆属嘉礼而大行人又以归脤贺庆致禬与朝宗觐遇会同頫聘间问同列盖凶嘉二礼之通于宾礼者今俱附入天子遣使侯国条内以从其类云
　　右总论天子遣使之事
　　春官外史掌书外令【注王令下畿外】若以书使于四方则书其令【注书王令以授使者】
　　【黄氏曰以书使于四方之书犹令之制书勅书也】
　　右王命
　　夏官司士作士适四方使为介【注士使谓自以王命使也介大夫之介也春秋传曰天王使石尚来归脤】
　　蕙田案作士使为介谓上卿使则大夫为介大夫使则士为介皆司士选之
　　虎贲氏适四方使则从士大夫【疏天子有下聘诸侯法大行人所云歳徧问之等时则使虎贲从行也】
　　秋官行夫使则介之【注使谓大小行人也故书曰夷使郑司农云夷使使于四夷则行夫主为之介元谓夷发声】
　　蕙田案使则介之谓行人为使则行夫为之介也
　　右介
　　地官掌节掌守邦节而辨其用以辅王命【注邦节者珍圭牙璋谷圭琬圭琰圭也王有命则别其节之用以授使者辅王命者执以行为信】凡邦国之使节山国用虎节土国用人节泽国用龙节皆金也以英荡辅之【注使节使卿大夫聘于天子诸侯行道所执之信也土平地也山多虎平地多人泽多龙以金为节铸象焉必自以其国所多者于以相别为信明也今汉有铜虎符杜子春云荡当为帑谓以函器盛此节或曰英荡画函】
　　蕙田案使节天子遣使于诸侯使者所执之节也山国谓使于山国下仿此
　　观承案英荡解未安荡宜从竹大竹也见禹贡特出者为英盖以竹之最大者以函节适逺故曰辅姑存此说以备考
　　凡通达于天下者必有节以传辅之【注必有节言逺行无有不得节而出者也辅之以传者节为信耳传说所赍撡及所适】
　　秋官小行人达天下之六节山国用虎节土国用人节泽国用龙节皆以金为之道路用旌节门关用符节都鄙用管节皆以竹为之【注此谓邦国之节也达之者使之四方亦皆赍法式以齐等之也诸侯使臣行頫聘则以金节授之以为行道之信也虎人龙者自其国象也道路谓乡遂大夫也都鄙者公之子弟及卿大夫之采地之吏也凡邦国之民逺出至于他邦他邦之民若来入由国门者门人为之节由关者关人为之节其以征令及家徙乡遂大夫及采地吏为之节皆使人执节将之以达之亦有期以反节管节如今之竹使符也其有商者通之以符节如门关门关者与市联事节可同也亦所以异于畿内也凡节有天子法式存于国　疏此经亦是适四方之事言达天下之六节者据诸侯国而言掌节所云据畿内也虎节人节龙节三者据诸侯使臣出聘所执旌节符节管节三者据在国所用】
　　蕙田案节有二有守节有行节守节慿以为重行节持以为信其用以为节者有四或以玉或以角或以金或以竹皆篆刻文字而中分之有故则相合以为验者也先王制节以防奸伪凡守土之官奉使之臣货贿之出入小民之往来皆执此以为信验盖虽一物之微而驭天下之机要在是故特设掌节之官以专司其事汉有符节令主符节事凡遣使掌授节犹古制也后世印章即古人符节之遗制古人用之列国其事简后世用之案牍其事繁盖亦从时之宜矣
　　春官典瑞珍圭以征守以防凶荒【注珍圭王使之瑞节制大小当与琬琰相依王使人征诸侯忧凶荒之国则授之执以注致王命焉如今时使者持节矣恤者闿府库振救之凡瑞节归又执以反命】牙璋以起军旅以治兵守【注郑司农云牙璋瑑以为牙牙齿兵象故以牙璋发兵若令时以铜虎符发兵元谓牙璋亦王使之瑞节兵守用兵所守若齐人戍遂诸侯戍周】谷圭以和难以聘女【注谷圭亦王使之瑞节谷善也其饰若粟文然难仇讐和之者若春秋宣公及齐侯平莒及郯晋侯使瑕嘉平戎于王其聘女则以纳征焉】琬圭以治徳以结好【注琬圭亦王使之瑞节诸侯有徳王命赐之及诸侯使大夫来聘既而为坛防之使大夫执以命事焉大行人职曰时聘以结诸侯之好郑司农云琬圭无锋芒故治徳以结好】琰圭以易行以除慝【注琰圭亦王使之瑞节郑司农云琰圭有锋芒伤害征代诛讨之象故以易行除慝易恶行令为善者以此圭责让喻告之也元谓除慝亦于诸侯使大夫来頫既而使大夫执而命事于坛大行人职曰殷頫以除邦国之慝　疏治徳与易行据诸侯自有善行恶行王使人就本国治易之】
　　【吴氏澄曰交好本于执徳之不囘故治徳为大而结好次之邦慝生于率行之不谨故易行为大而除慝次之】
　　考工记玉人琬圭九寸而缫以象徳【注琬犹圜也王使之瑞节也诸侯有徳王命赐之使者执琬圭以致命焉缫籍也　疏典瑞云治徳据使者而言此言象徳据圭体而说彼不言有缫此言有缫亦是互见为义】琰圭九寸判防以除慝以易行【注凡圭琰上寸半琰半以上又半为瑑饰诸侯有为不义使者征之执以为瑞节也除慝诛恶逆也易行去烦苛】谷圭七寸天子以聘女牙璋中璋七寸射二寸厚寸以起军旅以治兵守【注二璋皆有驵牙之节于琰侧先言牙璋有文饰也　疏典瑞无中璋者以其大小等故不见也军多用牙璋军少用中璋】
　　蕙田案典瑞之珍圭玉人无之玉人之中璋典瑞无之典瑞云谷圭以和难以聘女而玉人无和难之文或彼此互见或互有脱简也
　　右节信
　　夏官校人凡国之使者共其币马【注使者所用私觌】
　　右币
　　诗小雅皇皇者华序皇皇者华君遣使臣也送之以礼乐言逺而有光华也【疏光显其君常不辱命于彼】
　　【曹氏粹中曰燕以遣之所谓礼也歌以乐之所谓乐也】
　　【程子曰天子遣使四方以观省风俗采察善恶访问病苦宣道化于天下下国防被声敎是以光华】
　　皇皇者华于彼原隰【传皇皇犹煌煌也髙平曰原下湿曰隰忠臣奉使能光君命无逺无近如华不以髙下易其色也笺无逺无近唯所之则然】駪駪征夫每懐靡及【传駪駪众多之貌笺征夫众行夫也】
　　朱子集传此遣使臣之诗也君之使臣固欲其宣上徳而达下情而臣之受命亦唯恐其无以副君之意也故先王之遣使臣也美其行道之勤而述其心之所懐曰彼煌煌者华则于彼原隰矣此駪駪然之征夫则其所懐思常若有所不及矣盖亦因以为戒然其辞之婉而不廹如此诗之忠厚亦可见矣
　　我马维驹六辔如濡【笺如濡言鲜泽也】载驰载驱周爰咨诹【笺爰于也】
　　程子曰采察求访使臣之职
　　朱子集传使臣自以每懐靡及故广询博访以补其不及而尽其职也
　　我马维骐六辔如丝【传言调忍也】载驰载驱周爰咨谋【传咨事之难易为谋】
　　我马维骆六辔沃若载驰载驱周爰咨度【传咨礼义所宜为度】我马维骃六辔既均【传隂白襍毛曰骃均调也】载驰载驱周爰咨询朱子集传案序以此诗为君遣使臣春秋内外传皆云君敎使臣仪礼亦见鹿鸣疑亦本为遣使臣而作其后乃移以他用也然叔孙穆子所谓君敎使臣曰每懐靡及诹谋度询必咨于周敢不拜敎可谓得诗之意矣
　　四牡序四牡劳使臣之来也【疏事毕来归也】有功而见知则说矣
　　【严氏粲曰人臣之事皆职分所当为不计其君之知不知也此特序诗者之辞以为使臣有驰驱之劳而其君能深体之其心之喜恱当如何非使臣必待见知而后说也】
　　四牡騑騑周道倭迟【传騑騑行不止之貌倭迟厯逺之意】岂不懐归王事靡盬我心伤悲【传盬不坚固也思归者私恩也靡盬者公义也伤悲者情思也　笺无私恩非孝子也无公义非忠臣也君子不以私害公不以家事辞王事】
　　朱子集传此劳使臣之诗也夫君之使臣臣之事君礼也故为臣者奔走于王事特以尽其职分之所当为而已何敢自以为劳哉然君之心则不敢以是而安也故燕享之际叙其情以闵其劳言驾此四牡而出使于外其道路之囘逺如此当是时岂不思归乎特以王事不可以不坚固不敢狥私以废公是以内顾而伤悲也臣劳于事而不自言君探其情而代之言上下之间可谓各尽其道矣
　　四牡騑騑啴啴骆马【传啴啴喘息之貌马劳则喘息白马黒鬛曰骆】岂不懐归王事靡盬不遑启处【传遑暇启跪处居也臣受命舍币于祢乃行】
　　翩翩者鵻载飞载下集于苞栩【传鵻夫不也】王事靡盬不遑将父【传将养也】
　　【范氏处义曰忠臣孝子之行役未尝不念其亲君之使臣岂待其劳苦而自伤哉亦忧其忧如已而已矣此圣人之所以感人心也】
　　翩翩者鵻载飞载止集于苞杞【传杞枸檵也】王事靡盬不遑将母
　　驾彼四骆载骤骎骎【传骎骎骤貌】岂不懐归是用作歌将母来谂【传谂念也笺谂告也】
　　朱子集传以其不获养父母之情而来告于君也非使人作是歌也设言其情以劳之耳
　　右遣使劳使
　　春秋隐公七年天王使凡伯来聘【杜注凡伯周卿士凡国伯爵也　何注书者喜之也古者诸侯有较徳殊风异行天子聘问之当北面称臣受之于太庙所以尊王命归美于先君不敢以已当之】　谷梁传凡伯者何天子之大夫也
　　九年春天王使南季来聘【注南季天子大夫也南氏季字也】　谷梁传南氏姓也季字也聘问也问诸侯非正也【注周礼天子时聘以结诸侯之好殷頫以除邦国之慝间问以谕诸侯之志归脤以交诸侯之福贺庆以赞诸侯之喜致禬以补诸侯之灾许慎曰礼臣病君亲问之天子有下聘之义传曰聘诸侯非正甯所未详】
　　蕙田案谷梁问诸侯非正之说于礼无据范氏据周礼大行人及许慎五经异义以证其非可谓不易之论矣特以时聘殷頫为天子下聘于诸侯则非盖周官之间问即天子下聘之时对文则大曰聘小曰问散文言之则问即聘也时聘殷頫自是诸侯聘于天子不容混而一之也
