<!-- { "loadSidebar": true } -->
　　隆庆元年穆宗登极遣尚宝司卿刘奋庸诣阙里祭告万歴元年神宗登极遣尚宝司司丞张孟男诣阙里祭告
　　天启元年熹宗皇帝登极遣顺天府府丞姚士慎诣阙里祭告
　　右明

　　五礼通考卷一百二十一
　　钦定四库全书
　　五礼通考卷一百二十二
　　刑部尚书秦蕙田撰
　　吉礼一百二十二
　　功臣配享
　　蕙田案配享之典国家所以报功而劝忠也周礼祭于大烝并及禘祫后世不废焉
　　书盘庚兹予大享于先王尔祖其从与享之【古者天子录功臣配食于庙大享烝尝也　疏此大享于先王谓天子祭宗庙也言古者天子录功臣配食于庙故臣之先祖得与享之也古者孔氏据已而道前世也此殷时已然矣大享烝尝者烝尝是秋冬祭名谓之大享者以事各有对若烝尝对禘祫则禘祫为大烝尝为小若四时自相对则烝尝为大礿祠为小知烝尝有功臣与祭者案周礼司勲云凡有功者铭书于王之太常祭于大烝司勲诏之是也秋冬之祭尚及功臣则禘祫可知近代以来惟禘祫乃祭功臣配食时祭不及之也近代以来功臣配食各配所事之君若所事之君其庙已毁时祭不祭毁庙其君尚不时祭其臣固当止矣禘祫则毁庙之主亦在焉其时功臣亦当在也】
　　【陈氏大猷曰大勲劳之人方得配食非徧及有功者】
　　蕙田案周礼祭于大烝之文则知大享専指烝而不及尝矣盖烝尝同为大享而烝尤大于尝故报功臣焉注兼烝尝恐非
　　诗商颂长允也天子降于卿士实惟阿衡实左右商王
　　【苏氏辙曰大禘之祭所及者逺卿士伊尹葢与祭于禘者也商书曰兹予大享于先王尔祖其从与享之是礼也岂其起于商之世欤】
　　孔丛子书曰兹予大享于先王尔祖其从与享之季桓子问曰此何谓也孔子曰古者大臣有功死则必祀之于庙所以殊有绩劝忠勤也盘庚举其事以厉其世臣故称焉桓子曰天子之臣有大功者则既然矣诸侯之臣有大功者可以如之乎孔子曰劳能定国功加于民大臣死难虽食之公庙可也桓子曰其位次如何孔子曰天子诸侯之臣生则有列于朝死其有位于庙其序一也
　　书洛诰周公曰王肇称殷礼祀于新邑咸秩无文予齐百工伻从王于周予惟曰庶有事今王即命曰记功宗以功作元祀惟命曰汝受命笃弼【言王当始举殷家祭祀以礼典祀于新邑皆次秩不在礼文者而祀之我整齐百官使从王于周行其礼典我惟曰庶几有善政事今王就行王命于洛邑曰当记人之功尊人亦当用功大小为序有大功则列大祀谓功施于民者惟天命我周邦汝受天命厚矣当辅大天命视羣臣有功者记载之乃汝新即政其当尽自教众官躬化之　疏君知臣功则臣皆尽力】蔡氏沈曰殷盛也与五年再殷祭之殷同功宗功之尊显者盖功臣皆祭于大烝而勲劳之最尊显者则为之冠故谓之元祀周公教成王即命曰记功之尊显者以功作元祀矣又惟命之曰汝功臣受此褒赏之命当益厚辅王室盖作元祀既以慰答功臣而又勉其左右王室益图久大之业也
　　蕙田案注疏以记功宗为记人之功尊人蔡氏以为记有功之尊显者二说不同蔡义为长
　　周礼夏官司勲王功曰勲【注辅成王业若周公】国功曰功【注保全国家若伊尹】民功曰庸【注法施于民若后稷】事功曰劳【注以劳定国若禹】治功曰力【注制法成治若咎繇】战功曰多【注克敌出竒若韩信陈平司马法曰上多前虏】凡有功者铭书于王之太常祭于大烝司勲诏之【注铭之言名也生则书于王旌以识其人与功也死则于烝先王祭之诏谓告其神以辞也盘庚告其卿大夫曰兹予大享于先王尔祖其从与享之是也今汉祭功臣于庙庭　疏必祭功臣在冬之烝祭者烝者众也冬时物成者众故祭功臣案彼书注以大享为烝尝者此举冬祭物成者众而言其尝时亦祭之也或周时直于烝时祭功臣殷时烝尝俱祭礼异故也】
　　蕙田案疏谓周于烝祭祭功臣殷于烝尝皆祭功臣此亦无可考
　　【郑氏锷曰王功者辅成王业勤劳王室辅幼孤以嗣王者之绪明王道以成王者之治即是功而谓之勲勲有薰烝之义谓其功之大薰烝宇宙上达于王也周公之有大勲劳是已国功者国尔忘家尽瘁国事凡所施为无非为国计者即是功而谓之功功者事有成效之义独此名曰功葢人臣立功正以保全王国为主进而上名以勲功不足道也抑而下则曰劳曰力之类皆不足正名其功也惟为国而有成者正可谓之功民功者害为民除之利为民兴之或便于昔而不便于今则为民革之或兴于前而废于后则为民举之即是功而谓之庸庸者用也事功者或从王事或任国事或有所营为或有所创制黾勉从之不畏其适我也即是功而谓之劳劳有经营艰苦之意也治功者或平水土或开草莱或任土地或疏导沟洫即是功而谓之力力谓其用力以作为也战功者战以伐谋为上而以伐兵为下以正合以竒胜执俘折馘斩将搴旊奏凯而旋者是也即是功而谓之多多者算数过人之义】
　　【又曰太常之书司常之职也大烝之祭大宗伯之职也司勲知立功之人当铭则诏之使铭当祭则诏之使祭铭于太常使与日月同其久也祭于大烝使与祖宗之神同享乎盛祭也可以见其报之之厚】
　　蕙田案诏字当以郑氏锷之説为长
　　【王氏昭禹曰必使司勲诏之则以有大功者其贰藏于司勲故也】
　　【王氏安石曰大烝冬之大享当是时百物皆报焉祭有功宜矣】
　　春秋定公十四年左氏传梁婴父恶董安于谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟而后赵氏定祀安于于庙【注赵氏庙　疏礼臣有大功配食于庙周礼司勲云凡有功名者铭书于王之太常祭于大烝司勲诏之尚书盘庚云兹予大享于先王尔祖其从与享之孔安国云古者天子录功臣配食于庙大享烝尝也天子既有此礼诸侯或亦有之今赵氏祀安于于赵氏之庙其意亦如此也】
　　蕙田案观孔丛子所载孔子与季桓子问答语则知自定公以前诸侯之国无有以臣配享者故孔頴达云诸侯或亦有之然则以家臣而祀于私庙僭礼自赵简子始也
　　右经功臣配享
　　汉旧仪宗庙祭功臣四十人食堂下惟御仆滕公祭于庙门外塾
　　杜佑通典汉制祭功臣于庭生时侍防于堂死则降在庭位与士庶为列
　　三国魏志明帝本纪青龙元年夏五月壬申诏祀故大将军夏侯惇大司马曹仁车骑将军程昱于太祖庙庭注魏书载诏曰昔先王之礼于功臣存则显其爵禄没则祭于大烝故汉氏功臣祀于庙庭大魏元功之臣功勲优着终始休明者其皆依礼祀之于是以惇等配享之
　　齐王本纪正始四年秋七月诏祀故大司马曹真曹休征南大将军夏侯尚太常桓阶司空陈羣太傅钟繇车将军张郃左将军徐晃前将军张辽右将军乐进太尉华歆司徒王朗骠骑将军曹洪征西将军夏侯渊后将军朱灵文聘执金吾臧霸破虏将军李典立义将军厐德武猛校尉典韦于太祖庙庭
　　五年冬十一月癸卯诏祀故尚书令荀攸于太祖庙庭注臣松之以为故魏氏配享不及荀彧盖以其末年异议又位非魏臣故也至于升程昱而遗郭嘉先钟繇而后荀攸则未详厥趣也徐佗谋逆而许禇心动忠义之至逺同于日防且潼关之危非褚不济禇之功烈有过典韦今祀韦而不及禇又所未达也
　　六年冬十一月祫祭太祖庙始祀前所论佐命臣二十一人
　　嘉平三年十一月有司奏诸功臣应享食于太祖庙者更以官为次太传司马宣王功髙爵尊最在上
　　陈留王本纪景元三年诏祀故军谘祭酒郭嘉于太祖庙庭
　　通典魏髙堂隆议曰案先典祭祀之礼皆依生时尊卑之叙以为位次功臣配享于先王像生时侍防燕礼大夫以上皆升堂以下则位于庭其余则与君同牢至于爼豆荐羞唯君备公降于君卿大夫降于公士降于大夫使功臣配食于烝祭所以尊崇其德明其勲以劝嗣臣也议者欲从汉氏祭之于庭此为贬损非宠异之谓也贵者取贵骨贱者取贱骨今使配食者因君之牢以贵贱为爼庶合事宜周志曰勇则害上不登于明堂共用谓之勇言有勇而无义死不登堂而配食此即配食之义位在堂之明审也下为北面三公朝立之位耳燕则脱屦升堂不在庭也凡献爵有十二九七五三之差君礼大夫三献太祝令进三爵于配食者可也
　　蕙田案左传勇则害上不登于明堂杜注云明堂祖庙也所以策功序德故不义之士不得升孔疏云郑元以为明堂在国之阳与祖庙别处左氏旧说及贾逵卢植蔡邕服防等皆以祖庙与明堂为一故杜同之祭统云古者明君必赐爵禄于太庙称公行还告庙舍爵策勲是明堂之中所以策功序德故不义之人不得升之也据注疏二家是谓生而入庙受赏耳魏髙堂隆则以为登堂配食乃指死后而言今案狼瞫前则曰吾未得死所后则曰死而不义非勇也是引周志之言明指死后审矣髙堂隆在杜预以前释经必有所依据也
　　右汉魏
　　晋书武帝本纪咸宁元年八月壬寅以故太傅郑冲太尉荀顗司徒石苞司空裴秀骠骑将军王沈安平献王孚等及太保何曽司空贾充太尉陈骞中书监荀朂平南将军羊祐齐王攸等皆列于铭享
　　文献通考散骑常侍任茂议案魏功臣配食礼叙六功之勲祭陈五祀之品或祀之于一代防之于百代盖社稷五祀所谓之于百代者古之王臣有明德大功若勾龙之能平水土柱之能树百谷则祀社稷异代不废也昔汤既胜夏欲迁其社不可乃迁稷而周弃德可代柱而勾龙莫废也若四叙之属分主五方则祀为贵神之异代载之春秋非此之类则虽明如咎繇勲如伊尹功如吕尚各于当代祀之不祭于异代也然则伊尹于殷虽有王功之茂不配食于周之清庙矣今之功臣论其勲迹比咎繇伊尹吕尚犹或未及凡云配食各配食于主也今主迁庙臣宜从享大司马石苞等议魏代功臣宜归之陈留国使修常祀允合事理
　　宋书长沙景王太祖元嘉九年诏曰古者明王经国司勲有典平章以驭德刑班瑞以醻功烈铭徽庸于鼎彛配祫祀于清庙是以从享先王义存商诰祭于大烝礼着周典自汉迄晋世崇其文王猷既昭幽显咸秩先皇经纬天地拨乱受终骏命爰集光宅区宇虽圣明渊运三灵允协抑亦股肱翼亮之勤祈父宣力之効故使持节侍中都督南徐兖二州扬州之晋陵京口诸军事太傅南徐兖二州刺史长沙景王故侍中大司马临川烈武王故司徒南康文宣公穆之侍中卫将军开府仪同三司录尚书事扬州刺史华容县开国公使持节散骑常侍都督江州豫州西阳新蔡晋熈四郡军事征南大将军开府仪同三司江州刺史永修县开国公道济故将军青州刺史龙阳县开国侯镇恶或履道广流秉德冲邈或雅景髙邵风鉴明逺或识唯知正才畧开迈咸文德以熈帝载武功以隆景业固以侔踪姬旦方轨伊召者矣朕以寡德纂成鸿绪每惟道勲思遵令典而太常未铭从祀尚阙鉴寐钦属永言深懐便宜敬是前式宪兹嘉礼勒功天府配祭庙庭俾示徽章垂美长世茂绩逺猷永不朽
