<!-- { "loadSidebar": true } -->
　　南有嘉鱼序南有嘉鱼乐与贤也太平之君子至诚乐与贤者共之也【笺乐得贤者与共立于朝相燕乐也】
　　朱子曰此亦燕飨通用之乐
　　南有嘉鱼烝然罩罩君子有酒嘉賔式燕以乐　南有嘉鱼烝然汕汕君子有酒嘉賔式燕以衎　南有樛木甘瓠累之君子有酒嘉賔式燕绥之　翩翩者鵻烝然来思君子有酒嘉賔式燕又思
　　朱子曰此亦因所荐之物而道达主人乐賔之意也
　　南山有台序南山有台乐得贤也得贤则能为邦家立太平之基矣
　　朱子曰此亦燕飨通用之乐
　　南山有台北山有莱乐只君子邦家之基乐只君子万夀无期　南山有桑北山有杨乐只君子邦家之光乐只君子万夀无疆　南山有北山有李乐只君子民之父母乐只君子徳音不已　南山有栲北山有杻乐只君子遐不眉夀乐只君子徳音是茂　南山有枸北山有楰乐只君子遐不黄耉乐只君子保艾尔后蓼萧序蓼萧泽及四海也
　　朱子曰诸侯朝于天子天子与之燕以示慈惠故歌此诗
　　【何氏楷曰蓼萧诸侯继世嗣封天子与之燕而歌此左传襄二十六年齐侯如晋晋侯享之赋蓼萧叔向命晋侯拜曰寡君敢拜齐君之安我先君之宗祧也昭十二年宋华定来聘通嗣君也享之为赋蓼萧据二传其一以赋此诗为安先君之宗祧其一以通嗣君之故赋此诗则其为继世嗣封之诗明矣】
　　蓼彼萧斯零露湑兮既见君子我心写兮燕笑语兮是以有誉处兮　蓼彼萧斯零露瀼瀼既见君子为龙为光其徳不爽夀考不忘　蓼彼萧斯零露泥泥既见君子孔燕岂弟宜兄宜弟令徳夀岂　蓼彼萧斯零露浓浓既见君子鞗革冲冲和鸾雝雝万福攸同
　　【朱子曰其曰既见盖于其初燕而歌之也】
　　湛露序湛露天子燕诸侯也【笺燕谓与之燕饮酒也诸侯朝觐防同天子与之燕所以示慈惠】
　　湛湛露斯匪阳不晞厌厌夜饮不醉无归【传厌厌安也夜饮私燕也笺燕饮之礼宵则两阶及庭门皆设大烛焉】
　　【欧阳氏修曰露以夜降者也因其夜饮故近取以为比】
　　【郝氏敬曰朝以朝旦礼主于辨也饮以昏夜情主于合也】
　　湛湛露斯在彼丰草厌厌夜饮在宗载考【传夜饮必于宗室　笺丰草喻同姓诸侯也载之言则也考成也夜饮之礼在宗室同姓诸侯则成之于庶姓其让之则止朱子曰宗室盖路寝之属也】
　　湛湛露斯在彼棘显允君子莫不令徳【笺也棘也异类喻异姓诸侯也令善也无不善其徳言饮酒不至于醉】
　　其桐其椅其实离离岂弟君子莫不令仪【笺桐也椅也同类而异名喻二王之后也其实离离喻其荐俎礼物多于诸侯也饮酒不至于醉徒善其威仪而已谓陔节也】菁菁者莪序菁菁者莪乐育材也君子能长育人材则天子喜乐之矣
　　朱子曰此亦燕饮賔客之诗
　　【何氏楷曰朱传以为燕饮賔客之诗子贡传则云所以燕贤也申培説谓天子燕賔兴之士则歌此诗陈氏疑为天子行礼于学校燕饮而歌此诗今案诗中无言及燕饮之事但以有归美君子之辞则虽燕飨通用无不可者非为燕饮作也】
　　菁菁者莪在彼中阿既见君子乐且有仪　菁菁者莪在彼中沚既见君子我心则喜　菁菁者莪在彼中陵既见君子锡我百朋　泛泛杨舟载沉载浮既见君子我心则休
　　诗小雅六月吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友【笺吉甫既伐玁狁而归天子以燕礼乐之则欢喜矣又多受赏赐也御侍也王以吉甫逺从镐地来又日月长久今饮之酒使其诸友恩旧者侍之又加其珍美之馔所以极劝之也张仲吉甫之友其性孝友　疏燕礼其牲狗天子之燕不过有牢牲鱼鼈非常膳故云加之】
　　桑扈交交桑扈有莺其羽君子乐胥受天之祜　交交桑扈有莺其领君子乐胥万邦之屏　之屏之翰百辟为宪不戢不难受福不那　兕觥其觩防酒思柔彼交匪敖万福来求【笺兕觥罚爵也古之王者与羣臣燕饮上下无失礼其罚爵徒觩然陈设而已其饮美酒思得柔顺中和与共其乐言不怃敖自淫恣也】
　　朱子曰此天子燕诸侯之诗
　　【何氏楷曰此诸侯春来朝天子而天子飨之之诗桑扈黄鸟俱春时所有非朝而何周礼九夏骜夏居其一杜子春谓公出入奏骜夏骜敖古俱通作傲此诗咏飨诸侯而末有彼交匪敖之语正与夏名相合则飨礼出入所奏其即此诗乎】
　　蕙田案何氏以桑扈即九夏之骜夏太凿
　　鸳鸯鸳鸯于飞毕之罗之君子万年福禄宜之　鸳鸯在梁戢其左翼君子万年宜其遐福　乗马在厩摧之秣之君子万年福禄艾之　乗马在廐秣之摧之君子万年福禄绥之
　　朱子曰此诸侯所以答桑扈也
　　鱼藻鱼在在藻有颁其首王在在镐岂乐饮酒　鱼在在藻有莘其尾王在在镐饮酒乐岂　鱼在在藻依于其蒲王在在镐有那其居
　　朱子曰此天子燕诸侯而诸侯美天子之诗
　　瓠叶序瓠叶大夫刺幽王也上弃礼而不能行虽有牲牢饩不肯用也故思古之人不以防薄废礼焉朱子曰此亦燕饮之诗
　　幡幡瓠叶采之亨之君子有酒酌言尝之【传幡幡瓠叶貌庶人之菜也　笺亨熟也熟瓠叶者以为饮酒之菹也此君子谓庶人之有贤行者也其农功毕乃为酒浆以合朋友习礼讲道艺也酒既成先与父兄室人亨瓠叶而饮之所以急和亲亲也饮食而曰尝者以其为之主于賔客賔客则加之以羞　疏士礼有特牲豚豕此止言瓠叶与兎首明非有位之人故言庶人之菜】
　　【王氏安石曰尝其防否然后行献酬之礼】
　　【朱子曰盖述主人之谦辞言物虽薄而必与賔客共之也】
　　有兎斯首炮之燔之君子有酒酌言献之【传毛曰炮加火曰燔献奏也　笺斯白也有兎白首者兎之小者也炮之燔之者将以为饮酒之羞也饮酒之礼既奏酒于賔乃荐羞每酌言言者礼不下庶人庶人依士礼立賔主为酌名】
　　【朱子曰有兎斯首一兎也犹数鱼以尾也】
　　【何氏楷曰公食大夫云上大夫庶羞二十加于下大夫以雉兎鹑鴽礼记内则纪诸膳有雉兎鹑鴽又有以兎为羮者内则云兎羮和糁不蓼又云雉兎皆有芼也有以兎为菹类者内则云兎为宛脾也有以兎为醢者周礼加豆之实芹菹兎醢内则云脯羮兎醢也此诗单举兎一物而又以炮炙为言皆礼所不载内则云兎去凥则弃其后臀处不用故但举首以显之耳】
　　有兎斯首燔之炙之君子有酒酌言酢之【传炕火曰炙酢报也　笺报者賔既卒爵洗而酌主人也凡治兎之宜鲜者毛炮之柔者炙之干者燔之　疏炕举也谓以物贯之而举于火上以炙之】
　　有兎斯首燔之炮之君子有酒酌言醻之【传醻道饮也笺主人既卒酢爵又酌自饮卒爵复酌进賔犹今俗之劝酒】
　　【何氏楷曰礼主人导饮之后賔受爵却不饮奠于席前乃行旅酬之礼交错以徧今此一献礼薄当无旅酬之事】
　　蕙田案春秋传赵武赋瓠叶而穆叔知其欲一献则此诗盖燕飨用一献之正礼也礼有献有酢有酬而后一献之礼终故曰献之礼成于酬此诗二章以下次第正与礼合周礼醢人所共七菹无瓠叶然賔客之礼酱用五十罋以五齑七菹七醢三臡实之尚不及其半礼文之不备者多矣经云采之亨之或亦取以芼羮如牛藿羊苦豕薇之类非为菹也庶羞用兎惟上大夫以上始有之毛郑以为庶人之礼失之矣燕飨之品多矣于蔬云瓠叶于羞云兎举其至薄者言之耳其云君子有酒与鱼丽南有嘉鱼诸诗之文同岂庶人足以当之乎
　　大雅公刘笃公刘于京斯依跄跄跻跻俾筵俾几既登乃依乃造其曹执豕于牢酌之用匏食之饮之君之宗之【传賔既登席坐矣乃依几矣曹羣也执豕于牢新国则杀礼也酌之用匏俭以质也为之君为之大宗也疏此又言宫室既就飨燕羣臣也】
　　【吕氏祖谦曰既飨燕而定经制以整属其民上则皆统于君下则各统于宗盖古者建国立宗其事相湏楚执戎蛮子而致邑立宗以诱其逸民即其事也】
　　蕙田案公刘夏时之诸侯也诗述其燕饮羣臣之事云俾筵俾几则筵賔授几之礼也云执豕于牢则殽烝折俎之礼也云酌之用匏则酌献酢酬之礼也云食之饮之则又兼飨食之礼矣云君之宗之则又兼族燕族饫之礼矣周公制礼盖本乎此
　　春秋文公四年左氏传昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功于是乎赐之彤弓一彤矢百玈弓矢千以觉报宴
　　昭五年左氏传宴有好货飱有陪鼎
　　【陈氏祥道曰先王之世近自九族同姓与夫兄弟朋友之亲而逺至乎诸侯羣臣与夫蛮貊夷狄之邦莫不有恩以见其爱有文以尽其礼故礼行而天下服此古所为燕也行苇之诗或歌或咢洗爵奠斚燕九族同姓也常棣之诗兄弟既翕和乐且湛燕兄弟也伐木之诗矧伊人矣不求友生燕朋友也若燕诸侯则有湛露燕羣臣嘉賔则有鹿鸣而燕夷狄则所谓蓼萧泽及四海是也】
　　蕙田案天子燕礼有六一燕诸侯来朝诗蓼萧湛露是也二燕诸侯有功诗彤弓是也三燕羣臣诗鹿鸣是也四燕臣有功诗六月云吉甫燕喜是也五燕亲戚故旧诗伐木是也六燕诸侯之聘客左传王以文伯宴是也诸侯燕礼有五一两君相燕司仪云诸公相为賔左传晋侯以公燕于河上是也二燕羣臣仪礼燕礼是也三卿大夫有王事之劳及因聘而还燕之诗四牡劳使臣是也四燕四方聘客聘礼燕与时赐是也五燕天子之使左传周公阅来聘飨之有飨则亦当有燕也仪礼惟有诸侯燕羣臣之礼其散见于他经者今并搜采以补礼文之阙若夫祭毕之燕已见吉礼与族人燕已见饮食礼俱不载入
　　右经传燕礼
　　春秋庄公十八年左氏传虢公晋侯朝王王飨醴命之宥【注王之觐羣后始则行飨礼先置醴酒示不忘古饮燕则命以币物宥助也所以助欢敬之意言备设疏王飨醴命之宥者王为之设飨礼置醴酒命之以币物所以助欢也周礼掌客王待诸侯之礼上公三飨三食三燕侯伯三飨再食再燕子男壹飨壹食壹燕三礼先言飨是王之觐羣后始则行飨礼也诗序曰鹿鸣燕羣臣嘉賔也既饮食之又实币帛筐篚以将其厚意聘礼云若不亲食使大夫朝服致之以侑币致飨以酬币亦如之是飨礼有酬币也礼主人酌酒于賔曰献賔答主人曰酢主人又酌以酬賔曰酬币盖于酬酒之时赐之币也所赐之物即下玉马是也传称飨醴命宥言其备设盛礼也此注命之宥者命在下以币物宥助】皆赐玉五防马三匹非礼也【注双玉为防】王命诸侯名位不同礼亦异数不以礼假人【注侯而与公同赐是借人礼】
　　僖公二十五年左氏传晋侯朝王王享醴命之宥【注既行飨礼而设醴酒又加之以币帛以助欢也宥助也】请隧弗许曰王章也未有代徳而有二王亦叔父之所恶也与之阳樊温原櫕茅之田二十有八年左氏传晋侯献楚俘于王郑伯傅王用平礼也【注傅相也以周平王享晋文侯仇之礼享晋侯】己酉王享醴命晋侯宥【注既飨又命晋侯助以束帛以将厚意】
　　蕙田案以上天子飨诸侯
　　僖公十二年左氏传齐侯使管夷吾平戎于王王以上卿之礼飨管仲管仲辞曰臣贱有司也有天子之二守国髙在若节春秋来承王命何以礼焉陪臣敢辞王曰舅氏余嘉乃勲应乃懿徳谓督不忘往践乃职无逆朕命管仲受下卿之礼而还君子曰管氏之世祀也宜哉让不忘其上诗曰恺悌君子神所劳矣
