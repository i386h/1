<!-- { "loadSidebar": true } -->
　　周礼秋官司约若有讼者则珥而辟藏【注郑司农云谓有争讼罪罚刑书谬误不正者为之开藏取本刑书以正之当开时先祭之　谓讼讼约若宋仲几薛宰者也辟藏开府视约书不信不如约也珥读曰衈谓杀鸡取血衅其户　疏讼谓争约剂不决者云则珥而辟藏者谓以血涂户乃开辟其户以出本约剂之书勘之又曰司约所掌唯约剂之书先郑以为争讼罪罚刑书及以珥为祭后郑皆不从而谓讼约若宋仲几薛宰者案定元年正月晋魏舒合诸侯之大夫于狄泉将城成周宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命宋仲几曰践土固然又士弥牟曰子姑受功归吾视诸故府仲几曰纵子忘之山川鬼神其防诸乎此是讼约法故引之为证云杀鸡者以杂记云割鸡当门其衈皆于屋下言衈故知用鸡也】
　　蕙田案此条辟藏而衅
　　周礼春官肆师以嵗时序其祭祀及其祈珥【注序第次其先后大小祈当为造禨之禨珥当为衈禨衈者衅礼之事杂记曰成庙则衅之雍人举羊升屋自中中屋南面刲羊血流于前乃降门夹室皆用鸡其衈皆于屋下割鸡门当门夹室中室然则是禨谓羊血也小子职曰掌珥于社稷祈于五祀是也】
　　【孙奭孟子疏周礼大祝堕衅逆牲逆尸令钟鼔者郑司农云堕衅谓荐血也凡血祭曰衅既堕衅后言逆牲容逆鼎是也盖古者器成而衅以血所以厌变怪御妖衅衅钟之衅谓之衅亦治乱谓之乱之类也】
　　鬯人共其衅鬯【注衅尸以鬯酒使之香美者郑司农云衅读为徽　疏郑云衅尸以鬯酒使之香美者案肆师云大丧筑鬻则此鬯酒中兼有郁金香草故得香美也司农云衅读为徽者以鬯衅尸故以徽为庄饰义也】
　　夏官羊人凡祈珥共其羊牲【注共犹给也　疏犬人共犬此云共羊或羊或犬俱得为衅故两职各共之也】
　　侯禳衅积共其羊牲【注郑司农云谓衅国寳渍军器也谓积积柴】
　　秋官士师凡刉珥则奉犬牲【注珥读为衈刉衈衅礼之事用牲毛者曰刉羽者曰衈　疏郑为衈者珥是玉名故破从衈取用血之意知刉衈是衅礼者杂记云成庙则衅之门夹室皆用鸡其衈皆于屋下彼虽不言刉刉衈相将故知是衅礼知用牲毛者曰刉羽者曰衈者杂记鸡言衈即毛曰刉可知】犬人凡几珥沈辜用駹可也【注郑司农云几读为庪尔雅曰祭山曰庪县祭川曰浮沈駹谓不纯色也谓几读为刉珥当为衈刉衈者衅礼之事　疏几珥言凡则宗庙社稷坛庙新成者皆衅之故云凡也云沈辜者沈谓沈牲于水辜谓疈磔牲体以祭云用駹者駹谓杂色牲此则牧人云毁事用駹是也云可也者用纯为正用駹亦可也又曰先郑读几为庪虽引尔雅后郑不从云谓几读为刉从士师为正珥读为衈从杂记为正云衅礼之事者据杂记而知也】
　　春官鸡人凡衅共其鸡牲【注衅衅庙之属衅庙以羊门夹室皆用鸡郑司农云衅读为徽　疏郑云衅衅庙之属者言之属则衅鼓衅甲兵皆在其中衅庙以羊以下杂记文司农云衅读为徽者亦谓以徽为饰治之义也】
　　蕙田案以上衅祭礼
　　周礼春官女巫掌祓除衅浴【注歳时祓除如今三月上巳如水上之类衅浴谓以香薰草药沐浴　疏岁时祓除者非谓歳之四时惟谓歳之三月之时故郑君云如今三月上巳见今三月三日水上戒浴是也云衅浴谓以香薰草药沐浴者若直言浴则惟有汤今兼言衅明沐浴之物必和香草经直云浴兼言沐者凡洁静者沐浴相将故知亦有沐也】
　　蕙田案此条所言衅乃祓除之义非衅礼也
　　春秋僖公十有九年邾人执鄫子用之　左氏传宋公使邾文公用鄫子于次睢之社欲以属东夷　公羊傅用之者何盖叩其鼻以血社也
　　成公三年左氏傅知防曰执事不以衅鼔【注衅鼓以血涂鼓】昭公五年左氏传楚子伐吴吴子使其弟蹶由犒师楚人执之将以衅鼔
　　十一年楚师灭蔡执蔡世子友以归用之【范甯注用之者叩其鼻以衈社】
　　蕙田案衅社衅鼔皆古礼也然小事不用大牲而况敢用人乎以人血为衅怪矣
　　又案以上衅附
　　陈氏礼书衅者涂衅以血交神明之道也庙成则衅室成不衅以室不可以神之也宗庙之器其名者衅非名者不衅以非名者不足以神之也周官羊人衅共羊牲将以衅庙也鸡人衅共鸡牲将以衅门及夹室也犬人几珥用駹礼记言宗庙之器衅之以豭豚则衅牲不特鸡羊而已贾公彦曰或犬或羊俱得为衅是也小子珥于社稷祈于五祀羊人之祈衈犬人之几珥士师之刉珥司约之珥郑氏皆以为衅礼谓祈几皆当为刉而珥当为衈毛牲曰刉羽牲曰衈其说盖以礼记言衅而继之以衈皆于屋下于是以祈珥为衅其详不可考也古之用衅者多矣若天府衅寳镇及寳器小子衅邦器及军器人衅圉人衅廏以至社稷五祀与夫师行之主藏约之户或衅于始成或衅于将用其礼岂一端哉然衅有司行事而君不亲犬羊为牲而牛马不预有司爵弁而不冕牲駹而不纯则衅之为礼也小矣后世有牛衅钟而甚者有叩人鼻以衈社此先王之所弃也大祝隋衅令钟鼔郑氏曰隋衅谓荐血也凡祭血曰衅女巫掌嵗时祓除衅浴郑氏曰衅浴谓以香薫草药沐浴也然衅浴之于衅礼名同而实异若夫隋衅则挼与衅也郑氏合之以为荐血误矣
　　右衅礼

　　五礼通考卷五十七
<经部,礼类,通礼之属,五礼通考>
　　钦定四库全书
　　五礼通考卷五十八
　　刑部尚书秦蕙田撰
　　吉礼五十八
　　宗庙制度
　　蕙田案天子宗庙之制三昭三穆与太祖之庙而七盖自虞夏以来商书云七世之庙可以观德其明证也周监二代制度益昭凡祧迁宗祖以暨宫室服冕笾豆尊罍牲牢器数乐舞之制散见于仪礼周官戴记者虽不无阙略然皆有脉络可寻推类以求圣人制作之精意穆然可思也今详其条目统爲制度列于时享之前各家异同之说略爲考定至律吕本通贯祭祀之乐因庙享最详并附着焉
　　易萃卦萃亨王假有庙【注假至也王以聚至有庙也疏王假有庙者天下崩离则民怨神怒虽享祀与无庙同王至大聚之时孝德乃洽始可谓之有庙矣故曰王假有庙】
　　【程传王者萃聚天下之道至于有庙极也羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其德耳故豺獭能祭其性然也本义萃聚也庙所以聚祖考之精神又人必能聚己之精神则可以至于庙而承祖考也】
　　【程子曰萃涣皆立庙因其精神之萃而形于此爲其涣散立庙以收之】
　　【张氏浚曰巽木在上爲有庙】
　　【朱氏震曰艮爲门阙巽爲高上爲宗庙】
　　【李氏过曰宗庙者人心所系武王伐商载车以行系人心也】
　　【赵氏汝禖曰天下主王者以聚其生王者主宗庙以聚其民君子将营宫室宗庙为先有庙者萃人心之本龚氏焕曰假字疑当作昭假列祖之假谓感格也王者致祭于宗庙以己之精神感格祖考之精神也沈氏起元曰王假有庙玩彖辞有字最重观涣大象先王以享于帝立庙可见有庙者立庙之谓假字训至为是】
　　蕙田案注疏训假爲至原本涣大象立义似更平实有闗系
　　彖下传王假有庙致孝享也
　　【陆氏希声曰气聚而生气散而死魂气游散无所依归故圣人于萃聚之时立宗庙以致孝享呉氏澄曰致者至其极也极尽孝享之道乃能萃已散之精神也】
　　【雷氏次宗曰得万国之欢心四海之内各以其职来祭然后可以谓之有庙而致孝享此谓天子之孝】
　　涣卦涣亨王假有庙【疏王假有庙者王能涣难而亨可以至于建立宗庙故曰王假有庙也】
　　【本义涣散也祖考之精神既散故王者当至于庙以聚之】
　　【胡氏炳文曰萃与涣皆互艮艮为门阙一阳在上为屋二隂在下为阙高巍之象故曰有庙萃言假庙是言聚己之精神以聚祖考之精神涣言假庙是祖考之精神既散至于庙所以聚之】
　　【朱氏震曰上爲宗庙艮爲门阙五王位九五有入自门阙至于庙之象】
　　彖下传王假有庙王乃在中也【注王乃在乎涣然之中故至有庙也　疏此重明涣时可以有庙之义险难未安方劳经略今在涣然之中故至于有庙也】
　　【程传王假有庙之义在萃卦详矣天下离散之时王者收合人心至于有庙乃是在其中也在中谓求得其中摄其心之谓也中者心之象】
　　【本义中谓庙中】
　　【杨氏绘曰当涣之时何以御之王者宅中而正位托天地宗庙之灵以固民之离心故曰王假有庙王乃在中也郑氏汝谐曰方其涣也孰为君孰为臣至于有庙则王位乎中而上下定矣】
　　【张氏栻曰收天下之心莫若立宗庙而正王位王乃在中所谓中天下而立定四海之民也何氏楷曰王乃在中者非在庙中之谓王者之心浑然在中则不荐之孚直有出于仪文之外者宜其精神之与祖考相为感格也】
　　蕙田案在中杨氏郑氏爲是
　　象下传风行水上涣先王以享于帝立庙【疏先王以涣然无难之时建立宗庙以祭祖考】
　　【程传风行水上有涣散之象先王观是象收天下之涣散至于享帝立庙也收合人心无如宗庙祭祀之报出于其心故享帝立庙人心之所归也系人心合离散之道无大于此】
　　【本义皆所以合其散】
　　【项氏安世曰立庙于宫象坎之隐】
　　【朱氏震曰立庙则人知反本鬼有所归所以一天下之心合天下之涣】
　　【丘氏富国曰鬼神之道幽深邈不可度思惟至诚贯彻潜乎防感如水之遇风涣然相受则阴阳交通有合无间庙焉而神鬼享矣】
　　【俞氏琰曰涣泮涣也风来水面而水有文故曰涣风无形无所寓则无以见之水动成文后见风之至鬼神亦无形者立庙于宫而后人鬼享有所寓故也】
　　诗小雅巧言奕奕寝庙君子作之【疏连言寝庙者周礼注云前曰庙后曰寝则寝庙一物先寝后庙便文耳此自工匠所造而言君子者閟宫曰新庙奕奕奚斯所作彼奚斯君子也以敎防课程必君子监之乃得依法制也】
　　春秋桓公二年左氏传清庙茅屋
　　周礼春官大宗伯掌建邦之人鬼之礼
　　小宗伯掌建国之神位左宗庙【注库门内雉门外之左右】
　　【王氏昭禹曰左阳也人道所尚君子于其亲事死如事生故左宗庙】
　　【郑氏锷曰匠人云左祖右社匠人所掌者营作之事小宗伯所主者辨其方位也】
　　考工记匠人营国左祖右社【注左宗庙　疏案祭义注云周尚左桓二年取郜大鼎纳于太庙何休云质家右宗庙尚亲亲文家左宗庙尚尊尊】
