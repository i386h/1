<!-- { "loadSidebar": true } -->
　　司射释弓视算如初【注算获算也】释获者以贤获与钧告如初降复位
　　蕙田案以上乐射视算告获
　　司射命设丰设丰实觯如初遂命胜者执张弓不胜者执弛弓升饮如初
　　蕙田案以上乐射饮不胜者
　　司射犹袒决遂左执弓右执一个兼诸面镞【注面犹尚也并矢于尚其镞将止变于射也】适堂西以命拾取矢如初司射反位三耦及宾主人大夫众宾皆袒决遂拾取矢如初矢不挟兼诸弣以退不反位遂授有司于堂西辩拾取矢揖皆升就席【注谓宾大夫及众宾也相俟堂西进立于西阶之前主人以宾揖升大夫及众宾从升立时少退于大夫三耦及弟子自若留下】
　　蕙田案以上拾取矢授有司
　　司射乃适堂西释弓去扑説决拾袭反位司马命弟子説侯之左下纲而释之命获者以旌退命弟子退楅司射命释获者退中与算而俟【注诸所退皆俟堂西备复射也旌言以者旌恒执也获者释获者亦退其荐俎】司马反为司正退复觯南而立【注当监旅酬】乐正命弟子賛工即位弟子相工如其降也升自西阶反坐【注賛工迁乐也降时如初入乐正反于西阶东北面】
　　蕙田案以上射事毕
　　宾北面坐取俎西之觯兴阼阶上北面酬主人主人降席立于宾东宾坐奠觯拜执觯兴主人答拜宾不祭卒觯不拜不洗实之进东南面【注所不者酬而礼杀也宾立饮　疏取俎西之觯者上一人举觯于宾宾奠于荐西者也】主人阼阶上北面拜宾少退【注少退少逡遁也】主人进受觯宾主人之西北面拜送【注旅酬而同阶礼杀也】宾揖就席主人以觯适西阶上酬大夫大夫降席立于主人之西如宾酬主人之礼【注其既实觯进西南面立乡所酬】主人揖就席若无大夫则长受酬亦如之【注长谓以长幼之次酬众宾】司正升自西阶相旅作受酬者曰某酬某子【注某者字也某子者氏也称酬者之字受酬者曰某子旅酬下为上尊之也春秋传曰字不若子此言某酬某子者射礼畧于饮酒饮酒言某子受酬以饮酒为主】受酬者降席司正退立于西序端东面【注退立俟后酬者也始升相立阶西北面】众受酬者拜兴饮皆如宾酬主人之礼辩遂酬在下者皆升受酬于西阶上【注在下谓宾党也乡饮酒记曰主人之賛者西面北上不与无算爵然后与此异于宾疏引乡饮酒记者欲见主党不与酬之义】卒受者以觯降奠于篚司正降复位
　　蕙田案以上旅酬
　　使二人举觯于宾与大夫【注二人主人之賛者】举觯者皆洗觯升实之西阶上北面皆坐奠觯拜执觯兴宾与大夫皆席末答拜举觯者皆坐祭遂饮卒觯兴坐奠觯拜执觯兴宾与大夫皆答拜举觯者逆降洗升实觯皆立于西阶上北面东上宾与大夫拜举觯者皆进坐奠于荐右宾与大夫辞坐受觯以兴举觯者退反位皆拜送乃降宾与大夫坐反奠于其所兴若无大夫则唯宾【注长一人举觯如燕礼媵爵之为】
　　蕙田案以上二人举觯
　　司正升自西阶阼阶上受命于主人适西阶上北面请坐于宾宾辞以俎反命于主人主人曰请彻俎宾许司正降自西阶阶前命弟子俟彻俎司正升立于序端宾降席北面主人降席自南方阼阶上北面大夫降席席东南面【注俟弟子升受俎】宾取爼还授司正司正以降自西阶宾从之降遂立于阶西东面司正以俎出授从者主人取俎还授弟子弟子受俎降自西阶以东主人降自阼阶西南立【注以东授主人侍者】大夫取俎还授弟子弟子以降自西阶遂出授从者大夫从之降立于宾南众宾皆降立于大夫之南少退北上
　　蕙田案以上彻俎
　　主人以宾揖让説屦乃升大夫及众宾皆説屦升坐
　　蕙田案以上説屦升坐
　　乃羞【注燕设防具所以案酒】无算爵使二人举觯宾与大夫不兴取奠觯饮卒觯不拜【注二人谓向者二人也使之升立于西阶上宾与大夫将旅当执觯也卒觯者固不拜矣着之者嫌坐卒爵者拜既爵此坐于席礼既杀不复崇】执觯者受觯遂实之宾觯以之主人大夫之觯长受【注长众宾长】而错皆不拜【注错者实主人之觯以之次宾也实宾长之觯以之次大夫其或多者迭饮于坐而己皆不拜受礼又杀也】辩卒受者兴以旅在下者于西阶上【注众宾之末饮而酬主人之賛者大夫之末饮而酬宾党亦错焉不使执觯者酌以其将旅酬不以己尊于人也其末若皆众宾则先酬主人之賛者若皆大夫则先酬宾党而已执觯者酌在上辩降复位】长受酬酬者不拜乃饮卒觯以实之【注言酬者不拜者嫌酬堂下异位当拜也】受酬者不拜受【注礼杀虽受尊者之酬犹不拜】辩旅皆不拜【注主人之賛者于此始旅嫌有拜】执觯者皆与旅【注嫌己饮不复饮也上使之劝人耳非逮下之惠也亦自以齿与于旅也】卒受者以虚觯降奠于篚
　　【盛氏世佐曰上文及此两言卒受者依注二觯并行则卒受者二人也敖氏以经云大夫之觯长受而错则宾觯但至主人而止其説不同窃谓堂上旅酬皆执觯者酌以送之受者各于其席坐饮故二觯可以并行至于旅在下者之时同在西阶上酬者又须亲酌若复二觯并行颇觉其杂揉而无次况一阶之上而行礼者常四人焉能曲尽其进退雍容之度乎然则旅在下者盖用一觯也所用之觯无论宾与大夫但取行至三宾之末者三宾之末饮而酬堂下众宾之长堂下宾长饮而酬主人之賛者亦以次交错而辩也其一觯则执觯者以降奠于篚注云执觯者酌在上者辩降复位其在斯时与敖谓堂上惟行一觯注谓堂下亦行二觯皆未合读者试以上下经文反覆玩味必有能辨之者】
　　执觯者洗升实觯反奠于宾与大夫【注复奠之者燕以饮酒为欢醉乃止主人之意也】无算乐【注合乡乐无次数】
　　蕙田案以上坐燕射后饮酒礼竟
　　宾兴乐正命奏陔【注陔陔夏其诗亡周礼宾醉而出奏陔夏陔夏者天子诸侯以钟鼔大夫士鼔而己】宾降及阶陔作宾出众宾皆出主人送于门外再拜【注拜送宾于门东西面宾不答拜礼有终】
　　蕙田案以上宾出
　　明日宾朝服以拜赐于门外【注拜赐谢恩惠也】主人不见如宾服遂从之拜辱于门外乃退【注不见不防礼也拜辱谢其自屈辱】
　　蕙田案以上拜赐
　　主人释服乃息司正【注释服説朝服服元端也息犹劳也劳司正谓宾之与之饮酒以其昨日犹劳倦也月令日劳农以休息之】无介【注劳礼畧贬于饮酒也此以下皆记礼之异者】不杀【注无俎故也】使人速【注速召宾】迎于门外不拜入升不拜至不拜洗荐脯醢无俎宾酢主人主人不崇酒不拜众宾既献众宾一人举觯遂无算爵【注言遂者明其间阙也宾坐奠觯于其所摈者遂受命于主人请坐于宾宾降説屦升坐矣不言遂请坐者请坐主于无算爵】无司正【注使摈者而已不立之】宾不与【注昨日至尊不可防也】徴唯所欲【注徴召也谓所欲请呼】以告于乡先生君子可也【注告请也乡先生乡大夫致仕者也君子有大徳行不仕者】羞唯所有【注用时见物】乡乐唯欲【注不歌雅颂取周召之诗在所好】
　　蕙田案以上息司正
　　记大夫与则公士为宾【注不敢使乡人加尊于大夫也公士在官之士乡宾主用处士盛氏世佐曰公士乡人之为命士者明非主人之属也大夫虽入于一人举觯之后而其有无来否主人必预知之其用公士处士盖自戒宾之时而已定矣非自大夫至而后易之也此与乡饮酒礼异者彼所以宾贤不可以大夫故易也】
　　使能不宿戒【注能者敏于事不待宿戒而习之】
　　【盛氏世佐曰亦云使能者此宾虽轻然必有才徳者为之不可使不贤而居尊位也不宿戒者亦以国之公礼询众庶习射皆有定期故也】
　　蕙田案以上记宾
　　其牲狗也亨于堂东北
　　【敖氏继公曰用狗者因大射之牲也其义与乡饮同】
　　尊绤幕宾至彻之【注以绤为幕取其坚洁】蒲筵缁布纯
　　蕙田案以上记牲与尊幕筵
　　西序之席北上【注众宾统于宾】
　　【敖氏继公曰经言众宾长升就席者三人耳又曰众宾之席继而西是未必有西序之席北上者此记未详】
　　【张氏尔岐曰堂上自正宾外众宾三人而已今乃有西序东面之席岂三人非定法与疏以为大夫多尊东不受则于尊西宾近于西则三宾东面未知然否要之为地狭不容者拟设耳】
　　蕙田案以上记西序之席
　　献用爵其他用觯以爵拜者不徒作
　　蕙田案以上记爵觯之用
　　荐脯用笾五膱祭半膱横于上醢以豆出自东房膱长尺二寸【注脯用笾笾宜干物也醢以豆豆宜濡物也膱犹脡也祭横于上殊之也于人为缩】
　　蕙田案以上记脯醢
　　俎由东壁自西阶升宾俎脊胁肩肺主人俎脊脇臂肺肺皆离皆右体也进腠【注以骨名肉贵骨也宾俎用肩主人用臂尊宾也右体周所贵也】
　　蕙田案以上记俎
　　凡举爵三作而不徒爵凡奠者于左将举者于右众宾之长一人辞洗如宾礼【注尊之于其党】
　　蕙田案以上记行礼诸节
　　若有诸公则如宾礼大夫如介礼无诸公则大夫如宾礼【注尊卑之差】
　　【张氏尔岐曰乡射无介此以饮酒礼中之宾介明其差等也】
　　蕙田案敖继公谓此记无诸公则大夫如宾礼与经违乃记者之误盖谓此经所言遵者大夫之仪指无诸公者而言而其仪亦无异于介不得为如宾礼也然经不见如宾礼之仪而记互见之正不得以不合经疑之也又案以上记遵者诸公大夫之差
　　乐作大夫不入乐正与立者齿
　　【敖氏继公曰但云与立者齿献荐与旅皆在其中矣惟位则异】
　　蕙田案以上记大夫入节乐正立位
　　三笙一和而成声【注三人吹笙一人吹和凡四人也尔雅曰笙小者谓之和】
　　蕙田案郑注以和为笙小者敖继公郝敬谓三人吹笙一人歌以和之二説不同案尔雅释乐大笙谓巢小笙谓和既有明文陈乐书陈祥道礼书并云大者十九簧而以巢名之以其管在匏有凤巢之象也小者十三簧而以和名之以其大者唱则小者和也是小笙为和确有明徴又国语云匏竹利制又曰匏竹尚议韦昭云利制以声音调利为制议从其调利也凡匏竹之器皆取其大小相调竽箫籥管篪皆然则笙与和之相调信矣若敖氏所谓歌诗以和不知升歌之时无笙笙入之时无歌间歌亦一歌一笙无歌笙并作之事若合乐则歌者二人又不止于一和且记云歌者在上匏竹在下贵人声也则堂下安得有歌敖説非也
　　又案以上记笙
　　献工与笙取爵于上篚既献奠于下篚其笙则献诸西阶上【注奠于下篚不复用也】
　　蕙田案以上记工与笙之献
　　立者东面北上【注宾党】
　　蕙田案以上记立者之位
　　司正既举觯而荐诸其位【注荐于觯南】
　　蕙田案以上记司正荐节
　　三耦者使弟子司射前戒之【注弟子宾党之少者也前戒谓先射请戒之敖氏继公曰三耦射则在先立则居前以弟子为之者为司射当诱射也诱有教之之意故以少者为之耦而诱之不使长者嫌其待之浅也惟前戒故不待命而先俟于堂西】
　　蕙田案以上记三耦
　　司射之弓矢与扑倚于西阶之西【注便其事也】
　　蕙田案以上记司射弓矢倚扑处
　　司射既袒决遂而升司马阶前命张侯遂命倚旌【注着并行也】
　　蕙田案以上记司射司马并行
