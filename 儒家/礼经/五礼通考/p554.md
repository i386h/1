<!-- { "loadSidebar": true } -->
　　享日未明三刻诸享官各服祭服诸陪祭之官皆公服学生青衿服郊社令良醖令各帅其属入实樽罍及币【犠樽实以醴齐象樽实以盎齐山罍实以清酒齐加明水酒加元酒各实于上樽其币以白各长一丈八尺】太官令帅其属实诸笾豆簋簠爼等未明二刻奉礼帅赞者先入就位赞引引御史太祝及令史祝史与执樽罍篚羃者入自东门当阶间重行北向西上立定奉礼曰再拜赞者承传【凡奉礼有辞赞者皆承传】御史以下皆再拜讫执樽罍篚羃者各就位赞引引御史太祝诣东阶升堂行扫除于上令史祝史行扫除于下讫引降还斋所【国学扫除于下讫引就位谒者引享官以下俱就门外位学生就门内位太公仪无学生位余同国学】皇太子将至谒者赞引各引享官及从享学官等俱就门外位学生皆入就门内位皇太子至庙门外廻车南向内率降立于车右左庶子进当车前跪奏称左庶子臣某言请降车俛伏兴还侍位皇太子降车乘舆之便次侍卫如常郊社令以祝版进皇太子署讫近臣奉出郊社令受各奠于坫【国学无皇太子将至以下至此仪太公并同】未明一刻谒者赞引引享官宫官就门外位奉礼帅赞者先入就位赞引引御史以下就入位【国学无谒者以下仪太公同】太常令帅工人二舞次入就位文舞入陈于悬内武舞立于悬南道西【其升堂坐者皆脱履于下降纳如常】谒者引祭酒入就位立定奉礼曰再拜祭酒再拜讫谒者引祭酒诣东阶升堂行扫除于上降行乐悬于下讫引还本位初祭酒行乐悬谒者赞引各引祭官及陪祭之官次入就位【国学则谒者引司业太公仪引亚献】皇太子停便次半刻顷率更令于便次门外东向左庶子版奏外办皇太子出便次侍卫如常仪率更令引皇太子至庙东门中允进笏皇太子执笏近侍者从入如常仪皇太子至版位西向立【每位定率更令退立于左】率更令前启再拜退复位皇太子再拜奉礼曰众官再拜众官在位者及学生皆再拜【其先拜者不拜】率更令前启有司谨具请行事退复位【国学初司业行扫除讫谒者赞引各引享官以下学官以上次入就位立定奉礼曰众官再拜众官及学生皆再拜其先拜者不拜谒者进祭酒之左白有司谨具请行事退复位无停便次以下仪太公仪亚献扫除就位至入拜讫谒者白初献】协律郎跪俛伏举麾【凡取物者皆跪俛伏而取以兴奠物则奠讫俛伏兴】鼔柷奏永和之乐以姑洗之均【自后堂上接神之乐皆奏姑洗】作文舞之舞乐舞三成偃麾戞敔乐止【凡乐皆协律郎举麾工鼔柷而后作偃麾戞敔而后止】率更令前启再拜退复位皇太子再拜【国学无率更下至再拜太公仪并同】奉礼曰众官再拜在位者及学生皆再拜太柷各跪取币于篚立于樽所率更令引皇太子永和之乐作【皇太子每行皆作永和之乐国学引祭酒升东阶无乐下仿此太公庙谒者引初献官】皇太子自东阶升左庶子以下及左右侍卫量人从升【以下皆如之】皇太子升堂进先圣神座前西向立乐止太祝以币授左庶子左庶子奉币北向进皇太子搢笏受币【每受物搢笏奠讫执笏俛伏兴】登歌作肃和之乐以南吕之均率更令引皇太子进西靣跪奠于先圣神座前俛伏兴率更令引皇太子少退西向再拜讫率更令引皇太子进先师首座前向北立又太祝以币授左庶子左庶子奉币西向进皇太子受币率更令引皇太子进北向跪奠于先师首座俛伏兴率更令引皇太子少退北向再拜登歌止率更令引皇太子乐作皇太子降自东阶还版位西向立乐止初羣官拜讫各奉毛血之豆立东门外于登歌止祝史奉毛血升自东阶太祝迎取于阶上进奠于先圣及先师首座前太祝与祝史退立于樽所初皇太子既奠币太官令出帅进馔者奉馔陈于东门之外初皇太子既至位乐止太官令引馔入爼初入门奏雍和之乐【自后酌献皆奏雍和之乐】馔至阶乐止祝史各进跪彻毛血之豆降自东阶以出馔升太祝迎引于阶上各设于神座前【笾豆葢羃先彻乃升簋簠既奠却其葢于下】设讫太官令以下降复位太祝还樽所率更令引皇太子诣罍洗乐作皇太子至罍洗乐止左庶子跪取匜盥沃水又左庶子跪取盘盥承水皇太子盥手中允跪取巾于篚兴进皇太子帨手讫中允受巾跪奠于篚遂取爵于篚兴进皇太子受爵左庶子酌罍水又左庶子奉盘皇太子洗爵中允又授巾皆如初皇太子拭爵讫左庶子奠盘匜中允受巾奠于篚皆如常率更令引皇太子乐作皇太子升自东阶乐止诣先圣酒樽所执樽者举羃左庶子赞酌醴齐讫乐作率更令引皇太子进先圣神座前西向跪奠爵俛伏兴率更令引皇太子少退西向立乐止太祝持板进于神座之右北靣跪读祝文曰维某年岁次月朔日子皇太子某【国学则云开元神武皇帝谨遣祭酒某封姓名下同太公仪云谨遣某官某封】敢昭告于先圣孔宣父惟夫子固天攸纵诞降生知经纬礼乐阐扬文教余烈遗风千载是仰俾兹末学依仁游艺谨以制币牺齐粢盛庶品只奉旧章式陈明荐以先师顔子等配座尚飨讫兴【太公祝云爰定六韬载成七徳功业昭著生灵攸仰俾兹末学克奉旧章谨以张留侯等配】皇太子再拜读祝文讫乐作太祝进跪奠版于神座兴还樽所皇太子拜讫乐止率更令引皇太子诣先师酒樽所执樽者举羃左庶子取爵于坫进太子受爵左庶子赞酌醴齐乐作率更令引皇太子进先师首座前北向跪奠爵俛伏兴率更令引皇太子少退北向立乐止【皇太子既奠首座爵余座皆斋郎助奠引相次而毕其亚献终献斋郎助奠亦如之】太祝持板进于先师神座之左西靣跪读祝文曰某年岁次月朔日子皇太子某敢昭告于先师顔子等七十二贤爰以仲春【仲秋】率遵故实敬修释奠于先圣孔宣父惟子等或服膺圣教徳冠四科或光阐儒风贻范千载谨以制币牺齐粢盛庶品式陈明荐从祀配神尚飨讫兴【齐大公配座张留侯等祝云惟子等宣扬武教光赞韬钤大济生灵贻范千载云云】皇太子再拜初读祝文讫乐作太祝进跪奠板于神座兴还樽所皇太子拜讫乐止率更令引皇太子诣东序西向乐作太祝各以爵酌上樽福酒合置一爵一太祝持爵授左庶子左庶子举爵北向进皇太子再拜受爵跪祭酒啐酒奠爵兴太祝各帅斋郎进爼太祝跪减先圣及先师首座前三牲胙肉【皆取前脚第一骨】加于爼又以笾豆取稷黍饭兴以胙肉各共置一爼上又以饭共置一笾太祝以饭笾授左庶子左庶子奉饭北向进皇太子受以授左右太祝又以爼授左庶子左庶子以次奉进皇太子毎受以授左右讫皇太子跪取爵遂饮卒爵左庶子进受爵以授太祝太祝受爵复于坫皇太子俛伏兴再拜乐止率更令引皇太子乐作皇太子降自东阶还板位西向立乐止文舞出鼔柷作舒和之乐出讫戞敔乐止武舞入鼓柷作舒和之乐立定戞敔乐止初皇太子将复位谒者引国子祭酒【国学谒者引司业下仿此太公仪引亚献】诣罍洗盥手洗爵讫谒者引祭酒升自东阶诣先圣酒樽所执爵者举羃祭酒酌盎齐讫武舞作谒者引祭酒进先圣神座前西向跪奠爵兴谒者引祭酒少退西向再拜谒者引祭酒诣先师酒樽所取爵于坫执樽者举羃祭酒酌盎齐谒者引祭酒进先师首座前北向跪奠爵兴谒者引祭酒少退北向再拜讫谒者引祭酒诣东序西向立太祝各以爵酌罍福酒合置一爵一太祝持爵进祭酒之左北向立祭酒再拜受爵跪祭酒遂饮卒爵太祝进受爵复于坫祭酒兴再拜谒者引祭酒降复位初祭酒献将毕谒者引司业【国学谒者引博士下仿此太公仪引终献】罍洗洗讫升酌盎齐终献如亚献之仪讫谒者引司业降复位武舞止太祝等各进跪彻豆兴还樽所【彻者笾豆各一少移于故处】奉礼曰赐胙赞者唱众官再拜在位者及学生皆再拜【已饮福者不拜】永和之乐作率更令前启再拜退复位皇太子再拜【国学无率更令至再拜太公仪同国学】奉礼曰众官再拜在位者及学生皆再拜乐一成止率更令前启请就望位率更令引皇太子就望位西向立【国学谒者引祭酒太公仪引初献】奉礼帅赞者转就塪东北向初在位者将拜大祝各执篚进神座前跪以篚取币降自西阶诣塪以币置于塪讫奉礼曰可塪东西厢各四人寘土半塪率更令前启礼毕【国学太公仪进初献之左白云】率更令引皇太子出门还便次乐作【国学谒者遂引祭酒出无率更令下至乐作太公仪同】皇太子出门乐止中允进受笏侍卫如常仪【国学无皇太子出门等仪太公仪同】谒者赞引各引亚献以下以次出初白礼毕奉礼帅赞者还本位赞引引御史太祝以下俱复执事位立定奉礼曰再拜御史以下皆再拜讫赞引引出学生以次出其祝版燔于斋坊
　　诸州释奠于孔宣父【县释奠附】
