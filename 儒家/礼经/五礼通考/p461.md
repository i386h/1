<!-- { "loadSidebar": true } -->
　　月丁未时享太庙　十三年正月癸酉享于太庙四月乙巳时享太庙七月丁卯时享太庙九月丁酉享于太庙　十四年正月辛未享于太庙十月甲午享于太庙十五年正月癸亥享于太庙三月甲午命汪家奴摄太尉持节授皇太子阿雅实尔达腊玉锡以冕服九旒祗谒太庙七月辛卯享于太庙九月辛卯命秘书卿达兰提调别古太后影堂祭祀知枢宻院事额森特穆尔提调世祖影堂祭祀宣政院使蛮子提调裕宗英宗影堂祭祀十月丙子以郊祀命皇太子阿雅实尔达腊祭告太庙
　　十六年正月戊子亲享太庙
　　元史纪事本末张氏溥曰作史者曰元之五礼唯祭祀稍近古而郊庙亲享文尝不备至大徳九年乃定亲享太庙则自至大二年始改号几十年而典祀方举则其荒于礼也久矣
　　蕙田案元祀礼烦凟大率沿宋之弊然末造时享较宋加勤矣
　　右元庙享








　　五礼通考卷九十五
　　钦定四库全书
　　五礼通考卷九十六
　　刑部尚书秦蕙田撰
　　吉礼九十六
　　宗庙时享
　　明史太祖本纪洪武元年二月壬寅定宗庙礼嵗必亲祀以为常
　　礼志洪武元年定宗庙之祭每嵗四孟及嵗除凡五享学士陶安等言古者四时之祭三祭皆合享于祖庙惟春祭于各庙自汉而下庙皆同堂异室则四时皆合祭今宜仿近制合祭于第一庙庶适礼之中无烦凟也太祖命孟春特祭于各庙三时及嵗除则祫祭于徳祖庙太祖本纪洪武元年夏四月丁未祫享太庙
　　蕙田案此时享祫也
　　洪武二年春正月丁未享太庙
　　明会典洪武二年定时享之制春以清明夏以端午秋以中元冬以冬至嵗除如旧
　　明史礼志二年诏太庙祝文止称孝子皇帝不称臣凡遣皇太子行礼止称命长子某勿称皇太子后称孝元孙皇帝又改称孝曽孙嗣皇帝初太庙每室用币一二年从礼部议用二白缯又从尚书崔亮奏作圭瓒三年礼部尚书崔亮言孟月者四时之首因时变致孝思故备三牲黍稷品物以祭至仲季之月不过荐新而已既行郊祀则庙享难举宜改从旧制其清明等节各备时物以荐从之春明梦余录洪武三年礼臣崔亮奏周礼大宗伯以吉礼事邦国之鬼神以肆献祼享先王灌以郁鬯谓始迎尸求神时也礼记郊特牲曰魂气升于天体魄归于地故祭有求诸阴阳之义殷人先求诸阴声是也祭统云祭之属莫重于灌凡大祭有三始宗庙以乐为致神始以祼为歆神始以腥为陈馔始案説文祼祭也从示果声酌鬯以灌地夏氏曰灌者谓以圭瓒酌爵以献尸尸受酒而不饮因灌于地故谓之灌也鬯説文曰鬯以秬酿郁金草芬芳攸服以降神也徐氏曰秬黒黍也服服事也周人尚臭祼用郁金鬯以秬黍捣郁金草取汁而用之和酿其气芬香调鬯故谓之秬鬯陆佃云秬者百谷之华鬯者百草之英故先王煮以合鬯圭瓒礼书云圭柄也瓒杓也徐氏曰瓒亦圭也圭状剡上邪鋭之于其首爲杓形谓之瓒于其柄爲注水道所以灌瓒之言进也以进于神今定拟宗庙之祭奠帛之前宜举用祼礼所用圭瓒宜依周礼以玉爲之瓒口径四寸深至二寸圭通长一尺二寸博二寸五分厚五分鼻一寸作龙形流空五分瓒盘用金为之口径九寸深五分足径七寸髙九分其郁鬯用糯米代黑黍爲酒以郁金汁和之是年之冬享庙行家人礼次年始行灌礼
　　明会典洪武四年罢庙庭帏设之次改设黄布帏殿于庙内并具两庑中居祖考神位庑立亲王及功臣每奠献祖考则遣大臣各分献不读祝
　　明史礼志九年新建太庙凡时享正殿中设徳祖帝后神座南向左懿祖右熙祖东西向仁祖次懿祖凡神座俱不奉神主止设衣冠礼毕藏之孟春择上旬日三孟用朔日及嵗除皆合自是五享皆罢特祭而行合配之礼
　　二十一年定时享仪更前制迎神四拜饮福四拜礼毕四拜
　　二十五年定时享若国有防事乐备而不作
　　明会典时享洪武二十六年初定仪一斋戒前一日太常司官宿于本司次日具本奏致斋三日次日进铜人一省牲牛九羊八山羊十豕十九鹿一兔四正祭前二日太常司官奏明日与光禄司官省牲至次日省牲毕同复命一陈设皇髙祖前犊一羊一豕一豋二铏二笾豆各十二簠簋各二帛二白色奉先制帛皇曾祖陈设同皇祖陈设同皇考陈设同共设酒罇三金爵八瓷爵十六篚四于殿东祝文案一于殿西亲王配享四坛共二十一位第一坛夀春王妃刘氏犊一羊一豕一豋二铏二笾豆各十簠簋各二爵六帛二展亲制帛第二坛霍丘王妃翟氏下蔡王安丰王妃赵氏南昌王犊一羊一豕一豋六铏六笾豆各十簠簋各二爵十八帛六展亲制帛第三坛蒙城王妃田氏盱眙王妃唐氏临淮王妃刘氏陈设与二坛同第四坛宝应王六安王来安王都梁王英山王山阳王招信王犊一羊一豕一豋七铏七笾豆各十簠簋各二爵二十一帛七展亲制帛共设酒罇三篚四于殿东南北向功臣配享十坛中山武宁王徐达开平忠武王常遇春岐阳武靖王李文忠宁河武顺王邓愈东瓯襄武王汤和黔宁昭靖王沐英虢国忠烈公俞通海蔡国忠毅公张徳胜越国武庄公胡大海梁国武桓公赵徳胜泗国武庄公耿再成永义侯桑世杰河闲忠武王张玉一正祭典仪唱乐舞生就位执事官各司其事导引官导引皇帝至御拜位内赞奏就位典仪唱迎神奏乐乐止内赞奏四拜百官同典仪唱奠帛行初献礼奏乐执事官各捧帛金爵受酒献于神御前读祝官取祝跪于神御右内赞奏跪典仪唱读祝读讫奉安于神御前内赞奏俛伏兴平身百官同乐止典仪唱行亚献礼执事官各以瓷爵受酒献于神御前乐止典仪唱行终献礼仪同亚献乐止太常司卿进立殿东西向唱赐福胙光禄司官捧福酒胙自神御前中门左出至皇帝前内赞奏跪搢圭光禄司官以福酒跪进内赞奏饮福酒光禄司官以胙跪进内赞奏受胙出圭俛伏兴平身内赞奏四拜百官同典仪唱彻馔奏乐执事官彻馔乐止太常卿诣神御前跪奏礼毕请还宫奏乐内赞奏四拜百官同乐止典仪唱读祝官奉祝进帛官捧帛各诣燎位奏乐内赞奏礼毕
　　明史恭闵帝本纪洪武二十五年闰五月诏行三年防郊社宗庙如常仪
　　乐志洪武元年宗庙乐章
　　迎神太和之曲　庆源发祥世徳惟崇致我眇躬开基建功京都之中亲庙在东惟我子孙永懐祖风气体则同呼吸相通来格来崇皇灵显融
　　奉寳【时享不用】　维水有源维木有根先世积善福垂后昆册宝镂玉徳显名尊祗奉礼文仰答洪恩进俎【时享不用】　明明祖考妥神清庙荐以牲牷匪云尽孝愿通神明愿成治效此帝王之道亦祖考之教初献夀和之曲　徳祖庙初献云思皇髙祖穆然深元其逺歴年其神在天尊临太室余庆绵绵歆于几筵有永其传　懿祖庙初献云思皇曾祖清勤纯古田里韬光天笃其祜佑我曾孙开土宇追逺竭防勉遵前矩　熙祖庙初献云维我皇祖淑后贻谋盛徳灵长与泗同流发于孙枝明禋载修嘉润如海恩何以酬　仁祖庙初献云惟我皇考既淳且仁弗耀其身克开嗣人子有天下尊归于亲景运维新则有其因
　　亚献豫和之曲　对越至亲俨然如生其气昭明感格在庭如见其形如闻其声爱而敬之发乎中情终献熙和之曲　承先人之徳化家爲国母曰予小子基命成绩欲报其徳昊天罔极慇懃三献我心悦怿
　　彻豆雍和之曲　乐奏具肃神其燕嬉告于成祖亦右皇妣敬彻不迟以终祀礼祥光焕锡以嘉祉送神安和之曲　显兮幽兮神运无迹鸾驭逍遥安其所适其灵在天其主在室子子孙孙孝思无斁
　　二十一年更定其初献合奏余并同
　　思皇先祖耀灵于天源衍庆流由髙逮元元孙受命追逺其先明禋世崇亿万斯年
　　永乐以后改迎神章致我眇躬句爲助我祖宗又改终献章首四句爲惟前人之功肇膺天歴延及予小子爰受方国余并同
　　成祖本纪永乐元年春正月乙酉享太庙
　　七年夏四月癸酉朔皇太子摄享太庙
　　仁宗本纪洪熙元年春正月己卯享太庙
　　英宗前纪正统元年夏四月丁酉朔享太庙
　　礼志正统三年正月享太庙礼部言故事先三日太常寺奏祭祀御正殿受奏是日宣宗皇帝忌辰例不鸣钟鼓苐视事西角门帝以祭祀重事仍宜升殿余悉遵永乐间例行之
　　英宗后纪天顺二年正月乙丑享太庙
　　六年阁臣以皇太后防请改孟冬时享于除服后从之宪宗本纪成化元年春正月乙卯享太庙
　　礼志成化四年礼部以慈懿太后防请改孟秋享庙于初七日不从
　　孝宗本纪治元年春正月乙亥享太庙
　　十六年春正月癸酉遣官代享太庙
　　武宗本纪正徳元年春正月乙酉享太庙
　　世宗本纪嘉靖元年春正月癸丑享太庙
　　明会典凡太庙和羮嘉靖三年奏准依福胙脯醢豚胉例另用一牛不许牲上取办其牲体分爲六块一首一背四肢不许零碎
　　明史礼志嘉靖九年春世宗行特享礼令于殿内设帏幄如九庙列圣皆南向各奠献读祝三余如旧
　　十年正月帝诣太庙行特享礼
　　通鉴纪事十年春正月乙未特享太庙正太祖南面位初太祖立四亲庙徳懿熙仁同宫异庙各南向孟春特享于羣庙三时合祭于徳祖庙序用昭穆后改建太庙同堂异室亦各南向四孟及嵗除俱各祭于中室仍序昭穆如初罢特享礼至英宗升祔九室悉备宪宗将祔用礼官议祧懿祖孝宗祔祧熙祖武宗祔祧仁祖独徳祖不祧时享则太祖太宗以下俱东西向至是帝谕张孚敬曰朕欲自今春享奉太祖居中太宗而下各居一室行特享礼三时仍聚羣庙于太祖之室昭穆相向行时祫礼季冬中旬并享太庙亲王功臣配食两庑以存太祖当代之制嵗暮节祭行于奉先殿世庙止行四时之享嵗暮祭于崇先殿庶祭义明而万世可行也邪论勿惑即会李时议上或咨夏言以助之孚敬唯唯如谕议闻帝从之乃命祠官于庙中设帟如九庙状奉太祖南向羣宗递迁就室各南向特享之始退徳祖于祧殿不复预时享矣
　　明史礼志嘉靖十一年大学士张孚敬等言太庙祭祀但设衣冠皇帝改行出主诚合古礼但徧诣羣庙躬自启纳不免过劳今请太祖神主躬自安设羣庙帝后神主则以命内外捧主诸臣帝从其请
