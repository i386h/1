<!-- { "loadSidebar": true } -->
　　【锥指孔传云江于此州分为九道正义曰传以江是此水大名谓大江分而为九犹大河分为九河也浔阳记有九江之名虽名起近代义或当然陆氏释文曰九江浔阳地记云一曰乌白江二曰蜯江三曰乌江四曰嘉靡江五曰畎江六曰源江七曰廪江八曰提江九曰箘江张湏元縁江图云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙提江九曰廪江参差随水长短或百里或五十里始于鄂陵终于江口防于桑落州太康地记曰九江刘歆以为湖汉九水入彭蠡泽也渭案秦始皇灭楚以其都夀春置九江郡太史公曰余南登庐山观禹疏九江淮南子曰禹凿江而通九路地理志庐江浔阳县下云禹贡九江在南皆东合为大江王莽改豫章曰九江郡柴桑县曰九江亭应劭曰江自浔阳分为九郭璞江赋曰流九派乎寻阳自西汉以迄东晋皆言大江至浔阳分为九江禹之所疏凿而浔阳记縁江图又备列其名元和志云江州浔阳郡禹贡荆二州之境州云彭蠡既猪今州南五十二里彭蠡湖是也荆州云九江孔殷今州西北二十五里九江是也彭蠡以东为州界九江以西为荆州界此亦遵旧説九江孔郑异义而不言其处所诸家皆谓在浔阳其以洞庭为九江者自宋初胡旦始而晁以道曽彦和皆从之朱子九江辨曰九江若曰派别为九则江流上下洲渚不一今所计以为九者若必首尾短长均布如一则横断一节从别为九一水之间当有一洲九江之间沙水相间乃为十有七道于地将无所容若曰参差取之不必齐一则又不知断自何许而数其九也况洲渚出没其势不常江陵先有九十九洲后乃复生一洲是岂可以为地理之定名乎此不可通之妄説也若曰旁计横入小江之数则自岷山以东入于海处不知其当为几千百江矣此又不可通之妄説也且经文言九江孔殷正以见其吐吞壮盛浩无津涯之势决非寻常分派小江之可当又继此而后及夫沱潜云梦则又见其决非今日江州甚逺之下流此又可以证前二説者为不可通之妄説也九江即洞庭既有山水二经为根据而又得朱子此辨其不在寻阳亦明矣】
　　【曽氏説九江一曰沅二曰渐三曰无四曰辰五曰叙六曰酉七曰湘八曰资九曰澧朱子考定九江去无澧二水而易以潇蒸一曰潇江二曰湘江三曰蒸江四曰澬江五曰沅江六曰渐江七曰叙江八曰辰江九曰酉江案朱子据导江文江先合澧而后过九江故不数澧然澧实防南江以东注洞庭非上流自入江也安得而不数无字误作元朱子以为亡是水故置之古无潇水郦道元云潇者水清深也湘中记曰湘川清照五六丈下见底石如摴蒲是纳潇湘之名矣然则潇湘犹言清湘非别有潇源隋唐以后始谓潇水出九疑山北合湘水是曰潇湘耳武陵零陵长沙之水皆入沅湘如蒸水者颇多金吉甫云郴水亦入湘旧不列九江未知与渐叙二水大小若何然则朱子所更定亦未有以见其为必然也善乎林少頴之言曰九江之名与其地世久逺不可强通然各自别源而下流入江则可以意晓也斯真通人之见传同叔云九江不必求其有九如太湖一湖而得名五湖昭余祁一泽而得名九泽皆不可以数求也此説本程泰之恐又不然当时必实有九水防同故以为名但水道通塞离合古今不常自战国时唯有湘沅资防澧而名之五渚矣况后世乎与其出此入彼不若阙疑之为得耳】
　　王氏鸣盛曰宋儒所据以辨寻阳之九江者其一则水经云江水东至长沙下隽县北澧水沅水资水合东流注之郦道元云凡此诸水皆注于洞庭之陂然据桑郦説不足九数彦和乃益以渐无辰叙酉湘无论杂凑杜撰且道元明云是乃湘水非江川也是湘又为澧沅资等之经流今欲成九数强之使与齐列朱子又去无澧二水易以潇蒸澧乃水经所有因与经又东至于澧过九江之文不合遂为删去无水因其字可疑亦并遭删至于古无潇水潇湘犹言清湘而蒸水金吉甫亦疑之九峰又去潇蒸益以澧元徧检羣书别无元水【汉志武陵无阳县无水首受故苴兰南入沅或有作潕防者当因无转为旡旡转为元】是宋儒所説彼一九江此一九江迄无定论林少頴傅同叔程泰之则儱侗泛指不列九名朏明遂谓不若阙疑之为得夫因九江之无考欲举而归之洞庭因洞庭之九水不可定遂欲举而归之阙疑何如仍用注疏之为安也其一则山海经云洞庭之山帝之二女居之是常游于江渊澧沅之风交潇湘之渊是在九江之间似可引据然郭景纯传引地理志九江今在寻阳南江自寻阳而分为九皆东防于大江书曰九江孔殷是也景纯江赋云流九派于寻阳正指此则安知所谓九江者非神女出游所至之地而遽违景纯旧説乎又彦和引楚地记巴陵潇湘之渊在九江之间徧检隋经籍唐艺文及郑氏艺文略地理门如豫章记寻阳记九江新旧録洞庭谱巴陵古今记等书无不备载独无所谓楚地记者特取山经之文隠其名别撰楚地记之目而又妄加巴陵二字耳朏明未审疑楚地记本之山经者非也是则彦和等説之所据细为防绎皆成子虚亡是又何足依据哉导江文云过九江至于东陵案汉志庐江郡金兰西北有东陵乡淮【当作灌】水出水经江水又东迳西陵县故城南【括地志西陵故城在黄州黄冈山西二里】郦注史记秦昭王遣白起伐楚取西陵者也下云又东过蕲春县南又东过下雉县北刋水从东陵西南注之郦注水出庐江郡东陵乡江夏有西陵县故是言东矣尚书云江水过九江至于东陵者也又云灌水导源庐江金兰县西北东陵乡大苏山禇先生所谓神出于江灌之间书九江纳锡大谓此【庐江郡常嵗生长尺二寸者二十枚输太卜官】朏明以蓼县在光州固始北灌水出金兰西北东陵乡东北至蓼县入决水则金兰在固始西南直黄梅之北其説颇精乃欲从宋儒説复以三事折之东陵去江太逺一非也江自巴陵至沙羡即迤北使东陵在金兰则是先迤北而后至东陵二非也江汉朝宗尽之矣复出九江孔殷不亦赘乎三非也案溯源而论以黄梅西北推之似东陵去江本逺然江过下雉北而刋水即从东陵西南注江则去江固不甚逺也至古人书法原无一定先言至东陵而后总之以迤北先言朝宗而继言九江孔殷无所不可若先言入海而其下复言洞庭不更颠倒乎朏明又以九江即春秋江南之梦而下云云土梦作乂不更复叠乎是可知庐江东陵与江夏西陵相为东西亦确有可据矣彦和云巴陵与夷陵相为东西夷陵亦曰西陵则巴陵为东陵可知案巴陵为东陵此言经史所无固不足辨况巴陵之名晋太康元年所立而沈休文宋书州郡志云夷陵汉旧县吴改曰西陵则禹时尚不知后世有西陵巴陵之名而以此证巴陵即东陵可乎
　　蕙田案九江有三説一以为在寻阳一以为湖汉九水一以为洞庭湖主湖汉者始于刘歆而太康地记引之夫湖汉受鄱余修淦盱蜀南彭八水由彭蠡以入江与江之经流本不相涉且经云过九江而后云东迤北防于滙如歆所云则九江即滙矣其非禹贡之九江不待辨也主寻阳者出于汉书地理志自唐以前儒者皆从之主洞庭者出于胡旦晁説之曽而朱子蔡传皆用其説胡朏明亦笃信之两説相持迄无定论今以经文证之经云江汉朝宗于海九江孔殷江汉合而东流至寻阳始别为九经所云朝宗者荆江之上流所云孔殷者荆江之下流而后云沱潜既道则江汉之支流也先后次第经文歴歴不紊若洞庭又在汉口之上游不得先云朝宗后云孔殷也经云九江纳锡大通典云广济县蔡山出大书云九江纳锡即此禇先生亦云神出于江灌之间灌水出东陵乡而南距大江故云江灌之间而洞庭不闻有之也经云过九江至于敷浅原汉志以豫章歴陵县之傅阳山当之胡朏明引孙放庐山赋临彭蠡之泽接平敞之原以为即庐山东南之麓濒于彭蠡泽者其地与寻阳不逺亦当为寻阳之九江也经云过九江至于东陵攷水经江水东迳下雉县北刋水从东陵西南注之郦注云江夏有西陵县故是言东矣尚书过九江至于东陵者也汉西陵县在今黄州府蕲州西下雉县在今武昌府兴国州东然则东陵直蕲州之东当在今广济县境而与隔江兴国州东境南北相直也汉书地理志庐江郡金兰西北有东陵乡淮【当作灌】水出水经注灌水导源庐江金兰县西北东陵乡大苏山金兰故县今虽无考然东陵在蕲州之东而金兰又在其东南其地当近黄梅去东陵不逺也胡朏明以金兰在固始西南既属臆测而又谓金兰之东陵去江六百余里不更诬乎宋儒主洞庭者以东陵为巴陵然巴陵之名古所未有指为东陵更属附防且经云又东至于澧过九江澧水东注洞庭为九水之一而又别云九江不已复叠乎至于九江之名寻阳记縁江图所载不同大率起于后代固未可尽信然縁江图云始于鄂陵终于江口防于桑落洲鄂陵今武昌县【武昌县非武昌府治】桑落洲今在九江府城东北是则今之武昌县以东九江以西皆古九江故道矣淮南子禹凿江而通九路説苑禹凿江而通九派太史公曰余登庐山观禹疏九江而孔安国亦云江于此州分为九道在汉以前九江故道尚存故言之凿凿如此夫大江分而为九犹大河分为九河也九河九江其故道俱无存者论者不以疑九河而独疑九江之难信何哉　宋儒主洞庭者以山水二经为根据水经云九江地在长沙下隽县西北东陵地在庐江金兰县西北今武昌府蒲圻通城二县汉下隽县地洞庭湖乃在其西南不得云西北也至于东陵则又不从水经而别以巴陵当之然巴陵在下隽之上游即以东陵为巴陵当先云东陵而后云九江矣山海经之文説经者所不道其云澧沅之风交潇湘之渊是在九江之间郭景纯注云九江今在寻阳南又引禹贡九江孔殷以证之则郭亦不以洞庭为九江矣山经又云湘水出舜葬东南陬入洞庭下沅水入下隽西合洞庭中则洞庭自洞庭九江自九江在山海经亦未尝合而为一也然则宋儒所据二经之文又恶足信哉　总之以九江为洞庭于古既无可据又与导江之文不合自当从古注疏以在寻阳者为是或疑寻阳为州之境不属荆州案元和志云江州寻阳郡禹贡荆二州之境彭蠡以东为州界九江以西为荆州界则二州分界固自截然况汉之寻阳本在江北蕲春郡界而九江之分始于鄂陵尚在寻阳以西其在荆州之境明甚又何疑焉胡朏明锥指于水道极为精核独此一条尚有遗议今备载诸説复为辨正如右后之言九江者庶有考云
　　沱潜既道
