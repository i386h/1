<!-- { "loadSidebar": true } -->
　　【马氏融曰君为贵臣贵妾服也天子贵公诸侯贵卿大夫贵室老贵妾谓侄娣也】
　　【陈氏诠曰天子贵臣三公贵妾三夫人诸侯贵臣卿大夫贵妾侄娣大夫贵臣室老士贵妾亦为侄娣然则天子诸侯絶周于臣妾无服明矣大夫非其同尊每降一等而已为臣妾贵者有缌麻三月也杜氏佑曰宋袁悠问雷次宗曰丧服大夫为贵臣贵妾缌何以便为庶母无服又案檀弓云悼公之母死哀公为之齐衰有若曰诸侯为妾齐衰礼与郑注云妾之贵者为之缌耳左传云晋少姜卒明年正月既葬齐使晏平仲请继室叔向对曰寡君以在衰绖之中案此诸侯为妾便有服也次宗答曰大夫为贵妾缌案注贵妾侄娣也夫侄娣实贵而大夫尊轻故不得不服至于余妾出自凡庶故不服也又天子诸侯一降旁亲岂容媵妾更为服也郑注丧服无服是也又注檀弓哀公为悼公母齐衰云妾之贵者为之缌耳此注谓诸侯为贵妾缌既与所注丧服相违且诸侯庶子母卒无服皆以父所不服亦不敢服未喻檀弓注云何以服言诸侯为贵妾缌耶左传所言云少姜之卒有衰绖之言者是春秋之时诸侯淫侈至于甚者乃为齐衰此葢当时之弊事非周公之明典也】
　　【敖氏继公曰此亦士为之也贵臣室老也贵妾长妾也此服似夫妻同之妻为此妾服则非有私亲者也其有亲者宜以其服服之大夫以上无缌服】
　　【顾氏炎武曰此谓大夫之服贵臣室老士也贵妾侄娣也皆有相助之义故为之服缌谷梁传曰侄娣者不孤子之义也古者大夫亦有侄娣左传臧宣叔娶于铸生贾及为而死继室以其侄生纥是也备六礼之制合二姓之好从其女君而归焉故谓之贵妾士无侄娣故丧服小记云士妾有子而为之缌然则大夫之妾虽有子犹不得缌也惟夫有死于宫中者则为之三月不举祭近之矣　唐李晟夫人王氏无子妾杜氏生子愿诏以为嫡子及杜之卒也赠郑国夫人而晟为之服缌议者以为准礼士妾有子而为之缌开元新礼无是服矣而晟擅举复之颇为当时所诮今之士大夫縁饰礼文而行此服者比比也张氏尔岐曰大夫以上为庶母无服而服其贵臣贵妾于义似难强通此殆承上士为庶母之文言士礼耳其私属亦可谓之臣妾之有子者即贵者也】
　　【汪氏琬曰仪礼贵妾缌而律文无之今之卿大夫宜何从予应之曰从律何以知其宜从律也古今之制不同有从重服而改轻服者有从轻服而从重服者有从有服而退为无服者有从无服而进为有服者自唐以来损益仪礼多矣而犹欲取久逺不可考之文以自附于好古乎荀卿氏曰法后王是不可不深讲也今之卿大夫不然举凡服其余亲莫不兢兢令甲而莫之敢越而独于其妾也则必秉周礼母乃昵于所爱乎哉有难者曰母以子贵非与曰非是之谓也诸侯娣侄媵之子得立则国人从而尊其生故存则书夫人殁则书薨书葬书小君皆得祖其适此春秋之例也然则妾之子而既贵矣天子且许之貤封而家长可不为之制服乎曰天子自贵其卿大夫之母家长自贱其妾律令之与敕诰皆出于天子固并行不倍者也或又难曰律文得毋有阙与曰国家辨妻妾之分严嫡庶之闲其防防而杜渐也可谓深切着明矣而又何阙文之有且吾考诸仪礼则曰大夫为贵妾缌考诸丧服小记则曰士妾有子而为之缌仪礼不言士妾小记不言大夫妾而唐开元礼则皆不为之制服宋司马氏书仪朱子家礼与前明孝慈録亦概未之及也葢妾之无服千余年于此矣今使家长之为大夫者为之服缌则众子之为士者当如之所生子为父后者亦当如之其父在者当为所生母大功顾己之服其妾也则从仪礼缌而命众子与所生子则又从律文或齐衰杖期或斩衰三年是于古今之制胥失之矣嗟乎非天子不议礼若好古而不纯乎古守今而不纯乎今是则自剏为礼也吾故曰不可不深讲也】
　　【盛氏世佐曰案斩衰章传云公卿大夫室老士贵臣其余皆众臣也贵臣之中兼有公卿大夫则此礼亦通大夫以上矣大夫无缌服而此礼乃通乎其上者以臣妾为其君服斩而君无服仁人之心为不若是恝故放死于宫中者之例而为之缌恤下之典也然必简其贵者而服之所以殊尊卑也且其服止于是尔若加以衰绖如鲁哀晋平之所以服其妾者则其徇情而防尊也甚矣若然父之所为服子亦不敢不服大夫以上宜有庶母服矣传乃云无服者以其分卑恩轻为服之义主于从父而不生于己父卒后则得以其尊降之故云大夫以上为庶母无服也马氏解此传兼天子诸侯言得之郑氏専指大夫敖张二説専指士皆非礼王为三公六卿锡衰为诸侯缌衰为大夫士疑衰其首服皆弁绖公为大夫锡衰以居出亦如之当事则弁绖此君为臣服之制也以是差之则其为三夫人及娣侄者可知矣】
　　钦定义疏据士昏士丧皆有室老据士昏则媵有娣侄室老为私臣之贵者娣侄之长为妾之贵者曲礼曰士不名家相长妾亦足徴之士之职位未宜有所降生不名者死则以缌服之宜也小记士妾有子而为之缌士为妾服葢兼此二者贵则不必其有子也有子则不必其贵也　尊降之法士服而大夫不服者有之矣未有大夫服而士不服者也大夫不为庶母服而乃自服其妾乎臣妾不可徧服殊其贵者而服之于士则宜娣侄为妻之族亲未可谓贱也注欲伸其无臣之説故强此以就彼耳
　　田案注疏及雷次宗顾炎武専指大夫马融陈铨盛世佐通指大夫以上敖继公张尔岐则専指士数说不同今案天子诸侯絶旁期固无为臣妾制服之法大夫无缌服亦不应独私于臣妾传云有死于宫中者则为之三月不举祭但曰不举祭则不为服可知矣贵臣贵妾之服以为主士者得之而义疏又引曲礼士不名家相长妾之文以为证其论始定
　　传曰何以缌也以其贵也【疏以非南面故简贵者服之也】
　　【盛氏世佐曰传言此者明其非贵则不服耳尊君之义也】
　　乳母【注谓养子者有他故贱者代之慈已　疏内则云大夫之子有食母彼注亦引此云丧服所谓乳母以天子诸侯其子有三母皆不为之服士又自养其子唯大夫之子有此食母为乳母其子为之缌也马氏融曰士为乳母服】
　　【杜氏佑曰汉石渠礼议问曰大夫降乳母耶闻人通汉对曰乳母所以不降者报义之服故不降也则始封之君及大夫皆不降乳母魏刘徳问田琼曰今时婢生口使为乳母得母甚贱不应报也琼答曰婢生口故不服也晋袁准曰保母者当为保姆春秋宋伯姬待姆是也非母之名也母者因父得称且保傅妇人辅相婢之贵者耳而为之服不亦重乎先儒欲使公之庶子为母无服而服乳母乎此时俗之名记者集以为礼非圣人之制贺循云为乳母缌三月士与大夫皆同不以尊卑降功服故也梁氏云服乳母缌者谓母死莫养亲取乳活之者故服之报功也】
　　钦定义疏始封君所服谓不臣者耳乳母何人而君与夫人服之乎大夫降一等则凡缌皆不服大夫之子从乎大夫而降则父在亦不服矣宋仁宗以天子之尊宣召两府欲为乳母制服韩魏公曽争之　士为庶母贵臣贵妾乳母经本连文传注家离之耳【敖氏继公曰此亦蒙士为之文也士之妻自养其子若有故或使贱者代食之故谓之乳母其妾子亦然若于大夫之子则慈母之外又有乳母内则曰大夫之子有食母郑氏以为即此乳母是也大夫之子父没乃为之服】
　　【郝氏敬曰乳母哺乳之母外人妇代食子者非其所生子亦非其父妾本不名母而以乳得名本无服而以名得服】
　　【盛氏世佐曰此为大夫士之子设也诸侯已上则无是礼矣大夫之子父没乃得伸敖説得之】
　　传曰何以缌也以名服也【疏有母名也】
　　従祖昆弟之子【注族父母为之服】
　　【敖氏继公曰为族曽祖父族祖父族父族昆弟皆缌其族昆弟固相为矣此条则族父报然则族曽祖父于昆弟之曽孙族祖父于族父昆弟之孙以其为旁亲卑者之轻服故略之而不报与经但见族父为此服注兼言族母者足经意也妇人为夫党之卑属与夫同】
　　【盛氏世佐曰同髙祖之亲自族昆弟而外凡三缌麻其报服经惟见其一耳文不具也敖説非】
　　曽孙【注孙之子　疏据曽祖为之缌不言元孙者此亦如齐衰三月章直见曽祖不言髙祖以其曽孙为曽髙同曽髙亦为曽孙元孙同也】
　　【敖氏继公曰此曽祖为之服也以本服之差言之为子期为孙大功则为曽孙亦宜小功乃在此者以曽孙为已齐衰三月故已亦为之缌麻三月葢不可以过于其为已之月数也不分适庶者以其卑逺畧之且不可使其庶者无服也】
　　【盛氏世佐曰此谓其庶也若适子若孙皆没而以适曽孙为后曽祖亦宜为之期以其将所传重故也然其事亦世所鲜有故经不着之】
　　钦定义疏缌麻在殇则无服髙祖于元孙之成人者罕及见之矣王制七十惟衰麻在身谓父母之丧也若卑属功缌之服则七十以上者虽存其名而不必强被之经所以不着也曽孙女成人在室当亦同或适人或殇则不服　经于不杖期章着适孙之服大功章着庶孙之服至此章则概之曰曽孙不分适庶然则虽有适子适孙皆不在而适曽孙应为后者曽祖亦但为之缌麻矣葢曽孙之为曽祖三年重也祖父之于子孙则不容无所降杀为适子斩衰为适孙不杖期未尝以适子不在而为适孙斩也则亦何庸以适孙不在而为适曽孙期乎为适孙不与适子同服则为适曽孙不与适孙同服宜也且自缌至期相县己甚顿加三等恐无此法
　　父之姑【注归孙为祖父之姊妹　疏尔雅云女子谓昆弟之子为侄谓侄之子为归孙】
　　【敖氏继公曰此从祖之亲乃缌者以其为祖父之姊妹于属为尊故但据已适人者言之其意与姑为侄者同不言报者亦以非其一定之礼故耳】
　　【盛氏世佐曰此同曽祖之亲也其成人而未嫁者服之如从祖父适人者降一等故在此经不云适人者亦文省】
　　従母昆弟
　　【马氏融曰姊妹子相为服也】
　　【敖氏继公曰从母姊妹亦存焉外亲之妇人在室适人同】
　　传曰何以缌也以名服也【疏因従母有母名而服其子也】
　　【马氏融曰以从母有母名其子有昆弟名】
　　【敖氏继公曰名谓昆弟之名母为姊妹之子小功子无所从也唯以名服之从母以名加此以名服子于母党其情葢可见矣然则有可从而不从者所以逺别于父族与】
　　甥【注姊妹之子】
　　【杜氏佑曰大唐贞观年中八座议奏令舅服同姨小功五月而律疏舅报于甥服犹三月谨案傍尊之服礼无不报已非正尊不敢降也故甥为从母五月从母报甥小功甥为舅缌麻舅亦报甥三月是其义矣今甥为舅使同从母之丧则舅宜进甥以同从母之报修律疏人不知礼意舅报甥服尚指缌麻于例不通理须改正今请脩改律疏舅报甥亦小功制可】
　　【敖氏继公曰亦丈夫妇人同】
　　传曰甥者何也谓吾舅者吾谓之甥何以缌也报之也【疏甥既服舅以缌舅亦报甥以缌也】
　　【马氏融曰甥从其母而服已缌故报之】
