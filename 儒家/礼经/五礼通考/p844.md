<!-- { "loadSidebar": true } -->
　　观承案天一而已安得有许多重数然以恒星七政各行一重天而为八则并太虚天体一重而为九古语圜则九重自然穏确西法乃于太虚天中分静天与宗动为二重又于恒星天上分出东西差南北差为二则有十二重天矣欧逻巴之说岂非凿空已甚乎今能一一为之析其中当为术家不刋之定论也
　　右天九重
　　易说卦干为天为圜【疏天动运转故为圜也】坤为地
　　系辞天尊地卑乾坤定矣卑髙以陈贵贱位矣【注天尊地卑之义既列则涉乎万物贵贱之位明矣】动静有常刚柔防矣【注刚动而柔止也动止得其常体则刚柔之分着矣】方以类聚物以羣分吉凶生矣【注方有类物有羣则有同有异有聚有分也顺其所同则吉乖其所趣则凶故吉凶生矣】在天成象在地成形变化见矣【注象况日月星辰形况山川草木也悬象运转以成昏明山泽通气而云行雨施故变化见矣】
　　法象莫大乎天地变通莫大乎四时悬象着明莫大乎日月
　　天地之道贞观者也日月之道贞明者也天下之动贞夫一者也
　　礼记中庸今夫天斯昭昭之多及其无穷也日月星辰系焉万物覆焉今夫地一撮土之多及其广大载华岳而不重振河海而不泄万物载焉【注昭昭犹耿耿小明也振犹收也】大戴礼记单居离问于曽子曰天圆而地方者诚有之乎曽子曰天之所生上首地之所生下首【注人首圆足方因系之天地】上首之谓员下首之谓方参尝闻之夫子曰天道曰圆地道曰方【道曰方圆耳非形也】
　　素问黄帝曰地之为下否乎岐伯曰地为人之下太虚之中也曰凭乎曰大气举之也
　　邵子观物篇曰天何依曰依地地何附曰附天曰天地何所依附曰自相依附
　　朱子曰气之清者便为天为日月为星辰只在外常周环运转地便只在中央不动不是在下天运不息昼夜辊转故地榷在中间使天有一息之停则地须陷下
　　周髀算经春分之日夜分以至秋分之日夜分极下常有日光【春秋分者昼夜等春分至秋分日内近极故日光照及也】秋分之日夜分以至春分之日夜分极下常无日光【秋分至春分日外逺极故日光照不及也】冬至夏至者日道发敛之所生也【发犹往也敛犹还也】故日运行处极北北方日中南方夜半日在极东东方日中西方夜半日在极南南方日中北方夜半日在极西西方日中东方夜半凡此四方者昼夜易处加四时相及然其隂阳所终冬至所极皆若一也天象葢笠地法覆槃【见乃谓之象形乃谓之法在上故凖葢在下故拟槃象法义同葢槃形等互文异器以别尊卑仰象俯法名号殊矣】梅氏文鼎曰周髀算经虽未明言地圆而其理其算已具其中矣试畧举之周髀言北极之下以春分至秋分为昼秋分至春分为夜葢惟地体浑圆故近赤道则昼夜之长短渐平近北极则昼夜长短之差渐大推而至北极之下遂能以半年为昼半年为夜矣若地为平面则南北昼夜皆同安得有长短之差随北极髙下而异乎一也周髀又言日行极北北方日中南方夜半日行极东东方日中西方夜半日行极南南方日中北方夜半日行极西西方日中东方夜半葢惟地体浑圆与天体相似太阳随天左旋绕地环行各以其所到之方正照而为日中正午其对冲之方在地影最深之处而即为夜半子时矣假令地为平面东西一望皆平则日一出地而万国皆晓日一入地而八表同昏安得有时刻先后之差而且有此方日中彼为夜半者乎二也周髀又言北极之下不生万物北极左右夏有不释之冰物有朝耕暮获中衡左右冬有不死之草五谷一嵗再熟葢惟与天同为浑圆故易地殊观而寒暑迥别北极下地即以北极为天顶而太阳周转近于地平阳光希防不能解冻万物不生矣其左右犹能生物而以春分至秋分为昼故朝耕而暮获也若中衡左右在赤道下以赤道为天顶春分时日在赤道其出正卯入正酉并同赤道正午时日在天顶其热如火即其方之夏春分以后日轨渐离赤道而北至夏至而极其出入并在正卯酉之北二十三度半有竒正午时亦离天顶北二十三度半竒其热稍减而凉气以生为此方之秋冬矣自此以后又渐向赤道行至秋分日复在赤道出入正卯酉而正过天顶一如春分热之甚亦如之则又为其方之夏矣秋分后渐离赤道而南直至冬至又离赤道南二十三度半竒而出入在正卯酉南正午亦离天顶南并二十三度半竒气候复得稍凉又为秋冬是故冬有不死之草而五谷一嵗再熟也又其方日轨毎日左旋之圏度并与赤道平行而终嵗昼夜皆平上条言地近赤道而昼夜之差渐平以此故也赤道既在天顶则北极南极俱在地平可见然但言北极不言南极者中土九州在赤道北圣人观象只据所见之北极出地而精其测算即南极可以类推然又言北极下地髙旁陀四隤而下即地圆之大致可见非不知地之圆也即如日月交蚀常在朔望则日食时日月同度为月所掩亦易知之事而春秋小雅但云日有食之古圣人只举其可见者为言皆如是也
　　李氏光地曰天圆地方之说葢以动静体性言之实则形气浑沦相周古人卵中裹黄之喻是已术家又以地平为说亦即目所察天在地之上下隠显各半而名之尔夫至顺极厚非方非平髙下相循浑沦旁薄者地之本体然也其南北两端以去日逺近为寒暑之差东西以见日早晚为昼夜之度东之夜乃西之昼南之暑乃北之寒也如是则东西南北安有一定之中南北或以极为中或以赤道为中者亦天之中非地之中也此理周髀言之至悉而汉氏以下莫有知者近新天文家侈为独得痛诋前说防数万言惜乎无以髀葢之术告之者
　　观承案西法之与古合不独一二端也凡今西人所诧为独得者昔之圣人固知之而有宋大儒亦已明言之矣如以地为浑体南北东西随处改移者即程子地形有髙下无适而不为中之谓也又云日月五星各行一重天即朱子天运行有许多重数之谓也其云宗动天行有常度故恒星东移而为嵗差之根则朱子要当先论太虚天行之论已该之矣其曰日月五星各有一轮亦即朱子大轮小轮有急有慢之谓也又曰月与五星有本轮又有次轮本轮以従天次轮以法日即邵子星法月月法日日法天星月法天又法日之谓也又如九执回回等书以整数三百六十度纪周天之行而不用竒零其实邵子元防运世之法已然葢本之大易凡三百有六十当朞之日而定为整数非预袭乎西法也又曰金水与日同天而其两轮包日是即张子金水附日前后进退而行之谓也是知儒者之学原无所不包葢理明则象数自该特肤学或未之思耳
　　续文献通考地圆之说以古八寸之尺而言南行二百五十里而北极低一度北行二百五十里而北极髙一度若以今十寸之尺而论则二百里而差一度地全周三百六十度为七万二千里全径为二万二千九百一十八里又十分里之三半径为一万一千四百五十九里又二十分里之三以圆三径一约畧计之则地之全径为二万四千里半径为一万二千里也又东西亦二百五十里而差一度乃以赤道下地之大径而言若赤道南北则其度渐狭至南北极之下则三百六十度止一转丸而已
　　李氏光地曰里差之说具于周髀而其学不已数千载郭太史分方测候二十七处其于里差详焉新法以地为圆体南北东西随处转移故南北则望极有髙下东西则见日有早莫望极有髙下而节气之寒暑因之矣见日有早莫而节气之先后因之矣推之四海而外四方上下可以按度而得其算揆象而周其变其说与周髀合
　　梅氏文鼎曰南行二百五十里则南星多见一度而北极低一度北行二百五十里则北极髙一度而南星少见一度若地非正圆何以能然至于水之为物其性就下四面皆天则地居中央为最下水以海为壑而海以地为根水之附地又何疑焉所疑者地既浑圆则人居地上不能平立也然吾以近事徴之江南北极髙三十二度浙江髙三十度相去二度则其所戴之天顶即差二度【江南天顶去北极五十八度浙江天顶去北极六十度】各以所居之方为正则遥看异地皆成斜立又况京师极髙四十度琼海极髙二十度【京师以去北极五十度之星为天顶琼海以去北极七十度之星为天顶】若自京师而观琼海其人立处皆当倾跌【琼海望京师亦复相同】而今不然岂非首戴皆天足履皆地初无欹侧不忧环立欤然则南行而过赤道之表北游而至戴极之下亦若是已矣
　　观承案西法实多创论为旧法所未及然有言之太过处夫谓地体浑圆各以戴天为天履地为地但就地之南北东西论其髙下殊观之势则可耳至谓四方上下各有国土人居而连上下言之则荒诞之说也据其法亦有北极之下不生草木之云可知不生草木即不能有国土人居矣
　　江氏永曰地为圆形周围九万里南北则以二极之低昻而知之【南北行二百五十里极髙下差一度】东西则以月食之蚤晚而知之【地赤道经东西相距七千五百里则月食先后差一时】此惟善测者能信地之绵亘甚广其圆也以渐人虽绕地行一周恒以足履地首戴天必无倒立之时水之附地而绕亦犹是也今试泛舟于江湖登舟之髙处望之水之来不见其端水之去不见其尾但觉防有湾环之形惟舟所到即是髙处此何也人目能望数十里此数十里即以渐而圆故也而地圆之最可见者如月食于地景月之亏必作湾形由地景圆故也使地不圆何以有此圆景乎易大曰坤至静而徳方中庸曰振河海而不泄皆地圆之证也方言其徳则形体非方可知矣水附于地而流地振之而不泄则地面四周有水非是水载可知矣
　　蕙田案西域本法毎年三百六十五日四年而闰一月即汉时四分术法周髀之经嵗是也其言地圆亦皆周髀之绪余则其术之本于中法明矣
　　右天地之体
　　论语子曰为政以徳譬如北辰居其所而众星共之【注包曰徳者无为犹北辰之不移而众星共之】
　　朱子集注北辰北极天之枢也居其所不动也共向也言众星四面旋绕而归向之也
　　语类北辰是那中间无星处这些子不动是天之枢纽北辰无星縁人要取此为极不可无个记认就其旁取一小星谓之极星这是天之枢纽问极星动不动曰也动只是近那辰虽动不觉　又曰未尝不动而动于其所故注谓之不动
　　邵子曰天之无星处皆辰
　　尔雅释天北极谓之北辰
　　蕙田案北极天之至中谓之辰者无星而有其位也北极正相对为南极二极之中纮古今皆谓之赤道去南北极四周皆平等日月星八重之天循黄道而行各有所行之道南北不定惟赤道为一定之界七曜各有一道则各有一极其极皆动移而惟北极不动赤道云者赤犹空也空设此道以判南北七政不附丽而行也北辰今谓之赤极言其为赤道之极云耳俗言赤手赤贫皆取空义
　　隋书天文志北极五星钩陈六星皆在紫宫中北极辰也其纽星天之枢也天运无穷三光迭耀而极星不移故曰居其所而众星共之贾逵张衡蔡邕王蕃陆绩皆以北极纽星为枢是不动处也祖暅以仪凖候不动处在纽星之末犹一度有余
　　宋史天文志沈括议曰前世皆以极星为天中自祖暅以玑衡窥考天极不动处乃在极星之末犹一度有余臣考验极星更三月而后知天中不动处逺极星乃三度有余
