<!-- { "loadSidebar": true } -->
　　春秋襄公九年左氏传十二月晋悼公以诸侯之师伐郑而还公送晋侯晋侯以公宴于河上问公年季武子对曰防于沙随之嵗寡君以生【注沙随在成十六年】晋侯曰十二年矣是谓一终一星终也【注嵗星十二嵗而一终矣】国君十五而生子冠而生子礼也【注冠成人之服故必冠而后生子】君可以冠矣大夫盍为冠具武子对曰君冠必以祼享之礼行之【注祼谓灌鬯酒也享祭先君行将也】以金石之乐节之【注以钟磬为举动之节】以先君之祧处之【注诸侯以始祖之庙为祧】今寡君在行未可具也请及兄弟之国而假备焉晋侯曰诺公还及卫冠于成公之庙【注成公今卫献公之曾祖从卫所处】假钟磬焉礼也
　　国语晋语晋赵文子冠【注文子赵盾之孙赵朔之子赵武也冠谓以士礼始冠】见栾武子武子曰美哉【注武子栾书也礼既冠奠贽于君遂以贽见于乡大夫先生】昔吾逮事庄主【注荘庄子赵朔之諡大夫称主赵朔尝将下军栾书佐之】华则荣矣实之不知请务实乎【注荣者有色貌实之不知华而不实也】见范文子【注文子范燮】文子曰而今可以戒矣夫贤者宠至而益戒不足者为宠骄【注智不足者得宠而骄】故兴王赏谏臣逸王罚之先王疾是骄也见韩献子【注献子晋卿韩厥】献子曰戒之此谓成人成人在始与善始与善善进善不善蔑由至矣始与不善不善进不善善亦蔑由至矣如草木之产也各以其物【注物类也】人之有冠犹宫室之有墙屋也粪除而已又何加焉【注粪除喻自修洁】见智武子武子曰吾子勉之【注武子晋卿荀首之子荀防】成子之文宣子之忠其可忘乎吾子勉之有宣子之忠而纳之以成子之文事君必济见张老而语之【注张老晋大夫张老】张老曰善矣从栾伯之言可以滋【注滋益也】范叔之教可以大韩子之戒可以成物备矣志在子【注物事也人事已备能行与否在子之志】智子之道善矣是先主覆露子也【注先主谓成宣覆润也】白虎通王者太子亦称士何举从下升以为人无生得贵者莫不由士起是以舜时称为天子必先试于士礼士冠经天子之元子士也
　　陈氏礼书诸侯始加缁布冠缋緌次加皮弁三加爵弁四加冕天子则始加冠朱组缨次加皮弁三加爵弁四加冕五加衮冕矣郊特牲言冠朱组缨天子之冠缁布缋緌诸侯之冠郑氏皆以为始冠之冠家语称成王冠祝雍辞曰去幼志服衮职而贾公彦孔頴达皆言天子当加衮冕则始终之所加与士异也家语曰王太子之冠亦拟诸侯四加则天子五加可知矣诸侯四则其子三加可知矣王太子四加而礼记言天子之元子犹士者非谓加数也仪礼士冠无祼享之礼无金石之乐而季武子曰君冠必祼享之礼行之金石之乐节之而家语之说亦然此盖国君之礼欤国君自冠有享礼大夫士自冠亦然曾子问曰父没而冠则已冠埽地而祭于祢
　　【杨氏复曰仪礼所存者惟士冠礼自士以上有大夫诸侯天子冠礼见于家语冠颂大戴公冠与礼记特牲玉藻者虽遗文断缺不全而大概亦可考如赵文子冠则大夫礼也鲁襄公邾隠公冠则诸侯礼也周成王冠则天子礼也大夫无冠礼古者五十而后爵何大夫冠礼之有其冠也则服士服行士礼而已归氏有光天子诸侯无冠礼论仪礼有士冠礼无天子冠诸侯冠礼非逸也记曰无大夫冠礼而有其昏礼古者五十而后爵何大夫冠礼之有公侯之有冠礼夏之末造也天子之子犹士也天下无生而贵者也继世以立诸侯象贤也明天子诸侯大夫之无冠礼也冠者将责为人子为人弟为人臣为人少之礼故冠必有主人孤子则父兄戒宿父谓诸父盖父兄以成人之礼责子弟也天子为元子之时以士冠礼所谓有父在则礼然也已奉宗统君临天下将又责之为人子为人弟为人臣为人少之礼乎家语称孔子答孟懿子之问吾取焉曰古者王世子虽幼其即位则尊为人君人君治成人之事者何冠之有曰诸侯之冠异天子与曰君薨而世子主防是亦冠也与人君无所殊也诸侯之有冠礼也夏之末造也此孔子之遗言也益以祝雍颂公冠之篇则诬矣公冠曰公冠自为主迎宾揖升自阼立于席既醴降自阼享之以三献之礼无介无乐其酬币朱锦防四马其庆也天子儗焉曰自为主曰宾降阼嫌尊矣非为人子为人弟为人臣为人少之礼也且礼自上达而曰天子拟冠何也此非孔氏之言也公冠曰公冠四加冕左传季武子曰君冠必以祼享之礼行之以金石之乐节之以先君之祧处之玉藻曰始冠缁布冠自诸侯下达冠而敝之可也冠朱组缨天子之冠也缁布冠缋緌诸侯之冠也盖务为天子诸侯士庶之别而不知先王制冠礼之义所以同之于士庶者也】
　　【郝氏敬曰古无大夫冠礼亦附防之说礼所以独有士者礼莫不始于士也明乎士礼而大夫以上可引而伸之加其等益其数天子诸侯皆可知矣今谓五十为大夫故无大夫冠礼天子诸侯未闻必五十而后为其亦无冠礼又何也玉藻云冠朱组缨天子之冠缁布冠缋緌诸侯之冠大戴记云诸侯冠礼四加冕春秋传云公冠用祼享之礼行之金石之乐节之此礼皆起于夏末乎焉知士冠之独始于古也古有士即有大夫有士冠即有大夫冠而诸侯天子所损益可知也】
　　【徐氏师曽曰古者天子诸侯十二而冠与大夫皆用士礼故仪礼无天子诸侯大夫之冠礼非逸也设不幸天子崩太子未冠则冕而践祚不行冠礼盖已奉宗统君天下不可复责以成人之道也故家语孔子曰古者王世子虽幼其即位则尊为人君人君治天下之事者何冠之有又曰君薨而世子主防是亦冠也所谓因丧而冠也盖世子未命于天子故不言即位而言主防周氏不考于礼乃谓元子世子不当用士礼而引玉藻公符左传冠颂以补之殊不知玉藻公符左传所云皆后世之失成王冠颂如诚有之意者周公欲王修徳故因仍夏末之礼而使祝雍作颂以朂之尔安可取以补仪礼之逸乎】
　　盛氏世佐曰大小戴记家语左传国语诸书及仪礼之记所论天子诸侯大夫冠礼之有无何其殊也有谓天子诸侯即位已冠无冠礼者冠颂云古者王世子虽幼其即位则尊为人君人君治成人之事者何冠之有又云君薨而世子主防是亦冠也已人君无所殊也是也【有援此以证大夫者郑注防服云大夫无殇服疏云已为大夫则冠矣大夫冠而不为殇朱子云得为大夫之时已治成人之事如家语所说人君之例】有谓天子之元子诸侯之世子其冠与古士礼同者冠颂邾隠公既即位将冠问礼于孔子子曰其礼如世子之冠虽天子之元子犹士也其礼无变天下无生而贵者故也此记亦云天子之元子犹士是也有谓诸侯大夫因防而冠后不改冠者曽子问云天子赐诸侯大夫冕弁服于太庙归设奠服赐服于是乎有冠醮无冠醴【注云不醴明不为改冠然则此诸侯大夫亦因防而冠者疏乃谓其幼弱未冠总角从事至当冠之年因朝天子非】是也有谓诸侯大夫年未五十犹服士服行士礼至五十乃命所以无冠礼者此记与郊特牲所云是也此皆论其无者之据也言天子冠者冠颂记冠成王之颂公冠云天子儗焉玉藻记天子之冠是也言诸侯王太子世子之冠与士异者冠颂记公冠则以卿为宾至其酬币于宾则束帛乗马等仪节又云王太子世子之冠儗焉公冠篇略同及左传季武子之说玉藻记诸侯之冠是也言大夫冠者国语云晋赵文子冠是也此则论其有者也或一礼而异议或一篇而异词览者几茫乎不知所从矣然其说葢各有指焉未可是彼而非此也夏以前诸侯无冠礼周以前天子无冠礼春秋以前大夫无冠礼凡言无者皆推本古义以见世代之升降而其中有二说焉即位已冠为继世者言之也五十乃命为崛起者言之也至于除防不改冠者为其先已冠讫特与吉冠不同耳今亦略见于杂记【记云既冠于次入哭踊三者三乃出】非无其礼也夫自天子诸侯之冠礼既作必有成书以着其详中更去籍灭学之变而亡之故本经不能具要其大节目之所在未尝不以士礼为凖而其中四加三献之类则亦尊卑隆杀之所由辨也见谓同者不尽同见谓异者不尽异自天子以至诸侯之世子其冠礼大略可覩矣惟大夫之冠仅一见于国语而其礼不得闻记殆以其衰世之制而略之与
　　蕙田案自家语以下各条与仪礼记互相类附于后诸家之说盛氏近之
　　右经传天子诸侯大夫冠礼
　　礼记曲礼男子二十冠而字
　　内则男女未冠笄者鸡初鸣咸盥潄栉縰拂髦总角二十而冠始学礼可以衣裘帛舞大夏惇行孝悌博学不教内而不出
　　荀子大畧篇古者天子诸侯子十九而冠冠而聴治其教至也
　　说苑建本篇周召公年十九见正而冠冠则可以为方伯诸侯矣
　　白虎通阳小成于隂大成于阳故二十而冠三十而娶隂小成于阳大成于隂故十五而笄二十而嫁也
　　冠义孔疏世本云黄帝造火食旃冕是冕起于黄帝也但黄帝以前则以羽皮为之冠黄帝以后乃用布帛其冠之年即天子诸侯十二故襄九年左传云国君十五而生子冠而生子礼也又云一星终也十二年嵗星一终又文王十五而生武王尚有兄伯邑考又金縢云王与大夫尽弁时成王十五而已着弁既已着弁则已冠矣是天子十二而冠与诸侯同又祭法云王下祭殇五若不早冠何因下祭五等之殇大夫冠年虽无文案丧服大夫为昆弟之长殇大夫既为昆弟之长殇则不二十始冠也其士则二十而冠也曲礼云二十曰弱冠是也
　　杜佑通典文王十三生伯邑考左传曰冠而生子礼也许慎五经异义曰春秋左氏传曰说嵗星为年纪十二而一周于天天道备故人君于十二可以冠自夏殷天子皆十二而冠谯周五经然否论云古文尚书说武王崩成王年十三推武王以庚辰嵗崩周公以壬午嵗出居东癸未嵗反礼公冠记周公冠成王命史作祝辞告是除丧冠也周公未反成王冠弁开金縢之书时十六矣是成王十五周公冠之而后出也许慎五经异义云武王崩后管蔡作乱周公出居东是嵗大风王与大夫冠弁开金縢之书成王年十四是丧冠也者恐失矣案礼传天子之年近则十二逺则十五必冠矣
　　陈氏礼书二十而冠士礼也天子诸侯则十二而冠故春秋传曰十二年谓一终一星终也国君十五而生子冠而生子礼也考之经传文王十三生伯邑考成王十五而弁则十二而冠可知荀卿曰天子诸侯十九而冠失之矣小记曰大夫冠而不为殇则大夫不待五十而爵者亦不待二十而冠岂天子诸侯之冠特先士礼一嵗哉
　　陆氏佃曰二十曰弱冠则二十而冠礼之大节在是也惟天子诸侯十五而冠早成其徳先儒谓晋侯曰国君十五而生子冠而生子礼也君可以冠矣鲁襄公是时年十二诸侯十二而冠误矣盖曰可以冠则非礼之正也金縢王与大夫尽弁成王时年十五则冠在是嵗可知
　　蕙田案陈氏陆氏说俱可通
　　右冠年
　　礼记文王世子五庙之孙祖庙未毁虽为庶人冠取妻必告
　　曾子问父没而冠则已冠埽地而祭于祢已祭而见伯父叔父而后飨冠者
　　右告庙祭祢
