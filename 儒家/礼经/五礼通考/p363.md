<!-- { "loadSidebar": true } -->
　　观承案古乐失传汉唐而下纷然聚讼而雅乐卒不可成说者谓乐经既亡之故愚则谓乐经不亡官具于周礼义存于戴记而歌备于三百篇皆乐之经也所亡者特其谱耳苟能合诸经传记而精考之古乐亦复了了可寻所难者考据虽详而泥于古今之异制雅俗之殊方施之于用而多扞格只成纸上之陈言而已
　　圣祖御纂正义所以髙絶前古者不但声律器数之得其真也妙在案诸索箫管而与五音六律一一配合其实盖即今人所用之器而得古乐之形模轨度则坐而言者即可起而行故能补乐经之亡而收千载已坠之音也
　　右石音之属
　　周礼春官籥章掌土鼓豳籥中春昼击土鼓龡豳诗以逆暑中秋夜迎寒亦如之凡国祈年于田祖龡豳雅击土鼔以乐田畯国祭蜡则龡豳颂击土鼔以息老物【注杜子春云土鼔以瓦为匡以革为两面可击也】
　　礼记礼运蒉桴而土鼔【注蒉读为凷声之误也凷堛也谓抟土为桴也土鼔筑土为鼓也】明堂位土鼓蒉桴伊耆氏之乐也
　　陈氏乐书乐以中声为本土也者于位为中央于气为冲气则以土为鼔以土蒉为桴所以达中声者也伊耆氏之乐所尚者土鼔则中声作焉所击者蒉桴则中声发焉礼之初始诸燔黍捭豚以为食污尊抔饮以为饮然则蒉桴土鼔有不为乐之初乎周官籥章凡逆暑于中春迎寒于中秋祈年于田祖祭蜡以息老物一于击土鼓而已有报本反始之义焉夫岂以声音节奏之末节为哉然土鼓之制洼土而为之故礼运之言土鼔在乎未合土之前与壶氏炮土之鼔异矣杜子春谓以瓦为臯陶以革为面不稽礼运之故也
　　蕙田案以上土鼔
　　易离卦九三不鼔缶而歌
　　诗陈风坎其击缶【传盎谓之缶　疏郭璞曰盎盆也此云击缶则缶是乐器】
　　吕氏春秋帝尧立乃命质为乐质乃效山林谿谷之音以歌乃以麋置缶而鼔之【注质当为防】
　　陈氏礼书尔雅曰盎之谓缶国语曰瓦丝尚宫渑池之会秦王谓赵王击缶李斯曰击瓮扣缶真秦声也盖缶古之乐器秦尚之刘安曰穷乡之社扣瓮拊瓶相和而歌自以为乐亦击缶之类也吕不韦曰尧使以麋置缶而鼓之此不可考也
　　陈氏乐书土音缶立秋之音也古者盎谓之缶则缶之为器中虚而善容外员而善应中声之所自出者也唐尧之时有击壤而歌者因使以麋寘缶而鼓之是以易之盈缶见于比用缶见于坎鼔缶而歌见于离诗之击缶见于宛丘是缶之为乐自唐至周所不易也徐干曰听黄钟之音知击缶之细则缶之乐特其器之细者欤
　　蕙田案以上缶
　　周礼春官小师掌教埙【注埙烧土为之大如雁卵郑司农云埙六孔　疏案广雅云埙象秤锤以土为之六孔故二郑为此解也】
　　瞽蒙掌播埙【注播谓发扬其声　疏皆小师教此瞽蒙令于作乐之时播扬以出声也】笙师掌教龡埙【注教教眂了也】
　　诗小雅何人斯伯氏吹壎
　　尔雅释乐大埙谓之嘂【疏说文云壎乐器名从土熏声埙壎古今字释名云埙喧也声浊喧喧然大埙名嘂孙炎曰音大如呌呼声郭云埙烧土为之大如鵞子锐上平底形如秤锤六孔小者如鸡子周礼小师注云埙烧土为之大如雁卵郑司农亦云六孔是相传为然也世本云暴辛公作埙苏成公作篪谯周古史云古有埙箎尚矣周幽王时暴辛公善埙苏成公善篪记者因以为作谬矣世本之谬信如周言其云蘓公暴公所善亦未知所出盖以诗小雅云伯氏吹壎仲氏吹篪蘓公刺暴公也故致斯谬】
　　白虎通壎坎音也壎在十一月壎之为言勳也阳气于黄泉之下勳蒸而萌一说埙在西南方
　　风俗通谨案世本暴辛公作埙诗云天之诱民如埙如篪埙烧土也围五寸半长三寸半有四孔其二通凡为六孔
　　陈氏礼书广雅云埙象秤锤以土为之六孔郑司农释周礼郭璞释尔雅其説皆然郭璞又谓锐上平底大者如鹅子小者如鸡子盖埙之大小不同而同于六孔【唐乐志曰壎曛也立秋之音万物将曛黄也旧图大埙谓之雅埙小者谓之颂埙然埙土也土位在坤而时立秋则唐志之说是而白虎通之说非矣】
　　陈氏乐书埙之为器立秋之音也平底六孔水之数也中虚上锐如秤锤然火之形也埙以水火相合而后成器亦以水火相和而后成声故大者声合黄钟大吕小者声合太簇夹钟一要宿中声之和而已尔雅大埙谓之嘂以其六孔交鸣而喧哗故也埙又作壎者金方而土圆水平而火锐一从熏火也其彻为黒则水而已从圆则土之形圆故也或谓埙青之气阳气始起万物暄动据水土而萌始于十一月成于立春象万物萌出于土中是主土王四季非主正位六月而言亦一说也
　　律吕正义八音之乐土居其一古有土鼔及缶今惟有壎周礼小师职作埙注大者谓之雅埙小者谓之颂埙凡六孔上一前三后二寳庆府学校志云围五寸半长三寸四分上尖底平大者如鹅子髙三寸六分六孔上一前二后三上孔平吹为太簇以四字应下五孔皆闭向上稍仰为黄钟以合字应下五孔亦不开左手中指与食指二孔为仲吕以上字应凡吹上字止开此孔余皆闭右手食指孔并左手二孔俱开为林钟以尺字应凡吹尺字止开此三孔余皆闭后二孔左手大指孔为南吕以工字应凡吹工字此孔与前三孔俱开余皆闭右手大指孔黄钟清律以六字应凡吹六字前后各孔俱开以两手无名指小指托其底轻用气以取声此取声字之法大槩有五声而无二变今礼部太常所用壎外髙二寸五分余中空内髙止二寸二分余外围七寸少歉其内围亦不过五寸四五分前三孔上二下一下一近底上二平开相离五分余后二孔一与前上二孔相对一比前下一孔稍髙审其音五孔生声皆不能分上下询之乐工则曰与羣乐共奏俯仰迁就以取相合盖古圣人定八音之器以和声律莫不有体而施于用今欲定壎之制亦惟以律吕准其度数而已依风俗通所载围五寸半长三寸半如法求径则得一寸七分五厘其中空容积则得五千六百一十四分有余依宝庆志所载围五寸半髙三寸六分如法求积则得五千七百七十五分此二制以黄钟之积计之大槩皆一十三倍有余然髙三寸五六分而径止一寸七分五厘则形体太长而细依时用壎之内髙二寸二分内围五寸五分如法求积得四千零一十五分六百二十五厘比之黄钟之积则九倍有余其内髙二寸二分而径一寸七分五厘则形体长短庶为合宜但孔之髙下未案律度故生声不得晰耳夫管籥诸音全系中空容积之度分初无预乎管体之厚薄壎虽土乐而生声亦如管籥之含气其要亦在中空容积之度分而无与乎外体之厚薄也案风俗通宝庆志所载壎制其内髙三寸五分上下谓古尺度则为今尺之二寸九分上下若谓今尺之三寸五分则与半黄钟之度为近时用壎内髙二寸二分上下则与半夷则南吕相和之度为近如以半黄钟之三寸六分四厘五豪之数为内髙则中空容积必得三十二倍黄钟之积为体其形制始合于宜以二寸九分之数为内髙则中空容积必得一十六倍黄钟之积为体其形制始合于宜以半夷则南吕相和之二寸二分一厘之数为内髙则中空容积必得八倍黄钟之积为体其形制始合于宜以三十二倍黄钟之积为制内髙三寸六分四厘五豪则内径得二寸六分八厘六豪以一十六倍黄钟之积为制内髙二寸九分一厘六豪则内径得二寸一分二厘四豪以八倍黄钟之积为制内髙二寸二分一厘七豪则内径得一寸七分二厘二豪然此径与髙所成体实为撱圆形而壎之制上锐下濶底平与撱圆微异故取中径之三分之二为底径而中径居内髙之三分之一【自下命之也】减其上半体之分以益下以羡补不足则形制成而积无遗矣至于取音一以中髙为准依三分损益之法而前后设孔焉其开孔固以中髙为准而壎体用律吕之半为最短如诸孔皆开于中线则相隔甚近不能容指故离中线而左右分之使参差相错手指得以案抑此又古人制作精微之意也是故全体之声出自顶口应某律为某字自顶口至底前后各设一线为中界前三孔最下一分案某律某吕相和之度于线中界设之为第一孔应某律为某字次第二分案某律某吕相和之度偏左设之为第二孔应某律为某字又次第三分案某律某吕相和之度偏右设之为第三孔应某律为某字此前三孔之分也后二孔之下一孔为第四分案某律某吕相和之度偏左设之为第四孔应某律为某字其上一孔为第五分按某律某吕相和之度偏右设之为第五孔应某律为某字此后二孔之分也五孔之分前后左右实自下而渐上自远而及近故生声有序而髙下分明得以应律吕而为用焉考壎之制虽为三种而八倍黄钟之壎全体所得声字适应黄钟之宫故定为雅乐所用而名之曰黄钟壎其协大吕一均者则用七倍黄钟之积为体而诸孔损益之法乃以黄钟八分之七同形管之律吕相和之分准其度盖黄钟八分之七之管实与大吕相应故因以立制而名之曰大吕壎要之乐以取声为要而取声以立体为先壎之为器其形质虽与竹音诸乐不同然以黄钟之积求之而立体生声莫不合于律吕之度焉黄钟之分定则太和之理得故凡所以谐八音而成众器者皆有所准也
　　黄钟壎以八倍黄钟之积为体其诸孔之度即用正黄钟所生律吕之分其内髙则半夷则半南吕相和之分为二寸二分一厘七豪其大径一寸七分二厘二豪居内髙之三分之一底径一寸一分四厘八豪其顶孔所生之音应黄钟之律宫声工字是为此壎全体之声字焉其半无射半应钟相和之分一寸九分七厘一豪设孔应姑洗之律角声六字为前三孔之居中第一孔焉其黄钟大吕相和之四分之一一寸七分六厘四豪设孔应蕤賔之律变征五字为前三孔之居左第二孔焉其太簇夹钟相和之四分之一一寸五分六厘八豪设孔应夷则之律征声乙字为前三孔之居右第三孔焉其姑洗仲吕相和之四分之一一寸三分九厘四豪计其序宜应无射之律为上字今设孔比无射之律低半音其蕤賔林钟相和之四分之一一寸二分四厘七豪设孔又比无射之律髙半音爰以此二分相并折中得一寸三分二厘设孔乃应无射之羽声上字为后二孔之居左第四孔焉其次夷则南吕相和之四分之一为通体之半设孔比半黄钟之律变宫尺字低半音其无射应钟相和之四分之一为第一孔之半设孔乃应半黄钟之律变宫尺字为后二孔之居右第五孔焉较其正半之分则六字之半应尺字为下三音盖最下第一与最上第五为正半之分而半比正下三音亦如管籥诸器半体以上半分比正分递下三音之理也至此五孔巳毕独遗应太簇之律为凡字者而以顶孔应黄钟之律为工字者代之此黄钟壎之各孔分也
