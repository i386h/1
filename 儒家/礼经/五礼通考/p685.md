<!-- { "loadSidebar": true } -->
　　大清律例其遗弃小儿年三嵗以下虽异姓仍听收养即从其姓但不得以无子遂立爲嗣　例凡乞养义子有情愿归宗者不许将分得财产擕回本宗其收养三嵗以下遗弃之小儿仍依律即从其姓但不得以无子遂立为嗣仍酌分给财产俱不必勒令归宗如有希图赀财冐认归宗者照律治罪
　　【笺释四嵗以上不报官收飬者以收留迷失子女论辑注驳之盖收养遗弃意在哀其死收留迷失意在利其人情若有异也纵年至四五嵗不能自知其父母姓氏居址者自应收养以全其生如能明言父母姓名及居址何处即应查访送还或报官唤人认领竟留而不言亦有不合苐不宜科以杖徒重罪耳或谓三四嵗儿成人后生父告认问以冐认良人爲子之罪断还养父议者谓子无絶父母之理案父母忍心遗弃揆义已絶他人养成而认争之固有不合第其中或有正妻嫉妬抛弃不留夫主知情甚有家庭谋占财产私抱弃置无由根寻者事变多端似不宜执一而论倘查明讯确实非本生父母遗弃现在年老无儿当令认偿养费加倍谢酬劝谕收养者放回延其宗嗣亦体悉民情之一端也余曾有所见闻故特附笔于此】
　　大清律凡收留人家迷失子女不送官司而自收爲妻妾子孙者杖九十徒二年半其收留在逃者杖八十徒二年给亲完聚
　　蕙田案收养遗弃而借以爲后则非礼矣又案以上收养遗弃附
　　汉书外戚惠后传吕太后欲其生子万方终无子乃使阳爲有身取后宫美人子名之杀其母立所名子爲太子惠帝崩太子立为帝四年乃自知非皇后所出曰太后安能杀我母而名我我壮即爲所爲太后恐其作乱乃幽之永巷言帝病甚左右莫得见太后下诏废之更立恒山王
　　蕙田案太后欲张后有子诈取后宫子名之后宫所生亦安见其尽非帝子然推太后之心则其爲是否亦所不论嫌疑之际大臣遂尽举诛之倘四子之中有一真惠帝子岂不因之而斩乎甚矣作伪之爲害也
　　赵充国传传子至孙钦钦尚敬武公主无子主教钦良人习诈有身名它人子钦薨子岑嗣侯岑父母求钱财无已忿恨相告岑坐非子免国除
　　三国志齐王芳纪芳字兰卿明帝无子养王及秦王询宫省事秘莫有知其所由来者
　　【北溪事义神不歆非类民不祀非族古人继嗣大宗无子以族人之子续之取其气脉相为感通可以嗣续无间此亦至正大公之举而圣人所不讳也后世理义不明人家以无嗣为讳不肯显立同宗之子多潜养异姓之儿阳若有继而隂已絶矣仲舒繁露载汉一事有人家祭用祝降神祭毕语人曰所见甚怪有官员公裳盛服欲进而踌躇不敢进有一鬼蓬头祼手提屠刀勇而前歆其祭主人不晓其由有长老説其家旧日无嗣乃取异姓屠家之子爲嗣即今主祭者所以只感召得屠家父祖而来其继立本家之祖先非其气类自无交接感通之理】
　　蕙田案今繁露中絶无此文盖是书本多残阙或宋时善本尚多别有见也但详其文气殊与繁露不类岂或有记忆之误欤否则繁露曾有此事撮其事述之而非董之原文欤皆不可知也　疑即癸辛杂识戴良斋云云一条北溪误忆耳
　　明史诸王传楚恭王英防薨子华奎防万歴八年始袭爵三十一年楚宗人华趆等言华奎与弟宣化王华壁皆非恭王子华奎乃恭王妃兄王如言子抱养宫中华壁则王如綍家人王玉子也华趆妻即如言女知之悉礼部侍郎郭正域请行勘大学士沈一贯右华奎委抚按讯皆言伪王事无左验而华趆妻持其説甚坚不能决廷议令覆勘中防以楚袭封已二十余年宜治华趆等诬罔御史钱梦臯为一贯劾正域正域华奎行贿一贯事华奎遂讼言正域主使正域罢去东安王英燧武冈王华増江夏王华塇等皆言僞迹昭著行贿有据诸宗人赴都投揭奉防切责罚禄削爵有差华趆坐诬告降庶人锢鳯阳未几华奎输贿入都宗人遮夺之巡抚赵可怀属有司捕治宗人蕴鉁等方恨可懐治楚狱不平遂大閧殴可懐死巡按吴楷以楚叛告一贯拟兵防勦命未下诸宗人悉就缚于是斩二人勒四人自尽锢高墙及禁间宅者复四十五人三十三年四月也自是无敢言楚事者久之禁锢诸人以恩诏得释而华奎之真僞竟不白　郭正域传先是楚恭王得废疾隆庆五年薨遗腹宫人胡氏孪生子华奎华壁或云内官郭纶以王妃兄王如言妾尤金梅子为华奎妃族人如綍奴王玉子爲华壁仪宾汪若泉尝许奏之事下抚按王妃持甚坚得寝万歴八年华奎嗣王华壁亦封宣化王宗人华趆者素强御忤王华趆妻如言女也是年遣人讦华奎异姓子也不当立一贯属通政使沈子木格其疏勿上月余楚王劾华趆疏至乃上之命下部议未几华趆入都诉通政司邀截实封及华奎行贿状楚宗与名者凡二十九人子木惧召华趆更令易月日以上防并下部正域请勅抚按公按从之初一贯属正域毋言通政司匿疏事及华趆疏上正域主行勘一贯言亲王不当勘但当体访正域曰事关宗室台谏当亦言之一贯防笑曰台谏断不言也及帝从勘议楚王惧奉百金爲正域夀且属毋竟楚事当酬万金正域严拒之已而湖广巡抚赵可懐巡按应朝卿勘上言详审毋左騐而王氏持之坚诸郡主县主则云罔知真僞乞特遣官再问诏公卿杂议于西阙门日晏乃罢议者三十七人各具一单言人人殊李廷机以左侍郎代正域署部事正域欲尽録诸人议廷机以辞太繁先撮其要以上一贯遂嗾给事中杨应文御史康丕扬劾礼部壅阏羣议不以实闻正域疏辨且子木匿疏一贯阻勘及楚王馈遗状一贯益恚谓正域遣家人导华趆上疏议令楚王避位听勘私庇华趆当是时正域右宗人大学士沈鲤右正域尚书赵世卿谢杰祭酒黄汝良则右楚王给事中钱梦臯遂希一贯防论正域词连次辅鲤应文又言正域父懋尝笞辱于楚恭王故正域因事陷之正域疏辨留中不报一贯鲤以楚事皆求去廷机复请再问帝以王嗣位二十余年何至今始且夫讦妻证不足凭遂罢楚事勿按正域四疏乞休去沈一贯传万歴三十一年楚府镇国将军华趆讦楚王华奎为假王一贯纳王重贿令通政司格其疏月余先上华奎劾华趆欺罔四罪疏正域楚人颇闻假王事有状请行勘虚实以定罪案一贯持之正域以楚王馈遗书上帝不省及抚按臣会勘并廷臣集议疏入一贯力右王嗾给事中钱梦臯杨应文劾正域勒归听勘华趆等皆得罪　董汉儒传楚宗五十余人讦假王事获罪囚十载汉儒力言王假也请释系者
　　外戚邵喜传世宗大母邵太后弟也封昌化伯子蕙嗣嘉靖二年卒无子族人争嗣初太后入宫时父林早殁太后弟四人宗安宣喜宗宣无后及蕙卒帝令蕙弟萱嗣蕙侄锦衣指挥辅千戸茂言萱非嫡不当袭蕙母争之议乆不决大学士张璁等言邵氏子孙已絶今其争者皆傍支不宜嗣时帝必欲爲喜立后乃以喜兄安之孙为昌化伯明年明伦大典成命武定侯郭勋颁赐戚畹弗及自请之帝诘勋勋怒录邵氏争袭章奏讦实他姓请覆勘帝不听防给事中陆粲论大学士桂萼受赂使奴冐封爵帝怒下粲狱而尽革外戚封亦夺袭
　　蕙田案三代以下各亲其亲各子其子人情所同也己无子而可取他人子名之是己子不足以爲亲人子不足以爲疎也此岂其情也哉观史书所载诈爲有子者若汉之惠后敬武公主明之楚藩类皆出于妇女之所为内怀嫉妬外要权宠遂至斩其夫之世绪而不顾斯已惑矣至若近世士夫之家尚有合谋妻妾诈为有身及宗族诉讼而折狱之官不容舍其父母之言偏狥无稽之讦告以致所名之子多得守田庐承祭祀不自知其爲馁而之鬼虽其事隐秘而所见所闻盖间有之呜呼彼独非人情乎盖尝深原其故而知其吞声饮恨甘心爲此下下之防者良由愤激至深而非真以为宗支享祀之计也何则人生无子大不幸之事也无子而人以子继之甚盛德之举也当大不幸之时而受其甚盛德之举此其兄弟之情宜益笃而其继立之父子宜益亲然而若是者不多见何也薄俗寡恩惟知贪利其人中年无子方以爲忧而兄弟之间已若有喜色其人晚年得子方以爲喜而兄弟之子反若失所望此其幸灾乐祸之心根于寤寐见诸声色无子之人未有不爲之痛心者也卒也耄年无子或有子而不育而彼之乆怀觊觎者遂将肆然据之爲己有是所为兄弟叔侄者乃路人之不若而讐人之不啻也然则无子者欲以我之田园产业一旦付之讐人则宁付之路人之爲愈也然又不可正告亲族曰我将以与路人也则莫如取路人之子而强名之阳以博嗣续之名而快意于一时隐以絶觊觎之心而泄愤于平日即彼明知其爲抱养他族而势不容以口舌争也至于身后之事鬼神之享杳无凭之事亦何暇计及哉此其所以悍然行之而不顾也夫人以私情之忿遂至乱其族类絶其享祀而不恤其爲非礼无识诚无所逃其罪矣然以情事言之则激成其事者罪又甚焉何也无子之人处凄凉茕独之境罄其资财以与人者期于无子而有子也乃未事之先耽耽虎视得之之后了无德色此其抚心悲恨情事固所难堪若彼爲兄爲弟爲侄者处安常之境而生兼并之谋利羡余之财而幸骨肉之絶致使其人痛心疾首忽思变计从此遂成讐隙而不可复合则族类之所以乱祭享之所以絶虽曰彼自为之其能不以激成之者为罪之魁也哉
　　又案以上名他人子附
　　魏书崔元伯传弟徽子衡衡长子敞敞弟钟敞亡后钟贪其财物诬敞息子积等三人非敞之嗣辞诉累嵗人士嫉之
　　宋史韩亿传知洋州州豪李甲兄死廹嫂使嫁因诬其子为他姓以专其赀嫂诉于官甲輙赂吏掠服之积十余年诉不已亿视旧牍未尝引儒医爲证召甲出乳医示之甲亡以爲辞寃遂辨
　　元史顺帝纪及明宗崩文宗复正大位至顺元年四月明宗后班布尔实被谗遇害遂徙帝于高丽使居大青□中不与人接阅一嵗复诏天下言明宗在朔漠之时素谓非其己子移于广西之静江　虞集传文宗在上都将立其子喇特纳达喇爲皇太子乃以托欢特穆尔太子乳母夫言明宗在日素谓太子非其子黜之
　　明史孙燧传六月乙亥宸濠生日宴镇巡三司明日燧及诸大吏入谢宸濠伏兵左右大言曰孝宗为李广所误抱民间子我祖宗不血食者十四年今太后有诏令我起兵讨贼亦知之乎众相顾愕眙燧直前曰安得此言请出诏示我宸濠曰毋多言我徃南京汝当扈驾燧大怒曰汝速死耳吾岂从汝爲逆哉蕙田案宸濠叛逆所谓路人皆知其心者也然其端借口于民间子可谓诈而愚矣乃世之谋夺承嗣者犹纷纷以诬讦抱养为得计其皆宸濠之故智乎然宸濠曾借是以成其事乎夫亦可以悟矣
