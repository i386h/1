<!-- { "loadSidebar": true } -->
　　齐都临淄【故齐城今在山东青州府临淄县城北班固曰临淄名营邱师尚父所封以地临淄水而名齐世世都此城周三十里有十三门】城内之里曰庄【襄二十八年陈桓子曰得庆氏之木百车于庄孔颖达曰六达谓之庄又昭十年陈鲍与栾髙战败诸庄庄在鹿门之内】曰岳【襄二十八年庆封伐西门弗克还伐北门克之入伐内宫弗克反陈于岳杜注岳里名是在宫门之外北门之内合庄与岳即孟子所谓庄岳之间也】又有鱼里【陈鲍圉人为优庆氏之士观优至于鱼里杜注里名当近在宫门之外】城西祀后稷之处曰稷【昭十年陈鲍伐栾髙战于稷杜注稷祀后稷之处今临淄县西南十三里有稷山】其西北有地名棘【陈桓子召子山而反棘焉杜注西安县东有防里亭今在临淄县西北】西南有狭道名弇中【襄二十五年崔杼弑庄公闾邱婴与申鲜虞乗而出及弇中遂来奔哀十四年子我失道于弇中即此志云自临淄县西南至莱芜有长峪界两山间长三百里为齐鲁徃来之道齐乘所云马陉亦即此成二年晋师入自邱舆击马陉盖晋师自膏来也岂弇中为峪之总名而马陉为峪中之一地与】西五十里有地名葵邱【庄八年连称管至父戍葵邱杜注在临淄县西京相璠曰齐西五十里即雍廪之渠邱二人盖以久戍而怨非以逺戍而怨也】　齐邑卢【隐三年传齐郑盟于石门寻卢之盟也杜注齐地后为齐公子高徯邑成十七年高弱以卢叛即此今卢城在济南府长清县西南二十五里】嬴【桓三年公防齐侯于嬴杜注齐邑今泰山嬴县在今泰安府东南五十里】禚【庄二年夫人姜氏防齐侯于禚杜注齐地实邑也定九年齐侯致禚媚杏于衞杜注三邑皆齐西界据此当为齐鲁卫三国分界之地】鲍【庄八年传鲍叔牙本公子小白奔莒今济南府歴城县东三十里有鲍成齐乘曰禹后有鲍叔仕齐食采于鲍因以为氏叔牙其后】柯【庄十三年公防齐侯盟于柯杜注齐之阿邑齐威王烹阿大夫即此今故城在兖州府阳谷县东北五十里曰阿城镇有阿城上下二闸为运道所经】周首【文十一年传齐王子成父获长狄侨如弟荣如埋其首于周首之北门杜注齐邑济北谷城东北有周首亭在今泰安府东阿县东近济南府长清县界】晏【宣十四年晏桓子今济南府齐河县北有晏城志云晏婴采邑】石窌【成二年齐侯以辟司徒之妻有礼予之石窌杜注邑名济北卢县东有地名石窌在今济南府长清县城东南三十里以清水在城南为名】丘舆【晋师入自丘舆击马陉杜注齐邑当在今青州府治益都县界】马陉【杜注齐邑史记作马陵齐乘淄水出益都岳阳山北经莱芜谷又北经长峪道亦曰马陵即郤克追齐侯处所谓弇中狭道亦即此在益都县西南近临淄盖已直逼齐都矣】上鄍【公防晋师于上鄍杜注地阙当在今兖州府阳谷县境盖齐衞境上之邑】清【成十七年齐侯使国胜告难杜注阳平乐平县今东昌府堂邑县东南有清城】东阳【襄二年晏弱城东阳以逼莱子杜注齐境上邑今青州府临胊县东有东阳城】郲【襄十四年衞献公奔齐齐人以郲寄衞侯杜注齐东鄙邑哀五年齐置羣公子于莱即此即齐所灭之莱国是也今登州府之蓬莱县黄县皆故莱国之地】平隂【襄十八年诸侯伐齐齐侯御诸平隂杜注齐邑在济北卢县东北故平隂城在今泰安府平隂县东北三十五里】防门【杜注平隂城南有防防有门于门外作堑防横行广一里案此即齐筑长城之始战国时七国皆有长城齐城即防始于此郡县志故长城首起平隂县二十九里】京兹【荀偃士匄以中军克京兹杜注在平隂城东南今在泰安府平隂县东南】邿【魏绛栾盈以下军克邿杜注平隂西有邿山在今平隂县西】邮棠【齐侯将走邮棠杜注齐邑故莱邑也北海即墨县有棠乡今胶州府即墨县南八十里有甘棠社即古棠乡】祝柯【襄十九年诸侯盟于祝柯杜注祝柯县今属济南郡今济南府长清县丰齐镇北二里有故祝柯城】髙唐【襄十九年夙沙衞入于髙唐以叛杜注在祝柯县西北案襄二十五年祝佗父祭于髙唐杜注高唐有齐别庙盖齐之宗邑也穆孟姬为陈无宇请之陈氏始大故城在今济南府禹城县北四十里】棠【襄二十五年齐棠公之妻杜注邑名孟子劝齐王发棠即此后譌为堂今为东昌府之堂邑县】廪丘【襄二十六年齐乌余以廪丘奔晋杜注东郡廪丘故城是也在今曹州府范县东南七十里介乎齐晋宋鲁卫之间】崔【襄二十七年崔成请老于崔杜注济南东朝阳县西北有崔氏城崔之宗邑也今在济南府革邱县西北二十五里】邶殿【襄二十八年与晏子邶殿其鄙六十杜注齐别都以邶殿边鄙六十邑与晏婴髙氏曰案晏子春秋景公封晏子于都昌辞不受都昌古城在今莱州府昌邑县西旧以为即邶殿然古者増封每因其原封而附益之晏子本封于晏在今济南府齐河县境邶殿当亦在此都昌之说不可通余谓髙氏之言非也皇舆表以髙宻为晏子封邑髙宻县属莱州府盖以晏弱灭莱棠之故太史公亦谓晏子为莱之潍夷人昌邑与髙宻为接壤则其増封非无据晏城之为晏或其未封髙宻时所食邑耳】夫于【昭十年陈桓子召子周与之夫于杜注济南于陵县西北有于亭案于陵齐邑陈仲子所居今故城在济南府长山县南二十里】莒【陈桓子请老于莒陈私邑在齐东境昭三年齐侯田于莒即此髙氏曰取地于莒遂谓之莒如郑取许田而谓之许楚取沈邑而谓之沈鲁有薛地而谓之薛耳】聊摄【昭二十年晏子曰聊摄以东杜注齐西界聊城县东北有摄城案聊城齐邑为今东昌府治治城自石晋汴宋以河患再徙古聊城在今府治西十五里摄一作聂水经注聊城县西二十五里有古聂邑僖元年次于聂北救邢即此盖齐之西界近邢地也】媚【定九年齐侯致禚媚杏于衞杜注齐西界当在今济南府禹城县禚近鲁见前】杏【杜注齐西界当在今东昌府博平县】赖【哀六年公子阳生入齐使胡姬以安孺子居赖又迁之于骀杜注齐邑哀十年晋赵鞅伐齐毁髙唐之郭及赖而还即此今济南府治东近章邱县界有赖亭】骀【杜注齐邑或曰在今青州府临朐县界】犂【哀十年晋赵鞅伐齐取犂及辕杜注犂一名隰济南有隰隂县大夫隰氏之采邑在今济南府临邑县西十里】辕【杜注祝柯县西有辕城在今济南府禹城县西北】博【哀十一年公防吴伐齐及博至于嬴杜注齐邑故城在今泰安府泰安县东南嬴见桓三年】舒州【哀十四年陈恒执公于舒州史记作徐州今兖州府滕县东南薛城是本薛地为齐陈氏邑案春秋末薛尚存当是齐侵其近郊之地别置舒州以封陈氏耳】蒙【哀十七年公防齐侯盟于防杜注东莞蒙隂西有故蒙隂城在今沂州府蒙隂县东十里】　齐地石门【隠三年齐郑盟于石门杜注齐地卢县故城西南济水之门也在今济南府长清县西南】艾【隐六年公及齐侯盟于艾杜注泰山牟县东南有艾山不言齐地尚疑地在齐鲁之间在今沂州府蒙隂县西北又哀十一年及齐师战于艾陵孔氏曰在博县南六十里在今泰安府泰安县东南与此自别张守节谓艾与艾陵为一地者误】姑棼【庄八年齐侯防于姑棼遂田于贝邱杜注齐地即薄姑一名蒲姑乐安博昌县北有薄姑城周成王时薄姑与四国作乱成王灭之以益太公之封后胡公徙都于此在今青州府博兴县东北十五里】堂阜【庄九年管仲诸囚鲍叔受之及堂阜而税之杜注齐地东莞蒙隂县西北有夷吾亭今在沂州府蒙隂县西北】北杏【庄十三年防于北杏杜注齐地当在今泰安府东阿县境】落姑【闵元年盟于落姑杜注齐地在今泰安府平隂县界】阳谷【僖三年齐侯宋公江人黄人防于阳谷杜注齐地在东平须昌县北今兖州府阳谷县东北三十里阳谷故城是也县治南有防盟台即齐桓公防江黄处】穆陵【僖四年管仲对楚子曰南至于穆陵杜注齐境穆陵阊在青州府临朐县东南一百五里】无棣【杜注齐境杜氏通典盐山春秋之无棣邑也元于其地分置两无棣县今直天津府之庆云山东武定府之海丰皆元所分无棣之地皆以无棣沟得名详见山川案无棣是齐西北邉境其地广莫今现跨两省春秋置邑安得如此之大通典失之】牡邱【僖十五年盟于牡邱杜注地阙今东昌府治聊城县东北七十里有牡邱或云即春秋防盟处】甗【僖十八年宋败齐师于甗立孝公而还杜注齐地在今济南府治歴城县界】酅【僖二十六年公追齐师至酅弗及杜注齐地济北谷城县西有地名酅下在今泰安府东阿县西南赵氏曰酅齐之附庸纪季之邑】郪【文十六年公子遂及齐侯盟于郪杜注齐地当在今泰安府东阿县境】平州【宣元年公防齐侯于平州杜注齐地在泰山牟县西今泰安府莱芜县西有平州城】垂【宣八年仲遂卒于垂杜注齐地非鲁境故垂地当在今泰安府平隂县境】鞌【成二年齐晋战于鞌杜注齐地通典云鞌在平阴县东今从髙氏之说取近志谓鞌即古之歴下城即今济南府治之歴城县】袁娄【成二年秋及齐国佐盟于袁娄杜释例地名阙注苐引谷梁曰袁娄去齐五十里且公谷二传并为近郊之辞张氏洽因曰临淄县西有袁娄盖亦约略之语耳或曰在淄川境】莘【师从齐师于莘杜注齐地桓十六年衞公子伋使于齐使盗待诸莘即此今为东昌府莘县杜注一云衞地一云齐地髙氏以莘去鞌四百余里齐侯既亲遇晋师境上即当遏勿使进何为不战引退纵敌入境四百里而后战疑莘亦当为近鞌之地今细案左传本文莘确是东昌府之莘县专属卫地与齐无预】徐闗【齐侯自徐闗入今济南府淄川县有徐闗】大隧【襄十九年齐及晋平盟于大隧杜注地阙或曰在今东昌府髙唐州境】重邱【襄二十五年同盟于重邱杜注齐地今东昌府聊城县东北跨茌平县界有古重邱为诸侯防盟处彚纂云济南府徳州亦有重邱城或云防盟处以经文考之公防诸侯于夷仪同盟于重邱夷仪为今直顺徳府地去东昌为近自夷仪渉齐境则其地当在聊城】寜风【昭五年孟仲之子杀竖牛投其首于寜风之棘上杜注齐地】野井【昭二十五年齐侯唁公于野非杜注济南祝阿县东有野井亭在今济南府齐河县东济河北防】夹谷【定十年公防齐侯于夹谷杜注即祝其旧以济南淄川县西南三十里有夹山上有夹谷台为定公防齐侯处案齐鲁两君相防不应去齐若此之近去鲁若此之逺今泰安府莱芜县有夹谷峪名胜志以为莱兵刼鲁侯处庶几近之】安甫【定十年防于安甫杜注阙张洽传曰齐地】鄎【哀十年公防吴伐齐南鄙师于鄎杜注齐地】清【哀十一年齐伐我及清杜注齐地济北卢县东有清亭今为济南府之长清县又隐四平公及宋公遇于清杜注衞地济北东阿县有清亭东阿今属泰安府盖当时济水流于二邑之间而清池跨占其左右故二国皆得有清也】顾【哀二十一年公及齐侯盟于顾杜注齐地诗云韦顾既伐即此今曹州府范县东南有顾城】留舒【哀二十七年齐陈成子救郑及留舒达谷七里谷人不知杜注齐地今泰安府东阿县西南有留舒城与东平州接壤】　齐山川泰山【史迁曰自泰山北被于海膏壤二千里】靡笄【成二年战鞌传师至于靡笄之下杜注靡笄山名靡笄山在今济南府治歴城县南十里亦曰歴山史记晋平公元年伐齐齐灵公战于靡下徐广曰靡当作歴左传作靡笄之下省文而为靡下又譌靡而为歴也汉三年韩信袭破齐歴下军即此郑康成云歴山即雷首山山有九名歴下其一也三齐记歴下城南对歴山城在山下因名】华不注【成二年晋逐齐侯三周华不注杜注山名华不注山在济南府城东北十五里下有华泉伏琛云不音跗与诗鄂不韡韡之不同谓花蒂也言此山孤秀如花跗之着于水云】巫山【襄十八年齐侯登巫山以望晋师杜注巫山在卢县东北今济南府肥城县西北七十五里即齐侯望晋师处】格马山【襄十八年晋师伐齐齐师遁殖绰郭最代夙沙卫殿衞杀马于隘以塞道二子获于晋后人因以名山在今济南府长清县东南六十里水经注汉賔水出南格马山北流卢县故城北山即夙沙衞杀马塞道处也】艾山【隐六年公及齐侯盟于艾杜注泰山牟县东南有艾山髙氏曰今沂州府蒙隂县西北百二十里有艾山汉牟县属泰山郡晋因之在今莱芜县东二十里蒙阴正在莱芜东南又桑氏水经沂水出】海【僖四年管仲对楚子曰赐我先君履东至于海西至于河苏秦曰齐北有渤海韩非子齐景公逰于少海今自平州碣石南至登州沙门岛皆为渤海即少海也孔颖达曰齐地当尽乐安北海之东界今济南东北境皆濵海青州之博兴夀光滨渤海沂州之日照滨大海登莱二府三面距海当其北者为渤海当其东南者大海也桓公时未能有登莱之地故曰东至于纪酅后灭莱则东尽于海矣】河【古九河故道大抵在河间成平以南平原鬲县以北九河徒骇最西以次而东讣桓公之时齐之东境当在最西徒骇是其西界耳又尚书禹贡彚纂曰九河故道春秋时已湮废迁徙然大势当在山东徳州以上及直河间府数百里之地则齐之东境当亦止此】无棣【又管仲曰北至于无棣水经注清河入南皮县界分为无棣沟流迳髙城入海隋改髙城为盐山属沧州杜氏通典盐山春秋之无棣邑也自后废置不一至元分其地置两无棣县一仍旧冶属河间路之沧州一属济南路之棣州明改河间之无棣为庆云属沧州改济南之无棣为海丰属武定州今海丰沧州之境皆有无棣沟旧合鬲津河东入海唐世尝疏之以通濵海鱼盐之利亦曰无棣河今淤】济水【隐三年齐郑盟于石门郑伯之车偾于济济即今之大清河在济南府长清县界二十五里自平阴县流入境又东北入齐河县界即郑伯车偾处】泺水【桓十八年公防齐侯于泺杜注泺水在歴城县西北入济泺即今之小清河志云济之南源也源发趵突泉在济南府城西南济水伏流重发处经城北而东大明湖自城北水门流入焉又东北经华不注山阳合华泉又东北入大清河即济渎也宋南渡时泺水分流入章邱县界谓之小清河行五百余里至马车渎入海明永乐后屡濬屡塞今小清河仍自华不注东北入大清河】潍水【襄十八年晋师东侵及潍南及沂杜注潍水在东莞东北至北海都昌县入海潍水出今沂州府莒州西北九十里之箕屋山即潍山也土人名为淮河昭十三年中行穆子曰有酒如淮有肉如坻刘绰曰淮当作潍是也东流歴诸城髙宻安邱潍县至昌邑之东北五十里入海昌邑县即古都昌境】沂水【沂水出今沂州府沂水县西北一百七十里雕崖山接蒙阴县界南流至江南淮安府宿迁县北汇为骆马湖又南入运河曽氏曰水以沂名者非一出尼邱山西北经鲁之雩门者亦谓之沂水出太山武阳之冠石山者亦谓之沂水而沂水之大则出于太山也哀二年取沂西田系小沂水与此又别】淄水【太公始封营邱孔颖达曰营邱临淄水上故曰临淄临淄今亦为县属青州府淄水出今青州府益都县西南顔神镇东南二十五里之原山经临淄县东东北流至夀光县北入海田单驰骋于淄渑之间盖淄水在城南渑水在城北也易牙能别淄渑即此】渑水【昭十三年晋侯与齐侯宴齐侯曰有酒如渑杜注渑水出齐国临淄县北入时水渑水在今青州府临淄县西源出故城西南之中池至博兴县界入于时水】时水【庄九年及齐师战于干时杜注时水旱则干竭故名时水出今临淄县西南二十五里盖伏淄所发亦谓之耏水平地出泉曰耏襄三年齐侯与晋士匄盟于耏外即此水经注今乐安博昌县南界有时水西通济其上源在盘阳北髙苑下有死时即春秋之干时亦谓之时渑水以下流与渑水合也】姑水尤水【昭二十年晏子曰聊摄以东姑尤以西杜注姑尤齐东界二水皆在城阳郡东南入海姑水今曰大姑河发源于登州府黄县西南三十里之蹲狥山东南福山界又折而西南歴招逺莱阳以至于平度州南故即墨城尤水今曰小姑河发源于菜州府东南三十里之马鞍山亦东南流至平度州与大姑河合通名沽河至胶州即墨县入海二水起北海至南海行三百余里绕齐东界】申池【文十八年齐懿公逰于申池杜注齐南城西门名申门齐城无池惟此门左右有池申池在今临淄县西即系水源也襄十八年晋及诸侯伐齐焚中池之竹木即此】华泉【成二年战鞌传丑父使公下如华泉取饮华泉华不注山下之泉水也在济南府城北】晋都绛【今为山西平阳府之翼城县成王封叔虞于唐在河汾之东方百里今太原府之太原县四世至成侯南徙曲沃又五世至穆侯复迁于绛亦曰翼自桓叔封曲沃其子荘伯浸强时谓晋侯为翼侯桓八年武公遂灭翼自曲沃徙都之王命为晋侯至庄二十六年武公子献公命士蒍城绛以深具宫翼即绛也郑氏诗谱言穆侯迁都于绛孝侯改绛曰翼献公又北广其城方二里命之曰绛则翼绛之为一地明矣僖十三年秦输粟于晋自雍及绛成六年迁新田后谓之故绛皆指此古翼城在今县治东南十五里】曲沃为晋别都【今为山西绛州之间喜县曲沃自穆侯徙绛后为晋大邑昭侯封桓叔于曲沃师服曰晋甸服也而建国言大邑不当以封也自桓叔初封曲沃至武公并晋歴三世几六十七岁武公既徙绛曲沃复为大邑骊姫使言于公曲沃君之宗也不可以无主于是献公城曲沃使太子申生居之亦谓之新城亦谓之下国新城以城曲沃而名下国以桓叔至武公国之三世为晋之旧国也僖二十四年晋公子入于曲沃朝于武宫盖武公庙所在后为栾氏食邑襄二十三年晋栾盈入于曲沃以叛即此晋亡入魏秦谓之左邑水经注左邑故曲沃诗所谓从子于鹄者也汉武帝分置闻喜县今左邑故城在今闻喜县治东】迁于新田【今为山西平阳府之曲沃县成六年晋人谋去故绛韩献子曰新田土厚水深居之不疾有汾浍以流其恶公从之迁于新田自此以后命新田为绛以旧都为故绛自襄二十三年栾盈昼入绛至定十三年赵鞅归晋入于绛皆指新田之绛矣绛故城在今县治西南二里】大夏为晋阳为晋旧都【今为山西太原府之太原县古唐国叔虞始封时所都也昭元年子产曰昔髙辛氏有二子伯曰阏伯季曰实沈不相能日寻干戈帝迁实沈于大夏主参唐人是因及成王灭唐而封太叔故参为晋星杜注大夏晋阳也曰大夏曰太原曰大卤曰夏墟曰唐曰晋曰鄂左传所称凡七名皆指晋阳一地后为赵氏食邑定十三年赵鞅入于晋阳以叛即此古唐国在今县治北古晋阳城在县治东北】诸浮【文十二年六卿相见于诸浮杜注晋地正义曰六卿在朝旦夕聚集而特云相见于诸浮者将欲宻谋虑其漏泄故出就外野屏人私议诸浮当是城外之近地耳】长樗【襄三年公及晋侯盟于长樗公至自晋杜注晋侯出其国都与公盟于外正义曰长樗盖近城之地盟讫还入于晋故公归书至自晋也文三年盟于晋都此盟出城外者悼公谦以待人不敢使国君就已出盟于外若似相就然】翼东门【成十八年栾书中行偃弑厉公以车一乗葬之于翼东门之外案此是故绛之东门也晋以成六年迁新田以新田为绛故谓故绛为翼在平阳府翼城县】聚【庄二十五年晋士蒍城聚以处羣公子冬晋侯围聚尽杀之明年命士蒍城绛以深其宫此时之绛都为翼城县而聚在今绛州绛县东南十里有车箱城相传为晋置羣公子之所是城绛城聚非一地亦非一时史记谓城聚都之命曰绛始都绛混而一之误矣】绛市【宣八年晋人获秦谋杀诸绛市六日而苏案此时未迁新田盖故绛之市也】绛县【襄三十年晋悼夫人食舆人之城杞者绛县老人无子而徃与于食赵文子召而谢过以为绛县师正义曰绛晋国都也此时晋已迁盖指新田之绛矣】绛郊【昭二十九年龙见于绛郊盖曲沃县之郊也】固宫【襄二十三年晋栾盈以昼入绛范宣子奉公以如固宫杜注宫之有台观备守者正义曰晋语云范宣子以公入于襄公之宫盖襄公有别宫牢固故谓之固宫下传云范氏之徒在台后栾氏乘公门则台可守御若汉宫之渐台矣】铜鞮之宫【襄三十一年子产曰铜鞮之宫数里杜注晋离宫在上党羊舌氏食邑在宫北二十里汉置铜鞮县水经曰铜鞮水出覆釡山郦氏注云鞮水出铜鞮之山石磴山与专池女諌诸水乱流以注于铜鞮今铜鞮故城在沁州南十里】虒祁之宫【昭八年晋筑虒祁之宫杜注虒祁地名在绛西四十里临汾水水经注汾水西迳虒祁宫北有故梁截汾水中凡三十柱柱迳五尺裁与水平盖晋平公时物也其宫靣汾背浍西则两川之交防今平阳府曲沃县西四十九里有虒祁宫址地连绛州之闻喜县界】　晋邑随【隐五年翼侯奔随杜注晋地后为士防食邑号随武子今山西汾州府介休县东有随城】陉庭【桓二年哀侯侵陉庭之田陉庭南鄙启曲沃伐翼杜注翼南鄙邑翼为今平阳府翼城县县东南七十五里有荧庭城志云即陉庭也襄二十三年齐侯伐晋张武军于荧庭即此】栾【桓二年传靖侯之孙栾宾杜注晋地晋大夫栾氏之封邑今直真定府栾城县是也案栾賔傅桓叔在春秋前晋疆未得到真定当存疑】蒲【庄二十八年骊姫使梁五东闗五言于公曰蒲与二屈君之疆也二或云当作北杜注今平阳蒲子县今山西隰州东北有蒲子故城】二屈【见上杜注平阳北屈县今山西吉州东北二十一里有北屈废县】韩【僖十年帝许我罚有罪矣敝于韩古韩国春秋前晋文侯二十四年灭韩后为桓叔子韩万封邑亦曰韩原在今陕西同州府韩城县东南二十里】阴【僖十五年阴饴甥防秦伯杜注吕甥食采于阴今山西平阳府霍州西南十里有吕城盖以吕甥所居得名后以赐魏锜复有吕锜吕相之称】狐厨【僖十六年狄侵晋取狐厨受铎渉汾及昆都杜注晋邑平阳临汾县西北有狐谷亭今属平阳府襄陵县】受铎【杜注晋邑】昆都【杜注晋邑今平阳府临汾县南有昆都聚是时狄自西来薄平阳境狐厨受铎在汾西而昆都在汾东故涉汾而及昆都也今平阳府治临汾县城西二里即逼汾水】郇【僖二十四年咎犯与秦晋之大夫盟于郇杜注解县西北有郇城案郇国名诗所谓郇伯劳之者亦曰荀汲郡古文晋武公灭荀以赐大夫原氏黯是为荀叔今在蒲州府临晋县东北十五里】原【僖二十四年传文公妻赵衰生原同笄括楼婴杜注原屏搂三子之邑原即周襄王所赐邑赵衰尝为原大夫今河南怀庆府济源县西北十五里有原乡】屏【路史曰炎帝臣屏医封屏国赵括采邑当在其处】楼【今隰州永和县南十里楼山城隋尝置楼山县】冀【僖二十五年迁原伯贯于冀案冀本国名地并于虞虞亡归晋惠公与郤芮为食邑谓之冀芮僖二十四年芮谋杀文公被诛邑入晋其子缺因臼季举命为卿复与之冀杜注平阳皮氏县东北有冀亭在今绛州河津县东又县东十五里有如宾乡】河阳【僖二十八年天王狩于河阳本周盟邑后归晋谓之河阳古河阳城在今河南怀庆府孟县西南三十里】焦【僖三十年烛之武曰许君焦瑕杜注焦瑕晋河外五城之二邑宣二年秦围焦杜注晋河外邑案焦本国名晋之同姓司马侯所谓虞虢焦滑皆晋所灭者今陜州南二里有故焦城】瑕【文十三年晋使詹嘉处瑕以曲沃之官守之故瑕亦名曲沃战国防每以焦曲沃并称如左传之言焦瑕知瑕即曲沃矣今陜州西南三十二里有曲沃城即詹嘉所处瑕邑桃林在灵实县盖相近之地也晋地道记猗氏县东北有瑕城今属蒲川府乃郇瑕氏之瑕在河北此在河南旧混而一之误】箕【僖三十三年晋人败狄于箕杜注太原阳邑县南有箕城昭二十二年叔孙婼如晋士伯曰将馆子于都乃馆诸箕杜注都别都谓箕邑今太原府太谷县东南三十五里有箕城】先茅之县【以先茅之县赏胥臣杜注先茅絶后故取其县以赏胥臣犹言苏忿生之田也】甯【文五年晋阳处父聘于卫反过甯杜注晋邑汲郡修武县今河南卫辉府获嘉县西北有修武故城古甯邑秦置县】郫【文六年晋贾季使迎公子乐于陈赵孟使杀诸郫襄二十三年齐侯伐晋入孟门登太行张武军于荧庭戍郫邵杜注取晋邑而戍之即此郫也盖郫邵在太行之南界接郑卫戍之防追袭耳今河南怀庆府济源县西一百里有郫亭与山西绛州垣曲县接界盖逼近晋都之地】阳【文六年晋杀其大夫阳处父阳为处父食邑汉阳邑县是也今太原府大谷县东南十五里有阳城】羁马【文十二年秦伯伐晋取羁马杜注晋邑今蒲州府治南三十六里有羁马城】怀【宣六年赤狄伐晋围怀及邢邱即周之怀邑今河南怀庆府武陟县西南十一里有懐城】邢邱【杜注今河内平皋县今怀庆府河内县东南七十里有平皋故城平皋陂周围二十五里多产茭蒲民赖其利陂南即大河】向阴【宣七年赤狄伐晋取向阴之禾向即周之向邑今懐庆府济源县西南有向城】衍之县【宣十五年晋赏士伯以衍之县吴氏曰今汾州府孝义县北十里有城晋灭虞虢迁其民于此】苗【宣十七年苖贲皇使见晏桓子杜注贲皇食邑于苗今河南懐庆府济源县西十五里有苗亭】邢【成二年楚申公巫臣奔晋晋人使为邢大夫故邢国衞灭之后入于晋为邑哀四年齐国夏伐晋取邢即此今为直顺德府邢台县】铜鞮【成九年郑伯如晋执诸铜鞮杜注晋别县在上党后为羊舌赤之食邑昭二十八年灭羊舌氏以乐霄为铜鞮大夫汉置铜鞮县属上党郡晋因之故城在今沁州南十里】桑田【成十年晋公召桑田巫杜注晋邑故虢地后入晋僖二年虢公败戎于桑田即此今河南陜州阌乡县东三十里有稠桑驿】郜【成十三年吕相絶秦焚我箕郜我是以有辅氏之聚髙氏曰今太原府祁县西七里有郜城俗呼其地曰髙城村旧以为即此郜考是役秦次于辅氏晋侯方略狄土遣魏颗御却之又襄十一年秦伐晋济自辅氏其为濵河之邑无疑今陜西朝邑县西北十三里有辅氏城其地东接蒲津理可通也或者但见箕在太谷遂谓郜在祁县夫太原与蒲津相去数百里秦师何由至此乎存以俟考】苦【成十七年苦成叔王符曰郤犨食采于苦曰苦成路史曰苦成故城在今山西解州盐池东】虚【成十七年郑子驷侵晋虚滑杜注晋二邑滑故滑国为秦所灭时属晋后属周在河南府偃师县东二十里又偃师东南有虚城】鸡泽【襄三年同盟于鸡泽杜注在广平曲梁县西南今曲梁故城在今直广平府治永年县东北即国语所谓鸡邱若今鸡泽县乃隋析广平县所置非春秋时鸡泽也】霍人【襄十年晋灭偪阳使周内史选其族嗣纳诸霍人杜注霍晋邑案霍本周霍叔处所封晋献公灭之以为邑后以赐先且居为霍伯今悼公以偪阳之罪不合絶祀故归之天子使周内史选其宗族贤者令居晋之霍邑以奉祀言纳诸霍人者此霍邑或称霍人犹如晋邑谓之柏人也今平阳府霍州西十六里有霍城正义又引班固汉书樊哙传云攻霍人此系秦汉以来别有霍人县汉地理志谓之葰人县在今代州繁峙县北相去数百里不可混】栎【襄十一年秦晋战于栎髙氏曰今陜西西安府临潼县北三十里有栎阳城相传即晋之栎邑非也传称是役秦庶长武济自辅氏舆鲍交伐晋师战于栎晋师败绩则栎为河上之邑明矣史记晋悼公十二年秦取我栎杜氏释例云栎在河北此为差近若栎阳则古骊戎图秦献公所都且去河絶逺必非此栎也】长子【襄十八年晋执衞行人右贾于长子孙蒯于纯留杜注长子纯留二县今皆属上党郡案长子周初为辛甲所封邑后归晋今为潞安府长子县】纯留【本春秋时留叮闗赤狄之别种也宣十六年晋灭之为邑谓之纯留亦曰屯留史记始皇八年王弟长安君成蟜将军击赵反死屯留即此今潞安府屯留县东南十里有纯留城】梗阳【襄十八年中行献子见梗阳之巫臯杜注晋邑在太原晋阳县南昭二十八年魏戊为梗阳大夫即此今太原府清源县有梗阳故城】祁【襄二十一年叔向曰必祁大夫杜注祁奚食邑于祁因以为氏祁县属太原今太原府祁县东南八里有古祁城志以为晋祁氏之邑又县东七里有祁薮即尔雅所谓昭余祁矣祁县以薮得名】范【襄二十四年范宣子曰在周为唐杜氏晋主夏盟为范氏杜注杜伯之子隰叔奔晋四世及士防食邑于范复为范氏今山东曹州府范县东三里有士防墓季氏私考疑濮州卫地晋不应以封其大夫愚尝考狄尝防衞衞之遗壤入于狄者甚多至宣十五年晋复灭狄而士防于宣十二年传称随武子于十七年请老称范武子以后终春秋之世称范不称随盖士防以十六年与于灭狄之功灭留吁甲氏晋得狄之土以为士防赏功之邑耳其后范复入齐孟子自范之齐即此盖春秋之季范氏叛晋即齐齐衞助之而范遂入齐为邑其地之去来固甚明也】鄐【襄二二十六年蔡声子曰雍子奔晋晋与之鄐以为谋主杜注晋邑昭十四年邢侯与雍子争鄐田盖亦近邢台之地邢台县今属直顺德府】木门【襄二十七年卫侯之弟鱄出奔晋托于木门杜注晋邑在直河间府城西北三里城中古有大树谓之木门城汉置参户县武帝封河间献王子免为侯邑宋元符三年张商英请闲木门口泄徒骇东流即此】任【襄三十年郑羽颉奔晋为任大夫杜注晋邑属广平郡哀四年齐国夏伐晋取任即此后为赵邑汉因置任县故城在今直顺德府任县东南】中都【昭二年晋人执陈无宇于中都杜注晋邑在西河介休县东南今汾州府平遥县西北十二里有中都古城西南至介休五十里】良【昭十三年晋侯防吴子于良后汉书志良成县故属东海春秋时曰良汉书志良成县注侯国师古曰左氏传晋侯防吴子于良即此今为江南徐州府邳州】干侯【昭二十八年公如晋次于干侯杜注晋境内邑在魏郡斥邱县阚骃曰地多斥卤故曰斥邱歴代皆为斥邱县髙齐始改置成安今直广平府成安县东南有斥邱故城】邬【昭二十八年晋分祁氏之田为七县司马弥牟为邬大夫杜注太原邬县今邬城故址在汾州府介休县东北二十七里】平陵【司马乌为平陵大夫亦曰大陵后属赵汉置大陵县隋改为文水今太原府文水县东北二十里有大陵故城】涂水【知徐吾为涂水大夫杜注太原榆次县今太原府榆次县西南二十里有涂水故城】马首【韩固为马首大夫元和郡县志马首故城在夀阳县东南十五里汉为榆次之东境隋置夀阳县今属平定州县东南十五里有马首村】盂【孟丙为孟大夫杜注太原盂县哀四年齐国夏伐晋取盂即此盂县今属平定州】平阳【分羊舌氏之田为三县赵朝为平阳大夫杜注平阳平阳县尧所都春秋时晋邑后韩武子都此歴代皆为平阳县隋改曰临汾今为平阳府治】杨氏【僚安为杨氏大夫杜注平阳杨氏县今平阳府洪洞县南二里有古杨城一名范城叔向所筑】五氏【定九年齐侯卫侯次于五氏杜注晋大夫邯郸午之私邑亦曰寒氏十年传午以徒七十人门于卫西门曰请报寒氏之后即此今直广平府邯郸县有五氏城】邯郸【定十三年赵鞅杀邯郸午杜注邯郸广平县故卫邑后属晋战国时赵肃侯都此今直广平府邯郸县西南三十里邯郸故城】河内【定十三年齐邴意兹曰锐师伐河内杜注汲郡故为衞之邶邑衞徙楚邱后河内殷虚更属于晋今为河南衞辉府治汲县】晋阳【秋赵鞅入于晋阳以叛即今太原府之太原县唐叔始封时故都也见晋都】朝歌【冬荀寅士吉射入于朝歌以叛即今河南卫辉府之淇县卫康叔始封时故都也后属晋详卫都】临【哀四年赵稷奔临杜注晋邑今直赵州临城县有古临城即春秋时临邑】栾【哀四年齐国夏伐晋取邢任栾鄗逆畤阴人盂壶口防鲜虞纳荀寅于柏人杜注栾至壶口八邑皆晋地栾在赵国平棘县曲北本栾武子封邑其后南徙汉于其故地置闗县后汉改曰栾城县今属直真定府又直赵州之北境皆古栾邑地】鄗【杜注即髙邑县也鄗本晋邑后属赵汉置鄗县光武改曰髙邑北齐移治于房子县东北去旧城三十里即今直赵州之髙邑县也古鄗城在今赵州柏乡县北十二里】逆畤【水经注濡水囬湍曲复亦谓之曲逆水春秋齐国夏伐晋取曲逆是也是直以逆畤为曲逆矣秦置县汉封陈平爲曲逆侯今曲逆故城在直保定府完县东南二十里】壶口【杜注潞县东有壶口闗旧志壶关山在山西潞安府壶闗县西北二里今在府治长治县东南十三里详见山川】柏人【杜注晋邑赵国柏人县也哀五年晋围柏人史记赵王迁元年置柏人县属赵国汉髙祖八年过赵问县名不宿而去今柏人故城在直顺德府唐山县西十二里】冠氏【哀十五年齐伐晋取冠氏杜注阳平馆陶县案冠氏晋邑隋因分馆陶县界析置冠氏县今山东东昌府冠县北尚有冠氏故城】晋地条【桓二年传晋穆侯以条之役生太子杜注晋地旧以直河间府景州古条为晋条地汉周亚父所封皇舆表亦从其説今案其地太逺穆侯时疆土疑不到此今山西解州安邑县有中条山县北三十里有鸣条冈孟子曰舜卒于鸣条尚书大传汤伐桀战于鸣条此为晋之条地当近是】千畆【其弟以千亩之战生杜注西河介休县南有地名千亩今汾州府介休县南有千亩原】汾隰【桓三年曲沃伐翼逐翼侯于汾隰杜注汾水边史记作汾旁盖翼地之近汾者】屈产【僖二年晋以屈产之乗与垂棘之璧假道于虞公羊谓屈产为地名今汾州府石楼县东南四里有屈产泉牧马川上多产名驹接隰州界】垂棘【杜注地阙】髙梁【僖凡年齐侯以诸侯之师伐晋及髙梁杜注晋地在平阳杨县西南僖二十四年晋公子使杀怀公于髙梁即此今平阳府临汾县东北三十七里髙梁都地名梁虚是也与洪洞县接界】虢略【僖十五年晋侯许赂秦伯东尽虢略内及解梁城杜注从河南而东尽虢界见山川】解梁城【杜注河东解县今山西蒲氏府临晋县东南十八里有解城】令狐【僖二十四年晋公子济河围令狐入桑泉取臼衰文七年晋败奈师于令狐即此阚骃曰令狐即猗氏也今蒲州府猗氏西十五里有令狐城】桑泉【杜注在河东解县西今蒲州府临晋县东十三里有桑泉城】臼衰【杜注解县东南有臼城今在解州西北】庐栁【晋师军于庐柳今蒲州府猗氏县西北有庐栁城】緜上【僖二十四年介之推隐而死晋侯以緜上为之田杜注西河介休县南有地名緜上襄十三年晋侯搜于緜上以治兵即此今沁州沁源县北八十里有緜上城】南阳【僖二十五年王与阳樊温原攒茅之田晋于是始启南阳杜注晋山南河北故曰南阳又文元年晋使告于诸侯而伐卫及南阳杜注今河内地然则南阳地极寛大兼渉卫境不止晋有矣盖本周圻内地文公始受之故曰启马融曰晋地自朝歌以北至中山为东阳朝歌以南至轵为南阳应劭曰河内殷国也周谓之南阳后又为魏郑衞三国之地魏即分晋地应盖本其后而言之耳徐广曰河内郡脩武县古名南阳刘原父曰修武有古南阳城盖南阳其统名而修武则魏之南阳邑也今怀庆府修武县北有南阳故城】清原【僖三十一年晋搜于清原杜注河东闻喜县北有清原在今绛州稷山县西北二十里】王官【文三年秦伯伐晋取王官及郊杜注晋地今蒲州府临晋县东南七十里王官谷有废垒即王官城也】郊【杜注晋地史记取王官及鄗正义曰鄗音郊当为临晋平阳间小邑】董【文六年改搜于董杜注河东汾阴县有董亭晋汾阴今为蒲州府荥河县又闻喜县东北四十里接绛州界有董氏陂中产杨栁可以为箭即左传所谓董泽之蒲也疑为一地】堇阴【文七年赵盾御秦师于堇阴杜注晋地疑亦当在蒲州府荥河县盖蒲州界接潼闗与秦以大河为限秦晋战争刳首令狐河曲羁马俱在今永济临晋荥河猗氏之地】刳首【文七年晋败秦师于令狐至于刳首杜注令狐在河东当与刳首相近案令狐今蒲州府猗氏县地水经注刳首在西三十里当在今荥河临晋间也】武城【文三年秦人伐晋取武城杜注闗史记秦厉公二十一年晋取武城汉置武城县属左冯翊】北徴【文十年秦伐晋取北徴今陜西同州府澄城县西南二十一里有北徴古城】河曲【文十二年晋人秦人战于河曲杜注在河东蒲坂县南今蒲州府治永济县东南五里有蒲坂故城】黄父【文十七年晋侯搜于黄父杜注一名黒壤晋地宣七年防于黒壤传云盟于黄父杜注黄父即黒壤盖二名为一地矣黒壤山在今泽州府沁水县西北四十里浍水所出后周宇文泰小字黒獭讳之改曰乌岭】隂地【宣二年赵盾自阴地率诸侯之师以侵郑杜注晋河南山北自上洛以东至陆浑哀四年蛮子赤奔晋阴地即此晋上洛今陜西商州雒南县陆浑今河南府嵩县其地南阻终南北临大河所谓河南山北也又陜州卢氏县有阴地城即命大夫屯戍之所犹夫南阳为河内之总名而别有南阳城则在修武也】曲梁【宣十五年荀林父败赤狄于曲梁杜注广平曲梁县襄三平晋侯之弟干乱行于曲梁即此故城在今直广平府治永年县是也】黎氏【伯宗曰狄弃仲章而夺黎氏地杜注黎侯国上党壶闗县有黎亭今潞安府治长治县西三十里黎侯亭是也又山东曹州府范县有黎城则黎侯失国寓卫时所居之地】稷【宣十五年晋侯治兵于稷杜注晋地今山西绛州稷山县南五十里有稷神山山下有稷亭即晋侯治兵处也】断道【宣十七年同盟于断道杜注晋地传云卷楚一地二名今沁州东有断梁城】野王【晋人执晏弱于野王杜注野王县属河内今为河南怀庆府治河内县】赤棘【成元年盟于赤棘杜注晋地】交刚【成十二年晋人败狄于交刚杜注闗或云在今隰州境】保城【成十三年传吕相絶秦伐我保城杜注无之髙氏曰杜不言保城何地盖非地名不过完守入保之城耳】苕邱【成十六年晋人执季孙行父舎之于苕邱杜注晋地公羊作招邱】台谷【成十八年晋侯师于台谷以救宋杜注阙或曰在今泽州府治界】瓠邱【襄元年晋人以宋五大夫在彭城者寘诸瓠邱杜注河东垣县东南有壶邱在殽谷之北岸亦曰阳壶寰宇记曰古阳壶城南临大河今绛州垣曲县东南阳壶城是也】着雍【襄十年晋悼公还自宋及着雍疾杜注晋地襄十九年晋荀偃伐齐归济河及着雍病十三年防于平邱荀吴自着雍侵鲜虞盖晋适齐宋河以内之地约当在直河间府境】雍榆【襄二十三年叔孙豹救晋次于雍榆杜注晋地汲郡朝歌县东有雍城郡邑志黎阳县有雍城即古雍榆也故城在今河南卫辉府濬县西南十八里】东阳【襄二十三年齐侯伐晋取朝歌赵胜帅东阳之师以追之获晏牦杜注晋之山东魏郡广平以北昭二十二年荀吴略东阳遂袭鼔灭之杜注东阳与此同孔頴达曰鼔在钜鹿居山之东山东曰朝阳知东阳是寛大之语总谓之山东故为魏郡广平以北王氏曰是汉以前东阳大抵为晋太行山东地非有城邑也楚汉之间始置东阳郡汉置东阳县今山东东昌府思县西北六十里有东阳城犹南阳为河内之总名而别有南阳城则在脩武也】雍【昭元年冬晋赵武适南阳烝于温卒郑伯如晋吊及雍乃复故雍国地入于晋今河南怀庆府修武县西有雍城】魏榆【昭八年石言于晋魏榆杜注晋地今太原府榆次县西北有榆次故城通典曰晋魏榆邑也】汝滨【昭二十九年晋赵鞅荀寅帅师城汝濵杜注晋所取陆浑地陆浑今河南府嵩县汝水在县南】适歴【昭三十一年季孙意如会晋荀跞于适歴杜注晋地】大陆【定元年魏献子田于大陆焚焉杜注禹贡大陆在钜鹿北疑此田在汲郡吴泽荒芜之地正义曰钜鹿城去成周千余里魏子不应徃彼田猎吴泽在脩武县北还卒于甯甯即修武城是也案吴泽陂在今河南怀庆府修武县北东入卫辉府获嘉县界为太白陂与禹贡之大陆自别】平中【定三年鲜虞人败晋师于平中杜注晋地案昭十二年晋荀吴帅师侵鲜虞及中人杜注中山望都县西北有中人城在今直保定府唐县西北十三里此平中当亦相近】中牟【定九年晋车千乗在中牟杜注荥阳有中牟县廸逺疑非也索隐曰此中牟当在河北非郑之中牟正义荡隂县西有牟山中牟盖在其山之侧今河南彰德府汤隂县西有中牟城在牟山下正当卫走邯郸之道】百泉【定十四年晋人败范氏之师于百泉故卫地今河南衞辉府辉县西北七里有苏门山一名百门山有百门泉卫风所谓泉源在左者也定公时已属晋卫水源于此】棘蒲【哀元年师及齐衞鲜虞取棘蒲杜注晋邑汉封功臣柴武为侯邑今直赵州城中有棘蒲社】上雒【哀四年蛮子赤奔晋隂地楚起丰析与狄戎以临上雒左师军于莬和右师军于仓野今陜西商州雒南县水经注丹水自苍野又东歴菟和山又东至商县上雒春秋时晋地竹书晋烈公三年楚人伐南鄙至于上洛即此汉置上洛县至元始废其地即今商州治也丹水在城南一里】阴地【使谓隂地之命大夫士蔑杜注河南山北自上雒以东至陆浑命大夫别县监尹正义曰河南山北东西横长其间非一邑若是典邑大夫则当以邑冠之传言阴地之命大夫则是特命大夫使总理隂地故以为别县监尹也以其去国遥逺别为置监】英邱【哀二十三年荀瑶伐齐曰齐取我英邱杜注晋地案是役以报英邱之怨传称战于犂邱齐师败绩犂邱在今山东济南府临邑县则英邱当亦相近之地】　晋山川华山【僖十五年晋侯许赂秦伯南及华山杜注华山在农华隂县南华山在今陜西华隂县南十里华隂为晋之隂晋邑潼关在华隂东北四十里河南阌乡县西六十里】二崤【僖三十三年晋师及姜戎败秦于殽杜注殽在农渑池县西亦曰二崤二崤在今河南府永寜县北六十里汉渑池之西界自东崤至西崤长二十五里案左传殽有二陵南陵夏后皋之墓北陵文王之所避风雨杜注南谷中谷深委曲两山相嵚故可以避风雨水经注石崤山山径委深峯阜交防故可以避风雨建安中曹公西侵巴汉恶其险更开北山髙道后行旅皆由此北周复从南道隋大业初建东京开葼册道即北道也大约出潼关歴陜州入永寜界分为二道东南入福昌县界即南道东北入渑池县界即北道春秋时秦师伐晋之道其道在南故杜曰南谷中魏太和中于其地置崤县唐废为石□镇杜子美诗石□吏即此】桃林塞【文十三年晋使詹嘉处瑕以守桃林之塞杜注在农华阴县东潼关桃林在今河南陜州灵宝县南十一里隋置桃林县唐天实初得实符于关旁改名灵宝闗在谷中絶岸壁立深险如函因名潼闗自魏武西征马超始见于史今陜西同州府华阴县东四十里盖自华而虢而陜而河南中间千里古立闗塞有三在华隂者潼闗也自潼闗东二百里至陜州灵宝县则秦函谷关也自灵宝县东三百余里至河南府新安县则汉函闗也王氏曰自灵宝以西潼关以东皆曰桃林自崤山以西潼津以东通称函谷然则桃林与函谷同实异名新安汉关与桃林无与自秦闗以西皆詹父所守矣秦孝公始于其地置关以前则但谓之桃林】孟门【襄二十三年齐侯伐晋取朝歌为二队入孟门登太行杜注孟门晋隘道孟门在今河南卫辉府辉县司马贞谓在朝歌东北髙氏曰元和郡县志太行首始河内北至幽州连亘十三州之界凡有八陉第一轵闗陉第二太行陉第三白陉此三陉在河内第四滏口陉即邺第五井陉第六飞狐陉第七蒲阴陉此四陉在中山第八军都陉在幽州合以今日之地轵关在济源县太行陉在怀庆府城北白陉在辉县辉县界连淇县淇县即古朝歌齐之入孟门盖入白陉也殷纣之国左孟门右太行盖以纣都朝歌太行如屏拥其西北二陉分别左右可恃以为固也是时齐轻兵深入既取朝歌则分兵为二部一入白陉由朝歌而隳其险阨一登太行由河内以瞰其腹心朝歌故卫都此时属晋】太行【太行即太行陉在怀庆府城北亦名羊肠坂阔三步长四十里羊肠所经瀑布悬流实为险阻曹孟德诗北上太行山艰哉何巍巍羊肠坂诘屈车轮为之摧即此也八陉随地异名独此称其本号盖险要无在此】壶口【哀四年齐国夏伐晋取邢任栾鄗逆时阴人孟壶口杜注潞县有壶口闗壶口在今山西潞安府城东南十三里延袤百余里东接相州山形险狭形如壶口亦谓之崞口地形险要日昔为襟喉之地】首山【宣三年赵宣子田于首山杜注首山在河东蒲坂县东南首山即首阳山在今山西蒲州府城东南山有九名亦曰陑山亦曰雷首山禹贡壶口雷首至于太岳尚书大传汤放桀升自陑皆此也】霍太山【闵元年晋献公灭霍杜注永安县东北有霍太山霍太山一名霍山周职方冀州其山镇曰霍山地志谓即霍太山是也史记晋灭霍霍哀公奔齐晋大早卜之曰霍太山为槀使赵夙召霍君奉祀山在今山西平阳府霍州东三十里周二百余里南接岳阳赵城二县北接灵石县东接沁源县界亦曰太岳亦曰岳阳禹贡既脩太原至于岳阳壶口雷首至于太岳皆此也今为中镇】梁山【成五年梁山崩杜注在冯翊夏阳县北梁山在今陜西同州府韩城县西北九十里诗奕奕梁山惟禹甸之本为韩国镇山晋灭韩其地属晋水经注河水又南迳梁山原公羊传梁山河上之山也梁山崩壅河三日不流】沙鹿【僖十四年沙鹿崩杜注山名阳平元城县东有沙鹿上山今直大名府元城县东四十五里有沙麓山谷梁传沙鹿晋山林属于山为沙鹿山名也水经注元城县有沙邱堰大河所经以沙鹿山而名】緜山【僖二十四年介之推隐而死晋侯求之不获以緜上为之田杜注在西河介休县南今山西汾州府介休县东南二十五里有介山以介之推得名山南跨灵石西跨沁源盘踞深厚亦名緜山亦名緜上襄十三年晋侯搜于緜上以治兵即此】河【文十二年晋人秦人战于河曲杜注河曲在河东蒲坂县南水经注河水南至华隂潼闗渭水自西来防之盖河水自此折而东故谓之河曲即蒲坂也今蒲阪故城在山西蒲州府城东南五里】汾水【成六年传韩献子曰不如新田有汾浍以流其恶杜注汾水出太原经绛县北西南入河汾水出太原静乐县北百四十里之管涔山自临汾经绛县故城北至蒲州府之荥河县北折而入于大河新田晋所迁今绛州绛县也】浍水【杜注浍水出平阳绛县南西入汾浍水有二源一出平阳府之翼城县乌岭山一出绛县东北俱西流过平阳府曲沃县入绛州之王泽合于汾亦曰少水襄二十三年齐侯伐晋封少水而还即此案新田在汾浍二水之间盖古者建国必居于水之交防所以固其风气流其疢疾资其灌溉汾浍之于晋犹洙泗之于鲁淄渑之于齐涧瀍之于周王城耳皆环防都城之水也齐庄公伐晋至为京观于少水直逼国都之侧晋亦危矣是时晋之君臣疑惧恐有栾氏之人为内应故且案兵以待之厥后积怒栾氏一再锢之盖深恨其召外兵以几至不测也】涑水【成十三年吕相絶秦伐我涑川杜注涑水出河东闻喜县西南至蒲坂县入河今山西蒲州府城东北二十六里有涑水城即秦所伐之涑川也水经注涑水出闻喜县东山至周阳与洮水合又曰河水南至雷首山西涑水注之案雷首去蒲坂三十里即杜氏所云入河处也】洮水【昭元年传子产曰台骀能业其官宣汾洮后汉志闻喜有洮水闻喜县今属山西平阳府水经注洮水东出清野山西合涑川然则涑水亦洮水之兼称矣】涂水【昭二十八年魏献子分祁氏羊舌氏之田为十县以知徐吾为涂水大夫杜注涂水出太原榆次县涂水有二一曰大涂水发源太原府榆次县东南八防岭下西北流入泂涡水一曰小涂水源出鹰山西流入大涂水】汝水【昭二十九年晋赵鞅荀寅帅师城汝滨杜注汝滨晋所取陆浑地陆浑在今河南府嵩县汝水源于汝州鲁山县地相接】盟津【即河阳僖二十八年天王狩于河阳在今河南怀庆府孟县西南三十里武王防诸侯于盟津即此地后归晋谓之河阳晋泰始中杜预于此造舟为桥名曰河桥亦曰富平津】茅津【文三年秦师日茅津济封殽尸而还杜注茅津在河东大阳县西今山西解州平陆县东南有茅城河水经其南即茅津也南对陜州州治距河仅三里乃黄河津济处亦谓之大阳津唐贞观十一年于茅津造浮梁曰大阳桥长七十六文广二文架大河之上寻废今亦曰大阳关盖东则富平津西则大阳津实大河之冲要也】棘津【昭十七年晋荀吴帅师涉自棘津用牲于雒遂灭陆浑杜注河津名棘津在今河南衞辉府胙城县北水经注河水经东燕故城北则有济水北来注之有棘津之名亦谓之石济津僖二十八年晋将伐曹假道于衞衞人不许还自南河济即此】采桑津【僖八年晋里克败狄于采桑杜注北屈县西有采桑津采桑津在今山西吉州寜乡县西大河津济处也水经注河水又南为采桑津史记作齧桑瓠子之歌所云齧桑浮兮淮泗满者此在梁与彭城之间与此又别】董泽【宣十二年厨武子曰董泽之蒲杜注闻喜县东北有董池陂今山西绛州闻喜县东北三十五里有董氏陂中产杨栁可以为箭又云豢龙池即舜封董氏秦龙之所下流入涑水水经注涑水西经董泽陂南即古池东西四里南北三里文六年搜于董泽即此】盐池【成六年晋人谋去故绛诸大夫皆曰必居邭瑕之地沃饶而近盬盐盐也猗氏县盐城是也盐池在今山西蒲州府猗氏县南许氏谓之盬盐池池长五十一里广六里周一百一十四里紫色澄渟泽而不流水出石盐自然凝成宋志盐之类有二引池而化者周官所谓盬盐也煮海煮井煮鹻而成者周官所谓散盐也孔丛子猗顿以盬盐起汉于其地置猗氏县】百泉【定十五年晋人败范氏之师于百泉今河南衞辉府辉县西北七里有苏门山山有百门泉泉通百道卫风所谓泉源在左者也衞水源于此故属卫定公时已属晋】曲逆水【哀四年齐国夏伐晋取逆畤郦道元以为即曲逆也水经注濡水出蒲隂县西昌安郭南枉渚廽湍率多曲复亦谓之曲逆水春秋齐国夏伐晋取曲逆是也是直以逆畤为曲逆矣在今北直保定府完县东南二十里】
