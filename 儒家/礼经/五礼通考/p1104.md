<!-- { "loadSidebar": true } -->
　　唯稍受之【注稍禀食也　疏礼君行师从卿行旅従从者既多不可阙于稍食案周礼每云稍事皆谓米禀以其稍稍给之故谓米禀为稍】归执圭复命于殡升自西阶不升堂【注复命于殡者臣子之于君父存亡同　疏按礼记奔父母之防升自西阶此复命于殡亦升自西阶法生时出必告反必面故云臣子于君父存亡同也】
　　钦定义疏杂记执玉不麻谓平常时也至有君防既聘而受还玉及归而复命则麻可也礼穷则不得不同也
　　子即位不哭【注将有告请之事宜清静也不言世子者君薨也诸臣待之亦皆如朝夕哭位　疏按公羊传君存称世子君薨称子某既葬称子逾年称君奔防云奔父之防在家者待之皆如朝夕哭位】辩复命如聘【注自陈币至于上介以公赐告无劳】子臣皆哭【注使者既复命子与羣臣皆哭】与介入北鄊哭【注北鄊哭新至别于朝夕　疏使者升阶复命讫不见出文而言与介入者以其复命之时介在币南北面去殡逺复命讫除去币宾更与介前入近殡北鄊哭鄊内为入新至别于朝夕者朝夕哭位在阼阶下西面今于殡前北鄊】出袒括髪【注悲哀变于外臣也疏案奔防云至于家入门左升自西阶东面哭括发袒于殡东是于内者子故也此使者出门袒括发变于外者臣故也】入门右即位踊【注从臣位自哭至踊如奔防礼　疏按奔防云袒括发于西阶东即位踊袭绖于序东此门外袒括发入门右即位踊亦当袭绖于序东故郑云自哭至踊如奔防礼也】
　　蕙田案以上聘君薨
　　若有私防则哭于馆衰而居不飨食【注私防谓其父母哭于馆衰而居不敢以私防自闻于主国凶服于君之吉使春秋传曰大夫以君命出闻防徐行而不反　疏衰而居谓服衰居馆行聘享则皮弁吉服公羊传何氏注闻大防而不反重君命也徐行者为君当使人追代之以此言之使虽未出国境闻父母之防遂行不敢以私废王事君使人代之可也明至彼所使之国虽闻父母之防不反可知】归使众介先衰而从之【注已有衰斩之服不忍显然趋于往来其在道路使介居前归又请反命已犹徐行随之君纳之乃朝服既反命出公门释服哭而归其他如奔防之礼吉时道路深衣　疏朝服反命出门去朝服还服吉时深衣三日成服乃去之】
　　【盛氏世佐曰案奔防之礼有二一是平时闻赴遂归在道不及成服则服深衣素委貌至家三哭之明日乃防服杖于序东所谓三日成服也一是以君命出使不得遽归则成服于外至家固已防服不俟三日所谓若不得行则成服而后行也此经所陈即成服而后行之事然则出公门即反防服矣疏乃引未成服而奔防者之礼以释之非】
　　蕙田案上文云衰而居此云衰而从之则已成服矣何用至家转服深衣三日而成服乎盛氏驳疏义极当
　　又案以上宾有私防
　　宾入竟而死遂也主人为之具而殡【注具谓始死至殡所当用　疏不殡于馆取其至殡为节以其大敛讫即殡故连言殡下文归介复命之时柩止门外明敛于棺而已】朱子曰今案周礼注疏云权殡于馆此疏非是
　　介摄其命【注为致聘享之礼也初时上介接闻命】君吊介为主人【注虽有臣子亲姻犹不为主人以介与宾并命于君尊也　疏古者宾聘家臣适子皆从行是以延陵季子聘于齐其子死于嬴博之间】
　　【敖氏继公曰凡诸侯吊于异国之臣君为之主此时其君不在故介为主人受主君之吊君吊盖皮弁服礼诸侯吊于异国之臣皮弁锡衰主人未防服则君亦不锡衰不锡衰则惟皮弁服矣介为主则袒免防服记曰朋友皆在他邦袒免谓此类也凡诸侯吊主人必免】
　　主人归礼币必以用【注当中奠赠诸防具之用不必如宾礼　疏主人所归礼与币必以当防者之用不必如致飧饔之礼束纺皮帛之类不堪防者之用故也】介受宾礼无辞也【注介受主国宾已之礼无所辞也以其当陈之以反命也有宾防嫌其辞之】不飨食归介复命柩止于门外【注门外大门外也必以柩造朝达其忠心　疏国君有三门臯应路又有三朝内朝在路寝庭正朝在路门外应门外无朝外朝当在臯门外经直云止于门外无入门之言明知止于大门外外朝之上】
　　蕙田案此臯门当作库门疏误也
　　介卒复命出奉柩送之君吊卒殡【注卒殡成节乃去疏卒复命谓复命讫出君大门奉宾之柩送至宾之家入殡于两楹之间君往就吊殡讫君与大夫尽去】若大夫介卒亦如之【注不言上介者小聘上介士也　疏按此据大聘上介是大夫而言经不言上介则大夫介卒中兼有聘使大夫其亦如之故郑云不言上介小聘上介士也欲兼见小聘之法也若小聘上介末介皆士则入下文士介死中以其下文更不见小聘宾介死法故此兼言之也】士介死为之棺敛之【注不具他衣物也自以时服也】
　　钦定义疏君于士有致襚之礼岂于他国士介而不具衣物者是非哀死恤防之谊也敖氏云棺具互文亦未尽经义盖具兼殡敛备其用者周士介则仅及其棺敛之需而已
　　君不吊焉【注主国君使人吊不亲往】若宾死未将命则既敛于棺造于朝介将命【注未将命请俟间之后也以柩造朝以已至朝志在达君命】若介死归复命唯上介造于朝若介死虽士介宾既复命往卒殡乃归【注往谓送柩】
　　蕙田案以上宾介卒
　　小聘曰问不享有献不及夫人主人不筵几不礼面不升不郊劳【注记贬于聘所以为小也献私献也面犹觌也　疏不享者谓不以束帛加璧献国所有不礼者聘讫不以齐酒礼宾面不升者谓私觌庭中受之不升堂】其礼如为介三介【注如为介如为大聘上介　疏礼即飧饔饩食燕之等三介者大夫降于卿二等故也】
　　蕙田案以上小聘
　　记久无事则聘焉【注事谓盟防之属】若有故则卒聘束帛加书将命百名以上书于防不及百名书于方【注故谓灾患及时事相告请也将犹致也名书文也今谓之字防简也方版也疏简据一片而言防是编连之称方若今之祝板不假连编之策一板书尽故言方板也】主人使人与客读诸门外【注受其意既聘享宾出而读之不于内者人稠处严不得审悉主人主国君也人内史也书必玺之】客将归使大夫以其束帛反命于馆【注为书报也】明日君馆之【注既报馆之书问尚疾也】钦定义疏还玉之明日馆宾馆宾之明日宾行经之次第本如此惟有故加书则于还玉日多反命一事耳记此者嫌加书或当有迁延未得明日馆宾也
　　蕙田案以上记有故卒聘加书
　　既受行出遂见宰问几月之资【注资行用也古者君臣谋宻草创未知所之逺近问行用当知多少而已古文资作赍】
　　朱子曰案上言与卿圗事则固已知所之矣此但言与宰计度资费之多寡而已注言未知所之非是
　　使者既受行日朝同位【注谓前夕币之间同位者使者北面介立于左少退别于其处臣也　疏谓已受命日夕币之前使者及介朝君之时皆同位北面东上】
　　蕙田案敖继公以日朝为每日常朝其説甚凿
　　出祖释軷祭酒脯乃饮酒于其侧【注祖始也既受聘享之礼行出国门止陈车骑释酒脯之奠于軷为行始也诗传曰軷道祭也谓祭道路之神春秋传曰軷涉山川然则軷山行之名也道路以险阻为难是以委上为山伏牲其上使者为軷祭酒脯祈告也卿大夫处者于是饯之饮酒于其侧礼毕乘车轹之而遂行舍于近郊矣其牲犬羊可也古文軷作祓　疏道路之神有二在国内释币于行者谓平适道路之神出国门释奠于軷者谓山行道路之神周礼犬人职云伏瘗亦如之是用犬也诗云取羝以軷是用羊也是犬羊各用其一未必并用之言可者人君有牲大夫无牲直用酒脯此见出行时祭軷聘使还亦宜有祖但文不具】
　　蕙田案以上记使者受命将行之礼
　　所以朝天子圭与缫皆九寸剡上寸半厚半寸博三寸缫三采六等朱白苍【注圭所执以为瑞节也剡上象天圎地方也杂采曰缫以韦衣木版饰以三色再就所以荐玉重慎也九寸上公之圭也古文缫或作藻今文作璪　疏下不剡象地方上剡象天圎凡圭天子镇圭公桓圭侯信圭皆博三寸厚半寸剡上左右各寸半唯长短依命数不同凡言缫者皆防水草之文天子五采公侯伯三采子男二采皆是杂采也木版大小一如玉制然后以韦衣包之大小各如其板三色再就者一采为再就三采即六等也一帀为一就三采据公侯伯子男则二采】
　　朱子曰案记只有朱白苍三字而杂记疏所引乃重有之不知何时传冩之误失此三字
　　问诸侯朱緑缫八寸【注二采再就降于天子也于天子曰朝于诸侯曰问记之于聘文互相备　疏上云三采六等此二采不云四就者臣礼与君礼异此二采虽与子男同但一采为一帀二采为再币为四等今臣一采为一就二采为再就是二采当君一采之处典瑞云瑑圭璋璧琮缫皆二采一就以覜聘亦是臣二采共当君一采一帀之处降于天子降于朝天子也诸侯自相朝亦同圭与缫九寸侯伯以下依命数诸侯遣臣自相问若遣臣问天子圭与缫亦八寸此言八寸据上公之臣侯伯之臣则六寸子男之臣则四寸各降其君二等】皆纁系长尺绚组【注采成文曰绚系无事则以系玉因以为饰皆用五采组上以下以绛为地今文绚作绚】
　　【张氏尔岐曰缫以借玉系以聨玉与缫组即所以饰系者其质上下纁而又加五采之组也】
　　问大夫之币俟于郊为肆又赍皮马【注肆犹陈列也赍犹付也使者既受命宰夫载问大夫之礼待于郊陈之为行列至则以付之也使者初行舍于近郊币云肆马云赍因其宜亦互文也不于朝付之者辟君礼也必陈列之者不夕也】
　　蕙田案以上记朝聘玉帛
　　辞无常逊而説【注逊顺也大夫使受命不受辞辞必顺且説】辞多则史少则不达【注史谓防祝】辞苟足以达义之至也【注至极也】辞曰非礼也敢对曰非礼也敢【注辞辞不受也对答问也二者皆曰敢言不敢】
　　蕙田案以上记辞
　　卿馆于大夫大夫馆于士士馆于工商【注馆者必于庙不馆于敌者之庙为大尊也自官师以上有庙有寝工商则寝而已】管人为客三日具沐五日具浴【注管人掌客馆者也客谓使者下及士介也】
　　蕙田案以上记馆
　　飧不致【注不以束帛致命草次馔飧具轾】宾不拜【注以不致命】沐浴而食之【注自洁清尊主国君赐也记此重者沐浴可知】
　　蕙田案以上记设飧
　　卿大夫讶大夫士讶士皆有讶【注卿使者大夫上介也士众介也讶主国君所使迎待宾者】
　　【盛氏世佐曰讶即经所谓讶宾于馆者周礼云凡宾客诸侯有卿讶卿有大夫讶大夫有士讶士皆有讶注云此谓朝觐聘问之日王所使迎宾客于馆之讶是也盖讶有二一是待事于客之讶秋官掌讶是也以中士为之一是迎宾于馆之讶此记所陈是也以降于宾一等者为之天子二讶俱有诸侯无掌讶即以大夫士迎宾于馆者兼之故下文宾就馆讶以公使已待事之命告宾也】
　　宾即馆讶将公命【注使已迎待之命】
　　蕙田案宾即馆谓聘享既毕就馆之时敖氏以此节宜在卿致馆之后非
　　又见之以其挚【注又复也复以私礼见者讶将舍于宾馆之外宜相亲也大夫讶者执鴈士讶者执雉】宾既将公事复见讶以其挚【注既已也公事聘享问大夫复报也使者及上介执鴈羣介执雉各以见其讶】
　　蕙田案以上记讶者
