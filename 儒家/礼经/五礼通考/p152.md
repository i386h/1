<!-- { "loadSidebar": true } -->
　　昭公元年左氏传子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星【注商人汤先相土封商丘因阏伯故国祀星辰　疏襄九年传云阏伯居商丘祀大火相土因之故商主大火辰即大火星也故商人祀辰星商谓宋也宋商后故称商人也】迁实沈于大夏主参唐人是因以服事夏商其季世曰唐叔虞当武王邑姜方震大叔梦帝谓已余命而子曰虞将与之唐属之参及成王灭唐而封大叔焉故参为晋星由是观之则实沈参神也
　　右祭分野星
　　周礼夏官校人春祭马祖【注马祖天驷也孝经説曰房为龙马　疏马与人异无先祖可寻而言祭祖者则天驷也故取孝经説房为龙马是马之祖春时通淫求马蕃息故祭马祖】诗小雅吉日吉日维戊既伯既祷【疏伯长也马祖始是长也郑云马祖天驷释天云天驷房也孙炎曰龙为天马故房四星谓之天驷郑亦引孝经説房为天驷是也】
　　【严氏粲曰伯是马祖之神言既伯是既有事于马祖谓祭之也】
　　右祭房星
　　诗周颂丝衣序丝衣绎賔尸也高子曰灵星之尸也【疏经之所陈皆绎祭始末之事也子夏作序则惟此一句而已后世有髙子者别论他事云灵星之尸言祭灵星之时以人为尸后人以髙子言灵星尚有尸宗庙之祭有尸必矣故引髙子之言以证賔尸之事高子者不知何人公孙丑称髙子之言以问孟子则髙子与孟子同时灵星者不知何星汉书郊祀志云髙祖诏御史其今天下立灵星祠张晏曰龙星左角曰天田则农祥也晨见而祭之史传之説灵星唯有此耳】
　　【何楷世本古义曰丝衣祭灵星也灵星农祥也先王祀之而配以后稷歌丝衣之诗以乐之此诗有二説云绎賔尸也又引髙子曰灵星之尸也愚以本文丝衣其紑载弁俅俅自羊徂牛三语定之当从髙子之説陈祥道亦云髙子以丝衣之尸为灵星之尸是也灵星者农祥也东方苍龙七宿房心通有农祥之称周语虢文公曰农祥晨正土乃脉发韦昭以为房星也立春之日晨中于午农事之故曰农祥又伶州鸠曰昔武王伐殷月在天驷月之所在辰马农祥也我太祖后稷之所经纬也晋语董因曰大火阏伯之星也是谓大辰辰以成善后稷是相韦昭谓心星所在大辰辰次为天驷驷马也故曰辰马辰为农祥周先后稷之所以成善道戒农事也合前二説则房心皆谓农祥亦以二星相近故也而应劭则引贾逵説以为龙第三有天田星灵者神也故祀以报功辰之星为灵星故以壬辰日祀灵星于东南金胜木为土相也张晏亦曰龙星左角曰天田则农祥也晨见而祭之范氏亦引旧説以龙左角为天田星主谷祀用壬辰日祠之壬为水辰为龙从其类也据此则灵星乃専指天田而为之名攷星经则天田二星在角北者是也故服防以灵星为角星又有天田九星在牛东南非此天田也唐志云岁星主农祥后稷冯焉故周人常阅其禨祥以观善败其始王也次于鹑火以逹天鼋其衰也淫于枵以害鸟帑逸周书作洛篇云周公作大邑成周于土中乃设丘兆于南郊以祀上帝配以后稷日月农星先王皆与食是则农星有祭自周公时已然以周家农事开基而此星独主农祥故特着之祀典不与凡星同所谓后稷之所经纬者也杜佑通典载周制仲秋之月祭灵星于国之东南以为东南祭之就岁星之位也岁星五星之始最尊故就其位王充论衡亦云今灵星秋雩也而汉旧仪则谓古时岁再祭灵星春秋用太牢要之古礼无文俱莫能定其是否愚以是诗证之则正孟冬蜡祭时事其谓祭于仲秋谓春秋再祭者误也何者蜡祭之礼皮弁素服他祭不然据此诗曰丝衣曰载弁此足表明其为蜡祭矣丝衣之为蜡祭者何也礼月令篇孟冬之月天子祈来年于天宗与祭八蜡祠大社门闾同时而举即此祭也灵星之为天宗者何也祭法曰幽宗祭星也是星有宗之名虞书禋于六宗贾逵谓天宗三日月星地宗三河海岱是星又有天宗之名然星与日月虽并称天宗而日月及他星皆无闗农事其晨见之时当岁功之始而独主谷者唯灵星耳故周公郊祀特举与日月并列固以重民事亦以彰祖徳美其名则曰灵星尊其神则曰天宗也汉兴髙祖五年或言周兴而邑立后稷之祠至今血食天下于是制诏御史其令天下立灵星祠言祀后稷而谓之灵星者以后稷配食星也亦名赤星祠龙左角色赤也牲用太牢县邑令长侍祠舞者用童男十六人舞者象教田初为芟除次耕种耘耨驱爵及获刈舂簸之形象其功也孝武游登五岳尊祠灵星建武二年立灵星祠有司掌之晋令县祀灵星唐以立秋后辰日祠灵星祝曰九谷方成三时不害冯兹多祐介其农穑开元祀于国城东南天寳四载升中祀宋皇祐中立灵星坛东西丈三尺南北亦如之葢歴代灵星之见于祀典者如是祠之设専为祈田毎郡邑唯周之肇祀反其所自始与后稷比隆制固渊乎逺矣风俗通载俗説县令问主簿灵星在城东南何法主簿仰答曰唯灵星所以在东南者亦不知也毎思其诙谐哑然失笑呜呼以髙子笔之于诗序之后而先儒犹未能明其制而信其是且诋以为误彼县令主簿皆俗吏其能知之也哉罗泌云于祭有尸见君子氤氲事神之尽也宗庙有尸以尽孝也而自天地社稷山川羣小祀一皆有尸则亦以事父母之心事之也大抵神鬼隂属非附阳体则不可以见是故尸以托之绎賔之尸髙子以为灵星是三辰亦有尸矣】
　　蕙田案丝衣载弁乃士助祭之服何氏据此为蜡祭之证且以月令之天宗为専指灵星愚皆不敢以为然特所载灵星祀典颇详故録以备考
　　五经通义灵星为立尸故云丝衣其紑载弁俅俅言王者祭灵星公尸所服也
　　逸周书作洛篇周公作大邑成周于土中乃设丘兆于南郊以祀上帝配以后稷日月农星先王皆与食通典周制仲秋之月祭灵星于国之东南【注东南祭之就岁星之位也岁星为星之始最尊故就其位王者所以复祭灵星者为人祈时以种五谷故别报其功也】风俗通祀典既以立稷又有先农无为灵祀后稷也左中郎将贾逵説以为龙第三有天田星灵者神也故祀以报功辰之神为灵星故以壬辰日祀灵星于东南金胜木为土相
　　蕙田案髙子説诗虽无他证佐然可见灵星之祀葢自古有之不始于汉矣灵星或以为岁星或以为房星心星或以为天田星而天田又有二一在角北一在牛东南今亦无以的知其然否要其为农祥而祀之以祈民事则信而有徴也又考逸周书作洛之説农星亦从祀郊坛而农星或即灵星与
　　又案岁在五纬中房心在二十八宿中皆当祭之于幽宗不应特祀于国之东南则以灵星为天田者近是
　　右祭灵星农星
　　史记封禅书秦并天下而雍有日月参辰南北斗荧惑太白岁星填星二十八宿风伯雨师四海九臣十四臣诸布诸严诸逑之属百有余庙于下邽有天神沣滈有昭明于社亳有夀星祠【索隠曰汉书旧仪云祭参辰于池阳谷口夹道左右为坛也雍地名也尔雅祭星曰布或云诸布是祭星之处案乐彦引河图云荧惑星散为昭明夀星葢南极老人星也见则天下理安故祠之以祈福也】
　　汉书郊祀志髙祖六年长安置祠祀官女巫荆巫祠司命以岁时祠宫中【师古曰司命説者云文昌第四星也】
　　风俗通谨案诗云芃芃棫朴薪之槱之周礼槱燎司中司命文昌也司中文昌上六星也槱者积薪燔柴也今民间独祀司命耳刻木长尺二寸为人像行者担箧中居者别作小屋齐天地大尊重之汝南余郡亦多有皆祠以腊率以春秋之月
　　汉书郊祀志八年或言曰周兴而邑立后稷之祠至今血食天下于是高祖制诏御史其令天下立灵星祠常以岁时祠以牛【张晏曰龙星左角曰天田则农祥也晨见而祭之】
　　通典汉髙祖八年命郡国郡邑立灵星祠【时或言周兴而邑立后稷之祀至今血食以其有播种之功也于是髙祖命立灵星祠三辅故事长安城东十里有灵星祠一云灵星龙左角为天田主谷农祥晨见而祭之言祠后稷而谓之灵星者以后稷又配食星也】常以岁时祠以牛【古时岁再祭灵星春秋用少牢】壬辰位祠之【壬为水辰为龙就其类也】县邑令长侍祠舞者童男十六人【即古之二羽】舞象教田初为芟除次耕种次芸耨驱爵及获刈舂簸之形象成功也唐类函嵩山记云汉武廵游祭五岳尊事灵星乃作殿堂周回种松柏祠前两傍立石碣以表之
　　汉书郊祀志宣帝立岁星辰星太白荧惑南斗祠于长安城旁
　　汉旧仪祭参辰星于池阳谷口夹道左右为坛茔各周三十六里
　　汉书郊祀志成帝时匡衡奏罢雍旧祠二百三所唯山川诸星十五所为应礼云
　　后汉书礼仪志仲秋之月祀老人星于国都南郊老人庙季秋之月祠心星于城南坛心星庙
　　古今注元和三年初为郡国立稷及祠社灵星礼器也
　　通典晋以仲秋月祀老人星于国都南逺郊老人星庙季秋祀心星于南郊坛心星庙
　　文献通考东晋以来灵星老人星心星配享南郊不复特祀
　　隋书礼仪志陈制令太中署常以二月八日于署庭中以太牢祀老人星兼祀天皇大帝太一日月五星钩陈北极北斗三台二十八宿丈人星子孙星都四十六座凡应预祠享之官大医给除秽气散药先斋一日服之以自洁其仪本之齐制
　　魏书礼志天兴二年十月立星神一岁一祭常以十二月用马鹿各一牛豕各一鸡一太祖初有两彗星见刘后使占者占之曰祈之则当扫定天下后从之故立其祀
　　髙祖太和三年祷星于苑中　十五年诏曰先恒有水火之神四十余名及城北星辰今圜丘之下既祭风伯雨师司中司命明堂祭门户井灶中霤每神皆有此四十神计不须立悉可罢之
　　北史刘芳芳转太常卿以灵星之祀不应太常乃上防曰灵星本非礼事兆自汉初専为祈田恒郡县郊祀志云髙祖五年制诏御史其令天下立灵星祀牲用太牢县邑令长得祠晋祠令云郡县国祀社稷先农县又祠灵星此灵星在天下诸县之明据也今移太常恐乖其本臣以庸蔽谬忝今职考括坟籍博采羣议既无异端谓粗可依据诏曰所上乃有明据但先朝置立已久且可从旧
　　隋书礼仪志星辰四望等为中祀司中司命及诸星为小祀养牲在涤中祀三旬小祀一旬
　　通典隋于国城西北十里亥地为司中司命司禄三坛同壝祠以立冬后亥日
　　唐书礼乐志四时祭灵星司中司命司人司禄笾八豆八簋一簠一爼一五官五星三辰七宿皆少牢灵星司中司命司人司禄皆羊一
　　文献通考唐制立秋后辰日祀灵星于国城东南立冬后亥日祀司中司命司民司禄于国城西北不用乐笾豆各八簋俎等各一
　　开元礼以星辰为中祀司中司命诸星之属为小祀立冬后亥日祀司中司命司人司禄于国城西北有司行事毎座象罇二于坛上东南隅北向皆有坫以西为上设司中司命司人司禄神座于坛上近北南向以西为上初献司中祝文曰时属安宁兆庶康乂用率常礼报兹祉福次献司命祝文曰赖兹正直黎庶康宁资此良辰用申常礼次献司人祝文曰星纪已周兆庶宁阜备兹蠲吉式荐馨香次献司禄祝文曰元英纪时岁事云毕聿遵典故修其常祀【饮福行事如风师仪】　立秋后辰日祀灵星有司行事祝文曰维九谷方成三时不害凭兹多祐介其农穑
　　旧唐书礼仪志开元二十四年七月己巳初置夀星坛祭老人星及角亢等七宿
