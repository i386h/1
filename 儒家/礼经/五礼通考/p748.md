<!-- { "loadSidebar": true } -->
　　【敖氏继公曰东迁所东迁于其所也所者谓酱之正位也公设之处于其正位必少西少西者为賔当迁之故也迁之者示不敢当公亲设之意且以为礼也】
　　蕙田案以上公亲设酱正馔之一
　　公立于序内西乡【注不立阼阶上示亲馔　疏君之行事皆在阼阶上今近阼北者以设馔在户西近北今君亦近北示亲监馔故也】賔立于阶西疑立【注不立阶上以主君离阼也疑正立也自定之貌今文曰西阶】宰夫自东房荐豆六设于酱东西上韭菹以东醓醢昌本昌本南麋臡以西菁菹鹿臡【注醓醢醢有醓昌本昌蒲本菹也醢有骨谓之臡菁蓂菁菹也】
　　蕙田案以上宰夫设豆正馔之二
　　士设俎于豆南西上牛羊豕鱼在牛南腊肠胃亚之【注亚次也不言防错俎尊也　疏上设豆防陈之下设黍稷错陈之此设俎不防不错】肤以为特【注直豕与肠胃东也特肤者出下牲贱　疏豕在牛羊之下肤豕之所出故云贱也】旅人取甸人举鼎顺出奠于其所【注以其空也其所谓当门】
　　【敖氏继公曰甸人加扄乃举鼎其出也亦先而鼎后】
　　蕙田案以上士设俎正馔之三
　　宰夫设黍稷六簋于俎西二以并东北上黍当牛俎其西稷错以终南陈【注并并也】
　　蕙田案以上宰夫设簋正馔之四
　　大羮湇不和实于镫宰右执镫左执盖由门入升自阼阶尽阶不升堂授公以盖降出入反位【注大羮湇煮肉汁也大古之羮不和无盐菜瓦豆谓之镫宰谓大宰宰夫之长也有盖者馔自外入为风尘今文湇为汁又曰入门自阼阶无升　疏宰位在东夹北西面南上今以盖降出送门外乃更入反此位也】
　　【李氏如圭曰湇升自阼阶者公亲设之故也】
　　【敖氏继公曰自门入者湆在爨也士昏礼曰大羮湆在爨记曰亨于门外东方】
　　钦定义疏大羮湇皆盛于镫经特于此见之湇与铏为类特牲礼主妇设两铏随设大羮湇但以湇由门外入故设之不以主妇耳其实主妇职也此礼宰设之以授公亦足见宰之为内宰矣
　　公设之于酱西賔辞坐迁之【注亦迁东所】
　　【盛氏世佐曰迁湆之法与酱同】
　　蕙田案以上公亲设大羮湆正馔之五
　　宰夫设铏四于豆西东上牛以西羊羊南豕豕以东牛【注铏菜和羮之器　疏记云牛藿羊苦肉薇是菜和羮以铏盛之羮在铏言之谓之铏羮据器言之谓之铏鼎正鼎之后设之谓之陪鼎入庶羞言之谓之羞鼎其实一也】
　　蕙田案以上宰夫设铏正馔之六
　　饮酒实于觯加于丰【注丰所以承觯者也如豆而卑】宰夫右执觯左执丰进设于豆东【注食有酒者优賔也设于豆东不举也燕礼记曰凡奠者于左　疏案下文宰夫执浆饮賔兴受惟用浆酳口不用酒今主人犹设之是优賔也此酒不用故奠于豆东案乡饮酒乡射记皆云凡奠者于左举者于右注云燕礼记者必传写者之误】
　　【杨氏复曰上文饮酒浆饮俟于东房疏云酒浆皆以酳口此又云浆以酳口不用酒今主人犹设之所以优賔两説抵牾不同又案下文祭饮酒于上豆之间鱼腊酱湇不祭夫鱼腊酱湇不祭而祭饮酒则知酒以优賔但賔不举尔岂酳口之物哉当以优賔之义为正】
　　蕙田案以上宰夫设饮酒正馔之七
　　宰夫东面坐启簋会各郤于其西【注防簋盖也亦一一合郤之各当其簋之西　疏郤者仰也簋盖有六两两相重而仰之少牢云佐食启防盖二以重设于敦南也】
　　蕙田案簋设于羮湇之先至是始啓之事有节也
　　钦定义疏正馔酱最先设次则豆由房出又次则俎自阶升又次则簋由房出又次则湆自阶升至铏则复由房出其上下设馔之人亦相间以成礼如此
　　蕙田案以上设正馔
　　赞者负东房南面告具于公【注负东房负房户而立也南面者欲得乡公与賔也】公再拜揖食【注再拜拜賔馔具】賔降拜【注答公拜】公辞賔升再拜稽首【注不言成拜降未拜】賔升席坐取韭菹以辩擩于醢上豆之间祭【注擩犹染也】
　　【敖氏继公曰此所擩者醓醢以下五豆惟云醢者省文耳少牢馈食用四豆尸取韭葅擩于三豆是其徴也】
　　赞者东面坐取黍实于左手辩又取稷辩反于右手兴以授賔賔祭之【注取授以右手便也賔亦兴受坐祭之于豆祭也独云赞兴优賔也少仪曰受立授立不坐　疏此所授者皆谓逺賔者菹醢及铏不授以其近賔也虽不授亦祭之】
　　【敖氏继公曰辩谓辩取于三簋先黍后稷不欲其杂也每取黍稷皆以右手实于左手既则反于右手也亦壹以授賔不言壹者已明也】
　　三牲之肺不离赞者辩取之壹以授賔【注肺不离者刌之也不言刌刌则祭肺也此举肺不离而刌之便賔祭也祭离肺者絶肺祭也壹犹稍也】賔兴受坐祭【注于是云賔兴受坐祭重牲也賔亦每肺兴受祭于豆祭】
　　【张氏尔岐曰离而不殊防中央少许相连谓之离肺刌则切断之故云不离祭离肺者必用手絶断其连处刌肺则否故注云便賔祭也壹説文训专壹广韵训合当是总合授賔使之祭如上文祭黍稷之例注云壹犹稍也又云每肺兴受恐与经未合食礼本杀节文不宜如是其烦】
　　【方氏苞曰注豆祭似当作际传写误也】
　　捝手扱上铏以柶辩擩之上铏之间祭【注扱扱其铏菜也捝拭也拭以巾】
　　【敖氏继公曰扱上铏以柶谓以内列牛铏之柶扱其铏也辩擩之遂以柶擩三铏也】
　　钦定义疏辩擩之谓以上铏之菜擩于余铏之汁所以示辩也
　　祭饮酒于上豆之间鱼腊酱湇不祭【注不祭者非食物之盛者　疏以有三牲故鱼腊不祭若入庶羞则祭之】
　　【敖氏继公曰鱼腊属于牲酱属于豆湇属于铏故虽设之亦不祭也不言肠胃肤者在鱼腊之下不祭可知】
　　蕙田案正馔之设凡七而賔之祭者五韭菹一也黍稷二也肺三也铏四也饮酒五也酱与大羮湆皆公亲设之而不祭者酱即醯醢类也湇即铏类也祭醢以葅擩之祭铏以菜擩之今酱湇无葅与菜无所用以擩者又酒浆之气清酱湇之质浊豆间欲其洁故祭饮酒不祭酱湇也
　　又案以上賔祭正馔
　　宰夫授公饭粱公设之于湇西賔北面辞坐迁之【注既告具矣而又设此殷勤之加也迁之迁而西之以其东上也疏知粱东上者下文宰夫膳稻于粱西是以粱在东为上】公与賔皆复初位【注位序内阶西】宰夫膳稻于粱西【注膳犹进也进稻粱者以簠　疏上设黍稷讫云郤会此不云郤会者先于房去之故也】
　　【郝氏敬曰谷以粱为大故君自设食以稻为善故宰夫供膳食美曰膳】
　　【盛氏世佐曰设膳曰膳犹置尊曰尊布筵曰筵也】
　　蕙田案以上公亲设粱宰夫膳稻加馔之一节敖氏疑膳当作设似有理然以郝氏盛氏之説通之经文未必误也
　　士羞庶羞皆有大盖执豆如宰【注羞进也庶众也进众珍味可进者也大以肥美者特为脔所以祭也鱼或谓之膴膴大也唯醢酱无大如宰如其进大羮湇右执豆左执盖】
　　钦定义疏俎与庶羞皆士设之以其自堂下来与馔于东房者异也取诸门外以其加也
　　观承案盖执豆三字当为句盖执者连盖而执之也下文以盖降三字亦当为句而授字自宜连上文为句也
　　先者反之【注庶羞多羞人不足则相授于阶上复出取也　疏反之者以其庶羞十六豆羞人不足故先至者反取之下文云先者一人升设于稻南其人不反则此云先者反之谓第二已下为先者也】由门入升自西阶先者一人升设于稻南簋西间容人【注簋西黍稷西也必言稻南者明庶羞加不与正豆并也间容人者賔当从间徃来也　疏稻与庶羞俱是加故南北相继俱在黍稷正馔之西不与正豆并也賔当从间往来者下文賔左拥簠粱右执湇以降公辞升反奠于其所是也】
　　【敖氏继公曰先者一人士之长设膷者也稻南言其东西节也簋西言其南北节也】
　　旁四列西北上【注不统于正馔者虽加自是一礼是所谓羮胾中别　疏曲礼云左殽右胾殽此谓之羮一也殽为正馔胾为切肉即庶羞与此正馔东庶羞西间容人同】膷以东臐膮牛炙【注膷臐膮今时也牛曰膷羊曰臐豕曰膮皆香美之名也】炙南醢以西牛胾醢牛鮨【注先设醢防之以次也内则谓鮨为脍然则脍用鮨】鮨南羊炙以东羊胾醢豕炙炙南醢以西豕胾芥酱鱼脍【注芥酱芥实酱也内则曰脍春用葱秋用芥】众人腾羞者尽阶不升堂授以盖降出【注腾当作媵媵送也授授先者一人】
　　【盛氏世佐曰士媵羞者虽众而升堂设之者惟最先一人其余则授于西阶上也故先者一人不反其余皆反】
　　蕙田案以上士设庶羞加馔之二
　　钦定义疏正馔之列其在东之东者以西为上豆与俎是也其在东之西者以东为上簋与铏是也加馔之列其在西之北者以东为上粱与稻是也其在西之南者以西为上庶羞是也一陈馔之间亦必相变如此
　　蕙田案以上设加馔
　　赞者负东房告备于公【注复告庶羞具者以其异馔】赞升賔【注以公命命賔升席】賔坐席末取粱即稻祭于酱湇间【注即就也祭稻粱不于豆祭祭加宜于加】
　　【张氏尔岐曰酱湇不得言加注偶误粱是公所亲设酱湇亦公所亲设公设是馔尊处故祭粱不于豆而于此耳】
　　赞者北面坐辩取庶羞之大兴一以授賔賔受兼壹祭之【注一一受之而兼壹祭之庶羞轻也自祭之于膷臐之间以异馔也】
　　【敖氏继公曰祭不言其所亦于酱湇间可知】
　　钦定义疏賔之祭馔者六其亲取以祭者三为赞所授以祭者三然于豆则辩取之而后擩擩而后祭于铏则既扱而擩之辩辩而后祭于簠则取粱即稻而后祭是皆兼壹而祭也赞所授者于簋曰取辩兴以授賔而賔祭之于俎曰辩取兴以授賔而賔祭之于羞亦曰辩取兴以授賔而賔兼壹祭之是赞皆壹授而賔皆兼壹而祭也注于俎谓賔每肺兴受而祭是以赞为非壹授賔亦非壹祭也于羞谓壹壹授之而兼壹祭之是以赞为非壹授惟賔为壹祭也似皆不合于经祭于膷臐之间亦以其为加馔之上豆故意之云尔蒙粱稻而言则敖氏谓湇酱间者近之正馔祭于豆间加馔祭于湇酱间亦足以别矣
　　賔降拜【注拜庶羞　疏上文正馔公先拜賔答拜此賔先拜公公答拜】公辞賔升再拜稽首公答再拜
　　蕙田案以上賔祭加馔
　　賔北面自间坐左拥簠粱右执湇以降【注自间坐由两馔之间也拥抱也必取粱者公所设也以之降者堂尊处欲食于阶下然也】公辞賔西面坐奠于阶西东面对西面坐取之栗阶升北面反奠于其所降辞公【注奠而后对成其意也降辞公敬也必辞公者为其尊而亲临已食侍食赞者之事】
　　【张氏尔岐曰成其意者成其降食阶下之意降辞公辞公之亲临也】
　　公许賔升公揖退于箱【注箱东夹之前俟事之防】摈者退负东塾而立【注无事】賔坐遂卷加席公不辞【注赞者以告公公聴之重来优賔　疏公既在序外賔食在户西若不告公公何以知之明知赞者告公也公来则劳賔不来则賔不劳故不来者所以优饶賔也】
　　钦定义疏大射仪賔有加席不辞者以公亦有加席也此无阼席故賔卷之
