<!-- { "loadSidebar": true } -->
　　嘉靖九年罢歴代帝王南郊从祀令建歴代帝王庙于都城西岁以仲春秋致祭后并罢南京庙祭十年春二月庙未成躬祭歴代帝王于文华殿凡五坛丹陛东西名臣四坛礼部尚书李时言旧仪有赐福胙之文赐者自上而下之义惟郊庙社稷宜用歴代帝王止宜云答诏可十一年夏庙成名曰景徳崇圣之殿殿五室东西两庑殿后祭器库前为景徳门门外神库神厨宰牲亭钟楼街东西二坊曰景徳街八月壬辰亲祭帝由中门入迎神受福胙送神各两拜嗣后岁遣大臣一员行礼四员分献凡子午卯酉祭于陵寝之岁则停秋祭王圻续通考嘉靖九年庚寅右中允廖道南奏今之郊祀列歴代帝王一坛于五岳四渎之间是跻人鬼于天神地祗南畿歴代帝王庙每岁致祭宜归本庙下礼部议复奏云迎奉明防天地四坛祈报之祭俱不从祀今乃仍归本庙为当再行南京太常寺加添春祭庶不失我祖宗敬礼前代帝王之意从之仍行南京太庙加春祭一坛已而上命建庙于北都致祭上谓礼臣曰古先帝王春祭南京不必增待庙成春秋俱在京行礼礼部臣奏云营建庙宇非旬月可完若候庙貌完备诚恐缓不及事有悮春祭合无嘉靖十年暂于南京本庙权添春祭一祭有防来春暂于文华殿设坛朕亲一举
　　蕙田案世宗罢帝王郊坛从祀最得礼意
　　明会典十一年定亲祭仪先期太常寺预设牲醴香帛乐舞等如仪锦衣卫设随朝驾设上拜位于殿中设御幄于景德门之左是日早免朝上服常服御奉天门太常寺卿跪奏请皇上诣王庙祭歴代帝王上乘舆由长安右门出至庙门由中门入至幄次降舆具祭服出导引官导上由中门中道至拜位典仪唱乐舞生就位执事官各司其事内赞奏就位上就拜位典仪唱迎神乐作乐止内赞奏搢圭奏上香上三上香讫奏出圭复位内赞奏两拜兴平身传赞陪祀官同典仪唱奠帛行初献礼乐作内赞奏诣神位前执事官各捧帛爵跪进于各神位前乐暂止内赞读祝奏跪传赞陪祀官同读祀官取祝读讫乐作内赞奏俯伏兴平身传赞陪祀官同乐止典仪唱行亚献礼乐作仪同初献惟不读祝乐止典仪唱行终献礼仪同亚献乐止太常寺卿进立于坛东西向唱答福胙内赞奏诣饮福位奏搢圭奏跪光禄寺卿以福酒跪进于上右内赞奏饮福酒上饮讫光禄寺卿以福胙跪进于上右内赞奏受胙上受讫奏出圭俯伏兴平身传赞陪祭官同乐止典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导引官导上入御幄易祭服陞辇还宫
　　王圻续通考嘉靖十三年甲午秋七月朔例遣道士致祭帝王陵寝夏言复奏云本庙秋祭合宜停免春祭既无从祀仍当遣举行从之遂着为令
　　嘉靖十八年御史谢少南因上南廵言庆都为帝尧肇封之地尧母乃帝喾元妃陵墓俱存乞表扬以逹孝以光廵幸上曰尧父母异陵可见合葬非古祠寝令有司修之少南建白可嘉改授翰林检讨兼司直
　　明史礼志嘉靖二十四年以礼科陈棐言罢元世祖陵庙之祀及从祀木华黎等复迁唐太宗与宋太祖同室凡十五帝从祀名臣三十二人
　　明会典嘉靖间更定遣官祝文曰仰惟诸帝昔皆奉天抚世创治安民皇祖景慕不忘春秋致祭着在令甲朕特遣建殿宇恭修恒祀时维仲【春秋】谨遣辅臣以牲帛庶品用享列圣予惟冲昧敬体皇祖追报之防惟诸帝鉴临来格于斯庶副予诚之至尚飨
　　右歴代古帝王祀典

　　五礼通考卷一百十六
<经部,礼类,通礼之属,五礼通考>
　　钦定四库全书
　　五礼通考巻一百十七
　　刑部尚书秦蕙田撰
　　吉礼一百十七
　　祭先圣先师
　　蕙田案古者立学必祭先圣先师所以报本反始崇徳而劝学也其礼有三曰释奠曰释币曰释菜释币告祭用之礼不常行常行之礼释奠释菜而已宋欧阳子曰释奠释菜祭之略者也释奠有乐无尸释菜无乐则其又略也此可见释奠礼重而释菜礼轻矣自释菜之礼亡于唐宋间学官所举惟略存释奠之仪耳古者四时常祭止及先师惟始立学及衅器告祭等乃及先圣说者谓先师亲而不尊不嫌于数先圣尊而不亲不嫌于疏故也后世之祭则每以先师配先圣而祭则俱祭矣至先圣先师之称攷之经传未尝举其人以实之其先圣则长乐刘氏谓虞庠以舜夏学以禹殷学以汤东胶以文王也其先师则康成所谓诗有毛公书有伏生礼有髙堂生乐有制氏也此恐亦臆度之词而未必然也汉魏以还或以周公为先圣孔子为先师或以孔子为先圣顔回为先师诚如长孙无忌所云顔回夫子互作先师宣公周公迭为先圣者至贞观时始欲定以孔子为先圣顔回为先师虽一变于永徽而旋复于显庆自此而后千年莫改而封爵之崇諡号之美笾豆之加登歌之盛冕旒之数代増世益至于用天子之礼乐而后称其徳焉葢名曰释奠而祭仪实与大祀埒矣至嘉靖间又于文华殿有圣师之祭此则于学校之外重出者也今取学宫之祭与周礼所云死为乐祖祭于瞽宗之义合者俱入此门而封諡器数之递加配食崇祀之増损各详载始末以备参考若夫阙里之尊崇褒成之奉祠虽亦出于崇儒尊圣之盛心而无关于东序虞庠之秩节别为一卷以附其后云
　　周礼春官大司乐掌成均之法以治建国之学政而合国之子弟焉凡有道者有徳者使教焉死则以为乐祖祭于瞽宗【注道多才艺者徳能躬行者若舜命夔典乐教胄子是也死则以为乐之祖神而祭之明堂位曰瞽宗殷学也泮宫周学也以此观之祭于学宫中　疏祭乐祖必于瞽宗者案文王世子云春诵夏太师诏之瞽宗以其教乐在瞽宗故祭乐祖还在瞽宗彼虽有学干戈在东序以诵为正文王世子云礼在瞽宗书在上庠则学礼乐在瞽宗祭礼先师亦在瞽宗若然则书在上庠书之先师亦祭于上庠其诗则春诵夏在东序则祭亦在东序也】
　　【林氏之奇曰祭于瞽宗记所谓春夏释奠于先师秋冬亦如之是也】
　　【吕氏祖谦曰设教受教当知无穷意思若死则配食于乐祖祭于学校使天下常不忘所谓君子以教思无穷者也】
　　礼记祭义祀先贒于西学所以教诸侯之徳也【注西学周小学也先贒有道徳王所使教国子者　疏以先贤有徳故祀之令诸侯尊敬有徳此小学郑注云周小学则周之小学在西郊王制云养庶老于虞庠虞庠在国之西郊是也】
　　蕙田案先贤兼先圣先师在内
　　右统论祀先圣先师
　　文王世子凡学春官释奠于其先师秋冬亦如之【注官谓礼乐诗书之官周礼曰凡有道者有徳者使教焉死则以为乐祖祭于瞽宗此之谓先师之类也若汉礼有髙堂生乐有制氏诗有毛公书有伏生亿可以为之也不言夏夏从春可知也释奠者设荐馔酌奠而已无迎尸以下之事　疏官谓诗书礼乐之官者谓所教之官也若春诵夏则太师释奠也教干戈则小乐正乐师等释奠也教礼者则执礼之官释奠也皇氏云其教虽各有时其释奠则四时各有其学备而行之引周礼大司乐文证乐之先师也后世释奠祭之然则礼及诗书之官有道有徳者亦使教焉死则以为书礼之祖后世则亦各祭于其学也以大司乐掌乐故特云乐祖其余不见者周礼文不具也亿是发语之声言此等之人亦可以为先师也以其三时释奠独不言夏故言夏从春可知也以其释奠直奠置于物无食饮酬酢之事故云设荐馔酌奠而已无迎尸以下之事释奠所以无尸者以其主于行礼非报功也】
　　【魏氏了翁曰传者谓各于所习之学祭先师夫周公孔子非周鲁之所得而专也而经各立师则周典安有是哉古者民以君为师仁鄙寿夭君实司之而臣则辅相人君以师表万民者也自孔子以前曰圣曰贤有道有徳则未有不生都显位没祭大烝者此非诸生所得祀也自君师之职不修学校废井牧坏民散而无所系于是始有师弟子羣居以相讲授者所谓各祭其先师疑秦汉以来始有之而诗书礼乐各有师不能以相通则秦汉以来为士者断不若是之隘也此亦可见世变日降君师之职下移而先王之道分裂矣然而春秋战国之乱犹有圣贤为之师秦汉以来犹有专门为之师故所在郡国尚存先师之号奠祠于学故记人识于礼而传者又即其所见闻以明之也】
　　凡始立学者必释奠于先圣先师【注谓天子命之教始立学者也先圣周公若孔于　蔬诸侯言始立学必释奠于先圣先师则天子始立学亦释奠于先圣先师也天子云四时释奠于先师不及于先圣者则诸侯四时释奠亦不及先圣也始立学云必用币则四时常奠不用币也天子立虞夏商周四代之学若诸侯止立时王一代之学有大学小学耳云先圣周公若孔子者以周公孔子皆为先圣近周公处祭周公近孔子处祭孔子故云若立学为重故及先圣常奠为轻故惟祭先师此经始立学故奠先圣先师】
　　【陈氏祥道曰徳之小者亲而不尊故其祭数故四时释奠止于先师德之大者尊而不亲故始立学乃祭先圣】
　　【刘氏彛曰周有天下立四代之学虞庠则以舜为先圣夏学则以禹为先圣殷学则以汤为先圣东胶则以文王为先圣各取当时左右四圣成其徳业者为之先师以配享焉此天子立学之法也】
　　钦定礼记义疏郑于先师惟以汉人为比于先圣言周公若孔子于下有国故言若唐虞有防龙伯夷周有周公鲁有孔子则所谓先圣先师大约系能教之人未必是帝王且地异而时不同未必定某为先圣某为先师如刘氏説也记曰祀先贤于西学贤者师与圣之统名其祀之总在西学又未必五学各有一先圣数先师也唐初以周公为先圣孔子为先师后从房乔议改孔子为先圣顔子为先师至明嘉靖改孔子为至圣先师而先圣先师合为一矣至三皇五帝唐元宗尝立庙京师元成宗立三皇庙于府州县嘉靖间于文华殿奉皇师伏羲神农轩辕帝师尧舜王师禹汤文王皆南向先圣周公先师孔子东西向则先圣先师之号又分然而孔子之祀自国学以及天下州县皆行而圣师惟春秋开讲亲行释奠礼用羮酒果脯束帛而已其轻重逈不侔也
　　及行事必以币【疏皇氏云行事必用币谓礼乐器成及出军之事其告用币而已按衅器用币下别具其文此行事必用币系于释奠之下皇氏乃离文析句其义非也】
　　凡释奠者必有合也有国故则否【注国无先圣先师则所释奠者当与邻国合也若唐虞有防龙伯夷周有周公鲁有孔子则各自奠之不合也　疏此谓诸侯之国释奠之时若己国无先圣先师则合祭邻国先圣先师谓彼此二国共祭此先圣先师故云合也非谓就他国而祭之当遥合祭耳若己国有先圣先师则不须于邻国合也故云有国故则否】
　　陈氏祥道曰必有合合舞与声有国故则否与国有大故去乐意同
　　朱子曰以下文大合乐攷之有合当为合乐国故当为丧纪凶札之类
　　蕙田案周礼大胥春合舞秋合声故曰必有合当以朱子陈氏説为长
　　凡大合乐必遂养老【注大合乐谓春入学舍菜合舞秋颁学合声于是时也天子则视学焉遂养老者谓用其明日也　疏凡者非一之词其月令季春大合乐则亦在其中以其文自明故郑不引之耳周礼大胥春合舞秋合声虽无天子视学之文又月令季春大合乐天子亲往则明春合舞秋合声之时天子亦亲往也】
　　陈氏祥道曰视学养老皆同日也郑氏谓用其明日误矣
　　【叶氏梦得曰天子一入学而所教者三释奠以教重道合乐以教崇徳养老以教致孝】
