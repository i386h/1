<!-- { "loadSidebar": true } -->
　　【周礼屦人注王吉服有九舄有三等赤舄为上冕服之舄诗云王锡韩侯衮赤舄则诸侯与王同下有白舄黒舄　疏赤舄舄中之上六冕之舄也冕服皆上纁下而画以衮龙赤舄者象纁裳故也下有白舄黒舄者白舄配韦弁皮弁黒舄配冠弁服冠弁服诸侯视朝之服燕礼记云燕朝服郑云诸侯与其羣臣日视朝之服也谓冠端缁带素韠白屦也白屦即与皮弁素积白屦同今以黒舄配之不与裳同色者朝服与端大同小异皆端缁布衣而裳有异耳若朝服则素裳白屦若端之裳则玉藻云韠君朱大夫素士爵韦是韠从裳色则天子诸侯朱裳大夫素裳皆不与裳同色者但天子诸侯舄有三等端既不得与祭服同赤舄若与韦弁皮弁同白则黒舄无所施故从上士裳无正而黒舄也大夫端素裳亦从裳黒屦矣】
　　蕙田案天子诸侯白舄以配韦弁皮弁冠弁黒舄以配端但司服所掌九服别无端故康成于冠弁之下注云王卒食以居则端以端与冠弁大同小异因附见之耳贾疏泥于注中三等舄配九服之文因谓黒舄配冠弁服既又知其非也复多方以通之窃谓不如云黒舄配端之直捷也
　　又案端之服与朝服同惟裳与屦舄异朝服君素裳白舄臣素裳白屦端则天子诸侯朱裳黒舄大夫素裳黒屦上士裳中士黄裳下士杂裳同用黒屦其大夫端素裳与朝服不异贾公彦谓礼穷则同然朝服之屦以素端服以黒则亦有别矣
　　特牲馈食礼记其服皆朝服冠缁带缁韠【注皆者谓賔及兄弟朝服者诸侯之臣与其君日视朝之服大夫以祭命賔兄弟缘孝子欲得嘉賔尊客以事其祖祢故服之缁韠者下大夫之臣】
　　蕙田案朝服素裳素韠上下同之此记云缁韠与士冠礼异疑缁当为素因上有缁带之文而误耳郑氏以为下大夫之臣缁韠于他书无所考
　　礼记玉藻诸侯朝服以日视朝于内朝【注朝服冠端素裳也　疏案王制云周人衣而养老注衣素裳天子之燕服为诸侯朝服彼注云衣则此端也若以素为裳则是朝服此朝服素裳皆得谓之端故论语云端章甫注云端端诸侯朝服若上士以为裳中士以黄为裳下士以杂色为裳天子诸侯以朱为裳则皆谓之端不得名为朝服也】
　　【玉藻疏皇氏云畿内诸侯朝服用缁衣畿外用衣狐青是畿外诸侯朝服之裘熊氏以为内外诸侯朝服皆缁衣以羔为裘不用狐青也案王制直云衣而养老不辨内外之异又诗唐风羔裘豹袪卿大夫之服桧风云羔裘逍遥郑云朝燕之服也论语云缁衣羔裘注云诸侯之朝服羔裘者必缁衣为裼唐桧鲁非畿内之国何以并云羔裘若此衣为畿外诸侯则郑注此何得云大夫士也】
　　【陈氏澔曰诸侯以冠缁衣素裳为朝服凡在朝君臣上下同服】
　　蕙田案朝服缁衣也亦可称端者缁与虽浅深不同而皆黒色从其相近而名之也端而不素裳则不得云朝服贾孔三礼疏析之当矣
　　孔子曰朝服而朝卒朔然后服之【注谓诸侯与羣臣也诸侯视朔皮弁服疏朝服缁衣素裳而朝谓每日朝君卒朔然后服之者卒朔谓卒告朔之时服皮弁告朔礼终脱去皮弁而后服朝服也】
　　【陈氏澔曰听朔重于视朝诸侯之朝服端素裳而听朔则皮弁故卒听朔之礼然后服朝服而视朝也】
　　朝服之以缟也自季康子始也【注亦僣宋王者之后疏案王制云殷人缟衣而养老燕服则为朝服宋是殷后故朝服以缟】
　　【方氏慤曰朝服以布不以纯以缁不以缟后世反之始乎季康子之失礼】
　　【陈氏澔曰朝服之布十五升先王之制也季康子始用生绢后人因之故记者原其所自】
　　杂记朝服十五升
　　诗周南羔羊羔羊之皮素丝五紽【传大夫羔裘以居疏谓居于朝廷非居于家也论语曰狐貉之厚以居注云在家所以接賔客则在家不服羔裘矣论语注又云缁衣羔裘诸侯视朝之服卿大夫朝服亦羔裘惟豹祛与君异耳明此为朝服之裘非居家也】
　　郑风缁衣缁衣之宜兮【传缁黒色卿士听朝之正服也笺缁衣者居私朝之服也天子之朝服皮弁服也　疏此缁衣即士冠礼所云主人冠朝服缁带素韠是也诸侯与其臣服之以日视朝故礼通谓此服为朝服美武公善为司徒而经云缁衣则缁衣卿士所服也而天子与其臣皮弁以日视朝则卿士旦朝于王服皮弁不服缁衣故知是卿士听朝之正服谓既朝于王退适治事之馆释皮弁而服以听其所朝之政也又云退适治事之处为私对在天子之庭为公此私朝在天子宫内即下句适子之馆兮是也舜典云辟四门者注云卿士之职使为己出政教于天下言四门者亦因卿士之私朝在国门鲁有东门防仲宋有桐门右师是后之取法于前也彼言私朝者在国门谓卿大夫夕治家事私家之朝耳与此不同何则玉藻説视朝之礼曰君既视朝退适路寝使人视大夫大夫退然后适小寝释服君使人视其事尽然后休息则知国之政教事在君所断之不得归适国门私朝明国门私朝非君朝矣玉藻云天子皮弁以日视朝是天子之朝服皮弁故退适诸曹服缁衣也】
　　羔裘羔裘如濡洵直且侯【笺缁衣羔裘诸侯之朝服也】
　　朱子集传葢美其大夫之辞
　　羔裘豹饰孔武有力【传豹饰缘以豹皮也　疏礼君用纯物臣下之故袖饰异皮】唐风羔裘羔裘豹袪自我人居居【笺羔裘豹祛在位卿大夫之服也】羔裘豹袖自我人究究
　　桧风羔裘羔裘逍遥狐裘以朝【传羔裘以游燕狐裘以适朝国无政令使我心劳　笺诸侯之朝服缁衣羔裘大蜡而息民则有黄衣狐裘今以朝服燕祭服朝是其好洁衣服也】苏氏轼曰锦衣狐裘所以朝天子之服也
　　严氏粲曰狐裘有青有白有黄此诗不指何色郑氏以为黄衣狐裘谓桧君以祭服而朝也苏氏以为狐白谓桧君以朝天子之服而听其国之朝也二説不同狐青为臣下之服非桧君所服桧君好洁衣服亦必不服狐黄当从苏氏以为狐白
　　蕙田案朱子集传从苏氏説
　　羔裘翺翔狐裘在堂【疏上言以朝谓日出视朝此云在堂谓正寝之堂人君日出视朝乃退适路寝以听大夫所治之政二者于礼同服羔裘今桧君皆用狐裘故二章各举其一】
　　论语缁衣羔裘【疏缁衣羔裘谓朝服也士冠礼云主人冠朝服缁带素韠注云冠委貌朝服者十五升布衣而素裳不言色者衣与冠同色是朝服色即缁色之小别此説孔子之服云缁衣羔裘玉藻亦云羔裘缁衣以禓之是羔裘禓用缁衣明其上正服亦缁色也下文又曰羔裘冠不以吊是羔裘所用配冠羔裘之上必用缁布衣为裼裼衣之上正服亦是缁色又与冠相配故知缁衣羔裘是诸侯君臣日视朝之服也】
　　吉月必朝服而朝【注孔曰吉月月朔也朝服皮弁服疏皮弁服与君视朔之服也鲁自文公不行视朔之礼孔子恐其礼废故每于月朔必衣此视朔之服而朝于君所谓我爱其礼也】
　　蕙田案仪礼礼记所谓皮弁服与朝服其用不一然皮弁自皮弁服朝服自朝服未有以皮弁为朝服者何也葢皮弁天子视朝之服端卿大夫视私朝之服二者似皆可称朝服而不然者以在朝君臣同服而皮弁綦饰有五采三采之不同端服则有裳黄裳杂裳之别独冠弁为诸侯君臣之朝服上下同之其不同者惟诸侯白舄大夫士白屦诸侯之羔裘纯色大夫羔裘豹袖二端无大分别故谓之朝服也玉藻称孔子曰朝服而朝卒朔然后服之夫告朔之服皮弁服也必卒朔而视朝然后脱皮弁而服朝服则朝服非皮弁服礼记所载甚明孔氏邢氏之説非也
　　聂氏三礼图説张镒图云缁二服素韠素带朱绿终禆佩山玉白舄青絇繶纯天子之卿服以从燕诸侯诸侯之孤卿大夫服以朝君
　　蕙田案素带朱绿终裨佩山玉白舄专据诸侯而言卿大夫与君不同
　　蕙田案诸侯朝服以视朝朝服周礼司服谓之冠弁服郑注冠弁委貌也冠弁亦谓之冠士冠礼主人冠朝服注冠委貌是也其名委貌者郑氏云委犹安也言所以安正容貌也亦谓之委左氏传刘定公曰吾与子弁冕端委以治民临诸侯又晏子端委立于虎门国语晋侯端委以入武宫董安于曰臣端委以随宰人诸所云端者朝服之端所云委者委貌也其制经无明文聂崇义三礼图委貌有四式其一旧图云委貌进贤冠其遗象是也其二汉志云委貌与皮弁冠同制是也其三张镒图云诸侯朝服之冠士之端之冠诸侯之冠弁此三冠与周天子委貌形制相同是也其四则梁正因阮氏之本而图委貌与前三法形制又殊聂氏疑不敢定而以张氏为得之诚然但张氏亦畧有语病葢诸侯朝服之冠即冠弁亦即委貌本无二制其天子诸侯卿大夫士之端服惟裳制有异其冠则皆冠与朝服之冠亦无二制也张氏之説似犹岐而视之矣诸侯之朝服缁衣素裳素带朱绿终辟佩山玉素韠白舄其裘则以羔缁衣以裼之知者诗郑风缁衣之宜兮郑武公以诸侯入为周卿士在私朝则服缁衣是缁衣为诸侯朝服也缁衣之布亦十五升杂记朝服十五升是也缁衣亦谓之衣王制周人衣而养老注衣素裳天子之燕服为诸侯朝服士冠礼疏云为六入缁为七入深浅不同郑以缁与同色者大同小异皆是黒色故云同也亦谓之端论语注端诸侯朝服葢端者端正之义以朝服用正幅为之故云端矣知素裳素韠者司服注冠弁服亦积素以为裳玉藻注朝服冠端素裳也又士冠礼朝服素韠韠与裳同色故云素裳素韠矣素带朱绿终辟佩山玉张镒图亦云然葢以玉藻文推得之燕礼记燕朝服注朝服谓冠元端缁带素韠白屦也贾疏以为诸侯朝服应白舄而云白屦者引士冠礼成文其实诸侯当白舄其臣则白屦也诸侯朝服羔裘诗羔裘如濡笺云缁衣羔裘诸侯之朝服是也其臣亦羔裘而豹褎诗羔裘豹饰羔裘豹祛羔裘豹褎玉藻羔裘豹饰缁衣以禓之皆大夫士之礼也孔頴达曰礼君用纯物臣下之故袖饰异皮陈用之乃以天子视朝服麛裘青豻褎诸侯视朝服羔裘豹饰上下同之其不然乎裼裘之制汉唐注疏家以为裘之上有裼衣裼衣之上又有正服故邢叔明疏论语云羔裘裼用缁衣明其上正服亦缁色也陈用之则谓袒而见裘曰裼揜而充裘曰袭素衣麑裘则麑裘之上素衣其正服也缁衣羔裘则羔裘之上缁衣其正服也黄衣狐裘锦衣狐裘葢亦若此诗曰衣锦尚褧葢惟锦加褧以恶文着余衣固不然也此説似亦有理并存之以俟考
　　又案以上冠弁服
