<!-- { "loadSidebar": true } -->
　　取水于月以火燧取火于日为明水火左以水沃牛右肩手执鸾刀以切牛毛血荐之而即更衣中侍上熟行礼斋日四法食丈二尺拒案以陈三十六肉六气谷饭赞飨一人秩六百石主赞天子太祝令主荐酒太牢令主馔陈太常主导赞烝举庙中非法八月诸侯王酎金助祭以九太牢用豚八百枚铏羮三百鸡鳬鴈鱼皆千枚赐中都官吏卒以丁庙旁牛四十头助供乐用三千四百二十八人祠立九旗于庭下功臣四十人食堂下西阶南凡上堂上后房中妇子祠用禾稄长八尺广八寸深四寸凡八十一祭御仆媵公祭于庙门外塾上用壶酒四胫骨药西箱歌秦海龙舞武徳文始五行蕙田案祭不欲疏疏则怠祭不欲数数则凟先王之制嵗以四祭为正又有禘祭以追逺祫祭以合食可谓仁至义尽矣而其致敬孝享自庀牲卜日誓戒致齐祼献迎牲杀牲燔燎荐血荐爓荐俎荐豆笾黍稷其时则自三月前十日前一日各有期限其物则牢酒饔鼎皆有定数其人则太宰宗伯祝史下至羊人鸡人皆有定职其礼入庙朝践馈食九献皆有定节夫子论周礼所谓监二代而郁郁乎文者殆如是矣自秦变古制汉初典章散亡叔孙通号为习礼随时迎合上意因陋就简一切为权宜之制于是古先制度紊灭防尽即当时制度典册疎畧其详亦不可得闻今所考见者唯汉旧仪所载畧见祭祀之节宗庙八月饮酎彷佛秋尝之意而春祠夏礿冬烝之礼废矣寝庙正祠一嵗二十有二荐新之享杂出不伦原庙一嵗十二祠闰加一祠园庙一嵗四祠凡嵗大祠五十二小祠千一百而月游衣冠更属不经伊古迄今祭礼之坏乱未有甚于西京者也惟八月饮酎仪夕牲明水火鸾刀荐血毛上熟畧存古意然法食丈二尺诸侯王酎金助祭以九太牢用豚八百枚铏羮三百鸡鳬鴈鱼皆千枚赐官吏卒牛四十头供乐用三千四百余人更不知何为也自汉礼坏于叔孙而先王之制不可复矣
　　汉书礼乐志汉兴叔孙通因秦乐人制宗庙乐大祝迎神于庙门奏嘉至【李奇曰嘉善也善神之至】犹古降神之乐也皇帝入庙门奏永至以为行步之节犹古采齐肆夏也干豆上奏登歌【干豆脯羞之属】独上歌不以筦乱人声欲在位者徧闻之犹古清庙之歌也登歌再终下奏休成之乐【服防曰叔孙通所奏作也】美神明既享也皇帝就酒东箱坐定奏永安之乐美礼已成也又有房中祠乐髙祖唐山夫人所作也【髙帝姬也姓唐山】周有房中乐至秦名曰夀人凡乐乐其所生礼不忘本髙祖乐楚声故房中乐楚声也至孝惠二年使乐府令夏侯寛备其箫筦更名曰安世乐髙祖庙奏武徳文始五行之舞孝文庙奏昭徳文始四时五行之舞孝武庙奏盛徳文始四时五行之舞武徳舞者髙祖四年作以象天下乐已行武以除乱也文始舞者曰本舜招舞也髙祖六年更名文始以示不相袭也五行舞者本周舞也秦始皇二十六年更名曰五行也四时舞者孝文所作以明示天下之安和也盖乐已所自作明有制也【师古曰言自制作也】乐先王之乐明有法也【师古曰遵前代之法】孝景采武徳舞以为昭徳以尊太宗庙至孝宣采昭徳舞为盛徳以尊世宗庙诸帝庙皆常奏文始四时五行舞云髙祖六年又作昭容乐礼容乐昭容者犹古之昭夏也主出武徳舞【苏林曰言昭容乐生于武徳舞　刘奉世曰予谓主出者此舞出则主奏之故下文云出用乐者　言舞不失节能以乐终也】礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大抵皆因秦旧事焉
　　蕙田案礼乐志称汉兴乐家有制氏【服防曰鲁人善乐事】以雅乐声律世世在太乐官但能纪其铿锵鼔舞而不能言其义【师古曰铿锵金石之声也】是当时古乐犹存但乐工习其器而不能心知其意耳倘乐经未亡儒者得而讨论之则犹可庶防也奈篇章尽燔于火叔孙止因秦乐人而制乐宜其去古逺矣然古宗庙乐有四节登歌下管兴舞间歌合乐见于仪礼而可想见虞廷之制作者叔孙所制犹彷佛其条理焉胜于后世多矣汉庙舞文始即招舞五行舞即周舞周舞者大武也上述虞舜下继文武有深意焉是汉虽有武徳昭徳自制之舞而前代之舞犹存犹古大合乐之意矣盖汉初虽遭秦废古之后而乐工金石之器不与诗书并火故仅存焉
　　又案志云河间献王献所集雅乐天子下太乐官常存肄之嵗时以备数然不常御常御及郊庙皆非雅声则叔孙所作尚非雅音而河间所献又复不存盖古乐之难言久矣观承案乐义可以心悟铿锵鼓舞不可以言传汉世去古未逺古乐音节尚存其一二故制氏世官畧能循习其度数班史反惜其不能言乐义不知在今日乐义尚能言之正难在纪其铿锵鼓舞尔
　　安世房中歌十七章其诗曰
　　大孝备矣休徳昭清髙张四县乐充宫廷【晋灼曰四县乐四县也天子宫县师古曰谓设宫县而髙张之县古悬字】芬树羽林云景杳冥【师古曰言所树羽葆其盛若林芬然众多仰视髙逺如云日之杳防也】金支秀华庶旄翠旌【张晏曰金支百二十支秀华中主有华艳也旄钟之旄也文颖曰析羽为旌翠羽为之也臣瓒曰乐上众饰有流遡羽葆以黄金为支其首敷散若草木之秀华也师古曰金支秀华瓒説是也庶众也庶旄翠旌谓析五采羽注翠旄之首而为旌耳】
　　七始华始肃倡和声【孟康曰七始天地四时人之始华始万物英华之始也以为乐名如六英也师古曰肃敬也言歌者敬而唱谐和之声】神来宴娭庶防是聴【师古曰娭戯也言庶防神来宴戯聴此乐也】粥粥音送细亝人情【晋灼曰粥粥敬惧貌也细防也以乐送神防感人情使之齐肃也师古曰粥音弋六反】忽乘青熙事备成【师古曰言还神礼毕忽登青天而去福熙之事皆备成也】清思眑聈经纬冥冥【苏林曰聈音窈师古曰聈聈幽静也经纬谓经纬天地】
　　我定厯数人告其心【师古曰言臣下各竭其心致诚殻也】勅身齐戒施教申申【应邵曰勅谨敬之貌师古曰齐读曰斋】乃立祖庙敬明尊亲大矣孝熙四极爰轃【师古曰熙亦福也四极四方极逺之处也尔雅曰东至于泰逺西至于邠国南至于濮铅北至于祝栗谓之四极轃字与臻同】
　　王侯秉徳其隣翼翼【师古曰隣言徳不孤必有隣也翼翼恭敬也】显明昭式清明鬯矣皇帝孝徳【师古曰鬯古畅字畅通也】竟全大功抚安四极
　　海内有奸纷乱东北【师古曰谓匈奴】诏抚成师武臣承徳【师古曰成师言各置部校师出以律也春秋左氏传曰成师以出】行乐交逆箫勺羣慝【晋灼曰箫舜乐也勺周乐也言以乐征伐也师古曰言制定新乐教化流行则逆乱之徒尽交欢也慝恶也勺读曰酌　刘敞曰予谓逆迎也乐音洛言师行而和乐逺迩皆迎也】肃为济哉盖定燕国【师古曰匈奴服从则燕国安静无冦难也】
　　大海荡荡水所归髙贤愉愉民所怀【李奇曰愉愉怿也师古曰荡荡广大貌也愉愉和乐貌也怀思也言海以广大之故众水归之王者有和乐之徳则人皆思附也】大山崔百卉殖民何贵贵有徳【师古曰言大山以崔嵬之故能生养百卉明君以崇髙其徳故为万姓所尊也】
　　安其所乐终产【师古曰万物各安其所而乐终其产也】乐终产世继绪【师古曰言传祚无究】飞龙秋游上天【苏林曰秋飞貌也师古曰庄子有秋驾之法者亦言驾马腾骧秋秋然也杨雄赋曰秋秋跄跄入西园其义亦同读者不晓秋义或改此秋字为秫稷之秫失之逺矣】髙贤愉乐民人【师古曰言王者有愉愉之徳故使众人皆安乐】
　　丰草葽女罗施【孟康曰葽音四月秀葽之葽盛貌也应劭曰女罗兔丝也延于松栢之上异类而犹载之况同姓言族亲不可不覆遇也】譱何如谁能回【师古曰回乱也言至徳之善上古帝皇皆不如之而不可干乱】大莫大成教徳长莫长被无极雷震震电燿燿明徳乡治本约【服防曰与臣民之约师古曰乡方也言王者之威取象雷电明示徳义之方而治政本之约约读曰要】治本约泽大【师古曰政教有常则恩惠溥洽】加被宠咸相保【师古曰言徳政所加人被宠渥则室家老幼皆相保】
　　【也】徳施大世曼夀【师古曰曼延也】
　　观承案泽大大字非韵疑误李氏光地谓应是久字愚意作久字便与保夀叶且下文徳施大者也世曼夀者久也正与此句收应作结
　　都荔遂芳窅窊桂华【苏林曰窅音窅眰之窅窊音窊下之窊孟康曰窅出窊入都良薜荔之香鼔动桂华也晋灼曰桂华似殿名次下言桂华冯冯翼翼承天之则言树此香草以絜齐其芳气乃达于宫殿也臣瓒曰茂陵中书歌都孋桂英美芳鼔行如此复不得为殿名师古曰诸家説皆未尽也此言都良薜荔俱有芬芳桂华之形窅窊然也皆谓神宫所有耳】孝奏天仪若日月光【师古曰言以孝道进承于天天神下降故有光】乘四龙回驰北行羽旄殷盛芬哉芒芒【师古曰芬亦谓众多芒芒广逺之貌】孝道随世我署文章【师古曰署犹分部也一曰表也】桂华
　　蕙田案桂华是都荔遂芳十句章名宜附于我署文章之后犹美芳二字附于克绰永福之后也刻汉书者不知悮冠于冯冯翼翼之上耳
　　冯冯翼翼承天之则【师古曰冯冯盛满也翼翼众貌也】吾易久逺烛明四极【晋灼曰易疆易也久固也武帝自言拓境广逺安固也师古曰此説非也久犹长也自言疆易逺大耳非武帝时也不得云拓境】慈惠所爱美若休徳【师古曰若顺也休亦美也】杳杳冥冥克绰永福【师古曰绰缓也亦谓延长也】美芳【刘奉世曰桂华美芳皆二诗章名本侧注在前篇之末传冩之误遂以冠后后词无美芳亦当作美若矣】
　　硙硙即即师象山则【孟康曰硙硙崇积也即即充实也师众也则法也积实之盛众类于山也】呜呼孝哉案抚戎国蛮夷竭欢象来致福【李奇曰象译也蛮夷遣译致福贡也】兼临是爱终无兵革【师古曰兼临言在上位者普包容也】嘉荐芳矣告灵飨矣告灵既飨徳音孔臧【师古曰飨字合韵皆音乡孔甚也臧善也】惟徳之臧建侯之常承保天休令问不忘【师古曰建侯封建诸侯也易屯卦曰利建侯休美也令善也问名也】
　　皇皇鸿明荡侯休徳【服防曰侯惟也臣瓒曰天下荡平惟帝之休徳】嘉承天和伊乐厥福【师古曰伊是也】在乐不荒惟民之则
　　浚则师徳下民咸殖令问在旧孔容翼翼【师古曰浚深也师众也则法也殖生也旧久也翼翼敬也言有深法众徳故能生育羣黎久有善名其容甚敬也】孔容之常承帝之明【师古曰帝谓天也下皆类此】下民之乐子孙保光【师古曰言永保其光宠也】承顺温良受帝之光嘉荐令芳夀考不忘【师古曰不忘言长久也】
　　承帝明徳师象山则【师古曰众象山而为法言不骞不崩】云施称民永受厥福【师古曰言称物平施其泽如云也】承容之常承帝之明下民安乐受福无疆
　　右汉庙享
　　后汉书世祖本纪建武元年秋八月癸丑祠髙祖太宗世宗于怀宫
　　祭祀志建武二年立髙庙于洛阳四时祫祀髙祖为太祖文帝为太宗武帝为世宗如旧余帝四时春以正月夏以四月秋以七月冬以十月及腊一嵗五祀
