<!-- { "loadSidebar": true } -->
　　【苏轼应诏防曰自三代之衰井田废兵农异处兵不得休而为民民不得息肩而无事于兵者千有余年而未有如今日之极者也三代之制不可复追矣至于汉唐犹有可得而言者夫兵无事而食则不可使聚聚则不可使无事而食此二者相胜而不可并行其势然也今夫有百顷之闲田则足以牧马千驷而不知费聚千驷之马而输百顷之刍则其费百倍此易晓也昔汉之制有践更之卒而无营田之兵虽皆出于农夫而方其为兵也不知农夫之事是故郡县无常屯之兵而京师亦不过有南北军期门羽林而已边境有事诸侯有变皆以虎符调发郡国之兵至于事已而兵休则涣然各复其故是以其兵虽不离农而天下不至于弊者未尝聚也唐有天下置十六卫府兵天下之府八百余所而屯于关中者至有五百然皆无事则力耕而积谷不惟以自赡养而又足以广县官之储是以兵虽聚于京师而天下亦不至于弊者未尝无事而食也今天下之兵不耕而聚于畿辅者以数十万计皆仰给于县官有汉唐之患而无汉唐之利择其偏而兼用之是以兼受其弊而莫之分也天下之财近自淮甸而逺至于吴楚凡舟车所至人力所及莫不尽取以归于京师晏然无事而赋敛之厚至于不可复加而三司之用犹苦其不给其弊皆起于不耕之兵聚于内而食四方之贡赋非特如此而已又有循环往来屯戍于郡县者昔建国之初所在分裂拥兵而不服太祖太宗躬擐甲胄力战而取之既降其君而籍其疆土矣然其故基余孽犹有存者上之人见天下之难合而恐其复发也于是出禁兵以戍之大自藩府而小至于县镇往往皆有京师之兵由此观之则是天下之地一尺一寸皆天子自为守也而可以长久而不变乎费莫大于养兵养兵之费莫大于征行今出禁兵而戍郡县逺者或数千里其月廪岁给之外又日供其刍粮三岁而一迁往者纷纷来者累累虽不过数百为軰而要其归无以异于数十万之兵三岁而一出征也农夫之力安得不竭餽运之卒安得不疲且今天下未尝有战闘之事武夫悍卒非有劳伐可以邀其上之人然皆不得为休息闲居无用之兵者其意以为为天子出戍也是故美衣丰食开府库辇金帛若有所负一逆其意则欲羣起而噪呼此何为者也天下一家且数十百年矣民之戴君至于海隅无以异于畿甸亦不必举疑四方之兵而专信禁兵也曩者蜀之有均赋近岁贝州之乱未必非禁兵致之臣愚以为郡县之土兵可以渐训而阴夺其权则禁兵可以渐省而无用夫武健岂有常所哉山川之所习风气之所咻四方之民一也昔者战国尝用之矣蜀人之怯懦吴人之短小皆尝以抗衡于上国夫安得禁兵而用之今之土兵所以钝弊劣弱而不振者彼见郡县皆有禁兵而待之异等是以自弃于贱隷役夫之间而将吏亦莫训也苟禁兵渐省而以其资粮益优郡县之土兵则彼固以欢欣踊跃出于意外戴上之恩而愿效其力又何遽不如禁兵耶夫土兵日以多禁兵日以少天子扈从捍城之外无所复用如此则内无屯聚仰给之费而外无迁徙供亿之劳费之省者又已过半矣】
　　蕙田案此论养兵之害
　　又案宋能革唐方镇之弊而不能复唐府卫之制禁军厢军乡兵蕃兵一皆出于召募其立法之谬葢沿唐人中叶之秕政而又有甚焉者也何则唐内有禁军外委方镇当其势足以相制则犹可并收其利至宋乃尽收四方劲兵列营京畿又立为更戍分遣禁旅戍守边城往来交错旁午道路于是无事而坐糜廪食有事而莫与分忧天下之大皆天子自为战守也但有唐之弊而并无唐之利矣约而论之亦有三变其始当太祖太宗之世法制尚明威令犹肃亦足为治久之弊生兵皆不可用一变而为韩魏公之刺义勇再变而为王介甫之保甲三变而为童贯之増额矣逓变而逓衰皆因立法原未尽善故自汉以来战功之无足称国势之弱未有如宋者范氏欧阳氏苏氏司马氏及马贵与所论召募之害与廪给之患可谓深切着明矣后人可不鉴哉
　　观承案宋兵之三变极确然童贯之増额直不足道矣惜乎介甫之保甲其名甚高而法不简要意不虚公本欲利民而适以祸民也夫
　　右宋军制
　　金史兵志诸部之民无他徭役壮者皆兵平居则听以渔佃射猎习为劳事有警则下令部内及遣使诣诸贝勒征兵凡歩骑之仗糗皆取备焉其部长曰贝勒行兵则称曰明安穆昆从其多寡以为号明安者千人长也穆昆者百夫长也贝勒之副曰富勒珲士卒之副从曰伊勒希部卒之数初无定制
　　右金军制
　　元史兵志世祖时内立五卫以总宿卫诸军卫设亲军都指挥使外则万户之下置总管千户之下置总把百户之下置弹压立枢宻院以总之遇方面有警则置行枢宻院事已则废而移都镇抚司属行省万户千户百户分上中下万户佩金虎符符趺为伏虎形首为明珠而有三珠二珠一珠之别千户金符百户银符万户千户死阵者子孙袭爵死病则降一等总把百户老死万户迁他官皆不得袭是法寻废后无大小皆世其官独以罪去者则否若夫军士则初有蒙古军特黙齐军蒙古军皆国人特黙齐军则诸部族也其法家有男子十五以上七十以下无众寡尽佥为兵十人为一牌设牌头上马则备战闘下马则屯聚牧养孩幼稍长又籍之曰渐丁军既平中原发民为卒是为汉军
　　右元军制
　　明史兵志明革元旧制自京师达于郡县皆立卫所外统之都司内统于五军都督府而上十二卫为天子亲军者不与焉征伐则命将充总兵官调卫所军领之既旋则将上所佩印官军各回卫所葢得唐府兵遗意于谦创立团营简精鋭一号令兵将相习其法颇善宪孝武世四朝营制屡更而威益不振卫所之兵疲于番上京师之旅困于占役驯至末造尺籍久虚行伍衰耗矣
　　蕙田案此明军制总论
　　王圻续通考明初立大都督府以朱文正为大都督节制中外诸军事寻设左右都督都督同知都督佥事洪武十三年又以其权归于一衙门设中左右前后五军都督府分领在京各卫所在外都司卫所其在京锦衣等亲军上直卫又不五府若有征讨之役以公侯伯及三等直署都督充总兵官名曰挂印将军其在外镇守地方武臣原为挂印
　　蕙田案此五军都督府
　　明史兵志班军者卫所之军番上京师总为三大营者也初永乐十三年诏边将及河南山东山西陜西各都司中都留守司江南北诸卫官简所部卒赴北京以俟临阅京操自此始
　　京军三大营一曰五军一曰三千一曰神机其制皆备于永乐时于谦为兵部尚书谦以三大营各为教令临期调拨兵将不相习乃请于诸营选胜兵十万分十营团练每营都督一号头官一都指挥二把总十领队一百管队二百于三营提督中推一人充总兵官监以内臣兵部尚书或都御史一人为提督其余军归本营曰老家京军之制一变宪宗立复之増为十二于是集九边突骑家丁数万人于京师名曰外四家立两官防选团营及勇士四卫军于西官防操练正徳元年所选官军操于东官防自是两官防军为选锋而十二团营且为老家矣世宗立王邦瑞摄兵部因言国初京营劲旅不减七八十万元戎宿将常不乏人自三大营变为十二团营又变为两官防虽浸不如初然额军尚三十八万有竒今武备积弛见籍止十四万余而操练者不过五六万支粮则有调遣则无比敌骑深入战守俱称无军即见在兵率老弱疲惫市井逰贩之徒衣甲器械取给临时此其弊不在逃亡而在占役不在军士而在将领葢提督坐营号头把总诸官多世胄纨袴平时占役营军以空名支饷临则肆集市人呼舞博笑而已先年尚书王琼毛伯温刘天和常有意振饬然将领恶其害已阴谋阻挠军士又习于骄惰竞倡流言事复中止醸害至今乞大振乾纲遣官精核帝是其言命兵部议兴革于是悉罢团营两官防复三大营旧制张居正当国综覈名实羣臣多条上兵事大防在足兵选将营务颇饬久之帝厌政廷臣渐争门户习于偷惰遂日废弛大率京军积弱由于占役买闲其弊实起于纨袴之营帅监视之中官竟以亡国云
　　王圻续通考景泰中土木变后兵渐耗散用兵部尚书于谦议择三大营精鋭骑兵十万分为十营团操以备警急是为团营余歩骑仍归三大营曰老营天顺初罢八年复置成化初罢三年复置分为十二营凡十二万人曰奋武耀武练武显武敢勇果勇効勇鼓勇立威伸威威振威毅皇帝集九边家将突骑凡数万人聚京师号威武营上自为大将军而十二营自如嘉靖初兵政大废弛边报岁益急团营见兵少乃仅选三万骑听征号曰东西二官防各都督一人总之而团营所余者非老弱则入元帅中贵私家矣庚戍罢十二营并为三大营五军营副将一员叅将四员逰击将军四员神枢营副将一员佐击将军六员练勇叅将六员神机营将校亦如之隆庆四年大学士赵贞吉奏将见操官军分为左右中前后五营各择一将分统责令开营训练而以文臣廷覈之收戎政印归之内府有事则领勅挂印而命将阃外事完则缴勅纳印而归将营中下兵部议不尽合乃请仍旧制分五军神枢神机三大营各以总兵一员统之各给勅关防而以文职大臣一员总理之余如贞吉言
　　杨一清请理戎政疏太祖设五府四十八卫太宗都燕京仍立五府増七十二卫设五军神机三千大营操演武艺又以河南山东中都大寜四都司官军轮聚京师岁教月练无事足以壮国威有警足以御外侮厥后兵务渐弛正统己巳北狄侵侮几危宗社景泰初于谦乃于三大营中挑选精鋭者分立十营团操是为团营四方有警或用一营二营三营以次挨拨而行不用临期挑选后増为十二团营于时一有警报大军一出四方慑服嗣后因陋就简垂四十年而戎马日耗士卒之殷实者出钱包班而其名徒存贫难者饥寒困苦而其形徒在衣裳褴防气息奄奄平居且不能自存安能为国以捍御百战之敌哉每遇有警欲拨一二万之兵未免于各营通行挑选欲再选拨一二万恒以不足数为虑夫军以卫民民以养军今各营官军月支米八万一千五百有余石以一岁计之该食米九十七万八十余石是皆百姓膏血之余及选用战兵求二三万而不足当事岂不为之寒心哉至于统兵将官亦皆临期选用将不知兵兵不知将迟缓日月旋置军装将官已至关口士卒尚在京城都人相传为笑口是不堪用徒费刍粮也中外士夫亦皆以京军为不足用正徳年间山东北直等处羣盗纵横乃调宣大陜西辽东边军征之逾年始得平定是岂强榦弱枝之意哉幸而其时三边无警假使边民不可掣调则内盗将置之不问乎今失此不为后益难图乞勅提督官申教练之法加优防之恩禁剥削之害严役占之条痛革宿弊修复旧规使耳目一新精采一变内治既举外攘何难所以壮国家元气而延生民之命脉者庶其在此也
　　蕙田案以上明京营
　　明史兵志亲军上二十二卫旧制止十二卫后増设金吾左以下十卫俱称亲军指挥使司不属五府又设腾骧等四卫亦系亲军并武功永清彭城及长陵等十五卫俱不属府
　　王圻续通考在京二十二卫锦衣至虎贲为上十二卫金吾至通州本北平都司卫为上十卫凡二十二卫名亲军指挥使司腾骧武骧左右四卫亦名亲军指挥使司武功三卫以匠故工部长陵景陵献陵茂陵泰陵康陵七卫为陵卫并不都督府亦不称亲军其余分五府留守五卫者国初都镇抚司总领禁卫改为留守五卫专廵察守卫京卫都督府者上府移兵部亲军卫直达兵部
　　蕙田案以上不都督府
　　又案以上俱系明京师之兵
