<!-- { "loadSidebar": true } -->
　　魏书孝文帝本纪太和十一年冬十月甲戌诏曰乡饮礼废则长幼之序乱孟冬十月民间歳隙宜于此时导以徳义可下诸州党里之内推贤而长者教其里人父慈子孝兄友弟顺夫和妻柔不率长教者具以名闻隋书礼仪志隋制国子寺每歳以四仲月上丁释奠于先圣先师年别一行乡饮酒礼州郡县亦每年于学一行乡饮酒礼
　　唐书太宗本纪贞观六年七月己巳诏天下行乡饮酒礼通典贞观六年诏曰此年丰稔闾里无事乃有堕业之人不顾家产朋逰无度酣宴是耽危身败徳咸由于此自非澄源正本何以革兹弊俗可先録乡饮礼一卷颁示天下每年令州县长官亲率长幼依礼行之庶乎时识亷耻人知敬让
　　册府元龟永隆元年七月制曰乡饮之礼为日已久宜令诸州每年遵行乡饮之礼
　　唐书选举志唐制取士之科由州县者曰乡贡皆懐牒自列于州县试已长吏以乡饮酒礼会属僚设宾主陈俎豆讲管牲用少牢歌鹿鸣之诗因与耆艾叙长少焉武后长安二年始置武举亦以乡饮酒礼送兵部
　　蕙田案鹿鸣宴之名始于此
　　通典开元十八年宣州刺史裴耀卿上疏曰州牧县宰所主者宣礼乐典册经籍所以教者返古还淳上奉君亲下安乡族外州逺郡俗习未知徒闻礼乐之名不知礼乐之实窃见以乡饮酒礼颁行于天下比来唯贡举之日畧用其仪闾里之间未通其事臣在州之日率当州所管一一与父老百姓劝遵行礼奏乐歌至白华华黍南陔由庚等章言孝子养亲及羣物遂性之义或有泣者则人心有感不可尽诬但以州县久絶雅声不识古乐伏计太常具有乐器太常久备和声请令天下三五十大州简有性识人于太常调习雅声仍付笙竽琴瑟之类各三两事令比州转次造习每年各备礼仪准令式行稍加劝奬以示风俗
　　唐开元礼乡饮酒【正齿位附】
　　乡饮酒之礼刺史为主人【此为贡人之中有明经进士身兼徳行孝谊灼然明着道表门闾及有秀才皆刺史为主人若无上佐摄行事】先召乡之致仕有徳者谋之贤者为宾其次为介又其次为众宾与之行礼而宾举之【介以下无其人则阙正齿位每年季冬县令为主人乡之老人六十以上有徳行者一人为宾次一人为介又其次为三宾又其次为众宾】主人戒宾立于宾大门外之西东面宾立东阶下西面将命者立于宾之左北面受命立于门外之东西面曰敢请事主人曰某日行乡饮酒之礼请某子临之将命者入告宾出立于门东西面北向再拜毋辱主人答拜主人曰吾子学优行髙应兹观国某日展礼请吾子临之宾曰某固陋恐辱命敢辞主人曰谋于父师少师莫若吾子贤敢固以请宾曰夫子申命之某敢不敬须主人再拜宾拜主人退宾拜送主人戒介亦如之【戒辞曰某日行乡饮酒之礼请吾子临之正齿位无戒宾】其日质明设宾席于楹间近北南向设主人席于阼阶上西向设介席于西阶上东向设正宾【正齿位云三宾下仿此】席三于宾席之西各南向皆不属焉又设堂下众宾席于西阶西南面北上【正齿位设众宾席于楹间近南北向东上】设两壶于宾席之东北少退酒在西加勺幂置篚于壶南东肆实以爵觯设賛者位于东阶东西面北上宾介及宾至在于防事大门外之右东向北上执事者俱复位主人迎宾于门外之左西面拜宾宾答拜又西南面拜介介答拜又西南面揖众宾众宾报揖主人又揖宾宾报揖主人先入门降而右西面宾入门而左东面介及众宾序入立于宾西南东面北上众宾非三宾者皆北面东上【凡宾主拜揖问施皆有相賛正齿位众宾立于三宾之后】主人将进揖当阶【据礼作陈】揖宾皆报揖至阶主人曰请吾子升宾曰某敢辞主人曰固请吾子升宾曰某敢固辞主人曰终请吾子升宾曰某敢终辞主人升自阼阶宾升自西阶当楣北面立执罇者彻幂主人适篚跪取爵兴适罇实之进宾席前西北面献宾宾西阶上北面立主人少退宾进于席前受爵退复西阶上北面立主人退于阼阶上北面拜送爵宾少退賛者荐脯【正齿位葅醢下仿此】于宾席前【正齿位宾以下年六十者三豆七十者四豆八十者五豆九十及主人皆六豆】宾自西方升席南面立賛者设折俎【正齿位无折俎】宾跪左执爵右取脯醢祭于笾豆之间遂祭酒啐酒兴降席东适西阶上北面跪卒爵兴适罇实之进主人席前东面南酢主人主人于阼阶上北面拜宾少退主人进受退复阼阶下北面立宾退复西阶上北面拜送爵賛者荐脯醢于主人席前主人由席东自北方升席賛者设折俎【正齿位无折俎】主人跪左执爵右取脯醢遂祭酒兴自南方降度复阼阶上北面跪卒爵执爵兴跪奠爵于东序端兴适篚跪取觯实之以酬复阼阶上北面跪奠觯遂拜执觯兴宾西阶上答拜主人跪祭遂饮卒觯执觯兴适罇实之进宾席前北面宾拜主人少退宾既拜主人跪奠觯于荐西兴复阼阶上位宾遂进席前北面跪取觯复西阶下位主人北面拜送宾进席前北面跪奠觯于荐东兴复西阶上位主人北面揖遂降立于阼阶下西面宾降立于西阶西当西席东面【主人将兴降于礼故宾不居堂上位】主人进延介主人揖介介报揖至阶一让主人升阼阶介升西阶皆当楣北面立主人诣东序端跪取爵兴适罇实之进于介席前西南面献介介西阶上北面拜主人少退介进北面受爵退复位主人于介右北面拜送爵介少退主人立于西阶之东賛者荐脯醢于介席前介进自北方升席賛者设折俎【正齿位无折俎】介跪左执爵右取脯醢遂祭酒执爵兴自南方降席北面跪卒爵执爵兴介授主人爵主人适罇实之以酢于西阶上立于介右北面跪奠爵遂拜执爵兴介答拜主人跪祭遂饮卒爵执爵兴进跪奠爵于西楹南还阼阶上揖降介降立于宾南主人于阼阶前西面揖众宾遂升适西楹南跪取爵适罇实之进于西阶下南面献众宾之长升西阶上北面拜受爵主人于众宾长之右北面拜送賛者荐脯醢于其席前众宾之长升席跪左执爵右取脯醢祭酒执爵兴退于西阶上立饮讫授主人爵降复位主人又适罇实之进于西阶上南面献众宾之次者如献众宾长之礼又次一人升饮亦如之主人适罇实酒进于西阶上南面献堂下众宾每一人升受爵跪祭立饮賛者徧荐脯醢于其位讫主人受爵奠于篚主人与宾一揖一让升宾介众宾序升即席设工人席于堂庑西阶之东北面东上【侧边曰庑】工四人入先二瑟后二歌工持瑟升自西阶就位坐工歌鹿鸣卒歌升入立于堂下北面奏南陔讫乃间歌南有嘉鱼笙崇丘乃合乐周南闗雎召南鹊巢讫司正升西阶【司正为主人之賛礼乐之正既成将留宾虑有懈惰立司正以监之】跪取觯于篚兴适罇实之降自西阶诣阶间右还北面跪奠觯拱手少立跪取觯遂饮卒觯再拜宾降席取觯于篚适罇实之诣阼阶上北面酬主人主人降席进立于宾东【初起旅酬也凡旅酬者少长以齿】宾跪奠觯遂拜执觯兴主人答拜宾立饮卒觯适罇实之进阼阶上东南面授主人主人再拜宾少退主人受觯宾于主人之西北面拜送【旅酬同阶礼杀】宾揖复席主人进西阶上北面酬介介降席自南方进立于主人西北面主人跪奠觯遂拜执觯兴介答拜主人立饮卒觯适罇实之进西阶上西南面立介拜主人少退介受觯主人于介东北面拜送主人揖复席司正升自西阶北面立相旅曰某子受酬受酬者降席自西方近北面立于介右【旅序也于是介酬众宾又以次序相酬也某者众宾也同姓则以伯仲别之又同则一以某字别之受酬者由介东尊介使不失故位】司正退立于序端东面【避受酬者又使其賛相上下】介跪奠觯遂拜执觯兴某子答拜介立饮卒觯适罇实之进西阶上西南面授某子某子受觯介立于某子之左北面揖复席司正曰某子受酬受酬者降自西方立于某子之左北面某子跪奠觯遂拜执觯兴受酬者答拜某子受立饮卒觯适罇实之进西阶上西南面授之受酬者受觯某子立于受酬者之右揖复席次一人及堂下众宾受酬亦如之于某子卒酬者以觯跪奠于篚复阶下位司正适阼阶上东面受命于主人主人曰请坐于宾司正回北面告于宾曰请宾坐宾曰唯命【宾主之词皆司正】宾坐各就席坐【若宾主俱公服者则皆降脱屦于阶下主人先左宾先右礼毕降纳如常正齿位于楹间北面乃觯而言曰朝廷率由旧章敦行礼教凡我长幼各相劝朂忠于国孝于亲内睦于闺门外比于乡党无或愆堕以忝所生宾主以下皆再拜司正跪奠觯再拜跪取觯饮卒觯兴宾主以下皆坐司正适篚跪奠觯兴降复其位】司正降复位乃羞【羞进也所进者醢正齿位无进羞】无算爵无算乐【算数也宾主燕饮爵行无数醉而止三宾以上賛者二人行爵以下取足也正齿位又无算燕乐亦无数或间或合尽饮而止也】主人之賛者与焉燕讫宾主俱兴宾以下降自西阶主人降自东阶宾以下出立于门外之西东面北上主人送于门外之东西面再拜宾介逡巡而退
　　唐书韩思彦思彦子琬字茂贞举茂才名动里中刺史行乡饮饯之主人觯曰孝于家忠于国今始充赋请行无算爵儒林荣之
　　李栖筠栖筠为常州刺史行乡饮酒礼登歌降饮人人知劝
　　五代史李愚愚守左仆射是时兵革方兴天下多事而愚为相欲依古以创理乃请颁唐六典示百司使各举其职州县贡士作乡饮酒礼时以其迂阔不用宋史礼志乡饮酒之礼有三周礼乡大夫三年大比兴贤者能者乡老及乡大夫帅其吏与其众寡以礼宾之一也党正国索鬼神而祭祀则以礼属民而饮酒于序以正齿位二也州长春秋习射于序先行乡饮礼三也后世腊蜡百神春秋习射序宾饮酒之仪不行于郡国进贡士日设鹿鸣宴犹古者宾兴贤能行乡饮之遗礼也然古礼有宾主僎介与今之礼不同器以尊俎与今之器不同宾坐于西北介坐于西南主人坐东南僎坐东北与今之位不同主人献宾宾酢主人主人酬宾次主人献介介酢主人次主人献众宾与今之仪不同今制州军贡士之月以礼饮酒且以知州军事为主人学事司所在以提举学事为主人其次本州官人行上舍生当贡者与州之羣老为众宾亦古者序宾飬老之意也是月也会凡学之士及武士习射亦古者习射于序之意也唐贞观所颁礼惟明州独存淳化中会例行之玉海淳化三年诏有司讲求乡饮酒故事命学士承防苏易简等撰乐章三十四鹿鸣六南陔二嘉鱼八崇丘二闗雎十鹊巢六五月礼院详定其仪后不果行宋史乐志淳化乡饮三十四章
　　鹿鸣呦呦命侣与俦宴乐嘉宾既献且醻献醻有序休祉无疆展矣君子邦家之光　鹿鸣呦呦在彼中林宴乐嘉宾式昭徳音徳音愔愔既乐且湛允矣君子实慰我心　鹿鸣呦呦在彼髙冈宴乐嘉宾吹笙鼓簧币帛笺笺礼仪蹡蹡乐只君子利用宾王　鹿鸣相呼聚泽之蒲我乐嘉宾鼓瑟吹竽我命防酒以燕以娱何以赠之纁粲如　鹿鸣相邀聚之苗我美嘉宾令名孔昭我命防酒以歌以謡何以置之大君之朝　鹿鸣相应聚山之荆我燕嘉宾鼓簧吹笙我命防酒以逢以迎何以荐之于王庭
　　右鹿鸣六章章八句
　　赡彼南陔时物嘉良有泉清泚有兰馨香晨饮是汲夕膳是尝慈顔未悦我心靡遑　嬉嬉南陔眷眷慈顔和气怡色奉甘与鲜事亲是宜事君是思防朂忠孝邦家之基
　　右南陔二章章八句
