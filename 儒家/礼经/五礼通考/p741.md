<!-- { "loadSidebar": true } -->
　　【盛氏世佐曰周礼宫伯职云掌王宫之士庶子大司马职云王吊劳士庶子则相又云大防同则帅士庶子而掌其政令司士职周知卿大夫士庶子之数酒正职共飨士庶子之酒凡此皆以庶子继士而言谓卿大夫士之支庶子也以贵防子弟且有宿卫之劳故献之以其未有爵命故献在士后若燕义所云庶子官即周礼之诸子其爵为下大夫于诸侯则上士也其位当在西方东面其献亦当在西阶上不于此也左右者侍卫近习之臣而正则其长也左右非一故不言其官然以诗书考之云汉以膳夫共称立政与擕仆并数则其职掌亦略可见矣】
　　蕙田案经云献庶子于阼阶上又云宵则庶子执烛于阼阶上则庶子者公之近臣从公而位在阼阶者也先郑注周礼以为宿卫之官者得之注疏据燕义谓即诸子之官固非而敖氏郝氏盛氏以为卿大夫士之子恐亦未尽然也至解左右正则郝氏盛氏之説为长注疏失之凿矣
　　又案以上献庶子以下
　　无算爵【注算数也爵行无次无数惟意所劝醉而止】士也有执膳爵者有执散爵者
　　【敖氏继公曰亦各序进盥洗其觯以升】
　　【盛氏世佐曰膳爵象觯也以酌膳故曰膳爵散爵角觯也以酌散故曰散爵】
　　执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答拜【注席下席西也古文曰公答再拜　疏自旅酬以前受公爵皆降拜升成拜至此不复降拜者礼杀故也賔与卿大夫席皆南面统于君皆以东为上故知席下为席西也】
　　受赐爵者以爵就席坐公卒爵然后饮【注不敢先虚爵明此劝惠从尊者来也】执膳爵者受公爵酌反奠之【注宴欢在于饮酒成其意】
　　【盛氏世佐曰公既卒爵不以降奠于篚而复实之者欲公重举此觯也不与散爵并行而反奠于君所者象觯非臣所饮也】
　　受赐爵者兴授执散爵执散爵者乃酌行之【注予其所劝者】唯受爵于公者拜卒受爵者兴以酬士于西阶上士升大夫不拜乃饮实爵【注乃犹而也】
　　【张氏尔岐曰此实爵当是大夫自酌与之不使人代】
　　士不拜受爵大夫就席士旅酌亦如之
　　【张氏尔岐曰亦旅于阶下而不拜也】
　　公有命彻幂则卿大夫皆降西阶下北面东上再拜稽首公命小臣辞公答再拜大夫皆辟【注命彻幂者公意殷勤必尽酒也小臣辞不升成拜明虽醉正臣礼也不言賔賔弥臣也君答拜于上示不虚受也】
　　【敖氏继公曰幂两甒之幂也命彻幂者命执幂者遂彻之示与臣下同此酒不自异也在堂者皆降拜谢君意也士不拜贱不敢与君为礼也云有命又云则见其然否不定也拜下臣之正礼也必辞之者以賔在其中也】
　　遂升反坐士终旅于上如初【注卿大夫降而爵止于其反席卒之】
　　【朱子曰士方旅而大夫降则爵止不行公辞而大夫复升士乃终旅于上】
　　无算乐【注升歌间合无数也取欢而已其乐章亦然】
　　蕙田案以上无算爵
　　宵则庶子执烛于阼阶上司宫执烛于西阶上甸人执大烛于庭阍人为大烛于门外【注宵夜也烛燋也甸人掌共薪蒸者庭大烛为位广也阍人门人也为作也作大烛以俟賔客出】
　　【刘氏彛曰燕以示慈惠则贵舒缓故饮至夜而不为过所以致其厚也飨以训恭俭则贵谨饬故飨在朝而不为速所以致其敬也】
　　钦定义疏阼阶上者为公烛也庶子时入直宿卫故主之西阶上者为賔烛也司宫掌寝故主之庭者为士若旅食烛也甸人掌薪蒸故主之门外者为賔出烛也阍人掌出入故主之门外之烛曰为盖树而不执
　　賔醉北面坐取其荐脯以降【注取脯重得君赐】
　　【敖氏继公曰賔未醉不敢起既醉不敢留余人之出者皆以賔为节也】
　　奏陔【注陔陔夏乐章也賔出奏陔夏以为行节也凡夏以钟鼓奏之】賔所执脯以赐钟人于门内霤遂出【注必赐钟人钟人掌以钟鼔奏九夏今奏陔以节已用赐脯以报之明虽醉不忘礼古文赐作锡】卿大夫皆出【注随賔出也】公不送【注賔礼讫是臣也】
　　蕙田案以上燕毕賔出
　　公与客燕【注谓四方之使者　疏燕异国卿大夫与臣子同惟戒賔为异故于礼末见之】曰寡君有不腆之酒以请吾子之与寡君须臾焉使某也以请【注君使人戒客辞也礼使人各以其爵寡鲜也犹言少徳谦也腆善也上介出请入告】对曰寡君君之私也君无所辱赐于使臣臣敢辞【注上介出答主国使者辞也私谓独受恩厚也君无所为辱赐于使臣谦不敢当也敢者怖惧用势决之辞】寡君固曰不腆使某固以请寡君君之私也君无所辱赐于使臣臣敢固辞【注重传命固如故】
　　【朱子曰寡君君之私也以下是客对辞】
　　【张氏尔岐曰使者重传命戒客客重使上介致辞】
　　寡君固曰不腆使某固以请某固辞不得命敢不从【注许之也于是出见主国使者辞以见许为得命】
　　【朱子曰某固辞以下是客对辞】
　　致命曰寡君使某有不腆之酒以请吾子之与寡君须臾焉【注亲相见致君命辞也】君贶寡君多矣又辱赐于使臣臣敢拜赐命【注贶赐也犹爱也敢拜赐命从使者拜君之赐命犹谦不必辞也】
　　【朱子曰君贶寡君以下是客对辞】
　　蕙田案以上公与客燕
　　记燕朝服于寝【注朝服者诸侯与其羣臣日视朝之服也谓冠端缁带素韠白屦也燕于路寝相亲昵也　疏冠端缁带素韠白屦皆士冠礼文其实诸侯当白舄其臣当白屦也】
　　蕙田案此记服及燕所
　　其牲狗也亨于门外东方【注亨于门外臣所掌也】
　　【敖氏继公曰门外东方爨所在也古者寝庙之门外皆有爨吉则在东凶则在西】
　　蕙田案此记牲
　　若与四方之賔燕则公迎之于大门内揖让升【注四方之賔谓来聘者也自戒至于拜至皆如公食亦告馔具而后公即席小臣请执幂请羞者乃迎賔也】
　　钦定义疏必迎之者别于己臣也迎不于门外者别于朝賔也此所迎賔其正聘使也故下云賔为茍敬其介之为賔者当从聘使而入于公与賔揖让时止于门外之位
　　賔为茍敬席于阼阶之西北面有脀不哜肺不啐酒其介为賔【注茍且也假也主国君飨时亲进醴于賔今燕又且献焉人臣不敢防烦尊者至此升堂而辞让欲以臣礼燕为恭敬也于是席之如献诸公之位言茍敬者賔实主国所宜敬也脀折俎也不哜啐似若尊者然也介门西北面西上公降迎上介以为賔揖让升如初礼主人献賔献公既献茍敬乃媵觚羣臣即位如燕也　疏言茍敬者賔实主国所宜敬但为辞让故以命介为賔不得敬之今虽以介为賔不可全不敬于是席之于阼阶西而且敬之故云茍敬也上燕己臣子之时献賔献公既即媵觯以酬賔今茍敬之前有荐有俎实与君同则知献公后即献茍敬乃可酬賔也】
　　【敖氏继公曰茍诚也实也燕主为賔而设賔于是时虽不为正賔而实为主君之所敬故云茍敬也公与賔既揖让升公拜至賔答拜公乃揖賔各就席公降摈者以命命上介为賔上介礼辞许再拜稽首公答拜上介出公乃升就席摈者纳賔皆如羣臣为賔之礼必以上介为賔者礼君与臣燕为賔者不以公卿而以大夫虽燕异国之臣亦如之賔卿也上介大夫也故以上介为賔也阼阶之西诸公之位也席茍敬于是且有脀皆尊异之不哜啐者辟正賔】
　　盛氏世佐曰燕礼轻于飨而外臣与己国之臣又有间若以聘賔为燕賔公亲献与则賔意有所不安且非所以通欵曲致殷勤也使宰献与则与待己国之臣无异又非所以尊賔也于是席之于君侧诸公之位不哜不啐其礼似杀于賔而折俎之设又有非己国诸公所得同者则其敬之也不以文而以实矣故云茍敬也必以介为賔者聘礼公于賔一食再飨介一食一飨其与賔行礼之时介每为賔所厌而不得伸我敬故必特为介设食飨之礼至燕则合之而以介为正賔则所以待介者亦不薄也此其斟酌于尊卑丰杀之宜化裁乎賔主君臣之道信非圣人不能为也
　　无膳尊无膳爵【注降尊以就卑也】
　　【敖氏继公曰膳尊瓦大也膳爵象觚象觯也所燕者非己臣子故不宜自异】
　　蕙田案以上记与四方之賔燕
　　与卿燕则大夫为賔与大夫燕亦大夫为賔【注不以所与燕者为賔者燕为序欢心賔主敬也公父文伯饮南宫敬叔酒以路堵父为客此之谓也君但以大夫为賔者大夫卑虽尊之犹逺于君　疏此谓与己臣子燕法也】
　　朱子曰公所与燕者虽不为賔亦当如异国之賔为茍敬
　　钦定义疏飨食之主皆公自为之而燕则别立主者伸公尊也飨食之賔亦賔自为之而燕则别立賔者亦优尊也盖燕以序欢心故正主与正賔皆不欲其仆仆尔亟拜也此燕礼之义也
　　蕙田案此记为賔者
　　羞膳者与执幂者皆士也【注尊君也膳宰卑于士】羞卿者小膳宰也【注膳宰之佐也　疏以经不辨其人故记人言之】
　　蕙田案此记羞者执幂者
　　若以乐纳賔则賔及庭奏肆夏賔拜酒主人答拜而乐阕公拜受爵而奏肆夏公卒爵主人升受爵以下而乐阕【注肆夏乐章也今亡以钟镈播之鼓磬应之所谓金奏也记曰入门而县兴示易以敬也卿大夫有王事之劳则奏此乐焉　疏常燕己臣子无乐王事之劳或有或无故言若也九夏皆诗篇名颂之族类也钟师云掌金奏金谓钟及镈又云凡乐事以钟鼓奏九夏郑注云先击钟次击鼓是奏肆夏时有钟镈鼓磬彼经注虽不言磬但县内有此四者故郑兼言磬也言賔及庭奏肆夏则非寻常大夫为賔与宰夫为主人相对者谓若賔为茍敬四方賔之类特奏肆夏其事既重若非有王事之劳何以致此故也】
　　【陈氏曰賔及筵而乐作则阕于未卒爵之前公受爵而乐乃作则阕于卒爵之后】
　　钦定义疏此賔指所命之賔非谓所燕之賔也知者以賔拜酒主人答拜而乐阕决之也若所燕之賔入门而右而公尔之与拜酒之节逺矣
　　升歌鹿鸣下管新宫笙入三成【注新宫小雅逸篇也管之入三成谓三终也疏鹿鸣不言工歌新宫不言笙奏而言升歌下管欲明笙奏异于常燕常燕即上所陈四节是也特言下管新宫笙入三成者谓笙奏新宫三终申説下管之义】
　　【敖氏继公曰歌鹿鸣之三也大射云三终是也凡升歌皆歌三篇不止一篇而已下管亦然三成谓奏南陔白华华黍也于歌与管但言篇名于笙言三成文互见也】
　　钦定义疏乐以四节为正惟乡射不歌不笙不间大射不间不合者主于射略于乐也燕以序欢所重在乐故上经所言原备四节此文升歌一也下管二也笙入三也合乐四也虽不间有管则盛矣如谓笙入即奏新宫是阙一节仅有三节也且笙入于下管之后则方管时笙尚在外何由与管为一乎
　　遂合乡乐【注乡乐周南召南六篇也言遂者不间也】若舞则勺【注勺颂篇告成大武之乐歌也其诗曰于铄王师遵养时晦又曰实维尔公允师既合乡乐万舞而奏之所以美王侯劝有功也　疏言若者或为之舞或不为之舞舞则作周万舞之舞而奏勺诗传曰万者干舞也】
　　蕙田案以上记盛乐
　　唯公与賔有俎【注主于燕其余可以无俎】
　　蕙田案此记有俎者
　　献公曰臣敢奏爵以聼命【注授公释此辞不敢必受之疏谓主人献公及賔媵觯于公虽非献亦释此辞】
　　蕙田案此记献公之辞
