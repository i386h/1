<!-- { "loadSidebar": true } -->
　　酌献僖祖室大善　肃肃艺祖肇基鸿源权舆光大燕翼贻孙载祀惟永庆流后昆威灵在天顾我思存顺祖室大宁　思文圣祖长发其祥锡羡蕃衍德厚流光眷命自天卜世聿昌祗肃孝享降福无疆翼祖室大顺　明明我祖积德累仁居晦匿耀迈种惟勤帝图天锡辉光日新寝庙绎绎昭事同寅宣祖室大庆　洸洸我祖时惟鹰潜德弗耀发源灵长肆类配天永思不忘来顾来享百福是将太祖室大定　赫赫太祖受命于天赤符启运威加八埏神武戡难功无间然翼翼丕承亿万斯年太宗室大盛　穆穆太宗与天合德昧旦丕显干干翼翼敷佑下民时帝之力永怀圣神孝思罔极真宗室大明　煌煌真宗善继善承经武耀德臻于治平封祀礼乐丕昭鸿名陟配文庙皇图永宁彻豆丰安　鼎爼既陈笾豆既设金玉在庭师工就列备物有严着诚致洁孝维时思礼以雍彻
　　送神理安　神之来兮风肃然神之去兮升九天排凌竞兮还恍惚羽旄纷兮萧燔烟
　　绍兴以后时享二十五首
　　迎神兴安黄钟为宫　奉先严祀率礼大经时思致享肃荐芳馨竭诚备物乐奏和声真驭来止熈事克成
　　大吕为角　圣灵在天九闗崇深风马云车纷其顾临拥祥储休昭答孝心孝孙受祉万福是膺
　　太簇为征　嘉承和平秩祀为先乃练休辰祝史告防内心齐明祀具吉蠲交际恍惚如在后前
　　应钟为羽　道信于神神灵燕娭酒有嘉徳物惟其时缓节安歌乐奏具宜欣欣乐康福禄绥之
　　奉爼丰安　王假有庙子孙保光奉牲以告玉爼膏香专精厉意神其廸尝休承灵意申锡无疆
　　初献盥洗正安　恪恭祀典涓选休成设洗致洁直于东荣嘉觞祗荐明德惟馨祖考来格享兹孝诚升殿正安　冠佩雍容时惟上公享于清庙陟降弥恭笾豆静嘉粢盛洁丰孝孙有庆万福来同
　　僖祖室酌献基命　于穆文献自天发祥肇基明命锡羡无疆子孙千亿宗社灵长神之格思如在洋洋宣祖室酌献天元　天启炎厯集我大命长发其祥笃生上圣夷乱芟荒乾坤以定时祀聿修孝孙有庆太祖室酌献皇武　赫赫艺祖受天明命威加八纮德垂累圣祀事孔明有严笙磬对越在天延休锡庆太宗室酌献大定　明明在上时维太宗允武允文丕基绍隆于肃清庙昭报是丰皇灵格思福禄来同真宗室酌献熈文　于穆真皇维烈有光丕承二后奄奠万方威加戎狄道格穹苍歆时禋祀降福无疆仁宗室酌献美成　至哉帝德乃圣乃神恭已南面天下归仁歴年长乆垂裕后人祀脩旧典宝命维新英宗室酌献治隆　炎基克巩赫赫英宗绍休前烈仁化弥隆笃生圣子尧汤比踪烝尝万世福禄来崇神宗室酌献大明　于昭神祖运抚明昌肇新百度克配三王遐荒底绩圣武维永言执竞上帝是皇哲宗室酌献重光　于皇濬哲遹骏有声率时昭考丕显仪刑功光大业道协三灵永绥厥后来燕来宁徽宗室酌献承元　天锡神圣徽柔懿恭垂衣拱手遵制功配天立极体道居中佑我烈考万福攸同钦宗室端庆　于皇钦宗道备德宏允恭允俭克类克明孝遵前烈仁翊函生歆兹肆祀永燕宗祊髙宗室大德　于皇时宋自天保定髙宗受之再仆景命绍开中兴翼善傅圣何千万年永绥厥庆孝宗室大伦　圣人之德无加于孝思皇孝宗履行立教始终纯诚非曰笑貌于万斯年是则是效光宗室大和　维宋洽熈帝统于理万姓厚生三辰顺轨对时天休以燕翼子肃唱和声神其有喜文舞退武舞进正安　肃肃清庙于显维德我祀孔时我奏有翼秉翟载骏有来干戚神之燕娭休祥允格
　　亚终献文安　观德宗祏奕世烈光有严祀典粤循旧章乐谐九变献举重觞燕娭如在戬谷穰穰彻豆恭安　礼备乐成物称诚竭相维辟公神人以説歌雍一章诸宰斯彻天子万年无竞维烈
　　送神兴安　霜露既降时思展禋在天之御睠然顾歆乐成礼备言归靡停既安既乐福禄来成
　　上仁宗英宗徽号一首
　　入门升殿显安　于穆仁祖宠绥万方执竞英考迄用成康图徽宝册有烈其光庶几亿载与天无疆
　　上英宗尊号一首
　　入门正安　在宋五世天子神明羣公奉册廼鸿名金书煌煌遹昭厥成思皇多祜与天同声
　　增上神宗徽号一首【哲宗朝制】
　　升殿显安　于惟祢庙乃圣乃神秉文之士作起惟新建官稽古一视同仁庶几备号以享天人
　　绍兴十四年奉上徽宗册宝二首
　　册寳入门显安　于铄徽考如天莫名迨兹丕扬拟纯粹精温玉镂文来至于祊有严奕奕礼备乐成册宝升殿显安　金字煌煌瑶光灿灿羣工奉之登此宝殿对越祖宗式遵成宪威灵在天来止来燕上徽号显安　惟精惟一乃圣乃神鸿名克扬茂实斯宾如禹之功如尧之仁孝思永慕用诏无垠
　　淳熈十五年上高宗徽号三首
　　册宝入门显安　于穆髙皇功徳兼隆称天以诔初諡未崇载稽礼典扬徽垂鸿涓日之良登进庙宫册宝升殿显安　有瑑斯宝有编斯册导以麾仗奏以金石祲威盛容煌煌赫赫臣工奉之髙灵来格上徽号显安　中兴之烈髙掩商宗揖逊之美放勲比隆字十有六拟诸形容威灵在天裕后无穷
　　庆元三年奉上孝宗徽号三首
　　册宝入门显安　巍巍孝庙圣徳天通同符艺祖克绍髙宗有仪有册载推载崇镂玉绳金登奉祏宫册宝升殿显安　文金晶荧册玉辉润统绍乎尧德全于舜勤崇推髙子孝孙顺冠徳百王万年垂训上徽号显安　金石充庭珩璜在列绘画乾坤形容日月巍巍功德显显谟烈垂亿万年鸿徽昭揭
　　文献通考郊祀大礼前二日朝献景灵宫行礼仪注
　　陈设
　　前朝献三日仪銮司设大次于斋殿又设文武侍臣次于大次之前随地之宜行事助祭官宗室及有司次于宫之内外各随地之宜设东方南方客使次于文官之后西方北方客使次于武官之后又设馔幔于殿门外随地之宜前二日郊社令帅其属扫除宫之内外太常设燎炉于殿门之外又陈登歌之乐于殿上前楹间稍南北向设宫架于殿门外随地之宜立舞表于酂缀之间前朝献一日奉礼郎礼直官设皇帝位版于阼阶上西向饮福位于圣像之西南北向望燎位于殿下之东南向赞者设亚终献位于阼阶之东稍南西向大礼使左仆射于西阶之西稍南东向【与亚终献班相对】行事户部礼部刑部尚书吏部刑部侍郎光禄卿读册官举册官光禄丞于其西【光禄丞稍却】执事官位又于其后奉礼郎搏黍太祝太社太官令位于亚献之北西向稍却监察御史位二于大礼使之北东向俱稍却又设协律郎位二一于殿上磬虡之西北一于宫架西北俱东向押乐太常丞于登歌乐虡北押乐太常卿位于宫架之北良醖令于酌尊所俱北向又设文武助祭官宗室位于行事执事官之南东西相向诸方客使位于殿门之外随其方国又设告洁位于殿门之外设大礼使左仆射位于道西东向行事吏部户部礼部刑部尚书吏部刑部侍郎押乐太常卿光禄卿读册官举册官押乐太常丞光禄丞奉礼协律郎搏黍太祝太社太官令位于道东西向北上【押乐太常丞以下位稍却】监察御史位于尚书之右异位稍却光禄陈礼馔于殿门内在北南后太常设省馔位版于礼馔之南大礼使左仆射在南北向西上监察御史位二在西东向行事吏部户部礼部刑部尚书吏部刑部侍郎押乐太常卿光禄卿读册官举册官押乐太常丞光禄丞奉礼协律郎搏黍太祝太社太官令在东西向北上礼部帅其属设祝册案于殿上之西司尊彛帅其属设玉币篚于酌尊所次设笾豆簠簋之位于圣像前左十有一笾右十有一豆俱为三行俎一在笾前簠一簋一在笾豆外簠在左簋在右又设尊罍之位着尊二壶尊二皆有罍加勺幂为酌尊太尊二山尊二牺尊二象尊二皆有罍加幂设而不酌并在殿上稍南北向西上又设笾豆簠簋爼各一于馔幔内设御盘匜于阼阶上并供进盘匜帨巾内侍坐并于皇帝版位之后分左右【奉盘者北向奉匜及执巾者南向】又设亚终献盥洗爵洗于其位之北【盥洗在东爵洗在西】罍洗在东加勺篚在洗西南肆实以巾【若洗爵之篚则又实以爵】执罍篚者各位于其后朝献日行事前太常府卿帅其属陈币于篚【币苍】少府监帅其属入陈礼神之玉置于圣像前【玉以四圭有邸】光禄卿帅其属入实笾豆簠簋【笾三行以右为上第一行形盐在前粢糗饵次之第二行榛实在前干桃干橑干枣次之第三行菱在前芡防干柿次之豆三行以左为上第一行芹菹在前笋菹菁菹葵菹次之第二行篚在前麫筋松脯虀脯次之第三行食在前虀酱次之簋实以黍簠实以稻】太官令帅其属入实爼【笾前之爼实以乳饼】良醖令帅其属入实尊【皇尊二一实酒一实醴齐着帝酌之壶尊二一实酒一实盎齐亚终献酌之大尊二一实泛齐一实醴齐山尊二一实盎齐一实醴齐牺尊二一实沈齐一实事酒象尊二一实昔酒一实清酒并设而不酌凡罍之实各视其尊】有司设神御殿礼馔及供奉之物如常仪太常设烛于圣像前又设大礼使以下行事执事官揖位于殿门外如告防之位仪鸾司设神位版幄又设册幄于殿门外各随地之宜
　　省馔
　　前朝献一日质明太社令帅其属扫除宫之内外讫司尊彛帅执事者以祭器入设于位【凡设祭器皆籍以蓆笾豆又设巾葢】太府卿少府监入陈玉币【告洁毕权彻】少顷礼直官赞者分引大礼使以下并常服诣殿门外告洁位礼直官赞揖揖讫赞者引押乐太常卿入行乐架【凡亚终献行事皆礼直官太常博士引大礼使执政官行事皆礼直官引余官皆赞者引】次引礼部尚书入升自西阶眡涤濯【凡行事执事官升降皆自西阶内应奉官并执事应二人各随应奉阶升降】次引左仆射申眡涤濯执事皆举幂曰洁俱退复位礼直官稍前曰告洁毕请就省馔位揖讫引大礼使以下各就位礼直官赞揖有司省馔具毕礼直官赞省馔毕揖讫俱还齐所次引礼部尚书诣厨眡濯溉次引刑部尚书诣厨实镬水刑部侍郎增沃镬水协律郎展祀乐器乃还齐所晡后太社令帅其属扫除宫之内外学士院以祝册授通进司进玉书讫降付尚书礼部
　　车驾自太庆殿诣景灵宫
　　朝献日文武侍祠行事助祭之官宗室【非从驾者】先诣景灵宫祠所次礼直官宣赞舍人引礼部侍郎诣大庆殿奏请中严少顷又奏外办皇帝服履袍诣大庆殿鸣鞭行门禁衞诸班亲从等诸司祗应人员以下各自赞常起居次知客省事以下枢宻都承防以下知内侍省事以下御带器械官应奉祗应通侍大夫以下武功大夫以下及干办库务文官一班常起居俟皇帝即御座从驾宰执使相以下一班次管军臣僚并常起居【若得防免起居更不起居】皇帝乗舆鸣鞭出行宫北门将至景灵宫御史台太常寺閤门分引文武侍祠行事执事助祭之官宗室于宫櫺星门外立班再拜奏御讫退【已起居者止奏圣躬万福皇帝乗舆将及门从驾宰执侍从等系行事前导者先退各服祭服】皇帝乗舆入櫺星门至大次降舆以入帘降侍衞如常仪以俟行事
　　奉玉币
