<!-- { "loadSidebar": true } -->
　　尔雅祭山曰庪县祭川曰浮沈【邢疏庪县祭山之名也庪谓埋藏之大宗伯云以埋沈祭山林川泽郑注云祭山林曰埋是也县谓县其牲币于山林中郭云或庪或县置之于山是也又山海经曰县以吉玉是也浮沈郭云投祭水中或浮或沈大宗伯云以埋沈祭山林川泽郑注云祭川泽曰沈顺其性之含藏是也】
　　右望祭法
　　礼记祭法四坎坛祭四方也山林川谷丘陵能出云为风雨见怪物皆曰神【注四方即谓山林川谷丘陵之神也祭山林丘陵于坛川谷于坎每方各为坎为坛怪物云气非常见者也　疏四坎坛四方各为一坎一坛山林川谷丘陵能出云为风雨见怪物此四坛坎所祭之神也怪物庆云之属风雨云露并益于人坛以祭山林丘陵坎以祭川谷泉泽也马氏晞孟曰山林川谷丘陵民之所取财用也而又能出云为风雨而有泽以利于人见怪物而有威以敬于人皆有不可测之神故皆曰神】
　　右山川坛
　　礼记祭法山林川谷丘陵民所取材用也非此族也不在祀典【注族犹类也祀典谓祭祀也】
　　乐记三王之祭川也皆先河而后海或源也或委也此之谓务本【注源泉所出也委流所聚也始于一勺卒成不测　疏三王祭百川之时皆先祭河后祭海或先祭其源或后祭其委河为海本源为委本总之则皆曰川也源委谓河海之外诸大川也或解云源则河也委则海也申明先河而后海义亦通矣先祭本是务重其本本小而后至大是小为大本先学然后至圣是学为圣本也】
　　朱子曰先河后海者以其或是源故先之或是委故后之疏有二说此说是也
　　【沈氏清臣曰海者源也河者委也昔有人问何以谓海为源应之曰海者水之所防也其河之所流者皆其泉脉也譬之人之一身元气则其海也其经络则其河也元气不充实则经络不运行矣谓经络为源则非也谓元气为委则非也郑氏谓源者泉所出委者流所聚葢不知吾之说也然则所谓先河而后海者以河之近故先祭之海之逺故后祭之非故后之也亦务其本者当如是也】
　　蕙田案此以朱子说为是沈氏说非
　　礼器晋人将有事于河必先有事于恶池齐人将有事于太山必先有事于配林【注呼池呕夷并州川也配林林之名疏恶池小川配林是太山之从祀者先告恶池配林然后祭河及太山此皆积渐从小至大之义也】
　　【方氏慤曰有事谓祭也将有事于大必先有事于小焉所谓有由始也林则木之所积以其从祀于太山故曰配林】
　　【马氏晞孟曰天子祭名山大川诸侯祭山川之在其地者齐人有事于太山亦非礼也然而祭者取之而不非者取其有大小先后之序也】
　　【陆氏佃曰晋人告恶池以配河齐人告配林以配太山虽曰告之实以肄习其礼即事有渐也】
　　王制山川神只有不举者为不敬不敬者君削以地【注举祭也　疏山川有外神故云不举不举不敬也山川在其国故削以地】
　　【方氏慤曰神只众矣止以山川为言者葢诸侯之所守以山川为大故鲁颂言锡之山川经又云诸侯祭名山大川之在其地者皆此意也天曰神地曰此以山川为神祗者自其无所屈言之皆可谓之神自其有所别言之皆可谓之祗】
　　右祭山川名义
　　书禹贡奠髙山大川
　　曾氏曰定其山之髙峻川之深大者为其州之镇秩其祭而使其国主之也　孔氏曰奠定其差秩祀礼所视
　　易随卦上六王用亨于西山
　　【朱子本义自周而言岐山在西凡筮祭山川者得之其诚意如是则吉也】
　　【项氏安世曰大有九三王用亨于天子随上六王用亨于西山益六二王用亨于帝升六四王用亨于岐山四爻句法皆同古文亨即享字今读益作享读者俗师不议古字独于享帝不敢作亨帝也何氏楷曰如王之祭享于西山诚意颛笃虽鬼神可格而况于人乎王谓九五古文亨即享字西山岍陇诸山其尊者吴岳在正西兑方又地祗隂神也故兊之隂画为西山又兊为巫】
　　升卦六四王用亨于岐山
　　【何氏楷曰王文王也文王三分有二侯度益谨惟祭境内之山川止矣终不敢越分而修禋祀者也岐山在禹贡雍州境南坤西南象又按仪礼云祭山邱陵升疏云祭山曰庪县不言升此山邱陵云升者升即庪县也】
　　礼记王制天子祭天下名山大川五岳视三公四渎视诸侯诸侯祭名山大川之在其地者【注视三公视诸侯视其牲器之数也诸侯祭名山大川若鲁人祭太山晋人祭河是也】
　　【周氏谞曰天子百神之主故祭天下之名山大川诸侯境内之主惟名山大川之在境内者则祭之】张氏栻曰古者诸侯各得祭其境内山川山川所以为神灵者以其气之所感能出云雨润泽羣物是故为之坛壝立之祝史设之牲币所以致吾祷祝之实而交孚乎隠显之际诚之不可掩如此后世有山川之祠而人其形宇其地则其失乆矣夫山峙川流是其形也而人之也何居其气之流通可以相接也而宇之也何居无其理而强为之虽百拜而祈备物以享其有时而应亦偶然而已
　　朱子曰一家之主则一家鬼神属焉诸侯守一国则一国鬼神属焉天子有天下则天下鬼神属焉看来为天子者这一个神明是甚麽大如何有些子差忒得若纵欲无度天上许多星辰地下许多山川如何不变怪　又曰古人祭山川只是设坛位以祭之祭时便有祭了便无故不至亵渎后世却先立个庙貎如此所以反致惑乱人心侥求非望无所不至
　　曲礼天子祭山川嵗徧诸侯方祀祭山川嵗徧【疏祭山川者周礼兆五帝于四郊四望四类亦如之也诸侯既不得祭天地又不得总祭五方之神唯祀当方故云方祀祭山川者王制云在其地则祭之亡其地则不祭是也】
　　【吕氏大临曰天子有天下故得祭天地四方山川五祀言无所不及也诸侯有国国必有方祭其所居之方而已非所居之方及山川不在其境内者皆不得祭故曰方祀祭山川祭五祀言有及有不及也陈氏祥道曰山川周礼所谓以血祭祭五岳以埋沈祭山林川泽王制所谓名山大川是也诸侯方祀春秋传所谓三代命祀祭不越望是也山川王制所谓名山大川在其竟内是也于天子言天地则日月星辰司中司命风师雨师之类举矣于天子诸侯言四方方祀则社稷之类举矣言山川则林泽丘陵坟衍之类举矣】
　　陈氏礼书望祀或设于郊天之后或设于廵守之方或旅于大故之时则望有常有不常之祀也崔灵恩谓四望之祭嵗各有四不知何据然也望祀其兆四郊其牲各放其方之色其乐姑洗南吕大防其玉两圭有邸其服毳冕其位茅以辨之而植表于其中周礼所谓旁招以茅晋语所谓茅蕝设表望是也白虎通谓周公祭太山以召公为尸其言无所经见
　　右山川正祭
　　礼记月令孟春之月命祀山林川泽
　　仲夏之月命有司为民祈祀山川百源【注阳气盛而常旱山川百源能兴云雨者也众水始所出为百源　疏雩之与祷所以异者考异邮说云天子祷九州山川诸侯祷封内大夫祷所食邑又僖公三时不雨帅羣臣祷山川以过自让凡雩必先祷故此经云乃命百县祈祀山川百源始大雩帝是也】
　　【陈氏祥道曰礼有先其大而后其小者亦有先其小而后其大者先其大而后其小者异尊卑也祫而后时祭郊而后三望之类是也先其小而后其大者致敬文也鲁人将有事于上帝必先有事于頖宫晋人将有事于河必先有事于恶池是也二者之礼虽殊其所以为尊尊则一而已月令仲夏为民祈祀山川百源然后大雩帝此致敬尽文之意也】
　　仲冬之月天子命有司祈祀四海大川名源渊泽井泉【注顺其徳盛之时祭之也】
　　【马氏晞孟曰盛徳在水故应是而祈焉以为民致福也】
　　【讲义四海者众水之所聚大川名源者若江淮河济之类是也江之源出于岷山河之源出于昆仑淮之源自桐柏济之源自沇水故谓之名源也渊泽者水之所钟而息者也井泉者汲取之无穷者也仲冬之月水归于泽而复其本源矣故命有司祈祀之】
　　【应氏镛曰夏祈山川百源火胜水弱遵其流委而广其润泽也冬祀四海川源渊泽井泉盛徳在水钟其渊源厚其渟蓄也三王之祭川皆先河而后海以海为委而河为源也水重冬祀亦岂非源乎】
　　季冬之月乃毕山川之祀【注四时之功成于冬孟月祭其宗至此可以祭其佐也疏案上孟冬祈来年于天宗大割祠于公社腊先祖五祀是为蜡祭并祭山川也是岳渎及众山川也孟冬不见者文不具孟冬祭岳渎因及众山川至此又更祭众山川山川小于岳渎是孟月祭其宗此月祭其佐也】
　　右祭山川之时
　　周礼春官小宗伯兆山川丘陵坟衍各因其方【注顺其所在疏案大司徒职云地有十等此不言林泽原隰亦顺所在可知故略不言也】
　　【郑氏锷曰五岳四渎神之最尊者也此言山川则祭法所谓山林川谷丘陵能出云为风雨见怪物皆曰神之山川耳不为兆域唯因其所在之方为其卑也李氏嘉平曰原隰则卑下不祭】
　　司服祀山川则毳冕
　　典瑞璋邸射以祀山川【注璋有邸而射取杀于四望郑司农云射剡也　疏此祀山川谓若宗伯云兆山川丘陵各于其方亦随四时而祭则用此璋邸以礼神】
　　【郑氏锷曰半圭曰璋射者琰而出也半圭之璋邸于琮而从下向上皆邪郤而琰出故谓之射璋以象隂之盛事又从而邪杀之如矢之射见通赞之义以此祀山川则小宗伯所谓兆山川邱陵坟衍者是也易氏祓曰琮方固所以象地半圭所邸于地道为不足于以祀山川】
　　蕙田案山川有大小故玉人职璋有长短大璋中璋九寸邉璋七寸又牙璋中璋七寸虽非此璋可例推也
　　考工记玉人璋邸射素功以祀山川【注郑司农云素功无瑑饰也赵氏溥曰璋邸者就方琮上出一璋以璋而邸于琮琮之方所以象地之体以琮为依托之邸所以象山川之丽于地也与圭璧之意同亦欲山川之神降而依存于璋邸中亦植在神坐前非手所执之玉易氏祓曰射言剡而出而贯于邸素功则朴质而无瑑饰之文所以象山川有阻固之功】
　　礼记月令季夏之月命四监大合百县之秩刍以养牺牲令民无不咸出其力以共名山大川四方之神【注四监王山林川泽之官百县乡遂之属地有山林川泽者也秩常也百县给国养牺牲之刍多少有常民皆当出力艾刍养牲以供祠神灵为民求福也　疏案周礼有山虞泽虞林衡川衡之官秩刍出于山林又季冬云收秩薪柴薪柴亦出于山林川泽郑知百县非诸侯而云乡遂之属者以取刍养牲不可大逺故知是畿内乡遂仲夏云百县雩祀则兼外内诸侯也此云乡遂不兼公卿大夫之采邑也】
　　【方氏慤曰四监者天子之县内监郡之大夫也古者千里百县县有四郡郡使大夫监之故谓之四监春秋传所谓下大夫受郡是也】
　　【马氏晞孟曰四监则郊各以监有受其入也百县则甸服之内所使纳总铚秸服者也既卜而刍焉皆谓之牲将杀而告具焉皆谓之牺令民无不咸出其力则所谓祭祀者非独恭也谓民力之普存也】
　　季冬之月命宰厯卿大夫至于庶民土田之数而赋牺牲以共山林名川之祀【注此所与卿大夫庶民共者也厯犹次也卿大夫采地亦有大小其非采地以其邑之民多少赋之　疏宰小宰也卿大夫谓畿内有采地者庶民受田准田多少之数赋之牺牲以供山林名川之祀不云士者上举卿大夫下举庶民则士在其中省文耳卿大夫无采地则出其邑之赋税庶人无邑则出其赋税以与邑宰邑宰以共上】
