<!-- { "loadSidebar": true } -->
　　洋洋嘉鱼伫以美罛君子有道嘉宾式燕以娱　洋洋嘉鱼伫以芳罟君子有徳嘉宾式歌且舞　我有宫沼龟龙扰之君子有礼嘉宾式贵表之　我有宫薮麟凤来思君子有乐嘉宾式慰勤思　相彼嘉鱼爰纵之壑我有防酒嘉宾式燕以乐　相彼嘉鱼在汉之梁我有防酒嘉宾式燕以康　森森乔木美蔓荣之我有防酒嘉宾式燕宜之　喈喈黄鸟载飞载止我有防酒嘉宾式燕且喜
　　右嘉鱼八章章四句
　　崇丘峩峩动植斯属髙既自遂大亦自足和风斯扇膏雨斯沐我仁如天以亭以育　崇丘巍巍动植其依髙大之性各极尔宜王道坦坦皇猷熙熙仁夀之域烝民允跻
　　右崇丘二章章八句
　　闗雎于飞洲渚之湄自家刑国乐且有仪　郁郁芳兰幽人撷之温温恭人哲后求之　求之无斁寤寐所属罄尔一心受天百禄　郁郁芳兰雨露滋之温温恭人圭组縻之　郁郁芳兰佩服珍之温温恭人福履绥之　闗雎跄跄集水之央好求贤辅同徳光　苹蘩芳滋同谁掇之愿言贤徳靡日不思　偶其贤徳辅成已职求配玉音服之无斁　洁其粢盛中心匪宁荐于宗庙助君徳馨　贤淑来思人之表仪风化天下何乐如之
　　右闗雎十章章四句
　　彼鹊成巢尔类攸处之子有归琼瑶是祖　彼鹊成巢尔类攸匹之子有行锦绣是饰　彼鹊成巢尔类攸供之子有从兰荪是奉　伊鹊成巢珍禽戾止婉彼佳人配于君子　伊鹊营巢珍禽攸处内助贤侯弼于明主　伊鹊营巢珍禽辑睦均养嘉雏致于蕃育
　　石鹊巢六章章四句
　　名臣奏议宋太宗时乡贡进士田锡请复乡饮礼书曰臣闻圣人制乡饮酒之礼行乡校之间俾人徧知而易识也盖其礼甚辨其仪甚详有献祭之仪有俎豆之数命乡人之贤者为主延乡人之老者为宾揖让拜起皆有仪升降进退必有位以金石之乐和其节以雅颂之诗导其情自秦承周衰汉迩秦乱不能行之汉世祖始一行之旋废西晋行之又废至唐乃明着礼文散颁郡国长吏以化黎民至开元中宣州刺史裴耀卿以为乡饮之仪惟于贡士之日畧得举用其余寝停乃拜奏上言歳行礼制于是宣州耆老每闻歌白华华黍之诗南陔由庚之颂观者踊跃听者感泣风移俗易以是知先王之礼不徒行也愿陛下申明旧典颁乡饮之礼使其观祭献之严则知不忘报本矣观苹藻之祀则知所贵者诚矣见贤者为主则知懋徳者可尊矣视老者为宾则知年髙可恭矣阅揖让拜起之式则知谦恭撙节之可学矣见升降进退之容则知折旋俯仰之可习矣闻白华南陔之诗则知孝于父母矣听雅音正声之奏则悦于和乐矣月而习之歳而行之稔礼渍道革恶归善为父而慈为子而孝为兄而友为弟而恭为夫而和为妇而柔一家率之一乡化之一国兴之天下同之得非王者厉精于礼乐而致之有然哉则比屋可封之俗不独尧舜之时也圣代当复见矣
　　蕙田案淳化修乡饮之仪实自锡言发之观承案宋时犹行乡饮之礼庶几尚能存古然何不即用升歌笙入间歌合乐之旧文而必另造其词乎且既欲另造则宜别为其词以合随时从俗之义亦可也而乃改头换面南雅古词何耶且笙入无词尤不当造其病正与束晳同适增其陋而巳
　　玉海徽宗政和三年诏州郡鹿鸣宴改为乡饮酒宋史礼志政和礼局定饮酒登降之节与举酒作乐器用之属并参用辟痈宴贡士仪其有古乐处令用古乐既又以河北转运判官张孝纯之言周官以六艺教士必射而后行古者诸侯贡士天子试诸射宫请诏诸路州郡每歳宴贡士于学因讲射礼于是礼官参定射仪乡饮酒前一日本州于射亭东西序量地之宜设提举学事诸监司知州通判州学教授应赴乡饮酒官贡士幕次本州兵马教谕备弓矢应用设乐其日初筵提举学事知州军通判帅应赴乡饮酒官贡士诣射亭执弓矢揖入射乗矢若中则守帖者举获唱获执算者以算投壶毕多算胜少算射毕賛者賛揖酬酢如仪毕揖退饮如乡饮酒【案玉海作政和五年】
　　髙宗绍兴七年郡守仇念置田以供乡饮之费
　　髙宗本纪绍兴十三年夏四月癸亥颁乡饮酒仪于郡国
　　礼志绍兴十三年北部郎中林保乞修定乡饮仪制徧下郡国于是国子祭酒髙闶草具其仪上之
　　玉海林保修定乡饮酒矩范仪制请徧下郡国令取明州已行仪制与林保所具规式参酌修具镂板颁行奏可其礼有主宾僎介三宾有肃宾序宾祭酒主献宾酬主人酬介介酬众宾修爵无算沃洗觯拜送既及约束九事
　　宋史髙宗本纪绍兴十七年春正月辛夘以举人多冒贯命州县每三歳行乡饮酒礼以贡士
　　礼志庆元中朱熹以仪礼攺定主宾僎介之位其主则州以守县以令位于东南宾以里居年髙及致仕者位于西北僎则州以倅县以丞或簿位东北介以次长位西南三宾以宾之次者司正以众所推服者相及賛以士之熟于礼仪者其日质明主人率宾以下先释菜于先圣先师退各就次以俟肃宾介与众宾既入主人序宾祭酒再拜诣罍洗洗觯至酒尊所酌实觯授执事者至宾席前跪以献宾宾酬主人主人酬介介酬众宾宾主以下各就席坐讫酒再行次沃洗賛者请司正觯致辞司正复位主人以下复坐主人兴复至阼阶楣下僎从宾介复至西阶下立三宾至西阶立并南向主人拜宾介以下再拜宾介与众宾先自西趋出主人少立自东出宾以下立于庠门外之右东乡主人立于门外之左西乡僎从主人再拜宾介以下皆再拜退
　　朱熹行乡饮酒礼告先圣文一昨朝廷举行乡饮酒之礼而县之有司奉行不谨容节谬乱仪矩阙踈甚不足以称明天子举遗兴礼之意今者宾兴有日熹谨与诸生考协礼文推阐圣制周旋揖逊一如旧章即事之初敢以舍菜之礼谨修防告
　　理宗本纪景定五年夏四月辛亥诏郡邑行乡饮酒礼明会典洪武初诏中书省详定乡饮酒礼条式使民歳时燕会习礼读律期于申明朝廷之法敦序长幼之节遂为定制五月定在内应天府及直府州每歳孟春正月孟冬十月有司与学官帅士大夫之老者行于学校在外行省所属府州县亦皆取法于京师其民间里社以百家为一会或粮长或里长主之百人内以年最长者为正宾余以齿序坐每季行之于里中若读律令则以刑部所编申明戒谕书兼读之其武职衙门在内各卫亲军指挥使司及指挥使司凡镇守官每月朔日亦以大都督府所编戒谕书率僚佐读之
　　明集礼县邑饮酒读律仪注
　　立宾主介僎
　　每冬季行事县令为主以郷之老人年六十以上有徳行者一人为宾其次一人为介又其次一人为三宾又其次一人为众宾乡人尝为大夫士而致仕者或寄居之士大夫年徳可尊礼者一人为僎【如无则以县丞主簿为之无则阙】以众所推服者一人为司正賛礼一人及賛引者皆择士之容貌详缓习礼仪者为之【宾主各有賛引】读律一人使能者
　　陈席设位次【席为坐席位为立位次为更衣服之所】
　　设宾席于堂北两楹之间少西南面【冠礼醮于客位今世亦指此处为客位】主席于阼阶上西面【在东楹之东少北】介席于西阶上东面【在西楹之西少北】僎席于宾东南面【谓两楹之间少东世俗谓此处为主位】三宾席于宾西南面【与宾共为一列】皆専席不属众宾六十以上者席于西序东面北上若宾多则又设席于西阶上北面东上僚佐席于东序西面北上【僚佐谓县丞以下若丞为僎则主簿典史居此】设众宾五十以下者位于堂下西阶之西当序东面北上若宾多则又设位于西阶之南北面东上【凡立位皆设席而不坐至无算爵乃坐】司正及读律者位于堂下阼阶之南北面西上【案仪礼司正位于两阶之间北面而脯醢荐于其位今荐脯醢皆设桌案与古异故改位于此】设主之賛者位于阼阶之东西面北上设主及僚佐以下次于东廊宾介及众宾次于庠门之外僎次亦在门外
　　陈器
　　设酒尊于堂上东南隅加勺幂用葛巾爵洗于阼阶下东南篚一于洗西实以爵觯盥洗在爵洗东设卓案于堂上下席位前【案仪礼徧有脯醢皆荐于其位则立者亦当有之但古者席地而坐故荐于地上今难从】陈豆于其上六十者三豆七十者四豆八十者五豆九十者六豆堂下者二豆主人豆如宾之数【若九十者为宾六豆则主人亦六豆其余悉皆仿此】皆实以葅醢【宾兴贤能则用脯醢】设奠爵卓案于东序端及西楹南各一
　　舍菜
　　若宾兴贤能则前一日舍菜于先圣先师如常仪正齿位则省
　　立班
　　其日质明主及宾介以下各就次执事省视器馔毕诣主次前告具乃命鼓人鸣鼓賛引导主及僚佐以下出次【主及僚佐朝服余深衣】主立于阼阶下西面僚佐序立于主之后皆西面北上司政及读律者北面西上賛礼进立于东阶之西近堂亷宾之賛引导宾以下盛服出次序立于庠门外之右介居宾南三宾居介南众宾居三宾之后皆东面北上【僎仍居次不出】
　　迎宾
　　班定賛引唱主迎宾賛引进主之左曰请迎宾乃导主出庠门外西面立【僚佐不出】賛引唱揖主揖宾以下皆揖賛引唱肃宾主揖宾宾报揖賛引导主先入门左西面立宾之賛引唱揖宾揖介介揖众宾序行入门右皆东立如门外之序
　　序宾
　　主揖宾遂行当阶再揖将及阶又揖宾皆报揖皆賛引唱之至阶主阼阶下西面即初位宾西阶下东面介居宾南三宾居介南众宾居三宾南俱东面北上
　　献宾
　　賛礼唱主以宾升賛引进主之左曰请延宾主与宾三让主先升阼阶宾升西阶俱当楣下北面立賛礼唱献宾賛引进于主之右曰请酌酒导主降自阼阶诣盥洗位次诣爵洗位洗爵拭爵以爵授执事者升诣尊所执事者举幂主执爵酌酒以爵授执事者【并如释奠仪】至宾席前执爵者以爵授主主西北面献宾賛引导宾自西阶趍就席末东南面受爵主揖送爵宾报揖卒爵以爵授执事者【谓宾之执事者盖将酢于主也】主退立于阼阶上北面宾退立于西阶上北面如初升
　　宾酢主
　　賛礼唱宾酢主賛引进宾之左曰请酌酒导宾降自西阶执爵者从诣盥洗位爵洗位升自西阶诣尊所酌酒并如前仪至主席前执爵者以爵授宾宾东南面酢主賛引导主趍就席末西北面受爵宾揖送爵主报揖卒爵宾退立于席末【宾之席也酢事毕退立于席末主将与介为礼也】主乃以爵奠于东序端卓上复阼阶上北面立【主退复阼阶而不就席末者将有事也】
　　献介
　　賛礼唱主延介賛引进曰请延介导主降自阼阶西南面揖介至阶一让主遂升介升西阶并当楣下北面立賛礼唱主献介賛引进曰请酌酒导主诣东序端取所奠爵授执事者诣尊所酌酒以爵授执事者如前至介席前执爵者以爵授主主西南面献介賛引导介自西阶上趍就席末北面受爵主乃揖送爵介报揖卒爵以爵授主退立于席末【介之席也】主以爵奠于西楹南退阼阶上北面如初【将与三宾为礼也】
　　献三宾
　　賛礼唱主献三宾賛引导主降阼阶西南面三揖众宾众宾皆报一揖主升取西楹南所奠爵酌酒如前进西阶上南面献众宾之长賛引导众宾之长一人升西阶上北面受爵主揖送爵宾长报揖卒爵以爵授主宾长就席立于席末【三宾之席也】次导宾长之次者一人升受爵如前又次一人亦如之主乃以爵授执事者少退西面立
　　献众宾
