<!-- { "loadSidebar": true } -->
　　春秋庄公二十五年秋大水鼓用牲于社于门　左氏传非常也凡天灾有币无牲【注天灾日月食大水也祈请而已不用牲也】非日月之不鼓【注犹灾也月侵日为隂阳逆顺之事贤圣所重故特鼓之】　公羊传其言于社于门何于社礼也于门非礼也　谷梁传髙下有水灾曰大水既戒鼓而骇众用牲可以已矣救日以鼓兵救水以鼓众
　　昭公十九年左氏传郑大水龙鬭于时门之外洧渊国人请为禜焉子产弗许曰我鬭龙不我觌也龙鬭我独何觌焉禳之则彼其室也吾无求于龙龙亦无求于我乃止也田案水火为灾而祈禳之周礼所载凡以为民也子产治国为政有经行已事上使民养民无一之勿尽焉其恭敬恵爱也至矣至于禳火则却禆灶之言禜龙则止国人之请而烖不为害焉君子是以贵尽其在已也
　　成公五年梁山崩　左氏传梁山崩晋侯以传召伯宗伯宗辟重曰辟传重人曰待我不如捷之速也问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川【注谓所主祭】故山崩川竭君为之不举【注去盛馔】降服【注损盛服】乗缦【注车无文】彻乐【注息八音】出次【注舍于郊】祝币【注陈玉币】史辞【注自罪责】以礼焉【注礼山川】其如此而已虽伯宗若之何伯宗请见之【注见之于晋君】不可【注不肯见】遂以告而从之　谷梁传不日何也髙者有崩道也有崩道则何以书也曰梁山崩壅遏河三日不流晋君召伯尊而问焉伯尊来遇辇者辇者不辟使车右下而鞭之辇者曰所以鞭我者其取道逺矣伯尊下车而问焉曰子有闻乎对曰梁山崩壅遏河三日不流伯尊曰君为此召我也为之奈何辇者曰天有山天崩之天有河天壅之虽召伯尊如之何伯尊由忠问焉辇者曰君亲素缟帅羣臣而哭之既而祠焉斯流矣【注素衣缟冠凶服也所以凶服者山川国之镇也山崩川塞示哀穷】伯尊至君问之曰梁山崩壅遏河三日不流为之奈何伯尊曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也
　　田案伯宗谷梁作伯尊声之转也
　　右经传烖礼
　　周礼秋官小行人若国有祸烖则令哀吊之
　　春秋庄公十一年左氏传宋大水公使人吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪已其兴也浡焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御説之辞也□孙达曰是宜为君有恤民之心
　　襄公三十年左氏传为宋灾故诸侯之大夫防以谋归宋财冬十月叔孙豹防晋赵武齐公孙虿宋向戌衞北宫佗郑罕虎及小邾之大夫防于澶渊既而无归于宋礼记杂记廐焚孔子拜乡人为火来者拜之士一大夫再亦相吊之道也
　　右经传吊烖礼
　　书征乃季秋月朔辰弗集于房【传辰日月所防房所舍之次集防也不防则曰蚀可知】瞽奏鼓啬夫驰庶人走【传凡日蚀天子伐鼓于社责上公瞽乐官乐官进鼓则伐之啬夫主币之官驰取币礼天神庶人走供救日蚀之百役也】
　　田案季秋月朔非正阳之月而用奏鼓用币之礼与左传不合孔颖达疏引顾氏説谓夏礼与周礼异贾公彦周礼疏亦如此説观承案疏家分夏礼周礼之説往往附防难信此之为夏礼则本是征自然可信故贾孔之説同
　　周礼地官鼓人救日月则诏王鼓【注救日月食王必亲击鼓者声大异春秋传曰非日月之不鼓　疏谓日月食时鼓人诏告于王击鼓声大异以救之案太仆职云军旅田役賛王鼓郑注云佐击其余面又云救日月食亦如之太仆亦佐击其余面郑既云佐击其余面则非止两面之鼓按上解祭日月与天神同用雷鼓则此救日月亦宜用雷鼓八面故太仆与戎右俱云賛王鼓得佐击余而也救日月食王必亲击鼓者声大异者但日月食始见其徴兆未有灾验故云异也】
　　夏官太仆凡军旅田役賛王鼓救日月亦如之【注王通鼓佐击其余面救日月谓日月食时春秋传曰非日月之不鼓　疏云亦如之者太仆亦賛王鼓佐击其余面但日食隂侵阳当与鼓神祀同雷鼓也若然月食当用灵鼓但春秋记日食不记月者以日食隂侵阳象臣侵君非常故记之月食阳侵隂象君侵臣故不记此云救日月月食时亦击鼓救之可知云春秋者左氏庄二十五年日有食之鼓用牲于社彼传鼓与牲并讥之以彼传云惟正月之朔慝未作日有食之于是乎用币于社伐鼓于朝若然惟四月正阳之月乃击鼓彼四月不合击鼓之月天灾有币无牲故亦讥之也彼传又云秋大水鼓用牲于门亦非常传曰非日月之不鼓若然此言为秋大水而击鼓而故引之者欲见日月食时皆合击鼓与此文同也】
　　田案鼓人疏救日月同用雷鼓此疏云救日用雷鼓救月用灵鼓两説自相抵牾谷梁传天子陈五兵五鼓诸家以为青赤白黒黄五色之数非鼓人六鼓之等其説又异葢经无明文注家各以意揣之阙疑可也
　　秋官庭氏掌射夭鸟若不见其鸟兽则以救日之弓与救月之矢射之若神也则以大隂之弓与枉矢射之【注郑司农云救日之弓救月之矢谓日月食所作弓矢元谓日月之食隂阳相胜之变也于日食则射太隂月食则射太阳与太隂之弓救月之弓枉矢救日之矢与不言救月之弓与救日之矢者互言之救日曰用枉矢则救月以恒矢可知也】
　　【王氏曰司弓矢职云枉矢利火射薛氏曰枉矢状如流星飞行有光取以阳胜隂之义】
　　观承案日月可射亦何异于射天之不道哉然经文但云救日救月耳初无射日射月之文也且庭氏所谓射者亦但以射夭鸟与神而已未尝云射日射月也司农注谓日月食所作弓矢则亦不必日食射月月食射日矣康成此注实为不经然尚用与字以疑之究未敢质言之也或泥是而反疑经文之不可信系后人所纂入者则亦未见其然矣
　　春秋庄公二十五年六月辛未朔日有食之鼓用牲于社【杜注鼓伐鼓也用牲以祭社传例曰非常也　疏传称正月之朔正月谓周六月也此经虽书六月杜以长歴校之此是七月七月用鼓非常月也鼓当于朝而此于社非其处也社应用币而于社用牲非所用也一举而三失故讥之】　左氏传夏六月辛未朔日有食之鼓用牲于社非常也【注非常鼓之月长歴推之辛未实七月朔置闰失所故致月错　疏经虽书六月实非六月故云非常鼓之月长歴推此辛未为七月之朔由不应置闰而置闰误使七月为六月也】唯正月之朔慝未作日有食之于是乎用币于社伐鼓于朝【注正月夏之四月周之六月谓正阳之月今书六月而传云唯者明此月非正阳月也慝隂气日食歴之常也然食于正阳之月则诸侯用币于社请救于上公伐鼓于朝退而自责以明隂不宜侵阳臣不宜掩君以示大义　疏诗云正月繁霜郑云夏之四月建巳纯阳用事是谓正月为正阳之月日食者数之常也古之圣王因事设戒故立求神请救之礼】
　　公羊传日食则曷为鼓用牲于社求乎隂之道也以朱丝营社或曰胁之或曰为闇恐人犯之故营之【注或曰胁之社者土地之主也月者土地之精也上系于天而犯日故鸣鼓而攻之胁其本也朱丝营之助阳抑隂也或曰为闇者社者土地之主尊也为日光尽天闇冥恐人犯歴之故营之然此説非也记或传者示不欲絶异説尔先言鼓后言用牲者明先以尊命责之后以臣子接之所以为顺也】谷梁传鼓礼也用牲非礼也天子救日置五麾陈五兵五鼓【注麾旌幡也五兵矛防钺楯弓矢】诸侯置三麾陈三鼓三兵大夫击门士击柝言充其阳也【注凡有声皆阳事以压隂气柝两木相击充实也　疏五麾者麋信云各以方色之旌置之五处也五兵者徐邈云矛在东防在南钺在西楯在北弓矢在中央也五鼓者糜信徐邈并云东方青鼓南方赤鼓西方白鼓北方黒鼓中央黄鼓案五兵兵有五种未审五鼓是一鼓有五色为当五种之鼓也何者周礼有六鼓雷鼓灵鼓路鼓鼖鼓鼛鼓晋鼓之等若以为五种之鼓则不知六鼓之内竟去何鼓若以为一种之鼓则不知六鼓内竟取何鼓又周礼云雷鼓鼓神祀则似救日之鼓用雷鼓但此用之于社周礼又云以灵鼓鼓社稷祭则又似救日食之鼓用灵鼓进退有疑不敢是正故直述之而已检麋徐两家之説则以五鼓者非六鼓之类别用方色鼓而已诸侯三者则云去黒黄二色是非六鼓之类也】
　　文公十五年六月辛丑朔日有食之鼓用牲于社　左氏传非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也【注得常鼓之月而于社用牲为非礼诸侯用币于社社尊于诸侯故请救而不敢责之　疏此与庄二十五年经文正同彼传云非常此传云非礼者彼失常鼓之月言鼓之为非常此得常鼓之月而用牲为非礼故释例曰文十五年与庄二十五年经文皆同而更复发传曰非礼者明前传欲以审正阳之月后传发例欲以明诸侯之礼而用牲为非礼也】
　　昭公十七年夏六月甲戌朔日有食之　左氏传夏六月甲戌朔日有食之祝史请所用币【注礼正阳之月日食当用币于社故请之】昭子曰日有食之天子不举【注不举盛馔】伐鼓于社【注责羣隂】诸侯用币于社【注请上公】伐鼓于朝【注退自责】礼也平子御之曰止也惟正月朔慝未作日有食之于是乎有伐鼓用币礼也其余则否太史曰在此月也【注正月谓建巳正阳之月也于周为六月于夏为四月慝隂气也四月纯阳用事隂气未动而侵阳灾重故有伐鼓用币之礼也平子以为六月非正月故太史答言在此月也】日过分而未至三辰有灾于是乎百官降物君不举辟移时乐奏鼓祝用币史用辞【注过分未至过春分而未夏至三辰日月星也日月相侵又犯是宿故三辰皆为灾降物素服辟移时辟正寝过日食时奏鼓伐鼓用辞以自责　疏降物谓减其物采也昏义曰日食则天子素服知百官降物亦素服也古之素服礼无明文葢象朝服而用素为之如今之单衣也近世仪注日食则击鼓于大社天子单衣介帻碎正殿坐东西堂百官白服坐本司太常率官属绕太庙过时乃罢】故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏【注言此六月当夏家之四月】平子弗从昭子曰夫子将有异志不君君矣礼记曽子问曽子问曰诸侯旅见天子入门不得终礼废者防孔子曰四太庙火日食后之丧雨霑服失容则废如诸侯皆在而日食则从天子救日各以其方色与其兵【注示奉事时有所讨也方色者东方衣青南方衣赤西方衣白北方衣黒兵未闻】
　　曽子问曰当祭而日食太庙火其祭也如之何孔子曰接祭而已矣如牲至未杀则废【注接祭不迎尸】
　　曽子问曰诸侯相见揖让入门不得终礼废者防孔子曰六天子崩太庙火日蚀后夫人之丧雨霑服失容则废
　　通典汉制天子救日食素服避正殿陈五鼓五兵以朱丝萦社内外严警大史登灵台候日月有变便伐鼓太仆賛祝史陈辞以责之闻鼓音侍臣皆着赤帻带剑入侍三台令史以上皆持劔立其户前衞尉驱驰绕萦察守备日复常皆罢【此仪按晋挚虞决疑注云约鲁昭公时叔孙昭子説天子救日之法】后汉书礼仪志朔前后各二日牵羊酒至社下以祭日日有变割羊以祠社用救日日变执事者冠长冠衣皂单衣绛领袖縁中衣绛袴以行礼如故事
