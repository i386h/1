<!-- { "loadSidebar": true } -->
　　大辰位酌献祐安　孰为大辰唯北有斗曾是彗星斯名孔有幽禜报功洁齐敢后容与嘉觞式歆防酒宣明王位酌献祐安　周设司爟虽列夏官仍袭孔易闿端实难相彼商丘永懐初造不腆桂椒匪以为报
　　亚终献文安　潜之伏矣柞槱既休有俶其来榆栁是求灵驾纷羽尚其安留饮我三爵言言油油送神理安　五运唯火实宗众阳宿壮用明千载愈光神保聿归安处火房郁攸不作炎图永昌
　　纳火祀大辰十二首
　　降神髙安圜钟为宫　赫赫皇图炎炎火徳侈神之赐奄有方国粢盛既丰俎豆有飶于万斯年报祀无斁
　　黄钟为角　火星之躔有其光表于神位伏于戌方时和岁稔仁显用藏告尔万民出纳有常
　　太簇为徴　季秋之月律中无射农事备收火功告毕克禋克祀有严有翼风马云车尚其来格
　　姑洗为羽　明明我后重祭钦祠有司肃事式荐晨仪礼唯其称物唯其时神之聴之福禄来为
　　升殿正安　猗与明坛右平左墄冕服斯皇玉佩有节陟降惟寅匪徐匪疾式崇大祀礼文咸秩
　　大辰位奠玉币嘉安　金行序晚玉露晨清斋戒丰洁肃恭神明嘉币惟量嘉玉惟精于以奠之庶几来聴
　　商丘宣明王位奠币嘉安　恭惟火正自陶唐氏邑于商丘配食辰祀有功在民有徳在位敢替典常惟恭奉币
　　捧俎丰安　万彚攸成四方宁谧工祝致告普存民力乃荐斯牲为俎孔硕介以繁祉式和民则
　　大辰位酌献祐安　庶功备矣休徳昭明天地酿和郁鬯斯清玉瓒以酌瑶觞载盈周流常羊来燕来宁宣明王位酌献祐安　广大建祀式崇其配馨香在兹清酒既载穆穆有晖洋洋如在聿懐嘉庆系神之赉
　　亚终献文安　币玉肃陈笙簧具举桂醑浮觞琼羞溢俎礼有三献式和且序神具醉止庆流寰宇送神理安　神灵降鉴天地回旋唯馨荐矣既醉歆焉诸宰斯彻式礼莫愆隤祉降祥天子万年
　　礼志乾道五年太常少卿林栗等言本寺已择九月十四日依防设位望祭应天府大火以商丘宣明王配二十一日内火祀大辰以阏伯配大辰即大火阏伯即商丘宣明王也縁国朝以宋建号以火纪徳推原发祥之所自崇建商丘之祠府曰应天庙曰光徳加封王爵谥宣明所以追严者备矣今有司旬日之间举行二祭一称其号一斥其名义所未安乞自今祀荧惑大辰其配位称阏伯祝文位版并依应天府大火礼例改称宣明王以称国家崇奉火正之意
　　元史世祖本纪至元五年十二月勅二分二至及圣诞节日祭星于司天台
　　王圻续通考十七年正月祭斗
　　元史世祖本纪十八年春正月丁巳制以六祖李全祐嗣五祖李居夀祭斗　二十二年八月辛酉命有司祭斗三日十二月辛夘勅有司祭北斗　二十六年十二月丁亥命回回司天台祭荧惑
　　王圻续通考至元二十七年命回回司天台祭荧惑二十八年命元教宗师张留孙寘醮祠星三日
　　元祀仪皆礼官所拟而定于中书日星始祭于司天台而回回司天台遂以禜星为职事
　　元史成宗本纪至元三十一年成宗即位五月壬子祭太阳太岁火土等星于司天台庚申祭紫微星于云仙台
　　元贞元年十二月庚子朔遣集贤院使额尔根萨里等祭星于司天台
　　大徳九年八月己夘命太常卿绰罗昭文馆大学士靳徳进祭星于司天台
　　仁宗本纪武宗至大四年仁宗即位秋七月禜五星于司天台
　　皇庆二年夏四月甲子禜星于司天台
　　延祐五年五月戊辰遣平章政事王毅禜星于司天台三昼夜　六年春正月己夘禜星于司天台二月丁亥改禜星于回回司天台九月壬辰禜星于司天台英宗本纪延祐七年英宗即位八月戊申禜星于司天监十二月乙丑禜星于回回司天监四十昼夜
　　至治元年六月丁夘禜星于司天台　二年五月戊子禜星于五台山
　　泰定帝本纪至治三年泰定帝即位十一月乙夘禜星于司天监十二月壬申禜星于司天监
　　泰定元年五月癸丑命司天监禜星七月丁未禜星于上都司天监十一月甲午禜星于回回司天监　二年二月丁酉禜星于回回司天监七月甲寅禜星于上都司天监　三年三月壬子禜星于司天监　四年夏四月乙未禜星于回回司天台
　　文宗本纪天歴元年九月丁丑命司天监禜星辛巳命司天监禜星　二年五月己未遣翰林学士承防额琳特穆尔北迎大驾命司天监禜星八月庚寅明宗崩己亥帝复即位于上都甲辰命司天监及回回司天监禜星
　　至顺元年秋七月壬子命西僧禜星
　　顺帝本纪至正八年六月丙戌立司天台于上都明史礼志灵星诸神洪武元年大常寺奏周礼以槱燎祠司中司命风师雨师天府若祭天之司民司禄而献民数谷数受而藏之汉高帝命郡国立灵星祠唐制立秋后辰日祀灵星立冬后亥日遣官祀司中司命司民司禄以少牢宋祀如唐而于秋分日祀夀星今拟如唐制分日而祀为坛于城南从之
　　二年从礼部尚书崔亮奏每岁圣夀日祭夀星同日祭司中司命司民司禄示与民同受其福也八月望日祀灵星皆遣官行礼
　　三年罢夀星等祀
　　大政纪三年正月礼部定星辰祔祭于月坛
　　明史礼志洪武三年帝谓中书省臣日月皆専坛祭而星辰乃祔祭于月坛非礼也礼部拟于城南诸神享祭坛正南向增九间朝日夕月祭周天星辰俱于是行礼朝日夕月仍以春秋分祭星辰则于天夀节前三日从之
　　四年九月帝躬祀周天星辰正殿共十坛中设周天星辰位仪如朝日
　　大政纪四年正月诏定亲祭星辰用皮弁服陪祭官各服本品梁冠祭服九月乙亥诏亲祀星辰斋三日降香斋一日着为令
　　明史乐志洪武四年祀周天星辰乐章
　　迎神凝和之曲　星辰垂象布列元穹择兹吉日祀礼是崇濯濯厥灵昭鉴我心谨以迎庶几来歆奠帛保和之曲【词同朝日】
　　初献保和之曲　神兮既留品物斯荐奉祀之初醴酒斯奠仰惟灵耀以享以歆何以侑觞乐奏八音亚献中和之曲　神既初享亚献再升以酌醴齐仰荐于神洋洋在上式燕以宁庶表微衷交于神明终献肃和之曲　神既再享终献斯备不腆菲仪式将其意荐兹酒醴成我常祀神其顾歆永言乐只彻豆豫和之曲　祀事将毕神既歆只彻兹俎豆以成其礼唯神乐欣无间始终乐音再作庶达微悰送神雍和之曲【词同朝日】
　　望燎雍和之曲　神既享祀灵驭今旋燎烟既升神帛斯焚巍巍霄汉倐焉以适拳拳余衷瞻望弗及
　　礼志二十一年以星辰既从祀南郊罢禜星之祭
　　右歴代祭星辰
　　星辰【附】
　　蕙田案礼经祀典但有星辰寒暑四时之祭葢星辰有分主职事分主土地若天子立六官之掌五等之封也寒暑四时则分主一时分主一气若天子设羲和之官以正春夏秋冬者也至于岁之运行则不闻别祭其神者葢古人所云岁在鹑火岁在元枵皆以星纪为次而更无他神则已并列星辰而无庸别祀也自唐元宗信术士之言别立九宫贵神之祭后人或以为列星或曰司水旱风雨霜雹疾疫葢皆依仿之辞而实无攷究何也既谓之星则星辰本有正祭又当从祀圜丘不应独遗此九星而须别祭也且称之曰星则已有天蓬天内诸名矣而其神则又有太乙摄提诸号然则五行二十八宿诸星其神又当何号耶又以为司水旱风雨夫水旱风雨已非一神又与星辰各别何此九星者乃并古之三祀为一也又以为分方守位则应如九州分野之星而复云飞碁廵行二十五年而移一宫则又如五行迭旺之气葢其説之支离胶扰大抵出于道家之附防而无当于礼典者也然唐宋及金举行不一又不可缺而弗述今故于星辰之后为类以附而以太乙太岁月将继其后葢甞以意测之天地运行其中必有主之者安得谓之无神然则九宫太乙者其大运之流行二十余年而一易者乎太岁则岁之所建一年一易四时则时之所司一时一易者乎寒暑则时之所极积二时而一当其权月将则月之所值一月而一躔其位以是推之理亦宜然然古之圣人非不知岁与月之皆有神也而祭止于四时寒暑者岂非以岁之运行既以星辰主之固不必更生区别耶后世既秩于祀典今考而録之以备议礼者之参稽统低一字以小变其例云
　　唐书宗本纪天寳三载十二月癸丑祠九宫贵神于东郊大赦
　　旧唐书礼仪志天寳三载有术士苏加庆上言请于京东朝日坛东置九宫贵神坛其坛三成成三尺四陛其上依位置九坛坛尺五寸东南曰招摇正东曰轩辕东北曰太隂正南曰天一中央曰天符正北曰太乙西南曰摄提正西曰咸池西北曰青龙五为中戴九履一左三右七二四为上六八为下符于遁甲四孟月祭尊为九宫贵神礼次昊天上帝而在太清宫太庙上用牲牢璧币类于天地神祗宗亲祀之如有司行事即宰相为之
　　文献通考天寳三载术士苏加庆上言请于城东置九宫神坛每岁四孟月祭尊为九宫贵神十月十六日勅无文咸秩有功必祀汉则八神是祷晋则六宗置坛皆议叶当时礼髙羣望惟九宫贵神实司水旱功佐上帝徳庇下民冀嘉谷岁登灾害不作至于祀典歴代犹阙岂有享于幽赞之功而无昭报之礼宜令所司即择处以来月甲子日立坛仍议其牲牢礼秩毎至四时初节令中书门下往摄祭者着以成式垂之不刋其年十二月二十四日亲祀九宫贵神于东郊
　　册府元龟天寳三载十二月癸巳制曰唯神之主必恭禋祀率先之训义在躬亲朕钦若昊穹子育黎庶通明灵之徳以洽和平之理是修阙典咸秩无文如在之诚久陈于郊庙懐柔之至亦徧于山川况九宫所主百神之贵上分天极下统坤维隂骘生灵功深亭育故式昭新典肇建明祠将以为人载祈孚祐宜叶元辰之吉用申大祭之礼可以今月立春朕亲祀九宫坛仍令中书门下与礼官等即详定仪注奏闻癸丑亲祠九宫贵神于东郊
　　唐孙逖亲祭九宫坛大赦文制曰励精为理三纪于兹上荷宗庙延祥克开厥后下赖股肱叶徳以致雍熙而麟鳯龙近游郊薮蛮夷戎狄逺输琛賮乗时年之休运恢皇王之逺图是以圜丘方泽之仪升中告类之礼靡典不举靡神不懐恭惟九宫明祀尚阙载深兢惕用建灵坛爰以元辰亲执奠献叶青阳发生之庆祈黔庶吉祐之福
　　蕙田案开元礼颁行未几天寳改元即为非礼作俑异哉
　　唐书肃宗本纪乾元二年正月丁丑祀九宫贵神三年复祀九宫贵神
