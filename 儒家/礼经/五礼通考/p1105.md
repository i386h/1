<!-- { "loadSidebar": true } -->
　　凡四器者唯其所寳以聘可也【注言国独以此为寳也四器谓圭璋璧琮　疏此据公侯伯之使者若子男使者聘用璧琮享用琥璜】
　　蕙田案以上记聘玉
　　宗人授次次以帷少退于君之次【注主国之门外诸侯及卿大夫之所使者次位皆有常处　疏朝聘陈宾介上公九十歩侯伯七十歩子男五十歩使其臣聘又各降二等其次皆依其歩数就西方而置之未行礼之时止于次中至将行礼宾乃出次凡为次君次在前臣次在后故云少退于君之次】
　　蕙田案以上记宾次
　　上介执圭如重授宾【注慎之也曲礼曰凡执主器执轻如不克　疏此谓将聘于主君庙门外上介屈缫授宾宾袭受之节】宾入门皇升堂让将授志趋【注皇自庄盛也让谓举手平衡也志犹念也念趋谓审行歩也孔子之执圭鞠躬如也如不胜上如揖下如授勃如战色足蹜蹜如有循　疏宾入门皇谓未至堂时升堂让谓升堂东面向主君之时将授志趋谓宾执玉向楹将授玉之时念鄊入门在庭时执玉徐趋今当亦然】
　　【敖氏继公曰让谓必后主君也经云公升二等宾升是也行而张足曰趋曲礼曰堂上不趋执玉不趋特志于趋耳言其急于授君而行速也】
　　授如争承下如送君还而后退【注争争鬭之争重失队也而后犹然后也　疏授谓就东楹授王于主君时如与人争接取物恐失坠下如送者谓聘享每讫君实不送而宾之敬如君送然君回还宾则退出庙门更行后事非谓宾出大门也】
　　钦定义疏贾氏以下为下堂退为宾出庙门者朱子于论语已质其非而敖氏以争字为句谓尚疾者恐亦非执轻如不克之意盖执玉以授君当执其下君则从其上受之故授之时如争承物者然玉已授而手在下犹若有所送也
　　蕙田案敖继公以授如争为句承下如送为句郝敬则以将授志为句趋授如争为句皆非
　　下阶发气怡焉再三举足又趋【注发气舍息也再三举足自安定乃复趋也至此云举足则志趋卷豚而行也孔子之升堂鞠躬如也屏气似不息者出降一等逞顔色怡怡如也没阶趋进翼如也】
　　朱子曰案趋进进字衍卷豚义见曲礼卷转也豚之言若有循
　　及门正焉【注容色复故此皆心变见于威仪】执圭入门鞠躬焉如恐失之【注记异説也　疏亦谓方聘执圭入庙门时】及享发气焉盈容【注发气舍气也孔子之于享礼有容色】众介北面跄焉【注容貌舒扬　疏此谓宾行聘众介従入门左北面】私觌愉愉焉【注容貌和敬　疏舒于盈容也】出如舒鴈【注威仪自然而有行列舒鴈鵞也疏此出庙门之外又舒缓于愉愉也】皇且行入门主敬升堂主慎【注复记执玉异説】
　　蕙田案以上三记宾介聘享之容
　　凡庭实随入左先皮马相间可也【注随入不并行也间犹代也土物有宜君子不以所无为礼畜兽同类可以相代】宾之币唯马出其余皆东【注马出当従廐也余物皆东藏之内府】
　　蕙田案以上记庭实入出
　　多货则伤于徳【注货天地所化生谓玉也君子于玉比徳焉朝聘之礼以为瑞节重礼也多之则是主于货伤败其为徳】币美则没礼【注币人所造成以自覆币谓东帛也爱之斯欲衣食之君子之情也是以享用币所以副忠信美之则是主于币而礼之本意不见也】贿在聘于贿【注贿财也于读曰为言主国礼宾当视宾之聘礼而为之财也宾客者主人所欲丰也若苟丰之是又伤财也周礼曰凡诸侯之交各称其邦而为之币以其币为之礼】
　　蕙田案以上记货币之度
　　凡执玉无借者袭【注借谓缫也缫所以緼借玉】
　　【陆氏佃曰无借若圭璋特是也经言缫又别言借则借非缫矣借若璧以帛琮以锦之类公侧袭受玉于中堂与东楹之间此无借者之玉也束帛加璧则裼矣】
　　蕙田案圭璋特而袭璧琮加束帛而裼见于郑注曲礼其説不可易而又以缫为借殊为牵合辨见别卷
　　又案以上记执玉袭
　　礼不拜至【注以宾不于是始至今文礼为醴】
　　【张氏尔岐曰礼为聘享毕公礼宾也疏以为聘时似非经意】
　　醴尊于东箱瓦大一有丰【注瓦大瓦尊丰承尊器如豆而卑】荐脯五膱祭半职横之【注膱脯如版然者或谓之脡皆取直貌焉】祭醴再扱始扱一祭卒再祭【注卒谓后扱】主人之庭实则主人遂以出宾之士讶受之【注此谓余三马也左马宾执以出矣士士介从者疏主人牵者従宾以出于门外宾之士介迎受之】
　　蕙田案以上记礼宾之事
　　既觌宾若私献奉献将命【注时有珍异之物或宾奉之所以自序尊敬也犹以君命致之】摈者入告出礼辞【注辞其献也】宾东面坐奠献再拜稽首【注送献不入者奉物礼轻】摈者东面坐取献举以入告出礼请受【注东面坐取献者以宜并受也其取之由宾南而自后右客也】宾固辞公答再拜【注拜受于宾也固亦衍字】摈者立于阈外以相拜宾辟【注相賛也】摈者授宰夫于中庭【注东藏之既乃介觌】若兄弟之国则问夫人【注兄弟谓同姓若昏姻甥舅有亲者问犹遗也谓献也不言献者变于君也非兄弟献不及夫人】
　　蕙田案以上记私献
　　若君不见【注君有疾若他故不见使者】使大夫受【注受聘享也大夫上卿也】自下听命自西阶升受负右房而立宾降亦降【注此仪如还圭然而宾大夫易处耳今文无而　疏还玉时宾自大夫左受之此大夫于宾左受之故云易处也】不礼【注辟正主也】
　　蕙田案以上记君不亲受
　　币之所及皆劳不释服【注以与宾接于君所宾又请有事于己不可以不速也所不及者下大夫未甞使者也不劳者以先是宾请有事于己同类既闻彼为礼所及则已往有嫌也所以知及不及者宾请有事固曰某子某子】
　　蕙田案以上记大夫劳宾
　　赐饔唯羮饪筮一尸若昭若穆【注羮饪谓饪一牢也肉谓之羮唯是祭其先大礼之盛者也筮尸若昭若穆容父在父在则祭祖父卒则祭祢腥饩不祭则士介不祭也士之初行不释币于祢不祭可也】仆为祝祝曰孝孙某孝子某荐嘉礼于皇祖某甫皇考某子【注仆为祝者大夫之臣摄官也　疏若然诸侯不摄官使祝祝防矣案定四年祝佗又云嘉好之事君行师従卿行旅从则臣无事若君到主国祭饔之时得不摄官乎但大夫使仆摄祝则是本无祝官与诸侯异耳】
　　【敖氏继公曰并祭祖祢盛之也一牢而并祭并祭而一尸皆异于常礼】
　　钦定义疏孝孙对皇祖为称孝子对皇考为称亦科用其一非两称之也并举之者以若昭若穆不定惟人所指耳若并祭祖祢则祝辞但称孝孙不当并称孝子卑统于尊也周公并告太王王季文王而册祝之辞但云元孙某可以见其例矣在国则祝者公有司也祝不从行而仆摄之事神之职祝为尊大夫之贵臣老与士而已此仆为祝者其亦公家之臣与佐食宗人宾则同行者皆可为之宗人荐豆设敦且亚献以其无主妇宗人宜摄之也司马司士则皆其臣为之
　　如馈食之礼【注如少牢馈食之礼不言少牢今以太牢也　疏少牢礼有尊俎笾豆鼎敦之数陈设之仪隂厌阳厌之礼九饭三献之法此皆宜有之至于致爵加爵及献兄弟弟子等固当畧之矣】假器于大夫【注不敢以君之器为祭器】朌肉及廋车【注朌犹赋也廋廋人也车巾车也二人掌视车马之官也赋及之明辩也】
　　【张氏尔岐曰祭讫颁胙无不徧也夏官廋人职掌养马】
　　蕙田案以上记宾受饔以祭
　　聘日致饔明日问大夫【注不以残日问人崇敬也】夕夫人归礼【注与君异日下之也今文归作馈】既致饔旬而稍宰夫始归乘禽日如其饔饩之数【注稍禀食也乘谓乘行之禽也谓鴈鹜之属其归之以双为数其宾与上介也古文既为饩张氏尔岐曰十日之后宾不得时反则致稍廪与乘禽鴈鹜之属行有行列故曰乘禽如饔饩之数者一牢当一双故聘义云乘禽日伍双是饔饩五牢者也上介则日三双士介日一双】
　　士中日则二双【注中犹间也不一日一双大寡不敬也】凡献执一双委其余于面【注执一双以将命也面前也其受之则上介受以入告之士举其余从之宾不辞拜受于庭上介执之以相拜于门中乃入授人上介受亦如之士介拜受于门外】禽羞俶献比【注比放也其致之礼如乘禽也禽羞谓成熟有齐和者俶献四时珍美新物也俶始也言其始可献也聘义谓之时赐】
　　蕙田案以上记礼宾之节及羞献
　　归大礼之日既受饔饩请观【注聘于是国欲见其宗庙之好百官之富若尤尊大之焉】
　　【李氏如圭曰吴季札聘鲁请观周乐晋韩起聘鲁观书于太史氏是其类】
　　讶帅之自下门入【注帅犹道也従下门外入防观非正也】
　　蕙田案以上记宾请观
　　各以其爵朝服【注此句宜在凡致礼下】
　　蕙田案此记致礼者之爵服
　　士无饔无饔者无傧【注谓归饩也】
　　蕙田案此记士介之杀礼
　　大夫不敢辞君初为之辞矣【注此句宜在明日问大夫之下】
　　蕙田案此记宾问大夫
　　凡致礼皆用其飨之加笾豆【注凡致礼谓君不亲飨宾及上介以酧币致其礼也其具宾与上介也加笾豆谓其实也亦实于罋筐飨礼今亡】
　　蕙田案此记致飨礼
　　无饔者无飨礼【注士介无飨礼】
　　蕙田案此记士无飨
　　凡饩大夫黍粱稷筐五斛【注谓大夫饩宾上介也器寡而大畧】
　　蕙田案此记大夫饩宾介
　　既将公事宾请归【注谓已问大夫事毕请归不敢自専谦也主国留之飨食燕献无日数尽殷勤也】凡宾拜于朝讶听之【注拜拜赐也唯稍不拜】
　　蕙田案此记宾请归及拜赐
　　燕则上介为宾宾为苟敬【注飨食君亲为主尊宾也燕私乐之礼崇恩杀敬也宾不欲主君复举礼事礼已于是辞为宾君聴之从诸公之席命为苟敬苟敬者主人所以小敬也更降迎其介以为宾介大夫也虽为宾犹卑于君君则不与亢礼也主人所以致敬者自敌以上】宰夫献【注为主人代公献】
　　蕙田案此记燕
　　无行则重贿反币【注无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乘皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也疏此特来非歴聘歴聘则吴公子札聘于上国是也】
　　蕙田案此记特聘
　　曰子以君命在寡君寡君拜君命之辱【注此賛君拜聘享辞也在存也疏此及下三经即上经公馆宾宾辟上介聴命聘享夫人之聘享问大夫送宾公皆再拜注云拜此四事彼】
　　【见其拜此见其賛辞也】君以社稷故在寡小君拜【注此賛拜夫人聘享辞也言君以社稷故者夫人与君敌体不敢当其恵也其卒亦曰寡君拜命之辱】君贶寡君延及二三老拜【注此賛拜问大夫之辞贶赐也大夫曰老】又拜送【注拜送宾也其辞盖云子将有行寡君敢拜送此宜承上君馆之下】
　　蕙田案又拜送三字监本及敖本皆在君贶寡君之上唐石经及谢子祥郝敬张尔岐盛世佐诸本并在延及二三老拜之下于文义为顺
