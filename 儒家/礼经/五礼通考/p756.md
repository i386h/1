<!-- { "loadSidebar": true } -->
　　蕙田案孔氏頴达曰射礼有三一为大射是将祭择士之射二为宾射是诸侯来朝而天子与之射或诸侯相朝而与之射三为燕射谓燕息而与之射此所论皆临时行礼之射又有平日肄习之射则乡射是也射以观徳行故古圣人最重其事礼既残缺其完善可考者独有仪礼大射仪乡射礼二篇又戴记射义一篇而已郑康成注乡射以为惟大射宾射燕射谓之礼射则其余皆散射也又注周官云庶民无礼射今取仪礼大射乡射二篇为首尊全经也旁采经传分大射宾射燕射乡射存其畧也终以诸书所论射杂仪及射器而射礼粗备矣
　　又案刘向别録以射入吉礼唐开元礼入军礼通典因之射为六艺之一原所以习礼乐非専尚威武至于诸经言射兼朝祭飨燕亦不得専属吉礼郑康成注仪礼大射乡射皆属嘉礼宋史亦以大射入嘉礼颇存古意今从之
　　仪礼大射仪【郑目録云名曰大射者诸侯将有祭祀之事与其羣臣射以观礼数中者得与于祭不数中者不得与于祭于五礼属嘉礼】
　　【敖氏继公曰诸侯与其羣臣饮酒而习射之礼也言大射者别于宾射燕射也】
　　【盛氏世佐曰射义云诸侯之射也必先行燕礼又云诸侯君臣尽志于射以习礼乐此篇所陈是也亦曰大射者别于乡射也卿大夫与其民习射于乡学谓之郷射诸侯与其臣习射于大学谓之大射其与宾射燕射异者彼是因宾燕而射射否惟欲主于序欢情也此则为射而燕主于习礼乐也不曰礼而曰仪以其威仪之法比郷射尤详也】
　　大射之仪君有命戒射【注将有祭祀之事当射宰告于君君乃命之】宰戒百官有事于射者【注宰于天子冡宰治官卿也作大事则掌以君命戒于百官】射人戒诸公卿大夫射司士戒士射与賛者【注射人掌以射法治射仪司士掌国中之士治凡其戒令皆司马之属也殊戒公卿大夫与士辨贵贱也賛佐也谓士佐执事不射者】前射三日宰夫戒宰及司马射人宿视涤【注宰夫冡宰之属掌百官之徴令者司马于天子政官之卿凡大射则合其六耦涤谓溉器扫除射宫】
　　蕙田案以上戒百官
　　观承案上文射人戒是前期旬有一日此宰夫戒是前射之三日射人宿是夕宿为前一日宗伯宿视涤濯是也
　　司马命量人量侯道与所设乏以貍歩大侯九十参七十干五十设乏各去其侯西十北十【注量人司马之属掌量道巷涂数者侯谓所射布也尊者射之以威不宁侯卑者射之以求为侯量侯道谓去堂逺近也容谓之乏所以为获者之御矢貍之伺物每举足者正视逺近为发必中也是以量侯道取象马乡射记曰侯道五十弓考工记曰弓之下制六尺则此貍歩六尺明矣大侯熊侯谓之大者与天子熊侯同参读为糁糁杂也杂侯者豹鹄而麋饰下天子大夫也干读为豻豻侯者豻鹄豻饰也大夫将祭于已射糜侯士无臣祭不射　疏熊侯而谓之大者言畿外诸侯亦得用三侯其数上同于天子而非畿内诸侯所可比故于熊侯加大以别之然不嫌于偪上者天子三侯则虎侯熊侯豹侯诸侯不得用虎侯而以熊侯参侯豻侯为三侯若畿内则但有熊侯豹侯此其所以别也云豹鹄而麋饰下天子大夫也者司裘云卿大夫则共麋侯此则豹皮为鹄以糜饰其侧不用纯麋是下天子大夫也豻郑注周礼云胡犬豻侯亦取捷黠意大夫得置家臣故将祭得大射择士士卑无臣故祭不得射也】遂命量人巾车张三侯大侯之崇见鹄于参参见鹄于干干不及地武不系左下纲设乏西十北十凡乏用革【注巾车于天子宗伯之属掌装衣车者亦使张侯侯巾类崇髙也髙必见鹄鹊所射之主鹄之言较较直也射者所以直己志或曰鹄鸟名射之难中中之为俊是以取名淮南子曰鳱鹄如来然则所云正者正也亦鸟名齐鲁之间名题肩为正正鹄皆鸟之捷黠者考工记曰梓人为侯广与崇方参分其广而鹄居一焉则大侯之鹄方六尺糁侯之鹄方四尺六寸大半寸豻侯之鹄方三尺三寸少半寸及至也武迹也中人之足长尺二寸以豻侯计之参侯去地一丈五寸少半寸大侯去地二丈二尺五寸少半寸凡侯北面西方谓之左前射三日张侯设乏欲使有事者豫志焉　疏乡射云乏参侯道居侯党之一西五歩注云此乏去侯北十丈西三丈此经云西十北十则西与北皆六丈不得为三分居侯党之一者以其三侯入堂深故也西亦六丈者以三侯恐矢扬伤人与一侯亦异也三侯之下总云西十北十则其乏皆西十北十矣侯之广狭取度于侯道大侯道九十弓弓取二寸二九十八侯中丈八尺三分其侯而鹄居一故知鹄六尺也参侯干侯亦以侯道弓数及弓取二寸推之大侯中丈八尺鹄方六尺参侯中丈四尺鹄方四尺六寸大半寸干侯中一丈鹄方三尺三寸少半寸凡言大半寸者二分寸之二少半寸者三分寸之一】
　　【张氏尔岐曰王大射用虎侯熊侯豹侯畿内诸侯二侯以熊侯为首畿外诸侯得用三侯熊侯糁侯豻侯以熊侯同于天子故云大侯三侯共道递近以二十歩为率尊者射逺卑者射近侯逺则鹄大侯近则鹄小大侯之鹄见参侯之上参侯之鹄见干侯之上干侯下纲则去地一尺二寸此三侯髙下之法也注知三侯之鹄广狭之数者以侯之广狭取则于侯道之逺近每弓取二寸九十弓者十八尺七十弓者十四尺五十弓者十尺每侯之鹄又各取其侯三分之一故推知之也设乏西十北十西与北各去侯六丈也云凡乏三侯各有乏也】
　　蕙田案此所言侯与司裘职文异注以为彼乃畿内诸侯此为畿外诸侯敖继公谓畿内无诸侯盛世佐谓王制天子之县内诸侯禄也故春秋有凡伯祭伯当从盛氏参侯康成以为当作糁敖继公以为参如无徃参之参谓介于二者之间也大侯以大于二侯名则参侯以参于二侯名大侯为熊侯参侯为豹侯欤当从敖氏作如字读但谓为豹侯亦无所据不如盛世佐谓参用豹侯麋侯为的又案以上张侯
　　乐人宿县于阼阶东笙磬西面其南笙钟其南鑮皆南陈【注周礼曰凡县钟磬半为堵全为肆有钟有磬为全鑮如钟而大奏乐以鼓鑮为节】建鼓在阼阶西南鼓应鼙在其东南鼓【注南鼓谓所伐面也应鼙应朔鼙也先击朔鼙应鼙应之鼙小鼓也在东便其先击小后击大也鼓不在东县南为君也】西阶之西颂磬东面其南钟其南鑮皆南陈一建鼓在其南东鼓朔鼙在其北【注朔始也奏乐先击西鼙乐为宾所由来也】一建鼓在西阶之东南面【注言面者国君于其羣臣备三面尔无钟磬有鼓而已其为诸侯则轩县】簜在建鼓之间【注簜竹也谓笙箫之属倚于堂】鼗倚于颂磬西纮【注纮编磬绳也设鼗于磬西倚于纮也王制曰天子赐诸侯乐则以柷将之赐伯子男乐则以鼗将之】
　　【盛氏世佐曰燕礼县与燕同日此亦于射前一日为之者大射重于燕也乐以人声为贵故歌者在上匏竹在下上下谓堂上堂下也陈氏云颂磬歌于西是南乡北乡以西方为上所以贵人声也笙磬吹于东是以东方为下所以贱匏竹也非就堂下乐中亦有差等笙管声之发乎人者也磬钟之属声之发乎器者也故有时以笙为主而磬以下应之所谓笙奏也诗云笙磬同音是也有时以管为主而磬以下应之所谓下管也诗云嘒嘒管声既和且平依我磬声是也下经云乃管新宫三终则大射乐以管为主矣】
　　蕙田案以上乐县
　　厥明司宫尊于东楹之西两方壶膳尊两甒在南有丰幂用锡若絺缀诸箭盖幂加勺又反之皆尊酒在北【注膳尊君尊也后陈之尊之也丰以承尊也幂覆尊巾也锡细布也絺细葛也箭篠也为幂盖巻辟缀于篠横之也又反之为覆勺也皆尊二者皆有酒之尊重本也酒在北尊统于君南为上也唯君面尊言専惠也疏唯君面尊谓君燕臣子専其恩惠故尊鼻向君】尊士旅食于西鑮之南北面
　　两圜壶【注旅众也士众食未得正禄谓庶人在官者圜壶变于方也贱无酒】又尊于大侯之乏东北两壶献酒【注为仆人巾卓糁侯豻侯之获者郊特牲曰汁献涗于醆酒服不之尊俟时而陈于南统于侯皆东面　疏此为仆以下卑贱之人而献郁鬯者此所得献皆因祭侯为侯之神故用郁鬯也】设洗于阼阶东南罍水在东篚在洗西南陈设膳篚在其北西面又设洗于获者之尊西北水在洗北篚在南东陈【注无爵因服不也有篚为奠虚爵也服不之洗亦俟时而陈于其南】小臣设公席于阼阶上西乡司宫设宾席于户西南面有加席卿席宾东东上小卿宾西东上大夫继而东上若有东面者则北上席工于西阶之东东上诸公阼阶西北面东上官馔【注百官各馔其所当共之物】
　　蕙田案以上陈设
　　羮定射人告具于公公升即位于席西乡小臣师纳诸公卿大夫诸公卿大夫皆入门右北面东上士西方东面北上太史在干侯之东北北面东上士旅食者在士南北面东上小臣师从者在东堂下南面西上【注太史在干侯东北士旅食者在士南为有侯故入庭深也小臣师正之佐也正相君出入君之大命】
　　【张氏尔岐曰自此至南面反奠于其所北面立皆将射先燕之事公命宾纳宾以来主人献宾宾酢主人主人献公主人受公酢主人酬宾二人举觯公取觯酬宾遂旅酬主人献卿二人再举觯公为卿举旅酬主人献大夫工入奏乐凡十二节】
　　公降立于阼阶之东南南乡小臣师诏揖诸公卿大夫诸公卿大夫西面北上揖大夫大夫皆少进【注诏告也变尔言揖亦以其入庭深也上言大夫误衍耳】大射正摈【注大射正射人之长】摈者请宾公曰命某为宾【注某大夫名】摈者命宾宾少进礼辞【注命宾者东面南顾辞辞以不敏】反命【注以宾之辞告于君】又命之宾再拜稽首受命【注又复】摈者反命宾出立于门外北面公揖卿大夫升就席小臣自阼阶下北面请执幂者与羞膳者【注请士可使执君两甒之幂及羞脯醢庶羞于君者方圜壶献无幂】乃命执幂者执幂者升自西阶立于尊南北面东上【注命者于西阶前以公命命之东上执尊之幂为上羞膳者从而东由堂东升自北阶立于房中西面南上不言命者不升堂畧之】膳宰请羞于诸公卿者【注膳宰请者异于君也】摈者纳宾宾及庭公降一等揖宾宾辟【注及至也辟逡遁不敢当盛】公升即席【注以宾将与主人为礼不参之】
　　蕙田案以上即位命宾纳宾
　　奏肆夏【注肆夏乐章名今亡】
　　【敖氏继公曰穆叔聘于晋晋侯享之金奏肆夏之三穆叔曰三夏天子所以享元侯也使臣不敢与闻此惟奏肆夏而不及繁遏渠其辟天子之享礼与】
