<!-- { "loadSidebar": true } -->
　　蕙田案鼎説文云三足两耳和五味之寳器也礼运备其鼎爼疏案少牢陈扵东方堂序西面北上爼皆设扵鼎西陈氏礼书曰士虞礼有上鼎中鼎下鼎有司彻司马举羊鼎司士举豕鼎鱼鼎则鼎之体有大小侈弇之别而其用有牛羊豕鱼之异天子诸侯有牛鼎士豕鼎鱼鼎而已上得兼下下不得兼上鼐尔雅云鼎絶大谓之鼐鼒尔雅云鼎圆弇上谓之鼒注敛上而小口者周颂丝衣云鼐鼎及鼒鼏特牲馈食陈鼎扵门外有鼏佐食升肵爼鼏之郑注鼏通幂扃特牲馈食右人抽扃委扵鼎北有司彻乃设扃鼏陈鼎扵门外如初注今文扃为案鼎卦有金玉马云扛鼎而举之也铏礼运实其簠簋笾豆铏羮周礼亨人祭祀共铏羮贾疏铏羮是陪鼎盛之扵铏器即为之铏羮掌客铏四十有二特牲礼笾豆铏在东房主妇设两铏芼少牢礼有羊铏豕铏郑云铏美器也镬周礼亨人掌共鼎镬郑注镬所以煑肉及鱼腊之器少牢礼爨在庙门外之东大夫五鼎羊豕肠胃鱼腊各异镬镬别有一鼎镬中肉孰各升一鼎
　　周礼考工记匠人庙门容大扃七个闱门容小扃三个【注大扃牛鼎之扃长三尺毎扃为一个七个二丈一尺小扃膷鼎之扃长二尺参个六尺　疏膷鼎亦牛鼎但上牛鼎扃长三尺据正鼎而言此言膷鼎据陪鼎三膷臐膮而説也】
　　陈氏礼书束幂【茅为之束其本饰以朱】编幂【茅为之编其中饰以朱】大扃【饰以朱】小扃【饰以朱】公食大夫礼甸人陈鼎设扃幂若束若编考工记曰庙门容大扃七个闱门容小扃三个説文曰扃外门之闲也盖鼎扃之制取象扵门扃而庙门之度取数扵鼎扃取数扵鼎扃则鼎之出入有容矣大扃牛鼎之扃也小扃羊豕鼎之扃也郑氏谓牛鼎之扃长三尺膷鼎之扃长二尺然膷鼎乃牛鼎之陪者也以小扃为膷鼎之扃而不以为羊豕鼎之扃者以其长止二尺故也扃谓之亦谓之鼏易称玉金説文曰鼏以横木贯耳而举之则木其质也金玉其饰也幂茅为之长者束本短者编中陈鼎必扵门外举之则去幂然后入既入则抽扃然后加匕
　　蕙田案以上鼎扃铏
　　礼记明堂位爼有虞氏以梡夏后氏以嶡殷以椇周以房爼【注梡断木为四足而已嶡之言蹷也谓中足为横距之象周礼谓之距椇之言枳椇也谓曲桡之也房谓足下跗也上下两间有似于堂房鲁颂曰笾豆大房　防虞氏质未有余饰故郑知梡有四足而已蹷谓足横辟不正郑注嶡之言蹷谓嶡足间有横似有横蹷之象也周则谓此爼之横者为距椇枳之树其枝多曲桡殷爼似之周爼头各有两足足下各别为跗足间横者似堂之壁横下二跗似堂之东西头各有房但古制难识不可悉知】
　　【方氏慤曰梡者断木为足无余饰也苟完而已嶡者于足间加横木焉植为立横为嶡故也椇者既有横木又为曲桡之形则于是为具故也此皆渐致其备也】
　　陈氏礼书殷之横距与夏同而曲其足与三代异周之下距与三代异而直其足与虞夏同诗言大房传言房烝此房爼也少牢礼言爼距此横距也其髙下脩广无文旧图谓髙二尺四寸广尺四寸不可考庄周曰加肩尻于雕爼之上唐褚遂良曰禹雕其爼士丧礼有素爼盖雕爼始扵禹而后世用之扵吉凶者文质扵是异矣殷又曰椇椇之枝屈而不能伸故殷爼其形如椇故名之房者堂之偏者也周爼之足上下两间其形象之故曰房爼
　　诗鲁颂閟宫毛炰胾羮笾豆大房【传羮大羮铏羮也大房半体之爼也　笺大房玉饰爼也其制足间有横下有跗似乎堂后有房然　疏大羮铏羮者以特牲士之祭祀尚有大羮铏羮故以此羮兼二羮也特牲注云大羮湆煮肉汁不和贵其质也铏羮肉汁之有菜和者也大羮谓太古之羮铏羮谓盛之铏器其大羮则盛之于登以大为名故不举所盛之器也大房与笾豆同文则是祭祀之器器之名房者惟爼耳故知大房半体之爼明堂位曰爼有虞氏以梡夏后氏以嶡殷以椇周以房爼注云梡断木为四足而已嶡谓中足为横距之象椇谓曲挠之也房谓足下跗也上下两间有似于堂房然是俎称房也知是半体者周语云禘郊之事则有全烝王公立饫则有房烝亲戚燕飨则有殽烝如彼文次全烝谓全载牲体殽烝谓体解节折则房烝是半体可知此亦云房故知是半体之爼言禘郊乃有全烝宗庙之祭唯房烝耳故举大房而言也昏礼妇馈舅姑特豚合升侧载注右胖载之舅爼左胖载之姑爼是爼载半胖之事也明堂位称祀周公于太庙爼用梡嶡此云大房盖鲁公之庙用大房也又解房爼称大之意以其用玉饰之美大其器故称大也知大房玉饰者以爼豆相类之物明堂位説祀周公之礼云荐用玉豆豆既玉饰明爼亦玉饰其制足间有横其下有跗以明堂之文差次为然跗上有横似于堂上有房故谓之房也】
　　何氏楷曰尔雅云木豆谓之豆竹豆谓之笾陈祥道云笾有縢縁其实干实豆若脰然其实菹醢大房所以载牲体者郑云玉饰爼也其制足间有横其下有跗似乎堂后有房然孔云知大房玉饰者以爼豆相类之物明堂位説祀周公之礼云荐用玉豆豆既玉饰明爼亦玉饰也案明堂位云爼有虞氏以梡夏后氏以嶡殷以椇周以房爼又云以禘礼祀周公扵太庙爼用梡嶡此言大房者旧説谓断木为梡横距为嶡虞氏之爼断木四足而已夏则加横木扵足中央为横距之形椇枝多曲商扵爼之足间横木为曲挠之形若椇然房之制有户阈周又设下跗扵两端若房然商之曲其足与三代异周之直其足与虞夏同故兼称梡嶡者所以着大房之象明其同梡嶡之制其实本名大房非谓用梡又用嶡也房既以取象得名而毛传乃解为半体之爼盖本扵周语谓禘郊之事则有全烝王公立饮则有房烝亲戚燕享则有殽烝彼文次全烝谓全载牲体殽烝谓体解节折则房烝是半体可知然既明言禘郊之事有全烝矣此固禘祭之礼也何得仅用半体乎毛氏之义扵是踈矣
　　小雅楚茨为爼孔硕或燔或炙【传燔取膟膋炙炙肉也笺燔燔肉也炙肝炙也皆从献之爼也其为之扵爨必取肉也肝也肥硕美者　疏郑以上或肆为陈其骨体扵爼则此非尸賔常爼故为从献之爼既以为从献之爼明燔炙是从献之物故为燔肉炙肝也言从献者既献酒即以此燔肉从之而置之在爼也爼之常者随体所值此特言孔硕故云必取肉也肝也肥而硕美者也知燔肉炙肝者特牲主人献尸賔长以肝从主妇献尸兄弟以燔从彼燔与此燔同则彼肝与此炙同故云炙炙肝也炙既用肝明燔用肉矣】
　　仪礼士虞礼匕爼在西塾之西【注不馔于塾上统于鼎也】　羞燔爼在内西塾上　鼎入匕爼从设　爼入设于豆东　賔长以肝从实扵爼　荐菹醢设爼
　　特牲馈食礼赞者错爼【注鼎入者其错爼东缩　疏少牢云爼皆设于鼎西西肆】佐食升肵爼鼏之设扵阼阶西【注肵谓心舌之爼也郊特牲曰肵之为言敬也言主人之所以敬尸之爼】　主人升入复位爼入设扵豆东鱼次腊特扵爼北【注入设爼载者腊特馔要方也凡馔必方者明食味人之性所以正】　荐脯醢设折爼【注凡节解者皆曰折爼不言其体略云折爼非贵体也上賔骼众賔仪公有司设之】　命佐食彻尸爼　祝命彻阼爼豆笾　祝执其爼以出出主妇荐爼　佐食彻阼爼
　　特牲馈食礼记肵爼心舌皆去本末午割之实扵牲鼎载心立舌缩爼【注午割从横割之亦勿没立缩顺其性心舌知食味者欲尸之享此祭是以进之】
　　尸爼右肩臂臑肫胳正脊二骨横脊长胁二骨短胁【注尸爼神爼也士之正祭礼九体贬于大夫有并骨二亦得十一之名合少牢之体数此所谓放而不致者凡爼实之数奇脊无中胁无前贬于尊者不贬正脊不夺正也正脊二骨长胁二骨者将举扵尸尸食未饱不欲空神爼】肤三【注为用二厌饫一也】离肺一【注离犹防也小而长午割之亦不提心谓之举肺】刌肺三【注为尸主人主妇祭今文刌为切】鱼十有五【注鱼水物以头枚数隂中之物取数于月十有五日而盈少牢馈食礼亦云十有五而爼尊卑同此所谓经而等也】腊如牲骨【注不但言体以有一骨二骨者】
　　祝爼髀脡脊二骨胁二骨【注凡接于神及尸者爼不过牲三体以特牲约加其可并者二亦得奇名少牢馈食礼羊豕各三体】肤一离肺一
　　阼爼臂正脊二骨横脊长胁二骨短胁【注主人尊欲其体得祝之加数五体又于其可并者二亦得奇名臂左体臂　疏云臂左体臂者以其尸用右不云折明全升主人又云臂明左臂可知胁骨多不嫌得与尸同用右体犹脊然也】肤一离肺一
　　主妇爼觳折【注觳后足折分后右足以为佐食爼不分左臑折辟大夫妻】其余如阼爼【注余谓脊胁肤肺】佐食爼觳折脊胁【注三体卑者从正】肤一离肺一賔骼长兄弟及宗人折其余如佐食爼【注骼左骼也賔爼全体】众賔及众兄弟内賔宗妇若有公有司私臣皆殽脀【注此所折骨直破折余体可殽者升之爼一而已不备三者贱凡骨有肉曰殽】肤一离肺一
　　少牢馈食礼司马升羊右胖髀不升肩臂臑防骼正脊一脡脊一横脊一短胁一正胁一代胁一皆二骨以并肠三胃三举肺一祭肺三实于一鼎【注升犹上也上右胖周所贵也髀不升近窍贱也肩臂臑肱骨防骼股骨脊从前为正胁旁中为正脊先前胁先后屈而反犹器之防也并并也脊胁骨多六体各取二骨并之以多为贵举肺一尸食所先举也祭肺三为尸主人主妇】
　　司士升豕右胖髀不升肩臂臑防骼正脊一脡脊一横脊一短胁一正胁一代胁一皆二骨以并举肺一祭肺三实扵一鼎【注豕无肠胃君子不食圂腴】
　　雍人伦肤九实于一鼎【注伦择也肤胁革肉择之取美者】
　　司士又升鱼腊鱼十有五而鼎腊一纯而鼎腊用麋【注司士又升副倅者合升左右胖曰纯纯犹全也】　卒脀乃举　陈鼎扵东方当序南扵洗西皆西面北上肤为下匕皆加扵鼎东枋爼皆设扵鼎西西肆肵爼在羊爼之北亦西肆【注肵爼在北将先载也异其设文不当鼎】
　　佐食上利升牢心舌载扵肵爼心皆安下切上午割勿没其载于肵爼末在上舌皆切本末亦午割勿没其载扵肵横之皆如初为之扵爨也【注牢羊豕也安平也平割其下于载便也凡割本末食必正也午割使可絶勿没为其分散也肵之为言敬也所以敬尸也周礼祭尚肺事尸尚心舌心舌知滋味】上利升羊载右胖髀不升肩臂臑防骼正脊一脡脊一横脊一短胁一正胁一代胁一皆二骨以并肠三胃三长皆及爼拒举肺一长终肺祭肺三皆切肩臂臑防骼在两端脊胁肺肩在上【注升之以尊卑载之以体次各有宜也拒读为介距之距爼距胫中当横节也凡牲体之数及载备于此】
　　下利升豕其载如羊无肠胃体其载扵爼皆进下【注进下变于食生也羊次其体豕言进下互相见】
　　司士三人升鱼腊肤鱼用鲋十有五而爼缩载右首进腴
　　腊一纯而爼亦进下肩在上
　　肤九而爼亦横载革顺
　　佐食上利执羊爼下利执豕爼司士三人执鱼腊肤爼序升自西阶相从入设爼羊在豆东豕亚其北鱼在羊东腊在豕东特肤当爼北端
　　主人献祝佐食设爼牢髀横脊一短胁一肠一胃一肤三鱼一横之腊两髀属扵尻【注皆升下体祝贱也鱼横者四物共爼殊之也腊两髀属于尻尤贱不殊】
　　主人酌献上佐食爼设扵两阶之间其爼折一肤【注佐食不得成礼于室中折者择取牢正体余骨折分用之有脀而无荐亦逺下尸】
