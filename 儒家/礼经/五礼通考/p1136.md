<!-- { "loadSidebar": true } -->
　　文献通考建武六年诏罢郡国都尉并职太守无都试之法惟京师欵兵如故七年罢天下轻车骑士材官楼船及军假吏悉还民伍惟更赋如故九年省关中都尉十三年罢左右将军二十三年罢诸边郡亭侯吏卒明帝以后又歳募郡国中都官死罪系囚出戍听从妻子自占边县以为常凡徙者皆给弓弩衣粮于是北边有变则置度辽营【明帝时】南蛮或叛则置象林兵【和帝时】羗犯三辅则置长安雍二尉【安帝时】鲜卑寇居庸则置渔阳营【安帝时】其后盗作缘海稍稍増兵【顺帝时】而魏郡赵国常山中山六百一十六坞河内通谷冲要三十三坞扶风汉阳陇道三百坞【西羗传】置屯多矣
　　蕙田案汉郡国之兵如材官等其详虽不可见大抵无事散遣有事调发武帝之后有选募有罪徒其选募曰勇敢曰奔命曰伉健曰豪吏曰应募其罪徒曰谪民曰恶少曰亡命曰徒曰犯刑曰罪人曰应募罪人至于中兴并尉职罢都试材官骑士还复民伍于是长从募士多而郡国之兵坏矣应劭谓郡国罢材官骑士之后官无警备实启戎心一方有难黔首嚣然葢汉兵制之壊自建武之罢都试材官骑士而专用募士始
　　又案此郡国兵制之壊
　　汉书髙祖本纪二年五月汉王屯荥阳萧何发关中老弱未傅者悉诣军【注如淳曰律年二十三傅之汉官仪注民年二十三为正一歳为卫士二岁为材官骑士年五十六乃免就田里凡在官三十四年】
　　蕙田案五十六通考误六十五
　　又案此征发年歳之限
　　玉海汉初调发犹近古高帝发中尉卒止军霸上文帝发中尉材官止军长安畿兵犹未逺出也元鼎六年中尉卒击南越矣神爵元年羽林孤儿胡越骑诣金城矣京师之兵越临边境非古也
　　蕙田案此征发道里之限
　　文献通考建武之初禁网尚阔但以玺书发兵未有虎符之信杜诗上疏曰臣闻兵者国之凶器圣人所谨旧制发兵皆以虎符其余调发竹使而已符第合会取为大信所以明着国命敛持威重也间者发兵但用玺书或以诏令如有奸人诈伪无由知觉愚以为军旅尚兴贼虏未殄召兵郡国宜有重谨可立虎符以絶奸端昔魏之公子威倾邻国犹假兵符以觧赵围若无如姬之仇则其功不显事有烦而不可省费而不得已葢谓此也书奏从之
　　蕙田案此征发符玺之制
　　更有三品有卒更有践更有过更古者正卒无常人皆迭为之一月一更为卒更也贫者欲得雇更钱次直者出钱雇之月二千是为践更也天下人皆直戍边三日亦名为更律所谓繇戍也虽丞相子亦在戍边之调不可人人自行三日戍又行者当自戍三日不可往便还因便往一岁一更诸不行者出钱三百入官以给戍者是谓过更也
　　王氏应麟汉制考周礼胥徒注此民给徭役者今卫士矣疏今卫士亦给徭役故举汉法况之贡禹传云诸离宫及长乐宫卫可减太半寛繇役
　　又曰周礼乡大夫其舍者国中贵者服公事者老者疾者注云舍者谓有复除舍不收役事也谓若今宗室及关内侯皆复也服公事者谓若今吏有复除也老者谓若今八十九十复羡卒也疾者谓若今癃不可事者复之盐铁论云今寛力役之政二十三所以辅耆壮而息老艾也
　　蕙田案此役法及免役
　　章氏俊卿曰髙祖之世南北二军不出而民兵散在郡国有事以羽檄召材官骑士以备军旅文帝始以铜虎符代檄当时各因其地以中都官号将军将之【注如魏遫为北地将军周灶为陇西将军】事已则罢京师止南北军北军属太尉南军属卫尉武帝更太尉为大司马大将军以中尉材官出征恐京师无重兵而生变于是分北军为八校以中垒领之又恐北军之权太重故于光禄勲増羽林期门之兵此武帝以南北军相制之意初时南北军皆郡国番上无定在之兵也自武帝置八校大抵以习知胡越人充之则募兵始此期门羽林皆家世为之则长从始此【期门父死子代羽林孤儿乃子孙见表志】葢自是有养兵之病而京师之兵制坏矣元狩以后兵革数动民多买复调发之士益鲜于是发及谪吏次及谪民次及谪戍次及七科谪初时以于都尉者充兵故其伍符甚整也及常兵不足调及它众甲伍必紊而郡国之兵制又坏矣是以昭宣以来其弊日甚始元元年募民及发奔命者击益州元鳯元年遣太常三辅徒免刑击氐五年发三辅及郡国恶少吏有告劾亡者屯辽东本始二年又选郡国吏三百石伉健习骑射者从军神爵元年又发三辅中都官徒防刑及应募佽飞射士孤儿胡越骑诣金城以益边夫募及奔命调及恶少发及刑徒选及三百石吏而又以羽林佽飞胡骑越骑从事是南北军出矣纷纷无复旧制皆自武帝启之及光武一起而变之兵制荡然矣自光武罢都试而外兵不练虽疆塲之间广屯増戍列营置坞而国有征伐终借京师之兵以出葢自建武迄于汉衰北边之寇鲜卑之寇歳歳有之或遣将出击或移兵留屯【如永平中北伐留兵伊吾庐城至肃宗二年罢之之类是也】连年暴露奔命四方而禁旅无复镇卫之职矣至安帝永初间募入钱谷得为虎贲羽林缇骑营士而营卫之选亦衰矣桓帝延熹间诏减羽林虎贲不任事者半俸则京师之兵亦单弱矣外之士兵不练而内之卫兵不精设若盗起一方则羽檄被于三边兴发甲卒取办临时战非素具每出辄北于是羗冦转盛移兵赴逺民不堪命永和二年交趾九真二郡之兵至于反叛无亦罢于奔命之过欤此其兴兖豫之卒击象林万里之寇李固所以力争也永建间方且令郡举五人教习战射又方募为防陈【羗传任尚募以击羗】召为积射【鲜卑传邓逺以击鲜卑】召为义从【东汉有羗胡义从葢取西边羗胡之愿从者为兵也】大抵创立名号荡无良法桓灵之世虽能委任段颎尽灭诸寇而中平元年黄巾遂作所在盗贼不可胜数于是置八都尉黄巾既殄而萧墙之祸作葢自中世以后令出房帷政归台阁宦戚更领兵权迭相倾夺然五营畏服中人陈蕃窦武欲诛宦官北军不助武等而助宦官遂又夷灭何进袁绍惩其事故欲籍外兵以除之于是内置园校阳尊阉宦外重州牧实召边将【董卓以并州牧将兵】阉宦虽除而董卓之祸已成义兵四起郡牧争政汉遂三分原汉盛衰皆兵之由而光武实为之【光武徒见自西都之季都试或以为患韩延寿以试士潜拟不道诛而翟义之讨王莽李通之劝光武皆因秋试之日因勒军旅诛守长号令起军遂罢都试之法】
　　蕙田案此总论汉军制
　　右汉军制
　　晋书武帝本纪泰始元年十一月初置四防军以统城外诸军十二月戊辰置中军将军以统宿卫七军职官志左右前后军案魏明帝时有左军则左军魏官也至晋不改武帝初又置前军右军泰始八年又置后军是为四军
　　右晋军制
　　文献通考周太祖辅西魏时用苏绰言始仿周典置六军籍六等之民择魁健材力之士以为之首书蠲租调而刺史以农隙教之合为百府每府一郎将主之分属二十四军开府各领一军大将军凡十二人每一将军统二开府一柱国主二大将将复加持节都督以统焉凡柱国六员众不满五万人
　　隋兵制大抵仍周齐府兵之旧而加润色其十二卫曰翊卫曰骁骑卫曰武卫曰屯卫曰御卫曰候卫各分左右皆置将军以分统诸府之兵有郎将副将坊主团主以相统治其外又有骠骑车骑二府皆有将军后更骠骑曰鹰郎将车骑曰副郎将别置折冲果毅此府兵之大略也隋书开皇十年五月乙未诏曰魏末役车岁动未遑休息权置坊府南征北伐居处无定朕甚愍之凡军人可悉属州县垦田籍帐一与民同军府统领宜依旧式蕙田案李繁传载苏绰初置府兵与此利害优劣不同葢绰虽创始府兵之制然地狭民寡加以长征不返未得尽行其説及隋平陈乃定其制
　　右周隋军制
　　唐书兵志府兵之制起自西魏后周而备于隋唐因之隋制十二卫曰翊卫曰骁骑卫曰武卫曰屯卫曰御卫曰候卫为左右皆有将军以分统诸府之兵又有骠骑车骑二府皆有将军自髙祖武徳初始置军府以骠骑车骑两将军府领之析闗中为十二道万年道参旗军长安道鼓旗军富平道戈军醴泉道井钺军同州道羽林军华州道骑官军寜州道折威军岐州道平道军豳州道招摇军西麟州道苑游军泾州道天纪军宜州道天节军军置将副各一人以骠骑车骑府统之后改骠骑曰统军车骑曰别将太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而闗内二百六十有一皆以诸卫凡府三等兵千二百人为上千人为中八百人为下府置折冲都尉一人左右果毅都尉各一人长史兵曹别将各一人校尉六人
　　唐会要武徳三年置十二卫将军取威名素重者为之分闗内诸府焉闗内置府二百六十一精兵二十六万举关中之众以临四方又置折冲府二百八十通给旧府六百三十三
　　唐书兵志民年二十为兵六十而免其能骑而射者为越骑其余为歩兵其于卫也左右卫皆领六十府诸卫领五十至四十
　　蕙田案地理志天下有府共五百六十六计七十五郡关内十九郡有府二百七十三河东十五郡有府百四十一河南河北十郡有府九十二河南六十三河北三十山南十陇右二十九淮南六江南二剑南十岭南三除关内道余九道有府二百九十三总而计之止五百六十六参之兵志置府六百三十四之数参差不齐而职官志又云六百三十三恐地理志所载犹有缺遗
　　方镇表高祖太宗之制兵列府以居外将列卫以居内有事则将以征伐事已各觧而去兵者将之事也使得以用而不得以有之
　　兵志府兵之制居无事时耕于野其番上者宿卫京师而已若四方有事则命将以出事觧辄罢兵散于府将归于朝故士不失业而将帅无握兵之重
　　杜牧原十六卫曰国家始踵隋制开十六卫将军总三十员属官总百二十八员创宇分部夹峙禁省自今观之十六卫本原事迹实天下之大命也始自贞观中既武遂文内以十六卫蓄养戎臣【褒公鄂公之徒并为诸卫将军】外开折冲果毅府五百七十四以储兵伍或有不幸蛮夷戎狄践四作此时戎臣当提兵居外至如天下平一暴勃消削单车一符将命四走莫不信顺此时戎臣当提兵居内当其居内也官为将军绶有朱紫章有金银千百骑趋奉朝庙第观车马歌儿舞女念功赏劳出于曲赐所部之兵散舍诸府上府不越千二百人【五百七十四府凡有四十万人】三时耕稼袯襫耞耒一时治武骑剑兵矢禆卫以课父兄相言不得业他籍藏将府伍散田亩力觧势破人人自爱虽有蚩尤为帅亦不可使为乱及其居外也缘部之兵被檄乃来受命于朝不见妻子斧钺在前爵赏在后以首争首以力搏力飘暴交捽岂假异略虽有蚩尤为帅亦不能为叛自贞观至于开元末百三十年间戎臣兵伍未始逆簒此圣人所以柄统轻重制障表里圣算神术也
　　蕙田案以上府兵初制
　　凡发府兵皆下符契州刺史与折冲勘契乃发若全府发则折冲都尉以下皆行不尽则果毅行少则别将行
　　蕙田案此府兵调发
　　凡当宿卫者番上兵部以逺近给番五百里为五番千里七番一千五百里八番二千里十番外为十二番皆以月上若简留直卫者五百里为七番千里八番二千里十番外为十二番亦月上
　　蕙田案此府兵宿卫
