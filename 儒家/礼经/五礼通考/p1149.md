<!-- { "loadSidebar": true } -->
　　【陈氏澔曰兵车革辂也尚勇猛无推让故不式武车亦革辂也取其建戈刃即云兵车取其威猛即云武车旌车上旌旛也尚威武故舒散若垂緌然】
　　司马法夏后氏曰钩车先正也殷曰寅车先疾也周曰元戎先良也
　　右车路
　　周礼春官司常凡军事建旌旗及致民置旗弊之【注始置旗以致民民至仆之诛后至者】
　　【王氏曰置者植之弊者仆之】
　　【郑氏锷曰军旅之事用旌旗以指麾则掌建之始焉置之以致民使来终焉弊之以诛后至皆司常所掌也】
　　礼记曲礼前有水则载青旌前有尘埃则载鸣鸢前有车骑则载飞鸿前有士师则载虎皮前有摰兽则载貔貅【注载谓举旌于首以警众也礼君行师从卿行旅从前驱举此则士众知有所举各以其类象之青青雀水鸟也鸢鸣则天将风风生埃起鸿取飞有行列也士师谓兵象也虎取其有威勇貔貅亦挚兽书曰如虎如貔】
　　司马法旂夏后氏人之执也殷白天之义也周黄地之道也章夏后氏以日月尚明也殷以虎尚威也周以龙尚文也
　　右旌旗
　　周礼夏官司兵掌五兵五盾各辨其物与其等以待军事【注五盾干橹之属等谓功沽上下五兵者戈殳防酋矛夷矛　疏言各辨其物与其等者五兵五盾各有物色与其善恶长短大小之等】及授兵从司马之法以颁之及其受兵输亦如之【注从司马之法令师旅卒两人数所用多少也兵输谓师还有司还兵也　疏受兵从司马之法者司马主六军是一官之长先受于王命知多少乃始出军故从司马法以颁之】
　　【郑氏锷曰物色也各辨其物色使以类相从等者所制之长短小大司兵授之以兵则从司马之法多乎其数则阙国之守备寡乎其数则乏军之用器军之行也从其法而颁之及其还也受其所输亦当如始者所颁之法苟有亡矢遗镞之事亦如之矣】
　　军事建车之五兵防同亦如之
　　【郑氏锷曰军旅之车上必建五兵出先刃入后刃也防同王乗车则亦建焉皆以示威也】
　　司戈盾军旅授贰车戈盾建乗车之戈盾授旅贲及虎士戈盾【注乗车王所乗车也军旅则革路　疏军旅贰车贰有车右故授之以戈盾云乗车之戈盾者王所乗车有车右故建戈盾授旅贲氏及虎士戈盾者卫王故也】
　　及舎设藩盾行则敛之【注舍止也藩盾盾可以藩卫者如今之扶苏欤　疏扶苏举汉法况之】
　　【刘氏彛曰旅贲夹王车左右而虎士趋王车后先舍则守王闲则殳与戈盾戒备之尤急者也非其有屏蔽之用乎】
　　司弓矢掌六弓四弩八矢之法凡弩夹庾利攻守唐大利车战野战【注攻城垒者与自守者相廹近弱弩发疾也车战野战进退非强则不及】凡矢枉矢絜矢利火射用诸守城车战杀矢镞矢用诸近射【注枉矢絜矢二者皆可结火以射敌杀矢言中则死镞矢象焉二者皆可以射敌之近者】凡师役颁弓弩各以其物从授兵至之仪【注物弓弩矢箙之属郑氏锷曰师役用兵之时防同行礼之时事异礼异故各以其所当用之物而颁之】
　　右兵器
　　礼记曲礼介胄则有不可犯之色
　　【马氏曰兵车者以威克爱也以威克爱则服必称情容必称服故戎容暨暨介胄有不可犯之色者以此也】
　　介者不拜为其拜而蓌拜
　　朱子曰蓌犹言有所枝拄不利屈伸也
　　少仪乗兵车出先刃入后刃军尚左卒尚右
　　【陈氏澔曰先刃刃向前也后刃不以刃向国也左阳生道也右隂死道也左将军为尊其行伍皆尊尚左方欲其无覆败也士卒之行伍尊尚右方示有必死之志也】
　　军旅思险隠情以虞
　　【陈氏澔曰军行舍止经由之处必思为险阻之防又当隠宻已情以虞度彼之情计也】
　　玉藻戎容暨暨言容詻詻色容厉肃视容清明
　　司马法古者军容不入国国容不入军军容入国则民徳废国容入军则民徳弱故在国言文而语温在朝恭以逊脩己以待人不召不至不问不言难进易退在军抗而立在行遂而果介者不拜兵车不式城上不趋危事不齿故礼与法表里也文与武左右也
　　春秋僖公三十三年左氏传春秦师过周北门左右免胄而下超乗者三百乗王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎
　　右军容
　　书甘誓左不攻于左汝不恭命右不攻于右汝不恭命御非其马之正汝不恭命
　　【朱氏升曰在车左不治主射之事在车右不治击刺之事御者居中不得驰驱之正皆不恭命也】
　　牧誓今日之事不愆于六步七步乃止齐焉　不愆于四伐五伐六伐七伐乃止齐焉　尚桓桓如虎如貔如熊如罴于商郊弗迓克奔以役西土【传战事就敌不过六步七步乃止相齐言当旅进一心伐谓击刺少则四五多则六七以为例桓武貌貔执夷虎属也四兽皆猛健欲使士众法之奋击于牧野商众能奔来降者不迎击之如此则所以役我西土之义】
　　司马法逐奔不过百步纵绥不过三舎
　　家语工尹商阳与陈弃疾追吴师及之陈弃疾谓工尹商阳曰王事也子手弓而可手弓子射诸射之毙一人韔弓又及谓之又毙二人毎毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉子路怫然进曰人臣之节当君大事唯力所及死而后已夫子何善此子曰然如汝言也吾取其有不忍杀人之心而已
　　蕙田案此事亦见檀弓
　　荀子王者之军制将死鼓御死辔百吏死职士大夫死行列闻鼔声而进闻金声而退顺命为上有功次之令不进而进犹令不退而退也其罪唯均不杀老弱不猎禾稼服者不禽格者不舎犇命者不获凡诛非诛其百姓也诛其乱百姓者也百姓有扞其贼则是亦贼也以故顺刃者生苏刃者死犇命者贡王者有诛而无战城守不攻兵革不击上下相喜则庆之不屠城不潜军不留众师不越时故乱者乐其政不安其上欲其至也
　　右坐作进退击刺之节
　　周礼秋官乡士大军旅则各掌其乡之禁令帅其属夹道而跸
　　士师掌国之五禁之法以左右刑罚五曰军禁【注古之禁书亡矣今军有嚣讙夜行之禁】
　　夏官小子凡师田斩牲以左右狥陈【注示犯誓必杀之】
　　衔枚氏军旅令衔枚禁呼叹呜于国中者
　　书费誓今惟淫舎牿牛马杜乃擭敜乃穽无敢伤牿牿之伤汝则有常刑　马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘逾垣墙窃牛马诱臣妾汝则有常刑　甲戌我惟征徐戎峙乃糗粮无敢不逮汝则有大刑鲁人三郊三遂峙乃桢干甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
　　【吕氏曰先治戎备次之以除道路又次之以严部伍又次之以立期防先后之序皆不可紊】司马法冢宰与百官布令于军曰入罪人之地无暴神祗无行田猎无毁土功无燔墙屋无伐林木无取六畜禾黍器械见其老幼奉归勿伤虽遇壮者不校勿敌敌若伤之医药归之
　　右军中禁令
　　周礼夏官大司马及战巡陈眡事而赏罚
　　秋官大司寇大军旅涖戮于社【注社谓社主在军者郑司农曰书曰用命赏于祖不用命戮于社】
　　小司寇小师涖戮【注小师王不自出之师】
　　【王氏昭禹曰大司寇大军旅涖戮故小司寇小师涖戮】
　　乡士大军旅则各掌其乡之禁令凡国有大事则戮其犯命者【疏大事谓征伐故有犯命刑戮之事】
　　士师大师帅其属而禁逆军旅者与犯师禁者而戮之【注逆军旅反将命也犯师禁干行阵也】
　　【郑氏锷曰王师所过而敢有沮遏或所须而有不从令者军中之禁而輙敢干犯则不循军法之人也安可不戮耶晋魏绛将与狄人战于太原荀吴之嬖人不肯即卒则斩之鸡泽之盟晋侯之弟扬干乱行于曲梁魏绛戮其仆正谓是也】
　　【易氏祓曰帅其属而行其戮所以正军旅之法凡此皆以刑官之士师任其职重其事也】
　　书甘誓用命赏于祖不用命戮于社【传天子亲征必载迁庙之祖主行有功则赏祖主前示不専又载社主谓之社事不用命奔壮者则戮之于社主前社主隂隂主杀亲祖严社之义疏曽子问云孔子曰天子廵狩以迁庙之主行载之于斋车言必有尊也廵狩尚然征伐必也定四年左传】
　　【又云君以军行祓社衅鼓祝奉以从是天子亲征又载社主之事也郊特牲云惟为社事单出里故以社事言之所以刑赏异处者社主隂隂主杀祖主阳阳主生礼左宗庙右社稷是祖阳社隂就祖赏就社杀亲祖严社之义也】
　　司马法赏不逾时欲民速得为善之利也罚不迁列欲民速覩为不善之害也
　　孔丛子问军礼有司简功行赏不稽于时其用命者则加爵受赐于祖奠之前其奔北犯令者则戮于社主之前信陵君问于子髙曰古者军旅赏人必于祖戮人必于社其义何也答曰赏功于祖告分之均示不敢専也戮罪于社告中于土示听之当也
　　子路问于孔子曰臧武仲率师与邾人战于狐鲐遇败焉师人多丧而无罚古之道然与孔子曰凡谋人之军师败则死之谋人之国邑危则亡之古之正也其君在焉者有诏则无讨
　　右军中刑赏
　　礼记曽子问曽子问曰古者师行必以迁庙主行乎孔子曰天子巡狩以迁庙主行载于齐车言必有尊也今也取七庙之主以行则失之矣当七庙五庙无虚主虚主者唯天子崩诸侯薨与去其国与祫祭于祖为无主耳曽子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舎奠焉而后就舍反必告设奠卒敛币玉藏诸两阶之间乃出盖贵命也【陈氏澔曰既以币玉告于祖庙则奉此币玉犹奉祖宗之命也故曰主命每舎必奠神之也反则设奠以告而埋藏之不敢防也】
　　【真氏徳秀曰先儒谓庙无虚主有庙者不可以其主行主命谓虽无木主但所受于神之命即是主也吴氏澂曰迁庙主谓祔祢时所迁昭穆最上之庙一主也在昭庙穆庙之上最尊最亲者也君将出行时徧告有庙之诸主又特告此无庙之一主而载之以行也】
　　周礼春官小宗伯若大师则帅有司而立军社奉主车【郑氏锷曰古者大师则先有事于杜与庙然后载社主与迁庙之主以行不用命戮于社故载社主将以行戮用命赏于祖故载迁庙之主将以行赏小宗伯掌社稷宗庙之礼宜载以行乃言立者盖杜本不在军因用师始立之立者出于一时之故庙主为尊载之以行不敢忽也故言奉奉以言其肃钦之至帅有司者盖帅大祝也大祝职曰大师宜于社造于祖设军社国将有事于四望及军归献于社则前祝故知此所谓有司为大祝明矣】
　　肆师凡师甸用牲于社宗则为位
　　【易氏祓曰用师者必载社之石主祖之木主示有所受命】
　　【郑氏锷曰夫甸猎之甸乃四时搜苗狝狩之田师甸则大用师以对敌之时何以明之以所祭之神知之用师则载社主与迁庙之主以行此用牲于社宗大战则类造于上帝封于大神祭兵于山川此有类造封祭之事岂四时之甸所宜有耶故知以师甸言社者主也宗者迁庙之主不曰祖曰宗者宗继祖者也载主而行不在国之常位而祭不可以无位无位则鬼神无所依故为位然后祭小宗伯于军旅甸后祷祠为位则止为位于肄仪之时肆师于用牲以祭时则为位者盖所掌者立祀用牲之礼故也】
