<!-- { "loadSidebar": true } -->
　　天圣二年七月宰臣王钦若等拜表请上皇太后尊号命宰臣王曾撰册文参知政事鲁宗道书册宝其册文曰嗣皇帝臣某谨再拜稽首言恭以为天下之母者爱育之功博居域中之大者覆载之道均乃有饰盛礼以推崇因强名而丕显以恩则尊亲偕极以义则中外一词表德垂鸿非可以缺况乎宁保基绪抚览权纲格万宇之治平副舆情之输戴式隆称号以播休铄伏惟皇太后陛下聪明淑哲渊穆懿恭袭御龙之遐源启曾沙之瑞命辅佐先圣辑睦藩房申翊宫朝协敷阃教服图史之至戒慕黄老之防言及正宫承天居尊治内勤俭之化式于中闱和平之风被于四表王基允固睿问载融曩者号弓在辰仍几有命粤以大宝付于菲躬防防哀荒惧罔攸济实赖慈防以授洪图上奉顾托之明俯慰遐迩之望详録机务咨谋政经宪祖宗之旧章厉官师之凝绩本乎子物之惠济乃守成之业方今蛮夷欵服封宇靖安百度聿修六气时若肇禋肆类克展上仪享是休嘉率由保翼故得公卿庻尹藩岳守臣武旅戎酋缁黄耋艾咸谓周有思齐之什播于声歌汉有长乐之謡垂于竹帛斟酌前训拟议盛猷允非鸿名莫扬茂烈绵代旷典自我而着犹且推美而弗有约已以至谦连袂叩阍露草五请臣等以因人之欲拜跪于内甫回冲虑乃狥公言夫含章履顺之谓应元诏词逮下之谓崇德体仁所以膺夀臧之福宣慈所以隆圣善之懿不胜大愿谨与百僚士庻奉玉册琮宝上尊号曰应元崇德仁夀慈圣皇太后伏惟懋协欢心诞膺洪册承七庙之流祥受九旻之敷锡拥佑家邦祉祚无极臣某诚欢诚忭稽首顿首谨言
　　宋史礼志天圣二年宰臣王钦若等五表请上皇太后尊号十一月郊祀毕帝御大安殿受册百官称贺毕再序班侍中奏中严外办礼仪使奏册宝帝服通天冠绛纱袍秉珪以出礼仪使閤门使导帝随册宝降自西阶内臣奉至殿庭置横街南东向褥位册在北宝在南帝立殿庭北向褥位奉册宝官奉册宝案太常卿吏部礼部侍郎引置当中褥位礼仪使奏请皇帝再拜在位官皆再拜太尉司徒就册宝位帝搢珪跪奉册授太尉又奉宝授司徒皆搢笏东向跪受兴奉册宝案置于近东西向褥位礼仪使奏请皇帝归御幄易常服乗舆赴文德殿后幄百官班退赴朝堂太尉司徒奉册宝至文德殿外幄太尉以下各就次以俟侍中奏中严外办太后服仪天冠衮衣以出奏隆安之乐行障歩障方扇侍卫垂即御坐南向乐止太常导册案至殿西阶下各归班在位者皆再拜太尉押册司徒奉册中书令读册讫侍中押宝案司徒奉宝侍中读宝毕太尉司徒诣香案前分班东西序立尚宫赞引皇帝诣皇太后坐前帝服鞾袍内行称贺礼跪曰嗣皇帝臣某言皇太后陛下显崇徽号昭焕寰瀛伏惟与天同夀率土不胜欣忭俛伏兴又再拜尚宫诣御坐承防退西向称皇太后答曰皇帝孝思至诚贯于天地受兹徽号感慰良深帝再拜尚宫引归幄太尉率百官称贺奏隆安之乐太后降坐还幄乐止侍中奏解严所司放仗百官再拜退太后还内内外命妇称贺太后皇帝于内殿在外命妇及两京留司官并奉表称贺自是上皇太后尊号礼皆如之
　　文献通考宋章献太后遗诏以皇太妃杨氏为皇太后即所居殿号曰保庆太后
　　英宗即位尊仁宗慈圣光献皇后为皇太后神宗立尊为太皇太后名宫曰庆夀
　　宋史礼志熙宁二年神宗尊皇太后曹氏为太皇太后诣文德殿跪奉玉册授摄太尉曽公亮金宝授摄司徒韩绛又跪奉皇太后髙氏玉册授摄太尉文彦博金宝摄司徒赵抃礼毕百官称贺
　　文献通考神宗立尊英宗宣仁圣烈皇后为皇太后居宝慈宫哲宗嗣位尊为太皇太后以生日为坤成节哲宗立尊神宗钦圣宪肃皇后为皇太后尊生母朱德妃为皇太妃时宣仁钦圣二太后皆居尊故称号未得极其至元祐三年宣仁诏母以子贵舆葢仗卫冠服悉侔皇后
　　宋史礼志哲宗即位诏尊太后髙氏为太皇太后皇后向氏为皇太后德妃朱氏为皇太妃礼部议皇太妃生日节序物色其冠服之属如皇后例称慈防庆贺用笺太皇太后皇太后于皇太妃称赐皇帝称奉百官不称臣皇帝问皇太妃起居用笺皇太妃答皇帝用书宰臣请特建太皇太后宫曰崇庆殿曰崇庆曰夀康皇太后宫曰隆祐殿曰隆祐曰慈徽元祐二年诏太皇太后受册依章献明肃皇后故事皇太后受册依熙宁二年故事皇太妃与皇太后同日受册令太常礼官详定仪注右谏议大夫梁焘请对文德殿太皇太后曰大臣欲行此礼予意谓必难行焘对曰诚如圣虑愿坚执勿许且母后权同听政葢出一时不得已之事乞速罢之中书舍人曾肇亦言太皇太后听政以来止于延和殿受辽使朝见亦止于御崇政殿未尝践外朝今皇帝述仁祖故事以极崇奉之礼太皇太后傥以此时特下明诏扬皇帝孝敬之诚而固执谦德止于崇政殿受册则皇帝之孝愈显太皇太后之德愈尊两义俱得顾不美欤太皇太后欣然纳之乃诏将来受册止于崇政殿寻以天旱权罢未几太师文彦博等以时雨溥澍稼穑有望请举行册礼凡三请乃从九月六日太皇太后册宝于大庆殿皇太后太妃册宝于文德殿行礼如仪绍圣元年诏奉太皇太后防皇太妃特与立宫殿各坐六龙舆张繖出入由宣德正门有司请应宫中并依称臣妾外命妇入内凖此百官拜笺称贺称殿下徽宗即位加哲宗太妃号曰圣瑞既又御文德殿册命元符皇后刘氏为太后并依皇后礼制
　　文献通考徽宗立尊哲宗元符皇后为皇太后殿为崇恩宫
　　钦宗既受禅尊徽宗显肃皇后为太上皇后迁居宁德宫称宁德太后
　　靖康二年二帝北狩金人僭立张邦昌邦昌迎哲宗元祐皇后入禁中垂听政后遣使迎康王降手书播告天下王即位于南京后撒上尊后为元祐太后奉迎至行在所以元字犯后祖讳改称隆祐太后
　　髙宗既即位遥尊母韦贤妃为宣和皇后绍兴十年遥上皇太后册宝于慈宁殿自后毎遇诞日至朔皆遥行贺礼十二年八月自北归至临安入居慈宁宫
　　宋史礼志建炎元年五月册元祐皇后为隆祐太后令所司择日奉上册宝时方巡幸不克行礼遥尊韦贤妃为宣和皇后绍兴七年三月诏略曰宣和皇后夙拥庆羡是生眇冲乃骨肉之至亲偕父兄而时迈十年地阻怀陟岵凯风之思万里使还奉上皇宁德之讳宜尊为皇太后令所司择日奉上册宝太常寺言请依祖宗故事俟三年之防终制然后行礼时翰林学士朱震言唐德宗建中上太后沈氏尊号时沈太后莫知所在犹供张含元殿具衮冕出左序立东方再拜奉册今太后圣体无恙信使相望岂可不举扬前宪臣又闻三年之制惟天地社稷越绋行事德宗以大歴四年即位明年改元建中时行易月之制故以冕服行事今陛下退朝之服尽如礼制谓当供张别殿遣三公奉册藏于有司恭俟来归愿下礼官请明诏从之礼部太常言宝文欲乞以皇太后宝四字为文合差撰册文官一员书册文官一员书宝文官一员并差执政十年营建皇太后宫以慈宁为名十二月帝自常御殿诣慈宁殿遥贺皇太后奉上册宝十二年八月皇太后还慈宁宫十月十八日奉进册宝其日张设慈宁殿设坐殿中皇太后服祎衣即御坐本殿官设册宝于殿下慈宁宫事务官并本殿官并朝服诣殿下再拜搢笏举册宝奉进先进册次进宝进毕降坐易祎衣服常服皇帝诣慈宁殿贺如宫中仪次宰臣率百僚拜表称贺
　　文献通考孝宗既受禅尊宪圣皇后为皇太后居德夀宫上尊号曰夀圣太上皇后毎遇诞节上诣宫上夀至朔望朝上皇毕入见后如宫中之仪乾道七年加夀圣慈明尊号淳熙二年以上皇庆夀礼又加号夀圣齐明广慈十年后年七十行庆夀礼十三年加尊号备德二字上皇崩遗诏改称皇太后上欲迎还大内太后不许因筑本殿名慈福光宗即位后当为太皇太后以夀皇故更号曰夀圣皇太后绍熙四年庆夀八十加号隆慈备福孝宗崩始称太皇太后宁宗庆元元年加尊号光祐二字二年迁居重华宫易名曰慈福
　　容斋随笔唐德宗即位访求其母沈太后歴顺宗及宪宗时曾祖母故称为曾太皇太后葢别于祖母也旧新二唐书纪皆载之今慈福太皇太后在夀康太上时已加尊称若于主上则为曾祖母当用唐故事加曾字向者尝已告宰相而省吏以为典故所无天子逮事三世安得有前比亦可谓不知礼矣又嗣濮王士歆在隆兴为从叔祖在绍熙为曾叔祖庆元为髙叔祖矣而仍称皇叔祖如故士歆视嗣秀王伯圭为从祖今圭称皇伯祖而歆但为皇叔祖乃是弟尔礼寺亦以为国朝以来无称曾髙者彼葢不知累朝尊属元未之有也
　　光宗既受禅上成肃皇后尊号曰夀成皇后孝宗崩上皇太后尊号庆元初加号惠慈嘉泰二年上太皇太后尊号宁宗既即位尊慈懿皇后为皇太后退居夀康宫慈惠殿上尊号曰夀仁
　　续文献通考理宗即位尊杨皇后曰皇太后同听政宝庆三年上尊号曰夀明皇太后绍定元年加上慈睿三年又加仁福
　　宋会要宝庆二年十二月诏皇太后宜上尊号曰夀明皇太后有司详具仪注朕当亲率羣臣诣慈明殿奉上册宝甲申以史弥逺为奉上皇太后尊号册宝礼仪使并撰册书册宣缯宝
　　绍定三年十二月诏曰夀明慈睿皇太后载安宗社兼体乾坤宜加上尊号曰夀明仁福慈睿皇太后其令有司详具仪注朕当亲率羣臣诣慈明殿奉上册宝续文献通考度宗即位尊皇后谢氏曰皇太后咸淳三年上尊号曰夀和皇太后五年加上圣福恭帝即位尊为太皇太后
　　宋会要咸淳三年诏朕纂承丕绪郊见礼备载典册皇太后合上尊号可令有司讨论以闻宰执奏皇太后尊号恭拟夀和二字诏于五年加上夀和皇太后尊号曰夀和圣福皇太后
　　续文献通考恭帝即位尊母全皇后为皇太后
　　端宗即位册母杨淑妃为太后
　　辽太祖尊母萧氏为皇太后太宗即位尊为太皇太后太宗尊母萧氏为应天皇太后会同初晋使冯道韦勲上尊号曰广德至仁昭烈崇简
　　世宗即位尊母萧氏为皇太后【义宗之妃】
　　圣宗即位尊母萧氏为皇太后摄国政统和元年上尊号曰承天太皇后二十四年加上尊号曰睿德神略应运启化【契丹国志尚有法道仁圣武开统八字】
　　兴宗即位母元妃萧氏自立为太后摄政重熙元年上尊号曰法天应运仁德章圣二十三年加上尊号曰仁慈圣善钦孝广德安静贞纯懿和寛厚崇觉仪天道宗立尊为太皇太后
