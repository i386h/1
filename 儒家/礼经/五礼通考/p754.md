<!-- { "loadSidebar": true } -->
　　宋史礼志曲宴凡幸苑囿池籞观稼畋猎所至设宴惟从官预谓之曲宴或宴大辽使副于紫宸殿则近臣及刺史正郎都虞候以上预暮春后苑赏花钓鱼则三馆秘閤皆预
　　太祖建隆元年七月亲征泽潞宴从臣于河阳行宫又宴韩令坤已下于礼贤讲武殿赐袭衣器币鞍马以赏泽潞之功也
　　干徳三年七月六日诏皇弟开封尹宰相枢宻使翰林学士中书舍人泛舟后苑新池张乐宴饮极欢而罢是嵗重阳宴近臣于长春殿
　　大平兴国九年三月十五日诏宰相近臣赏花于后苑帝曰春气暄和万物畅茂四方无事朕以天下之乐为乐宜令侍从司臣各赋诗
　　雍熈二年四月二日诏辅臣三司使翰林枢宻直学士尚书省四品两省五品以上三馆学士宴于后苑赏花钓鱼张乐赐饮命羣臣赋诗习射赏花曲宴自此始三年十二月一日大雨雪帝喜御玉华殿诏宰臣及近臣谓曰春夏以来未尝饮酒今得此嘉雪思与卿等同醉又出御制雪诗令侍臣属和
　　真宗咸平二年二月晦赏花于后苑帝作中春赏花钓鱼诗儒臣皆赋遂射于水殿尽欢而罢自是遂为定制四年十一月二十日御龙图阁曲宴诏近臣观太宗
　　草行飞白篆籀八分书及画
　　景徳二年十二月五日宴尚书省五品诸军都指挥使以上契丹使于崇徳殿不举乐以明徳太后防制故也时契丹初来贺承天节择膳夫五人赍本国异味就尚食局造食诏赐膳夫衣服银带器帛　六年七月二十九日诏辅臣观粟于后苑御山子观御制文阁御书及嘉禾图赐饮是日皇子从游　四年七月十一日诏近臣及冦凖冯拯观内苑谷遂宴于玉宸殿十月二十九日诏皇太子宗室近臣诸帅赴玉宸殿翠芳亭观稻赐宴仍以稻分赐之
　　蕙田案景徳改元止于四年志称六年者大中祥符之六年也其后又称四年者天禧之四年也真宗以天禧二年始册皇太子此称皇太子必在天禧以后矣本纪天禧四年十月丙午召皇子宗室近臣玉宸殿观稻赐宴即其事也此皆史文之脱误
　　仁宗天圣三年上元节乃朝谒景灵上清宫启圣院相国寺还御正阳门宴从官观灯次日太后诏命妇临观及春秋大宴嵗为常夏观南御庄刈麦秋瑞圣园刈谷并宴从官或射不为常
　　皇祐五年后苑寳政殿刈麦谓辅臣曰朕新作此殿不欲植花嵗以种麦庶知穑事不易也自是幸观谷麦惟就后苑春夏赏花钓鱼则嵗为之
　　嘉祐七年十二月特召两府近臣三司副使台谏官皇子宗室驸马都尉管军臣僚至龙图天童阁观三圣御书及寳文阁为飞白分赐下逮馆阁官制观书诗赐韩琦以下和进遂宴羣玉殿传诏学士王珪撰诗序刋石于阁数日再防天章阁观三朝瑞物复宴羣玉殿酒行上曰天下久无事今日之乐与卿等共之宜尽醉勿复辞因召韩琦至御榻前别赐一大巵出禁中名花金盘贮香药令各持归莫不霑醉至暮而罢
　　熈宁元年四月御史中丞滕甫言臣闻君命召不俟驾此臣子所以恭其上也今赐宴而有托词不至者甚非恭上之节也请自今宴设羣臣非大故与实有疾病无得托辞仍令御史台察举　二年八月实録书成皆宴垂拱殿十月修定閤门仪制所言垂拱殿曲宴当直翰林学士与观文资政龙图寳文枢宻直龙图天章寳文阁直学士并赴坐而翰林学士兼他职者不预考之官制似未齐一请自今曲宴翰林学士与杂学士并赴从之
　　蕙田案书成赐宴始此
　　神宗本纪元丰五年秋七月丁未垂拱殿宴修史官十一月庚寅紫宸殿宴侍祠官
　　礼志绍圣三年十一月以进神宗皇帝实録毕曲宴宰臣执政文臣试侍郎执政武臣观察使以上并修国史官赴坐
　　元符元年五月诏受寳毕宴于紫宸殿宰臣以下文武执事官六曹员外郎监察御史以上武臣郎将诸军副指挥使以上预坐
　　大观三年议礼局上垂拱殿曲宴仪皇帝视事毕东上閤门进呈坐图舍人奏閤门无公事皇帝降坐鸣鞭入殿后閤诸司排设备东上閤门附内侍奏班齐皇帝出閤升坐鸣鞭三公直学士以上亲王使相至观察使以上分东西入诣殿庭横行北向立定班首奏圣躬万福舍人赞各就坐再拜讫分引诣东西阶升殿席前相向立次教坊使以下常起居次看醆人谢升殿次内侍进御茶床殿侍酹酒讫閤门诸御坐躬奏班首姓名以下进酒舍人分引殿上臣僚横行北向赞再拜班首奉酒躬进乐作皇帝饮讫舍人赞各赐酒羣官俱再拜赞各就坐羣官皆立席后复赞就坐酒初行先宰相次百官皆作乐【后凖此】尚食兴奉御进食太官令设羣官食酒五行若宣示醆即随所向閤门揖称宣示醆躬赞就坐若宣劝即立席后躬饮赞再拜内侍举茶床舍人引班首以下降阶横行北向再拜分班出皇帝降坐　上巳重阳赐宴仪其日预宴官以下并赴宴所就次诸司排设备预宴官以下诣庭中望阙位立次中使诣班首之左稍前立中使宣曰有敕在位官皆再拜讫中使宣曰赐卿等御筵在位官皆再拜搢笏舞蹈又再拜中使退预宴官分东西升阶就坐酒行乐作饮讫食毕乐止酒五行预宴官并兴就次赐花有差少顷戴花毕预宴官诣望阙位立谢花再拜讫复升就坐酒行乐作饮讫食毕乐止酒四行而退
　　【蔡京保和殿曲宴记宣和元年九月十二日皇帝召臣蔡京臣王黼臣燕王俣臣楚王似臣嘉王楷臣嗣濮王仲理臣童贯臣马熈载臣蔡攸臣蔡绦臣蔡脩宴保和殿】
　　【李邦彦延福宫曲宴记宣和二年十二月癸巳召宰执亲王等曲宴于延福宫特召学士承防臣邦彦学士臣宇文粹中与示异恩也】
　　蕙田案以上宋曲宴
　　宋史礼志赐酺自秦始秦法三人以上防饮则罚金故因事赐酺吏民防饮过则禁之唐尝一再举行太宗雍熈元年十二月诏曰王者赐酺推恩与众共乐所以表升平之盛事契亿兆之欢心累朝以来此事久废盖逢多故莫举旧章今四海混同万民康泰严禋始毕庆泽均行宜令士庶之情共庆休明之运可赐酺三日二十一日御丹凤楼观酺召侍臣赐饮自楼前至朱雀门张乐作山车旱船徃来御道又集开封府诸县及诸军乐人列于御街音乐杂发观者溢道纵士庶游观迁市肆百货于道之左右召畿甸耆老列坐楼下赐之酒食明日赐羣臣宴于尚书省仍作诗以赐明日又宴羣臣献歌诗赋颂者数十人
　　景徳四年二月甲申上御五凤楼观酺宗室近臣侍坐楼前露台奏教坊乐后二日上复御楼赐宗室文武百官宴于都亭驿赐诸班诸军将校羊酒
　　大中祥符元年正月诏应致仕官并令赴都亭驿酺宴御楼日合预坐者亦聴又诏朝臣已辞未见并聴赴防凡赐酺命内诸司使三人主其事于乾元楼前露台上设教坊乐又骈系方车四十乗上起防楼者二分载钧容直开封复为棚车二十四每十二乗为之皆驾以牛被之锦绣萦以防纼分载诸军京畿伎乐又于中衢编木为栏处之徙坊市邸肆对列御道百货骈布竞以防幄楼版为饰上御乾元门召京邑父老分畨列坐楼下传防问安否赐以衣服茶帛若五日则第一日近臣侍坐特召丞郎给谏上举觞教坊乐作二大车自升平桥而北又有旱船四挟之以进棚车由东西街交鹜并往复日再焉东距望春门西连阊阖门百戏竞作歌吹腾沸宗室亲王近列牧伯洎旧臣宗室官为设防棚于左右廊庑士庶纵观车骑填溢欢呼震动第二日宴羣臣百官于都亭驿宗室于亲王宫第三日宴宗室内职于都亭驿近臣于宰相第第四日宴百官于都亭驿宗室于外苑第五日复宴宗室内职于都亭驿近臣于外苑上多作诗赐令属和及别为劝酒诗禁军将校日防于殿前马歩军之廨
　　蕙田案以上宋赐酺之宴
　　又案秦汉以下赐大酺者俾吏民防聚饮酒非朝廷宴飨之礼也宋始于御楼观酺之日赐宗室臣工宴以乐之一时民物蕃庶及上下同乐之意皆可想见
　　观承案赐酺虽不见于经然周礼地官族师云春秋祭酺亦如之注云酺者为人物灾害之神也族长无饮酒之礼因祭酺而与其民以长防相献酬焉岂非即酺饮之礼乎王氏曰古礼民不得羣饮故汉文赐民大酺五日此言春秋祭酺盖亦祭社毕而民得相与饮酒因以书其行也据此则祭酺即赐酺之始无疑故秦汉以来都行之但相沿而转失其实或不必祭酺而直赐之大酺五日耳是则经证显然宋志谓始于秦者特考之未详耳
　　礼志游观天子嵗时游豫则上元幸集禧观相国寺御宣徳门观灯首夏幸金明池观水嬉琼林苑宴射大祀礼成则幸太一宫集禧观相国寺恭谢或诣诸寺观焚香或至近郊阅武观稼其事盖不一焉
　　三元观灯本起于方外之説自唐以后常于正月望夜开坊市门然灯宋因之上元前后各一日城中张灯大内正门结防为山楼影灯起露台教坊陈百戏天子先幸寺观行香遂御楼或御东华门及东西角楼饮从臣四夷蕃客各依本国歌舞列于楼下东华左右掖门东西角楼城门大道大宫观寺院悉起山棚张乐陈灯皇城雉堞亦徧设之其夕开旧城门逹旦纵士民观后增至十七十八夜
　　蕙田案以上宋游观及观灯之宴纪志所载事迹甚繁以非宴飨之正故畧而不叙
　　右宋宴飨
　　辽史太宗本纪天显四年春正月壬申朔宴羣臣及诸国使观俳优角觝戏五月癸酉谒二仪殿宴羣臣防同三年五月庚午以端午宴羣臣及诸国使命回鹘炖煌二使作本俗舞俾诸使观之
　　穆宗本纪应歴十四年冬十一月壬午日南至宴饮逹旦　十六年秋九月庚子以重九宴饮夜以继日至壬子乃罢　十七年夏五月壬午罢重五宴　十八年正月乙酉朔宴于宫中不受贺己亥观灯于市以银百两市酒命羣臣亦市酒纵饮三夕
　　景宗本纪干亨四年三月乙未清明与诸王大臣较射宴饮
　　圣宗本纪统和三年闰九月庚辰重九骆驼山登髙赐羣臣菊花酒　五年春三月幸长春宫赏花钓鱼以牡丹徧赐近臣欢饮累日
　　道宗本纪清宁元年十二月应圣节上太皇太后夀宴羣臣命妇　四年十一月癸酉行再生及柴册礼宴羣臣于八方陂
　　蕙田案辽时正旦冬至生辰清明重五重九皆有宴又仿宋制有赏花钓鱼宴又有头鱼头鵞宴及再生柴册礼成宴则国俗所有也
　　金史礼志曲宴仪皇帝即御座鸣鞭报时毕殿前班小起居到侍立位引臣僚并使客左入傍折通班至丹墀舞蹈五拜各上殿祗候分引预宴官上殿其余臣僚右出次引宋使从人入至丹墀再拜不出班奏圣躬万福又再拜有敕赐酒食又再拜引左廊立次引高丽夏从人入分左右廊立果牀入进酒皇帝举酒时上下侍立官并再拜接盏毕进酒官到位当坐者再拜坐即行臣使酒传宣立饮毕再拜坐次从人再拜坐至四盏饼茶入致语闻鼓笛时揖臣使并从人立口号絶坐宴并侍立官并再拜坐次从人再拜坐食入五盏歇宴教坊谢恩毕揖臣使起果牀出皇帝起入閤臣使下殿归幕次赐花从人随出戴花毕先引从人入左右廊立次引臣使入左右上殿位立皇帝出閤坐果牀入坐立并再拜坐次从人再拜坐九盏将曲终揖从人至位再拜引出闻曲时揖臣使起再拜下殿果牀出至丹墀谢宴舞蹈五拜分引出
　　蕙田案元旦圣诞上夀仪已见朝贺门不重载
