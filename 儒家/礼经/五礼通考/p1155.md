<!-- { "loadSidebar": true } -->
　　明集礼论功行赏仪注前期内使监陈御座香案于奉天殿如常仪尚寳司设寳案于殿上正中侍仪司设诏书案于寳案之前设诰命案于丹陛正中之北设皇太子诸王侍立位于殿上之东北设承制官承制位于殿上之东及宣制位于丹墀诰命案之北吏部尚书户部尚书礼部尚书位于殿上之东南设大都督府兵部尚书位于殿上之西南应受赏官拜位于丹墀之中异位重行序立位于丹墀之西南受赏位于诰命案之南受赏执事位于受赏官序立位之西【每受赏官用捧诰命捧礼物者各一人】知班二人位于受赏官拜位之北东西相向赞礼二人位于知班之北东西相向典仪二人位于丹墀上之南东西相向文武官侍立位于丹墀之北东西相向侍从班起居注给事中殿中侍御史尚寳卿侍仪司官位于殿上之东悬刀武官位于殿上之西殿前班指挥司三人位于丹陛之西东向光禄寺三人位于丹陛上之东西向拱卫司二人位于殿中门之左右典牧所官二人位于仗马之前宿卫镇抚二人位于丹陛下东西相向防卫千户二十八人位于宿卫镇抚之南稍后东西相向防卫千户八人位于奉天殿东西门之左右将军二人位于殿上前之东西将军六人位于奉天殿门之左右将军四人位于丹陛上之四隅将军六人位于奉天门之左右俱东西相向鸣鞭四人位于丹陛之南北向是日击皷初严金吾卫列旗帜器仗拱卫司设仪仗车辂典牧司陈仗马虎豹内使监擎执乐工陈乐皆如正防之仪礼部陈设诏书吏部陈设诰命户部陈设礼物陈设执事各立于案之左右殿前班纠仪典仪知班赞礼宿卫镇抚防卫将军各入就位舎人催受赏官及侍立文武官各具朝服击鼓次严侍从班文武官入迎车驾舎人引受赏官齐班于午门外之南东西相向引文武官齐班于午门之北东西相向击鼓三严侍仪版奏中严御用监官奏请皇帝于谨身殿服衮冕皇太子诸王于奉天殿门东耳房具冕服舎人引文武官入就丹墀侍立位引受赏官入就丹墀序立位侍仪版奏外办皇帝御舆以出仗动乐作侍卫导从如常仪陞御座卷鸣鞭乐止司辰报时鸡唱讫引进引皇太子诸王自奉天门东门入乐作由东陛陞殿东门入至侍立位乐止舎人引受赏官入就拜位知班唱班齐赞礼唱鞠躬乐作拜兴拜兴拜兴拜兴平身乐止承制官前跪承制由殿中门出中陛降至宣制位吏部尚书户部尚书礼部尚书由西门出西陛降立于诰命礼物案之东承制官南向称有制赞礼唱跪受赏官皆跪承制官宣制曰朕嘉某等为国建功宜加爵赏今授某以某职赐以其物其共承朕命【受赐员数不拘多少载在其中】宣毕赞礼唱俛伏兴乐作拜兴拜兴平身乐止赞礼唱行赏舎人引受赏官第一人诣案前赞礼唱跪搢笏吏部官捧诰命礼部官捧礼物各授受赏官受赏官受诰命礼物以授左右左右跪受于受赏官之左兴退复位赞礼唱出笏俯伏兴复位舎人引受赏官复位引以次受赏官诣案前皆如常仪承制官吏部尚书户部尚书礼部尚书由西陛陞西门入跪上位之西云承制讫兴各复位赞礼唱鞠躬乐作拜兴拜兴乐止赞礼唱搢笏鞠躬三舞蹈跪山呼万嵗山呼万嵗再山呼万万嵗【乐工齐声应之】出笏俯伏兴乐作拜兴拜兴拜兴拜兴平身乐止赞礼唱礼毕侍仪跪奏礼毕鸣鞭皇帝兴乐作警跸侍从导引至谨身殿乐止引进引皇太子诸王还宫舎人引受赏官及文武官以次出至午门外以诰命礼物置于龙亭用仪仗鼓乐各送还本第
　　右论功行赏
　　周礼夏官大司马若师不功则厌而奉主车　【郑司农云厌谓厌冠防服也军败则以丧礼故秦伯之败于殽也春秋传曰秦伯素服郊次郷师而哭谓厌伏冠也奉犹送也送主归于庙与社　疏厌伏冠者案下曲礼云厌冠不入公门彼差次当缌小功之冠以义言之五服之冠皆厌以其丧冠反吉冠于武上向内缝之防冠于武下向上缝之以伏冠在武故得厌伏之名案檀弓注厌冠防服其服亦未闻】
　　【郑氏谔曰奉主车以归肆师助牵之故肆师云师不功则助牵主车】
　　王吊劳士庶子则相【注师败王亲吊士庶子之死者劳其伤者则相王之礼庶子卿大夫之子从军者或谓之庶士】
　　【郑氏谔曰士庶子宿卫王宫者也王亲征则从王在军而属司马有死者王亲吊之司马相其吊劳之礼以其在军故也】
　　春官肆师凡师不功则助牵主车
　　【郑氏锷曰战所以全宗社不功而失乎主车是失宗社肆师掌为位以祭宗社为职大司马于师不功则厌而奉主车肆师为大司马之助而已】
　　【李嘉防曰牵主车亦所以安神灵也】
　　礼记檀弓军有忧则素服哭于库门之外赴车不载櫜韔
　　【陈氏澔曰櫜甲衣韔弓衣甲不入櫜弓不入韔示再用也】
　　右师不功
　　诗小雅采薇序采薇遣戍役也
　　采薇采薇薇亦作止曰归曰归嵗亦莫止靡室靡家玁狁之故不遑启居玁狁之故　采薇采薇薇亦柔止曰归曰归心亦忧止忧心烈烈载饥载渇我戍未定靡使归聘　采薇采薇薇亦刚止曰归曰归嵗亦阳止王事靡盬不遑启处忧心孔疚我行不来　彼尔维何维常之华彼路斯何君子之车戎车既驾四牡业业岂敢定居一月三捷　驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘　昔我往矣杨柳依依今我来思雨雪霏霏行道迟迟载渇载饥我心伤悲莫知我哀
　　杕杜序杕杜劳还役也
　　有杕之杜有睆其实王事靡盬继嗣我日日月阳止女心伤止征夫遑止　有杕之杜其叶萋萋王事靡盬我心伤悲卉木萋止女心悲止征夫归止　陟彼北山言采其杞王事靡盬忧我父母檀车幝幝四牡痯痯征夫不逺　匪载匪来忧心孔疚期逝不至而多为恤卜筮偕止防言近止征夫迩止
　　范氏曰出车劳率故美其功杕杜劳众故极其情先王以己之心为人之心故能曲尽其情民忘其死以忠于上也
　　右遣戍

　　五礼通考卷二百三十九
<经部,礼类,通礼之属,五礼通考>
　　钦定四库全书
　　五礼通考卷二百四十
　　刑部尚书秦蕙田撰
　　军礼八
　　校阅
　　蕙田案古者寓兵于农有校阅之礼有田猎之礼考周礼大田之礼简众也又云聴师田以简稽春而振旅夏而茇舍秋而治兵冬而大阅非徒以馌禽取兽供賔客宗庙之用而已葢安不忘危讲武之仪即寓于游田之内故校阅即田猎田猎即校阅二者不可分也然观月令讲武饬事之文则其事亦有不为田猎者即康成注亦未尝与冬狩混而为一也至春秋一经所书大阅治兵之事尤多葢列国多故临战而习武以是为权礼焉汉唐以下其事益分古今异宜无容泥古也今分为二门而于大司马四时之狩悉归之田猎云
　　春秋庄公八年公羊传治兵者何出曰治兵入曰振旅其礼一也皆习战也
　　国语周语三时务农而一时讲武故征则有威守则有财
　　蕙田案以上总论
　　礼记月令孟冬之月天子乃命将帅讲武习射御角力【注为简习之亦因营室主武士也】
　　仲冬之月饬死事【注饬军士战必有死志　疏因死气之盛以饬军士使战者必有死志故曰饬死事也】
　　蕙田案以上王畿校阅之礼
　　春秋桓公六年秋八月壬午大阅【杜注齐为大国以戎事征诸侯之戍嘉美郑忽而忽欲以有功为班首怒而诉齐人鲁人惧之故以非时简车马　疏公狩于郎公狩于禚皆书公大搜大阅不书公者周礼虽四时教战而遂以田猎但搜阅车马未必皆因田猎田猎従禽未必皆阅车马何则怠慢之主外作禽荒岂待教战方始猎也公及齐人狩于禚乃与邻国共猎必非自教民战以矢鱼于棠非教战之事至为游戯而斥言公则狩于郎禚亦主为游戯故特书公也大搜大阅国家之常礼公身虽在非为游戯如此之类例不书公定十四年大搜于比蒲邾子来会公公身在搜而经不书公知其法所不书以其国家大事非公私欲故也且比蒲昌间皆举搜地此不言地者葢在国简阅未必田猎昭十八年郑人简兵大搜在于城内此亦当在城内】　左氏传秋大阅简车马也　公羊传大阅者何简车徒也何以书葢以罕书也【注大简阅兵车使可任用而习之也比年简徒谓之搜三年简车谓之大阅五年大搜车徒谓之大搜】　谷梁传大阅者何阅兵车也修教明谕国以道也平而修戎事非正也【注因四时田猎以习用戎事平谓不因田猎无事而修之】
　　蕙田案杜预以大阅为因事习武何休以大阅为五年定制二説不同然皆以为与田猎异事书之于策非有所讥也观孔氏正义自明乃谷梁以为非正范甯以不因田猎贬之恐非经意
　　庄公八年春王正月师次于郎以俟陈人蔡人甲午治兵【杜注治兵于庙习号令将以围郕　疏周礼仲春教振旅仲秋教治兵谷梁云出曰治兵习战也入曰振旅习战也释天云出为治兵尚威武也入为振旅定尊卑也孙炎云出则幼贱在前贵勇力也入则尊老在前复常法也彼言治兵振旅皆谓因田猎而选车徒教战法习号令知此治兵亦是习号令此治兵于庙欲就尊严之处使之畏威用命耳但军旅之众非庙内所容止应告于宗庙出在门巷习之昭十八年传称郑人简兵大搜将为搜除注云治兵于庙城内地迫故除广云是告于庙习于巷也下有围郕知治兵为围郕也沈云周礼中秋治兵月令孟春云是月也不可以称兵称兵必天殃所以甲午治兵者以为围郕故非时治兵犹如备难而城虽非时不讥沈又云治兵之礼必须告庙告庙虽是内事治兵乃是外事故虽告庙仍用甲午且治兵则征伐之类又为围郕虽在郊内亦用刚日甲午治兵公羊以为治兵杀牲飨士卒】　谷梁传出曰治兵习战也入曰振旅习战也治兵而陈蔡不至矣【注师次于郎以俟陈人蔡人】兵事以严终故曰善陈者不战此之谓也善为国者不师【注道徳齐礼邻国望之欢如亲戚何师之为】善师者不阵【注师众素严不须耀兵列阵】善阵者不战【注军阵严整敌望而畏之莫敢与战】善战者不死【注役兵胜地故无死者】善死者不亡【注民尽其命无奔敌皆亡】
　　蕙田案以上鲁校阅之礼
　　国语齐语管仲作内政而寄军令制三军有中军之鼔有国子之鼔有高子之鼔春以振旅秋以治兵是故卒伍整于里军旅整于郊
　　蕙田案以上齐校阅之礼
　　春秋昭公十四年左氏传夏楚子使然丹简上国之兵于宗丘且抚其民分贫振穷长孤幼养老疾收介特救灾患宥孤寡救罪戾诘奸慝举淹滞礼新叙旧禄勲合亲任良物官【注上国在国都之西西方居上流故谓之上国宗丘楚地特单身民收聚不使流散物事也　疏周礼司兵掌五兵郑众云五兵者戈殳防酋矛夷矛郑云步卒之五兵则无夷矛而有弓矢然则兵者战器之名战必令人执兵因即名人为兵也此简上国之兵谓简料人丁之强弱于宗丘之地集而简之】使屈罢简东国之兵于召陵亦如之【注兵在国都之东者】好于边疆息民五年而后用师礼也
　　蕙田案以上楚校阅之礼
