<!-- { "loadSidebar": true } -->
　　唐开元礼凯旋告庙陈俘馘于南门外北面西上军实陈于后其告奠之礼皆与告礼同解严未解严前一日本司各随职供办尚舎奉御座于太极殿中楹间南向如常守宫设文武百官次于东西朝堂奉礼于东西朝堂设文武官版位如初典仪设位于殿廷文东武西皆重行北向相对为首设典仪位于东阶革辂旌旗之属于殿廷其日平明诸卫各勒所部屯门列仗百官服袴褶戎服皆集朝堂昼漏上水五刻侍中版奏请中严钑防以次列于殿廷上水七刻典谒引羣官以次入就位上水十刻应奉迎之官诣閤奏迎侍中版奏外办皇帝服通天冠绛纱袍御舆以出曲直华盖警跸如常皇帝出自西房即御座侍臣夹侍如常典仪称再拜赞者承传羣官皆再拜通事舎人以次引羣官出侍中跪奏称礼毕俛伏兴还侍位皇帝降座御舆入自东房侍臣从至閤如常
　　通典武徳元年十一月秦王平薛仁杲凯旋献于太庙四年七月秦王平东都被黄金甲陈铁马一万甲士三万以王世充窦建徳及隋文物辇路献捷于太庙贞观四年三月李靖俘颉利可汗献捷于太庙
　　辽史礼志下城克敌班师以所获牡马羊各一祭天地明会典军凯还皇帝率诸将以凯乐俘馘陈于庙社门外告毕以俘馘付刑部协律郎导乐以退其告祭用三献礼仪与出师同
　　蕙田案汉唐以下凯还仪节歴代不同未便细分如此段告庙而兼之告社是也今一以经为主此段入告庙即不复入告社余仿此又案此凯旋告天地宗庙
　　周礼夏官大司马若师有功则左执律右秉钺以先恺乐献于社【注功胜也律所以听军声钺所以为将威也先犹道也兵书曰恺献于社献功于社也司马法曰得意则恺乐恺歌示喜也】
　　【郑氏锷曰军行必听同律而钺者大将所执也有功则执律者示师出以律而取胜也阳六为律左阳也】
　　【故左执之钺所以主杀隂也右亦隂也故右秉之】
　　春官大祝大师军归献于社则前祝反行舎奠【注舎奠之礼所以告至】
　　【郑氏锷曰军有功归而献于社大祝处前告神】
　　孔丛子问军礼反社主如初迎之礼
　　蕙田案此凯旋告社稷
　　礼记王制天子出征执有罪反释奠于学以讯馘告【注释菜奠币礼先师也讯馘所生获断耳者诗曰执讯获丑又曰在頖献馘　疏出师征伐执此有罪之人还反而归释菜奠币于学以可言问之讯截左耳之馘告先圣先师也】
　　【礼经补逸汪氏克寛曰讯者问其首恶馘者截其左耳夫执讯获丑而反舎奠于先圣先师以是告之者盖始出征受成于学今师还以武功告成于文徳之地明不専恃乎威戮而必任之以徳礼也昔僖公在頖献馘而国人以文武颂之者亦以此欤】
　　诗鲁颂泮水矫矫虎臣在泮献馘淑问如臯陶在泮献囚
　　【诗缉严氏粲曰古者受成于学故出征执有罪反释奠于学以讯馘告诗人因其泮宫可以为献功之地而颂祷之耳】
　　孔丛子问军礼舎奠于帝学以讯馘告大享于羣吏用备乐
　　蕙田案此凯旋释奠于学
　　诗小雅出车序出车劳还率也
　　我出我车于彼牧矣自天子所谓我来矣召彼仆夫谓之载矣王事多难维其棘矣　我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁　王命南仲往城于方出车彭彭旂旐央央天子命我城彼朔方赫赫南仲玁狁于襄　昔我往矣黍稷方华今我来思雨雪载涂王事多难不遑起居岂不怀归畏此简书　喓喓草虫趯趯阜螽未见君子忧心忡忡既见君子我心则降赫赫南仲薄伐西戎　春日迟迟卉木萋萋仓庚喈喈采蘩祁祁执讯获丑薄言还归赫赫南仲玁狁于夷
　　蕙田案此凯旋劳还率
　　周礼春官眡了賔射奏其钟鼔鼜恺献亦如之【注凯献献功恺乐也杜子春读鼜为忧戚之戚谓戒守鼔也击鼔声疾数故曰戚　疏鼜谓夜戒守之鼔恺献谓战胜献俘之时作恺乐二者皆眡了奏其钟鼓】
　　春秋僖公二十八年左氏传晋侯献楚俘于王驷介百乗徒兵千郑伯傅王用平礼也己酉王享醴命晋侯宥王命尹氏及王子虎内史叔兴父策命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命
　　【真氏徳秀曰此古人献俘防命之礼见于春秋者】
　　秋七月丙申振旅恺以入于晋献俘授馘饮至大赏征防讨贰杀舟之侨以狥于国民于是大服
　　【真氏徳秀曰此虽春秋时事而亦可见三代桭旅凯旅之遗制】
　　昭公十年左氏传季平子伐莒取郠献俘
　　十七年左氏传晋荀吴灭陆浑献俘于文宫
　　隋书髙祖本纪开皇九年春正月陈国平四月乙巳三军凯入献俘于太庙
　　唐书髙祖本纪武徳元年十一月癸亥秦王世民俘薛仁杲以献　四年五月壬戌秦王世民败窦建徳于虎牢执之七月甲子秦王世民俘王世充以献
　　唐会要武徳四年秦王世民平东都被黄金甲乗戎辂李世勣等二十五将从其后陈铁骑一万甲士三万前后部鼓吹俘王世充窦建徳及隋器物辇辂献于太庙蕙田案唐秦王破宋金刚李勣平髙丽皆凯歌入京师其乐歌则有破阵乐应圣朝等篇其奏乐则有铙歌鼓吹二部笛筚篥箫笳铙鼓等器至庙社但陈列于门外不奏歌曲俟告献礼毕复奏曲如仪以庙社尊严之地铙吹諠哗恐乖肃敬故不奏曲
　　唐书太宗本纪贞观四年三月李靖俘突厥颉利可汗以献　十四年十二月丁酉侯君集俘髙昌王以献髙宗本纪永徽元年九月髙偘俘突厥车鼻可汗以献王綝传綝字方庆神功初清边道大总管武攸宜破契丹凯还且献俘内史王及善以孝明帝忌月请鼓吹备而不作方庆曰晋穆帝纳后当康帝忌月时以为疑荀讷谓礼有忌日无忌月世用其言臣谓军方大凯作乐无嫌诏可
　　宗本纪开元二十年正月信安郡王袆为河东河北道行军副元帅以伐奚契丹五月戊申忠王浚俘奚契丹以献
　　宋史太祖本纪建隆元年六月辛未拔泽州筠赴火死丁亥筠子守节以城降九月甲子归太原俘
　　礼志宋制亲征纳降献俘皆遣官奏告天地宗庙社稷诸陵岳渎山川宫观在京十里内神祠其仪用牺尊笾豆各一实以酒脯醢宫寺以素馔时果代用祝币行一献礼建隆元年太祖平泽潞仍祭祅庙泰山城隍用此礼
　　太祖本纪干徳三年春正月乙酉蜀王孟昶降
　　礼志受降献俘太祖平蜀孟昶降诏有司约前代仪制为受降礼昶至前一日设御座仗卫于崇元殿如元防仪至日大陈马步诸军于天街左右设昶及其官属素案席褥于明徳门外表案于横街北通事舎人引昶及其官属素服纱帽北向序立昶跪奉表授閤门使复位待命表至御前侍臣读讫閤门使承防出昶等俯伏通事舎人掖昶起官属亦起宣制释罪昶等再拜呼万嵗衣库使导所赐袭衣冠带陈于前昶等又再拜跪受改服乗马至升龙门下马官属至启运门下马就次帝常服升坐百官先入起居班立閤门使引昶等入舞蹈拜谢召昶升殿閤门使引自东阶升宣抚使承防安抚之昶至御座前躬承问讫还位与官属舞蹈出中书率百官称贺遂宴近臣及昶于大明殿
　　太祖本纪开寳四年春正月己丑潘美克广州俘刘鋹广南平五月乙未朔御明徳门受刘鋹俘释之
　　礼志岭南平刘鋹就擒诏有司撰献俘礼鋹至上御明徳门列仗卫诸军百官常服班楼前别设献俘位于东西街之南北向其将校位于献俘位前北上西向有司率武士系鋹等白练露布前引至太庙西南门鋹等并下马入南神门北向西上立监将校官次南立俟告礼毕于西南门出乗马押至大社如上仪乃押至楼南御路之西下马立俟献俘将校戎服带刀摄侍中版奏中严百官班定版奏外办帝常服御座百官舞蹈起居毕通事舎人引鋹就献俘位将校等诣楼前舞蹈讫次引露布案诣楼前北向宣付中书门下如宣制仪通事舎人跪受露布转授中书门下转授摄兵部尚书次摄刑部尚书诣楼前跪奏以所献俘付有司上召鋹诘责鋹伏地待罪诏诛其臣袭澄枢等特释鋹缚与其弟保兴等罪仍赐袭衣冠带鞾笏器币鞍马各服其服列谢楼下百官称贺毕放仗如仪
　　太祖本纪开寳八年十一月乙未曹彬克升州俘其国主煜江南平九年春正月辛未御明徳门见李煜于楼下不用献俘仪
　　礼志南唐平帝御明徳门露布引李煜及其子弟官属素服待罪初有司请如献刘鋹帝以煜奉正朔非若鋹拒命寝露布弗宣遣閤门使承制释之
　　太宗本纪太平兴国四年五月甲申刘继元降北汉平礼志太宗征太原刘继元降帝幸城北陈兵卫张乐宴从臣于城台继元率官属素服台下遣閤门使宣制释罪召继元亲劳之从臣诣行宫称贺时以在军中故不备礼继元至京师诏告献太庙前一日所司陈设如常告庙仪告日黎明博士引太尉就位通事舎人引继元西阶下东向立其官属重行立赞者赞太尉再拜讫博士引就爵如常仪诣东阶解剑脱舄升第一室进奠再拜太祝跪读祝文讫又再拜通事舎人引继元及官属诣室前西阶下北向立舎人赞云皇帝亲征収复河东伪主刘继元及伪命官见赞者曰再拜讫退位次至第二第三第四第五室皆如第一室博士引太尉降阶佩剑纳履位赞者曰再拜太尉与继元等皆再拜退焚祝版于斋坊继元既命以官故不称俘焉
　　宁宗本纪开禧三年春正月甲午吴曦僭位于兴州二月四川宣抚副使司随军转运安丙及兴州中军正将李好义监四川总领所兴州合江仓杨巨源等共诛吴曦传首诣行在献于庙社
