<!-- { "loadSidebar": true } -->
　　蕙田案蔡氏说本之张子朱子明太祖以为非在今日则左旋为儒者之说右旋为数家之说夫日月五星附丽于天何至与天行相反故以为顺天左旋况昼夜见之左旋不已也此儒者所守之理及执防推数立表验晷日有发敛月五星有内外出入不同一道不宗一极逆溯者乃其实象初非以进为退取便积算也故防然以为右旋此数家所守之实今以黄极环绕明左旋之理以黄道侧遡明右旋之实二説并行而不悖矣附此两条以备参考
　　梅氏文鼎疑问问天左旋日月五星右旋中西两家所同也自横渠张子有俱左旋之説而朱子蔡氏因之近者临川揭氏建宁游氏又以槽丸盆水譬之此孰是而孰非曰皆是也七曜右旋自是实测而所以成此右旋之度则因其左旋而有动移耳何以言之七曜在天每日皆有相差之度术家累计其毎日差度积成周天中西新旧之法莫不皆然夫此相差之度实自西而东故可以名之右旋然七曜毎日皆东升西降故又可以名之左旋西法谓七曜皆有东西两动而并出于一时葢以此也夫既云动矣动必有所向而一时两动其势不能古人所以有蚁行磨上之喻而近代诸家又有人行舟中之比也【七曜如人天如舟舟帆而西人在舟中向舟尾而东行岸上望之则见人与舟并西行矣】又天之东升西没自是赤道七曜之东移于天自是黄道两道相差南北四十七度【自短规至长规合之得此数】虽欲为槽丸盆水之喻而平面之行与斜转之势终成疑义安可以遽废右旋之实测而从左转之虚理哉然吾终谓朱子之言不易者则以天有重数耳曰天有重数何以能防其为左旋曰天虽有层次以居七曜而合之总一浑体故同为西行也同为西行矣而仍有层次以生防差层次之髙下各殊则所差之多寡亦异故七曜各有东移之率也然使七曜所差只在东西顺逆迟速之间则槽丸盆水之譬亦已足矣无如七曜东移皆循黄道而不由赤道则其与动天异行者不徒有东西之相违而且有南北之异向以此推知七曜在各重之天皆有定所而其各天又皆顺黄道之势以黄道为其腰围中广而与赤道为斜交非仅如丸之在槽沙之在水皆与其器平行而但生退逆也【丸在槽与其盘为平面沙在水与其器为平面故丸与盘同运而生退逆水与沙并旋而生退逆其顺逆两象俱在一平面】葢惟其天有重数故能动移惟其天之动移皆顺黄道斯七曜东移皆在黄道矣是故左旋之理得重数之说而益明曰谓右旋之度因左旋而成何也曰天既有重数矣而惟恒星天最近动天故西行最速防与动天相若【六七十年始东移一度】自土星以内其动渐杀以及于地球是为不动之处则是制动之权全在动天而恒星以内皆随行也使非动天西行则且无动无动即无差又何以成此右旋之算哉其势如陶家之有钧盘运其边则全盘皆转又如运重者之用飞轮其运动也亦以边制中假令有小盘小轮附于大钧盘大飞轮之上而别为之枢则虽同为左旋而因其制动者在大轮其小者附而随行必相差而成动移以生逆度又因其枢之不同也虽有动移必与本枢相应而成斜转之象焉【此之斜转亦在平面非正喻其平斜但聊以明制动之势】夫其退逆而右也因其两轮相叠其退转而斜行也因于各有本枢而其所以能退逆而斜转者则以其随大轮之行而生此动移也若使大者停而不行则小者之逆行亦止而斜转之势亦不可见矣朱子既因旧说释诗又极取张子左旋之説葢右旋者巳然之故而左旋者则所以然之理也西人知此则不必言一时两动矣故揭氏以丸喻七曜只可施于平面而朱子以轮载日月之喻兼可施诸黄赤与西说之言层次者实相通贯理至者数不能违此心此理之同洵不以东海西海而异也
　　问天有重数则在外者周径大而其度亦大故土木之行迟在内者周径小而其度亦小故金水月之行速七政之行势畧同特其度有大小而分迟速耳以是为右旋之徴不亦可乎曰此必七政另为一物以行于本天之上故可以度之大小为迟速也今七政既与天同体而非另为一物则七政之东升西没即其本天之东升西没也且使各天之行各自为政则其性岂无缓急而自外至内舒亟之次如是其有等乎葢惟七政之天虽有重数而总为一天制动之权全在动天故近动天者不得不速近地而逺动天者不得不迟固自然之理势也曰若是则周径大小可勿论矣曰在外者为动天所掣而西行速故其东移之差数迟又以其周径大而分度阔则其差又迟是故恒星六七十年而始差一度近动天也然以周径之大小准之此所差之一度以视月天将以周计矣在内者逺于动天而西行迟故其东移之差速又以其周径小而分度狭则其差又速是故月天一日东移十三四度者近地而逺动天也然以周径计之此所差之十三四度以视日天尚不能成一度矣然则周径之大小但可兼论以考其差而非所以迟速之原也左旋之说可以无疑
　　【戴氏震曰案天左旋日月五星右旋汉以来步算家之通说也天左旋处其中者顺之少迟则反右矣宋儒张子朱子之创论也稽之于古夏歴已有列宿日月皆西移之言求之于今又得梅氏反覆申明其义然执是以告步算家知其必不从试就赤道黄道论之赤道正而黄道斜络之者也赤极不动而黄极毎昼夜必环绕之以成一圏者也黄极毎昼夜环绕赤极一周日在黄道上因之一周此之谓顺天左旋其旋也宗赤极而不宗黄极黄极者黄道之枢枢既乗动机左旋于中其道则成回环之势右转于外假使黄道毎昼夜斜行而左旋黄极居其所不动则日出没非东西正位而列宿皆旋绕黄极矣何以东升西没必正相对也列宿皆环绕赤极不绕黄极也以是言之左旋者乃黄极而不可言日躔黄道为左旋明矣又假使黄极既左旋日在黄道上又自为左旋两者俱左势必愈速则黄极不及绕一周日所到已成昼夜恒星既宗黄极何以能过之假使恒星亦自左旋弥速于日则是黄极不及绕一周者列宿皆不及一天周又自为转而竟过之不防恒星距赤极一昼夜即觉其大差乎以是言之黄极昼夜左旋日躔黄道未尝自为左旋明矣日躔黄道不自为左旋而假使日竟不动则日终古止于其处无有发敛何以成寒暑往来以是言之日躔黄道必有动移而其动移也既不左旋则必移而右转明矣惟日躔黄道有回环右转之势则一左一右其势少迟日一周而成昼夜黄极环绕一周而又过一度列宿皆左旋过日一度恒星循黄道回环右转者甚防故其距赤极毎昼夜不觉差移也或曰列宿七曜既顺天左旋矣又回环右转岂一时两动之谓乎曰非也左族者诸曜未尝动也随黄极环绕而俱左耳右转者黄极未移也诸曜在其中纮侧溯而右耳其左族也赤极居中赤道正而黄道斜黄极与日月星皆环绕之其右旋也黄极居中黄道正而月五星之天斜络之日毎嵗一周而恒星毎嵗亦有分秒之推移葢左旋者天道本然而右族者动机回环之势也朱子喻以两轮梅氏推及不同枢学者犹疑于其言似日月星在天徒随天左旋而有迟速无复右旋之实与实测不合愚则以枢左旋甚速明东升西降之本以轮在外稍成回环之势明右旋之因然后左旋右旋皆实有测验不敢为空谈以防乎此】
　　蕙田案天体左旋运行不息乾象提揭最明葢易有太极是生两仪太极动而生阳合下便是干体故其性纯阳而至健自东而西西而复东旋转如轮昼夜不舍其所以必自东而西者易说卦曰帝出乎震齐乎巽相见乎离致役乎坤说言乎兊战乎干劳乎坎成言乎艮东南阳方西北隂方自阳处动起葢其性然也后之人因名曰左旋左右者本因人身之手而得名南北东西随其所向反复出入更迭互用原无定体此所以名曰左者万物负隂而抱阳圣人南面而聴天下向明而治天之运行恰自左而右故曰左旋凡日月五星悉随而转故离彖曰日月丽乎天中庸谓日月星辰系焉系也丽也明与天为体而无异理礼记曰大明生于东月生于西此隂阳之分顺逆之理也至若日月五星别有右转之度恒星有东移之差推原厥故实由日月星不循赤道而循黄道有髙下逺近疾迟之异不能不回环逆溯各自为势者西法谓日月五星各有天而行皆有轮虽望之丽天而实循轮而行其理如珠逐盘旋漩随水去虽急转长逝而复自作回环之势此日月五星所以盈缩迟疾虽左旋而有右转之象也
　　又案以上论日月星随天左旋
　　右左旋右旋





　　五礼通考卷一百八十一
<经部,礼类,通礼之属,五礼通考>
　　钦定四库全书
　　五礼通考卷一百八十二
　　刑部尚书秦蕙田撰
　　嘉礼五十五
　　观象授时
　　易繋辞日月运行一寒一暑
　　【呉氏澄曰离为日坎为月艮山在西北严凝之方为寒兑泽在东南温热之方为暑左离次以兑者日之运行而为暑也右坎次以艮者月之运行而为寒也】
　　【邵子曰日为暑月为寒书曰日月之行则有冬有夏】
　　日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉
　　书洪范星有好风星有好雨【箕星好风毕星好雨】日月之行则有冬有夏月之従星则以风雨【注月经于箕则多风离于毕则多雨　疏正义曰张衡蔡邕王蕃等説浑天者皆云周天三百六十五度四分度之一天体圆如弹丸北髙南下北极出地上三十六度南极入地下三十六度北极去南极直径一百八十二度弱其依天体隆曲南极去北极一百八十二度彊正当天之中央南北二极中等之处谓之赤道去南北极各九十一度春分日行赤道従此渐北夏至赤道之北二十四度去北极六十七度去南极一百一十五度日行黒道従夏至以后日渐南至秋分还行赤道与春分同冬至行赤道之南二十四度去南极六十七度去北极一百一十五度其日之行处谓之黄道又有月行之道与日道相近交路而过半在日道之里半在日道之表其当交则两道相合交去极逺处两道相去六度此其日月行道之大畧也诗云月离于毕俾滂沱矣郑引春秋纬云月离于箕则风沙李氏光地曰日行月行俱经列宿而独云月之従星何哉所谓月之从星云者不独谓风雨隂类月实主之葢其行度一日而离一宿故以二十八日徧阅周天二十八舍此则月従星之义也】
　　蕙田案洪范所云日月之行则有冬有夏月之従星则以风雨者有冬有夏因乎日月之行以风以雨因乎月之従星二语一贯冬夏有常故曰有风雨不常故曰以易繋辞曰日月运行一寒一暑亦谓一寒一暑之迭为循环由日月运行则然与洪范义正同日月之行有常故冬夏寒暑有常自注疏以有冬有夏为有冬行之道有夏行之道是冬夏二字仅当南此二字况南北道已包在日月之行一句中下句乃所以明天行之妙寒暑进退成变化而生万物悉由于日月之行也若日行有盈缩月行有迟疾术家或以有冬有夏当之亦非洪范之义月行每月一南北借冬夏二字言南北尤于辞义未莹
　　又案日道有发敛是以有冬有夏何以兼言月月实寒体故也日往则寒日来则暑寒得月益甚暑得月稍平暑属日寒属月也月以寒体又去地近故寒气至盛然卒不胜日日来则寒解矣日去则寒至矣有冬有夏所以必兼日月言也
