<!-- { "loadSidebar": true } -->
　　周礼春官司几筵大飨射王位设黼依依前南乡设莞筵纷纯加缫席画纯加次席黼纯左右玉几
　　【郑氏锷曰大享射行大享之礼乂与诸侯大射】
　　蕙田案此大射之几筵
　　司服王飨射则鷩冕【注飨食宾客与诸侯射也　疏王飨食在庙故服鷩冕大射在西胶虞庠亦服鷩冕燕射在寝则朝服宾射在朝则皮弁服】
　　蕙田案此大射之服
　　大司乐大射王出入令奏王夏及射令奏驺虞【注驺虞乐章名在召南卒章王射以驺虞为节　疏大射谓将祭祀择士而射于西郊虞庠学中王有出入之时奏王夏及射奏驺虞之诗为射节召南云一发五豝吁嗟乎驺虞以言君一发其矢虞人驱五豝兽而来喻得贤者多故射义云乐官备也】诏诸侯以弓矢舞【注舞谓执弓挟矢揖让进退之仪　疏此诸侯来朝将助祭预天子大射之时则司乐诏告诸侯射之舞节案大射云命三耦取弓矢于次三耦皆次第各与其耦执弓搢三挟一矢向西阶前当阶揖升揖当物揖射讫降揖如升射之仪是其舞节也】
　　大师大射帅瞽而歌射节【注射节主歌驺虞　疏言射节者谓若射人所云乐以驺虞九节貍首七节采苹采蘩五节之类则大师为之歌也】
　　笙师凡飨射共其钟笙之乐【注钟笙与钟声相应之笙】
　　车仆大射共三乏【注郑司农云乏读为匮乏之乏　疏乏一名容射人云三获三容是也】夏官大司马若大射则合诸侯之六耦【注王射三侯以诸侯为六耦疏王大射之时有诸侯来朝在京师者大司马令之为六耦】
　　小司马凡飨射掌其事如大司马之法
　　射人若王大射则以貍步张三侯【注貍步谓一举足为一步于今为半步郑氏锷曰射之侯梓人为之司裘共之射人张之其张也必用貍步为法射人主宾射嫌于张大射之侯不貍步也故并言及之大射如此则宾燕之侯可以类推】
　　【李氏嘉会曰貍步一举则为六尺一弓六尺九十弓七十弓五十弓者象貍步之弓以定逺近也】
　　王射则令去侯立于后以矢行告卒令取矢【注射人主令人去侯所而立于后也以矢行告射人主以矢行髙下左右告于王也令卒取矢谓射卒射人令当取矢者使取矢也疏负侯之人则服不氏也】
　　【郑氏锷曰射己侯张获者执旌以负之不使去侯以避矢则有误杀伤人之过射以中为主王弓已发不告以矢之髙下左右则王不知其中否】
　　【王氏昭禹曰射毕令射鸟氏取矢也故射鸟氏曰射则取矢矢在侯髙则以并夹取之】
　　祭侯则为位【注祭侯献服不服不以祭侯为位为服不受献之位也】
　　【郑氏锷曰射既设侯则祭其神司马实爵以献服不氏既受献则于侯所北面而祭之射人主为之位者以其知仪位故也】
　　【李氏嘉会曰宾射大射祭侯之礼一同】
　　与太史数射中【注数射中数射者中侯之算也大射曰司射适阶西释弓去扑袭进由中东立于中南北面视算】佐司马治射正【注射正射之法仪也】
　　服不氏射则賛张侯以旌居乏而待获【注郑司农云賛佐也大射礼命量人巾车张三侯元谓待获待射者中举旌以获】
　　【王氏昭禹曰凡射侯共于司裘张于射人服不氏賛之待获待射中则举旌以唱获】
　　【郑氏锷曰使服不氏賛之者以其力足以服不服故虽熊虎豹之物皆能张之也】
　　太仆王射则賛弓矢【注賛谓授之受之　疏此谓大射也案大射礼云大射正执弓小臣受矢于公既射大射正受弓天子之礼则大仆授受其灋与彼同必知此礼大射礼者见小臣职云宾射掌事如太仆之法则知大射此大仆所掌者是也其小臣所掌宾射亦当授受可知】
　　缮人掌诏王射【注告王当射之节　疏王射先行燕礼以大夫为宾宾与王为耦所告之事亦知大射礼大射正告公之仪】賛王弓矢之事【注授之受之　疏案大射礼大射正授弓小臣授矢天子礼缮人授之受之案太仆职己授之受之此又焉者太仆尊太仆賛时此官助賛也】
　　司弓矢大射共弓矢如数并夹【注如数如当射者之数也每人一弓乗矢】射鸟氏射则取矢矢在侯髙则以并夹取之【注郑司农云王射则射鸟氏主取其矢矢在侯髙者矢着侯髙人手不能及则以并夹取之并夹鍼箭具司弓矢职曰大射燕射供弓矢并夹】
　　蕙田案以上大射行礼之节次
　　礼记射义天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也【注泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地也】
　　射之为言者绎也或曰舍也绎者各绎己之志也故心平体正持弓矢审固持弓矢审固则射中矣故曰为人父者以为父鹄为人子者以为子鹄为人君者以为君鹄为人臣者以为臣鹄故射者各射己之鹄故天子之大射谓之射侯射侯者射为诸侯也射中则得为诸侯射不中则不得为诸侯【注大射将祭择士之射也以为某鹄者将射还视侯中之时意曰此鹄乃为某之鹄吾中之则成人不中之则不成人也得为诸侯谓有庆也不得为诸侯谓有让也】郑氏康成曰大射者为祭祀射王将有郊庙之事以射择诸侯及羣臣与邦国所贡之士可以与祭者三公及王子弟封于畿内者将祀其先祖亦与羣臣射以择之凡大射各于其射宫
　　杜氏佑曰大射以其事大体重故谓之大射天子将有郊庙之事与其来朝诸侯及畿内诸侯王之子弟卿大夫士及诸侯所贡之士行之三公将有宗庙之事与其卿大夫士及公之子弟乡大夫所选乡中之俊者行之孤卿大夫将有宗庙之事亦帅其家臣而为之
　　朱子曰射中得为诸侯否则不得为诸侯此等语皆难信书所谓庶顽防説侯以明之中间若有羿之能又如何以此分别恐大意畧以射审定非専以此去取也
　　【王氏应电曰侯之云者矢之所至以此为候故古文作医象矢集于布之形其诸侯与俟候字则皆从人而谐医声前人不识古文遂谓射中者得为诸侯然则天子而射又何説焉夫射兵之以近及逺男子所有事取其御外侮安善良而已虎熊豹兽之猛者春秋书多麋害稼之兽取其皮为侯以示驱兽除害之意不于此求其义乃妄求之于侯不失之逺哉】
　　蕙田案郑康成以大射之礼大夫皆得行惟士臣少无所择不行大射孔頴达贾公彦聂崇义三礼图陈祥道礼书并同此说或又谓士亦有大射今考大夫之大射周官司裘固有明文若士之大射虽据射人有士射豻侯之文而郑注以为宾射非大射也大射之礼终当以止于大夫为正
　　诗小雅宾之初筵左右秩秩笾豆有楚殽核维旅酒既和防饮酒孔偕钟鼔既设举醻逸逸【传秩秩然肃敬也楚列貌殽豆实也核加笾也旅陈也逸逸往来次序也　笺筵席也左右谓折旋揖让也先王将祭必射以择士大射之礼宾初入门登堂即席其趋翔威仪甚审知言不失礼也射礼有三有大射有宾射有燕射和防酒调美也孔甚也王之酒已调美众宾之饮酒又威仪齐一言主人敬其事而众宾肃慎钟鼔于是既设者将射改县也　疏左右谓折旋揖让者以宾与主人为礼随其左右之官其行或方折或囬旋相揖而辞让也今大射礼诸侯与其臣行礼使宰夫为主人案其经摈者纳宾及庭公降一等揖之公升席宾列自西阶主人从之宾右北面再拜宾答拜主人降洗宾降主人辞降主人取觚洗宾辞洗主人卒洗宾揖升筵前献宾宾拜受爵于筵前然后宾升筵是宾初入门至即筵以来每折旋揖让之事折旋揖让则或左或右故知左右谓折旋揖让也射义曰古者诸侯之射也必先行燕礼故此言升筵荐酒行燕礼也射义又曰天子将祭必先习射于泽宫泽者所以择士也已射于泽宫然后于射宫射中者得与于祭不中者不得与于祭是先王将祭必射以择士也先于泽宫后于射宫是将祭再为射礼泽宫言习射则未是正射射于射宫乃行大射云公入鷔注云此公出而言入者大射于郊乡射记曰于郊则闾中注云于郊谓大射于学则射宫者西郊之学也泽宫之所在则无明文言宾之初筵左右秩秩则从为宾以至于即筵皆秩秩也以其言广故云大射之礼宾初入门登堂即席其趋翔威仪甚审智言其不失礼也毛以此篇为燕射郑则为大射因辨礼射之数言已不同之意也故云射礼有三有大射有宾射有燕射大射者将祭择士于射宫宾射者谓诸侯来朝与之射于朝燕射者因燕宾客即与射于寝此三者其处不同其侯亦别冬官梓人云张皮侯而栖鹄则春以功张五采之侯则逺国属张兽侯则王以息燕三者别文皮侯即大射也五采之侯宾射也兽侯燕射也不言乡射者乡射是州长与其民射于州序之礼天子诸侯无之故不言也燕礼旅酬之后乃云若射此将射而言举酬行旅也旅者以长幼次序之言故知逸逸徃来有次序也燕礼初则云乐人宿悬注云悬钟磬也国君无故不彻悬言悬者为燕新之然则于此言钟鼓既设者亦为将射改悬也以天子宫悬阶间妨射位故改悬以避射也乡射礼将射乃云乐正命弟子賛工迁乐于下注云当避射位彼琴瑟之乐尚迁之明钟鼓之悬改之矣大射诸侯之礼云乐人宿悬厥明乃射明天子亦然今至于举酬始言钟鼓既设故知将射改悬也大射不言改悬者国君与臣行礼畧三面而已不具轩悬东西悬在两阶之外两阶之间有二建鼓耳东近东阶西近西阶又无钟鼓不足以妨射不须改也大射注云国君于其羣臣备三面耳无钟磬有鼓而已其为诸侯则轩悬是由阶间无悬故不改也郑言诸侯为诸侯则轩悬明天子于其臣备宫悬将射而改之故于此言既设也】
