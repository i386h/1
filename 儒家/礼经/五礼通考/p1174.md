<!-- { "loadSidebar": true } -->
　　庄公四年冬公及齐人狩于禚　公羊传公曷为与防者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将一讥而已故择其重者而讥焉莫重乎其与雠狩也于雠者则曷为将一讥而已雠者无时焉可与通通则为大讥不可胜説故将一讥而已其余従同同　谷梁传齐人者齐侯也其曰人何也卑公之敌所以卑公也何为卑公也不复雠而怨不释刺释怨也
　　昭公八年秋搜于红【注革车千乗不言大者经文阙也红鲁地沛国县西有红亭】左氏传秋大搜于红自根牟至于商衞革车千乗【注大搜数军实简车马也根牟鲁东界琅琊阳都县有牟乡商宋地鲁西竟接宋衞也言千乗明大搜且见鲁众之大数也】　公羊传搜狩不书必违礼而后书于是搜于红自根牟至于商衞革车千乗皆王家之师也自是而屡搜三家所以耀武焉尔是故桓庄之狩必言公昭定之搜不言公矣　谷梁传搜于红正也因搜狩以习用武事礼之大者也
　　十一年五月大搜于比蒲
　　二十年左氏传冬十二月齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之
　　二十有二年春大搜于昌间
　　定公十有三年夏大搜于比蒲【注夏搜非时】
　　十有四年秋大搜于比蒲
　　哀公十有四年春西狩获麟【注冬猎曰狩大野在鲁西故言西狩】　左氏传春西狩于大野叔孙氏之车子鉏商获麟以为不祥以赐虞人仲尼观之曰麟也然后取之
　　国语鲁语宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鼈以为夏稿助生阜也鸟兽成水虫孕水虞于是乎禁置防设穽鄂以实庙庖畜功用也且夫山不槎蘖泽不伐夭鱼禁鲲鲕兽长麑防鸟翼鷇卵虫含蚳蝝蕃庶物也古之训也今鱼方别孕而又行网罟贪无艺也公闻之曰吾过而里革匡我不亦善乎是良罟也使有司藏之使吾无忘谂师存侍曰藏罟不如寘里革于侧之不忘也
　　右经传田猎之事




　　五礼通考卷二百四十二
<经部,礼类,通礼之属,五礼通考>
　　钦定四库全书
　　五礼通考卷二百四十三
　　刑部尚书秦蕙田撰
　　军礼十一
　　田猎下
　　汉书司马相如传尝従上至长杨猎是时天子方好击熊豕驰逐埜兽相如因上疏谏其辞曰臣闻物有同类而殊能者故力称乌获捷言庆忌勇期贲育臣之愚窃以为人诚有之兽亦宜然今陛下好陵阻险射猛兽卒然遇逸材之兽骇不存之地犯属车之清尘舆不及还辕人不暇施巧虽乌获羿防之技不得用枯木朽株尽为难矣是胡越起于毂下而羌夷接轸也岂不殆哉虽万全而无患然本非天子之所宜近也且夫清道而后行中路而驰犹时有衔橜之变况乎涉丰草骋丘虚前有利兽之乐而内无存变之意其为害也不难矣夫轻万乗之重不以为安乐出万有一危之涂以为娱臣窃为陛下不取葢明者逺见于未萌而知者避危于无形旤固多蔵于隠防而发于人之所忽者也故鄙谚曰家絫千金坐不垂堂此言虽小可以谕大臣愿陛下留意幸察上善之
　　文献通考元鼎中天子行猎新秦中以勒邉兵而归新秦中或千里无亭徼于是诛北地太守以下
　　汉书元帝本纪永光五年冬上幸长扬射熊馆布车骑大猎
　　成帝本纪元延二年冬行幸长杨宫大校猎宿萯阳宫雄传十二月羽猎雄従以为昔在二帝三王宫室台榭沼池苑囿林麓薮泽财足以奉郊庙御賔客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐鳯凰巢其树黄龙游其沼麒麟臻其囿神爵栖其林昔者禹任益虞而上下和草木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎湖御宿昆吾旁南而西至长杨五柞北绕黄山濒渭而东周袤数百里穿昆明池象滇河营建章鳯阙神明馺娑渐台泰液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎田车戎马器械储偫禁御所营尚泰奢丽夸诩非尧舜成汤文王三駈之意也又恐后世复修前好不折中以泉台故因校猎赋以风　明年上将大夸胡人以多禽兽秋命右扶风发民入南山西自褒斜东至宏农南敺汉中张罗罔罝罘捕熊罴豪猪虎豹狖玃狐菟麋鹿载以槛车输长杨射熊馆以罔为周阹縦禽兽其中令胡人手搏之自取其获上亲临观焉是时农民不得收敛雄従至射熊馆还上长杨赋聊因笔墨成文章故借翰林以为主人子墨为客卿以风
　　后汉书礼仪志立秋之日自郊礼毕始威武斩牲于郊东门荐陵庙其仪乗舆御戎路白马朱鬛躬执弩射牲牲以鹿麛太宰令谒者各一人载获车驰驷送陵庙还宫遣使者赍束帛以赐武官武官肆兵习战阵之仪斩牲之礼名曰防刘兵官皆肄孙呉兵法六十四阵名曰乗之立春遣使者赍束帛以赐文官防刘之礼祠先虞执事告先虞已烹鲜时有司告乃逡巡射牲获车毕有司告事毕
　　野王二老传初光武贰于更始会闗中扰乱遣前将军邓禹西征送之于道既反因于野王猎路见二老者即禽光武问曰禽何向并举手西指此中多虎臣每即禽虎亦即臣大王勿往也光武曰苟有其备虎亦何患父曰何大王之谬耶昔汤即桀于鸣条而大城于亳武王亦即纣于牧野而大城于郏鄏彼二王者其备非不深也是以即人者人亦即之虽有其备庸可忽乎光武悟其防顾左右曰此隠者也将用之辞而去莫知所在
　　东平宪王苍传苍拜骠骑将军位在三公上永平四年春车驾近出观览城第寻闻当遂校猎河内苍即上书谏曰臣闻时令盛春农事不聚众兴功传曰田猎不宿饮食不享出入不节则木不曲直此失春令者也臣知车驾今出事従约省所过吏人讽诵甘棠之徳虽然动不以礼非所以示四方也惟陛下因行田野循视稼穑消摇仿佯弭节而旋至秋冬乃振威灵整法驾备周衞设羽毛诗云抑抑威仪惟徳之隅臣不胜愤懑伏自手书乞诣行在所极陈至诚帝览奏即还宫
　　明帝本纪永平十五年冬车骑校猎上林苑
　　安帝本纪延光二年十一月校猎上林苑
　　顺帝本纪永和四年冬十月校猎上林苑
　　桓帝本纪永兴二年十一月校猎上林苑
　　延熹元年冬十月校猎广成遂幸上林苑　六年冬十月丙辰校猎广成遂幸函谷闗上林苑
　　灵帝本纪光和五年冬十月校猎上林苑厯函谷闗遂巡狩于广成苑
　　右汉
　　魏志文帝本纪黄初二年春正月甲戌校猎
　　王朗传文帝践阼朗为司空时帝颇出游猎或昏夜还宫朗上疏曰夫帝王之居外则饰周衞内则重禁门将行则设兵而后出幄称警而后践墀张弛而后登舆清道而后奉引遮列而后转毂静室而后息驾皆所以显至尊务戒慎垂法教也近日车驾出临捕虎日昃而行及昏而反违警跸之常法非万乗之至慎也帝报曰览表虽魏綘称虞箴以讽晋悼相如陈猛兽以戒汉武未足以喻方今二寇未殄将帅逺征故时入原野以习戎备至于夜还之戒已诏有司施行
　　苏则传则为侍中従行猎槎桎拔失鹿帝大怒踞牀拔刀悉收督吏将斩之则稽首曰臣闻古之圣王不以禽兽害人今陛下方隆唐尧之化而以猎戱多杀羣吏愚臣以为不可敢以死请帝曰卿直也遂皆赦之然以此见惮呉大帝纪汉建安二十三年十月权将如呉亲射虎于庱亭马为虎所伤权投以双防虎却废常従张世击以戈获之
　　右三国
　　晋书杨济传济有才艺常従武帝校猎北芒下与侍中王济俱着布袴褶骑马执角弓在辇前猛兽突出帝命王济射之应而倒须臾复一出济受诏又射杀之六军大叫称快
　　右晋
　　宋书文帝本纪元嘉二十五年三月庚辰车驾校猎礼志元嘉二十五年闰二月大搜于宣武塲主胄奉诏列奏申摄克日校猎百官备辨设行宫殿便坐武帐于幕府山南冈设王公百官便坐幔省如常仪设南北左右四行旌门建获旗以表获车殿中郎一人典获车主者二人收禽吏二十四人配获车备获车十二两校猎之官着袴褶有带武冠者脱冠者上缨二品以上拥刀备鞘麾幡三品以下带刀皆骑乗将领部曲先猎一日遣屯布围领军将军一人督右甄防军一人督左甄大司马一人居中董正诸军悉受节度殿中郎率防军部曲在大司马之后尚书仆射都官尚书五兵尚书左右丞都官诸曺郎都令史都官诸曺令史干兰台治书侍御史令史诸曺令史干督摄糺司校猎非违至日会于宣武列为重围设留守填街位于云龙门外内官道北外官道南以西为上设従官位于云龙门内大官阶北小官阶南以西为上设先置官位于行止车门外内官道西外官道东以北为上设先置官还位于广莫门外道之东西以南为上校猎日平旦正直侍中奏中严上水一刻奏捶一鼓为一严上水二刻奏捶二鼓为再严殿中侍御史奏开东中华云龙门引仗为小驾卤簿百官非校猎之官着朱服集列广莫门外应还省者还省留守填街后部従官就位前部従官依卤簿先置官先行上水三刻奏捶三鼓为三严上水四刻奏外办正次直侍中散骑常侍给事黄门侍郎散骑侍郎军校剑履进夹上閤正直侍中负玺通事令史带印中书之印上水五刻皇帝出着黒介帻单衣乗辇正直侍中负玺陪乗不带剑殿中侍御史督摄黄麾以内次直侍中次直黄门侍郎防驾在前又次直侍中佩信玺行玺与正直黄门侍郎従防驾在后不鸣鼓角不得諠哗以次引出警跸如常仪车驾出驺讃陛下再拜皇太子入守车驾将至威仪唱引先置前部従官就位再拜车驾至行殿前回辇正直侍中跪奏降辇次直侍中称制曰可正直侍中俛伏起皇帝降辇登御座侍臣升殿直衞钑防虎贲毛头文衣鹖尾以次列阶正直侍中奏解严先置従驾百官还便座幔省皇帝若亲射禽变御戎服内外従官及虎贲悉变服如校猎仪钑防抽鞘以备武衞黄麾内外従入围里列置部曲广张甄围旗鼓相望衔枚而进甄周围会督甄令史奔骑号法施令曰春禽懐孕搜而不射鸟兽之肉不登于俎不射皮革齿牙骨角毛羽不登于器不射甄会大司马鸣鼔防围众军鼔噪警角至宣武止大司马屯北旌门二甄帅屯左右旌门殿中中郎率防军部曲入次北旌门内之右皇帝従南旌门入射禽谒者以获车收载还陈于获旗北王公以下以次射禽各送诣获旗下付收禽主者事毕大司马鸣鼓解围复屯殿中郎率其属收禽以实获车充庖厨列言统曺正厨置罇酒俎肉于中逵以犒飨校猎众军至晡正直侍中量宜奏严従官还着朱服钑防复鞘再严先置官先还三严后二刻正直侍中奏外办皇帝着黒介帻单衣正次直侍中散骑常侍给事黄门侍郎军校进夹御坐正直侍中跪奏还宫次直侍郎称制曰可正直侍中俛伏起乗舆登辇还衞从如常仪大司马鸣鼓散屯以次就舍车驾将至威仪唱引留守填街先置前部従官就位再拜车驾至殿前回辇正直侍中跪奏降辇次直侍中称制曰可正直侍中俛伏起乗舆降入正直次直侍中散骑常侍给事黄门侍郎散骑侍郎军校従至閤亦如常仪正直侍中奏解严内外百官拜表问讯如常仪讫罢
