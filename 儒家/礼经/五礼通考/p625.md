<!-- { "loadSidebar": true } -->
　　十一月乙亥吏部侍郎张昭逺奏文武常参官毎日于正衙立班閤门使宣不坐后百僚俱拜旧制惟押班宰相押楼御史通事舍人各縁提举赞扬所以不随庶官俱拜自唐天成末议者不悉朝仪遽违旧典遂令押班之职一例折腰此则深忽礼文殊乖故实且宰相居庶寮之首御史持百职之纲严肃禁庭纠绳班列虑于拜揖之际或爽进退之宜于是凝立静观检其去就若令旅拜旅揖实恐非宜况事要酌中恭须近礼人臣爱主不在于斯其通事舍人职司赞导比者两班进退皆相其仪今则在文班武班之前居一品二品之上端笏齐拜礼实未闻其押班相押楼御史通事舍人并请依天成三年以前礼例施行无至差忒殿中侍御史贾元珪奏是非既异沿革不同举之则虽有旧规考之则全无故实且夫酌人心而致礼依神道而设教此乃经国之大端也况通事舍人居赞导之职押楼御史当纠察之司一则示于纪纲一则防于谬误所以静观进退详视等威实非抗礼于庭所谓各司其局俾令不拜雅合其宜伏以宰相押班率千官而设拜起居内殿统百辟以致词仪刑文武之班表式鹓鹭之列不得比赞导之职讵可同纠察之司统冠羣僚所宜列拜臣位居宪府迹厠同班言或庶其得中罪难逃于多上帝从之
　　蕙田案御史司纠察舍人主赞导朝谒之时不令一体列拜所以肃朝仪也宰相百僚之师表既云押班自应率领诸司一体跪拜贾元珪之议允为得中
　　二年六月乙丑朔帝御崇元殿百官入閤
　　后汉帝干祐二年五月中书舍人艾頴上言近制一月两度入閤五日一度起居近年以来入閤多废毎遇朔望不面天顔臣请今后朔望入閤即从常礼如不入閤即请朔望日起居冀面圣顔以伸诚敬
　　周太祖广顺元年四月壬辰朔帝御广政殿羣臣起居十月壬寅雪尺余放朝
　　二年十一月癸丑朔入閤
　　显徳元年八月壬寅朔帝御崇元殿文武百寮入閤仗卫如仪十一月辛未朔帝御崇元殿文武百官入閤仗卫如仪　二年四月己亥帝御崇元殿文武百官入閤仗卫如仪八月丁酉朔帝御崇元殿百官入閤如仪三年六月壬戌朔帝御崇元殿文武百官入閤仗卫如仪
　　四年二月辛酉诏曰文武百寮起今后毎遇入閤日宣赐廊餐此有唐之旧制也自晋氏多故寝而不行上以宠待廷臣故复有是命五月丁亥朔帝御崇元殿视朝太常乐悬金吾仗卫如仪八月乙卯朔帝御崇元殿文武百官入閤如仪既罢赐百官廊餐时帝御广徳殿西楼以观焉命中黄门阅视酒无不腆
　　右五代常朝

　　五礼通考卷一百三十三
　　钦定四库全书
　　五礼通考卷一百三十四
　　刑部尚书秦蕙田
　　嘉礼七
　　朝礼
　　宋史礼志常朝之仪唐以宣政为前殿谓之正衙即古之内朝也以紫宸为便殿谓之入閤即古之燕朝也外又有含元殿含元非正至大朝防不御正衙则日见羣臣百官皆在谓之常其后此礼渐废后唐明宗诏羣臣毎五日一随宰相入见谓之起居宋因其制皇帝日御垂拱殿文武官日赴文徳殿正衙曰常宰相一人押班其朝朔望亦于此殿五日起居则于崇徳殿或长春殿中书门下为班首长春即垂拱也
　　蕙田案宋志谓古之内朝即治朝也
　　文献通考宋朝因唐与五代之制文武官毎日赴文明殿正衙常宰相一人押班五日起居即崇徳长春二殿中书门下为班首其长春殿常朝则内侍省都知押班率内供奉官以下并寄班等先起居次閤门使次三班使臣【注节度观察防御团练刺史等子弟充供奉官侍禁殿直有防令预内朝起居者】次内殿当直诸班【殿前指挥使左右班都虞侯以下内殿直散直散指挥散都头金枪班等】次长入祗侯东西班殿侍次御前忠佐次殿前都指挥使率军校至副指挥使次驸马都尉【任刺史以上者缀本班】次诸王府僚次殿前司诸军使都头次皇亲将军以下至殿直次行门指挥使率行门起居【以上并内侍赞谒】如传宣前殿不坐即宰相与枢密使文明殿学士三司使翰林枢密直学士中书舍人三司副使知起居注皇城内监库藏朝官诸司使副内殿崇班供奉官侍禁殿直翰林医官待诏等同班入【中书舍人干徳后始令赴内朝三司判官太平兴国前赴内殿其后罢之止随百官五日起居中书舍人知起居注遇五日起居之时亦各付外朝】次亲王次侍卫亲军马歩军都指挥使率军校至副指挥使次使相次节度使次统军次两使留后观察使次防御练使刺史次侍卫马军歩军使都头起居毕见谢班入如御崇徳殿即枢密使以下先就班俟升坐【诸司使副以下至殿直分东西对立余皆北向长春殿皆北向】宰相参知政事最后入【以上并閤门赞谒】日止再拜朔望及三日假即枢密使以下皆舞蹈国初近侍执事之臣皆赴晩朝后罢之凡早朝宰相枢密宣徽使起居毕同升殿问圣体宰相奏事枢密宣徽使退候宰相对毕枢密使复入奏事次三司开封府审刑院【遇百官起居即枢密宣徽使侍立俟左右巡使出即退其崇徳殿三司使文明枢密直学士内客省使仍侍立旧三司使奏事副使判官同对其后止副使同之大中祥符九年诏自今有大事许判官同上之】及羣臣以次升殿【大两省以上领务京师者有公事许即请对自余受使出入要切者欲面议奏事则先听进止】其见谢辞官以次入于庭【出使闲慢及未升朝官或止拜于殿门外自秘书监上将军观察使内客省使以上得拜殿前阶上及升殿止拜御座前余皆庭中也】凡见者先之谢次之辞又次之【其班次先宰相次亲王次枢密副使参知政事次内职内臣次使三司学士两省御史台文武班节使以下次将军校次杂班】惟宰相亲王使相赴崇徳殿即宣徽使通唤余皆侧立候通再拜舞蹈致词辞即不舞蹈见即将相升殿问圣体其赐分物酒食及収进奉物皆舞蹈称谢【凡収进奉物皆入谢】幕职州县官谢辞即判铨官引对兼于殿门外宣辞戒励凡国有大庆瑞出师胜防枢密使率内职军校入贺致词閤门使宣答讫当侍立者升殿次百官入宰相致词宣徽使宣答赐酒即预坐官后入作乐送酒如曲宴之仪
　　凡视朝退进食讫易服御崇政殿或承明殿先羣臣告谢【注自諌舍知杂御史以上及带三司馆王府僚属歴官医官刺史以上上将军并运使转运使并许焉自非宣制并捧官告勅叙谢其贵近者或赐坐赐茶余或改章服即谢讫易服又告谢再拜】次军头引见司奏事于殿陛下次三班审官院流内铨刑部及诸司引见官吏【后诏审官引对京朝官奏课不得过三人差遣不得过五人三使部人差遣不得过十人】如假日起居辞见毕即移御座临轩视事既退复有羣司奏或阅器物之式谓之后殿再坐
　　蕙田案宋制毎日常参五日起居并称常朝文献通考所云长春殿常朝宋志谓之垂拱殿起居其实一也
　　宋史礼志建隆元年八月朔太祖常服御崇元殿设仗卫文武百官入閤始置待制候对官乃以工部尚书窦俨待制太常卿邉光范候对仗退赐食廊下
　　文献通考五代以来废正衙立仗而入閤亦希阔不讲至是复行之然御前殿非唐旧矣崇元殿即大庆殿前殿也待制候对者亦唐制也毎正衙待制官两员正衙退后又令六品以下于延英候对皆所以备顾问其后毎入閤即有待制次对官后唐天成中废至是复行之廊下食起唐贞观其后常叅官毎日朝退赐食谓之廊餐唐末浸废但于入閤起居日赐食今循其制
　　文献通考建隆三年三月诏内殿起居日令百官以次转对限三人为定其封章于閤门通进复鞠躬自奏宣徽使承防宣答拜舞而出
　　宋史礼志干徳四年四月朔帝服通天冠绛纱袍御崇元殿视朝设金吾仗卫羣臣入閤
　　文献通考六年九月始以旬假日御讲武殿近臣但赴早叅【宰相以下皆具靴笏诸司使以下皆系鞵】其节假及太祠并如令式处分
　　蕙田案宋史礼志原注讲武殿又名崇政
　　宋史礼志开宝九年四月诏旬休日不视事
　　文献通考太宗即位旬休日复视事讲武殿其后又诏自今内外百司除旧制给假外毎月旬假上已社重午重阳并休务一日三司开封府事闗急速不在此限遇初寒盛暑大雨雷雪当议放朝
　　宋史礼志太宗淳化二年十一月诏以十二月朔御文徳殿入閤令史官脩杨徽之张洎定为新仪前一日有司供帐于文徳殿【宋初曰文明】是日既明先列文武官于殿庭之东西百官军校行军副使等序班于正衙门外屏南阶下次御史中丞三院御史序立中丞独穿金吾班过揖两班一揖归本位次监察御史两员监閤于正衙门外屏北阶上北面立次中书门下文明翰林枢密直学士两省官分班立次司天奏辰刻次閤门版奏班齐皇帝服鞾袍乗辇至长春殿驻辇枢密使以下奏谒前导至文徳殿殿上承防索扇卷帘皇帝升位扇却仪鸾使焚香次文武官等拜次司天鸡唱次閤门勘契次閤门使承防呼四色官唤仗南班有辞谢者再拜先退中书门下班对揖序立正衙门外屏北阶上次翰林学士两省官中丞侍御史序立次金吾将军押细仗入正衙门后横行拜讫分行上黄道仗随入金吾将军至龙墀分班揖讫序立次吏部侍郎执文武班簿入对揖立次中书门下学士两省御史台官入北面拜讫上黄道将至午阶鞾急趋赴丹墀弹奏御史至吏部侍郎南便落黄道急趋就位起居郎舍人至兵部吏部侍郎后急趋而进飞至香案前皆揖讫序立次金吾大将军先对揖并鞠躬鞾行至折方石位又对揖北行至奏事石位鞠躬一员奏军国内外平安倒行就位次引文武班就位揖讫鞠躬鞾急趋入沙墀次引侍从班横行宰相祝月起居毕分班序立文武两班出序立于衙门外刑法待制官赴监奏位中书门下夹香案侍立两省御史台官学士兵部吏部侍郎金吾军监閤御史并相次出就衙门外立【惟学士立门侧北候宰使】中书门下诣香案前奏曰中书公事臣等已具奏闻讫乃退揖殿出次刑法官待制官各奏事并宣徽使答讫乃出就班次弹奏官左右史出閤内失仪者弹纪如式弹奏官失仪起居郎纪之起居郎失仪閤门使纪之閤门使失仪宣徽使纪之凡出者皆鞾急趋揖殿次中书门下学士就位閤门使宣放仗再拜赐廊下食又再拜次閤门使奏閤内无事文武官出殿上索扇垂帘辇还宫其赐廊下食自左右勤政门北东西两廊文东武西以北为上立定中丞至本位面南一揖乃就坐食至台史赞乃搢笏食食讫复赞食毕而罢五月朔命有司増黄麾仗三百五十人令文武官随中书门下横行起居徙翰林学士位于参知政事后与节度使分东西揖殿出真宗凡三行之景徳以后其礼不行
