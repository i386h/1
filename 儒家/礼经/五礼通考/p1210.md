<!-- { "loadSidebar": true } -->
　　仁宗本纪庆歴八年八月以河北京东西水灾罢秋宴皇祐元年正月以河北水灾罢上元张灯　二年正月以嵗饥罢上元观灯
　　食货志仁宗英宗一遇灾变则避朝变服损膳彻乐哲宗本纪元祐二年四月诏冬夏旱暵海内被灾者广避殿减膳责躬思过以图消复
　　髙宗本纪绍兴五年六月以久旱减膳
　　孝宗本纪淳熙八年十一月以旱伤罢喜雪宴
　　宁宗本纪嘉定二年十一月以嵗饥罢雪宴
　　金史章宗本纪泰和四年夏四月以久旱下诏责躬求直言避正殿减膳省御厩马
　　宣宗本纪贞祐四年七月以旱蝗敕减尚食数品及后官嵗给缣帛有差
　　明史宪宗本纪成化元年五月大雨雹避正殿减膳孝宗本纪宏治六年十月以灾伤罢明年上元灯火穆宗本纪隆庆元年六月以霪雨脩省素服避殿御皇极门视事
　　庄烈帝本纪崇祯二年六月以久旱斋居文华殿　三年四月以久旱斋居文华殿
　　右礼
　　周礼地官大司徒八曰杀哀【注杀哀谓省凶礼　疏谓凶礼之中杀其礼数刘氏彛曰国之哀戚必有重礼以将其诚以斯民之困殍有所不能备则杀哀之政行焉】
　　【髙氏愈曰凡丧纪之节一皆减损】
　　后汉书章帝本纪建初二年春三月辛丑诏曰比年隂阳不调饥馑屡臻今贵戚近亲奢縦无度嫁娶送终尤为僭侈有司废典莫肯举察春秋之义以贵理贱今自三公并宜明纠非法宣振威风
　　右杀哀
　　周礼地官大司徒九曰蕃乐【注杜子春读蕃乐为藩乐谓闭蔵乐器而不作郑氏锷曰先儒谓蕃乐者蕃当为藩有闭止之义凶荒则宜止乐而不作大司乐于大扎则令弛县其意一也】
　　【髙氏愈曰荒嵗不乐忧民之忧也】
　　春官大司乐大凶令弛县【注凶凶年也弛释下之若今休兵鼔之为】
　　汉书宣帝本纪本始四年正月诏曰今嵗不登令乐府减乐人使归就农业
　　后汉书安帝本纪永初四年春正月元日防彻乐不设充庭车【注以年饥故不陈】
　　魏书宣武帝本纪延昌元年四月帝以旱撤悬
　　唐书髙宗本纪上元二年四月以旱撤乐
　　旧唐书中宗本纪神龙二年十二月京师亢旱令撤乐唐书宗本纪开元七年闰七月以旱彻乐
　　册府元太和七年闰七月诏曰时泽未降太常教坊声乐权停阅习
　　宋史仁宗本纪皇祐元年正月以河北水灾罢上元张灯停作乐
　　金史章宗本纪泰和四年四月以久旱彻乐
　　右蕃乐
　　周礼地官大司徒十曰多昏【注郑司农云多昏不备礼而娶昏者多也刘氏彛曰昏必用六礼礼以荒而不可备时虽荒而不可失也故多昏之政行焉】
　　【史氏浩曰古者国有凶荒则杀礼而多昏防男女之无夫家者所以育人民】
　　【髙氏愈曰匹夫匹妇不能自保杀礼而多昏使民自相保】
　　右多昏

　　五礼通考卷二百四十九
<经部,礼类,通礼之属,五礼通考>
　　钦定四库全书
　　五礼通考卷二百五十
　　刑部尚书秦田撰
　　凶礼五
　　荒礼
　　周礼地官大司徒十有一曰索鬼神【注郑司农云索鬼神求废祀而脩之云汉之诗所谓靡神不举靡爱斯牲者也】
　　【刘氏彛曰鬼神虽幽能助隂阳以为水旱札瘥者必索而祭之】
　　春官凡以神仕者以冬日至致天神人鬼以夏日至致地物鬼以禬国之凶荒【注天人阳也地物隂也阳气升而祭鬼神隂气升而祭地物鬽所以顺其为人与物也致人鬼于祖庙致物鬽于墠坛葢用祭天地之明日杜子春云禬除也】肆师若国有大故则令国人祭【注大故谓水旱凶荒所令祭者社及禜酺】大祝国有大故天烖弥祀社稷祷祠【注天烖疫疠水旱也弥犹徧也徧祀杜稷及诸所祷既则祠之以报焉】
　　诗大雅云汉靡神不举靡爱斯牲圭璧既卒宁莫我聴【笺靡莫皆无也言王为旱之故求于羣神无不祭也无所爱于三牲礼神之圭璧又已尽矣曽无聴聆我之精神而兴云雨　疏国有凶荒则索鬼神而祭之是遇天灾必当广祭羣神神皆用牲祭之天地五帝当用特牲其余诸神或用太牢或用少牢三牲皆用故言无所爱于三牲也祭神又用玉器礼神之玉器自有多名言圭璧为其总称以三牲用不可尽故言无爱圭璧少而易竭故言既尽】
　　不殄禋祀自郊徂宫上下奠瘗靡神不宗【传上祭天下祭地奠其礼瘗其物宗尊也国有凶荒则索鬼神而祭之　笺宫宗庙也为旱故洁祀不絶从郊而至宗庙奠瘗天地之神无不斋肃而尊敬之言徧至也】
　　羣公先正则不我助父母先祖胡宁忍予【传先正百辟卿士也　笺百辟卿士雩祀所及者今曽无肯助我忧旱先祖文武又何为施忍于我不使天雨　疏月令仲夏乃命雩祀百辟卿士有益于民者注云百辟卿士古之上公以下若勾龙后稷之类彼以经无羣公之文故郑注百辟之文兼羣公矣此则羣公与先正别文故以先正为卿士以下】
　　田案二至祭神祗鬼鬽常时之祭也弥祀社稷祷祠即诗所谓靡神不举因灾之祭也又案列代因灾祷祈百神之礼畧见吉礼大雩门可以参考今不复载
　　右索鬼神
　　周礼地官大司徒十有二曰除盗贼【注郑司农云除盗贼急其刑以除之饥馑则盗贼多不可不除也】
　　【史氏浩曰传曰牧民如牧羊当去其败类者凶荒而除盗贼防其啸聚为民害也】
　　【李氏景齐曰除盗贼必见于荒政者诚以盗贼于凶年为多盗贼不可不除然使赒救抚存之责未尽而遽欲除之则是罔民而已故散利薄征弛禁去防凡所以生养吾民无所不尽其至而彼犹为盗贼之归则不得已而除之故荒政以除盗贼为末】
　　【髙氏愈曰除盗贼谓徼循严警也】
　　秋官士师若邦凶荒令纠守【注纠守备盗贼也】
　　文献通考熈宁元年帝以内侍有自淮南来者言宿州民饥多盗系囚众本路不以闻诏遣太常博士陈充等视宿亳等州灾伤河北灾伤州军刼盗罪死者并减死刺配广南牢城年丰如旧
　　司马光上疏论曰臣窃闻降敕下京东京西灾伤州军如人户委是家贫偷盗斛斗因而盗财者与减等防放未知虚的若果如此深为不便臣闻周礼荒政十有二散利薄征缓刑弛力舍禁去防卒皆推寛大之恩以利于民独于盗贼愈更严急所以然者葢以饥馑之嵗盗贼必多残害良民不可不除也顷年尝见州县官吏有不知治体务为小仁者或遇凶年有刼盗斛斗者小加寛縦则盗贼公行更相刼夺乡村大扰不免广有收捕重加刑辟或死或流然后稍定今若朝廷明降敕文豫言偷盗斛斗因而盗财者与减等防放是劝民为盗也百姓乏食官中当轻徭薄赋开仓赈贷以救其死不当使之相刼夺也今嵗府界京东京西水灾极多严刑峻法以除盗贼犹恐春冬之交饥民啸聚不可禁御又况降敕以劝之臣恐国家始于寛仁而终于酷暴意在活人而杀人更多也
　　马氏端临曰温公此奏乃言之于英宗治平年间非此时所上今姑附此
　　田案温公所奏深得周官除盗贼之防其云始于寛仁终于酷暴尤切中姑息之病
　　大学衍义补辛弃疾帅湖南赈济榜文祗用八字曰刼禾者斩闭籴者配
　　【丘氏濬曰荒歉之年民间闭籴固是不仁然当此际米价翔踊正小人射利之时也而必闭之者葢彼亦自量其家口之众多恐嗣嵗之不继耳彼有何罪而配之耶若夫刼禾之举此盗贼之端祸乱之萌也周人荒政除盗贼正以此耳小人乏食计出无聊谓饥死与杀死等死耳与其饥而死不若杀而死况又未必杀耶闻粟所在羣趋而赴之哀告求贷苟有不从即肆刼夺自诿曰我非盗也迫于饥饿不得已耳呜呼白昼攫人所有谓之非盗可乎渐不可长彼知其负罪于官因之鸟骇防窜窃弄锄梃以扞游徼之吏不幸而伤一人焉势不容已遂至变乱亦或有之臣愿明敕有司遇有旱灾之嵗势必至饥窘必先牓示禁其刼夺谕之不从痛惩首恶以警余众决不可行姑息之政此非但救饥荒乃弭祸乱之先务也】朱子奏救荒画一事件状访闻诸州府村落已有强借刼夺之患此在官司固当禁约然亦须先示存恤之意然后禁其为非庶防人心懐徳畏威易以弹戢若慢不加省待其生事然后诛鉏则所伤已多所费又广况其不胜何患不生乞降指挥早拨上项钱数使如臣者得以奉承宣布遍行晓谕即徳意所孚固有以销厌祸乱之萌矣然后明诏安抚提刑两司察其敢有作过唱乱之人及早擒捕致之典宪庶防奸民知畏不至生事
　　金史章宗本纪承安二年十二月谕宰臣今后水潦旱蝗盗贼窃发命提刑司预为规画
　　宣宗本纪兴定五年九月以京东嵗饥多盗遣御史大夫赫舍哩呼实美往抚安之
　　元史世祖本纪至元八年二月癸卯四川行省伊蘓岱尔言比因饥馑盗贼滋多宜加显戮诏令羣臣议安图以为强窃盗贼一皆处死恐非所宜罪至死者仍旧待命
　　明防典正统二年令各处有司委官挨勘流民名籍男妇大小丁口排门粉壁十家编为一甲互相保识分属当地里长带管若住山林湖泺或投托官豪势要之家蔵躱抗拒官司不服招抚者正犯处死户下编发边衞充军里老窝家知而不首及占恡不发者罪同杭州府志神宗十六年四月浙直饥民多迫胁借贷事闻命抚按严法惩警首恶以靖地方
　　明史神宗本纪神宗二十二年正月诏以各省灾伤山东河南徐淮尤甚盗贼四起有司玩愒朝延诏令不行自今以安民弭盗为抚按有司黜陟
　　右除盗贼
