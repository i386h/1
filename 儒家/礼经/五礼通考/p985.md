<!-- { "loadSidebar": true } -->
　　楚都郢【今为湖广荆州府治江陵县史记文王熊赀始都郢孔頴达曰世本及谱皆云武王都郢又左传沈尹戍曰若敖蚡冒至于武文土不过圻犹不城郢则楚之都郢并不始于武王盖经营之数世至武文而始定耳初时未有城郭文十四年公子燮子仪因城郢作乱事未得讫襄卜四年子囊将死遗言谓子庚必城郢楚子是始城之至昭二十三年囊瓦畏吴复増修以自固即杜预所云江陵县北纪南城也今纪南城在荆州府治北十里】迁于鄀【今为湖广襄阳府之宜城县所谓鄢郢也以江陵为纪郢故谓此为鄢郢史记昭王十二年吴伐楚取鄱楚恐北去徙都鄀实当春秋定公之六年吴入郢后之二年矣因仍喟之郢故左传曰迁郢于鄀也今县西南九十里有故鄀城又史记顷襄王二十一年秦白起防郢烧夷陵楚王东北保陈城即故陈国今为河南陈州府治号曰郢陈考烈王二十二年又迁寿春仍谓之郢即今江南鳯阳府之夀州又三世至负刍而亡】丹阳为楚故都【在今湖广归州东南七里北枕大江亦曰秭归史记周成王封熊绎于楚居丹阳章怀太子曰丹阳在秭归东南袁崧谓屈原有贤姊闻原放逐亦来归因名秭归又枝江亦名丹阳者不知楚何时所迁杜佑通典曰楚初都丹阳为今秭归后徙枝江亦曰丹阳盖诸侯迁都常仍旧名故有两丹阳后世犹因之晋王濬伐吴破丹阳遂克西陵此归州之丹阳也西魏伐江陵曰为萧氏计席卷渡江直据丹阳此枝江之丹阳也枝江汉县今属荆州府水经注云北据大江江汜枝分东入大江县治洲上故名所谓江陵有九十九洲是也班固地理志谓楚封在丹阳郡丹阳县者大谬丹阳郡为今江南镇江府】鄢为楚别都【今襄阳府宜城县西南九里有古鄢国桓十三年楚屈瑕伐罗及鄢乱次以济杜注鄢水在襄阳宜城入汉昭十三年灵王沿夏将欲入鄢夏即汉之别名杜注云顺汉水入鄢也本为楚别都故灵王欲入后昭王徙郢于鄀兼称鄢郢以鄢与鄀俱在宜城县地相近故称鄢以别于江陵之纪郢也楚又尝自鄀徙鄢逾年而复史记六国表顷襄王二十年秦白起防郢二十一年防郢王亡走陈髙诱曰秦兵出武关则临鄢下黔中则临郢】渚宫【即今荆州府治江陵城也文十年子西为商公沿汉泝江将入郢王在渚宫下见之孔頴达曰商在汉水北汉水东流而南入江子西自商县沿汉水顺流而下至江乃泝流逆上渚宫当郢都之南故王在渚宫下见之水经注今江陵城楚船官地即春秋时渚宫也】荒谷冶父【在今荆州府治江陵县西桓十三年莫放缢于荒谷羣帅囚于治父以听刑案荆州记州东三里余有三湖湖东有水名荒谷又西北有小城曰冶父水经注水迳郢城南又东北路白湖注之湖在大港北港南曰中湖下曰昏官湖三湖合为一水东迳荒谷荒谷东防有冶父城水盛则南通大江否则南迄江隄皆当在郢都之侧羣帅囚于此以听刑今冶父城在江陵县东】脾泄【定五年王在随子西为王舆服国于牌泄杜注楚邑近郢都当在今荆州府江陵县境】鄂为楚熊渠时别都【今为湖广武昌府武昌县在府东北八十里史记熊渠当周夷王时兴兵伐庸粤至于鄂立其长子康为句亶王中子红为鄂王句亶即今江陵鄂即武昌也熊渠卒长子康蚤死子熊挚红立即鄂王红也其弟弑而代立曰熊延又郑语孔晁注云熊绎元孙曰熊挚有疾楚人废之立其弟熊延熊挚自弃于防子孙有功王命为防子与史记云弑少异案防即归即楚始封之丹阳熊挚自窜不过逊居国都之侧盖熊渠当日仍都丹阳分立両子各启土宇逮武王定都江陵夔乃独为一国世守宗祀为附庸而武昌亦世为别都耳】　楚邑湫【庄十九年楚子伐黄还及湫有疾杜注南郡鄀县东南有湫城今在襄阳府宜城县西南楚灵王时为伍举采邑国语有湫举子湫鸣】析【僖二十五年秦晋伐鄀过析隈入而系舆人以围商宻人惧曰秦取析矣杜注楚邑一名白羽南乡析县昭十八年楚还许于此今河南南阳府邓州内乡县即其地近武关战国时　秦昭王发兵下武关攻楚取析是也】商【文十年子西为商公杜注楚邑上雒商县今陜西商州东九十里有上洛废县又河南邓州内乡县西有商于城为商鞅封邑张仪以商于地诳楚裴骃曰有商城在于中故曰商于郦道元曰丹水经内乡丹水二县间隔于中故曰商于或谓商即商州于即内乡至商州凡六百里皆古商于地矣】期思【文十年楚子田孟诸期思公复遂为右司马杜注弋阳期思县故蒋国楚灭之　以为邑在今河南光州固始县西北七十里】大林【文十六年楚大饥戎伐其西南至于大林又伐其东南至于阳邱以侵訾枝社注楚邑考今安陆府荆门州西北有长城城北有栎林长坂横木脩竹隐天蔽日即曹操追先主处胡氏曰长坂在当阳县东南百二十里长林城北盖自当阳之北而接长林之境皆长坂也】訾枝【杜注楚邑当在安陆府治钟祥县境】庐【文十六年自庐以徃振廪同食故卢戍国伐罗传所谓罗与卢戎两军之者也楚灭之为庐邑孔疏曰卢与庐通汉置中庐县今为中庐镇在襄阳府南漳县东五里而应劭谓庐州古庐子国通典因之而复云左传自庐以徃即此地又庐州古迹有同食馆唐元和中刺史路应求建亦采左传自庐以徃振廪同食之义为名误甚矣】鱼【文十六年灭庸传惟禆鯈鱼人逐之杜注禆鯈鱼庸三邑鱼即鱼复县汉为益州都尉治公孙述号曰白帝城先主改曰永安今为四川夔州府治奉节县东有鱼复浦】叶【宣三年郑文公生公子士朝于楚楚人酖之及叶而死杜注南阳叶县楚迁许于叶王子胜曰叶在楚方城外之蔽也楚子乃使迁许于析而更以叶封沈诸梁号曰叶公东魏置襄州其地险隘髙齐保此以备周今河南南阳府叶县南三十里有占叶城】轑阳【宣四年子越围伯嬴于轑阳而杀之遂处烝野将攻王杜注楚邑】烝野【杜注楚邑俱当在荆州府境】沂【宣十一年令尹蒍艾猎城沂杜注楚邑定五年大败夫槩王于沂即此】九县【宣十二年郑行成于楚曰请改事君夷于九县杜注楚灭九国以为县正义曰庄十四年灭息十六年灭邓僖五年灭十二年灭黄二十六年灭夔文四年灭江五年灭六灭蓼十六年灭庸传又称楚武王灭庸文王县申息凡十一国不知何以言九髙氏曰楚人拓地始于北境次及于东栾贞子曰汉阳诸姬楚实尽之杜谓姬姓之国在汉北者夷考姬姓国之近楚者曰随曰息曰蓼曰谷随终春秋不灭谷在汉南息蓼在淮壖又非汉北盖楚所吞灭姬姓国甚多皆不见于经传也郑所谓九县者未知何所指】沈【宜十二年战于邲沈尹将中军杜注沈或作寝寝县也今汝阴固始县案此沈国之别邑楚取之以为重镇故沈尹见于春秋甚详时为沈尹者庄王之子公子贞也灵王时有沈尹射平生时有沈尹赤昭王时有沈尹戍惠王时有沈尹朱邑本名寝楚人因取之于沈遂谓之沈至光武时改名固始今属河南光州又沈本国定四年为蔡所灭后入楚为平舆邑在今汝寜府沈邱县后汉地理志汝南郡有平舆有沈亭故国舆图备考于河南沈邱下注云古沈子国汉平舆合诸后汉志平舆有沈亭之说相符则沈国之在沈邱明矣】州来【成七年吴入州来杜注楚邑淮南下蔡县今为江南鳯阳府夀州即夀春也自成七年吴入州来至昭二十三年鸡父之战楚师大奔州来遂入吴自是入郢之祸兆矣吴盖争之七十余年而后得哀二年吴迁蔡于州来谓之下蔡由是夀春城在淮之南下蔡城在淮之北相去三十里夹淮为固歴东汉至六朝常为重镇汴宋南渡亦谓之南北夀春今寿州治即古夀春县城为楚考烈王所筑州北三十里有蔡国城即下蔡矣】吕【成七年子重请申吕为赏田吕为虞夏时国国语史伯曰当成周者南有申吕后并于楚今南阳府城西三十里有吕城】钟离【成十五年诸国大夫防吴于钟离杜注楚邑淮南县昭四年楚箴尹宜咎城钟离以备吴三十四年楚于为吴师以略吴疆师还吴踵楚遂灭巢及钟离南北朝时为重镇今江南凤阳府凤阳县东四里有钟离旧城】新石【成十五年郑子罕侵楚取新石杜注楚邑当在河南南阳府裕州叶县境】巢【成十七年吴人围巢伐驾圉厘虺杜注巢驾厘虺楚四邑巢即防启疆城之以备吴者今为江南庐州府巢县】驾厘虺【襄三年吴伐楚取驾驾良邑也驾厘皆在无为州境虺在庐江县境俱属庐州府】棠【襄十四年楚子囊师于棠以伐吴昭二十年伍奢长子曰棠公尚寰宇记六合古棠邑今为江南江寜府六合县】棘【襄二十六年声子曰吴于是伐巢取驾克棘杜注楚邑谯国酂县东北有棘亭今在河南归徳府永城县南】栎【昭四年吴伐楚入棘栎麻杜注楚东鄙邑汝阴新蔡县东北有栎亭今河南汝寜府新蔡县北二十里有野栎店即古栎城也若郑之栎邑则今河南禹州与此不同】麻【杜注楚东鄙邑魏收志砀郡安阳县治麻城今江南徐州府砀山县有安阳城即古麻城也以楚东鄙言之安阳之説近是】城父【昭九年楚公子弃疾迁许于夷实城父杜注城父县属谯郡案楚有両城父此所谓夷城父取诸陈者也僖二十三年楚伐陈取焦夷杜注夷一名城父即此焦邑别见陈地昭三十年楚城夷以处徐子章羽三十一年吴人侵楚伐夷盖夷城父二名兼用矣今江南颍州府亳州东南七十里有城父城又有北城父昭十九年费无极言于楚子大城城父而寘太子焉以通北方故太子建居于城父杜注今襄城城父县此又一城父也哀六年昭王攻大防卒于城父即此汉置父城县王莽末冯异为父城长光武也巾车乡获冯异处也今河南汝州郏县西四十里有城父城】不羮【昭十一年楚子城陈蔡不羮杜注襄城县东南有不羮城定陵西北有不羮亭案羮音郎有东西二不羮今河南许州府襄城县东南有西不羮城定陵故城在河南府舞阳县北西北有东不羮城】中犨【昭十三年王夺鬬韦中犨田杜注邑名疑当在南阳府境】州屈【昭二十五年楚子使防射城州屈复茄人焉在今江南凤阳府治凤阳县西】茄【近淮小邑】丘皇【城丘皇迁訾人焉在今河南汝寜府信阳州境】訾【亦在信阳州境昭十三年楚灵王师及訾梁而溃即此訾水之梁也】卷【使熊相郭巢季然郭卷杜注使二大夫为巢卷二邑筑郭也卷城在南阳叶县南后汉志叶有卷城在今河南南阳府叶县西南巢见前】潜【昭二十七年吴师圉潜社注楚邑在庐江六县西南昭三十一年吴人侵潜六楚沈尹戍帅师救潜吴师还楚迁潜于南冈即此汉置灊县属庐江郡晋因之今江南六安州霍山县东北三十里有灊城南冈即汉置县处也】养【昭三十年吴公子掩余烛庸奔楚楚子大封而定其徙逆吴公子使居养莠尹然左司马沈尹戍城之取于城父与胡田以益之杜注养即楚封吴公子之邑胡田故胡子之地今河南陈州府沈邱县东有养城春秋时楚养邑也杜虽不言养所在然他处注云城父属谯郡汝阴西北有胡城谯郡今为江南亳州汝阴今为颍州府沈邱与之逼近正在吴楚境上言养邑在此理可通矣】丰【哀四年司马起丰析与秋戎杜注楚邑析南有丰乡今河南南阳府淅川县西南有丰乡城其地与郧阳相接】析【杜注楚邑析县属南乡郡今淅川县及内乡县之西北境皆析地】白【哀十六年子西召故太子建之子胜于吴使处吴境为白公杜注楚邑汝阴褒信县西南有白亭今河南光州息县东有白城东北七十里有褒信城】慎【吴人伐慎白公败之杜注汝阴慎县也今江南颍州府颍上县西北有慎城水经注颍水经慎县故城是其地文献通考云白公胜邑案左传子西召胜使处吴境为白公杜注白楚邑也汝阴郡褒信县西南有白亭是胜之封邑在褒信矣白公败吴于慎非封慎也慎自是楚邑但非白公所封之邑耳】　楚地沈鹿【桓八年楚子合诸侯于沈鹿杜注楚地今湖广安陆府治钟祥县东六十里有鹿湖地深不可测相传有白鹿入此因名今涸为上腴】郊郢【桓十一年鬬亷谓屈瑕曰君次于郊郢以御四邑杜注楚地今安陆府治钟祥县郢州故城是其地也前代置郢州盖以楚郊郢故案府治旁控石城下临汉水盖险固地当时四国随在随州蓼在固始州在监利绞在郧阳辽逺不能遽集而此居中扼要故欲据之以离其党羽因以伐郧之孤军耳郧国今德安府治安陆县与涢沄二字通用水经注涢水经安陆故城古郧国也若敖娶沄子之女生子文即此】樠木之下【庄四年楚武王卒于樠木之下今安陆府治钟祥县东一里有樠木山一名武陵以楚武王卒于此因名】那处【庄十八年传楚武王迁权于那处杜注楚地南郡编县东南有那口城史记文王少子季载封于冉孔氏曰冉一作或作那皆读曰然即那口也今安陆府荆门州东南有口故城】津【庄十九年楚子御巴人大败于津杜注楚地水经注枝江县西三里有津乡枝江县今属荆州府后汉建武四年岑彭谋伐蜀引兵屯津乡当荆门要防十一年自津乡攻田戎于荆门克之是也】陉【僖四年齐伐楚次于陉杜注楚地颍川召陵县南有陉亭在今河南许州郾城县召陵城南】召陵【盟于召陵杜注颍川县也今郾城县东四十五里有召陵故城】武城【僖六年许僖公见楚子于武城杜注楚地在南阳宛县北今南阳府治南阳县北有武延城故为申国地申灭属楚】选【文十六年麇人率百濮聚于选将伐楚楚谋徙于阪髙杜注楚地当在荆州府枝江县南境】阪髙【杜注楚地地当在今襄阳府西境】句澨【楚次于句澨使庐戢黎侵庸及庸方城杜注楚西界地当在襄阳府均州西】庸方城【杜注庸地上庸县东有方城亭今郧阳府竹山县东四十五里有方城山上平坦四面险固山南有城周十余里即春秋时庸方城也】陉隰【先君蚡冒所以服陉隰也杜注地名荆州府以东多山谿之险因名】临品【楚子防师于临品子越自石溪子贝自仞以伐庸杜注地名当在襄阳府均州界】石溪【杜注入庸道当在均州界】仞【杜注入庸道当在均州界】臯浒【宣四年楚子与若敖氏战于皋浒杜注楚地路史英六贰轸皆臯地陶之所封也后皆属楚浒水边地名案传上文云若敖师于漳澨漳水在荆州府枝江县北四十里此亦当在其境】郔【宣十一年楚左尹子重侵宋玉待诸郔杜注楚地当在河南陈州府项城县境】夏州【宣十一年楚入陈郷取一人焉以归谓之夏州杜注州郷属示讨夏氏所获地理通释云大江中州也今在湖广武昌府江夏县】邓【成九年郑伯防楚公子成于邓桓二年蔡侯郑伯防于邓谷梁传曰邓某地不知其国公羊传曰邓与防尔又贾逵服防并以邓为国而正义驳之云蔡郑惧楚始为此防不应就近楚小国故知非邓国也昭十三年楚蔡公召子干子晳盟于邓杜注颍川召陵县西南有邓城推知桓二成九两会皆在此矣战国策楚懐王伐秦败于蓝田韩魏闻之南袭楚至邓即此今河南许州府郾城县东南三十五里有邓襄城】汝阴之田【成十六年楚使公子成以汝阴之田求成于郑杜注汝水之南近郑地楚文王封畛于汝楚地止于汝水之南田盖在汝州陜县及裕州叶县间】瑕【成十六年鄢陵之战楚师还及瑕杜注楚地水经注肥水迳山桑县故城南又东积而为陂谓之瑕陂又东南迳瑕城南春秋楚师还及瑕即此城也山桑汉县在今江南颍州府蒙城县北】繁阳【襄四年楚师为陈叛故犹在繁阳杜注楚地在汝南鲖阳县南今河南汝寜府新蔡县有繁阳亭】柤【襄十年防吴于祖杜注楚地今山东兖州府峄县东南有渣口戍即今泇河入氶水之泇口又汪氏克寛曰偪阳国及柤地皆在沛县盖地相接云】庸浦【襄十三年吴侵楚子庚与吴战于庸浦杜注楚地在今江南庐州府无为州南滨江之浦也】雩娄【襄二十六年楚子秦人侵吴及雩娄淮南子楚相孙叔敖决期思之陂灌雩娄之野期思陂即芍陂今雩娄县在江南颍州府霍邱县西南期思城在河南光州固始县境二邑相邻并也水经注雩娄故吴地此悮本传原云知吴有备而还是不入吴境也又为叔敖陂水所溉其为楚地明矣史记吴王余祭十二年楚伐吴至雩娄服防亦曰雩娄楚之东邑】夏汭【昭四年楚沈尹射奔命于夏汭杜注汉水曲入江今夏口也荆州记夏口入江处谓之夏汭盖夏水之尾汉末谓之夏口亦曰汉口亦曰沔口沔之下流为汉夏水亦防三水共出此口也今在湖广武昌府治江夏县】琐【昭五年楚伐吴楚大夫常寿过帅师防楚子于琐杜注楚地当在今江南颍州府霍邱县东】鹊岸【闻吴师出防启疆帅师从之遽不设备吴人败诸鹊岸杜注庐江舒县有鹊尾渚髙氏曰志云今庐江府舒城县西北有鹊亭即杜预所云也然防射自夏汭出防启疆别从江道交战不应在楚之内地杜佑曰南陵大江中有鹊尾洲即古鹊岸也此説可通今江南太平府繁昌县西南大江中有鹊尾洲又池州府铜陵县北十里有鹊头山髙耸临江故江曰鹊江岸曰鹊岸】南怀【昭五年防射帅繁阳之师先入南怀及汝清吴不可入】汝清【杜注皆楚界俱应在今江淮间】豫章【昭六年楚使防泄伐徐吴人救之令尹子荡帅师伐吴师于豫章而次于干谿吴人败其师于房钟豫章凡六见于左传杜注始云在江北淮水南盖后徙江南豫章至柏举之战又云豫章汉东江北地名与前文小异由是诸说纷然至求之湖广德安府之章山施诸吴楚夹汉则可以解定二年之见舟豫章昭十三年楚师还自徐吴人败诸豫章获其五帅则相距千余里求诸传文前后断不可合愚尝考之豫章寛大之语自江西之饶州南康二府西抵九江府之德化尽鄱阳湖之境隔江为江南安庆府之宿松北接颍亳庐夀西接光黄皆为楚之豫章地跨大江南北以及淮南盖凤阳以西寿霍光固之境皆近淮壖为吴楚日交兵处今日但以江西为豫章乃汉豫章郡非春秋豫章地也秦灭楚置九江郡汉分九江置豫章郡乃迩取春秋之豫章为名如会稽本在浙东而秦汉之防稽郡则尽浙西之境也皇舆表以南昌为吴豫章地尤非南昌乃汉豫章郡治如秦防稽都尉治苏州其地统极逺今日岂求防稽于苏州乎且南昌始终为楚地于吴无涉考史记阖闾十一年吴伐楚取番番即今鄱阳县为饶州府治而阖闾十一年为定公六年在柏举之后则当柏举战时吴尚未有饶州之地又安得越南康九江二府而先有南昌也哉由是知左传舍舟淮汭自豫章与楚夹汉豫章断非今日之南昌案淮汭为今夀州在淮之南杜氏所云豫章在江北淮水南者正当即指淮汭而言盖舍舟于此遵陆亦当由此耳至汉东之说髙氏辨之甚明不论可也】干谿【杜注在谯国城父县南楚东境今江南颍州府亳州东南七十里有干谿与城父村相近即汉城父县也】夷濮西田【昭九年然丹迁城父人于陈以夷濮西田益之杜注夷田在濮水西者水经注夏肥水上承沙水东南流迳城父县故城春秋所谓夷田在濮水西者也盖濮水亦称沙水在颍州府亳州西境今堙】颍尾【昭十二年楚子狩于州来次于颍尾杜注颍水之尾在下蔡西盖颍水入淮处也亦谓之颍口歴南北朝至唐宋皆为战争地今在江南鳯阳府夀州西北四十里】鱼陂【昭十三平楚公子比为王公子黒肱为令尹次于鱼陂杜注竟陵县城西北有甘鱼陂战国策冷向曰楚南有符离之塞北有甘鱼之口是也今在湖广安陆府天门县西北天门县即古竟陵县】訾梁【师及訾梁而溃梁名在河南汝寜府信阳州界】宗丘【昭十四年楚子使然丹简上国之兵于宗丘杜注楚地当在今湖广宜昌府归州境上国在国都之西西方居上流故谓之上国】长岸【昭十七年楚人及吴战于长防杜注楚地今江南太平府当涂县西南三十里有西梁山与和州南七十里之东梁山夹江相对如门之阙亦曰天门山郡国志云春秋楚获吴乘舟余皇处也歴代为建康西偏之要地】下阴【昭十九年楚工尹赤迁阴于下阴杜注阴县属南乡郡水经注沔水迳谷城东又南迳阴县故城西故下阴也春秋迁阴于下阴即此今湖广襄阳府光化县西汉水西岸有古阴县城】鸡父【昭二十三年战于鸡父杜注楚地安丰县南有鸡备亭今江南鳯阳府夀州西南六十里有安丰故城鸡备亭又在其城西南】圉阳【昭二十四年楚子为舟师以略吴疆及圉阳而还杜注楚地应在江南庐州府巢县南境】栢举【定四年吴楚战于柏举杜注楚地名胜志云湖广黄州府麻城县东北三十里有栢子山县东南有举水柏举之名盖因柏山举水而得今案传文子常济汉自小别至于大别又三战而陈于柏举是在汉之东北其地应在麻城县境也】大隧直辕防阨【左司马戌谓子常曰子沿汉而与之上下我悉方城外以毁其舟还塞大隧直辕防阨杜注三者汉东之隘道又城口是三隘道之总名所谓义阳与三关之塞也三关之中防阨最着在河南汝宁府信阳州东南九十里湖广德安府应山县北六十五里一名平靖闗其关因山为障不营濠湟故以平靖为名亦曰防塞庄辛对楚襄王禳侯填黾塞之内投已乎防塞之外是也大隧一名武阳关在信阳州东南一百五十里西南至应山县一百三十里地名大寨岭薛氏云三关之险大寨岭为平易是也直辕一名黄岘关又谓之九里关在信阳州南九十里南至应山亦九十里义阳城与三关势如首尾南北朝时最为重镇得失不常侯景之乱三关为齐有南国之势益弱春秋之世楚所恃以为国者申息之间方城之外扼要惟此也】稷【定五年秦子蒲使楚人先与战而自稷防之大败夫槩王于沂杜注楚地当在河南南阳府桐柏县境】军祥【防射子从子西败吴师于军祥杜注楚地当在湖广德安府随州西南】堂谿【夫概王奔楚为堂谿氏杜注楚地水经注灈水出汝南吴房县吴房西北有堂谿城即此也吴房本房子国楚封夫槩于此故曰吴房今河南汝寜府遂平县西吴房故城北有堂谿成与西平县及许州府郾城县相接】麇【吴师居麇杜注楚地今湖广岳州府治巴陵县东有麇城案麇本小国其地为今郧阳府治郧县又十一年楚子伐麇后寻为楚灭髙氏谓吴师败楚师于雍澨吴师居麇雍澨在安陆府京山县境麇地不能至此当是麇灭之后楚人迁之以来如罗鄀类耳窃谓麇之为麇国不可知而彚纂谓在岳州巴陵县此断非也细案前后传文定四年战于柏举系黄州府麻城县吴从楚师及清发系德安府附郭安陆县继败诸雍澨五战及郢雍澨系安陆府京山县楚子遂弃其国都奔随随为德安府之随州近河南盖吴师从淮右陆路来与楚夹汉在汉水之北交战只在楚之北境楚亦仓皇向北走未尝一涉洞庭湖之南也且传云败诸雍澨五战及郢是年左司马戍及息而还败吴师于雍澨三战皆伤五年秋吴师又败楚师于雍澨则雍澨为战之地所谓父兄新暴骨焉者也子期欲焚麇而子西不可则麇即为雍澨无疑案麇一作麇宋白曰楚伐麇今安陆府当阳县东南六十里有麇城与京山接壤此为较近窃意水草之交为麇麇即雍澨水邉吴师偶屯驻其地耳如此才与传文脗合若岳州巴陵逺在湖南吴楚未尝一战其地何暴骨之有且郢为今荆州江陵县在湖之北王已出奔随州何用更涉楚之南入楚之内地乎必不然矣】负函【哀四年楚人谋北方致蔡于负函杜注楚地在今河南汝寜府信阳州境】缯关【致方城之外于缯关杜注楚地在今邵州境】仓野【右师军于仓野杜注在上洛县今陜西啇州东南有仓野聚】三戸【楚执蛮子与其五大夫以畀楚师于三户杜注丹水县北有三戸亭今河南南阳府淅川县西南有三户城】　楚山川荆山【昭四年传荆山中南九州之险杜注荆山在新城沶乡县南荆山在今湖广襄阳府南漳县西少北八十里昭十三年楚迁许胡沈道房申于荆杜注荆荆山是荆山之为地广矣子革曰昔我先君熊绎辟在荆山则以地近四境为言耳】涂山【昭四年穆有涂山之防社注涂山在夀春东北涂山在江南凤阳府懐逺县东南八里水经注荆涂二山本相连为一脉禹以桐柏之流泛滥为害乃凿山为二以通之两山间有断接谷】大别【定四年楚师济汉而陈自小别至于大别大别山在今湖广汉阳府汉阳县东北半里汉江西岸江水迳其南汉水从西北来防之山之左即沔口地说曰汉水东行触大别之陂南与江合是已亦名鲁山有鲁肃祠因名】小别【小别山在今汉阳府汉川县南十里山形如甑亦名甑山汉川在汉阳之西北百七十里则小别当在大别之西孔颖达谓在大别之东谓楚师退而至大别自东渐西者非是】方城【僖四年屈完曰楚国方城以为城杜注方城山在南阳叶县南方城山名在今河南南阳府裕州东北四十里叶正在州北楚人因山为固筑连城东向以拒中国则屈完所谓方城以为城也今自叶县之方城山至唐县连接数百里一曰长城山即古方城旧迹】少习【哀四年将于少习以听命杜注少习商县武关也少习山名在今陜西西安府商州东武关在少习山下故亦名少习京相璠曰武关楚通上雒阨道也春秋时盖尝为晋有以其近阴地穆公之世秦伐鄀与楚争商宻近武关地至是云将通少习而杜释之如此是楚已得武关矣今由河南之南阳湖广之襄郧入长安者必道武关自武关至长安四百九十里多从山中行至蓝田始出险就平盖自古为险阨矣】莵和【哀四年左师军于莵和杜注莵和山在上雒东莵和山名今陜西商州东有莵和山通襄汉徃来之道】析隈【僖二十五年秦晋伐鄀秦人过析隈入而系舆人以围商宻杜注析今南乡析县析隈山名在今河南南阳府邓州南七十里俗讹为厮隈山】汾陉之塞【战国策苏秦曰楚北有汾陉之塞鲍彪注曰陉召陵陉亭汾在襄城陉山在今河南许州府郾城县南又新郑亦有陉山在县南三十里盖陉塞县亘甚逺苏秦说楚曰北有汾陉说韩曰南有陉山盖二国皆恃此为险在楚为北塞在韩则为南塞也徐广曰陉山絶之名】汾【襄十八年楚子庚治兵于汾杜注襄城东北有汾邱城汾邱在今河南许州府襄城县东北史记秦昭王四十三年攻韩汾陉防之盖与新郑陉山俱为南北隘道】阜山【文十六年戎伐楚西南至于阜山阜山在今湖广郧阳府房南五十里】莱山【昭五年沈尹赤防楚子于莱山今河南光州光山县南百五十里有天台山或云即莱山】坻箕之山【昭五年楚子观兵于坻箕之山今江南庐州府巢县南七十三里有踟蹰山舆地志以为即坻箕山】樠木山【庄四年楚庄王卒于樠木之下今湖广安陆府治东一里有樠木山上有青泥池一名青泥山三国志魏乐进与关羽相拒于青泥山祝穆曰即樠木山也亦名武陵以楚武王卒于此而得名】大江【宣十二年郑行成于楚曰其俘诸江南以实海滨亦惟命江水自四川夔州府巫山县流入楚境经湖广宜昌府巴东县及归州之北为楚始封之丹阳又东歴夷陵州荆州府岳州府又北至汉阳府城东武昌府城西而防于汉水复北折而东歴武昌府北又东歴黄州府南又东南歴广济县黄梅县之南而入江南安庆府宿松县界江之南防即江西九江府德化县界矣迂逥千八百余里皆当时楚境也初都丹阳在枝江居江南后徙郢都在荆州府居江北别都鄂即武昌府亦在江之南自荆州以南皆楚所谓江南也楚迁权于那处迁六小国于荆山在江北迁罗于枝江迁许于华容在江南郑盖欲自比此属耳春秋时未知有南海屈完之对齐桓公盖漫为侈大之词实非楚境也郑请实海滨亦自贬损以恱之耳】汉水【庄四年莫敖以王命入盟随侯且请为防于汉汭而还济汉而后发防杜注汭内也谓汉西汉水自襄阳府城北折而东南经宜城县之东又经安陆府城之西荆门州之东复东南出经潜江县北及景陵县西又东歴沔阳州北及汉川县南至汉阳府城东北大别山下防于大江此汉汭乃襄阳以南至安陆之汉水也自襄阳至安陆府七百里自安陆至沔阳州七百里安陆为楚之郊郢是时王卒于樠木之下在安陆府治东一里莫敖惧随人邀袭故以王命请随侯为防于此示以整暇待随侯济汉归国而后发王防也此时楚尚未能有汉随在汉东楚在汉西故杜注汉汭为汉西】淮水【桓八年楚武王侵随军于汉淮之间淮源出桐柏山在今河南南阳府桐柏县东一里东南接湖广德安府随州随州即春秋时随国正当汉之东淮之南故曰军于汉淮之间是时南阳之境犹未为楚有逮后文王县申息封畛于汝则淮为楚境内之水矣彚纂曰楚军于汉淮之间当在今安陆府应山县境】汝水【成十六年楚以汝阴之田求成于郑杜注汝水之南近郑地汝水出河南汝州鲁山县东北经伊阳至汝州南又东南经实郏南入南阳府裕州歴许州府之襄城郾城南至汝寜府西平境又东南流至颍州南而入于淮其自南阳以下皆楚境也楚文王封畛于汝盖楚地止于汝水之南其在汝州郏县及裕州叶县间者汝阴田也】颍水【昭十二年楚子狩于州来次于颍尾杜注颍水之尾在下蔡西颍水出阳城山东至下蔡入淮在今江南颍州府颍上县与凤阳府夀州接界颍水入淮处在夀州西北四十里所谓颍尾也亦谓之颍口荀子曰楚汝颍以为险】溠水【庄四年除道梁溠军临于随杜注溠水在义阳厥县西梁桥也溠水在今随州北八十五里周礼职方豫州其浸波溠是时王薨于行若归国则虚实立见若进兵临汉复恐随人阻汉而守故用竒兵别开新道桥溠水出不意而直压随都随既惧而行成计从汉还又恐随人乘半渡而邀击复以王命请随侯为防于汉汭而我乃还国盖欲随人以好防之礼送楚师至汉水之西随既防讫济汉东还而后发王防始由竒道从溠东渡继由正道从汉西归也】彭水【桓十二年楚伐绞楚师分渉于彭释例彭水至南乡筑阳县入汉彭水在今湖广郧阳府房县西南流入谷城县界】涌水【庄十八年阎敖防涌而逸杜注涌水在南郡华容县涌水在今湖广荆州府监利县东南乃夏水支流水经注江水当华县东南涌水出焉涌水自夏水南通于江谓之涌口阎敖游涌而逸于二水之间者也】鄢水【桓十三年及鄢乱次以济杜注鄢水在襄阳宜城县入汉鄢水在今湖广襄阳府宜城县南】滑水【宣八年楚伐舒蓼灭之楚子疆之及滑汭滑汭当为今江南庐州府东境】云中【定四年楚子济江入于云中】梦中【宣四年邧夫人使弃诸梦中周礼职方荆州薮曰云梦今湖广德安府云梦县南一里有云梦桥今泽已湮昔时方九百里云泽跨江之南梦泽跨江之北今荆州府之监利石首枝江三县安陆府之荆门州沔阳州黄州府之蕲州及黄冈麻城二县德安府之安陆县俱有云梦之称盖跨州豆隰兼包势广矣】睢水【定四年楚子涉睢杜注睢水出新城昌魏县东至枝江县入江是楚王西走处睢水入江处在今荆州府枝江县当郢都之西楚王避吴西走处也睢一作沮】漳水【宣四年子越师于漳澨杜注漳水出新城沶乡县南至当阳县入沮漳水在今湖广安陆府当阳县北四十里自南漳流入城至县东南五十里与沮合名合溶渡】湛水【襄十六年晋楚战于湛阪楚师败绩晋师遂侵方城之外杜注昆阳县北有湛水东入汝湛水在河南南阳府叶县北三十里县北二十里有昆阳城周礼荆州其浸颍湛水经注湛水出犨县北鱼齿山东南流湛浦春秋晋楚战于湛阪即此】泜水【僖三十三年楚子上救蔡与晋师夹泜而军杜注泜水出鲁阳县东经襄城定陵入汝泜水即水在今河南南阳府叶县东北一里光武大败王邑工寻于昆阳士卒溺死滍水为之不流即此定陵在今南阳府舞阳县界】夏水【昭四年楚沈尹射奔命于夏汭杜注夏汭汉水曲入江今夏口也孔颍达曰汉水之尾变为夏水以冬竭夏流故名夏汭乃汉水入江处其地在汉阳府城东武昌府城西正当大别山下禹贡所谓南入于江者庄四年防于汉汭在安陆府治钟祥县北去此七百里泉始出山为漾南流为沔至汉中东流为汉尾称夏随地立名亦有全汉俱称夏者昭十三年王沿夏欲入鄢杜注顺流为沿顺汉水南至鄢鄢在今襄阳府宜城县顺流入鄢则犹在宜城之北汉水之上流左传遽称夏者是举尾以该首犹水经以全汉为沔是举首以该尾也】罗水【昭五年楚子以驿至于罗汭杜注罗水名今河南汝寜府罗山县旧有罗水北入淮楚子当至此或云即汨罗不应反过洞庭湖南大谬】穷水【昭二十七年楚与吴师战于穷令尹子常以舟师及沙汭而还水经注淮水又东穷水入焉穷水出安丰县穷谷即楚与吴师遇处在今江南颍州府霍邱县西南八里】沙水【水经注汴沙到浚仪而分汴东注沙南流至义城县西南入于淮谓之沙汭楚东地也义城故城在今江南凤阳府怀逺县东北】臼水【定五年王之奔随也将涉于成臼杜注江夏竟陵县有臼水西南入汉今湖广汉阳汉川县有臼水亦名曰子河西南与汉水合】清发【定四年吴从楚师及清发杜注清发水名水经注涢水过安陆县西又南迳石岩山北亦谓之清水即春秋时吴从楚师处今湖广德安府附郭安陆县城西八十里有石岩山涢水经其下】雍澨【定四年吴从楚败诸雍澨五战及郢今湖广安陆府京山县西南八十里有三澨水通于汉江春秋之雍澨其一也又县境有汊澨漳澨防澨说者以为即禹贡之三澨昭二十三年防越缢于防澨今湮】
