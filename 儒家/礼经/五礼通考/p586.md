<!-- { "loadSidebar": true } -->
　　陈设　前享三日陈设如圜丘仪前享二日大乐令设宫悬乐如圜丘仪唯悬乐树路鼓为瘗塪于坛壬地外壝之内为异前享一日奉礼设御位如圜丘仪唯设望瘗位于内壝东门之内道南又设奉礼位于瘗塪西南东面南上为异【摄事右校埽除坛之内外前享二日卫尉设享官公卿以下次于外壝东门外道南北向西上设陈馔幔于内壝东门外道南北向太乐令设宫悬前享一日奉礼郎设享官公卿位于内壝东门内道北执事位于道南西向北上设御史位于坛下如式又设奉礼位于乐悬东北赞者二人在南差退俱西向北上又设奉礼赞者位于瘗塪东面南上设协律郎位于坛上南陛之西东向太乐令于北悬间享官门外位皆于东壝外道南如式】又设御耕借位于外壝南门之外十歩所南向设从耕位三公诸王诸尚书诸卿位于御座东南重行西向各依推数为列其公王尚书卿等非耕者位于耕者之东重行西向俱北上介公酅公位于御位西南东向以北为上尚舍设御耒席于三公之北少西南向奉礼又设司农卿位于御耒席东少南西向廪牺令于司农卿之南少退诸执耒耜者位于公卿耕者之后非耕者之前西面【御耒耜一具三公耒耜三具诸王尚书卿各三人合耒耜九具以下耒耜太常各令借田农人执之摄事无设耕借位以下至此仪】设酒罇之位于坛上神农氏牺罇二象罇二山罍二东南隅北向后稷氏牺樽二象樽二山罍二在神农酒樽之东俱北向西上【罇皆加勺幕有坫以寘爵】设御洗于坛南陛东南亚献之洗于东陛之南俱北向执罇罍篚幂者各位于罇罍篚幂之后设币篚于坛上各于罇坫之所晡后郊社令帅斋郎以坫罍洗篚幂入设于位【升坛者自东陛】谒者引光禄卿诣厨视濯溉【凡导引者每曲一逡廵】赞引引御史诣厨省馔具【光禄卿以下每事讫各还罇所】享日未明十五刻太官令帅宰人以鸾刀割牲祝史以豆取毛血各置于馔所遂烹牲未明五刻太史令郊社令各服其服升设神农氏神座于坛上北方南向设后稷氏神座于东方西向席皆以筦设神位于座首
　　銮驾出宫　乗耕根车于太极殿前余同圜丘仪馈享　享日未明三刻诸享官及从享之官各服其服郊社令良醖令帅其属入实罇罍及币【牺罇实以醴齐象罇实以盎齐山罍实以清酒齐皆加明水酒皆加酒各实于上罇币皆以青】太官令帅进馔者实诸笾豆簠簋等入设于馔幔内未明二刻奉礼帅赞者先入就位其御史及礼官等入再拜埽除及就位如圜丘仪未明一刻谒者赞引各引享官以下就门外位司空行埽除及从享羣官客使等次入就位并如圜丘仪【摄事自未明三刻至此与正仪同】初未明三刻诸卫列大驾仗卫陈设如式侍中板奏外办请中严乘黄令进耕根车于宫南门外廽车南向【若行宫去坛稍逺严警如式】未明一刻侍中板奏外办质明皇帝服衮冕乘舆以出繖扇华葢侍卫如常仪【侍中负玺陪从如式】皇帝升车讫乘黄令进耒太仆受载如初黄门侍郎奏请銮驾发引还侍位銮驾动之大次竝如圜丘仪郊社令以祝板进御署讫近臣奉出郊社令受各奠于坫如圜丘仪初皇帝降车讫乗黄令受耒耜授廪牺令而横执之于左其耜之耜所寘于席遂守之【凡执耒耜皆横之授则先其奉后其耜】皇帝停大次半刻顷具奏办出次太常卿请行事竝如圜丘仪【摄事众官拜讫谒者白太尉有司谨具请行事无初未明三刻下至此仪】协律郎举麾工鼓祝以角音奏永和之乐以姑洗之均【自后接神皆奏姑洗】作文武舞乐舞三成偃麾戞敔乐止太常卿前奏称请再拜退复位皇帝再拜及奠玉币奏乐之节并如圜丘仪【摄事谒者引太尉升奠币】太常卿引皇帝进北面跪奠于神农氏神座俛伏兴太常卿引皇帝少退北向再拜讫太常卿引皇帝又立于西方东向又太祝以币授侍中侍中奉币北向进皇帝受币太常卿引皇帝进东面跪奠于后稷氏神座俛伏兴太常卿引皇帝少退东面再拜讫登歌止太常卿引皇帝乐作皇帝降自南陛还版位西向立乐止初羣官拜讫祝史奉毛血之豆立于门外于登歌止祝史奉毛血入升自南陛配座升自东陛太祝迎取于坛上进奠于神座前太祝退立于罇所皇帝既升奠币太官令出帅进馔者奉馔陈于内壝门外谒者引司徒出诣馔所司徒奉神农之爼皇帝既至版位乐止【摄事无】太官令引馔入爼初入门雍和之乐作馔至陛乐止祝史进彻毛血之豆降自东陛以出神农氏之馔升自南陛配座之馔升自东陛太祝迎引于坛上各设于神座前【笾豆葢幂先彻乃升簋簠既奠却其葢于下】设讫谒者引司徒以下降自东陛复位太祝各还罇所太常卿引皇帝【摄事谒者引太尉】诣罍洗乐作其盥洗奏乐及斋郎奉爼并如圜丘之仪太常卿引皇帝诣神农氏酒罇所执罇者举幂侍中赞酌醴齐讫夀和之乐作【皇帝每酌献及饮福皆作夀和之乐】太常卿引皇帝进神农氏神座前北向跪奠爵俛伏兴太常卿引皇帝少退北向立乐止太祝持版进于神座之右东面跪读祝文曰维某年岁次月朔日子开元神武皇帝某【摄事云谨遣太尉封臣名】敢昭告于帝神农氏献春伊始东作方兴率由典则恭事千亩谨以制币牺齐粢盛庶品肃偹常祀陈其明荐以后稷氏配神作主尚享讫兴帝再拜【摄事太尉再拜下仿此】初读祝文讫乐作太祝进跪奠版于神座兴还罇所皇帝拜讫乐止太常卿引皇帝诣后稷氏酒罇所【酌献乐作并如神农氏唯皇帝东向立为异】太祝持版进于神座之右北向跪读祝文曰维某年岁次月朔日子开元神武皇帝某敢昭告后稷氏土膏脉起爰修耕借用荐常事于帝神农氏唯神功协稼穑实允昭配谨以制币牺齐粢盛庶品式陈明荐作主侑神尚享讫兴皇帝再拜初读祝文讫乐作太祝进跪奠版于神座俛伏兴还罇所皇帝拜讫乐止太常卿引皇帝进神农氏神座前北向立乐作太祝各以爵酌上罇福酒【摄事太祝酌罍福酒】其饮福受胙乐舞等竝如圜丘仪【摄事亦同圜丘摄事】初皇帝将复位谒者引太尉诣罍洗【摄事谒者引太常卿为亚献】盥手洗爵讫谒者引太尉自东陛升坛诣神农氏象罇所执爵者举幂太尉酌盎齐武舞作谒者引太尉进神农氏神座前北向跪奠爵兴谒者引太尉少退北向再拜谒者引太尉诣后稷氏象罇所取爵于坫执爵者举幂太尉酌盎齐谒者引太尉进后稷氏神座前东向跪奠爵兴谒者引太尉少退东向再拜谒者引太尉进神农氏神座前北向立太祝各以爵酌罍福酒合寘一爵太祝持爵进太尉右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿诣罍洗盥手帨爵升酌盎齐终献如亚献之仪讫谒者引光禄卿【摄事同】降复位武舞止诸祝各进跪彻豆兴还罇所【彻者笾豆各一少移于故处】奉礼曰赐胙赞者唱众官再拜在位者皆再拜【已饮福者不拜】永和乐作太常卿前奏称再拜退复位皇帝再拜奉礼曰众官再拜在位者皆再拜乐一成止太常卿奏请就望瘗位奉礼帅赞者就瘗塪西南位太常卿引皇帝太和之乐作皇帝就望瘗位北向立乐止于羣官将拜祝各执篚进神座前取币各由其陛降坛诣塪以币寘于塪讫奉礼曰可瘗东西各四人寘土半塪太常卿前奏礼毕请就耕借位【摄事谒者进太尉之左白礼毕享官执事再拜出如圜丘摄事】太常卿引皇帝乐作皇帝诣耕借位南向立乐止初白礼毕奉礼帅赞者还本位【摄事无诣耕借位】
　　耕借　皇帝将诣望瘗位谒者引三公及应从耕侍耕者各就耕位司农先就位诸执耒者皆就位皇帝初诣耕位廪牺令进诣御耒席南北面跪伏搢笏觧耒韬出执耒起少退北靣立司农卿受耒以授侍中侍中奉耒进皇帝受以三推侍中前受耒耜反于司农司农反于廪牺令讫还本位廪牺令复耒于韬执耒起复位立皇帝初耕执耒者以耒耜各授侍耕者皇帝耕讫三公诸王五推尚书卿九推讫执耒者前受耒耜退复位侍中前奏礼毕退复位太常卿引皇帝入自南门还大次乐作皇帝出自内壝东门殿中监前受镇珪以授尚衣奉御殿中监又前受大珪华葢侍卫如常仪皇帝入次乐止谒者赞引各引享官及从享羣官诸方客使以次出赞引引御史太祝以下俱复执事位立定奉礼曰再拜御史以下皆再拜赞引引出工人二舞以次出太常卿帅其属以次耕于千亩其祝版燔于斋所
　　銮驾还宫如圜丘仪
　　劳酒　车驾还宫之明日设会于太极殿如元会之仪【唯不贺不上夀为异】
　　借田东郊仪
　　皇帝夹侍二人正衣二人【右令以祝先农坛上行事夹侍正衣充】中书门下先奏侍中一人【奉耒耜进耕毕复受奏礼毕】中书令一人【侍从】礼部尚书一人【侍从宫以下并合便取祀先农坛上行事官充】司农卿一人【授耒耜于侍中侍耕】右卫将军一人【已上并侍卫】太尉司徒司空各一人行五推礼【旧例宰臣摄行事】九卿九人行九推礼【旧例差左右仆射六尚书御史大夫摄行事】诸侯三人行九推礼【差正员一品官及嗣王摄行事】礼仪使一人【赞导耕借礼】太常卿一人【赞导耕借礼以上官便合取祀先农坛已上行事官充】右礼司状上中书门下请奏差如本官不足差六品以下官充竝服袴褶御耒耜二具并韬【竝以青色内一具副准乾元故事合依农人所执者制造不合雕饰事毕日收】借耒耜一丈席二领先农坛髙五尺方五尺四出陛其色青祀前二十日修毕三公九卿诸侯耒耜一十五具御耒耜牛四头【内二头副并牛衣每随牛一人竝綘衣介帻须明闲农务者行事礼司専差人赞导】髙品中官二人【执侍耒耜竝衣袴褶】太常帅其属庶人【量用二十八人以备礼】郊社令一人【检校】太常少卿一人【帅庶人赴耕所】太常博士六人【分赞导耕礼如本司官不足准旧例本司具名上中书门下请差摄行事】司农少卿一人【检校庶人终千亩】廪牺令二人一人奉耒耜授司农卿【系差五品六品清资官摄充】一人掌耒耜【太常寺用本官】三公九卿诸侯耕牛四十头【内十头副每头随牛人一人须明闲农耕者差】庶人耒耜二十具畚二具锸二具【以木为刄府司差一人専知】管借田县令一人【具朝服当耕借田时立于田畔候耕毕去】畿甸诸县令【准旧例集先期到城借田日服常服赴耕所陪位而立】耆老量定二十人【并常服借田日于庶人耕借田位之南陪位】唐书肃宗本纪乾元二年正月戊寅耕借田
　　旧唐书礼仪志肃宗乾元三年春正月丁丑将有事于九宫之神兼行借田礼自明鳯门出至通化门释軷而入坛行宿斋于宫戊寅礼毕将耕借先至于先农之坛因阅耒耜有雕刻文饰谓左右曰田器农人执之在于朴素岂文饰乎乃命彻之下诏曰古之帝王临御天下莫不务农敦本保俭为先葢用勤身率下也属东耕启候爰事典章况绀辕缥軏固前王有制崇奢尚靡谅为政所疵靖言思之良用叹息岂朕法尧舜重茅茨之意耶其所造雕饰者宜停仍令有司依农用常式即别改造庶万方黎庶知朕意焉翌日己夘致祭神农氏以后稷配享肃宗冕而朱纮躬秉耒耜而九推焉礼官奏陛下合三推今过礼肃宗曰朕以身率下自当过之恨不能终于千亩耳既而伫立乆之观公卿诸侯王公以下耕毕
