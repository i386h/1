<!-- { "loadSidebar": true } -->
　　祭统及迎牲君执纼卿大夫从士执刍【注天子诸侯之祭礼先有祼尸之事乃后迎牲　疏纼牛鼻绳君自执之入系于碑卿大夫从者谓卿大夫从之及杀与币告也皆从于君士执刍者刍谓藁也以其杀牲用刍藁借之】
　　君迎牲而不迎尸别嫌也
　　祭义祭之日君牵牲穆答君卿大夫序从既入庙门丽于碑卿大夫而毛牛尚耳【注丽犹系也毛牛上耳以耳毛为上也　疏此一节明祭庙牵牲致敬穆答君者穆谓子姓答对也言祭庙君牵牲之时子姓对君共牵牲卿大夫序从者卿大夫佐币士奉刍依次第而从君也既入庙门丽于碑者君牵牲入庙门系着中庭碑也王肃云以纼贯碑中君从此待之也卿大夫而毛牛尚耳者将杀牲故取牛毛荐之故云毛牛也以耳毛爲上故云尚耳耳主聪欲使神听之】
　　周礼地官充人硕牲则赞【注赞助也君牵牲入将杀之助持之也春秋传曰故奉牲以告曰博硕肥腯　疏言硕牲者谓君牵牲入庙卿大夫赞币而从皆云博硕肥腯此充人既是飬牲之官当助持牛纼而牵之】
　　【王昭禹曰硕大也所以告其体之充若左传奉牲以告曰博硕肥腯是已葢君牵牲宗人告硕而充人则赞之馈食之礼宗人视牲告充则硕牲爲赞宗人明矣】
　　封人歌舞牲【注谓君牵牲入时随歌舞之言其肥香以歆神也郑司农云封人之歌舞其牲之博硕肥腯】
　　春秋桓公六年左氏传故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也【注博广也硕大也虽告神以博硕肥腯其实皆当兼此四谓民力适完则六畜既大而滋也皮毛无疥癣兼备而无有所阙】
　　礼记礼器太庙之内敬矣君亲牵牲大夫赞币而从祭义君牵牲夫人奠盎【注奠盎设盎齐之奠也此时君牵牲将荐毛血】
　　【陆氏佃曰君牵牲夫人奠盎此当朝践之节郑氏谓绎祭误也】
　　蕙田案奠盎与牵牲相属明系朝践荐血时即礼器君亲制祭夫人所荐之盎也将荐之必先奠之葢君迎牲而夫人荐豆笾君牵牲而夫人荐盎朝事延尸于堂燔燎制祭既有豆笾必有酒齐正所谓设祭于堂也
　　礼器纳牲诏于庭【注纳牲于庭时也当用币告神而杀牲　疏此谓祼鬯既讫君出庙门以迎牲牵牲而入纳于庭之时于时须告神以杀牲大夫则赞助执币而从君君乃用币以告神纳牲诏于庭者诏告也谓牲入在庭以币告神故云诏于庭】
　　右迎牲诏牲
　　礼记郊特牲坐尸于堂【注坐尸谓朝事时也朝事延尸于戸西南面布主席东面时尸荐以笾豆至荐熟乃更延主于室之奥尸来升席自北方坐于主北焉　疏天子诸侯朝事之事坐尸于堂户西南面坐主在西方东面尸主之前则荐用笾豆也坐尸于堂者既灌鬯之后尸出堂坐户西而南面也郑注云至荐孰乃更延主于室之奥者约少牢特牲馈食在奥室也云尸来升席自北方坐于主北焉者以在奥东面以南爲尊主尊故居南主既居南故尸来升席自北方也尸主各席故朝事延尸于户外尸南面主席于东面是也】
　　陈氏礼书尸入既祼于室然后延之于户西坐于主东南面行朝践之礼焉延之于户西所谓坐尸于堂是也坐于主东所谓南乡北乡以西方爲上是也南面所谓子南面父北面而事之是也
　　又曰仪礼大夫士无祼礼故杀牲而后迎尸天子诸侯有祼礼故迎尸而后迎牲郑氏曰迎牲之时坐尸于堂西南面坐主于堂西东面至荐孰乃更延主于室之奥尸坐于主北然祭统曰所使爲尸者于祭者子行也父北面而事之则尸之在堂固南面矣特牲少牢皆坐尸于室西东面则尸之在室西东面矣郑氏曰延主于室之奥尸坐于主北其说或然其言堂上坐主于西东面是象神者与神异向无是理也蕙田案堂以南面爲尊所谓负斧扆南面是也室以东面爲尊所以当户而坐室西南隅爲奥也郑氏葢牵于室中东面故并以释堂上主席耳陈氏辨之极是
　　礼器设祭于堂【注设祭之馔于堂人君礼然　疏设祭于堂者谓荐腥爓时设此所荐馔于堂】春官司尊郑注朝践谓荐血腥酌醴始行祭事后于是荐朝事之豆笾既又酌献　贾疏王出迎牲之时祝延尸向户外戸牖之间南面后于是荐朝事八豆八笾王迎牲入庙卿大夫赞币而从牲丽于碑王既杀太仆赞王牲事取血以告杀取毛以告纯解而腥之爲七体荐于神坐讫王以玉爵酌醴齐以献尸后亦以玉爵酌醴齐以献尸此经朝践用两献尊也云后于是荐朝事之豆笾既又酌献者先荐后献祭礼也其实荐豆笾在王献前今在王献后乃言后荐豆笾者郑欲说王事讫乃说后事故后言荐豆笾也陈氏礼书朝践亦谓之朝事又谓之朝献以象朝时之所养也
　　【蔡氏德晋曰朝献谓朝时尸既祼献坐之于堂杀牲以荐血腥爓之事践即笾豆有践之践行列之貌此时后先荐朝事之豆笾设之有行列也】
　　蕙田案郊特牲有虞氏之祭尚用气血腥爓祭用气也孔疏血谓祭祀以血诏神于室腥谓荐腥肉于堂爓谓沈肉于汤次腥亦荐于堂今案诏毛血后有燔燎制祭葢肺肝首心君亲制祭夫人奠盎等仪节皆在祭腥祭爓之前是皆血祭也诗云取其血膋则合稷膟膋而燔之洗肝于郁鬯而制之明皆是血矣入以告神于室出以堕于主前则亦在堂矣孔氏但以祭腥爓爲在堂专以诏血毛于室爲血祭恐遗却燔燎制祭奠盎等事不知设祭于堂是总言朝践血腥爓祭之祭故欲设祭而先坐尸于堂是此条乃是朝践荐祭之总括下夫人荐豆笾荐盎荐涗正是设祭事也
　　右坐尸设祭于堂
　　周礼天官笾人朝事之笾其实防蕡白黒形盐膴鲍鱼鱐【注郑司农云朝事谓清朝未食先进寒具口实之笾元谓以司尊之职参云朝事谓祭宗庙荐血腥之事　疏此言朝事谓祭宗庙二灌之后祝延尸于戸外后荐此八笾先郑不推上下文势祭祀爲义直以爲生人所食解之故后郑不从也元谓以司尊之职参之朝事谓祭宗庙荐血腥之事者案司尊职除二灌有朝践馈献爲食前二节彼又有朝献再献食后酳尸爲一节又参少牢主人酬尸宰夫羞房中之羞复为一节总四节亦据祭宗庙故郑云然也】
　　醢人朝事之豆其实韭菹醓昌本麋臡菁菹鹿臡茆菹麇臡【疏言朝事之豆者亦谓朝践节】
　　春官外宗佐王后荐玉豆眡豆笾【注眡视其实　疏云佐王后荐玉豆者凡王之豆笾皆玉饰之余文豆笾不云玉者文畧皆有玉可知若然直云荐豆不云笾者以豆云玉畧笾不言义可知也云眡豆笾者谓在堂东未设之时眡其实也】
　　【郑氏锷曰内宗言加则外宗所佐者乃朝践馈食之尸非唯佐王后荐之又当眡其实葢豆人醢人共之外宗又临视之】
　　礼记祭统夫人荐豆执校执醴授之执镫【注校豆中央直者也执醴授醴之人授夫人以豆则执镫镫豆下跗也　疏执醴授醴之人者谓夫人献尸以醴齐此人酌醴以授夫人至夫人荐豆此人又执豆以授夫人献与荐皆此人所掌故也】
　　明堂位夫人荐豆笾命媍赞夫人【注命媍于内则世媍也于外则夫人与妻也祭祀世媍以下佐夫人　疏夫人荐豆笾者谓朝践及馈孰并酳尸之时也命媍助夫人谓荐豆笾及祭祀之属】
　　【方氏慤曰逆牲于门则荐豆笾于室可知牲则于外男子之事故君迎之豆笾则膳羞媍人之事故夫人荐焉与五官奉六牲六官奉六齍同义经有言笾豆何也凡笾则豆从之用豆则笾不必从也故礼器言天子诸侯之豆数乡饮酒言五十六十之豆数未有特言笾者若晋侯享季孙宿有加笾而武子辞则虽或特言笾固亦有豆矣周官笾人掌四笾之实醢人掌四豆之实其序则先笾人而后醢人焉葢以笾尊而豆卑故也及其并陈则笾居边而豆居里然则以尊卑言故曰笾豆以内外言故曰豆笾其实一也君与夫人祭主也心耑其事焉卿大夫命媍臣妾也则赞其事而巳】
　　蕙田案朝事之豆笾荐于堂馈食之豆笾荐于室方氏概言荐豆笾于室非也郊特牲坐尸于堂郑注时尸荐以笾豆至荐熟乃更延主于室之奥尸来升席礼运孔疏太祖之尸坐于户西南面主在其右尸主之前则荐用笾豆也
　　祭统夫人荐豆此之谓夫媍亲之
　　右荐朝事豆笾
　　周礼夏官司弓矢凡祭祀共射牲之弓矢【注射牲示亲杀也杀牲非尊者所亲唯射爲可国语曰禘郊之事天子必自射其牲　疏案礼记君亲制祭诗云执其鸾刀以启其毛则射杀兼爲而言唯射者彼亦示行之非正制之耳】
　　射人祭祀则赞射牲【注烝尝之礼有射豕者国语曰禘郊之事天子必自射其牲今立秋有防刘云　疏郑知烝尝之礼有射豕者据逸烝尝礼而知云国语曰禘郊之事天子必自射其牲者据祭天之时牡则犊也若然宗庙之祭秋冬则射之春夏否也祭天则四时常射天尊故也是以司弓矢共王射牲之弓矢此射人赞射牲也诸侯以下则不射楚语曰刘羊击豕而巳云今立秋有防刘云者汉时苑中有防刘即尔雅防似貍刘杀也云立秋防杀物引之者记烝尝在秋有射牲顺时气之法】
　　【易氏祓曰祭祀之礼以牲爲重视牲分牲养牲廵牲见于未祭之先将祭之时则夕牲展牲牵牲射牲割牲无非礼者射人所掌则射牲之礼而巳国语曰禘郊之事天子必自射其牲此虽天子自爲之方其迎牲于门则君执绋卿大夫从士执刍至于君亲射牲而卿大夫咸与焉此射人相卿大夫之法仪以其掌射法治射仪故也】
　　右射牲
