<!-- { "loadSidebar": true } -->
　　武帝永明二年祠部郎中蔡履议汉东京礼仪志南郊礼毕次北郊明堂太学博士王祐议正月上辛宜祭南郊次辛有事明堂后辛飨祀北郊兼博士刘蔓议若依汉书五供便应先祭北郊然后明堂则是地先天食所未可也兼太常丞蔡仲熊议魏髙堂隆表九日南郊十日北郊十一日明堂十二日宗庙案隆此言是审于时定制尚书陆澄议明堂用日宜依古在北郊后汉唯南郊备大驾自北郊以下车驾十省其二尚书王俭议春秋感精符云王者父天母地则北郊之祀应在明堂之先汉魏北郊亦有亲奉太常顾和秉议今宜亲祀北郊明年正月上辛祀昊天次辛瘗后土后辛祀明堂御并亲奉诏可
　　武帝本纪永明三年春二月辛丑车驾祀北郊
　　齐书乐志北郊乐歌辞案周颂昊天有成命郊祀天地也是则周汉以来祭天地皆同辞矣宋顔延之享地神辞一篇余与南郊同齐北郊羣臣入奏肃咸乐牲入奏引牲荐豆毛血奏嘉荐皇帝入坛东门奏永至饮福酒奏嘉胙还便殿奏休成辞并与南郊同迎送神昭夏登歌异
　　迎地神奏昭夏之乐　诏礼崇营敬享元畤灵正丹帷月肃紫墀展荐登华风县凝锵神惟戾止郁葆遥荘昭望嵗芬环游辰太穆哉尚礼横光秉蔼
　　皇帝升坛登歌　伫灵敬享禋肃彜文县动声仪荐絜牲芬阴祗以贶昭司式庆九服熙防六农祥正皇帝初献奏地徳凯容之乐　缮方丘端国阴掩珪晷仰灵心诏原委遍丘林【八句】礼献物乐荐音【此下除二十二句余皆顔辞】
　　次奏昭徳凯容之乐　庆图濬邈蕴祥秘瑶伣天炳月嫔光紫霄邦化灵懋阃则风调俪徳方仪徽载以昭
　　送神奏昭夏之乐　荐神升享序楙掩玉俎停金奏寳斾转旒驾旋溢素景郁紫躔灵心顾留宸睠洽外瀛瑞中县
　　瘗埋奏幽之乐　后皇嘉庆定祗元畤承帝休图祗敷灵祉篚周序轩朱凝防牲币芬坛精明伫葢调川瑞昌警岳祥泰
　　右齐祭地
　　隋书礼仪志梁武帝制北郊为方坛于北郊上方十丈下方十二丈髙一丈四面各有陛其外为壝再重与南郊间嵗正月上辛以一特牛祀后土之神于其上以徳后配礼以黄琮制币五官之神先农五岳沂山岳山白石山霍山无闾山蒋山四海四渎松江防稽山钱塘江四望皆从祀太史设埋次于壬地焉
　　通典省除四望座【博士明山宾议北郊有岳镇海渎之座而又有四望座疑重遂省四望座】松江浙江五湖钟山白石山并留之如故帝行一献之礼
　　梁书武帝本纪天监四年何佟之云周礼地曰祗今地不称祗地攒宜题曰后地座又北郊用上和香以地于人亲宜加杂馥并从之
　　五年明山宾称周以五月祭地殷以六月祭地夏以七月祭地自顷代以来南北二郊同用夏正皆以始祖配飨诏依议
　　隋书音乐志梁北郊迎神諴雅一曲三言　地徳普昆丘峻羽翟鼓应朄出尊祗展诚信招海渎罗岳镇惟福祉咸昭晋
　　送神諴雅一曲四言【词同南郊】
　　皇帝初献奏登歌二曲四言　方坛既塪地祗已岀盛典弗諐羣望咸秩乃升乃献敬成礼卒灵降无兆神飨载谧允矣嘉祚其升如日　至哉坤元实惟厚载躬兹奠飨诚交显晦或升或降摇珠动佩徳表成物庆流皇代纯嘏不諐祺福是赉
　　右梁祭地
　　通典陈武帝受禅亦以间嵗正月上辛用特牛一祀地于北郊以皇妣昭后配
　　陈书髙祖本纪永定二年春正月乙巳舆驾亲祀北郊文帝本纪天嘉元年春正月辛未车驾亲祀北郊　三年春正月辛酉舆驾亲祀北郊　五年春正月辛巳舆驾亲祀北郊
　　隋书礼仪志文帝天嘉中北郊改以徳皇帝配
　　光大中以昭后配北郊
　　宣帝本纪太建三年春正月辛未亲祀北郊　七年春正月辛巳亲祀北郊　九年春正月辛卯舆驾亲祀北郊
　　通典宣帝即位以郊坛卑下更増广之【祠部郎中王元规议旧坛上径广九丈三尺请加七尺以则地义下径广十五丈取三分益一髙丈五寸请加尺五寸取二倍汉家之数】
　　右陈祭地
　　魏书太祖本纪天兴三年春正月癸亥有事于北郊分命诸官循行州郡观民风俗察举不法赐羣臣布帛各有差
　　礼志天兴三年正月癸亥瘗地于北郊以神元窦皇后配五岳名山在中壝内四渎大川于外壝内后土神元后牲共用元牲一玉用两珪币用束帛五岳等用牛一祭毕瘗牲体右于坛之北亥地从阴也乙丑赦京师畿内五嵗刑以下其后夏至祭地于方泽用牲帛之属与二郊同
　　髙祖本纪太和十三年五月庚戌车驾有事于方泽十八年二月己丑行幸河阴规建方泽之所　二十年五月丙戌初营方泽于河阴丁亥车驾有事于方泽
　　蕙田案北魏方丘歌辞见圜丘门
　　右北魏祭地
　　隋书礼仪志北齐方泽三年一祭谓之禘祀为坛在国北郊广轮四十尺髙四尺面各一陛其外为三壝相去广狭同圜丘壝外大营广轮三百二十歩营壍广一十二尺深一丈四面各通一门又为瘗坎于坛之壬地中壝之外广深一丈二尺以黄琮束帛夏至之日禘昆仑皇地祗于其上以武明皇后配其神州之神社稷岱岳沂镇防稽镇云云山亭亭山蒙山羽山泽山崧岳霍岳衡镇荆山内方山大别山敷浅原山桐柏山陪尾山华岳泰岳镇积石山龙门山江山岐山荆山嶓冢山壶口山雷首山底柱山析城山王屋山西倾朱圉山鸟鼠同穴山熊耳山敦物山蔡蒙山梁山防山武功山太白山恒岳医无闾山镇阴山白登山碣石山太行山狼山封龙山漳山宣务山阏山方山苟山狭龙山淮水东海泗水沂水淄水潍水江水南海汉水谷水洛水伊水漾水沔水河水西海黒水涝水渭水泾水鄷水济水北海松水京水桑干水漳水呼沲水卫水洹水延水并从祀其神州位在青陛之北甲寅地社位赤陛之西未地稷位白陛之南庚地自余并内壝之内内向各如其方合用牲十二仪同圜丘其后诸儒定礼北郊嵗一祀皆以正月上辛
　　北齐书武成帝本纪河清二年春正月丁丑以武明皇后配祭北郊
　　隋书礼仪志后齐北郊为坛如南郊坛为瘗坎如方泽坎祀神州神于其上以武明皇后配礼用两圭有邸各用黄牲一仪瘗如北郊
　　右北齐祭地
　　周书孝闵帝本纪元年春正月辛丑即皇帝位癸卯祀方丘
　　明帝本纪元年九月甲子即天王位冬十月丙戌祠方丘武帝本纪保定元年春正月壬子祀方丘
　　天和二年春正月丁亥初立郊丘坛壝制度
　　隋书礼仪志周方丘在国阴六里之郊丘一成八方下崇一丈方六丈八尺上崇五尺方四丈方一阶尺一级其壝八面径百二十歩内壝半之　神州之坛崇一丈方四丈在北郊方丘之右其壝如方丘　北郊方丘以神农配后地之祗神州则以献后莫那配焉　用牲祭皇地祗以其方色
　　通典莫那周明帝之逺祖自隂山南徙始居辽西
　　周书武帝本纪建德六年夏五月己丑祀方丘
　　宣帝本纪宣政元年六月皇太子即皇帝位秋七月戊申祀方丘
　　右周祭地
　　隋书礼仪志高祖受命议定祀典为方丘于宫城之北十四里丘再成成髙五尺下成方十丈上成方五丈夏至之日祭皇地祗于其上以太祖配神州迎州冀州戎州拾州柱州营州咸州州其九州山海川林泽丘陵坟衍原隰并皆从祀地祗及配帝在坛上用黄犊二神州九州神座于第二等八陛之间神州东南方迎州南方冀州戎州西南方拾州西方柱州西北方营州北方咸州东北方州东方各用方色犊一九州山海以下各依方面八陛之间其冀州山林川泽丘陵坟衍于坛之南少西加羊豕各九北郊孟冬祭神州之神以太祖武元皇帝配牲用犊二
　　髙祖本纪开皇三年夏五月辛酉有事于方泽
　　礼仪志帝大业元年孟冬祀神州改以髙祖文帝配文献通考北齐后周隋北郊迎送神等歌词同南郊隋书音乐志方丘歌辞四首
　　迎神奏昭夏辞　柔功畅阴徳昭陈瘗典盛元郊篚清膋鬯馥皇情防具寮肃笙颂合鼓鼗防出桂旗屯孔葢敬如在肃有承神胥乐庆福膺
　　奠玉帛登歌　道惟生育器乃包藏报功称范殷荐有常六瑚已馈五齐流香贵诚尚质敬洽义彰神祚惟永帝业増昌
　　皇地祗歌辞奏諴夏辞　厚载垂徳昆丘主神阴坛吉礼北至良辰鉴水呈絜牲栗表纯樽壶夕视币玉朝陈羣望咸秩精灵毕臻祚流于国祉被于人送神歌辞奏昭夏辞　奠既彻献己周竦灵驾逝逺游洞四极帀九县庆方流社恒遍埋玉气掩牲芬晰神理显国文
　　方泽歌辞
　　降神奏昭夏　报功阴泽展礼元郊平宗镇瑞方鼎升庖调歌丝竹缩酒江茅声舒钟鼓器质陶匏列耀秀华凝芳都荔川泽茂祉丘陵容卫云饰山罍兰浮泛齐日至之礼歆兹大祭
　　奠玉奏昭夏　曰若厚载钦明方泽敢以敬恭陈之玉帛徳包含养功藏灵迹斯箱既千子孙则百初献奏登歌辞【舞辞同圜丘】质明孝敬求阴顺阳坛有四陛琮为八方牲牷荡涤萧合馨香和銮戾止振鹭来翔威仪简简钟鼓喤喤声和孤竹韵入空桑封中云气坎上神光下元之主功深葢藏
　　望坎位奏皇夏　司筵撤席掌礼移次廻顾封坛恭临坎位瘗玉埋俎藏芬敛气是曰就幽成斯地意
　　右隋祭地
　　旧唐书礼仪志武徳初定令毎嵗夏至祭皇地祗于方丘亦以景帝配其坛在宫城之北十四里坛制再成下成方十丈上成五丈毎祀则地祗及配帝设位于坛上神州及五岳四镇四渎四海五方山林川泽丘陵坟衍原隰并皆从祀神州在坛之第二等五岳以下三十七座在坛下外壝之内丘陵等三十座在壝外其牲地祗及配帝用犊三神州用黝犊一岳镇以下加羊豕各五孟冬祭神州于北郊景帝配牲用黝犊二
　　蕙田案夏至祭方丘至唐乃合于礼然神州之祭尚仍袭郑注之谬也
　　通典太宗贞观时奉髙祖配地郊
　　中书令房龄与礼官议以为礼有益于人则祀之神州者国之所托余八州则又不相及近代通祭九州今除余州等八座唯祭皇地祗及神州以正祀典
　　旧唐书音乐志夏至祭皇地祗于方丘乐章八首【贞观中禇亮等作】
　　迎神用豫和　万物资以化交泰属升平易从业惟简得一道斯宁具仪光玉帛送舞变咸英黍稷良非贵明徳信惟馨
　　皇帝行用太和【词同冬至圜丘】
　　登歌奠玉帛用肃和　至矣坤徳皇哉地祗开元统纽合大承规九宫肃列六典相仪永言配命长保无亏
　　迎俎用雍和　柔而能方直而能敬厚徳以载大亨以正有涤斯牲布声斯盛介兹景福祚我休庆皇帝酌献饮福用夀和【词同冬至圜丘】
　　送文舞出迎武舞入用舒和　玉币牲牷分荐享羽旄干戚递成容一徳惟宁两仪泰三才保合四时邕武舞用凯安【词同冬至圜丘】
　　送神用顺和　阴祗叶赞厚载方贞牲币具举箫管备成其丰惟肃其徳惟明神之听矣式鉴防诚
　　祭神州乐章二首【太乐旧有此词不详所起】
　　迎神　黄舆厚载赤寰归徳含育九区保安万国诚敬不怠禋祀有则乐以迎神其仪不忒
　　送神　神州阴祀洪恩广济草树霑和飞沉沐恵礼修鼎俎奠歆瑶币送乐有章灵轩其逝
　　祭神州于北郊乐八章【贞观中禇亮作】
　　迎神用顺和【词同夏至方丘】皇帝行用太和【词同冬至圜丘】
　　登歌奠玉帛用肃和　大矣坤仪至哉神县包含日域牢笼月竁露洁三清风调六变皇祗届止式歆恭荐
　　迎俎用雍和　泰折严享阴郊展敬礼以导神乐以和性黝牲在列黄琮俯暎九土既平万邦贻庆皇帝酌献饮福用夀和【词同冬至圜丘】
