<!-- { "loadSidebar": true } -->
　　蕙田案玉藻揖私朝煇如也郑注私朝大夫家之朝论语冉子退朝朱注朝季氏之私朝葢卿大夫有家臣则必有朝家臣处有家事则必有合家事处其有私朝宜也大夫二门则私朝当在大门之内寝门之外鲁语敬姜曰自卿以下合官事于外朝合家事于内朝夫外朝子将业君之官职焉内朝子将庀季氏之政焉陈用之谓据此则卿以下有二朝而万充宗则谓此衰时之变礼敬姜之语从僣后为言而非先王之制案万説最当敬姜并举天子诸侯及自卿以下有二朝上下同之且谓寝门之内妇人治其业则是寝门之外有内外二朝矣有二朝则又有二门通寝门为三门是以大夫而上拟诸侯之制其为僭无疑也韦昭谓外朝为君之公朝内朝家朝葢亦知其非礼而强为之説非敬姜语本义敬姜但明妇人之不可干外而不知私家之不可干公故其説如是至万氏谓大夫士正寝之外无私朝并谓玉藻所谓私朝亦就僭礼为文则非是私朝卿大夫自有之但不得兼内外两朝如敬姜所云耳
　　观承案礼天子诸侯三朝无卿大夫二朝之文万氏説最当陈氏据鲁语疑大夫有二朝非也葢朝者以下事上之通称内则子事父母亦曰昧爽而朝惟天子诸侯得备其制故其朝也有地有时有器有官而朝之典綦重下此则听其自相朝而不为之制卿大夫士贵贱有等矣士冠礼郑注云大夫士服元端深衣而听私朝则大夫士同一听朝之法其与内则昧爽之朝何异不独此也门与寝内外朝之所也天子五门诸侯三门卿大夫士二门天子诸侯之寝四注卿大夫之室夏屋两下皆天子诸侯一制卿大夫士一制大夫而有内外朝也士亦有内外朝乎士之不得有内外朝则凡礼之兼大夫士者皆可例观何独疑于大夫大率大夫士随其时与地与其下相见即谓之朝非当宁之比义疏曰大夫士无宁两塾之间非宁也此可见矣即鲁语而论使康子而僭为当宁之制必将有夙戒之期何文伯之母硁硁守不言之义独不知其朝而避之康子又不自重从而与之语不应又辞其众而即之则所谓朝者正两塾之间偶与众接故文伯之母不知避而康子可得辞也其言合官职于外朝卿以下之官职即天子诸侯之民事韦昭谓外朝君之公朝甚合且曰自公卿以下亦括士在内则鲁语原自分明何以为二朝之据乎惟大夫之朝与内则之朝无异则有其名而不干其制故冉子退朝夫子不以为非玉藻着大夫登车之美而先言其揖私朝之煇如不然设服离卫当时即有美矣君哉之刺况朝之大者乎然则季氏虽僭实未亢然而有二朝万氏概以僭当之亦求其説不得而为之辞
　　右卿大夫私朝【附】
　　春秋成公十六年左氏传齐侯使士华免以戈杀国佐于内宫之朝【注内宫夫人宫　疏于夫人之宫有朝羣妾之处故云内宫之朝葢齐侯召入与语而杀之】
　　陈氏礼书王后夫人朝左氏曰齐侯使华免杀国佐于内宫之朝则后夫人治家事于内犹天子诸侯治邦事于外故内宫亦有朝
　　观承案周礼内宰以隂礼教六宫郑注后象王立六宫而居之亦正寝一燕寝五葢王六寝小寝五正寝一正寝即燕朝之所也然则王后夫人之朝其在六宫之正寝乎诸侯之寝三正寝一小寝二君夫人亦如之则所谓内宫之朝者其即后宫之正寝乎
　　右后夫人内宫之朝【附】
　　诗大雅绵廼立臯门臯门有伉【王之郭门曰臯门笺诸侯之宫外门曰臯门朝门曰应门内有路门天子之宫加以库雉　疏明堂位云库门天子臯门雉门天子应门是则名之曰库雉制之如臯应鲁以周公之故成王特褒之使之制二兼四则其余诸侯不然矣防十七年传宋人称臯门之晳诸侯有臯门也诸侯法有臯应太王自为诸侯之制非作天子之门矣明堂位云天子臯门天子应门顾命云二伯率诸侯入应门是天子亦有臯应故为天子之宫加之以库雉也家语卫亦有库门者家语言多不经未可据信或以康叔贤亦蒙褒赏故也】
　　蕙田案春秋传泽门之晳杜注泽门宋东城南门也然则泽门乃国门非朝门孟子所云垤泽之门即此陆德明释文云泽门本或作臯门者误也孔氏援以证诸侯有臯门是不然矣
　　【陈氏祥道曰左传曰鲁人之臯杜氏曰臯缓也臯鼔臯舞皆以臯为缓则门之逺者谓之臯宜矣毛氏以臯门为郭门非也】
　　朱子曰书天子有应门春秋书鲁有雉门礼记云鲁有库门家语云卫有库门皆无云诸侯有臯应者则臯应为天子之门明矣意者太王之时未有制度特作二门其名如此及周有天下遂尊以为天子之门而诸侯不得立也
　　礼记明堂位库门天子臯门【注天子五门臯库雉应路鲁有库雉路则诸侯三门与臯之言髙也　疏言鲁之库门制似天子臯门】
　　蕙田案以上臯门
　　礼记檀弓上君复于库门四郊
　　徐氏师曽曰天子曰臯门诸侯曰库门
　　檀弓下既卒哭宰夫执木铎以命于宫曰舎故而讳新自寝门至于库门【注百官所在库门宫门外　疏寝门路门库门是鲁之外门也百官及宗庙所在之次至库门咸使知之也鲁三门故至库门耳若天子五门则至臯门也】
　　军有忧则素服哭于库门之外
　　鲁庄公之防既葬而绖不入库门【疏库门周之臯门也鲁有三门库雉路库门最在外以从外来故至库门去绖绖既不入衰亦不入可知矣】
　　郊特牲孔子曰绎之于库门失之矣【疏绎祭之礼当于庙门外之西堂今乃于库门内故言失之矣】
　　献命库门之内戒百官也【注库门在雉门之外入库门则至庙门之外矣】家语公西赤问卫庄公之反国改旧制变宗庙髙子臯问于孔子曰周礼绎祭于祊祊在宗庙之西今卫君更之如何孔子曰绎之于库门内祊之于东方失之矣【陈氏祥道曰曲礼曰在府言府在库言库天文东璧为文府西奎为武库汉书于府言财物之府于库言武库则库门兵库在焉】
　　蕙田案以上库门
　　春秋定公二年夏五月雉门及两观灾冬十月新作雉门及两观【注雉门公宫之南门两观阙也　疏明堂位云库门天子臯门雉门天子应门是鲁之雉门公宫南门之中门也】
　　【陈氏祥道曰春秋书新作雉门及两观公羊传曰五板为堵五堵为雉葢城雉之制在是也何休曰天子外阙两观诸侯内阙一观然天子外阙于经无见】
　　周礼天官阍人掌守王宫中门之禁【注中门于外内为中郑司农云王有五门外曰臯门二曰雉门三曰库门四曰应门五曰路门路门一曰毕门谓雉门三门也春秋传曰雉门灾及两观　疏雉门外有臯库内有应路故云于外内为中也谓雉门为三门者破先郑雉门为二门必知雉门为中门者凡平诸侯三门有臯应路诗云乃立臯门臯门有伉乃立应门应门将将者是也若鲁三门则有库雉路故明堂位説鲁制三兼四云库门天子臯门则库门向外兼臯门矣又云雉门天子应门则雉门向内兼应门矣既云库门向外兼臯门雉门向内兼应门则天子五门库门在雉门外明矣又引春秋传者证鲁有三门雉门有两观为中门则知天子五门雉门亦为中门有两观矣】
　　蕙田案郑仲师以雉门为二库门为三康成以库门为二雉门为三今以明堂位库门天子臯门雉门天子应门观之则库门在外雉门在内康成之説不可易矣疏谓平诸侯有臯应路非是诸侯有库雉路无臯应
　　又案以上雉门
　　诗大雅绵乃立应门应门将将【传王之正门曰应门】
　　书康王之诰王出在应门之内太保率西方诸侯入应门左毕公率东方诸侯入应门右【传出毕门立应门内之中庭南面蔡传外朝在路门外则应门之内葢内朝所在也】
　　蔡氏德晋曰外朝在库门外臯门内内朝在路门外应门内蔡传云外朝在路门外葢因郑仲师之悮然路门外即应门内既云外朝在此又云内朝亦在岂内外朝并在一处者乎
　　礼记明堂位九采之国应门之外北面东上【注正门谓之应门疏正门谓之应门者以明堂更无重门非路门外之应门以尔雅释宫云正门谓之应门李廵云宫中南向大门应门也以当朝正门故谓之应门但天子宫内有路寝故应门之内有路门明堂位既无路寝故无路门及以外诸门但有应门耳】
　　雉门天子应门【疏言鲁之雉门制似天子应门】
　　周礼考工记应门二彻三个【注二彻之内八尺三个二丈四尺】
　　尔雅正门谓之应门【注朝门　疏李廵云路门之外受朝正门一名应门以正朝在应门内故谓应门为朝门也】
　　陈氏祥道曰应门发政以应物也明堂位南门之外亦曰应门葢明堂之南门犹路门故南门之外门亦谓之应门
　　蕙田案以上应门
　　周礼春官小宗伯县衰冠之式于路门之外
　　夏官司士正朝仪之位王族故士虎士在路门之右太仆太右太仆从者在路门之左【注此王日视朝事于路门外之位】大仆建路皷于大寝门外【注大寝路寝也其门外则内朝之中如今宫殿端门下矣】冬官考工记路门不容乗车之五个【注路门者大寝之门乗车广六尺六寸五个三丈三尺言不容者是两门乃容之两门乃容之则此门半之丈六尺五寸】
　　地官师氏居虎门之左【注虎门路寝门也王日视朝于路寝门外画虎焉以明勇猛于守宜也】
　　李氏叔宝曰虎门画虎以示威武之象至于中门为雉门亦画雉以象文明文明着于外威武潜乎内则王之威亦德威而已
　　春秋昭公十三年左氏传子良伐虎门晏平仲端委立于虎门之外【疏郑元以虎门为路寝门此亦当然或以虎门非路寝门当是宫之外门】书顾命二人雀弁执惠立于毕门之内【传寝门一名毕门　疏天子五门臯库雉应路也下云王出在应门之内出毕门始至应门之内知毕门即是路寝之门一名毕门也】陈氏祥道曰路大也王之路车路马路寝路皷皆曰路则大寝之门谓之路门宜矣路门书谓之毕门师氏谓之虎门春秋之时齐晏子端委于虎门郑子良伐虎门葢末世诸侯之门亦放其名耳
　　蕙田案诸侯三门曰库雉路无虎名陈氏谓末世诸侯放之极是至伐虎门者齐髙彊字子良非郑子良也误
　　又案以上路门
　　礼记月令田猎罘罗网毕翳餧兽之药毋出九门【注天子九门者路门也应门也雉门也库门也臯门也城门也近郊门也逺郊门也闗门也】
　　九门磔攘以毕春气
