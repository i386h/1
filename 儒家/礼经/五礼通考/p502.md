<!-- { "loadSidebar": true } -->
　　右三国魏明帝论为后附
　　吴志孙皓传元兴元年八月追谥父和曰文皇帝尊母何为太后
　　孙皓传孙休立封和子皓为乌程侯自新都至本国休薨皓即祚其年追谥父和为文皇帝改葬明陵置园邑二百家令丞奉守后年正月又分吴郡丹阳九县为吴兴郡治乌程置太守四时奉祠有司奏言宜立庙京师寳鼎二年七月使守大匠薛珝营立寝堂号曰清庙十二月遣守丞相孟仁太常姚信等备官僚中军步骑二千人以灵舆法驾东迎神于明陵皓引见仁亲拜送于庭灵舆当至使丞相陆凯奉三牲祭于近郊皓于金城外露宿明日望拜于东门之外其翌日拜庙荐祭歔欷悲感比七日三祭倡伎昼夜娱乐有司奏言祭不欲数数则黩宜以礼断情然后止
　　吴书曰比仁还中使手诏曰使相继奉问神灵起居动止巫觋言见和被服顔色如平生日皓悲喜涕泪悉召公卿尚书诣阙门下受赐
　　蕙田案终汉之世追尊本生父但称皇至吴主皓始称皇帝
　　右三国吴主皓【附】
　　晋书孝愍帝本纪孝愍皇帝讳邺武帝孙吴孝王晏之子也出继后伯父秦献王柬袭封秦王建兴元年夏四月壬申即皇帝位
　　宋书礼志愍帝建兴四年司徒梁芬议追尊之礼帝既不从而右仆射索綝等亦称引魏志以为不可故追赠吴王为太保而已
　　吴孝王晏传洛京倾覆晏亦遇害愍帝即位追赠太保
　　右晋愍帝
　　宋书礼志元帝泰兴二年有司言琅邪恭王宜称皇考贺循议云礼典之义子不敢以己爵加其父帝从之二汉此典弃矣
　　琅邪武王伷传琅邪武王伷太康四年薨恭王觐立太熙元年薨子睿立是为元帝中兴初以皇子裒为琅邪王奉恭王祀裒早薨更以皇子焕为琅邪王其日薨复以皇子昱为琅邪王咸和之初既徙封会稽成帝又以康帝为琅邪王康帝即位封成帝长子哀帝为琅邪王哀帝即位以废帝为琅邪王废帝即位以会稽王摄行琅邪国祀简文帝登祚琅邪王无嗣及帝临崩封少子道子为琅邪王道子后为会稽王更以恭帝为琅邪王帝既即位琅邪国除
　　右晋元帝
　　南齐书明帝本纪髙宗明皇帝始安贞王道生子也隆昌元年太后令废海陵王以上入纂太祖为第三子建武元年冬十月癸亥即皇帝位十一月乙酉追尊始安贞王为景皇帝妃为懿后建武二年五月甲午寝庙成始安贞王道生传建武元年追尊为景皇帝妃江氏为后立寝庙于御道西陵曰脩安
　　右齐明帝
　　陈书世祖本纪世祖文皇帝始兴昭烈王长子也永定三年六月景午髙祖崩遗诏徴世祖入纂即皇帝位八月庚戌封皇子伯茂为始兴王奉昭烈王后
　　髙宗本纪髙宗孝宣皇帝始兴昭烈王第二子也天康二年十一月甲寅慈训太后令废帝为临海王以髙宗入纂天建元年春正月甲午即皇帝位立皇子南中将江州刺史康乐侯叔陵为始兴王奉昭烈王祀隋书礼仪志陈文帝入嗣而皇考始兴昭烈王庙在始兴国谓之东庙天嘉四年徙东庙神主祔于梁之小庙改曰国庙祭用天子仪
　　陈书始兴王传始兴王伯茂字鬰之世祖第二子也初髙祖兄始兴昭烈王道谈仕于梁世为东宫直閤将军侯景之乱中流矢卒绍泰二年追赠义兴郡公谥曰昭烈髙祖受禅改封始兴郡王王生世祖及髙宗髙宗以梁承圣末迁于闗右至是髙祖遥以髙宗袭封始兴嗣王以奉昭烈王祀永定三年六月髙祖崩是月世祖入纂帝位时髙宗在周未还世祖以本宗乏飨其年十月诏徙封嗣王顼为安成王封第二子伯茂为始兴王以奉昭烈王祀
　　右陈文帝宣帝
　　北魏书彭城王传彭城王勰永平元年薨谥曰武宣王及庄帝即位追号文穆皇帝妃李氏为文穆皇后迁神主于太庙前废帝时去其神主
　　蕙田案以藩王入继大统而追崇所生祔主太庙并黜庙中已祔之主降称伯考实自北魏孝庄始魏收曰髙祖不祀武宣享庙三后降鉴福禄固不永矣诚哉是言也临淮谏诤事详见庙制门
　　右北魏孝庄帝
　　前废帝广陵王纪前废帝广陵王宇之子也庄帝崩尔朱世隆等奉王东郭之外行禅让之礼普泰元年九月癸已追尊皇考为先帝皇妣王氏为先太妃
　　右北魏废帝
　　出帝纪出帝广平武穆王懐之第三子也中兴二年夏四月安定王自以疏属请逊大位齐献武王与百寮会议佥谓髙祖不可无后乃共奉王戊子即帝位泰昌二年正月丁巳追尊皇考为武穆帝皇太妃冯氏为武穆后皇妣李氏为皇太妃
　　右北魏出帝
　　五代史唐本纪天成二年十二月丙午追尊祖考为皇帝髙祖聿庙号惠祖曾祖敖庙号毅祖祖琰庙号烈祖考庙号德祖立庙于应州
　　马缟传缟判太常卿明宗入立继唐太祖庄宗而不立亲庙缟言汉诸侯王入继统者必别立亲庙光武皇帝立四亲庙于南阳请如汉故事立庙以申孝享明宗下其议礼部尚书萧顷等请如缟议宰相郑珏等议引汉桓灵为比以为桓帝尊其祖解渎亭侯淑为孝元皇父苌为孝仁皇请下有司定谥四代祖考为皇置园陵如汉故事事下太常博士王丕议汉桓帝尊祖为孝穆皇帝父为孝崇皇帝缟以谓孝穆孝崇有皇而无帝惟吴孙皓尊其父和为文皇帝不可以为法右仆射李琪等议与缟同明宗诏宰臣集百官于中书各陈所见李琪等请尊祖祢为皇帝曾髙为皇宰相郑珏合羣议奏请四代祖考皆加帝如诏防而立庙京师诏可其加帝而立庙应州
　　文献通考马氏端临曰案庄宗以沙陀为唐之嗣明宗又以代北狄裔为庄宗之嗣故后唐之所谓七庙者以沙陀之献祖国昌太祖克用庄宗存朂而上继唐之髙祖太宗僖宗昭宗而此所谓四庙者又明宗代北之髙曾祖父也
　　右后唐明帝
　　宋史英宗本纪治平三年正月丁丑皇太后下书中书门下封濮安懿王宜如前代故事王夫人王氏韩氏任氏皇帝可称亲尊濮安懿王为皇夫人为后诏遵慈训以茔为园置守衞吏即园立庙俾王子孙主祠事如皇太后防辛巳诏臣民避濮安懿王讳以王子宗懿为濮国公
　　濮安懿王传濮安懿王允让庆厯四年封汝南郡王嘉祐四年薨追封濮王谥安懿仁宗在位久无子乃以王第十三子宗实为皇子仁宗崩皇子即位是为英宗治平元年宰相韩琦等奏请下有司议濮安懿王及谯国夫人王氏襄国夫人韩氏仙游县君任氏合行典礼诏须大祥后议之二年乃诏礼官与待制以上议翰林学士王珪等奏曰谨案仪礼防服为人后者传曰何以三年也受重者必以尊服服之为所后者之祖父母妻妻之父母昆弟昆弟之子若子谓皆如亲子也又为人后者为其父母传曰何以期不二斩持重于大宗降其小宗也为人后者为其昆弟传曰何以大功为人后者降其昆弟也先王制礼尊无二上若恭爱之心分于彼则不得专于此故也是以秦汉以来帝王有自旁支入承大统者或推尊其父母以为帝后皆见非当时取讥后世臣等不敢引以为圣朝法况前代入继者多宫车晏驾之后援立之防或出臣下非如仁宗皇帝年龄未衰深惟宗庙之重祗承天地之意于宗室众多之中简推圣明授以大业陛下亲为先帝之子然后继体承祧光有天下所以负扆端冕富有四海子子孙孙万世相承皆先帝德也臣等窃以为濮王宜凖先朝封赠期亲尊属故事尊以髙官大国谯国襄国仙游并封太夫人攷之古今为宜称于是中书奏王珪等所议未见详定濮安懿王当称何亲名与不名珪等议濮王于仁宗为兄于皇帝宜称皇伯而不名如楚王泾王故事中书又奏礼与令及五服年月勅出继之子于所继所生皆父母又汉宣帝光武皆称父为皇考今珪等议称濮王为皇伯于典礼未有明据请下尚书省集三省御史台议奏方议而皇太后手诏切责执政于是诏曰如闻集议不一权宜罢议令有司博求典故以闻礼官范镇等又奏汉之称皇考称帝称皇立寝庙序昭穆皆非陛下圣明之所法宜如前议为便自是御史吕诲等弹奏欧阳修首建邪议韩琦曾公亮赵槩附会不正之罪固请如王珪等议既而内出皇太后手诏曰吾闻羣臣议请皇帝封崇濮安懿王至今未见施行吾载阅前史乃知自有故事濮安懿王谯国夫人王氏襄国夫人韩氏仙游县君任氏可令皇帝称亲濮安懿王称皇王氏韩氏任氏并称后事方施行而英宗即日手诏曰称亲之礼谨遵慈训追崇之典岂易克当且欲以茔为园即园立庙俾王子孙主奉祠事翌日诲等以所论列弹奏不见听用缴纳御史勅告家居待罪诲等所列大抵以为前诏称权罢集议后诏又称且欲以茔为园即追崇之意未已英宗命閤门以告还之诲等力辞台职诲等既出而濮议亦寝至神宗元丰二年诏以濮安懿王三夫人可并称王夫人云治平三年立濮王园庙
　　司马光传帝疾愈光料必有追隆本生事即奏言汉宣帝为孝昭后终不追尊衞太子史皇孙光武上继元帝亦不追尊钜鹿南顿君此万世法也后诏两制集议濮王典礼学士王珪等相视莫敢先光独奋笔书曰为人后者为之子不得顾私亲正宜凖封赠期亲尊属故事称为皇伯髙官大国极其尊荣议成珪即命吏其以手藁为案既上与大臣意殊御史六人争之力皆斥去光乞留之不可遂请与俱贬
　　彭思永传治平中召为御史中丞濮王有称亲之议言事者争之皆斥去思永更上疏极论曰濮王生陛下而仁宗以陛下为嗣是仁宗为皇考而濮王于属为伯此天地大义生人大伦如乾坤定位不可得而变也陛下为仁庙子曰考曰亲乃仁庙也若更施于濮王是有二亲矣使王与诸父夷等无有殊别则于大孝之心亦为难安臣以为当尊为濮国太王祭告之辞则曰侄嗣皇帝书名昭告于皇伯父在王则极尊崇之道而于仁庙亦无所嫌矣此万世之法也疏入英宗感其切至垂欲施行而中书持之甚力卒不果
　　蕙田案伊川程子代彭思永论濮王典礼疏见徐氏读礼通考不重载
　　又案濮议此二奏尽之后廷论纷争皆欧阳公为人后议发之耳
　　欧阳修传帝将追崇濮王命有司议皆谓当称皇伯改封大国修引防服记以为为人后者为其父母服降三年为期而不没父母之名以见服可降而名不可没也若本生之亲改称皇伯厯考前世皆无典据进封大国则又礼无加爵之道故中书之议不与众同
　　赵瞻传时议追崇濮安懿王瞻引汉师丹董宏事谓其属薛温其曰事将类此吾必以死争固吾所也中书请安懿称亲瞻争曰仁宗既下明诏子陛下议者顾惑礼律所生所飬之名要相訾难彼明知礼无两父二斩之义敢裂一字之词以乱厥真且文有去妇出母者去已非妇出不为母辞穷直书岂足援以断大议哉会假太常少卿接契丹贺正使入对英宗问前事对曰陛下为仁宗子而濮王又称皇考则是二父二父非礼英宗曰御史尝见朕欲皇考濮王乎瞻曰此乃大臣之议陛下未尝自言英宗曰是中书过耳朕自数嵗时先帝养为子岂敢称濮考瞻曰臣请退谕中书作诏以晓天下英宗曰朕意已决无容宣告及使还闻吕诲等谏濮议皆罢去乞与同贬趣入对英宗曰卿欲就龙逢比干之名孰若效伊尹傅说哉瞻皇惧言臣不敢奉诏使朝廷有同罪异罚之讥遂通判汾州
　　傅尧俞传大臣建言濮安懿王宜称皇考尧俞曰此于人情礼文皆大谬戾与侍御史吕诲同上十余疏其言极切主议者知汹汹不可遏遂易考称亲尧俞又言亲非父母而何亦不可也夫恩义存亡一也先帝既以陛下为子当是时设濮王尚无恙陛下得以父名之乎俄命尧俞与赵瞻使契丹比还吕诲吕大防范纯仁皆以谏濮议罢尧俞拜疏求罢遂出知和州
