<!-- { "loadSidebar": true } -->
　　许孜许生唐孝子应先唐君裕冯子华凡六人　黄复判滁州力御元兵死立庙祀之　建吕成公祠于金华府治西以公弟忠公配　嘉熈中都承防王埜上武都郎赵师槚死贼为立庙祀之诏赐额曰忠愍庙在尤溪县　制置使丁黼子荣为其父明战死立庙石埭额曰褒忠　荆湖制置使孟珙以荆襄死节之臣请建祠致祭赐额曰愍忠　淮安副总管耿世安为贾似道调徃涟水军增戍鏖战而死赠官立庙淮安赐额忠武　海州通判侯富与山东李松夀战死诏即海州立庙赐额旌忠　开庆中知临江府军陈元桂死节立庙死所赐额褒忠　景定二年八月赠江淮大都督李璮检校太师赐庙额曰显忠璮李全之子自归宋为元所杀　三年建永慕庙于义乌孝子顔乌墓左乌秦时人负土筑坟羣乌啣土助之口为之伤故县名乌伤后改义乌度宗咸淳中兰溪金景文事亲至孝亲没庐墓夜有五色光熖烂然射墓上人以为孝感所致知县沈应龙以景文及陈天隐董少舒名请于朝立碑建祠于学宫之后名三贤堂　苏州郡守袁说友建范文正公祠于义宅之东拨田以供常祀命其后主之又専建范氏祠堂于学内祀仲淹及其子纯仁纯礼纯祐纯粹又长山兴化庆阳邠州皆有范文正公祠盖其遗泽所存也　静江节度使牛富死于樊城诏赠官諡忠烈立庙于建康知沔州曹友闻与弟万同御元兵于鸡冠隘死之赠諡曰节赐庙额曰褒忠　边居诚守新城竭力御元师城防自杀立庙　王彦明守蕲州力御元兵不敌卒家属同沉水中立庙祀之　永福县黄大夫与元兵战至洪面为贼所斩身首异处犹能持其头就颈口愤愤欲言乡人怜而祀之曰岭庙　宻祐为江西都统御元不敌被执不屈死立庙
　　恭帝德祐元年建昌降于元吴楚材还其乡纠集民兵力图恢复后为敌所执遣降人府录讯之曰汝何为错举楚材曰不错不错如府录所为乃错耳身上绿袍何自而得乃为敌用吾一鄙儒为国出力事虽不成正不错也竟为冦所杀益王立于福州赠官朝奉郎即邵武境上立庙赐额忠勇　元兵逼南雄佥判邱必明不屈为贼所杀白血流地立祠祀之　元兵至安仁提刑谢枋得调淮士张孝忠逆战孝忠击杀百余人寻中流矢死立祠祀之号张将军庙　马发知潮州事元兵逼潮战败服鸩死立马公祠祀之　巩信从文天祥趋永丰战于方石岭中数矢伤重不能战自投崖石死立庙祀之　吴兴太守赵良御元兵不屈夫妇俱死郡人立双节庙　湛侯重南昌县人事亲孝执亲丧庐墓侧致白兔驯扰人感其化立庙祀之　武平县有三公祠祀录参陈希造知县顔东老县尉钟伯福以三公皆御寇而死也　卲武监军刘纯死节立庙祀之赐额曰忠　赣州府学内有八先生祠祀周濓溪程明道伊川张横渠朱晦庵张南轩吕东莱又增陈大中珦为八先生　福建政和县有陈徴君祠祀陈朝老蔡季通尝覩其遗像曰徴君骨相岩棱宜其不享富贵朱子应声曰富贵不如名节香　光州有司马温公祠二一在光州儒学内一在光山县治西
　　右宋
　　王圻续通考辽圣宗统和十六年以耶律休格留守南京御宋有功诏立祠于南京
　　道宗清宁间以耶律赫噜佐太祖创业有功诏立祠于上京又以子质调和太后定世宗之位免穆宗于难有诛贼之功诏上京立祠树碑　夀隆五年以旧臣姚景行忠贤诏为立祠
　　金史章宗本纪明昌五年正月乙亥以页噜古新始制女直字诏加封赠依仓颉立庙盩厔例祠于上京纳尔珲庄岁时致祭令其子孙拜奠本路官一人及本千户春秋二祭
　　礼志明昌五年正月陈言者谓页噜古新二贤创置女直文字乞各封赠名爵建立祠庙令女直汉人诸生随拜孔子之后拜之有司谓页噜难以致祭若金源郡贞献王古新则既以配享太庙矣亦难特立庙也有防令再议之礼官言前代无创制文字入孔子庙故事如于庙后或左右置祠令诸儒就拜亦无害也尚书省谓若如此恐不副国家厚功臣之意遂诏令依苍颉立庙于盩厔例官为立庙于上京纳尔珲庄委本路官一员与本千戸春秋致祭所用诸物从宜给之
　　完顔匡等言我朝创业功臣礼宜配祀于是以秦王宗翰同子房配武成王而降管仲以下又跻楚王宗雄宗望宗弼等侍武成王坐韩信而下降立于庑又黜王猛慕容恪等二十余人而赠金臣辽王赛音等其祭武成王宗翰子房各羊一豕一余共用羊八无豕宣宗迁汴于会朝门内阙庭之右营庙如制春秋上戊之祭仍旧王圻续通考宣宗兴定中完顔陈华善死节于钧州圗们呼圗克玛勒死节于临洮皆立像祀之庙曰褒忠
　　右辽金
　　元史祭祀志凡忠臣义士在祀典者所在有司主之武成王立庙于枢宻院公堂之西以孙武子张良管仲乐毅诸葛亮以下十人从祀每岁春秋仲月上戊以羊一豕一牺尊象尊笾豆爼爵枢宻院遣官行三献礼武宗本纪至大四年二月庚子立淮安忠武王巴延祠于杭州
　　祭祀志功臣之祠惟故淮安忠武王立庙于杭春秋二仲月次戊祀以少牢用笾豆簠簋行酌献礼若卫国文正公许衡庙在大名顺德忠献王哈喇哈逊庙在顺德武昌者皆岁时致祭
　　仁宗本纪皇庆元年三月乙丑命河南省建故丞相阿珠祠堂
　　延祐三年夏四月壬午勅卫辉昌平守臣修殷比干唐狄仁杰祠岁时致祭
　　王圻续通考仁宗时寇犯吉安庐陵人罗明逺恢复郡城而死立庙祀之　福州总管张仲仪建钱圣妃庙钱氏捐十万緍创木兰坡以防田救民坡垂成而败钱氏投水死故祀之
　　元史英宗本纪至治二年三月己丑命有司建穆呼哩祠于东平仍树碑五月戊戌封诸葛忠武侯为威烈忠武显灵仁济王
　　泰定帝本纪泰定四年秋七月建横渠书院于郿县祀宋儒张载　六年五月丙子置建议书院于昌平祀刘蕡
　　致和元年夏四月甲寅改封唐柳州刺史柳宗元曰文惠昭灵公
　　文宗本纪至顺元年冬十月赐伯夷叔齐庙额曰圣清岁春秋祀以少牢
　　顺帝本纪至元六年七月诏封防子为仁靖公箕子为仁献公比干加封为仁显忠烈公
　　至正十三年二月甲寅中书省臣言徐州民愿建庙宇生祠右丞相托克托从之
　　王圻续通考顺帝时游道为化州路通判海寇犯境战死祀于文庙侧　万方李铉守延平与寇战没立庙台州总管达兼善与方国珍战死立祠祀之赐额曰
　　崇节　连江廵检刘濬为江西贼王善斫其手指及两腕两足骂贼愈厉遂断其防舌以死立祠福州岁时致祭　漳州路达噜噶齐徳哷默色死节建祠祀之赐额曰表忠　王巴延知福宁州为卲武贼王善所执挺颈受刃颈断涌白液如乳暴尸数日色不变子相与妇潘氏及三女亦同死御史余阙以状闻命本州立庙祀之赐额曰节孝庙　江州总管李黼与徐夀辉力战同侄秉昭皆死諡忠文立庙九江赐额崇烈　十二年陈友定据闽逼闽人詹翰使从己翰固拒不从死之里人为立祠墓侧　陈祐守会稽有惠政遇盗而死父老请留塟不得乃立祠祀之
　　右元
　　明史礼志鄱阳湖忠臣祠祀丁普郎等三十五人南昌忠臣祠祀赵德胜等十四人太平忠臣庙祠花云王鼎许瑗金华忠臣祠祀胡大海皆太祖自定其典太祖时应天祀陈乔杨邦乂姚兴王鉷成都祀李氷文翁张咏均州祀黄覇宻县祀卓茂松江祀陆逊陆抗陆凯龙州祀李龙迁建宁祀谢夷甫彭泽祀狄仁杰九江祀李黼安庆祀余阙韩建之李宗可
　　王圻续通考明太祖吴元年命建忠臣祠于鄱湖之康郎山上谓中书省曰崇德报功国之大典自古兵争忠臣烈士以身殉国英风义烈虽死犹生予与陈友谅战于鄱阳湖将臣效忠死敌照然可数然有功不报何以慰死者之心而激生者之志哉尔中书其议行之中书省以死事之臣丁普郎张志雄韩成宋贵陈兆先余旭昌文贵王胜李信陈弼刘义徐公辅李志髙王咬住姜润石明王德朱鼎王清常德胜王凤显丁宇王仁江泽王理陈冲裴轸王喜仙袁华史徳胜常推徳曹信逯徳山郑兴罗世荣等三十五人列进遂封勲爵有差建祠设像岁时祭之
　　春明梦余录洪武初礼部奏请如前代故事立武学仍建武成王庙上曰立武学是建文武为二轻天下无全才矣三代以上文武兼备用无不宜如太公之鹰扬而授丹书仲山甫之赋政而式古训召虎之经营而陈文德岂比于后世武学止讲韬畧不事经书専习干戈不闻爼豆拘拘于一艺偏长哉今建武学又立武成王庙是近世之陋规也太公宜从祀帝王庙其武成王庙罢之
　　蕙田案自唐建武成王庙见讥儒者至于从祀诸将忽进忽退忽升忽降尤无义理数百年间实为非礼之祀明祖此诏探本穷源如豁云雾处置尽善厥后文臣多讲武畧如于少保王文成等并着竒勲岂非有以风励使然哉
　　观承案孔庙外另立武成王庙此最不学无识者之所为也自唐始建而宋元因之直至明祖而始罢之卓矣哉振兴一代文明之治于是乎权舆矣
　　明史礼志汉秣陵尉蒋忠烈公子文晋咸阳卞忠贞公壸宋济阳曹武惠王彬南唐刘忠肃王仁瞻元卫国忠肃公福夀俱以四孟朔嵗除应天府官祭惟蒋庙又有四月二十六日之祭并功臣庙为十一后复増四闗公庙洪武二十七年建于鸡笼山之阳称汉前将军夀亭侯嘉靖十年订其误改称汉前将军汉寿亭侯以四孟嵗暮应天府官祭五月十三日南京太常寺官祭天妃永乐七年封为防国庇民妙灵昭应仁普济天妃以正月十五日三月二十三日南京太常寺官祭太仓神庙以仲春秋望日南京戸部官祭司马马祖先牧神庙以春秋仲月中旬择日南京太仆寺官祭皆用少牢太祖本纪洪武二年春正月乙巳立功臣庙于鸡笼山礼志太祖既以功臣配享太庙又命别立庙于鸡笼山论次功臣二十有一人死者塑像生者虚其位正殿中山武宁王徐达开平忠武王常遇春岐阳武靖王李文忠宁河武顺王邓愈东瓯襄武王汤和黔宁昭靖王沐英羊二豕二西序越国武庄公胡大海梁国公赵得胜巢国武壮公华髙虢国忠烈公俞通海江国襄烈公吴良安国忠烈公曹良臣黔国威毅公吴复燕山忠愍侯孙兴祖东序郢国公冯国用西海武庄公耿再成济国公丁徳兴蔡国忠毅公张徳胜海国襄毅公吴祯蕲国武毅公康茂才东海郡公茆成羊二豕二两庑各设牌一总书故指挥千百戸卫所镇抚之灵羊十豕十以四孟嵗暮遣驸马都尉祭初胡大海等殁命肖像于卞壸蒋子文之庙及功臣庙成移祀焉
　　太祖本纪洪武八年春正月増祀鸡笼山功臣庙一百八人
　　王圻续通考洪武中余忠宣庙在安庆府忠节坊祀元右丞余阙余为元死节推官黄大伦以下三十三十皆从阙死咸附祀　知府许瑗与行枢密院判王鼎共守太平寇至城陷瑗鼎被执骂贼而死逾月城复立祠祀之　忠烈公祠在开州治东元郭嘉尽忠所事洪武初旌其忠烈立祠致祭　许逺庙在海宁逺西五代梁初建后增祀唐中丞张廵宋并祀南霁云雷万春姚訚洪武初以海宁故盐官乃逺所生因独祀逺　岳武穆王庙在杭州岳飞墓侧　灵卫庙在杭州宋建炎间金兵犯临安钱塘今朱跸暨二将金胜祝威率民兵力战死之
　　明史礼志永乐三年以中山王勲徳第一又命正旦清明中元孟冬冬至遣太常寺官祭于大功坊之家庙牲用少牢
　　明会典宋文丞相祠永乐六年建每岁春秋仲月用羊一豕一果品五帛一遣顺天府尹行礼
