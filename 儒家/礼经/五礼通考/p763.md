<!-- { "loadSidebar": true } -->
　　蕙田案以上宾主人射
　　大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席【注耦于庭不并行尊大夫也】
　　蕙田案以上大夫与耦射
　　众宾继射释获皆如初司射所作唯上耦【注于是言唯上耦者嫌宾主人射亦作之大射三耦卒射司射请于公与宾　疏记云宾主人射则司射摈升降是虽不作犹为摈相之但不请也】卒射释获者遂以所执余获升自西阶尽阶不升堂告于宾曰左右卒射降反位坐委余获于中西兴共而俟【注司射不告卒射者释获者于是有事宜终之也余获余算也无余算则空手耳俟俟数也敖氏继公曰后射者既由司马之南而适堂西释获者乃告卒射也执获以告己所有事也不升堂降于司射也左右犹言上下射也下文放此】
　　蕙田案以上众宾继射释获告卒射
　　司马决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉【注兼束大夫矢优之是以不拾也束于握上则兼取之顺羽便也握谓中央也不束主人矢不可以殊于宾也言大夫之矢则矢有题识也肃慎氏贡楛矢铭其括】司马乗矢如初
　　【朱子曰注上握之説未明疑束之之处当在中央手握处之下使握在上则去镞近而去羽逺取之便易也】
　　【敖氏继公曰上握谓上于手握之处也矢以镞为上括为下下经云面镞是也】
　　蕙田案以上司马命取矢乗矢
　　司射遂适西阶西释弓去扑袭进由中东立于中南北面视算【注释弓去扑射事己】释获者东面于中西坐先数右获【注固东面矣复言之者为其少南就右获】二算为纯【注纯犹全也耦隂阳】一纯以取实于左手十纯则缩而委之【注缩从也于数者东西为从】每委异之【注易校数】有余纯则横于下【注又异之也自近为下】一算为奇奇则又缩诸纯下【注奇犹亏也乂从之】兴自前适左东面【注起由中东就左获少北于故东面郷之疏云少北于故故则右算也又移至左算之后东面向之是以云少北于故】坐兼敛算实于
　　左手一纯以委十则异之【注变于右　疏右则一纯取之于地实于左手此则总敛于左手一一取之于左手委于地礼以变为敬也】其余如右获【注谓所缩所横】司射复位释获者遂进取贤获执以升自西阶尽阶不升堂告于宾【注贤获胜党之算也齐之而取其余】若右胜则曰右贤于左若左胜则曰左贤于右以纯数告若有奇者亦曰奇【注贤犹胜也言贤者射之以中为隽也假如右胜告曰右贤于左若干纯若干奇】若左右钧则左右皆执一算以告曰左右钧降复位坐兼敛算实入算于中委其余于中西兴共而俟
　　【盛氏世佐曰此算获之法合三耦及众射者而统计之分左右不分各耦下文饮不胜者亦然其间诚有不中而隠芘多中而防罚者此正圣人深意所在不可不知盖古者射以观徳贤不肖分焉争心所易起也若每耦自分胜负则相形之下难乎其为不胜者矣惟如是则其不胜非一人之咎而其胜也亦非一人之长使不能者知耻而胜者亦无所用其矜焉所以潜消其争鬭之萌而飬其寛厚和平之徳也郷射但以习礼乐非以别贤否故尔若夫天子试士于射宫中多者得与于祭中少者不得与于祭其法必与此异而今不可考矣】
　　蕙田案以上数获
　　司射适堂西命弟子设丰【注将饮不胜者设丰所以承其爵也丰形盖似豆而卑】弟子奉丰升设于西楹之西乃降胜者之弟子洗觯升酌南面坐奠于丰上降执弓反位【注胜者之弟子其少者也耦不酌下无能也酌者不授爵畧之也执弓反射位不俟其党已酌有事】司射遂执弓挟一个搢扑北面于三耦之南命三耦及众宾胜者皆决遂执张弓【注执张弓言能用之也右手执如卒射】不胜者皆袭説决拾郤左手右加弛弓于其上遂以执弣【注固袭説决拾矣复言之者起胜者也执弛弓言不能用之也两手执弣又不得执】司射先反位【注居前俟所命来】三耦及众射者皆与其耦进立于射位北上司射作升饮者如作射一耦进揖如升射及阶胜者先升堂少右【注先升尊贤也少右辟饮者也亦相饮之位　疏相饮者皆北面于西阶授者在东饮者在西】
　　【朱子曰右自北面而言则束也相饮之位谓饮之者立于饮者之后】
　　不胜者进北面坐取丰上之觯兴少退立卒觯进坐奠于丰下兴揖【注立卒觯不祭不拜受罚爵不备礼也】不胜者先降与升饮者相左交于阶前相揖出于司马之南遂适堂西释弓袭而俟有执爵者【注主人使賛者代弟子酌也】执爵者坐取觯实之反奠于丰上升饮者如初三耦卒饮宾主人大夫不胜则不执弓执爵者取觯降洗升实之以授于席前受觯以适西阶上北面立饮卒觯授执爵者反就席大夫饮则耦不升若大夫之耦不胜则亦执弛弓特升饮众宾既饮射爵者辩乃彻丰与觯
　　蕙田案以上饮不胜者
　　司马洗爵升实之以降献获者于侯【注乡人获者贱明其主以侯为功得献也】荐脯醢设折俎俎与荐皆三祭【注皆三祭为其将祭侯也祭侯三处也】获者负侯北面拜受爵司马西面拜送爵【注负侯负侯中也拜送爵不同面者辟正主也其设荐俎西面错以南为上为受爵于侯荐之于位】获者执爵使人执其荐与俎从之适右个设荐俎【注获者以侯为功是以献焉人谓主人賛者丄设荐俎者也为设笾在东豆在西俎当其北也言使设新之】获者南面坐左执爵祭脯醢执爵兴取肺坐祭遂祭酒【注为侯祭也亦二手祭酒反注如大射】兴适左个中亦如之【注先祭左个后中者以外即之至中若神在中也】左个之西北三歩东面设荐俎获者荐右东面立饮不拜既爵【注不就乏者明其享侯之余也立饮荐右近司马于是司马北面】司马受爵奠于篚复位获者执其荐使人执俎从之辟设于乏南【注迁设荐俎就乏明已所得礼也言辟之者不使当位辟举旌偃旌也设于南右之也凡他荐俎皆当其位之前】获者负侯而俟【疏俟第三番射也】司射适阶西释弓矢去扑説决拾袭适洗洗爵升实之以降献释获者于其位少南荐脯醢折俎有祭【注不当其位辟中】释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚释获者少西辟荐反位【注辟荐少西之者为复射妨司射视算也亦辟俎】蕙田案以上司马献获者司射献释获者第二番射事竟
　　司射适堂西决遂取弓于阶西挟一个搢扑以反位【注为将复射】司射去扑倚于阶西升请射于宾如初宾许司射降搢扑由司马之南适堂西命三耦及众宾皆决遂执弓就位司射先反位三耦及众宾皆决遂执弓各以其耦进反于射位司射作拾取矢三耦拾取矢如初反位宾主人大夫降揖如初主人堂东宾堂西皆决遂执弓皆进阶前揖及楅揖拾取矢如三耦卒北面搢三挟一个揖退宾堂西主人堂东皆释弓矢袭及阶揖升堂揖就席
　　蕙田案以上三耦宾主人拾取矢
　　大夫决遂执弓就其耦【注降决遂于堂西就其耦于射位与之拾取矢】揖皆进如三耦耦东面大夫西面大夫进坐説矢束【注説矢束者下耦以将拾取　疏云大夫西面者为下射故也】兴反位而后耦揖进坐兼取乗矢顺羽而兴反位揖【注兼取乗矢者尊大夫不敢与之拾也相下相尊君子之所以相接也】大夫进坐亦兼取乗矢如其耦北面搢三挟一个【注亦于三耦为之位】揖退耦反位大夫遂适序西释弓矢袭升即席【注大夫不序于下尊也】众宾继拾取矢皆如三耦以反位
　　蕙田案以上大夫众宾拾取矢
　　司射犹挟一个以进作上射如初一耦揖升如初【注进前也向言还当上耦西面是言进终始互相明也】司马升命去侯获者许诺司马降释弓反位司射与司马交于阶前去扑袭升请以乐乐于宾宾许诺司射降搢扑东面命乐正曰请以乐乐于宾宾许【注东面于西阶之前也不就乐正命之者传尊者之命于贱者遥号令之可也乐正亦许诺犹北面不还以宾在堂】司射遂适阶间堂下北面命曰不鼔不释【注不与鼔节相应不释算也乡射之鼓五节歌五终所以将八矢一节之间当拾发四节四拾其一节先以聴也　疏射人云王以驺虞九节诸侯以貍首七节卿大夫以采苹五节士以采蘩五节卿大夫士同五节尊卑乐节虽多少不同四节以尽乗矢则同其余外皆以聴王九节者五节先以聴诸侯七节者三节先以聴卿大天士五节者一节先以聴皆以四节拾发乗矢但尊者先以聴则多卑者先以聴则少优尊者先知审故也敖氏继公曰乡射之歌五终而鼓五节其三节先以聴而二节之间拾发乗矢焉射人职所谓五节二正是也王之大射九节五正诸侯七节三正卿大夫与士同】
　　【盛氏世佐曰此当以疏説为是敖氏好立异而引周礼射人职为证以愚考之则不然盖自敖説推之则王之九节五正五节之间拾发乗矢而其先以聴者亦四节也夫天子以下降杀以两礼之大凡也今其先以聴者天子诸侯同为四节而大夫士仅减其一焉固己不伦矣且其拾发乗矢一也而乃有五正三正二正之不同是节之多者似促数而节之少者反舒长此亦理之不可通者盖射人所云九节七节五节者以乐节言也所云五正三正二正者以其侯采言也郑注盖不可易矣何必改先儒已定之説以证已之臆见也又射人所言当属宾射之礼敖氏乃以大射目之亦非】
　　上射揖司射退反位乐正东面命太师曰奏驺虞间若一【注东面者进还乡大师也驺虞国风召南之诗篇也射义曰驺虞者乐官备也其诗有一发五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他宾客卿大夫则歌采苹间若一者重节　疏云间若一者重节者谓五节之间长短希数皆如一则是重乐节也】
　　【朱子曰据诗但取一发五豝之义耳驺虞则为仁兽之名以庶类蕃殖美国君之仁如之也乐官备者诸儒有以驺为文王之囿虞为主囿之官故立此义而郑注因之与其诗笺自相违异今姑从之盛氏世佐曰乐正及大师之位见上迁乐章反位反工南北面位也又案礼射有三大射宾射燕射是也士无大射大夫以下无燕射而有乡射射义及射人职所言以乐节射之差皆宾射也故与此异乡射得歌驺虞者二南为乡学驺虞篇次在召南内故得用之且大夫士与天子逺无嫌于僣也若诸侯之大射与宾射同大射仪云奏貍首是也以是推之则天子及大夫之大射亦与其宾射同乐可知矣又投壶云命者曰请奏貍首投壶大夫士燕射之礼也乃奏貍首者燕礼杀故变而与诸侯之宾射同所谓礼穷则同也然但以瑟奏之而不用金石之乐亦其异也乡射与投壶虽奏驺虞貍首而其节则止于五下记云歌驺虞若采苹皆五终是也】
　　太师不兴许诺乐正退反位
　　蕙田案以上司射请以乐节射
　　乃奏驺虞以射三耦卒射宾主人大夫众宾继射释获如初卒降射【注皆应鼔与歌之节乃释算降者众宾】释获者执余获升告左右卒射如初【注卒己也】
　　蕙田案以上三耦宾主人大夫众宾以乐射
　　司马升命取矢获者许诺司马降释弓反位弟子委矢司马乗之皆如初
　　蕙田案以上乐射取矢数矢
