<!-- { "loadSidebar": true } -->
　　若君命皆致则序进奠觯于篚阼阶下皆再拜稽首公答再拜媵爵者洗象觯升实之序进坐奠于荐南北上降阼阶下皆再拜稽首送觯公答再拜【注序进徃来由尊北交于东楹之北奠于荐南不敢必君举也大射礼曰媵爵者皆退反位　疏前二人酌酒降自西阶故交于西楹之北此酌酒奠于君所故交于东楹之北先酌者东面酌讫由尊北又于楹北往君所奠讫右还而反后酌者亦于尊北又于楹北与反者相交先者于南西过后者于北东行奠讫亦右还而反相随降自西阶凡奠爵将举者于右今媵爵于公为将举旅当奠荐右而奠于荐左是不敢必君之举也引大射礼者此经二人阶下再拜送觯无反位之文故引大射媵爵者皆退反门右北面位】
　　蕙田案以上二人媵爵于公
　　公坐取大夫所媵觯兴以酬賔賔降西阶下再拜稽首公命小臣辞賔升成拜【注兴以酬賔就其阶而酬之也升成拜复再拜稽首也先时君辞之于礼若未成然　疏以賔降拜不于阼阶下而于西阶下故知公在賔西阶上也不言西阶者以公尊空其文也凡臣于君虽为賔与君相酬不敢拜于堂上皆拜于堂下若君辞之闻命即升若堂下拜讫君辞之即升堂复再拜稽首所以然者以堂下再拜君辞之若未成然故复升堂再拜稽首以成之】
　　公坐奠觯答再拜执觯兴立卒觯賔下拜小臣辞賔升再拜稽首【注不言成拜者为拜故下实未拜也下不輙拜礼杀也此賔拜于君之左不言之者不敢敌偶于君】公坐奠觯答再拜执觯兴賔进受虚爵降奠于篚易觯洗【注君尊不酌故也凡爵不相袭者于尊者言更自敌以下言易更作新易有故之辞进受虚爵尊君也不言公酬賔于西阶上及公反位者亦尊君空其文也】
　　朱子曰更易二字注疏説虽详然于例颇有不合疑本无异义不必强生分别
　　【杨氏复曰媵爵以酬賔此别是一礼与寻常酬賔不同此所谓公为賔举旅也燕礼君使宰夫为献主以臣莫敢与君伉礼也今君举觯于西阶之上以酬賔可乎盖君臣之际其分甚严其情甚亲使宰夫为献主所以严君臣之分今举觯以酬賔賔西阶下拜小臣辞升成拜公奠觯答再拜公卒觯賔下拜公答再拜略去势分极其谦卑所以通君臣之情也注云不言君酬賔于西阶上及公反位尊君空其文也此又所以严君臣之分也】
　　公有命则不易不洗反升酌膳觯下拜小臣辞賔升再拜稽首【注下拜下亦未拜凡下未拜有二或礼杀或君亲辞君亲辞则闻命即升升乃拜是亦不言成拜】
　　【敖氏继公曰命谓使之仍用象觯也不易不敢违君意也不洗者嫌也承尊者后而洗之嫌若不以为洁然觯字衍文大射仪无之酌膳者以为公所酬亦达其意也虽易觯犹酌膳】
　　公答再拜【注拜于阼阶下也于是賔请旅侍臣】
　　蕙田案以上公酬賔之礼终
　　賔以旅酬于西阶上【注旅序也以次序劝卿大夫饮酒】射人作大夫长升受旅【注言作大夫则卿存矣长者尊先而卑后】賔大夫之右坐奠觯拜执觯兴大夫答拜【注賔在右者相饮之位　疏賔在西阶上酬卿賔与卿并北面賔在东卿在西是賔在大夫之右賔位合在西而今在东者相饮之位也】賔坐祭立饮卒觯不拜【注酬而礼杀　疏对酢之时坐卒爵拜既爵是礼盛也】
　　【敖氏继公曰賔独祭酬酒者以此酒为君所酬异之也】
　　若膳觯也则降更觯洗升实散大夫拜受賔拜送【注言更觯卿尊也】
　　【张氏尔岐曰膳觯本非臣所可袭以君命故得一用至酌他人则必更矣注释更字义亦未可信盛氏世佐曰此为公有命不易不洗者而言若既易则不更不洗而竟实散矣不酌膳异于公所酬也】
　　大夫辩受酬如受賔酬之礼不祭卒受者以虚觯降奠于篚【注卒犹后也大射礼曰奠于篚复位今文辩皆作徧　疏不祭者酬礼杀也经云降奠于篚不言反位故引大射奠爵于篚讫当复门右北面位】
　　【张氏尔岐曰大夫辨受酬不及于士也】
　　蕙田案以上公为賔举旅
　　主人洗升实散献卿于西阶上【注酬而后献卿别尊卑也饮酒成于酬也　疏此酬非谓寻常献酬乃是賔为君举旅行酬也饮酒之礼成于酬君尊臣卑是以君礼成卿乃得献杨氏复曰卿者君之股肱腹心燕礼之所当先也献礼后卿何也燕义曰不以公卿为賔而以大夫为賔为疑也明嫌之义也既命大夫为賔故先献賔献賔而后献公又献礼成于酬礼成而后酬卿此事之序礼之宜非后于卿也】
　　司宫兼卷重席设于賔左东上【注言兼卷则每卿异席也重席重蒲筵缁布纯也卿坐东上统于君也席自房来　疏公食大夫记云司宫具几与蒲筵常缁布纯加萑席寻帛纯彼为异国之賔有蒲筵萑席两重席故称加此燕己臣子一种席重设之故不称加】卿升拜受觚主人拜送觚卿辞重席司宫彻之【注彻犹去也重席虽非加犹为其重累去之辟君也】
　　【张氏尔岐曰以君有加席两重此虽蒲筵一种重设嫌其两重与君同也】
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位【注不酢辟君也卿无俎者燕主于羞疏荐脯醢不言其人略之下记云羞卿者小膳宰是也】
　　【张氏尔岐曰献公主人酢于阼阶下此不酢者嫌与献公同也】
　　辩献卿主人以虚爵降奠于篚【注今文无奠于篚】射人乃升卿卿皆升就席若有诸公则先卿献之如献卿之礼【注诸公者谓大国之孤也】席于阼阶西北面东上无加席【注席孤北面为其大尊屈之也亦因阼阶西位近君近君则屈亲宠茍敬私昵之坐疏记云賔为茍敬席于阼阶之西以为敬此孤亦席于阼阶西故为茍敬私昵之坐也】
　　蕙田案以上主人献公卿
　　小臣又请媵爵者二大夫媵爵如初【注又复】请致者若命长致则媵爵者奠觯于篚一人待于洗南长致致者阼阶下再拜稽首公答再拜【注命长致者公或时未能举自优暇也】
　　【张氏尔岐曰前媵爵云若命皆致此媵爵云若命长致皆不定之辞非谓前必二人后必一人也欲互见其仪耳】
　　洗象觯升实之坐奠于荐南降与立于洗南者二人皆再拜稽首送觯公答再拜【注奠于荐南者于公所用酬賔觯之处二人俱拜以其共劝君　疏前二人媵觯奠于荐南北上其上觯已取为賔举旅下觯仍在今大夫又媵一觯奠于荐南知是所用酬賔觯之防也】
　　【杨氏复曰二大夫媵爵如初谓如前下大夫二人媵爵时之礼也然有同亦有异前二人媵爵此亦二人媵爵故序进酌散交于西楹之北降阼阶下奠觯卒觯再拜稽首执觯待于洗南是则同前小臣请致者君命皆致故序进酌膳奠于荐南与后者交于东楹之北降而之阼阶下再拜稽首送觯此则不然君命长致故一人待于洗南惟长一人进酌膳奠于荐南降而之阼阶下与一人皆再拜稽首送觯无序进交于东楹北之事此其异也】
　　蕙田案以上再媵爵
　　公又行一爵若賔若长唯公所酬【注一爵先媵者之下觯也若賔若长则賔礼杀矣长公卿之尊者也賔则以酬长长则以酬賔】
　　【敖氏继公曰先若二人致则此一爵乃先致者之下觯先若一人致则此乃后致者之上觯也此酬主于公若卿乃或又酬賔者容遂尊者之所欲耳】
　　以旅于西阶上如初大夫卒受者以虚觯降奠于篚【疏言如初者一如上为賔举旅之节】
　　【杨氏复曰经云如初谓如前公为賔举旅时礼也前君命二人皆致有两觯奠于荐南后命长致有一觯奠于荐南前后凡有三觯燕礼自立司正以前凡有三举旅用此三觯也初酬賔时公坐取所媵一觯以酬賔是行一觯也此公又行一爵若賔若长唯公所酬注云公又行一爵先媵者之下觯也下觯未举今举之是行二觯也工歌之后笙入之前公又举奠觯唯公所赐以旅于西阶上如初是行三觯也注疏之文不甚显焕故表而出之又主人献士之后賔媵觯于公公取此觯为大夫举旅此又在三觯之外也】
　　蕙田案以上公为诸公卿举旅
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【注既尽也不拜之者礼又杀　疏前卿受献不酢已是礼杀今大夫受献不但不酢又不拜既爵故云礼又杀张氏尔岐曰自此下至乐正告公主人献大夫未及旅而乐作献工后乃举旅旅已奏笙间歌合乐爵乐更作以成三旅礼又杀而乐大备所以致和乐之情也】
　　胥荐主人于洗北西面脯醢无脀【注胥膳宰之吏也主人大夫之下先大夫荐之尊之也不于上者上无其位也脀俎实　疏大射注云主人大夫不云下此云大夫之下者谓大夫之中位次在下燕礼大夫堂上士在下独此宰夫言堂上无位者以其主人位在阼阶君已在阼故主人辟之位在下】
　　钦定义疏天子之宰夫为下大夫则诸侯之宰夫宜降一等天子以膳夫为献主而膳夫为上士则诸侯之献主又宜下之注谓大夫之下者言主人之爵视大夫为下正以明其为士也大射注曰下大夫也亦言其下于大夫耳未尝直云主人大夫也疏盖误防注意
　　辩献大夫遂荐之继賔以西东上【注徧献之乃荐略贱也亦献而后布席也】卒射人乃升大夫大夫皆升就席
　　蕙田案以上主人献大夫
　　席工于西阶上少东乐正先升北面立于其西【注工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告备】小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降【注工四人者燕礼轻从大夫制也面鼔者燕尚乐可鼓者在前也越瑟下孔也内为主也相扶工也后二人徒相天子大仆二人也小臣四人祭仆六人御仆十二人皆同官】
　　盛氏世佐曰小臣止四人而尽用之相工郑疑其不足于他用故引周礼序官之文以见其同官者众或可兼摄递代也案小臣之职掌王之小命诏小法仪正燕服之位于诸侯当亦不异此篇戒羣臣设公席纳卿大夫既而请执幂羞膳者请媵请致辞賔皆以小臣为之至是又纳工而为之相前后职事各不相妨虽四人何虑其不给乎且小臣相工方行礼之时则然耳非专司其事也专司其事者眡了也周礼上瞽中瞽下瞽共三百人眡了之数亦如之每瞽一相必不可少也诸侯之眡了虽少于天子亦岂小臣所能充其数乎且眡了非官也而小臣则以上士为之于诸侯亦当为中士岂得以羣仆侍御之臣亲兹细事乎眡了之相瞽常职也燕与大射纳工之时小臣等官相之以乐賔故重其事非常职也旧説诸侯无眡了使小臣代之非
　　工歌鹿鸣四牡皇皇者华【注三者皆小雅篇也】卒歌主人洗升献工工不兴左瑟一人拜受爵主人西阶上拜送爵【注工歌乃献之贱者先就事也左瑟便其右一人工之长者也工拜于席　疏工北面以西为左空其右受献酒从东楹之西来故以右为便】荐脯醢【注輙荐之变于大夫也　疏大夫徧献乃荐此献一人即荐礼尚异故变于大夫也】使人相祭【注使扶工者相其祭荐祭酒】卒爵不拜【注贱不备礼】主人受爵【注将复献众工也】众工不拜受爵坐祭遂卒爵辩有脯醢不祭主人受爵降奠于篚【注遂犹因也古文曰卒爵不拜】
　　蕙田案以上工歌
　　公又举奠觯唯公所赐以旅于西阶上如初【注言赐者君又弥尊賔长弥卑】
