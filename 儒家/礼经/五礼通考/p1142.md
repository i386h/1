<!-- { "loadSidebar": true } -->
　　棫朴淠彼泾舟烝徒楫之周王于迈六师及之
　　【诗缉严氏粲曰三章述戎事之得人也文王之时北有玁狁之难文王以天子之命命将遣戍以讨之必渡泾水也】
　　豳风东山序东山周公东征也
　　我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋蒸在桑野敦彼独宿亦在车下【笺周公摄政三监及淮夷叛周公乃东伐之三年而后归】
　　【何氏楷曰朱子云东山之诗言自我不见于今三年则居东之非东征明甚葢周公居东二年成王因风雷之变既亲迎以归三叔懐流言之罪遂胁武庚以叛成王命周公征之其东征往返首尾又自三年也案逸周书作雒解云师旅临卫攻殷殷大震溃降羣三叔禄父者奔管叔经而卒所征熊盈族十有七国俘维九邑俘殷献民迁于九毕竹书成王三年王师灭殷杀武庚禄父迁殷民于卫遂伐奄灭蒲姑四年王师伐淮夷遂入奄五年王在奄迁其君于蒲姑夏五月王至自奄此则东征之役斧斨破缺盖歴三年也】
　　蕙田案金縢篇孔安国传以我之弗辟为刑辟之辟并即以居东二年为东征诛管蔡之事郑康成诗笺以弗辟为避而以居东二年为避居东土蔡仲黙因之窃谓一闻流言遽兴兵而东诛二叔恐周公未必専擅如此惟避居二年积诚相感王心稍悟然后作鸱鸮以开解王心及乎风雷感泣发匮得书皮弁亲迎之后乃敢用我斨我斧奉王命而致讨居东二年征东三年自是二事岂可并为一谈也古虽有専征之礼然如孔传説适足为乱臣借口当从康成为是何氏据逸周书竹书证之疑或然也
　　破斧序破斧美周公也
　　既破我斧又缺我斨周公东征四国是皇哀我人斯亦孔之将
　　书费誓序鲁侯伯禽宅曲阜徐夷并兴东郊不开作费誓【传徐戎淮夷并起为寇于鲁故东郊不开鲁侯征之于费地而誓众】
　　诗秦风小戎序小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉
　　右诸侯専征
　　礼记王制天子将出征类乎上帝
　　蕙田案王制所説类宜造之礼凡二见其一为巡守之礼其一为征伐之礼郑康成皆注云其礼亡则三代以上仪节之详已不可见然散见各经者尚多今采取特备唐及明诸仪甚详今略撮其要以备考
　　又案孔疏尔雅所释多为释诗以皇矣云是类是祃故释为师祭不谓余文皆为师祭但类者以事类告天若以摄位事类告天亦谓之类故尚书舜典云肆类于上帝是也或以巡狩事类告天亦谓之类故王制云天子将出类乎上帝是也
　　周礼春官大祝大师类上帝则前祝【注前祝大师自前祝也王出将有事于神大祝居前先以祝辞告之　疏王出六军亲行征伐曰大师军将出类祭上帝告天以行大祝先告王后临也】
　　【王氏安石曰司马法曰将用师乃告于皇天上帝日月星辰诗曰是类是祃尔雅曰此师祭也所谓类上帝也】
　　【郑氏锷曰凡此事大祝处前告神故曰前祝】
　　【王氏昭禹曰大祝前于羣祝】
　　肆师类造上帝则为位
　　【郑氏锷曰上帝至尊不可以凟因其事类然后告祭故名曰类类者上帝之祭造者祖庙之祭此曰类造上帝何也盖王者出征所至以事类告天故兼言之非常祭故为之位盖肆师主立国祀之礼耳】孔丛子问军礼先期五日太史誓于祖庙择吉日斋戒然后乃类上帝柴于郊以出
　　司马法先王之治顺天之道设地之宜官民之徳而正名治物立国辨职以爵分禄诸侯诸侯懐海外来服狱弭而兵寝圣徳之治也其次贤王制礼乐法度乃作五刑兴甲兵以讨不义巡狩省方防诸侯考不同其有失命乱常背徳逆天之时而危有功之君徧告于诸侯彰明有罪乃告于皇天上帝日月星辰然后冢宰征师于诸侯曰某国为不道征之以其年月日师至于某国防天子正刑
　　书汤诰敢用牡敢昭告于上帝神后请罪有夏以与尔有众请命
　　【蔡传牡夏尚黒未变其礼也】
　　诗大雅皇矣是类是祃【注类出师祭上帝】
　　尔雅释天是禷是祃师祭也【注师出征伐禷于上帝】
　　书泰誓予小子夙夜祗惧类于上帝以尔有众底天之罚
　　【蔡传言予小子畏天之威早夜敬惧不敢自宁告于天地神祗以尔有众致天之罚于商也】
　　诗周颂桓序桓讲武类祃也桓武志也
　　绥万邦屡丰年天命匪解桓桓武王保有厥士于以四方克定厥家于昭于天皇以间之
　　孔丛子问军礼凡类祃皆用甲丙戊庚壬之刚日
　　通典梁武帝天监初陆琏定军礼依古制类造等用牲币帝曰宜者谓征讨得宜造者禀谋于庙类者奉天时以明伐并明不欲自専陈币承命可也琏不能对严植之又争之于是告用币反亦如之
　　北齐亲征纂严则服通天冠文物充庭有司表更衣乃入冠武弁左貂附蝉以出誓讫次择日陈六军备大驾类于上帝
　　隋大业七年征髙丽于宫南类上帝积柴燎坛设髙祖位于东方帝服大裘而冕乗玉辂祭奠玉帛并如宜社诸军受胙毕帝就位观燎乃出将发帝御临朔宫亲受节度遂出
　　唐开元礼皇帝亲征类于上帝　纂严前一日本司承制宣摄内外诸司各随职备办施御幄于太极殿北壁下南向如常守宫设羣官文武次于东西朝堂如常仪陈革辂及玉辂以下车旗之属如常未明一刻开诸宫门诸卫勒所部列黄麾仗屯门及陈于殿庭如常仪其日平明留从之官悉集朝堂次侍臣服平巾帻袴褶其将帅等及从行之官亦平巾袴褶留守之官公服上水五刻侍中版奏请中严文武官各列于殿庭上水三刻通事舎人引羣官俱诣閤奉迎皇帝服武弁服侍卫如常即御座南向坐典仪唱再拜羣臣皆再拜讫中书令承防勅百竂讫通事舎人以次引羣官出侍中跪奏礼毕俛伏兴皇帝降御座乗舆入自东房侍中从至閤斋戒前一日皇帝清斋于太极殿诸应告之官及羣官客使等各于所司及公馆诸军将各于正寝俱清斋一宿余如郊祀仪　陈设前告三日陈设如廵狩告圜丘仪【社设大次于社宫西门之外道北南向设告官等次以下如祭社之仪】又设军将次于外堰南门外道东西向北上前二日设乐悬燎坛羣官版位等并如告圆丘之仪又设将军位于应南每等异位重行北面西上军将门外位于南坛外道东西向北上【社军将位次于社宫北门之外道东俱南向北上设乐悬等如祭社仪又为瘗埳三于乐之北如常又前二日奉礼设御位于北门内当社坛南向设太史等奉血币位于埳北如常郊社令帅府史一人又斋郎以罇坫罍洗篚羃入设皆如祭】未明十五刻烹牲如常【苍牲二每一座一配坐礼烹牲于厨用黒牛二斋郎以豆取毛血如常】未明四刻太史令郊社各服其服升设神座如常仪　銮驾出宫皇帝武弁乗革辂备大驾及严鼓侍中奏请发内外器服皆如常仪前后备六军荐玉帛其日未明二刻下至太常卿引皇帝至内壝
　　门并如廵狩圜丘亲告仪【天地大罇二实以沈齐明水实于上罇山罍二一实酒为上一实清酒玉币以苍唯无礼部尚书太常卿陪从】皇帝至版位西向立【每立定太常卿与博士俱退立于左】太常卿前奏请拜退复位皇帝再拜以下至奠玉帛讫降坛还版位乐止并如廵狩亲告仪　进熟皇帝既升奠玉帛太官令出帅进馔者以下至皇帝降坛还版位谒者引司徒降复位并如廵狩圜丘亲告仪【宜社自行司徒降复位以上同廵狩告社仪】皇帝既降坛谒者引诸军将诣坛东堦升进立于天帝神座前北靣西上【宜社立于太社神座前南面西上】初军将升太祝帅斋郎以爵酌福酒进立于军将之西东向北上【宜社于军将东西面南上】军将俱再拜受爵跪祭酒啐酒奠爵兴太祝各帅斋郎进俎减神前胙肉以次授军将受以授斋郎军将俱跪取爵遂饮卒爵太祝帅斋郎受爵复于坫军将俱兴再拜谒者引军将降复太祝各进跪彻豆还罇所奉礼曰赐胙赞者唱众官再拜众官在位者皆再拜【已饮福者不拜】元和之乐作太常卿前奏请再拜退复位皇帝再拜及燎燔以下至燔祝版并如廵狩亲告仪【宜社自皇帝再拜以下至燔祝版并如廵狩告社仪】　銮驾还宫如郊社仪【宜社同】
　　辽史礼志将出师刑青牛白马以祭天地其祭常依独树无独树即所舎而行之
　　明大政纪洪武四年正月丁亥上亲祀上下神祗告伐明升
　　明会典天子亲征祭告天地洪武三年定凡祭告天地前期择日皇帝服武弁乗革辂备六军以牲犊币帛祭告作乐行三献礼
　　右类上帝
　　礼记王制天子将出征宜乎社
　　【郑氏锷曰祭社曰宜葢以事宜而祭之非春秋之所报此国内之礼】
　　汪克寛经礼补逸宜出兵祭社之名社所以神地道主隂先王建国左祖右社大社在库门之内右国社亦在公宫之右皆尚隂也隂主杀故誓社而田因田而习军旅出征祭之称其义也然征既宜于社而又类于上帝造于祖祢何哉盖生杀非王者所得私也类于上帝明奉天讨也造于祖祢示受命于庙不敢自専也曰类曰宜曰造祭虽先后不同合周官王制泰誓言之其义各有攸当也
　　周礼春官大祝大师宜于社则前祝【注则前祝大祝自前祝也王出将有事于此神大祝居前先以祝辞告之疏军将出宜祭于社】
　　【王氏安石曰案尔雅曰起大事动大众必先有事于社而后出谓之宜所谓宜于社也】
　　孔丛子问军礼先期五日太史誓于祖庙择吉日斋戒既筮则献兆于天子天子使有司以特牲告社告以所征之事而受命焉
　　司马法兴甲兵以讨不义乃祷于后土四海神祗山川冢社
　　书泰誓宜于冢土
　　【蔡传冢土大社也】
　　春秋成公十三年左氏传春三月公及诸侯朝王遂从刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎【疏宗庙之祀则有执膰兵戎之祭则有受脤此是交神之大节也】
