<!-- { "loadSidebar": true } -->
　　主人又献下佐食亦如之其脀亦扵阶间西上亦折一肤【注上佐食既献则出就其爼】
　　有司彻乃燅尸爼【注燅温也】卒燅乃升羊豕鱼三鼎无腊与肤【注腊为庶羞肤从豕去其鼎者傧尸之礼杀于初】
　　乃升司马朼羊亦司马载载右体肩臂肫骼臑正脊一脡脊一横脊一短胁一正胁一代胁一肠一胃一祭肺一载于一爼【注言燅尸爼复序体者明所举肩骼存焉亦着脊胁皆一骨也臑在下者折分之以为肉湆爼也一爼谓司士所设羊鼎西第一爼】
　　羊肉湆臑折正脊一正胁一肠一胃一哜肺一载于南爼【注肉湆肉在汁中者以增爼实为尸加也必为臑折上所折分者哜肺离肺也南爼雍人所设在南者此以下十一爼俟时而载于此歴説之尔】
　　司士朼豕亦司士载亦右体肩臂肫骼臑正脊一脡脊一横脊一短胁一正胁一代胁一肤五哜肺一载于一爼【注臑在下者顺羊也爼谓雍人所设在北者】
　　侑爼羊左肩左肫正脊一胁一肠一胃一切肺一载于一爼　侑爼豕左肩折正脊一胁一肤三切肺一载于一爼【注侑爼用左体侑贱其羊爼过三体有肫尊之加也豕左肩折折分为长兄弟爼也切肺亦祭肺互言之耳无羊湆下尸也豕又祭肺不哜肺不备礼爼司士所设羊鼎西之北爼也豕爼与尸同】
　　阼爼羊肺一祭肺一载扵一爼羊肉湆臂一脊一胁一肠一胃一哜肺一载于一爼豕脀臂一脊一胁一肤三哜肺一载于一爼【注阼爼主人爼无体逺下尸也以肺代之肺尊也加羊肉湆而有体崇尸恵亦尊主人臂左臂也侑用肩主人用臂下之也不言左臂者大夫尊空其文也降于侑羊体一而增豕肤三有所屈有所中亦所谓顺而摭也阼爼司士所设豕鼎西爼也其湆爼与尸爼同豕爼又与尸豕爼同】主妇爼羊左臑脊一胁一肠一胃一肤一哜羊肺一载扵一爼【注无豕体而有肤以主人无羊体不敢备也无祭肺有哜肺亦下侑也祭肺尊言哜羊肺者文承肤下嫌也肤在羊肺上则羊豕之体名同相亚也其爼司士所设在鱼鼎西者】
　　司士朼鱼亦司士载尸爼五鱼横载之侑王人皆一鱼亦横载之皆加膴祭于其上【注横载之者异于牲体弥变于神膴刳鱼时割其腹以为大脔也可用祭也其爼又与尸豕爼同】
　　若不傧尸　尸食乃盛爼臑臂肫脡脊横脊短胁代胁皆牢【注盛者盛于肵俎也此七体羊豕其脊胁皆取一骨也与所举正脊干骼凡十矣肩未举既举而俎犹有六体】鱼七【注盛半也鱼十有五而俎其一已举必盛半者鱼无足翼于牲象脊胁而已】腊辩无髀【注亦盛半也所盛者右体也脊属焉言无髀者云一纯而俎嫌有之】
　　主妇洗于房中酌致扵主人　佐食设俎臂脊胁肺皆牢肤三鱼一腊臂【注臂左臂也特牲五体此三者以其牢与腊臂而七牢腊俱臂亦所谓腊如牲体】
　　酌致爵扵主妇　佐食设俎扵豆东羊臑豕折羊脊胁祭肺一肤一鱼一腊臑【注豕折豕折骨也不言所折略之特牲主妇觳折豕无脊胁下主人羊豕四体与腊臑而五】
　　陈氏礼书牲体之在鼎曰脀在俎曰载鱼载则缩肉载则衡鼎俎贵奇笾豆贵偶奇以象阳偶以象隂观聘礼有牛羊豕鱼腊肠胃肤鲜鱼腊之九鼎膷臐膮之三鼎少牢五鼎五俎特牲三鼎三俎而折俎非正俎周官膳夫鼎十有二陪鼎非正鼎玉藻诸侯日食三俎朔日五俎则鼎俎奇可知矣然有司彻有六俎者盖尸也侑也主人也主妇也谷一俎司马之羞羊湆也司士之羞羊湆也各一俎俎列而陈之则贵奇散而用之虽偶可也
　　又曰大夫肵俎士肵俎礼记曰肵之为言敬也郊特牲肵俎心舌皆去本末午割之实扵牲鼎载心立舌缩俎【郑氏曰立缩顺其性心舌知食味者欲尸之飨此祭是以进之】少牢礼心载扵肵俎末在上舌皆切本末亦午割勿没其载扵肵横之则士之肵俎立舌而不立心大夫之肵俎立心而不立舌士之载缩俎则扵俎为缩扵人为横大夫之载横之则于俎为横扵人为缩特牲尸九饭乃盛肵俎下大夫八饭即盛肵俎则士之肵俎盛扵饭后下大夫之肵俎盛扵饭间矣【士九饭少牢十一饭下大夫亦十一饭】肵俎之礼其升心舌则佐食也其设之则阼阶西也其羞之则主人也其置之则腊北肤北也【特牲主人羞肵俎腊北少牢主人羞肵俎升自阼阶置于肤北】制之在合亨之前羞之在尸食举之后故尸之举干举骼举鱼举肩以至举肺正脊佐食受之加扵胙俎而俎释三个以备阳厌则神俎之体归扵肵俎多矣士丧礼无肵俎祭殇无肵俎无尸故也士虞礼不以肵俎而以篚尚质故也特牲尸谡佐食彻尸俎有司彻司士归尸俎士虞出从者奉篚哭从之则与诸臣之自彻者有间欤
　　蕙田案俎楚茨诗为俎孔硕何楷云案特牲记俎之类不一有肵俎有折俎有尸俎有胙俎有主妇俎有祝俎有侑食俎有賔俎肵俎载牢心舌扵上设扵尸馔之北尸毎食牲体反着扵肵俎是王人敬尸之俎郊特牲所谓肵之为言敬也折俎谓节解者旅酬时所设也尸俎事尸之俎牲礼有九曰肩曰臂曰臑曰肫曰胳曰正脊二骨曰横脊二骨曰长胁二骨曰短胁凡九体又有肤三离肺一刌肺三鱼十有五腊如牲骨胙俎者王人之俎自胙俎而下亦总名为执事之俎周礼膳夫物皆有俎疏云鼎各一俎其四代之俎不同梡明堂位有虞氏之俎郑注断木为四足而已疏夏俎名梡礼圗云梡长二尺四寸广一尺二寸髙一尺诸臣画云气天子牺饰之嶡明堂位夏后氏之俎郑注嶡之言蹷也谓中足为横距之象周礼谓之距又明堂位俎用梡嶡疏夏俎名嶡嶡亦如梡直有脚曰梡加脚中央横木曰嶡椇明堂位曰殷以椇郑注椇之言枳椇也谓曲挠之也疏枳椇之树其枝多曲挠殷俎似之房俎明堂位曰周以房俎郑注房谓足下跗也上下两间有似扵堂房疏云两头各有两足足下各为跗足间横者似堂之壁横下二跗似堂之东西头各有房又名大房鲁颂笾豆大房毛传大房半体之俎疏周语有全烝房烝言禘郊乃有全烝宗庙之祭唯房烝耳故举大房而言大房用玉饰之知者以俎豆相类之物明堂位説祀周公之礼云荐用玉豆豆既玉饰明俎亦玉饰山堂曰长二尺四寸广尺二寸髙一尺漆两
　　端赤中央黑
　　周礼天官内饔辨体名肉物【注体名脊胁肩臂臑之属疏云体名脊胁肩臂臑之属者案少牢解羊豕前体肩臂臑后体膊骼又有正脊脡脊横脊又有短胁正胁代胁是其体十一体】凡宗庙之祭祀掌割亨之事【疏此不言煎和者鬼神尚质不贵防味】夏官司士凡祭祀帅其属而割牲羞俎豆【注割牲制体也羞进也疏若据祭祀则礼运云体其犬豕牛羊郑云谓分别骨肉之贵贱以为众俎也若据飨则左氏传云王飨有体荐燕有折俎是也】
　　诸子大祭祀正六牲之体【注正谓朼载之　疏案少牢特牲移鼎入陈即有一人鼎中匕出牲体一人在鼎西北面载之于俎既言正六牲之体明此二事也】
　　礼记礼运体其犬豕牛羊【注体其犬豕牛羊谓分别骨肉之贵贱以为众俎也　疏体其犬豕牛羊者亨之既孰乃体别骨之贵贱以为众俎供尸及待賔客兄弟等体其犬豕牛羊谓分别骨之贵贱以为众俎】
　　腥其俎孰其殽【注腥其俎谓豚解而腥之孰其殽谓体解而爓之　防云腥其俎谓豚解而腥之者案士丧礼小敛之奠载牲体两髀两肩两胉并脊凡七体也士虞礼主人不视豚解注云豚解解前后胫脊胁而已是豚解七体也案特牲少牢以荐孰为始之时皆体解无豚解以无朝践荐腥故也其天子诸侯既有朝践荐腥故知腥其俎之为豚解云孰其殽谓体解而爓之者体解则特牲少牢所升于爼以进神者是也案特牲九体肩一臂二臑三肫四骼五正脊六横脊七长胁八短胁九少牢则十一体加以脡脊代胁为十一体也是分豚为体解此孰其殽谓体解讫以汤爓之不全孰次于腥而荐之堂故祭义曰爓祭祭腥而退是也此则腥以法上古爓法中古也】
　　陈氏礼书骨体周礼王之牲事冢宰太仆赞之【太宰及纳亨赞王牲事太仆祭祀赞王牲事】五官共奉之内饔外饔割亨之【内饔凡宗庙之祭祀掌割亨之事外饔掌外祭祀之割亨】司士帅其属而割羞【司士凡祭祀帅其属而割羞俎豆】诸子正其牲体盖司士掌羣臣之版诸子掌国子之倅则凡预祭者皆在所掌故割羞正体系之夫肱骨三肩臂臑也股骨三肫【亦作防音纯】胳【亦作骼】觳也【既夕前后裳长及觳】脊骨三正脊脡脊横脊也胁骨三代胁长胁【特牲又曰干】短胁也正脊之前则膉也【亦谓之脰】肫之上则髀也然则左右脇之肩臂臑与左右股之肫胳觳而为十有二脊骨三与左右胁骨六而为九二觳正祭不荐扵神尸主人之俎两髀不升扵主人主妇之俎膉不升扵吉祭之俎【士虞祝俎髀脰】则祭之所用者去脾膉而二十有一去二觳而为十九矣国语曰禘郊之事则有全脀王公立饫有房脀亲戚燕饮有殽脀则全脀豚解也房脀体解也殽脀骨折也士丧礼特豚四鬄去蹄两胉【胁也】脊既夕鼎实羊左胖亦如之然则四鬄者殊左右肩髀而为四又两胉一脊而为七此所谓豚解也士丧礼略豚解而已至虞然后豚解体解兼有焉若夫正祭则天子诸侯有豚解体解【礼运曰腥其俎孰其殽体其犬豕牛羊腥其俎谓豚解而腥之为七体孰其殽谓解之爓之为二十一体】大夫士有体解无豚解以其无朝践献腥之礼故也仪礼有言合升有言升左胖有升右胖者士冠礼特豚载合升丧礼大敛亦豚合升则豚与吉凶之礼皆合升也用成牲者然后升其胖豚合升则髀亦升矣士丧礼载两髀扵两端是也升其胖则去髀矣既夕礼实羊豕左胖髀不升是也既夕升羊豕左胖士虞升左胖公食大夫乡射记少牢皆升右胖特牲尸俎右肩盖礼以右为贵而丧以左为上观吉礼鱼寝右丧礼鱼左首则丧之反吉可知矣少牢尸俎羊豕体十一侑羊体三侑则左肩而已特牲尸之牲体九祝三主人与主妇五佐食三賔一长兄弟及宗人折其余如佐食俎众賔而下皆殽脀尸脊无中胁无前此尊卑之辨也祭统曰商人贵髀周人贵肩以周人之礼观之胁贵中而贱两端【特牲食干郑云长胁】骨贵右而贱左贵前而贱后贵上而贱下贵上则祭不升髀以在体之左后故也贱下而苞取下体者以胫骨可以久藏故也贵前而祭不用膉者以非体之正故也士丧礼敛奠之俎载两髀扵两端两肩亚两胉亚脊肺在中少牢肩臂臑膊胳在两端脊胁肺肩在上则俎之有上下犹牲体之有前后也肩臂臑在上端则膊胳在下端矣丧奠两髀扵两端此丧事质犹用商礼故也特牲尸俎正脊二骨长胁二骨阼俎亦正脊二骨长胁二骨少牢脊三胁三皆二骨以并盖肩臂臑膊胳之骨不折所折者脊胁也脊二以并多为贵故也少牢脊则先正脊胁则先短胁以屈而防之故也士虞礼尸举鱼腊俎俎释三个特牲佐食盛胙俎俎释三个则士虞释三个者不尽人之欢也特牲释三个将以改馔阳厌也少仪凡膳告扵君子太牢以牛左肩臂臑折九个少牢以羊左肩七个犆豕以左肩五个膳以肩不以膊者贵其前也肩以左不以右者右以祭也
