<!-- { "loadSidebar": true } -->
　　开元礼有司享先代帝王前享五日诸享官各散斋三日于正寝致斋二日于其庙所如别仪【无庙者祭于坛其坛制准州社坛其祭官以当州长官充无以次通取也】诸享官致斋之日给酒食及明衣各习礼于斋所前享一日所管县官清扫内外整拂神座【无庙者享日未明县官率其属入诣坛东陛升设神座于坛上近北南向席以莞以后陈设行事依在庙之位】设配座于神座东南西向席以莞又为坎于庙后壬地方深取足容物赞礼者设初献位于东阶东南亚献终献于初献之南少退俱西向北上设掌事者位于终献东南重行西面以北为上设赞唱者于终献西南西向北上设望位于庙堂东北西向又设赞唱者位于塪东北南向东上设享官以下位于南门之外道东重行西面以北为上【无庙者即设享官以下位于坛壝门之外道南重行北面西上】祭器之数每座罇六笾十豆十簠二簋二铏三爼三县官率其属升设罇于庙堂上前楹间室戸之外北向正座之罇在西配座之罇在东【罇皆加勺幂有坫以置爵】设币篚于罇所设洗于东阶东南北向东西当东霤南北以堂深罍水在洗东篚在洗西南肆实爵三巾二在篚加勺幂执罇罍洗篚者各依于罇罍洗篚之后享日未明烹牲于厨夙兴掌馔者实祭器【牲体牛羊豕皆载右胖前脚三节节一段皆载之后脚三节节一段去上节载下二节又取正脊脡脊正胁代胁各二骨以并余皆不设簋实稷黍簠实菽粱笾十实石盐干鱼枣栗榛菱芡鹿脯白饼黒饼豆十实韭葅醓醢菁葅鹿醢芹葅兎醢笋葅鱼醢脾菜葅豚胉若土无者各以其类充之】诸享官以下各服祭服【三品毳冕四品絺冕五品冕六品以下爵弁】官率其属入实罇罍及币【每座之罇一实醴齐一实盎齐一实清酒其酒各实于上罇币用帛长丈八尺色用白也】祝版各置于坫赞唱者先入就位祝与执罇罍篚者入立于庭重行北面以西为上立定赞唱者曰再拜祝以下俱再拜执罇者升自东阶【坛则升自东陛】立于罇所执罇罍篚者各就位升自东阶行扫除于上降扫除于下讫各引就位质明赞礼者引享官以下俱就门外位少顷赞礼者引享官以下以次就位立定赞唱者曰再拜在位者皆再拜赞礼者进初献之左白有司谨具请行事退复位祝跪取币于篚各立于罇所掌馔者率执馔者奉馔陈于南门之外【坛则奉馔陈于东壝门之外】赞礼者引初献升自东阶【其坛则升自南陛以后初献升降皆凖此】进当神座前北向立祝以币东向进初献受币祝还罇所赞礼者引初献入跪奠于神座兴出戸北向再拜赞礼者引初献入当配座西壁下东面立祝以币北向进初献受币祝还罇所赞礼者引初献进东面跪奠于配座兴退复位东面再拜赞礼引初献降复位掌馔者引馔入升自东阶【坛则升自南陛】祝迎引于阶上各设于神座前掌馔者帅执馔者各复本位祝还罇所赞礼者引初献诣罍洗盥手洗爵升自东阶诣酒罇所执罇者举幂初献酌醴齐赞礼者引初献入诣神座前跪奠爵兴出戸北向立祝持版进于神座之右东面跪读祝文曰【帝喾氏云维某年岁次月朔日子开元神武皇帝讳谨遣具官姓名敢昭告于帝髙辛氏惟帝能序星辰功施万物式遵祀典敬以制币牺齐粢盛庶品祗荐于帝髙辛氏尚飨帝尧云敢昭告于帝陶唐氏惟帝则天而行光被四表式遵祀典敬以制币云云配座云敢昭告于唐司徒惟公敬敷五教赞彛伦率由旧章配享于帝陶唐氏云云帝舜云敢昭告于帝有虞氏惟帝道先七政绩宣五典式遵旧章云云配座云敢昭告于臯陶氏惟神爰定五刑载孚九徳率由旧典云云夏王禹云敢昭告于夏王禹惟王克平九土功施万代式遵故实云云配座云敢昭告于伯益氏惟公赞敷下土克蕃庶物率由旧章配享于夏王禹云云殷王汤云惟王革命黜暴功济天下式遵祀典云云配座云敢昭告于伊尹氏惟公弼谐政道功格天地率由故实云云周文王云惟王受命作周经纬天地式遵祀典云云配座云敢昭告于太公惟公纯徳孔明翼成周室率由旧典云云周武王云应天顺人克定祸乱式遵祀典云云配座云敢昭告于周文公召康公惟公道光十乱功着分陜率由旧典云云汉髙帝云神武膺期抚安区夏式遵祀典云云配座云敢昭告于萧相国惟公翼成汉业厥功惟茂率由旧章云云】初献再拜祝进跪奠版于神座兴还罇所赞礼者引初献官诣配座酒罇所取爵于坫执罇者举幂初献酌醴齐赞礼者引初献入东面跪奠于配座前兴进立于西壁下东面立祝持版入立于配座之左北面跪读祝文讫兴初献再拜祝进跪奠版于配位兴还罇所赞礼者引初献出戸北向立祝各以爵酌清酒合置一爵太祝持爵进于初献之右西向立初献再拜受爵跪祭酒啐酒奠爵兴祝各帅执馔者以爼跪减神座前三牲胙肉各取前脚第二节共置一爼上以授初献初献受以授掌馔者初献跪取爵遂饮卒爵祝进受爵复于坫初献兴再拜赞礼者引初献降复位于初献饮福赞礼者引亚献诣罍洗盥手洗爵升自东阶诣酒罇所执罇者举幂亚献酌盎齐赞礼者引亚献入诣神座前北靣跪奠爵兴出戸北面再拜赞礼者引亚献诣配座酒罇所取爵于坫执罇者举幂亚献酌盎齐赞礼者引亚献入诣配座前东向跪奠爵兴退于西壁下东面再拜出戸北向立祝各以爵酌清酒合置一爵一太祝持爵进亚献之右西面立亚献再拜受爵跪祭酒遂饮卒爵祝受爵复于坫亚献兴再拜赞礼者引亚献降复位初亚献将毕赞礼者引终献盥洗升献饮福如亚献之仪讫赞礼者引终献降复位祝各进神座前跪彻豆兴还罇所赞唱者曰再拜【非饮福受胙者皆再拜】再拜讫赞唱者又曰再拜献官以下皆再拜赞礼者进初献之左白请就望位赞礼者引初献就望位西向立赞唱者转立于望东北位初献官拜讫祝各进神位前跪取币兴降自西阶【坛则降自南陛】诣塪北南面以币置于塪赞唱者曰可塪东西面各二人填上半塪赞礼者进初献之左白礼毕遂引初献以下出赞唱者还本位祝与执罇罍者俱复执事位立定赞唱者曰再拜祝以下皆再拜以出祝版焚于斋所
　　唐书礼乐志中祀古帝王祠坛广二丈五尺髙三尺四出陛以牺尊实醍齐象尊实盎齐山罍实酒皆二币以白长八尺每三年祭三代帝王及配座笾豆皆十簋二簠二爼三牲以太牢
　　文献通考开元二十一年云州置魏孝文帝祠堂有司以时享祭
　　旧唐书元宗本纪开元二十二年春正月制古圣帝明王用牲牢余并以酒脯充奠
　　天宝六载正月制三皇五帝庙以时享祭
　　文献通考天宝六载勅三皇五帝创物垂范永言镜宜有钦崇三皇伏羲以勾芒配神农以祝融配黄帝以风后力牧配五帝少昊以蓐收配颛顼以防配髙辛以稷契配唐尧以羲仲和叔配虞舜以夔龙配其择日及置庙地量事营立其乐器请用宫悬祭以少牢仍以春秋二时致享共置令丞太常寺检校
　　邱氏濬曰案此祀三皇之始前此尧舜各祭于所都之地今乃并三皇立庙焉
　　蕙田案此三皇五帝立庙之始
　　旧唐书元宗本纪天宝七载五月诏三皇以前帝王京城置庙以时致祭其歴代帝王肇迹之处未有祠宇者所在各置一庙
　　文献通考天宝七载诏上古之君存诸氏号虽事先书契而道着皇王缅怀厥功宁忘咸秩其三皇已前帝王宜于京城内共置一庙仍与三皇五帝庙相近以时致祭天皇氏地皇氏人皇氏有巢氏燧人氏其祭料及乐请凖三皇五帝庙以春秋二时享祭歴代帝王肇迹之处未有祠宇者所由郡置一庙享祭仍取当时将相徳业可称者二人配享夏王都安邑以伯益伯夷配殷王汤都亳以伊尹仲虺配周文王都酆以师鬻熊太公望配周武王都镐请入文王庙同享以周公召公配秦始皇都咸阳以李斯王翦配汉髙祖起沛以萧何张良配后汉光武皇帝起南阳以邓禹耿弇配魏武皇帝都邺以荀彧钟繇配晋武帝都故洛阳以张华羊祜配后魏道武皇帝起云中以长孙嵩崔伯配后周文帝起冯翊以苏绰于谨配隋文帝封隋汉东以髙颎贺若弼配并令郡县长官春秋二时择日凖前致祭其歴代帝王庙每所差侧近人不课戸四人有阙续填仍关戸部处分
　　邱氏濬曰案此祀三皇以前帝王之始然皇莫大于伏羲神农黄帝帝莫盛于少昊颛顼髙辛尧舜王莫备于禹汤文武经史所纪者仅此而已三皇以前世渉洪荒事属茫昧有陵墓者命有司守之不立庙祀可也
　　蕙田案此歴代帝王立庙之始
　　旧唐书元宗本纪天宝九载冬十一月辛丑立周武王汉髙祖庙于京城司置官吏
　　蕙田案此别立帝王庙
　　文献通考代宗永泰二年诏道州舜庙宜蠲近庙佃戸充扫除
　　邱氏濬曰元宗时尝令歴代帝王庙每所差侧近人四戸有阙续填其后有勅废之至是代宗从道州刺史元结请而有此举
　　大歴五年鄜坊节度使上言坊州轩辕皇帝陵阙请置庙四时列于祀典
　　宪宗元和十四年勅周文王武王祠宇在咸阳县宜令有司精加修饰
　　王圻续通考唐昭宗干宁四年建汉昭烈一庙在州西南楼桑村明洪武间重修
　　宋史太祖本纪建隆元年春正月丁巳命周宗正郭玘祀周陵庙仍以时祭享五月己酉西京作周六庙成遣官奉迁秋七月甲子遣工部侍郎艾頴拜嵩庆陵八月辛未遣郭玘享周庙
　　礼志建隆元年诏前代帝王陵寝或樵采不禁风雨不庇宜以郡国置戸以守堕毁者修葺之
　　太祖本纪建隆二年春正月己未遣郭玘享周庙夏四月壬寅诏郡国置前代帝王贤臣陵冡戸
　　干徳元年六月丙申诏歴代帝王三年一享立汉光武唐太宗庙
　　礼志干徳初诏歴代帝王国有常享着于甲令可举而行自五代乱离百司废坠匮神乏祀阙孰甚焉案祀令先代帝王每三年一享以仲春之月牲用太牢祀官以本州长官有故则上佐行事官造祭器送诸陵庙又诏先代帝王载在祀典或庙貌犹在久废牲牢或陵墓虽存不禁樵采其太昊炎帝黄帝髙辛唐尧虞舜夏禹成汤周文王武王汉髙帝光武唐髙祖太宗各置守陵五戸岁春秋祀以太牢商中宗太戊髙宗武丁周成王康王汉文帝宣帝魏太祖晋武帝后周太祖隋髙祖各置三戸岁一享以太牢秦始皇帝汉景帝武帝明帝章帝魏文帝后魏孝文帝唐元宗宪宗肃宗宣宗梁太祖后唐庄宗明宗晋髙祖各置守陵两戸三年一祭以太牢周桓王景王威烈王汉元帝成帝哀帝平帝和帝殇帝安帝顺帝冲帝质帝献帝魏明帝髙贵乡公陈留王晋惠帝怀帝愍帝西魏文帝东魏孝静帝唐髙宗中宗睿宗徳宗顺宗穆宗代宗敬宗文宗武宗懿宗僖宗昭宗梁少帝后唐末帝诸陵常禁樵采寻又禁河南府民耕晋汉庙壖地
　　邱氏濬曰宋太祖次序歴代帝王给守陵戸命有司致享可谓忠厚之至矣但其所品第者亦有未尽善者焉其第一等十六帝给民五戸第二等十帝给民三戸第三等十五帝给民二戸皆令有司岁祀第四等惟禁樵采无陵戸无祭祀其第一等皆创业之君无可议者其第二等曹操以簒得国未尝即帝位也而亦列于成康汉文之间朱温簒弑其君无复人理而亦得预于景武元宪之列则似无别矣至于北朝五代之陵墓皆禁樵采而于南朝独遗者是时吴蜀未平也呜呼宋祖此举虽若为崇奉帝王而设然其品第之间亦寓抑扬之意后世人主鉴之亦知所以自勉矣
