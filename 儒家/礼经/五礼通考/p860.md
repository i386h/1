<!-- { "loadSidebar": true } -->
　　元史天文志四海测景之所凡二十有七东极髙丽西至滇池南逾朱崖北尽铁勒司天之官遵而用之靡有差忒南海北极出地一十五度夏至景在表南长一尺一寸六分昼五十四刻夜四十六刻衡岳北极出地二十五度夏至日在表端无景昼五十六刻夜四十四刻岳台北极出地三十五度夏至晷景长一尺四寸八分昼六十刻夜四十刻和林北极出地四十五度夏至晷景长三尺二寸四分昼六十四刻夜三十六刻铁勒北极出地五十五度夏至晷景长五尺一分昼七十刻夜三十刻北海北极出地六十五度夏至晷景长六尺七寸八分昼八十二刻夜一十八刻大都北极出地四十度太强夏至晷景长二尺三寸六分昼六十二刻夜三十八刻上都北极出地四十三度少北京北极出地四十二度强益都北极出地三十七度少登州北极出地三十八度少髙丽北极出地三十八度少西京北极出地四十度少太原北极出地三十八度少安西府北极出地二十四度半强兴元北极出地三十三度半强成都北极出地三十一度半强西凉州北极出地四十度强东平北极出地三十五度太大名北极出地三十六度南京北极出地三十四度太强河南府阳城北极出地三十四度太弱州北极出地三十三度鄂州北极出地三十一度半吉州北极出地二十六度半雷州北极出地二十度太琼州北极出地一十九度太
　　明史天文志地居天中其体浑圆与天度相应中国当赤道之北故北极常现南极常隠南行二百五十里则北极低一度北行二百五十里则北极髙一度以周天度计之知地之全周为九万里也以周径宻率求之得地之全径为二万八千六百四十七里又九分里之八也凡北极出地之度同则四时寒暑靡不同崇祯初西洋人测得京省北极出地度分北京四十度【周天三百六十度度六十分立算下同】南京三十二度半山东三十七度山西三十八度陜西三十六度河南三十五度浙江三十度江西二十九度湖广三十一度四川二十九度广东二十三度福建二十六度广西二十五度云南二十二度贵州二十四度【以上极度惟两京江西广东四处皆系实测其余则据地图约计之】又以十二度度六十分之表测京师各节气午正日影夏至三度三十三分芒种小暑三度四十二分小满大暑四度十五分立夏立秋五度六分谷雨处暑六度二十三分清明白露八度六分春秋分十度四分惊蛰寒露十二度二十六分雨水霜降十五度五分立春立冬十七度四十七分大寒小雪二十度四十七分小寒大雪二十三度三十分冬至二十四度四分
　　蕙田案古人凭土圭测景知各方分至启闭之景则知北极出地髙下而各方气候不同以土圭知之矣唐以后渐详于测北极与二十四气所得晷景互相参稽唐至元皆据古度法较今度所差不多也唐志言五百三十余里差一度今径直计之定为二百五十里所用者八寸旧尺若十寸尺则二百里而差一度里数不同覈实则一
　　又案以上北极髙度即南北里差
　　明史天文志东西偏度以京师子午线为中而较各地所偏之度凡节气之早晚日食之先后胥视此葢人各以见日出入为东西为卯酉以日中为南为午而东方见日早西方见日迟东西相距三十度则差一时【东方之午乃西方之巳西方之午乃东方之未也】相距九十度则差三时【东方之午乃西方之卯西方之午乃东方之酉也】相距一百八十度则昼夜时刻俱反对矣【东方之午乃西方之子】西洋人汤若望曰天启三年九月十五夜戌初初刻望月食京师初亏在酉初一刻十二分而西洋意大里雅诸国望在昼不见推其初亏在巳正三刻四分相差三时二刻八分以里差计之殆距京师之西九十九度半也故欲定东西偏度必须两地同测一月食较其时刻若早六十分时之二则为偏西一度迟六十分时之二则为偏东一度【节气之迟早亦同】今各省差数未得测验据广舆图计里之方约畧条列或不致甚舛也南京应天府福建福州府并偏东一度山东济南府偏东一度十五分山西太原府偏西六度湖广武昌府河南开封府偏西三度四十五分陜西西安府广西桂林府偏西八度半浙江杭州府偏东三度江西南昌府偏西二度半广东广州府偏西五度四川成都府偏西十三度贵州贵阳府偏西九度牛云南云南府偏西十七度【右偏度载崇祯新书未暇分测度数实多未确存之以备考订云】
　　蕙田案以上东西偏度即东西里差
　　右测日景求地中以定里差

　　五礼通考卷一百八十四
<经部,礼类,通礼之属,五礼通考>
　　钦定四库全书
　　五礼通考卷一百八十五
　　刑部尚书秦蕙田撰
　　嘉礼五十八
　　观象授时
　　书尧典日中星鸟以殷仲春【传日中谓春分之日鸟南方朱鸟七宿殷正也春分之昏鸟星毕见以正仲春之气节转以摧季孟则可知】目水星火以正仲夏【传永长也谓夏至之日火苍龙之中星举中则七星见可知以正仲夏之气节季孟亦可知】宵中星虚以殷仲秋【传宵夜也春言日秋言夜互相备虚武之中星亦言七星皆以秋分日见以正三秋】日短星昴以正仲冬【传日短冬至之日昴白虎之中星亦以七星并见以正冬之三节　疏马融云古制刻漏昼夜百刻昼长六十刻夜短四十刻昼短四十刻夜长六十刻昼中五十刻夜亦五十刻融之此言据日出见为説天之昼夜以日出入为分人之昼夜以昏明为限日未出前二刻半为明日入后二刻半为昏损夜五刻以禆于昼则昼多于夜复校五刻古今数术与大史所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细候之法则校常法半刻也从春分至于夏至昼渐长増九刻半夏至至于秋分所减亦如之从秋分至于冬至昼渐短减十刻半从冬至至于春分其増亦如之又于每气之间増减刻数有多有少不可通而为率汉初未能审知率九日増减一刻和帝时待诏霍融始请改之曲礼説军陈象天之行前朱雀后武左青龙右白虎雀即鸟也武谓龟甲捍御故变文武焉是天星有龙虎鸟龟之形也四方皆有七宿各成一形东方成龙形西方成虎形皆南首而北尾南方成鸟形北方成龟形皆西首而东尾以南方之宿象鸟故言鸟谓朱鸟七宿也此经举宿为文不类春言星鸟总举七宿夏言星火独指房心虚昴惟举一宿文不同者互相通也计仲春日在奎娄而入于酉地则初昏之时井鬼在午栁星张在巳轸翼在辰是朱鸟七宿皆得见也天道左旋日体右行故星见之方与四时相逆春则南方见夏则东方见秋则北方见冬则西方见此则势自当然马融郑以为星鸟星火谓正在南方春分之昏七星中仲夏之昏心星中秋分之昏虚星中冬至之昏昴星中皆举正中之星不为一方尽见此其与孔异也至于举仲月以统一时亦与孔同王肃亦以星鸟之属为昏中之星其要异者以所宅为孟月日中星永为仲月星鸟星火为季月以殷以正皆总三时之月读仲为中言各正三月之中气也以马融郑之言不合天象星火之属仲月未中故为每时皆歴陈三月言日以正仲春以正春之三月中气若正春之三月中当言以正春中不应言以正仲春王氏之説非文势也孔氏直取毕见稍为迂濶比诸王马于理最优计七宿房在其中但房心连体心统其名左言火中火见诗称七月流火皆指房心为火故曰火苍龙之中星特举一星与鸟不类故曰举中则七星见可知计仲夏日在东井而入于酉地即初昏之时角亢在午氐房心在巳尾箕在辰是东方七宿皆得见也北方七宿则虚为中故虚为武之中星计仲秋日在角亢而入于酉地初昏之时斗牛在午女虚危在巳室壁在辰举虚中星言之亦言七星皆以秋分之日昏时并见以正秋之三月】
　　【齐氏召南曰孔疏于日短星昴以正仲冬似脱正义一叚尧时冬至日躔所在术家多以意説宋何承天隋袁充皆谓日在湏女十度已为近之唐一行直谓日在虚一则星火星昴皆以仲月昏中得其解矣】潘氏士遴曰凡测星治地令平规而圜之径二十步一尺七寸四分寸之二【六尺为步】周三百六十五寸二十五分【一尺为一度以象周天之数】立一表于地规之中命曰中表【不动从表之北向南而望星】置一表于正南之经头命曰逰仪之表【每日逐星西过以尺量其下去所表之数每一尺为一度】候星以牵牛为始【望星在正南之昏时为法】从此以后日西过经八日昏时女星来中故牛为八度复候女星至十二日后虚星来中故为十二度复候虚星至十日后危星来故虚为十度
