<!-- { "loadSidebar": true } -->
　　旧唐书元宗本纪天宝五载夏五月庚申勅今后毎至旬节休暇中书门下文武百僚不须入朝外官不须衙集
　　通典天宝六载九月勅自今以后毎朔望于常仪一刻进外办毎坐唤仗令朝官从容至閤门入至障外不须趋走百司无事至午后放归无为守成宜知朕意
　　蕙田案入閤之礼始于此
　　文献通考入閤唐制起于天宝明皇以无为守成诏宴朝唤仗百官从容至閤门入盖唐前含元殿非正至大朝防不御次宣政殿谓之正衙毎坐朝必立仗于正衙或御紫宸殿即唤正衙仗自宣政殿两门而入是谓东西上閤门故谓之入閤其后遂为常朝之仪
　　宋史礼志唐制天子日御正衙以见羣臣必立仗朔望荐食陵寝不能临前殿则御便殿乃自正衙唤仗由宣政两门而入是谓东西上閤门羣臣俟于正衙者因随以入故谓之入閤五代以来正衙既废而入閤亦希阔不讲宋复行之
　　蕙田案通考与宋志所载入閤之説不同今以册府元考之则通考为得之矣盖唐制正衙毎日有立仗宗以正衙体严而御便殿以接羣下唤仗入閤示无为守成之意故不特朔望入閤常日亦可入閤何者御便殿原无常期也册府元载大歴中间日坐朝双日不复入閤然则入閤可间日行之何必朔望耶册府元又云故事朔望日皇帝御宣政殿谓之大朝【此即开元礼所载】元宗始以朔望陵寝荐食不听政其后遂以为常宪宗元和十年三月朔御延英殿召对宰臣特以事召非故事也夫入閤接见羣臣所以听政曰不听政则并入閤亦废之矣且入閤之仪于紫宸殿行之虽云便殿固内朝之正殿也延英则非正殿矣朔望荐食延英且不御况御紫宸乎窃意天宝以后元宗怠于政事始则借为守成之名变正衙之朝而为入閤继则借荐食陵寝之説并朔望入閤亦废之其后习以为常有常日入閤无朔望入閤矣徳宗以后率于延英召对宰臣而常日入閤又复不讲至敬宗复入閤之仪则专于朔望行之此礼之变也宋志以朔望荐食不听政亦起于元宗遂与入閤并为一事误矣
　　又案宋张洎宋庠宋敏求皆以入閤为唐只日紫宸殿受常朝之仪不云朔望其説得之
　　册府元天宝六载正月诏曰今胜残在运无事为心顾此朝仪当符至理既时非旰食将致升平而廷设杀刑何成在宥其每日立仗食及杖鍉等并宜停废十一月辛夘朔引朝集使及贡举人见十二月丙寅仗下后百官于尚书省阅贡物
　　通典天宝十二载十一月御史中丞吉温奏请京宫朔望朝着朱衣袴褶五品以上着珂制曰可
　　蕙田案此朱衣袴褶之始
　　文献通考肃宗乾元三年勅员外郎五品以上常官自今以后非朔望日许不入贼平之后依旧常叅【时安史据河洛】通典代宗广徳二年勅常官遇泥雨准仪制令例停朝今军国事殷若准式停恐有废阙泥既深阻许延三刻传防待道路通依常式以后亦宜准此
　　册府元大歴九年十一月是时四方无事间日坐朝双日不复入閤
　　十二年八月以久雨宥常百寮不许御史防班旧唐书徳宗本纪建中元年十一月辛酉朔朝集使及贡士见于宣政殿兵兴以来四方州府不上计内外不防同者二十五年至此始复旧典【州府计吏至者一百七十有三】文献通考建中二年御史中丞窦防奏准仪制令泥雨合停朝防伏以军国事殷恐有废阙请令毎司长官一人入朝有两员并副贰亦许分日其夜甚雨至明不止许令仗下到廊食讫入中书其余官及王府长官并请停朝任于本司勾当公事泥雨经旬亦望准此【是年举故事置武班朝　其廊下食等亦宜加给】
　　册府元贞元元年七月闗中蝗食禾稼无孑遗八月甲子诏不御正殿奏事悉于延英庚寅视朝于延英殿羣臣列位于延英殿门外申甲子之诏也丁丑雨戊寅中书门下上言陛下前以愆阳经时避居正殿凡在臣庶无任兢惶今至诚感通嘉雨霑洽凶渠授首同类格心臣等敢昧死请自今以后依常仪御正殿诏曰可
　　蕙田案开延英殿始见于此
　　文献通考开延英仪内中有公事商量即防宣头付閤门开延英閤门翻宣申中书并防正衙门如中书有公事敷奏即宰臣入防子奏请开延英祗是宰臣赴对閤门使奏宰臣某已下延英候对宣徽使殿上宣通次閤门使奏中书门下到次宣徽使唤次閤门使传声唤次通事舍人引宰臣当殿立赞两拜搢笏舞蹈又三拜奏圣躬万福又两拜金口宣上来又两拜通事舍人引上殿至御座前又两拜问圣体皇帝宣安又两拜三呼万嵗各分班案前立定两枢密使在御榻两面祗候其余臣僚并约赴外次奏事讫宣赐茶又两拜三呼万嵗赐坐吃茶对讫下殿两拜宣赐酒食舞蹈谢恩讫宣徽使喝好去就中书吃食延英毕次两省官转对閤门使当殿奏某已下转对宣徽使殿上宣通次閤门使奏某已下到次宣徽使唤次閤门使传声唤次通事舍人引当殿立定赞两拜搢笏舞蹈又三拜奏圣躬万福又两拜殿下奏事讫宣赐酒食又两拜舞蹈谢讫閤门使喝好去南班揖殿出于省就食次对官御史中丞三司使京兆尹并各奏所司公事次閤门使奏某祗候次对宣徽使殿上宣通次閤门使奏某到次宣徽使唤次閤门使传声唤次通事舍人引当殿立定赞两拜搢笏舞蹈三呼万嵗又三拜讫奏圣躬万福又两拜奏所司公事宣赐酒食又两拜舞蹈谢讫閤门使喝好去南班揖殿出于客省就食合赴延英中谢官文武两班三品及御史中丞左右丞诸侍郎諌议给事中书舍人并诸道节度观察防御练使刺史两县令皆入谢并通唤文武四品以下及诸道行军司马节度副使两使判官书记支使推巡令录等旧例并不对中谢祗于正衙朝谢
　　蕙田案马氏通考载开延英仪于贞元二年勅之后然閤门使宣徽使三司使唐时无此官制而宋又无开延英之仪当是五代所定之仪或昭宣帝时开延英有之今不可定以延英奏事始于贞元故附见于此并存疑以俟考
　　旧唐书徳宗本纪贞元三年春三月庚寅诏今年朝集使宜停
　　文献通考贞元七年诏常叅官入閤不得奔走其有周以下丧者禁襂服朝防复衣绫袍金玉带初金吾将军沈房有弟防公服不衣襂服入门上问宰臣董晋对曰准式朝官有周以下防者许服絁缦衣不合浅色上曰南班何得有之对曰因循而然又曰在式朝官皆以绫为袍五品以上服金玉带取其文防华饰以奉上也昔尚书郎含香此意也
　　册府元贞元十三年正月御史台奏诸司常文武隔假三月以上并横行假其武班毎日先配九六比来或经冬至及嵗首寒食等三节假满不是本配入日并不横行事实乖阙请从今以后毎经三节假满不是本配入日其前件官请依文官例横行假庶几周行式序可之五月帝以累月天阴街鼓声暗百官入朝多走马奔驰令宣示宰臣及百官曰卿等朝谒是常或阴雨不闻鼓声则不免奔波走马忽有坠损深轸朕怀自今以后纵鼓声差池亦不得走马并时暑稍甚及雨雪泥潦亦量放朝宰臣等上表陈谢
　　文献通考宪宗元和元年三月准吏部兵部尚书侍郎郎官并礼部侍郎御史中丞武元衡奏近起十月至来年三月称在举限内不奉朝令式无文礼敬斯阙一年之内半嵗不朝去贞元十二年中丞王顔奉勅厘革载在明文寻又因循輙自更改若以兵吏礼部举选限内事繁即中书门下御史台度支京兆府公事至重朝请如常又况旬节已赐归休常又许分日一月之内才奉十日朝其间甚热甚寒皆蒙班放臣以为王顔举奏甚详当时勅文甚备准贞元十一年四月勅防自今以后永为常式他年妄改条请委台司弹奏庶使班行式叙典法无亏依奏
　　旧唐书宪宗本纪元和元年三月己未武元衡奏常官兼御史大夫中丞者准检校省官例立在本品同类之上
　　二年十二月癸亥御史台奏文武常官准乾元元年三月十四日勅如有朝堂相吊慰及跪拜待漏行立失序语笑喧哗入衙入閤执笏不端行立迟慢立班不正趋拜失仪言语微喧穿班穿仗出入閤门无故离位廊下饮食行坐失仪諠閙入朝及退不从正衙出入非公事入中书等毎犯夺一月俸班列不肃所由指摘犹或饰非即具闻奏贬责臣等商量于旧条毎罚各减一半所贵有犯必举从之
　　册府元元和二年二月己巳宰臣延英罢对起居舍人郑随次对诏入面受进止令宣付两省供奉官自今以后有事即进状来其次对宜停初贞元七年诏毎御延英引见常官二人访以政道谓之次对官所以广视听也宰臣奏罢时议非之六月丁巳朔百官初入待漏院候禁门启入朝故事建福望仙等门昏而阖五更而启与诸里门同时至徳中有吐蕃内自金吾仗亡命因勅晩开宰相待漏于太仆寺车坊至是始命有司各据班品置院于建福门外
　　唐国史补旧百官早朝必立马于望仙建福门外宰相于光宅车坊以避风雨元和初始制待漏院
　　蕙田案此制待漏院之始
　　册府元元和六年十二月庚午以苦寒放朝五日七年四月壬子开延英对宰臣以下　八年十月丙辰以大雪放朝三日　九年六月癸卯以时暑甚放百官五日参　十年三月壬申朔御延英殿召对宰臣故事朔望日皇帝御宣政殿见羣臣谓之大朝元宗始以朔望陵寝荐食不听政其后遂以为常今之见宰臣特以事召也　六月勅御史台自今以后常叅官入朝以见到人名衔进来其朔望及双日莫进
　　旧唐书宪宗本纪元和十四年上谓宰臣曰天下事重一日不可旷废若遇连假不坐有事即诣延英请对崔羣以残暑方甚目同列将退上止之曰数日一见卿等时虽暑热朕不为劳久之方罢
　　册府元穆宗长庆二年八月诏曰夏秋之间常多水潦如縁暮夜暴雨道路不通车马宜便放其日朝委御史台勾当仍毎日奏如雨不至甚即不在此例敬宗以长庆四年正月即位二月辛丑御紫宸殿羣臣初展入閤之仪
　　叶氏梦得曰唐正衙日见羣臣百官皆在谓之常防唤仗入閤百官亦随以入则唐制天子未尝不日见百官也其后不御正衙紫宸所见惟大臣及内诸司百官俟朝于正衙者传闻不坐即退则百官无复见天子矣敬宗再举入閤礼之后百官复存朔望两朝
　　唐书李渤传渤諌议大夫时敬宗晏朝紫宸入閤帝久不出羣臣立屏外至顿仆渤见宰相曰昨论晏朝事今益晩是諌官不能移人主意渤请出閤待罪防唤仗乃止退上疏曰今日入閤陛下不时见羣臣羣臣皆布路跛倚夫跛形诸外则忧思结诸内忧倦既积灾衅必生小则为旱为孽大则为兵为乱礼三諌不听则逃之陛下新即位臣至三諌恐危及社稷又言左右常侍职规諌循黙不事若设官不责实不如罢之
　　旧唐书文宗本纪太和元年六月辛卯朔勅文武常叅官朝叅不到据料钱多少毎贯罚二十五文
　　册府元开成元年正月己酉诏以入閤日次对官班退立于东阶松树下须宰臣奏事毕齐至香案前各言本司事左右起居又待次对官奏事毕方出
　　旧唐书昭宣帝本纪天祐二年十二月辛丑勅汉宣帝中兴五日一听朝歴代通规永为常式近代不循旧仪辍隳制度致奸邪之得计致临视之失常须守旧规以循定制宜毎月只许一五九日开延英计九度其入閤日仍于延英日一度指挥如有大叚公事中书门下具牓子奏请开延英不计日数付所司又勅宫嫔女职本备内任近年以来稍失仪制宫人出内宣命寀御叅随侍朝乃失旧规须为永制今后毎遇延英坐朝日只令小黄门祗候引从宫人不得擅出内门庶循典仪免至纷杂
