<!-- { "loadSidebar": true } -->
　　大雅生民厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷【传生民本后稷也姜姓也后稷之母配髙辛氏帝焉禋敬弗去也去无子求有子古者必立郊禖焉鸟至之日以太牢嗣于郊禖天子亲往后妃率九嫔御乃礼天子所御带以弓韣授以弓矢于郊禖之前履践也帝髙辛氏之帝也武迹敏疾也从于帝而见于天将事齐敏也　笺弗之言祓也姜嫄之生后稷如何乎乃禋祀上帝于郊禖以祓除其无子之疾而得其福也帝上帝也敏拇也介左右也夙之言肃也祀郊禖之时时则有大人之迹姜嫄履之足不能满履其拇指之处心体歆歆然其左右所止住如有人道感己者也于是遂有身　疏禋祀郊禖之时其夫髙辛氏帝率与俱行姜嫄随帝之后践履帝迹行事敬而敏疾故为神歆享既享其祭则爱而佑之于是为天神所美大为福禄所依止即得懐娠则震动而有身经言禋祀未知所祀之神故云古者必立郊禖焉言此祀祀郊禖也知者以妇人无外事不因求子之祭无有出国之理又禋祀以求子惟禖为然故知禋祀是祀禖也自鸟至之日以下皆月令文所异者惟彼郊作髙耳于祀之时乃以醴酒礼天子所御谓己被幸有娠者也使太祝酌酒饮之于郊禖之庭以神之恵光显之也既饮之酒又带以弓之韣衣授以弓矢使执之于郊禖之前弓矢者男子之事使之带弓衣执弓矢冀其所生为男也郑于月令之注其意则然惟髙禖异耳故郑注云高辛氏之世鸟遗鳦卵简狄吞之而生契后王以为禖官嘉祥而立其祀焉以为由髙辛有嘉祥故称髙禖蔡邕月令章句云髙禖祀名高犹尊也禖犹媒也言争先见之象谓之人先毛于此及鸟传皆依作郊禖则读髙为郊下传云从于帝而见于天则此祭为祭天不祭人先也于郊故谓之郊不由髙辛亦不以髙为尊也郊天用特牲而此祭天用太牢者以兼祭先禖之神异于常郊故也郑于此笺亦云禋祀上帝于郊禖则后稷未生之前已有郊禖之祀矣而月令注以为简狄吞鳦卵生契后王以为嘉祥而立其祀又以契之后王始立此祀二义不同者郑记王权有此问焦乔答云先契之时以自有禖氏祓除之祀位在南郊盖以鸟至之日祀之矣然得禋祀乃于上帝也娀简吞鳦有子之后后王以为禖官嘉祥祀之以配帝谓之髙禖毛传亦云郊禖者以古自有于郊克禋之义又据礼之成文耳祀天而以先禖配之义如后土祀以为社此是郑冲弟子为说以申郑义其意言髙辛己前祭天于郊亦以先禖配之谓之郊禖至高辛之世以有吞鳦之事以为禖之嘉祥又以髙辛之世禖配此祭故改之而为髙禖故此笺从传为郊祀礼解其高义后王以为禖官嘉祥而立其祀谓立禖以配郊非谓立郊求子始于后王郑意或当然也如此为说可得合诗礼二注耳然礼注为髙辛之世者谓髙辛之后世子孙犹号髙辛其时简狄吞鳦卵生契如此得与稷同时为尧臣耳】
　　【朱子集传民人也谓周人也时是也姜嫄炎帝后姜姓有邰氏女名嫄为髙辛之世妃精意以享谓之禋祀祀郊禖也弗之言祓也祓无子求有子也古者立郊禖盖祭天于郊而以先媒配也变媒言禖者神之也其礼以鸟至之日用太牢祀之天子亲往后率九嫔御乃礼天子所御带以弓韣授以弓矢于郊禖之前也履践也帝上帝也武迹敏拇歆动也犹惊异也介大也震娠也夙肃也生子者及月辰居侧室也育养也姜嫄出祀郊禖见大人迹而履其拇遂歆歆然如有人道之感于是即其所大所止之处而震动有娠乃周人所由以生之始也】
　　蕙田案集传云祀天于郊而以先媒配据祀髙禖在仲春之月冬至圜丘孟春祈谷皆是郊天不闻仲春之月又有郊天一祭恐不必如此说
　　【罗氏泌路史臯禖之神女娲是享末世已失其源谓为娀简之所托者疏矣昔者骀姜从喾郊禖则郊媒之礼古先之世有之矣娀骀同列岂得为娀简哉而五经异义乃以为简狄吞乙卵而生子后王以为禖官嘉祥从而祠之故王权为问谓旧注以言先商之时未有髙禖生民禋祀以祓无子而姜嫄禋祀上帝以生契则郊禖非立于生契之后郑志焦乔答云先商之时自有禖氏祓除之祀位在南郊以鸟至之日祠之彼其所禋乃于上帝至娀简吞鳦之后后王乃复祠之以配帝若昔先媒则废之矣斯说为覈然乃不知其为女皇至商而祀简狄迨周而祭姜嫄时各推其本而配之亦犹后稷之神古祠帝柱逮周而易以弃事资沿革随世而有变易此蔡邕所以谓禖神髙辛以前之所旧有不由于高辛也束晳云臯禖者人之先也卢植乃云鸟至时隂阳中而万物生于是以三牲请于髙禖之神因其明显故谓之髙因其求子故谓之禖而古有禖氏之官因以为之神斯得之矣秦废典祀及汉武晚无子于是始立禖祠城南下洎北齐爰以太昊配之青帝坛之南郊旁隋唐因之及皇朝景祐四年乃以春分之日坛于南郊祠青帝而配以伏羲与喾犹不及女祸云】
　　【严氏粲曰姜嫄为髙辛氏后世子孙之妃能精意以享能备礼以祀祈于高禖之神以祓除其无子之疾天帝本无迹今其来格若有歩武之迹姜嫄奉祀周旋若随天帝之步武即有所感也履帝武言祭神如神在洋洋乎如在其左右也敏歆言感动之速大意言上帝降格即有身耳不必如郑氏说歆歆然如有人道感己也于是神介助之依止之则震动而有身则夙早而不迟则生产之则长育之是为后稷也閟宫言弥月不迟谓满十月即生是早也】
　　【何氏楷世本古义曰尧既嗣喾为帝则为喾后者当属尧之子孙稷不得为喾后此周人所以特立姜嫄之庙而咏歌亦止及嫄彼有为尔也然祭法言周人禘喾而郊稷者所谓禘者乃推其始祖之所自出而以始祖配之也则周人亦何甞不祀喾乎又嫄若非喾妃则何得行郊禖之礼此理甚明无容曲说黄子道周云髙禖或曰髙辛氏或曰有俪氏郑氏曰礼于高禖之下其子必得天材盖古云然也又蔡邕束晳皆云髙禖人之先也陈际泰云祓祓除之义所以祷于郊以祓除不祥故用弓矢后世射弧星即其遗也殷大白云敏即肤敏之敏歆即歆居之歆孔氏解姜嫄得践帝迹所由以髙辛之帝亲行禋祀姜嫄行在后而践帝之迹即上传所云后妃率九嫔御是也践足者直谓随后行耳非必以足蹑其践地之处也将事齐敏者谓行祀天之事齐敬而速疾也鬼神食气谓之歆谓祭而神享之也文献通考载宋髙宗十六年礼部言窃详生民之诗言履帝武敏歆先儒以敏为拇谓姜嫄履巨迹之拇以歆郊禖之神是生后稷以为从帝喾祀禖神之应其说颇附防鸟生契之意如诗言绳其祖武传言夫子歩亦歩趋亦趋皆继踵相因循之意帝喾引禖祀之礼姜嫄踵而行之疾而不迟故上帝所歆居然生子以见视履考祥其应亦速而后世弗深考经防传注怪诡禨祥并为一谈至北齐妃嫔参享黩而不蠲去礼逾逺歴世非之】蕙田案履帝武敏歆其说难解严氏何氏之说颇为近理何氏似较长也
　　鲁颂閟宫有侐实实枚枚【传先妣姜嫄之庙在周常闭而无事孟仲子曰是禖宫也侐清净也实实广大也枚枚砻密也　疏孟仲子云是谓禖宫盖以姜嫄祈郊禖而生后稷故名姜嫄之庙曰禖宫】
　　朱子集传閟深闭也宫庙也时盖修之故诗人歌咏其事以为颂祷之词
　　史记殷本纪曰契母曰简狄为帝喾妃三人行浴见鸟卵取之因孕生契
　　三代世表曰后稷母为姜嫄出见大人迹而履践之知于身则生后稷
　　禇少孙曰稷契之父皆黄帝之子也诗言契生于卵后稷人迹者欲见其有天命精诚之意耳奈何无父而生乎
　　路史女皇氏女娲太昊氏之女弟出于承匡生而神灵亡景亡少佐太昊祷于神祗而为女妇正姓氏职婚婣通行媒以重万民之判是曰神媒治百有三十载而落以其载媒是以后世有国是祀为髙禖之神因典祠焉
　　五经通义王者祭天地仲春后妃郊禖亦祭天地也五经异义郑曰鸟至之日以太牢祀于髙禖注曰髙辛氏之世娀简狄吞燕子而生契后王以为禖官嘉祥其祀焉王权问曰以注言之先商之时未有髙禖生民诗曰克禋克祀以弗无子传以为古者必以郊禖焉姜嫄禋祀上帝而生稷是则郊媒之祀非以生契之后立也焦乔答曰先商之时自必有禖氏祓除之祀位在南郊盖亦以鸟至之日祀之矣然其所禋乃于上帝娀简狄吞鳯子之后后王以为禖官嘉祥祀之以配帝谓之髙禖
　　月令广义祀高禖以请子请子必以乙至之日者春分来秋分去开生之候鸟帝少昊司命之官也蕙田案注疏言祀天而以髙禖配后世遂有坛祀于南郊者非也南郊乃祭昊天上帝之所岂可杂以他神且因祀髙禖而及上帝尤为倒置考晋以后俱祀青帝庶或近之
　　右经传祀髙禖
　　隋书礼仪志汉武帝年二十九乃得太子甚喜为立禖祀于城南祀以特牲因有其祀
　　汉书戾太子传初上年二十九始得太子甚喜为立禖祀使东方朔枚臯作禖祝
　　东方朔传朔之文词有皇太子生禖赋
　　枚乗传乗孽子臯武帝春秋二十九乃得皇子羣臣喜故臯与东方朔作皇太子生赋及立皇子禖祝受诏所为皆不从故事重皇子也
　　通典晋博士束晳云汉武帝晚得太子始为立高禖之祠髙禖者人之先也故立石以为主而祀之以太牢也
　　蕙田案武帝元朔元年皇太子生为立禖师古曰求子之神也令臯作祭祀之文见戾太子传及枚臯传髙禖之见于汉书者止此
　　后汉书礼仪志仲春之月立髙禖祠于城南祀以特牲通典魏禖坛有石青龙中造许慎云山阳人以石为主
　　隋书礼仪志礼仲春以鸟至之日用太牢祀于髙禖晋恵帝元康六年髙禖坛上石中破为二诏问石毁今应复不博士议礼无髙禖置石之文未知造设所由既已毁破可无改造更下西府博议而束晳议以石在坛上盖主道也祭器敝则埋而置新今宜埋而更造不宜遂废此议不用后得髙堂隆故事魏青龙中造立此石诏更镌石令如旧置髙禖坛上埋破石入地一丈晋束晳髙禖坛石议元康六年髙禖坛上石破为二段诏书问置此石几时出何经典今应复否博士议礼无髙禖置石之文未知设造所由既已毁破无可改造说髙辛氏有简狄吞卵之祥今此石有吞卵之象盖俗说所为而史籍无记可但收聚复于旧处而已太常以为吞卵之言盖是逸俗之失义因令毁破便宜废除下四府博士议赋曹属束晳议后得高堂隆故事诏更置石如旧夫未详其置之故而欲必其可除之理不可然案郊祀志秦汉不祀郊禖汉武帝五子传武帝晚得太子始为立禖其事未之能审许慎五经异说云山阳民祭皆以石为主然则石之为主繇来尚矣祭礼防祭器敝则埋之而改置新石今破则宜埋而更造不宜遂废收集破石积之故处于礼无依于事不肃愚所未安也
　　通志宋元嘉中得晋郊禖之石或曰百姓祀其傍或谓之落星也
　　隋书礼仪志梁太庙北门内道西有石文如竹叶小屋覆之宋元嘉中修庙所得陆澄以为孝武时郊禖之石然则江左亦有此礼矣
