<!-- { "loadSidebar": true } -->
　　蕙田案周礼无大司成一官郑以记有父师司成之语因以师氏当之其説良是葢大司乐者春官之属师氏者地官之属其秩则皆中大夫其职则皆主于教国子者也或曰师氏所掌者虎门之小学耳其得论説于大学之东序何也曰师氏掌以媺诏王为王亲近之臣王举则从未尝离左右惟虎门之左其地既近而世子与贵游子弟人数又少故得教之至于太学则地距王宫稍逺而国子俊造咸在人数众多故特设大司乐使教之而仍令师氏兼之焉大学之教小学正诏其仪大乐正授其数然后师氏论説其义理之深浅才能之优劣谓之大司成者总其大成耳非如乐正之朝夕授业也记云乐正司业父师司成盖谓此王氏以大司成即大司乐误矣
　　观承案以师氏为大司成据父师司成一语最为确当其实即在康成旧注中人自忽焉不察耳三礼注疏之可贵如此
　　学记大学始教皮弁祭菜示敬道也【注皮弁天子之朝朝服也祭菜礼先圣先师菜谓芹藻之属】宵雅肄三官其如也【注宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗为始学者习之所以劝之以官且取上下相和厚】入学鼔箧孙其业也【注鼔箧声鼓警众乃发箧出所治经业也孙犹恭顺也】夏楚二物收其威也【注夏槄也楚荆也二者所以扑挞犯礼者收谓收敛整齐之威威仪也】未卜禘不视学游其志也【注游暇学者之志意】时观而弗语存其心也【□使之悱悱愤愤然后启发也】幼者聴而弗问学不躐等也【注学教也教之长穉】此七者教之大伦也【注伦理也自大学始教至此其义七也】记曰凡学官先事士先志其此之谓乎【注官居官者也士学士也　疏熊氏云始教谓始立学教皮弁祭菜者天子使有司服皮弁祭先圣先师以苹藻之莱也若学士春始入学唯得祭先师不祭先圣皇氏以为始教谓春时学士始入学也其义恐非入学鼔箧者谓学士入学之时大胥之官先击鼔以召之学者既至发其筐箧以出其书也未卜禘不视学皇氏云禘大祭在于夏天子诸侯视学之时必在禘祭之后禘是大祭必先卜故连言之时观而弗语谓教者时时观之而不丁宁告语欲使学者存其心也幼者聴而弗问者教学之法若有疑滞未晓必须问师则幼者但听长者解説不得辄问推长者谘问幼者但听之耳】大学之教也时教必有正业退息必有居【注有居有常居也】学不学操缦不能安【注操缦杂弄】不学博依不能安诗【注博依广譬喻也依或为衣】不学杂服不能安礼【注杂服冕服皮弁之属杂或为雅】不兴其艺不能乐学【注兴之言喜也歆也艺谓礼乐射御书数】故君子之于学也藏焉修焉息焉游焉【注藏谓怀抱之修习也息谓作劳休止谓之息游谓闲暇无事谓之游】夫然故安其学而亲其师乐其友而信其道是以虽离师传而不反也兑命曰敬孙务时敏厥修乃来其此之谓乎【注敬孙敬道孙业也敏疾也　疏琴瑟之属学之须渐言人将学琴瑟若不先学调杂弄则手指不便不能安正其也欲学诗先依倚广博譬喻若不学广博譬喻则不能安善其诗也礼经正体在于服章以表贵贱若欲学礼而不能明杂衣服则心不能安善于礼也不兴其艺不能乐学者总结上三事并先从小起义也】
　　张子曰服事也杂服洒埽应对投壶沃盥细碎之事又曰道本至乐古之教人必使有以乐之者如操缦博依杂服如此已心乐乐则道义生今无此以致乐专义理自得以为乐然学者太苦思不从容第恐进鋭退速苦其难而不知其益莫能安乐也礼乐之文如琴瑟笙磬古人皆能之以中制节射御亦必合于礼乐之文如不失其驰舍矢如破驺虞和鸾动必相应也书数其用虽小伹施于简策然莫不出于学故人有倦时又用此以游其志所以使之乐学也朱子曰注疏读时字居字句絶而学字自为一句恐非文意当以也字学字为句絶时教如春夏礼乐秋冬诗书之类居学谓居其所学如易之言居业盖常时所习如下文操缦博依兴艺藏修息游之类所以学者能安其学而信其道
　　今之教者呻其占毕多其讯【注呻吟也占视也简谓之毕讯问也言今之师自不晓经之义伹吟诵其所视简之文多其难问也】言及于数【注其发言出説不首其义动云有所法象而已】进而不顾其安【注务其所诵多不惟其未晓】使人不由其诚【注使学者诵之而为之説不用其诚】教人不尽其材【注材道也谓师有所隠也】其施之也悖其求之也佛【注教者言非则学者失问】夫然故隠其学而疾其师苦其难而不知其益也【注隠不称扬也不知其益若无益然】虽终其业其去之必速【注学不心解则忘之易】教之不刑其此之由乎【注刑犹成也】朱子曰数谓刑名度数言及于数欲以穷学者之未知非求其本也隠其学谓以其学为幽隠而难知
　　大学之法禁于未发之谓豫【注未发情欲未生谓年十五时】当其可之谓时【注可谓年二十成人时】不陵节而施之谓孙【注不陵节谓不教长者才者以小教幼者钝者以大也施犹教也孙顺也】相观而善之谓摩【注不并问则教者思专也摩相切磋也】此四者教之所由兴也
　　朱子曰预爲之防其事不一不必皆谓十五时也当其可谓适当其可告之时事亦不一不当以年为断观人之能而于已有益如以两物相摩而各得其助也
　　发然后禁则扞格而不胜【注教不能胜其情欲格读如冻之扞坚不可入之貌】时过然后学则勤苦而难成【注时过则思放也】杂施而不孙则壊乱而不修【注小者不达大者难识学者所惑也】独学而无友则孤陋而寡闻【注不相观也】燕朋逆其师【注燕犹亵也防其朋友】燕辟废其学【注防师之譬喻】此六者教之所由废也【注废弛】
　　朱子曰燕朋是私亵之友所谓损者三友之类燕辟谓私亵之谈无益于学而反有所害也
　　君子既知教之所由兴又知教之所由废然后可以为人师也故君子之教喻也道而弗牵强而弗抑开而弗达道而弗牵则和强而弗抑则易开而弗达则思和易以思可谓善喻矣【疏此一节明君子教人方便善诱之事】学者有四失教者必知之人之学也或失则多或失则寡或失则易或失则止此四者心之莫同也【注失于多谓才少者失于寡谓才多者失于易谓好问不识者失于止谓好思不问者】知其心然后能救其失也【注救其失者多与易则抑之寡与止则进之】教也者长善而救其失者也
　　朱子曰为人则多好髙则寡不察则易苦难则止
　　善歌者使人继其声善教者使人继其志【注言为之善者则后人乐放效】其言也约而达防而臧罕譬而喻可谓继志矣【注师説之明则弟子好述之其言少而解臧善也】
　　朱子曰继声继志皆谓微发其端而不究其説使人有所玩索而自得之也
　　君子知至学之难易而知其美恶然后能博喻能博喻然后能为师能为师然后能为长能为长然后能为君【注美恶説之是非也长达官之长】故师也者所以学为君也【注弟子学于师学为君】是故择师不可不慎也【注师善则善】记曰三王四代惟其师此之谓乎【注四代虞夏殷周】
　　凡学之道严师为难【注严尊敬也】师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也【注尸主也为祭主也】大学之礼虽诏于天子无北面所以尊师也【注尊师重道焉不使处臣位也】
　　善学者师逸而功倍又从而庸之不善学者师勤而功半又从而怨之【注庸功也】善问者如攻坚木先其易者后其节目及其乆也相説以解不善问者反此【注言先易后难以渐入】善待问者如撞钟叩之以小者则小鸣叩之以大者则大鸣待其从容然后尽其声不善答问者反此【注从读如富父舂戈之舂舂容谓重撞击也始者一声而已学者既开其端意进而复问乃极説之如撞钟之成声矣】此皆进学之道也【注此皆善问善答也】
　　朱子曰从容正谓声之余韵从容而将尽者也言必答尽所问之意然后止也
　　记问之学不足以为人师【注记问谓豫诵杂难杂説至讲时为学者论之此或时师不心解或学者所未能问】必也其听语乎【注必待其问乃説之】力不能问然后语之语之而不知虽舍之可也
　　良冶之子必学为裘【注仍见其家锢补穿凿之器也补器者其金柔乃合有似于为裘】良弓之子必学为箕【注仍见其家挠角干也挠角干者其材宜调调乃三体相称有似于为杨柳之箕】始驾马者反之车在马前【注以言仍见则贯即事易也　疏始驾者谓马子始学驾车之时驾马之法本在车前今将马子系随车后而行使此驹日日见车之行惯习而后驾之不复惊也】君子察于此三者可以有志于学矣【注仍读先王之道则为来事不惑】
　　古之学者比物丑类【注以事相况而为之丑犹比也】鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲【注当犹主也五服斩衰至缌麻之亲】
　　君子曰大徳不官【注谓君也】大道不器【注谓圣人之道不如器施于一物】大信不约【注谓若胥命于蒲无盟约】大时不齐【注或时以生或时以死】察于此四者可以有志于本矣【注本立而道生言以学为本则其徳于民无不化于俗无不成】三王之祭川也皆先河而后海或源也或委也此之谓务本【注源泉所来也委流所聚也始出一勺卒成不测　疏源则河也委则海也申明先河而后海】
　　右教学之法
　　大戴礼保傅篇古者王子年八嵗而出就外舍学小艺焉履小节焉束髪而就大学学大艺焉履大节焉居则习礼文行则鸣佩玉升车则闻和鸾之声是以非辟之心无自入也【注小学谓虎闱师保之学也大学王宫之东者束髪谓成童白虎通曰八嵗入小学十五入大学是也此太子之礼尚书大传曰公卿之太子大夫元士嫡子年十三始入小学年二十入大学此王子入学之期也又曰十五年入小学十八入大学者谓诸子姓既成者至十五年入小学其早成者十八入大学内则曰十年出就外傅居宿于外学书计者谓公卿以下教子于家也】
　　朱子曰案虎闱见周礼一作庠门者非是既或恐当作晚
　　尚书大传古之帝王必立大学小学使公卿之大子元士大夫之子十有三年始入小学见小节焉践小义焉二十入大学见大节焉践大义焉故小师取小学之贤者登之大学大师取大学之贤者登之天子
　　程子曰古者八嵗入小学十五入大学择其才可教者聚之不肖者复之农畞盖士农不易业既入学则不治农然后士农判古之士者自十五入学至四十方仕中间自有二十五年学又无利可趋则所志可知须去趋善便自此成徳后之人自童稚间已有汲汲趋利之意何由得向善其古人必使四十而仕然后志定只营衣食却无害惟利禄之诱最害人
　　汉书食货志八嵗入小学学六甲五方书计之事始知室家长幼之节十五入大学学先圣礼乐而知朝廷君臣之礼
　　右入学
