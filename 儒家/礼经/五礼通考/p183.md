<!-- { "loadSidebar": true } -->
　　良耜畟畟良耜俶载南亩播厥百谷实函斯活或来瞻女载筐及筥其饟伊黍其笠伊纠其镈斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子宁止杀时犉牡有捄其角以似以续续古之人【疏良耜诗者秋报社稷之乐歌也　传黄牛黒唇曰犉牡社稷之牛角尺　疏释畜直云黒唇以言黒唇明不当与身同色牛之黄者众故知黄牛也某氏亦云黄牛黒唇曰犉取此传为説也地官牧人云凡隂祀用黝牲毛之注云隂祀祭地北郊及社稷也然则社稷用黝牲角以黒而用黄者盖正礼用黝至于报功以社是土神故用黄色仍用黒唇也以经言角辨角之长短故云社稷之牛角尺也王制云祭天地之牛角茧栗宗庙之牛角握宾客之牛角尺社稷之牛卑于宗庙宜与宾客同尺也礼纬稽命徴云宗庙社稷角握此笺不易毛传盖以礼纬难信不据以为正也社稷太牢独云牛者牛三牲为大故特言之】
　　【诗缉黄氏曰载芟言以洽百礼者仍其丰年之庆而百神之祀皆无所缺也良耜言杀时犉牡者则专主祭社稷而言也】
　　白虎通祭社有乐乐记曰乐之施于金石丝竹越于声音用之于宗庙社稷
　　右乐舞
　　礼记郊特牲君南乡于北墉下答隂之义也【注墙谓之墉北墉社内北墙也　疏社既主隂隂宜在北故祭社时以社在南设主坛上北面而君来在北墙下而南向祭之是答隂之义也】
　　白虎通王者自亲祭社稷何社者土地之神也土生万物天下之所主也尊重之故自祭也
　　礼器三献文【注谓祭社稷五祀其神稍尊比羣小祀礼仪为文饰也　疏希冕三章祭社稷五祀故知三献祭社稷五祀也】
　　三献爓【注三献祭社稷五祀爓沈肉于汤也】
　　通典三献礼取血先瘗于所祭之处以为祭始次则礼神以玉尸前荐爓肉及脯醢笾豆王则酌大罍中酒以献尸所谓朝践之献是为一献也至荐熟时宗伯亦摄后酌以亚献所谓再献尸食讫宾长酌酳尸谓之三献
　　右君亲祭三献
　　春秋闵二年左氏传受脤于社【注脤宜社之肉盛以脤器　疏释天云起大事动大众必先有事乎社而后出谓之宜知出兵必祭社祭社名为宜周礼大宗伯以脤膰之礼亲兄弟之国定十四年天王使石尚来归脤知脤是器物可执之以赐人也今言受脤于社明是祭社之肉盛以脤器赐元帅也地官掌蜃祭祀共蜃器之蜃郑云蜃大蛤蜃之器以蜃饰因名焉】
　　右受脤
　　周礼春官肆师社之日涖卜来歳之稼【注社祭土为取财焉卜者问后嵗稼所宜　疏此社亦是秋祭社之日也言涖卜来嵗之稼者祭社有二时谓春祈秋报报者报其成熟之功今卜者来嵗亦如今年宜稼与不但春稼秋穑不言穑而言稼者秋穑由于春稼故据稼而言之郊特牲云社祭土而主隂气也取财于地取法于天故云社祭土而取财焉】
　　【郑氏锷曰诗人言大田多稼以社以方故知稼为田苖之事祭社有二春祈秋报知此社非春祈者以尝与狝无非秋事知此为秋报祭之社也】
　　右卜稼
　　诗大雅绵乃立冢土戎丑攸行
　　尔雅起大事动大众必先有事乎社而后出谓之宜【郭注冢土大社戎丑大众有事祭也周官所谓宜乎社　邢疏孙炎曰大事兵也有事祭也宜求见使祐也此文本解戎丑攸行之意言国家起发军旅之大事以兴动其大众必先有祭事于此社而后出行其祭之名谓之为宜以师行必须宜祭以告社故言戎丑攸行也以兵凶战危虑有负败祭之以求其福宜故谓之宜】
　　春官大祝大师宜于社及军归献于社【疏言大师者王出六军亲行征伐故曰大师云宜于社者军将出宜祭于社即将社主行不用命戮于社及军归献于社者谓征伐有功得囚俘而归献捷于社】
　　【郑氏锷曰大师必载社主与迁庙之主以行故有宜社造社之祭祭社曰宜盖以事宜而祭之非春秋之所报祭】
　　大会同宜于社反行舍奠【注曾子问曰凡告必用牲币反亦如之】
　　【陈氏祥道曰释奠者设牲馔酌奠而已无迎尸以下事古者释奠或施于山川或施于庙社或施于学】
　　小祝有冦戎之事则保郊祀于社【注郑司农云谓保守郊祭诸祀及社无令冦侵犯之杜子春读禩为祀书亦或为祀谓保祀互文郊社皆守而祀之弥灾兵】
　　【郑氏锷曰有冦戎则事出不虞兵自外作则出而保郊四郊兆域皆神之所处人心不安神或失所依小祝事神者也故就其所保而守之以安神也社在国内但祀以弭灾兵可也郑康成以保郊祀于社为一句其説不可用】
　　【黄氏度曰郊非有司所当祀也直保之祀社而已】
　　【王氏昭禹曰保郊以防患祀社以弭兵】
　　肆师凡师甸用牲于社宗则为位【注社军社也宗迁主也　疏云社军社也者在军不用命戮于社又君以军行祓社衅鼓故名军社也郑知宗迁主者曾子问云师行必以迁庙主行载于齐车故知迁主也】
　　【易氏祓曰师甸者田而后用师者必载社之石主祖之木主示有所受命】
　　夏官大司马若师有功则左执律右秉钺以先恺乐献于社【注功胜也律者以聴军声钺所以为将威也　疏赵商问大司乐王师大献则令奏恺乐注云献于祖与此异郑答曰司马主军事之功故献于社大司乐宗伯之属宗伯主宗庙故献于祖若然军有功二处俱献以出军之时告于祖宜于社故反必告也】
　　【王氏详説曰祖本仁故献恺在春官社本义故献恺在秋官】
　　【郑氏锷曰司马主九伐之法故献于社示法隂而行诛伐也】
　　若师不功则厌而奉主车
　　【蔡氏徳晋曰奉主车奉防庙社主之车而归也】
　　礼记王制天子将出征宜乎社
　　大传牧之野武王之大事也既事而退祈于社
　　【陈氏祥道曰武王之出师受命文考类于上帝宜于冢土所以告其伐也既事而退柴于上帝祈于社设奠于牧室所以告其成也】
　　周书泰誓宜于冢土【孔传冢土社也祭社曰宜　疏孙炎曰宜求见福祐也冢训大也社是土神故冢土社也】
　　【林氏之奇曰宜于冢土与王制宜于社其曰宜者亦当是非祭祀之常礼权其事宜以制其礼则谓之宜也】
　　春秋定四年左氏传子鱼曰祝社稷之常也社稷不动祝不出竟官之制也若以军行祓社衅鼓祝奉以从于是乎出竟【注师出先有事祓祷于社谓之宜社于是杀牲以血涂鼔鼙为衅鼔奉社主也】
　　蕙田案以上九条出师祭社
　　周礼夏官大司马仲春教振旅遂以搜田有司表貉誓民鼓遂围禁火弊献禽以祭社【注春田为搜有司大司徒也掌大田役治徒庶之政令表貉立表而貉祭也誓民誓以犯田法之罚也誓曰无干车无自后射立旌遂围禁旌弊争禽而不审者罚以假马禁者虞衡守禽之厉禁也既誓令鼓而围之遂搜田火弊火止也春田主用火因焚莱除陈草皆杀而火止献犹致也属也田止虞人植旌众皆献其所获禽焉诗云言私其豵献豜于公春田主祭社者土方施生也郑司农云貉读为祃祃谓师祭也书亦或为祃　疏此因田猎而祭非月令仲春祭社也郑氏锷曰将田之初有司行表貉之祭司马以军法誓民所谓有司者肆师甸祝也肆师大田猎祭表貉则为位甸祝掌四时之田表貉之祝号则有司谓此二官明矣郑康成以为大司徒无表貉事其説非也】
　　蕙田案此条田猎祭社
　　春官小宗伯凡天地之大灾类社稷宗庙则为位【注祷祈礼轻类者依其正礼而为之　疏天灾谓日月食星辰奔陨地灾谓震裂则类祭社稷及宗庙则亦小宗伯为位祭之】
　　【王氏昭禹曰大灾若日月食山冢崩皆非常之变则合聚社稷宗庙之神而祷祀焉故曰类郑氏锷曰天神曰类而社稷宗庙亦曰类者盖当变故之祭依仿其正礼聚一处以祷祀故以类言之】
　　大祝国有大故天灾弥祀社稷祷祠【注大故兵冦也天灾疫厉水旱也弥犹徧也徧祀社稷及诸所祷既则祠之以报焉】
　　【郑氏锷曰国有灾故祀社稷之神以弭息之始祷祈终报祠皆掌之】
　　春秋襄二十五年左氏传祝祓社【注祓除也　疏周礼女巫掌嵗时祓除衅浴郑云嵗时祓除如今三月上已如水上之类彼言祓除知此祓社是祓除也】
　　周礼夏官小子掌珥于社稷【注郑司农云珥社稷以牲头祭也谓珥读为衈衈者衅礼之事也衈社稷五祀谓始成其宫兆时也　疏先郑云珥以牲头祭汉时祈祷有牲头祭后郑不从者案礼记杂记衅庙之礼云门夹室用鸡其衈皆于屋下衈既为衅礼此刉与衈连文则刉亦是衅礼非祭祀之法何得为牲头祭乎是以后郑为衅法解之】
　　【王氏与之曰珥当为弭如小祝所谓弭兵灾非衅事也】
　　【黄氏度曰社稷人所依以生者故有祷祈之事】
　　诗大雅云汉方社不莫【笺祭四方与社不晚　朱子传曰方祭四方社祭土神也】春秋庄公二十五年六月辛未朔日有食之鼓用牲于社【注鼔伐鼔也用牲以祭社传例曰非常也】
　　秋大水鼔用牲于社于门【注门国门也传例曰亦非常也】
　　文公十五年六月辛丑日有食之鼓用牲于社　左传非礼也日有食之天子不举伐鼓于社诸侯用币于社伐鼓于朝
　　蕙田案以上八条祷祈祭社
　　礼记王制天子将出宜乎社诸侯将出宜乎社【疏此论天子巡守之礼将出谓初出时也知此是巡守者以下别云出征也宜乎社者巡行方事诛杀封割应载社主也云宜者令诛罚得宜又社主乎地也】
　　【马氏晞孟曰宜者以事之宜而告于社而其礼则略于祭地】
　　【叶氏梦得曰诸侯臣也臣则地道故宜乎社理有宜而巡守所出皆理所宜行故于社皆言宜也】
　　蕙田案此条巡狩祭社
　　曾子问诸侯适天子命祝史告社稷宗庙山川
　　蕙田案此条君行告社
　　周礼春官大祝建邦国先告后土用牲币【注后土社神也郑氏锷曰先告后土然后分封示不敢专也大宗伯掌其礼大祝则掌告也告之之时其事用牲其礼用币以为割裂土宇故用盛礼焉】
　　周书召诰乃社于新邑牛一羊一豕一【孔传告立社稷之位用太牢也王氏充耘曰郊社大事也周召以人臣行之可乎盖因事祭告奉王册命以行事非常祭之比也】书传説彚纂社于新邑谓此乃所以祀地者非也王为羣姓立社曰大社王自为立社曰王社诸侯为百姓立社曰国社诸侯自为立社曰侯社又大夫以下成羣立社曰置社郑云此今时里社也又月令命民社仲春之祭也诗以社以方秋祭也孟冬则云大割祀于公社是一嵗三社也社之日自天子以至于士庶人皆得共之其名至多名同而义则各异兹之社于新邑乃社稷之社位在库门之右者若以此社为祭地则王制所云祭天地社稷地与社岂重累而举之乎
　　蕙田案以上二条建国告祭
　　右因事祭社稷
　　孟子民为贵社稷次之【朱子注社土神稷谷神建国则立坛壝以祀之】
　　牺牲既成粢盛既洁祭祀以时然而旱干水溢则变置社稷【赵注牺牲已成肥腯粱稻已成洁清祭祀社稷常以春秋之时然而其国有旱干水溢之灾则毁社稷而更置之　孙疏社稷无功以及民亦在所更立有功于民者为之也社稷者盖先王立五土之神祀以为社立五谷之神祀以为稷以古推之自颛帝以来用句龙为社柱为稷及汤之旱以弃易其柱是知社稷之变置又有见于汤之时然也】
　　【朱子注祭祀不失礼而土谷之神不能为民御灾捍患则毁其坛壝而更置之亦年不顺成八蜡不通之意】
