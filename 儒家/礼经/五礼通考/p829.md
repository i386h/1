<!-- { "loadSidebar": true } -->
　　王圻续通考明尊年恩例高皇帝时诏诸耆老谒见而昆山周夀谊居首年一百十六嵗赐宴及钞币天顺中召京师人百四嵗茹大中入见便殿赐宴顺天府赐冠带袭衣命礼部尚书姚防造其第贺之成化中济宁人王自能以百十六嵗徴又七年终又韩王奏羣牧所千戸朱政曽祖信年一百六嵗而终祖全一百二嵗父镛八十二嵗见存三代皆以千戸致仕诏信全俱进阶宣武将军各赐羊酒白米二石
　　右歴代优老之事

　　五礼通考卷一百七十七
<经部,礼类,通礼之属,五礼通考>
　　钦定四库全书
　　五礼通考卷一百七十八
　　刑部尚书秦蕙田撰
　　嘉礼五十一
　　巡狩
　　蕙田案巡狩之制见于经者多矣防以史记五帝本纪及竹书纪年皇甫谧帝王世纪罗泌路史金履祥通鉴前编诸书则自黄帝颛顼已有巡方之典不始于唐虞也葢先王以此察诸侯之政治聮逺方之声教谘兆民之疾苦乃维持天下之大权其意深逺矣秦汉以下封建变为郡县形势虽异于古然时迈所及察吏治观民风考其用意与唐虞三代若合符节焉唐开元礼及杜佑通典以巡狩属吉礼宋史改属嘉礼今従宋史先之以经训而后世之史事附焉
　　易观卦象曰风行地上观先王以省方观民设教程子曰风行地上周及庶物为游歴周览之象故先王体之为省方之礼以观民俗而设政教也天子巡省四方观视民俗设为政教如奢则约之以俭俭则示之以礼是也
　　朱子曰省方以观民设教以为观
　　春秋庄公二十三年左氏诸侯有王【注从王事】王有巡狩【注省四方】
　　孟子齐景公问于晏子曰吾欲观于转附朝儛遵海而南放于琅邪吾何修而可以比于先王观也晏子对曰天子适诸侯曰巡狩巡狩者巡所守也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度【注言天子出必因王事有所补助于民无非事而空行者春省耕补耒耜之不足秋省敛助其力不给也晏子又道夏禹之世民之谚语王者巡狩观民其行从容若游若豫豫亦游也游亦豫也春秋曰鲁季氏有嘉树晋韩宣子豫焉吾王不游吾何以得见劳苦蒙休息也吾王不豫吾何以得见赈赡助不足也王者一游一豫行恩布徳应法而出可以为诸侯之法度也】今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧从流下而忘反谓之流从流上而忘反谓之连从兽无厌谓之荒乐酒无厌谓之亡【注睊睊侧目相视更相防恶】先王无流连之乐荒亡之行惟君所行也【注言圣人之行无此四者】
　　天子适诸侯曰巡狩春省耕而补不足秋省敛而助不给入其疆土地辟田野治养老尊贤俊杰在位则有庆庆以地入其疆土地荒芜遗老失贤掊克在位则有让【注庆赏也养老尊贤能者在位赏之以地益其地也掊克不良之人在位则责让之】
　　白虎通徳论王者必制巡狩之礼何尊天重民也所以至四岳者何盛徳之山四方之中能兴云致雨也以夏之中月同律度得其中也
　　风俗通义巡者循也狩者牧也道徳太平王者为天循行以牧人也恐逺近不同化幽隠有不得所者故自躬亲行之
　　孔氏颖达曰所以为此巡守之礼者以诸侯为天子守土専制一国告从令行而王者垂帷端拱深居髙视一日二日庶事万防耳目不达于逺方神明不照于幽僻或将强以陵弱恃众以侵寡拥遏上命寃不上闻而使逺道细民受枉圣世圣王知其如是故制为此礼时自巡之
　　吕氏祖谦曰巡守之礼此乃维持治具提摄人心圣人运天下妙处葢人心久必易散政事久必有阙一次巡守一次提摄此新新不已之意
　　朱子曰或问建牧立伯小大相维自可以垂拱无为矣何故复有巡守之举岂牧伯不足任耶或云因以祭天且朝诸侯又云君民一体不可邈然不相接故必躬亲巡抚然后上下情通而教化洽矣此先王之诚心二説孰是曰建牧立监与巡守之义并行不悖祭天朝诸侯巡抚之意皆在其中矣先王之政体用兼举本末备具非若后世儒者一偏之説有体而无用得本而遗末也巡守亦非舜创立此制葢亦循袭将来黄帝纪亦云披山通道未尝宁居
　　右巡狩名义
　　书舜典五载一巡狩羣后四朝【注各会朝于方岳之下凡四处故曰四朝尧舜同道舜摄则然尧又可知　疏每五嵗一巡守其巡守之年诸侯羣后四方各朝天子于方岳之下凡四处别朝故云四朝肆觐东后是为一朝四岳礼同四朝见矣】
　　朱子曰五载之内天子巡守者一诸侯来朝者四葢巡守之明年则东方诸侯来朝于天子之国又明年则南方诸侯来朝又明年则西方诸侯来朝又明年则北方诸侯来朝又明年则天子复巡守
　　蕙田案四朝有三説谓四面各朝于方岳之下者孔安国马融王肃孔颖达也谓四季朝京师者郑康成也谓五载内诸侯来朝者四皆分方而至者朱子蔡仲黙也当以朱蔡之説为正説见賔礼
　　礼记王制天子五年一巡守【注天子以海内为家时一巡省之五年者虞夏之制也周则十二嵗一巡守　疏郑志唐虞五载一巡守夏殷六年一巡守此云虞夏之制以夏与虞同与郑志乖者以羣后四朝文在尧典尧典是虞夏之书故连言夏其实虞也】
　　【方氏慤曰五为天地相合之数君臣之际有天地之义故取数以五为节】
　　白虎通徳论所以五嵗巡狩何五嵗再闰天道大备王者恩亦当竟也不及五载为太烦也过五年为太疎也王者因天之道时有所生嵗有所成三嵗一闰天道小备五嵗再闰天道大备故五嵗一巡狩春秋谷梁曰古之君子以时视民之勤此之谓也
　　蕙田案以上巡狩五年之期
　　周礼秋官大行人十有二嵗王巡守殷国【注王巡守诸侯防者各以其时之方书曰遂觐东后是也其殷国则四方四时分来如平时　疏云殷国四方四时分来如平时者谓分四方各逐春夏秋冬如平时若六服尽来即与平时别也】
　　【李氏曰周以木徳王嵗星是木王之星十二嵗一周天故巡守取嵗星一周天道大备之数也郑氏锷曰至十二嵗王乃巡其所守变礼易乐者可以知其畔革制度者可以知其逆或讨或流于是行焉若或有故而不巡守则合天下诸侯皆来朝王于京师考其制度焉是谓殷国殷者众也言命众国而皆至也】
　　【杨氏曰虞舜之世其事简其人寡其于巡守也兵衞少征求轻故行之五嵗不为数成周之世其事繁其人众其于巡守也兵衞多征求重故行之十二嵗不为疎】
　　【王氏安石曰王巡狩则诸侯各朝于方岳王不巡守则会诸侯而殷见或巡守或殷国其出而省焉一也吕氏祖谦曰巡守之礼唐虞五载一巡守周却十二年何故葢周时文治渐成礼文渐备所以十二年方举巡守之事此是成王知时变识防通处】
　　蕙田案巡守与殷国乃两事非一事葢十二年一巡守者其常也或十二年之期已周而天子有事不能巡守则行殷国之礼此其变也郑注甚明王氏李氏乃云殷众也谓当方诸侯则以巡守殷国为一事矣案此经上文于春朝秋觐夏宗冬遇之下明云时防以发四方之禁殷同以施天下之政郑注云时会即时见也无常期诸侯有不顺服者王将有征讨之事则既朝王命为坛于国外合诸侯而禁命事焉殷同即殷见也王十二嵗一巡守若不巡守则殷同殷同者六服尽朝既朝王亦命为坛于国外合诸侯而命其政殷同四方四时分来嵗终则徧矣然则殷者诸侯朝王之一法因王不巡守而行之故并系于十有二嵗之下郑注云如平时而贾疏复申之云若六服尽来即与平时别者六服尽来不分四时此时会也虽不按服数而东春南夏西秋北冬四方分来此殷同也时防乃因王有征伐故行之则非常之事故六服尽来殷同特以代巡守故不必一时皆集义各有当耳王荆公説最确当从之
　　书周官六年五服一朝又六年王乃时巡考制度于四岳诸侯各朝于方岳大明黜陟【注五服侯甸男采衞六年一朝防京师周制十二年一巡守春东夏南秋西冬北故曰时巡考正制度礼法于四岳之下如虞帝巡守然四方诸侯各朝于方岳之下大明考绩黜陟之法　疏此篇説六年五服一朝周礼无此法也周礼大行人侯嵗一见贡祀物甸二嵗一见贡嫔物男三嵗一见贡器物采四嵗一见贡服物衞五嵗一见贡材物要六嵗一见贡货物先儒云见谓来朝也必如所言则周之诸侯各以服数来朝无六年一朝之事昭十三年左叔向云明王之制使诸侯嵗聘以志业间朝以讲礼再朝而防以示威再防而盟以显昭明自古以来未之或失也説者以为三年一朝六年一防十二年而盟计彼六年一防与此六年五服一朝事相当也再防而盟与此十二年王乃时巡亦相当也叔向盛陈此法以惧齐人若周无此礼齐人当以辞拒之何所畏乎且云自古以来未之或失则当时犹尚行之明周有此法礼文不具耳大行人所云见者皆言贡物或可因贡而见何必见者皆是君自朝乎遣使贡物亦应可矣大宗伯云时见曰防殷见曰同时见殷见不云年限时见曰防何必不是再朝而防乎殷见曰同何必不是再防而盟乎周公制礼若无此法岂成王谬言叔向妄説也】
　　【朱氏升曰案此篇与今周礼不同此言六年五服一朝而周礼六服诸侯有一嵗一见者二嵗一见者三嵗一见者与此不合要之周礼首末未备周公未成之书也】
　　蕙田案尚书六年一朝周礼以服数来朝二者不同孔疏谓成周时自有二法元儒朱升作旁训复据书以疑周礼窃恐未然葢叔向所言本无年数其年数皆系解左者臆度之词孔氏据以当六年之説未可信也至大行人所云见者与十二年一巡守之文承接明系朝之正礼今欲伸尚书而强指为因贡而见之变礼大宗伯所云防同即大行人之所谓时防殷同明系在朝宗觐遇之外今欲牵合尚书而遂指为朝之常法此皆偏曲之见也苏子瞻云一朝毕朝也朝以逺近为疏数六年而遍五服毕朝也此説最为明了葢尚书周礼本无二法先儒不得其説强生分别皆非也详见賔礼
　　又案以上十二年巡狩之期
　　辨郑氏夏殷六年一巡狩
　　【孔颖达礼记正义案郑志孙皓问郑答云唐虞之时五载一巡守夏殷之时天子葢六年一巡守六年者取半一嵗之律吕也】
　　蕙田案唐虞巡守之期见于尚书周巡守之期见于周礼夏殷之制不见于经其云六年者康成臆度之言耳孔氏又从而为之説以为取律吕之半则更无据
　　观承案康成夏殷六年巡狩之説未可谓无据也唐虞五载一巡狩固是五年周礼又六年王乃时巡固是十二年然先曰六年五服一朝明是六年之中五服已徧朝此年原是六年巡狩之常期但系夏殷之礼周时已不能行故特空此一年而后曰又六年王乃时巡是前六年虽届其期而不行直至又六年而乃行耳此犹唐虞建官惟百夏商官倍则二百故夏殷六年一巡狩周礼倍之则又六年也葢唐虞分方朝觐羣后四朝须四年而徧故第五年乃时巡夏殷既分五服咸建五长须五年而徧故第六年而后时巡此细玩经文而可得者郑説不为无据也然如孔氏谓取律吕之半则不免附防耳
　　易复卦象曰雷在地中复先王以至日闭闗商旅不行后不省方
　　【胡氏曰舜以十一月朔巡狩而此言后不省方则知巡狩者是月也不省方者是月之至日也】
