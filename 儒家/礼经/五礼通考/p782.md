<!-- { "loadSidebar": true } -->
　　卒歌主人献工工左瑟一人拜不兴受爵主人阼阶上拜送爵【注一人工之长也凡工贱不为之洗　疏此及燕礼主欢心尚乐故有升歌笙间合乐间合不献以前已得献故不复重献乡射主于射略于乐无笙间唯有合乐笙工并为至后总献之大射亦主于射略于乐不间歌不合乐故有升歌献工下管不复得献】荐脯醢使人相祭【注使人相者相其祭酒祭荐】工饮不拜既爵授主人爵【注坐授之】众工则不拜受爵祭饮辩有脯醢不祭【注祭饮献酒重无不祭也】大师则为之洗宾介降主人辞降工不辞洗【注大夫若君赐之乐谓之太师则为之洗尊之也宾介降从主人也工大师也上既言献工矣乃言大师者大师或瑟或歌也其献之瑟则先歌则后】
　　【盛氏世佐曰大师乃君所赐者无论或瑟或歌必先献不当依瑟先歌后之序经先言献工乃言大师者以其出于君赐不必有也注误】
　　笙入堂下磬南北面立乐南陔白华华黍【注笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周太师归以祀其先王至孔子二百年之间五篇而已此其信也】
　　【刘氏敞曰此三篇皆笙诗也小序云有其义而亡其辞亡谓本无非亡逸之亡也仪礼曰笙曰乐曰奏而不言歌则有声而无辞明矣下由庚崇丘由仪仿此】
　　盛氏世佐曰案笙诗之説从来聚讼诗礼二注出康成一手尚尔异同况生其后者乎谓六篇之词虽亡而其义幸以序而存者笺疏而外陆氏徳明苏氏辙范氏处义黄氏櫄严氏粲也谓其辞既亡则其义不可得而知序诗者但考二字便率意作一篇之序者郑氏樵李氏樗也读亡其辞之亡为无而谓此六篇有声无词者刘氏敞商氏份董氏逌王氏质黄氏震也朱子于有声无辞之解既用原文而以小序为无理则同渔仲其説详见诗集及辩説然犹未足以厌后人之心而闗其口何也书曰诗言志歌永言声依永又曰予欲闻六律五声八音在治忽以出纳五言汝听然则有辞而后有声声之不可离辞而成乐也自古然矣又况古人名篇之例或以诗之首二字或一句或次取篇中一二字以为题亦有舍篇中字而别命之者要未有无其辞而可命之曰某诗某诗也夫诗之逸者多矣如貍首采齐肆夏见于礼记祈招河水新宫见于春秋左氏三夏之名见国语九夏之名见周礼考其辞与义必无夫子所删者而今诗皆不能具其亡于夫子之前而不及收与抑亡于夫子之后而今之所存者或非其旧与是皆未可知也何独于南陔以下六篇而保其非逸耶若徒以其曰笙曰乐曰奏而不歌以为有声无辞之证言则吕氏祖谦郝氏敬论之详矣其説可得而申也乡射礼云奏驺虞国语云金奏肆夏樊遏渠吕叔玉云肆夏时迈也樊遏执竞也渠思文也其説采于诗集是皆有辞而亦云奏周礼籥章以籥吹豳诗即七月也礼记升歌清庙下管象即维清也燕礼升歌鹿鸣下管新宫而左昭二十五年宋公赋新宫谓之赋则有辞矣国语又称伶箫咏歌鹿鸣之三是籥与箫管所吹之诗皆有辞而谓笙所吹者独无辞可乎张子曰既无诗安得有此篇必是有其辞所以亡者良由施之于笙非若歌之可习此言殆为平允矣
　　观承案笙诗有词无词聚讼已久既已并亡则二説亦并可通必欲画一则终以朱子之説为长夫有词然后有谱诗乐相生之序诚然然亦原其初耳既成谱后或单歌其声或兼歌其词则不可一概矣笙诗流巳久其用在声故相沿只吹其声盖堂上堂下之序如此周时所以用声而不更造其词所以六笙只有谱而亡其词也如琴谱亦有有声而无词者其声自和原不待词而后显也若但以曰乐曰赋曰歌曰吹曰奏字面为据则反不为确盖此等字对文各别散文可通正不必执此一字为难端也巳
　　主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵【注一人笙之长者也笙三人和一人凡四人乡射礼曰笙一人拜于下】众笙则不拜受爵坐祭立饮辩有脯醢不祭【注亦受爵于西阶上荐之皆于其位磬南】
　　【陈氏曰工一人祭荐余则祭饮而已笙则皆不祭此又等降之别也】
　　乃间歌鱼丽笙由庚歌南有嘉鱼笙崇丘歌南山有台笙由仪【注间代也谓一歌则一吹六者皆小雅篇也鱼丽言太平年丰物多也此采其物多酒防所以优宾也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名徳之长也由庚崇丘由仪今亡其义未闻】乃合乐周南闗雎葛覃卷耳召南鹊巢采蘩采苹【注合乐谓歌乐与众声俱作周南召南国风篇也王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能循其法度昔太王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于是文王三分天下有其二徳化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋曰肆夏繁遏渠天子所以享元侯也文王大明緜两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻　疏合乐谓堂上有歌瑟堂下有笙磬合奏此诗】
　　程子曰周公主内治故以畿内之诗言文王太姒之化者属之周南召公掌诸侯故以畿外之诗言列国诸侯大夫之室家被文王太姒之化而成徳者属之召南
　　朱子曰谓之南者以其化自岐雍之间被于江汉之域自北而南也诗曰以雅以南即谓此也
　　观承案明有周南召南之诗而古注不以此注以雅以南之南反以南为南夷之乐者殊未允也
　　工告于乐正曰正歌备乐正告于宾乃降【注乐正降者以正歌备无事也降立西阶东北面　疏以其堂上时在西阶之东北面知降堂下亦然在笙磬之西亦得监堂下之乐知位在此也】
　　【李氏如圭曰告于宾者作乐主为乐宾也】
　　蕙田案以上乐宾
　　主人降席自南方【注不由北方由便】侧降【注宾介不从　疏侧者特也宾介不从以将燕礼杀故也】作相为司正司正礼辞许诺主人拜司正答拜【注作使也礼乐之正既成将留宾为有解惰立司正以监之拜拜其许　疏上云一相迎于门外今将燕使为司正】
　　【敖氏继公曰主人自作之者辟君礼也】
　　主人升复席司正洗觯升自西阶阼阶上北面受命于主人主人曰请安于宾司正告于宾宾礼辞许【注为宾欲去留之告宾于西阶】司正告于主人主人阼阶上再拜宾西阶上答拜司正立于楹间以相拜皆揖复席【注再拜拜宾许也司正既以宾许告主人遂立楹间以相拜宾主人既拜揖就席】司正实觯降自西阶阶间北面坐奠觯退共少立【注阶间北面东西节也其南北当中庭共拱手也少立自正慎其位也巳帅而正孰敢不正燕礼曰右还北面　疏乡射云司正实觯降自西阶中庭北面坐奠觯此经虽不言中庭宜与彼同】坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南【注洗觯奠之示洁敬立于其南以察众疏执觯兴洗北面乡射大射礼皆不云盥俗本有盥者误】
　　蕙田案唐石经洗字上有盥字即疏所云俗本也吴澄三礼考注亦承其误今从监本又案以上立司正
　　宾北面坐取俎西之觯阼阶上北面酬主人主人降席立于宾东【注初起旅酬也凡旅酬者少长以齿终于沃盥者皆弟长而无遗矣　疏前一人与觯奠于荐右今为旅酬而主之前主人酬宾奠于荐东者不举故言俎西以别之】宾坐奠觯遂拜执觯兴主人答拜不祭立饮不拜卒觯不洗实觯东南面授主人【注宾立饮卒觯因更酌以乡主人将授】主人阼阶上拜宾少退主人受觯宾拜送于主人之西【注旅酬同阶礼杀】宾揖复席【注酬主人讫】
　　蕙田案以上宾酬主人
　　主人西阶上酬介介降席自南方立于主人之西如宾酬主人之礼主人揖复席【注其酌实觯西南面授介自此以下旅酬酌者亦如之】朱子曰宾主介相酬初皆北面但实觯之后授觯之时宾则东南面授主人主人则西南面授介已授之后即授者又还北面之位宾则拜送于主人之西主人则拜送于介之东皆北面也故下文受介酬者亦既受乃还北面拜受也
　　蕙田案以上主人酬宾
　　司正升相旅曰某子受酬受酬者降席【注旅序也于是介酬众宾众宾又以次序相酬某者众宾姓也同姓则以伯仲别之又同则以其字别之】司正退立于序端东面【注辟受酬者又便其賛上賛下也始升相西阶西北面】受酬者自介右【注由介东也尊介使不失故位　疏凡授受之法授由其右受由其左此授介酬者应自介左而自介右者介位在西故尊介使不失故位也】
　　【敖氏继公曰受介酬者独居其右与他受酬者不同明介尊不与众宾序也若遵者受介酬亦然自介右则介当东南面酬之】
　　众受酬者受自左【注后将受酬者皆由西变于介也疏众宾之内为首者一人自介右受之自第二以下并堂下众宾皆自左受之言变于介者即授受之常法也】拜兴饮皆如宾酬主人之礼【注嫌宾以下异也】辩卒受者以觯降坐奠于篚【注辩辩众宾之在下者乡射礼曰辩遂酬在下者皆升受酬于西阶上】司正降复位【注觯南之位】钦定义疏酬之为义注曰劝酒也为酬宾言之也又曰周也为旅酬言之也旅酬之酬义主于周当主人酬宾时介遵皆未及献无行酬之法故不尽主人之欢奠之而不举至献礼既毕一人举觯乃体主人均惠之意而行之以至于辩辩者周也
　　蕙田案以上介酬众宾众宾自相酬以辩旅酬之礼毕
　　使二人举觯于宾介洗升实觯于西阶上皆坐奠觯遂拜执觯兴宾介席末答拜皆坐祭遂饮卒觯兴坐奠觯遂拜执觯兴宾介席末答拜【注二人亦主人之吏若有大夫则举觯于宾与大夫燕礼曰媵爵者立于洗南西面北上序进盥洗　疏席末答拜者宾于席西南面答拜介于席南东面答拜若有大夫则举觯于宾与大大者大夫尊于介故也】
　　【李氏如圭曰二人举觯为无算爵始也】
　　逆降洗升实觯皆立于西阶上宾介皆拜【注于席末拜】皆进荐西奠之宾辞坐取觯以兴介则荐南奠之介坐受以兴退皆拜送降宾介奠于其所【注宾言取介言受尊卑异文　疏皆进者一人之宾所奠于荐西一人之介所奠于荐南】
　　【张氏尔岐曰此二人所举之觯待升坐后宾介各举以酬为无算爵者即此二觯】
　　蕙田案以上二人举觯为无算爵之始
