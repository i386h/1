<!-- { "loadSidebar": true } -->
　　【盛氏世佐曰十五升抽其半谓其缕之粗细如朝服而但去其半升耳治其缕而不治其布亦异于吉者也吉服缕与布皆治之下记云三升有半又云四升有半半者皆谓半升也以此证之姜氏之言信矣】田案斩衰三升三升有半凡二等齐衰四升五升六升大功七升八升九升小功十升十一升十二升皆三等缌麻至轻惟有一等经云十五升抽其半者谓十四升有半也大夫相吊锡衰其升数与此同若如旧说以为七升有半是比之大功正服反加重矣姜氏盛氏説足正相沿之误
　　族曽祖父母族祖父母族父母族昆弟【注族曽祖父者曽祖昆弟之亲也族祖父者亦髙祖之孙则髙祖有服明矣　疏此即礼记大传云四世而缌服之穷也名为四缌麻者也族曽祖父母者己之曽祖亲兄弟也族祖父母者已之祖父从父昆弟也族父母者已之父从祖昆弟也族昆弟者已之三从兄弟也皆名为族族属也骨肉相连属以其亲尽恐相疏故以族言之耳此四缌麻又与已同出髙祖已上至髙祖为四世旁亦四世旁四世既有服于髙祖有服明矣郑言此者旧有人解齐衰三月章直见曽祖父母不言髙祖以为无服故郑从下乡上推之髙祖有服可知】
　　【黄氏榦曰曽祖父据期断本应五月曽祖之昆弟既疏一等故缌　曽祖为曽孙三月兄弟曽孙以无尊降之故亦缌　族曽祖父者曽祖父之兄弟也其子谓族祖父又其子谓族父又其子谓族昆弟凡四世以曽祖祖父已旁杀之义推之皆当服缌】
　　【敖氏继公曰以从父从祖者差之则此乃从曽祖之亲也变言族者明亲尽于此也凡有亲者皆曰族记曰三族之不虞是也】
　　【盛氏世佐曰为族曽祖父者昆弟之曽孙也为族祖父者从父昆弟之孙也为族父者从祖昆弟之子也自族父母而上皆反服不云报者省文也族父母为从祖昆弟之子服见下文以是推之则族父母之父若祖可知矣族昆弟同出于髙祖者也】
　　庶孙之妇【疏以适子之妇大功庶子之妇小功适孙之妇小功庶孙之妇缌是其差也马氏融曰祖父母为嫡孙之妇小功庶孙妇降一等故服缌】
　　【敖氏继公曰庶孙之妇缌则适孙之妇小功也小功章不见之者文脱耳祖父母于庶孙之妇其本服当小功以别于适孙之妇故亦降一等而在此】
　　庶孙之中殇【注庶孙者成人大功其殇中从上此当为下殇言中殇者字之误尔又诸言中者皆连上下也】
　　【马氏融曰祖为孙成人大功长殇降一等中下殇降二等故服缌也言中则有下文不备疎者畧耳王氏肃曰此见大夫为孙服之异也士为庶孙大功则大夫为之小功降而小功者则殇中从上故举中以见之】
　　【盛氏世佐曰案殇小功章传云大功之殇中从上此郑所据以改经也马説与传例不合王解与经例又舛矣经凡言大夫服则必特书大夫以别之】
　　从祖姑姊妹适人者报【疏此本服小功以适人降一等在缌麻也】
　　【敖氏继公曰云报者谓亦既适人乃降之也小功章已不着嫁者未嫁者之服又以此条徴之则女子之逆降固不及大功而下者矣适人者谓此亲非报服畧言之耳】
　　【郝氏敬曰从祖姑是从祖祖父之女父之从姊妹也从祖姊妹是从祖之孙女已之再从姊妹也】
　　从祖父从祖昆弟之长殇【注不见中殇中从下　疏此本服小功以长殇降一等在缌麻也云不见中殇中从下者以小功之殇中从下故也其云从祖父之长殇谓叔父也】
　　【敖氏继公曰上章之首连言三小功此惟见其二者之殇葢以从祖祖父未必有在殇者也此与经不见曽祖之父及曽孙之子之服者意颇相类】
　　钦定义疏敖氏之说良然若有从祖祖父在长殇者与此同服缌可知
　　【郝氏敬曰从祖父者从祖祖父之子父之从父昆弟已之再从世叔父也从祖昆弟巳之再从兄弟也盛氏世佐曰自从祖姑以下皆与已同曽祖者之降服也】
　　外孙【注女子子之子　疏以女出外适而生故云外孙】
　　【敖氏继公曰此服亦男女同外孙为外祖父母小功不报之者以其为外家之正尊与】
　　从父昆弟侄之下殇【疏从父昆弟成人大功长中殇小功故下殇在此章也侄者为姑之出降大功长中殇小功故下殇在此章也】
　　【敖氏继公曰单言侄者前既以丈夫妇人言之此无嫌也又以前章例之则为人后者为其昆弟之下殇亦当在此经文阙耳】
　　【盛氏世佐曰侄姑适人者为之也于其本服皆降二等】
　　钦定义疏为两下殇服者异人也小功章为从父昆弟之长殇据丈夫则此为其下殇缌者亦丈夫也女子子在室者服之亦同适人则不服其为侄则専主妇人耳
　　夫之叔父之中殇下殇【注言中殇者中从下　疏夫之叔父成人大功长殇在小功故中下殇在此以下传言之妇人为夫之族类大功之殇中从下故郑据而言之也】
　　【敖氏继公曰见中殇者明其与前条异】
　　从母之长殇报【疏从母者母之姊妹成人小功故长殇在此中下之殇无服】
　　【敖氏继公曰前章从母成人之服已言报此复见之者嫌其报加服者或略于殇也】
　　钦定义疏外亲之殇服仅有此条嫌殇服或略于外亲故着之
　　庶子为父后者为其母【疏此为无冡适唯有妾子父死庶子承后为其母缌也马氏融曰承父之体四时祭祀不敢伸私亲服废尊者之祭故服缌也】
　　传曰何以缌也传曰与尊者为一体不敢服其私亲也然则何以服缌也有死于宫中者则为之三月不举祭因是以服缌也【注君卒庶子为母大功大夫卒庶子为母三年士虽在庶子为母皆如众人疏传问者惟其亲重而服轻故问云私亲者妾母不得体君不得为正亲也有死于宫中者纵是臣仆亦三月不举祭故此庶子因是为母服缌也注云君卒庶子为母大功者大功章云公之庶昆弟为其母是也以其先君在公子为母在五服外先君卒则是今君庶昆弟为其母大功先君余尊之所厌不得过大功云大夫卒庶子为母三年者以其父在大功大功章云大夫之庶子为母是也父卒无余尊所厌故伸三年士虽在庶子为母皆如众人者士卑无厌故也郑并言大夫士之庶子者欲见不承后者如此服若承后则皆缌故并言之也若天子诸侯庶子承后为其母所服云何案曽子问云古者天子练冠以燕居郑云为庶子王为其母无服案服问云君之母非夫人则羣臣无服惟近臣及仆骖乗从服惟君所服服也注云妾先君所不服也礼庶子为后为其母缌言惟君所服伸君也春秋之义有以小君服之者时若小君在则益不可据曽子问所云据小君在则练冠五服外服问所云据小君没后其庶子为得伸故郑云伸君是以引春秋之义母以子贵若然天子诸侯礼同与大夫士礼有异也】
　　【马氏融曰縁先人在时哀伤臣仆有死宫中者为缺一时不举祭因是服缌也】
　　【黄氏榦曰晋孝武泰元中太常车嗣上言礼庶子为后为其母缌麻三月自顷公侯卿士庶子为后为其庶母同之于嫡礼记云为父后为出母无服无服也者不祭故也今身承祖宗之重而以庶母之私废烝尝之事求之情礼失莫大焉又升平中故太宰武陵王所生母丧表求齐衰三年诏聴依乐安王故事制大功九月兴宁中故梁王逢所生母丧亦求三年诏依太宰故事同服大功并无居庐三年之文尚书奏依乐安王大功为正诏可　开元礼庶子为父后者为其母缌麻三月　今服制令庶子为后者为其母缌麻三月亦解官申其心丧】
　　【敖氏继公曰为父后者或当为适母后故不服妾母葢与适子同也有死于宫中则三月不举祭者吉凶之事存亡共之因是以服缌者言非若是则不敢服也葢子之于母情虽无穷然礼所不许则其情亦不可得而遂今因有三月不举祭之礼乃得略伸其服焉观此则孝子之心可知矣何以不齐衰三月也尊者之服不敢用于妾母也】
　　【盛氏世佐曰妾不得体君而此子与尊者为一体故屈母子之情降而在此不因君母之存没异也大夫已上无缌服而此礼则上下同之以其至情所闗虽加一日愈于己苟有死于宫中者之例可援以少伸吾情焉则虽天子诸侯亦不以贵而絶其母也】
　　钦定义疏此据士之庶子为父后者言也而大夫之庶子为父后而不为大夫者亦存焉为母废一时之祭亦足以伸其情矣若又过此则非所以承宗庙也大夫以上无缌服则不服杂记同宫虽臣妾葬而后祭谓练祥之祭也服缌则废一时之吉祭可知　又案鲁昭公之母齐归薨叔向讥其有三年之丧而无一日之慼是则诸侯之庶子为父后者于其母原应有三年之丧也服问君之母非夫人则羣臣无服唯近臣及仆骖乗从服唯君所服服也凡臣从君服降一等君若服缌则近臣何服之有曰羣臣无服则君固自有服也曰近臣从服曰唯君所服服则君当服三年而近臣从之以期矣然据此经士之庶子为父后则缌大夫之庶子为父后若为大夫则无服以大夫无缌服也诸侯以上更不待言然则奚从而可庶子为父后者不服其母虽古有定制而究不即于人心公羊氏曰母以子贵春秋书成风齐归皆曰小君则固以夫人之丧丧之矣西周以前不可知而春秋时则已变亦因人心之所不安而通之未可诮其必不然也玩曽子问练冠以居之説疑古者庶子王于其母在外则无服燕居则练服以终三年是以羣臣在外者不从服近臣时在君侧者则从以练服终期欤君服其内而不服其外则虽曰无服而三年之慼未尝不存此与公子之妻服其皇姑之意略同若然则诸经传之说庶可以相通而不相左矣
　　士为庶母【疏大夫已上不服庶母庶人又无庶母为庶母服者惟士而已故变例言士也雷氏次宗曰为五服之凡不称其人者皆士也若有天子诸侯下及庶人则指其称位未有言士为者此独言士何乎葢大夫以上庶母无服庶人无妾则无庶母为庶母惟士而已故诡常例以着唯独一人也】朱子曰父妾之有子者礼经谓之庶母死则为之服缌麻三月此其名分固有所系初不当论其年齿之长少然其为礼之隆杀则又当聴从尊长之命非子弟所得而専也
　　【敖氏继公曰言士者承上经之下宜别之且起下文也】
　　【汪氏琬曰或问均父妾也必有子然后为庶母何也曰父妾之男吾谓之昆弟矣其女则吾谓之姊妹矣昆弟姊妹之母犹吾母也故谓之庶母舍是则不得被此名也是以为吾庶昆弟姊妹之母则服不为吾庶昆弟姊妹之母则不服　或问庶祖母宜何服曰其袒免乎礼大夫以上为庶母无服何庶祖母服之有然则律文服庶母期矣顾亦无庶祖母服者何与曰疏曰无恩也是则为之袒免可也】
　　传曰何以缌也以名服也大夫以上为庶母无服【疏以其母名故有服云大夫以上无服者以其降故也】
　　【杜氏佑曰大唐显庆二年修礼官长孙无忌等奏庶母古礼缌麻新礼无服谨案庶母之子即是已之昆弟为之不杖齐衰而已与之无服同气之内凶吉顿殊求之礼情深非至理请依典故为服缌麻制从之敖氏继公曰大夫以上为庶母无服者以庶母之服缌而大夫以上无缌服故也又大夫以上于其有亲者且降之絶之则此无服亦宜矣】
　　【郝氏敬曰大夫以上分尊故庶母之服降而絶】
　　【盛氏世佐曰大夫以上固絶缌矣传必着之者嫌其或以母名而不絶也】
　　贵臣贵妾【注此谓公士大夫之君也殊其臣妾贵贱而为之服贵臣室老士也贵妾侄娣也天子诸侯降其臣妾无服士卑无臣则士妾又贱不足殊有子则为之缌无子则已】
