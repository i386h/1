<!-- { "loadSidebar": true } -->
　　礼记学记古之教者比年入学【注学者每嵗来入也】中年考校【注中犹间也乡遂大夫间嵗则考学者之徳行道艺周礼三嵗大比乃考焉】一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成【注离经断句絶也辨志谓别其心意所趣向也知类知事义之类也强立临事不惑也不反不违失师道】夫然后足以化民易俗近者悦服而逺者怀之此大学之道也【注怀来也安也】记曰蛾子时术之其此之谓乎【注蛾蚍蜉也蚍蜉之子防虫耳时术蚍蜉之所为其功乃复成大垤　疏中年考校谓每间一嵗乡遂大夫考校其艺也一年视离经辨志谓学者初入学一年乡遂大夫于年终之时考视其业离经谓离析经理使章句断絶也辨志谓辨其志意趋向习学何经矣三年视敬业乐羣谓入学三年考校之时视此学者敬业谓艺业长者敬而视之乐羣谓羣居朋友善者愿而乐之五年视博习亲师言五年考校之时视此学者博习谓广博学习亲师谓亲爱其师七年视论学取友言七年考校之时视此学者论学谓学问向成论説学之是非取友谓选择好人取之为友谓之小成者比六年以前其业稍成比九年之学其业小九年知类通达强立而不反谓九年考校之时视此学者知义理事类通达无疑强立谓专强独立不有疑滞不反谓不违失师之道谓之大成此大学之道者言此所论是大学圣贤之道理非小学技艺耳郑引周礼大比考校则此中年考校非周礼皇氏云此中年考校亦周法非也皇氏又以中年考校谓乡遂学一年视离经辨志以下皆为国学亦非也但应入大学者自国家考校之耳其未入大学者乡遂大夫考校也】
　　张子曰离经离析经之章句也事师而至于亲敬则学之笃而信其道也论学取友能讲论其学而取友必端也知类通达比物丑类是也九年者言其大略人性有迟敏气有昏明岂可齐也强立而不反可与立也学至于立则自能不息以至于圣人而教者可以无恨矣
　　朱子曰案郑注张説皆是也辨志者自能分别其心所趋向如为善为利为君子为小人也敬业者专心致志以事其业也乐羣者乐于取益以辅其仁也博习者积累精专次第该徧也亲师者道同徳合爱敬兼尽也论学者知言而能论学之是非取友者知人而能识人之贤否也知类通达闻一知十而触类贯通也强立不反知止有定而物不能移也盖考校之法逐节之中先观其学业之浅深徐察其志行之虗实读者宜深味之乃见进学之騐
　　周礼春官大胥掌学士之版春入学舍采合舞【注春始以学士入学宫而学之合舞等其进退使应节奏】秋颁学合声【注春使之学秋颁其才艺所为合声亦等其曲折使应节奏　疏春物生之时学子入学秋物成之时分其才艺髙下】
　　夏官诸子凡国之政事诸子存游倅使之修徳学道春合诸学秋合诸射以考其艺而进退之【注游倅倅之未仕者学太学也射射宫也王制曰春秋教以礼乐冬夏教以诗书王太子王子羣后之太子卿大夫元士之适子国之俊选皆造焉　疏考其艺者考校材艺长短进退之者才艺长者进与官爵材艺短者退之使更服膺受业也射义云已射于泽然后射于射宫即国之小学在西郊则虞庠是也】
　　蕙田案合射亦于太学孟子称序者射也则东序为习射之所矣疏以射宫为小学疑非观承案校者教也据周礼乡大夫受教法于司徒颁之乡吏使各以教其所治则以校为乡学之名者尤可信矣又孟子以庠序校皆小学名惟学则三代共之则序者射也故疏以射宫为小学耳然乡学各取其一而太学兼之则小学有射太学固兼有射若专以射宫为小学则未为分晓耳考礼者详之
　　陈氏礼书一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成此中年考校之法也大胥掌国学士之版春合舞秋合声于其合声则颁次其所学而辨异之诸子掌国子之倅春合诸学秋合诸射以考其艺而进退之此比年考校之法也
　　蕙田案以上入学考校之法
　　地官乡大夫之职各掌其乡之政教禁令正月之吉受教灋于司徒退而颁之于其乡吏使各以教其所治以考其徳行察其道艺【注其乡吏州长以下　疏言正月之吉者谓建子之月月朔之日云受法于司徒者谓若大司徒职十二教已下其法皆受于司徒而来云退而颁之于其乡吏者谓已于司徙受得教灋遂分与州长已下至比长云使各以教其所治者亦谓州长已下至比长各教所治也云考其徳行者谓乡大夫以乡三物教万民遂考校其万民有六徳六行之贤者云察其道艺者谓万民之中有六艺者并拟賔之比长以上至州长皆属乡大夫】
　　州长各掌其州之教治政令之法正月之吉各属其州之民而读法以考其徳行道艺而劝之以紏其过恶而戒之【注属犹合也聚也因聚众而劝戒之者欲其善疏谓建子之月一日也各属其州之民者谓合聚一州之民也而读法者谓对众读一年政令及十二教之法使知之云以考其徳行道艺而劝之者谓考量民】
　　【之六徳六行及六艺之道艺而劝勉之使之勤修云以紏其过恶而戒之者民有过恶紏察与之罪而惩戒之言因聚众而劝戒之者谓欲劝戒之必湏聚众故言因聚众而劝戒之欲其善也】
　　若以嵗时祭祀州社则属其民而读法亦如之春秋以礼防民而射于州序【注序州党之学也会民而射所以正其志也】
　　嵗终则防其州之政令正嵗则读教法如初【注虽以正月读之至正嵗犹复读之因此四时之正重申之　疏周礼之内直言嵗终者皆是周之嵗终也正嵗建寅之月得四时之正于教令审故又读教法言如初者亦当属民读之也】
　　党正各掌其党之政令教治及四时之孟月吉日则属民而读邦法以紏戒之【注以四孟之月朔日读法者弥亲民者于教亦弥数疏及至也党正四时孟月吉日则属民而读邦法者因紏戒之如州长之为也上文州长唯有建子建寅及】
　　【春秋祭社四度读法此党正四孟及下文春秋祭禜并正嵗一年七度读法者以其乡大夫管五州去民逺不读法州长管五党去民渐亲故四读法党正去弥亲故七读法下族师十四度读法弥多于此故郑总释云弥亲民者于教亦弥数也】
　　春秋祭禜亦如之
　　正嵗属民读法而书其徳行道艺【注书记之　疏党正于正嵗建寅朔日聚众庶读法因即书其徳行道艺郑解书书记之者以其三年乃一贡今每年正嵗皆书记劝勉之三年即贡之也】
　　族师各掌其族之戒令政事月吉则属民而读邦法书其孝弟睦婣有学者【注月吉每月朔日也　疏此族师亦聚众庶而读法因书其孝弟睦婣有学者党正直书徳行道艺具言此云孝弟睦婣惟据六行之四事有学即六艺也计族师所书亦应不异党正但文有详畧故所言有异但族师亲民故析别而言耳云月吉每月朔日也者以其弥亲民教亦弥数故十二月朔皆读之】
　　春秋祭酺亦如之
　　闾胥各掌其闾之徴令凡春秋之祭祀役政丧纪之数聚众庶既比则读法书其敬敏任恤者【注祭祀谓州社党禜族酺也役田役也政若州射党饮酒也丧纪大丧之事也四者及比皆防聚众民因以读法以勅戒之　疏云凡春秋之祭祀役政丧纪之数聚众庶者谓州长党政族师祭祀及役政与王家丧纪闾胥皆为之聚众庶以待驱使也云既比则读法者上族师已上官尊读法虽稀稠不同皆有时节闾胥官卑而于民为近读法无有时节但是聚众庶比之时节读法故云既比则读法云书其敬敏任恤者以上书其徳行道艺今此闾胥亲民更近故除任恤六行之外兼记敬敏者也】
　　司谏掌紏万民之徳而劝之朋友正其行而强之道艺廵问而观察之以时书其徳行道艺辨其能而可任于国事者【注朋友相切磋以善道也强犹劝也学记曰强而弗抑则易廵问行问民间也可任于国事任吏职疏以时书其徳行道艺者此万民时所习即大司徒所云以乡三物教万民一曰六徳二曰六行此徳行也三曰六艺即此道艺也云辨其能而可任于国事者案乡大夫职云兴贤者能者贤谓徳行能谓道艺彼则贤能俱兴此直云辨其能不言贤者既辨其能则贤者自然亦辨而举之可知也任吏职者谓使为比长闾胥族师之类是也】
　　陈氏礼书闾胥聚民无常时族师属民有常月族师嵗属以月吉与春秋党正嵗属以孟吉与正嵗州长嵗属以正月之吉与春秋然后乡大夫三年大比之以卑者其职烦尊者其事简也由党正而下有所读有所书州长则有所读无所书而有所考乡大夫则考而兴之无所读敬敏任恤易知者也故闾师书之孝弟睦婣有学难知者也故族师书之徳行则非特孝悌也道艺则非特有学也故党正书之书之者易考之兴之者难故书之上于党正考之在州长兴之在乡大夫以卑者其责轻尊者其任重也凡此皆教之有其术养之有其渐也
　　李氏景齐曰古者人才之盛虽得之乡举里选之公亦其所以长养成就之者自有道也盖以五家之比已有下士一人为之长而有以禁其竒衺之心至于教法之所示则闾胥于聚众庶之时族师于每月之吉党正以孟月之吉州长以正月之吉皆属民而读法无非导民之知所从而使之不戾吾教所以渐摩诱掖之者详且至矣犹未也人才不以渐而进则真贤硕能何以责备于一旦卒然賔兴之日故自比长有以禁其竒衺之心而敬敏任恤则闾胥书之孝悌睦婣有学则族师书之徳行道艺则党正书之夫所书至于党正则是才之已成矣犹恐其或滥也州长又有以考其徳行道艺而劝之紏其过恶而戒之夫然后乡大夫于三年大比而賔兴之则其贤书之献悉有以公天下之心先王之于人才其教之不苟而进之有渐如此后世取人类薄其所以长养成就之者而一旦旁求博取务得真才亦踈矣
　　王氏详説周家作成人材之法何其详且悉耶五家之比比有长初未有可书之事不过防其竒衺而已五比之闾则书其敬敏任恤是于六行之中可书者二四闾之族则书其孝悌睦婣是于六行之中可书者四其于徳行道艺有所未备矣五族之党书其徳行道艺然书之而未能考之五党之州又从而考之考之而未能賔兴之五州之乡于是而宾兴之以见其人材之成也
　　蕙田案以上乡官书考之法
　　国语齐语正月之朝乡长复事君亲问焉曰于子之乡有居处好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣公又问焉曰于子之乡有拳勇股肱之力秀出于众者有则以告有而不以告谓之蔽贤其罪五有司已于事而竣公又问焉曰于子之乡有不慈孝于父母不长弟于乡里骄躁滛暴不用上令者有则以告有而不以告者谓之下比其罪五有司已于事而竣是故乡长退而修徳进贤公亲见之遂使役官及五属大夫复事公问之如初五属大夫于是退而修属属退而修县县退而修乡郷退而修卒卒退而修邑邑退而修家是故匹夫有善可得而举也匹夫有不善可得而诛也
　　蕙田案此即周礼乡举之遗意诸侯之制已亡惟此犹见其畧
　　右考校
