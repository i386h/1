<!-- { "loadSidebar": true } -->
　　律吕正义审定十二律吕髙低字谱乐莫要于定律审音定律者必先辨其孰为阴孰为阳孰为倍孰为半而后旋宫之义可明审音者必先辨其孰为正孰为变孰为浊孰为清而后取声之法有凖乃或専肄声音熟谙字谱而于理数之原弃而不讲于声字之义语而不详者儒者之学也夫声音与理数本相因以为用今之乐由古之乐苟探其本何雅乐之不可复哉古圣人制十二律吕阴阳各六其生声之理阳律六音而继以半律阴吕六音而继以半吕各得七声至八而原声复是律吕虽有十二而用之止于七也五声二变合而为七而正宫之半即为变宫是声虽有七而体又止于六也每一律一吕各自为宫其相应之声自为髙下或一律一吕合而为宫其相应之声能兼清浊此案律取声之定理也近代皆用工尺等字以名声调而工尺字谱不知创自何时案楚辞大招即有四上竞气极声变只之语则其由来旧矣今案横黍尺所制之黄钟正应今箫之工字而今箫之制实由古排箫而作安知字谱所传工字非即宫字之声乎以工字为宫则凡字应商六字应角商字凡字皆平声韵角字诗皆叶禄古多作龣与六同音至于五应变徴乙应徴上应羽五字乙字上字与徴羽二字同为上声尺字乐工皆读如车亦应变宫同为平声则七字与七声可配也审之律吕黄钟为低工字大吕为髙工字太簇为低凡字夹钟为髙凡字姑洗为低六字仲吕为髙六字蕤賔为低五字林钟为髙五字夷则为低乙字南吕为髙乙字无射为低上字应钟为髙上字半黄钟为低尺字半大吕为髙尺字至半太簇仍为低工字与黄钟应半夹钟仍为髙工字与大吕应则七字与十二律吕可配也五声二变递用以成旋宫而字谱七字亦得递用以成旋宫然则字谱之七字与五声二变实相表里者也蕙田案古乐用律吕成曲今乐用字谱分调字即律也共七字一字髙下便分律吕六字备十二律之均矣又加一字则两变声备矣合之五声则喉舌牙齿唇七字正与七音相配则今之乐犹古之乐也但宋元明以来旧谱相传不无讹舛我
　　朝考定黄钟真度以定律吕此字谱者兼宋元十音为七音又以髙低分为十四音由是七音既备而四清亦备至于以律为低声吕为髙声于天地自然之音亦无不合洵通于神明者也
　　又案以上乐律七字谱
　　论宋史燕乐书十字谱
　　【宋史燕乐书黄钟用合字大吕太簇用四字夹钟姑洗用乙字夷则南吕用工字无射应钟用凡字各以上下分清浊其仲吕蕤賔林钟不可以上下分仲吕用上字蕤賔用勾字林钟用尺字黄钟清声用六字大吕太簇夹钟清声各用五字而以上下别之五者夹钟清声也】
　　【熊氏朋来曰此十者如字韵之母宫调不同而黄钟常为合余律亦有常者随五声二变所及无不该通亦以诸调同一宫也　何氏瑭曰律和声如作黄钟宫调则众音皆同黄钟为节太簇商亦然俗乐以合四工尺等字为板限如作工字则众音皆以工为节尺亦然乃其遗法也　黄氏佐曰重叶合敏叶四经叶一迭叶尺栁叶工　又曰喉齿牙舌有半舌半齿焉半舌声近变宫应钟曰凡是已半齿声近变徴蕤賔曰勾是已凡字半齿兼唇勾字半齿兼舌　又曰管七孔惟变徴一孔在后葢变徴稍下于徴位相去不逺不可一并为孔故置之后既不失变徴之位又无碍于徴若变宫则彼自有其地也吹管之法闭五孔开第一孔则宫音出焉今谓之合闭四孔开二孔则商音出焉今谓之四闭三开三则角音出焉今谓之一闭二开四则徴音出焉今谓之尺闭上一开下五则羽音出焉今谓之工闭下五独开上一孔则变宫之音出焉今谓之凡前孔皆闭放后一孔则变徴之音出焉今谓之勾此黄钟也余仿此　沈氏括曰十二律并清宫当有十六声今之燕乐止有十五声葢今乐髙于古乐二律以下故无正黄钟声只以合字当大吕犹差髙当在大吕太簇之间下四字近太簇髙四字近夹钟下一字近姑洗髙一字近仲吕上字近蕤賔勾字近林钟尺字近夷则工字近南吕髙工字近无射六字近应钟下凡字为黄钟清髙凡字为大吕清下五字为太簇清髙五字为夹钟清知声者皆能言之　朱子曰今俗乐之谱入则合之为黄也则四之为大也则四上之为太也二则一下之为夹也二则一上之为姑也乛则上之为仲也厶则勾之为蕤也则尺之为林也□则工下之为夷也乛则工上之为南也则凡下之为无也□则凡上之为应也则六之为黄清也丌则五下之为大清也丌则五上之为太清也口则五之为夹清也韩邦奇曰合尺四工一六上配黄林太南姑应蕤勾即低尺也】
　　律吕正义旋宫之法黄钟为六律之首大吕为六吕之首则黄钟大吕宜得一声止分清浊耳而燕乐书乃以黄钟起合字大吕太簇共为四字既失律吕相配之义且据上下别之文则又似言音者尝用纵黍横黍之尺制为黄钟之管与今现行管乐相较横黍尺所制之黄钟于箫应工字孔于笛应四字孔【箫之工字孔与笛之四字孔名虽不同而声则一】纵黍尺所制之黄钟于箫应乙字上字之间于笛应工字凡字之间夫燕乐书以黄钟为合字其所谓黄钟者既非横黍尺所制之黄钟又非纵黍尺所制之黄钟果何代尺度之黄钟耶察其所配律吕之字葢以琴之一定头管与笛之合字得徴分者误为黄钟之宫其余诸声字遂皆以律吕之名配之故十字与十二律吕案分不能均而考声亦不能协也然所载十字虽分配十二律吕及四半律而勾为低尺合为低六四为低五是字虽有十而音实止于七固与五声二变有相通者矣观承案三代以下谈乐者皆成画饼以古乐既亡而今之俗乐其所谓字谱【俗名工尺】者又与律吕之宫商判然不相入无怪乎五声六律徒为纸上之空言也宋史燕乐以字谱分配七音甚妙但以意牵合则未有确据正义此论始为不刋耳其以工字应宫凡字应商既皆平声而以六字应角则古读角为卢谷反正与同音而五字应变徴乙字应徴上字应羽则乙读羽已反亦皆上声至尺读如车亦平声而应变宫此字谱之所以可配七音也因是知尔雅以重敏经迭栁配五音者亦当以重配宫敏配徴经配商迭读第配羽栁配角始为各得其实惜乎尔雅本文之尚有颠错也
　　论明太常乐章字谱
　　【明史张鹗言于世宗曰太常十六编钟以五凡工尺上一四六勾合谱之黄钟为合似矣其以大吕为下四太簇为髙四夹钟为下一姑洗为髙一夷则为下工南吕为髙工之类皆以两律兼一字何以旋宫取】
　　【律止黄钟一均而已世宗下礼官议礼官李时覆奏曰鹗言甚合葢黄钟一调以黄钟为宫太簇为商姑洗为角蕤宾为变征林钟为徴南吕为羽应钟为变宫旧乐章用合用四用一用尺用工去蕤宾之均而越次用再生黄钟之六此旧乐章之失也迩者沈居敬更协乐章林钟一调用尺用合用四用一用工用六夫合黄钟也四太簇之正声也一姑洗之正声也六黄钟之子声也以林钟为宫而所用角徴羽皆非其一均之声则谬甚矣自今宜用旧协音律惟加以蕤賔勾声去再生黄钟之六改用应钟之凡以成黄钟一均于感格之义深有所补乃命鹗更定乐章而逮治沈居敬】
　　【吴氏鼐曰明代太常旧谱与宋燕乐字谱同既分髙低则不可以两律兼一字病之矣张鹗欲易谱改字李时止欲其改声协调良有以也　去蕤賔之均均字误此黄钟均之蕤賔何与蕤賔均事　太常旧乐章未为非也旧乐章用五音李时用七音一而已矣且旧乐章黄钟之宫黄为宫为合黄下生林钟林为徴为尺林上生太簇太为商为四太下生南吕南为羽为上南上生姑洗姑为角为一其于相生之法既已合矣而其次第曰黄太姑林南则君臣民事物大小之伦又未尝不合也姑固当生应矣然姑既属角角独不可复生宫乎其终之以黄钟之子声则黄钟起调黄钟毕曲又何得议其越次也李时改以七音固合于祖孝孙之一宫二商三角四变徴五徴六羽七变宫之旧法但以黄钟起调未见其黄钟毕曲此葢知其一不知其二者也若沈居敬则洵不知曲调矣】
　　右五声七音字谱

　　五礼通考卷七十三
<经部,礼类,通礼之属,五礼通考>
　　钦定四库全书
　　五礼通考卷七十四
　　刑部尚书秦蕙田撰
　　吉礼七十四
　　宗庙制度
　　虞书舜典八音克谐
　　周礼春官大司乐播之以八音
　　大师播之以八音金石土革丝木匏竹【注金钟鏄也石磬也土埙也革鼔鼗也丝琴瑟也木柷敔也匏笙也竹管箫也　疏匏笙亦以竹为之以经别言匏故匏不得竹名也蔡氏徳晋曰八音一曰金为镛为鏄为编钟为錞为镯为铙为铎二曰石为球为编磬三曰土为埙为缶为土鼔四曰革为鼔为鼗为拊五曰丝为琴为瑟六曰木爲柷为敔七曰匏为笙为竽八曰竹为管为籥为箫为篴为箎为牍为应为雅】
　　【李氏光地曰金石以纪律乐之纲也琴瑟以应人声在堂上笙管埙贵人气在堂下乐之用也鼓鼗柷敔所以节乐而已故序其轻重之次则曰金石丝竹匏土革木国语伶州鸠所言是也此则以成于天地者为贵故先以金石土成于动物者次之故继以革丝成于植物者又次之故继以木匏竹也所谓播之以八音也】
　　礼记乐记金石丝竹乐之器也
　　然后圣人作为鼗鼔椌楬壎箎此六者徳音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也【注六者为夲以其声质也椌楬谓柷敔也壎箎或谓簨虡官序贵贱谓尊卑乐器列数差次】
　　国语周语伶州鸠曰琴瑟尚宫【注凢乐轻者从大重者从细故琴瑟尚宫也】钟尚羽【注钟声大故尚羽也】石尚角【注石磬也轻于钟故尚角】匏竹利制【注匏笙也竹箫管也利制以声音调利为制无所尚也】大不逾宫细不过羽夫宫音之主也第以及羽故乐器重者从细【注重谓金石从细尚细声】轻者从大【注轻瓦丝也】是以金尚羽石尚角瓦丝尚宫匏竹尚议【注议议从其调和】革木一声【注革鼗鼓木柷敔一声无清浊之变】夫政象乐乐从和和从平声以和乐律以平声金石以动之丝竹以行之匏以宣之瓦以赞之革木以节之物得其常曰乐极极之所集曰声声应相保曰和细大不逾曰平如是而铸之金磨之石系之丝木【注系丝木以为琴瑟也】越之匏竹【注越谓为之孔也】节之鼓而行之以遂八风
　　【李氏光地曰琴瑟细恐其过扵羽故尚宫钟声大恐其逾扵宫故尚羽惟石声清和而角在清浊之间故其音独相得也匏竹者人气所吹也歌以人声吹以人气髙下在心有所取裁故曰利制又曰尚议革木无五声为乐之节而已故曰一声八音之叙金石为先金声玉振乐之纲也其次琴瑟以叶升歌谐人声者也其次匏竹土贵人气也又其次乃革木以为诸音之节此八音贵贱之等也】
　　白虎通八音者何谓也土曰埙竹曰管皮曰鼓匏曰笙丝曰石曰磬金曰钟木曰柷敔此谓八音也法易八卦也
