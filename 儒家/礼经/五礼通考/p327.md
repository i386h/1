<!-- { "loadSidebar": true } -->
　　以自覆饰也收言所以收敛髪也冕俯也后髙前下有俯仰之形故因名焉周礼王有六服五冕春官司服祀昊天上帝则服大裘而冕祀五帝亦如之享先王则衮冕享先公则鷩冕祀四望山川则毳冕祭社稷五祀则希冕祭羣小祀则冕先郑云大裘羔裘衮卷龙衣鷩裨衣毳罽衣后郑云鷩画以雉毳画虎蜼希刺粉米无画者衣无文裳刺黼而已凡冕服皆衣纁裳六服同冕疏云冕名虽同其旒数则有异但冕名同耳案冕服有六而弁师止言五冕者大裘袭衮与衮同一冕故服六而冕五也其章数则郑氏以为虞十二章周则九章以日月星辰画于旌旂衮九章衣五章裳四章也鷩七章衣三章裳四章也毳五章衣三章裳二章也希三章衣一章裳二章也一章衣无文裳刺黻而已然郑氏周九章之说诸儒并以为不然杨信斋曰公之服衮冕而下推而上之则天子之服有日月星辰之章可知君臣同衮畧无区别必无是理此不待旁引别证而知郑说之非矣自上古至于周天子仰则之数路十二就常十二斿马十二闲圭尺二寸缫十二旒冕服之章莫不皆然刘执中曰交龙为旂周之衣不去其龙矣熊虎为旗周之裳不去其虎蜼矣何独日月为常而去衣章日月星辰乎林少頴曰郊特牲云祭之日王被衮以象天则十二章备郑以为鲁礼岂有周制九章鲁乃加以十二章理乎案据诸家说则周衮十二章明矣差次以降则鷩当九章毳当七章絺当五章当三章又明矣而曾子问诸侯裨冕觐礼侯氏禆冕先郑以为鷩冕后郑以为自衮以下皆为禆衣则先郑是而后郑非而凡画雉画虎蜼之说皆不然矣其冕之制则夏官弁师所掌之五冕皆冕朱里延纽五采缫十有二就皆五采玉十有二玉笄朱纮据注疏括其说冕以板为体广八寸长尺六寸延以三十升麻布染为朱二色冐于板上下上下朱纽以组为鼻缀于冕旁武上以贯笄者五采朱白苍黄也缫谓以朱丝为杂文之绳缀于延之前后以贯玉者各十二条也就成也以一玉为一成结之使不相并也五采玉十有二谓琢五采玉为珠贯之于缫毎缫皆玉十有二也毎玉间相去一寸则缫长尺二寸笄簮也贯于纽之鼻孔使得牢固纮冕之系以朱组为之系于武之两旁下结于项垂之以为缨所以固冕也玉藻天子玉藻十有二旒前后邃延言十二旒在前后垂而深邃以延覆冕上也左传臧哀伯云衡紞纮綖衡注云维持冠者疏云天子以玉为之案追师首服有衡笄衡与笄一类但长短不同耳紞即缫纮即缨綖即上覆之延也国语敬姜云公侯之夫人织纮綖即此纮綖也其旒玉之数则郑注弁师云衮衣之冕十二旒用玉二百八十八鷩衣之冕九旒用玉二百一十六毳衣之冕七旒用玉六十八希衣之冕五旒用玉百二十衣之冕三旒用玉七十二案此以毎旒玉十二合前后数之旒数如此则章数必相准可知则郑释弁师是而释司服非也其王以下之冕服则司服云公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服疏云上得兼下下不得僭上也案诸侯于天子降杀以两上公虽与天子同衮冕而服止九章冕止九旒三采九玉以此推之则侯伯鷩冕者服七章冕七旒三采七玉子男毳冕者服五章冕五旒二采五玉孤絺冕者服三章冕三旒二采三玉卿大夫冕者服一章冕无旒玉天子五冕旒数减而玉数不减诸侯五冕旒数减而玉数亦减则同之中有不同者在也又案诸侯之服其章数皆依命数而侯国诸臣之服不随命数为章数故孤四命而希冕三章卿大夫有三命再命之异而冕一章则同服也再命乃受服子男之大夫一命其士不命公侯伯之士一命俱未受冕服而服皮弁其色如爵所谓爵弁也然则王朝诸臣之服经虽不见以义推之其出封皆加一等以四命之孤而服三章之希冕例推之则王之三公八命必服七章之鷩冕卿六命服五章之毳冕大夫四命服三章之希冕士之三命再命同服一章之冕可知一命之士未受服者则但服爵弁而郑康成王昭明乃为八旒六旒四旒二旒诸服之说抑凿矣其后之服有六而祭则三天官内司服掌王后之六服袆衣揄狄阙狄鞠衣展衣縁衣据注疏狄当为翟从王祭先王服袆衣画翠雉者其色祭先公服揄翟画摇雉者其色青祭羣小祀服阙翟刻缯为翟不画者其色赤三者皆祭服鞠衣黄躬桑之服展衣白以礼见王及宾客之服展又作襢义取诚也縁衣黒御于王之服縁又为褖其后以下之服唯二王后及鲁夫人得服袆衣明堂位夫人副袆立于房中祭统夫人副袆立于东房是也侯伯夫人服揄狄以下玉藻夫人揄狄是也诗玼兮玼兮其之翟也传谓揄翟阙翟是也三夫人子男夫人及公之妻服阙狄玉藻君命屈狄是也内司服又云辨外内命妇之服鞠衣展衣缘衣注内命妇九嫔鞠衣世妇展衣御女缘衣外命妇孤之妻鞠衣卿大夫之妻展衣士之妻缘衣玉藻再命鞠衣一命襢衣士缘衣案此一命再命言自士缘衣而上加之命服一加为襢衣再加为鞠衣郑以为子男之卿再命而妻服鞠衣者非也又案侯伯夫人得服揄狄而王朝之三公之夫人止服阙狄以近尊而降也葢亦如公卿大夫之服其出封皆加一等矣其后之首服有三曰副曰编曰次天官追师掌王后之首饰为副编次追衡笄案副编次皆用髪为之三翟皆以副配副为首饰之上而名副者以髪加髻有贰益之义故名副也用以配袆衣故记言夫人副袆立东房又以诗副笄六珈推之诸侯夫人揄狄而首服用副故先儒谓揄狄阙狄皆以副配也编次旧说编列髪为之以配鞠衣展衣次次第髪长短为之以配褖衣追王昭明谓以纚作髻如堆特牲礼所谓主妇纚笄宵衣士昏礼女次纯衣姆亦纚笄宵衣女从者毕袗纚笄康成云王后之燕居亦纚笄是也衡笄皆所以固髪者长大者为衡短小者为笄王后之衡笄皆以玉为之唯祭服有衡横贯副上两旁以紞悬瑱大夫士之妻用骨角但士冠礼有设纚设笄之文左传有衡紞纮綖之语则追衡笄三者男子亦有之其与妇人异同之制则不可考耳其王及后之屦则天官屦人掌王及后之服屦为赤舄黒舄赤繶黄繶青絇素屦葛屦据注疏复底曰舄襌底曰屦舄屦有繶有絇有纯者饰也繶牙底相接之缝缀绦于其中絇谓屦头以绦为鼻纯谓以绦为口缘士冠礼三冠各有絇繶纯此不言纯者文略也天子吉服有九而舄三等赤白黒冕服有六皆同赤舄诗云王锡韩侯衮赤舄则诸侯与王同后吉服六唯祭服有舄袆衣舄揄狄青舄阙狄赤舄鞠衣黄屦展衣白屦縁衣黒屦凡舄屦皆象裳色案以上王三后六之说诸儒皆非之以为经文所无而郑添之经言礼服之屦王用赤舄以象阳后用黒舄以象阴赤舄赤繶阳纯故也黒舄黄繶阴杂故也二者同用赤色为絇素屦燕居之屦无繶絇文采之饰葛屦当暑王后皆用之说似直防其王后以下有内外命夫妇之命屦功屦散屦葢命屦亦赤黒二色功屦加功饰散屦不用功饰皆常御之屦也其黻与韠制同而名异黻一作芾一作绂一作韨音义并同郑氏诗笺云芾蔽膝也以韦为之诗云赤芾在股则芾是当股之衣故云以蔽膝也冕服者谓之芾易云朱韨方来利用享祀论语云致美乎黻冕是也他服者谓之韠士冠礼士服皮弁端皆服韠是也易纬干凿度郑注云古者田渔而食因衣其皮先知蔽前后知蔽后后王易之以布帛而独存其蔽前者重古而不忘本也是说黻韠之缘起也玉藻说端之韠云韠君朱大夫素士爵韦发首言韠而末言韦明皆以韦为之凡韠皆象裳色言君朱大夫素直色别之而已无他饰也其黻则有文饰焉明堂位曰有虞氏服黻夏后氏山殷火周龙章郑云韨冕服之韠也舜始作之以尊祭服禹汤至周增以画文后王弥饰也山取其仁可仰也火取其明也龙取其变化也天子备焉诸侯火而下卿大夫山士韎韦而已是说韨之饰也玉藻曰韠下广二尺上广一尺长三尺其颈五寸肩革带博二寸郑云颈五寸亦谓广也颈中央肩两角皆上接革带以系之肩与革带广同是说韠之制也玉藻一命緼韨幽衡再命赤韨幽衡三命赤韨葱衡韫赤黄之间色衡佩玉之衡幽读为黝青黒色葱则青之异色士冠礼爵弁韎韐韎韐即緼韨未命称韎韐一命称緼韨其实一也是说韨之等差也带有大带有革带皆谓之鞶大带合帛为之缭于腰者为鞶垂于前者为绅长三尺记子防曰三分带下绅居二焉人长八尺大带之下四尺五寸三分之绅居二则三尺也交结之处有纽以组贯而约之曰结约组广三寸垂其余亦三尺玉藻绅鞸结三齐是也大带广四寸大夫以上同之绅长三尺士以上同之则天子诸侯可知也惟士带博二寸有司绅长二尺五寸降杀之别也其色天子素带君朱緑大夫华士缁素谓不加缋画先儒谓白色者非也礼书谓天子体阳而兼乎下故朱里而裨以朱缘诸侯虽体阳而不兼乎上故饰以朱绿而不朱里大夫体阴而有文故饰以华士则体阴而已故饰以缁也凡带有率无箴功率繂也谓缝合之也箴功谓刺绣也天子终辟注谓辟为裨礼书释为辟积皆未确陈氏澔训为缘者近是终辟则竟带之身缘之大夫辟垂士练带辟下以辟縁之长短为等差也束带之法下毋厌髀上无厌胁当无骨者先革带后加大带革带以系佩而笏搢于二带之间革带博二寸有钩牒无绅是朝祭所同也佩用玉天子以白公侯以山大夫以水苍世子以瑜士以瓀珉白玉玉之最上者山似山之水苍似水之苍皆言其文相似瑜亦美玉瓀珉则近石矣是玉贵贱之等也其佩之制上有双衡下有双璜中有冲牙间以琚瑀贯之以组绶衡亦名珩似磬而小两端系组组半悬琚组末有璜璜形如半璧衡之中组半悬一玉名瑀末悬冲牙组皆间以蠙珠又以二组交贯于瑀而系于璜上属于衡以维之动则冲牙前后触璜而声出焉其声则右中徴角左中宫羽徴角阳也为事为民宫羽阴也为君为物右阴佩而取阳左阳佩而取阴动静互根也趋以采齐行以肆夏比于乐而养其和也周旋中规折还中矩比于礼而着其节也其绶之色天子公侯朱大夫纯世子綦士緼以纯杂分尊卑也绶以名璲以其贯瑞玉也亦名縌以其相迎受也古者君子比徳于玉是以天子公侯大夫士皆有佩玉尚徳也故曰徳佩至于君在与斋则结佩丧则去佩或避尊或专志或申哀是又佩之变礼也经传服饰之制信斋杨氏最为详核考正注疏先儒之误大端有六如大裘加衮一也祭地不服大裘二也天子衮冕周十二章三也旒玉之数天子皆十二四也爵弁及韦弁与冕不同五也端非朝服六也今载此图以备考而杨氏所未及者并附着于后以俟论礼者质焉
　　右服饰总

　　五礼通考卷第六十九
<经部,礼类,通礼之属,五礼通考>
　　钦定四库全书
　　五礼通考卷七十
　　刑部尚书秦蕙田撰
　　吉礼七十
　　宗庙制度
　　礼记明堂位土鼓蒉桴苇籥伊耆氏之乐也【注蒉当为由籥如笛三孔伊耆氏古天子有天下之号也今有姓伊耆氏者　防说者以伊耆氏为神农】
　　礼运蒉桴而土鼓犹若可以致其敬于鬼神【注由堛也谓搏土为桴也土鼔筑土为鼓也】
　　蕙田案此上古享祭之乐
