<!-- { "loadSidebar": true } -->
　　迎神用承和【亦曰宣和】　圣道日用神机不测金石以陈歌载陟爰释其菜匪馨于稷来顾来享是宗是极太子行用承和　万国以贞光上嗣三善茂徳表重轮视膳寝门遵要道髙辟崇贤引正人
　　登歌奠币用肃和　粤惟上圣有纵自天旁周万物俯应千年旧章允着嘉防孔防王化兹首儒风是宣迎爼用雍和　堂献瑶篚庭敷璆县礼备其容乐和其变肃肃亲享雍雍执奠明徳惟馨苹蘩可荐送文舞出迎武舞入用舒和　集集龟开昭圣列龙蹲鳯跱肃神仪尊儒敬业宏图阐纬武经文盛德施武舞用凯安【祠同冬至圜丘】送神用承和【词同迎神】
　　又享孔庙乐章二首【太乐旧有此词不详所起】
　　迎神　通吴表圣问老探贞三千弟子五百贤人亿龄规法万载祠禋洁诚以祭奏乐迎神
　　送神　醴溢牺象羞陈爼豆鲁壁类闻泗州如觏里校覃福胄筵承佑雅乐清音送神其奏
　　唐书礼乐志永徽中复以周公为先圣孔子为先师顔回左丘明以降皆从祀
　　旧唐书礼仪志髙宗显庆二年七月礼部尚书许敬宗等议依今周公为先圣孔子为先师又礼记云始立学释奠于先圣郑元注云若周公孔子也且周公践极功比帝王请配成王以孔子为先圣
　　文献通考显庆二年太尉长孙无忌等议曰案新礼孔子为先圣顔回为先师又准贞观二十一年以孔子为先圣更以左丘明等二十一人与顔回俱配尼父于太学今据永徽令文改用周公为先圣遂黜孔子为先师顔回丘明并为从祀谨按礼记云凡学春官释奠于其先师郑注曰官谓诗书礼乐之官也先师者若汉礼有髙堂生乐有制氏诗有毛公书有伏生可以为师者又礼记曰始立学释奠于先圣郑注曰若周公孔子也据礼为定昭然自别圣则非周即孔师则偏善一经汉魏以来取舍各异顔回夫子互作先师宣父周公迭为先圣求其节文递有得失所以贞观之末亲降纶言依礼记之明文配康成之奥説正夫子为先圣加众儒为先师永垂制于后昆革往代之纰缪而今新令不详制防辄事刋改遂违明诏但成王幼年周公践极制礼作乐功比帝王所以禹汤文武成王周公为六君子又説明王孝道乃述周公严配此即姬旦鸿业合同王者祀之儒官就享实贬其功仲尼生衰周之末拯文防之弊祖述尧舜宪章文武圣教于六经阐儒风于千世故孟轲称生民以来一人而已自汉已降奕叶封侯崇奉其圣迄于今日胡可降兹上哲俯入先师且丘明之徒见行其学贬为从祀亦无故事今请改令从诏于义为允其周公仍依别礼配享武王诏从之
　　唐书髙宗本纪总章元年二月丁巳皇太子释奠于国学四月乙卯赠顔回为太子少师曾参太子少保册府元龟总章元年三月诏曰皇太子近因释菜齿胄上庠只事先师驰心近侍仰崇山而景行眷曩哲以勤怀显顔曽之特髙扬仁义之双美请申褒赠载甄芳烈朕嘉其进徳冀以思齐训诱之方莫斯为尚顔回可赠太子少师曽参可赠太子少保
　　邱氏濬曰此后世追赠孔门弟子之始而以曽参配享亦始于此
　　蕙田案曾子配享乃在睿宗太极元年非髙宗时也
　　唐书礼乐志咸亨元年诏州县皆营孔子庙
　　唐书睿宗本纪景云二年八月丁巳皇太子释奠于国学
　　刘子元传元宗在东宫将亲释奠于国学有司草仪注令从臣皆乘马着衣冠子元进议曰古者自大夫已上皆乘车而以马为騑服魏晋已降迄乎隋代朝士又驾牛车歴代经史具有其事不可一二言也至如李广北征解鞍憇息马援南伐据鞍顾盻斯则鞍马之设行于军旅戎服所乘贵于便习者也案江左官至尚书郎而辄轻乘马则为御史所弹又顔延之罢官后好骑马出入闾里当代称其放诞此则专车凭轼可擐朝衣单马御鞍宜从防服求之近古灼然之明验也自皇家抚运防革随时至如陵庙廵谒王公册命则盛服冠履乘彼辂车其士庶有衣冠亲迎者亦时以服箱充驭在于他事无复乘车贵贱所行通用鞍马而已臣伏见此者銮舆出幸法驾首途左右侍臣皆以朝服乘马夫冠履而出只可配车而行今乘车既停而冠履不易可谓唯知其一而未知其二也何者褒衣博带革履髙冠本非马上所施自是车中之服必也韈而升镫跣以乘鞍非唯不师古道亦自取惊今俗求诸折中进退无可且长裾广袖襜如翼如鸣佩行组锵锵奕奕驰骤于风尘之内出入于旌棨之间傥马有惊逸人从颠坠遂使属车之右遗履不收清道之傍絓骖相续固以受嗤行路有损威仪今议者皆云秘阁有梁武帝南郊图多有危冠乘马者此则近代故事不得谓无其文臣案此图是后人所为非当时所撰且观代间有古今图画者多矣如张僧繇画羣公祖二疏而兵士有着芒屩者阎立本画明君入匈奴而归人有着帷帽者夫芒屩出于水乡非京华所有帷帽创于隋代非汉官所作议者岂可征此二画以为故实者乎由斯而言则梁氏南郊之图义同于此又传称因俗礼贵縁情殷辂周冕规模不一秦冠汉佩用舍无常况我国家道轶百王功髙万古事有不便理资变通其乘马衣冠窃谓宜从省废臣怀此异议其来自久日不暇给未及防扬今属殿下亲从齿胄将临国学凡有衣冠乘马皆惮此行所以辄进狂言用申鄙见皇太子手令付外宣行仍编入令以为常式
　　唐书睿宗纪太极元年【至是年八月元宗即位追改为先天元年】二月丁巳皇太子释奠于国学
　　礼乐志睿宗太极元年加赠顔回太子太师曽参太子太保皆配享
　　元宗本纪开元七年十一月乙亥皇太子入学齿胄赐陪位官及学生帛
　　礼乐志开元七年皇太子齿胄于学谒先圣诏宋璟亚献苏颋终献临享天子思齿胄义乃诏三献皆用胄子祀先圣如释奠右散骑常侍禇无量讲孝经礼记文王世子篇
　　文献通考八年国子司业李元瓘奏言京国子监庙堂先圣孔宣父配坐先师顔子今其像见立侍准礼授坐不立授立不跪况顔子道亚生知才光入室既当配享其仪见立请据礼文合从坐侍又四科弟子闵子骞等并伏膺儒术亲承圣教虽复列像庙堂不参享祀谨按祠令何休等二十二贤犹霑从祀岂有升堂入室之子独不霑配享之余望请春秋释奠列享在二十二贤之上七十子者则文翁之壁尚不阙如岂有国庠遂无图绘请命有司图形于壁兼为立赞庶敦劝儒风光崇圣烈曽参孝道可崇独受经于夫子望准二十二贤从享诏曰顔子等十哲宜为坐像悉令从祀曽参大孝徳冠同列特为塑像坐于十哲之次因图七十弟子及二十二贤于庙壁上以顔子亚圣亲为制赞书于右仍令当朝文士分为之赞题其壁焉
　　蕙田案新唐书睿宗时曽子已配享矣观通考载开元八年之奏新唐书似误
　　马氏端临曰自礼记释奠于先圣先师之説郑康成释先师以为如乐有制氏诗有毛公礼有髙堂生书有伏生之类自是后儒言释奠者本礼记言先师者本郑氏注唐贞观时遂以左丘明以下至贾逵二十二人为先师配食孔圣夫圣作之者也师述之者也述夫子之道以亲炙言之则莫如十哲七十二贤以传授言之则莫如子思孟子必是而后可以言先师可以继先圣今舍是不録而皆取之于释经之诸儒姑以二十二子言之独子夏无以议焉左丘明公羊髙谷梁赤犹曰受经于圣人而得其大义至于髙堂生以下则谓之经师可矣非人师也如毛郑之释经于名物固为该洽而义理间有差舛至王辅嗣之宗防老庄贾景伯之附防防纬则其所学已非圣人之学矣又况戴圣马融之贪鄙则其素履固当见摈于洙泗今乃俱在侑食之列而髙弟子除顔渊之外反不得预李元瓘虽恳言之而仅能升十哲曽子侪于二十二子之列而七十二贤俱不霑享祀葢拘于康成之注而以专门训诂为尽得圣道之传也
　　蕙田案马氏此论已为嘉靖间人张本要之是二十二人者虽不尽纯然保残守缺使先圣防言得以不絶之数子之功未始不钜君子之于人取其大而略其细可也
　　宗元案经以载道传经即以传道原不容分然自顔曽思孟而下已多不能兼之直至宋五子而始合耳二十二人又何能及此然抱残守缺使遗经不至于遂亡则二十二人不为无功録功则当弃过从祀焉可也配食焉则过矣
　　邱氏濬曰案塑像之设中国无之至佛教入中国始有也三代以前祀神皆以主无有所谓像设也彼异教用之无足怪者不知祀吾圣人者何时而始为像云观李元瓘言顔子立侍则像在唐前已有矣呜呼姚燧有言北史敢有造泥人铜人者门诛则泥人固非中土为主以祀圣人法也后世莫觉其非亦化其道而为之郡异县殊不一其状长短丰瘠老少美恶惟其工之巧拙是随就使尽善亦岂其生时盛徳之容甚非神而明之无声无臭之道也国初洪武十四年首建太学圣祖毅然的见千古之非自夫子以下像不土绘祀以神主呜呼盛哉夫国学庙貌非但以为师生瞻仰之所而天子视学实于是乎致礼焉夫以冕旒之尊而临夫爼豆之地圣人百世之师坐而不起犹之可也若夫从祀诸儒皆前代之缙绅或当代之臣子君拜于下而臣坐于上可乎臣知非独名分之乖舛而观瞻之不雅窃观圣贤在天之灵亦有所不安也或者若谓既以抟土为之事之以为圣贤一旦毁之以为泥滓似乎不恭窃观圣祖诏毁郡邑城隍塑像用其土泥壁以绘云山载在令甲可考也矧所塑者特具人形耳岂真圣贤之遗貌哉程頥论人家祖宗影有一毛不类则非其人彼亲见其人而貌之有毫髪不肖似尚非其人况工人随意信手而为之者哉臣惟文庙之在南京者固已行圣祖之制今京师国学乃因元人之旧正统中重修庙学惜无以此上闻者傥有以闻未必不从今天下郡邑恐其劳民无俟改革惟国学乃天子临视之所乞遵圣祖之制如儒臣宋讷所云者诚千万世儒道之幸仰惟我圣祖有大功于世教十数此其一也发扬祖宗之功烈亦圣子神孙继述之大者
　　旧唐书礼仪志开元十一年春秋二时释奠诸州宜依旧用牲牢其属县用酒脯而已十九年正月春秋二时社及释奠天下州县等停牲牢惟用酒脯永为常式开元礼皇太子释奠于孔宣父
　　斋戒
　　皇太子散斋三日于别殿致斋二日于正殿前致斋一日典设郎设皇太子幄座于正殿东序及室内俱西向又张帷于前楹下【殿若无室张帷为之】致斋之日质明诸卫率各勒所部屯门列仗如常昼漏上水一刻左庶子版奏请中严近仗就陈于閤外通事舍人引宫臣文武七品以上袴褶陪位如式诸侍卫之官各服其器服诸侍臣并结佩俱诣阁奉迎左庶子版奏外办上水三刻皇太子服通天冠绛纱袍结佩以出侍卫如常皇太子即座西向坐侍臣夹侍如常一刻顷左庶子前跪奏称左庶子臣某言请降就斋室俯伏兴还侍位皇太子降座入室文武侍臣各还本司直卫者如常典谒引陪位者以次出凡应享之官散斋三日致斋二日【散斋皆于正寝致斋一日于本司一日于享所其无本司者皆于享所】近侍之官应从升者及从享羣官监官学官学生等各于本司及学馆俱清斋一宿并如别仪【国学及齐太公庙将享舘司先申享日本司诸下其礼所司随职供办凡应享之官散齐三日致斋二日如别仪无皇太子散斋以下仪】
　　陈设
