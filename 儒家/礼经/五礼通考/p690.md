<!-- { "loadSidebar": true } -->
　　【敖氏继公曰言此于酬宾之后者明酬币惟用于正宾也赞者亦兼赞冠者而言介副也以副于正宾名之饮酒之礼有宾有介有众宾此赞冠者为介其余为众宾也众宾之位亦在堂乡饮酒礼宾席于戸牖间介席于西序众宾之席继而西】
　　蕙田案以上醴宾
　　陈氏礼书既冠乃醴宾以壹献之礼酬宾束帛俪皮赞者皆与盖君子之于人劳之必有以礼之故昏礼享送者乡饮司正祭礼宾尸冠礼醴宾其义一也
　　宾出主人送于外门外再拜归宾俎【注一献之礼有荐有俎其牲未闻使人归诸宾家也】
　　蕙田案以上送宾归俎
　　朱子曰此以上正礼已具以下皆礼之变
　　【张氏尔岐曰以上士冠礼正经颇疑数事冠于庙重成人也未冠不以告既冠不以见何也见于母而不见于父见赞者而不见宾疏以为冠毕已见似矣然醴毕即见于母仪节相承则见父见宾当于何时岂在酌醴定祥之前与又言归俎而不言载俎其牲未闻注已陈之要皆文不具也】
　　蕙田案曲礼言取妻者齐戒以告鬼神而士昏礼不具何疑乎冠礼之无告庙文也文王世子冠取妻必告有明证矣父为主人与宾皆行冠事何必再行见礼张氏之说泥矣
　　若不醴则醮用酒【注若不醴谓国有旧俗可行圣人用焉不改者也曲礼曰君子行礼不求变俗祭祀之礼居丧之服哭泣之位皆如其国之故谨修其法而审行之是也酌而无酬酢曰醮醴亦当为礼疏自此以上说周礼冠子之法自此以下至取边脯以降如初说夏殷冠子之法】
　　蕙田案疏分周礼夏殷礼其说非辨见后
　　尊于房戸之间两甒有禁酒在西加勺南枋【注房中间者房西室戸东也禁承尊之器也名之为禁者因为酒戒也酒新水也虽今不用犹设之不忘古也】洗有篚在西南顺【注洗庭洗当东荣南北以堂深篚亦以盛勺觯陈于洗西南顺北为上也】始加醮用脯醢宾降取尊于篚辞降如初卒洗升酌【注始加者言一加一醮也加冠于东序醮之于戸西同耳始醮亦荐脯醢宾降者爵在庭酒在堂将自酌也辞降如初如将冠时降盥辞主人降也凡荐出自东房】冠者拜受宾答拜如初【注赞者筵于户西宾升揖冠者就筵乃酌冠者南面拜受宾授爵东面答拜如醴礼也于宾答拜赞者则亦荐之】冠者升筵坐左执爵右祭脯醢祭酒兴筵末坐啐酒降筵拜宾答拜冠者奠爵于荐东立于筵西【注冠者立俟宾命宾揖之则就东序之筵】彻荐爵筵尊不彻【注彻荐与爵者辟后加也不彻筵尊三加可相因由便也】加皮弁如初仪再醮摄酒其他皆如初【注摄犹整也整酒谓挠之】加爵弁如初仪三醮有干肉折俎哜之其他如初北面取脯见于母【注干肉牲体之脯也折其体以为俎哜尝之】若杀则特豚载合升离肺实于鼎设扄鼏【注特豚一豚也凡牲皆用左胖煮于镬曰亨在鼎曰升在俎曰载载合升者明亨与载皆合左右胖离割也割肺者使可祭也可哜也】
　　髙氏愈曰士田禄防故不杀杀则为盛礼
　　蔡氏徳晋曰醮止于干肉折俎而不杀牲此言其盛则杀牲也
　　始醮如初【注亦荐脯醢彻荐爵筵尊不彻矣】再醮两豆葵菹蠃醢两笾栗脯【注蠃醢防蝓醢】三醮摄酒如再醮加俎哜之皆如初哜肺【注摄酒如再醮则再醮亦摄之矣加俎哜之哜当为祭字之误也祭俎如初如祭脯醢】卒醮取笾脯以降如初
　　蕙田案以上醮及杀牲而醮
　　【刘氏敞曰若不醴则醮用酒谓庶子也醴重醮轻昏礼适妇醴之庶妇醮之丈夫之冠犹妇人之嫁则醮用酒者必庶子也下文曰庶子冠于房外南面遂醮焉是矣注云谓国有旧俗可行圣人用焉又注醮于客位云夏殷礼也皆非也夏殷有天下千有余嵗冠礼行之久矣设以醮为礼焉溥天之下皆醮也周公何以改之然则醮于客位当曰醴于客位嫡子冠于阼醴于客位以变为敬也庶子冠与醮相因不于阼亦不于客位畧庶子也醮礼繁醴礼简以简为贵也醮三举醴一辞以少为贵也醮用酒醴用醴以质为贵也醮有折俎醴脯醢而已不尚味也酒在房外醴在房中以变为敬也此皆圣人分别嫡庶异其仪也】朱子曰不醴而醮乃当时国俗不同有如此者如鲁卫之幕有縿布祔有离合皆周礼自不同未必夏殷法也记注所云若以宋杞二代之后及它逺国未能纯用周礼者言之则或可通然亦未有明文可考也此注又言改字者上下文异故须别出也
　　【敖氏继公曰此醮与醴大意畧同惟用酒而仪物繁为异上既见醴礼矣此复言不醴则醮者盖冠礼之始惟醴而已然少近于质故后世圣人又为此醮礼与之并行焉言若者文质在人用之惟所欲耳郝氏敬曰醮釂也尽饮之名醴一酌醮三酌加折俎盛者杀牲较醴多文矣凡礼先质而后文醴与醮皆歴世已行之迹若者随时不定之辞若醴则用醴若醮则用酒醴浊而酒清】
　　【张氏尔岐曰醴醮二法其异者醴侧尊在房醮两尊于房戸之间醴用觯醮用爵醴篚从尊在房醮篚从洗在庭醴待三加毕乃一举醮每一加即一醮醴荐用脯醢醮每醮皆用脯醢至三醮又有干肉折俎醴赞冠者酌授宾宾不亲酌醮则宾自降取爵升酌酒醴则每加入房易服出房立待宾命醮则每醮讫立筵西待宾命醴者每加冠必祝醴时又有醴辞醮者加冠时不祝至醮时有醮辞其余仪节并不异也姜氏兆锡曰若不醴及若杀皆礼之变用酒礼盛于醴杀牲礼盛于脯醢折俎而冠礼不以盛礼先之者圣人于始冠示以淳古之意即始加用缁布冠之意也其又及于用酒杀牲者则权也夫拜下改为拜上圣人虽违众而不从其泰若麻冕改纯则圣人亦以无害于礼而从之若不醴若杀意亦如此若如疏者之说则夏尚忠商尚质而反谓其文胜于周也岂理之所可通哉】
　　盛氏世佐曰众说不同当以朱子为正凡礼皆由质而趋于文疏以醴之质者为周礼醮之文者为夏殷礼倒矣宜后儒莫之从也刘氏知疏说之非而其自为说亦未善如以此节为醮庶子经当云若庶子则醮用酒而下文亦不应别见庶子冠法矣朱子谓庶子一醮以酒安得有若此及下文杀牲之盛礼哉葢冠礼之初惟醴而已庶子则一醮以酒所谓醴重而醮轻也【醴重醮轻郑注曾子问语】若三醮杀牲乃后人为此以尊异适子而庶不敢干焉敖氏知冠礼始惟有醴后乃为醮所见最卓而以醮为圣人所制则惑也此特叔世变礼之后国俗有此不同记者以其无甚害于礼而存之犹夫子从纯之意耳姜说实本朱子然亦不能坚守其说而迁就之至以用酒杀牲为圣人之权葢见此节列于经文之内不敢断然以为变礼不得不曲为回防而其辞屈矣是皆不知此篇经记混淆之所致也窃谓此篇之经至归宾俎而止矣自此以下皆记也凡为记者有三有记经所未备者有记礼之变异者【变以时代言异以国俗言】有各记所闻颇与经义相违者记经所未备者周公之徒为之与经并行者也记礼之变异则非周之盛时之书矣至于各记所闻而颇失经意者则七十子后学所记也意其初经与记分记与记亦不相杂至汉儒掇拾灰烬之余窜以经师之说而三者之辨不可复知且有经连于记记混于经者矣何以明其为记也试以昏礼较之若不醴及若杀犹昏礼记若不亲迎也所谓记礼之变异也若孤子若庶子及冠者母不在犹昏礼记庶妇及宗子无父之类所谓记经未备也诸辞则昏礼俱属记尤为明证惟屦制一节朱子移附陈器服节之末或是彼处脱简然详其文体亦似昏礼记挚不用死腊必用鲜之类经葢以屦贱不与冠服并言而记者详之亦是记所未备也自冠义以下乃汉儒取戴记家语以成文非本记之旧矣观其首冠义二字若小戴记篇目十七篇无此例也疑作者原不敢自附于本经之记而编礼者误以记之一字加之若移彼记字于若不醴之首则得矣朱子谓体宾节以上正礼已具以下皆礼之变是也特未正其为记耳
　　蕙田案盛说颇有见地存防
　　观承案醴重而醮轻醮文而醴质醮繁而醴简此注家所以互异也旧说以醴为周礼醮为夏殷礼者固为无据谓适子用醮庶子用醮下文又别见庶子冠法亦未见其然窃谓飨以训恭俭适子用醴所以慎选古仪而不从俗之烦以重之且以着冠礼之正义如从俗而用醮亦非有害于礼者故别具其仪于后经义上下原自贯通即不移记字于若不醴之首末始不分明也
　　若孤子则父兄戒宿【注父兄诸父诸兄】冠之日主人紒而迎宾拜揖让立于序端皆如冠主礼于阼【注冠主冠者亲父若宗兄也古文紒为结今文礼作醴】凡拜北面于阼阶上宾亦北面于西阶上答拜若杀则举鼎陈于门外直东塾北面【注孤子得申礼盛之父在有鼎不陈于门外】
　　蕙田案以上孤子冠
　　观承案士冠礼不言告庙诸侯以上告庙且将之以祼享节之以金石已变士礼矣而不知仍士礼也士之父没而冠埽地而祭于祢以示不敢自擅葢冠者父冠其子祖亦不可以冠孙诸侯以上之有告庙皆自为主人时也与士之父没而祭祢义同礼孤子之冠父兄戒宿冠之日主人紒而迎宾紒冠者之饰方其未冠故紒而迎宾则冠者之孤皆得自为主人故曰仍士礼也
　　若庶子则冠于房外南面遂醮焉【注房外谓尊东也不于阼阶非代也不醮于客位成而不尊】
　　蕙田案以上庶子冠
　　冠者母不在则使人受脯于西阶下
　　【张氏尔岐曰母不在谓有他故也使人受脯当于后见也】
　　蕙田案以上见母权法
　　戒宾曰某有子某将加布于其首愿吾子之教之也【注吾子相亲之辞吾我也子男子之美称古文某为谋】宾对曰某不敏恐不能共事以病吾子敢辞【注病犹辱也古文病为秉】主人曰某犹愿吾子之终教之也宾对曰吾子重有命某敢不从【注敢不从许之辞】宿曰某将加布于某之首吾子将莅之敢宿宾对曰某敢不夙兴【注莅临也今文无对】
　　蕙田案以上戒宾宿宾之辞
　　始加祝曰令月吉日始作元服【注令吉皆善也元首也】弃尔幼志顺尔成徳夀考惟祺介尔景福【注尔女也既冠为成德祺祥也介景皆大也因冠而戒且劝之女如是则有夀考之祥大女之大福也】再加曰吉月令辰乃申尔服【注辰子丑也申重也】敬尔威仪淑慎尔徳眉夀万年永受胡福【注胡犹遐也逺也逺无穷】三加曰以嵗之正以月之令咸加尔服【注正犹善也咸皆也皆加女之三服谓缁布冠皮弁爵弁也】兄弟具在以成厥徳黄耉无疆受天之庆【注黄黄发也耉冻黎也皆夀徴也疆竟】
　　蕙田案以上加冠祝辞
　　醴辞曰甘醴惟厚嘉荐令芳【注嘉善也善荐谓脯醢芳香也】拜受祭之以定尔祥承天之休夀考不忘【注不忘长有令名】
　　蕙田案以上醴辞
　　醮辞曰防酒既清嘉荐亶时【注亶诚也古文亶为瘅】始加服兄弟具来孝友时格永乃保之【注善父母为孝善兄弟为友时是也格至也永长也保安也行此乃能保之今文格为嘏凡醮者不祝】
　　【张氏尔岐曰孝友时格孝友极其至也教以尽孝友之道乃可长保之也注凡醮者不祝谓用酒以醮者毎加冠毕但用醮辞醮之其方加冠时不用祝辞也详醮辞始加服等句与祝辞相类兼用之则矣疏以为醮庶子不用祝辞错防注意】
　　再醮曰防酒既湑嘉荐伊脯乃申尔服礼仪有序祭此嘉爵承天之祜【注祜福也】三醮曰防酒令芳笾豆有楚【注防美也楚陈列之貌】咸加尔服肴升折俎【注肴升折俎亦谓豚】承天之庆受福无疆
　　蕙田案以上醮辞
