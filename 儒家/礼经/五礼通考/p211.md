<!-- { "loadSidebar": true } -->
　　王圻续通考七年或有言前代都长安及汴洛以太华等山列爲五岳令既都燕当别议五岳名时太常寺官或取嵩高防周都丰镐以吴岳爲西岳范拱以爲非是议略曰轩辕居上谷在恒山之西舜居蒲阪在华山之北以此言之未尝据所都而改岳祀也后遂不改金史世宗本纪大定八年五月庚寅改旺国崖曰静宁山哈斯浒东川曰金莲川
　　礼志镇安公旧名旺国崖太祖伐辽尝驻跸于此大定八年五月更名静宁山后建庙
　　大定十二年有司言长白山在兴王之地礼合尊崇议封爵建庙宇十二月礼部太常学士院奏奉勅防封兴国灵应王即其北山地建庙宇
　　大定十五年三月奏定长白山封册仪物冠九旒服九章玊圭玊册函香币祝册遣使副各一员诣防宁府行礼官散斋二日致斋一日所司于庙中陈设如仪庙门外设玊册衮冕幄次牙仗旗鼔从物等视一品仪礼用三献祭如岳镇其册文云皇帝若曰自两仪剖判山岳神秀各钟于其分野国将兴者天实作之对越神休必以祀事故肇基王迹有若岐阳望秩山川于稽虞典厥惟长白载我金德仰止其高实惟我旧邦之镇混同流光源所从出秩秩幽幽有相之道列圣蕃衍炽昌迄于太祖神武征应无敌于天下爰作神主肆予冲人绍休圣绪四海之内名山大川靡不咸秩矧王业所因瞻彼旱麓可俭其礼服章爵号非位于公侯之上不足以称焉今遣某官某持节偹物册命兹山之神爲兴国灵应王仍勅有司岁时奉祀于戏庙食之享亘万亿年惟金之祯与山无极岂不伟欤自是毎嵗降香命有司春秋二仲择日致祭
　　昭应顺济圣后大定十七年都水监言阳武上埽黄河神圣后庙宜依唐仲春祭五龙祠故事
　　大定十九年有司言卢沟河水势泛决啮民田乞官爲封册神号礼官以祀典所不载难之已而特封安平侯建庙
　　二十一年册封山陵地大房山神爲保陵公冕八旒服七章圭册香币使副持节行礼并如册长白山之仪其册文云皇帝若曰古之建邦设都必有名山大川以爲形胜我国既定鼎于燕西顾郊圻巍然大房秀防混厚云雨之所出万物之所瞻祖宗陵寝于是焉依仰惟岳镇古有秩序皆载祀典矧兹大房礼可阙欤其爵号服章俾列于侯伯之上庶足以称今遣某官某备物册命神爲保陵公申勅有司岁时奉祀其封域之内禁无得樵采弋猎着爲令是后遣使山陵行礼毕山陵官以一献礼致奠
　　混同江大定二十五年有司言昔太祖征辽防马径渡江神助顺灵应昭著宜修祠宇加赐封爵乃封神爲兴国应圣公致祭如长白山仪册礼如保陵公故事其册文云昔我太祖武元皇帝受天明命扫辽季荒茀成师以出至于大江浩浩洪流不舟而济虽穆满渡江而鼋梁光武济河而水冰自今观之无足言矣执徐之岁四月孟夏朕时迈旧邦临江水叹仰艺祖之开基佳江神之效灵至止上都议所以尊崇之典葢古者五岳视三公四渎视诸侯至有唐以来遂享帝王之尊称非直后世弥文而崇徳报功理亦有当然者矧兹江源出于长白经营帝乡实相兴运非锡以上公之号则无以昭答神休今遣某官某持节备物册命神爲兴国应圣公申命有司岁时奉祀于戏严庙貌正封爵礼亦至矣惟神其衍灵长之徳用辅我国家弥亿年神亦享庙食于无穷岂不休哉
　　嘉荫侯大定二十五年勅封上京防国林神爲防国嘉荫侯毳冕七旒服五章圭同信圭遣使诣庙以三献礼祭告其祝文曰蔚彼长林实壮天邑广袤百里惟神主之庙貌有严侯封是享歆时蠲洁相厥滋荣是后遇月七日上京幕官一员行香着为令
　　大定二十七年春正月尚书省言郑州河隂县圣后庙前代河水爲患屡祷有应尝加封号庙额今因祷祈河遂安流乞加褒赠上从其请特加号曰昭应顺济圣后庙曰灵徳善利之庙毎岁委本县长官春秋致祭如令卢沟河神大定二十七年奉防毎岁委本县长官春秋致祭如令
　　章宗本纪明昌四年十二月甲寅册长白山之神爲开天道圣帝
　　礼志明昌四年十月备衮冕玉册仪物上御大安殿用黄麾立仗八百人行仗五百人复册爲开天道圣帝章宗本纪明昌六年九月甲申册静宁山神爲镇安公呼圗哩巴山神爲瑞圣公十二月乙亥诏加五镇四渎王爵
　　礼志明昌六年八月以冕服玉册册静寜山神爲镇安公册文曰皇帝若曰古之名山咸在祀典轩皇之世神灵所奉者七千虞氏之世望秩毎及于五载葢惟有益于国是以必报其功逮乎后王申以徽册至于岳镇之外或亦封爵之加故太白有神应之称而终南有广惠之号礼由义起事与时偕载籍所传于今犹监朕修和有夏咸秩无文眷兹静宁秀峙朔野緼泽布气幽赞乎坤元导风出云协符乎乾造一方之表万物所瞻南直都畿北维障徼连延广厚寳藏攸兴盘固髙明謻宫斯奠昔有辽尝恃以富国迄大定更爲之锡名洪惟世宗功昭列圣亦越显考徳利生民爰即歳时驾言临幸兵革不试逺人辑宁雨旸常调品彚蕃庑此上帝无疆之贶亦英灵有相之符比即舆情载修故事顾先皇驻跸之地开累世承平之风迓续遗休式甄神祐肆象徳以畀号仍班台而阐仪宇象一新采章具举今遣使某副某持节备物册命神爲镇安公仍勅岁时奉祀于戏容典焜燿精明感通惟永亿年翊我昌运神其受职岂不伟欤
　　瑞圣公即玛达哈山也章宗生于此世宗爱此山势衍气清故命章宗名之后更名呼圗哩巴山建庙明昌六年八月以衮服玉册封山神爲瑞圣公建庙命抚州有司春秋二仲择日致祭爲常其册文曰皇帝若曰国家之兴命歴攸属天地元化惟时合符山川百神无不受职粹精荐瑞明圣继生着丕应于殊祯启昌期于幽赞裒对信犹之典咸修望秩之文嘉乃名山奠兹胜地下绵干分上直枢静盘析木之津达中原之气廓除氛祲函毓太和仰惟光烈昭垂徽音如在即髙明而清暑克静寿以安仁周庐安宁厚泽浃洽朕祗循祖武顺讲时廵感羙号以兴懐佩圣谟而介福言念诞弥之初度抑由翊卫之効灵然犹祀秩无章神居不屋非所以尽报功崇徳之义副追始乐原之心爰饰名称载新祠宇勒忱辞于贞琰涓良日于元龟彰服采以辨威洁庪县而致祭阐扬茂实敷绎多仪今遣使某副某持节备物册命神爲瑞圣公仍勅有司岁时奉祀于戏尚其聪明歆此诚意孚休惟永亦莫不宁
　　王圻续通考料石冈祠　海陵尝过此祠持杯筊祷曰使吾有天命当得吉卜投之吉又祷曰果如所卜他日当有报否则毁尔祠宇投之又吉及即位贞元元年十月封料石冈神爲灵应侯
　　章宗明昌六年十二月诏加五岳四渎王爵
　　金史礼志明昌间从沂山道士杨道全请封沂山爲东安王吴山爲成徳王霍山爲应灵王防稽山爲永兴王医无闾山爲广寜王淮爲长源王江爲防源王河爲显圣灵源王济爲清源王毎岁遣使奉御署祝版奁芗乗驿诣所在率郡邑长贰官行事礼用三献读祝官一捧祝官二盥洗官二爵洗官二奉爵官一司尊彛一礼直官四以州府司吏充前三日应行事执事官散斋二日治事如故宿于正寝如常仪前二日有司设行事执事官次于庙门外掌庙者扫除庙之内外前一日有司牵牲诣祠所享官以下常服阅馔物视牲充腯享日丑前五刻执事者设祝版于神位之右置于坫及以血豆陈于馔所次设祭器皆借以席掌馔者实之左十笾爲三行以右爲上实以干防干形盐鱼鱐鹿脯榛实干桃菱芡栗右十豆爲三行以左爲上实以芹菹笋菹韭菹菁菹葵菹鱼醢兎醢豚拍鹿臡醓醢次设牺尊二象尊二在堂上东南隅北向西上牺尊在前实以法酒牺尊初献官酌象尊亚终献酌又设太尊一山尊一在神位前设而不酌有司设烛于神位前洗二在东阶之下直东霤北向罍在洗东加勺篚在洗西南肆实以巾执罍篚者位于其后又设揖位于庙门外初献在西东向亚终及祝在东南向北上开瘗坎于庙内庭之壬地享日丑前五刻执事官各就次掌馔者帅其属实馔具毕凡祭官各服其服与执事官行止皆赞者引防视陈设讫退就次引初献以下诣庙南门外揖位立定赞礼者赞揖次引祝升堂就位立次引初献诣盥洗位北向立搢笏盥手帨手执笏诣爵洗位北向立搢笏洗爵以爵授执事者执笏升堂诣酌罇所西向立执事者以爵授初献初献搢笏执爵执罇者举幂执事者酌酒初献以爵授执事者执笏诣神座前北向立搢笏跪执事者以爵授初献初献执爵三祭酒奠爵讫执笏俛伏兴少立次引祝诣神位前东向立搢笏跪读祝讫执笏兴退复位初献再拜赞礼者引初献复位次引亚献酌献并如初献之仪次引终献并如亚献之仪赞者引初献官诣神位前北向立执事者以爵酌清酒进初献之右初献跪祭酒啐酒奠爵执事者以爼进减神座前胙肉前脚第二节共置一爼上以授初献初献以授执事者初献取爵遂饮卒爵执事者进受爵复于坫初献兴再拜赞者引初献复位赞者曰已饮福受胙者不拜亚献官以下皆再拜拜讫次引初献以下就望瘗位以馔物进于坎东西厢各二人赞者曰可瘗寘土半坎又曰礼毕遂引初献官以下出祝与执尊罍篚幂者俱复位立定赞者曰再拜再拜讫遂出祝版燔于斋所
　　宣宗本纪贞祐三年十一月壬申遣参知政事侯挚祭河神于宜村
　　王圻续通考哀帝天兴三年正月册柴潭神爲防国灵应王
　　右金祀山川
　　元史世宗本纪中统二年秋七月乙丑遣使持香币祀岳渎冬十月辛卯遣道士訾洞春代祀东海广徳王庙祭祀志岳镇海渎代祀自中统二年始凡十有九处分五道后乃以东岳东海东镇北镇爲东道中岳淮渎济渎北海南岳南海南镇爲南道北岳西岳后土河渎中镇面海西镇江渎爲西道既而又以驿骑迂逺复爲五道道遣使二人集贤院奏遣汉官翰林院奏遣蒙古官出玺书给驿以行中统初遣道士或副以汉官
　　世祖本纪至元三年秋七月丙午遣使祀五岳四渎祭祀志至元三年夏四月定岁祀岳镇海渎之制正月东岳镇海渎土旺日祀泰山于泰安州沂山于益都府界立春日祀东海于莱州界大淮于唐州界三月南岳镇海渎立夏日遥祭衡山土旺日遥祭防稽山皆于河南府界立夏日遥祭南海大江于莱州界六月中岳镇土旺日祀嵩山于河南府界霍山于平阳府界七月西岳镇海渎土旺日祀华山于华州界吴山于陇县界立秋日遥祭西海大河于河中府界十月北岳镇海渎土旺日祀恒山于曲阳县界医无闾于辽阳广宁路界立冬日遥祭北海于登州界济渎于济源县祀官以所任守土官爲之既有江南乃罢遥祭
　　世祖本纪至元四年春正月癸丑勅封实圗美山爲武定山其神曰武定公泉爲灵渊其神曰灵渊侯夏四月辛未遣使祀岳渎
　　十二年二月甲辰立河渎等庙于河中解州洪洞赵城庚午命吹丹察罕布哈侍仪副使闗思义真人李徳和代祀岳渎
　　十三年五月乙未遣使代祀岳渎秋七月丙辰遣使持香币祀岳渎
　　十四年二月甲子遣使代祀岳渎五月乙卯命真人李德和代祀济渎秋七月丁巳回水窝渊圣广源王加封善佑常山灵济昭应王加封广惠安丘雹泉灵霈侯追封灵霈公
　　十五年春正月赐湖州长兴县金沙泉名爲瑞应泉金沙泉不常出唐时用此水造紫笋茶进贡有司具牲币祭之始得水事讫輙涸宋末屡加浚治泉迄不出至是中书省遣官致祭一夕水溢可溉田千畆安抚司以事闻故赐今名八月制封泉州神女号防国明着灵惠协正善庆显济天妃
