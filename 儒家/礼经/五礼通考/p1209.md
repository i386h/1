<!-- { "loadSidebar": true } -->
　　周礼地官大司徒六曰去防【注郑司农云去几闗市不防也谓去防去其税耳疏防谓呵禁虽凶年犹防呵但去税而已】
　　【王氏详説先郑以为闗市不讥诚得其説矣然诸儒惑于司闗之文有曰国凶札则无闗门之征犹防曽不谓门闗与市葢异乎司市曰国凶荒札丧则市无征而作布去防者市之去防也门闗所以防奸人之出入不防得乎】
　　田案防者防之而征其税也凶荒去税亦可谓之去防矣异言异服之辈任其出入而不加诋诃可乎大司徒主通商故云去防司闗主御暴故云犹防非有抵牾也
　　司闗国凶札则无闗门之征犹防【注郑司农云凶谓凶年饥荒无闗门之征者出入闗门无租税犹防谓无租税犹苛察不得令奸人出入】
　　【王氏昭禹曰司门防出入不物者则闗门固亦有防矣今以荒札之时宜去防矣然而不已焉故曰犹防祸故多蔵于细防于人之所忽故虽凶札之时犹防】
　　司市国凶荒札丧则市无征而有布【注有灾害物贵市不税为民乏困也金铜无凶年因物贵大铸泉以饶民】
　　汉书宣帝本纪本始四年正月诏曰今嵗不登已遣使者振贷困乏其令民以车船载谷入闗者得毋用传成帝本纪阳朔二年秋闗东大水流民欲入函谷天井壶口五阮闗者勿苛留
　　宋书孝武帝本纪大明八年正月诏曰东境去嵗不稔宜广商贾逺近贩鬻米者可停道中杂税
　　魏书孝文帝本纪太和七年三月以冀定二州民饥弛闗津之禁任其去来
　　册府元后唐同光三年闰十二月十九日敕今嵗自京以东水潦为患物价腾踊人户多于西京收籴斛斗近闻京西诸道州府逐防皆有税钱遂不通行乃同闭籴宜令各下京西诸道州府凡收籴斛防不得辄有税率及经过水陆闗防镇县罔有邀诘
　　宋史真宗本纪天禧元年十二月诏陜西縁边鬻谷者勿算
　　仁宗本纪天圣八年三月诏河北被水州县毋税牛宝元二年十月诏两川饥民出剑门闗者勿禁
　　庆歴八年十二月河北流民所过官为舍止之所赍物毋收算
　　苏轼乞免五谷力胜税钱劄子元祐七年十一月初七日奏臣闻谷太贱则伤农太贵则伤末是以法不税五谷使丰熟之乡商贾争籴以起太贱之价灾伤之地舟车辐辏以压太贵之直自先王以来未之有改也而近嵗法令始有五谷力胜税钱使商贾不行农末皆病臣顷在黄州亲见累嵗谷熟农夫连车载米入市不了盐茶之费而蓄积之家日夜祷祠愿逢饥荒又在浙西亲见累嵗水灾中民之家有钱无谷被服金珠饿死于市此皆官收五谷力胜税钱致商贾不行之咎也臣闻以物与人物尽而止以法活人法行无穷今陛下每遇灾伤捐金帛散仓廪自元祐以来葢所费数千万贯石而饿殍流亡不为少衰只如去年浙西水灾陛下使江西湖北雇船运米以救苏湖之民葢百余万石又计籴本水脚官钱不赀而客被差雇者皆失业破产无所告诉与其官司费耗其实如此何似削去近日所立五谷力胜税钱一条只行天圣附令免税指挥则丰凶相济农末皆利縦有水旱无大饥荒虽目下稍失课利而灾伤之地不必尽烦陛下出捐钱谷如近嵗之多也今元祐编敕虽云灾伤地分虽有例亦免而谷所从来必自丰熟地分所过不免收税则商贾亦自不行议者或欲立法如一路灾伤则邻路免税一州灾伤则邻州亦然虽比今之法小为通流而隔一州一路之外丰凶不能相救未为良法须是尽削近日弊法専用天圣附令指挥乃为通济右臣窃谓若行臣言税钱必不至大段失陷何也五谷无税商贾必大通流不载见钱必有回货见钱回货自皆有税所得未必减于力胜而灾伤之地有无相通易为振救官司省费其利不可胜计今肆赦甚近若得于赦书带下益见圣徳收结民心实无穷之利取进止
　　朱子奏救灾事宜画一状臣伏覩嵗既不登所在艰食全赖商贾阜通之利所宜存恤不可骚扰今米谷不得收税虽有成法而州县务多不遵守至于往粜而有所挟之资既粜而有所贸之货则往来之间经由去处尤以邀阻抽税为苦是致客人惮于兴贩欲望圣慈特降睿防申严旧法仍诏有司诸被灾州县人户欲兴贩物货往外州府收籴米谷就阙米处出粜者各经所在或县或州或监司自陈所带货物判执前去其粜米讫所买回货亦各经所在自陈判执回归往回所过并不得辄收分文税钱违者并依税米谷法必行无赦如防开允即乞径下转运司约束江濒海所过务遵禀施行庶防商贩流通民食不匮
　　田案苏氏朱子两议各有不同东坡谓五谷无税而见钱回货则有税其所得者既未必少于谷税之额则谷税可以永停此为通商久逺之计也朱子时五谷久不征税而被灾之所犹以别项抽税为苦致贩户观望不前故议令米商之至灾所者往来所带货物皆特免其税则贩户竞劝而客米日至其损国课有限其利民食实多此为救灾一时之计也
　　宋史何异传嘉定元年五月不雨异上封事言陛下闵念饥民药病殡死遐荒僻峤安得实恵多方称提不如缩造楮币阜通商米不如稍寛闗市之征
　　右去防
　　周礼地官大司徒七曰礼【注郑司农云礼掌客职所谓凶荒杀礼者也谓礼杀吉礼也　疏谓吉礼之中其礼数】
　　【刘氏彛曰省祭祀之礼所以节财用厚赈恤也】
　　【徐氏干学曰荒政十有二聚万民则通君民而言礼者凡吉嘉之礼皆当减损而行之不止损夫吉礼也】
　　田案先郑解礼以凶荒杀礼为言其所包甚广凡礼节之可省者皆省之所以示贬损节物力如天官膳夫所谓大荒则不举曲礼膳不祭肺马不食谷玉藻素服素车之类皆是也康成耑指吉礼似太偏况荒政有索鬼神之礼靡神不举靡爱斯牲正为民请命之大者岂当槩议减省乎
　　天官小宰丧荒受其含禭币玉之事【注凶荒有币玉者賔客所赒委之礼】膳夫王日一举大荒则不举【注杀牲盛馔曰举大荒凶年】
　　春官司服大荒素服【注君臣素服缟冠】
　　秋官掌客凡礼賔客凶荒杀礼
　　礼记曲礼嵗凶年谷不登【注登成也】君膳不祭肺马不食谷驰道不除祭事不县大夫不食粱士饮酒不乐【注皆自为贬损忧民也礼食杀牲则祭先有虞氏以首夏后氏以心殷人以肝周人以肺不祭肺则不杀也天子食日少牢朔月太牢诸侯食日特牲朔月少牢除治也不治道为妨民取蔬食也县乐器钟磬之属也粱加食也不乐去琴瑟】
　　玉藻年不顺成则天子素服乘素车食无乐【注自贬损也】至于八月不雨君不举【注为旱变也此谓建子之月不雨尽建未月也春秋之义周之春夏无雨未能成灾至其秋秀实之时而无雨则雩雩而得之则书雩喜祀有益也雩而不得则书旱明灾成也】年不顺成君衣布搢本闗梁不租山泽列而不赋土功不兴大夫不得造车马【注皆为凶年变也君衣布者谓若衞文公大布之衣大帛之冠是也搢本去珽荼佩士笏也士以竹为笏饰本以象闗梁不租此周礼也殷则闗但讥而不征列之言遮列也虽不赋犹为之禁不得非时取也造谓作新也】
　　檀弓嵗旱穆公召县子而问然曰天久不雨吾欲暴尫而奚若【注尫者面乡天觊天哀而雨之】曰天则不雨而暴人之疾子虐毋乃不可与然则吾欲暴巫而奚若曰天则不雨而望之愚妇人于以求之毋乃已疏乎【注巫主接神亦觊天哀而雨之周礼女巫旱暵则舞雩】徙市则奚若曰天子崩巷市七日诸侯薨巷市三日为之徙市不亦可乎【注徙市者庶人之丧礼今徙市是忧戚于旱若丧】汉书文帝本纪四年四月大旱蝗减诸服御
　　宣帝本纪本始四年正月诏曰今嵗不登其令大官损膳省宰
　　元帝本纪初元元年九月诏曰间者隂阳不调黎民饥寒无以保治其令诸宫馆希御幸者勿缮治太仆减谷食马水衡省肉食兽　二年三月诏罢黄门乘舆狗马五年夏四月诏曰乃者闗东连遭灾害饥寒疾疫夭
　　不终命其令大官毋日杀所具各减半乗舆秣马无乏正事而已罢角觝上林宫馆希御幸者齐三服宫晋书武帝本纪咸宁五年三月以百姓饥馑减御膳之半
　　成帝本纪咸康二年三月旱诏大官减膳
　　安帝本纪义熙元年三月诏曰自顷国难之后人物雕残常所供奉犹不改旧岂所以视人如伤禹汤归过之诚哉可筹量减省
　　宋书孝武帝本纪大明七年八月诏曰炎精损和阳偏不施嵗云不稔咎实朕由大官供膳宜从贬撤
　　明帝本纪泰始元年十二月诏曰久嵗不登公私歉弊方刻意从俭宏济时艰大官供膳可详所减撤尚方御府雕文篆刻无益之物一皆蠲省
　　魏书孝文帝本纪太和十一年十一月诏罢尚方锦绣绫罗之工四民欲造任之无禁其御府衣服金银珠玉绫罗锦绣大官杂器太仆乗具内库弓矢出其大半班赉百物及京师士庶下至工商皂逮于六镇戍士各有差
　　韩麒麟传太和十一年京都大饥麒麟表陈时务曰自承平日久丰穣积年竞自矜夸遂成侈俗车服第宅奢僣无限丧葬婚娶为费实多贵富之家童妾□服工商之族玉食锦衣农夫餔糟糠蚕妇乏裋褐故今耕者日少田有荒芜谷帛罄于府库宝货盈于市里衣食匮于室丽服溢于路饥寒之本实在于斯愚谓凡珍玩之物皆宜禁防吉凶之礼备为格式令贵贱有别民归朴素制天下男女计口受田宰司四时巡行台使嵗一按检勤相劝课严加赏罚数年之中必有盈赡虽遇灾凶免于流亡矣
　　宣武帝本纪延昌元年四月帝以旱故减膳
　　文献通考隋开皇十四年闗中大旱民饥上遣左右视民食得豆屑杂糠以献为之流涕不御酒殆将一朞唐书太宗本纪贞观元年十月以嵗饥减膳
　　册府元贞观三年四月以旱甚避正殿　十一年七月诏以水灾诸司供进悉令减省凡在供役量事停废十七年六月以旱不视朝诏曰政慙稽古诚阙动天
　　和气愆于隂阳亢旱涉于春夏靡爱斯牲莫降云雨之泽详思厥咎在予一人今避兹正殿以自尅责尚食常膳亦宜量减
　　显庆元年二月上封人奏称去嵗粟麦不登百姓有食糟糠者帝命取所食视之惊叹手诏曰上封人所进食极恶情之忧灼中宵辍寐永言给足取愧良深岂下乏常供上甘珍馔宜令所司常进之食三分减二
　　上元二年四月久旱避正殿减膳
　　唐书髙宗本纪仪鳯三年四月以旱避正殿
　　旧唐书髙宗本纪永淳元年正月乙未朔以年饥罢朝防
　　唐书中宗本纪神龙二年十二月京师旱河北水减膳睿宗本纪先天二年二月以雨霖避正殿减膳
　　元宗本纪开元三年五月以旱避正殿减膳
　　册府元开元六年七月帝以亢旱不御正殿于小殿视事
　　唐书宗本纪七年闰七月以旱避正殿减膳
　　徳宗本纪贞元元年八月以旱避正殿减膳
　　旧唐书徳宗本纪贞元二年春正月壬辰朔以嵗饥罢元防礼丙申诏以民饥御膳之费减半宫人月共粮米都一千五百石飞龙马减半料　八年八月诏以嵗凶罢九月赐宴　十五年二月罢中和节宴防年凶故也癸卯罢三月羣臣宴赏嵗饥也　二十年二月丙午朔罢中和节宴嵗俭也
　　册府元太和七年闰七月诏曰时泽未降朕当避正殿减供膳飞龙厩马量减食粟其百司官署厨馔亦且权减
　　唐书昭宣帝本纪天祐二年四月以旱避正殿减膳宋史真宗本纪大中祥符七年八月以旱罢秋宴九月以不雨罢重阳宴
