<!-- { "loadSidebar": true } -->
　　王制大夫无故不杀羊士无故不杀犬豕庶人无故不食珍庶羞不逾牲燕衣不逾祭服寝不逾庙【注故谓祭享羞不逾牲谓祭以羊则不以牛肉为羞也】
　　礼器羔豚而祭百官皆足大牢而祭不必有余此之谓称也【注称牲之大小而为爼此指谓助祭者耳足犹得也云百官喻众也　疏臣助祭则各有爼祭竟播及胞翟虽复羔豚之小而百官皆悉得之假令大牢亦不使有余小而皆得大而不余是各称牲体也大夫士有田则祭无田则荐则无地大夫士荐羔豚也无地则无臣助祭故郑云百官喻众也】
　　【陆氏佃曰羔豚而祭谓小祭祀大牢而祭谓大祭祀先儒谓羔豚为无地大夫之祭是犹读云汉而责周无遗民也】
　　蕙田案大夫祭用少牢谓羊豕此云羔豚乃羊豕之小者耳与无田则荐之説无与孔氏非也陆农师以为小祭祀亦非字説羔小羊豚豕子
　　君子大牢而祭谓之礼匹士大牢而祭谓之攘【注君子谓大夫以上　疏大夫常祭少牢遣羮及卒哭祔用大牢匹士士也士常祭特豚遣奠卒哭祔加一等少牢马氏晞孟曰君子者以位之贵者言之匹士者以位之贱者言之古者天子诸侯卿大夫皆君子也天子诸侯卿大夫位之尊其礼可以致其隆故曰天子以牺牛诸侯以肥牛大夫以索牛此大牢而祭谓之礼也至于匹士大牢而祭故谓之攘攘者非其有而取之也】
　　春秋襄二十二年左氏传九月郑公孙黑肱有疾归邑于公召室老宗人立段而使黜官薄祭祭以特羊殷以少牢【注四时祀以一羊三年盛祭以羊豕殷盛也　疏少牢馈食礼者诸侯之大夫时祭之礼也是时祭用少牢今公孙黑肱使黜官薄祭故时祭用特羊礼器云君子大牢而祭谓之礼是大夫之祭有用大牢时也杂记云上大夫之虞也少牢卒哭成事祔皆大牢据此二文大夫得用大牢者礼器之文据天子大夫故也杂记据防祭故进用等士防礼士遣奠用少牢是也】
　　国语楚语屈到嗜芰有疾召其宗老而嘱之曰祭我必以芰及祥宗老将荐芰屈建命去之宗老曰夫子荐之子木曰不然夫子承楚国之政其法刑在民藏在王府上之可以比先王下之可以训后世虽防楚国诸侯莫不誉其祭典有之曰国君有牛享大夫有羊馈士有豚犬之奠庶人有鱼炙之荐笾豆脯醢则上下共之不羞珍异不陈庶侈夫子不以其私欲干国之典遂不用礼记祭器有以小爲贵者宗庙之祭贵者献以爵贱者献以散尊者举觯卑者举角【注凡觞一升曰爵二升曰觚三升曰觯四升曰角五升曰散　疏特牲云主人献尸用角佐食洗散以献尸是尊者小卑者大案天子诸侯及大夫皆献尸以爵无贱者献以散之文礼文散亡略不具也特牲主人献尸用角者下大夫也尊者举觯卑者举角者案特牲少牢礼尸入举奠觯是尊者举觯特牲主人受尸酢受角饮者是卑者举角此是士礼天子诸侯祭礼亡文不具也陆氏佃曰贵者献以爵贱者献以散所谓尸饮五君洗玉爵献卿尸饮九以散爵献士尊者举觯卑者举角者凡妥尸天子举斚诸侯举角则卿举觯大夫举角欤若特牲馈食酳尸以角旅酬更以觯与此不同者葢卑者以大为贵然则此经所言葢天子诸侯之仪也】
　　蕙田案贱者献以散疏以为礼无其文而陆农师引祭统散爵献士为説葢献义原兼下献上上献下两义不必专指下献上陆説亦可通然明堂位加以璧散加爵系助祭之賔所献此仍是下献上疏不引之未详何説
　　坊记子云七日戒三日斋承一人焉以为尸过之者趋走以教敬也醴酒在室醍酒在堂澄酒在下示民不淫也尸饮三众賔饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获【注戒谓散斋也承犹事也澄酒清酒也三酒尚质不尚味淫犹贪也上下犹尊卑也主人主妇上賔献尸乃后献主人降洗爵献賔也因其酒肉聚其宗族言祭有酒食羣昭羣穆皆至而献酬之咸有荐爼也堂上观乎室堂下观乎上谓祭时肃敬之威仪也注主人至献賔此仪礼特牲文在堂上者观望在室之人以取法在堂下者观望堂上之人以为则上下内外更相效法】
　　【叶氏梦得曰助祭而羣昭羣穆咸在其赐爵者皆以齿也故以教民睦诏祝升首皆在室故堂上观乎室羮定酳尸皆在堂故曰堂下观乎上】
　　蕙田案因其酒肉聚其宗族此指祭毕之燕即中庸燕毛序齿楚茨备言燕私之事郑以献酬荐爼为説者祗縁所引诗词当在献酬交错时故也不知献酬乃賔主之事燕私乃族人之事经云聚其宗族不得以献酬当之引诗断章未可拘泥尸饮三众賔饮一此酳尸之事主人献尸尸酢主人主妇献尸尸酢主妇众賔献尸尸酢众賔故曰尸饮三众賔饮一陆农师以祼献为言其説无稽又酳尸在室叶氏以为在堂亦悮
　　祭义曾子曰父母既没必求仁者之粟以祀之此之谓礼终【注喻贫困犹不取恶人物以事亡亲也】
　　【黄氏曰粟者禄也谓父母既没必仕于仁诸侯贤大夫之朝立身行道以终祭祀危邦不入乱邦不居恐辱先也孟子云士三月无君则吊失于祭祀之礼也亲没者必居于仁者之朝食禄行道以终祭祀之礼为有终也】
　　右牲牢酒醴黍稷
　　祭统铺筵设同几为依神也【注同之言詷也祭者以其妃配亦不特几也　疏詷共也人生时形体异故夫妇别几死则魂气同归于此故夫妇共几郑注以某妃配仪礼少牢文谓祭夫祝辞不但不特设辞亦不特设其几祝辞与凡皆同于夫也故郑注同几筵云祭于庙同几精气合也席亦共之必云同几者筵席既长几则短小恐其各设故云同几也】
　　朱子语録问生时男女异席祭祀亦合异席今夫妇同席如何曰夫妇同牢而食家庙之制伊川只以元妃配葢古者只是以媵妾继室故不容与嫡并配后世继室乃是以礼聘娶自得为正故唐会要中载顔鲁公家祭有并配之仪祭于别室恐未安
　　蕙田案朱子答汪尚书有正庙配食止合用初配一人其再娶及庶母之属皆各为别庙祀之云云葢朱子未定之説当以语録为正
　　右铺筵设几
　　坊记礼非祭男女不交爵【注交爵谓相献酢　疏特牲馈食礼云主妇献尸尸酢主妇是非祭不交爵也】
　　内则男女非祭非防不相授器【注祭严防遽授器不嫌也】
　　家语公父文伯之母季康子之从祖母康子往焉侧门而与之言皆不逾阀文伯祭其祖悼子康子与焉进爼而不授彻爼而不与燕宗老不具则不绎绎不尽饫则退孔子闻之曰男女之别礼之大经公父氏之妇动中徳趣度于礼矣
　　右交爵授器
　　论语祭肉不出三日出三日不食之矣【注郑曰自其家祭肉过三日不食是防鬼神之余也】
　　朱子集注家之祭肉则不过三日皆以分赐葢过三日则肉必败而人不食之是防鬼神之余也
　　礼记少仪为人祭曰致福为己而致膳于君子曰膳祔练曰告凡膳告于君子主人展之以授使者于阼阶之南南面再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个犆豕则以豕左肩五个【注曰致福曰膳曰告此皆致祭祀之余于君子也摄主言致福申其辞自祭言膳谦也祔练言告不敢以为福膳也主人展之展省具也折断分之也皆用左者右以祭也羊豕不言臂臑因牛序之可知】
　　【方氏慤曰膳夫所谓凡祭祀之致福也受而膳之是矣必谓之福以言祭者获福致其余于人而与之同其福也曰致膳者葢祭祀不祈为己而祭非敢邀福以其味之善乃致之于君子尔于致膳曰君子则致福又可知矣至于练祔特告死者之已练而已故直以告称之展与展墓之展同主人展之省其善否也其授使者与反命皆再拜稽首则敬之至也止言膳告而不及致福则致福者尤致其敬不嫌其不如是矣臂则胫也臑其节也】
　　右分肉致福
　　论语祭如在【注孔曰言事死如事生】
　　朱子集注程子曰祭祭先祖也祭先主于孝愚谓此门人记孔子祭祀之诚意
　　朱子语録问祭如在人子固是尽诚以祭不知其可使祖宗感格否曰上蔡言自家精神即祖考精神这里尽其诚敬祖考之气便在这里只是一个根苗来如树已枯朽边旁新根即接续这正气来
　　子曰吾不与祭如不祭【注包曰孔子或出或病而不自亲祭使摄者为之不致肃敬于心与不祭同】
　　朱子集注又记孔子之言以明之言已当祭之时或有故不得与而使他人摄之则不得致其如在之诚故虽已祭而此心缺然如未尝祭也
　　礼记玉藻凡祭容貌顔色如见所祭者【注如覩其人在此　疏凡祭谓诸祭也容貌恭敬顔色温和似见所祭之人谓如在也】
　　【方氏慤曰孝子之祭也退而立如将受命葢容貌如见所祭者也已彻而退敬斋之色不絶于面葢顔色如见所祭者也】
　　凡行庙中齐齐【注齐齐恭慤貌　疏庙中对神行步不敢舒散齐齐自收持严正之貌】祭义仲尼尝奉荐而进其亲也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐爼序其礼乐备其百官君子致其济济漆漆夫何慌惚之有乎夫言岂一端而已夫各有所当也【注尝秋祭也亲谓身亲执事时也慤与趋趋言少威仪也趋读如促数之言速也漆漆读如朋友切切自反犹言自修整也及交及与也容以逺言非所以接亲亲也容以自反言非孝子所以事亲也此皆非与神明交之道也天子诸侯之祭或从血腥始至反馈是进熟也荐爼豆与爼也慌惚思念益深之时也岂一端言不可以一槩也礼各有所当行祭宗庙者賔客济济漆漆主人慤而趋趋方氏慤曰特言尝则与月令言尝牺牲祭法言享尝乃止同义奉荐而进谓子奉所荐之时物而进之于其亲也慤言奉之之容完实而无文趋趋以数言行之之节收摄而不疏济济者威仪之齐而逺则优游而不迫漆漆者威仪之饰自反则反覆而不茍济济者之逺则异乎趋数者矣漆漆之自反则异乎慤者矣容以逺若容以自反则致其饰而于神明之道不及以交矣致其济济漆漆则非以慌惚与神明交矣慌焉若无惚焉若有神人之道幽明之际以诚心交之其状如此】
　　【周氏谞曰济济之容逺也而漆漆之容自反也逺而自反非主祭者之容特其助祭者之容耳故孔子之言祭则济济漆漆而亲奉祭则慤而趋趋者葢言之各有所当也】
　　孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也【注言当尽已而已如居父母前将受命而使之】
　　孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣【注诎充诎形容喜貌也进之谓进血腥也愉顔色和貌也荐之谓进熟也欲婉顺貌齐谓齐荘固犹质陋也而忘本而衍字也方氏慤曰其立之也言方待事而立也其进之者言既从事而进也其荐之也言奉其物而荐也退而立者言其进而后退也已彻而退者言既荐而后彻也葢退而立则少退而已己彻而退则于是乎退焉诎则身之屈也愉则色之愉也欲则心之欲也退而立如将受命则顺听而无所忽焉己彻而退敬齐之色不絶于面则慎终如始也】
　　蕙田案诎谓身之屈进即进退之进方解得之注训诎为喜貌进为进血腥未的
