<!-- { "loadSidebar": true } -->
　　司马氏书仪以桑木为祠版郑康成以为卿大夫士无神主大夫束帛依神士结茅为菆徐邈以为公羊大夫闻君之防摄主而徃重主道也埋重而立主大夫士有重亦宜有主蔡谟以为今世有祠版乃礼之庙主也主亦有题今版书名号亦是题主之意安昌公荀氏祠制神版皆正长尺一寸博四寸五分厚五寸八分大书某祖考某封之神座夫人某氏之神座书讫蜡油炙令入理刮拭之今士大夫家亦有用祠版者而长及博厚不能尽如荀氏之制题云某官府君之神座某封邑夫人郡县君某氏之神座续加封赠则先告贴以黄罗而改题无官则题处士府君之神座版下有趺韬之以囊籍之以褥府君夫人只为一匣今从之礼虞主用桑练主用栗祠版主道也故于虞亦用桑将小祥则更以栗木为之
　　蕙田案古人有重有主未闻有版也既因大夫士主无明文而不立主祠版更何所据耶
　　朱子家礼伊川神主式作主用栗取法于时月日辰趺方四寸象嵗之四时髙尺有二寸象十二月身博三十分象月之日厚十二分象日之辰【身趺皆厚一寸二分】剡上五分为圆首寸之下勒前为额而判之一居前二居后【前四分后八分】陷中以书爵姓名行【曰宋故某官某公讳某字某第几神主陷中长六寸濶一寸】合之植于趺【身去趺上一寸八分并趺髙一尺二寸】窍其旁以通中如身厚三之一【谓圆径四分】居二分之上【谓在七寸二分之上】粉涂其前以书属称【属谓髙曽祖考称谓官或号行号如处士秀才行如几郎几公】旁题主祀之名【曰孝子某奉祀】加赠易世则笔涤而更之【水以洒墙壁】外改中不改
　　朱子家礼作主制度身髙一尺二寸阔三寸厚一寸二分首削去其上两角各去五分俾其首作圆形颔从上量下一寸横勒其前人身深四分为颔判开其下分陷中于颔下本身上刻深四分阔一寸长六寸为陷中窍于本身两侧旁钻两圆孔径四分以通陷中其孔离趺面七寸二分前面广三寸安在颔下趺方四寸厚一寸二分凿之通底以受主身　合式前合于后身纳于趺植立仍髙一尺二寸　座以薄板三片相合安于趺之两旁及后面比主稍髙面顶俱虚趺之四边各寛于版少许令可葢　葢亦以薄板为之四片相合有顶可以罩趺上板唯前面留一圆窍俱饰以黒漆古以帛缝如斗帐齐主四方板为顶韬其主置于座中然后加葢今人从简便不复并用
　　朱氏彛尊与佟太守书主之制虽不载于经然卫次仲言右主八寸左主七寸广厚三寸何休言主状正方穿中央逹四方天子长尺有二寸诸侯长一尺汉书仪言帝主长九寸后主长七寸杜佑通典述晋太康故事帝主尺二寸后主一尺蔡谟言今代祠板乃礼之庙主安昌公荀朂祠制神板皆正长尺二寸博四寸五分厚五分虽诸家之説长短不齐要之帝后之尊莫有过尺二寸者洓水司马氏伊川程氏定为主式作主以栗趺四寸以象四时髙尺二寸以象十二月身博三十分象月之日厚十二分象日之辰今之法式大率凖此
　　蕙田案以上主名义制度
　　礼记郊特牲直祭祝于主【注直正也祭以孰为正　防荐孰正祭之时祝官以祝辞告于主若仪礼少牢敢用柔毛刚鬛用荐嵗事于皇祖伯某是也】
　　【陆氏佃曰直祭祝于主谓尸未入祝而已是之谓直祭若少牢祝酌奠遂命佐食啓防主人西面祝祝曰孝孙某敢用柔毛刚鬛用荐嵗事于皇祖伯某尚飨当此节】
　　曾子问孔子曰吾闻诸老聃曰祫祭于祖则祝迎四庙之主主出庙入庙必跸【注祝迎庙主祝接神者也跸止行也　防三年一祫当祫之年则祝迎髙曾祖祢四庙而于太祖庙祭之天子祫祭则迎六庙之主四庙举诸侯言也主谓木主天子一尺二寸诸侯一尺出庙者谓出已庙而往太祖庙入庙谓从太祖庙而反还入已庙主出入之时必须跸止行人若主入太祖庙中则不跸以压于尊者也】
　　春秋文公二年大事于太庙　公羊传大事者何大祫也大祫者何合祭也其合祭奈何毁庙之主陈于太祖未毁庙之主皆升合食于太祖【注毁庙谓亲过髙祖毁其庙蔵其主于太祖庙中大祖周公之庙陈者就陈列大祖前太祖东向昭南向穆北向其余孙从王父自外来曰升】　谷梁传大事者何大是事也着祫尝祫祭者毁庙之主陈于太祖未毁庙之主皆升合祭于大祖【注祫合也尝秋祭祫祭者皆合祭诸庙已毁未毁者之主于大祖庙中以昭穆为次序祭毕则复还其庙】
　　通典祫祭太祖尸南向主在其右昭在东穆在西主各在其右
　　蕙田案以上祭祀奉主之礼
　　礼记曾子问曾子问曰庙有二主礼与孔子曰天无二日土无二王尝禘郊社尊无二上未知其为礼也昔者齐桓公亟举兵作伪主以行及反藏诸祖庙庙有二主自桓公始也【注曽子问比怪时有之也孔子以尊喻卑伪犹假也举兵以迁庙主行无则主命为假主非也】
　　【方氏慤曰庙有主则神之所依庙有二主则莫适为依是岂礼之意哉所谓尊无二上者以其神有尊卑故言无二上也】
　　蕙田案此条言庙无二主
　　孔子曰吾闻诸老聃曰天子崩国君薨则祝取羣庙之主而藏诸祖庙礼也卒哭成事而后主各反其庙【注老聃古夀考者之号也与孔子同时天子崩诸侯薨则藏诸主于祖庙象有凶事者聚也卒哭成事先祔之祭名也】
　　蕙田案此条因丧迁主
　　君去其国太宰取羣庙之主以从礼也【注君去其国以庙主从鬼神依人者也】
　　蕙田案此条去国迁主
　　当七庙五庙无虚主虚主者唯天子崩诸侯薨与去其国与祫祭于祖为无主耳
　　【张子曰有庙即当有主】
　　【方氏慤曰庙之有主犹国之有王也非此四者主其虚乎】
　　右主
　　春秋荘公十四年左氏传原繁曰先君桓公命我先人典司宗祏【注宗庙中藏主石室　防宗祏者虑有非常火灾于庙之北壁内为石室以藏木主有事则出而祭之既祭纳于石室祏字从示神之也】
　　昭公十有八年宋卫陈郑灾左氏传郑子产使祝史徙主祏于周庙告于先君【注祏庙主石函周庙厉王庙也有火灾故合羣主于祖庙易救防　防毎庙木主皆以石函盛之当祭则出之事毕则盛于函藏于庙之北壁之内所以辟火灾也】白虎通主藏之西壁
　　卫次仲曰祭讫则纳于西壁埳中去地一尺六寸公羊説主藏太庙室西壁中以备火灾必在西者长老之处地道尊右鬼神幽隂也
　　説文祏宗庙主也周礼有郊宗石室
　　通典或问髙堂隆曰昔受训冯君正庙之主各藏太室西壁之中迁庙之主于太祖太室北壁之中案逸礼藏主之处似在堂上壁中答曰章句但言藏太祖北壁中不别堂室愚意以堂上无藏主当室之中也贺氏循曰古礼神主皆盛以石函
　　江都集礼太祖室北壁中堂上无藏主处故于室中也
　　右祏
　　周礼春官司巫祭祀则共匰主【注杜子春曰匰器名主谓木主也主先匰者共主以匰　防以匰器盛主来向祭所大祝取得主匰器即退】
　　挚虞决疑云庙主藏于户之外西墉之中有石函名曰宗祏函中笥以盛主
　　右匰
　　陈氏礼书公羊曰虞主用桑练主用栗谷梁曰防主于虞吉主于练特左氏曰凡君祔而作主曲礼曰措之庙立之主曰帝然人子之于亲不忍一日使无依焉故始死依以重既葬依以主重埋则桑主作桑主埋则栗主立岂有既虞卒哭不存其象俟祔而后为之乎然则左氏曲礼之説盖曰作主将以祔庙非祔而后作之也先儒谓既祔主反其寝大夫士无主以币告然坊记曰防礼每加以逺荀卿曰防事动而逺故将而既祖柩不可反孰谓将祔而既饯主可反乎重主道也大夫士有重尸神象也大夫士有尸孔悝大夫也去国载祏孰谓大夫士无主乎主之制不见于经何休曰主状正方穿中央逹四方天子长尺二寸诸侯长一尺桑主不文吉主皆刻而諡之卫次仲曰右主八寸左主七寸广厚三寸右主父也左主母也汉旧仪后主长七寸围九寸帝主长九寸其制虽不可考然正庙之主各蔵其室西壁之中迁庙之主藏于太室北壁之中去地六尺一寸大戴礼五经异义江都集礼传述皆然盖有所授之也自东汉迄隋唐宗庙之制与古不同而迁主所藏或在西储或在西夹室其正庙之主虽各藏庙室西壁之中而帝后别为石埳非礼意也案少牢馈食荐嵗事于皇祖必以某妃配某氏故同几共牢一尸而爼豆不两陈以其夫妇一体故也贺循亦谓后配尊于帝神主所居宜同故东晋明帝时庙有埳室者十皆帝后共一石室至恭帝时庙为埳室一十八而帝后异室此议者所以讥之也
　　书甘誓用命赏于祖【蔡汪天子廵守必载其迁庙之主与其社主以行以示赏戮之不敢専也】
　　周礼春官小宗伯若大师则帅有司而奉主车【注有司大祝也王出军必先有事于社及迁庙而以其主行迁主曰祖曾子问曰天子廵守以迁庙主行载于齐车言必有尊也书曰用命赏于祖】
　　肆师用牲于社宗则为位凡师不功则助牵主车【注宗迁主也助助大司马也】
　　夏官大司马若大师则涖衅主【注大师王出征伐也涖临也主谓迁庙之主及社在军者也凡师既受甲迎主于庙杀牲以血涂主神之】
　　若师不功则厌而奉主车【注郑司农云厌谓厌冠防服也谓奉犹送也送主归于庙与社】
　　礼记曾子问曾子问曰古者师行必以迁庙主行乎孔子曰天子巡守以迁庙主行载于齐车言必有尊也今也取七庙之主以行则失之矣【注齐车金路　防凡祭祀皆乗玉路齐车则降一等乗金路也迁庙主行者谓载新迁庙之主】
　　【张子曰古者天子巡守载迁庙主而行必载迁庙主亲之至也】
　　曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行毎舍奠焉而后就舍反必告设奠卒敛币玉藏诸两阶之间乃出葢贵命也【皇氏防有迁主者直以币帛告神不将出行即埋之阶闲无迁主者加以皮圭告于祖祢遂奉以出】
　　文王世子其在军则守于公祢【注在军谓从军者公祢行主也行以迁主言祢在外亲也　疏公祢谓迁主载在齐车随公行者也庶子官既从在军故守于公齐车之行主也】战则守于公祢孝爱之深也
　　尚书大传王升舟鼓钟亚观台亚将舟亚宗庙亚【孔頴逹曰社杀戮与军将同故命社主为将宗庙则迁主也亚在将舟后】
　　陈氏礼书曰师行载迁主则未迁之主不行矣迁主载于齐车则社主亦齐车矣用命赏于祖则迁主之车在左所以象左宗庙也不用命戮于社则社主之车在右所以象右社稷也师载迁主而武王伐纣载文王之木主者所以成文王之志而已不可以常礼议之也书传曰将舟亚宗庙亚葢举宗庙以见社耳先儒以将舟为社主恐不然也盖君之出也先祓社后衅祖其行也前社而后祖其止也右社而左祖祖非祢也文王世子谓之公祢者亲之也
　　右行师迁主
　　周礼春官天府掌祖庙之守蔵与其禁令【防案王制云天子七庙三昭三穆与太祖之庙而七大祖即始祖庙也周立后稷庙为始祖以其最尊故寳物蔵焉禁令谓禁守不得使人妄入之等也】
