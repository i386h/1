<!-- { "loadSidebar": true } -->
　　师丹传郎中令冷褒黄门郎段犹等奏言定陶共皇太后共皇后皆不宜复引定陶藩国之名以冠大号车马衣服宜皆称皇之意【师古曰副称之也】置吏二千石以下各供厥职又宜为共皇立庙京师上覆下其议有司皆以为宜如褒犹言丹独议曰圣王制礼取法于天地尊卑者所以正天地之位不可乱也今定陶共皇太后共皇后以定陶共皇为号者母从子妻从夫之义也欲立官置吏车服与太皇太后并非所以明尊无二上之义也定陶共皇号谥已前定义不得复改礼父为士子为天子祭以天子其尸服以士服子无爵父之义尊父母也为人后者为之子故为所后服斩衰三年而降其父母朞明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不可复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也丹由是浸不合上意免为庶人平帝即位新都侯王莽白太皇太后发掘傅太后丁太后夺其玺绶更以民葬之定陶堕废共皇庙
　　蕙田案宣帝称亲曰皇考如离骚篇首朕皇考曰伯庸似古人通称皇之为言美也大也君也亦犹礼曰其父母也至此定陶共皇之称非宣帝称皇考比也皇即帝也不曰帝而曰皇明知必不可尊称帝也然以皇代之其理不直其名不正固显然矣又立寝庙于京师列昭穆之次更非宣帝因园为寝之比师丹言定陶共皇谥已前定不得复改而坚持立庙京师使臣下祭之为无主明前之失在私尊定陶共皇后之失乃以共皇而乱天子宗庙钜制也无主之言大义凛然及后王莽假经义以窃权既请皇髙祖考庙奉明园毁勿修又堕废共皇庙甚且掘傅太后丁太后夺其玺绶虽小人悖罔罪不容诛然其所以致之者可不思哉
　　右汉哀帝
　　平帝本纪孝平皇帝元帝庶孙中山孝王子也母曰卫姬年三歳嗣立为王元夀二年六月哀帝崩九月辛酉中山王即皇帝位元始元年立故桃乡顷侯子成都为中山王
　　中山卫姬传卫姬平帝母也配孝王生平帝孝王薨代为王哀帝崩无嗣迎立为帝莽惩丁傅行事以帝为成帝后母衞姬及外家不当得至京师廼更宗室桃乡侯子成都为中山王奉孝王后
　　蕙田案平帝未立私亲庙
　　右汉平帝
　　后汉书光武本纪建武三年正月辛巳立皇考南顿君以上四庙
　　张纯传纯以宗庙未定昭穆失序十九年乃与太仆朱浮共奏言陛下兴于匹庶荡涤天下诛鉏乱兴继祖宗窃以经义所纪人事众心虽实同创革而名为中兴宜奉先帝恭承祭祀者也元帝以来宗庙奉祠髙皇帝为受命祖孝文皇帝为太宗孝武皇帝为世宗皆如旧制又立亲庙四世推南顿君以上尽于舂陵节侯礼为人后者则为之子既事大宗则降其私亲今禘祫髙庙陈叙昭穆而舂陵四世君臣并列以卑厠尊不合礼意昔髙祖以自受命不由太上宣帝以孙后祖不敢私亲故为父立庙独羣臣侍祠愚谓宜除今亲庙以则二帝旧典愿下有司博采其议诏下公卿大司徒戴涉大司空窦融议宜以宣元成哀平五帝四世代今亲庙宣元皇帝尊为祖父可亲奉祠成帝以下有司行事别为南顿君立皇考庙其祭上至舂陵节侯羣臣奉祠以明尊尊之敬亲亲之恩帝从之
　　祭祀志建武十九年上可涉等议诏曰以宗庙处所未定且合祭髙庙其成哀平且祠祭长安故髙庙其南阳舂陵岁时各且因故园庙祭祀园庙去太守治所逺者在所令长行太守事侍祠惟孝宣帝有功德其上尊号曰中宗于是雒阳髙庙四时加祭孝宣孝元凡五帝其西庙成哀平三帝主四时祭于故髙庙东庙京兆尹侍祠冠衣车服如太常祠陵庙之礼南顿君以上至节侯皆就园庙南顿君称皇考庙钜鹿都尉称皇祖考庙鬰林太守称皇曾祖考庙节侯称皇髙祖考庙在所郡县侍祠
　　汉官仪曰光武第虽十二于父子之次于成帝为兄弟于哀帝为诸父于平帝为祖父皆不可为之后上至元帝于光武为父故上继元帝而为九代故河图云赤九会昌谓光武也然则宣帝为曽祖故追尊及祠之【刘攽曰注案世数宣帝于光武犹是祖此多一曾字】
　　文献通考胡氏寅曰西汉自孝成而后三世无嗣王莽簒时汉祚既絶光武扫平祸乱奋然崛起虽祖髙祖而帝四亲非与哀朝尊崇藩统同事于义未有大不可者然一闻纯等建议断然从之曾无留难章陵四祠蔑有异等彼何所为而然耶寡恩之诮既不闻于当年失礼之议又不生于后代以是较之宣哀过举益明而礼所载为人后者为其父母降而不得祭岂可违而不守哉
　　右后汉光武帝
　　安帝本纪恭宗孝安皇帝讳祐肃宗孙也父清河王庆母左姬延平元年庆始就国邓太后特诏留帝清河邸八月殇帝崩太后与兄车骑将军邓隲定防迎帝斋于殿中拜长安侯皇太后诏曰长安侯祐年已十三有成人之志亲德系后莫宜于祐礼昆弟之子犹己子春秋之义为人后者为之子不以父命辞王父命其以祐为孝和皇帝嗣又作防命曰惟延平元年秋八月癸丑皇太后曰咨长安侯祐孝和皇帝懿德巍巍光于四海朕惟侯孝章皇帝世嫡皇孙宜奉郊庙今以侯嗣孝和皇帝后读防毕太尉奉上玺绶即皇帝位
　　十二月甲午清河王薨使司农持节吊祭永初元年三月甲申葬清河孝王赠龙旂虎贲
　　祭祀志安帝以清河孝王子即位建光元年追尊父清河孝王曰孝德皇母曰孝德后清河嗣王奉祭而已清河孝王庆传庆母宋贵人庆就国邓太后以殇帝襁抱逺虑不虞留庆长子祐与嫡母耿姬居清河邸至秋帝崩立祐为嗣是为安帝太后使中黄门送耿姬归国帝所生母左姬卒葬于京师庆立凡二十五年薨永初元年太后崩有司言清河孝王至德淳懿载育明圣承天奉祚为郊庙主汉兴髙皇帝尊父为太上皇宣帝号父为皇考序昭穆置园邑大宗之义旧章不忘宜上尊号曰孝德皇皇妣左氏曰孝德后孝德皇母宋贵人追谥曰敬隐后乃告祠髙庙使司徒持节与大鸿胪奉册书玺绶清河追上尊号又遣中常侍奉太牢祠典防礼仪侍中刘珍等及宗室列侯皆往会事尊陵曰甘陵庙曰昭庙置令丞设兵车周衞比章陵复尊耿姬为甘陵大贵人
　　蕙田案清河孝王虽加尊号崇奉陵庙然未立庙京师但嗣王奉祀于其国而已
　　右后汉安帝
　　质帝本纪孝质皇帝讳缵肃宗元孙曾祖千乘贞王伉祖乐安夷王宠父勃海孝王鸿母陈美人冲帝不豫大将军冀徴帝到洛阳都亭冲帝崩太后与冀定防禁中丙辰迎帝入南宫丁巳封建平侯其日即皇帝位蕙田案质帝之不得追尊其父蔡邕以为偪于梁后及梁冀也
　　右后汉质帝
　　桓帝本纪孝桓皇帝讳志肃宗曽孙也祖河间孝王开父蠡吾侯翼母匽氏翼卒帝袭为侯本初元年梁太后徴帝到夏门门亭将妻以女弟防质帝崩太后与兄大将军冀迎帝入南宫即皇帝位时年十五　九月戊戌追尊皇祖河间孝王曰孝穆皇夫人赵氏曰孝穆皇后皇考蠡吾侯曰孝崇皇冬十月甲午尊皇母匽氏为孝崇博园贵人　建和二年四月封帝弟顾为平原王奉孝崇皇祀尊孝崇皇夫人马氏为孝崇园贵人　和平元年五月尊博园匽贵人曰孝崇皇后　二年四月孝崇皇后匽氏崩五月葬孝崇皇后于博陵　延熹元年六月分中山置博陵郡以奉孝崇皇园陵
　　河间孝王开传蠡吾侯翼元初六年邓太后徴河间王诸子诣京师竒翼美仪容故以为平原怀王后焉岁余贬为都乡侯翼卒子志嗣为大将军梁冀所立是为桓帝梁太后诏追尊河间孝王为孝穆皇夫人赵氏曰孝穆后庙曰清庙陵曰乐成陵蠡吾先侯曰孝崇皇庙曰烈庙陵曰博陵皆置令丞使司徒持节奉册书玺绶祠以太牢建和二年更封帝兄都乡侯顾为平原王留博陵奉翼后
　　祭祀志桓帝以清河孝王孙蠡吾侯即位亦追尊祖考王国奉祀
　　蕙田案桓灵祖父皆有庙名如祭祀志所言则庙虽立仍不过以嗣王奉祠也
　　右后汉桓帝
　　灵帝本纪孝灵皇帝讳宏肃宗元孙也曽祖河间孝王开祖淑父苌世封解渎亭侯帝袭侯爵母董夫人桓帝崩无子太后与父城门校尉窦武定防禁中使持节至河间奉迎建宁元年正月庚子即皇帝位时年十二闰二月甲午追尊皇祖为孝元皇夫人夏氏为孝元皇后考为孝仁皇夫人董氏为慎园贵人　熹平三年六月封河间王利子康为济南王奉孝仁皇祀
　　河间孝王传解渎亭侯淑以河间王子封淑卒子苌嗣苌卒子宏嗣为大将军窦武所立是为灵帝建宁元年窦太后诏追尊皇祖淑为孝元皇夫人夏氏曰孝元后陵曰敦陵庙曰靖庙皇考苌为仁皇夫人董氏为慎园贵人陵曰慎陵庙曰奂庙皆置令丞使司徒持节之河间奉防书玺绶祠以太牢常以嵗时遣中常侍持节之河间奉祠熹平三年使使拜河间安王利子康为济南王奉孝仁皇祠
　　祭祀志桓帝无嗣灵帝以河间孝王曾孙解渎侯即位亦追尊祖考
　　右后汉灵帝
　　蔡邕独断髙祖得天下而父在上尊号曰太上皇不言帝非天子也孝宣继孝昭帝其父曰史皇孙祖父曰卫太子太子以罪废及皇孙皆死宣帝起园陵长丞奉守不敢加尊号于祖父也光武继孝元亦不敢加尊号于祖父也世祖父南顿令曰皇考祖钜鹿都尉曰皇祖曾祖郁林太守曰皇曾祖髙祖舂陵节侯曰皇髙祖起陵庙置章陵以奉祀之而已至殇帝崩无子弟安帝以和帝兄子从清河王子即尊号依髙帝尊父为太上皇之义追号父清河王曰孝德皇顺帝崩冲帝无子弟立安乐王子是为质帝帝偪于顺烈梁后父大将军梁冀未得尊其父而崩桓帝以蠡吾侯子即尊位追尊父蠡吾先侯曰孝崇皇母匽太夫人曰孝崇后祖父河间孝王曰孝穆皇祖母妃曰孝穆后桓帝崩无子今上即位追尊父解渎亭侯曰孝仁皇母董夫人曰孝仁后祖父河间敬王曰孝元皇祖母夏妃曰孝元后
　　徐氏干学曰受命之君追王先世固非奉藩称臣者所可比蔡氏以太上皇与追崇诸皇相提并论似未协师丹之议
　　蕙田案汉之追尊本生父称皇大抵依据太上皇之号尔然此号不可袭也宣帝以孙后祖但称本生父曰皇考而已称皇实始于哀帝追尊定陶共皇厥后安帝父清河孝王曰孝德皇桓帝父蠡吾侯曰孝崇皇祖河间孝王曰孝穆皇灵帝父解渎亭侯曰孝仁皇祖曰孝元皇俱相继起而汉人讳言哀帝但曰法宣帝是诬也惟哀帝既承大统又自以己为定陶共皇后废前所立定陶王后安帝而下虽追尊本生祖父仍就王国奉祀不立庙京师非特法宣帝光武帝亦鉴于哀帝也蔡邕独断叙追号起于安帝岂不欲道哀帝之事与
　　三国魏志明帝纪明帝太和三年诏曰礼王后无嗣择建支子以继大宗则当纂正统以奉公义何得复顾私亲哉汉宣继昭帝后加悼考以皇号哀帝以外藩援立而董宏等称引亡秦惑误朝议遂尊共皇立庙京师又宠藩妾使比长信僣差无礼人神弗佑罪师丹忠正之谏致丁傅焚如之祸自是之后相踵行之其令公卿有司深以前世为戒后嗣万一有由诸侯入奉大统则当明为人后之义敢为佞邪谀君上妄建非正之号谓考为皇称妣为后则股肱大臣诛之无赦其书之金防藏之宗庙是后髙贵常道援立皆不外尊
　　蕙田案明帝此诏大义卓然可法又案悼考曰皇考非直加以皇号也如定陶共皇之称乃为加以皇号然后世之追称皇者讳汉哀帝之事而曰法宣帝又后人不得如古者之以皇考为通称故是诏曰宣帝加悼考以皇也
