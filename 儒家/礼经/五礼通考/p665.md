<!-- { "loadSidebar": true } -->
　　蕙田案此君与族人饮食之礼曰族燕曰族食燕之礼多食之礼杀也燕有乐而食常无乐
　　月令季冬之月命乐师大合吹而罢【注嵗将终与族人大饮作乐于大寝以缀恩也言罢者此用礼乐于族人最盛后年若时乃复然也凡用乐必有礼用礼则有不用乐者王居明堂礼季冬命国为酒以合三族君子説小人乐　疏与族人饮者以王居明堂礼云季冬命国为酒以合三族故知与族人饮也云作乐于大寝者以其命乐师合吹故知作乐也大寝则路寝也与宗人图事之处既饮族人故知于大寝云以缀恩者缀谓连缀恩谓恩亲大传云系之以姓而弗别缀之以食而弗殊云罢者此用礼乐于族人最盛后年季冬乃复如此作乐以一年停顿故云罢大合吹必当有礼与族人燕饮今惟云命乐师故云用乐必有礼而食常无乐故云礼有不用乐也引明堂礼以合三族者三族父子及身则小记云亲亲以三爲五以五爲九是也君子説谓卿大夫士小人乐谓凡庶也】
　　蕙田案此宗族燕食之时与乐也
　　逸礼王居明堂礼季冬命国爲酒以合三族
　　【汪氏克寛曰孝弟莫始于亲亲则燕之礼不得而废设其器备其物辨其数立其文莫尊乎君也不以位加于父兄燕序必以齿逹乎孝弟之道也莫亲乎同姓也不可以无杀燕则族人世降一等焉凡燕之礼必主宾以备酬酢而族燕之宾主则异姓与膳宰爲之者笃亲亲之道也夫饮食口腹之欲也而必节之以礼则骄奢佚平而无过也歌舞耳目之欲也而必和之以乐则言动揖逊易而无乖也莫不由亲以笃乎恩有恩以着乎爱有爱以尽其礼焉】
　　诗小雅常棣序常棣燕兄弟也【疏谓王者以兄弟至亲宜加恩惠以时燕而乐之周公述其事而作此诗焉兄弟者共父之亲推而广之同姓同族皆是也】
　　常棣之华鄂不韡韡凡今之人莫如兄弟【笺承华者曰鄂不当作拊拊鄂足也鄂足得华之光明则韡韡然盛喻弟以敬事兄兄以荣覆弟恩义之显亦韡韡然　传间常棣之言为今也　笺闻常棣之言始闻常棣华鄂之説也如此则人之思亲无如兄弟之最厚】
　　【何氏楷曰常棣与唐棣异木尔雅云唐棣栘常棣棣案此则惟常棣得以棣名程子云今玉李也华鄂相承甚力陆氏曰江南呼爲麦李一跗輙生二萼两两相丽如垂丝海棠陆佃云栘从移棣从隶唐棣之华反而后合常棣华鄂上承下覆甚相亲尔从棣言华萼相承辉荣相隶也隶仁也移义也兄弟尚亲亲仁也故常棣以燕兄弟宋祁云世人多悮以唐棣为常棣于兄弟用之唐棣栘也栘开而反合者也此两物不相亲鄂当作萼曹宪云花苞也唐明皇以华萼交辉名楼正取此诗义】
　　【诗缉严氏粲曰玉李其华繁密其鄂岂不韡韡光明乎华以覆萼萼以承华华萼相承覆而光明犹兄弟相承覆而荣显也凡今之人与我交接者皆莫如兄弟之至亲也凡今之人总言下文朋友妻子也一章端姑言兄弟之常而辞气抑扬之间已有感叹不尽之意其斯周公之心乎】
　　死防之威兄弟孔怀原隰裒矣兄弟求矣
　　【诗缉严氏粲曰一章以华萼相辉喻兄弟之求显姑以安乐之时言之既而断以凡人皆不如兄弟则安乐之时未足以见其情之切至于是二章以下皆以死防急难之事騐之死防可畏怖之事他人未必相念维兄弟甚相思念也方困穷流离羣聚于原野之时维兄弟则相求以相依也】
　　朱子诗传言死防之祸他人所畏恶惟兄弟爲相恤耳至于积尸裒聚于原野之间亦惟兄弟爲相求也蕙田案孔怀谓兄弟之患难相恤爲可念即下句所言是也朱子説最爲切
　　【何氏楷曰此就常情而言上章所谓莫如兄弟者于此騐之最爲亲切】
　　脊令在原兄弟急难每有良朋况也永叹
　　朱子诗传脊令雝渠水鸟也脊令飞则鸣行则摇有急难之意故以起兴而言当此之时虽有良朋不过爲之长叹息而已力或不能相及也
　　【吕氏祖谦曰疎其所亲而亲其所疎此失其本心者也故此诗反覆言朋友之不如兄弟盖示之以亲疎之分使之反循其本也本心既得则由亲及疎秩然有叙兄弟之亲既笃朋友之义亦敦矣初非薄于朋友也茍杂施而不孙虽曰厚于朋友如无源之水朝满夕除胡可保哉】
　　【何氏楷曰禽经云脊令友悌张华注云脊令共母者飞鸣不相离故所以喻兄弟兄弟急难者言兄弟相急于患难谓相救也春秋传急病譲夷战国防以公子髙义能急人之困字法本此】
　　蕙田案此前后三章最情理之实非亲歴者不能道亦不能知也非至圣乌能体贴至此
　　兄弟阋于墙外御其务毎有良朋烝也无戎
　　【诗缉严氏粲曰兄弟或不相得鬪狠于墙内非令兄弟也然有他人来侵侮之则同心以外御爲务不以小忿而败亲也良朋虽众然无相助者言兄弟之不令者犹胜朋友之良者也】
　　【辅氏广曰二章至四章兄弟真切之情惟于此际而后得见分晓】
　　【张氏叙曰二章正言兄弟休戚之相关三章四章又以朋友相校而徴其莫如也脊令水鸟在原则失所故兴急难况怳通虽怆怳不宁徒付之长叹而已不能身与其难也烝盛气貌戎兵也虽愤于横逆而无不反兵之理则亦无能兴戎以御之也急难者好兄弟也阋墙者恶兄弟也兄弟不论好恶而皆胜于朋友谓之良朋亦非朋友之簿也义合之分止如是尔虽急难死生之际固有可托以济者然非常也曰毎者则义亦不相碍矣】
　　防乱既平既安且宁虽有兄弟不如友生
　　【诗缉严氏粲曰情义之轻重当于死生患难之时观之若防乱既平安宁无事之时则以爲兄弟不如友生矣何不于死防患难之时以观之乎】
　　傧尔笾豆饮酒之饫兄弟既具和乐且孺【传傧陈饫私也不脱屦升堂谓之饫九族防曰和孺属也王与亲戚燕则尚毛笺私者图非常之事若议大疑于堂则有饫礼焉听朝爲公九族从已上至高祖下及孙之亲也属者以昭穆相次序　疏此章言王者亲宗族也王有大疑非常之事与宗族私议而图之其时则陈列尔王之笾豆爲饮酒之饫礼以叙兄弟宗族爲好焉爲此饫及燕礼之时兄弟既已具集矣九族防聚和而且欣乐且复骨肉相亲属也言由王亲宗族故宗族亦自相亲也饫私释言文孙炎曰饫非公朝私饮酒也周语有王公立饫又曰立成礼烝而已饫既爲私不在公朝在路门内也酒肉所陈不宜在庭则在堂矣燕礼云皆脱屦乃升堂少仪云堂上无跣燕则有之是燕由坐而脱屦明饫立则不脱矣故云不脱屦升堂谓之饫笺解饫为私之意以私在路寝堂上故谓之私若听朝则爲公事对公故言私也知饫礼爲图非常议大疑者以周语云王公之有饫礼将以讲事成礼建大徳昭大物言讲事昭物是有所谋矣明图非常议大疑而爲饫礼也周语云王公立饫则冇房烝亲戚燕飨则有殽烝又曰饫以显物燕以合好则饫燕礼异序曰燕兄弟此陈饫者图非常议大疑乃有饫礼则饫大于燕燕亦是王于族亲之礼故陈之示亲亲也饫礼议其大疑则妇人不与立以成礼则不必和乐下章云妻子好合此传曰王与族人燕则尚毛以此诗饫燕杂陈故下笺云王与族人燕则宗妇内宗之属亦从后于房中是此章之中兼燕礼矣上二句爲饫下二句爲燕饫陈笾豆燕言兄弟互以相兼也孺属释言文李巡曰孺骨肉相亲属也中庸曰燕毛所以序齿文王世子曰公与族人燕则以齿而孝悌之道逹矣王与宗族人燕以毛髪年齿爲次第也司仪曰王燕则诸侯毛亦谓同姓诸侯也故彼注云谓以髪鬓爲坐朝事尊尊尚爵燕则亲亲尚齿云亲亲是燕同姓明矣】妻子好合如鼔瑟琴兄弟既翕和乐且耽【笺好合志意合也合者如鼓瑟琴之声相应和也王与族人燕则宗妇内宗之属亦从后于房中　疏上章并陈饫燕之礼此又论内外之欢也王与族人燕于堂上则后与宗妇燕于房中王之族人见王燕其宗族知王亲之皆效王亲亲与其妻子自相和好志意合和如鼓瑟琴相应和于时兄弟既防聚矣其族人非直内和妻子又九族和好忻乐而且湛又以尽欢也笺此解天子自燕宗族兄弟所以得致妻子好合之意以其王与族人燕则宗妇内宗之属亦从后于房中而燕故有妻子也宗妇者谓同宗卿大夫之妻也内宗者同宗之内女嫁于卿大夫者春秋庄二十四年夫人姜氏入大夫宗妇觌用币谓之宗妇明是宗族之妇也故贾杜皆云宗妇同姓大夫之妇襄二年传曰齐姜齐侯使诸姜宗妇来防诸姜谓齐同姓之女宗妇谓齐同姓之妇是同姓大夫之妇名爲宗妇也周礼春官序官云内宗凡女之有爵者注云内女王同姓之女谓之内宗有爵其嫁于大夫及士者是王同姓之女名爲内宗也天子燕宗族之礼亡所以知王与族人燕则宗妇内宗从后者湛露曰厌厌夜饮不醉无归传曰夜饮私燕也宗子将有事族人皆入侍不醉而出是不亲也醉而不出是媟宗也笺云天子燕诸侯之礼亡此假宗子与族人燕爲説耳然则天子燕同姓诸侯之礼犹宗子燕族人则天子燕宗族兄弟爲朝廷臣者如宗子于族人可知案特牲馈食礼祭末乃曰彻庶羞设于西序下注云爲将馂去之庶羞主爲尸非神馔也尚书传曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者爲将以燕饮与然则自尸祝至于兄弟之庶羞宗子与族人燕饮于堂内宾宗妇之庶羞主妇以燕饮于房也郑以彼特牲是宗子之祭礼族人及族妇皆助故经云宗妇执两笾宗妇赞豆是宗妇及族人俱助宗子之祭及至末族人既爲宗子所燕明宗妇亦主妇燕之可知也且上文庶羞尸祝兄弟之等男子有庶羞宗妇及内宾妇人亦有庶羞今直云彻庶羞明二者俱彻二者俱燕也故云祝至于兄弟之庶羞宗子与族人燕饮于堂内宾宗妇之庶羞主妇以与燕饮于房中也曲礼曰男女不杂坐谓男子在堂上女子在房故族人在堂女子在房也宗妇得与于燕明内宗亦与其中可知宗子之礼既然故知天子燕族人之礼亦然故云王与族人燕则宗妇内宗之属亦从后于房中此证妻子止当言宗妇井言内宗者内宗宗妇之类因言之此后燕及妻而连言子者此説族人室家和好其子长者从王在堂孩稚或从母亦在兼言焉】
　　蕙田案王与族人饮食之礼有二一曰族燕族食文王世子所称者是也族燕族食皆燕也而亦有不同平居无事则爲燕以申好大传所谓合族以食大戴记季冬命国爲酒以合三族是族燕也又因祭而燕楚茨诸父兄弟备言燕私中庸燕毛所以序齿是亦族燕也一曰族饫因图事而饫与燕不同国语王公诸侯之有饫也将以讲事成章建大德昭大物也故立成礼烝而已注立成不坐也烝升也升其满物而已又曰嵗饫不倦时燕不据此则燕之礼主于亲爱而和好饫之礼主于严肃而整齐严肃者易倦亲爱者易故国语云然是燕与饫固大有别也此诗传笺正义叙燕饫之礼颇详然传以第六章傧尔笾豆爲饫私又曰王与亲戚燕则尚毛是一章而饫与燕兼之笺直据国语之文以证饫私之义疏遂以上二句爲饫下二句爲燕饫燕杂陈窃谓毛郑特泥饫字而爲此解耳此诗专爲燕兄弟而作上五章备言兄弟所以当亲爱之故至此乃入燕饮正文极道其和乐之情饫字苐冩其醉酒饱德之意非所谓图非常议大疑之事也又六章妻子好合如鼓瑟琴兄弟既翕和乐且耽盖亦申言饮食宴乐兄弟和好之义似亦不专指宗妇内宗燕于房者言故先儒説诗多不从笺疏之説今以其论燕饫之礼颇详姑存之然亦不甚明晰
