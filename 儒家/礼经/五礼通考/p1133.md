<!-- { "loadSidebar": true } -->
　　哀公十二年左氏传季孙欲以田赋【注丘赋之法因其田财通出马一匹牛三头今欲别其田及家财各为一赋故言田赋　疏司马法四丘为甸有马四匹牛十二头是为革车一乗今用田赋贾逵以为欲令一井之间出一丘之税并别出马一匹牛三头如此则一丘之内有一十六井其出马牛乃多于常一十六倍杜以如此则非民所能给故改之旧制丘赋一马三牛今别其田及家资各为一赋计一丘民之家资令出一马三牛田之所收更出一马三牛是倍于常也】使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以丘亦足矣【注丘十六井出马一匹牛三头是赋之常法】若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗听十二年春王正月用田赋　谷梁传哀公十有二年春用田赋【注古者九夫为井十六井为丘丘赋之法因其田财通共出马一匹牛三头今别其田及家财各出此赋　疏井方一里九夫邑方二里四井三十六夫丘方四里十六井百四十四夫甸方八里六十四井五百七十六夫军赋之法丘出马一匹牛三头甸出长毂一乗马四匹牛十二头甲士三人歩卒七十二人今用田赋非正也】古者公田什一用田赋非正也【注古者五口之家受田百亩为官田十亩是为私得其什而官税其一故曰什一周谓之彻殷谓之助夏谓之贡其实一也皆通法也今乃弃中平之法而田财并赋言其赋民甚矣　疏凡受农田皆私田百亩公田十亩但由公田私田皆公家所授故总曰公田什一则以田之什一及家财而出马牛之赋是其正也鲁用田与财各出赋非正也周礼七人六人五人三等范惟言五口之家受田百亩其实六人七人亦受田百亩与周礼不异也为官田十亩者汉书食货志井田一里是为九夫八家共之各受私田百亩公田十亩是为八百八十亩余二十亩为庐舍则家得二亩半凡家受田一百十二亩半也公田十一者举其全数据出税言之周谓之彻殷谓之助夏谓之贡其实一也夏后计其五十亩而贡五亩于公殷人计其七十亩而助七亩于公周人尽计一百一十亩而彻十亩于公什一而税为天下通法范説不与先儒同先儒皆云什一者什中税一耳】
　　蕙田案用田赋一条当以杜氏之説为正贾逵所云欲令井出丘税此必无之事不必辨范甯觧谷梁谓别其田及家财各出赋与杜氏合其説是也至云周时一家受田一百一十二亩半夏后氏计其五十亩贡五亩于公殷人计其七十亩助七亩于公周人尽计一百一十亩彻十亩于公如此则是贡助为什中税一而彻为十外税一合之为二十一而取其二非通为什一之义也与康成之説不合不可从其辨已详见前
　　公羊传用田赋何以书讥何讥尔讥始用田赋也【注田谓一井之田赋者敛取其财物也言用田赋者若今汉家敛民钱以田为率矣不言井者城郭里巷亦有井嫌悉赋之礼税民公田不过什一军赋十井不过一乗哀公外慕强吴空尽国储故复用田赋过什一　疏家语正论篇云季康子欲以一井田出赋法焉鲁语下篇云孔子谓冉求曰田一井出稯禾秉刍正米不是过也彼二文皆论此经用田赋之事而言一井故知然又凡言田者指垦土之处言井者但是方里之名若言用井赋则嫌城郭里巷之内但有一井之处悉皆赋之故云不言井者城郭里巷亦有井嫌悉赋之云军赋十井不过一乗者何氏以为公侯方百里案诸典籍每有千乗之意若不十井为一乗则不合郑氏云公侯方百里井十则赋出革车一乗者义亦通于此】
　　蕙田案公羊传于用田赋但加一始字本无明文何休忽改为口率出钱之事无据依恐非是至其所云十井不过一乗其説与包咸同尤谬其辨已详见前矣且衍沃之地九夫为井则井之名所以异于宫室涂巷等类者正以其尽为田也今反云城郭里巷亦有井而疏申其义云凡言田者指垦土之处言井者但是方里之名其谬甚矣又因此而推知本用井赋嫌悉赋之故言田赋尤为迂曲又案以上鲁变军制
　　管子中匡篇昔者圣王之治其民也参其国而伍其鄙参国奈何制国以为二十一乡商工之乡六士农之乡十五公帅十一乡高子帅五乡国子帅五乡五家为轨轨有长十轨为里里有司四里为连连有长十连为乡乡有良人五乡一帅伍鄙奈何五家为轨轨有长六轨为邑邑有司十邑为率率有长十率为乡乡有良人三乡为属属有帅
　　文献通考齐桓公问管仲行伯用师之道传曰公欲定卒伍修甲兵大国亦将修之而小国设备则难以速得志矣乃作内政而寓军令焉三分其国为二十一乡工商之乡六【工商各三也二者不从戎役】士乡十五【韦昭谓此士军士也士十五乡合三万人是为三军农野处而不昵不在都邑之数则下云五鄙是也】参国起案以为三官臣立三宰工立三族市立三卿泽立三虞山立三衡作内政而寄军令焉五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之【居则为轨出则为征所谓寄政】十轨为里故五十人为小戎里有司帅之【小戎兵车也诗云小戎俴收】四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之公将其一【工商之乡隷公】国子帅五乡焉高子帅五乡焉三军故有中军之鼓有国子之鼓有高子之鼓春以搜振旅秋以狝治兵是故卒伍整于里军旅整于郊内教既承令勿迁徙夜战声相闻足以不乖昼战目相视足以相识凡三军教士三万人车八百乗【周制戎车一乗歩卒七十二人万二千五百人为军今齐车一乗五十人万人为军以齐法参周制车増三百乗徒损三万人吴子云齐桓募士五万人未详】如乡之法制五鄙三十家为邑邑有司【制野鄙之政此以下与郊内之政异】十邑为卒卒有卒帅十卒为乡乡有乡帅三乡为县县有县帅十县为属属有大夫五属立五大夫各使治一属焉立五正【长也】各使听一属焉是故正之政听焉【正五正听大夫之治】牧政听县【牧五属大夫听县帅之治】下政听乡【下政县帅听乡帅之治】自邑积至于五属为四十五万家率九家得一兵得甲十万九十家一车得车五千乗可为三军者四【长勺之战桓公自谓有带甲十万车五千乗葢斥地甚大非齐旧制】如遂之法以通国之数而逓征之率车用六之一士用十之三大略依周变从轻便【当时地广参用王畿之制】
　　【苏氏曰尝读周官司马法得军旅什五之数其后读管夷吾书又得管子所以变周之制葢王者之兵出于不得已而非以求胜敌也故其为法要以不可败而已至于威文非决胜无以定霸故其法在必胜繁而曲者所以为不可败地简而直者所以为必胜也周之制万二千五百人而为军万之有二千二千之有五百其数奇而不齐是以知其所以为繁且曲也今夫天度三百六十均之十二辰得三十者此其正也五日四分之一者此其奇也使天度而无奇则千载之日虽妇人孺子皆可以坐而计唯其奇而不齐是故巧厯有所不能尽也圣人知其然故为之章会纪元以尽其数以极其变司马曰五人为伍五伍为两万二千五百人而为军二百五十十取三焉而为竒其余七以为正四竒四正而八阵生焉夫以万二千五百人而均之八阵之中宜其有奇而不齐者是以多为之曲折以尽其数以极其变钩聨蟠屈各有条理故三代之兴治其兵农军赋皆数十百年而后得志于天下自周之亡秦汉阵法不复三代其后诸葛独识其遗制以为可用以取天下然相持数岁魏人不敢决战而孔明亦卒无尺寸之功岂八阵者先王所以为不可败而非以逐利争胜者耶若夫管仲之制兵其可谓截然而易晓矣三分其国以为三军五人为轨轨有长十轨为里里有司四里为连连有长十连为乡乡有良人五乡一帅万人为一军公将其一高国将其二三军三万人如贯绳如畵棋局疎畅洞达虽有智者无所施其巧故法令简一而民有余力以致其死昔者尝读左氏春秋以为丘明最好兵法葢三代之制至于列国犹有存者以区区之郑而鱼丽鵞鹳之阵见于其书及至管仲阵法不少概见者何哉葢管仲欲以岁月服天下故变古司马法而为是简略速胜之兵是莫得而见其法也其后吴晋争长于黄池王孙雄教夫差以三万人压晋垒而战百人为行百行为阵行阵皆彻无有隐蔽援桴而鼓之勇怯尽应三军皆讙晋师大骇卒于得志由此观之不简而直不可以决胜深惟后世不达繁简之宜以取败北而三代什伍之数与管子所以治齐之兵虽不可尽用而其近于繁而曲者以之固守近于简而直者以之决战则庶乎其不可败而有所必胜矣】
　　周礼小司徒正义管子作内政寄军令谓在乡五家为比以营农事比长领之在军五人为伍伍长领之在家闾胥领一闾在军两司马领之在家为族师在军为卒长在家为党正在军为旅师在家为州长在军为师帅在乡为大夫在军为军将是管子与周礼同制
　　蕙田案以上齐变军制
　　春秋僖公二十八年左氏传晋军七百乗韅靷鞅靽【注五万二千五百人】
　　成公二年左氏传臧宣叔如晋乞师主郤献子晋侯许之七百乗郤子曰此城濮之赋也有先君之明与先大夫之肃故捷克于先大夫无能为役请八百乗许之【注七百乗五万二千五百人八百乗六万人】
　　昭公十三年左氏传晋成虒祁诸侯朝而归者皆有贰心叔向曰诸侯不可以不示威七月丙寅治兵于邾南甲车四千乗羊舌鲋摄司马遂合诸侯于平丘邾人莒人愬于晋晋侯不见公使叔向来辞曰寡人有甲车四千乗虽以无道行之必可畏也【注四千乗三十万人疏计四千士卒成二十四军时晋国惟立三军则甲车四千属三军耳其军岂止一万二千五百人乎】
　　蕙田案侯国出兵之多未有过于此者合诸侯为好会而出兵之数较宣王之伐玁狁又増千乗焉其僣也甚矣其下传云鲜虞人闻晋师之悉起也葢合境皆起虐政之尤也
