<!-- { "loadSidebar": true } -->
　　诗小雅信南山享于祖考执其鸾刀以启其毛取其血膋【传鸾刀刀有鸾者言割中节也　笺享于祖考纳亨时毛以告纯也膋脂膏也血以告杀膋以升合之稷实之于萧合馨香也　疏先以郁鬯祼而降神乃随从于后以骍牡之牲迎而入于庙门以献于祖考之神既纳以告神乃令卿大夫执持其鸾铃之刀以此刀开其牲之皮毛取牲血与脂膏之膟膋而退毛以告纯血以告杀膋以升合馨香以荐神各有其人皆肃其事曰享于祖考谓纳亨时者太宰云及纳亨赞王牲事注云纳牲将告杀谓向祭之晨既杀以授亨人然则纳亨者谓牵牲入庙将杀授亨人故谓之纳亨也享于祖考知是纳亨时者祭义云君牵牲入庙门丽于碑卿大夫而毛牛尚耳鸾刀以刲之此下文乃言执其鸾刀故知是纳亨时也纳亨而谓之献于祖考者地官充人云硕牲则赞注云赞助也助君牵牲入告肥是献之也鸾即铃也谓刀环有铃其声中节故郊特牲曰割刀之用而鸾刀之贵贵其义也声和而后断是中节也祭义曰卿大夫鸾刀以刲之取膟膋则此亦卿大夫也经言以启其毛取其血膋据文言之直开毛取血不似取毛笺言毛以告纯者以祭礼用毛不言启皮而云启毛明是取毛用之郊特牲曰毛血告幽全之物贵纯之道也楚语观射父云毛以示物韦昭曰物色是毛以告纯膋者肠间脂也脂释者曰膏故云膋脂膏也血以告杀亦楚语文也若不杀则无血故以血告杀也膋以升臭谓烧其脂膏升其臭气使神闻之又申明升之事以此脂膏合之黍稷置之萧乃以火烧之合其馨香之气是升也知者郊特牲曰取膟膋燔燎升首报阳也又曰萧合黍稷臭阳达于墙屋故既奠然后萧合馨香注云萧香蒿染以脂合稷烧之是合馨香之亊也】朱子诗传祭礼先以郁鬯灌地求神于隂然后迎牲执者主人亲执也鸾刀刀有铃也膋脂膏也启其毛以告纯也取其血以告杀也取其膋以升也合之稷实之于萧而燔之以求神于阳也记曰周人尚灌用鬯臭郁合鬯阴达于渊泉灌以圭璋用玉气也既灌然后迎牲致阴气也萧合稷阳达于墙屋故既奠然后萧合羶芗凡祭慎诸此魂气归于天形魄归于地故祭求诸阴阳之义也
　　【何氏楷曰孔疏谓开其毛似难通所取之毛以耳毛爲上所谓毛牛尚耳是也取血以祭即所谓膟也孔云若不杀则无血故以血告杀也又郊特牲云血祭盛气也疏谓血是气之所舍故云盛气也愚案二义兼之始备又血亦所用以燎也取膋爲备燔燎之用以告也先儒皆谓当朝践时祝取膟膋燎于炉入以告神于室始升牲首于室故郊特牲云取膟膋燔燎升首报阳也以升首在燔燎之后故知当朝践时也朝践之礼行于灌后亦谓之朝事谓蚤朝祭事也故祭义云建设朝亊燔燎羶芗见以萧光以报气也羶即血膋芗即稷先儒又谓此朝践时之燎及荐熟时又有燎故郊特牲云萧合稷臭阳达于墙屋故既奠然后萧合羶芗奠谓熟荐时也据此则一祭而前后冇二燎未知然否】
　　礼记祭义鸾刀以刲取膟膋乃退【疏用鸾刀刲割牲体又取血及肠问脂血以供荐而膋以供炙肝及爇萧也乃退谓杀牲竟而取卿大夫所刲血毛膟膋荐之竟而退也祭有三节此一节竞故退说文云膟血祭膋是牛肠间脂也】
　　右取膟膋
　　礼记礼器血毛诏于室【疏谓杀牲取血及毛入以告神于室】
　　【方氏慤曰血毛告幽全之物故诏于室以室比庭爲幽故也】
　　礼运荐其血毛【疏荐其血毛者朝践时延尸在堂祝以血毛告于室也】
　　国语楚语观射父曰毛以示物血以告杀接诚防取以献其爲齐敬也【注物色也告杀明不因故也接诚于人也防毛取血献其备物也】礼记郊特牲毛血告幽全之物也告幽全之物者贵纯之道也【注幽谓血也纯谓中外皆善　疏毛血谓祝初荐毛血于室时也血是告幽之物毛是告全之物告幽者言牲体肉里美善告全者牲体外色完具所以备此告幽全之物者贵其性之纯善之道也方氏慤曰信南山言以启其毛取其血膋葢谓是矣】
　　右诏血毛
　　礼记祭义二端既立报以二礼建设朝事燔燎羶芗见以萧光以报气也此教众反始也荐稷羞肺肝首心见间以侠甒加以郁鬯以报魄也教民相爱上下用情礼之至也【注二端既立谓气也魄也更有尊名云鬼神也二礼谓朝事与荐稷也朝事谓荐血腥时也荐稷所谓馈食也见当为覸字之悮也羶当爲馨声之悮也燔燎馨香覸以萧光取牲祭脂也光犹气也有虞氏祭首夏后氏祭心殷祭肝周祭肺覸以侠甒谓杂之两甒醴酒也相爱用情谓此以人道祭之也报气以气报魄以实各首其类　疏报气谓朝践之节也报魄谓馈孰之节也建谓朝事燔燎羶芗见以萧光此明朝践报气之义也朝事谓早朝祭事燔燎谓取膟膋燎于炉炭覸谓杂也燔膟膋兼爇萧蒿是杂以萧气此等三祭是报气也荐稷谓饙熟时荐此稷也羞肺肝心首者羞进也谓荐熟之时进肝之与肺及首之与心覸杂也言祭稷之时杂以两甒醴酒更加之以郁鬯饙熟报魄之时始云加郁鬯者言非但荐熟是报魄祭初所以加郁鬯亦是报魄也以魄在地下郁鬯灌地虽是祭初亦是报魄不当荐熟之时故云加也】慕容氏彦逢曰前言气魄爲鬼神之盛所谓二端于是礼称事而立縁情而行本乎二者爲之故曰报以二礼特牲曰祭求诸阴阳之义礼运曰以嘉魂魄是谓合莫葢灌以求诸隂燎以求诸阳所谓二礼也二者朝事之所行而郑以荐稷爲馈食之时失之矣夫求神必于祭之始而祭之始必合鬼神以嘉魂魄所谓臭阴达于渊泉是也周人先求诸阴既灌然后迎牲至馈食而后报魄不巳后乎况灌用郁鬯贵气用肝肺首心与稷同爲朝事之时所用非必有于荐孰之时也其所谓建设朝事以取膟膋而燔燎焉则膟膋爲羶稷爲芗故谓之羶芗也郑以羶爲馨误矣覸以萧光覸以侠甒则求诸阴阳欲其气之无不达故又杂之以二者焉萧之气芳烈而逺闻以魂气无所不之也两甒谓用酒醴以报魄取其近人者焉欲其同于生也
　　方氏慤曰甒葢瓦器有两甒故曰侠以诸物见于夹甒之间故曰覸以侠甒又副之以郁鬯之故曰加以郁鬯宗庙之祭祼而后献此于鬯言加者以尊尊而卑也瓦甒之所献郁鬯之所灌皆非馈食之事陆氏佃曰王巳迎牲后巳奠器然后取萧祭脂以合羶香奏乐以合声舞此降神之序也礼云既奠然后萧是也郁合鬯阴达于渊泉萧合稷臭阳达于墙屋奏乐求诸阴阳之问朝践之事于是行焉延尸于户西尸南面主东向王乃杀牲启其血毛祝出受之而以血告幽以毛告全皆于室更取膟膋燎于炉炭之上见以萧光升首焉以报阳又羞肺肝首心杂以瓦甒加以郁尊以报阴羞肺肝首心周人朝事之羞备四代之尚也故郊特牲曰祭稷加肺祭齐加明水报阴也取膟膋燔燎升首报阳也祭义建设朝事燔燎羶芗见以萧光以报气也荐黍稷羞肺肝首心见间以侠甒加以郁鬯以报魄也祭义之报气即特牲所谓报阳祭义之报魄即特牲所谓报阴祼献之时有所谓求朝献之时有所谓报因其理也蔡氏徳晋曰荐稷谓米亦生而荐之以待燔燎象上古之燔加黍米于烧石上而燔之也犹防礼饭用生米礼运谓之饭腥也孔頴达谓哜肝肺有二时一是朝践之时取肝以膋贯之入室燎于炉炭出以隋于主前二是馈熟之时君以鸾刀割制所羞哜肺横切之使不絶亦奠于爼上又并哜之是也
　　蕙田案二礼郑氏谓朝践馈食慕容氏以求诸阴阳释之是也此文明言建设朝事则报气报魄均爲朝事可知郑氏特泥于荐稷爲馈食时事其注郊特牲既奠二字云爲特牲馈食云祝酌奠于铏南故以爲馈食之礼不知祝酌奠于铏南乃士大夫馈食礼未迎尸以前事天子诸侯之酌奠亦当在未迎尸之前天子诸侯有朝践有馈食特牲少牢大夫士礼有馈食无朝践乃以天子诸侯之祝酌奠下同于大夫士讵知所谓馈食者乃祭礼之名而非当馈食之节也即据此一注可知郑氏亦以既奠爲祝酌奠之奠乃因其见于士大夫馈食礼而谓即当馈食之时岂知天子诸侯之馈食在后而酌奠在朝践之先不唯其说之未而其误解之故郑氏巳明明自露矣荐稷羞肺肝首心即君亲制祭事蔡氏谓稷亦生而荐之犹防礼饭用生米礼运谓之饭腥极有据葢当是时以神道事尸故荐血毛羞肺肝首心皆是生用荐盎加郁鬯皆与馈食不同则其爲稷之生米可知葢用以合萧与脂而燔燎之郊特牲所谓萧合稷阳达于墙屋此文所云羶芗者也岂馈食之稷乎加以郁鬯者是时尸方祼后郁鬯犹奠之于地本非与稷肺肝同荐羞故曰加方氏谓祼而后献言加者以尊尊而卑瓦甒之所献郁鬯之所灌皆非馈食时事真有识之言即孔疏亦曰不当荐熟之时故云加亦可知其辞之岐矣陆农师以羞肺肝首心谓周人朝事之羞备四代之尚创论亦论葢明堂位所言尚首尚心尚肝尚肺乃挼祭之事在馈熟之时故祭稷加肺未尝兼用肝与首心此兼言之故郊特牲曰祭肺肝心贵气主也则其爲非挼祭之离肺絶肺而爲制祭之所荐又明矣报气报魄谓即郊特牲之报阳报阴尤爲融洽总之郑氏因误认二礼爲朝践馈食故萧燔燎以祭义郊特牲分爲二事谓两度萧于稷则以爲馈食之粢盛于肺肝首心则以爲挼祭而郁鬯爲祼时所献者亦并入馈食之时以致经文之意防祭祀之节次触处窒碍诸儒虽见及此而其说卒未归于一故胪列而详说之俾圣经之条理各有归宿学礼者于此得其间而求之可也
　　郊特牲萧合稷阳达于墙屋故既奠然后萧合羶芗【注既奠谓荐孰时也特牲馈食所云祝酌奠于铏南是也萧芗蒿也染以脂合稷烧之】取膟膋燔燎报阳也【注膟膋肠间脂也与萧合烧之亦有稷也　疏朝践时祝取膟膋燎于炉炭入以告神于室出以绥于主前又升首于室至荐熟时祝更取膟膋及萧与稷合烧之是臭阳达于墙屋也膟膋稷并是阳气之物故云报阳也】
　　【方氏慤曰稷地产皆阴类也燔燎之火则司烜氏所取于日者也】
　　陈氏礼书郁合鬯臭阴达于渊泉以形魄归于地而求诸阴也萧合稷阳达于墙屋以魂气归于天而求诸阳也祭祀君与夫人所以自尽者也故君灌以圭夫人灌以璋君迎牲夫人奠盎记言灌以圭璋用玉气也既灌然后迎牲既奠然后萧是迎牲奠盎皆在既灌之后而萧又在既奠之后则灌求神之始也而萧次之迎牲奠盎事神之始也而献荐次之求诸阴而事之犹以爲未又求诸阳而曲致焉则神其不格乎设燔燎羶芗见以萧光则羶膟膋之气也芗稷之气也萧合膟膋稷而燔燎之在朝事之节而朝事之初有迎牲奠盎之礼则祭义郊特牲之文虽殊其事一也葢迎牲而刲之则血毛告于室以示其幽全膟膋于堂以达其气而羮定之所诏又在其后不然不足谓之尚臭也郑康成以祭义所言爲朝事之萧以郊特牲所言爲馈食之萧
