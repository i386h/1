<!-- { "loadSidebar": true } -->
　　【杨氏复曰要节而踊者来从重北而西降由重南而东来象升大夫踊出象降妇人踊所谓要节也】
　　荐马如初【注柩动车还宜新之也】賔出主人送有司请葬期【注亦因在外位时】入复位【注主人也自死至于殡自启至于葬主人及兄弟恒在内位　疏自死至于殡在内位据在殡宫中自启至于葬在内位据在祖庙中始死未小敛以前位在尸东小敛后位在阼阶下若自启之后在庙位亦在阼阶下也】
　　【张氏尔岐曰主人既以葬期命有司而遂入】
　　蕙田案以上祖奠
　　公赗元纁束马两【注公国君也赗所以助主人送葬也两马士制也春秋传曰宋景曹卒鲁季康子使冉求赗之以马曰其可以称旌繁乎　疏春秋传见哀公二十三年引之者证公有赗马助人之事】摈者出请入告主人释杖迎于庙门外不哭先入门右北面及众主人袒【注尊君命也众主人自若西面】马入设【注设于庭在重南】賔奉币由马西当前辂北面致命【注賔使者币元纁也辂辕防所以属引由马西则亦当前辂之西于是北西致命得乡柩与奠柩车在阶间少前三分庭之北辂有前后　疏賔使者即士也辂者以木防于柩车辕上以属引于上而挽之故名辕防也】主人哭拜稽颡成踊宾奠币于栈左服出【注栈谓柩车也凡士车制无漆饰左服象授人授其右也服车箱　疏主人哭拜仍于门右北面柩车四轮廹地无漆饰故言栈也此车南乡以东为左尸在车上以东为右故奠左服象授人右也】宰由主人之北举币以东【注柩东主人位以东藏之　疏此时主人仍在门东北面此位虽无主人既有定位宰不得履之故由其北也】士受马以出【注此士谓胥徒之长也有勇力者受马聘礼曰皮马相间可也】主人送于外门外拜袭入复位杖
　　【敖氏继公曰此亦为君命袒故既送使者则袭于外】
　　蕙田案以上公赗
　　賔赗者将命【注賔卿大夫士也　疏言将命者身不来遣使者将命告主人】摈者出请入告出告须【注不迎告曰孤某须】马入设賔奉币摈者先入賔从致命如初【注初公使者】主人拜于位不踊【注柩车东位也既启之后与在室同疏始死时庶兄弟襚使人以将命于室主人拜于位此主人亦拜于位俱是不为賔出有君命亦出迎矣】
　　賔奠币如初举币受马如初摈者出请【注賔出在外请之为其复有事疏若无事賔报事毕送去也】若奠【注賔致可以奠也　疏所致之物或堪为奠者也】入告出
　　以賔入将命如初士受羊如受马【注士亦谓胥徒之长】
　　【敖氏继公曰如受马如其受之以出也羊者士葬奠之上牲故此奠者用之奠不用币】
　　又请【注又复也】
　　【郝氏敬曰賔又出摈又请】
　　若赙【注赙之言补也助也货财曰赙】入告主人出门左西面賔东面将命【注主人出者赙主施于主人】主人拜賔坐委之宰由主人之北东面举之反位【注坐委之明主人哀慼志不在受人物反位反主人之后位　疏宰位在主人之后】若无器则捂受之【注谓对相授不委地】又请賔告事毕拜送入【张氏尔岐曰主人入】
　　钦定义疏赗奠赠主人皆不出而独为赙出盖赙不施于死者则賔固不入至柩车之前致命也主人岂得不出庙门而受之乎或疑为轻礼而重财非也
　　赠者将命【注赠送】
　　【张氏尔岐曰谓以币若器送死者也】
　　摈者出请纳賔如初【注如其入告出告须】賔奠币如初【注亦于栈左服】若就器则坐奠于陈【注就犹善也赠无常惟翫好所有陈明器之陈】
　　【张氏尔岐曰谓乗车之西陈明器之处所也】
　　凡将礼必请而后拜送【注虽知事毕犹请君子不必人意】兄弟赗奠可也【注兄弟有服亲者可且赗且奠许其厚也赗奠于死生两施】所知则赗而不奠【注所知通问相知也降于兄弟奠施于死者为多故不奠】知死者赠知生者赙【注各主于所知盛氏世佐曰兄弟兼同姓异姓言也兄弟戚矣必赗奠兼行于情始称然容有贫而无以为礼者圣人不责备焉经云可也者非许其厚乃所以恤其无也不言赙与赠者所知且然兄弟可知也但其厚薄亦称家为之耳所知兼知死知生者言也许其赗者助丧以赗为重也不许其奠者礼过其情君子恶其不诚也既不奠矣而又许其赠若赙者所以伸其情也有余而好行其徳圣人亦不禁也檀弓云朋友吾哭诸寝门之外所知吾哭诸野则所知疏于朋友矣推朋友之情亦当赗奠并有而礼必称其家之有无不可预定故空其文也】
　　书赗于方若九若七若五【注方板也书赗奠赙赠之人名与其物于板毎板若九行若七行若五行】书遣于防【注防简也遣犹送也谓所当藏物茵以下　疏聘礼记云百名以上书于防不及百名书于方以賔客赠物名字少故书于方遣送死者明器之等并赠死者玩好之物名字多故书之于防】乃代哭如初【注棺柩有时将去不忍絶声也初谓既小敛时】宵为燎于门内之右【注为哭者为明　疏门内之右门东也柩车东有主人阶间有妇人故于门右照之】
　　蕙田案以上賔赗奠赙赗自夙兴设盥于祖庙至此并葬前一日事
　　厥明陈鼎五于门外如初【注鼎五羊豕鱼腊鲜兽各一鼎也士礼特牲三鼎盛葬奠加一等用少牢也如初如大敛奠时　疏亦如大敛陈鼎在庙门外】其实羊左胖【注反吉祭也言左胖者体不殊骨也　疏特牲少牢吉祭皆升右胖此用左胖故云反吉祭也体不殊骨者据脊脇已上防胳已下共为一也】脾不升【注周贵肩贱髀】肠五胃五【注亦盛之也　疏少牢用肠三胃三今加至五亦是盛此奠也】离肺【注离防　疏防离之不絶中央少许】豕亦如之豚觧无肠胃【注如之如羊左胖髀不升离肺也豚解解之如解豚亦前肩后肫脊胁而已无肠胃者君子不食溷腴疏豚解总有七叚今取左胖则为四叚与羊异也】
　　【杨氏复曰士丧礼小敛陈一鼎于门外其实特豚四鬄两胉脊然则四鬄者殊左右肩髀而为四又两胉一脊而为七此所谓豚解也大敛朔月奠遣奠礼虽寖盛豚解合升如初至虞然后豚解体解兼有焉】
　　鱼腊鲜兽皆如初【注鲜新杀者士腊用兎加鲜兽而无肤者豕既豚觧畧之　疏腊鲜二者皆用兎奠用少牢摄盛则当用肤与少牢同以豕既豚觧丧事略则无肤者亦畧之而加鲜兽也】蕙田案士丧遣奠用五鼎先王重葬礼使同于大夫也大夫五鼎有肤无鲜兽此有鲜兽无肤一则以丧祭不可同于吉祭一则以大夫士尊卑不同防示区别之义也
　　东方之馔四豆脾析蜱醢葵菹蠃醢【注脾析百叶也蜱蜯也　疏周礼醢人注云脾析牛百叶此用少牢无牛当是羊百叶】四笾糗栗脯【注糗以豆糗粉饵张氏尔岐曰据疏引笾人注笾实有糗饵粉餈二物此经云糗但糗饵也二物皆稻黍米粉所为合蒸则为饵作饼熟之则为餈又糗与粉皆大豆末初捣之则为粉熬之则为糗糁二物使不粘着也注云以豆糗粉饵谓以豆之糗而粉此饵也饵类今蒸糕餈类今胡饼】
　　醴酒【注此东方之馔与祖奠同在主人之南当前辂北上巾之　疏祖奠与大敛奠同二豆二笾此奠四豆四笾笾豆虽不同而同处耳云北上者盖两甒在北次南馔四豆豆南馔四笾也】陈器【注明器也夜敛藏之　疏至此厥明更陈之也】灭燎执烛侠辂北面【注照彻与葬奠也　疏二人执烛侠辂北面辂西者照彻祖奠辂东者照葬奠之馔】賔入者拜之【注明自启至此主人无出礼疏所以不出迎者既启之后既覩尸柩不可离位以迎賔惟有君命乃出也】
　　【敖氏继公曰亦乡而拜之】
　　钦定义疏盖随其入之先后而拜之以葬日事繁期促賔之执事于门外者必多不得一时毕入也
　　彻者入丈夫踊设于西北妇人踊【注犹阼阶升时也亦既盥乃入入由重东而主人踊犹其升也自重北西面而彻设于柩车西北亦犹序西南　疏将设葬奠先彻祖奠】彻者东【注由柩车北东适葬奠之馔　疏以其彻讫当设葬奠故彻者由柩车北东适葬奠之馔取而设于柩车西也】鼎入【注举入陈之也陈之盖于重东北西面北上如初】乃奠豆南上綪笾蠃醢南北上綪【注笾蠃醢南辟醴酒也】
　　【张氏尔岐曰先馔脾析于西南次北蜱醢蜱醢东葵菹菹南蠃醢是谓南上綪笾于蠃醢以南为次先设南设糗糗东设栗栗北设脯是谓北上綪笾之西脾析之南设醴酒故注云辟醴酒也】
　　爼二以成南上不綪特鲜兽【注成犹并也不綪者鱼在羊东腊在豕东　疏于西南设羊次北豕以鱼设于羊东设腊于鱼北还从南为始是不綪也鲜兽在北无偶故云特】
　　【张氏尔岐曰羊豕鱼腊之次自南而北而东而南廻环设之为綪羊豕鱼腊并设皆自南始为不綪】
　　醴酒在笾西北上【注统于豆也】奠者出主人要节而踊【注亦以往来为节奠由重北西既奠由重南东　疏此奠馔在辂东言由重北者亦是由车前明器之北乡柩车西设之设讫由柩车南而东者礼之常也】
　　蕙田案以上遣奠此奠亦曰葬奠
　　甸人抗重出自道道左倚之【注还重不言甸人抗重言之者重既虞将埋之言其官使守视之抗举也出自道出从门中央也不由闑东西者重不反变于恒出入道左主人位今时有死者凿木置食其中树于道侧由此　疏道左倚之者当倚于门东北壁】
　　【敖氏继公曰上篇言甸人置重于中庭于此又言甸人始终之辞也所以见其间凡有事于重者皆此甸人为之】
　　钦定义疏杂记重既虞而埋之盖既不随至圹所又不可留于庙中故于柩将行而因出之于外也
　　荐马马出自道车各从其马驾于门外西面而俟南上【注南上便其行也行者乗车在前道槀序从　疏案下记云乗车载旜道车载朝服槀车载簑笠是序从也】
　　蕙田案以上出重与车马
　　彻者入踊如初彻巾苞牲取下体【注苞者象既飨而归賔爼者也取下体者胫骨象行又爼实之终始也士苞三个前胫折取臂臑后胫折取骼亦得爼释三个杂记曰父母而賔客之所以为哀　疏肩臂臑在俎上端为爼实之始防胳在俎下端为爼实之终今取此两端胫骨苞以归父母也士苞三个者自上之差檀弓云国君七个遣车七乗大夫五个遣车五乗遣卓载所苞遣奠而藏之者大夫以上乃有遣车士无遣车则所苞者不载于车直持之而已云亦得爼释三个者羊爼仍有肩肫两段在爼豕左胖豚觧今折取外仍有四段在爼相通计之为爼释三个留之为分祷五祀也】
　　【张氏尔岐曰牲陈于俎其胫骨在两端故胫骨为爼实之终始士一苞之中有三个牲体臂也臑也骼也前陈器云苞二羊豕各一苞也】
　　不以鱼腊【注非正牲也】
　　蕙田案以上苞牲
　　行器【注目葬行明器在道之次】
　　【敖氏继公曰器谓折抗席抗木行谓举之以出】
　　茵苞器序从【注如其陈之先后】车从【注次器】彻者出踊如初【注于是庙中当行者唯柩车】
　　蕙田案以上行器
　　主人之史请读赗执算从柩东当前东西面不命毋哭哭者相止也唯主人主妇哭烛在右南面【注史北面请既而与执算西面于主人之前读书释算烛在右南面照书便也】读书释算则坐【注必释算者荣其多　疏读书者立读之敬也释算者坐为释之便也】卒命哭灭烛书与算执之以逆出【注卒已也】
　　【郝氏敬曰执算者先出读者从为逆出也】
