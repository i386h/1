<!-- { "loadSidebar": true } -->
　　大衍议书曰乃季秋月朔辰弗集于房刘曰房所含之次也集会也会合也不合则日蚀可知或以房为房星知不然者日之所在正可推而知之君子慎疑寜当以日在之宿为文近代善术者推仲康时九月合朔已在房星北矣案古文集与辑义同日月嘉会而隂阳辑睦则阳不疚乎位以常其明隂亦含章示冲以隐其形若变而相伤则不辑矣房者辰之所次星者所次之名其揆一也又春秋传辰在斗柄天策焞焞降娄之初辰尾之末君子言之不以为谬何独慎疑于房星哉新术仲康五年癸巳嵗九月庚戌朔日蚀在房二度以五子之歌仲康当是其一肇位四海复修大禹之典其五年羲和失职则王命徂征虞以为仲康元年非也
　　蕙田案掩食为不安辑因呈象而置辞耳房如皆火房也之房非房宿也仍当从旧説或因小雅十月之诗有月食其常日食不臧之文疑古人但推月食不推日食非也左传梓慎曰二至二分日有食之不为灾日月之行也分同道也至相过也其他月则为灾阳弗克也古人精于天象其言有本盖如此小雅诗人去春秋时不甚逺岂相悬至此诗特为忧时致儆之词耳陈师凯云观篇中有渠魁脇从之语羲和聚党助羿明矣仲康乘日食之变正其昏迷之罪羿亦不得而庇之使非聚党助逆则禠职夺邑司冦行戮足矣何至兴师誓众哉此论虽似得当时情事特日食亦非借辞也羲和司天之官凡天变皆当测验先时后时乃司天者之大戒况如交食又为显明向使羲和克举厥职早为测定则君臣上下预先诫傋何至临时瞽与啬夫庶人忽奏忽驰忽走为此仓惶惊骇之状哉观瞽与啬夫三句可知伐鼓用币之礼古已有之而日食之必为推騐无疑矣况钦若授时经上古数圣人精心创制迥非后人沿袭推算者所可及寜有天象之变如日食之大者而顾不及耶尧典命羲和乃统举大纲语其常而不及其变耳
　　观承案羲和之事引证自无不可解经则自以陈説为长盖日食失占鳏官之罪难辞然非常赦不原者何至兴师动众必欲灭此而杀无赦哉且仲康原是乘其有罪而讨之初非借词则知罪固有浮于此者特因是以诛之可以冺然无迹则圣贤自有作用原非宋襄仁义可比者耳
　　诗小雅十月之交朔日辛卯日有食之亦孔之丑【传之交日月之交会丑恶也　笺周之十月夏之八月也八月朔日日月交会而日食隂侵阳臣侵君之象】彼月而防此日而防【传月臣道日君道　笺防谓不明也疏每月皆交会而月或在日道表或在日道里故不食其食要于交防又月与日同道乃食也日者太阳之精至尊之物不宜有所侵侵之则为异计古今之天度数一也日月之食本无常时故律象为日月交会之术大率以百七十三日有竒为限而日月行天各自有道虽至朔相逢而道有表里若月先在里依限而食者多若月先在表虽依限而食者少日月之食于算可推而知则是数自当然而云为异者人君者位贵居尊恐其志移心易圣人假之灵神作为鉴戒耳夫以昭昭大明照临下土忽尔殱亡俾昼作夜其为怪异莫斯之甚故有伐鼔用币之仪贬膳去乐之数皆所以重天变警人君者也而天道深逺有时而騐或亦人之祸衅偶与相逢故圣人得因其变常假为劝戒使智达之士识先圣之深情中下之主信妖祥以自惧但神道可以助教而不可以为教神之则惑众去之则害宜故其言若有若无其事若信若不信期于大通而已矣】
　　戴氏震诗补传交者月道交于黄道也月以黄道为中其南至则在黄道南不满六度【步算家谓之阳律】其北至则在黄道北不满六度【谓之隂律】其自北而南【古名为正交今名为中交】自南而北【古名为中交今名为正交】斜穿黄道而过是为交交乃有食以步算之法上推幽王六年乙丑建酉之月辛卯朔辰时日食诗据周正十月非夏正【以为夏十月周十二月建亥者误也】凡日食月掩日也月在日之下人又在月之下三者相凖则有日食故日食恒在朔日月正相对而地在中央三者相凖则有月食故月食恒在望月食由于地影日食则主人目盖月卑日髙相去尚逺人自地视之其食分之浅深及亏复之时刻随南北东西而移故视会与实会不同【步算家立三差求之髙下差也东西差也南北差也】前人之为术疎有当食不食不当食而食之説占家之妄也然则日月之行有常度终古不变圣人以为天变而惧何也曰日月之主乎明者常也其有所掩之者则为变也君道比于日故以日引喻尤切宜常明而不宜有蔽者也圣人恐惧修省无时不然所谓日食修德月食修刑又其敬天变而加警惕耳古人鉴白圭之玷而慎言岂以圭之玷为灾异乎此诗借日食以警王欲王自知其掩蔽也知其为一时所揜蔽而丑之则修德而复乎常明之体矣
　　日月告凶不用其行四国无政不用其良【笺行道度也不用之者谓相干犯也】彼月而食则惟其常此日而食于何不臧
　　戴氏震诗补传行道也日月以常明为道有时亏食以告凶于上是不用其道也告凶所谓日月之灾是也君当用善以为政今四国无政是不用其良也日之所系大矣故其食非月食之比以喻君之所系大也诗中凡理道皆曰行【如示我周行女子有行之类】先儒误以为行度遂有日失行之説误矣
　　观承案行即道也道即度也赤道黄道是日月之道即是日月之度各行其道故日月并明即交于其道亦不相掩食是之谓能用其行也盖行道之道即道理之道无二道也今必谓日月行度本不失其常乃是失其常明之道理试思下人见为交食而无光者天上视之其常明之道理并无少损也其故全在交道之行非如常行之度耳则谓失其常行之度者亦何不可戴氏此解不免执己见以改旧说矣
　　春秋隐公三年春王二月己巳日有食之　公羊传何以书记异也日食则曷为或日或不日或言朔或不言朔曰某月某日朔日有食之者食正朔也其或日或不日或失之前或失之后失之前者朔在前也【注谓二日食】失之后者朔在后也【注谓晦日食】　谷梁传言日不言朔食晦日也其日有食之何也吐者外壤食者内壤【注凡所吐出者其壤在外其所吞咽者壤入于内】阙然不见其壤有食之者也有内辞也或外辞也有食之者内于日也【注内于日以壤不见于外】其不言食之者何也知其不可知知也【疏徐邈云己巳谓二月晦则三月不得有庚戌也明宣十年四月丙辰十七年六月癸卯皆是前月之晦也则此己巳正月晦冠以二月者盖交会之正必主于朔今虽未朔而食着之此月所以正其本亦犹成十七年十月壬申而系之十一月也取前月之日而冠以后月故不得称晦以其不得称晦知非二月晦也谷梁之例书日食凡有四种之别言日不言朔食晦日也言朔不言日食既朔也不言日不言朔夜食也言日言朔食正朔也】
　　【李氏光地曰日食书日书朔朔日食也书日不书朔朔后食也书朔不书日朔前食也不书日不书朔隂雨食也隂雨食则国都不见而他处见之非灵台所覩测则未知其为正朔与朔之前后与是以阙之也若夫夜食之説则非日食不占夜犹月食不占昼是以唐一行之作律也上溯徃古必使千有余年日食必在昼月食必在夜也襄之二十一年连月日食非变也盖史者异文或曰九月庚戌或曰十月庚辰而夫子两存之以阙疑如甲戌己丑陈侯鲍卒之例】
　　梅氏文鼎曰案古日食毎不在朔者以古用平朔耳古所以用平朔者以日月并纪平度也东汉刘洪作乾象术始知月有迟疾北齐张子信积修二十年始知日有盈缩有此二端以生定朔然而人犹不敢用也至唐李淳风僧一行始用之至今遵用乃騐律之要然非有洛下闳之浑仪张衡之灵宪则测騐且无其器又何以能加宻测愚故曰古人之功不可没也
　　桓公三年秋七月壬辰朔日有食之既【杜注既尽也术家之説日月同会月掩日故日食食有上下者行有髙下日光轮存而中食者相揜宻故日光溢出皆既者正相当而相揜间疏也然圣人不言月食日而以自食为文阙于所不见疏食既者谓日光尽也术家之説当日之冲有大如日者谓之闇虚闇虚当月则月必灭光故为月食张衡灵宪曰当日之冲光常不合是谓闇虚在星则星防遇月则月食若是应毎望常食而望亦有不食者由其道度异也日月异道有时而交交则相犯故日月递食交在望前朔则日食望则月食交在望后望则月食后月朔则日食交正在朔则日食既前后望不食交正在望则月食既前后朔不食大率一百七十三日有余而道始一交非交则不相侵犯故朔望不常有食也道不正交则日斜照月故月光更盛道若正交则日冲当月故月光即灭日月同会道度相交月揜日光故日食言月食是日光所冲日食是月体所映故日食常在朔月食常在望也食有上下者行有髙下谓月在日南从南入食南下北髙则食起于下月在日北从北入食则食于髙是其行有髙下故食不同也故异义云月髙则其食亏于上月下则其食亏于下也相揜宻者二体相近正映其形故光得溢出而中食也相揜疎者二体相逺月近则日逺自人望之则月之所映者广故日光不复能见而日食既也日食者实是月映之也但日之所在则月体不见圣人不言月来食日而云有物食之以自食为文阙于所不见也】　公羊传既者何尽也【注光明灭尽也】　谷梁传言日朔食正朔也【注朔日食也】既者尽也有继之辞也【注尽而复生谓之既】
　　十有七年冬十月朔日有食之【注甲乙者数之纪也晦朔者日月之会也日食不可以不存晦朔晦朔须甲乙而可推故日食必以书朔日为例】　左氏传冬十月朔日有食之不书日官失之也天子有日官诸侯有日御日官居卿以底日礼也日御不失日以授百官于朝谷梁传言朔不言日食既朔也
　　庄公十有八年春王三月日有食之　谷梁传不言日不言朔夜食也何以知其夜食也曰王者朝日【注何休曰春秋不言月食日者以其无形故阙疑其夜食何縁书乎郑君释之曰一日一夜合为一日今朔日日始出其食有亏伤之处未复故知此自以夜食夜食则亦属前月之晦故谷梁子不以为疑】故虽为天子必有尊也贵为诸侯必有长也故天子朝日诸侯朝朔二十五年夏六月辛未朔日有食之鼓用牲于社　左氏传夏六月辛未朔日有食之鼔用牲于社非常也【注非常鼔之月长律推之辛未实七月朔置闰失所故致月错】唯正月之朔慝未作【注正月夏之四月周之六月谓正阳之月今书六月而传云唯者明此月非正阳月也慝隂气】日有食之于是乎用币于社伐鼓于朝　公羊传日食则曷为鼓用牲于社求乎隂之道也以朱丝营社或曰脇之或曰为闇恐人犯之故营之　谷梁传言日言朔食正朔鼓礼也用牲非礼也天子救日置五麾陈五兵五鼓诸侯置三麾陈三鼓三兵大夫击门士击柝言充其阳也【注凡有声皆阳事以压隂气充实也　疏五麾者麋信云各以方色之旌置之五处也五兵者徐邈云矛在东防在南钺在西楯在北弓矢在中央麋信与范数五兵与之同是相传説也五鼓者麋信徐邈并云东方青鼓南方赤鼓西方白鼓北方黒鼓中央黄鼓诸侯三者则云降杀以雨去黑黄二色】
　　二十有六年冬十有二月癸亥朔日有食之
　　三十年秋九月庚午朔日有食之鼓用牲于社
　　僖公五年秋九月戊申朔日有食之
　　十有二年春王三月庚午日有食之
　　十有五年夏五月日有食之　左氏传夏五月日有食之不书朔与日官失之也
　　文公元年春二月癸亥日有食之
