<!-- { "loadSidebar": true } -->
　　明会典嘉靖九年更定仪一前期二日太常寺卿同光禄寺卿面奏省牲如常仪一陈设太社居东北向太稷居西北向后土句龙氏居东西向后稷氏居西东向陈设并如旧制惟帛春用告祀秋用礼神一正祭上乘舆由西阙门入至坛北门东降舆导引官导上由右门入至具服殿上具祭服导引官导上由拜殿右门出典仪唱乐舞生就位执事官各司其事上至御拜位内赞奏就位上就位典仪唱瘗毛血迎神乐作内赞奏陞坛导上至太社神前奏跪奏搢圭奏上香司香官捧香跪于上左上三上香内赞奏出圭导上至太稷神前仪同奏出圭奏复位太常卿上配位香乐止奏四拜传赞百官同典仪唱奠玉帛行初献礼乐作执事官捧玉帛爵于各神位前跪奠讫乐暂止内赞奏跪传赞众官皆跪典仪唱读祝读祝官跪读讫乐复作俯伏兴平身传赞百官同乐止典仪唱行亚献礼乐作执事者捧爵于各神位前跪奠讫乐止典仪唱行终献礼乐作仪同亚献乐止太常卿于坛左东向立唱赐福胙内赞奏跪上跪奏搢圭光禄卿捧酒跪于上右内赞奏饮福酒上饮讫光禄官捧胙跪于上右内赞奏受胙上受胙讫奏出圭俯伏兴平身奏四拜传赞百官同典仪唱彻馔乐作乐止典仪唱送神乐作奏四拜传赞百官同乐止典仪唱读祝官捧祝掌祭官捧帛馔各诣瘗位乐作捧祝帛馔官过御前讫奏礼毕上至具服殿易服还宫一祝文称嗣天子及后土句龙氏后稷氏配神余并同
　　世宗实録九年冬帝以来春二月三日为章圣太后生辰是日上戊当祀社稷于称觞上寿未便诏自今凡仲春祭社稷若值太后生辰则别谘吉日于是礼部请于癸亥日行礼从之
　　十年三月幸西苑祭帝社帝稷初亲耕礼成以给事中王玑言欲推衍耕耤之道礼部议西苑地寛宜令农夫垦艺其中上以春秋临幸观省收其所入输之神仓既悉小民艰苦之状且得致洁清于神明耕耤之实孰大于是帝可其议命建土谷坛于豳风亭西
　　明史礼志坛在西苑豳风亭之西者曰帝社稷东帝社西帝稷皆北向始名西苑土谷坛嘉靖十年帝谓土谷坛亦社稷耳何以别于太社稷张璁等言古者天子称王今若称王社王稷与王府社稷名同前定神牌曰五土谷之神名义至当采帝耤之义改为帝社帝稷以上戊明日祭后改次戊次戊在望后则仍用上已春告秋报为定制
　　明会典帝社帝稷坛坛趾髙六尺方广二丈五尺甃以细甎实以浄土缭以土垣北为櫺星门髙六尺八寸广五尺八寸神位以木为之各髙一尺八寸广三寸题曰帝社之神帝稷之神俱朱漆质金书坛之南置石龛以藏神位髙六尺广二尺坛之西为祭器库乐器库坛之北树二坊以表之曰帝社街每嵗以仲春秋次戊日上躬行祈报礼如次戊在望后则以上已日临期命文武大臣十二员陪拜一前期四日太常寺奏斋戒一前期一日太常寺奏省牲上亲填祝版于文华殿一陈设帝社牛一羊一豕一登一铏一笾豆各八簠簋各二帛一色春用告祀秋用礼神帝稷陈设同一正祭是日辰刻上具皮弁服乘版舆至豳风亭东降舆导引官导上至櫺星门内典仪唱乐舞生就位执事者各司其事上至御拜位典仪唱迎神乐作内赞导上陞坛至帝社帝稷香案前各三上香奏复位乐止奏两拜通赞陪拜官同典仪唱奠帛行初献礼乐作执事者捧帛爵于各神前奠讫乐暂止奏跪上跪通赞同内赞赞读祝读讫乐复作奏俯伏兴平身通赞同乐止典仪唱行亚献礼乐作乐止唱行终献礼乐作乐止唱彻馔乐作乐止唱送神乐作奏两拜通赞同乐止典仪唱读祝官捧祝掌祭官捧帛馔各诣瘗位乐作奏礼毕上至豳风亭易服还宫
　　明史乐志嘉靖十年初立社稷乐章
　　迎神时和之曲　东风兮地脉以融首务兮稼穑之工【秋祭云金风兮万寳以充忻成兮稼穑之工】祀神于此兮苑中愿来格兮慰予衷
　　初献寿和之曲　神兮临止礼荐清醇菲币在笥初献式遵神其鉴兹享斯藻苹我祀伊何祈报是因神兮锡祉则阜吾民
　　亚献雍和之曲　二觞载举申此殷勤神悦兮以纳祥霭兮氤氲
　　终献宁和之曲　礼终兮酒三行喜茂实兮黍稷粱农事待兮丰康予稽首兮以望
　　彻馔保和之曲　祀事告终三献既周彻之罔迟惠注田畴迓以休贶庇兹有秋
　　送神广和之曲　耕耨伊首【秋祭云耕耨告就】力事豆笾粢盛赖之于此大田予将以祀神其少延愿留嘉祉副我洁防肃驾兮云旋普予兮有年
　　望瘗曲同
　　沈徳符万歴野获编嘉靖十年上于西苑隙地立帝社帝稷之坛用仲春仲秋次戊日躬行祈报礼盖以上戊为祖制社稷祭期故抑为次戊内设豳风亭无逸殿其后添设户部尚书或侍郎专督西苑农务又立恒裕仓收其所获以备内殿及世庙荐新先蚕等礼盖又天子之私社稷也其后日事元修即其地营永寿宫虽设官如故而上所创春祈秋报大典悉遣官代行矣
　　世宗本纪十八年三月帝至承天秩于国社国稷礼志隆庆元年礼部言帝社稷之名自古所无嫌于烦数宜罢从之
　　王圻续通考隆庆元年礼部会议社稷之礼国初建太社太稷异坛同壝以句芒后稷配洪武十年改建同坛同壝罢句龙后稷配以仁祖配永乐中北京坛成位置如故洪熙间又奉成祖配嘉靖九年遵复初制以句龙后稷配十年复于西苑隙地垦田树谷麦帝社帝稷二坛每嵗以仲春秋上戊次日行祈报礼会议社祭土祗稷祭谷神宜举太社太稷之祭其帝社帝稷宜罢　二月戊子上亲祭太社太稷是日鸣钟乐设而不作余如旧仪　三年八月戊申上亲祭太社太稷
　　右明社稷
　　城隍【附】
　　蕙田案祈报之祭达于王公士庶京国郡邑而无乎不徧者在古唯社稷而后世则有城隍且其义其秩颇与社稷类而威灵赫濯奔走巫祝为民物之保障官吏之所倚庇者则更甚于社稷在易泰之上六曰城复于隍礼记天子大蜡八伊耆氏始为蜡水庸居七水隍也庸城也诗大雅曰崇墉言言墉与庸同説者谓即古祭城隍之始夫圣王之制祀也功施于民则祀之能御灾捍患则祀之况有一物则有一物之神近而居室饮食如门井户灶中霤尚皆有祀矧夫髙城深沟为一方之屏翰者哉孟子曰三里之城七里之郭环而攻之而不胜是天时不如地利又曰筑斯城也凿斯池也与民守之效死而民弗去是城隍直与地方民物相依为命诚不殊于社稷矣民为贵社稷次之其祀顾不重欤但社稷所以养人而城隍所以卫人且濬隍为城亦土之功用则社宜足以该之然而古人必别有水墉之祭而后世且盛于社稷者窃意三代时封建法行分茅胙土首重社稷即降而卿大夫莫不有采地下而农夫亦有井田衣租食力专以土谷为重故自天子诸侯而外大夫以下成羣置社祈焉报焉如是而已虽城与隍不过秩诸百神之列而索飨之亦其宜也后世易封建为郡县而兵戈盗贼战攻防守之事起遂专以城池为固守土之臣斋肃战栗而严事之平时则水旱疾疫于以祈禳有事则卫民御敌于焉请祷亦理势之不得不然者故自两汉以后庙祀见于乗志者则有吴赤乌之年号而北齐书慕容俨传载俨守郢城祷城隍神获祐事唐诸州长史刺史如张説张九龄杜牧軰皆有祭文传于世逮后唐清泰中遂封以王爵宋建隆后其祀徧天下明初京都郡县并为坛以祭加封爵府曰公州曰侯县曰伯洪武三年去封号二十年改建庙宇俱如公廨设座判事如长吏状迄于今牧守县令朔望展谒文庙外则唯城隍偶有水旱鞠跽拜叩呼号祈请实唯城隍迎神赛会百姓施舍恐后亦唯城隍衔寃牒诉辨讼曲直疫疠死亡幽防谴谪丽法输罪亦莫不奔走归命于城隍至庙貌之巍峩章服之鲜华血食品馔之丰繁岁时伏腊隂晴朝莫史巫纷若殆无虚日较之社稷之春祈秋报割祠系丝用牲伐鼓葢什百矣夫明有礼乐幽有鬼神苟可以庇民利国者揆之圣人神道设教之意列之祀典固所不废虽古今事殊其谊一也今以义类相近附诸社稷之末云
　　太平府志城隍庙在府治东承流坊始于吴赤乌二年创建歴代增修
　　春明梦余録城隍之名见于易若庙祀则莫究其始唐李阳冰谓城隍神祀典无之惟吴越有尔宋赵与时辩其非以为成都城隍祠太和中李徳裕建李白作韦鄂州碑有城隍祠又杜牧刺黄州韩愈刺潮州麴信陵刺舒州皆有城隍之祭则不独吴越然矣而芜湖城隍祠建于吴赤乌二年则又不独唐而已记曰天子大蜡八伊耆氏始为蜡注曰伊耆氏尧也葢蜡祭八神水庸居七水则隍也庸则城也此正城隍之祭之始春秋传郑灾祈于四鄘宋灾用马于四鄘皆其证也庸字不同古通用耳由是观之城隍之祭葢始于尧矣
　　北齐书慕容俨传清河王岳帅师江上遣俨镇郢城始入便为梁大都督侯瑱任约率水陆军奄至城下俨随方备御瑱等不能尅又于上流鹦鹉洲上造荻葓竟数里以塞船路人信阻絶城守孤悬众情危惧俨道以忠义又悦以安之城中先有神祠一所俗号城隍神公私每有祈祷于是顺士卒之心乃相率祈请冀获防祐须臾冲风欻起惊涛涌激漂断荻葓约复以铁鏁连缉防御弥切俨还共祈请风浪夜惊复以断絶如此者再三城人大喜以为神助
　　蕙田案城隍之神见于正史自此始
　　图书集成城隍祀典部艺文　唐张説祭城隍文维大唐开元五年岁次丁巳四月庚午朔二十日己丑荆州大都督府长史上柱国燕国公张说谨以清酌之奠敢昭告于城隍之神山泽以通气为灵城隍以积隂为徳致和产物助天育人人之仰恩是闗礼典说恭承朝命纲纪南邦式崇荐礼以展勤敬庶降福四甿式登百谷猛兽不毒蛊不噬精诚感通昭鉴非逺尚享
　　蕙田案祭城隍文始于此
　　张九龄祭洪州城隍神祈晴文维开元十五年嵗次丁夘六月壬寅朔十日辛亥中散大夫使持节都督洪州诸军事洪州刺史上柱国曲江县开国男张九龄谨以清酌脯醢之奠敬祭于城隍之神恭惟明神懿此潜徳城池是保甿庶是依精灵以康正直攸好九龄忝牧兹郡敢忘在公道虽隔于幽明事或同于表里今水潦所降亦惟其时而淫雨不止恐害嘉谷谷者人之所以为命人者神之所以有祀祀不可以为利义不可以不福阖境山川能致云雨岂无节制预达精诚以时弭灾无或失稔则理人有助是有望于神明尚享
　　蕙田案此城隍水潦祈晴之祭
　　杜牧祭城隍神祈雨文下土之人天实有之五谷丰实寒暑合节天实生之苗方甲而水湮之苗方秀而旱莠之饥则必死天实杀之天实有人生之孰敢言天之仁杀之孰敢言天之不仁刺史吏也三嵗一交如彼管库敢有其寳玉如彼传舍敢治其居室东海孝妇吏寃杀之天实寃之杀吏可也东海之人于妇何辜而三年旱之刺史性愚治或不至厉其身可也絶其命可也凶恶殃罚止当其身胡为降旱毒彼百姓谨书诚恳布之于神神能格天为我申闻
　　蕙田案此城隍祷水旱之祭
　　李商隐祭桂州城隍神祝文维大中元年嵗次丁夘八月甲午朔二十七日庚申桂州管内都防御观察处置等使正议大夫使持节桂州诸军事桂州刺史兼御史中丞上柱国赐紫金鱼袋郑某谨遣直官摄功曹防军文林郎守阳朔县令庄敬质谨以防酒庶馐之奠祭于城隍之神濬洫崇墉所以固吾圉春祈秋报所以辅农功今白露雷收虫坏水涸念时而时雨将乃积而乃仓敢以吉辰式陈常典神其保兹正直歆彼馨香聿念前修勿亏明鉴昔房豹变乐陵之井味任延易九真之风土岂独人谋抑由冥助今犹古也神实聴之
　　蕙田案此城隍报祀常祭
