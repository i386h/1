<!-- { "loadSidebar": true } -->
　　又明丝乐音不可以十二律吕之度取分篇律吕管音丝乐音所生五声二变之度分不同如以音之分合之律吕之度则不可也夫以音合律吕而立论者始自淮南子而淮南子本之管子管子之生五音数乃以音叶之律吕之五声而定为度分者也淮南子之十二律吕数直取管子音宫声之分三分损益以为十二律吕管音之度也司马氏律书又合管子淮南子而并述之者也其律数曰九九八十一以为宫生钟分曰子一分何一黄钟而为九寸又为子一分复为宫声八十一分耶葢宫声一音其于律管则为九寸其生十二律吕则为一分其于度则为八十一分【夫度宫声定为八十一分者使五音相生得数无奇零也】古人定五声二变之七音律吕管音丝乐音原各有其分也夫阳律之五声二变阴吕之五声二变自成一均乃十二律吕合一半律一半吕而为一十有四至于丝乐音不过用五正声【琴瑟皆用五声不用二变】其各应声取分虽有七音之位而和众以调音者亦止用五声之正而当二变者不与焉如以清浊二均各之首音与八音间所容度分析言之其应阳律之七浊声得五全分为正声二半分为变声其应阴吕之七清声亦得五全分为正声二半分为变声然则七清声七浊声合之为一十有四而非十二也明矣若夫淮南子则取度宫声八十一为黄钟之度转生十一律借浊宫之徴为清宫之变徴复借浊宫之半为清宫之变宫省二分以当一十有二似与十二律吕之数相符其术黄钟之度为宫则太簇之度为商姑洗之度为角蕤宾之度为变徴林钟之度为徴南吕之度为羽应钟之度为变宫大吕之度为宫则夹钟之度为商仲吕之度为角林钟之度为变徴夷则之度为徴无射之度为羽半黄钟之度为变宫尝以律吕被之音细较之其每律每吕所定各成一声之分如黄钟之律所定得羽之分大吕之吕所定得清羽之分姑洗之律所定得宫之分仲吕之吕所定得清宫之分今依淮南子所取十二分则浊宫之分必定以姑洗之律清宫之分必定以仲吕之吕案分取声始合是故宫声全首音八十一分定以姑洗之律其四音变徴分实应于五十六分之度五音正徴应于五十四分之度七音变宫应于四十二分之度此宫声八十一分之比变徴五十六分与徴声之五十四分变宫之四十二分即黄钟九寸之比蕤宾六寸三分二厘与林钟之六寸应钟之四寸七分四厘也若夫清宫全首音七十六分【清宫全之度实七十五分小余八五进其竒零为七十六分】定以仲吕之吕则其四音清变徴之声乃应于五十三分之度而不足五十四分五音清徴之声固应于五十分之度而七音清变宫之声复应三十九分之度而不足四十分零半分此清宫七十六分之比清变徴五十三分与清徴之五十分变宫之三十九分即大吕八寸四分二厘之比变林钟五寸九分一厘与夷则之五寸六分一厘变黄钟之半四寸四分三厘也【变黄钟变林钟者仲吕所生为变黄钟而变黄钟所生复为变林钟也】此变律之説律吕新书六十调图亦尝有之但变律于管音实无所用而音之数乃或倚之是以音浊宫全度八十一分所生五声二变各具七分而清宫全度七十六分所生五声二变亦各具七分此清宫七分之中二变之位自有其分不复资之浊宫之徴数与半宫数也又案朱子琴律曰古之为乐者通用三分损益隔八相生之法若以黄钟为宫则姑洗之为角有不可以毫发差者而今世琴家独以仲吕为黄钟之角故于众乐常必髙其一律然后和惟第三本是角声乃得守其旧而不变昔人亦有为之説者皆无足取近世惟长乐王氏之书所言礼乐最为近古然其説琴亦但以第三为律中仲吕而不言其所以然予于是益以为疑夫朱子之琴律葢以一定为宫声之分故第三音为角声分者不应姑洗之位而应仲吕之度无怪乎与律吕新书之説究不能合而有此疑也其所谓黄钟为宫姑洗为角其声不应姑洗而应仲吕者即如命一全度为黄钟之九寸而第三音不应于姑洗之七寸一分一厘而应于仲吕之六寸六分五厘也琴之第一实非宫分乃管子所谓下徴也若以第一全度首音定为下徴一百零八分【徴声五十四之倍】除变宫不计外其第三音宫声自为八十一分即如黄钟之九寸比仲吕之六寸六分五厘又即倍林钟之一十二寸比黄钟之九寸也姑就黄钟之度为第一之分者第三音【不计变声】必得仲吕之度是为徴而非宫也若以黄钟之度为第三之分则第三音必得姑洗之度是正所谓宫而非角也要之十二律吕其体管其音竹其数三分损益终于十二其声阳律隂吕自成一均其度全半不相应丝乐音其体其音丝其数三分损益而极于十四【正律十二合变律二故谓十四也】其声浊宫清宫亦各成一均其分全半得相应今以律吕隂阳各均之五声二变合之度清浊各分之七音明之阳律宫声黄钟之九寸也度宫声八十一分也阳律商声太簇之八寸也度商声七十二分也阳律角声姑洗之七寸一分一厘余也度角声六十四分也阳律变徴蕤宾之六寸三分二厘余也度变徴五十六分余也阳律徴声夷则之五寸六分一厘余也度徴声五十四分也阳律羽声无射之四寸九分九厘余也度羽声四十八分也阳律变宫半黄钟之四寸五分也度变宫四十二分余也此阳律之五声二变与度浊音之七分也至于隂吕清宫大吕八寸四分二厘余而度清宫为七十五分余矣隂吕清商夹钟七寸四分九厘余而度清商为六十七分余矣隂吕清角仲吕六寸六分五厘余而度清角为五十九分余矣隂吕清变徴林钟六寸而度清变徴为五十三分余矣隂吕清徴南吕五寸三分三厘余而度清徴为五十分余矣隂吕清羽应钟四寸七分四厘余而度清羽为四十四分余矣隂吕清变宫半大吕四寸二分一厘余而度清变宫为三十九分余矣此隂吕之五声二变与度清音之七分也是知管与有可同者有不可同者其可同者五声二变之七音其不可同者生声取分之各异如以一之度强合之以十二律吕之分何若止以七声之度明之以律吕之各成一均强同之丝乐音度分何若止以七声之叶考之故曰音止可名以五声二变不可以十二律吕之度取分也
　　蕙田谨案此篇发明管音合十二律吕自成一均丝乐分清宫浊宫亦各成一均音止可名以五声二调不可以十二律吕之度取分由是则丝乐之度分音声既无疑义而管音之十二律吕亦无岐説矣
　　右五声度
　　春秋昭公二十年左氏传晏子曰七音【音义七音宫商角徴羽变宫变徴也　疏声之清浊数不过五而得有七音者终五以外更变为之也贾逵注周语云周有七音谓七律谓七器音也黄钟为宫太簇为商姑洗为角林钟为徴南吕为羽应钟为变宫蕤宾为变徴是五声以外更加变宫变徴为七音也】
　　国语景王将铸无射问律于伶州鸠王曰七律者何对曰昔武王伐殷嵗在鹑火月在天驷日在析木之津辰在斗柄星在天鼋我姬氏出于天鼋嵗之所在则我有周之分野也月之所在辰马农祥也我太祖后稷之所经纬也王欲合是五位三所而用之自鹑及驷七列也南北之揆七同也故以七同其数而以律和其声于是乎有七律王以二月癸亥夜陈未毕而雨以夷则之上宫毕之当辰之在戍上故长夷则之上宫名之曰羽所以藩屏民则也王以黄钟之下宫布戎于牧之野故谓之厉所以厉六师也以太簇之下宫布令于商以显文德底纣之多辠故谓之宣所以宣三王之德也反及嬴内以无射之上宫布宪施舍于百姓故谓之嬴乱所以优柔容民也
　　【左传七音疏是言周乐有七音之意也五位者嵗月日星辰之位也三所者星与日辰之位是一所也嵗之所在是二所也月之所在是三所也武王以殷之十二月二十八日戊午发师其年嵗星在鹑火之次也其日月合宿于房五度房即天驷之星也日在箕七度箕于次分在析木之津也日月之防谓之辰斗柄斗前也戊午后三日得周二月辛酉朔日月合朔于箕十度在斗前一度是为辰在斗柄也星在天鼋者星于五星为水星辰星是也天鼋即枵次之别名也于是辰星在婺女之宿其分在天鼋之宿次也鹑是张星也驷是房星也天宿以右旋为次张翼轸角亢氐房凡七宿是自鹑火至驷为七列宿有七也鹑火在午天鼋在子斗柄所建月移一次是自午至子为南北之揆七同也揆度也度量星之有七同也武王既见天时如此因此以敷比合之其数有七也以声昭明之声亦宜有七也故以七同其数五声之外加以变宫变徴也此二变者旧乐无之声或不防而以律和其声调和其声使与五音谐防谓之七音由此也武王始加二变周乐有七音耳以前未有七杜言武王伐纣自午及子凡七日者尚书泰誓云戊午王次于河朔又牧誓云时甲子昧爽王朝至于商郊牧野乃誓又武成云戊午师逾孟津癸亥陈于商郊甲子受率其旅若林前徒倒戈攻于后以北血流漂杵一戎衣天下大定是自戊午至甲子七日也刘云杜既取国语之文以七同其数以律和其声何为又云自午及子凡七日乎是杜意以武王为七日之故而作乐用七音也违国语之文是杜説缪今知不然者以尚书国语俱有七义事得两通故杜兼而取之刘以为杜背国语之文而规杜过非也】
