<!-- { "loadSidebar": true } -->
　　斋戒　前期三日主祭率众丈夫致斋于外主妇率众妇女致斋于内沐浴更衣饮酒不得至乱食肉不得茹荤不吊防不聼乐凡凶秽之事皆不得预陈设　前一日主祭帅子弟及执事洒扫正寝洗拭椅桌务令蠲洁设髙祖考妣位于堂西北壁下南向考西妣东各用一椅一桌而合之曽祖考妣祖考妣考妣以次而东皆如髙祖之位世各为位不相连属别设旁亲无后及卑防先亡者祔食位于东西壁下凡伯叔祖考妣伯叔考妣兄弟妻嫂弟妇子侄子侄妇之属皆右男子左妇女东西相向以北为上【凡屋不问何向但以前为南后为北左为东右为西】设香案于堂中置香炉香盒于其上束茅聚沙于香案前及逐位前地上设酒案于东阶上别置桌子于东设酒注一酹酒盏一盐楪醋瓶于其上火炉汤瓶香匙火箸于西阶上别置桌子于西设祝板于其上设盥盆帨巾各二于阼阶下之东又设陈馔大牀于东
　　省馔　前一日主祭帅众丈夫省牲涖杀主妇帅众妇女涤濯祭器洁釜鼎具祭馔每位果六品菜蔬及脯醢各三品肉鱼馒头糕各一盘羮饭各一椀肝各一串肉各一串务令精洁未祭之前勿令人先食及为猫犬虫防所汚
　　行事　祭之日质明主祭以下各具服主祭者见居官则唐帽束带妇人曾受封者则花钗翟衣士人未为官者则幅巾深衣庻人则巾衫结縧妇人则大袄长裙首饰如制主祭以下具服讫盥手帨手诣正寝神位前设蔬果酒馔设果楪于桌子上南端蔬果脯醢相间次之设盏柈醋楪于北端盏西楪东匙箸居中设酒瓶于架上炽炭于炉主妇炊暖祭馔皆令极热以盒盛出置东阶下大牀上次诣祠堂前阶下序立主祭位于东兄弟以下位于主祭之东少退子孙及外执事者以次重行列于主祭之后主妇位在西弟妇姊妹位于主妇之西少退女子子妇及内执事者亦以次重行列于主妇之后皆北向有伯叔父母位次并居主祭主妇位稍前主祭有母则特位于主妇之前叙立讫主祭升自阼阶焚香告曰孝孙某今以仲春之月【夏秋冬同】有事于显髙祖考某官府君显髙祖妣某封某氏显曾祖考某官府君显曾祖妣某封某氏显祖考某官府君显祖妣某封某氏显考某官府君显妣某封某氏以某亲某官府君某亲某封某氏祔食敢请神主出就正寝恭伸奠献告讫敛椟正位祔位各置一笥各以执事者一人捧之主祭前导主妇以下皆从至正寝置于西阶桌子上主祭启椟奉诸考神主出就位主妇奉诸妣神主就位其祔位则各用子弟一人奉之既毕主祭以下皆降复位参神　主祭以下叙立于祠堂之仪立定俱拜若尊长老疾者则休于他所
　　降神　主祭升诣香案焚香少退立执事者一人实酒于注一人取东阶桌子上盘盏立于主祭之左一人执注立于主祭之右主祭跪捧盘盏者亦跪进盘盏主祭受之执注者亦跪斟酒于盏【主祭者左手执盘右手执盏】灌于茅上以盘盏授执事者俯伏兴再拜降复位进馔　主祭升主妇从之执事者【一人以盘奉鱼肉一人以盘奉米麪食一人以盘奉羮饭】从升至髙祖位前主祭奉肉奠于盘盏之南主妇奉麫食奠于肉西主祭奉鱼奠于醋楪之南主妇奉米食奠于鱼东主祭奉羮奠于醋楪之东主妇奉饭奠于盘盏之西以次设诸正位使诸子弟妇女各设祔位皆毕主祭以下皆降复位
　　酌献　主祭升诣髙祖位前执事者一人执酒注立于其右冬月即先暖之主祭奉髙祖考盘盏位前东向立执事者西向斟酒于盏主祭奉之奠于故处次奉髙祖妣盘盏亦如之奠讫位前北向立执事者二人举髙祖考妣盘盏立于主祭之左右主祭跪执事者亦跪主祭受髙祖考盘盏右手取盏祭之茅上以盘盏授执事者反之故处受髙祖妣盘盏亦如之俯伏兴少退立执事者炙肝于炉以楪盛之兄弟之长一人奉之奠于髙祖考妣前匙箸之南祝取版立于主祭之左跪读曰某年某月某朔某日孝孙某官某敢昭告于显髙祖考某官府君显髙祖妣某封某氏气序流易时维仲春追感嵗时不胜永慕敢以洁牲柔毛粢盛醴齐祗荐歳事以某亲某官府君某亲某封某氏祔食尚飨毕兴主祭再拜退诣诸位献祝如初每逐位读祝毕即兄弟众男之不为亚终献者以次分诣本位所祔之位酌献如仪但不读祝献毕皆降复位执事者以他器彻酒及肝置盏于故处曾祖前称孝曾孙祖前称孝孙考前称孝子改不胜永慕为昊天罔极凡祔者伯叔祖父祔于髙祖伯叔父祔于曽祖兄弟祔于祖子孙祔于考余皆仿此如本位无即不言以某亲祔食亚献则主妇为之诸妇女奉炙肉及分献如初献仪但不读祝终献则兄弟之长或长男或亲賔为之众子弟奉炙肉及分献如亚献仪
　　侑食　主祭升执注就斟诸位之酒皆满立于香案之东南主妇升扱匙饭中西柄正箸立于香案之西南皆北面再拜降复位
　　阖门　主祭以下皆出祝阖门无门处降帘主祭立于门东西向众丈夫在其后主妇立于门西东向众妇女在其后如有尊长则少休于他所
　　启门　祝声三噫歆乃启门主祭以下皆入其尊长先休于他所者亦入就位主祭主妇奉茶分进于考妣之前祔位使诸子弟妇女进之
　　受胙　执事者设席于香案前主祭就席北面祝诣髙祖考前举酒盘盏诣主祭之右主祭跪祝亦跪主祭受盘盏祭酒啐酒祝取匙并盘抄取诸位之饭各少许奉以诣主祭之左嘏于主祭曰祖考命工祝承致多福于汝孝孙使汝受禄于天宜稼于田眉夀永年勿替引之主祭置酒于席前俯伏兴再拜跪受饭尝之实于左袂挂袂于季指取酒卒饮执事者受盏自右置注旁受饭亦如之主祭俯伏兴立于东阶上西向祝立于西阶上东向告利成降复位与在位者皆再拜主祭不拜降复位
　　辞神　主祭者以下皆再拜
　　纳主　主祭者与主妇皆升各奉主纳于椟主祭以笥敛椟奉归祠堂如来仪
　　彻　主妇还监彻酒之在盏注他器中者皆入于瓶缄封之所谓福酒果蔬肉食并传之燕器主妇监涤祭器而藏之
　　馂　是日设席男女异处尊行自为一列南面自堂中东西分首若止一人则当中而坐其余以次相对分东西向就坐行酒荐食酒馔不足则以他酒他馔益之将罢主祭颁胙于内外执事者徧及微贱其日皆尽
　　神主　礼经及家礼旧本于髙祖上皆用皇字今止用显字作主用栗取法于时日月辰趺方四寸象歳之四时髙尺有二寸象十二月身博三十分象月之日厚十二分象日之辰【身趺皆厚一寸二分】剡上五分为圆首首之下勒前为额而判之一居前二居后【前四分后八分】陷中以书爵姓名行【书曰故某官某公讳某字某第几神主陷中长六寸阔一寸】合之植于趺【身出趺上一尺八分并趺髙一尺一寸】窍其旁以通中如身厚三之一【谓圆径四分】居二分之上【谓在七寸一分之上】粉涂其前以书属称【属谓髙曾祖考称谓官或号行如处士秀才几郎几公】旁题主祀之名【曰孝子某奉祀】加赠易世则笔涤而更之【水以洒庙墙】外改中不改
　　蕙田案明品官家庙即朱子家礼而小有异耳然非天子不议礼载之会典则一朝之制也不嫌重见
　　王圻续通考嘉靖十五年夏言疏言天下臣民冬至日得祀始祖臣案宋儒程颐尝修六礼大略家必有庙庶人立影堂庙必有主月朔必荐新时祭用仲月冬至祭始祖立春祭先祖至朱熹纂家礼则以为为始祖之祭近于逼上乃删去之自是士庶家无复有祭始祖者臣愚以为三代而下礼教衰风俗敝衣冠之俗尚忘报本况匹庶乎程颐为是縁情而为权宜以设教事逆而意顺者也故曰人家能存得此等事虽幼者可使渐知礼义也且禘五年一举其礼最大此所谓冬至祭始祖者乃一年一行酌不过三物不过鱼黍羊豕随力所及特时享常礼焉耳礼不与禘同朱熹以为僣而废之亦过矣迩者面奏前事伏蒙圣谕人皆有所本之祖情无不同此礼当通于上下惟礼乐名物不可僭拟是为有嫌奈何不令人各得报本追逺耶大哉皇言至哉皇心非以父母天下为王道者不及此也伏望皇上诏令天下臣民得如程子之议冬至祭厥初生民之始祖立春祭始祖以下髙祖以上之先祖皆设两位于其席但不许立庙以逾分庶皇上广锡类之孝臣下无禘祫之嫌愚夫愚妇得尽追逺报本之诚矣上是之又礼官疏请自周以上天子以至大夫士各有祖庙虽庶人亦各荐于寝至秦灭学斯礼乃失天子之外无敢有营私庙者魏晋以降始复庙制许文武百官立家庙以官品为所祀世次之差然位至通贵犹不营庙至有官为立以愧之者有至勤诏防切责者是岂独礼教衰废狃故习常哉亦由古今异仪封爵殊制事固有碍而当时礼官又不能详求典礼制为定论使人有所依据是以疑惮而不敢立耳敢依仿古今酌为中制以俟采择谨案三代时有五庙三庙二庙一庙之制者以其有诸侯有卿大夫上中下士之爵也今官职既异且无适世封之重又无山川国邑之常欲窃取古人之制而为之所谓刻舟胶柱矣汉为曹公立五庙晋为安昌公立六庙后魏为胡珍立五庙至北齐以下以从二品以上祀五代五品以上祀三代七品以上祀二代或五庙四庙三庙二庙一庙皆不可行至宋程颐始约之而归于四世上自公卿下及士庶莫不皆然其言曰自天子至于庶人五服皆自髙祖服既如此则祭亦须如此若止祭祢是知母而不知父非人道也朱熹以为得祭祀本意礼大夫有事省于其君干祫及其髙祖此可为立三庙而祭其髙祖之騐由是观之则庙虽有多寡而祭皆及四亲则一也以是考之则莫若官自三品以上为五庙以下皆四庙为五庙者亦如唐制五间九架厦两旁隔板为五室中祔五世祖旁四室祔髙曾祖祢为四庙者三间五架中为一室祔髙曾左右为二室祔祖祢若当祀始祖先祖则如朱熹所云临祭时作纸牌祭讫焚之然三品以上虽得为五庙若上无应立庙之祖不得为世祀不迁之祖惟以第五世之祖奉为五世只名曰五世祖必待世穷数尽则以今之得立庙者为世祀之祖世祀而不迁焉四品以下无此祖也惟四世递迁而已至于牲牢爼豆等物惟依官品而设不得同也葢古者于四亲之庙有日祭月祀时享数疏之不同今不可考然而皆在祭中不可缺废则贵贱一也是以因其可知而缺其不可知是亦厚于孝养而不为过也若夫庶人祭于寝无可説矣伏乞诏令天下使小大士庶皆得据而为之凡唐宋以来一切三庙二庙一庙四世三世二世一世之制繁杂破碎多碍而少通者一切除去之以五室四室为率庶几三代之制程朱之义通融贯彻并行不背矣从之
　　蕙田案夏氏之疏殊有可议程子谓不害祭及髙祖未尝有五世祖也古者诸侯五庙以兼太祖庙言今若大宗无论矣若非大宗则无太祖庙无太祖庙而祭及四世则亦小宗之法也四庙可矣五世祖之祭始于宋大观中朱子固尝非之此其可议者一始祖先祖之祭朱子业已不行而复行之非礼意也正不如邱氏以始迁祖及有封爵者为始祖凖古之别子为不可易此其可议者二又云五品以下皆立四庙如是则皆继髙祖之宗则可若继祖继祢之宗得无乱宗法乎此尤可议者三惟三品以上世穷数尽则以得立庙者为世祀之祖而不迁此则合于礼经通于万世者也
　　穆宗隆庆四年诏祀太子少保礼部尚书兼翰林院学士欧阳徳于乡时江西抚按官言徳文章行业为世所重其门人后学相与祀之宜诏有司歳时举祀以从人望礼部覆请上特允之
