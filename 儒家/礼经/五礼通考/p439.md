<!-- { "loadSidebar": true } -->
　　蕙田案旧唐书此下有则天享清庙乐章十首今特削之人而不仁如乐何
　　中宗孝和皇帝神龙元年享太庙乐章二十首【不详所撰】迎神用严和【黄钟宫三成大吕角三成太簇徴三成应钟羽二成同用此词】　肃肃清庙赫赫元猷功髙万古化奄十洲中兴丕业上荷天休只奉先构礼被怀柔
　　皇帝行用升和【黄钟宫】　顾惟菲薄纂歴应斯中外同轨夷狄来思乐用崇徳礼以陈词夕惕若厉钦奉宏基登歌祼鬯用防和【大吕均之无射羽】　礼标荐鬯肃事祠庭敬申如在敢托非馨
　　送文舞出迎武舞入用同和【太簇同】　惟圣配天敷盛礼惟天为大阐洪名恭禋展敬光先徳苹藻申防表志诚
　　武舞用宁和【林钟徴】　炎驭失天纲土徳承天命英猷被寰宇懿躅隆邦政七徳已绥边九夷咸底定景化覃遐迩深仁洽翔泳
　　彻俎用恭和【大吕均之无射羽】　礼周三献乐阕九成肃承灵福悚惕兼盈
　　送神用通和【黄钟宫】　祠容既毕仙座爰兴停停凤举霭霭云升长隆寳运永锡休徴福覃贻厥恩被黎烝皇后助享皇后行用正和【黄钟宫词同贞观中宫朝会正和】
　　登歌奠鬯用昭和【大吕均之无射羽】　道洽二仪交泰时休四防和平环佩肃于庭实钟石乎颂声
　　皇后酌献饮福用诚敬【黄钟宫】　顾惟菲质忝位椒宫防奉苹藻肃事神宗敢申诚洁庶罄深衷晬容有灵享无穷
　　彻俎用肃和【大吕均之无射羽】　月礼已周云和将变爰献其醑载迁其奠明徳逾隆非馨是荐泽霑动植仁覃防县
　　送神用昭感【黄钟羽】　铿锵韶肃穆神容洪规赫赫祠典雍雍已周三献将乘六龙防诚有托恳志无从蕙田案题云二十首今止十二尚缺其八岂十二误冩为二十耶又案郭茂倩乐府于防和之后同和之前尚有顔和承光舞延和三章覆检旧唐书志乃圜丘配享乐章而杂于太庙中此郭氏之误也然则去此三章亦止得十二章耳此三章前已载入郊丘中特附正其失于此二十两字不敢遽改为十二者阙疑之意也
　　唐书元宗本纪开元六年十一月辛卯至自东都丙申享于太庙
　　旧唐书礼仪志开元五年元宗将行幸东都而太庙屋坏乃敕有司修太庙明年庙成元宗还京行亲祔之礼时有司撰仪注以祔祭之日车驾发宫中元宗谓宋璟苏颋曰祭必先斋所以齐心也据仪注祭之日发大明宫又以质明行事纵使侵星而发犹是移辰方到质明之礼其可及乎又朕不宿斋宫即安正殿情所不安宜于庙所设斋宫五日赴行宫宿斋六日质明行事庶合于礼璟等称圣情深至即奉行诏有司改定仪注唐会要开元六年十月有司撰享太庙仪注自大次至殿前施行褥帝不许但履地而行六日上自斋宫步诣太庙十一月丙申亲诣太庙
　　旧唐书音乐志元宗开元七年享太庙乐章十六首【左丞相燕国公张説作】
　　迎神用永和三章　肃九室谐八音歌皇慕动神心礼宿设乐妙寻声明备祼奠临　律迓气音入元依玉几御黼筵聆忾息僾周旋九韶遍百福传　信工祝永颂声来祖考聴和平相百辟贡九瀛神休委帝孝成
　　皇帝行用太和一章　时文圣后清庙肃雝致诚勤荐在貌思恭玉节肆夏金锵五钟绳绳云步穆穆天容
　　登歌酌瓒用肃和一章　天子孝享工歌溥将躬祼郁鬯乃焚膋芗臭以达隂声以求阳奉时烝尝永代不忘
　　迎俎雍和二章　在涤嘉豢丽碑敬牲角握之牡色纯之骍火徳阳燧水溉隂精太公胖俎傅説和羮俎豆有馥齐盛絜丰亦有和羮既戒既平鼓钟管磬肃唱和鸣皇皇后祖赉我思成
　　皇帝酌醴齐用文舞一章　圣謩九徳真言五千庆集昌胄符开帝先髙文杖钺克配彼天三宗握镜六合焕然帝其承祀率礼罔愆图书雾出日月清悬舞形徳类咏谂功传黄龙蜿蟺防云蹁蹮五行气顺八佾风宣介此百禄于皇万年
　　献祖宣皇帝室奠献用光大之舞一章　肃肃艺祖淊淊濬源有雄玉剑作镇金门王贻绪后稷谋孙肇禋九庙四海来尊
　　懿祖光皇帝室奠献用长发之舞一章　具礼崇徳备乐承风魏推幢主周赠司空不行而至无成有终神兴王业天归帝功
　　太祖景皇帝室奠献用大政之舞一章　于赫元命权舆帝文天齐八柱地半三分宗庙观徳笙镛乐勲封唐之兆成天下君
　　代祖元皇帝室奠献用大成之舞一章　帝舞季歴袭圣生昌后歌有蟜胎炎孕黄天地合徳日月齐光肃邕孝享祚我万方
　　髙祖神尧皇帝室奠献用大明之舞一章　赤精乱徳四海困穷黄旗举义三灵会同旱望春雨云披大风溥天来祭髙祖之功
　　太宗文武圣皇帝室奠献用崇徳之舞一章　皇合一徳朝宗百神削平天下大拯生人上帝配食单于入臣戎歌陈舞震震
　　髙宗天皇大帝室奠献用钧天之舞一章　髙皇迈道端拱无为化怀獯鬻兵戢勾骊礼尊封禅乐盛来仪合位娲后同称伏羲
　　中宗孝和皇帝室奠献用太和之舞一章　退居江水郁起丹陵礼物还旧朝章中兴龙图友及骏命恭膺鸣球香瓒大糦是承
　　睿宗大圣皇帝室奠献用景云之舞一章　景云霏烂告我帝符噫帝冲徳与天为徒笙镛遥逺俎豆虚无春秋孝献回复此都
　　文献通考唐明皇开元十五年享宗庙差左右丞相尚书嗣王郡王摄三公行事若人数不足通取诸司三品已上长官自余祭享差诸司长官及五品以下清官唐书礼乐志萧嵩奏起居舍人王仲丘撰定大唐开元礼天子亲祠者孟春孟夏孟秋孟冬腊享于太庙开元礼皇帝时享于太庙仪【凡一嵗五享谓四孟月及臈宗庙三年一祫以孟冬五年一禘以孟夏及诸享摄事并附】
　　斋戒
　　前享有司卜日如常仪皇帝散斋四日于别殿致斋三日于太极殿服通天冠绛纱袍结佩并如圜丘仪应享官斋具序例仪【祫禘仪同】
　　陈设
　　前享三日尚舍直长施大次于庙东门之外道北南向尚舍奉御铺御座守宫设文武侍臣次于大次之后文官在左武官在右俱南向设诸享官次于斋坊之内【摄事右校清扫内外守宫设享官公卿以下次于斋坊】九庙子孙于斋坊内近南西向北上文官九品以上于斋坊之南东方南方朝集使于其南东方南方蕃客又于其南俱毎等异位重行西向北上介公酅公于庙西门之外近南武官九品以上于介公酅公之南西方北方朝集使于武官之南西方北方蕃客又于其南俱每等异位重行东向北上【其褒圣侯于文官三品之下诸州使人分方各于朝集使之后摄事无大次及九庙子孙以下至此仪】前享二日太乐令设宫悬之乐于庙庭如圜丘仪【所异者树路鼓及设歌钟歌磬于庙堂上前楹间耳】右校清扫内外前享一日奉礼设御位于庙东陛东南西向【摄事无御位下仿此】设享官公卿位于东门之内道南执事者位于其后每等异位俱重行西面以北为上【摄则公卿位于道北执事位于道南】设御史位于庙堂之下一位于西南东向一位于东南西向令史各陪其后设奉礼位于乐悬东北赞者二人在南差退俱西面设协律郎位于庙堂之上前楹之间近西东向设太乐令位于北悬之南北向设从享之官位九庙子孙于享官公卿之南昭穆异位【虽有贵者以齿】文官九品以上位于子孙之南东方南方朝集使于文官之南东方南方蕃客又于其南俱每等异位重行西面北上介公酅公位于西门之内道南武官九品以上于介公酅公之南少西当文官西方北方朝集使于武官之南西方北方蕃客又于其南俱每等异位重行东面北上【其褒圣侯于文官三品之下诸州使人分方各位于朝集使之后】设门外位享官公卿以下皆于东门之外道南每等异位重行北面西上子孙之位于享官公卿之东少南文官九品以上于子孙之东东方西方朝集使于文官之东东方南方蕃客又于其东俱每等异位重行北面西上设介公酅公位于西门之外道南武官九品以上于介公酅公之西少南西方北方朝集使于武官之西西方北方蕃客又于其西俱每等异位重行北面东上【其褒圣侯于文官三品之下诸州使人分方位于朝集使之后摄事无九庙子孙以下至此仪】设牲榜于东门之外当门西向以南为上设廪牺令位于牲西南史陪其后俱北向设诸太祝位于牲东各当牲后祝史各陪其后俱西向设太当卿省牲位于牲前近北又设御史位于太常卿之西俱南向设罇彛之位于庙堂之前楹间各于室户之左北向春夏每室鸡彛一鸟彛一犠罇二象罇二山罍二秋冬每室斚彛一黄彛一着罇二壶罇二山罍二皆加勺幂【凡宗庙幂皆以黼】皆西上各有坫焉【祫享设罇彛于庙堂上下每座斚彛一黄彛一牺罇二象罇二箸罇二山罍二在堂上皆于神座之左献祖太祖髙祖髙宗罇彛在前楹间北向懿祖代祖太宗中宗睿宗罇彛在户外南向其壶罇二太罇二山罍四在堂下阶间北向西上禘享则鸡彛鸟彛余同祫享】设簋铏笾豆之位于庙堂之上俱东侧堦之北每座四簋居前四簠次之次以六防次以六铏笾豆为后每座异之【祫禘摄事簋簠防铏与正数半之】皆以南为上屈陈而下设御洗于东阶东南亚献之洗又于东南俱北向罍水在洗东篚在洗西南肆【篚实以珪瓒巾爵】执罇罍篚幂者各位于罇罍篚幂之后【祫禘仪享日未明五刻太庙令服其服布昭穆之座于户外自西序以东皇八代祖献祖宣皇帝皇六代祖太祖景皇帝皇髙祖髙祖神尧皇帝皇祖髙宗天皇大帝座皆北厢南向皇七代祖懿祖光皇帝皇五代祖代祖元皇帝皇曽祖太宗文武圣皇帝皇伯考中宗孝和皇帝皇考睿宗大圣真皇帝座于南厢北向毎座皆设黼扆莞席纷纯藻席画纯次席黼纯左右几】
　　省牲器
　　省牲之日午后十刻庙所禁断行人太庙令整拂神幄祝史各取毛血每座共实一豆祝史又洗肝于郁鬯又取膟膋共实一豆俱置馔所余并如圜丘【膟膋肠间脂祫禘祝史洗肝于郁鬯余并同圜丘仪】
　　銮驾出宫
　　前出宫三日本司宣摄内外各供其职守宫设从享官五品以上次于承天门东西朝堂如常仪前二日太乐令设宫悬之乐于殿庭如常仪【驾出悬而不作】享日未明七刻捶一皷为一严【三严时节前一日侍中奏裁】侍中奏开宫殿门及城门余并与圜丘仪同唯祭官称享为异耳
　　晨祼
