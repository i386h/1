<!-- { "loadSidebar": true } -->
　　【何氏楷曰于师言田者古人一嵗三田所以习武事也班孟坚云禽者鸟兽之总名言为人所禽制也】
　　比卦九五显比王用三驱失前禽邑人不诫吉
　　程传先王以四时之畋不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也只取其不用命者不出而反入者也禽兽前去皆免矣故曰失前禽也王者显明其比道天下自然来比来者抚之罔不煦煦然来比于我若田之三驱禽之去者従而不追来者则取之也
　　恒卦九四田无禽
　　【朱子曰以阳居隂久非其位故为此象】
　　解卦九二田获三狐得黄矢贞吉
　　【朱子曰大抵此爻为卜田之吉占】
　　【钱氏一本曰获三狐小人狐媚之险至二而无不解得黄矢君子中直之道至二而无不行】
　　巽卦六四悔亡田获三品
　　【折中曰四居高当位载纉武功而田害悉去解获三狐而此获三品所获者多矣】
　　周礼春官大宗伯大田之礼简众也【注古者因田习兵阅其车徒之数王氏昭禹曰坐作进退不讲则不知刺伐擒縦不习则不能春以振旅夏以茇舍秋以治兵冬以大阅此所以简其能也】
　　【又曰攻鬭而冒矢石人情之所不欲驰骋而逐禽兽人情之所同欲以人情之所不欲者寓于所同欲之间此人情乐为之用而四时教战所以皆寓于田】
　　天官太宰以八则治都鄙八曰田役以驭其众
　　【王氏昭禹曰田以简众役以任众】
　　礼经会元春搜夏苗秋狝冬狩虽云农隙以讲事然以四时讲武使民奔走服役之不暇终身扰扰不得休息岂先王使民之政乎大抵成周致军其于六乡六遂之民本不尽用也虽曰田与追胥竭作必随逺近之地而递征之何尝一一尽致于司徒而聴教于司马也辨鼓铎则有军将师帅旅帅卒长两司马公司马之属辨号令则有羣吏百官帅家县鄙乡野之属辨旗物则有诸侯羣吏帅都乡遂郊野百官之属四时必随其地之逺近帅属而递教之矣大司马于四时之田亦姑总其大纲言之尔如此尽举畿内之民而教之吾恐所田之野四表相去才三百五十步尔虽容百官且不足况六军乎都鄙去王城五百里虽一年调发且不可况四时乎
　　蕙田案叶氏此条得古人驭众之意
　　小宰以官府之六聨合邦治五曰田役之聨事
　　礼经会元成周田猎之制见于他官如大司徒则以旗致民小司徒则会卒伍以作田役乡师则前期出田法简其鼔铎兵器修其卒伍州长则帅民而致之党正则作民而治其政事族师则合其卒伍简其兵器以鼔铎旗物帅而至县师则受法于司马作其众庶牛马车辇会其卒伍旗鼔兵器帅而至遂人则作野民帅而至遂师则平野民县正则用野民帅而至稍人则以县师之法作其同徒輂辇帅而至以聴于司马鼔人则掌六鼓四金以正田役司常则賛司马颁旗物及致民置旗之此田猎致民之禁令见于他官者然也山虞则莱山田之野及田植虞旗于中致禽而珥焉泽虞则莱泽野及田植虞旌以属禽迹人则掌邦田之地为厉禁而守之牧师则賛焚莱兽人则时田守罟及弊田令禽注于虞中小宗伯则帅有司而馌兽于郊遂颁禽肆师则四时田猎祭表貉则为位甸祝则致禽于虞中乃属禽及郊馌兽合奠于祖祢乃颁禽田仆则设驱逆之车小子则斩牲左右徇陈此田猎致禽之禁令见于他官者然也成周田政必分掌于六官之属以其皆预田也而四时教法则大司马实总之是以仲春而教振旅平列陈辨鼓铎镯铙之用遂以搜田祭社仲夏而教茇舍撰车徒读书契辨号名之用遂以苗田以享礿中秋而教治兵辨旗物之用遂以狝田以祀祊中冬而教大阅则合三时之所辨者而皆辨之遂以狩田以享烝则大司马因讲武以寓田因致禽以修祀其礼然也蕙田案叶氏此条实所以发明田役聨事之意
　　观承案田猎之礼大矣古者寓兵于农亦即寓战于猎葢战不可试也惟因为田除害且可供祭祀待賔客故教民田猎即于此简车徒练军实辨鼓旗备行阵所以教其坐作进退之方驰驱控縦之节已无不周至而其民惟知踊跃鼓舞以及时趋赴各有所得而反不知其战阵之法已熟练于平素而无不精矣此古礼之妙所以使人悦而忘劳者也
　　礼记仲尼燕居以之田猎有礼故戎事闲也
　　陈氏礼书周官四时之田春搜以教振旅夏苗以教茇舍秋狝以教治兵冬狩以教大阅乡师于凡田前期出田法于州里简其兵器脩其卒伍山虞莱山田之野泽虞莱泽野而大阅之礼为表百步则一表为三表又五十步为一表田之日司马建旗于后表之中羣吏以旗物帅民而致质明旗诛后至者羣吏聴誓于陈前教以坐作进退之节遂以狩田以旌为左右和之门羣吏各帅其车徒以叙和出左右陈车徒有司平之既陈乃设驱逆之车有司表貉于陈前中军以鼙令鼔衔枚而进获者取左耳然则虞人所莱之野谷梁所谓艾兰以为防是也以旌为左右和之门谷梁所谓置旃以为辕门以葛覆质以为是也其未田也教战于此及田则驱禽以入天子发则抗大绥诸侯发则抗小绥诸侯发然后大夫士发置虞于其中以致禽焉小宗伯帅有司而馌兽于郊遂颁禽则馌兽于郊者月令所谓既田命祠祭禽四方是也颁禽诗传及谷梁所谓择取三十为俎其余以予大夫士是也田之服则冠弁服车则木路旗则大麾弓则夹弓庾弓矢则鍭矢杀矢其出也用牲于社宗而载之行其止也张幕设重帟重案而于是临誓先王之于田宜社造庙祭马祖继之以馌兽于郊慎之至也
　　蕙田案陈氏此条叙田猎始终仪节正记所云有礼者也
　　王制无事而不田曰不敬田不以礼曰暴天物
　　春秋隠公五年左氏传臧僖伯曰春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则君不射古之制也【疏尔雅释四时之猎名与此同周礼大司马职中春教振旅中夏教茇舍中秋教治兵中冬教大阅其名亦与此同桓四年公羊传曰春曰苗秋曰搜冬曰狩三名既与礼异又复夏时不田谷梁传曰四时之田皆为宗庙之事也春曰田夏曰苗秋曰搜冬曰狩皆与礼异者良由防言既絶曲辨妄生丘明亲受圣师故独与礼合明帝集诸学士作白虎通义因谷梁之文为之説曰王者诸侯所以田猎何为苗除害上以共宗庙下以简集士众也春谓之田何春者嵗之本以本名而言之也夏谓之苗何择其懐任者也秋谓之搜何搜索肥者也冬谓之狩何守地而取之也四时之田总名为田何田除害也案苗非懐任之名何云择去懐任秋兽尽皆不瘦何云搜索取肥虽名通义义不通也故先儒皆依周礼谓之猎者蔡邕月令章句曰猎者捷取之名也】
　　蕙田案经传所説四时之田异説甚多周礼左传四时皆田公羊注夏时不田其异一周礼搜苗狝狩嵗嵗皆行左传治兵振旅三年一举其异二周礼左传以搜苗狝狩分春夏秋冬公羊春苗秋搜谷梁春田秋搜其异三案大宗伯言大田之礼则田者总名何故専属之春贾谊新书亦谓夏不田何也曰天地隂阳盛长之时猛兽不攫鸷鸟不搏蝮虿不螫鸟兽虫蛇且知应天而况人乎哉此説似亦近理然周礼明有夏苗则亦不足据也余三説亦当以左传为正
　　贾谊新书王者诸侯所以田猎者何也为田除害上以供宗庙下以简集士众也搜苗狝狩之礼简戎事也苗者毛取之搜者搜索之狩者守留之谓之畋何去禽兽害稼穑者故以田言之孝子已有三牲必田狩者以为己之所养不如天地自然之牲逸豫肥美也
　　刘向説苑谓之畋何圣人举事必反本五谷者以奉宗庙养万民也去禽兽害稼穑者故以田言之圣人作名号而事义可知也传曰春曰搜夏曰苗秋曰狝冬曰狩百姓皆出不失其驰不抵禽不诡遇逐不出防此搜苗狝狩之义也故搜苗狝狩之礼简戎事也
　　右田猎名义
　　春秋桓公四年公羊传春曰田夏曰苗秋曰搜冬曰狩蕙田案何休以公羊夏苗但去害苗而不田猎
　　谷梁传春曰田夏曰苗秋曰搜冬曰狩四时也四用三焉
　　蕙田案此即夏不田之説传意谓有此礼而不常用也可与月令孟夏母大猎相发明
　　礼记月令季春之月田猎罝罘罗网毕翳餧兽之药毋出九门【注为鸟兽方孚乳伤之逆天时也兽罟曰罝罘鸟罟曰罗网小而柄长谓之毕翳射者所以自隠也凡诸罟及毒药禁其出九门明其常有时不得用耳天子九门者路门也应门也雉门也库门也臯门也城门也近郊门也逺郊门也闗门也　疏路门内有者不得出路门应门内有者不得出应门举此可以知之】孟夏之月驱兽母害五谷母大田猎
　　【陈氏澔曰夏猎曰苗正为驱兽之害禾苗者与三时大猎自不同】
　　季秋之月天子乃教于田猎以习五戎班马政【注教于田猎因田猎之礼教民以战法也五戎谓五兵弓矢殳矛戈防也马政谓齐其色度其力使同乗也校人职曰凡军事物马而颁之】
　　仲冬之月山林薮泽有能取蔬食田猎禽兽者野虞教道之其有相侵夺者罪之不赦
　　王制獭祭鱼然后虞人入泽梁豺祭兽然后田猎鸠化为鹰然后设罻罗【注取物必顺时候也梁絶水取鱼者罻小网也　疏案月令正月獭祭鱼孝经纬云兽蛰伏獭祭鱼则十月中也是獭一嵗再祭鱼此下文鸠化为鹰草木零落交相连接则獭祭鱼谓十月时鲁语里革云鸟兽孕水虫成于是乎禁置罦罗网然则正月虽獭祭鱼虞人不得入泽梁月令九月豺乃祭兽夏小正十月豺祭兽则是九月末十月之初豺祭兽后可以田猎鸠化为鹰者谓八月时但鸠化有渐故月令季夏云鹰乃学习孟秋云鹰乃祭鸟其化为鹰则八月也以月令二月鹰化为鸠则八月鸠化鹰也周礼司裘云中秋献良裘郑司农云中秋鸠化为鹰是也设罻罗者説文云罻捕鸟网也又尔雅云鸟罟为罗罻罗总是捕鸟之网】
　　蕙田案玩此条知古人田猎重于秋冬春夏虽有其制而不备也考之经传谓四时皆田者周礼左传谷梁传也谓夏不田者公羊传何休注及春秋纬运斗枢也何休竟以夏无田猎讥谷梁为短固属非是郑康成则以纬书为孔子所作四时田者周制三时田者夏殷制孔子欲改周制不敢显露隂书于纬而于春秋则仍用周制其説穿凿而害道皆未细玩月令季春罗网母出孟夏母大田猎及谷梁四用三焉之义观王制獭祭鱼云云亦専指秋冬又云天子诸侯无事则嵗三田即周礼所载仪节亦惟治兵大阅特详于振旅茇舍古圣人顺天时以取物因农隙以讲武春夏生长之候决不肯多杀以扰民也然四时皆有农隙而武备不可以不时肄故斟酌于四时之中而有详畧之别焉其义精矣观承案周礼四时皆田以四时皆有农隙则乗其隙而行之可也然王制已有天子诸侯无事则一嵗三田之文葢夏禾方盛于田猎原不甚相宜因思宣王车攻诗特标出之子于苗句此与六月之诗同意葢宣王非无事之时既盛夏兴师又行夏苗之礼以习军阵也则平日之田不必四时皆行故周礼尤详大阅之礼而豳风一之日于貉二之日载纉武功亦总在冬时然则田虽备四而行之当酌其宜要惟秋冬为重也
　　右田猎时令
　　周礼天官兽人掌罟田兽辨其名物【注罟网也以网搏所当田之兽　疏名物者谓兽皆有名号物色也案夏官四时田猎春用火夏用车秋用罗冬用徒四时各以其一为主无妨四时兼有网也】
