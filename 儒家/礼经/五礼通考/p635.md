<!-- { "loadSidebar": true } -->
　　蕙田案齐肆夏乐歌四章即仍宋曲客入四厢奏于铄曲皇帝当阳四厢奏将将曲皇帝入变服四厢并奏于铄将将二曲又黄钟太簇二厢作法章九功二曲亦与宋仪同今不重载
　　大防行礼歌辞【二曲姑洗厢奏】
　　蕙田案此二曲亦仍宋辞惟皇宋二字改为皇齐纂系在汉二句改为祚隆姬夏道迈虞唐宋京改为齐京
　　上夀歌辞【一曲黄钟厢奏】
　　蕙田案此曲仍宋辞无改易
　　殿前登歌辞【三曲别用金石太乐令跪奏】
　　蕙田案三曲并仍宋辞惟大宋二字改为齐国又固天诞圣作实灵诞圣如天斯久作如天斯崇永固骏命作永固洪命亦小异
　　食举歌辞【十章黄钟先奏晨仪篇太簇奏五玉篇余八篇二厢更奏之】
　　蕙田案十曲并仍宋辞惟永初二字改为建元又晨羲载燿作晨仪载焕万物毕来贺二句作万方来贺华裔充庭九位作九徳休哉君臣嘉燕作休哉休哉君臣熙宴荒裔作荒逺长世宏盛作长世盛合气成和作含气感和流仁布徳作流仁徳干寜作礼章衍景祚作介景祚舞徳称作徳永称文武作文明小异
　　前舞阶步歌辞【新辞】
　　天挺圣哲三方维纲川岳伊寜七耀重光茂育万物众庶咸康道用潜通仁施遐扬徳厚巛极功髙昊苍舞象盛容徳以歌章八音既节龙跃凤翔皇基永树二仪等长
　　前舞凯容歌辞【旧辞】
　　蕙田案此曲仍宋辞无改
　　后舞阶歩歌辞【新辞】
　　皇皇我后绍业圣明涤拂除秽宇宙载清允执中和以莅苍生元化逺被兆世轨形何以崇徳乃作九成妍歩恂恂雅曲芬馨八风清鼔应以祥祯泽浩天下功济百灵
　　后舞凯容歌辞【旧辞】
　　蕙田案此曲仍宋辞惟大豫二字改为凯容
　　礼志建武二年朝防时世祖遏密未终朝议疑作乐不祠部郎何佟之议昔舜受终文祖义非嗣尧及放勲徂落遏宻三祀近代晋康帝继成帝于时亦不作乐怀帝永嘉元年惠帝丧制未终于时江充议云古帝王相承虽世及有异而轻重同礼从之
　　右齐正旦朝贺
　　隋书礼仪志梁元防之礼未明庭燎设文物充庭台门辟禁卫皆严有司各从其事太阶东置白兽樽羣臣及诸蕃客并集各从其班而拜侍中奏中严王公卿尹各执珪璧入拜侍中乃奏外办皇帝服衮冕乗舆以出侍中扶左常侍扶右黄门侍郎一人执曲直华盖从至阶降舆纳舄升坐有司御前施奉珪借王公以下至阼阶脱舄剑升殿席南奉贽珪璧礼毕下殿纳舄佩剑诣本位主客郎徙珪璧于东厢帝兴入徙御座于西壁下东向设皇太子王公以下位又奏中严皇帝服通天冠升御座王公上夀礼毕食食毕乐伎奏太官进御酒主书付黄甘逮二品以上尚书驺骑引计吏郡国各一人皆跪受诏侍中读五条诏计吏毎应诺讫令陈便宜者听诣白兽樽以次还座宴乐罢皇帝乗舆以入皇太子朝则逺游冠服乗金辂卤簿以行与防则剑履升座防讫先兴
　　蕙田案古宗庙之室以西为上朝觐之礼天子当依而立当宁而立自以南面为尊梁制徙御座于西壁下非也
　　隋书音乐志梁天监元年定三朝之乐以武舞为大壮舞文舞为大观舞国乐以雅为称乃去阶歩之乐増撤食之雅焉众官出入宋元徽三年仪注奏肃咸乐齐及梁初亦同至是改为俊雅取礼记司徒论选士之秀者而升之学曰俊士也二郊太庙明堂三朝同用焉皇帝出入宋孝建二年秋起居注奏永至齐及梁初亦同至是改为皇雅取诗皇矣上帝临下有赫也二郊太庙同用皇太子出入奏允雅取诗君子万年永锡祚允也王公出入奏寅雅取尚书周官贰公化寅亮天地也上夀酒奏介雅取诗君子万年介尔景福也食举奏需雅取易云上于天需君子以饮食宴乐也撤馔奏雍雅取礼记大飨客出以雍撤也并三朝用之
　　蕙田案皇帝出入奏皇雅志不云三朝同用然皇帝出入三朝之大节不容无乐歌又志载周舍议以为礼王入【入字上疑脱出字】奏王夏大祭祀与朝防其用乐一也而汉制皇帝在庙奏永至乐朝防之日别有皇夏二乐有异于礼为乖宜除永至还用皇夏从之然则元防亦用皇夏审矣此应志之脱文不可不补观承案雅颂之为乐章如文徳之歌大武之舞不必案切本事而皆可施用所以广文武之徳于天下也后代乐章毎一节必缀以一歌词烦意琐岂所以重朝典而扬君徳乎周舍议去永至有以哉
　　俊雅歌诗三曲四言　设官分职髦俊攸俟髦俊伊何贵徳尚齿唐乂咸事周寜多士区区卫国犹赖君子汉之得人帝猷乃理　开我八袭辟我九重珩佩流响缨绂有容衮衣前迈列辟云从义兼东序事美西雍分阶等肃异列齐恭　重列北上分庭异陛百司扬职九宾相礼齐宋舅甥鲁卫兄弟思皇蔼蔼羣龙济济我有嘉宾实惟恺悌
　　皇雅三曲五言　帝徳实广运车书靡不宾执瑁朝羣后垂旒御百神八荒重译至万国婉来亲　华盖拂紫微勾陈绕太一容裔被缇组叅差罗防毕星囘照以烂天行徐且谧　清跸朝万防端冕临正阳青絇黄金繶衮衣文绣裳既散华虫采复流日月光雅一曲四言　自昔殷代哲王迭有降及周成惟器是守上天乃眷大梁既受灼灼重明仰承元首体干作贰命服斯九置保置师居前居后前星比耀克隆万夀
　　寅雅一曲三言　礼莫违乐具举延藩辟朝帝所执桓蒲列齐莒垂衮毳纷容与升有仪降有序齐簪绂忘笑语始矜严终酣醑
　　介雅三曲五言　百福四象初万夀三元始拜献惟衮职同心协卿士北极永无穷南山何足拟　夀随百礼洽庆与三朝升惟皇集繁祉景福互相仍申锡永无遗穰简必来应　百味既含馨六饮莫能尚玉罍信湛湛金巵颇摇漾敬举发天和祥祉流嘉贶需雅八曲七言　实体平心待和味庶羞百品多为贵或鼎或鼒宜九沸楚桂胡盐芼芳卉加笾列俎雕且蔚　五味九变兼六和令芳甘防庶且多三危之露九期禾圆案方丈粲星罗皇举斯乐同山河　九州上腴非一族芝碧树夀华木终朝采之不盈掬用拂腥羶和九谷既甘且饫致遐福　人欲所大味为先兴和尽敬咸在旃碧鳞朱尾献嘉鲜红毛绿翼坠轻翾臣拜稽首万斯年　击钟以俟惟大国况乃御天流至徳侑食斯举扬盛则其礼不諐仪不忒风猷所被深且塞　膳夫奉职献芳滋不麛不夭咸以时调甘适苦别渑淄其徳不爽受福厘于焉逸豫永无期　备味斯飨惟至圣咸降人神礼为盛或风或雅流歌咏负鼎言归启殷命悠悠四海同兹庆　道我六穂罗八珍洪鼎自爨匪劳薪荆包海物必来陈滑甘涤瀡味和神以斯至徳被无垠
　　雍雅三曲四言　明明在上其仪有序终事靡諐收铏撤俎乃升乃降和乐备举天徳莫违人谋是与敬行礼达兹焉防语　我馂惟阜我肴孔庶嘉味既充食防斯饫属厌无爽冲和在御击壤齐欢怀生等豫蒸庶乃粒实由仁恕　百司警列皇在在陛既饫且醑卒食成礼其容穆穆其仪济济凡百庶僚莫不恺悌奄有万国抑由天启
　　大壮舞奏夷则大观舞奏姑洗取其月王也二郊明堂太庙三朝并同用今列其歌诗二曲云
　　大壮舞歌一曲四言　髙髙在上实爱斯人眷求圣徳大拯彛伦率土方燎如火在薪□□黔首暮不及晨朱光启燿兆发穹旻我皇郁起龙跃汉津言届牧野电激雷震阙巩之甲彭濮之人或貔或武漂杵浮轮我邦虽旧其命维新六伐乃止七政必陈君临万国遂抚八寅
　　大观舞歌一曲四言　皇矣帝烈大哉兴圣奄有四方受天明命居上不怠临下惟敬举无諐则动无失正物从其本人遂其性昭播九功肃齐八柄寛以惠下徳以为政三趾晨仪重轮夕映栈壑忘阻梯山匪夐如日有恒与天无竟载陈金石式流舞咏咸英韶夏于兹比盛
　　相和五引　角引　萌生触发嵗在春咸池始奏徳尚仁惉滞以息和且均　征引　执衡司事宅离方滔滔夏日火徳昌八音备举乐无疆　宫引　八音资始君五声兴此和乐感百精优游律吕被咸英商引　司秋纪兑奏西音激扬钟石和瑟琴风流福被乐愔愔　羽引　英纪运冬水折物为音本和且悦穷髙测深长无絶
　　旧三朝设乐有登歌以其颂祖宗之功烈非君臣之所献也于是去之三朝第一奏相和五引第二众官入奏俊雅第三皇帝入閤奏皇雅第四皇太子发西中华门奏雅第五皇帝进王公发足第六王公降殿同奏寅雅第七皇帝入储变服第八皇帝变服出储同奏皇雅第九公卿上夀酒奏介雅第十太子入预防奏雅十一皇帝食举奏需雅十二撤食奏雍雅十三设大壮武舞十四设大观文舞十五设雅歌五曲十六设俳伎十七设鼙舞十八设铎舞十九设拂舞二十设巾舞并白纻二十一设舞盘伎二十二设舞轮伎二十三设刺长追花幢伎二十四设受猾伎二十五设车轮折脰伎二十六设长蹻伎二十七设须弥山黄山三峡等伎二十八设跳铃伎二十九设跳剑伎三十设掷倒伎三十一设掷倒案伎三十二设青丝幢伎三十三设一繖花幢伎三十四设雷幢伎三十五设金轮幢伎三十六设白兽幢伎三十七设掷蹻伎三十八设猕猴幢伎三十九设啄木幢伎四十设五案幢咒愿伎四十一设辟邪伎四十二设青紫鹿伎四十三设白武伎作讫将白鹿来迎下四十四设寺子遵安息孔雀凤凰文鹿胡舞登连上云乐歌舞伎四十五设縁髙絙伎四十六设变黄龙弄伎四十七皇太子起奏雅四十八众官出奏俊雅四十九皇帝兴奏皇雅自宋齐以来三朝有凤凰衔书伎至是乃下诏曰朕君临南面道风盖阙嘉祥时至为媿已多假令巢侔轩阁集同昌户犹当顾循寡徳推而不居况于名实顿爽自欺耳目一日元防大乐奏凤凰衔书伎至乃舍人受书升殿跪奏诚复兴乎前代率由自逺内省怀慙弥与事笃可罢之
　　蕙田案此条载三朝乐次第最详志既明云皇帝入閤奏皇雅皇帝入储变服皇帝变服出储同奏皇雅皇帝兴奏皇雅知前文误脱三朝字审矣
　　通典彻食宜有乐议周官云王大食三侑皆合钟鼓汉蔡邕云王者食举以乐今但有食举乐食毕则无乐案膳夫职以乐侑食礼记云客出以雍彻以振羽论语云三家者以雍彻如此则彻食宜有乐不容同用食举也
　　蕙田案彻食奏雅惟梁礼为然歴代皆无之
　　通典三朝不宜奏登歌议礼记燕居入门而金作示情也升歌清庙示徳也下管象武示事也是故古之君子不必亲相与言也以礼乐相示郊特牲云奠酬而工升歌发徳也歌者在上匏竹在下贵人声也明堂位云升歌清庙下管象武太师职云大祭祀帅瞽登歌金奏击拊小师职云大祭祀登歌击拊尚书大传云古者帝王升歌清庙之乐大琴练达越大瑟朱达越以韦为鼔竽瑟之声乱人声清庙升歌先人功烈徳深也周公升歌文王之功烈徳深苟在庙中尝见文王者愀然如复见文王故书曰搏拊琴瑟以咏祖考来格此之谓也案登歌各颂祖宗之功烈去钟彻竽以明至徳所以传云其歌呼也曰于穆清庙于者叹之也穆者敬之也清者欲其在位者徧闻之也检以经记悉施郊庙耳非元日所宜奏也若三朝大庆百辟具陈升工席殿以歌祖宗君臣相对便应涕泪岂可献酬举爵以申欢宴邪若改辞易防苟防一时则非古人登歌之义
　　蕙田案杜氏二议与梁礼合今附见其下
