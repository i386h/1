<!-- { "loadSidebar": true } -->
　　髙宗本纪绍兴二十年二月庚戌禁民春月捕鸟兽蕙田案宋史兵志不及田猎事然考其经制如禁兵以殿前侍衞二司总之而建隆之猎先出禁军为围或幸骐骥院因以射猎则凡亲近扈従诸军皆従猎之军也又数罢五坊诸人安有鹰犬小儿队长之纷纷哉葢宋惩五代唐庄宗政故田猎之事简便务实有可取者南渡以后史志阙如葢亦无复开国规模矣
　　右宋
　　辽史营衞志辽国尽有大漠浸包长城之境因宜为治秋冬违寒春夏避暑随水草就畋渔以为常四时各有行在之所谓之巴纳春曰鸭子河泺皇帝正月上旬起牙帐约六十日方至天鵞未至卓帐氷上凿冰取鱼氷泮乃縦鹰鹘捕鵞雁晨出暮归従事弋猎鸭子河泺东西二十里南北三十里在长春州东北三十五里四面皆沙埚多榆栁杏林皇帝每至侍御皆服墨绿色衣各备连锤一柄鹰食一器刺鵞锥一枚于泺周围相去各五七步排立皇帝冠巾衣时服系玉束带于上风望之有鵞之处举旗探骑驰报逺泊鸣鼓鵞惊腾起左右围骑皆举帜麾之五坊擎进海东青鹘拜授皇帝放之鹘擒鵞坠势力不加排立近者举锥刺鵞取脑以饲鹘救鹘人例赏银绢皇帝得头鵞荐庙羣臣各献酒果举乐更相酬酢致贺语皆插鵞毛于首以为乐赐従人酒徧散其毛弋猎网钓春尽乃还夏巴纳无常所多在图尔山道宗每嵗先幸黒山拜圣宗兴宗陵赏金莲乃幸子河避暑图尔山在黒山东北三百里近馒头山黒山在庆州北十三里上有池池中有金莲子河在图尔山东北三百里懐州西山有清凉殿亦为行幸避暑之所四月中旬起牙帐卜吉地为纳凉所五月末旬六月上旬至居五旬与北南臣僚议国事暇日游猎七月中旬乃去秋巴纳曰伏虎林七月中旬自纳凉处起牙帐入山射鹿伏虎林在永州西北五十里尝有虎据林伤害居民畜牧景宗领数骑猎焉虎伏草际战栗不敢仰视上舍之因号伏虎林每嵗车驾至皇族而下分布泺水侧伺夜将半鹿饮盐水令猎人吹角效鹿鸣既集而射之谓之防鹻鹿又名呼鹿冬巴纳曰广平淀在永州东南三十里本名白马淀东西二十余里南北十余里地甚坦夷四望皆沙碛木多榆栁其地饶沙冬月稍暖牙帐多于此坐冬与北南大臣会议国事时出校猎讲武兼受南宋及诸国礼贡皇帝牙帐以枪为硬寨用毛绳连系每帐下黒氊伞一以芘衞士风雪枪外小氊帐一层每帐五人各执兵仗为禁围南有省方殿殿北约二里曰夀宁殿皆木柱竹榱以氊为葢彩绘韬柱锦为壁衣加绯绣额又以黄布绣龙为地障牕槅皆以氊为之傅以黄油绢基髙尺余两厢廊庑亦以氊葢无门户省方殿北有鹿皮帐帐次北有八方公用殿夀宁殿北有长春帐衞以梗寨宫用契丹兵四千人每日轮番千人祗直禁围外卓枪为寨夜则拔枪移卓御寝帐周围拒马外设铺传铃宿衞每嵗四时周而复始
　　礼志猎仪猎十二月辰日前期一日诏司猎官选猎地其日皇帝皇后焚香拜日毕设围命猎夫张左右翼司猎官奏成列皇帝皇后陞轝多啰伦穆腾以酒二尊盘飱奉进北南院大王以下进马及衣皇帝降舆祭东毕乗马入围中皇太子亲王率羣臣进酒分两翼而行皇帝始获兔羣臣进酒上夀各赐以酒至中食之次亲王大臣各进所获及酒讫赐羣臣饮还宫应厯元年冬汉遣使来贺自是嵗以为常仪统和中罢之
　　太祖本纪天赞三年十月猎约啰山获野兽数千以充军食十一月射虎于乌兰实哷山抵霸室山六百余里且行且猎日有鲜食军士皆给
　　太宗本纪会同三年九月庚午侍中崔穷古言晋主闻陛下数游猎意请节之上曰朕之游畋非徒縦乐所以练习武事也乃诏谕之
　　郭袭传景宗即位数游猎袭上书谏曰昔唐髙祖好猎以苏世长谏罢史称其美伏念圣祖创业艰难修徳布政宵旰不懈穆宗逞无厌之欲不恤国事天下愁怨陛下继统海内翕然望中兴之治十余年间征伐未巳而寇贼未除年谷虽登而疮痍未复正宜戒谨修省以懐永图侧闻恣意游畋万一有衔橜之变搏噬之虞悔将何及况南有彊敌伺隙而动闻之得无生心乎伏望陛下节従禽酣饮之乐为生灵社稷计则有无疆之休上览而称善
　　圣宗本统统和十四年正月渔于潞河十一月诏诸军官毋得非时田猎妨农十五年八月猎于平地松林皇太后诫曰前圣有言欲不可縦我儿为天下主驰骋田猎万一有衔橜之变适贻子忧宜深戒之
　　兴宗本纪重熙十七年闰正月射虎于哈尔喜
　　右辽
　　金史太祖本纪收国元年三月辛未猎于寥晦城　二年九月己亥上猎近郊
　　熙宗本纪皇统二年正月己亥上猎于来流河十二月壬申上猎于哈雅爱满路癸未还　四年九月乙酉上如东京壬子猎于沙河射虎获之十一月己酉上猎于海岛　九年十一月癸巳上猎于和啰和屯
　　世宗本纪大定三年八月勅殿前都防校唐古徳温重九出猎国朝旧俗今扈従军二千不无扰民可严为约束仍以钱万贯分赐之九月秋猎十月冬猎十二月猎于近郊所获荐山陵自是嵗以为常　九年三月尚书省定网捕禽兽法或至徒上曰以禽兽之故而抵民以法是重禽兽而轻民命也自今有犯可杖而释之　十年七月秋猎放围役夫诏扈従粮食并従官给又勅扈従人縦畜牧蹂践禾稼者杖之仍偿其直　二十五年十月禁止上京等路大雪及含胎时采捕十一月诏豺未祭兽不许采捕冬月雪尺以上不许用网及苏克苏呼恐尽兽类
　　梁防传世宗将幸金莲川襄上疏极谏曰陛下神武善骑射举世莫及衔橜之变猛摰之虞姑置勿论设于行猎之际烈风暴至尘埃涨天宿雾四塞跬步不辨以致翠华有崤陵之避襄城之迷百官狼狈于道途衞士参错于队伍当此宸衷宁无戒悔臣又闻陛下于合围之际麋鹿充牣围中壮而大者才取数十以奉宗庙余皆縦之不欲多杀是陛下恩及禽兽而未及随驾众多之臣庶也议者谓前世守文之主生长深宫畏见风日弯弧上马皆所不能志气弱懦筋力拘柔临难战惧束手就亡陛下监其如此不惮勤身逺幸金莲至于松溪名为坐夏打围实欲服劳讲武臣愚以为战不可忘猎不可废宴安鸩毒不可懐然事贵适中不可过当今过防骄惰之患先蹈万有一危之途何异无病而服药也况欲习武不必度闗涿易雄保顺蓟之境地广又平且在邦域之中猎田以时谁曰不可伏乞陛下发如纶之音回北辕之辙塞鸡鸣之路安处中都不复北幸宗社无疆之休天下莫大之愿也世宗嘉纳遂为罢行
　　章宗本纪大定二十九年正月癸巳即皇帝位六月辛夘修起居注完顔乌哲知登闻检院孙铎皆上书谏罢围猎上纳其言九月丙子猎于近郊戊寅监察御史焦旭劾奏太傅克宁右丞相襄不应请车驾田猎上曰此小事不须治之十月丙申冬猎
　　明昌元年春正月丁巳制诸王任外路者许游腊五日过此禁之仍令禁约人従毋扰民六月丙申遣诸王凡出猎毋越本境八月丁未猎于近郊十月丁未猎于近郊十一月丙子冬猎十二月壬午免猎田今年税　二年十二月甲申猎于近郊　三年二月甲戌朔勅明安穆昆许于冬月率所属户田猎二次每出不得过十日丁酉猎于近郊九月己夘如秋山免围经过人户今嵗夏秋租税之半曽当差役者复一年十月己巳猎于近郊　四年正月癸巳谕防检司行宫外地及围猎之处悉与民耕种禁地聴民持农器出入丙申东京路副使王胜进鹰遣谕之曰汝职非轻民间利害官吏邪正畧不具闻而乃以鹰进此岂汝所职也后毋复尔二月癸丑猎于桃村淀十二月丙辰猎于近郊　五年六月己亥出猎登呼图巴山酹酒再拜曺王永升以下进酒七月戊辰猎于和齐寛一发贯双鹿是日获鹿二百二十二赐扈従官有差辛巳次罗衮呼实布是日上亲射获黄羊四百七十一闰十月乙亥猎于近郊
　　永安元年八月己酉猎于近郊　三年八月辛未猎于近郊癸酉猎于香山九月乙巳猎于近郊十月庚午猎于近郊十一月甲寅冬猎十二月甲子猎于酸枣林大风寒罢猎冻死者五百余人　四年八月己巳猎于近郊壬申猎于香山丁丑猎于近郊　五年七月甲戌猎于近郊十月丁未猎于近郊
　　泰和元年正月辛未上以方春禁杀含胎兔犯者罪之告者赏之十二月壬寅猎于近郊　二年十月丙戌猎于近郊十二月戊寅冬猎　三年七月庚辰猎于近郊十一月丁丑冬猎以获兔荐山陵　五年七月丙子定围误射中人罪　六年十月甲子猎于近郊　七年二月己未猎于近郊九月丙戌猎于近郊十月丙辰猎于近郊十一月甲午猎于近郊
　　衞绍王本纪大安二年十一月猎于近郊
　　宣宗本纪贞祐二年九月戊子禁军官围猎　三年九月丁夘以秋稼未获禁军官围猎
　　元光元年十月甲申上猎于近郊诏免百官迎送且勿令治道以劳百姓　二年十月乙亥制行枢宻院及元帅府农隙之月分番巡徼校猎月不过三次丁丑上猎于近郊乙酉上猎于近郊
　　哀宗本纪正大四年十月壬戌外台监察御史谏猎上怒以邀名卖直责之十一月丁酉猎于近郊　六年十二月罢附京猎地百里聴民耕稼
　　癸辛杂识北客云北方人打围凡用数万骑各分东西而往凡行月余而围始合葢不啻千余里矣既合则渐束而小之围中之兽皆悲鸣相吊获兽凡数十万虎狼熊罴麋鹿野马豪猪狐狸之类皆有之特无兔耳猎将竟则开一门广半里许俾余兽得以逸去不然则一网打尽来嵗无遗种矣又曰未猎之前队长去其头帽于东南方开放生之门如队长复帽则其围复合众始猎耳此亦汤王祝网之意也
　　右金
　　元史兵志元制自御位及诸王皆有实保齐葢鹰人也是故捕猎有户使之致鲜食以荐宗庙供天庖而齿革羽毛又皆足以备用此殆不可阙焉者也然地有禁取有时而违者则罪之春冬之交天子或亲幸近郊縦鹰隼搏击以为游豫之度谓之飞放故鹰房捕猎皆有有司存而打捕鹰房人户多取析居放良及漏籍布哷齐还俗僧道与凡旷役无赖者及招收亡宋旧役等户为之其差发除纳地税商税依例出军等六色宣课外并免其杂泛差役自太宗乙未年抄籍分属御位下及诸王公主驸马各投下及世祖时行尚书省尝重定其籍厥后永为定制焉
　　太宗本纪二年庚寅春帝与图类猎于乌尔罕河　四年壬辰冬十一月猎于纳琳齐拉衮之野　五年癸巳秋八月猎于伯蘓之地　六年甲午冬猎于托卜罕地九年丁酉春猎于齐齐克察罕之泽冬十月猎于野马
　　川　十年戊戌夏帝猎于齐齐克察罕之泽　十一年己亥春复猎于齐齐克察罕之泽　十三年辛丑春二月猎于齐齐克察罕之泽十一月丁亥大猎齐齐克察罕定宗本纪元年丙午冬猎黄羊于野马川
　　宪宗本纪三年癸丑春正月帝猎于齐齐克察罕之地四年甲寅春帝猎于齐齐克察罕夏幸伊尔穆尔齐之地冬大猎于额黙根哈尔察海之地　八年五月皇子阿苏岱因猎独骑伤民稼帝见譲之遂挞近侍数人士卒有拔民葱者即斩以徇由是秋毫不敢犯
　　世祖本纪中统三年冬十月乙丑禁京畿田猎
