<!-- { "loadSidebar": true } -->
　　孝子将祭祀必有齐庄之心以虑事以具服物以修宫室以治百事及祭之日顔色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也【注百事谓齐之前后也如惧不及爱如惧不及见其所爱者也奠之谓酌尊酒奠之及酳之属也如语焉而未之然如有所以语亲而未见答也宿者皆出谓賔助祭者事毕出去也如将弗见然祭事毕而不知亲所在思念之深如不见出也陶陶遂遂相随行之貌思念既深如覩亲将复入也术当为遂声之误也】
　　礼器子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣他日祭子路与室事交乎戸堂事交乎阶质明而始行事晏朝而退孔子闻之曰谁谓由也而不知礼乎【疏正祭之时事尸在室外人将馔至戸内人于戸内受馔设于户前相交承接在于戸也正祭后傧尸之时事尸于堂堂下之人送馔至阶堂上之人于阶受取是交乎阶也】
　　张子曰室事交乎戸堂事交乎阶亦通达连续之义也
　　【方氏慤曰室事谓有事乎室若血毛诏于室之类堂事谓有事乎堂若羮定诏于堂之类执事者内外异位乃以内而交乎外上下异等乃以上而交乎下则尤易为力矣宜乎质明而始行事晏朝而退也】蕙田案大夫无朝践于堂之礼故注疏训堂事为傧尸其实少牢礼正祭时自陈鼎东序至上亲嘏其有事于堂者不少不应独指傧尸为堂事也方氏説得之
　　右容仪节度
　　郊特牲诸侯不敢祖天子大夫不敢祖诸侯而公庙之设于私家非礼也由三桓始也【注仲孙叔孙季孙氏皆立桓公庙鲁以周公之故立文王庙三家见而僣焉　疏郑知鲁得立文王庙者案襄十二年吴子夀梦卒临于周庙礼也注云周庙文王庙也此经云诸侯不敢祖天子而文二年左传云宋祖帝乙郑祖厉王大夫不敢祖诸侯而荘二十八年左传云凡邑有宗庙先君之主曰都彼据有大功徳者此据寻常诸侯大夫也】
　　朱子语録诸侯不得祖天子然鲁有文王庙左氏亦云郑祖厉王何也此必周衰诸侯僭肆做此违条碍法事故公庙设于私家
　　礼器管仲镂簋朱纮山节藻棁君子以为滥矣【注滥亦盗窃镂簋谓刻而饰之大夫刻为龟耳诸侯饰以象天子饰以玉朱纮天子冕之纮也诸侯青组纮大夫士当缁组纮纁边栭谓之节梁上楹谓之棁宫室之饰士首本大夫达棱诸侯斵而砻之天子加宻石焉无画山藻之礼也方氏慤曰是皆天子之礼管仲以陪臣为之则过于奢矣奢则僣故君子以为滥滥者溢而无所制之谓也杂记所谓难为上者以此】
　　晏平仲祀其先人豚肩不掩豆澣衣濯冠以朝君子以为隘矣【注隘犹狭陋也祀不以少牢与无田者同不盈礼也大夫士有田则祭无田则荐澣衣濯冠俭不务新】
　　【方氏慤曰隘者陋而无所容之谓杂记所谓难为下者以此】
　　礼运祝嘏辞説藏于宗祝巫史非礼也是谓幽国醆斚及尸君非礼也是谓僭君大夫具官祭器不假声乐皆具非礼也是谓乱国【注藏于宗祝巫史言君不知有也幽闇也国闇者君与大夫俱不明也醆斚先王之爵也唯鲁与王者之后得用之耳其余诸侯用时王之器而已僣君谓僣礼之君也臣之奢富拟于国君败乱之国也孔子谓管仲官事不摄焉得俭疏大夫若有地者置官一人兼摄羣职不得具足其官大夫无地则不得造祭器有地虽造而不得具足并须假借唯公孤以上得备造故周礼四命受器郑云此公之孤始得有祭器者也又云王之下大夫亦四命大夫自有判县之乐不得如三桓舞八佾一曰大夫祭不得用乐故少牢馈食无奏乐之文唯君赐乃有之大夫并为上事与君相敌则非礼也】
　　【周氏谞曰以官事不摄于声乐皆具为非礼则然矣以祭器不假为非礼则误矣王制曰大夫祭器不假祭器未成不造燕器果大夫祭器犹且假之则燕器葢未尝有殆非先王养成德者之义也应氏镛曰祝嘏辞説藏于公而不藏于私若金縢纳于匮中是也周公不欲宣其事而己之功故命祝史勿敢言若夫常时祭祀之辞説未尝不使人知之也故曰宣祝嘏辞説茍欲聴宗祝巫史为之而又俾私其藏不为随之矫举则为汉之秘祝矣】
　　蕙田案祝嘏辞説藏于宗祝巫史应氏之説得之无祭器则亦无燕器孟子所谓牲杀器皿衣服不备不敢以祭则不敢以宴是也意士无田不祭其无田之大夫犹得假祭器以祭欤
　　春秋僖公十有五年九月己卯晦震夷伯之庙【注夷伯鲁大夫展氏之祖父夷谥伯字震者雷电击之】
　　【髙氏闳曰不曰公孙者大夫三庙宜毁而不毁故贬之也】
　　左氏传震夷伯之庙罪之也于是展氏有隐慝焉　公羊传震之者何雷电击夷伯之庙者也夷伯者曷为者也季氏之孚也季氏之孚则防者其称夷伯何大之也曷为大之天戒之故大之也　谷梁传夷伯鲁大夫也因此以见天子至于士皆有庙天子七庙诸侯五大夫三士二故德厚者流光德薄者流卑是以贵始德之本也始封必为祖【注夷伯之庙过制】
　　家语鲁公索氏将祭而亡其牲孔子闻之曰公索氏不及二年将亡后一年而亡门人问曰昔公索氏亡其祭牲而夫子曰不及二年必亡今过期而亡夫子何以知其然孔子曰夫祭者孝子所以自尽于其亲将祭而亡其牲则其余所亡者多矣若此而不亡者未之有也季桓子将祭齐三日而二日钟鼓之音不絶冉有问于孔子子曰孝子之祭也散斋七日慎思其事三日致齐而一用之犹恐其不敬也而二日伐鼔何居焉
　　右庙祭僭忒
　　礼记曾子问曾子问曰大夫之祭鼎爼既陈笾豆既设不得成礼废者几孔子曰九请问之曰天子崩后之防君薨夫人之防君之大庙火日食三年之防齐衰大功皆废外防自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭【注齐衰异门则祭室中之事谓賔长献士之所以异者缌不祭则士不得成礼者十一也死者无服谓若舅舅之子从母昆弟】
　　右临祭废礼
　　王制庶人祭于寝【注寝适寝也　疏此庶人祭寝谓是庶人在官府史之属及寻常庶人此祭谓荐物以其无庙故知荐而已荐献不可防处故知适寝】
　　程子曰庶人五服皆至髙祖服既如是祭祀亦当如是
　　庶人春荐韭夏荐麦秋荐黍冬荐稻韭以卵麦以鱼黍以豚稻以雁【注庶人无常牲取与新物相宜而已　疏云取与物相宜者谓四时之间有此牲谷两物俱有故云相宜若牛宜稌羊宜黍之属非谓气味相宜也】
　　陈氏礼书卵鱼豚雁以时之所宜论之则春宜豚冬宜鲜此则秋以豚夏以鱼以物之相宜论之则羊宜黍豕宜稷雁宜麦鱼宜苽此则黍以豚麦以鱼何也葢鱼之于夏豚之于秋雁之于冬尤多而易得者也庶人之荐不过致其易得者而已月令季秋荐稻稻常获于十月而天子以前此者为贵故与庶人异【方氏慤曰韭之性温则阳类也故以配卵卵隂物故也麦与黍皆南方之谷亦阳类也故配以鱼与豚鱼与豚皆阴物也稻则西方之谷则阴类也故配以雁雁阳物故也植物之阳者配以动物之阴植物之阴者配以动物之阳亦使阳不胜阴阴不胜阳而已】
　　大戴礼无禄者稷馈稷馈者无尸无尸者厌也【注庶人无常牲故以礼为主】
　　国语楚语庶人有鱼炙之荐笾豆脯醢则上下共之不羞珍异不陈庶侈又曰庶人食菜祀以鱼又曰士庶人舎时
　　陈氏礼书庶人之死曰鬼寝而不庙荐而不祭故春荐韭夏荐麦秋荐黍冬荐稻韭以卵麦以鱼黍以豚稻以雁取其与新物相宜而已国语曰庶人有鱼炙之荐而不及豚雁者举其所易者言之也然言庶人舍时则与王制异矣古之贵者有正寝有燕寝正寝在外燕寝在内然则庶人祭于寝葢亦在外之适寝欤聘礼记卿馆于大夫大夫馆于士士馆于工商郑氏曰官师以上有庙有寝工商则寝而已寝所以馆士则在外可知
　　右庶人祭寝
　　礼记檀弓君子有终身之忧而无一朝之患故忌日不乐【注终身之忧谓念其亲无一朝之患谓毁不灭性也忌日谓死日不用举吉事】
　　【方氏慤曰忌日不乐葢终身之忧有见于此】
　　祭义君子生则敬养死则敬享思终身弗辱也君子有终身之防忌日之谓也忌日不用非不祥也言夫日志有所至而不敢尽其私也【注享犹祭也飨也忌日亲亡之日忌日者不用举他事如有时日之禁也祥善也志有所至至于亲以此日亡其哀心如防时　疏非谓忌日不善别有禁忌不举事也以孝子至意有所至极思念亲不敢尽其私情而营他事也】
　　【辅氏广曰忌日当以防礼处之】
　　文王之祭也事死者如事生思死者如不欲生忌日必哀称讳如见亲祀之忠也【注言思亲之深】
　　防大记大夫士父母之防既练而归朔月忌日则归哭于宗室【注归谓归其宫也忌日死日宗室宗子之家谓殡宫也礼命士以上父子异宫　疏朔月朔望也忌日死日也宗室适子家殡宫也庶子虽练各归至忌日及朔望则归殡宫也】
　　程子曰忌日必迁主出祭于正寝葢庙中尊者所据又同室难以独享也
　　张子曰或问忌日有荐可乎曰古则无之今有于人情自亦不害　凡忌日必告庙为设诸位不可独享故迎出庙设于他次既出则当告诸位虽尊者之忌亦迎出此虽无古礼可以意推荐用酒食不焚楮币其子孙食素　古人于忌日不为荐奠之礼特致哀示变而已
　　朱子语类先生母夫人忌日着黪黑布衫其巾亦然友人问今日服色何谓曰公岂不闻君子有终身之防　问忌日当哭否曰若是哀来时自当哭又问衣服之制曰某自有吊服绢衫绢巾忌日则服之【辅广録】忌日祭只祭一位　问君子有终身之防忌日之谓也不知忌日合着如何服曰唐时士大夫依旧孝服受吊五代时某人忌日受吊某人吊之遂于坐间刺杀之后来只是受人慰书而不接见须隔日预办下谢书俟有来慰者即以谢书授之不得过次日过次日谓之失礼服亦有数等考与祖曾祖髙祖各有降杀妣与祖妣服亦不同大槩都是黪衫黪巾后来横渠制度又别以为男子重乎首女子重乎带考之忌日则用白巾之类【疑亦是黪巾】而不易带妣之忌日则易带而不改巾服亦随亲踈有隆杀问先生忌日何服曰某只着白绢凉衫黪巾不能做许多様服得问黪巾以何为之曰纱绢皆可某以纱又问黪巾之制曰如帕复相似有四只带若当幞头然【沈僴録】　问时祭用仲月清明之类或是先世忌日则如之何曰却不思量到古人所以贵于卜日也　过每于士大夫家忌日用浮屠诵经追荐鄙俚可怪既无此理是使其先不血食也乙卯年见先生家凡值逺讳蚤起出主于中堂行三献之礼一家固自蔬食其祭祀食物则以待賔客考妣讳日祭罢裹生绢黪巾终日一日晚到阁下尚裹白巾未除　问未葬不当时祭遇先忌如何朱子曰忌者防之余祭亦无妨然正寝已设几筵即无祭处亦可暂停
