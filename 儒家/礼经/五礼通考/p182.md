<!-- { "loadSidebar": true } -->
　　郊特牲日用甲用日之始也【注国中之神莫贵于社故日用甲也　疏社是国中之贵神甲是旬日之初始故用之也社之祭一嵗有三仲春命民社一也诗曰以社以方谓秋祭二也孟冬云大割祠于公社是三也】
　　【方氏慤曰社必用日之始何也盖阳始于甲而物生隂极于辛而物成地虽以隂而成物然始地事者存乎阳故社用甲以原其始焉天虽以阳而生物然终天功者存乎隂故郊用辛以要其终焉夫独隂不生独阳不成天地相须之义也故圣人制礼以致其义焉】
　　【马氏晞孟曰日用甲用日之始则郊用辛用日之成也以干知大始坤作成物则郊宜用甲社宜用辛天虽主于生物亦有以成之则天之道所以明地虽主于成物亦有以生之则地之道所以神盖郊所以明天道故用辛社所以神地道故用甲曲礼曰外事用刚日内事用柔日郊者外事也社者内事也而此言郊用辛日之柔社用甲日之刚者説者以为郊社至尊之祭不可同于内外此説得之　又曰凡日始于甲物成于辛日始于甲而社用之者地以形成物而肇地事者气也气自甲而始故用是以社物成于辛而郊用之者天以气始物而终天事者形也形至辛而成故用是以郊天地相合万物资焉故曰郊以明天道社以神地道万物资气于天故郊于孟春资生于地故社于仲春】
　　【应氏镛曰郊用辛干位也气之藏也超乎物无为之尊天之道也社用甲震方也物之生也役于干有用而劳土之象也】
　　【周氏谞曰甲者阳中之阳也社用甲而不用乙欲其以阳召隂也辛者隂中之隂也郊用辛而不用庚欲其以隂召阳也以甲为用日之始则误矣】
　　祭统崇事宗庙社稷则子孙顺孝
　　周礼地官封人令社稷之职【注将祭之时令诸侯有职事于社稷者也郊特牲曰惟为社事单出里惟为社田国人毕作惟为社丘乘供粢盛所以报本反始也　疏春秋祭社皆有职事令之者使各依职司而行故须令之也】
　　【郑氏锷曰诸侯当守社稷之职又虑其废而不祀封人则令之使无敢废职如是则其国之民亦为社事而单出里为社田而竭作为社祭而共粢盛亦不敢失其职】
　　【郝氏敬曰社稷之职谓典守坛壝之人皆封人令之】
　　右社稷祈报正祭
　　礼记王制天子社稷皆太牢诸侯社稷皆少牢【通考案书曰乃社于新邑牛一羊一豕一是天子用太牢也】
　　【方氏慤曰牢者圈也以能有所畜故所畜之牲皆曰牢也太牢具牛羊豕焉以其大故曰太少牢则羊豕而已以其小故曰少天子之社稷主天下之土谷故用太牢以祭之诸侯之社稷主一国之土谷故用少牢以祭之此隆杀之别也】
　　郊特牲社稷太牢【疏社五土总神稷是原隰之神功及于人人赖其功故以太牢报祭其牲则黝色也】
　　【方氏慤曰于牲言特以见太牢之非一于牢言太以见特牲之用犊也特则牢所畜之物牢则牲所畜之地互相备也牲孕祭帝弗用则社稷容或用焉】
　　月令季夏之月命四监大合百县之秩刍以养牺牲令民无不咸出其力以祠社稷之灵以为民祈福【注四监主山林川泽之官百县乡遂之属地有山林川泽者也秩常也百县给国养牺牲之刍多少有常民皆当出力艾刍养牲以供祠神灵为民祈福也】
　　季冬之月乃命太史次诸侯之列赋之牺牲以共社稷之飨【注此所与诸侯共者也列国有大小赋之牺牲大者出多小者出少飨献也　疏列次也来嵗祭祀所须牺牲出诸侯之国国有大小故命太史书列之以共赋也社稷王之社稷也诸侯自有社稷而始封亦割王社土与之故赋牲共王社稷也】
　　周礼地官牧人隂祀用黝牲毛之【注毛之取纯毛也隂祀祭地北郊及社稷也郑司农云黝读为幽幽黒也　疏郊特牲云社祭土而主隂气也是社称隂孝经纬钩命决云祭地于北郊就隂位彼对郊天就阳位则是神州之神在北郊而称隂以是知隂祀中有祭地于北郊及社稷也郑氏锷曰用黝岂徒色之黒哉必欲其毛纯乎黒牧人毛之然后五官奉之是礼官之事亦牧人之事】
　　春官大宗伯以血祭祭社稷【注隂祀自血起贵气臭也疏此地之次祀先荐血以歆神且社稷亦土神故举社以表地鼔人亦云灵鼓鼓社祭亦举社以表地此其类也云隂祀自血起者对天为阳祀自烟起贵气臭同也】
　　【项氏安世曰血毛告幽全之物又曰血祭盛气也则以地道有幽隂之义而求之以血也】
　　【郑氏锷曰血之为物有象而非虚有形而非实物之幽盖亦求之于虚实之间】
　　肆师立次祀用牲币【注谓次祀又有社稷】
　　【易氏祓曰牲色之纯者谓之牷上言牲牷下特言牲则其色之不必纯也币帛一也自其质言之谓之帛制而用之谓之币】
　　周书召诰乃社于新邑牛一羊一豕一【孔传告立社稷之位用太牢也】白虎通以三牲何重功故也尚书曰乃社于新邑牛一羊一豕一王制曰天子社稷皆太牢诸侯社稷皆少牢宗庙俱太牢社稷少牢何宗庙太牢所以广孝道也社稷为报功诸侯一国所报者少故也
　　右牲
　　周礼春官鬯人掌共秬鬯而饰之凡祭祀社壝用大罍【注秬鬯不和郁者饰之谓设巾壝谓委土为墠坛所以祭也大罍瓦罍　疏壝谓委土为墠坛所以祭者谓四边委土为壝于中除地为墠墠内作坛谓若三坛同墠之类也此经云社壝谓若封人及大司徒皆云社壝皆直据外壝而言也知大罍是瓦罍者瓬人为瓦簋据外神明此罍亦用瓦取质略之意也】
　　【郑氏锷曰社壝者社之外委土为壝埒其中为坛社祭土以瓦罍出于土器虽出于土然非用人工以陶冶器无自而成祭祀社壝则用大垒以盛秬鬯以见土者人所用功而社神有功于土】
　　【王氏昭禹曰社壝则封人所设王之社壝王社之比于天地之神为近人情则宜交之以人道故有秬鬯言于人道则非鬼故不加郁而不祼】
　　蕙田案社必有壝故言社壝亦举社以该稷
　　礼记祭义天子为借千亩躬秉耒以事天地山川社稷先古以为醴酪齍盛
　　郊特牲惟社丘乘共粢盛所以报本反始也【注丘十六井也四丘六十四井曰甸或谓之乘乘者以于车赋出长毂一乘乘或为邻　疏惟社丘乘共粢盛者向説祭社用牲此言祭社用米也丘乘者都鄙井田也九夫为井四井为邑四邑为丘四丘为乘惟祭社而使丘乘共其粢盛也粢稷也稷曰明粢在器曰盛所以报本反始结美报也皇氏曰天子诸侯祭社则用借田之谷大夫以下无借田若祭社则丘乘共之示民出力也国人毕作是报本而丘乘共粢盛是反始言粢盛是社所生故云反始也方氏慤曰丘言其地也乘言其赋也夫社者隂之神军者隂之事使军赋之家而共粢盛于社各从其类也故将出征则宜乎社不用命则戮于社军行则祓于社凯旋则献于社皆以是耳故此不曰丘民而必曰丘乘也以非祭社则不必如是故每言惟焉则以本始有在乎此而报反之礼不可不重故也张子曰古者丘乘共粢盛恐十里之中立一社也】
　　【刘氏彛曰天子诸侯郊社宗庙粢盛取于神仓大夫都鄙粢盛取于丘乘也衣食本乎土故曰报本知平水土始于句龙知播五谷始于后稷故以为配是曰反始焉】
　　诗小雅甫田以我齐明与我牺羊以社以方【传器实曰粢在器曰盛社后土也方迎四方气于郊也　笺云以洁齐丰盛与我纯色之羊秋祭社与四方为五谷成熟报其功也疏经传多齐盛连文故传因齐解盛春官肆师祭之日表粢盛告洁注云粢六谷也则六谷总为齐天官甸】
　　【师注云粢稷也惟以稷为粢者以稷是谷之长为诸谷之总名六谷皆为器之实故曰器实曰齐指谷体也在器曰盛据已盛于器也故桓六年左传曰洁粢丰盛言为谷则洁清在器则丰满是指器实为粢在器为盛也】
　　右酒醴粢盛
　　周礼春官司服祭社稷则希冕【注希刺粉米无画也其衣一章裳二章凡三也疏云希刺粉米无画也者衣是阳应画今希冕三章在裳者自然刺绣但粉米不可画之物今虽在衣亦刺】
　　【之不变故得希名故郑特言粉米也然则毳冕之粉米亦刺之也】
　　【郑氏锷曰希冕惟有粉米黼黻三章其章为罕故其字用希本又作絺字粉米两物共为一章言粉其米以为章其在裳则当绣及为三章之首则当画以在衣不可绣也　社稷五祀五岳同于血祭此则用七章之服以祀四望山川又用五章之服以祭社稷五祀盖此言山川在社稷之上殆非丘陵坟衍之山川也指四望之山川耳何则丘陵坟衍之山川当比羣小祀以元冕祭之不当处社稷之上观祀五帝享先王祭社稷祭羣小祀而独于四望山川之祭谓之祀四望山川则其尊可知　粉米者养人之物社稷者土谷之养人者也五祀之神则能平五行之政亦有功利以生人者也故祭则同服或谓絺为细葛布上刺绣布岂可绣哉或谓其字音萧萧者缝也凡冕服皆衣纁裳冕惟有黻之一章刺于裳而已其衣无章但见其元色】
　　【黄氏度曰宗伯序社稷五祀先于五岳司服序四望山川先于社稷祭之秩当如宗伯司服自以服为序地祭以社稷见不别出则方丘不服大裘矣诸儒纷纷盖未尝考先王制祀之义】
　　右冕服
　　周礼春官大司乐乃奏太蔟歌应钟舞咸池以祭地【注地所祭于北郊及社稷　疏知及社稷者以六冕差之社稷虽在小祀若据荐祭言之大宗伯云以血祭祭社稷五祀五岳用血祭与郊同又在五岳之上故知用乐亦与神州同】
　　地官鼓人以灵鼓鼓社祭【注灵鼔六面鼔也社祭祭地也　疏郊特牲云社祭土神地之道故举社以表地大宗伯亦云血祭祭社稷五祀亦举社以表地其实地之大小之祭皆用灵鼓郑氏锷曰地道有形可见而灵者神之降而有騐故名灵者以鼓社祭则宜言鼓神祀鼓鬼享不言地乃曰鼓社祭何也记曰社祭土而主地盖社者地神之尤贵言社则地见矣观大宗伯掌天神人鬼地之礼亦只言以血祭祭社稷意盖类此】
　　舞师教帗舞帅而舞社稷之祭祀
　　【地官鼓人孔疏案乐师注帗五采缯令灵星舞子持之】
　　【史氏浩曰帗舞执五采缯如帗】
　　【王氏昭禹曰社稷土谷之神所以生养人者欲其无灾害之厉民而有帗除之功帗有祓除之义也故教帗舞帅而舞社稷之祭祀】
　　诗周颂载芟载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南亩播厥百谷实函斯活驿驿其达有厌其杰厌厌其苖緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹【疏载芟诗者春借田而祈社稷之乐歌也】
　　【诗缉李氏曰噫嘻丰年其説为略载芟良耜其説为详盖祈上帝所以尊之也故其词略祭社稷所以亲之也故其词详】
