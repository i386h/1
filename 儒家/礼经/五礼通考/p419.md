<!-- { "loadSidebar": true } -->
　　蕙田案萧合稷便是祭义之燔燎羶香止是一事所谓既奠者即仪礼祝酌奠于铏南在士大夫爲未迎尸之前在天子亦在未迎尸未朝践之先故曰既奠然后萧合羶芗其爲杀牲制祭之事明矣康成释既奠爲即特牲祝酌奠于铏南之奠可知天子诸侯自有阴厌酌奠之礼矣乃泥于馈食之礼遂并入于馈食之时其谬固可不攻而自破至燔燎萧皆是求神之事与酌奠祼献诏室制祭祊祭皆在朝践之时岂有合亨之后进稷之时以人道事神忽又加以燔燎之理此考之于经求之于义可断然信其朝践之事而非有再度之萧审矣陈氏虽疑之而以奠盎爲说其病正坐在忘却阴厌一节事耳
　　诗大雅生民篇取萧祭脂【传取萧合稷达墙屋先奠而后爇萧合馨香也　笺取萧草与祭牲之脂爇之于行神之位馨香既闻　疏言宗庙之祭以香蒿合稷欲使气通达于墙屋故记酌于尸巳奠之而后烧此香蒿以合其馨香之气彼神歆飨之故此亦用萧取其馨香也此言祭脂彼不言脂彼言稷此不言稷皆文不具耳】
　　朱子集传萧蒿也脂膟膋也宗庙之祭取萧合膟膋爇之使达墙屋也
　　【何氏楷曰此指宗庙之祭言取香蒿及祭牲之脂杂烧之所以达其馨香之气使神歆享之也其烧此二物又必合稷古人以神之道防不可搏执故求万物之理以为同声相应同气相求水流湿火就燥故用百物之英华庶几丽而留之此萧之气达于墙屋则墙内乃爇萧之地故曰萧墙之内王应麟云古所谓香者如此韦彤五礼精义谓祭祀用香今古之礼并无其文梁天监初何佟之议郁鬯萧光所以达神与其用香其义一也攷之殊无依据开元开寳礼不用】
　　礼记郊特牲诏祝于室【注谓朝事时也朝事延尸于户西南面布主席东面取牲膟膋燎于炉炭洗肝于郁鬯而燔之入以诏神于室又出以隋于主主人亲制其肝所谓制祭也　疏天子诸侯朝事之时坐尸于堂祝乃取牲膟膋燎于炉炭入告神于室又出堕于主当此时主乃亲洗肝于郁鬯而燔之以制于主前今云诏祝于室是燎于炉炭入告神于室也云入以诏神于室又出以堕于主前者堕祭也谓分减肝膋以祭主前也云主人亲制其肝所谓制祭也者制割也谓割其肝而不相离案礼器云君亲制祭夫人荐盎此云诏祝于室下云用牲于庭故知制祭当此节也】
　　礼器君亲制祭【注亲制祭谓朝事进血膋时所制者制肝洗于郁鬯以祭于室及主也　疏杀牲巳毕进血腥之时君断制牲肝洗于郁鬯入以祭神于室知亲制祭是朝事进血膋时者案郊特牲云取膟膋燔燎升首报阳也又祭义取膟膋之后又爓祭祭腥则膟膋所用在腥爓之前故知血膋是朝事时也方氏慤曰言制祭亦割之矣以方杀而多少未定故曰制制祭荐盎朝事之时也朝事以神事之故制祭以腥而荐以齐葢腥与齐神道也】
　　祭统君执鸾刀羞哜【注哜哜肺祭肺之属也君以鸾刀割制之　疏哜肝肺也哜有二时一是朝践之时取肝以膋贯之入室燎于炉炭出荐之主前二谓馈熟之时君以鸾刀割制所羞哜肺横切之使不絶亦奠于爼上尸并哜之故云羞哜一云羞进也谓君用鸾刀制此哜肉以进之案少牢特牲荐熟之时爼有祭肺及举肺切之举肺离而不提心二肺皆祭之故郑云哜肺祭肺之属也】
　　郊特牲血祭盛气也祭肺肝心贵气主也【注周祭肺殷祭肝夏祭心气主气之所舍也　疏血祭是堂上制祭后又荐血腥时也肺肝心三者并爲气之宅故祭时先用之是贵气之主也血是气之所舍故云盛气三者非即气故云气之主也】
　　【方氏慤曰经血腥爓祭用气也然腥爓之气不若血之幽气聚于幽而散于明聚则盛矣故曰血祭盛气也五行之气在人则爲五脏之气各有所主而牲亦象之肺则金气之所主也肝心木火气之所主也经独言三者则以三代之所用者言之故也】
　　蕙田案疏亦以祭肺肝心爲制祭荐血腥葢文义之自然虽欲强从注家之说而不觉自岐其指矣惟谓制祭后又荐血腥未安详见后条
　　周礼春官太祝隋衅【注隋衅谓荐血也凡血祭曰衅疏郑云隋衅谓荐血也者贾氏云衅衅宗庙马氏云血以涂钟鼓郑不从而以爲荐血祭祀者下文云既祭令彻则此上下皆是祭祀之事何得于中辄有衅庙涂鼓直称衅何得兼言隋故爲祭祀荐血解之】
　　蕙田案隋衅注疏谓宗庙荐血极是礼器君亲制祭注疏谓朝事进血膋时制肝于郁鬯以祭于室及主郊特牲诏祝于室注疏谓取牲膟膋燎于炉炭洗肝于郁鬯而燔之入以诏神于室又出以隋于主前隋祭也谓分减肝膋以祭主前祭统君执鸾刀羞哜疏鸾刀羞哜哜肝肺也哜有二时一是朝践之时取肝以膋贯之入室燎于炉炭出荐之主前祭义羞肺肝首心郊特牲血祭也祭肺肝心疏谓血祭是堂上制祭后又荐血腥肺肝心三者并爲气之宅故祭时先用之据此则朝践时燔燎制祭羞肺肝首心即是血祭以君亲制之谓之制祭取肺肝与膋荐之谓之血祭也经谓血腥爓祭此正血祭无疑周礼太祝所掌葢天子之事耳先儒以祭肺肝心专谓馈食时者误不知肺肝首心有生有孰朝践荐生而兼血馈食荐熟而在爼疏义极明不可混也惟疏谓血祭是制祭后又荐血腥分制祭血祭爲二似未安详考经文制祭之外更无血祭一节事也
　　辨贾疏祭宗庙不荐血
　　【周礼春官司尊注朝践谓荐血腥贾疏礼器云郊血大飨腥则享祭宗庙无血此云荐血腥者谓肉非谓如别荐血也】
　　蕙田案贾氏此疏与太祝隋衅条互异
　　礼器郊血孔疏凡郊与大飨三献之属正祭之时皆有血有腥有爓有孰此云郊血是郊有血也郊特牲云血毛告幽全是宗庙有血也宗伯云以血祭祭社稷五祀是三献有血也楚语云禘郊则有全烝是祭天有孰也有孰则有腥可知也宗伯云以肆祼献享先王是大享有腥有孰也此云三献爓宗伯云以血祭社稷五祀既有血有爓明有腥有孰可知也　皇氏曰郊天与大享三献并有血腥爓孰今所以各言者此据设之先后郊则先设血后设腥与爓孰虽以郊爲主其祭天皆然也大享之时血与腥同时俱荐当朝事迎尸于户外荐血腥也虽以大享爲主其宗庙之祭皆然也
　　蕙田案信南山诗取其血膋礼运荐其血毛礼器血毛诏于室郊特牲毛血告幽全之物也血祭盛气也皆宗庙荐血之据贾氏祭宗庙无血甚悮
　　礼器君亲制祭夫人荐盎【疏君断制割牲洗于郁鬯入以祭神于室于此之时夫人荐盎齐以献之】
　　蕙田案礼运云醴醆以献疏谓朝践之时用醴此盎齐即醴奠盎即醴醆以献也祭义君牵牲夫人奠盎至此乃荐之奠而后荐正是一事葢制祭所以求神求神则必有荐献也
　　祭统宗妇执盎从夫人荐涗水【注涗盎齐也盎齐涗酌也凡尊有明水固兼云水尔　疏宗妇执盎从者谓同宗之妇执盎以从夫人夫人荐涗水者涗即盎齐由自浊用清酒以涗泲之涗水是明水宗妇执盎齐从夫人而来奠盎齐于位夫人乃就盎齐之尊酌此涗齐而荐之者因盎齐有明水连言水耳盎齐涗酌也者周礼司尊文案彼注云盎齐差清和以清酒泲之谓之涗酌郑引此者解经夫人荐涗是盎齐也云凡尊有明水因兼云水尔者以经夫人荐涗祗是荐盎不荐明水今经荐涗之下别更言水此谓明水也以盎齐加明水故记者因盎而连言水耳知盎齐加明水者郊特牲云祭齐加明水是也方氏慤曰齐有五而宗妇止执盎者按君牵牲时也祭义夫人奠盎与此合荐涗水郊特牲所谓明水涗齐贵新是也酌齐则必用涗矣祭义不言略也】
　　周礼春官司尊盎齐涗酌【注礼运曰元酒在室醴醆在户粢醍在堂澄酒在下以五齐次之则醆酒盎齐也郊特牲曰醆酒涗于清盎齐差清和以清酒泲之而巳　疏醆酒盎齐也者盎次醴礼运醆次醴以醆当盎处即一物明醆酒盎齐也盎齐云酒则酒齐亦通云醆酒涗于清者醆酒即盎齐盎齐差清亦不言缩则不用茅涗谓新亦谓泲之也彼记人所取此盎齐涗酌解之以盎祭欲泲之时则以清酒和而泲涗使可酌故直云涗于清也】
　　礼记郊特牲醆酒涗于清【注醆酒盎齐盎齐差清和之以清酒泲之而巳泲盎齐必和以清酒者皆久味相得　疏醆酒盎齐者周礼云盎齐涗酌此云醆酒涗于清涗文是同又周礼醴齐之后有盎齐礼运醴后有醆故知醆谓盎齐也】
　　礼运醴醆以献【疏醴醆以献者朝践之时用醴】
　　元酒以祭【疏元酒以祭者谓朝践之时设此元酒于五齐之上以致祭鬼神此重古设之其实不用以祭也】
　　右燔燎萧制祭奠盎
　　周礼天官内饔凡宗庙之祭祀掌割亨之事【疏内饔不掌外神故云宗庙之祭祀言凡者谓四时及祫禘并月祭等皆在其中掌其割亨之事上王后言煎和此不言煎和者鬼神尚质不贵亵味故不言煎和】
　　夏官司士帅其属而割牲羞俎豆【注割牲制体也　疏割牲制体也者若据祭祀则礼运云腥其爼孰其殽体其犬豕牛羊之类】
　　诗小雅楚茨或剥或亨或肆或将【传肆陈将齐也或陈于互或齐其肉　笺祭祀之礼各有其事有解剥其皮者有煮熟之者　疏行苇云肆筵设席肆是设之言故爲陈也将齐释言文郭璞曰谓分齐也地官牛人云凡祭祀共其牛牲之互注云互若今屠家县肉架则肆谓既杀乃陈之于互上也就互上而齐之也或肆或将其事俱在或亨之前以二者事类相将故进或亨于上以配或剥耳礼运曰腥其爼熟其殽注云腥谓豚解而腥之熟谓体解而爓之豚解腥之是解剥其肉也】
　　蕙田案楚茨或剥或亨或肆或将毛郑异义毛以肆爲陈于互将爲齐其肉此是杀牲当朝践时事郑以肆爲肆其骨体于爼将爲奉持而进之此是馈食时事朱子从郑义今案楚茨所言礼仪节次颇分明絜尔牛羊下止当言杀牲至执防以下方是馈食时事此方言絜尔牛羊遽言馈食则竟遗却朝践一节矣况云肆其骨体于爼与下爲爼孔硕又相则郑义不如毛义之长
　　周礼地官大司徒奉牛牲羞其肆【注进所肆解骨体士防礼曰肆解去蹄疏云羞其肆者羞进也肆解也谓于爼上进所解牲体于神座前肆解体骨者爲七解体之故引士防礼曰肆解去蹄案士防礼曰特豕四鬄去蹄彼注云四解之殊肩髀彼言殊肩髀与此骨体一也但彼云四鬄此云肆解其字不同者郑直以义读之非彼正文此云解当彼鬄也后郑必不从先郑爲肆陈骨体爲二十一体者案礼运云腥其爼孰其殽彼注云腥其爼谓豚解而腥之也孰其殽谓体解而爓之祭祀之法先豚解后体解经云奉牛牲谓初牵入时即言羞其肆明先豚解又案国语禘郊之事则有全烝明知不得先有体解若然则禘郊之事先全烝始后解体也若宗庙之祭则无全烝先豚解次体解礼运所云者是也】
　　夏官小子掌祭祀羞羊肆【注元谓肆读爲鬄羊鬄者所谓豚解也　疏后郑读肆从鬄羊鬄者所谓豚解也士虞礼云主人不亲豚解豚解之法则士防礼特牲四鬄去蹄谓四叚解之殊肩髀如解豚故名豚解若然大夫士祭自馈孰始故云祭即体解爲二十一体防亊畧则有豚解其天子诸侯之祭有腥有爓有孰故初朝践有豚解而腥之馈献则有体解而爓之酳尸乃有孰与大夫士不同也】
　　礼记郊特牲君再拜稽首肉亲割敬之至也敬之至也服也拜服也稽首服之甚也肉服之尽也【注割解牲体疏再拜稽首肉是恭敬之至极乃是服顺于亲也】
