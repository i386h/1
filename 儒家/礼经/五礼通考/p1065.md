<!-- { "loadSidebar": true } -->
　　四传傧【注王既揖五者升坛设摈升诸侯以防同之礼其奠瑞玉及享币公拜于上等侯伯于中等子男于下等摈者每延之升堂致命王受玉抚玉降拜于下等及请事劳皆如觐礼是以记之云四传摈者毎一位毕摈者以告乃更陈列而升其次公也侯也伯也各一位子男侠门而俱东上亦一位也至庭乃设摈则诸侯初入门王官之伯帅之耳　疏公侯伯面位同故各自设摈子男虽隔门相去近又同北面东上故共一位设摈上经诸侯各就其旂而立乃去四传摈则在诸侯之北故知至庭乃设摈】
　　【张氏尔岐曰据注疏推其次第上介先期置旂质明王帅诸侯拜日东郊反祀方明二伯帅诸侯入壝门左右立王降阶南乡三揖诸侯各就其旂而立乃传摈执瑞玉以觐璧帛以享请事劳皆如前经所陈也】蕙田案注云请事即上经告听事也贾疏以为侯氏奠圭摈者请侯氏王欲亲受之似非
　　【盛氏世佐曰大行人云上公摈者五人侯伯四人子男三人谓交摈法也此合诸侯于坛用传傧法与交摈异其人数未闻传摈者摈者传告五等诸侯使之各以其币升坛觐王也】
　　钦定义疏于坛受觐王位亦当设斧依南乡此时方明其在斧依之北与王位当有帷幕帟绶幕人共之掌次张之天子执冒四寸以朝诸侯其此时与
　　蕙田案四传摈敖氏以为一朝三享皆传摈辞使之升拜故曰四也但觐礼三享无升成拜之文且三享者分庭实为三非有三次不得并朝为四也其升成拜之位聂氏敖氏谓在奠玉之处考觐礼升拜并不在奠圭之所奠圭阶下也升拜堂上也此坛上亦有堂则其升堂可知不得仍在奠玉之处也其升堂致命而降拜则当在奠玉之位注云降拜于下等即指司仪三等拜位而言聂氏敖氏谓降拜于地亦非也司仪贾疏又谓公奠玉于上等降拜于中等侯伯奠玉于中等降拜于下等子男奠玉于下等降拜于地盖误解郑氏下等之説其实不然也
　　天子乗龙载大旂象日月升龙降龙出拜日于东门之外反祀方明【注此谓防同以春者也马八尺以上为龙大旂太常也王建太常縿首画日月其下及旈交画升龙降龙朝事仪曰天子冕而执镇圭尺有二寸缫借尺有二寸搢大圭乗大路建大常十有二旒樊缨十有二就贰车十有二乗帅诸侯而朝日于东郊所以教尊尊也退而朝诸侯由此二者言之已祀方明乃以防同之礼见诸侯也凡防同者不协而盟司盟职曰凡邦国有疑防同则掌其盟约之载书及其礼仪北面诏明神既盟则藏之言北面诏明神则明神有象也象者其方明乎及盟时又加于坛上乃以载辞告焉诅祝掌其祝号　疏自此尽西门外论将见诸侯先礼日月山川之事朝事仪直有朝日礼毕退见诸侯此觐礼祀方明礼毕乃朝诸侯不同者以其邦国有疑则有盟事朝日既毕乃祀方明于坛祀方明礼毕退去方明于下天子乃升坛与诸侯相见朝礼既毕乃更加方明于坛与诸侯行盟誓之礼若邦国无疑王帅诸侯朝日而已无祀方明之事司盟云诏明神不言方明此文直言方明不言明神郑以义约为一事故言乎以疑之敖氏继公曰载大旂者以拜日及祀方明也巾车职曰玉路樊缨十有再就建大常十有二斿以祀此载大常则乗玉路矣东门即此宫之东门也】
　　礼日于南门外礼月与四渎于北门外礼山川丘陵于西门外【注此谓防同以夏冬秋者也变拜言礼者容祀也礼月于北郊者月太隂之精以为地神也盟神必云日月山川焉者尚着明也诗曰谓予不信有如皦日春秋传曰纵子忘之山川神祗其忘之乎此皆用明神为信也　疏变拜言礼者言拜无祀祀则兼拜】
　　蕙田案此疏郑注容祀之义本或作客祀者传写之误耳张尔岐乃谓礼日月四渎山川丘陵不在其处但于此致敬故云客祀凿矣观承案疏变拜言礼者言拜无祀祀则兼拜此解容字义甚明因诸本容字误作客字而张氏乃竟作主客之客解岂未尝见此疏耶
　　【敖氏继公曰不言祀者以异于正祭变其文耳此三礼者皆与上事相属而举之天子廵守有懐柔百神望秩山川之礼此诸侯以天子不廵守之故而来觐故天子亦略修祀事以放廵守之礼云方氏苞曰春夏阳故皆礼日秋冬隂故礼岳渎山川】
　　蕙田案注疏以春会同拜日于东门外夏礼日于南门外秋礼山川丘陵于西门外冬礼月于北门外以四方分配四时其反祀方明则一也上言拜此言礼互文也敖氏谓此三礼者皆与上事相属则是于拜日祀方明之后复举之后儒多从其説然既拜日东门外又礼日南门外一事而再祭毋乃数而凟乎当以注疏为是
　　祭天燔柴祭山丘陵升祭川沈祭地瘗【注升沈必就祭者也就祭则是谓王廵守及诸侯之盟祭也其盟揭其着明者燔柴升沈瘗祭礼终矣备矣郊特牲曰郊之祭也迎长日之至也大报天而主日也宗伯职曰以实柴祀日月星辰则燔柴祭天谓祭日也柴为祭日则祭地瘗者祭月也日月而云天地灵之也王制曰王廵守至于岱宗柴是王廵守之盟其神主日也春秋传曰晋文公为践土之盟而传云山川之神是诸侯之盟其神主山川也月乃太隂之精上为天使臣道莫贵焉是五官之伯防诸侯而盟其神主月与　疏王制曰王廵守至于岱宗柴彼注以为告至舜典歳二月东廵守至于岱宗柴注为考绩燔燎柴此又为祭日柴不同者但廵守至岱宗之下有此三种之柴告至讫别有考绩皆正祭之神别有祭日以为方明之主尚书与王制并此文唯有柴之文故注不同互见为义明皆有】
　　【陈氏祥道曰经言祭天而郑言祭日经言祭地而郑言祭月且方明以象上下四方而经传凡言主盟者多称神明曰司慎司盟名山名川羣神羣祀先王先公七姓十二国之祖齐语桓公约誓于上下神祗则诸侯之盟非特指山川也郑氏谓王之盟主日诸侯主山川王官之伯主月其説无据】
　　【敖氏继公曰谓以此四事用其祭物也祭物者谓牲币之属燔柴者置之于积柴之上而燔之升谓县之瘗埋也此皆顺其性而为之盖因上文遂并言正祭之法以明所谓礼者异于此也】
　　【张氏尔岐曰此言天子廵守四岳各随方向祭之以为盟主于山言升于川言沈是就其处而举此礼故知是王者廵守之事郑前注云王廵守于方岳之下诸侯防之亦为此宫以见之为此经设也】蕙田案此经自诸侯觐于天子以下论会同之礼此条谓王廵守觐诸侯之礼也王廵守诸侯来觐为坛壝宫加方明四传摈皆与时会殷同之仪同但会同则有拜日及礼日月山川丘陵四渎而已廵守则祭天地其礼尤大故特记之尚书曰歳二月东廵守柴望秩于山川肆觐东后王制曰歳二月东廵守柴而望祀山川觐诸侯郊特牲曰天子适四方先柴此廵守祭天与山川之明文经传虽不言祭地然有柴又有望则有瘗从可知郑氏据大宗伯以实柴祀日月星辰因谓燔柴祭日瘗祭月但周礼禋祀实柴槱燎三者自昊天上帝日月星辰司中司命风师雨师皆同之谓日月皆燔柴则可谓祭日燔柴祭月瘗则不可以祭月为瘗者郑之臆説也祭法曰燔柴于泰坛祭天也瘗埋于泰折祭地也燔柴与瘗自是廵守告祭天地之礼非祭日月以为司盟之神不得与方明牵合为一且日月天神非地示也祭天可以主日祭地必不可以主月祭天则日月从祀【据祭义大报天而主日配以月】故言祭天可以包日月不得祭日月而冒天地之称也王制郑注以柴为祭天告至其説最当贾氏遂以为廵守有三种之柴则弥缝注家而失之者也
　　蕙田案以上大朝觐之礼
　　记几俟于东箱【注王即席乃设之也东箱东夹之前相翔待事之处】
　　【敖氏继公曰经云设斧依于户牗之间左右几乃云天子衮冕负斧依则是天子登席于既设几之后也此云几俟于东箱其指未设几之前而言与】
　　蕙田案此记几
　　偏驾不入王门【注在旁与已同曰偏同姓金路异姓象路四卫革路蕃国木路驾之与王同谓之偏驾不入王门乗墨车以朝是也偏驾之车舍之于馆与　疏周礼巾车掌王五辂玉辂以祀不赐诸侯金辂以宾司姓以封象辂以朝异姓以封革辂以即戎以封四卫木辂以田以封蕃国此玉辂者天子所乗为正四辂者诸侯乗之为偏】
　　【敖氏继公曰言此者明唯王车乃入王门也凡非王车皆谓之偏驾】
　　蕙田案此记车
　　奠圭于缫上【注谓释于地也　疏侯氏入门右奠圭时当以缫借承之乃释于地】
　　钦定义疏此谓初执圭时敛缫系组以入至入门右坐奠时乃开缫而奠于其上以相变为文也然则摈者谒而侯氏取圭以升亦当屈缫而敛之及升堂致命乃垂缫开之以授王与王授玉亦敛之乃以授宰然则惟正行礼授受时方从执之其自外而入自下而升皆卧执之也
　　蕙田案此记奠圭
　　右仪礼觐礼

　　五礼通考卷二百二十二
<经部,礼类,通礼之属,五礼通考>
　　钦定四库全书
　　五礼通考卷二百二十三
　　刑部尚书秦蕙田撰
　　宾礼四
　　天子受诸侯蕃国朝觐
　　蕙田案三代以前五服之内诸侯定为朝聘之期大行人云侯服歳一见甸服二歳一见男服三歳一见采服四歳一见卫服五歳一见是也九州之外谓之蕃国则有世见之礼无朝觐之期自秦废封建而朝礼遂亡汉魏晋唐元明封建子弟虽有分土而朝觐未合于古唐开元礼宋史礼志明集礼所载外蕃朝见之礼尤详今俱采録以备宾礼云
　　书舜典既月乃日觐四岳羣牧　五载一廵守羣后四朝敷奏以言明试以功车服以庸
　　竹书纪年帝尧十六年渠搜氏来朝　二十九年僬侥氏来朝贡没羽
　　帝舜九年西王母来朝【沈约曰西王母之来朝献白环玉玦】　二十五年息慎氏来朝贡弓矢　四十二年元都氏来朝贡寳玉
　　右唐虞朝觐
　　春秋哀公七年左氏传禹合诸侯于涂山执玉帛者万国【注诸侯执玉附庸执帛涂山在夀春东北】
　　国语鲁语禹致羣神于会稽之山防风氏后至禹杀而戮之【注羣神谓主山川之君为羣神之主故谓之神防风汪芒氏之君名也违命后至故禹杀之】春秋昭公四年左氏传夏啓有钧台之享【注啓禹子也河南阳翟县有钧台陂盖啓享诸侯于此】
　　竹书纪年帝啓元年癸亥帝即位于夏邑大飨诸侯于钧台诸侯从帝归于冀都大飨诸侯于璿台帝相七年于夷来宾
　　帝少康元年诸侯来朝宾虞公　二年方夷来宾帝发元年诸夷宾于王门再保墉会于上池
　　帝癸六年岐踵戎来宾　十一年会诸侯于仍　二十二年商侯履来朝命囚履于夏台　二十三年释商侯履诸侯遂宾于商
　　右夏朝觐
　　诗商颂长发受小球大球为下国缀旒何天之休不竞不絿不刚不柔敷政优优百禄是遒【笺缀结也旒旌旗之垂者也休美也汤既为天所命则受小玉谓尺二寸圭也受大玉谓珽也长三尺执圭搢珽以与诸侯会同结定其心如旌旗之旒縿着焉担负天之美誉为众所归乡】
　　朱子集传小球大球之义未详或曰小国大国所贽之玉也
　　受小共大共为下国骏厐何天之龙敷奏其勇不震不动不戁不竦百禄是总【笺共执也小共大共犹所执搢小球大球也骏之言俊也龙当作宠荣名之谓】
　　朱子集传小共大共之义未详或曰小国大国所共之贡也
　　竹书纪年帝癸二十八年商会诸侯于景亳
　　成汤十九年氐来贡
　　书伊训惟元祀十有二月乙丑伊尹祠于先王奉嗣王祗见厥祖侯甸羣后咸在
