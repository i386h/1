<!-- { "loadSidebar": true } -->
　　字辞曰礼仪既备令月吉日昭告尔字爰字孔嘉【注昭明也爰于也孔甚也】髦士攸宜宜之于假【注髦俊也攸所也于犹为也假大也宜之是为大矣】永受保之曰伯某甫仲叔季惟其所当【注伯仲叔季长幼之称甫是丈夫之美称孔子为尼甫周大夫有家甫宋大夫有孔甫是其类甫字或作父】
　　白虎通人所以有字何冠徳明功敬成人也故礼士冠经曰宾北面字之曰伯某甫又曰冠而字之敬其名也所以五十乃称伯仲者五十知天命思虑定也能顺四时长幼之序故以伯仲号之礼檀弓曰幼名冠字五十乃称伯仲
　　蕙田案以上字辞
　　屦夏用葛端黑屦青絇繶纯纯博寸【注屦者顺裳色端黑屦以裳为正也絇之言拘也以为行戒状如刀衣鼻在屦头繶缝中紃也纯缘也三者皆青博广也】
　　【张氏尔岐曰此下言三服之屦不与上服同陈者屦贱故别言之夏葛屦冬皮屦春秋热则从夏寒则从冬此端黒屦初加时所用注云以裳为正者端兼有黄裳杂裳屦独用黒与同色故云以裳为正也絇在屦头繶其牙底相接缝中之绦纯谓绕口缘边三者皆青色也】
　　素积白屦以魁柎之缁絇繶纯纯博寸【注魁蜃蛤柎注也张氏尔岐曰此皮弁服之屦再加时所用以魁蛤之灰注于上使色白也】
　　爵弁纁屦黑絇繶纯纯博寸【注爵弁屦以黑为饰爵弁尊其屦饰以缋次张氏尔岐曰此三加所用之屦疏云爵弁尊其屦饰以缋次者案冬官画缋之事云青与白相次赤与黑相次与黄相次缋以为衣青与赤谓之文赤与白谓之章白与黑谓之黼黑与青谓之黻绣以为裳是对方为缋次比方为绣次又郑注屦人云下曰舄禅下曰屦凡舄之饰如缋之次凡屦之饰如绣之次上文黑屦青饰白屦黑饰皆绣之次此爵弁纁屦而黑饰不取比方之色而以对方黑色为饰是用缋次与舄同故云爵弁尊也】
　　朱子曰三屦经不言所陈处疑在房中既冠而适房改服并得易屦也
　　冬皮屦可也不屦繐屦【注繐屦丧屦也缕不灰治曰繐疏言此者欲见大功未可以冠子故于屦末因禁之也】
　　蕙田案以上三服之屦
　　记冠义始冠缁布之冠也太古冠布齐则缁之其緌也孔子曰吾未之闻也冠而敝之可也【注太古唐虞以上緌缨饰未之闻太古质无饰重古始冠冠其齐冠白布冠今之丧冠是也】
　　春秋昭公九年左氏传岂如弁髦而因以敝之注童子垂髦始冠必三加冠成礼而弃其始冠故言弁髦因以敝之疏弁谓缁布冠敛括垂髦三加之后去缁布之冠不复更用故云因以敝之
　　【郊特牲孔疏太古之时其冠惟用白布常所冠也若其齐戒则染之为缁今始冠重古故先冠之也古礼布冠不合有緌而后世加緌故记者云其緌也引孔子之言谓未闻缁布冠有緌之事冠而敝之者言缁布冠初加暂用冠之罢冠则敝弃之可也以其古之齐冠后世不复用也】
　　【皇氏曰郑云杂记缁布冠无緌而玉藻云缁布冠缋緌者此经所论谓大夫士故缁布冠无緌诸侯则位尊尽饰故有緌也】
　　【方氏慤曰缁布之冠太古尚质未闻有緌末世寖文乃加緌耳玉藻言缁布冠缋緌者兼末世言之也孔子未尝闻其緌者指盛世言之也】
　　蕙田案此记用缁布冠之义
　　适子冠于阼以着代也醮于客位加有成也三加弥尊谕其志也冠而字之敬其名也【注名者质所受于父母冠成人益文故敬之郊特牲孔疏士冠礼冠者在主人之少北是近主位也庶子则冠于房户外南面客位谓户牖之间南面此谓适子】
　　【方氏慤曰冠者成人之服阼者主人之阶成人则将代父为主故冠于阼以着代也醮则以酒泽之也每一加则一醮盖酒以飨宾冠于阼是以主道期之醮于客位是以宾礼崇之也以其有成人之道故以是礼加之故曰加有成也然缁布之粗不若皮弁之精皮弁之质不若爵弁之文故曰三加弥尊服弥尊则志宜弥大故曰喻其志也以冠考之非特冠弥尊而衣也屦也亦弥尊非特衣屦弥尊至于祝辞醮辞亦然所以喻其志则一而已】
　　蕙田案此记重适子之义
　　委貌周道也章甫殷道也母追夏后氏之道也【注或谓委貌为冠委犹安也言所以安正容貌章明也殷质言以表明丈夫也甫或为父母声也追犹堆也夏后氏质以其形名之三冠皆所常服以行道也其制之异同未之闻】
　　蕙田案注意以三者皆为冠葢始加本当用此因重古而用缁布冠既乃以易之也张氏尔岐谓此因冠者既毕易服冠故记之
　　周弁殷冔夏收【注弁名出于槃槃大也言所以自光大也冔名出于幠幠覆也言所以自覆饰也收言所以收敛髪也齐所服而祭也其制之异未闻】
　　【张氏尔岐曰此因三加爵弁而记其制之相等者殷则冔夏则收也】
　　三王共皮弁素积【注质不变　疏言三代再加所同用也】
　　蕙田案以上记三代冠之同异
　　无大夫冠礼而有其昏礼古者五十而后爵何大夫冠礼之有【注据时有未冠而命为大夫者周之初礼年未五十而有贤才者试以大夫之事犹服士服行士礼二十而冠急成人也五十乃爵重官人也大夫或时改娶有昏礼是也】
　　【敖氏继公曰无大夫冠礼而有其昏礼据礼经而言也其下二句所以释无大夫冠礼之意也古者谓始有冠礼之时五十而爵者以其年艾徳盛乃可服官政也】
　　公侯之有冠礼也夏之末造也【注造作也自夏初以上诸侯虽父死子继年未满五十者亦服士服行士礼五十乃命也至其衰末上下相乱簒弑所由生故作公侯冠礼以正君臣也叶氏梦得曰诸侯既冠而即位固已同于士礼矣未冠而即位则既为诸侯何缁布皮弁爵弁之云则冠礼无复施安得有公侯之冠礼此所以为夏之末造也郑氏谓诸侯虽父死年未及五十亦服士服行士礼五十乃命古礼虽不可尽见然诸侯固未当以年断审如其说不幸有未冠而立立未及五十而死则终身不得为诸侯乎此理之必不然者也】
　　【张氏尔岐曰此言不独大夫无冠礼虽公侯冠礼亦夏末始作非古也据注训造为作则末字当一读近徐师曾解郊特牲云末造犹言末世则二字连读】
　　天子之元子犹士也天下无生而贵者也【注元子世子也无生而贵皆由下升】继世以立诸侯象贤也【注象法也为子孙能法先祖之贤故使之继世也】以官爵人徳之杀也【注杀犹衰也徳大者爵以大官徳小者爵以小官】
　　【敖氏继公曰元子长子其冠时犹用士礼以其未即位则无爵故也举天子之元子以见其余方氏慤曰嗣诸侯者有冠礼嗣大夫则无之葢诸侯继世以立大夫以官爵之而不继世也诸侯必继世以立所以象贤大夫不继世为其徳之杀也】
　　【王氏安石曰天子元子冠同于士虽君储副有君父在上故冠用士礼所谓无生而贵者也象法象也父祖之贤子孙能法象之故使之虽未冠南面君国是以诸侯别有冠礼也爵言命为大夫也视诸侯徳有杀故冠惟士礼与诸侯不同此言大夫之所以无冠礼也】
　　盛氏世佐曰记自无大夫冠礼下即刘歆所谓仓等推士礼而致于天子之说也古者谓殷以前耳非周初也丧服殇小功章云大夫为昆弟之长殇此周公之书也身为大夫其兄乃有未冠而殇者则年未二十而为大夫者有矣如谓试为大夫而仍行士礼则为昆弟之长殇当服大功不得降而为小功也降而为小功则已爵也又案大夫以上本无冠礼而玉藻记天子诸侯始冠之冠家语载成王冠颂及公侯冠礼左传载鲁襄公冠事国语载赵文子冠事然则诸侯冠礼始于夏末天子冠礼始于周初大夫冠礼其始于周之季世乎孔頴达谓此记直云诸侯不云天子又下云天子之元子犹与士同则天子冠礼由来已乆但无文以明之此臆说也家语言天子冠礼而直以成王之事实之且曰此周公之制也足征其所自起矣惟其先有诸侯冠礼而后有天子冠礼故大戴礼公冠篇【公冠今本作公符】云天子儗焉归有光作天子诸侯无冠礼论乃訾之殆未之深考与
　　死而諡今也古者生无爵死无諡【注今谓周衰记之时也古谓殷殷士生不为爵死不为諡周制以士为爵死犹不为諡耳下大夫也今记之时士死则諡之非也】
　　【张氏尔岐曰爵以徳升故冠从乎贱用士礼古者生不以士为爵死不为之立諡士固贱者也】朱子曰自继世以下于冠义无所当疑错简也
　　蕙田案错简之说近是存防
　　又案礼记郊特牲文与此冠义同今不复载
　　右仪礼士冠礼
　　家语冠颂邾隠公既即位将冠使大夫因孟懿子问礼于孔子子曰其礼如世子之冠冠于阼者以着代也醮于客位加其有成三加弥尊导喻其志冠而字之敬其名也虽天子之元子犹士也其礼无变天下无生而贵者故也行冠事必于祖庙以祼享之礼将之以金石之乐节之所以自卑而尊先祖示不敢擅也懿子曰天子未冠即位长亦冠乎孔子曰古者王世子虽幼其即位则尊为人君人君治成人之事者何冠之有懿子曰然则诸侯之冠异天子与孔子曰君薨而世子主丧是亦冠也已人君无所殊也懿子曰今邾君之冠非礼也孔子曰诸侯之有冠礼也夏之末造也有自来矣今无讥焉天子冠者武王崩成王年十有三而嗣立周公居冡宰摄政以治天下明年夏六月既塟冠成王而朝于祖以见诸侯示有君也周公命祝雍作颂曰祝王辞达而勿多也祝雍辞曰使王近于民逺于年啬于时惠于财亲贤而任能其颂曰令月吉日王始加元服去王幼志服衮职钦若昊命六合是式率尔祖考永永无极此周公之制也懿子曰诸侯之冠其所以为宾主何如孔子曰公冠则以卿为宾公自为主迎宾揖升自阼主于席北其醴也则如士飨之以三献之礼既醴降自阼阶诸侯非公而自为主者其所以异皆降自西阶端与皮弁异朝服素韠公冠四加冕祭其酬币于宾则束帛乗马王太子庶子之冠拟焉皆天子自为主其礼与士无变飨食宾也皆同懿子曰始冠必加缁布之冠何也孔子曰示不忘古太古冠布齐则缁之其緌也吾未之闻今则冠而敝之可也懿子曰三王之冠其异何也孔子曰周弁殷冔夏收一也三王共皮弁素积委貌周道也章甫殷道也毋追夏后氏之道也
　　礼记玉藻始冠缁布冠自诸侯下达冠而敝之可也冠朱组缨天子之冠也缁布冠缋緌诸侯之冠也【注皆始冠之冠也冠委貌也诸侯缁布冠有緌尊者饰也】
　　陈氏澔曰天子始冠之冠则冠而以朱组为缨诸侯虽是缁布冠却用杂采之缋为缨緌为尊者饰耳非古制也
　　大戴记公符自为主迎宾揖升自阼立于席既醴降自阼其余自为主者其降也自西阶以异其余皆公同也公端以皮弁皆韠朝服素韠公冠加四冕飨之以三献之礼无介无乐皆端其醻币朱锦防四马其庆也天子儗焉太子与庶子其冠皆自为主其礼与士同飨宾也皆同【注公符公冠也四当为三元当为衮字之误】
