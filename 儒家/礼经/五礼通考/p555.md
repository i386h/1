<!-- { "loadSidebar": true } -->
　　前享三日刺史【县则县令下仿此】散斋于别寝二日致斋于防事一日亚献以下应享之官散斋二日各于正寝致斋一日于享所【上佐为亚献博士为终献若刺史上佐有故并以次差摄博士有故取参军以上摄县丞为亚献及簿尉通为终献县令有故并以次差充当县阙则差比县及州官替充】其日助教及诸学生皆清斋于学馆一宿前享二日本司扫除内外又为塪于院内堂之壬地方深取足容物南出阶本司设刺史以下次于门外随地之宜前享一日晡后本司帅其属守门本司设三献位于东阶东南毎等异位俱西靣设掌事位于三献东南西靣北上设望位于堂上之东北当塪西向设助教位【县学官位下仿此】于西阶西南掌事学生位于助教之后俱东靣北上设赞唱者位于三献西南西靣北上又设赞唱位于瘗塪东北南向东上设三献门外位于道东每等异位俱西靣掌事位于终献之后北上祭器之数与祭社同掌事者以罇坫升设于堂上前楹间北向先圣之罇在西先师之罇在东俱西上皆加勺羃先圣爵一配座爵四各置于坫设币篚于罇所设洗直东荣南北以堂深罍水在洗东加勺羃篚在洗西南肆实爵三巾二于篚加羃执罇罍洗篚者各位于罇罍洗之后享日未明烹牲于厨夙兴掌馔者实祭器【其实与祭社同】本司帅掌事者设先圣神座于堂上西楹间东向设先师神座于先圣神座东北南向席皆以莞质明诸享官各服祭服助教儒服学生青衿服本司帅掌事者入实罇罍及币【每座罇二一实酒为上一实醴齐次之礼神之币用帛各长丈八尺】祝版各置于坫赞唱者先入就位祝二人与执罇罍篚者入立于庭重行北靣西上立定赞唱者再拜祝以下皆再拜执罇罍篚者各就位祝升自东阶行扫除讫降自东阶各还斋所刺史将至赞礼者引享官以下俱就门外位助教学生并入就门内位刺史至参军事引之次【县令赞礼者引下仿此】赞唱者先入就位祝入升自东阶各立于罇后刺史停于次少顷服祭服出次参军事引刺史入就位西向立参军事退位立于左赞礼者引享官以下次入就位【凡导引者每曲一逡廵】立定赞唱者曰再拜刺史以下皆再拜参军事少进刺史之左北靣白请行事退复位祝俱跪取币于篚兴各立于罇所【凡取物者皆跪伏取以兴奠则奠讫俛伏而后兴】本司帅执馔者奉馔陈于门外参军事引刺史升自东阶进先圣神座前西向立祝以币北向授刺史受币参军事引刺史进西向跪奠于先圣神座前兴少退西向再拜讫参军事引刺史当先师神座前北向立又祝以币西向授刺史受币参军事引刺史进北向跪奠于先师神座前兴少退北向再拜参军引刺史降复位本司引馔入升自东阶祝迎引于阶上各设于神座前【笾豆葢羃先彻乃升簠簋既奠却其葢于下笾居右豆居左簠簋居其间羊豕二俎横而重于右腊特陈于右】设讫本司与执馔者降出祝还罇所参军事引刺史诣罍洗执罍者酌水执洗者跪取盘兴承水刺史盥手执篚者跪取巾于篚兴进刺史帨手讫执篚者受巾跪奠于篚遂取爵兴以进刺史受爵执罍者酌水刺史洗爵执篚者又跪取巾于篚兴进刺史拭爵讫受巾跪奠于篚奉槃者跪奠盘兴参军事引刺史升自东阶诣先圣酒罇所执罇者举羃刺史酌醴齐参军事引刺史诣先圣神座前西向跪奠爵兴少退西向立祝持版进于神座之右北靣跪读祝文曰维某年岁次月朔日子刺史【县令下仿此】具官姓名敢昭告于先圣孔宣父惟夫子固天攸纵诞降生知经纬礼乐阐扬文教余烈遗风千载是仰俾兹来学依仁游艺谨以制币牲齐粢盛庶品祗奉旧章式陈明荐以先师顔子配尚飨祝兴刺史再拜祝进跪奠版于神座兴还罇所刺史拜讫参军事引刺史诣先师酒罇所取爵于坫执罇者举羃刺史酌醴齐参军事引刺史诣先师神座前北向跪奠爵兴少退北向立持祝版进于神座之左西向跪读祝文曰敢昭告于先师顔子爰以仲春【仲秋】率遵故实敬修释奠于先师顔子惟子庶几具体徳冠四科服道圣门实臻壸奥谨以制币牲齐粢盛庶品式陈明荐从祀配神尚飨祝兴刺史再拜讫参军事引祝进跪奠版于神座兴还罇所刺史拜讫参军事引刺史诣东序西向立祝各以爵酌福酒合置一爵一太祝持一爵进刺史之左北靣立刺史再拜受爵跪祭酒啐酒奠爵俛伏兴祝各帅执馔者进爼跪减先师神座前胙肉【各取前脚第二骨】共置一爼上又以笾取稷黍饭共置一笾祝兴先以饭进刺史受以授执馔者刺史跪取爵遂饮卒爵祝进受爵复于坫刺史兴再拜参军事引刺史降复位初刺史献将毕赞礼者引亚献诣罍洗盥手洗爵升献饮福如刺史之仪【唯不读祝文亦不受胙】讫降复位亚献毕赞礼者引终献诣罍洗盥洗升献如亚献之仪讫复位【自此下至燔祝版如祭社仪唯祝取币降西阶为异】
　　旧唐书礼仪志二十六年正月勅诸州乡贡见讫令引就国子监谒先师学官为之开讲质问疑义有司设食文崇文两舘学生及监内得举人亦听预焉其日祀先圣已下如释奠之礼青宫五品以下及朝集使就监观礼遂为常式
　　二十七年制曰我王化在乎儒术孰能发挥此道启廸含灵则生人以来未有如夫子者也所谓自天攸纵将圣多能徳配乾坤身揭日月故能立天下之大本成天下之大经美政教移风俗君君臣臣父父子子人到于今受其赐不其猗欤于戏楚王莫封鲁公不用俾夫大圣才列陪臣栖迟旅人国可知矣年祀寖逺光灵益彰虽代有褒称而未为崇峻不副于实人其谓何朕以薄徳祗应宝命思阐文明光被华夏时则异于今古情每重于师资既行其教合旌厥徳爰申盛礼载表徽猷夫子既称先圣可追諡为文宣王宜令三公持节册命应縁册及祭所司速择日并撰仪注进其文宣陵并旧宅立庙量加人洒扫用展诚敬其后嗣可为文宣公至如辨方正位着自礼经茍非得所何以示则昔縁周公南靣夫子西坐今位既有殊坐岂宜依旧宜补其坠典永作成式自今已后两京国子监夫子皆南靣坐十哲等东西列侍天下诸州亦准此且门人三千皆称十哲包夫众美实越等夷畅元圣之风规发人伦之耳目并宜褒赠以宠贤明顔子既云亚圣须优其秩可赠兖公闵子骞可赠费侯冉伯牛可赠郓侯冉仲弓可赠薛侯冉子有可赠徐侯仲子路可赠卫侯宰子我可赠齐侯端木子贡可赠黎侯言子游可赠吴侯卜子夏可赠魏侯又孔子格言参也称鲁虽居七十之数不载四科之目顷虽异于十哲终或殊于等伦久稽先防俾循旧位庶乎礼得其序人焉式瞻宗洙泗之丕烈重胶庠之雅范又赠曾参颛孙师等六十七人皆为伯于是正宣父坐于南靣内出王者衮冕之服以衣之遣尚书左丞相裴耀卿就国子庙册赠文宣王册毕所司奠祭亦如释奠之仪公卿以下预观礼又遣太子少保崔琳就东都庙以行册礼自是始用宫悬之乐春秋二仲上丁令三公摄行事
　　唐书礼乐志开元二十七年诏夫子既称先圣可諡曰文宣王遣三公持节册命以其嗣为文宣公任州长史代代勿絶先时孔庙以周公南靣而夫子坐西墉下贞观中废周公祭而夫子位未改至是二京国子监天下州县夫子始皆南向以顔渊配赠诸弟子爵公侯子渊兖公子骞费侯伯牛郓侯仲弓薛侯子有徐侯子路卫侯子我齐侯子贡黎侯子游吴侯子夏魏侯又赠曾参以降六十七人参成伯颛孙师陈伯澹台灭明江伯宓子贱单伯原宪原伯公冶长莒伯南宫适郯伯公晳哀郳伯曾防宿伯顔路杞伯商瞿蒙伯高柴共伯漆雕开滕伯公伯寮任伯司马牛向伯樊迟樊伯有若卞伯公西赤邵伯巫马期鄫伯梁鳣梁伯顔辛萧伯冉儒郜伯曹防丰伯伯防邹伯公孙龙黄伯冉季产东平伯秦子南少梁伯漆雕敛武城伯顔子骄琅琊伯漆雕徒父须句伯壤驷赤北征伯商泽睢阳伯石作蜀郈邑伯任不齐任城伯公夏首亢父伯公良孺东牟伯后处营丘伯秦开彭衙伯奚容蒧下邳伯公肩定新田伯顔襄临沂伯鄡单铜鞮伯句井疆淇伯罕父黑乘丘伯秦商上洛伯申党召陵伯公祖子之期思伯荣子旗雩娄伯县城钜野伯左人郢临淄伯燕伋渔阳伯郑子徒荥阳伯秦非汧阳伯施常乘氏伯顔哙朱虚伯歩叔乘淳于伯顔之仆东武伯原亢籍莱芜伯乐欬昌平伯亷洁莒父伯顔何开阳伯叔仲防瑕丘伯狄黑临济伯邽巽平陆伯孔忠汶阳伯公西与如重丘伯公西蒧祝阿伯于是二京之祭牲太牢乐宫悬舞六佾矣州县之牲以少牢而无乐
　　文献通考又勅两京及兖州旧宅庙像宜改服衮冕其诸州及县庙宇既小但移南靣不须改衣服马氏端临曰孔子弟子姓名之可考者史记家语所载并十哲共七十七人内公伯寮秦商鄡单家语不载而别有琴牢陈亢县亶三人唐赠典见礼乐志及唐会要所载并七十七人独杜氏通典所载则除十哲外自计七十三人系增入蘧瑗林放陈亢申枨琴牢琴张六人若以为七十二贤在十哲之外则史记家语所载少五人通典所载多一人然太史公作仲尼弟子传序言孔子之所严事于周则老子于卫蘧伯玉于齐晏平仲于楚老莱子于郑子产于鲁孟公绰数称臧文仲柳下惠铜鞮伯华介山子然孔子皆后之不并世又史称孔子适卫主蘧伯玉及反鲁伯玉使人至孔子礼其使而称以夫子则尊之者如此然则瑗虽贤葢非门弟子之列也
　　姚氏燧曰杜预春秋传叙曰子路欲使门人为臣孔子以为欺天而云仲尼素王丘明素臣又非通论也斯言为获圣人之心而后世王之尧舜二帝也宰我以夫子逺贤于尧舜何王之不可居然后世天子之子有功之臣皆曰王以孔子之圣卒下比爵于其臣子诚不知其可也
　　邱氏濬曰此孔子封王弟子封公侯之始夫自汉平帝追諡孔子为宣尼公后世因谓孔子为宣父又谓为宣尼至是又加文与宣为諡然文之为言諡法有所谓经纬天地者也孔子亦曰文王既没文不在兹乎以是谥之固亦几矣若夫宣之为宣諡法之美者不过圣善周闻而已岂足以尽吾圣人之大徳哉况唐未加圣人是諡之前而北齐高洋李元忠南齐萧子良隋长孙贤之数人者固先有此谥矣天生圣人为万世道徳之宗主称天以诔之犹恐未足以称其徳彼区区荒诞之称污下之见何足以为吾圣人之轻重哉
　　中春中秋释奠于文宣王武成王皆以上丁上戊国学以祭酒司业博士三献乐以轩县前享一日奉礼郎设三献位于东门之内道北执事位于道南皆西向北上学官舘官位于悬东当执事西南西向学生位于舘官之后皆重行北上观者位于南门之内道之左右重行北靣相对为首设三献门外位于东门之外道南执事位于其后每等异位北向西上舘官学官位于三献东南北向西上设先圣神座于庙室内西楹间东向先师于先圣东北南向其余弟子及二十一贤以次东陈南向西上其余皆如常祀
　　开元二十八年诏春秋二仲上丁以三公摄事若会大祀则用仲丁州县之祭上丁
