<!-- { "loadSidebar": true } -->
　　明史礼志上尊号徽号仪　天子登极奉母后或母妃为皇太后则上尊号其后或以庆典推崇皇太后则加二字或四字为徽号上徽号致词而上尊号则止进册宝上尊号自洪熙元年六月宣宗登极尊皇太后始其仪先期遣官祭告天地宗庙社稷帝亲告太宗皇帝大行皇帝几筵是日鸣钟鼓百官具朝服前一日内侍官于奉天门设册宝防舆香亭教坊司设中和韶乐及大乐设而不作清晨内官设皇太后宝座于宫中陈仪仗于丹陛及丹墀设册宝案香案于宝座前设皇帝拜位于丹陛上正中亲王拜位于丹墀内女乐设而不作皇帝具冕服御奉天门册宝官以册宝置防舆中内侍举舆皇帝随舆降阶陞辂百官于金水桥南北向立舆至皆跪过兴随至思善门外桥南北向立皇帝至思善门内降辂皇太后陞座兴至丹陛上皇帝由左门入至陛右北向立亲王具冕服各就位奏四拜皇帝及亲王以下皆四拜毕奉册宝官以册宝由殿中门入立于左皇帝由殿左门入至拜位跪亲王百官皆跪奏搢圭奏进册奏册官以册跪进于皇帝右皇帝受册献讫以授执事官执事官跪受置案左奏进宝奉宝官以宝跪进于皇帝右皇帝受宝献讫以授执事官执事官跪受置案右奏出圭奏宣册执事官跪宣读皇帝俯伏兴由左门出至拜位奏四拜传唱百官同四拜礼毕驾兴是日皇帝奉皇太后祗谒奉先殿及太宗皇帝大行皇帝几筵行谒谢礼礼毕皇太后还宫服燕居冠陞座皇帝率皇后皇妃亲王公主及六尚等女官行庆贺礼翌日外命妇四品以上行进表笺礼宣德以后仪同英宗初年二月上太皇太后尊号仪同天顺八年二月增命妇致词云某夫人妾某等恭惟皇太后陛下尊居慈极永膺福夀太皇太后同治十八年上两宫尊号改皇太后致词云尊处慈闱茂隆福夀嘉靖元年二月上昭圣皇太后皇嫂庄肃皇后夀安皇太后兴献后尊号以四宫行礼过劳分为二日又以武宗服制未满庄肃免朝贺命妇贺三宫亦分日昭圣致词云功德并隆永膺福夀兴献同夀安云尊居慈极永膺福夀上徽号自天顺二年正月奉皇太后始致词云嗣皇帝臣伏惟皇太后陛下功德兼隆显崇徽号永膺福夀率土同欢命妇进表庆贺致词曰某夫人妾某氏等恭惟皇太后陛下德同坤厚允协徽称夀福无疆舆情欢戴余如常仪后上徽号及加上徽号仿此成化二十三年礼部具仪上未及皇太子妃礼特命增之
　　右上皇太后太皇太后尊号
　　徽号礼

　　五礼通考卷一百四十二
<经部,礼类,通礼之属,五礼通考>
　　钦定四库全书
　　五礼通考卷一百四十三
　　刑部尚书秦蕙田撰
　　嘉礼十六
　　饮食礼
　　蕙田案周礼大宗伯以嘉礼亲万民以饮食之礼亲宗族兄弟大云上治祖祢尊尊也下治子孙亲亲也旁治昆弟合族以食序以昭穆别之以礼义人道竭矣小记曰亲亲以三爲五以五爲九上杀下杀旁杀而亲毕矣坊记曰君子因睦以合族呜呼此尧之所以克明峻德以亲九族九族既睦平章百姓者也周之盛也内睦九族外尊事黄耈则有常棣行苇之诗及其衰也葛藟頍弁角弓杕杜刺焉先王之于宗族兄弟也亲睦之因而燕乐之故有族燕之礼有族饫之礼文王世子若公与族燕则异姓爲宾膳宰为主人公与父兄齿族食世降一等周语王公立饫则有房烝亲戚燕飨则有肴烝饫以显物宴以合好夫曰燕曰饫皆所谓饮食之礼也陈氏礼书云古者合族之礼方其平居无事则有燕以申好及其有大疑谋则有饫以图事燕则脱屦升堂坐而不立其牲体折节而肴烝所以致爱饫不脱屦升堂立而不坐其牲半解而房烝所以致严致爱致严其礼盛矣然燕之礼又有二有时燕有因祭而燕诗常棣傧尔笾豆饮酒之饫兄弟既具和乐且孺湛露厌厌夜饮在宗载考周语时燕不此时燕也诗楚茨诸父兄弟备言燕私既醉既饱小大稽首行苇戚戚兄弟莫逺具迩曾孙维主酒醴维醹坊记因其酒肉聚以宗族此因祭而燕也礼书云其礼之祥虽不可考要之服皮弁服即于路寝宰夫为主异姓为宾王与族人燕于堂后率内宗之属燕于房其物肴烝所以合好也其食世降一等所以辨亲疎也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相视羞庶羞以尽爱爵乐无算以尽欢其大率与诸侯燕礼不异盖先王之礼以孝弟治天下而孝弟莫始于亲亲亲亲之心无所不至则饮食之礼隆焉且不特天子诸侯而已仪礼特牲祝告利成彻庶羞设于西序下郑康成注引书传曰宗室有事族人皆侍终日大宗已侍于宾奠然后燕私燕私者何也祭巳而与族人饮此彻庶羞置西序下者爲将以燕饮与书传云不醉而出是不亲也醉而不出是媟宗也出而不止是不忠也亲而甚敬忠而不倦若是则兄弟之道备故曰君子笃于亲则民兴于仁此物此志也夫大宗伯叙爲嘉礼第一通典通解通考皆莫详今从周礼之次序于昏冠之上而九族三族锡姓命氏天子睦族宗子收族立后之法以类附焉观于此者孝弟之心可以油然而生矣
　　观承案仪礼有公食大夫礼有乡饮酒礼有燕礼乡饮酒与燕其牲皆狗然骨体致敬庶馐尽爱亦可云食而曰饮者有举有荐荐为举设故曰饮也公食大夫其牲则牢其仪则具馔于东房而无尊虽酒亦实于觯加于丰而宾引奠于荐右而不饮其后有卒食之文而无卒爵之文故曰食礼食与饮之分各有其具者如此至王之食礼九举公侯之食礼七举王燕饮酒膳夫为献主公侯燕饮酒宰夫为献主是其等威之辨也而周礼酒人共宾客之礼酒饮酒而奉之注曰礼酒燕飨之酒饮酒食之酒曲礼之酒浆处右即食酒所谓酳也又酒正有三酒四饮之辨三酒事酒昔酒以饮清酒以祭四饮清医浆酏皆以共食清即醴也凡醴啐而不饮故冠昏飨食之礼皆设醴而不酧酢间有酢者亦啐之而已此更饮与食所分之明证也夫飨礼郑氏以爲无正文然体荐殽烝立以卒事其文具在由是推之则族饫之礼其即飨礼乎族食其即食礼乎族燕之有宾主固即燕礼而又曰族饮者亦即宾主以为言曰族燕不即宾主以爲言曰族饮非二礼也若公与族之私饮酒是固有私饮时或即诗与书传所言燕私谓燕即族燕而以私为厚解如君之私于寡君人人以为孟尝私已者似燕与私爲一事尚觉未安何也燕不可混于私也周礼膳夫凡王之稍事设荐脯注云稍事是小事与臣饮酒大事则有燕飨也故止设荐脯若此则王与族人图大事设族饫其小事则私饮酒是在外臣有稍事之饮而在宗族即谓之私饮酒然则礼于异姓有飨有食有燕饮有稍事之饮而在同姓则有族饫族食族燕饮以及私饮酒之仪相配以成文于以见王道公私之无间礼文虽缺义可互叅因此通彼歴歴皆可遍观而尽识也
　　周礼大宗伯以饮食之礼亲宗族兄弟【注亲者使之相亲人君有食宗族饮酒之礼所以亲之也文王世子曰族食世降一等大传曰系之以姓而弗别缀之以食而弗殊百世而昏姻不通者周道然也　疏此经云饮食亦尊卑通有下文别有飨燕则经云饮者非飨燕是私饮酒法其食可以通燕食俱有以其下不别云食故也注引文王世子据人君法引大传据大夫士法则万民亦有此饮食之礼也】
　　蕙田案注分饮食解虽细私饮酒谓在路寝不在庭即所谓族燕族饫是也与下飨燕自有别
　　礼记大传上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣【注治犹正也缪读为穆　疏旁治昆弟之时合防族人以食之礼】
　　【陈氏祥道曰饮食者人情之合欢者也观文王燕兄弟而棠棣之羙作幽王不能宴乐同姓而頍弁之刺兴则合族以食礼之大者也君与族人燕则膳宰为主人又曰族食世降一等诗曰厌厌夜饮在宗载考国语曰亲戚享燕有殽烝又曰嵗饫不倦时宴不则族食之礼合之以时等之以世掌之以膳夫其荐也以殽烝其饮也或以夜不特如此而已序以昭穆别以礼义则尊者安于为尊卑者安于为卑然后孝慈友恭油然生于其间人道不竭于此矣乎盖合族以食恩也昭穆礼义所以节恩者也无恩则离恩而无节之则乱先王之于宗族使不至于离且乱无他尽人道以治之而已】
　　【汪氏克寛曰合族以食使之有所同而尊卑之礼一序以昭穆使之有所异而亲疎之义明如此则皆有礼义之别而人之道尽于此矣】
　　同姓从宗合族属异姓主名治际防【注合谓合之宗子之家序昭穆也异姓谓来嫁者也主于母与妇之名耳际防昏姻交接之会也　疏同姓从宗者同姓父族也从宗谓从大小宗也合族属者谓合聚族人亲疎使昭爲一行穆爲一行同时食故曰合族属也】
　　系之以姓而弗别缀之以食而弗殊【疏缀之以食而弗殊者连缀族人以合食之礼而不殊异也】
　　【陈氏祥道曰以饮食之礼亲宗族兄弟所谓缀之以食也】
　　君有合族之道族人不得以其戚戚君位也【疏合族者言设族食燕饮有防合族人之道】
　　【陈氏祥道曰君之于族人主乎爱族人之于君主乎敬故有合族之道所以明其亲亲之恩不得以其戚戚君所以明其尊尊之义不能亲睦九族燕乐同姓与夫恃亲而不恭者岂知此哉】
　　【吕氏祖谦曰君有合族之道如诗所谓饮食燕乐同姓是也】
　　右饮食通义
　　文王世子若公与族燕则异姓爲宾膳宰爲主人公与父兄齿族食世降一等【注异姓爲宾谓同宗无相宾客之道膳宰爲主人君尊不献酒也与父兄齿亲亲也族食世降一等亲者稠疎者稀疏明公与族人燕食之礼燕饮必立宾以行礼异姓为宾必对主人君尊不宜敌宾故使供膳之宰以爲主人使得抗礼酬酢也公既不爲主族人又不爲宾故与族人相齿见亲亲也族食谓与族人燕食也族人既有亲疎燕食亦随世降杀假令本是齐衰一年四防食若大功则一年三防食小功则一年二防食缌麻则一年一防食是世降一等也】
　　观承案族食世降一等则至缌麻其降已穷缀食之属疎同姓也不在此列明矣月令大合吹注云与族人大饮作乐于大寝以缀恩疏引缀食以释缀恩之义似即指此爲缀食之时而其释族人也又曰三族依然世降一等之族未及同姓又云食常无乐明此爲饮礼而非食礼也明堂礼季冬命国爲酒以合族亦然大率礼之言族皆九族不及同姓诗传之言宴乐同姓多与族混不可为典要惟大传言同姓与族之分最明其曰同姓从宗合族属注云合之宗子之家序昭穆也其释合也曰同食盖先生虑恩之殚于逺也命以百世不迁之宗则同姓之属即有百世相宗之谊从宗合族即所谓缀食弗殊也意自相承似不必别爲附防
　　公与族燕则以齿而孝弟之道逹矣其族食世降一等亲亲之杀也【注与族燕则以齿以至尊不自异于亲之列杀差也　疏公所以降己尊而与族人燕防爲列是欲使孝弟之道通逹于下也民有亲属者岂得相背弃哉每世而降一等是亲亲之杀陈氏澔曰族人虽众其初一人之身也岂可以宾客之道外之故以异姓爲宾而使膳宰为主与之抗礼酬酢君尊而宾不敢敌也君虽尊而与父兄列位序尊卑之齿者笃亲亲之道也族食与族人燕食也世降一等谓族人既有亲疎则燕食亦随世降杀也】
　　【方氏慤曰凡燕之礼必立宾以备酬酢之仪然主人者尊宾既谓之宾则尊之而已非亲之也亲莫亲于同姓则凡于同姓固无宾之之礼也故燕族之宾不以同姓而以异姓为之也】
