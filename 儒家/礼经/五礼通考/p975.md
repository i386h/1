<!-- { "loadSidebar": true } -->
　　胡氏渭曰尔雅河西曰雍州注云自西河至黒水疏引李廵云兼得梁州之地周礼正西曰雍州疏云周之雍豫于禹贡兼梁州之地案梁并于雍说本汉志然雍州西北二边世有戎翟之患自夏桀时畎夷入居邠岐之间成汤既兴伐而攘之及殷室中衰诸夷皆叛至于武丁征西戎鬼方三年乃克故其诗曰昔有成汤自彼氐羗莫敢不来享莫敢不来王言武丁能继汤之烈也及武乙暴虐犬戎冦边周古公逾梁山而避于岐下及太丁之时季歴伐燕京之戎戎人大败周师文王为西伯西有昆夷之患北有玁狁之难遂攘戎翟而戍之莫不宾服厉王无道戎狄宼掠乃入犬丘杀秦仲之族宣王承厉王之后玁狁孔炽整居焦获侵镐及方至于泾阳雍州之域为戎翟所侵陵如此则其疆埸未必能悉如禹贡梁州之山水无一入职方者故杜氏言梁州当夏殷之间为蛮夷之国盖即牧誓所称庸蜀卢彭等是也雍之并梁亦虚名耳今据周礼言之正东曰青州其南则有其北则有幽而西则不然目雍州以正西其西北西南两隅皆缺焉然则梁地为羁縻之国固不待言而雍之西境如西倾积石猪野流沙三危黒水之区皆没于戎翟禹贡之旧迹不可复问矣尔雅目雝州以河西则华山以南不在界中可知其西北亦当亏损殷周之雍实小于禹贡或因并梁之说而反以为大此耳食之学未可与道古也　殷有徐而无青营即青也周有青而无徐青即徐也青徐二州迭为有无独梁则二代皆无之其故何也余按武王伐纣誓于牧野诸侯防师者称之曰友邦君而庸蜀羗髳微卢彭濮八国则称之曰人不以诸侯待之传曰八国皆蛮夷戎狄属文王者正义曰此皆西南夷也通典曰梁州当夏殷之间为蛮夷之国所谓巴賨彭濮之人由是观之殷周之世梁地大半变于夷故此州遂废先儒多言梁并于雍唯贾公彦云雍豫皆兼梁地而林少颖又云江汉发源梁州而职方为荆州川则荆亦兼梁地此言尤为精彩盖殷周之荆豫皆以汉水为界梁州之地自嶓以东分属荆而嶓以西则雍兼之其地皆为蛮夷虽并于雍而禹贡梁州之山川无一入职方者大抵如唐宋之羁縻州元明以来之土司简其政令寛其赋敛以柔扰之使为不侵不叛之臣而已建州设牧非其所宜故终殷周之世梁州不复置也
　　其泽薮曰蒲【注蒲在汧　疏案地理志吴岳山在汧县西有蒲之薮汧水出焉西北入渭】
　　【易氏祓曰蒲汉志扶风汧县北有蒲谷乡中谷雍州薮也今属陇州汧源县】
　　其川泾汭【注泾出泾阳汭在幽地诗大雅公刘篇汭鞫之即】
　　【蔡氏沈曰泾水地志出安定郡泾阳县西今原州百泉县岍头山也东南至冯翊阳陵县入渭今髙陵县也汭水地志作芮扶风汧县蒲薮芮水出其西北东入泾今陇州汧源县蒲薮有汭水焉易氏祓曰泾水汉志安定郡泾阳县开头山在其西泾水所出唐以泾阳县为平凉属原州今属渭州又东南流至泾州临泾保定二县又东南至邠州之宜禄新平永夀三县又东北流至京兆府之醴泉高陵云阳三县以入渭汭水者非禹贡所谓芮也禹贡言芮渭水之北此汭则雍州之川名汉志出右扶风汧县之西北东流入泾此正公刘居豳之地诗所谓芮鞫之即也徐广曰古豳城在邠州东北二十九里三水县界唐志泾州临泾县有汭水西自陇州华亭县流入一名宜禄川泾陇二州在邠州之西则非即邠州之汭然要皆雍州之川也】
　　钦定义疏泾水出陜西平凉府平凉县西南笄头山亦名崆峒山东至西安府髙陵县西南入渭汭水出平凉府华亭县有二源北源出湫头山之朝那湫南源出齐山至县东与北河合又东至泾州西北入泾
　　其浸渭洛【注洛出怀德　疏洛即诗瞻彼洛矣之洛与禹贡导洛自熊耳者别】
　　【蔡氏沈曰渭水地志出陇西郡首阳县西南今渭州渭源县鸟防山西北南谷山也东至京兆船司空县入河今华州华隂县也】
　　【易氏祓曰渭水汉志出陇西郡首阳县西南之鸟防同穴山唐省首阳入渭源今置渭源堡属熈州渭水有三源正东防南流至州之襄武县又东流至巩川之陇西县又东流至秦州上邽县又东流至陇州南田县今省入吴山又东流至凤翔府岐山县又东流至京兆府万年县又东流至华州华隂县东北入于河谓之渭口禹贡所谓汭是也洛水别是雍州一浸非禹贡导洛自熊耳之洛】
　　钦定义疏康成注洛出懐德本汉志其实北地郡之归德县乃洛水上源汉志所谓洛水出北蛮夷中入河是也汉志于归德但曰洛水于怀德曰雍州浸原是一水归德其源懐德其委耳入河即谓入渭也关中诸水自西而东者莫大于渭自南而北者莫大于洛易氏因郑注而疑出庆州洛源者之别为一水非也汉归德县唐宋之洛源县其下流曰洛川县曰洛交县皆因此水得名洛源今合水县也
　　东北曰幽州
　　【易氏祓曰舜十二州本有幽州水土既平因冀为帝都省幽入冀殷人南都河南之亳复舜幽州之名周人又以幽州兼殷之营州实禹贡青州隔海东北之境故曰东北】
　　其山镇曰医无闾【注医无闾在辽东】
　　易氏祓曰医无闾汉志在辽东郡无虑县【无虑即医无闾在今锦州府广寜县北】
　　其泽薮曰貕养【注貕养在长广杜子春读貕为奚　疏长广县名地理志长广属徐州琅邪郡有莱山周时幽州南侵徐州之地也】
　　【易氏祓曰貕养汉志在琅邪郡长广县西幽州薮唐莱州昌阳本汉县属东莱郡今为莱阳县貕养泽在县东北四十里盖泽介乎东莱琅邪两郡之间】
　　其川河泲
　　【易氏祓曰经于兖州言其川河泲盖兖州北距河而南据泲禹贡言济河惟兖州则为兖州之川宜也幽州逺在东北于河泲何与盖幽州虽跨有辽水为东北而实西南越海兼有青州之东北境所以琅邪郡之貕养泽泰山郡之淄水千乘郡之时水皆幽州之域光武十三年以辽东属青州二十四年还属幽州是幽州实可以有青州王璜张揖云九河陷海中是九河未陷之前凡登莱海防及滨沧二州之东境皆在幽州之地与兖州东西分界故其州同列河泲】
　　其浸菑时【注菑出莱芜时出般阳】
　　蔡氏沈曰淄水地志云出泰山郡莱芜县原山今淄州淄川县【淄州县今属济南府】东南七十里原山也东至慱昌县入济今青州夀光县也
　　【黄氏度曰淄水出淄州淄川县原山北至兴县入济时水在临淄县齐城西平地出泉南北至二十五里亦谓之源水东北至千乘县入淄】
　　【易氏祓曰淄水汉志出泰山郡莱芜县原山至昌入泲幽州浸攷舆地记则袭庆府莱芜县有原山淄水所出其地即汉之泰山郡东北流入淄川县汉莱芜故城在其东北过临淄县东又东北入于海与汉志入泲不同者盖入泲乃禹迹之旧自泲之上流既涸故淄水入海时水在今青州临淄县本汉千乘郡之地汉志千乗郡昌县有时水东北至钜定县入马车渎幽州浸】
　　钦定义疏淄水出青州府益都县西南顔神镇东南二十五里岳阳山即原山也其山接济南府章邱淄川泰安府莱芜三县淄水出于山之东谷东北流至青州府夀光县北由清水泊入海时出般阳汉地理志济南郡般阳县不言时水出而千乘郡慱昌县言时水东北至钜定入马车渎志言其委耳今山东通志时水即乌河出青州府临淄县西南槐树村北流受澅水系水迳新城县之索镇口东南入慱兴县界下注麻大泊
　　河内曰冀州
　　【易氏祓曰舜时十有二州有幽有并有冀水土既平之后以冀为帝都省幽并入焉以余州凖之则知禹贡冀州东西南三面距河而北境则越乎常山今之燕灵营平诸州皆其地也殷人以冀州北境复舜之幽州而东西南皆禹迹之旧盖东河之西西河之东南河之北也故曰两河间周人又分冀而复舜之并州故曰河内而已】
　　其山镇曰霍山【注霍山在彘　疏厉王流于彘后为县名汉改为永安县】
　　【易氏祓曰霍山汉志霍太山在河东郡彘县东唐及今晋州霍邑本汉彘县霍山一名太岳在县东三十里】
　　钦定义疏霍山一名霍太山亦名太岳今为中镇在山西平阳府霍州东三十里山周二百余里南接岳阳赵城二县北接灵石县东接沁源县界
　　其泽薮曰杨纡【注杨纡所在未闻】
　　其川漳其浸汾潞【注汾出汾阳潞出归徳疏汾阳归德县名】
　　【蔡氏沈曰汾水出于太原经于太岳东入于河】
　　【易氏祓曰汾水汉志出太原郡汾阳县北山西南至汾隂入河冀州浸攷唐岚州静乐县今属泽州即汉汾阳县之地汾水东南流入太原府之交城阳曲太原清源文水五县又东南流至汾州之温城介休灵石汾西四县又东南流入晋州之霍邑赵城洪洞临汾四县又东南流至绛州之正平积山龙平三县又南流至河中府之寳鼎县北入于河唐潞州潞城县本汉潞县属上党郡漳水一名潞水在县北阚骃曰潞水在县北为冀州浸即漳也盖周以浊漳为潞清漳为漳】
　　【黄氏度曰郑注潞水出归德今庆州华池县无潞水杜佑曰潞出宻云郡宻云县宻云今檀州水经鲍邱水从塞外来经宻云戍过幽州潞县西郦道元曰鲍邱水入潞通得潞称俗称东潞此殆杜佑所谓宻云之潞也是在幽界非冀浸矣郦道元谓他川无可为浸者巨浪长湍惟漳水耳又案今潞城县为春秋赤狄潞子婴儿之国是则潞之得名已久漳水至潞为浸可以灌溉或以是也】
　　钦定义疏潞水有二其一即浊漳乃一水而二名阚骃谓潞水即漳水今潞安府潞城县因水得名者也其一自塞外经宻云至天津入海者即今京东之北运河名为白河亦曰潞河杜佑通典所指也诸儒皆以浊漳当之则一水而既谓之川复谓之浸岂其流者谓之川而潴者谓之浸与又汉时两归德县一属汝南一属北地皆与河内冀州无渉汉志于北地郡归德县言洛水出非潞水也以康成之精博寜当以洛水为潞水平顔师古注汉书亦依郑说不可晓也北地归德今庆阳府东北雍州之域岂可以言冀州邪易氏黄氏以浊漳为潞正在冀州之地但川与浸同是一水可疑耳
　　正北曰并州
　　【易氏祓曰舜时有并州禹贡以并入冀殷因之周复分冀立并州以天下之势言之冀州在河西之东雍州在河西之西而并州之北故曰正北】
　　其山镇曰恒山【注恒山在上曲阳】
　　【昜氏祓曰恒山一名常山汉志恒山郡上曲阳县恒山北谷在西北并州山按唐定州恒阳县有北岳今改州为中山府县为曲阳即汉之旧也】
　　蕙田案恒山详见前
　　其泽薮曰昭余祁【注昭余祁在邬】
　　【黄氏度曰昭余祁在汾州介休县水经注汾水于大陵县左迤为邬泽地理志太原郡邬县九泽在北是为昭余祁并州薮也吕氏春秋谓之大昭又侯甲水迳大谷谓之大谷水经祁县故城南自县连延西接邬泽是谓祁薮乐史寰宇记昭余祁俗名邬城泊祁属太原汉故县也昭余祁在今山西太原府祁县东七里】
　　其川虖池呕夷【注虖池出卤城呕夷祁夷与出平舒】
