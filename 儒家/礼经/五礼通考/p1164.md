<!-- { "loadSidebar": true } -->
　　明史兵志穆宗従给事中呉时来请命戚继光练兵蓟门蓟兵精整者数十年继光着练兵实纪以训士一曰练伍首骑次步次车次辎重先选伍次较艺总之以合营二曰练胆气使明作止进退及上下统属相友相助之义三曰练耳使明号令四曰练手足使熟技艺五曰练营阵详布阵起行结营及交锋之正变终之以练将明防典神宗九年上亲大阅一如隆庆中故事
　　蕙田案明之军制变于团营操演教阅此为最重一罢于英宗天顺元年四月至宪宗成化二年四月而复再罢于武宗正徳十六年三月至穆宗隆庆二年而复复之是也然而宪孝以上以团营而盛嘉隆以后以团营而衰孝宗十八年已有工作不得擅役团营军士之诏及观王廷相所陈则占役买闲积弊尤甚矣李梦阳亦言十二团营近日欲遣将北伐拔之不満三万狼狈若此何也官不恤军豪势多占壮丁各营其身老弱出而应防冗食而无补空名而鲜实也明史兵志谓京军积弱由于占役买闲而其弊实始于纨袴之营帅监视之中官后人可不鉴哉
　　右明

　　五礼通考卷二百四十
<经部,礼类,通礼之属,五礼通考>
　　钦定四库全书
　　五礼通考卷二百四十一
　　刑部尚书秦蕙田撰
　　军礼九
　　车战
　　蕙田案古者战阵之事有车有徒而无骑葢井田行则车有所出沟洫修则骑不得用故车战之利战守兼资不贵驰突而务为其不可败然于险阨之地则亦不用车而用人従所宜也井田沟洫废骑兵起而车战不可复矣至于赍器械载衣粮车亦有不可废者古者有兵车有田车有乗车三者其制大约相同详见考工记轮人舆人辀人诸职若车人所为大车羊车柏车则其式与今日之车相似非战车也其用以战亦有卒伍之法已详见前军制门今取其规制职掌并汉以下事论次以备考
　　周礼考工记车有六等之数车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等【注此所谓兵车也轸舆后横木崇高也八尺曰寻倍寻曰常殳长丈二戈殳防矛皆揷车輢輢车傍也郑司农云迆读为猗移従风之移谓着戈于车邪倚也酋发声直谓矛　疏有刃曰戈矛防无刃曰殳殳主击戈矛防主刺】
　　【王氏曰轮六尺有六寸轵崇三尺有三寸加轸与轐之七寸为四尺是轸去地四尺矣故曰车轸四尺谓之一等自轸而上其事之等皆以四尺为差戈柲六尺有六寸则以四尺崇于轸故谓之二等人长八尺则以四尺崇于戈故谓之三等殳长寻有四尺则以四尺崇于人故谓之四等车防常则以四尺崇于殳故谓之五等酋矛常有四尺则以四尺崇于防故谓之六等】
　　【王氏应电曰五兵之用逺则弓矢射之近则矛者句之句之矣然后殳者击之戈矛者刺之司马法曰弓矢围殳矛守戈防助凡用此者皆长以衞短短以救长今此戈殳矛防皆置之车傍不言弓矢则乗车之人佩之】
　　【蔡氏徳晋曰车谓兵车轸舆四旁横木所谓轸方以象地也四尺谓去地四尺也柲柄也建建于车輢也迤邪倚也崇高也戈柄建于舆上本六尺六寸以其邪倚故止四尺高也人长八尺立于舆上是高于戈四尺八尺曰寻寻有四尺丈二尺也比于人又高四尺倍寻曰常丈六尺也又高殳四尺酋长貌矛鎗也常有四尺二丈也又高防四尺自轸至酋矛其崇总以四尺为差此谓前驱车所建不然此车之上不可以建葢】
　　凡察车之道欲其朴属而防至不朴属无以为完久也不防至无以为戚速也轮已崇则人不能登也轮已庳则于马终古登阤也故兵车之轮六尺有六寸【注朴属犹附着坚固貌齐人有名疾为戚者春秋传曰葢以操之为已蹙矣速疾也郑司农云防至谓轮至地者少言其圎甚着地者防耳着地者防则易转也已太也甚也崇高也齐人之言终古犹言常也阤阪也轮庳则难引　疏此云造轮有善恶高下大小之宜】
　　【王氏曰轮过六尺六寸为太高人斯病于难登不及六尺六寸为太卑焉斯病于难引其引之也常作登阪然】
　　陈氏礼书古者服牛乗马引重致逺以利天下则车之作尚矣或曰黄帝作轩冕不可考也车之制象天以为葢象地以为舆象斗以为杠毂象二十八星以为葢弓象日月以为轮辐前载而后戸前轨而后轸旁輢而首以较下轴而衔以轐对人者谓之对车如舟者谓之轴揉而相迎者谓牙辀之曲中谓之前疾轭之上平谓之衡衡之材与舆之下木皆曰任以其力任于此也毂之端与輢之下木皆曰轵以其旁止于此也轸可以名舆可以名车达常可以名部辂前横木可以名辂此又因一材而通名之也其为车也有长毂者有短毂者有杼轮者有侔轮者有反揉者有仄揉者有两轮者有四轮者有有辐者有无辐者有曲辕者有直辕者【辇直辕】有一辕者有两辕者有直舆者有曲舆者【钧车曲舆】有广箱者有方箱者有重较者有单较者或驾以马或驾以牛或挽以人或饰以物或饰以漆或朴以素要皆因宜以为之制称事以为之文也然礼有屈伸名有抑故论其任重则虽庶人牛车亦与大夫同称大车论其等威则虽诸侯之正路于王门曰偏驾而已
　　蕙田案周有五路玉路金路象路革路木路王行五路有先后之仪孔安国曰大路玉缀路金先路象次路革木也葢王之行也乗玉路而先之以象路次之以革路木路而金路缀于玉路之后故云缀路也而周礼车仆掌戎路之萃戎路即革路也然则革路即戎车兵车之类矣
　　又案以上兵车之制
　　春官巾车革路龙勒绦缨五就以即戎【注革路鞔之以革而漆之无他饰即戎谓兵事】
　　车仆掌戎路之萃广车之萃阙车之萃革车之萃轻车之萃凡师共革车各以其萃【注萃犹副也】
　　夏官戎仆掌驭戎车【注戎车革路也师出王乗以自将】掌王倅车之政正其服掌凡戎车之仪【注倅副也服谓众乗戎车者之衣服凡戎车众之兵车也书序曰武王戎车三百两】
　　【王氏应电曰戎车之副谓之倅者若众子之倅其嫡以备卒也有时而佐焉田车之副谓之佐者如众臣之佐其君谓之卿佐也常以佐之为事道车之副谓之贰者如世子之贰其父谓之贰储也有故乃摄而代之其义各有所主也掌凡戎车之仪戎以威为主甲胄有不可犯之色则戎车之仪可知矣】
　　驭夫掌驭贰车従车使车分公马而驾治之【注贰车象路之副従车戎路田路之副使车驱逆之车】
　　【王氏应电曰自大驭以至田仆皆王五路之驭者也驭夫则驭贰车従车使车而已贰车五路之副贰也従车公卿大夫従王之车也使车聴王役使之车三者皆公车故分公马而驾治之三等之车既众故其员亦六十人】
　　蕙田案以上掌戎车之官
　　孟子武王之伐殷也革车三百两
　　书序武王戎车三百两
　　诗大雅大明牧野洋洋檀车煌煌驷騵彭彭【传洋洋广也煌煌明也駵马白腹曰騵言上周下殷也　笺言其战地寛广明不用权诈也兵车鲜明马又强则暇且整　疏煌煌言车之鲜故为明也】
　　小雅六月戎车既饬【传饬正也　笺戎车革路之等也其等有五　疏春官巾车掌王之五路革路以即戎故知戎车革路之等也车仆掌戎路之萃广车之萃阙车之萃阙车之萃轻车之萃注云此五者皆兵车所谓五戎是其等五也吉甫所乗兵车亦革路在军所乗与王同但不知备五戎与否郑因事解之不必备五也】
　　元戎十乗以先启行【传元大也夏后氏曰钩车先正也殷曰寅车先疾也周曰元戎先良也】
　　戎车既安如轻如轩【笺戎车之安従后视之如轾従前视之如轩然后适调也朱子集传轾车之覆而前也轩车之却而后也】
　　采芑方叔涖止其车三千师干之试方叔率止乗其四骐四骐翼翼路车有奭簟茀鱼服钩膺鞗革【传方叔卿士也受命为将干扞试用也奭赤貌钩膺樊缨也　笺方叔临视此戎车三千乗其士卒皆有佐师扞敌之用尔率者率此戎车士卒而行也茀之言蔽也车之蔽饰象席文也鱼服矢服也鞗革辔首垂也　疏言钩膺樊缨者以此言钩是金路故引金路之事以説之在膺之饰惟有樊缨故云钩膺樊也巾车注云钩娄颔之钩也金路无锡有钩亦以金为之是钩用金在颔之饰也彼注又曰樊读如鞶带之鞶谓今马大带缨今马鞅金路其樊及缨以五采罽饰之而九成是带鞅在膺故言膺以表之也巾车金路同姓以封今方叔所乗者或方叔为同姓也又下云方叔元老则方叔五官之长是上公也上公虽非同姓或亦得乗金路矣不乗革路者以革路临战所乗此时受命率车未至战时故不言戎车也】
　　方叔涖止其车三千旂旐央央方叔率止约軝错衡八鸾玱玱【传軝长毂之軝也朱而约之错衡文衡也玱玱声也　笺交龙为旂蛇为旐此言众军将帅之车皆备　疏説文云軝长毂也则毂谓之軝考工记説兵车乘车其毂长于田车是为长毂也言朱而约之谓以朱色纒束车毂以为饰轮人云容毂必直陈篆必正注云容者治毂为之形容也篆毂约也并以皮纒之而上加以朱漆也知约以朱者以上言钩膺是陈金路之事也金路以金为饰毂色宜与金同且言路车有奭奭是赤貌故知约必用朱也知错衡必为文衡者错者杂也杂物在衡是有文饰其饰之物注无云焉不知何所用也】戎车啴啴啴啴焞焞如霆如雷【传啴啴众也焞焞盛也笺言戎车既众盛其威又如雷霆】
　　秦风小戎小戎俴收五楘梁辀游环胁驱隂靷鋈续文茵畅毂驾我骐馵【传小戎兵车也俴浅也收轸也五五束也楘歴录也梁辀辀上句衡也一辀五束束有歴录游环靷环也游在背上所以御出也胁驱慎驾具所以止入也隂揜轨也靷所以引也鋈白金也续续靷也畅毂长毂也】
　　朱子集传车前后两端横木所以收敛所载故名收凡车之制广皆六尺六寸其平地所载者为大车则轸深八尺兵车则轸深四尺四寸比之为浅故曰俴收也梁辀従前轸以前稍曲而上至衡则向下钩之衡横于辀下而辀形穹隆上曲如屋之梁又以皮革五处束之其文章歴录然也游环以皮为环当两服马之背上游移前却无定处引两骖马之外辔贯其中而执之所以制骖马使不得外出左传曰如骖之有靳是也胁驱亦以皮为之前系于衡之两端后系于轸之两端当服马胁之外以驱骖马使不得内入也隂揜轨也轨在轼前而以板横侧揜之以其阴映此轨故谓之隂也靷以皮二条前系骖马之颈后系隂板之上也鋈续隂板之上有续靷之处消白金沃灌其环以为饰也葢车衡之长唯六尺六寸止容二服骖马之颈不当衡故别为二靷以引车亦谓之靷左传曰两靷将絶是也文茵车中所坐虎皮褥也畅长也大车之毂一尺有半兵车之毂三尺三寸比大车为长故曰畅毂
　　四牡孔阜六辔在手骐駵是中騧骊是骖龙盾之合鋈以觼軜【传軜骖内辔也　笺鋈之觼以白金为饰也】
　　【朱子集传觼环之有舌者置觼于轼前以系轴故谓之觼軜亦销沃白金以为饰也】
