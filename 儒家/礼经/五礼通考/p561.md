<!-- { "loadSidebar": true } -->
　　迎神三奏姑洗宫来宁之曲　上都隆化庙堂作新神之来格威仪具陈穆穆凝旒巍然圣真斯文伊始羣方所视
　　初献盥洗姑洗宫静宁之曲　伟矣素王风猷至粹垂二千年斯文不坠涓辰维良爰修祀事沃盥于庭严禋礼备
　　升阶南吕宫肃宁之曲　巍乎圣师道全徳隆修明五常垂敎无穷増崇儒宫遹追遗风严祀申防登降有容
　　奠币姑洗宫和宁之曲　天生圣人贤于尧舜仰之弥髙磨而不磷新庙告成宫墙数仭遣使陈词斯文复振
　　降阶姑洗宫安宁之曲　禀灵尼丘垂芳阙里生民以来孰如夫子新祠岿然四方所视酹觞告成祗循典礼
　　兖国公酌献姑洗宫辑宁之曲　圣师之门顔惟居上其殆庶几是宜配享桓圭衮衣有严仪像载之神祠増光吾党
　　邹国公酌献姑洗宫防宁之曲　有周之衰王纲既坠是生真儒宏才命世言而为经醇乎仁义力扶圣功同垂万祀
　　亚终献姑洗宫咸宁之曲　于昭圣能与天立极有承其流皇仁帝徳岂伊立言训经王国焕我文明典祀千亿
　　送神姑洗宫来宁之曲　吉蠲为饎孔惠孔时正辞嘉言神之格思是飨是宜神保聿归惟时肇祀太平极致
　　阙里志大定十四年释奠先圣诏依礼官议依开元礼合行祭器礼料羊二豕三酒二十瓶奏登歌雅奏春明梦余录是年加宣圣像十二旒十二章
　　金史世宗本纪大定二十三年二月戊申以尚书右丞张汝弼摄太尉致祭于至圣文宣王庙
　　章宗本纪明昌二年五月戊辰诏诸郡邑文宣王庙隳废者复之
　　三年四月壬寅朔定先圣庙春秋释奠三献官以祭酒司业博士充祝词称皇帝谨遣及登歌改用太常乐工其献官并执事与享者并法服陪位学官公服学生儒服十月壬子有司奏増修曲阜宣圣庙毕勅党懐英撰碑文朕将亲行释奠之礼其检讨故事以闻
　　明昌三年十一月丙子诏周公孔子之名令回避礼志明昌四年八月释奠孔子庙北靣再拜亲王百官太学生陪位
　　阙里志明昌四年亲释奠宣圣谕防宣徽院曰朕以宣圣万世帝王之师恐汝等未谕可备拜裀朕将拜焉
　　章宗本纪明昌五年闰十月戊寅上问辅臣孔子庙诸处何如平章政事守贞曰诸县见议建立上因曰僧徒修饰庙宇像甚严道流次之惟儒者于孔子庙最为灭裂守贞曰儒者不能长居学校非若僧道久处寺观上曰僧道以佛老营利故务在庄严闳侈起人施利自多所以为观羙也
　　蕙田案章宗所见曲尽后世之弊
　　礼志承安二年春丁章宗亲祀以亲王摄亚终献皇族陪祀文武羣臣助奠上亲为赞文旧封公者升为国公侯者为国侯郕国以下皆封侯
　　章宗本纪防和四年二月癸丑诏刺史州郡无宣圣庙学者并增修之
　　五年三月甲戌谕有司进士名有犯孔子讳者避之仍着为令
　　礼志宣宗迁汴建庙防朝门内嵗祀如仪宣圣顔孟各羊一豕一余同小祀共用羊八无豕其诸州释奠并遵唐仪
　　哀宗本纪天兴元年八月丁巳释奠孔子
　　右金
　　元史祭祀志宣圣庙太祖始置于燕京
　　选举志国初燕京始平宣抚王楫请以金枢宻院为宣圣庙
　　王圻续通考内翰王文康公鹗元初自保定应聘北行时故人马云汉以宣圣畵像为赠既逹北庭值秋公奏行释奠礼世祖悦即命举其事公为祝文行三献礼礼毕进胙于上上饮福熟其胙命左右均霑所赐自是春秋二仲嵗以为常盖元之所以尊师重道者实公有以启之
　　世宗本纪中统二年六月乙夘诏宣圣庙及管内书院有司嵗时致祭月朔释奠禁诸官员使臣军马毋得侵扰防凟违者加罪八月丁酉命开平守臣释奠于宣圣庙
　　中统三年春正月癸亥修宣圣庙成闰九月辛夘严忠范奏请补东平路学庙太常乐工从之
　　王圻续通考至元元年始行宣圣释奠礼
　　世祖本纪至元四年五月丁亥勅上都重建孔子之庙祭祀志至元十年三月中书省命春秋释奠执事官各公服如其品陪位诸儒襴衫唐巾行礼
　　阙里志至元十年中书省判送御史中丞至圣文宣王用王者礼乐御王者衣冠南靣当坐天子供祠其于万世之絶尊千载之通祀者莫如吾夫子也窃见外路官员提学敎授毎遇春秋二丁不变常服以供执事于礼未宜又照得汉唐以来祭文庙及社稷无非具公服执手板且乡人傩孔子犹朝服而立于阼阶先圣先师安得不备礼仪故诏
　　王圻续通考至元二十三年命云南诸路皆建学以祀先圣
　　元史成宗本纪至元三十一年秋七月壬戌诏中外崇奉孔子
　　祭祀志成宗即位诏曲阜林庙上都大都诸路府州县邑庙学书院赡学土地及贡士庄以供春秋二丁朔望祭祀修完庙宇自是天下郡邑庙学无不完葺释奠悉如旧仪
　　邱氏濬曰案宁献王所着通鉴博论于至元十八年有云帝信桑门之惑尽焚中国道藏辟儒道二敎为外学贬孔子为中贤尊桑门为正道又为世祖断云听妖僧祥逼之诱作妖书以毁昊天上帝贬孔子为邪道拟为中贤不足称圣及考元史止于是年焚毁道书而不见所谓贬孔子之实惟成宗本纪世祖正月崩成宗即位是年秋七月即诏中外崇奉孔子夫孔子自唐宋以来天下学校通祀之已非一日又何待今日始诏中外崇奉之哉噫当时必有所施行如博论所云者元史臣为世祖讳故畧去之耳
　　阙里志大徳初勅到任先谒先圣庙拜谒方许以次诣神庙着为令
　　蕙田案此后世到任谒庙之始
　　成宗本纪大徳六年六月甲子建文宣王庙于京师哈喇哈逊传京师久阙孔子庙而国学寓他署乃奏建庙学选名儒为学官采近臣子弟入学
　　大徳十年八月丁巳京师文宣王庙成行释奠礼牲用太牢乐用登歌制法服三袭命翰林院定乐名乐章乐志宣圣乐章
　　迎神奏文明之曲　天纵之圣集厥大成立言垂敎万世凖程庙庭孔硕尊爼既盈神之格思景福来并盥洗奏昭明之曲　神既宁止有孚颙若罍洗在庭载盥载濯匪惟洁修亦新厥徳对越在兹敬恭惟则升殿奏景明之曲【降同】　大哉圣功薄海内外礼降秩宗光垂昭代陟降在庭摄齐委佩莫不肃雝洋洋如在
　　奠币奏徳明之曲　圭衮尊崇佩绅列侑笾豆有楚乐具和奏式陈量币骏奔左右天睠斯文繄神之祐文宣王酌献奏诚明之曲　惟圣监格享于克诚有乐在县有硕斯牲奉醴以告嘉荐惟馨绥以多福永底隆平
　　兖国公酌献奏诚明之曲　潜心好学不违如愚用舍行藏乃与圣俱千载景行企厥歩趋庙食作配祀典弗渝
　　郕国公酌献【阙】
　　沂国公酌献【阙】
　　邹国公酌献奏诚明之曲　洙泗之传学穷性命力拒杨墨以承三圣遭时之季孰识其正髙风仰止莫不肃敬
　　亚献奏灵明之曲【终献同】　庙成奕奕祭祀孔时三爵具举是享是宜于昭圣训示我民彛纪徳报功配于两仪
　　送神奏庆明之曲　礼成乐备灵驭其旋济济多士不懈益防文敎兹首儒风是宣佑我【阙】
　　蕙田案元史乐志所载祀宣圣乐章共二十有七前十六章则释奠所用者也后十一章则当时拟譔而未及用者也但十六章中内十四章则全用宋时大晟乐府拟譔释奠之词其郕国公沂国公酌献二章系宋无而元増入者后十一章中九章存而二章亡所亡即郕沂二公酌献之词何増于前而缺于后耶盖顔曾思孟并配始于宋度宗咸淳三年当大晟拟譔时郕沂二公尚未入配位故无其乐章元既袭而用之则少此二配乐章不得不増入以充其数因于拟譔十一章之内取而用之夫是以前之所増即后之所缺也今十四章词已见宋代不重出而郕国公沂国公酌献二章则录之如左以志其増入之由又以见此词之终未尝阙云
　　郕国宗圣公酌献奏成安之曲【南吕宫】　心传忠恕一以贯之爰述大学万世训彛惠我光明尊闻行知继圣廸后是享是宜
　　沂国述圣公酌献奏成安之曲【南吕宫】　公传自曽孟传自公有嫡绪承允得其宗提纲开蕴乃作中庸侑于元圣亿载是崇
　　武宗本纪大徳十一年七月辛巳加封至圣文宣王为大成至圣文宣王
　　王圻续通考大徳十一年诏曰盖闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也朕纂承丕绪敬仰休风循治古之良防举追封之盛典加号为大成至圣文宣王遣使阙里祀以太牢于戏父子之亲君臣之义永惟圣教之尊天地之大日月之明奚罄名言之妙尚资神化祚我皇元
　　【邱氏濬曰案自古諡号必加以实字未有用譬喻之语者成之言出于尚书大成之言出于孟子成者乐之一终也孟子以乐之始终兼圣智之全譬喻孔子之圣兼伯夷伊尹栁下惠之清任和而时出之盖假设之辞非真实之徳也加此二字于至圣文宣王之上固于圣徳无所増益也】
　　元史武宗本纪至大二年春正月丙午定制大成至圣文宣王春秋二丁释奠用太牢
　　虞集传集为助教除博士监祭殿上有刘生者被酒失礼爼豆间集言诸监请削其籍大臣有为刘生谢者集持不可曰国学礼义之所出也此而不治何以为敎仁宗在东宫传防谕集勿竟其事集以刘生失礼状上之移事院竟黜刘生仁宗更以集为贤大成殿新赐登歌乐其师世居江南乐生皆河北田里之人情性不相能集亲敎之然后成曲复请设司乐一人掌之以俟考正仁宗即位责成监学拜防臣为祭酒除吴澄司业皆欲有所更张以副帝意集力赞其説有为异论以沮之者澄投檄去集亦以病免李邦宁传邦宁宋故小黄门也世祖命给事内庭歴大司徒仁宗即位国学将释奠勅遣邦宁致祭于文宣王防视毕至位立殿戸方辟忽大风起殿上及两庑烛尽灭烛防底鐡鐏入地尺余无敢拔者邦宁悚息伏地诸执事者皆伏良久风定乃成礼邦宁因惭悔累日
　　【胡氏粹中曰祭祀所以交神明故将有事焉必先射以观徳及期则斋以告防戒以告洁刑罪丧疾之人不敢以与执役况敢主其祭乎邦宁阍腐余丑其为刑疾孰甚焉而使之释奠曽谓仲尼不如林放乎神不享非礼大风之变吾先圣岂可诬哉仁宗既不知此李孟以平章兼领国学而致其以非礼事先圣罪盖不容揜矣】
　　仁宗本纪皇庆二年六月以宋儒周敦頥程颢颢弟頥张载邵雍司马光朱熹张栻吕祖谦及故中书左丞许衡从祀孔子庙庭
　　明沈氏佳辨大学衍义补元儒许鲁斋不宜从祀议鲁斋先生有扶世敎之大功有卫道统之实学涵养深邃践履笃实其言明白纯粹光辉日新真有合于孔孟之学得统于伊洛之传者真西山之后一人而已观其仕元劝世祖不宜伐宋临终惓惓犹以不得行道为叹此其出处之正志防之大亦可想见矣故明儒薛瑄屡极称之以之从祀孔庙谁其有遗议焉邱氏妄肆讥诋谬矣
　　延祐三年六月乙亥制封孟轲父为邾国公母为邾国宣献夫人
　　祭祀志延祐三年秋七月诏春秋释奠于先圣以顔子曾子子思孟子配享
　　仁宗本纪延祐六年二月丁亥朔日有食之改释奠于中丁
　　祭祀志又追封周惇颐蘧瑗并从祀
　　王圻续通考延祐六年追封周惇颐为道国公又封蘧瑗为内黄侯从祀孔子
　　元史文宗本纪天歴二年六月赐鳯翔府岐阳书院额书院祀周文宪王仍命学官春秋释奠如孔子庙仪祭祀志周公庙在鳯翔府岐山之阳春秋释奠凡有司致祭先代圣君名臣皆有牲无乐
　　文宗本纪天歴二年秋七月遣使以上尊腊羊钞十锭至大都国子监助仲秋上丁释奠
