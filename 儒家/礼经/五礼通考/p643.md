<!-- { "loadSidebar": true } -->
　　六变　宣谢始观兵桓桓称鼓行一戎期大定载缵议徂征善政从师律神功冀武成朂哉勤誓众王业自经营　声教方柔逺瓯闽礼可招献图连日际归国象江潮抚运重熈盛提封万里遥还同有虞氏文徳格三苖　南暨宣王化东吴奉乃神舞干方耀徳执玉自来賔巢伯朝丹陛韩侯觐紫宸古今归一揆懐逺道弥新　遗俗续陶唐来苏徯圣皇布昭汤吊伐恢复汉封疆金钺申戡剪朱干示发扬宜哉七徳颂千载播洋洋　乃眷尝西顾偏师暂首征灵旗方直指犷俗自亡精禹叙终驯致尧封渐化成不须严尉候于廓海弥清　干戚有司威仪着凯旋象成王业盛役辍武功全兵寝西郊阅书惟北阙县圣神膺景命卜世万斯年
　　太祖本纪淳化四年春正月庚寅朔享太室羣臣诣斋宫拜表称贺　五年春正月甲寅朔不受朝羣臣诣閤拜表称贺
　　雍熈元年春正月壬子朔不受朝羣臣诣閤拜表称贺四年春正月甲子朔不受朝羣臣诣閤拜表称贺
　　端拱元年春正月己未朔不受朝羣臣诣閤拜表称贺二年春正月癸未朔不受朝羣臣诣閤拜表称贺蕙田案文献通考太宗兴国五年六年八年雍熈三年淳化元年三年并元会
　　乐志真宗景徳三年又为朝会上夀之乐
　　景徳中朝会一十四首
　　皇帝升座隆安　金奏在庭羣侯在位天威煌煌向明负扆髙拱穆清弁冕端委盛徳日新礼容有炜公卿入门正安　万邦来同九宾在位奉璋荐绅陟降庭止文思安安威仪棣棣臣哉邻哉介尔蕃祉上夀和安　天威煌煌山龙采章庭实旅百上公奉觞拱揖羣后端委垂裳永锡难老万夀无疆
　　皇帝初举酒祥麟　帝图会昌二兽效祥双角共觝示武不伤四灵为畜枵耀芒公族信厚元元阜康再举酒丹鳯　矫矫长离振羽来仪和音中律藻翰扬辉珍符防至品物攸宜至徳元感受天之祺三举酒河清　徳水汤汤发源灵长皎鉴澄彻千年效祥积厚流湿资生阜昌朝宗润下善利无疆羣臣举酒正安　思皇多士靖恭者位鸣玉飞緌锵锵济济宴有折爼以示慈惠罔敢不祗福禄来暨金奏在庭有酒斯防颙颙卬卬向明负扆湛湛露斯式宴以喜佩玉蘂兮罔不由体　酒以成礼乐以侑食露湛朝阳星环紫极淑慎尔容既饱以徳进退周旋威仪抑抑
　　初举酒毕盛德升闻　八佾具呈万舞有奕旣以象功又以观德进旅执退执籥秉翟至化怀柔逺人来格　阊阖天开羣后在位设业设虡庭燎晣晣斧扆当阳虎贲夹陛舞之蹈之四隩来暨
　　再举酒毕天下大定　武功旣成缀兆有翼以节八音以象七德俣俣蹲蹲朱干玉戚发扬蹈厉其仪不忒　偃伯灵台功成作乐以昭德容以清戎索万邦会同邪慝销铄尽善尽美侔彼韶箾
　　降坐隆安　被衮当阳穆穆皇皇击石拊石颂声扬扬和乐优洽终然允臧礼成而退荷天百祥
　　真宗本纪景德四年春正月己亥朔御朝元殿受朝乐志大中祥符元年又作醴泉神芝庆云灵鹤瑞木五曲施于朝会宴享以纪瑞应
　　大中祥符朝会五首
　　皇帝举酒醴泉　觱沸槛泉寒流清泚地不爱寳其防如醴上善至柔尽休所启利泽无疆允资岱礼再举酒神芝　彼茁者芝茂英煌煌敷秀乔岳实繁其房适符修贡封峦允臧永言登荐抑惟旧章三举酒庆云　惟帝佑德卿云发祥纷纷郁郁五色成章奉日逾丽回风载翔歌荐郊庙播厥无疆四举酒灵鹤　元文中锡嘉祥绍至伟兹胎禽羽族之异翻翰来仪徘徊嘹唳祚圣储休聿昭天意五举酒瑞木　天生五材木曰曲直维帝顺天厚其生植连理效祥成文表德总萃坤珍永光秘刻
　　真宗本纪大中祥符二年十二月辛巳诏晋国大长公主薨罢明年元会　六年春正月癸巳朔上御朝元殿受朝　八年春正月壬午朔谒玉清昭应宫奉表告尊上玉皇大天帝圣号奉安刻玉天书于寳符阁还御崇德殿受贺
　　蕙田案文献通考真宗咸平景德元年四年大中祥符六年并元会其八年御崇徳殿受贺通考不及葢是年以得天书尊上玉帝圣号礼成受贺非受朝也崇道家之邪説废朝会之大典可谓不知务矣
　　文献通考仁宗天圣四年帝诏辅臣曰朕欲元日率百官先上太后夀然后御天安殿可令礼院草具其仪太后曰岂可为吾故后元会礼哉宰相王曾因言陛下以孝奉母仪太后以谦全国体请如太后命不听诏中书门下具仪注
　　蕙田案元会前先上太后夀始此
　　宋史礼志天圣五年正月朔晓漏未尽三刻宰臣百官与辽使诸军将校并常服班会庆殿内侍请皇太后出殿后幄鸣鞭升座又诣殿后皇帝幄引皇帝出帝服鞾袍于帘内北向褥位再拜跪称臣某言元正启祚万夀维新伏惟尊号皇太后陛下膺时纳祐与天同休内常侍承防答曰履新之祐与皇帝同之帝再拜诣皇太后御座稍东内给侍酌酒授内谒者监进帝跪进讫以盘兴内谒者监承接之帝却就褥位跪奏曰臣某稽首言元正令节不胜大庆谨上千万岁夀再拜内常侍宣答曰恭举皇帝夀酒帝再拜执盘侍立教坊乐止皇帝受虚醆还幄通事舍人引百官横行典仪赞再拜舞蹈起居太尉升自西阶称贺帘外降还位皆再拜舞蹈侍中承防曰有制皆再拜宣曰履新之吉与公等同之皆再拜舞蹈閤门使帘外奏宰臣某以下进夀酒皆再拜太尉升自东阶翰林使酌御酒盏授太尉执盏盘跪进帘外内谒者监跪接以进太尉跪奏曰元正令节臣等不胜庆忭谨上千万岁夀降还位皆再拜宣徽使承防曰举公等觞皆再拜太尉升立帘外乐止内谒者监出帘授虚盏太尉降阶横行皆再拜舞蹈宣徽使承防宣羣臣升殿再拜升及东西厢坐酒三行侍中奏礼毕退枢密使以下迎乗舆于长春殿起居称贺百官就朝堂易朝服班天安殿朝贺帝服衮冕受朝礼官通事舍人引中书令门下侍郎各于案取所奏文诣褥位脱剑舄以次升分东西立诸方镇表祥瑞案先置门外左右令使绛衣对举给事中押祥瑞中书侍郎押表案入分诣东西阶下对立旣贺更服通天冠绛纱袍称觞上夀止举四爵乗舆还内恭谢太后如常礼
　　蕙田案元会前上太后夀仪注始此
　　仁宗本纪庆歴元年春正月辛亥朔御大庆殿受朝七年春正月丙子朔御大庆殿受朝
　　皇祐五年春正月壬寅朔御大庆殿受朝
　　嘉祐元年春正月甲寅朔御大庆殿受朝
　　蕙田案文献通考仁宗天圣五年庆歴元年三年七年皇祐五年嘉祐元年七年并元会又案英宗享国日浅正冬五月朔受朝之仪概未及举故通考不载
　　神宗本纪治平四年十二月辛酉以来岁日食正旦自乙丑避殿减膳罢朝贺
　　熈宁四年春正月丁亥朔不视朝
　　乐志熈宁中朝会三首
　　皇帝初举酒庆云　乾坤顺成皇有嘉徳爰施庆云承日五色轮囷下乗万物皆饰惟天祚休长彼无极再举酒嘉禾　彼美嘉禾一茎九穗农畴告祥史牒书瑞击壤欢歌如京委积留献春种昭锡善类三举酒灵芝　皇仁溥博品物蕃滋庆祥回复秀发神芝灵华双举连叶四施披图案牒永享纯禧
　　文献通考元丰元年诏右谏议大夫宋敏求权御史中丞蔡确枢密副使承防张诚一直舍院同判太常寺李清臣详定正旦御殿仪注敏求等遂上朝会仪二篇令式四十卷诏颁行
　　元正冬至大朝会仪注
