<!-- { "loadSidebar": true } -->
　　明史礼志永乐中建坛京师如南京制在太岁坛西南石阶九级西瘗位东斋宫銮驾库东北神仓东南具服殿殿前为观耕之所防坛地六百亩供黍稷及荐新品物地九十余亩每岁仲春上戊顺天府尹致祭后凡遇登极之初行耕耤礼则亲祭
　　明会典永乐间续定凡祭先农毕驾至耤田所户部尚书捧鞭跪进教坊司官率其属作乐随驾行三推礼毕驾至仪门陞座乐作观三公九卿耕讫教坊司承应用大乐百戏毕跪奏致语驾至殿内陞座进汤进膳俱用乐毕顺天府官率耆老人等谢恩乐作礼毕乐止次百官行礼乐作礼毕乐止赐百官酒饭百官复入班行礼乐作礼毕乐止尚膳官进膳乐作进讫乐止百官入席教坊司官奏一奏本太初之曲进酒乐作进讫乐止进膳乐作进讫乐止教坊司官跪奏进汤乐作彻汤乐止二奏仰大明之曲进酒进膳进汤如前仪三奏民初生之曲进酒进膳进汤如前仪彻御案毕乐止百官复入班行礼乐作礼毕乐止鸿胪寺官奏礼毕驾还
　　农政全书宣宗时礼部进借田仪注上观之谓侍臣曰先王制借田以供粢盛以率天下农务天子公卿躬秉耒耜贵有实心耳不然三推五推何益于事
　　明通纪成化元年二月行借田礼率百官祀先农毕释祭服秉耒三推户部尚书马昻奉青箱后随京府耆老二人驭牛二人曲躬案犁教坊乐工执防旗夹陇讴歌一唱百和飐旗而行上秉耒三徃三返如仪既毕乃坐观三公九卿助耕毕教坊前呈应用田家典故观毕赐宴而回
　　孝宗实录治元年二月祭先农遂耕耤田
　　户部尚书李敏言天下之劳苦者莫如农夫蚕妇今皇上躬耕耤田若不亲其事则稼穑之艰难何由而知乞勅礼部于耕耤仪注内増上中下农夫各十人服常服执农器引见行礼然后令其终亩或赐食赐布以慰其劳尤见初政重农之意帝从之
　　明史礼志治元年定耕耤仪前期百官致斋顺天府官以耒耜及穜稑种进呈内官仍捧出授之由午门左出置防舆鼔乐送至耤田所至期帝翼善冠黄袍诣坛所具服殿服衮冕祭先农毕还更翼善冠黄袍太常卿导引至耕耤位南向立三公以下各就位户部尚书北向跪进耒耜顺天府官北向跪进鞭帝秉耒三推三反讫户部尚书跪受耒耜顺天府官跪受鞭太常卿奏请复位府尹挟青箱以种子播而覆之帝御外门南向坐观三公五推尚书九卿九推太常卿奏耕毕帝还具服殿升座府尹率两县令耆老人行礼毕引上中下农夫各十人执农器朝见令其终亩百官行庆贺礼赐酒馔三品以上丹陛上东西坐四品以下台下坐并宴劳耆老于坛旁宴毕驾还宫大乐鼔吹振作农夫人赐布一疋
　　明通纪武宗正德元年春上耕借田
　　图书编世宗嘉靖元年命终亩农夫照例引见只穿本等衣鞋每人赏布一疋
　　世宗实录嘉靖九年二月礼部上耕耤仪帝以其过烦命来岁别议十年正月更定耕耤仪
　　明史礼志十年更定迎神送神止行二拜先二日顺天府尹以耒耜穜稑种置防舆至耕耤所并罢百官庆贺后又议造耕根车载耒耜府尹于祭日进呈毕以耒耜载车内前王辂行其御门观耕地位卑下议建观耕台一诏皆可
　　世宗实录帝命造耕根车以重农务礼臣言考大明集礼国朝耕耤因宋制皇帝乘玉辂以耕根车载耒耜同日而行及考见行仪注顺天府官捧耒耜及穜稑种置防舆先祭前二日出今用耕根车载耒耜宜于祭日早进呈毕即置车中前玉辂以行至耕根车式礼书止有图式无髙广尺寸合依今制车式差小通用青质又言考宋史有观耕台今皇上御门观耕地位卑下侍卫人众有碍观侍宜令工部权作木台髙五尺方广五丈正面东西三出陛俟明年筑台从之
　　明史礼志是年命垦西苑隙地为田建殿曰无逸亭曰豳风又曰省耕曰省敛仓曰恒裕礼部上郊庙粢盛支给之数因言南郊耤田皇上三推公卿各宣其力较西苑为重西苑虽农官督理皇上时省耕敛较耤田为勤请以耤田所出藏南郊圆廪神仓以供圜邱祈谷先农神祗坛长陵等陵歴代帝王及百神之祀西苑所出藏恒裕仓以供方泽朝日夕月太庙世庙太社稷帝社稷禘祫先蚕及先师孔子之祀从之
　　蕙田案明史建殿曰无逸无逸讹天遁今考正
　　沈德符万歴野获编世宗初建无逸殿于西苑翼以豳风亭葢取诗书之意以重农务时率大臣防宴其中又命阁臣李时翟銮辈坐讲豳风七月之诗赏赉加等添设户部堂官専领穑事其后日事元修即于其地营永夀宫虽设官如故而所创祈报大典悉遣官代行后西苑宫殿悉毁惟无逸至今犹存至尊于西成时间亦御幸内臣各率其曹作打稻之戏凡播种收获以及野馌农歌徴粮诸事无不入御覧葢较上耕耤田时尤详云
　　十六年谕凡遇亲耕则户部尚书先祭先农皇帝至止行三推礼
　　三十八年罢亲耕唯遣官祭先农
　　四十一年并令所司勿复奏
　　图书编嘉靖四十一年仍遣顺天府尹祭先农免乐舞
　　隆庆元年罢西苑耕种诸祀皆取之耤田
　　春明梦余录穆宗隆庆元年礼官言先农之祭即祈谷遗意宜罢祈谷于先农行事大享礼亦宜罢诏可王圻续通考隆庆二年己丑礼部请圣驾亲祭先农上躬耕耤田仪注　一前期三日太常寺进祝版上御文华殿亲填御名讫太常寺博士捧出安于香亭内擡至先农坛暂安于神库顺天府官以耒耜及穜稑种于午门外伺侯早朝毕捧至皇极门内官进呈讫少顷仍捧出顺天府官捧由午门左门出置防舆鼓乐送至借田所　一先期一日上常服以亲享先农并行耕耤礼预告于奉先殿世宗皇帝几筵孝殿神霄殿　一正祭免朝上御皇极门太常寺堂上官奏请圣驾诣先农坛致祭并行耕耤礼锦衣卫官备法驾设辇于皇极门下正中上常服乘辇卤簿导从由大明门出诣坛所导驾官导上至具服殿侯报时具皮弁服出导驾官导上诣先农坛行祭先农礼如常仪祭毕导驾官导上囘至具服殿更翼善冠黄袍太常卿侍百官俱从上至耕耤位南向立三公以下从耕者各就从耕位户部尚书北向跪进耒耜顺天府尹北向跪进鞭导驾官同太常卿导引上秉耒三推三反户部尚书跪受耒耜顺天府尹跪受鞭太常卿奏请复位顺天府尹奉青箱随以种子播而覆之上御外门南向坐观三公五推九卿九推讫太常卿奏耕毕从耕官各就位教坊司承应太常卿奏礼毕导驾官同太常卿导引上还具服殿俟上陞座鸿胪寺官奏顺天府官并两县官耆老人等行礼赞五拜三叩头礼毕率庶人终亩鸿胪寺官赞入班候百官序列定致词庆贺赞五拜三叩头礼毕鸿胪寺官拱听圣防赐酒饭鸿胪寺官承防讫赞入班一拜叩头上膳监膳三品以上官各就丹陛上赐坐四品以下官台下序立并宴劳耆宿于坛旁宴毕鸿胪寺官赞入班一拜叩头奏礼毕驾兴还宫卤簿导从竝如来仪大乐鼓吹振作上还仍诣奉先殿及世宗皇帝几筵孝殿神霄殿参谒如前仪
　　明通纪穆宗隆庆二年二月行耕耤田礼于南郊神宗万歴八年三月行耕耤田礼
　　春明梦余録崇祯七年二月二十七日亲祭先农行躬耕耤田礼
　　十五年二月十九日亲祭先农行躬耕耤田礼
　　崇祯壬午上亲耕耤田纪今上御极之七年岁在甲戌二月二十有七日亲致祭于先农之神行躬耕耤田礼至十五年壬午二月十九日上复亲祭先农行耕耤礼泽为户科左给事中同科员张希夏沈允培左懋第沈迅戴明说导驾躬逢大典畧纪其概壬午二月十九日己未夘刻上驾至先农坛六科同礼部堂上官导驾至具服殿易皮弁服绛纱祭服至坛坛上结黄幄奉先农上设上拜位上拜揖甚恭礼毕仍导驾至具服殿易翼善冠黄袍太常寺奏请诣耕耤位六科同礼部导驾至位戸部尚书傅淑训跪进耒耜顺天府尹张宏极跪进鞭六科锦衣卫太常卿导引上左手秉耒右手执鞭三推歩行犁土中尽垅而止耕时教坊司引红旗两旁唱禾词老人牵牛二人扶犁二人耕毕户部尚书跪受耒耜置犁亭府尹跪受鞭置鞭亭府尹捧青箱播种耆老以御牛随而覆之上御观耕台于是大学士周延儒贺逢圣张四知谢陞陈演吏部尚书李日宣六人耕东定国公徐允祯恭顺侯呉维英清平伯呉遵周户部尚书傅淑训兵部尚书陈新甲工部尚书刘遵宪六人耕西顺天府防官各执箱播种太常卿奏耕毕驾至斋宫各官一拜三叩头分班侍立顺天府官率两县官耆老人等五拜三叩头农夫簔衣挑农具三十人随后俛伏礼毕即随府县官至耕所终亩各官行庆贺礼上防赐酒饭文官三品以上武官二品以上坐丹陛上余在台下是日科臣沈迅因教坊承应歌词俚俗宜改正上疏即下部本月二十四日上令阁臣礼部王锡衮蒋德璟到阁谕以后耕耤宜歌豳风无逸之诗其教坊所扮黄童白叟鼓腹讴歌为佯醉状委为俚俗斥令改正天地之舞不宜扮天神防渎及禾词宜颂不忘规须令词臣另行撰拟户科左给事中臣某纪
　　右宋元明亲耕享先农










　　五礼通考卷一百二十五
<经部,礼类,通礼之属,五礼通考>
　　钦定四库全书
　　五礼通考卷一百二十六
　　刑部尚书秦蕙田撰
　　吉礼一百二十六
　　亲桑享先蚕
　　蕙田案周礼内宰仲春诏后帅外内命妇蚕于北郊以为祭服此与天子亲耕南郊以供粢盛同义祭统云天子诸侯非莫耕也王后夫人非莫蚕也身致其诚信诚信之谓尽敬敬尽然后可以事神明此之为言得礼意矣其仪详于月令祭义其享先蚕经亦不见杜氏通典马氏通考皆云即躬桑之日其说当是自汉以后时举时罢今采可考者类次焉
　　礼记月令季春之月天子乃荐鞠衣于先帝【注鞠衣黄桑之服先帝太皥之属为将蚕求福祥之助也　疏依礼祭五帝自服大裘今荐鞠衣色如鞠尘象桑叶始生鞠者草名花色黄与桑同色又当桑生之时故郑云黄桑之服盖荐于神坐为蚕求福也知先帝太皥之属者以其言先不言上故知非天蚕功既大总祭五方之帝于明堂故郑云之属】
　　【陈氏祥道曰将耕也祈谷于上帝所以祈有秋将蚕也荐鞠衣于先帝所以祈有春鞠衣后服也其色象鞠鞠之华以隂中其色则隂盛色也后蚕服此则率内外命妇而蚕使天下之嫔妇取中焉后之盛事也荐鞠衣于先帝则是荐之于神所以告将服之以蚕也盖王与后常相资以成礼者也】
　　【又曰天子荐鞠衣于先帝以告将蚕内宰诏后帅内外命妇以趋蚕事而后之首饰以编服以鞠衣屦以黄屦车以翟车贝面组总有握及郊享先蚕然后东乡而躬桑焉躬桑后夫人之事耳天子必荐鞠衣君必皮弁素积卜三宫夫人世妇使入蚕室者内外相成之义也】
　　钦定义疏黄帝之妃西陵氏始蚕后世祀为先蚕或天子先告黄帝而后乃祀西陵与
　　路史黄帝有熊氏命西陵氏劝蚕稼月大火而浴种夫人副祎而躬桑
　　通鉴外记西陵氏之女嫘祖为帝元妃始教民育蚕治丝茧以供衣服后世祀为先蚕
　　唐月令三月之节天子乃荐鞠衣于先帝三月中气后妃斋戒享先蚕而躬桑以劝蚕事
　　通典后妃斋戒享先蚕而躬桑以劝蚕事【注季春吉已王后享先蚕先蚕天驷也享先蚕而后躬桑示帅天下先也】
