<!-- { "loadSidebar": true } -->
　　国语周语定王六年使单襄公聘于宋遂假道于陈以聘于楚火朝觌矣道茀不可行也【注单襄公王卿士单朝也聘问也问者王之所以抚万国存省之假道自宋适楚经陈也是时天子微弱故以诸侯相聘之礼假道也聘礼若过国至于境使次介假道束帛将命于庙】候不在疆【注候候人也掌送迎宾客者疆境也】司空不视涂【注司空卿官掌道路也】泽不陂川不梁野有庾积场功未毕道无列树垦田若蓻膳宰不致饩【注膳宰膳夫也掌宾客之牢礼生曰饩】司里不授馆【注司里里宰也掌授客馆】国无寄寓【注寓亦寄也无寄寓者不为庐舎可以寄羇旅之客】县无施舎【注四甸为县县方六十里施舎者所以施舍宾客负任之处】民将筑台于夏氏及陈陈灵公与孔寜仪行父南冠以如夏氏留宾弗见【注宾单襄公也】单子归告王曰陈侯不有大咎国必亡王曰何故对曰夫辰角见而雨毕天根见而水涸本见而艸木节解驷见而陨霜火见而清风戒寒故先王之敎曰雨毕而除道水涸而成梁艸木节解而备藏陨霜而冬裘具清风至而修城郭宫室故夏令曰九月除道十月成梁其时儆曰收而场功偫而畚挶营室之中土功其始火之初见期于司里此先王之所以不用财贿而广施徳于天下者也今陈国火朝觌矣而道路若塞野场若弃泽不陂障川无舟梁是废先王之敎也周制有之曰列树以表道立鄙食以守路国有郊牧疆有寓望薮有圃草囿有林池所以御灾也其余无非谷土民无县耜野无奥草不夺民时不蔑民功有优无匮有逸无罢国有班事县有序民今陈国道路不可知田在草间功成而不收民罢于逸乐是弃先王之法制者也周之秩官有之曰敌国宾至关尹以告行理以节逆之候人为卿出郊劳门尹除门宗祝执祀司里授馆司徒具徒司空视涂司冦诘奸虞人入材甸人积薪火师监燎水师监濯膳宰致饔廪人献饩司马陈刍工人展车百官官以物至宾入如归是故小大莫不懐爱其贵国之宾至则以班加一等益防至于王使则皆官正莅事【注正长也莅临也】上卿监之【注监视也】若王巡守则君亲监之今虽朝也不才有分族于周承王命以为过宾于陈而司事莫至是蔑先王之官也先王之令有之曰天道赏善而罚淫故凡我造国无从非彛无即慆淫各守尔典以承天休今陈侯不念允续之常弃其伉俪妃嫔而帅其卿佐以淫于夏氏不亦渎姓矣乎陈我大姬之后也弃衮冕而南冠以出不亦简乎是又犯先王之令也昔先王之敎茂帅其徳也犹恐陨越若废其敎而弃其制蔑其官而犯其令将何以守国居大国之间而无此四者其能乆乎八年陈侯杀于夏氏九年楚子入陈
　　右过国
　　遣使诣蕃【附】
　　蕙田案经传所言遣使之事皆天子于服内诸侯之礼九州之外未尝通使秦汉以来封建废而诸侯之礼阙邉事开而蕃国之礼兴辑遣使诣蕃篇附焉
　　汉书两粤传髙帝十一年遣陆贾立尉佗为南粤王与剖符通使使和辑百粤毋为南邉害
　　陆贾传贾至尉佗魋结箕踞见贾贾因说佗曰足下中国人亲戚昆弟坟墓在真定今足下反天性弃冠带欲以区区之越与天子抗衡为敌国祸且及身矣于是佗乃蹶然起坐谢贾曰居蛮夷中乆殊失礼义留与饮数月
　　文帝元年诏丞相举可使粤者平言陆贾先帝时使粤上召贾为太中大夫谒者一人为副使赐佗书陆贾至南粤王恐乃顿首谢愿奉明诏长为藩臣奉贡职后汉书南匈奴传建武二十六年遣中郎将段郴副校尉王郁使南单于立其庭去五原西部塞八十里单于乃延迎使者使者曰单于当伏拜受诏单于顾望有顷乃伏称臣拜讫令译晓使者曰单于新立诚慙于左右愿使者众中无相屈折也
　　三十一年单于薨中郎将段郴将兵赴吊祭以酒米分兵卫防之弟左贤王莫立帝遣使者赍玺书镇慰拜授玺绶遗冠帻绛单衣三袭童子佩刀绲带各一又赐缯防四千匹令赏赐诸王骨都侯已下其后单于薨吊祭慰赐以此为常
　　右两汉遣使诣蕃
　　唐开元礼皇帝遣使诣蕃宣劳
　　前一日执事者设使者次于大门外道东南向其日使者至执事者引就次使者以下俱公服蕃主朝堂立于东阶东南西面使者出次执事者引使者立于大门外之西东面使副立于使者西持节者立于使者之北少退令史二人对举诏书案立于使副西南俱东向执事者引蕃主迎使者于门外之南北面再拜使者不答拜执事者引使者入持节者前持案者次之入门而左使者诣阶间南面立持节者立于使者东少南西面使副立于使者西南持案者立使副西南俱东面执事者引蕃主入立于使者之南北靣持节者脱节衣持案者进使者前使副取诏书持案者退复位使副进授使者退复位使者称诏蕃主再拜使者宣诏讫蕃主又再拜执事者引蕃主进使者前北面授诏书退立于东阶东南西面持节者加节衣执事者引使者持节者前持案者次之出复门外位执事者引蕃主拜送于大门外使者还于次执事引蕃主入
　　右唐遣使诣蕃
　　宋史礼志宋使外国谓之国信使太祖开宝八年遣西上閤门使郝崇信使契丹以太常丞吕端副之自是信使不絶真宗景徳二年太常博士周渐假太府卿右侍禁閤门祗候郭盛假西上閤门使为契丹国生辰使职方郎中直昭文馆韩国华假秘书丞衣库副使焦守节假西上閤门使为契丹国毋正旦使秘书丞张若谷假将作监内殿崇班郭允恭假引进副使为国主正旦使自是岁以为常
　　宋史新编羣臣朝觐出使宴饯宋沿五代旧制大臣入觐及被召使囘客省赍籖赐酒食或十日或七日或五日或一日或赐生料有差羣臣使囘朝见面赐酒食真宗诏两省五品尚书省四品诸司三品以上同列出使许醵钱饯饮仍休假一日余官任以休务日饯送辽史礼志宋使见皇太后仪宋使贺生辰正旦至日臣僚昧爽入朝使者至幕次臣僚班齐皇太后御殿坐宣徽使押殿前班起居毕卷班次契丹臣僚班起居毕引应坐臣僚上殿就位立其余臣僚不应坐者退于东面侍立汉人臣僚东洞门入面西鞠躬舍人鞠躬通某以下起居凡七拜毕赞各祗候引应坐臣僚上殿就位立中书令大王西阶上殿奏宋使并从人牓子讫就位立其余臣僚不应坐者退于西面侍立次引宋使副六人于东洞门入丹墀内面殿齐立閤使自东阶下受书匣使人捧书匣者皆跪閤使搢笏立受书匣自东阶上殿栏内鞠躬奏封全讫授枢宻开封宰臣对皇太后读讫引使副六人东阶上殿栏内立使者揖生辰节大使少前使者俛伏跪附起居讫起复位立次引贺皇太后正旦大使附起居如前仪皇太后宣问南朝皇帝圣躬万福舎人揖生辰大使并皇太后正旦大使少前皆跪唯生辰大使奏来时圣躬万福皆俛伏兴引东阶下殿丹墀内面殿齐立引进使引礼物于西洞门入殿前置担牀控鹤官起居四拜担床于东便门出毕揖使副退于东方西面皆鞠躬舎人鞠躬通南朝国信使某官某以下祗候见舞蹈五拜毕不出班奏圣躬万福再拜揖班首出班谢面天顔讫复位舞蹈五拜毕赞各上殿祗候引各使副西阶上殿就位勾从人两洞门入面殿鞠躬通名赞拜起居四拜毕赞各祗候分班引两洞门出若宣问使副跋涉不易引西阶下殿丹墀内舞蹈五拜毕赞各上殿祗候引西阶上殿就位立契丹舎人汉人閤使齐赞拜应坐臣僚并使副皆拜称万岁赞各就坐行汤行茶供过人出殿门揖臣僚并使副起鞠躬契丹舍人汉人閤使齐赞皆拜称万岁赞各祗候先引宋使副西阶下殿西洞门出次揖臣僚出毕报閤门无事皇太后起　宋使见皇帝仪宋使贺生辰正旦至日臣僚昧爽入朝使者至幕次奏班齐声警皇帝升殿坐宣徽使押殿前班起居毕卷班出契丹臣僚班起居毕引应坐臣僚上殿就位立其余臣僚不应坐者并退于北面侍立次引汉人臣僚北洞门入面殿鞠躬舎人鞠躬通某官某以下起居皆七拜毕引应坐臣僚上殿就位立引首相南阶上殿奏宋使并从人牓子就位立臣僚并退于南面侍立敎坊入起居毕引南使副北洞门入丹墀内面殿立閤使北阶下殿受书匣使人捧书匣者跪閤使搢笏立受于北阶上殿栏内鞠躬奏封全讫授枢宻开封宰相对皇帝读讫舎人引使副北阶上殿栏内立揖生辰大使少前俛伏跪附起居俛伏兴复位立大使俛伏跪奏讫俛伏兴退引北阶下殿揖使副北方南面鞠躬舎人鞠躬通南朝国信使某官某以下祗候见起居七拜毕揖班首出班谢面天顔舞蹈五拜毕出班谢逺接御筵抚问汤药舞蹈五拜毕赞各祗候引出归幕次閤使传宣赐对衣金带勾从人以下入见舎人赞班首姓名以下再拜不出班奏圣躬万福赞再拜称万岁赞各祗候引出舎人传宣赐衣使副并从人服赐衣毕舎人引使副入丹墀内面殿鞠躬舎人赞谢恩拜舞蹈五拜毕赞上殿祗候引使副南阶上殿就位立勾从人入赞谢恩拜称万岁赞有勑赐宴再拜称万岁赞各祗候承受官引北廊下立御牀入大臣进酒皇帝饮酒契丹舎人汉人閤使齐赞拜应坐并侍立臣僚皆拜称万岁赞各祗候卒饮赞拜应坐臣僚皆拜称万岁赞各就坐行酒亲王使相使副共乐曲若宣令饮尽并起立饮讫放琖就位谢赞拜并随拜称万岁赞各就坐次行方茵地坐臣僚等官酒若宣令饮尽赞谢如初殿上酒一行毕赞廊下从人拜称万岁赞各就坐若传宣令饮尽并拜称万岁赞各就坐殿上酒三行行茶行殽行膳酒五行候曲终揖廊下从人起赞拜称万岁赞各祗候引出曲破臣僚并使副并起鞠躬赞拜应坐臣僚并使副皆拜称万岁赞各祗候引使副南阶下殿丹墀内舞蹈五拜毕赞各祗候引出次引众臣僚下殿出毕报閤门无事皇帝起声跸
　　曲宴宋使仪昧爽臣僚入朝宋使至幕次皇帝升殿殿前敎坊契丹文武班皆如初见之仪宋使副缀翰林学士班东洞门入面西鞠躬舎人鞠躬通文武百僚臣某以下起居七拜谢宣召赴宴致词讫舞蹈五拜毕赞各上殿祗候舎人引大臣使相臣僚使副及方茵朶殿应坐臣僚并于西阶上殿就位立其余不应坐臣僚并于西洞门出勾从人入起居谢赐宴两廊立如初见之仪二人监琖敎坊再拜赞各上殿祗候御床入大臣进酒舎人閤使赞拜行酒皆如初见之仪次行方茵朶殿臣僚酒传宣饮尽如常仪殿上酒一行毕两廊从人行酒如初殿上行饼茶毕敎坊致语揖臣僚使副并廊下从人皆起立候口号絶揖臣僚等皆鞠躬赞拜殿上应坐并侍立臣僚皆拜称万岁赞各就坐次赞廊下从人拜亦如之歇宴揖臣僚起立御床出皇帝起入閤引臣僚东西阶下殿还幕次内赐花承受官引从人出赐花亦如之簪花毕引从人复两廊位立次引臣僚使副两洞门入复殿上位立皇帝出閤复坐御床入揖应坐臣僚使副及侍立臣僚鞠躬赞拜称万岁赞各就坐赞两廊从人亦如之行单茶行酒行膳行果殿上酒九行使相乐曲声絶揖两廊从人起赞拜称万岁赞各好去承受引出曲破殿上臣僚使副皆起立赞拜称万岁赞各祗候引臣僚使副东西阶下殿契丹班谢宴出汉人并使副班谢宴舞蹈五拜毕赞各好去引出毕报閤门无事皇帝起
