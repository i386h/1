<!-- { "loadSidebar": true } -->
　　元帝纪竟宁元年春正月匈奴呼韩邪单于来朝诏曰虖韩邪单于不忘恩徳向慕礼义复脩朝贺之礼愿保塞传之无穷边垂长无兵革之事其改元为竟宁匈奴传单于复入朝礼赐如初加衣服锦帛絮皆倍于黄龙时
　　成帝本纪河平四年春正月匈奴单于来朝二月单于罢归国
　　匈奴传单于入朝加赐锦绣缯帛二万疋絮二万斤他如竟宁时
　　哀帝纪元夀二年春正月匈奴单于乌孙大昆弥来朝匈奴传故事单于朝从名王以下及从者二百余人单于又上书言防天子神灵人民壮盛愿从五百人入朝以明天子盛徳上皆许之上以太歳厌胜所在舍之上林苑蒲陶宫告之以加敬于单于单于知之加赐衣三百七十袭绵绣缯帛三万疋絮三万斤它如河平时
　　西域传元夀二年大昆弥伊秩靡与单于并入朝汉以为荣
　　后汉书世祖本纪建武二十五年春正月乌桓大人来朝　三十年春正月鲜卑大人内属朝贺
　　册府元顺帝永和元年夫余国王来朝京师帝作黄门鼓吹角抵戏以遣之
　　后汉书献帝本纪建安二十一年秋七月南匈奴单于来朝
　　南匈奴传建安二十一年单于来朝曹操因留于邺而遣去俾归监其国焉
　　册府元南单于呼厨泉将其名王来朝待以客礼遂留内侍而匈奴折节过于汉旧是时曹公破三郡乌丸还至易水代郡乌丸行单于普富卢上郡乌丸行单于那楼将其名王来贺
　　蕙田案以上汉外藩入朝
　　右两汉
　　通典魏制藩王不得朝觐明帝时有朝者皆由特恩不得为常
　　晋书礼志武帝太始中有司奏诸侯之国其王公以下入朝者四方各为二番三歳而周周则更始临时有故则明年来朝明年朝后更满三歳乃朝不得违本数朝礼皆执璧如旧朝之制不朝之歳各遣卿奏聘诏可东晋王侯不之国其有受任居外则同方伯刺史二千石之礼亦无朝聘之制
　　通典后周初梁主萧詧来朝入畿大冢宰命有司致积其饩五牢米九十筥醯醢各三十五瓮酒十八壶米禾各五十车薪刍各百车既至大司空设九傧以致馆梁主束帛乗马设九介以待之礼成而出明日梁主朝受享于庙既致享大冢宰又命公一人冕乗车陈九傧以束帛乗马致食于宾及宾之从各有差致食讫又命公一人弁服乗车贽设九傧以劳宾梁主设九介迎于门外明日朝服乗车还贽于公公皮弁迎于大门授贽受贽并于堂之中楹又明日梁主朝服设九介乗车备仪以见于公事毕公致享明日三孤一人又执贽劳于梁主明日梁主还贽又明日梁主见三孤如见三公明日卿一人又执贽梁主见卿又如三孤于是三公三孤六卿人各饩宾并属官之长为使牢米帛同三公【自秦平天下朝觐礼废及后周立萧詧为梁主称蕃国始有此仪】
　　隋书礼仪志开皇四年正月梁主萧岿朝于京师次于郊外诏广平王杨雄吏部尚书韦世康持节以迎卫尉设次于馆驿雄等降就便幕岿服通天冠绛纱袍端珽立于东阶下西面文武陪侍如其国雄等立于门右东面岿摄内史令柳顾言出门请事世康曰奉诏劳于梁帝顾言入告岿出迎于馆门外西面再拜持节者导雄与岿俱入至于庭下岿北面再拜受诏讫雄等乃出立于馆门外道右东向岿送于门外西面再拜及奉见帝冠通天冠服绛纱袍御大兴殿如朝仪岿服逺游冠朝服以入君臣并拜礼毕而出
　　文献通考马氏曰自秦兼天下朝觐之礼遂废及周封萧詧为梁王讫于隋恒称藩国始有朝见之仪
　　蕙田案以上隋诸侯王来朝
　　帝本纪大业八年六月车驾次榆林郡突厥啓民可汗来朝七月啓民可汗上表请变服袭冠带诏啓民赞拜不名位在诸侯王上
　　大业五年六月髙昌王麴伯雅来朝
　　七年十二月西面突厥处罗多利可汗来朝上大悦接以殊礼
　　蕙田案以上隋外藩朝见
　　右魏晋至隋
　　通典贞观二十年有司言案史记正月诸侯朝贺凡四人留长安不过二十日今请毎春二王入朝礼毕还蕃从之
　　蕙田案唐初诸王皆出就国故有朝贺之礼中睿以后亲藩徒拥虚号及其亡也皇子有不出閤者矣
　　又案以上唐诸王朝见
　　唐开元礼
　　蕃王来朝以束帛迎劳
　　前一日守宫设次于候馆门之外道右南向其日使者至掌次者引就次蕃主服其国服所司引立于东堂下西面【凡蕃主进止皆主司先引制使皆谒者前导】使者朝服出次立于门西东面从者执束帛立于使者之南蕃主有司出门东西面曰敢请事使者曰奉制劳某主【称其国名】有司入告蕃主迎于馆门外之东西面再拜使者与蕃主俱入使者先升立于西阶上执束帛者从升立于使者之北俱东面蕃主升立于东阶上西面使者执币称有制蕃主将下拜使者曰有后制无下拜蕃主旋北面再拜稽首使者宣制讫蕃主进受币【采五疋为一束其蕃主答劳各以土物其少多相准不得过劳币劳于逺郊其礼同蕃主还赠于逺郊亦如之劳蕃使即束帛也】退复位以币授左右又再拜稽首使者降出立于馆门之外西东面蕃主送于馆门之外西面止答使者蕃主揖使者俱入揖让升蕃主先升东阶上西面使者升西阶上东面蕃主以土物傧使者再拜受蕃主再拜送物使者降出蕃主从出门外皆如初蕃主再拜送使者还蕃主入鸿胪迎引诣朝堂依方北面立所司奏闻舍人承勅出称有勅蕃主再拜宣劳讫又再拜所司引就馆如常仪
　　遣使戒蕃主见日
　　前一日守宫设次于馆门之外道右南向其日使者至掌次者引就次蕃主服其国服降立于东阶下西面蕃国诸从官立于蕃主之后西面北上使者服朝服出次立于门西东面蕃主有司出门东西面曰敢请事使者曰奉制戒集某主见日有司入告蕃主迎于馆门外之东西面再拜使者与蕃主俱入使者升自东阶西面使者称有制蕃主再拜宣制曰某日见蕃主又再拜稽首使者降出蕃主送于馆门之外西面再拜使者还蕃主入
　　蕃主奉见【奉辞礼同】
　　前一日尚舍奉御整设御幄于太极殿北壁南向守宫设次太乐令展宫悬设举麾位于上下鼓吹令设十二案乗黄令陈车辂尚辇奉御陈舆辇尚舍奉御铺蕃主坐于御座西南东向并如常仪设蕃主版位于悬南又设蕃国诸官之位于蕃主后依其班重行北面以西为上设典仪位于悬之东北赞者二人在南差退西面诸卫各勒所部列黄麾仗屯门及陈于殿庭太乐令帅工人入就位协律郎入就举麾位所司迎引蕃主于承天门外通事舍人引就次本司入奏钑防近仗入陈如常典仪帅赞者先入就位侍中版奉请中严诸侍卫之官各服其器服符寳郎奉寳俱诣閤奉迎蕃主服其国服出通事舍人引立于閤外西厢东面【若更有诸蕃以国大小为序】蕃国诸官各服其服立于蕃主之后俱东面北上侍中版奏外办皇帝服通天冠绛纱袍乗舆以出曲直华盖警跸侍卫如常仪皇帝将出仗动太乐令令撞黄钟之钟右五钟皆应协律郎举麾鼓柷奏太和之乐及姑洗之音皇帝出自西房即御座南向坐符寳郎奉寳置于御座侍卫如常仪偃麾戞敔乐止如常通事舍人引蕃主入门舒和之乐作至位乐止典仪曰再拜赞者承传蕃主再拜稽首侍中承制降诣蕃主西北东面称有制蕃主再拜稽首宣制讫蕃主又再拜稽首侍中面奏又承制降劳敕命升坐蕃主再拜稽首舍人引蕃主乐作蕃主上阶乐止舍人接引至坐后蕃主就坐俛伏侍中承制劳问蕃主俛伏避席将下拜侍中承制曰无下拜蕃主复位对拜如常侍中囬奏又承制劳还馆舍人引蕃主降自西阶典谒者承引乐作复悬南位乐止蕃主再拜稽首讫舍人引蕃主乐作蕃主出门乐止初蕃主升坐舍人引蕃主诸官以次入就位立定典仪曰再拜赞者承传蕃国诸官俱再拜稽首舍人承敕降诣西阶畔蕃国诸官西北东面称勅防蕃国诸臣俱再拜稽首宣勅讫蕃国诸官俱再拜稽首对讫又再拜稽首舍人囬奏又承勅降劳还馆蕃国诸官俱再拜稽首于阶蕃主出舍人引蕃国诸官以次出讫侍中前跪奏侍中臣某言礼毕俛伏兴还侍位皇帝兴太乐令令撞蕤宾之钟左五钟皆应鼔柷奏太和之乐皇帝降座乗舆入自东房侍卫警跸如常仪侍臣从至閤乐止
　　皇帝宴蕃国主
