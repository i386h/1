<!-- { "loadSidebar": true } -->
　　孝明帝本纪熈平元年五月诏曰灾旱积辰苗稼萎悴尚书可厘恤狱犴察其淹枉简量轻重随事以闻无使一人怨嗟増伤和气
　　正光元年五月诏曰灾旱为灾八座可推鞫见囚务申枉滥
　　周书武帝本纪保定元年七月诏曰亢旱歴时嘉苗殄悴岂狱犴失理刑罚乖中欤其所在见囚死以下一嵗刑以上各降本罪一等百鞭以下悉原免之
　　旧唐书虞世南传贞观八年山东及江淮大水帝忧之以问世南对曰山东淫雨江淮大水恐有寃狱枉系宜省録累囚庶防或当天意帝然之于是遣使申理狱讼多所原赦
　　册府元贞观十七年三月以久旱诏曰今州县狱讼常有寃滞宜令覆囚使至州县科简刑狱以申枉屈务从寛宥
　　总章二年二月以旱亲虑京城囚徒其天下见禁囚委当州长官虑之
　　唐书髙宗本纪仪鳯三年四月以旱避正殿虑囚册府元神龙二年正月以旱亲録囚徒多所原宥其东都及天下诸州委所在长官详虑
　　唐书宗本纪开元二年正月以闗内旱寛系囚　三年五月以旱録京师囚　六年八月以旱虑囚
　　册府元开元七年七月亲虑囚于宣政殿事非切害悉原之诏天下诸州见系囚徒宜令所由长官便虑有司即此作条件处分　十六年九月以久雨诏两京及诸州系囚应推徒已下罪并宜释放死罪及流各减一等
　　长庆二年十二月诏曰自冬以来甚少雨雪农耕方始灾旱是虞虑有寃滞感伤和气宜委御史台大理寺及府县长吏自録囚徒仍速决遣除身犯罪应支证追呼近系者一切并令放出须辨对者任其责保冀得克消沴气延致休祥　四年六月诏曰近者夏麦垂熟霖雨稍多虽不甚损伤亦是隂阳小沴必虑囚徒之中或有寃滥宜令御史中丞刑部侍郎大理卿同疏理决遣讫闻奏其在内诸军使囚徒亦委本司疏决闻奏
　　田案唐以尚书刑部御史台大理寺为三司今之三法司也
　　太和七年七月敕曰今縁稼穑方滋旬月少雨虑其寃滞或有感伤宜委左仆射李程及御史大夫郑覃同就尚书省疏理诸司囚徒务从寛降限五日内毕闻奏其外府州为有水旱处委长史速准此处分
　　开成二年七月诏曰秋旱未雨虑有幽寃缧禁多时须议疏决京师刑狱宜令右仆射兼门下侍郎平章事郑覃亲往疏理
　　唐书宣宗本纪大中四年四月以雨霖诏京师闗辅理囚
　　文苑英华大中九年七月十三日诏近者江淮数道水旱疾疠宜委所在长吏慎恤刑狱疏决囚徒必务躬亲俾无寃滞
　　唐书懿宗本纪咸通十年六月以蝗旱理囚
　　册府元后唐天成元年八月敕久雨不晴虑伤农稼可晓谕天下州府疏理繋囚无令寃滞
　　长兴三年六月敕霖雨积旬尚未晴霁睠言刑狱虑在滞淹京城诸司系囚并宜疏理释放
　　后晋天福八年五月敕以飞蝗作沴膏雨久愆应三京邺都诸道州府见禁囚人除十恶行刼诸杀人者及伪行印信合造毒药官典犯赃外罪者减一等余并放开运三年敕令以渐及春农久时雨深虑囹圄或有滞淹其诸道州府见禁人等并须据罪轻重疾速防遣仍限半月内有防遣讫奏
　　宋史食货志诸州嵗歉选官分路巡抚缓囚系省刑罚饥民刼囷窖者薄其罪
　　太宗本纪淳化五年正月遣使决诸路刑狱应因饥刼蔵粟诛为首者余减死
　　仁宗本纪天圣七年河北水遣使决囚
　　嘉祐七年二月命官録被水诸州系囚
　　神宗本纪熈宁三年八月以旱虑囚死罪以下递减一等杖笞者释之
　　孝宗本纪淳熙八年五月以久雨减京畿及两浙囚罪一等释杖以下
　　金史章宗本纪泰和四年四月以久旱遣使审系囚理寃狱
　　明史太祖本纪洪武二十四年六月久旱録囚　二十六年四月旱省狱囚
　　宣宗本纪宣徳五年六月祷雨不应诏中外疏决罪囚英宗前纪正统三年六月以旱谳中外疑狱　十四年五月旱太监金英同法司録囚
　　刑法志正统初刑部尚书魏源以灾旱上疑狱请命各巡抚审録从之无巡抚者命巡按清军御史行在都察院亦以疑狱上通审録之
　　宪宗本纪成化八年四月京师久旱録囚　十七年四月以久旱风霾谕法司慎刑狱太监懐恩同法司録囚武宗本纪正徳五年三月祷雨释狱囚
　　神宗本纪神宗十三年四月以旱诏中外理寃抑释鳯阳轻犯及禁锢年久罪宗
　　庄烈帝本纪崇祯十年四月旱清刑狱
　　刑法志崇祯十五年四月亢旱下诏清狱中允黄道周言中外斋宿为百姓请命而五日之内系两尚书不闻有抗疏争者尚足回天意乎两尚书谓李日宣陈新甲也帝方重怒二人不能从
　　明防典景泰四年奏准山东河南江北直徐州等处灾伤令所在问刑衙门责有力囚犯于缺粮州县仓纳米赈济杂犯死罪六十石流徒三年四十石徒二年半三十五石徒二年三十石徒一年半二十五石徒一年二十石杖罪每一十一石笞罪每一十五斗
　　嘉靖二十四年议准徒杖笞罪审有力者俱令照例纳米入预备仓不许以稻黍杂粮准折上纳
　　田案景泰嘉靖间令罪人得入粟免罪以备赈济此寓劝分之法于缓刑之中亦捄灾之一术附见于后
　　右缓刑
　　周礼地官大司徒四曰弛力【注郑司农云弛力息徭役也】
　　大荒则令邦国弛力
　　均人凡均力政以嵗上下丰年则公旬用三日焉中年则公旬用二日焉无年则公旬用一日焉凶札则无力政不均地政【注无力政恤其劳也】
　　汉书宣帝本纪本始三年五月大旱诏三辅民就贱者且毋收事尽四年【注晋灼曰不给官役也师古曰收谓租赋也事谓役使也尽本始四年而止】
　　后汉书和帝本纪永元九年六月诏今年秋稼为蝗虫所伤皆勿收租更刍槀
　　安帝本纪永初四年正月诏以三辅比遭冦乱人庶流冗除三年逋租过更口算刍槀
　　元初元年十月诏除三辅三嵗田租更赋口算
　　顺帝本纪永建五年四月诏郡国贫人被灾者勿收责今年过更
　　田案汉法有口算有更赋口算者年十五而算出口赋至五十六而除此户口之赋于古未有后世户调丁税之制葢由此也更赋者年二十而傅给徭役亦五十六而除其别有卒更践更过更之目此力役之征唐时谓之庸钱自两税法行租庸并而为一无所谓力役之征矣宋时所谓差役者如衙前里正户长保正耆长之属攷之于古即乡遂州党之吏汉之三老亭长游徼亦即其职自唐以后浸以卑下凡官府期会辇运官物逐捕盗贼之皆得而役使之谓之户役马贵与尝为之辨以为户役非古之力役其説固然然既出其力以役于官则亦与古之力征更赋名异而实同矣
　　晋书成帝本纪咸康二年三月免所旱郡县繇役隋书文帝本纪开皇十八年七月诏以河南八州水免其课役
　　通典唐武徳二年制凡水旱虫霜为灾损七分以上课役俱免
　　宋史宁宗本纪嘉定二年七月募民以振饥免役金史章宗本纪泰和四年四月免旱灾州县徭役元史食货志中统三年闰九月以济南路遭李氊之乱军民皆饥尽除差发
　　至元七年南京河南蝗旱减差徭十分之六
　　世祖本纪至元十七年十一月诏以玛噶珊民贫免其役三年十二月赈巩昌常徳等路饥民仍免其徭役成宗本纪大徳二年正月诏以水旱老病单弱者差务并免三年
　　食货志大徳五年各路被灾重者其差务并除之明会典成化六年敕顺天河间永平真定保定灾伤地方一应差徭俱暂优免
　　田案宋元以后所谓徭役及差徭者皆户役也
　　右弛力
　　周礼地官大司徒五曰舍禁【注舍禁若公无禁利　疏山泽所遮禁者舍去其禁使民取蔬食】
　　【刘氏曰山泽林麓既不以封于诸侯则设虞衡之禁所以蕃鸟兽毓草木以尽乎万物之性也民既失食则宜开其禁故舍禁之政行焉】
　　【髙氏愈曰舍释通释禁谓释山泽之禁与民同也】
　　大荒则令邦国舍禁
　　汉书文帝本纪四年四月大旱蝗防山泽
　　元帝本纪初元元年四月诏曰闗东今年谷不登民多困乏江海陂湖园池属少府者以假贫民勿租税　二年三月诏水衡禁囿宜春下苑少府佽飞外池严籞池田假与贫民
　　后汉书和帝本纪永元五年二月诏京师离宫果园上林广成囿悉以假贫民恣得采捕不收其税九月令郡县官有陂池令得采取勿收假税二嵗　九年六月诏今年秋稼为蝗虫所伤其山林饶利陂池渔采以赡元元勿收假税　十一年二月遣使循行郡国禀贷被灾害不能自存者令得渔采山林池泽不收假税　十二年二月诏郡国流民聴入陂池渔采以助蔬食　十五年六月诏令百姓鳏寡渔采陂池勿收假税二嵗安帝本纪永初元年二月以广成游猎地及被灾郡国公田假与贫民　三年三月诏以鸿池假与贫民四月诏上林广成苑可垦辟者赋与贫民
　　晋书安帝本纪义熙九年四月罢临沂湖熟皇后脂泽田四十顷以赐贫人弛湖池之禁
　　宋书孝武帝本纪孝建二年八月三呉民饥诏诸苑禁制绵逺有妨肆业可详所开弛假与贫民
　　魏书孝文帝本纪太和二十年十二月开盐池之禁与民共之
　　册府元贞观十一年七月废明徳宫之元圃苑院分给河南雒阳遭水者
　　仪鳯三年四月以同州饥沙苑及长春宫并许百姓樵采渔猎
　　宋史食货志诸州嵗歉利有可与民共者不禁水乡则蠲蒲鱼果蓏之税
　　真宗本纪咸平二年闰月诏江浙饥民入城池渔采勿禁
　　辽史天祚帝本纪干统三年二月以武清县大水弛其陂泽之禁
　　金史章宗本纪承安二年十一月以薪贵敕围地内无禁樵采
　　元史世祖本纪至元十年九月辽东饥弛猎禁　十四年五月以河南山东水旱除河泊课聴民自渔　二十四年三月辽东饥弛太子河捕渔禁　二十六年十月以平滦河间保定等路饥弛河泊之禁闰十月檀州饥民刘徳成犯猎禁诏释之　二十八年三月杭州平江等五路饥弛湖北捕渔之禁辽阳武平饥弛捕猎之禁十一月武平平滦诸州饥弛猎禁其孕字之时勿捕成宗本纪元贞元年六月江西行省所辖郡大水无禾弛江河湖泊之禁聴民采取
　　大徳元年闰十二月淮东饥弛湖泊之禁仍聴正月捕猎　二年正月建康隆兴临江宁国太平广徳饶池等处水弛泽梁之禁聴民渔采　三年五月江陵路旱蝗弛其湖泊之禁　四年二月湖北饥弛山泽之禁　五年十月以嵗饥弛山泽之禁聴民捕猎　七年正月弛饥荒所在山泽河泊之禁一年　九年八月以冀宁嵗复不登弛山泽之禁聴民采捕
　　荒政考畧至大元年诏曰近年以来水旱相仍缺食者众诸禁捕野物地面除上都大同隆兴三路外大都周围各禁五百里其余禁防处所及应有山河泊芦诏书到日并行开禁一年聴从民便采捕
　　元史武宗本纪至大二年正月诏天下弛山泽之禁仁宗本纪皇庆二年七月诸被灾地并弛山泽之禁猎者毋入其境
　　延祐六年六月以济宁等路水开河泊禁聴民采食英宗本纪皇庆六年九月沈阳水旱害稼弛其山河泊之禁
　　至治二年闰月真定山东诸路饥弛其河泊之禁　四年十一月以嵗饥开内郡山泽之禁
　　文宗本纪天歴二年四月河南廉访司言河南府路民饥乞弛山林川泽之禁聴民采食从之
　　顺帝本纪至元三年二月江浙等处饥开所在山河泊之禁聴民樵采
　　右舍禁
