<!-- { "loadSidebar": true } -->
　　皇帝献文襄皇帝神室奏文徳乐宣政舞辞　圣武丕基叡文显统眇哉神启郁矣天纵道则人徳云迈种昭冥咸序崇深毕综自中徂外经朝庇野政反沦风威还缺雅旁作穆穆格于上下维享维宗来鉴来假
　　皇帝献显祖文宣皇帝奏文王乐光大舞辞　元歴已谢苍灵告期图玺有属揖让惟时龙升兽变我帝基对穹昊实启雍熙钦若皇猷永怀王度欣赏斯穆威刑允措轨物俱宣宪章咸布俗无邪指下归正路茫茫九域振以乾纲混通华裔配括天壤作礼视徳列乐传响荐祀惟防衣冠戴仰
　　皇帝还东壁饮福酒奏皇夏乐辞　孝心翼翼率礼兢兢时洗时荐或降或升在堂在户载湛载凝多品斯奠备物攸膺兰芬敬挹玉俎恭承受祭之祜如彼冈陵
　　送神奏髙明乐辞　仰榱桷慕衣冠礼云罄祀将阑神之驾纷奕奕乘白云无不适穷昭域极幽涂归帝祉眷皇都
　　皇帝诣便殿奏皇夏乐辞【羣臣出奏肆夏辞同】　礼行斯毕乐奏以终受嘏先退载畅其衷銮轩循辙麾旌复路光景徘徊歌顾慕灵之相矣有锡无疆国图日镜家歴天长
　　蕙田案以上北齐
　　北周书孝闵帝本纪元年正月乙巳祠太庙
　　武帝本纪保定元年春正月戊辰诏曰履端开物实资元后代终成务谅惟宰栋故周文公以上圣之智翼彼姬周爰作六典用光七百自兹厥后代失其绪俾巍巍之化歴千祀而莫传郁郁之风终百王而永坠我太祖文皇帝禀纯和之气挺天纵之英徳配乾元功侔造化故能舍末世之风蹈隆周之叡典诞述百官厥用允集所谓乾坤改而重构岂帝王洪范而已哉入嗣大寳思休烈今可班斯礼于太祖庙庭已巳祠太庙班太祖所述六官焉
　　天和三年五月庚戌祠太庙十月癸亥祠太庙
　　宣帝本纪宣政元年六月丁酉即皇帝位七月乙巳祠太庙
　　隋书礼仪志明帝崩庙号世宗武帝崩庙号髙祖并为祧庙而不毁其时祭各于其庙祫禘则于太祖庙亦以皇后预祭其仪与后齐同所异者皇后亚献讫后又荐加豆之笾其实菱芡芹葅兔醢冡宰终献讫皇后亲撤豆降还板位然后太祝撤焉
　　北周书宣帝本纪大象二年正月癸巳祀太庙三月壬寅诏内外命妇皆执笏共拜宗庙四月已巳祀太庙隋书音乐志周宗庙歌辞
　　皇帝入庙门奏皇夏　肃肃清庙岩岩寝门欹器防满金人戒言应朄悬鼓崇牙树羽阶变升歌庭纷象舞闲安象设缉熙清奠春鲔初登新蓱先荐僾然入室俨乎其【一作在】位凄怆履之非寒之谓
　　降神奏昭夏　永惟祖武潜庆灵长龙图革命凤歴归昌功移上墋徳耀中阳清庙肃肃猛虡煌煌曲髙大夏声和盛唐牲牷荡涤萧合馨香和銮戾止振鹭来翔永敷万国是则四方
　　俎入皇帝升阶奏皇夏　年祥辨日上协言奉酎承列来庭骏奔雕禾饰斚翠羽承樽敬殚如此恭惟执燔
　　皇帝献皇髙祖奏皇夏　庆绪千重秀鸿源万里长无时犹戢翼有道故韬光盛徳必有后仁义终克昌明星初肇庆大电久呈祥
　　皇帝献皇曾祖徳皇帝奏皇夏　克昌光上烈基圣穆西藩崇仁髙涉渭积徳被居原帝图张徃迹王业茂前尊重分徳阳庙叠庆夀陵园百灵光祖武千年福孝孙
　　皇帝献皇祖太祖文皇帝奏皇夏　雄图属天造宏畧遇羣飞风云犹聴命龙跃遂乘机百二当天险三分拒乐推函谷风尘散河阳氛雾晞济弱沦风起扶危頺运归地纽崩还正天枢落更追原词乍超忽毕陇或绵防终封三尺剑长卷一戎衣
　　皇帝献文宣皇太后奏皇夏　月灵兴庆沙祥发源功参禹迹徳赞尧门言容典礼防翟徽章仪形温徳令问昭阳日月不居嵗时婉娩瑞云纒心閟宫惟逺皇帝献闵皇帝奏皇夏　龙图基代徳天步属艰难讴歌还受瑞揖让乃登坛升舆芒刺重入位据关寒卷舒云泛滥游日浸防出郑终无反居桐竟不归祀夏今惟旧尊灵谥更追
　　皇帝献明皇帝奏皇夏　若水逢降君穷桑属惟政丕哉驭帝箓郁矣当天命方定五云官先齐八风令文昌气似珠太史河如镜南宫学已开东观书还聚文辞金石韵毫翰风飚竖清室桂冯冯齐房芝诩诩宁思玉管笛空见灵衣舞
　　皇帝献髙祖武皇帝奏皇夏　南河吐云气北斗降星辰百灵咸仰徳千年一圣人书成紫防动律定凤凰驯六军命西土甲子陈东隣戎衣此一定万里更无尘烟云同五色日月并重轮流沙既西静盘木又东臣凯乐闻朱鴈铙歌见白麟今为六代祀还得九疑宾
　　皇帝还东壁饮福酒奏皇夏　礼殚祼献乐极休成长离前掞宗祀文明缩酌浮兰澄罍合鬯磬折礼容旋回灵贶受厘彻俎饮福移樽惟光惟烈文子文孙皇帝还便坐奏皇夏　庭阕四始筵终三荐顾步阶墀徘徊余奠六龙矫首七萃警途鼓移行漏风转相乌翼翼从事绵绵四时惟神降嘏永言保之
　　蕙田案以上北周
　　右北魏北齐北周庙享

　　五礼通考卷九十
<经部,礼类,通礼之属,五礼通考>
　　钦定四库全书
　　五礼通考卷九十一
　　刑部尚书秦蕙田撰
　　吉礼九十一
　　宗庙时享
　　隋书礼仪志髙祖受命置四亲庙各以孟月享以太牢髙祖本纪开皇四年春正月已巳有事于太庙　七年春正月癸巳有事于太庙　八年十月甲子将伐陈有事于太庙　十二年十月壬午有事于太庙至太祖神主前上流涕呜咽悲不自胜　十七年九月庚寅上谓侍臣曰礼主于敬皆当尽心黍稷非馨贵在祗肃庙廷设乐本以迎神斋祭之日触目多感当此之际何可为心在路奏乐礼未为允羣公卿士宜更详之音乐志故事天子有事于太庙备法驾陈羽葆以入于次礼毕升车而鼓吹并作开皇十七年诏曰五帝异乐三王殊礼皆随事而有损益因情而立节文仰惟祭享宗庙瞻敬如在罔极之感情深兹日而礼毕升路鼓吹发音还入宫门金石振响斯则哀乐同日心事相违情所不安理实未允宜改兹徃式用礼教自今以后享庙日不须备鼓吹殿庭勿设乐悬
　　隋太庙歌辞
　　迎神歌辞　务本兴教尊神体国霜露感心享祀陈则官联式序奔走在庭几筵结慕祼献惟诚嘉乐载合神其降止永言保之锡以繁祉
　　登歌辞　孝熙严祖师象敬宗惟皇肃事有来雝雝雕梁霞绣橑云重观徳自感奉璋伊恭彛斚尽饰羽缀有容升歌发景福来从
　　俎入歌辞【郊丘社庙同】　祭本用初祀由功举骏奔咸会供神有序明酌盈樽丰牺实俎幽金既荐缋错维旅享由明徳香非稷黍载流嘉庆克固鸿绪
　　皇髙祖太原府君神室歌辞　缔基发祥肇源兴庆乃仁乃哲克明克令庸宣国图善流人咏开我皇业七百同盛
　　皇曾祖康王神室歌辞　皇条俊茂帝系灵长丰功叠轨厚利重光福由善积代以徳彰严恭尽礼永锡无疆
　　皇祖献王神室歌辞　盛才必达丕基増旧涉渭同符迁邠等构风迈徳义髙道富神鉴孔昭王猷克懋
　　皇考太祖武元皇帝神室歌辞　深仁冥着至道潜敷皇矣太祖耀名天衢剪商隆祚奄宅隋区有命既集诞开灵符
　　饮福酒歌辞【郊丘社庙同】　神道正直祀事有融肃雝备礼庄敬在躬羞燔已具奠酹将终降祥惟永受福无穷
　　送神歌辞　飨礼具利事成伫旒冕肃簪缨金奏终玉俎撤尽孝敬穷严絜人只分哀乐半降景福慿幽赞
　　右隋庙享
　　旧唐书礼仪志唐四时以孟月享太庙每室用太牢季冬蜡祭之后以辰日腊享于太庙用牲如时祭又时享之日修七祀于太庙西门内之道南
　　唐书太宗本纪贞观三年正月戊午享于太庙
　　旧唐书音乐志享太庙乐章十三首【贞观中魏徴禇亮等作】迎神用永和【黄钟宫三成大吕角二成太簇商二成应钟羽二成总九变同用】　于穆烈祖此丕基永言配命子孙保之百神既洽万国在兹是用孝享神其格思
　　皇帝行用太和【词同冬至圜丘】
　　登歌酌鬯用肃和【夹钟均之黄钟羽】　大哉至徳允兹明圣格于上下聿遵诚敬喜乐斯登鸣球以咏神其降止式降景命
　　迎俎用雍和　崇兹享祀诚敬兼至乐以感灵礼以昭事粢盛丰洁牲牷孔备永言孝思庶防不匮皇祖宣简公酌献用长发【无射宫】　濬哲惟唐长发其祥帝命斯祐王业克昌配天载徳就日重光本枝百代申锡无疆
　　皇祖懿王酌献用长发【同前词黄钟宫】
　　太祖景皇帝酌献用大基【太簇宫】　猗欤祖业皇矣帝先翦商徳厚封唐庆延在姬犹稷方晋逾宣基我鼎运于万斯年
　　世祖元皇帝酌献用大成【姑洗宫】　周称王季晋美帝文明明盛徳穆穆齐芬藏用四履屈道三分铿锵钟石载纪鸿勲
　　髙祖大武皇帝酌献用大明【防宾宫】　五纪更运三正递升勋华既没禹汤勃兴神武命代灵睠是膺望云彰徳察纬告徴上纽天维下安地轴徴师涿野万国咸服偃伯灵台九宫允穆殊域委賮怀生介福大礼既饰大乐已和黒章扰囿赤字浮河功宣载籍徳被咏歌克昌厥后百禄是荷
　　皇帝饮福用夀和　八音斯奏三献毕陈寳祚惟永晖光日新
　　送文舞出迎武舞入用舒和　圣敬通神光七庙灵心荐祚和万方严禋克配鸿基逺明徳惟馨凤歴昌武舞用凯安【词同冬至圜丘】
　　彻俎用雍和　于穆清庙聿修严祀四县载陈三献斯止笾豆彻荐人只介祉神惟格思锡祚不已送神用永和　肃肃清祀蒸蒸孝思荐享昭备防恭在兹雍歌彻俎祝嘏陈辞用光武志永固鸿基
　　唐书髙宗本纪永徽六年十一月已巳皇后见于太庙睿宗本纪先天元年正月辛未享于太庙
　　旧唐书音乐志享太庙乐章五首【永徽已后续撰不详撰者】
　　太宗文皇帝酌献用崇徳【夷则宫永徽元年造】　五运改卜千龄启圣彤云晓聚黄星夜暎叶阐珠囊基开玉镜【后为图开】下临万防上齐七政雾开三象尘清九服海溓星辉逺安迩肃天地交泰华夷辑睦翔泳归仁中外禔福绩逾黜夏勲髙翦商武陈七徳刑设三章祥禽巢阁仁兽游梁卜年惟永景福无疆
　　髙宗天皇大帝酌献用钧天【黄钟宫光宅元年造】　承天抚箓纂圣登皇遐清万防仰协三光功成日用道济时康璇图载永寳歴斯昌日月晖烟云烂色河岳修贡神只效职舜风攸偃尧曦先就睿感通寰孝思浃宙奉先徳防遵曩狩展义天局飞英云岫化逸王表神凝帝先乘云厌俗驭日登元
　　中宗孝和皇帝酌献用太和【太蔟宫景云元年造】　广乐既备嘉荐既新述先惟徳孝飨惟亲七献具举五齐毕陈锡兹祚福于万斯春
　　睿宗大圣真皇帝酌献用景云【黄钟宫开元四年造】　惟睿作圣惟圣登皇精感耀魄时膺防昌舜慙大孝尧推让王能事斯极振古谁方文明履运车书同轨巍巍赫赫尽善尽美衢室凝旒大庭端扆释负之寄事光复子脱屣髙天登遐上元龙湖超忽象野芊绵游衣道荐果初年新庙奕奕明徳配天
　　皇祖宣皇帝酌献用光大【无射宫旧乐章宣光二宫同用长发其词亦同开元十年始定宣帝用光大词更别造】　大业龙祉徽音骏尊潜居皇徳赫嗣天昆展仪宗祖重诚孝孙春秋无极享奏存存
　　又享太庙乐三首【太乐旧有此词不详所起】
　　迎神【黄钟宫大吕角太簇徴应钟羽并同此词】　七庙观徳百灵攸仰俗荷财成物资含养道光执契化笼提象肃肃雍雍神其来享
　　金奏【无射宫次迎神】　肃肃清庙巍巍盛唐配天立极累圣重光乐和管磬礼备蒸尝永为来格降福无疆送神　五声备奏三献终祠车移凤辇斾转红旗礼用笾豆诚效防只皇灵徙跸簪绅拜辞
