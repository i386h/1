<!-- { "loadSidebar": true } -->
　　礼志武帝泰始七年皇太子讲孝经通咸宁三年讲诗通太康三年讲礼记通惠帝元康三年皇太子讲论语通元帝太兴二年皇太子讲论语通太子并亲释奠以太牢祀孔子以顔回配成帝咸康元年帝讲诗通穆帝升平元年三月帝讲孝经通孝武宁康三年七月帝讲孝经通并释奠如故事穆帝孝武并权以中堂为太学宋书礼志魏齐王正始中齐王每讲经使太常释奠于先圣先师于辟雍弗躬亲晋惠帝明帝之为太子及愍怀太子讲经竟并亲释奠于太学太子进爵于先师中庶子进爵于顔回成穆孝武三帝亦皆亲释奠孝武时以学在水南悬逺有司议依升平元年于中堂权立行太学于时无复国子生有司奏应须复二学生百二十人太学生取见人六十国子生权铨大臣子孙六十人事讫罢奏可释奠礼毕防百官六品以上
　　右晋
　　宋文帝元嘉二十二年四月皇太子讲孝经通释奠国子学如晋故事
　　元嘉二十二年太子释奠采晋故事官有其注祭毕太祖亲临学宴防太子以下悉预
　　南齐书世祖本纪永明三年冬十月壬戌诏曰皇太子长懋讲毕当释奠王公以下可悉往观礼
　　礼志武帝永明三年诏立学创立堂宇有司奏宋元嘉旧事学生到先释奠先圣先师又有释菜未详今当行何礼用何乐及礼器尚书令王俭议周礼春入学释菜合舞记云始教皮弁祭菜示敬道也又云始入学必释奠先圣先师中朝以来释菜礼废今之所行释奠而已金石爼豆皆无明文方之七庙则轻比之五祀则重陆纳车允谓宣尼庙宜依亭侯之爵范甯欲依周公之庙用王者仪范宣谓当其为师则不臣之释奠日宜备帝王礼乐此则车陆失于过轻二范伤于太重喻希云若王者自设礼乐则肆赏于致敬之所若欲嘉美先师则须所况非备寻其此説守附情理皇朝屈尊教推以师资引同上公即事惟允元嘉立学裴松之议应儛六佾以郊乐未具故权奏登歌今金石已备宜设轩悬之乐六佾之儛牲牢器用悉依上公其冬皇太子讲孝经亲临释奠车驾幸听
　　邱氏濬曰按释奠用六佾轩悬之乐始此
　　隋书礼仪志梁天监八年皇太子释奠周舍议以为释奠仍防既惟大礼请依东宫元防太子着绛纱襮乐用轩悬预升殿坐者皆服朱衣帝从之又有司以为礼云凡为人子升降不由阼阶案今学堂凡有三阶愚谓客若降等则从主人之阶今先师在堂义所尊敬太子宜登阼阶以明从师之义若释奠事讫宴防之时无复先师之敬太子升堂则宜从西阶以明不由阼义吏部郎徐勉议郑云由命士以上父子异宫宫室既异无不由阼阶之礼请释奠及宴防太子升堂并宜由东阶若舆驾幸学自然中陛又检东宫元防仪注太子升崇政殿不欲东西阶责东宫典仪列云太子元防升自西阶此则相承为谬请自今东宫大公事太子升崇政殿并由阼阶其预防賔客依旧西阶
　　梁元帝释奠祭孔子文粤若宗师猗欤乃圣惟岳降神惟天所命上善如水至人若镜
　　祭顔子文钦哉体一亚彼至人乍分介石时知落鳞不先称宝席上为珍致虚守静曲巷安贫钦风味道其徳有邻
　　陆倕释奠祭孔子文于惟上徳是曰圣真克明克峻知化穷神研几善诱藏用显仁利同道济成俗教民道尊功倍徳溥化光离经辨志济济洋洋
　　陈书杜之纬传中大同七年梁皇太子释奠于国学时乐府无孔子顔子登歌词尚书参议令之纬制其文伶人传习以为故事
　　陈书宣帝本纪大建三年秋八月辛丑皇太子亲释奠于太学二傅祭酒以下赉帛各有差
　　后主本纪至徳三年十一月己未诏曰宣尼诞膺上哲体资至圣祖述宪章之典并天地而合徳乐正雅颂之奥与日月而偕明垂后昆之训范开生民之耳目梁季湮防灵寝忘处鞠为茂草三十余年敬仰如在永惟忾息今雅道雍熈由庚得所断琴故履零落不追阅笥开书无因循复外可详之礼典改筑旧庙蕙房桂栋咸使惟新芳蘩洁潦以时飨奠十二月辛卯皇太子出太学讲孝经戊戌讲毕辛丑释奠于先师礼毕设金石之乐防宴王公卿士
　　右宋齐梁陈
　　北魏书太祖本纪天兴四年二月丁亥命乐师入学习舞释菜于先圣先师
　　世宗本纪始光三年二月起太学于城东祀孔子以顔渊配
　　肃宗本纪正光元年春正月乙酉诏曰建国纬民立教为本尊师崇道兹典自昔来岁仲阳节和气润释菜孔顔乃其时也有司可豫缮国学图饰圣贤置官简牲择吉备礼
　　正光二年二月癸亥车驾幸国子学讲孝经三月庚午帝幸国子学祀孔子以顔渊配
　　隋书礼仪志后齐将讲于天子先定经于孔父庙置执经一人侍讲二人执读二人擿句二人録义六人奉经二人讲之旦皇帝服通天冠元纱袍乗象辂至学坐庙堂上讲讫还便殿改服绛纱袍乘象辂还宫讲毕以一太牢释奠孔父配以顔回列轩悬乐六佾舞行三献礼毕皇帝服通天冠绛纱升阼即坐宴毕还宫皇太子每通一经亦释奠乘石山安车三师乘车在前三少从后而至学焉
　　后齐制新立学必释奠礼先圣先师每岁春秋二仲常行其礼每月旦祭酒领博士以下及国子诸学生以上太学四门博士升堂助教以下太学诸生阶下拜孔揖顔日出行事而不至者记之为一负雨霑服则止学生每十日给假皆以景日放之郡学则于坊内立孔顔庙愽士以下亦每月朝云
　　文献通考张凭议曰不拜顔子者按学堂旧有圣贤之象既备礼尽敬奉尼父以为师而未详顔子拜揖之仪臣以圣者君道也师者贤臣道也若乃尧舜禹于君位则稷契与我并为臣矣师风于洙泗则顔子吾同门也夫大贤恭已既揖让于君徳回也如愚岂越分于人师哉是以王圣佐贤而君臣之义着拜孔揖顔而师资之分同矣
　　邱氏濬曰按此后世朔日行礼之始今制有朔望行事之礼此其权舆欤
　　周书武帝本纪天和元年秋七月壬午诏诸胄子入学但束修于师不劳释奠释奠者学成之祭自今即为恒式
　　宣帝本纪大象二年二月丁巳帝幸露门学行释奠之礼
　　右北魏北齐北周
　　隋书礼仪志隋制国子寺每岁以四仲月上丁释奠于先圣先师每年别一行乡饮酒礼州郡学则以春秋仲月释奠州郡县亦每年于学一行乡饮酒礼学生皆乙日试书景日给假焉
　　隋牛先圣先师歌经国立训学重教先三坟肇册五典留篇开凿理着陶铸功宣东胶西序春诵夏芳尘载仰祀典无愆
　　右隋
　　旧唐书髙祖纪武徳二年六月戊寅令国子学立周公孔子庙四时致祭
　　阙里志武徳二年诏曰大徳必祀义存方册逹人命世流庆后昆爰始姬旦匡翊周邦创设礼经大明典宪启生民之耳目穷法度之本原粤若宣尼天姿睿哲四科之数歴代不刋三千之徒风流无斁惟兹二圣道济生人尊礼不修孰明褒尚宜命有司立周公孔子庙各一所四时致祭
　　唐书髙祖本纪武徳七年二月丁巳释奠于国学册府元龟武徳七年二月诏曰释奠之礼致敬先师鼓箧之义以明逊志比多阙略更宜详备仲春释奠朕将亲览所司具为条式以时宣下是月丁巳帝幸国子监亲临释奠
　　唐书礼乐志武徳二年始诏国子学立周公孔子庙七年髙祖释奠焉以周公为先圣孔子配
　　蕙田案前此之祭先圣先师皆以孔子为先圣顔回为先师其周公为先圣孔子为先师至此始有明文然则自三国以来其以周公为先圣者或偶一为之故不恒见欤
　　旧唐书礼仪志武徳七年二月幸国子学亲临释奠引道士沙门有学业者与博士杂相驳难久之乃罢蕙田案孔子云道不同不相为谋又曰攻乎异端斯害也已孟子曰我亦欲正人心息邪説距诐行放淫辞以承三圣者又曰能言距杨墨者圣人之徒也是故杨墨之道不息孔子之道不着今也不惟不能距之辟之放之反引佛老二氏与吾徒相辨论乌覩所谓崇儒尊圣者乎髙祖于是乎失礼矣
　　唐书礼乐志贞观二年左仆射房元龄博士朱子奢建言周公尼父俱圣人然释奠于学以夫子也大业以前皆孔丘为先圣顔回为先师乃罢周公升孔子为先圣以顔回配
　　文献通考太宗贞观二年左仆射房元龄等建议武徳中诏释奠于太学以周公为先圣孔子配享臣以为周公尼父俱称圣人庠序置奠本縁夫子故晋宋梁陈及隋大业故事皆以孔子为先圣顔回为先师歴代所行古今通允伏请停祭周公升孔子为先圣以顔回配诏从之
　　玉海贞观二年停以周公为先圣始立孔子庙堂于国学式稽旧典以仲尼为先圣顔子为先师爼豆干戚之容始备鲁哀公十七年立孔子庙于故宅阅千余载未尝出阙里汉儒所谓立学释奠未知先圣先师为谁自戴记之外无闻迨魏齐王晋武帝释奠于学虽昉见简册而未有原庙也唐武徳二年庙周孔于胄监至贞观定孔子为先圣而黜周公牲牢祭币日增月益
　　邱氏濬曰案至是始定以孔子为先圣顔子为先师蕙田案邱氏之説似矣而犹未核也观长孙无忌等奏云庠序置奠本縁夫子故晋宋梁陈及隋大业故事皆以孔子为先圣顔回为先师歴代所行古今通允则知六朝以还皆以孔子为先圣矣特一改其制于武徳而旋复于贞观再改其制于永徽而再复于显庆耳夫云定者一成而不变之词也乃贞观之制行之未久至髙宗永徽间而复以周公为先圣孔子为先师矣何定之有迨至显庆一复其规夫而后孔子之为先圣歴千余年而不变耳故谓定制于髙宗显庆之时则可谓定制于太宗贞观之初则不可
　　唐书礼乐志贞观四年诏州县学皆作孔子庙
　　蕙田案此州县立孔庙之始
　　太宗本纪贞观十四年二月丁丑观释奠于国学旧唐书礼仪志贞观十四年二月丁丑太宗幸国子学亲观释奠祭酒孔頴逹讲孝经
　　唐书儒林传贞观十四年召天下惇师老徳以为学官又数临幸国子学观释菜广博舍二千百区益生员至三千二百自屯营飞骑皆给博士受经能通经者听入贡限四方秀艾坌集京师于是新罗髙昌百济吐蕃髙丽等并遣子弟入学鼓笥踵堂者凡八千余人虽三代之盛所未闻也
　　太宗本纪贞观二十一年二月丁丑皇太子释菜于太学
　　礼乐志皇太子释奠自为初献以祭酒张后允亚献光州刺史摄司业赵智终献
　　旧唐书礼仪志贞观二十一年诏曰左丘明卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑元服防何休王肃王弼杜预范甯贾逵总二十二座春秋二仲行释奠之礼初以儒官自为祭主直云愽士姓名昭告于先圣又州县释奠亦以博士为主敬宗等又奏曰按礼记文王世子凡学春官释奠于其先师郑注云官谓诗书礼乐之官也彼谓四时之学将习其道故儒官释奠各于其师既非国家行礼所以不及先圣至于春秋二时合乐之日则天子视学命有司兴秩即总祭先圣先师焉秦汉释奠无文可检至于魏武则使太常行事自晋宋以降时有亲行而学官主祭全无典实且名称国学乐用轩悬樽爼威仪葢皆官备在于臣下理不合专况凡在小祀犹皆遣使行礼释奠既凖中祀据理必须禀命今请国学释奠令国子祭酒为初献祝辞称皇帝谨遣仍令司业为亚献国子博士为终献其州学刺史为初献上佐为亚献博士为终献县学令为初献丞为亚献博士既无品秩请主簿及尉通为终献若有阙并以次差摄州县释奠既请各刺史县令亲献主祭望准祭社同给明衣修附礼令以为永则
　　邱氏濬曰按此后世国学遣官释奠之始前此葢学官自祭也而州县以守令主祭亦始于此
　　音乐志皇太子亲释奠乐章五首
