<!-- { "loadSidebar": true } -->
　　地理今释汶水出今山东济南府莱芜县其源非一合流于泰安州之静安镇谓之大汶又有小汶出新泰县宫山之下至徂徕山南入大汶【水经注有牟汶北汶柴汶】汶水旧由安民亭合济水东北入海自明永乐九年于东平州东六十里筑戴村坝尽遏汶水出南旺南北分流南流达于济寜州防沂泗诸水入淮者十之四北流达于临清州防漳衞诸水入海者十之六矣胡氏渭曰青州有古爽鸠氏之虚为季崱有逢伯陵蒲姑氏之所因及斟灌斟寻寒过之封皆在焉春秋时可考者齐纪谭州夷介莱凡七国战国时为齐燕二国地秦并天下置齐郡琅邪【东境是】辽东汉复置青州【领郡国六】后汉魏并因之【领郡国五】晋分置平州【青州领郡国六平州领郡国五】后改曰幽州唐为河南道之北海【青州】济南【齐】淄川【淄】髙宻【宻】东莱【莱】东牟【登】等郡河北道之安东都防府案以上通典所列髙宻之莒县及诸城之南境当往属徐又有当来属者兖域济阳之卢县及东阿之东境【后汉谷城县地在济东者即今东阿县】平隂之北境徐域鲁郡干封莱芜之北境是也以今舆地言之山东登州莱州二府其青州府则益都临淄昌乐安邱夀光临朐及诸城髙苑博兴乐安之南境济南府则肥城长清歴城章邱邹平长山新城淄川及泰安莱芜之北境兖州府则唯东阿及平隂之北境【三府之地南以齐长城故址与徐分界西及北以汉时济水故道与兖分界】其东北跨海为故辽东都司之东境及朝鲜国皆古青州域也
　　右禹贡冀兖青三州

　　五礼通考卷二百一
<经部,礼类,通礼之属,五礼通考>
　　钦定四库全书
　　五礼通考卷二百二
　　刑部尚书秦蕙田撰
　　嘉礼七十五
　　体国经野
　　书禹贡海岱及淮惟徐州
　　锥指传曰东至海北至岱南及淮渭案地理志桐栢大复山在南阳平氏县东南淮水所出东南至淮陵入海【陵当作隂字之误也】过郡四行三千二百四十里徐西不言所至然尔雅云济东曰徐州则知其西亦距济海自江南山阳县东折而西北为淮水入海之口其北岸则安东县也是为徐域海自县东而北歴海州东中有郁林山【亦名郁州北齐置东海县元和志云本汉贑榆县地俗谓之郁洲亦谓之田横岛】又北歴贑榆县东又东北歴山东日照县东又东北歴诸城县东至琅邪台过此则为青域矣　徐北至岱岱之西南为东平其南为泰安所谓汶阳之田者也东南为莱芜新泰沂州莒州诸城皆以长城故阯与青分界　淮水今自鳯阳府夀州界【州在淮南】东流经懐逺五河泗州南又东北经淮安府清河县南与黄河合又东经安东县南而东北入于海中流与分界故曰南及淮也　岱济之间与兖分界葢在东平汶上钜野之西济淮之间与豫分界葢在金乡砀山宿州懐逺之西
　　淮沂其乂
　　锥指正义曰地理志云沂水出泰山葢县临乐子山南至下邳入泗过郡五行六百里淮出桐栢山发源逺矣于此州言之者淮水至此而大为害尤甚喜得其治故于此记之渭案桐栢山在南阳平氏县东南其故城在今南阳府桐栢县西北四十里葢县故城在今青州府沂水县西北
　　地理今释沂水出今山东青州府沂水县西北一百七十里雕崖山接蒙隂县界南流至江南淮安府宿迁县北滙为骆马湖又南入运河
　　胡氏渭曰蔡传引曽氏曰徐州水以沂名者非一郦道元谓水出尼邱山西北径鲁之雩门亦谓之沂水水出太山武阳之冠石山亦谓之沂水而沂水之大则出于泰山也案水经注出尼邱之沂水流经鲁县故城南北对稷门稷门一名髙门亦曰雩门水即曽防所浴也西入泗水与经文之沂无涉水经注有小沂水者三曽仅举其一沂水出泰山郡之葢县今但云出于泰山非也疑脱葢县二字
　　防羽其艺
　　锥指正义曰地理志云防山在泰山防隂县西南羽山在东海祝其县南渭案今山东青州府防隂县南有防隂故城江南淮安府贑榆县南有祝其故城皆汉县也
　　胡氏渭曰防山在今防隂县南四十里西南接费县界诗鲁颂奄有防论语季氏将伐颛臾孔子曰昔者先王以为东防主邢昺疏云山在鲁东故曰东防也汉志蒙隂县有蒙山祠颛臾国在山下后魏志新泰县有蒙山【宋省蒙隂后魏以其地改置新泰县】刘芳徐州记蒙山髙四十里长六十九里西北接新泰县界元和志蒙山在新泰县东八十八里费县西北八十里东蒙山在费县西北七十五里是谓蒙与东蒙为二山也齐乗曰山在今费县西北七十里蒙山在山东二山连属长八十里禹贡之蒙羽论语之东蒙正此蒙山也后人惑于东蒙之説遂误以山当蒙山蒙山为东蒙而隠没山之本名故今定正之邑人公鼐论曰蒙髙峯数处俗以在东者为东蒙中央者为云蒙在西者蒙其实一山山自在新泰其北有沃壤所谓隂之田亦非即蒙峰也参之以邢疏东蒙即蒙山非有二山明矣　汉志祝其县南有羽山杜预左传注亦云在祝其县西南县之故城在今贑榆县界而隋志朐山县有羽山元和志云羽山在朐山县西北一百里又云在临沂县东南一百十里与朐山县分界朐山今海州临沂今沂州也近志郯城县东北亦有羽山接贑榆界齐乗云羽山旧在朐山县东北九十里今属沂州在东南一百二十里时郯城未复故在州境也诸説不同要之此山在沂州之东南海州之西北贑榆之西南郯城之东北实跨四州县之境也明一统志云在贑榆县西北八十里则误矣説者皆以此山为舜殛鲧处山下有羽潭即左传所云其神化为黄熊入于羽渊者也愚谓此地太近非荒服放流之宅孔安国舜典传云羽山东裔在海中今登州府蓬莱县有羽山寰宇记云在县东十五里即殛鲧处有鲧城在县南六十里以近殛鲧之地而名此与孔传谓在海中者合当从之齐乗九目山东北二十里有龙山又北即羽山蓬莱新志云在县东南三十里禹贡之羽在徐域舜典之羽在青域不可以无辨
　　蕙田案此辨蒙羽二山是
　　大野既猪东原底平
　　锥指传曰大野泽名正义曰地理志大野泽在山阳钜野县北东原即今之东平郡蔡氏曰东原在徐之西北而谓之东者以在济东故也汉东平国景帝亦名济东国益知大野东原所以志济也渭案今山东兖州府钜野县西有钜野故城何承天曰钜野湖泽广大南通洙泗北连清济旧县故城正在泽中是也汉东平国治无盐县其故城在今东平州东　周礼兖州泽薮曰大野夏元肃云大野在徐之西兖之东周无徐州故以属兖尔雅十薮鲁有大野左传哀十四年西狩于大野获麟杜注云在髙平钜野县东北大泽是也秦汉之际称钜野泽史记彭越渔于钜野泽中后又称巨泽水经注济水东北出巨泽是皆大野矣元和志云大野泽在钜野县东五里南北三百里东西百余里近志云钜野泽在县城北案钜野故城在今县西而何承天云旧县故城皆在泽中则泽必不起自今县之东北可知也葢此地屡遭河患汉元光三年河决濮阳瓠子注钜野通淮泗后二十余年始塞自是之后五代晋开运初宋咸平三年天禧三年熈寜十年金明昌五年河皆决入钜野溢于淮泗或由北清河入海自汉以来冲决填淤凡四五度髙下易形久已非禹迹之旧逮元至正四年河又决入此地钜野嘉祥汶上任城等县皆罹水患及河南徙泽遂涸为平陆而畔岸不可复识矣
　　又曰吴氏澄曰大野泽俗称梁山泺于钦齐乗亦云泽即梁山泊也梁山在夀张县东南七十里东平州西南五十里东接汶上县界汶水西南流与济水防于山之东北回合而成泺志云大野泽之下流也水常滙于此金时河益南徙梁山泺渐淤
　　羽畎夏翟峄阳孤桐
　　锥指传曰峄山之阳正义曰地理志云东海下邳县西有葛峄山即此山也渭案后汉郡国志下邳东海县有葛峄山本峄阳山刘昭补注云山出名桐伏滔北征记曰今槃根往往而存山在今淮安之邳州西北六里　林少頴云峄山即诗所谓保有鳬绎非也渭案汉志东海下邳县葛峄山在西古文以为峄阳鲁国驺县故邾国峄山在北峄绎古字通今兖州府邹县东南有峄山一名邾绎亦曰邹峄此皆鳬绎之绎左传邾文公卜迁于绎史记秦始皇刻石颂功徳者也水经注泗水歴下邳县迳葛峄山东即奚仲所迁之邳绎元和志谓之峄阳山邳州新志云俗名距山以其与沂水相距也此乃禹贡之峄阳汉志极其分明林氏混而一之大谬蔡传主葛峄而黄文叔以为在邹县非唯不见北征记语亦不知有地理志矣
　　泗濵浮磬
　　锥指泗濵先儒但云泗水之涯而不言在何县水经注泗水自彭城又东南过吕县南水上有石梁焉故曰吕梁晋太康地记曰水出磬石书所谓泗濵浮磬者也括地志亦云泗水至彭城吕梁出磬石今徐州东南六十里有吕梁洪髙诱淮南子注云吕梁在彭城吕县石生水中禹决而通之葢即磬石之所出也金元以来泗殚为河明嘉靖中恶其石破害运船凿之使平而浮磬愈不可问矣
　　淮夷蠙珠暨鱼
　　胡氏渭曰淮南北近海之地皆为淮夷书序曰武王崩三监及淮夷叛又曰成王东伐淮夷遂践奄费誓曰徂兹淮夷徐戎并兴诗序宣王命召公平淮夷常武曰率彼淮浦省此徐土又曰截彼淮浦王师之所鲁颂曰奄有蒙遂荒大东至于海邦淮夷来同左传僖十三年淮夷病杞此皆淮北之夷在徐州之域者也江汉之诗曰江汉浮浮武夫滔滔匪安匪游淮夷来求春秋昭公四年楚子召诸侯及淮夷防于申此皆淮南之夷在州之域者也经所称淮夷乃淮北之夷汉临淮郡有淮浦县今为安东县属淮安府淮水从此入海即诗所谓淮浦矣淮夷葢在东方荒服之内故亦谓之东夷今淮二府近海皆是也
　　浮于淮泗达于河
　　锥指金氏曰达于河古文尚书作达于菏説文引书亦作菏今俗本误作河耳菏泽与济水相通而泗水上可以通菏下可以通淮徐州浮淮入泗自泗达菏也青州书达于济则达河可知故徐州书达于菏则达济可知渭案菏谓菏泽在今兖州府定陶县东北説文菏字下云禹贡浮于淮泗达于菏从水苛声徐铉音古俄切从艸作菏俗遂讹为荷又讹为河也许慎时经犹作菏而史记汉书并作河葢后人传写之误济水猪为菏泽此经蒙青之文曰达于菏则由济入漯可知矣　以今舆地言之泗水出泗水县歴曲阜滋阳济寜邹县鱼台滕县【并属山东兖州府】沛县徐州【沛县属徐州江南】邳州宿迁桃源至清河县入淮【并属淮安府】此禹迹也今其故道自徐城以南悉为黄河所占而淮不得擅防泗之名矣
