<!-- { "loadSidebar": true } -->
　　蔡氏徳晋曰周礼司服祭羣小祀则冕然冕服始于黄帝而神农时未有故蜡祭主祭者皮弁素服助祭者黄衣黄冠郑康成以黄衣黄冠为既蜡腊先祖五祀者非也月令孟冬天子乃祈来年于天宗大割祠于公社及门闾腊先祖五祀言祈言祠言腊三祭皆与蜡无渉蜡惟祭八神不及其他而郑康成月令注云此周礼所谓蜡祭者非也左传宫之竒云虞不腊矣即月令之腊先祖五祀谓以田猎所得禽祭周官大司马仲冬教大阅致禽馌兽于郊入献禽以享烝是也盖周时蜡祭八神腊祭先祖五祀各为一祭至秦汉间岁终祭众神俱名腊故说文云冬至后三戌腊祭百神史记秦恵文王十二年初腊始皇三十一年更名腊曰嘉平汉复曰腊秦又有伏史记秦徳公二年初伏注六月三伏之节始自秦徳公伏者金气伏藏之日四气代谢皆相生至立秋以金代火金畏火故庚日必伏夏至后三庚为初伏四庚为中伏立秋后初庚爲末伏也汉又有祖旺曰祖衰曰腊周以前无所谓伏与祖者蜡之名则自神农至周不变腊则仅为先祖五祀之祭而与蜡同月乃中郎独断载四代腊之别名夏曰嘉平殷曰清祀周曰大蜡汉曰腊五祖腊祖之别名青帝以未腊卯祖赤帝以戌腊午祖白帝以丑腊酉祖黒帝以辰腊子祖黄帝以辰腊未祖均系汉儒附防之说不足信也
　　蕙田案蜡腊之祭是二非一见于经传者甚明蜡祭有八而八者所统甚多故有百物万物之说腊则先祖五祀而己月令孟冬祈年是祭天宗割祠是祭社及门闾腊是祭先祖五祀皆与蜡无涉郑氏以蜡有索享万物之语遂并以为蜡祭蔡氏辨之极是岂知礼文明言万物百物至日月星辰社稷乃天地神祗中之尊者而岂以万物该之乎自此注一误秦汉遂举腊而废蜡蔡邕遂以蜡腊为一事后世且以天神地祗为重而祭之于南郊四郊是并八蜡之本义俱失之而非主先啬祭司啬之意矣皆郑氏误之也
　　【杨氏复曰夏正建寅殷正建丑周正建子三正不同夫子告顔渊独以夏时为正盖建寅者生物之始亦人事之始故以为嵗首建丑者成物之终亦人事之终故以为歳终则行蜡腊之祭宜也礼记月令孟冬腊先祖五祀籥章国祭蜡党正国索鬼神而祭祀郑氏两注皆谓建亥之月亦可疑原记礼者及注家之意岂不曰此皆周礼也周以建子为嵗首故以建亥之月为歳终然夏殷周三王示不相沿特以其月为大朝防大政令之始而天时之始终则不可易也建亥孟冬之月谓之嵗终可乎汉史腊月陈胜之御庄贾杀胜以降秦张晏曰秦之腊月夏之九月也其意亦曰秦以建亥为正而腊则建戌也臣瓉曰建丑之月也师古曰史记云胡亥二年十月诛葛婴十一月周文死十二月陈胜死臣瓉说是也夫秦人不师古始犹知以建丑之月为腊孰谓周人以建亥为腊乎】
　　蔡氏徳晋曰建亥之月农事既毕乃行蜡祭于夏为十月于商为十一月于周为十二月郊特牲云蜡也者索也嵗十二月合聚万物而索享之是也
　　蕙田案豳七月诗跻堂称兕疏引国索鬼神而祭祀以礼属民而饮于序以正齿位则即是蜡也据诗在十月涤之时故月令属之孟冬盖农功甫毕三时勤动至是乃始休息是蜡在建亥之月无疑且春秋用周正虞灭虢在十二月明是一大证据况若在建丑之月是元正方过于耜举趾又将复始农功何息之有杨氏之说非是
　　右腊
　　周礼春官大宗伯以疈辜祭四方百物【注疈谓磔禳及蜡祭　疏云及蜡祭者彼云蜡也者索也嵗十二月合聚万物而索享之谓天子于周之十二月建亥之月于郊而为蜡法】司服祭羣小祀则冕【注羣小祀林泽坟衍四方百物之属　疏云羣小祀林泽坟衍四方百物者此据地之小祀以血祭社稷为中祀貍沈以下为小祀也】
　　礼记郊特牲皮弁素服而祭素服以送终也葛带榛杖防杀也蜡之祭仁之至义之尽也【注送终防杀所谓息老物也素服衣裳皆素】黄衣黄冠而祭息田夫也野夫黄冠黄冠草服也【注祭谓既蜡腊先祖五祀也于是劳农以休息之论语曰黄衣狐裘黄冠草服言祭以息民服象其时物之色季秋而草木黄落　疏上云蜡此云祭故知既蜡腊先祖五祀对文蜡腊有别总其义俱名蜡也田夫则野夫也野夫着黄冠】
　　【陈氏祥道曰皮弁素服而祭者蜡祭四方百物也黄衣黄冠而祭者腊先祖五祀也蜡以息老物故服送终之服而以皮弁素服葛带榛杖腊以息民故服田夫之服而以黄衣黄冠然周礼司服王祭羣小祀则冕郑氏曰羣小祀林泽坟衍四方百物之属也大宗伯以疈辜祭四方百物郑氏曰四方百物磔禳及蜡祭也王于蜡服冕而有素服与黄冠者盖执事者之服欤】
　　【方氏慤曰皮则其色白素服则衣裳皆素素者送终之服而蜡亦送终之事故云以送终也别言之则服止言衣裳合言之则弁亦服尔故下止言素服也带不以麻而以葛杖不以竹而以榛若防也而实非防故曰防杀也既非防必欲若防者以其有送终之义故也前言皮弁素服后言黄衣黄冠而祭说者谓皮弁素服为主祭者之服黄衣黄冠为助祭者之服是矣其言野夫黄冠则为助祭者之服可知且皮弁素服则以送终为义黄衣黄冠则以息田夫为义送终者祭之道也田夫者祭之事也夫黄者土之色百昌生于土而作终亦反于土而息冬则反于土之时也服以是色亦宜矣土爰稼穑者田夫之事取土之义以息田夫又宜矣以土之义如此故凡野夫皆黄冠野夫即田夫也言其所事曰田夫言其所居曰野夫草服谓草野之服故下言草笠以为野也上兼言黄衣而下止言黄冠则以草服该之故也然籥章曰息老物此曰息田夫者盖作之于始息之于终虽人之情亦是道也终则有始今歳之息乃所以兆来嵗之作息犹气之息也往来未甞息乃所以为息也】
　　蕙田案郑以皮弁素服是蜡祭黄衣黄冠是腊服陈氏以为俱是执事者之服方氏以为皮弁素服是主祭者之服黄衣黄冠是助祭者之服三说之中当以方氏为长
　　周礼春官籥章国祭蜡则吹豳颂击土鼓以息老物【注谓十二月建亥之月也索万物而祭之者万物助天成嵗事至此为其老而劳乃祀而老息之于是国亦养老焉月令孟冬劳农以休息之是也豳颂亦七月也七月又有获稻作酒跻彼公堂称彼兕觥万夀无疆之事是亦歌其类也谓之颂者以其言岁终人功之成　疏此蜡祭直击土鼔案明堂位云土鼔苇籥伊者氏之乐即此亦各有苇籥可知言以息老物者谓息田夫万物也云谓之颂者以其言嵗终人工之成者凡言颂者颂美成功之事故于七月风诗之中亦有雅颂也】
　　【李氏景齐曰豳诗曰豳雅先儒以为七月之诗备风雅颂三体非也籥章所谓豳籥者盖以豳吹为籥以豳籥而吹诗与雅颂皆以豳名夫逆暑迎寒而吹豳诗者此则七月之诗盖如授衣凿冰之属皆先寒暑以戒事故也祈年而吹豳雅祭蜡而吹豳颂盖雅者言王政之所由废兴颂者以其成功告神明祈年之礼王政之所急先故宜歌雅而蜡祭之设所以答鬼神之功故宜歌颂诗之小雅甫田之诗曰琴瑟击鼓以御田祖以祈甘雨所谓祈年而吹豳雅者毋乃在是诗周颂丰年之诗曰为酒为醴烝畀祖妣以洽百礼所谓祭蜡吹豳颂者毋乃在是乎】
　　【何氏楷世本古义丰年孟冬祭八蜡也是为豳颂今案丰年之诗旧亦知为报赛而作然无有知其専为蜡祭者愚盖即以丰年一语知之蜡祭惟年丰有之非若他祭不问丰凶其礼不废此诗特以年丰降福为言非报赛八蜡而何天子大蜡八诸侯之蜡未闻然礼运言仲尼与于蜡宾则可见诸侯之国有蜡矣所以知此诗为豳颂者以其事与周礼合而诗又在颂中其为豳颂明矣】
　　【又曰良耜蜡祭报社也是为豳颂蜡之为言索也谓合祭万物之神而索享之也天子大蜡八而又有天宗之祈公社门闾之祀周礼党正亦云国索鬼神而祭祀若然则凡为神者莫不与矣而独谓是诗为报社者何也礼祭隂祀用黝牲隂祀者先儒谓祭地北郊及社稷也黝也者黒也杀时犉牡固黒唇也祭地北郊天子之礼诸侯惟祭社稷祭社必及稷也是以知其为报社也社祭一歳凡有三月令仲春择元日命民社一也雩祭以社以方二也孟冬大割祠于公社三也与祈年天宗并举者周礼肆师之职所谓社之日涖卜来歳之稼即此时事也若门闾之祀不知何神如以为五祀中之门则既蜡而腊复又及五祀矣似不应渎祭也且既非隂祀即不用黝牲以是知此诗之作専为报社也】
　　【又曰载芟孟冬腊先祖五祀以礼属民饮酒正其齿位亦豳颂也月令孟冬之月天子乃祈来年于天宗大割祠于公社及门闾腊先祖五祀郊特牲云黄衣黄冠而祭息田夫也野夫黄冠黄冠草服也先儒谓此既蜡后腊先祖五祀之祭也对文蜡腊有别总其义俱名蜡也唐孔氏云月令腊在祈天宗之下但不知腊与蜡祭相去几日准隋礼及今礼皆蜡之后日又案腊之义训有二徐锴云腊合也合祭诸神也应劭亦云腊者接也新故交接狎腊大祭以报功也愚谓此义得之狎腊者重接之貌西京赋披红葩之狎腊是也乃先儒相传皆谓腊者猎也谓以田猎所得禽祭也夫郊特牲篇有曰大罗氏天子之掌鸟兽者也诸侯贡属焉草笠而至尊野服也罗氏致鹿与女而诏客告也曰好田好女者亡其国是则好田之戒正申饬于腊月来贡之时而谓其腊禽以祭乎必不然矣或有疑周礼罗氏职有蜡则作罗襦之语谓将以罗网围取禽也夫野虞教道田猎实在仲冬此时作罗亦以备用也即周礼中冬狩田献禽享烝非腊月也】
　　大司乐凡六乐者一变而致羽物及川泽之示再变而致臝物及山林之三变而致鳞物及丘陵之四变而致毛物及坟衍之五变而致介物及土六变而致象物及天神【注此谓大蜡索鬼神而致百物六奏乐而礼毕东方之祭用太蔟姑洗南方之祭用防宾西方之祭用夷则无射北方之祭用黄钟为均每奏有所感致和以来之】
　　【郑氏锷曰致者使之自至乐作于此物应于彼虽圣人亦安能限其必至哉亦意其来格而已乐止于六变者盖蜡祭之乐六变而祭毕】
　　地官鼔人凡祭祀百物之神鼔兵舞帗舞者【注兵谓干戚也帗列五采缯为之有秉皆舞者所执　疏此更广见小神之事故云凡祭祀百物之神也云鼓兵舞帗舞者天地之小神所舞不过此兵舞帗舞二事案下舞师山川用兵舞社稷用帗舞今此小神等若义近山川者舞兵舞义近社稷者舞帗舞故六舞之中惟言此二物而已】
　　礼记郊特牲曰土反其宅水归其壑昆虫毋作草木归其泽【注此蜡祝辞也若辞同则祭同处可知矣壑犹坑也昆虫暑生寒死螟螽之属为害者也　疏此以下皆蜡祭之祝辞土即坊也反归也宅安也土归其宅则不崩水归其壑者水即水庸壑坑坎也水归其壑谓不泛滥昆虫毋作者昆虫螟螽之属也得隂而死得阳而生故曰昆虫毋作谓不为灾草木归其泽者草苔稗木榛梗之属也当各归生薮泽之中不得生于良田害嘉谷也蜡祭乃是报功故亦因祈祷有此辞也一云祝辞言此神由有此功故今得报非祈祷也辞有水土昆虫草木者以其无知故特有辞也而先啬之属有知故不假辞也据此祭草木有辞则草木当有神八蜡不数之者以草木徧地皆是不如坊与水庸之属各指其一物故不数】
　　【周氏谞曰大蜡祝辞虽纪歳终之事盖亦有顺天时息老物之意也】
