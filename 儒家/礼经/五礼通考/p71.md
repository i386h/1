<!-- { "loadSidebar": true } -->
　　宋史髙宗本纪绍兴十六年十一月丙子合祀天地于圜丘大赦　十九年十一月壬辰合祀天地于圜丘大赦　二十二年十一月戊申合祀天地于圜丘大赦二十五年十一月癸亥合祀天地于圜丘大赦　二十八年十一月己夘合祀天地于圜丘大赦
　　乐志绍兴十三年初举郊祀命学士院制宫庙朝献及圜坛行礼登门肆赦乐章凡五十有八至二十八年以臣僚有请改定于是御制乐章十有三及徽宗元御制仁宗庙乐章一共十有四篇余则分命大臣与两制儒馆之士一新撰述并懿节别庙乐曲凡七十有四俱彚见焉其祀圜丘
　　皇帝入中壝干安　帝出于震巽惟齐明律曰姑洗以示洁清我交于神蠲意必精既盥而往祈鉴斯诚降神景安　阳动黄宫日旋南极天门荡荡百神受职爰熈紫坛熉黄殊色神哉沛来葢亲有德
　　盥洗干安　帝顾明德监于克诚斋戒涤濯式示洁清郊丘合袪享意必精既盥而荐熙事备成
　　升坛干安　帝临崇坛媪神其从稽古合祛并侑神宗升阶奠玉诚意感通贶施鼎来受福无穷
　　昊天上帝位奠玉帛嘉安【御制】　上穹昊天日星垂曜照临下土王国是保维玉与帛寅恭昭报永左右之钦若至道
　　皇地只位奠玉币嘉安【御制】　至哉坤厚隤然止静柔载动植资始成性玉光币色灿若其映式恭禋祀有邦之庆
　　太祖皇帝位奠玉币广安【御制】　明明翼祖并侑泰坛肇造绵宇王业孔艰表正封略上际下蟠躬以大报亦止于燔
　　太宗皇帝位奠玉币化安【御制】　赫赫巍巍及时纯熙昊天成命后则受之登迈邃古光被声诗有币陟配孙谋所贻
　　降坛干安　躬展盛仪天步逡巡乐备礼交嘉玉既陈神方安坐荐祉纷纶陟降有容皇心载勤
　　还位干安　克昭王业命成昊天泰畤禋燎八陛惟圎肃然威仪登降周旋是谓精享神监吉蠲
　　奉俎丰安　至大惟天云何称德展诚致荐牲用博硕诚以牲寓帝繇诚格居歆降祥时万时亿
　　再诣盥洗干安　帝出乎震巽惟洁齐神明其德乃称禋柴惟兹吉蠲昭事聿懐重盥而祀敷锡孔皆再升坛与初升同惟易奠玉作奠酌
　　昊天上帝位酌献禧安【御制】　谒款坛陛祗祀泰禋丘圆自然可格至神桂尊登酌嘉荐方新靡福菲眇敷佑下民
　　皇地只位酌献光安【御制】　厚徳光大承元之明兹潜孳吹升于昭清冰天桂海咸资化成恭酌彛醪报本惟精
　　太祖皇帝位酌献彰安【御制】　于赫皇祖创业立极肃肃灵命荡荡休徳嘉觞精洁雅奏金石丕显神谟惟后之则
　　太宗皇帝位酌献韶安【御制】　丕铄帝宗复受天命羣隂犹黩一戎大定奠鬯斯馨功歌在咏佑启后人文轨蚤正
　　还位干安　肆类上帝懐柔百神槀秸既设珪币既陈精诚潜交已事而竣佑我亿载基图日新
　　入小次干安　恭展美报聿修上仪礼乐和节登降适宜德焉斯亲神靡不娭海内承福式固邦基文舞退武舞进正安　泰元尊临富媪繁祉于皇祖宗既昭格止奏舞象功灵其有喜永言孝思尽善尽美
　　亚献正安　阳丘其髙神只并位既奠厥玉既奉厥醴亦有嘉徳克相毖祀防酒载酌以成熙事【终献同上易再酌为三酌】
　　出小次位干安　爰熙紫坛天地并贶来燕来宁毕陈郁鬯承神至尊精意所乡告灵飨矣祉福其畅诣饮福位干安　帝临崇坛媪神其从祖宗并歆福禄攸同兵寝刑措时和嵗丰其膺受之将施无穷【降坛同上易将作以】
　　饮福禧安　八音克谐降神出祗风马云车陟降在兹锡我纯嘏我应受之一人有庆燕及羣黎
　　还位干安　帝出于震孝奏上仪燔燎羶芗神徕燕娭肃若旧典罔或不祗既右飨之翕受蕃厘
　　彻豆熙安　燎芗既升焫膋以洁于豆于豋焄蒿有飶紫幄熉黄神其安恱将以庆成薄言盍彻
　　送神景安　九霄眇邈神不可求何以降之监德之修三献备成神不可留何以送之保天之休
　　望燎干安　谓天葢髙阳嘘而生日月列宿皆天之神肆求厥类与阳俱升视燎于坛以终其勤
　　望瘗干安　谓地葢厚隂翕而成社稷羣望皆地之灵肆求厥类与隂俱凝视瘗于坎以终其勤
　　还大次干安　舞具八佾乐备六成大矣孝熙厉志专精已事而竣囘轸还衡我应受之以莫不增还内采茨　五辂鸣銮八神警跸天官景从莫不祗栗祲威盛容昭哉祖述祚我无疆叶气充溢
　　蕙田案三十一年当郊以金人渝盟而阙







　　五礼通考卷十五
　　钦定四库全书
　　五礼通考卷十六
　　刑部尚书秦蕙田撰
　　吉礼十六
　　圜丘祀天
　　宋史孝宗本纪隆兴二年二月丙子诏减文武官及百司吏郊赐之半七月庚子诏内外文武官年七十不请致仕者遇郊毋得防补十一月戊子以金人侵扰诏郊祀改用明年十二月戊子诏郊祀大礼遵至道典故改用来年正月一日上辛
　　文献通考孝宗隆兴二年诏今嵗冬至日当郊见上帝可令有司除事神仪物诸军赏给依旧制外其乗舆服御及中外之费并从省约
　　太常少卿洪适言陛下盛德重华度越古昔初讲郊禋之礼宜进胙慈闱并受帝祉乞下有司草具仪注进呈从之
　　礼部太常寺具上仪注　郊祀献礼毕皇帝将诣饮福位次赞者引光禄卿诣南壝门外幕次易常服次帅执事者入诣进胙幄内以所进胙设于腰舆匣内胙以牛腥体肩三臂二臑二次辇官擎腰舆进行光禄卿从至端诚殿上以腰舆随地之宜置定辇官权于殿下立光禄卿以胙授进胙官进胙官受讫光禄卿以下先退次进胙官帅捧擎人擎腰舆入诣斋殿前以腰舆望德寿宫设定执事内侍铺设褥位于其后以俟皇帝还斋殿服履袍讫内侍官前导诣褥位执事内侍启匣葢内侍官奏请皇帝稍前躬视讫复位执事内侍封鏁匣讫奏请拜皇帝再拜讫掌表内侍以表授进胙官进胙官受表讫皇帝还斋殿次进胙官帅捧擎人擎腰舆以出至端诚殿上权置定辇官升殿捧擎降殿进行亲从官援衞至奉禋门外进胙官骑从至德寿宫门外进胙官下马后从以入至殿下置定以表并胙授德寿宫提举官供进讫进胙官以下乃退自后遇郊并如上仪
　　建炎以来朝野杂记隆兴二年孝宗初行大礼时汤庆公思退为左相上问郊与明堂之费如何户部尚书韩仲通曰郊之费倍于明堂侍郎钱靖礼言不过增二十万若从祖宗故事一切从俭自宜大有减省上以为然乃诏除赏军事神外并从省约其秋金虏入寇遂以明年正月辛亥朔旦行之上自宫徂郊乗玉辂用卤簿之半礼毕乗平辇而归乾道三年再郊始复备五辂归用大安辇焉
　　宋史孝宗本纪乾道元年春正月辛亥朔合祀天地于圜丘大赦改元
　　礼志孝宗隆兴二年诏曰朕恭览国史太祖干德诏书有云务从省约无至劳烦仰见事天之诚爱民之仁所以垂万世之綂者在是今岁郊见可令有司除礼物军赏其余并从省约初降诏以十一月行事以冬至适在晦日以至道典故改用献岁上辛遂改来年元为乾道乃以正月一日有事南郊礼成进胙于德寿宫以牛腥体肩三臂二臑二导驾官自端诚殿簪花从驾至德寿宫上寿饮福称贺陈设仪注并同上寿礼皇帝致词曰皇帝臣某言享帝合宫受天纯嘏臣某与百僚不胜大庆谨上千万岁寿自后郊祀明堂进胙饮福并如上仪宗室传令詪隆兴初除同知大宗正事奏减郊祀赏给以助军兴诏褒之
　　孝宗本纪乾道三年十一月丙寅合祀天地于圜丘大赦
　　李焘传防庆节上寿在郊礼散斋内议权作乐焘言汉唐祀天地散斋四日致斋三日建隆初郊亦然自崇宁大观法周礼祭天地故前十日受誓戒今既合祭宜复汉唐及建隆旧制庶几两得
　　六年十一月壬午合祀天地于圜丘大赦
　　蕙田案宋世例三年一郊此葢以元年四年两祭各后一年故此复先一年以正其期也
　　九年十一月戊戌合祀天地于圜丘大赦改明年为淳熈元年
　　淳熈三年十一月癸丑合祀天地于圜丘大赦十二年十一月辛丑合祀天地于圜丘大赦
　　蕙田案此祭之前缺二祭
　　林栗传冬至有事南郊前期十日百执事听誓戒防庆节有防上寿不用乐迨宴金使乃有权用乐之命栗以为不可致书宰相不听乃乞免充举册官以状申朝廷曰若听乐则废斋废斋则不敢以祭祖宗二百年事天之礼今因一介行人而废之天之可畏过于外夷逺矣不听
　　赵雄传金使入辞故事当用乐雄奏卜郊有日天子方斋乐不可用上难之遣中使谕雄雄奏金使必不敢不顺即有他臣得引与就馆上大喜
　　蕙田案二传文不知的在何年总是孝宗时事故列于此意即一事而两人各言之耳
　　光宗本纪绍熈二年十一月壬申合祭天地于圜丘以太祖太宗配大风雨不成礼而罢
　　礼志绍熈二年十一月郊以值雨行礼于望祭殿宁宗本纪绍熈五年七月即位九月辛未合祭天地于圜丘大赦
　　庆元三年十一月甲辰祀天地于圜丘大赦
　　嘉泰三年九月诏南郊加祀感生帝太子庶子星宋星十一月乙亥祀天地于圜丘大赦
　　四年九月得四圭有邸玉一诏藏于太常
