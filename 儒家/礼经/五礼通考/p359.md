<!-- { "loadSidebar": true } -->
　　国语周语景王将铸无射而为之大林【注贾侍中云无射钟名律中无射也大林无射之覆也作无射而为大林以覆之其律中林钟也或説云铸无射而加以林钟之数益之昭谓下言细抑大林又曰听声越逺如此则贾言无射有覆近之矣】单穆公曰不可夫钟不过以动声【注动声谓合乐以金奏而八音从之】若无射有林耳不及也【注若无射复有大林以覆之无射阳声之细者林钟阴声之大者细抑大陵故耳不能听及也】夫钟声以为耳也耳所不及非钟声也【注非法钟之声也】犹目所不见不可以为目也夫目之察度也不过步武尺寸之间其察色也不过墨文寻常之间耳之察龢也在清浊之间【注清浊律吕之变也黄钟为宫则浊大吕为角则清】其察清浊也不过一人之所胜【注胜举也】是故先王之制钟也大不出钧重不过石【注钧所以钧音之发也以木长七尺有系之以为钧法百二十斤为石】律度量衡于是乎生小大器用于是乎出故圣人慎之
　　春秋襄公十九年左氏传季武子以所得于齐之兵作林钟而铭鲁功焉【注林钟律名铸钟声应林钟因以为名】
　　定公四年左氏传分康叔以大吕【注钟名　疏周铸无射鲁铸林钟皆以律名名钟知此大吕姑洗皆钟名也其声与此律相应故以律名焉】分唐叔以姑洗【注钟名陈氏礼书唐时岑阳耕者得古钟高尺余杨枚叩之曰此姑洗角也既劀拭有刻有两栾果然】尚书大传天子左五钟右五钟天子将出则撞黄钟右五钟皆应入则撞蕤賔左五钟皆应【注六律为阳六吕为阴凡律吕十二各一钟】
　　吕氏春秋黄帝又命伶伦与荣猨铸十二钟以和五音以施英韶黄钟生林钟林钟生太蔟太蔟生南吕南吕生姑洗姑洗生应钟应钟生蕤賔蕤賔生大吕大吕生夷则夷则生夹钟夹钟生无射无射生仲吕三分所生益之一分以上生三分所生去其一分以下生黄钟大吕太簇夹钟姑洗仲吕蕤賔为上林钟夷则南吕无射应钟为下
　　【李氏光地曰古人造律之后又铸钟以象其声国语所谓度律均钟是也呉氏曰黄钟林钟以下皆钟名也十二钟之声由律而起十二律之名则由钟而得也】
　　礼记乐记钟声铿铿以立号
　　【考律绪言呉氏鼎曰古人论乐必谓之钟律而十有二律以钟名者四是律以钟为重也周礼考工记鳬氏为钟厚薄清浊侈弇各有度春官大司乐有圜钟有函钟典同凡爲乐器以十有二律为之数度以十有二声为之齐量疏乐器谓钟也吕氏春秋黄帝命伶伦铸十二钟春秋左氏传定四年子鱼曰成王分康叔以大吕唐叔以姑洗国语周景王二十三年铸无射而为之大林左传襄十九年季武子以所得于齐之兵作林钟而铭鲁功史记乐毅书大吕陈于元英索隐曰齐钟名左传襄十一年郑赂晋以歌钟二肆注县钟十六为一肆二肆三十二枚案此三代以上钟必案律之证也汉郊祀志以六律六钟大合乐】
　　【灵帝纪中平三年二月铸黄钟魏都赋注魏四年丙申五月作蕤賔钟无射钟隋志晋及宋齐宫悬有四镈钟黄钟太蔟姑洗蕤賔梁武帝以为六律不具设十二镈钟各依辰位而应其律唐书乐志隋用黄钟一宫惟击七钟五钟设而不击谓之哑钟髙祖命祖孝孙张文收吹调五钟叩之而应由是十二钟皆用孝孙又以十二月旋相为宫六十调八十四声文献通考周世宗显徳六年王朴疏言唐太宗用祖孝孙张文收考正雅乐而旋宫八十四调复见于时安史黄巢之余工器俱尽购募不获文记亦亡太常博士殷盈孙案周官考工记之文鏄钟十二编钟二百四十今之在县者是也虽有乐器之状殊无相应之和梁唐晋汉未暇及于礼乐十二镈钟不问声律但循环而击黄钟之调亦不和备八十四调于是冺灭宋景祐中太常钟磬每十六枚为一虡而四清声相承不击李照言四清乃郑卫之乐请于编垂中去四清钟冯元等驳之帝令权用十二为一格皇祐中王尧臣等言律吕旋宫之法既定以管又制十二钟准为十二正声准正声之半以为十二子声故有正声子声各十二钟子声即清声也求声之法本之于钟故国语所谓度律均钟者也今太常钟悬十六者旧传正声之外有黄钟至夹钟四清声虽于图典未明所出然考之实有义趣盖自夷则至应钟四律为均之时若尽用正声则宫轻而商重縁宫声以下不容更有浊声一均之中宫弱商强是谓陵僣故须用子声乃得长短相叙自角而下亦循前法故夷则为宫则黄钟为角南吕为宫则大吕为角无射为宫则黄钟为商太蔟为角应钟为宫则大吕为商夹钟为角盖黄钟大吕太蔟夹钟正律俱长并当用清声如此则音律相谐而无所抗此四清钟可用之騐也元丰三年刘防言古编钟磬数皆十六十二律之外有四清声也李照议乐不复考击全失古法乞依古法具四清声从之案此汉唐以来钟律沿革之原委也律学失传钟虡非古虽唐祖孝孙旋宫六十调八十四声之制已不复传十二鏄钟环击而不问音律编钟四清声见周礼郑注左传杜注尚为近古而李照去之于景祐之年刘防复之于元丰之际枚数仅存亦复聚讼如此何暇与之讲和声求古律哉独所传十二律之名号自古及今未有能易之者而其制度大小轻重厚薄侈弇之间攷工虽言之而未详各律递差之分通典言子声之钟半于正声正声之钟倍于子声通志言钟以律计身倍半三分损益上下相生为正声子声二十四钟月令律中太蔟疏云计太蔟之管数倍而更半铸之为钟名曰太蔟之钟唐殷盈孙案鳬氏之法用算法乘除定钟之轻重大小厚薄其见于文而可考者如此此可知钟之律即用管律倍与半之法而三分损益以为之差也韩邦竒谓鼔无当于五声如大钟亦无当于五声柷敔亦然皆和乐节乐之器案此所谓大钟正如上林赋撞千石之钟立万石之虡三辅黄图称汉高庙钟重十二万斤乃后世好大之主侈为之而不合律度者要不闻以之入乐若夫入乐之器如景王大钟号称无射则案律而成可知岂得谓大钟无当于五声哉】
