<!-- { "loadSidebar": true } -->
　　至和元年诏诸军选将校武艺以射亲为上韩又言奉诏军士弩彍四石二斗并弓箭枪手应旧规选中者即给挺补守阙押官然则排连旧制为虚文矣请三路兵遇春秋大教武技出众者优给赏物免本营他役候阶级阙如旧制选补奏可
　　仁宗本纪至和二年七月辛巳诏河北诸道总管分遣兵官教阅所部军
　　兵志治平二年诏河北战卒三十万一千陜西四十五万九百并义勇等委总管司训练毋得冗占
　　神宗熙宁元年诏曰国家置兵以备战守而主官之兵冗占者众肄习弗时或误军事帅臣按抚监司其察所部有占兵不如令者以闻十月枢宻院请陜西河东选三班使臣及士人任殿侍者以为河北诸路指使教习骑军或言河朔兵有教阅之名而无其实请教法于其军久而弗能者罢为厢军奏可　二年帝尝语执政并边训练士卒何以得其精熟安石对曰京东所教兵已精强愿陛下推此法以责边将间诏其兵亲临阅试训练简阅有不如诏者罚之而赏其能者赏不遗贱罚不避贵则法行而将吏加劝士卒无不奋励矣九月选置指使巡教诸军殿前司四人马步军司各三人
　　山堂攷索神宗熙宁二年枢宻院言厢军近已团结教阅武艺欲给威边指挥请以州军大小定人数自三百人至百人仍改军额淮南曰壮武江南曰雄武荆湖曰静江两浙曰崇节福建曰保节并加教阅二字于军额上従之
　　宋史兵志熙宁三年帝亲阅河东所教排手进退轻防不畏矢石遂诏殿前司步军指挥当出戍者内择枪刀手伉健者百人教如河东法艺精者役使以优奨之五年四月诏在京殿前马步诸军巡教使臣并以春秋分行校试射命中者第赐银楪兵房置籍考校以多少定殿最五月诏以泾原路蔡挺衙教阵队于崇政殿引见仍颁诸路其法五伍为队五队为阵阵横列骑兵二队亦五伍列之其出皆以鼓为节束草象人而射焉中者有赏马步皆前三行枪刀后二行弓弩附队以虎蹲弩牀子弩各一射与击刺迭出皆闻金即退预籍人马之彊者隠于队中遇可用则别出为竒帝以其防阅周悉常有出野之备故今颁行
　　李氏焘长编神宗阅左蔵库副使开斌所教排手于崇政殿乃命殿前步军司择骁健者依法教习自是营屯及更戍诸军畿甸三路民兵皆随伎艺召见亲阅焉凡阅试禁衞戍军民兵总率第其精觕赐以金帛而超等高者至命为吏选官其典领者优加职秩泾原经畧蔡挺肄习诸将军马防阅周悉队伍有法入为枢宻副使因言于上而引试之旧以七军营阵校试而分数不齐前后抵牾命校试官采缀定为八军法及军法成颁行诸路既又定九军法以一军营阵即城南好草坡阅之皆有赏赉其按阅炮塲连弩及便坐日阅召募新军时令习战如故事
　　文献通考神宗谕近臣曰黄帝始置八阵法败蚩尤于涿鹿诸葛亮造八阵圗于鱼复平沙之上垒石为八行晋桓温见之曰常山蛇势也文武皆莫能识之此即九军阵法也后至隋韩擒虎深明其法以授其甥李靖靖以时遇久乱将臣通晓其法者颇多故造六花阵以变九军之法使世人不能晓之大抵八阵即九军九军者方阵也六花阵即七军七军者圎阵也葢阵以圎为体方阵者内圎而外方圎阵即内外俱圎矣故以圎物验之则方以八包一圎以六包一此九军六花阵之大体也七军者左右虞候军各一为二虞候军左右厢各二为四厢军与中军共为七军八阵者加前后二军共为九军本朝祖宗以来置殿前马步军三帅即中军前后军帅之别名而马步军都虞候是为二虞候军天武捧日龙神衞四厢是为四厢军也中军帅总制九军即殿前都虞候専总中军一军之事务是其名实与古九军及六花阵相符而不少差也今论兵者俱以唐李筌太白隂经中所载阵圗为法失之逺矣朕尝览近日臣僚所献阵圗皆妄相惑无一可取果如此辈之説则两敌相遇必须遣使豫约战日择一寛平之地仍夷阜塞壑诛草伐木如射圃教方可尽其法耳以理推之知其不可用也决矣今可约李靖法为九军营阵之制然李筌之圗乃营法非阵法也朕采古之法酌今之宜曰营曰阵本出于一法而已止曰营行曰阵在竒正言之则营为正阵为竒也于是以八月大阅八军阵于城南荆家陂已事拆营回军赐遂等以下指挥焉步诸军银绢有差
　　宋史兵志六年诏河北四路承平日久重于改作遂因循益隳军制其以京东武衞等六十二营属诸路分番教习余兵并分遣主兵官训练九月诏自今巡教使臣校殿最虽以十分为率其事艺第一等及九分以上或射亲及四分虽殿除其罚第二等事艺及八分或射亲不及三分虽最削其赏十月选泾原土兵之善射者以教河朔骑军驰骤野战帝曰裁并军营凡省军员四千余人此十万军之资也傥训练精勇人得其用不惟胜敌亦以省财安石等曰陛下频年选择使臣専务训练间御便殿躬亲试阅赏罚既明士卒皆奋观其技艺之精一人为数夫之敌此实国家安危所系也是时帝初置内教法旬一御便殿阅武校程其能否而劝沮之士无不争劝者　七年诏教阅战法主将度地之形随宜施行二月诏自今嵗遣一使按视五路安抚使以下及提举教阅诸军义勇保甲官课其优劣以闻而诛赏之　七年命吕卿曽孝寛比校三五结队法十月以新定结队法并赏罚格及置阵形势等遣近侍李宪付赵卨曰阵法之详已令宪面谕今所圗止是一小阵卿其従容析问宪必一一有説然置阵法度久失其传今朕一旦据意所得率尔为法恐有未尽宜无避忌但具奏来继又诏曰近令李宪赍新定结队法并赏罚格付卿同议可否因以团立将官更置阵法卿必深悉朝廷经画之意如近日可了宜令李宪赍赴阙卨奏曰置阵之法以结队为先李靖以五十人为一队每三人自相得者结为一小队合三小队为一中队合五中队为一大队余押官队头副队头左右傔旗五人即充五十并相依附今圣制每一大队合五中队五十人为之中队合小队九人为之小队合三人为之亦择心意相得者又选壮勇善枪者一人为旗头令自择如已艺心相得者二人为左右傔自选勇悍者一人为引战又选军校一人执刀在后为拥队凡队内一人用命二人应援小队用命中队应援中队用命大队应援大队用命小队应援如通挠观望不即赴救致有陷失者本队委拥军校次队委本辖队将审观不救所由斩之其有不可救或赴救不及或身自受敌体被重创但非可救者皆不坐其説虽与古同而用法尤为精宻此葢陛下天锡勇智不学而能也然议者谓四十五人而一长不若五人而一长之宻且以五人而一长即五十人而十长也推之于百千万则为长者多而统制不一也至如周制五人为伍属之比长五伍为两属之闾胥四两为卒属之族师五卒为旅属之党正五旅为师属之州长五师为军属之命卿此犹今之军制百人为都五都为营五营为军十军为厢自厢都指挥而下各有节级有员品亦昔之比长闾胥族师党正之任也议者谓什伍之制于都法为便然都法恐非临阵对敌决胜之术也况八阵之法久失其传圣制一新稽之前闻若合符节夫法一定易以制人敌好击虚吾以虚形之敌好背实吾以实形之然而所击者非其虚所背者非其实故逸能劳之饱能饥之此所谓致人而不致于人也七月诏诸路安抚使各具可用阵队法及访求知阵队法者以闻九月崇仪使郭固以同详定古今阵法赐对于是内出攻守图二十五部付河北
　　蕙田案志称太宗选州兵壮勇者补禁衞余留本城于是兵势重于内轻于外本城但更戍而不教阅矣故陈傅良言熙宁按天下厢军之籍五十万人皆不足战而教阅之法起教阅者拔之厢军之中而排立在就粮禁军之下于是禁军始遍天下然吾观神宗教阅之法如此其详矫前人之防兵力之弱如此其至而当时如王韶辈仅能小得志于南诏泸夷而已至以当西夏动辄败北李复圭李信刘甫挫衂于前韩綘种谔李宪高遵裕王中正刘昌祚徐禧曲珍等丧师于后诸将滥邀功赏皆以城筑而已然则当日教阅亦徒有其名未尝获一劲旅之用也故太宗之失失在略外而不在置禁军之多神宗之失失在务名而不在更厢兵之制
　　八年诏在京诸军营屯迫隘马无所调习比剏四教益寛大可以驰骋其令骑军就教者日轮一营以马走骤阅习五月臧景陈马射六事一顺騣直射二背射三盘马射四射亲五野战六轮弄各为説以晓射者诏依此教习八月帝令曽孝寛视教营阵大阅八军阵于荆家陂讫事大赏
　　神宗本纪熙宁九年十月乙未诏东南诸路教阅新军兵志元丰元年十月诏立在京校试诸军技艺格第为上中下三等步射六发而三中为一等二中为二等一中为三等马射五发骤马直射三矢背射二矢中数等如步射弩射自六中至二中牀子弩及炮自三中至一中为及等并赏银有差枪刀并标排手角胜负计所胜第赏其弓弩坠落或纵矢不及堋或挽弓破体或局而不张或矢不满或弩蹠不上牙或擭不发或身倒足落并为不合格即射已中赏余箭不合格者降一等无可降者罢之是月贾达燕达等言近者増损东南排弩队法与东南所用兵械不同请止依东南队法以弩手代小排若去敌稍逺则施箭近则左手持弩如小排架隔右手执刀以备斩伐与长兵相参为用诏可其枪手仍以标排兼习十一月西京将刘元言马军教习不成请降步军又不成降厢军乃下令诸军约一季不能学者如所请降之十二月诏开封府界京东西将兵十人以一人习马射受教于中都所遣教头在京步军诸营弓箭手亦十人以一人习马射受教于教习马军所艺成则展转分教于其军　二年四月遣内侍石得一阅视京西第五将所教马军五月得一言其教习无状诏本将陈宗等具析宗等引罪帝责曰朝廷比以四方骄悍为可虞选置将臣分总禁旅俾时训肄以待非常至于部勒规模悉经朕虑前后告戒已极周详使宗等稍异木石亦宜畧知人意尸禄日久既顽且慵苟遂矜寛实难励众可并勒停是月诏殿前步军司兵各置都教头掌教习之事弩手五营弓箭手十营枪刀枪标排手五营各选一人武艺优者奏补逐司各举散直二人为指使罢巡教使臣是日诏河东陜西诸路旧制马军自十月一日驰射野战至谷雨日止塞上地凉自今教起八月止五月一日七月诏诸路教阅禁军毋过两时九月内出教法格并图象颁行之步射执弓发矢运手举足移步及马射马使蕃枪马上野战格鬭步用标排皆有法象凡千余言使军士习诵焉　十一月始立府界集教大保长法以昭宣使入内侍省副都知王中正东上閤门使狄谘兼提举府界教保甲大保长总二十二县为教十一所大保长凡二千八百二十五人每十人一色事艺置教头一凡禁军教头二百七十都教头三十使臣十弓以八斗九斗一石为三等弩以二石四斗二石七斗三石为三等马射九斗八斗为二等其材力超拔者为出等当教时月给钱三千日给食官予戎械战袍具银楪酒醪以为赏犒　三年大保长艺成乃立团教法以大保长为教头教保丁焉凡一都保相近者分为五团即本团都副保正所居空地聚教之以大保长艺成者十人滚教五日一周五分其丁以其一为骑二为弓三为弩府界法成乃推之三路各置文武官一人提举河北则狄谘刘定陜西则张山甫河东则黄亷王崇极以封桩养赡义勇保甲钱粮给其费是嵗引府界保甲武艺成帝亲阅録用能者余赐金帛
　　神宗本纪元丰四年三月乙巳命官阅九军营阵法于京城南戊申大阅九月壬寅阅河北保甲于崇政殿官其优者三十六人
