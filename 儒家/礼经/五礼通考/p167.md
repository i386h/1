<!-- { "loadSidebar": true } -->
　　送文舞出迎武舞入用舒和　神道降祥和庶品灵心载徳厚羣生水土既调三极泰文武毕备九区平武舞用凯安【词同冬至圜丘】　送神用顺和【词同冬至圜丘】
　　髙宗永徽中废神州之祀
　　礼部尚书许敬宗议方丘在祭地之外别有神州谓之北郊分地为二既无典据理又不通请合于一祀以符古义仍并循附式令永垂后则可之
　　唐书萧徳言传方丘既祭地又祭神州北郊皆不载经请止一祠诏曰可
　　蕙田案郑氏神州之谬至是乃破
　　文献通考干封初诏依旧祀神州皇地祗坛依旧于渭水安置
　　奉常博士陆遵等议北郊之月古无明文汉光武正月辛未始建北郊东晋成帝咸和中议北郊用正月皆无指据武徳来礼令即用十月为是阴用事故于此时祭之请依旧十月致祭从之
　　蕙田案是时圜丘五方明堂感帝神州皆以髙祖太宗并配则天垂拱元年郊丘诸祠以髙祖太宗髙宗并配开元十一年以髙祖配而罢三祖并配至二十年萧嵩等定礼而祖宗之配始定不复改矣
　　武后天册万嵗元年亲享南郊合祭天地
　　睿宗景云三年将祀南郊有司请设皇地祗位
　　蕙田案贾曾表议详见圜丘条下
　　唐书睿宗本纪先天元年夏五月戊寅有事于北郊辛巳大赦改元曰延和赐内外官陪礼者勲一转民酺五日
　　旧唐书音乐志睿宗太极元年祭皇地祗于方丘乐章八首【不详撰者】
　　迎神用顺和【黄钟宫三变太簇角一变姑洗徴一变南吕羽一变】　坤厚载物徳柔垂祉九域咸雍四溟为纪敬因良节防修阴祀广乐式张灵其降止
　　金奏【新加太簇宫】　坤元至徳品物资生神凝博厚道叶髙明列镇五岳环流四瀛于何不载万寳斯成皇帝行用太和【词同贞观冬至圜丘黄钟宫】　登歌奠玉帛用肃和【词同贞观太庙肃和应钟均之夷则】　迎俎及酌献用雍和【词同贞观太庙雍和】　送文舞出迎武舞入用舒和【词同皇帝朝羣臣舒和】　武舞用凯安【词同贞观冬至圜丘】　送神用顺和【林钟宫】　乐备金石礼光樽俎大享爰终洪休是举雨零感节云飞应序应绂载辞皇灵具举
　　唐书宗本纪开元十一年二月壬子如汾阴祀后土文献通考开元十一年上将还西京便幸并州兵部尚书张说进言曰陛下今因行幸路由河东有汉武后土之祀此礼久阙歴代莫能行之愿陛下绍斯坠典以为三农祈谷此诚万姓之福至十二年二月二十二日祠后土于汾阴脽上太史奏荣光出河休气四塞祥风绕坛日其光【初有司奏修坛掘地获古铜鼎二其大者容四升小者容一升色皆青又获古甎长九寸有篆书千秋万嵗字及长乐未央字又有赤兎见于坛侧旧祠堂为妇人素像则天时移河西梁山神素像就祠中配焉至十一年有司迁梁山神像于祠外之别室焉兼以中书令张嘉贞为坛塲使将作少监张景为坛塲副使张说为礼仪使】
　　旧唐书宗本纪开元二十年九月乙巳中书令萧嵩等奏上开元新礼十一月庚申祀后土于脽上大赦天下
　　唐书宗本纪开元二十年十一月庚申如汾阴祠后土
　　文献通考开元二十年车驾欲幸太原中书令萧嵩上言云十一年亲祠后土为苍生祈谷自是神明昭祐累年丰登有祈必报礼之大者且汉武亲祠脽上前后数四伏请准旧事至后土行报赛之礼上从之至十一月二十一日祀后土于脽上其文曰恭唯坤元道昭品物广大茂育畅于生成庶凭休和恵及黎献博厚之位粤在汾阴肃恭时廵用昭旧典敬以琮币牺牲粢盛庶品备兹瘗礼式展诚慤睿宗皇帝配神作主礼毕令所司刋石于祠所【上自为文】
　　旧唐书音乐志宗开元十一年祭皇地祗于汾阴乐章十一首
　　迎神用顺和林钟宫【以下各再变　黄门侍郎韩思复作】　太乐和畅殷荐明神一降通感八变必臻有求斯应无徳不亲降灵载止休徴万人　太蔟角【中书侍郎卢从愿作】　坤元载物阳乐发生播殖资始品彚咸亨列俎棊布方坛砥平神歆禋祀后徳惟明　姑洗徴【司勲郎中刘晁作】　大君出震有事郊禋斋式既肃馨香毕陈乐和礼备候暖风春恭惟降福实赖明神　南吕羽【礼部侍郎韩休作】　于穆濬哲维清缉熙肃事昭配永言孝思涤濯静嘉馨香在兹神之听之用受福厘
　　皇帝行用太和黄钟宫【吏部尚书王晙作】　于穆圣皇六叶重光太原刻颂后土疏扬寳鼎陈符歊云降祥礼乐备矣降福穣穣
　　登歌奠玉帛用肃和蕤宾均之夹钟羽【刑部侍郎崔元暐作】聿修严配展事禋宗祥符寳鼎礼备黄琮祝词以信明徳惟聪介兹景福永永无穷
　　迎俎用雍和黄钟均之南吕羽【徐州刺史贾曽作】　蠲我餴饎洁我膋芗有豆孔硕为羞既臧至诚无昧精意惟芳神其醉止欣欣乐康
　　酌献饮福用夀和黄钟宫【礼部尚书苏颋作】　礼物斯备乐章乃陈谁其作主皇考圣真对越在天圣明佐神窅然汾上厚泽如春
　　送文舞出迎武舞入用舒和太簇宫【太常少卿何鸾作】　乐奏云阕礼章载防禋宗于地昭假于天惟馨荐矣既醉歆焉神之降福永永万年
　　武舞用凯安黄钟均之林钟徴【主爵郎中蒋挺作】　维嵗之吉维辰之良圣君绂冕肃事坛大礼已备大乐斯张神其醉止降福无疆
　　送神用顺和【尚书右丞源光裕作】　方丘既膳嘉享载谧齐敬毕诚陶匏贵质秀簠丰荐芳俎盈实永永福流其升如日
　　旧唐书礼仪志开元二十年萧嵩为中书令改撰新礼祀地一嵗有二
　　开元礼祭地仪夏至日祭皇地祗于方丘坛上以髙祖神尧皇帝配座【毎座笾豆各十二簠簋篚俎各一百七十二座】祭神州地祗于坛第一等【笾豆各四余如上也】祭五岳四镇四海四渎五山五川五林五泽五丘五陵五坟五衍五原五隰于内壝之外各依方所【毎座笾豆各一簠簋俎各一皆凖旧礼为定】立冬后祭神州地祗于北郊以太宗文武圣皇帝配座【毎座笾豆各十二簠簋篚俎各一也】旧乐用姑洗三成准周礼云函钟之均八变则地祗皆降可得而礼郑元云祭地有二一是大地昆仑为皇地祗则宗伯黄琮所祭者二是帝王封域内之神州则两圭有邸所祭者国家后礼则不立神州之祀今依前礼爲定既曰地祗其乐合用函钟之均八变
　　皇帝夏日至祭方丘仪【后土同孟冬祭神州及摄事并附】
　　斋戒
　　前祭七日戒誓皇帝服衮冕前祭二日太尉告髙祖神尧皇帝庙如常告之仪【告以配神作主】孟冬祭神州则告太宗文武圣皇帝庙余并如圜丘之仪
　　陈设
　　前祭三日尚舍直长施大次于外壝东门之外道北南向【摄事卫尉设祭官公卿以下次于东壝外道南北向西上】尚舍奉御铺御座卫尉设文武侍臣次于大次之后文官在左武官在右俱南向设祭官次于东壝之外道南北向西上三师于南壝之外道东诸王于三师之南俱西向北上文官九品以上于祭官之东北向西上介公酅公于南壝之外道西东向诸州使人东方南方于诸王东南西向西方北方于介公酅公西南东向皆北上诸国之客东方南方于诸州使人之南西向西方北方于诸州使人之南东向皆北上武官三品以下七品以上于西壝之外道南北向东上【其褒圣侯于文官三品之下摄事无御座以下至此仪】设陈馔幔于内壝东门西门之外道北面南向【坛上及神州东方南方之馔陈于东门外西向西方北方之馔陈于西门外东向神州无西门之馔】前祭二日太乐令设宫县之乐于坛南内壝之外树灵鼓于北县之内道之左右余如圜丘仪又为瘗塪于坛之壬地内壝之外方深取足容物南出陛前祭一日奉礼设御位【摄事无御位】于坛之东南西向设望瘗位于坛西南当瘗塪北向设祭官公卿位于内壝东门之外道南分献官于公卿之南执事者位于其后毎等异位俱重行西向北上设御史位于坛上正位于东南隅西向副位西南隅东向设奉礼位于乐县东北赞者二人在南差退俱西向北上设奉礼赞者位于瘗塪西南东向南上设协律郎位于坛上南陛之西东向设太乐令位于北县之间当坛北向设从祭之官三师位于县南道东诸王位于三师之东俱北向西上介公酅公位于道西北向东上文官从一品以下九品以上位于执事之南毎等异位重行西向武官三品以下九品以上位于西方当文官毎等异位重行东向皆北上诸州使人位东方南方于诸王东南重行北面西上西方北方于介公酅公西南重行北面东上设诸国客使位于内壝南门之外东方南方于诸州使人之东毎国异位重行北面西上西方北方诸州使人之西毎国异位重行北面东上【摄事无三师以下至此仪】设门外位祭官公卿以下皆于东壝之外道南毎等异位重行北面西上三师位于南壝之外道东诸王于三师之南俱西向介公酅公于道西东向皆北上文官从一品以下九品以上位于东壝之外祭官之南毎等异位重行北向西上武官三品以下九品以上位于西壝之外道南毎等异位重行北面东上诸州使人位东方南方于诸王东南重行西面西方北方于介公酅公西南重行东面俱北上设诸国客位东方南方于诸州使人之南毎国异位重行西面西方北方于诸州使人之南毎国异位重行东面皆北上【摄事无三师以下至此仪】牲牓于东壝之外当门西向黄牲一居前又黄牲一在北少退牲一在南少退后廪牺令位于牲西南祝史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设皇地祗酒尊于坛之上下太尊二着尊二牺尊二罍一在坛上东南隅北向象尊二壶尊二山罍二在坛下皆于南陛之东北向俱西上设配帝着尊二牺尊二象尊二罍一在坛上皆于皇地祗酒尊之东北向西上【孟冬北郊酒尊于神州酒尊之东如夏至之仪】神州太尊二在第一等毎方岳镇海渎俱山尊二山川林泽俱蜃尊二丘陵坟衍原隰俱概尊二凡尊各设于神座之左而右向【神州以上之尊置于坫以下之尊俱借以席皆加勺羃设爵于尊下孟冬仪坛上之尊置于坫坛下之尊借以席】设御洗及设玉币之篚等并如圜丘仪【孟冬祭同】祭日未明五刻太史令郊社令各服其服帅其属升设皇地祗神座于坛上北方南向席以藳秸设髙祖神尧皇帝神座【孟冬神州则设太宗文武圣皇帝神座】于东方西向席以莞设神州地祗神座于第一等东南方席以藳秸又设岳镇海渎以下之座于内壝之内各于其方皆有原隰丘陵坟衍之座又设中岳以下之座于坛之西南俱内向自神州以下六十八位席皆以莞设神位各于座首
　　省牲器【如别仪】
　　銮驾出宫服以衮冕余如土辛圜丘仪【孟冬北郊同圜丘】
　　奠玉帛
