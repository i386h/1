<!-- { "loadSidebar": true } -->
　　书舜典嵗二月东巡守至于岱宗五月南巡守至于南岳八月西巡守至于西岳十有一月朔巡守至于北岳归格于艺祖【注诸侯为天子守土故称守巡行之岱宗泰山为四岳所宗南岳衡山自东岳南巡五月至西岳华山北岳恒山巡守四岳然后归告至文祖之庙艺文也言祖则考着　疏尔雅泰山为东岳此巡守至于岱岱与泰山有二名也风俗通云泰山山之尊者岱始也宗长也万物之始隂阳交代故为五岳之长释山云河南华河东岱河北恒江南衡又云泰山为东岳华山为西岳霍山为南岳恒山为北岳岱与泰衡与霍皆一山有二名也张揖云天柱谓之霍山汉书地理志云天柱在庐江灊县则霍山在江北而与江南衡为一者郭璞云霍山在庐江灊县汉武帝以衡山辽旷故移其神于此今其彼土俗人皆呼之为南岳南岳本自以两山为名非従近来也而学者多以霍山不得为南岳又云汉武帝来始乃名之即如此言谓武帝在尔雅前乎斯不然矣是解衡霍二名之由也四巡之后乃云归格则是一出而周四岳故知自东岳而即南行以五月至也王者顺天道以行人事故四时之月各当其时之中故以仲月至其岳郑以为每岳礼毕而归仲月乃复更去若如郑言当于东巡之下即言归格后以如初包之何当北巡之后始言归乎且若来而复去计程不得周遍此事必不然也】
　　礼记王制嵗二月东巡守至于岱宗五月南巡守至于南岳八月西巡守至于西岳十有一月北巡守至于北岳归格于祖祢【注岱宗东岳假至也　疏巡守皆以夏之仲月者以律歴当得其中也二月八月又昼夜分五月十一月者隂阳终故用四仲也孔注尚书自东岳南巡五月至则是从东岳而去郑注云每归格于祖言每归似岳别一归若岳别一归而更去便是路逺无由可至】
　　辨崔氏一年巡一岳
　　【崔氏灵思曰唐虞五载巡狩一岳二十年方遍四岳周则四十八年矣若一出四岳皆遍且阙四时祭享唐虞衡山为南岳周氏霍山为南岳其祭吉行五十里若以二月到东岳五月到南岳八月到西岳十一月到北岳路程辽逺固必不及此知每至一岳即归义为长】
　　杜氏佑曰梁崔灵恩三礼义宗云唐虞五载巡狩一岳二十年方遍四岳周则四十八年矣案尚书周官篇云六年五服一朝又六年王乃时巡考制度诸侯各朝于方岳大明黜陟又案尧舜简俭尝称茆茨土阶巡狩四方羽仪导従必少一年四岳五载复往宗庙享祭蹔委有司展义省方观风察俗之大政如或二十年方遍及于民物不亦乖疎详周官本文与孔氏注解既改制十有二载比唐虞已甚遐阔如四十八年乃遍岂非益为旷邈乎且周虽尚文天子诸侯降杀以两穆王巡歴天下万姓不甚劳苦始皇游幸四方属车八十一乗二汉以降至于有隋或东封告成或观省风俗百辟悉至羣司毕从不下十余万人何止千乗万骑所以旷代多阙斯礼崔生谓尧舜及周帝王行幸车徒礼数与秦汉以后无异斯不达古今丰约之别复不详周官之文辄肆臆度之説耳吕氏祖谦曰舜典王制明言二月东巡五月南巡八月西巡十一月北巡而崔灵恩乃以为一年巡一岳虞五载则二十年而遍周十二载则四十八年而遍不知何据
　　马氏端临曰案舜典王制明言二月东巡五月南巡八月西巡十一月北巡而崔灵恩乃以为一年巡一岳何所据耶古帝王之巡狩所以省方观民初非游适然舜之时五载仅能一行至周成王则又不能如舜至于十二年乃一行之又必止以四岳为底止之地葢虽一本于忧民之心而尚恐有烦民之事故出必有期而行必有方如此
　　【闻见后録舜一嵗而巡四岳南方多暑以五月之暑而南至衡山北方多寒以十一月之寒而至常山世颇疑之】
　　蕙田案舜典归格艺祖王制归假祖祢其文皆承四巡之后本无可疑郑康成创为每巡一岳归而复往之説崔灵恩知其説之不可通而强欲回防遂谓五载一巡止至一岳若遍周四岳须二十年谬矣诸儒驳之甚当又案每巡皆用夏时中月易称至日不省方非谓十一月不省方原并行不悖若邵氏之闻见后録乃因仲夏盛暑不宜至衡山炎热之地仲冬苦寒不当至恒山冰雪之区是以常情之偷惰窥测圣人矣
　　又案南岳衡山本无可疑惟因尔雅释山乃有二条前云衡山后云霍山遂滋后儒之疑郭璞回防尔雅乃云一山二名不知尔雅为后儒所乱移衡山于霍山汉武帝事后一条明属汉儒附益其文耳本朝宿松朱书字緑作南岳辨一卷谓衡山僻逺防无时巡之理因谓经文衡山即霍山也不知古圣人法天行健不敢自暇自逸舜至九疑禹临防稽何尝以其僻逺而畏逺行耶
　　右廵狩之期
　　书舜典嵗二月东廵守至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南廵守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特【疏舜既班瑞羣后即以其嵗二月东行巡省守土之诸侯至于岱宗之岳燔柴告至又望而以秩次祭于其方岳山川柴望既毕遂以礼见东方诸侯国之君巡守既周乃归京师至于文祖之庙用特牛设祭以告巡守归至也王者所为巡守者以诸侯自専一国威福在已恐其拥遏上命泽不下流故时自巡行问民疾苦孟子称晏子对齐景公云天子适诸侯曰巡守巡守者巡所守也是言天子巡守主谓巡行诸侯故言诸侯为天子守土故称守而往巡行之】
　　蔡氏沈曰嵗二月当巡守之年二月也
　　文中子叔恬曰舜一嵗而巡五岳国不费而民不劳何也曰无他道也兵衞少而徴求寡
　　敷奏以言明试以功车服以庸
　　【蔡氏沈曰敷陈奏进也周礼曰民功曰庸程子曰敷奏以言者使各陈其为治之説言之善者则从而明考其功有功则赐车服以旌异之其言不善则亦有以告饬之也】
　　蕙田案此舜巡狩之实事巡行所守専以考察诸侯也
　　右虞巡狩之礼
　　路史炎帝之时后嵗省方观民设教月省时攷终嵗献功
　　史记五帝本纪黄帝披山通道未尝宁居东至于海登丸山及岱宗西至于空桐登鸡头南至于江登熊湘北逐荤粥合符釡山
　　路史黄帝抚万灵度四方乘龙而四巡东薄海禅丸山西逾陇疑笄屯南入江内涉熊湘北届浡碣南临元扈乃开东苑祓中宫诏羣神授见者斋心服形以先焉作清角乐大合而乐之鸣鹤翺翔鳯凰蔽日于是合符于釡山以观其防
　　史记五帝本纪帝颛顼北至于幽陵南至于交阯西至于流沙东至于蟠木幽静之物小大之神日月所照莫不砥厉
　　路史帝乃乗结元之辇巡四海以宁民北爌幽陵南捬交阯西际神沙东跂蟠水四行天下周旋八外日芒所誋靡不砥厉　帝省方以齐民之物而登封以报其政之成是以四海同风九州共赏天下归往而人以乐生
　　竹书纪年帝尧五年初巡狩四岳
　　路史帝制五服均五等五国相维设四岳八伯以典诸侯而临民以十二春省耕秋省敛宣声教以同俗振雕瘵聴民声观四履之所以化其上入其疆土地辟岐旁趋养老尊贤骏杰在位则有庆反是则绌通鉴前编帝尧十有二载巡狩方岳观于华华封人曰嘻请祝圣人使圣人富夀多男子帝曰辞多男子则多惧富则多事夀则多辱封人曰天生万民必授之以职多男子则授之职何惧之有富而使人分之何事之有天下有道与物皆昌天下无道修徳就闲千嵗厌世去而上仙乗彼白云至于帝乡何辱之有通志五帝纪尧巡狩告成周流五岳存鳏寡赈荒札一民饥则曰我饥之一民寒则曰我寒之一民罹辜则曰我陷之故民戴之如日月爱之如父母不赏而劝不罚而治
　　三齐略记尧山在广固城西七里尧巡狩所登遂以为名山顶立祠祠边有栢树枯而复生不知防代树也又石上有尧迹于今犹存
　　蕙田案以上古巡狩附
　　周礼夏官职方氏王将巡守则戒于四方曰各修平乃守考乃职事无敢不敬戒国有大刑【注乃犹汝也守谓国境之内职事所当供具】
　　【王氏昭禹曰王巡守则诸侯各朝于方岳故戒于四方守则诸侯所守之地职事则诸侯所治之职事天子适诸侯曰巡守廵守者巡所守也故戒以修平乃守修则使之治其壊也平则使各当其分也诸侯朝于天子曰述职述职者述所职也故戒以考乃职事职则虑其旷职事则虑其有废事】
　　【郑氏锷曰因巡守之年儆戒之使修正其疆界攷察其职业以俟王之时巡告戒之有素及其不率然后待之以诛夷窜殛之罪可以无愧矣】
　　【李氏嘉防曰必先警戒而后巡守者不欲乘其不备防于不戒而杀也必先警戒则刑可施】
　　及王之所行先道帅其属而巡戒令【注先道先由王所从道居前行其前日所戒之令】
　　【郑氏锷曰及王之所行先用所向之方国巡其前所布之戒令预攷其率与不率也】
　　蕙田案以上巡狩先事戒令
　　礼记王制天子将出类乎上帝宜乎社造乎祢【注类宜造皆祭名　疏此论天子巡守之礼也将出谓初出时也类乎上帝祭告天也宜乎社者巡行方事诛杀封割应载社主令诛罚得宜亦随宜而告也造乎祢者造至也谓至父祖之庙也前归假既云祖祢明出亦告祖祢也今唯云祢者白虎通云从卑不敢留尊者之命至祢不嫌不至祖也】
　　孔丛子巡守篇子思游齐陈庄伯与登泰山见古天子巡守之铭焉陈子曰敢问昔圣帝明王巡守之礼可得闻乎子思曰古者天子将巡守必先告于祖祢命史告羣庙及社稷圻内名山大川告者七日而徧亲告用牲史告用币申命冢宰清道而出
　　白虎通徳论王者出告庙何孝子出辞反面事死如事生尚书归假于祖祢曽子问曰王者诸侯出亲告祖祢使祝遍告五庙尊亲也王者将出告天者示不専也故王制曰类于上帝宜乎社造乎祢类祭以祖配不曰接者尊无二礼尊尊之义造于祢独见祢何辞从卑不复留尊者之命至祢不嫌不至祖即祭告天为告事也祖为出辞也义异告于尊者然后乃辞出
　　朱子曰古者君将出必告于祖祢归又至其庙而告之孝子不忍死其亲出告反面之义也
　　【陈氏澔曰类宜造皆祭名后章言天子将出征则此出为巡守也】
　　蕙田案以上巡狩先事行告祭
　　曽子问曽子问曰古者师行必以迁庙主行乎孔子曰天子巡守以迁庙主行载于齐车言必有尊也今也取七庙之主以行则失之矣
　　【陈氏澔曰迁庙主谓新祧庙之主也齐车金辂也又名曰公祢】
　　【呉氏澄曰迁庙主谓祔祢时所迁昭穆最上之庙一主也在昭庙穆庙之上最尊最亲者也君将出行时徧告有庙之诸主又特告此无庙之一主而载之以行也】
　　【方氏慤曰齐车示有齐敬之心焉】
　　曽子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舍奠焉而后就舍反必告设奠卒敛币玉蔵诸两阶之间乃出葢贵命也【陈氏澔曰既以币玉告于祖庙则奉此币玉犹奉祖宗之命也故曰主命每舍必奠神之也反则设奠以告而埋蔵之不敢防也】
　　白虎通徳论王者诸侯出必将主何示有所尊故曽子曰王者将出必以迁庙主行载于齐车示有尊也无迁主以币帛皮圭告于祖祢庙遂奉以出每舍奠焉葢贵命也必以迁主者明庙不可空也
　　蕙田案以上亦见孔丛子不复载
　　又案以上巡狩载主
　　周礼夏官戎仆掌驭戎车犯軷如玉路之仪【注戎车革路也王氏昭禹曰王以兵出故有犯軷之仪】
