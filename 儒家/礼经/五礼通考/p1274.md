<!-- { "loadSidebar": true } -->
　　妾为君之党服得与女君同妾为女君君之长子三年何也妇人之性惟猜妒为难化也故以礼明彰其义而潜移易焉一人有子三人缓带所以同其喜服为女君君之长子三年所以同其忧如此则女教明家和理而下型于兄弟矣妇为舅姑期其情适至是而止妾为女君君之长子三年将责以诚乎责以诚也舅姑以考终常也长子死家之大变也先祖之正体摧君及女君痛如斩而不与同其忧非事人之道也其曰女君君之长子何也无适虽庶长不敢杀也继母嫁从为之服期何也此以权制使背死而弃孤者无所逃其罪也夫无大功之亲相养以生守死义也而孤则无与立矣嫁而以从于死者犹有説焉故母子之恩不可絶也古者同财相养何以不及小功之兄弟圣人不以众人之所难者望人盖专其责于所亲也因母嫁而从者无文何也其服同也何以知其同无可加也
　　继父同居者服期何也所以存孤而使人不独子其子也之防其故雄者常防其子而卒莫能容非其族也能卵而翼之有父道焉故正其名重报以教民厚也不同居而齐衰三月者犹仍其父之名亦此义焉尔古者大宗收族而礼文复具此何也人事或有所穷也【如单微转徙之类】
　　为妻齐衰期何也古之为夫妇者严于始而厚于终故三月而后反马微不当于舅姑而遂出焉其能成妇顺则父母得其养兄弟姑姊妹得其亲三党得其和子姓得其式夫苟亡常以死责之其担负至死而后弛故于其防服以期而非过也然则一同于母乎妻则期之外寝可复乐可作矣母则居处饮食犹三年也【汉戴徳防服变除天子诸侯庶昆弟大夫庶子为其母哭泣饮食居处思慕犹三年也】何以知其然也诸侯絶期而公族有死罪素服居外不举不听乐如其伦之丧况所生之痛如斩者乎大夫之适子何以不降其妻也舅姑为之大功则去期近矣祭之宜摄而废也仅矣
　　出妻之子为母与父在为母同何也父之匹敌身之所自出也虽去父之室服不可降于期然自是而终矣其无别于父之存殁何也为父后者无服则祭可摄矣义既絶于父虽达子之哀而不虑其相感动也其为外祖父母无服何也从服也母出则无所从矣转而服继母之党矣别记曰妾从女君而出则不为女君之子服用此见妇而不妇不惟自絶于舅姑且絶其子于已之父母不惟自逺其子且絶其子于娣侄虽终于父母之室而终身怍焉所以重惩妇行之放佚而使不敢犯也
　　大夫之庶子公之昆弟何以降也为为尸也卿大夫将为尸于公未受宿有齐衰内丧则废是以降而大功也古者尸必以孙无亲者然后以其属传曰公子厌于先君之余尊信乎非也公妾大夫之妾为其子与父母皆不降则服之降非以尊厌审矣妾得伸以不与于祭焉尔大夫之庶子为适昆弟不降父之所不降则祭与尸皆无事焉尔
　　父在为母期而世母叔母亦期母为众子期而夫之昆弟之子亦期何也恩之所难属也故重其义以维之幼失父母舍是无依也嫠而独舍是无归也故非其母也而母之所以责母之义也非其子也而子之所以责子之义也【记曰叔母世母疏衰踊不絶地又曰叔母世母故主宗子食肉饮酒故知责以义为多】
　　古之详于殇服何也先王之制丧礼一以哀死一以卫生也悲哀志懑气盛故而踊之所以动体安心下气也水浆糜粥量而后纳恐其有所滞壅也哭泣奠告所以致其思慕也盖必备其礼达其情而后哀可节焉人之爱其子也于所亲为甚服可除其情不可抑而絶也故子妇之愚惷者乃过时哭泣以伤长老其敬顺者或摄隘以伤其生用此知古之道所以达人情之实而不可易也
　　适孙为祖父母三年而报以期何也三年者代其父也原父之心致痛于尊者之惸独无终极也故累而相承虽髙曽无杀焉适子之服既三年矣原子之心见父母之致哀于卑者惟恐其或过也故适孙以期断此先王所以达人情权礼义而不可损益也【曰适孙而不曰祖为适孙故知祖母同】
　　夫承髙曽之重则妻何服凡祭必夫妇亲之父卒为祖父后者斩则妻从服如舅姑可知也髙曽视此矣然则母在宜何服原祖之情不忍以孙之亡而逺其妇縁妇之义不敢以夫之亡而逺其祖则服如舅姑可也然则妇姑同服可乎义之重均则髙曽之服同齐衰三月恩之轻均则从祖父母诸父昆弟同小功安在妇姑不可以同服也
　　为人后者为所后者之祖父母妻妻之父母昆弟昆弟之子若子父举正统而母党则详焉何也正统有重服嫌或同于庶子母党有徒从嫌或同于前母之子故着之也母之党然则父之党无降杀可知矣为人后者为其父母昆弟姊妹适人者之外服不见经何也以亲兄弟之子而相后则三者之外服皆同也以是知古之立后亲者尽然后取于疏所以则天经而定民志也
　　庶子之子为父之母服不见经何也大夫之庶子父在为母大功父殁遂则其子从服而每降焉可知也不嫌于以之配祖而卑其祖与庶子父殁为母三年不嫌于以之配父而卑其父也先王制礼恩与义并行而不相悖别记曰有从轻而重公子之妻为其皇姑则君夫人在既以正其姑之名而服以妇之服矣庶子得服母之党庶子之子乃不得从父而服父之母乎然则妾母不世祭【谷梁传于子祭于孙止】何也彼据适子而言之也庶子不祭祢故縁父之恩与兄弟之义而使其母得祔食焉易世以后则庶子之子自立祢庙以飨其亲而上及于祖妣矣是以于适孙则止也周祀姜嫄盖斯礼之下达旧矣
　　女子适人而无主者不为父母斩何也父母之于女服可加者仁之通女之于父母服不可加者义之限也服过于期则疑于去夫之室矣然则侄与兄弟之期何以报也期其本服也小功皆在他邦加一等况适人而无主后者于其兄弟乎故加期以报而无所嫌焉耳
　　适孙妇服不见经何也文脱也庶孙妇缌则小功可知矣或曰适妇在则孙妇不得为适非礼意也凡祭必夫妇亲之孙为祖后其妇从焉适妇嫠不得主祭凖以有适子无适孙之义则失之矣
　　诸侯之大夫以时接见乎天子则为天子服世子誓于天子而不为天子服何也古者继世以象贤故君薨子承嗣三年之丧毕类见于天子天子锡之命而后其位定【未类见视天子之元士以君其国】今父在承嗣与定位不可知故其服不可得而制也古者诸侯觐于天子既事肉请刑世子不为天子服皆所以使自戒惧而不忘其事守也然则无变乎防之通礼父有服宫中子不与于乐则既为之变矣
　　国君絶期而为适子之长殇中殇大功何也痛先祖正体之摧也用此见父为长子三年通乎上下小功之亲皆在他邦加一等不及知父母与兄弟居加一等何也以事之变而生其恩故不得服其常服也别记曰生不及从祖父母诸父昆弟而父税防已则否【记文脱从辨见戴记或问】情之所不属不可作而致故并其服而去之所以责服其服者之诚也
　　妇人为子妇小功而夫之昆弟之子妇大功何也报服也姑之于妇不可以言报夫之昆弟之子妇服不见经何也以妇服夫之世母叔母知其报也何以知其报也大夫之子于不降期唯子不报也世父叔父期则从祖宜大功而服小功何也大功之亲皆属乎祖与父者也从祖则属于曽祖者也其恩不可强而同且服止于五而穷于缌若从祖大功则三从之缌施于六世矣【朱子语类所载乃门人之问非朱子之答也】
　　母之姊妹之服乃隆于母之兄弟何也女子在父之室于姊妹为尤昵故亲其姊妹之子常过于舅之亲其甥故称其情而为之服也
　　戴记防礼或问
　　在垩室之中非时见乎母不入门何也防礼莫严于御内【既葬君食之则食之大夫父之友食之则食之不避粱肉祥禫而后未吉祭不得复寝】盖食粱肉而凄然念所亲者有之矣御内而不忘哀未之有也礼以防德非徒外之文既练居垩室悲忧则既杀矣使以见母而时接其内人哀敬之心移焉虽强居于外犹之乎作伪于其亲也故见其母有时其入也有时其出也有时而母以外不得见所以示人心之危而俾自循省也
　　期终防不御于内者父在为母为妻先王制礼非重妻而轻诸父兄弟也世父母叔父母兄弟姑姊妹子姓兄弟之子一断以终防不御于内设本大枝繁而死防相继则人道为之旷絶矣故近其期所以使中人易守也【寡伯叔父兄弟者必终防不御于内】妻一而已媵侄具于初婚内事以次摄非宗子娶不必再故其义可得而伸也何以言母妻而不言祖父母母与妻疑为父在而屈者也祖父母之伸则不以父在为疑者也
　　妇人防父母既练而归期九月者既葬而归何也为人夫者无为哀其妻之亲属至于乆而不怠也使归而入室焉则防之道息矣用此见古者士大夫必具侄娣以摄内事奉舅姑然后妇人得成礼于所亲礼不下庶人此类是也
　　妻妾之防食异于子姓何也子姓之哀惟恐其不及也妻妾则或虑其过一以自嫌一为其夫嫌也古者闺门有礼故妻有娠居侧室夫不自见而使人日一问之妻不自言而使姆对及其终也男子不絶于妇人之手妇人不絶于男子之手所以彰羞恶之原以立人之道也公父文伯死其母戒其妾曰二三妇之辱共先祀者请无瘠色无忧容从礼而静是昭吾子也穆伯之防敬姜昼哭而帷殡达此义也夫
　　为父母丧未练而出则三年既练而出则已未练而反则期既练而反则遂之既练而出服之既除者不可以再始也然反父母之室而吉服以临祭奠间兄弟之衰麻可乎既练而反服之未除者不可以无终也然反夫之室而箭笄髽衰以侍舅姑而疑于为其夫可乎【妇人持私亲之服不归夫家本义为不宜入室然亦恐疑于夫家之服舅姑意或恶之】古者妇为舅姑期之外服青缣以俟夫之终防出与反者皆从是以终防而居处饮食则自致焉可也为君母后者君母卒则不为君母之党服何也从服也君母卒则无所从矣父再娶从后母而服其党父殁自服其母之党父未殁不再娶则其不服君母之党何也不可以徒从而紊于属从也用此知古者妾有子则女君免于出先王制礼以立人道之防始婚具媵侄少者以次需所以禁男子之色过也妾有子女君免于出所以化妇人之嫉心也
　　从服者所从亡则已属从者所从虽殁也服徒从者四惟妾为女君之党一同于属从何也妇人之妒者恒视其妾如讐仇而先王制礼乃一同于天属使幼而见焉长而思焉其哀吾子也不异于所生【妾为女君之子与女君同】其哀吾父母也不异于所生其哀吾亲戚也不异于同生而义之重恩之深至于虽殁而无变焉非甚无良必且潜移其忍心而大于公义矣此礼之所以起教于防眇而絶恶于未萌也
　　公子为其母练冠麻麻衣縓縁而其妻期何也子于所生服虽厌降中情不可得而夺也妇服其姑而异于嫡将有慢心焉故断以期而正之曰皇姑【间传有从轻而重公子之妻为其皇姑】所以示妾母之尊有独伸而致其严也父卒然后为祖父后者服斩父没未成服而祖又殁如之何服以斩成服以卒之先后其他如父母之丧偕父在祖殁未成服而父又殁如之何服以斩其成服不以殁之先后是何也父卒然后为祖后父之服未成则于祖无承也祖殁于父后而曽祖尚存如之何子为父斩不以祖之存殁异也则承父之重而为祖斩不以曽祖之存殁异可知矣父祖殁母在而祖母殁如之何父卒为祖斩不以母之存殁异也则祖卒而为祖母三年不以母之存没异可知矣继祖母如因髙曾视祖妻从夫适孙之母同妇其他皆以是类焉可也
