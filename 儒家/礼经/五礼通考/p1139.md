<!-- { "loadSidebar": true } -->
　　召募之制起于府卫之废葢籍天下良民以讨有罪三代之兵与府卫是也收天下犷悍之兵以卫良民召募之兵是也初募时度人材阅走跃试瞻视然后为黵靣赐以缗钱衣屦而诸军自国初以来其取非一途或土人就在所圑立或以营伍子弟听从本军或乗岁凶募饥民补本城或以有罪配给役是以天下失职犷悍之徒悉收籍之伉健者迁禁卫短弱者为厢军平居食俸廪备征防一有警急勇者力战闘弱者给漕挽【范氏镇曰河北连岁招兵皆是坊市无赖子弟及陇亩力田之人谓为军营子弟求刺为军况田甚旷民甚稀赋敛甚重国用甚不足者正由兵多故也议者曰以为契丹备也且契丹五十年不敢南入为宼者金缯之利厚也就使弃利为害则大河以北妇人女子皆是乗城之人其城市无赖陇亩力田者又将焉用而预蓄养之以困民况契丹贪利而不敢动夫取兵于民则民稀民稀则田旷田旷则赋役重赋役重则民心离寓兵于民则民稠民稠则田辟田辟则赋役轻赋役轻则民心固与其离民之心以备契丹契丹未至而民力先已匮孰若固民之心以备契丹契丹虽至而民力有余国用有备其利害若视白黒若数一二也昔汉武以兵困天下者用兵以征匈奴空漠北得所欲也陛下以兵困天下者不用兵而养兵以至是也非以快所欲也何苦而为是乎五口之家尚知量入以为出况天下大计其可以不校出入乎其可以无经乎请罢今招兵敕大臣使具太祖太宗真宗每朝赋入若干兵若干官若干约今赋入之数与兵数官数约取中道三为轻制以赋入之数十分为率以七分养兵官给郊庙宫省诸费三分以备水旱缓急非常为之十年仅可以言治古者国无九年之蓄曰不足无六年之蓄曰急无三年之蓄曰国非其国今自京师至天下州郡大率无储蓄边城甚者或无三数月之备不幸有连年水旱将何以养此兵乎此兵不足以养则其忧不在契丹也】
　　【欧阳氏修原论国家自景德罢兵三十三嵗矣兵尝经用者老死几尽而后来者未尝闻金鼓识战阵也生于无事而饱于衣食其势不得不骄惰今卫士入宿不自持被而使人持之禁兵给粮不自荷而雇人荷之其骄如此况肯冒辛苦以战闘乎使兵耐辛苦能战闘虽耗农民为之可也奈何有为兵之虚名而其实骄惰无用之人也古之民凡长大壮健者皆在南亩农隙则教之以战今乃大异一遇凶岁则州郡吏以尺度量民之长大而试其壮健者招之去为禁兵其次不及尺度而稍怯懦者籍之以为厢兵吏招人多者有赏而民方穷时争投之故一经凶荒则所留在南亩者惟老弱也而吏方曰不收为兵则恐为盗噫苟知一时之不为盗而不知终身骄惰而窃食也古之长大壮健者任耕而老弱者游惰今之长大壮健者游惰而老弱者留耕也何相反之甚耶然民尽力乎南亩者或不免乎狗彘之食而一去为兵则终身安佚而亨丰腴则南亩之民不得不日减也故曰有诱民之弊者谓此也】
　　【司马光论刺义勇曰祖宗平诸镇一天下岂尝有义勇哉自赵元昊反诸将覆师者相继终不能出一旅之众渉区脱之地以讨其罪不免为姑息之计当是时三路乡兵数十万何尝得一人之力乎议者必曰河北河东不用衣廪得胜兵数十万阅教精熟皆可以战又兵出民间合于古制臣谓不然彼数十万者虚数也阅教精熟者外貌也兵出民间者多与古同而实异也葢州县承朝廷之意止求数多阅教之日观者但见其旗号鲜明钲鼓备具行列有序进退应节即叹美以为真可以战殊不知彼犹聚戯若闻寇敌则瓦觧星散不知所之矣古者兵出民间民耕桑之所得皆以衣食其家故处则富足出则精鋭今既赋敛农民之粟帛以赡正军又籍农民之身以为兵是一家独任二家之事也如此则民之财力安得不屈臣愚以为河北河东已刺之民犹当放遣况陜西未刺之民乎】
　　【马氏端临曰古之兵皆出于民者也故民附则兵多而勃然以兴民叛则兵寡而忽焉以亡自三伐以来皆然矣秦汉始有募兵然犹与民兵参用也唐之中世始尽废民兵而为募兵夫兵既尽出于召募于是兵与民始为二矣兵与民为二于是兵之多寡不关于国之盛衰国之存亡不关于民之叛服募兵之数日多养兵之费日浩繁而败亡之形反基于此唐自天寳以来内外皆募兵也外兵则藩镇擅之内兵则中人擅之其势不相下而其力足以相制故安史反叛而郭子仪李光弼以节度之兵诛之朱泚僣乱而李晟浑瑊以神防之兵诛之及其衰也宦官则以内兵而刼制人主方镇则以外兵而擅广土地及朱温举兵内向尽诛中人废神防而唐之鼎祚移于内杨行宻钱镠马殷王建刘仁恭李茂贞之徒以卒伍窃据一方而唐之土宇裂于外而唐遂亡矣中更五代则国擅于将将擅于兵卒伍所推则为人主而国兴焉非以得其民也其所废则为独夫而国亡焉非以失其民也宋有天下艺祖太宗以兵革削平海内暨一再传则兵愈多而国势愈弱元昊小丑称兵构逆王旅所加动辄败北卒不免因循苟且置之度外洎金人南牧征召勤王之师动数十万然援河北则溃于河北援京城则溃于京城于是中原拱手以授金人而王业偏安于江左建炎绍兴之间骄兵溃卒布满东南聚为大盗攻陷城邑荼毒生灵行都数百里外率为寇贼之渊薮而所谓寇赋者非民怨而叛也皆不能北向御敌之兵也张韩刘岳之徒以辅佐中兴论功行赏视前代卫霍褒鄂曽无少异然究其勲庸亦多是削平内寇抚定东南耳一遇金人非败则遁纵有小胜不能补过而卒不免用屈已讲和之下防以成晏安江沱之计及其末也夏贵之于汉口贾似道之于鲁港皆以数十万之众不战自溃于是买降効用者非民也皆宋之将也先驱倒戈者亦非民也皆宋之兵也夫兵既不出民故兵愈多而国愈危民未叛而国已亡唐宋是也噫兵犹手足也国犹身也手足强壮则身存手足枯槁则身废兵多则国存兵少则国亡未有以兵多而亡者今唐兵虽多强悍而不为用犹病狂易之人奋拳举爪自陷其膺自屠其肠以至于殒身也宋兵虽多劣弱而不可用犹病痱癖之人恣其刍豢以养拥肿之四肢胫如腰指如股而病与之俱増以至于殒身也然则所以覆其国者乃兵也所以毙其身者乃手足也又古者籍民为兵其法不过因其户田之可赋者赋之年齿之可任者任之民固不容于幸免而亦不可滥入司马法曰使智使勇使贪使愚葢言户尽为兵则君子小人贤与不肖俱出其间也自募兵之法行于是择其愿应募者而所谓愿应募者非防手无借之徒则负罪亡命之軰耳良民不为兵也故世之詈人者曰黔卒曰老兵葢言其贱而可羞然则募兵所得者皆不肖之小人也夫兵所以耗国而皆得不肖之小人则国之所存者幸也纪纲尚立威令尚行则犹能驱之以亲其上死其长否则溃败四出反为生民之祸而国祚随之矣可胜慨哉】
　　蕙田案以上论募兵之害
　　廪给之制总内外厢禁诸军且百万国费最钜者出此然古者寓兵于民民既出常赋有事复裹粮而为兵后世兵农分常赋之外山泽关市之利税悉以养兵然有警则以素所养者捍之民晏然无预征役也唐之时兵分藩镇得专租税天子禁卫之兵中外不过十余万人国朝收天下甲卒数十万悉萃京师京师岁漕江淮粟六百万石承平既久尝余数年之食以此临制四方犹臂指之运也议者乃谓竭民赋税以养不战之卒岂知祖宗所以扰役强悍销弭争乱之深意哉
　　蕙田案此亦言其初制岂知流有不可胜道者
　　【欧阳氏修论曰古之善用兵者可使之赴水火今厢禁之军有司不敢役必不得已而暂用之则谓之借倩彼兵相谓亦曰官倩我而官之文符亦曰倩夫赏者所以酧劳也今以大礼之故不劳之赏三年而一徧所费八九十万有司不敢缓月日之期兵之得赏不以无功知愧乃称多量少比好嫌恶小不如意则持挺而呼羣聚欲击天子之命吏无事之时犹若此以此知兵骄也兵之敢骄者以用之不得其术而法制不立也前日五代之乱可谓极矣五十三年之间易五姓十三君而亡国被弑者八长者不过十余嵗甚者三四岁而亡其主岂皆愚耶其心岂乐祸乱而不欲为安人之计乎顾其力不能者时也当时东有汾晋西有岐蜀北有强胡南有江淮闽广吴越荆潭天下分为十三四中国又有叛将强臣割而据之其君天下者类皆享国日浅威徳未洽强君武主力而为之仅以自守不幸孱子弱孙不过一再传而复乱败是以养兵如子犹恐不为用今宋之为宋八十年矣外平僣乱无抗敌之国内削方镇无强叛之臣天下为一海内晏然为国不为不久天下不为不广也然而兵不足以威于外而敢骄于内制度不可为万世法而日益丛杂一切苟且不异五代之时此甚可叹也】
