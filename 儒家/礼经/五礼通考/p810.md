<!-- { "loadSidebar": true } -->
　　射义古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有譲而削地故曰射者射为诸侯也【注嵗献献国事之书及计偕物也三嵗而贡士旧説云大国三人次国二人小国一人　疏诸侯嵗献者谓诸侯每嵗献国事之书及献计偕之物于天子也贡士于天子者诸侯三年一贡士于天子也天子试之于射宫者言天子试此所贡之士于射宫之中而中多者得与于祭此谓大射也云三嵗而贡士者以经贡士之文繋嵗献之下恐每嵗贡士故云三嵗而贡士也知三嵗者案书传云古者诸侯之于天子也三年一贡士一适谓之好徳再适谓之贤贤三适谓之有功有功者天子赐以衣服弓矢再赐以秬鬯三赐以虎贲百人号曰命诸侯不云益地者文不具矣书传又云贡士一不适谓之过注云谓三年时也再不适谓之敖注云谓六年时也三不适谓之诬注云谓九年时也一绌以爵再绌以地三绌而地毕注云凡十五年郑以此故知三嵗而贡士也】汉书食货志其有秀异者移乡学于庠序庠序之异者移国学于少学诸侯嵗贡少学之异者于天子学于大学命曰造士行同能偶则别之以射然后爵命焉
　　蕙田案以上诸侯所贡之士亦于诸侯之学论其秀而贡之
　　【陈氏傅良曰古者取士先国子次俊造夫国子非但王人之谓也记曰羣后之太子卿大夫元士之适子皆造焉则诸侯子在其中矣今见于经师氏居虎门教国子则宿衞王宫之士庶子宫伯所领者也大司乐成均教国子是谓冑子则常在学者也其余不常在学特名在学士之版则嵗春秋一合诸学其籍在诸子其教则大胥小胥由此观之列国之子与在周行者同衞王宫同入成均同隷学士之版于斯取才焉而用之曽何内外之辨传言鲁公之子伯禽衞康叔之子牟齐太公之子伋俱事成王而宣王欲得国子之能训导诸侯者樊穆仲以鲁侯对略可观矣犹以为未广也则乡党有賔贤邦国有贡士是谓俊造葢以三百六十官迭来四方之彦而博极一时之选是故天下无遗才而王室亦无世官之弊也】
　　右取士
　　汉书高帝本纪十一年诏曰贤士大夫有肯従我游者吾能尊显之御史大夫昌下相国相国酂侯下诸侯王遣诣相国府署行义年有而弗言觉免年老癃病勿遣文帝本纪二年十一月晦日有食之诏举贤良方正能直言极谏者　十五年诏诸侯王公卿郡守举贤良能直言极谏者上亲策之傅纳以言
　　蕙田案此天子亲策士之始
　　景帝本纪后二年诏曰人不患其不富患其无厌也其唯亷士寡欲易足今訾算十以上乃得官【应劭曰古者疾吏之贪限訾十算乃得为吏十算十万也师古曰訾读与赀同】亷士算不必众有市籍不得官无訾又不得官朕甚愍之訾算四得官亡令亷士久失职贪夫长利
　　武帝本纪建元元年诏丞相御史列侯中二千石二千石诸侯相举贤良方正直言极谏之士丞相绾奏所举贤良或治申商韩非苏秦张仪之言乱国政请皆罢奏可
　　元光元年初令郡国举孝亷各一人
　　元朔元年诏曰朕深诏执事兴亷举孝今或至阖郡而不荐一人是化不下究而积行之君子雍于上闻也二千石官长纪纲人伦将何以佐朕烛幽隠劝元元崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议诏书令二千石举孝亷所以化元元移风易俗也不举孝不奉诏当以不敬论不察亷不胜任也当免奏可
　　马氏端临曰汉时郡国荐举人材贤良方正与孝亷二科并行然贤良一科文帝与武帝时每对辄百余人又徴诣公车上书自鬻者以千数而孝亷之选文帝之诏以为万家之县亡应令者武帝之诏以为阖郡不荐一人葢贤良则稍有文墨材学者可以充选而孝亷则非有实行可见者不容谬举故也又曰汉高皇孝武二诏皆为举贤设也其防以为人才之遗失咎在公卿之蔽贤至立法以论其罪后世之法严谬举之罚而限其涂辙者则有之矣未有严不举之罚而责以荐者也葢古之称贤能者皆不求闻达之士而后世之于荐举者皆巧于奔竞之人故法之相反如此国家待士之意固薄而士之不自重深可慨也
　　元狩六年诏遣博士大等六人分循行天下举独行之君子征诣行在所
　　元封五年诏令州郡察吏民有茂材异等可为将相及使絶国者
　　昭帝本纪始元元年遣故廷尉王平等五人持节行郡国举贤良　五年诏令三辅太常举贤良各二人郡国文学高第各一人　六年诏有司问郡国所举贤良文学民所疾苦
　　元鳯元年赐郡国所选有行义者郡韩福等五人帛人五十匹遣归诏曰朕闵劳以官职之事其务修孝弟以教乡里
　　宣帝本纪本始元年诏内郡国举文学高第各一人四年郡国地震诏令三辅太常内郡国举贤良方正各一人
　　地节三年诏令内郡国举贤良方正可亲民者令郡国举孝弟有行义闻于乡里者各一人
　　元康元年诏博士举吏民厥身修正通文学明于先王之术宣究其意者各二人中二千石各一人　四年遣大中大夫彊等循行天下举茂才异伦之士
　　神爵四年令内郡国举贤良可亲民者各一人
　　黄龙元年诏曰举亷吏诚欲得其真也吏六百石位大夫有罪先请秩禄上通足以效其贤材自今以来毋得举
　　元帝本纪初元二年二月地震诏丞相御史中二千石举茂材异等直言极谏之士
　　永光元年诏丞相御史举质朴敦厚逊譲有行者光禄嵗以此科第郎従官【师古曰始令丞相御史举此四科人以擢用之而见在郎及従官又令光禄每嵗依此科考狡定其第高下】　二年三月日有蚀之令内郡国举茂材异等贤良直言之士各一人
　　建昭四年遣谏议大夫博士赏等二十一人循行天下举茂材特立之士
　　成帝本纪建始元年诏三辅内郡举贤良方正各一人三年十二月朔日有蚀之诏丞相御史与将军列侯
　　中二千石及内郡国举贤良方正能直言极谏之士诣公车
　　河平四年举惇厚有行能直言之士
　　鸿嘉二年诏举惇厚有行义能直言者
　　永始三年遣太中大夫嘉等循行天下与部刺史举惇朴逊譲有行义者各一人
　　元延元年有星孛于东井诏公卿大夫博士议郎以经对与内郡国举方正能直言极谏者各一人北邉二十二郡举勇猛知兵法者各一人
　　哀帝本纪建平元年诏大司马列侯将军中二千石州牧守相举考弟惇厚能直言通政事延于侧陋可亲民者各一人
　　元夀元年正月朔日有蚀之诏公卿大夫将军列侯中二千石举贤良方正能直言者各一人
　　平帝本纪元始元年五月朔日有蚀之公卿将军中二千石举敦厚能直言者各一人　二年举勇武有节明兵法郡一人诣公车
　　后汉书光武帝本纪建武六年九月晦日有食之公卿举贤良方正各一人　七年三月晦日有食之诏公卿司州牧举贤良方正各一人遣诣公车
　　汉官目録建武十二年八月乙未诏三公举茂材各一人亷吏各二人光禄嵗举茂材四行各一人察亷吏三人中二千石嵗察亷吏各一人廷尉大司农各二人将兵将军嵗察亷吏各二人监察御史司隷州牧嵗举茂材各一人
　　后汉书章帝本纪建初元年三月诏曰夫乡举里选必累功劳今刺史守相不明真伪茂材孝亷嵗以百数既非能显而当授之政事甚亡谓也每寻前世举人贡士或起亩不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极谏之士各一人五月初举孝亷郎中寛博有谋任典城者以补长相　五年二月朔日有食之诏公卿以下举直言极谏能指朕过失者各一人遣诣公车将亲览问焉其以岩穴为先勿取浮华
　　汉官仪建初元年十二月诏书辟士四科其一曰徳行高妙志节清白二曰经明行修能任博士三曰明晓法律足以决疑能案章覆问才任御史四曰刚毅多略遭事不惑明足照奸勇足决断才任三辅令皆存孝悌清公之行自今以后审四科辟召及刺史二千石察举茂才尤异孝亷吏务寔校试以职有非其人不习曺事正举者故不以实法也
　　后汉书丁鸿传和帝时大郡口五六十万举孝亷二人小郡口二十万并有蛮夷者亦举二人帝以为不均下公卿会议鸿与司空刘方上言凡口率之科宜有阶品蛮夷错杂不得为数自今郡国率二十万口嵗举孝亷一人四十万二人六十万三人八十万四人百万五人百二十万六人不满二十万二嵗一人不满十万三嵗一人帝从之
　　和帝本纪永元五年三月诏曰选举良材为政之本科别行能必由乡曲而郡国举吏不加简择故先帝明勅在所令试之以职乃得充选又徳行尤异不须经职者别署状上而宣布以来出入九年二千石曽不承奉恣心従好司刺史讫无纠察今新蒙赦令且复申勅后有犯者显明其罚　六年诏令三公中二千石二千石内郡守相举贤良方正能直言极谏之士各一人昭岩穴披幽遣诣公车帝亲临策问选补郎吏
　　安帝本纪永初元年三月日有食之诏公卿内外众官郡国守相举贤良方正有道术之士明政术达古今能直言极谏者各一人　五年三月诏令三公特进侯中二千石二千石郡守诸侯相举贤良方正有道术达于政化能直言极谏之士各一人及至孝行与众卓异者并遣诣公车朕将亲览焉
　　建光元年令公卿特进侯中二千石二千石郡国守相举有道之士各一人
　　顺帝本纪延光四年令郡国守相视事未满嵗者一切得举孝亷吏诏公卿郡守国相举贤良方正能直言极谏之士各一人
　　阳嘉元年初令郡国举孝亷限年四十以上诸生通章句文吏能牋奏乃得应选其有茂才异行若顔渊子竒不拘年齿
　　左雄传雄上言郡国孝亷古之贡士出则宰民宣协风教若其面墙则无所施用孔子曰四十而不惑礼称强仕请自今孝亷年不满四十不得察举皆先诣公府诸生试家法文吏课牋奏副之正端门以练虚实以观异能以美风俗有不承科令者其罪法若有茂才异行自可不拘年齿帝従之
　　文献通考阳嘉二年张衡言自初举孝亷迄今二百嵗矣皆先孝行行有余力始学文法辛卯诏书以能章句奏案为限虽有至孝犹不应科此弃本而取末曽子长于孝然实鲁钝文学不若游夏政事不若冉季今欲使一人兼之苟外有可观内必有阙则违选举孝亷之志矣
　　后汉书黄琼传琼为尚书令以前左雄所上孝亷之选専用儒学文吏于取士之义犹有所遗乃奏増孝悌及能従政者为四科事竟施行
