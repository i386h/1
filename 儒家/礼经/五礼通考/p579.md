<!-- { "loadSidebar": true } -->
　　建中二年五月有司奏定张良穰苴孙武吴起乐毅白起韩信诸葛亮李靖李勣配武成王庙先是开元十九年始于两京置齐太公庙以张良配乾元中追封齐太公为武成王令选歴代名将从祀然未之行祠宇日荒至是宰相卢杞京兆尹卢谋以卢齐之裔乃鸠其裔孙若卢崔丁吕之族合钱以崇饰之请择自古名将如孔门十哲皆配享诏下史官乃定穰苴等至是始奏定焉
　　蕙田案观此则出于奸相之懐私崇饰审矣
　　礼乐志建中二年礼仪使顔真卿奏治武成庙请如月令春秋释奠其追封以王宜用诸侯之数乐奏轩县诏史馆考定可配享者列古今名将凡六十四人图形焉越范蠡齐孙膑赵廉颇秦王翦汉曹参周勃李广霍去病后汉邓禹贾复冦恂马援皇甫嵩魏张辽蜀关羽吴周瑜陆逊晋羊祜王濬东晋谢燕慕容恪宋檀道济梁王僧辩北齐慕容绍宗周宇文宪隋韩擒虎史万嵗唐尉迟敬徳苏定方张仁亶王晙王孝杰齐管仲田单赵赵奢李牧汉彭越周亚夫卫青赵充国后汉吴汉冯异耿弇段颎魏邓艾蜀张飞吴吕蒙陆抗晋杜预陶侃前秦王猛后魏长孙嵩宋王镇恶陈吴明彻北齐斛律光周于谨韦孝寛隋杨素贺若弼唐河间王孝恭裴行俭郭元振张齐丘郭子仪
　　贞元二年刑部尚书关播奏太公古称大贤下乃置亚圣义有未安而仲尼十哲皆当时弟子今以异时名将列之弟子非类也请但用古今名将配享去亚圣十哲之名自是惟享武成王及留侯而诸将不复祭矣贞元四年兵部侍郎李纾言开元中太公庙以张良配以太常卿少卿三献祝文曰皇帝遣某敢昭告至上元元年赠太公以王爵祭典同文宣有司遂以太尉献祝版亲署夫太公周之太师张良汉之少傅今至尊屈礼于臣佐神何敢歆且文宣百世所宗故乐以宫县献以太尉尊师崇道也太公述作止韬畧勲业着一代请祝辞不进署改昭告为敬祭留侯为致祭献官用太常卿以下百官议之多请如纾言左司郎中严恱等议曰案纾援典训尊卑之节当矣抑犹有未尽夫大名徽号不容虚美而太公兵权竒计之人耳当殷之失德诸侯归周遂为佐命祀典不云乎法施于人则祀之如仲尼祖述尧舜宪章文武删诗书定礼乐使君君臣臣父父子子皆宗之法施于人矣贞观中以太公兵家者流始令磻溪立庙开元渐着上戊释奠礼其进不薄矣上元之际执事者苟意于兵遂封王爵号拟文宣彼于圣人非伦也谓宜去武成王号复为太公庙奠享之制如纾请刑部员外郎陆淳议曰武成王殷臣也纣暴不谏而佐周倾之夫尊道者师其人使天下之人入是庙登是堂稽其人思其道则立节死义之士安所奋乎圣人宗尧舜贤夷齐不法桓文不赞伊尹殆谓此也武成之名与文宣偶非不刋之典也臣愚谓罢上元追封立庙复磻溪祠有司以时享斯得矣左领军大将军令狐建等二十四人议曰兵革未靖宜右武以起忠烈今特贬损非劝也且追王爵以祠祀为武教主文武并宗典礼已乆改之非也乃诏以将军为献官余用纾奏自是以上将军大将军将军为三献
　　蕙田案尚父庙在唐追崇逾制献享非礼几同淫祠矣李纾陆淳议正大不刋
　　文献通考昭宗天祐二年封楚三闾大夫屈原为昭灵侯舜帝二妃祠为懿节祠
　　右唐
　　宋史太祖本纪建隆三年九月壬申修武成王庙礼志昭烈武成王自唐立太公庙春秋仲月上戊日行祭礼上元初封为武成王始置亚圣十哲等后又加七十二弟子梁废从祀之祭后唐复之太祖建隆三年诏修武成王庙与国学相对命左諌议大夫崔颂董其役仍令颂检阅唐末以来谋臣名将勲绩尤著者以闻太祖本纪干德元年七月丁卯幸武成王庙
　　礼志建隆四年帝幸庙歴观图壁指白起曰此人杀已降不武之甚何受享于此命去之【案本纪建隆四年十一月改元干徳】文献通考开宝三年十月诏前代功臣烈士宜令有司详其勲业优劣以闻有司言齐孙膑晏婴晋公孙杵臼燕乐毅汉曹参陈平韩信周亚夫卫青霍去病霍光蜀主昭烈关羽张飞诸葛亮唐房龄长孙无忌魏成李靖李勣尉迟敬德浑瑊段秀实等皆勲业髙迈为当时之冠晋赵简子齐孟尝君赵赵奢汉丙吉唐髙士廉唐俭岑文本马周为之次燕慕容德唐裴寂郭元振又其次诏孙膑等各置守塜三户赵简子等各两户悉蠲其役慕容德等禁樵采其有为盗贼取者皆具棺椁朝服以葬掩坎日致祭长史奉其事
　　邱氏濬曰宋有司所品第前代功臣烈士为三等皆据其有冡墓存者尔歴代勲德之名固不止此然其所品第者乃一人之见非万世公论也
　　开宝六年诏许州修晁错庙
　　真宗咸平四年诏西京修后唐河南尹张全义祠堂宋史真宗本纪景德元年冬十月壬午诏修葺歴代圣贤陵墓
　　礼志景德元年诏前代名臣贤士义夫节妇坟垄并禁樵采摧毁者官为修筑无主者碑碣石兽之类敢有壊者论如律仍每岁首所在举行此令郑州给唐相裴度守坟三户赐秦国忠懿王钱俶守坟三户
　　宋史真宗本纪景德四年二月己巳幸西京经汉将军纪信塜司徒鲁恭庙赠信太尉恭太师癸酉置国子监武成王庙戊子加号列子増封唐孝子潘良瑗及其子季通墓仍禁樵采
　　文献通考景德四年以唐刑部尚书白居易孙利用为河南府教授常令修奉坟茔影堂又令郑州给唐相裴度守坟三户
　　宋史真宗本纪大中祥符元年十一月戊午追諡齐太公曰昭烈武成王令青州立庙周文公曰文宪王曲阜县立庙
　　文献通考大中祥符元年十月诏曰周文公旦制礼作乐诞禀圣贤焕乎旧章垂之千载今以上封岱岳案跸鲁郊游览遗风缅懐前烈始公胙土实维是邦故其嗣君得用王祭而祠宇未设阙孰甚焉特议褒崇以申旌显可追封文宪王于曲阜县建庙春秋委本州长吏致祭
　　邱氏濬曰自唐以前并祀周公而以孔子配自后専祀孔子而周公无庙诚阙典也后世宜为建庙于鲁地一视孔子有司岁祠用释奠仪但不通祀于天下庶于报祀之典为称
　　宋史真宗本纪大中祥符四年二月乙酉诏葺夷齐祠文献通考大中祥符四年祀汾隂驻跸河中府令访伯夷叔齐遣官致祭缘路名臣祠庙神帐画壁并加葺治禁唐相娄师德坟墓樵采
　　宋史仁宗本纪庆歴四年五月壬申幸武成庙
　　礼志初建隆议升歴代功臣二十三人旧配享者退二十二人庆歴议自张良管仲而下依旧配享不用建隆升降之次
　　文献通考神宗元丰三年诏前代百辟卿士载于祀典者皆不名
　　宋史神宗本纪元丰四年五月戊申封晋程婴为成信侯公孙杵臼为忠智侯立庙于绛州
　　文献通考元丰四年承议郎吴处厚言程婴公孙杵臼保全赵孤乞加封爵诏河东河北漕臣访其祠墓婴封成信侯杵臼封忠智侯立祠于墓侧载之祀典
　　青箱杂记神宗朝皇嗣屡阙余尝诣閤门上书乞立程婴公孙杵臼庙优加封爵以旌忠义庶几鬼不为厉使国统有继是时适值郓王服药上览之矍然即批付中书授臣将作监丞勅河东路访寻二人遗迹乃得其塜于绛州太平县诏封婴为成信侯杵臼为忠智侯因命绛州立庙岁时致祭余所上言畧曰臣尝读史记世家考赵氏废兴之本末惟程婴公孙杵臼二人各尽死不顾难以保全赵氏孤儿最为忠义乃知国家祚至今皆二人之力也盖下宫之难屠岸贾杀赵朔赵同赵括赵婴齐已赤族无噍类惟朔妻有遗腹匿于公宫既而免身生男屠岸贾闻知索于宫中甚急于是朔妻置男袴中祝曰赵宗不灭若无声及索儿竟无声乃得脱然则儿之无声盖天有所祚且天方启赵氏生圣人以革五代之乱拯天下于汤火之中而奄有焉使圣子神孙继继承承而不已则儿又安敢有声葢有声则不免不免则赵氏无复今日矣然虽天祚亦必赖公孙杵臼谬负他婴匿于山中卒与俱死以絶其后患又必赖程婴保持其孤遂至成人而立之以续赵祀即赵文子也于是赵宗复盛十世至武灵王而遂以强大与秦俱覇其后为秦所并子孙荡析居散民间今常山真定中山则古之赵地也故赵氏世为保州人而僖祖顺祖翼祖宣祖皆生于河朔以至太祖启运太宗承祧真宗绍休仁宗守成英宗继统陛下缵业向使赵氏无此二人以力卫襁褓孑然之孤使得以全则承祀无遗育矣又安能炽昌以至于此故臣深以谓国家祚至今皆二人之力也二人死皆以义甚可悼痛虽当时赵武为婴服三年防为之祭奠春秋祠之世世勿絶然今不知其祠所在窃虑其祠或废而弗举或举而弗葺而弗封三者皆阙典也左氏曰鬼有所归乃不为厉自宋有天下甲子百二十二年于兹矣而二人忠义未见褒表庙食弗显故仁宗在位歴年至多而前星不耀储嗣屡阙虽天命将启先帝以授陛下然或虑二人精魂久无所归而亦因是为厉也何哉盖二人能保赵孤使赵宗复续其徳甚厚则赵宗之续国统之继皆自二人为之也况二人者忠诚精刚洞贯天地则其魂常游于太空而百世不冺臣今欲朝廷指挥下河东北晋赵分域之内访求二人墓庙特加封爵旌表如或自来未立庙貌即速令如法崇建着于甲令永为祀典如此则忠义有劝亦可见圣朝不负于二人者矣
　　东轩笔录元丰中屡失皇子有承议郎吴处厚诣閤门上书愿遣使寻访程婴公孙杵臼塜墓饰祠加封主上即命寻访未数月得二塜于绛州太平县之赵村大建庙以时致祭
　　蕙田案二忠原有可祀之礼但以皇嗣为言非笃论也
　　判应天府张方平言司农寺近降新制募人承买祠庙然阏伯主祀大火为国家盛德所乗微子开国于宋亦本朝受命建号所因张廵许逺以孤城死贼能捍大患请免此三庙以称国家严奉之意诏司农寺鬻天下祠庙辱国凟神莫此为甚可亟寝之令开封府劾官吏以闻
　　宋史神宗本纪元丰六年丙午封三闾大夫屈平为忠洁侯
　　大学衍义补元丰六年太常寺言请自今诸神祠加封无爵号者赐庙额已赐额者加封爵初封侯再封公次封王先有爵位者从其本号妇人之神封夫人再封妃其封号者初二字再加四字如此则锡命驭神恩礼有序从之
　　邱氏濬曰前代鬼神皆有封号赠諡至本朝始诏革天下神封其诏畧曰忠臣烈士虽可加以封号亦惟当时为宜夫礼所以明神人正名分不可以僭差今命依古定制凡歴代忠臣烈士亦皆当时初封以为宝号后世溢美之称皆与革去庶几神人之际名正言顺于礼为当用称朕以礼祀神之意呜呼圣祖此诏一洗千古之谬可以为万世法矣
　　宋史礼志元丰中国子司业朱服言释奠文宣王以国子祭酒司业为初献丞为亚献博士为终献太祝奉礼并以监学官充及上戊释奠武成王以祭酒司业为初献其亚献终献又读祝捧币令三班院差使臣充之官制未行武学枢宻院学官员数少故差右选今武学隷国子监长贰丞簿官属已多请并以本监官充摄行事仍令太常寺修入祀仪
　　文献通考哲宗元祐三年广南经畧司言侬冦之乱康州赵师旦封州曹觐邕州苏缄战死请为立祠载祀典从之
　　宋史哲宗本纪元祐五年九月丁酉诏定州韩琦祠载祀典
　　文献通考诏相州商王河亶甲冢沂州顔真卿墓并载祀典
　　元祐七年诏赐唐韩愈潮州庙为昌黎伯庙赐唐柳宗元罗池庙为灵文庙又诏苏州吴泰伯庙以至徳为额元祐八年赐安州云梦县楚令尹鬬谷于菟子文祠为忠应庙封崇徳侯
　　绍圣二年礼部侍郎黄裳请诏天下州军籍所祠庙畧叙本末如图经命曰某州祀典从之
