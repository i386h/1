<!-- { "loadSidebar": true } -->
　　后齐高禖为坛于南郊傍广轮二十六尺髙九尺四陛三壝每嵗春分鸟至之日皇帝亲帅六宫祀青帝于坛以太昊配而祀髙禖之神以祈子其仪青帝北方南向配帝东方西向禖神坛下东陛之南西向礼用青珪束帛牲共以一太牢祀日皇帝服衮冕乗玉辂皇后服祎衣乗重翟皇帝初献降自东陛皇后亚献降自西陛并诣便坐夫人终献上嫔献于媒神讫帝及后并诣攅位乃送神皇帝皇后及羣官皆拜乃撤就燎礼毕而还蕙田案齐以前祀髙禖之礼不详至是乃祀青帝似为得之
　　北史刘芳传芳转太常卿上疏曰礼仪志云髙禖祀于城南不云里数故今仍旧
　　隋制亦以鸟至之日祀髙禖于南郊坛牲用太牢一
　　蕙田案禖祀用郊坛不已甚乎
　　通典唐月令亦以鸟至之日以太牢祀于髙禖天子亲往
　　宋史礼志唐明皇因旧月令特存其事开元定礼已后不着
　　仁宗本纪景祐四年二月乙丑置赤帝像于宫中祈嗣礼志初仁宗未有嗣景祐四年二月以殿中侍御史张奎言诏有司详定礼官以为月令虽可据然周官阙其文汉志郊祀不及禖祠独枚臯传言皇子禖祀而已后汉至江左概见其事而仪典委曲不可周知惟髙齐禖祀最显妃嫔参享黩而不蠲恐不足为后世法唐明皇因旧月令特存其事开元定礼已后不着朝廷必欲行之当筑坛于南郊春分之日祀青帝本诗克禋以祓之义配以伏羲帝喾以禖神从祀报吉为禖之先石为主依东汉晋隋之旧牲用太牢乐以升歌仪视先蚕有司摄以乗舆所御弓矢弓韣致禖神前祀已与胙酒进内以礼所御使斋戒受之每歳孟春有司申请以俟上防命曰特祀即用其年春分遣官致祭坛髙九尺周广二丈六尺四出陛陛广五尺设三壝壝别二十五步青石主长三尺八寸用木生成之数形凖庙社主植坛上稍北露首三寸玉币青色牲用牛羊豕各一如卢植说乐章祀仪凖青帝罇器神座如勾芒唯有司摄事受福不饮为异祀前一日内侍请皇后宿斋别寝宫嫔从斋庭量地设香案褥位各二重行南向以望禖坛又设褥位香案北重行皇后服祎衣褥位以绯宫嫔服宫中朝贺之服褥位以紫祀日有司以福酒胙肉弓矢弓韣授内臣奉至斋所置弓矢弓韣于箱在香案东福酒于坫胙肉于俎在香案西内臣引宫嫔诣褥位东上南向立又诣皇后幄次跪请皇后行礼导至褥位南向立请再拜在位者皆再拜导皇后诣香案褥位上香带弓韣受弓矢转授内臣置于箱又请再拜内臣进胙皇后受讫转授内臣次进福酒内侍曰请饮福内臣又奉请再拜乃解弓韣内臣跪受置于箱导皇后归东向褥位又引宫嫔最髙一人诣香案上香带弓韣受弓矢转授左右置于箱请再拜左右授福酒请饮福再拜解弓韣还位又引以次宫嫔悉如上仪俟俱复内侍奉请皇后诣南向褥位皆再拜内侍跪奏礼毕导皇后归幄次宫嫔并退是嵗宫中又置赤帝像以祈皇嗣
　　李绚传仁宗未有继嗣绚因奉祀髙禖还奏赋大指言王者远嬖宠近柔良则神降之福子孙繁衍帝嘉纳
　　仁宗本纪宝元二年八月甲戌皇子生辛巳命辅臣报祠髙禖
　　礼志寳元二年皇子生遣参知政事王鬷以太牢报祀准春分仪惟不设弓矢弓韣着为常祀遣两制官摄事玉海仁宗寳元二年八月皇子生先是见赤蛇出于殿墀神光照庭至是遣报祀髙禖
　　宋史仁宗本纪庆歴元年春正月壬申诏岁以春分祀髙禖
　　礼志庆歴三年太常博士余靖言皇帝嗣续未广不设弓矢弓韣非是诏仍如景祐之制
　　玉海皇祐三年九月四日诏禖坛徙爽垲之地
　　皇祐四年六月十四日禖坛徙郊坛东南奉先寺同知礼院张师中言其卑陋保章正皇甫定等请徙于圜丘之东镇安军文学郑孝先谓宜在东方长男之位命礼官司天监详定
　　嘉祐二年五月甲申徙禖坛于南郊坛东
　　宋史礼志神宗熙寜二年皇子生以太牢报祀髙禖惟不设弓矢弓韣既又从礼官言案祀仪青帝坛广四丈髙八尺今祀髙禖既以青帝为主其坛髙广请如青帝之制又祀天以髙禖配今郊禖坛祀青帝于南郊以伏羲髙辛配复于坛下设髙禖位殊为爽误请准古郊禖改祀上帝以高禖配改伏羲高辛位为髙禖而彻坛下位诏髙禖典礼仍旧坛制如所宜改犊为角握牛髙禖祝版与配位并进书焉又言伏羲髙辛配祝文并云作主配神神无二主伏羲既为主其高辛祀文请改云配食于神
　　玉海熙寜五年闰七月己酉判太常章衡请遵故事祀禖饮福受胙以应求男之祥上曰帝王子孙自有天命宋史乐志熙寜以后祀髙禖六首
　　降神髙安【六变】　容台讲礼禖宫立祠司分届后带韣陈仪嘉祥萃止灵驭来思皇支蕃衍永固邦基升降正安　郊禖之应肇自生商诞膺寳命濬发其祥天材蕃衍徳称君王本支万世与天无疆
　　奠玉币嘉安　昔帝高辛先禖肇祀爰揆仲阳式祈嘉祉陈之牺牲授以弓矢敷祐皇宗施于孙子酌献祐安　昭荐精忠灵承瑞命青帝顾懐神禖储庆胙以蕃昌协于熙盛螽斯众多流于雅咏
　　亚终献文安　赫赫髙禖万世所祀其徳不回锡兹福祉蕃衍椒聊和平芣苢传类降康世济其美送神理安　礼奠蠲衷祭仪竣事丕拥灵休蕃衍皇嗣
　　文献通考元丰四年天章阁待制罗拯言髙禖坛在南郊制不甚广上设神位三皆宻列祭器执事之人殆不容足祀官奠献或侧身拜于褥位乞令修展以叶礼制诏太常礼院详定以闻礼官言髙禖坛髙八尺广二十六尺上以青帝为主伏羲髙辛配侑髙禖设位坛下坛上神位三陈设祭器乐架实为狭隘酌奠拜跪及执事进退不可观礼案祀仪青帝坛广四丈髙八尺今祀髙禖既以青帝为主其坛髙广宜如青帝之制从之尚书礼部言先农正座帝神农氏祝文云以后稷配神作主配座后稷云作主侑神谨案春秋公羊传曰郊则曷为必祭稷王者必以其祖配王者则曷为必以其祖配自内出者无匹不行自外至者无主不止何休曰天道闇昩故推人道以接之然则古者作主配神之意本施于祖宗其间有虽非祖宗而祝辞可以言作主配神者如五人帝之于五帝是推人道以接天神勾龙之于社后稷之于稷是推人道以接土谷之祗其祝辞俱云作主可也若并为外祭而正配座又皆人鬼则以正座为主其配座但合食从祭而已伏请于神农祝文云以后稷配于后稷云配食于神髙禖以伏羲高辛配祝文并云作主配神神无二主伏羲既为主其髙辛祝文改云配食于神从之
　　宋史礼志元祐三年太常寺言祀仪髙禖坛上正位设青帝席配位设伏羲高辛氏席坛下东南设髙禖从祀席正配位各六爼实以羊豕腥熟髙禖位四爼实以牛腥熟祀日兵部工部郎中奉羊豕俎升坛诸正配位髙禖位爼则执事人奉焉窃以青帝为所祀之主而牲用羊豕禖神因其嘉祥从祀而牲反用牛又牛俎执事者陈之而羊豕爼皆奉以郎官轻重失当请以二牲通行解割正配从祀位并用皆以六曹郎官奉俎今羊俎以兵部豕爼以工部牛俎请以户部郎官
　　文献通考徽宗政和二年诏春分祀髙禖青帝以帝伏羲氏髙辛氏配简狄姜嫄从祀
　　宋史徽宗本纪政和三年四月庚戌班五礼新仪礼志政和新仪春分祀髙禖以简狄姜嫄从配皇帝亲祀并如祈谷祀上帝仪惟配位作承安之乐而増简狄姜嫄位牛羊豕各一
　　髙宗绍兴元年太常少卿赵子昼言自车驾南巡虽多故之余礼文难备至于祓无子祝多男所以系万方之心盖不可阙
　　文献通考绍兴元年太常少卿赵子昼言祀典每嵗春分日祀髙禖青帝正位配以伏羲髙辛从以简狄姜嫄弓矢弓韣内出备器礼毕收彻三从祀神位前礼料入禁中行礼乞自来嵗之春复行髙禖之祀从之
　　玉海绍兴二年二月礼官上春分行礼饮福受胙仪注三年正月博士赵霈请宸翰制祝辞以代亲祠
　　十二年十二月博士刘嵘请讲求禖坛方位制度礼官请建于行宫东南巽地城外
　　宋史髙宗本纪绍兴十六年八月辛丑筑髙禖坛文献通考绍兴十六年监察御史王镃言禖祀之坛卑陋弗称有司致斋于社亭之上行事于民居之后遇雨望祭徙至江馆去坛既逺事涉渎慢未足以彰禋洁祀为帝王求嗣之礼乞申命攸司攷昔制度一新坛宇仍命大臣取生民姜嫄从于帝而见于天之义月令以太牢祀于髙禖天子亲往之文详加定议乞法驾临祀必获圣嗣诜诜之福诏礼部考详先时礼部太常寺检防国朝礼例髙禖坛在国之东南依仪合差三献官监察御史等各前十日受誓戒又排设登歌之乐内行事官就南郊斋宫宿斋牲用牛羊豕每位笾豆各一十二昨縁车驾驻跸临安府权于望湖门外恵照院斋宫设位行礼牲用羊豕毎位笾豆各六差献官一员行礼不受誓戒亦不设登歌之乐今来刘嵘所请欲令临安府于行宫东南城外踏逐随宜修建及踏逐近便寺观权充行事官斋舍所有设登歌乐差行事官受誓戒并合用牲牢礼料笾豆之数并依见今大祀礼例差官排办从之又礼部言窃详生民之诗言履帝武敏歆先儒以敏为拇谓姜嫄履巨迹之拇以歆郊禖之神是生后稷以为从帝喾祀禖神之应其说颇附防鸟生契之意如诗言绳其祖武传言夫子步亦步趋亦趋皆继踵相因循之意履帝武敏歆犹言帝喾行禖祀之礼姜嫄踵而行之疾而不迟故上帝所歆居然生子以见视履考祥其应亦速而后世弗深考经防传注怪诡禨祥并为一谈至北齐妃嫔参飨黩而不蠲去礼逾逺歴世非之惟礼记通典载大唐月令具言仲春鸟至之日以太牢祀于髙禖天子亲往而政和新礼亦有皇帝亲享髙禖之仪縁祖宗以来未甞举行亲祠惟两制官并有司摄事今欲乞比祖宗故事増重祀典依每歳元日祈谷于上帝礼例命执政官摄事前期申取指挥施行又检国朝防要每嵗春分遣官致祭牲用牛羊豕各一弓矢弓韣以乗舆所御者权降付外有司奉祠讫以福胙弓矢弓韣授内侍以进皇后宫嫔就宫中受胙饮福今欲遇祠髙禖及彻礼馔进内依景祐仪制行饮福受胙之礼所有牲牢亦依祖宗故事用牛羊豕务从丰备以尽祈天锡羡之诚从之
　　宋史髙宗本纪绍兴十七年二月乙巳亲祀髙禖礼志绍兴十七年车驾亲祀髙禖如政和之仪
　　文献通考绍兴十七年礼部太常寺言案礼经仲春天子亲祀髙禖徽宗皇帝修成亲祠之制具载新仪未经举行望皇帝亲祠以祈多男之祥副天下之望从之二月上亲祀髙禖以普安郡王为亚献恩平郡王为终献玉海绍兴十七年二月三日上亲祀仪注上服通天冠绛纱袍乗辇诣坛大次降辇入次服衮冕执大圭奏仪安嘉安景安之乐帝临降康之舞甲辰以太师桧为亲祀使乙巳上亲祀青帝于东郊以伏羲髙辛配普安郡王亚献恩平郡王终献祀姜嫄于坛下牲用太牢玉用青币放其玉之色乐舞如南郊之制礼毕御端诚殿受贺乐曲十四降神用髙安升坛用正安奠玉币用嘉安捧俎用丰安青帝酌献用祐安亚终献用文安送神用理安　【上祀髙禖礼毕十七日有司奏筑坛之所有瑞气之应修坛之日有六鹤之祥】
　　文献通考宋髙宗驻跸临安府权于望湖门外恵照院斋宫设位行礼
　　玉海绍兴二十三年三月己未校书郎董徳元请髙禖与青帝分为二坛礼官请如旧制
　　宋史乐志绍兴祀髙禖十首
　　降神髙安圜钟为宫　聿分春气施生在时禖宫肇启精意以祠礼仪告备神其格思厥灵有赫锡我繁厘
　　黄钟为角　眷此尊祀实惟仲春青圭束帛克祀克禋庶防嘉恵嗣续诜诜神之降鉴云车来臻
