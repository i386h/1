<!-- { "loadSidebar": true } -->
　　蕙田案明初荐举之目曰聪明正直曰贤良方正曰孝弟力田曰儒士曰孝亷曰秀才曰人才曰耆民皆见于史志者与王圻所举略有不同自科举既复之后仍不废荐举建文永乐间犹有以荐举起家内授翰林外授藩司者宣徳以后进士之科日重间下求贤之诏亦徒应故事而已至如天顺之呉与弼成化之陈献章皆以理学名儒特膺征辟此又以人而重者也
　　右明取士

　　五礼通考卷一百七十五
<经部,礼类,通礼之属,五礼通考>
　　钦定四库全书
　　五礼通考卷一百七十六
　　刑部尚书秦蕙田撰
　　嘉礼四十九
　　学礼
　　蕙田案养老之礼自虞夏殷以来已重之至周而大备其所养之老有三曰国老曰庶老曰死政之老每嵗仲春季春仲秋之月天子亲视学大合乐择公卿大夫之致仕有贤徳者以为三老五更天子袒而割牲执醤而馈执爵而酳尊之如父兄其羣老皆设席位礼之如众賔欲陈孝弟以教天下也其余如简不帅教出征受成于学以讯馘告凡天子有事于学必举养老之礼而诸侯之国及乡遂之吏亦皆得养老于学焉若庶人之老不能徧养于学则有引年复除之令而又制民田里教之树畜导其妻子使养其老孟子所谓善养老者是也养老之礼散见于月令王制祭义内则乐记诸篇而文王世子尤为详备今以类编入学礼而经所载优老之事亦附焉后世举视学养老之典者惟后汉及魏与后魏及周至于优礼高年之事则歴代史册皆不絶书今并搜辑以着于篇
　　礼记祭义先王之所以治天下者五贵老为其近于亲也敬长为其近于兄也是故至孝近乎王虽天子必有父至弟近乎霸虽诸侯必有兄【注天子有所父事诸侯有所兄事谓养三老五更也】昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿【注贵谓燕赐有加于诸臣也尚谓有事尊之于其党也臣能世禄曰富舜时多仁圣有徳后徳则在小官疏此论四代弟顺尚齿之义虞氏帝徳大故贵徳徳之中年高者在前是徳中尚齿夏后氏尚功功高则爵高既贵其爵徳虽下而爵高者则贵之于贵爵之中年高者在前故云尚齿殷家累世有功世爵而富乃贵之亦年高者在前周人敬爱弥狭殷人疏而富者犹贵之周人于已有亲乃贵之就此之中亦年高者在前】
　　【辅氏广曰有徳者必有爵有爵者必有富此虞夏殷之所贵如此至于周则又厚亲以反本焉此世变使然圣人因时定制也若夫年齿之尚行乎万世而不可变者】
　　虞夏殷周天下之盛王也未有遗年者年之贵乎天下久矣次乎事亲也【注言其先老也　疏次乎事亲者言贵年之次第近乎事亲之孝吕氏澄曰此承上文申言四代皆尚齿之义遗谓忽忘之与违其亲之违同年即齿也四代之所贵虽有不同而其尊年尚齿则一葢年齿之可贵于天下歴四代至今不变故曰久矣尚齿之弟次乎事亲之孝也】
　　【方氏慤曰或曰年或曰齿年以所歴言齿以所序言】
　　王制司徒养耆老以致孝【注耆老所当孝养上之人养耆老则民皆知孝矣】大学上老老而民兴孝上长长而民兴弟
　　周礼地官大司徒以保息六养万民二曰养老【注养老七十养于乡五十异粻之属　疏王制云五十养于乡六十养于国七十养于学彼谓大夫士也王制又云凡三王养老皆引年注云已而引户校年当行复除也老人众多非贤者不可皆养故食货志云七十已上上所养也此云七十养于乡亦谓有贤行者也五十异粻之属者是王制文礼记常法庶人食稷士兼食黍大夫又加以粱今虽庶人至五十或与士大夫同食食黍粱故云异粻】
　　孟子伯夷辟纣居北海之濵闻文王作兴曰盍归乎来吾闻西伯善养老者太公辟纣居东海之濵闻文王作兴曰盍归乎来吾闻西伯善养老者天下有善养老则仁人以为已归矣
　　白虎通徳论王者父事三老兄事五更者何欲陈孝悌之徳以示天下也故虽天子必有尊也言有父也必有先也言有兄也
　　蕙田案以上总论养老之义
　　礼记王制有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊【疏养老必于学者教孝悌之处故于中养老熊氏云国老谓卿大夫致仕者庶老谓士也皇氏云庶老兼庶人在官者其致仕之老大夫以上当养従国老之法士养従庶老之法故外饔云邦飨耆老掌其割烹郑注引此周人养国老于东胶养庶老于虞庠是也】
　　陈氏礼书贵胄谓之国子则贵而老者谓之国老贱者谓之庶人则贱而老者谓之庶老国子与庶人之秀者同其学所以一道徳国老与庶老异其学所以别分义
　　蕙田案庶老谓士以下致仕者若庶人之老别有引年之法不养于学也陈氏指庶人之老言非
　　【丘氏濬曰王者之养老所以教天下之孝也而必于学者学所以明人伦也人伦莫先于孝弟老者之于君以徳则君尊也以齿则老者先也人君致孝弟于其亲长下之人无由以见也故于学校之中行养老之礼使得于聴闻观感者曰上之人于夫人之老者尚致其敬如此矧其亲属乎万乗之尊且如此吾侪小人所宜兴起感发也噫老吾老以及人之老长吾长以及人之长一礼之行所费者饮食之防而所致者治效之大也】
　　君子耆老不徒行庶人耆老不徒食【注徒犹空也徒行谓无车徒食谓无肉】
　　周礼地官遗人门闗之委积以养老孤【注委积者廪人仓人计九谷之数足国用以其余共之所谓余法用也少曰委多曰积门闗以养老孤人所出入易以取饩廪也　疏门谓十二国门闗谓十二闗门出入皆有税所税得者亦送帐多少足国用之外留之以养老孤故司门云以其财养死政之老与其孤】
　　司门以其财养死政之老与其孤【注财所谓门闗之委积也死政之老死国政事者之父母也】
　　礼记王制少而无父者谓之孤【疏孤顾也顾望无所瞻见也】老而无子者谓之独【疏独鹿也鹿鹿无所依也】老而无妻者谓之矜【疏刘熙释名曰无妻曰鳏愁悒不能寐目恒鳏鳏然其字従鱼鱼目恒不闭】老而无夫者谓之寡【疏寡倮也倮然单独】此四者天下之穷而无告者也皆有常饩【注饩廪也皇氏侃曰人君养老有四种一是养三老五更二是子孙为国难而死王养死者父祖三是养致仕之老四是引户校年养庶人之老】
　　陈氏礼书天子之于老也其所养也三国老也庶老也死政者之老也罗氏献鸠以养之者国老也司徒以保息养之者庶老也司门以其财养之者死政者之老也若夫外饔酒正稾人所谓耆老者总三者而言之也先王父事三老兄事五更则三老五更乃羣老之尤者而致仕之老者固在其间皇氏离而二之误矣
　　蕙田案以上论国老庶老及死政之老
　　周礼夏官罗氏仲春养国老
　　礼记月令仲秋之月养衰老
　　【陈氏澔曰月至四隂隂已盛矣时以阳衰隂盛为秋人以阳衰隂盛为老养衰老顺时令也】
　　文王世子凡大合乐必遂养老【注大合乐谓春入学舍菜合舞秋颁学合声于是时也天子则视学焉遂养老者谓用其明日也　疏月令季春大合乐亦在其中】
　　【陈氏澔曰常事合乐不行养老之礼惟大合乐之时人君视学必养老也】
　　郊特牲春飨孤子秋食耆老饮养阳气也故有乐食养隂气也故无声凡声阳也【疏案王制夏后氏养老以飨礼则夏家养老用春时有乐无秋食之礼殷人养老以食礼而秋时不作乐无春飨之礼周人脩而兼用之则周人养老春夏用飨礼秋冬用食礼四时皆用乐故文王世子云凡大合乐必遂养老注云春合舞秋合声下云养老之礼遂发咏焉登歌清庙是秋合声养老亦用乐也皇氏云春是生养之时故飨孤子取长养之义秋是成熟之时故食耆老取老成之义熊氏云春飨孤子亦飨耆老秋食耆老亦食孤子】
　　大戴礼保傅篇春秋入学坐国老执醤而亲馈之所以明有孝也【卢辨注仲春舍菜合舞仲秋班学合声】
　　【熊氏安生曰天子视学之年养老一嵗有七谓四时皆养老凡四也又文王世子曰凡大合乐必遂养老注云大合乐谓春入学舍菜合舞秋颁学合声通前为六又季春大合乐天子视学亦养老是总为七也】陈氏礼书天子之于老也嵗养之也三仲春也季春也仲秋也周礼罗氏罗春鸟献鸠以养国老在仲春月令养衰老授几杖在仲秋文王世子曰凡大合乐必遂养老郑氏云大合乐谓春入学舍菜合舞秋颁学合声于是时也天子则视学遂养老此养老于仲春仲秋者也月令季春之末择吉日大合乐天子亲往视之亦必养老此又养老于季春者也若夫简不帅教出征受成以讯馘告凡天子入学莫不养老此又不在嵗养之数也月令无冬夏养老之文周礼礼记特言春养秋食而已熊氏谓养老嵗有七亦误矣
　　蕙田案陈氏駮熊説极是
　　又案以上养老之时
　　礼记王制有虞氏皇而祭深衣而养老夏后氏收而祭燕衣而养老殷人而祭缟衣而养老周人冕而祭衣而养老【注凡养老之服皆其时与羣臣燕之服有虞氏质深衣而已夏而改之尚黒而黒衣裳殷尚白而缟衣裳周则兼用之衣素裳其冠则牟追章甫委貌也　疏深衣谓白布衣以质用白布而已缟白色生绢】
　　【马氏晞孟曰祭所以追养继孝而年之贵乎天下久矣次乎事亲事也故先言祭而次言养老祭则言冠而不言衣养老则言衣而不言冠】
　　【方氏慤曰祭非无衣也然主冠言之者葢冠在首有尊尊之义焉而祭所以推尊尊之义故也养老非无冠也然主衣言之者葢衣在体有亲亲之仁焉而养老所以明亲亲之仁故也】
　　蕙田案以上养老之服
　　曲礼大夫七十而致事若不得谢则必赐之几杖月令养衰老授几杖
　　【陈氏澔曰几杖所以安其身】
　　诗大雅行苇肆筵设席授几有缉御【笺缉犹续也御侍也兄弟之老者既为设重席授几又有相续代而侍者谓敦史也疏敦史主侍老人故知续代而侍者为敦史】
　　周礼秋官伊耆氏大祭祀共其杖咸【注咸读为函老臣虽杖于朝事鬼神尚敬去之有司以此函蔵之既事乃去之　疏谓七十有徳君不许致事者也】
　　共王之齿杖【注王之所以赐老者之杖王制曰五十杖于家六十杖于乡七十杖于国八十杖于朝】
　　【郑氏锷曰国老年齿已高在礼宜杖是之谓齿杖以齿论之虽可以杖必出于王之所赐然后杖伊耆氏之职则共之于王而王用以赐也周家之杖有五十六十七十八十在乡在家在国在朝之异此所共者其在朝在国者乎汉之哀帝赐孔光以灵夀杖其有周旧典与】
　　礼记王制五十杖于家六十杖于乡七十杖于国八十杖于朝
　　【陈氏曰大夫七十而后赐之杖五十而杖者葢杖于家乡国者不待赐杖于朝则非赐不可也】
　　祭义七十杖于朝
　　蕙田案王制七十杖于国八十杖于朝谓已致仕者祭义七十杖于朝谓未致仕者曲礼所云七十而致事若不得谢则赐之几杖是也
　　又案以上几杖
　　周礼天官外饔邦飨耆老孤子则掌其割烹之事【注孤子者死王事之子也王制曰周人养国老于东胶养庶老于虞庠　疏邦飨耆老者谓死事者之父祖兼有国老庶老国老谓卿大夫致仕者庶老谓士之致仕者经直言耆老对孤子则耆老者死事之父祖可知但此不见飨国老庶老之文故郑解耆老谓国老庶老】
