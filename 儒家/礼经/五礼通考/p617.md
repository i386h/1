<!-- { "loadSidebar": true } -->
　　钦定四库全书
　　五礼通考卷一百三十二
　　刑部尚书秦蕙田撰
　　嘉礼五
　　朝礼
　　礼记玉藻天子元端而听朔于南门之外【注端当为冕字之误也元衣而冕冕服之下　疏知端当为冕者凡衣服皮弁尊次以诸侯之朝服次以元端案下诸侯皮弁聴朔朝服视朝是视朝之服卑于听朔今天子皮弁视朝若元端听朔则是聴朔之服卑于视朝与诸侯不类且听朔大视朝小故知端当为冕谓元冕也】
　　【周礼春官司服注元者衣无文裳刺黻而已是以谓元焉凡冕服皆元衣纁裳　疏易系辞黄帝尧舜垂衣裳葢取诸乾坤干为天其色元坤为地其色黄但土无正位托于南方火赤色赤与黄即是纁色故以纁为名也】
　　【夏官弁师注元衣之冕三斿用玉七十二】
　　聂氏崇义曰元冕三旒五采藻十二就每旒亦贯五采玉十二计用玉七十二
　　【方氏慤曰经有曰元冕有曰元冠有曰元端何也葢元端者祭服燕服之总名衣元衣而加元冕则为祭服衣元衣而加元冠则为燕服或冠冕通谓之端元端而朝日则是元冕者也元端而居则是加元冠者也听朔亦元冕者敬朔事如祭故也】
　　蕙田案元冕者五冕之下天子元冕五采缫十有二就前后三斿每斿贯五采玉十二凡用玉七十二其诸侯孤卿大夫从王视朔亦服元冕缫就各如其命数诸公缫九就用玉五十四侯伯缫七就用玉四十二子男缫五就用玉三十缫玉皆三采三采者朱白苍也天子之三公缫八就用玉四十八卿缫六就用玉三十六大夫缫四就用玉二十四缫玉亦皆三采士无冕以爵弁代之其诸侯之大夫从王朝视朔缫就亦各从其命数
　　又案以上元冕
　　周礼春官司服眡朝则皮弁服【注视朝视内外朝之事皮弁之服十五升白布衣积素以为裳　疏案礼记杂记云朝服十五升士冠僼云皮弁素积故知义然也】
　　夏官弁师王之皮弁会五采玉璂象邸玉笄【注故书防作防郑司农云读如马防之防谓以五采束髪也士防礼曰桧用组乃笄桧读与防同书之异耳説曰以组束髪乃着笄谓之桧沛国人谓反紒为防璂读如綦车毂之綦谓防读如大防之防防缝中也璂读如薄借綦之綦綦结也皮弁之缝中毎贯结五采玉十二以为饰谓之綦诗云防弁如星又曰其弁伊綦是也邸下抵也以象骨为之　疏天子以十二为节约同冕旒也引诗防弁如星者诗彼注云防谓弁之缝中饰之以玉皪皪而处状似星也与经义合故为证也】
　　诸侯及孤卿大夫之冕韦弁皮弁各以其等为之而掌其禁令【注各以其等缫斿玉璂如其命数也皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采士皮弁之防无结饰】
　　仪礼士冠礼皮弁服素积缁带素鞸【注此与君视朔之服也皮弁者以白鹿皮为冠象上古也积犹辟也以素为裳辟蹙其要中皮弁之衣用布亦十五升其色象焉】
　　素积白屦以魁柎之缁絇繶纯纯愽寸【注魁蜃蛤柎注也　疏以蛤灰涂注于上使色白也】
　　【周礼司服疏天子诸侯白舄大夫士白屦皆施于皮弁】
　　蕙田案士冠礼称皮弁服缁带白屦皆士之制也若天子视朝则素带朱里朱绿终辟白舄诸侯视朔则素带元华终辟白舄其素积素韠则上下同之
　　礼记玉藻天子皮弁以日视朝遂以食【疏天子既着皮弁视朝遂以皮弁而朝食所以敬养身体】
　　君衣狐白裘锦衣以裼之【注君衣狐白毛之裘则以素锦为衣覆之使可裼也袒而有衣曰裼必覆之者裘防也诗云衣锦防衣裳锦防裳然则锦衣复有上衣明矣天子狐白之上衣皮弁服与凡裼衣象裘色也　疏君谓天子引诗者证锦衣之上更有衣覆之必知狐白上加皮弁服者以狐白既白皮弁服亦白锦衣白三者相称皆为白也云凡裼衣象裘色也者狐白裘用锦衣为裼狐青裘用衣为裼羔裘用缁衣为禓是裼衣与裘色相近也天子视朝服皮弁服则天子皮弁之下有狐白锦衣也诸侯于天子之朝亦然故秦诗云君子至止锦衣狐裘此经云君则天子兼诸侯也凡在朝君臣同服然则三公在天子之朝执壁与子男同则皮弁之下狐白锦衣与子男同也其天子卿大夫及诸侯卿大夫在天子之朝亦狐白裘以下云士不衣狐白则卿大夫得衣狐白也其裼则不用锦衣故下注云非诸侯则不用锦衣为裼熊氏云当用素衣为裼其天子之士及诸侯之士在天子之朝既不用狐白熊氏云用麛裘素裼也诸侯朝天子受皮弁之裼归来向国则亦锦衣狐裘以告庙则秦诗云君子至止锦衣狐裘是也告庙之后则不服之其在国视朔则素衣麑裘卿大夫士亦皆然故论语注云素衣麑裳视朔之服是也】
　　诸侯皮弁以听朔于太庙【注皮弁下天子也　疏以天子用元冕诸侯用皮弁故云下天子也】
　　论语素衣麑裘【疏素衣麑裘诸侯在国视朔之服也卿大夫士亦皆然故郑元注此云素衣麑裘视朔之服是也】
　　聂氏三礼图説士冠礼皮弁服素积缁带素韠注云以白鹿皮为冠象上古也此明上古未有布帛衣其羽皮也又云积犹辟也以素为裳辟蹙其要中也亦用十五升布为衣以象弁色葢天子素带素韠朱里朱绿终辟佩白玉白舄青絇繶纯又弁师云王之皮弁防五采玉璂象邸玉笄注云防缝中也璂读为綦綦结也邸谓下抵梁正张镒图云弁缝十二贾疏引诗防弁如星谓于弁十二缝中结五采玉落落而处状似星也又于弁内顶上以象骨为抵至三王重质不变故王服之以日视朝燕诸公甥舅视学祭菜皆服焉贾疏云皮弁韦弁同但色异耳
　　陈氏礼书周礼弁师王之皮弁防五采玉璂象邸玉笄诸侯及孤卿大夫之皮弁各以其等为之郑康成曰皮弁者以白鹿皮为之葢皮弁存毛顺物性而制之文质具焉韦弁去毛违物性而又染之文而已凡在下者为基可以托宿者为邸玉璂则缝中贯玉而施于下者也象邸则下柢用象而托以皮者也诸侯及卿大夫之皮弁各以其等郑康成曰侯伯璂饰七子男璂饰五玉亦三采孤璂饰四三命之卿璂饰三再命大夫璂饰二玉亦二采于理或然推此则公之玉九天子之玉十有二又可知也诗曰防弁如星言其玉也又曰其弁伊骐书曰綦弁执戈言其文也葢綦者隂阳之杂故礼以綦组缨为士之齐冠綦组绶为世子佩诗以綦巾为女巾皆其未成德者之服也则士弁以綦宜矣康成读玉璂为綦以綦为结是臆説也记曰三王共皮弁素积语曰素衣麑裘则素衣其衣也素积其裳也士冠礼皮弁素积缁带礼记杂带君朱绿大夫元华士缁辟则士之皮弁缁带与君大夫皮弁之带异矣士冠礼皮弁笄爵弁笄缁组纮纁边弁师王朱纮礼记天子朱纮诸侯青纮则士皮弁缁组纮与天子诸侯皮弁之纮亦异矣葢皮弁天子以视朝以宴以听郊报以舞大夏诸侯以听朔以廵牲以卜夫人世妇以迎王之郊劳以待聘賔卿大夫以王命劳侯氏以聘于邻国以卜宅士以冠学士以释菜凡大夫士之朔月皆皮弁服则皮弁之所施者众矣葢人为者多变自然者不易皮弁因其自然而已此所以三王共皮弁素积而周天子至士共用之也然防服小记诸侯吊必皮弁锡衰郊特牲大蜡皮弁素服葛带榛杖以送终则弁虽与吉礼同而服与吉服不同
　　蕙田案天子诸侯有冕服有弁服弁有三等皮弁其一也天子皮弁以眡朝诸侯皮弁以听朔弁师王之皮弁防五采玉璂象邸玉笄郑注璂读如綦皮弁之缝中每贯结五采玉十二以为饰谓之綦诗其弁伊骐笺云骐当作以玉为之陆德明释文亦云説文作云弁饰也然则璂与与綦一字而互变其文耳内则云偪屦着綦又云屦綦郑注綦屦系也綦之训结内则有之陈用之讥郑为臆説非也弁师云诸侯及孤卿大夫之皮弁各以其等则天子眡朝诸臣之在王朝者三公璂饰八卿璂饰六大夫璂饰四其诸侯入为王卿士者上公璂饰九侯伯璂饰七子男璂饰五各如其命数可知也士皮弁无结饰则但以白鹿皮为之而已天子皮弁之服素衣素裳素带朱里朱绿终辟佩白玉素韠白舄其裘则以狐白锦衣以裼之知者司服注皮弁之服十五升白布衣士冠礼注皮弁之衣用布十五升其色象焉又论语素衣麑裘郑注视朔之服诸侯以素衣视朔明天子以素衣眡朝故知素衣矣士冠礼皮弁服素积注积犹辟也以素为裳辟蹙其要中又冠礼记郊特牲明堂位祭义并有皮弁素积之文案积训为辟即论语之帷裳也以素为之故云素裳矣玉藻天子素带朱里终辟而素带终辟大夫素带辟垂士练带率下辟杂带君朱绿大夫元华士缁辟二寸再缭四寸注士禆垂之下外内皆以缁是谓缁带案士冠礼爵弁皮弁朝服元端四等皆用缁带士以缁则天子以朱绿可知故云素带朱里朱绿终辟矣玉藻天子佩白玉而元组绶以君子玉不去身知常佩之故云佩白玉矣士冠礼皮弁服素韠玉藻注凡韠以韦为之必象裳色皮弁服皆素韠正义谓君与大夫士皮弁皆然故云素韠矣士冠礼素积白屦以魁柎之缁絇繶纯纯愽寸周礼司服疏天子诸侯白舄大夫士白屦皆施于皮弁屦人疏白舄配韦弁皮弁故云白舄矣玉藻君衣狐白裘锦衣以禓之注君衣狐白毛之裘则以素锦为衣覆之使可禓也诗云衣锦防衣裳锦防裳然则锦衣之上复有上衣明矣天子狐白之上衣皮弁服与案皮弁服者素衣也锦衣加狐白之上素衣又加锦衣之上中庸谓恶其文之著者以此凡在朝君臣同服故三公诸侯在天子之朝亦狐白锦衣诗秦风锦衣狐裘是也卿大夫亦衣狐白但以素衣裼不用锦衣郑注玉藻云非诸侯则不用锦衣为裼是也士麛裘以素衣禓玉藻士不衣狐白是也诸侯视朔之服皮弁素衣素裳素韠白舄与天子同其皮弁之璂饰各如其命数素带朱绿终辟佩山玉与天子异其裘则麛裘素衣以禓之卿大夫亦麑裘素衣论语素衣麑裘是也礼君用纯色臣下之则大夫士视朔之裘青豻褎与凡禓衣象裘色玉藻绞衣以裼与论语素衣不同熊氏云臣用绞君用素皇氏云素衣为正记者乱言绞耳二説不同皇氏近之
　　又案以上皮弁服
　　周礼春官司服冠弁服【注冠弁委貌其服缁布衣亦积素以为裳诸侯以为视朝之服诗国风曰缁衣之宜兮】
　　仪礼士冠礼主人冠朝服缁带素韠【注冠委貌也朝服者十五升布衣而素裳也衣不言色者衣与冠同也天子与其臣冕以视朔皮弁以日视朝诸侯与其臣皮弁以视朔朝服以日视朝凡染黒五入为緅七入为缁则六入与　疏六入七入深浅不同而郑以衣与冠同以缁与同色者大同小异皆是黒色故云同也】
　　蕙田案士之朝服缁带诸侯则素带朱绿终辟大夫则素带元华辟垂
　　仪礼燕礼记燕朝服于寝【注朝服者诸侯与其羣臣日视朝之服也谓冠端缁带素韠白屦也　疏案屦人注天子诸侯吉事皆舄诸侯朝服素裳素韠应白舄而云白屦者引士冠礼成文其实诸侯当白舄其臣则白屦也】
