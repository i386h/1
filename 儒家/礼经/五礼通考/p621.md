<!-- { "loadSidebar": true } -->
　　蕙田案听治一节当在太仆正王位之后宰职之凡之小治则宰听之则此眡朝所听之治乃国家大事也
　　右听治
　　夏官司士王入内朝皆退【注王入入路门也王入路门内朝朝者皆退反其官府治处也】
　　玉藻退适路寝听政使人视大夫大夫退然后适小寝释服【注小寝燕寝也释服服端】
　　【周礼宫人贾疏辨色始入者谓羣臣昧爽至门外辨色始入应门云君日出而视朝者尊者体盘故日出始出路门而视朝退适路寝聼政者谓路门外朝罢乃退适路寝以聼政朝罢君退适路寝之时大夫各乡治事之处】
　　陈氏澔曰听事而适路寝所以决可否之计释服释朝服也
　　蕙田案古者视朝之礼甚简既朝而退君适路寝听政臣适诸曹治事诸臣治事之所即匠人所谓外九室是也其室在路门外治朝之左右如今午门朝房矣郑康成笺诗以治事之所为私朝葢以卿大夫议朝政于此故亦得名朝曲礼云在朝言朝论语朝与下大夫言与上大夫言其在朝廷便便言皆指治事之朝而言也
　　陈氏礼书朝辨色始入所以防防日出而视之所以优尊诗曰夜向晨言观其旂臣辨色始入之时也又曰东方明矣朝既盈矣君日出而视之之时也葢尊者体卑者体蹙体蹙者常先体者常后故视学众至然后天子至燕礼设賔筵然后设公席则朝礼臣入然后君视之皆优尊之道也然朝以先为勤以后为逸退以先为逸以后为勤朝而臣先于君所以明分守退而君后于臣所以防怠荒此所以使人视大夫大夫退然后适小寝释服也然则公卿诸侯之朝王其有先后乎诗云三事大夫莫肯夙夜君诸侯莫肯朝夕夫夙先于朝夜后于夕则公卿朝常先至夕常后退诸侯朝常后至夕常先退
　　邱氏濬曰人君每日出视治朝见羣臣以通上下之情退适路寝听政治以决可否之计葢视朝之时百官班次以列趋跄以进漏下无几刻耳奏对之际机务杂沓未易一一详悉也故于退朝之后再御燕寝取其事务之急且切者重听之与夫左右臣工所谓股肱心膂者委曲讲究必罄竭其本末终始如此行之则便不如此则弊俾上心晓然于中而奉行之臣亦灼然知其必如此而不可如彼然后行下如此则朝廷所行之事皆所当行所禁之事皆所不当行行之万世而无弊太平之根本在此矣
　　右退朝
　　礼记曲礼在朝言朝【注朝谓君臣谋政事之朝】
　　朝言不及犬马
　　辍朝而顾不有异事必有异虑故辍朝而顾君子谓之固【注辍犹止也固谓不达于礼】
　　在朝言礼问礼对以礼
　　论语其在朝廷便便言唯谨尔
　　朝与下大夫言侃侃如也与上大夫言訚訚如也
　　右在朝言语之节
　　周礼地官师氏凡祭祀賔客防同防纪军旅王举则从听治亦如之【注举犹行也谓王举于野外以听朝　疏王所在皆有朝以听治之故从王亦如上虎门之左同】
　　朝在野外则守内列【注内列谓蕃营之在列者也其属亦帅四夷之隷守之如守王宫】天官宰王眡四方之听朝则赞听治【注谓王廵守在外时　疏此据依常者而言征伐外亦有聼朝以非常法故不言也】
　　蕙田案以上二条天子在外之听朝
　　夏官太仆王不眡朝则辞于三公及孤卿【注辞谓以王不视朝之意告之春秋传曰公有疾不视朔】
　　蕙田案此条王不眡朝
　　礼记曽子问诸侯适天子必告于祖奠于祢冕而出视朝【注聼国事也诸侯朝天子必禆冕为将庙受也禆冕者公衮侯伯鷩子男毳　疏诸侯视朝当用冠缁衣素裳今视朝而服禆冕之服者案觐礼侯氏禆冕天子受之于庙故云诸侯朝天子必禆冕为将庙受也言天子于庙受己之礼今诸侯往朝天子为天子将欲于庙中受己之礼故诸侯豫敬之以冕服视朝也】诸侯相见必告于祢朝服而出视朝【注朝服为事故也】反必亲告于祖祢而后听朝而入【疏诸侯朝服冠缁衣素裳以上文诸侯朝天子冕而出视朝为将庙受尊敬天子习其礼故着冕服诸侯相朝虽亦在庙受降下天子不敢冕服惟着临朝聼事之服故云朝服为事故也熊氏又云此朝服谓皮弁服以天子用以视朝故谓之朝服论语云吉月必朝服而朝注云朝服皮弁服是也聘礼诸侯相聘皮弁服则相朝亦皮弁服此义为胜也】
　　蕙田案此二条诸侯有事视朝
　　右视朝变礼
　　春秋成十三年左氏传百官承事朝而不夕【注不夕言无事　疏旦见君谓之朝莫见君谓之夕哀十四年传称子我夕晋语称叔向夕皆谓夕见君也人息事少故百官承奉职事皆朝朝而莫不夕不夕言无事也仪礼士冠礼贾疏无事亦无夕法若夕有事须见君则夕】昭十二年左传右尹子革夕【注夕莫见】
　　哀十四年左传子我夕【注夕视事】
　　蕙田案杜预以子我夕为视事孔疏以为夕见君当从孔氏
　　国语叔向闻之夕【注夕至于朝】
　　右夕见
　　周礼秋官小司寇之职掌外朝之政以致万民而询焉一曰询国危二曰询国迁三曰询立君【注国危谓有兵冦之难国迁谓徙都改邑也立君谓无冢适选于众也郑司农云致万民聚万民也询谋也诗曰询于刍荛书曰谋及庻人疏国危谓邻国来侵伐与国为难者也国迁谓王国迁徙若殷之盘庚迁殷之类若迁卿大夫都邑不在询限立君冢适双言案内则而言谓适后所生最长者为冢若无冢适后所生次冢以下为适则适者非一若无适则于众妾所生择立之众妾所生非一是以须与众人共询可否此三者皆采众心众同乃可依用也】小司寇摈以叙进而问焉以众辅志而弊谋【注摈谓揖之使前也叙更也辅志者尊王贤明也　疏以叙进者案小宰六叙皆先尊后卑则此言以叙进谓先公卿以次而下此既在朝立定而问之明摈者无别相见之礼故知以次一一揖之使前问之】
　　地官乡大夫大询于众庻则各帅其乡之众寡而致于朝【注大询者询国危询国迁询立君郑司农云大询于众庻洪范所谓谋及庻人　疏国有大事必顺于民心故与众庻询谋则六卿大夫各帅其乡之众寡而致于朝谓外朝三槐九之所共询谋之】
　　书洪范汝则有大疑谋及乃心谋及卿士谋及庻人诗大雅先民有言询于刍荛
　　蕙田案以上外朝询事之制
　　孟子昔者大王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所以养人者害人我将去之
　　春秋哀元年左传吴之入楚也使召陈怀公怀公朝国人而问焉曰欲与楚者右欲与吴者左陈人从田无田从党逢滑当公而进
　　蕙田案小司寇致万民而询询国危居其一焉郑氏训国危谓有兵寇之难贾公彦以为邻国来侵伐与国为难者也但天子询国危于古无考孟子载太王为狄人所侵属耆老而告之则周先公已有行之者矣左传陈怀公事乃诸侯询国危之见于经者又僖十五年秦获晋侯以归子金曰朝国人而以君命赏亦与询危之事同以其时君亡在外诸大夫称君命而行之故不复载
　　蕙田案以上询国危
　　易益卦六四中行告公从利用为依迁国
　　程传自古国邑民不安其居则迁迁国者顺下而动也
　　书盘庚上盘庚迁于殷民不适有居率吁众慼出矢言盘庚斆于民由乃在位以常旧服正法度曰无或敢
　　伏小人之攸箴王命众悉至于庭
　　蕙田案古者建国辨方正位体国经野以为民极必顺乎人心之所同欲而后相宅焉周公营洛邑四方民大和防侯甸男采卫百工播民和见士于周则诸侯百官庻民咸与闻可知矣至若不得已而有迁国之役或迫于天灾【如殷有河患是也】或逼于寇难则君亲御外朝进百官兆姓而询之询谋佥同然后决之所谓作大事必顺于人心也周衰平王东迁不闻询之万民葢此礼已废春秋晋迁新田谋之诸臣而已邾迁于绎卫迁帝邱决之卜筮而已楚迁于鄀决之正卿而已其余邢迁夷仪蔡迁州来许迁夷又迁白羽之类迫于彊寇捄亡而已何足道哉
　　又案以上询国迁
　　书大禹谟朕志先定询谋佥同
　　春秋昭公二十有六年左传昔先王之命曰王后无适则择立长年钧以德德钧以卜王不立爱公卿无私古之制也【疏何休难年钧以德之言云人君所贤下必从之焉能使王不立爱也郑元答云周礼小司寇掌外朝之政以致万民而询焉其三曰询立君其位王南乡三公及州长百姓北面羣臣西面羣吏东面小司寇以叙进而问焉如此则大众之口非君所掩是王不立爱之法也】
　　哀二年左传卫侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命祗辱【注三揖卿大夫士言立适当以礼与内外同之今君私命事必不从适为辱　疏周礼司士云孤卿特揖大夫以其等旅揖士旁三揖郑众云卿大夫士皆君之所揖礼春秋传所谓三揖在下服防云三揖卿大夫士土揖庻姓时揖异姓天揖同姓】
　　孟子谋于燕众置君而后去之
　　惠氏士竒曰春秋王子朝与敬王争立求助于晋晋欲助之而莫知适立也乃使士景伯莅问于周士伯立于干祭而问介众由是遂絶子朝之使而戴敬王君子曰礼夫礼立君必询万民也尧年老而子不肖舜有元德而在侧微帝闻之而岳牧不举于是帝朝万民而询之廷民之所举一如帝之所闻而当乎帝心于是史臣书之曰师锡帝介众曰师以为舜有天下也众锡之曷为不曰天锡之而曰众锡之天逺而众迩也不孚于众而合乎天妄矣且古者立君问诸民不问诸神楚共王有宠子五人未知谁立乃大有事于羣望而祈焉宻埋璧于庭而使五人入拜且曰当璧而拜者神所立也既而或跨之或压之或加之皆可以为当璧则神之所命谁知之者适以启其觊觎之心而前有蒲宫后有奥主臣强于君末大于本乱几亡国故古者立君问诸民不问诸神然则太卜曷为而卜立君卜立君者先王先蔽志而后命谋及卿士谋及庻人乃参之以卜筮未有不谋于卿士不谋乎庻人而专信卜筮之説者也
　　蕙田案郑氏训立君谓国无冡适选于众专指嗣葢举其常而言若孟子称尧禅舜则曰暴之于民而民受之尚书称舜禅禹则曰询谋佥同是五帝官天下必询于民也孟子论伐燕之役云谋于燕众置君而后去之是诸侯兴灭絶必询于民也惠氏谓古者立君问诸民不问诸神此説得之
　　又案以上询立君
　　【邱氏濬曰案王朝有三有内朝有治朝有外朝治朝其常治事之位内朝则退居之处也外朝不常御惟国家有非常之事然后御于此致万民而询谋之焉若夫常行之事则在治朝与羣臣案古典而施行之也洪范曰汝则有大疑谋及乃心谋及卿士谋及庻人诗曰询于刍荛此所谓致万民而询焉询及万民则卿大夫士皆在其中矣国危则询之而求其所以安国之策国迁则询之而求其所以徙国之方立君则询之而求其所以嗣国之人三者皆国之大政必民心之所安众论以为可然后行之苟非徧访于人人其不至于逆天理而拂人心也者几希然其询之不于治朝而必于外朝者以民之众且微治朝之严与狭非独不可使之防入亦恐不足以容之也】
