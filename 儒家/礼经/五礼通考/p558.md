<!-- { "loadSidebar": true } -->
　　文献通考熈宁八年判国子监常秩等言本监宣圣神像旧用冕服九旒七十二贤二十一先儒并用朝服检防唐开元中尊孔子为文宣王内出王者衮冕之服以衣之详此则孔子之冕宜用天子之制十二旒孔子既用冕旒则七十二贤二十一先儒各依本爵用冕服今来所修殿屋已成见装饰塑像欲乞改正下太常礼院详定礼院检防国朝文宣王庙自建隆三年诏庙门凖仪制令立防十六枝用正一品之礼大中祥符二年赐曲阜县文宣王庙桓圭一从上公之制冕九旒服九章按衣服今王爵之服春秋释奠则用中祠皆今朝之制也其兖国公顔子等皆以本朝郡国县封爵縁古今礼制不一难以追用周之冕服宜如旧制依官品衣服今文宣王冕用九旒顔子以下各依郡国县公侯伯正一品至正四品冠服制度庶合礼令从之
　　神宗本纪元丰六年冬十月戊子封孟轲为邹国公礼志熈宁七年判国子监常秩等请立孟轲雄像于庙庭仍赐爵号又请追尊孔子以帝号下两制礼官详定以为非是而止京兆府学敎授蒋防请以顔回为兖国公毋称先师而祭不读祝仪物一切降杀而进闵子骞九人亦在祀典礼官以孔子顔子称号歴代各有据依难辄更改仪物祝献亦难降杀所请九人已在祀典熈宁祀仪十哲皆为从祀惟州县释奠未载请自今三京及诸州春秋释奠并凖熈宁祀仪诏封孟轲为邹国公
　　神宗本纪元丰七年五月壬戌以孟轲配食文宣王封荀况扬雄韩愈为伯并从祀
　　礼志晋州州学敎授陆长愈请春秋释奠孟子宜与顔子并配议者以为配享从祀皆孔子同时之人今以孟轲并配非是礼官言唐贞观以汉伏胜髙堂生晋杜预范寗之徒与顔子俱配享至今从祀岂必同时孟子于孔门当在顔子之列至于荀况扬防韩愈皆发明先圣之道有益学者久未配食诚阙典也请自今春秋释奠以孟子配食荀况扬防韩愈并加封爵以世次先后从祀于左邱明二十一贤之间自国子监及天下学庙皆塑邹国公像冠服同兖国公仍绘荀况等像于从祀荀况左邱明下扬防刘向下韩愈范甯下冠服各从封爵诏如礼部议荀况封兰陵伯扬防封成都伯韩愈封昌黎伯令学士院撰赞文又诏太常寺修四孟释菜仪邱氏濬曰案此孟子配享孔子之始自唐以左邱明二十二人从祀之后至是始以荀况三人者从祀日知録顾氏炎武曰古人毎事必祭其始之人耕之祭先农也桑之祭先蚕也学之祭先师也一也唐太宗贞观二十一年诏以左邱明等二十二人代用其书垂于国胄自今有事于太学并令配享宣尼庙堂葢所以报其传注之功迄于宋之仁英未有改易可谓得古人敬学尊师之意者矣神宗元丰七年始进荀况扬防韩愈三人此三人之书虽有合于圣人而无传注之功不当祀也祀之者为王安石配享王雱从祀地也
　　观承案日知録之论虽亦有见然荀况扬防之于韩子可若是班乎且但知贵诂经之力而不知尊任道之功所见肤矣
　　哲宗本纪元祐六年冬十月庚午幸国子监赐祭酒丰稷三品服监学官赐帛有差
　　礼志元祐六年幸太学先诣国子监至圣文宣王殿行释奠礼一献再拜
　　徽宗本纪崇宁元年二月庚戌追封孔鲤为泗水侯孔伋为沂水侯
　　毕仲游传仲游为吏部郎中言孔子庙自顔回以降皆爵命于朝冠冕居正而子鲤孙伋乃野服幅巾以祭为不称诏皆追侯之
　　礼志崇宁时封孔鲤为泗水侯孔伋沂水侯诏古者学必祭先师况都城近郊大辟黉舍聚四方之士多且数千宜建文宣王庙以便荐献
　　文献通考崇宁三年太常寺言国朝祀仪诸坛祠祭正位居中南面配位在正位之东南西面若两位亦为一列以北为上其从祀之位又在其后今国子监顔子孟子配享之位即与闵子骞等从祀之位同作一列虽坐次少出而在文宣王帐座之后于配食之礼未正请改正顔子而下从享位次为图颁示天下从之
　　宋史徽宗本纪崇宁三年六月癸酉以王安石配享孔子庙
　　礼志诏王安石可配孔子庙位于邹国公之次
　　文献通考令国子监图其像颁之天下
　　崇宁三年国子监丞赵子栎言唐封孔子为文宣王其庙像内出王者衮冕衣之今乃循五代故制服上公之服七十二子皆周人而衣冠率用汉制非是诏孔子仍旧七十二子易以周之冕服又诏辟雍文宣王殿以大成为名帝幸国子监谒文宣王殿皆再拜行酌献礼遣官分奠兖国公而下国子司业蒋静言先圣与门人通被冕服无别配享与从祀之人当从所封之爵服周之服公之衮冕九章侯伯之鷩冕七章衮公服也逹于上郑氏谓公衮无升龙误矣考周官司服所掌则公之冕与王同弁师所掌则公之冕与王异今既考正配享从祀之服则宜考正先圣之冕服于是増文宣王冕为十有二旒
　　崇宁仪礼局言太学献官太祝奉礼皆以法服至于郡邑则用常服望命有司降祭服于州县凡献官祝礼各服其服以尽事师之仪诏以衣服制度颁赐州县自造焉
　　邱氏濬曰案此宣圣用天子冕旒之始
　　大观初大司成强渊明言考之礼经士始入学有释菜之仪请自今毎嵗贡士始入辟雍并以元日释菜于先圣其仪献官一员以丞或博士分奠官八员以博士正录大祝一员以正录应祀官前释菜一日赴学各宿其次至日诣文宣王殿常服行礼贡士初入学者陪位于庭他亦畧仿释奠之仪
　　大观二年从通侍郎侯孟请绘子思像从祀于左邱明二十四贤之间
　　徽宗本纪大观三年十一月丁未诏算学以黄帝为先师风后等八人配享巫咸等七十人从祀
　　礼志时又有算学大观三年礼部太常寺请以文宣王为先师兖邹荆三国公配享十哲从祀自昔著名算数者画像两庑请加赐五等爵随所封以定其服于是中书舍人张邦昌定算学封风后上谷公箕子辽东公周大夫商髙郁夷公大挠涿鹿公商巫咸河东公首阳城公容成平都公常仪原都公鬼俞区宣都公晋史蘓晋阳伯秦卜徒父颍阳伯晋卜偃平阳伯鲁梓慎汝阳伯晋史赵髙都伯鲁卜楚邱昌衍伯郑禆灶荥阳伯赵史墨易阳伯周荣方羙阳伯齐甘徳菑川伯魏石申隆虑伯汉鲜于妄人清泉伯耿寿昌安定伯夏侯胜任城伯京房乐平伯翼奉良城伯李寻平陵伯张衡西鄂伯周兴慎阳伯单飏湖陆伯樊英鲁阳伯晋郭璞闻喜伯宋何承天昌卢伯北齐宋景业广宗伯隋萧吉临湘伯临孝恭新丰伯张胄元东光伯周王朴东平伯汉邓平新野子刘洪蒙隂子魏管辂平原子吴赵逵谷城子宋祖冲之范阳子后魏商绍长乐子北齐信都芳乐城子许遵髙阳子隋耿询湖孰子刘焯昌亭子刘景城子唐傅仁均博平子王孝通介休子瞿昙罗居延子李淳风昌乐子王希明琅琊子李鼎祚赞皇子边冈成安子汉郎顗观阳子襄楷隰隂子司马季主夏阳男落下闳阆中男严君平广都男魏刘徽淄乡男晋姜岌成纪男张邱建信成男夏侯阳平陆男后周甄鸾无极男隋卢大翼成平男寻诏以黄帝为先师礼部员外郎吴时言书画之学教飬生徒使知以孔子为先师此道徳之所以一也若毎学建立殿宇则配享从祀难于其人请春秋释奠止令书画博士量率执事生员陪预执事庶使知所宗师医学亦凖此诏皆从之
　　蕙田案算学小道乃以归功黄帝而报之又广罗星卜艺术之人以为从祀而又滥加封爵滥矣
　　乐志大观三年释奠六首
　　迎神凝安　仰之弥髙钻之弥坚于昭斯文被于万年峩峩胶庠神其来止思报无穷敢忘于始
　　升降同安　生民以来道莫与京温良恭俭惟神惟明我洁尊罍陈兹芹藻言升言旋式崇斯敎
　　奠币明安　于论鼓钟于兹西雍粢盛肥硕有显其容其容洋洋咸瞻像设币以逹诚歆我明洁
　　酌献成安　道徳渊源斯文之宗功名糠粃素王之风硕兮斯牲芬兮斯酒绥我无疆与天为久
　　配位酌献成安　俨然冠缨崇然庙庭百王承祀涓辰惟丁于牲于醑其从予享与圣为徒其徳不爽送神凝安　肃庄绅緌吉蠲牲牺于皇明祀荐登惟时神之来兮肹蠁之随神之去兮休嘉之贻
　　大晟府拟撰释奠十四首
　　迎神凝安黄钟为宫　大哉宣圣道徳尊崇维持王化斯民是宗典祀有常精纯并隆神其来格于昭盛容
　　大吕为角　生而知之有敎无私成均之祀威仪孔时维兹初丁洁我盛粢永适其道万世之师
　　太簇为徴　巍巍堂堂其道如天清明之象应物而然时维上丁备物荐诚维新礼典乐谐中声
　　应钟为羽　圣王生知阐廼儒防诗书文敎万世昭垂良日维丁灵承不爽揭此精防神其来享
　　初献盥洗同安　右文兴化宪古师今明祀有典吉日惟丁丰牺在爼雅奏在庭周旋陟降福祉是膺升殿同安　诞兴斯文经天纬地功加于民实千万世笙镛和鸣粢盛丰备肃肃降登歆兹秩祀
　　奠币明安　自生民来谁底其盛惟王神明度越前圣粢币具成礼容斯称黍稷非馨惟神之聼
　　奉爼丰安　道同乎天人伦之至有享无穷其兴万世既洁斯牲粢明醑防不懈以忱神之来暨
　　文宣王位酌献成安　大哉圣王实天生徳作乐以崇时祀无斁清酤惟馨嘉牲孔硕荐羞神明庶几昭格
　　兖国公位酌献成安　庶几屡空渊源深矣亚圣宣猷百世宜祀吉蠲斯辰昭陈尊簋防酒欣欣神其来止
　　邹国公位酌献成安　道之由兴于皇宣圣惟公之传人知趋正与享在堂情文实称万年承休假哉天命
　　亚终献用文安　百王宗师生民物轨瞻之洋洋神其宁止酌彼金罍惟清且防登献惟三于噫成礼彻豆娯安　牺象在前豆笾在列以飨以荐既芬既洁礼成乐备人和神悦祭则受福率遵无越
　　送神凝安　有严学宫四方来宗恪恭祀事威仪雍雍歆兹惟馨飚驭旋复明禋斯毕咸膺百福
　　文献通考大观四年诏先圣庙用防二十四文宣王执镇圭并如王者之制　议礼局言文宣王自开元追諡之初则内出王者衮冕之服以衣之乐用宫架其礼制葢尝増崇矣国朝防要国子监神像旧用冕九旒服九章而不载其更易之端崇宁四年八月诏从国子监司业蒋静之请改用冕十二旒服九章而又图绘颁之天下郡邑其执圭立防乞并从王者制度从之
　　宋史礼志议礼局言建隆三年诏国子监庙门立防十六用正一品礼大中祥符二年赐曲阜庙桓圭从上公之制又史记弟子传曰受业身通六艺者七十有七人自顔回至公孙龙三十五人颇有年名及受业见于书传四十二人姓名仅存家语曰七十二弟子皆升堂入室者案唐防要七十七人而开元礼止七十二人又复去取不一本朝议臣断以七十二子之説取琴张等五人而去公夏首等十人今以家语史记参定公夏首后处公肩定顔祖鄡单罕父黒秦商原抗乐欬亷洁唐防要开元礼亦互见之皆有伯爵载于祀典请追赠侯爵使预祭享诏封公夏首钜平侯后处胶东侯公肩定梁父侯顔祖富阳侯鄡单栁城侯罕父黒祈乡侯秦商冯翊侯原抗乐平侯乐欬建成侯亷洁胙城侯又诏改封曾参武城侯颛孙师颍川侯南宫縚汶阳侯司马耕睢阳侯琴张阳平侯左丘明中都伯谷梁赤睢陵伯戴圣考城伯以所封犯先圣讳也
　　徽宗本纪政和三年春正月癸酉追封王安石为舒王子雱为临川伯配享于文宣王庙
