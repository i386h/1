<!-- { "loadSidebar": true } -->
　　右唐

　　五礼通考卷二百十一
　　钦定四库全书
　　五礼通考卷二百十二
　　刑部尚书秦蕙田撰
　　嘉礼八十五
　　体国经野
　　地理通释五代所有州梁唐晋汉周皆以藩镇更为帝职方攷梁初天下别为十一国南有吴浙荆湖闽汉西有岐蜀北有燕晋而朱氏所有七十八州以为梁庄宗初起并代取幽沧有州三十五其后又取梁魏博等十有六州合五十一州以灭梁岐王称臣又得其州七同光破蜀已而复失惟得秦凤阶成四州而营平二州陷于契丹其増置之州一【寰】合一百二十三州以为晋石氏入献十有六州于契丹【幽蓟瀛莫涿檀顺新妫儒武云应寰朔蔚】而得蜀金州又増置之州一【威】合一百九州以为晋刘氏之初秦凤阶成复入于蜀隐帝时増置之州一【觧】合一百六州以为汉郭氏代汉十州入于刘旻世宗取秦凤阶成瀛莫及淮南十四州又増置之州五【济滨雄霸通】而废者三【衍武景】合一百一十八州以为周【军不在焉五代置军六皆寄治于县于州故不别出】
　　地志五代梁【梁都洛阳谓之西都以汴州为东都开封府而废京兆府为雍州友贞嗣立复都汴州】有州七十有八【五代志朱温新置州一曰辉州后唐改曰单州初治今徐州砀山县后治今兖州府单县】
　　唐既灭梁【庄宗初即位于魏州因以州为东京兴唐府而以太原为西京镇州为北都灭梁后都洛复京兆为西都太原为北都洛阳为东都亦曰洛京而开封仍称宣武军北都仍曰镇州东京改为邺都】又西并凤翔【唐既灭梁李茂贞称臣奉贡改封秦王茂贞卒以其子继曮为凤翔节度使遂尽取其汧陇七州地】南收巴蜀【唐遣郭崇韬伐蜀入散关山南诸州望风降下至兴州劒南诸州皆来降进至利州趋绵州入鹿头闗据汉州王衍迎降以孟知祥董璋为两川节度使散关即大散关也鹿头关在今成都府汉州徳阳县北三十里】及同光之乱两川复失【同光末内外离叛庄宗为伶人郭从谦所弑嗣源自大梁入洛阳即帝位孟知祥等知中原多故谋据两川唐遣兵攻之不克于是两川及山南凡四十余州皆陷唐所得者秦凤阶成四州而已】明宗时有州一百二十五【五代志后唐增置之州二曰寰州今大同府朔州马邑县曰府州今延安府葭州府谷县】而营平二州已没于契丹【时契丹强盛入渝闗刍牧于营平间为幽并患渝关即山海闗】
　　石晋兴戎以燕云十六州赂契丹【十六州为幽蓟瀛莫檀涿顺新妫儒武云寰应朔蔚也新今北直保安州儒今北直延庆州武今大同府朔州西百五十里之废武州也亦曰毅州应今大同府应州舆地广纪俱唐末置又山前山后十六州者幽蓟瀛莫涿檀平顺为山前八州新妫儒武云应朔蔚为山后八州也平州先没寰州后置故此有寰州而无平州云】大梁未倾【晋自洛阳徙都汴升汴州为东京开封府以洛阳为西京改西都为晋昌军兴唐府为广晋府亦曰邺都云】有州一百有九【晋亡十六州于契丹而取蜀州一曰金州又増置州一曰威州治今庆阳府环县】契丹南牧始终晋绪【契丹屡冦河北至是自易定趋恒州晋遣杜威帅诸军御之威以众降契丹遂从邢相而南渡白马入大梁执晋主重贵徙之黄龙府黄龙府在今辽东开元卫北六百余里】
　　刘氏保有晋阳遂成汉业南入大梁【汉因晋都改晋昌为永兴军广晋为大名府】有州一百有六【时秦凤阶成四州复入于蜀増置一州曰觧州今平阳府解州也】郭威守邺举兵内向代汉称周【周因汉都废邺都止称大名府】幅未广【时河东十州入于刘崇】世宗西克阶成【遣王景伐蜀克阶成秦凤四州】南收江北【伐南唐取泰滁和海楚泗濠夀光庐舒蕲黄十四州泰州今属州府南唐所置州也】北奠三关【三关一曰益津关今顺天府霸州也一曰瓦桥关今保定府雄县一曰髙阳关今保定府安州髙阳县通释霸州东淤口关也时世宗伐契丹取瀛莫定三关】有州一百十有八【周失河东十州取巴蜀四州南唐十四州契丹二州又増置五州曰济州治今兖州府济寜州钜野县唐天寳后济州废至是改置曰濵州今济南府濵州也曰雄州即今雄县曰霸州即今州曰通州今州府通州也又废三州曰衍州曰武州曰景州】

