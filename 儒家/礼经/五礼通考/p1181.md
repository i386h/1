<!-- { "loadSidebar": true } -->
　　春官甸祝禂牲禂马皆掌其祝【注杜子春云禂祷也为马祷无疾为田祷多获禽诗云既伯既祷尔雅云马祭也谓禂读如伏诛之诛今侏大字也为牲祭求肥充为马祭求肥健　疏知此皆有祭者以其言皆掌其祝号是有祭事】
　　蕙田案以上马政祭祀
　　又案三代以后国之需马益急养马之政益烦而卒至于耗而无实者究由畜牧之不精也今考周礼校人趣马巫马牧师廋人圉师圉人等职大小相维详要具举则官得其人矣牧地有厉禁廏牧有时令则天地之和协矣刍秣有専司疾病有医疗而养之极其精矣赞正良马而教駣攻驹散马耳纲恶马则教之极其驯矣至于仲月通淫游牝攻特则又全其孳息之性焉后世论牧政者所当详究也
　　右周马政
　　史记秦本纪造父以善御幸于周穆王得骥温骊骅駵騄耳之驷其后又有非子居犬丘好马及畜善养息之孝王召使主马于汧渭之间马大蕃息
　　货殖传乌氏倮【韦昭曰乌氏县名倮名也】畜牧及众斥卖求竒缯物间献遗戎王戎王什倍其偿与之畜畜至用谷量马牛秦始皇帝令倮比封君以时与列臣朝请
　　归氏有光曰周礼牧马之事皆自古以来传其法所以能尽物之性者也或谓周葢令民间养马考其实不然丘甸之马国有赋调民自具马以即戎民之平日养马官何与焉唯校人以下之职乃为王马而天子使人自养之者也牧师所谓牧地皆在草莽水泉之区若今之苑马然其后天子亦不尽如其制而自以其意使人养马穆王时造父驭八骏孝王命非子主马汧渭之间皆非如周礼有一定之官也春秋时鲁衞弱国而鲁僖公坰牧之盛衞文公騋牝三千诗人歌颂之秦起西北牧多健马其诗曰驷驖孔阜六辔在手又曰骐駵是中騧骊是骖言秦马之良也诸侯力政国各有马至千万骑后秦并六国马皆入之秦及山东豪俊起章邯以百万之师数进数却竟以败降秦马无闻焉
　　汉书百官公卿表太仆秦官【应劭曰周穆王所置也盖大御众仆之长中大夫也】掌舆马有两丞属官有大廏未央家马三令各五丞一尉【师古曰家马者主供天子私用非大祀戎事军国所须故谓之家马也】又车府路軨骑马骏马四令丞【伏俨曰主乗舆路车又主凡小车軨今之小马车曲舆也师古曰軨音零】又龙马闲驹橐泉騊駼丞华五监长丞【如淳曰橐泉廏在槖泉宫下师古曰闲阑养马之所也故曰闲驹騊駼出北海中其状如马】又边郡六牧师菀令各三丞【师古曰汉官仪云牧师诸菀三十六所分置北边西边分养马三十万头】又牧橐昆蹏令丞【如淳曰尔雅曰昆蹏研善升甗者也因以为廏名师古曰牧橐言牧养橐駞也昆兽名也号研者谓其蹏下平也善升甗者谓山形如甑而能升之也蹏即古蹄字耳】皆属焉
　　金日防传输黄门养马牵马过殿下马又肥好拜为马监
　　史记平准书汉兴丈夫従军旅老弱转粮饟作业剧而财匮自天子不能具钧驷而将相或乗牛车　为秦钱重难用更令民铸一黄金一斤约法省禁而不轨逐利之民蓄积余业以稽市物物踊腾粜米至石万钱马一匹则百金至今上即位数嵗国家无事众庶街巷有马阡陌之间成羣而乗字牝者傧而不得与会
　　汉书文帝本纪二年诏太仆见马遗财足【师古曰遗留也减留才足充事而已】余皆以给传置
　　蕙田案此裁省廏马之始
　　食货志鼂错曰今令民有车骑马一匹者复卒三人车骑者天下武备也故为【去声】复卒
　　蕙田案此养马复卒之始
　　孝景二年始造苑马以广用宫室列馆车马益増修矣景帝本纪四年御史大夫绾奏禁马髙五尺九寸以上齿未平不得出闗
　　汉仪注太仆牧师诸苑三十六所分布北边西边以郎为苑监官奴婢三万人养马三十万匹
　　武帝本纪建元元年罢苑马以赐贫民【师古曰养马之苑旧禁百姓不得刍牧采樵今罢之】
　　蕙田案此牧地弛禁之始
　　史记平准书大将军再出击胡汉军士马死者十余万天子为伐胡盛养马马之来食长安者数万疋卒牵掌者闗中不足乃调旁近郡而胡降者皆衣食县官县官不给天子乃损膳解乗舆驷出御府禁臧以赡之匈奴列传初汉两将大出围单于所杀虏八九万而汉士物故者亦万数汉马死者十余万疋匈奴虽病逺去而汉马亦少无以复往
　　汉书食货志令民得蓄边县【孟康曰令得蓄物于边县】官假马母三嵗而归及息什一以除告缗用充入新秦中【李竒曰邉有官马今令民能蓄官母马者满三嵗归之十母马还官一驹此为息什一也师古曰官得母马之息以给用度得充实秦中故除告缗之令】明年车骑马乏县官钱少买马难得乃着令令封君以下至三百石吏以上差出牡马天下亭亭有蓄字马嵗课息
　　蕙田案建元罢苑马而畜马之本伤矣数出师而用马之力殆矣于是为假母归息之令而车骑之马遂乏甚至官吏出马不逾时更籍吏民马矣
　　史记货殖传塞之斥也唯桥姚已致马千疋牛倍之羊万头【注塞斥者言因斥开边塞更令寛广故桥姚得恣其畜牧也】
　　汉书武帝本纪元鼎四年马生渥洼水中【李斐曰南阳新野有暴利长遭刑屯田炖煌界数于此水旁见羣野马中有竒异者与凡马来饮此水利长先作土人持勒靽于水旁后马玩习久之代土人持勒靽收得其马献之欲神异此马云従水中出】作天马之歌史记大宛列传张骞为天子言大宛多善马马汗血其先天马子也漠使乌孙乌孙使使献马初天子发书易云神马当従西北来得乌孙马好名曰天马及得大宛汗血马益壮更名乌孙马曰西极名大宛马曰天马云汉使者往既多言宛有善马在贰师城匿不肯与汉使天子既好宛马闻之甘心使壮士请宛王贰师城善马宛谋曰贰师马宛宝马也不肯与汉使天子大怒拜李广利为贰师将军期至贰师城取善马是嵗太初元年也
　　汉书李广利传太初元年以广利为贰师将军期至贰师城取善马故号贰师将军拜习马者二人为执驱马校尉备破宛择取其善马围其城宛大恐遣人使贰师约曰汉无攻我我尽出善马恣所取而给汉军食即不聴我我尽杀善马贰师许宛之约宛大出其马令汉自择之汉军取其善马数十匹中马以下牝牡三千余匹西域传大宛俗嗜酒马耆目宿宛别邑七十余城多善马马汗血言其先天马子也【师古曰言大宛国有髙山其上有马不可得因取五色母马置其下与集生驹皆汗血因号曰天马子云】张骞始为武帝言之上遣使者持千金及金马以请宛善马宛王以汉絶逺大兵不能至爱其宝马不肯与汉使妄言【师古曰谓詈辱宛王】宛遂攻杀汉使取其财物于是天子遣贰师将军李广利将兵前后十余万人伐宛连四年宛人斩其王母寡首献马三千匹汉军乃还语在张骞传贰师既斩宛王更立贵人素遇汉善者名昧蔡为宛王后嵗余宛贵人以为昧蔡讇使我国遇屠【师古曰讇古谄字】相与共杀昧蔡立母寡弟蝉封为王遣子入侍质于汉汉因使使赂赐镇抚之又发使十余辈抵宛西诸国求竒物因风谕以伐宛之威【师古曰风读曰讽】宛王蝉封与汉约嵗献天马二匹汉使采蒲陶目宿种归天子以天马多又外国使来众益种蒲陶目宿离宫馆旁极望焉【师古曰今北道诸州旧安定北地之境往往有目宿者皆汉使所种也】
　　后汉书马援传孝武皇帝时善相马者东门京铸作铜马法献之有诏立马于鲁班门外则更名鲁班门曰金马门
　　武帝本纪太初二年籍吏民马补车骑马【师古曰籍者总入籍録而取之】
　　西域传征和中上下诏深陈既往之悔禁苛暴止擅赋力本农修马复令以补缺毋乏武备而已【孟康曰先是令长吏各以秩养马亭有牝马民养马皆复不事后马多絶乏至此复修之也师古曰此説非也马复因养马以免徭赋也】郡国二千石各上进畜马方畧补边状与计对【师古曰与上计者同来赴对也】
　　徐氏曰案晁错疏言民有车骑马一匹者复卒三人即马复令也
　　昭帝本纪始元四年秋七月诏往时令民共出马其止勿出诸给中都官者且减之
　　五年夏罢天下亭母马及马弩闗【应劭曰武帝令天下诸亭养母马欲令其繁孳又作马上弩机闗今悉罢之孟康曰旧马高五尺九寸以上齿未平弩十石以上者皆不得出闗今不禁也】
　　元鳯二年六月诏曰朕闵百姓未赡前年减漕三百万石颇省乗舆马及苑马以补边郡三辅传马其令郡国毋敛今年马口钱【文颖曰往时有马口出敛钱今省如淳曰所谓租及六畜也】蕙田案此系昭帝元鳯二年事文献通考以为宣帝五鳯二年误
　　元帝本纪初元元年六月省苑马以振困乏九月诏太仆减谷食马　二年三月诏罢黄门乗舆狗马　五年四月诏大官所具各减半乗舆秣马无乏正事而已贡禹传禹奏言髙祖孝文孝景皇帝循古节俭廏马百余匹方今廏马食粟将万疋今民大饥而廏马食粟苦其大肥气盛怒至乃日步作之愿减损乗舆服御廏马亡过数十匹天子纳善其忠乃下诏太仆减食谷马
　　成帝本纪建始二年秋减乗舆廏马
　　林氏曰汉初民出善赋以备车马【武帝于口赋钱人増三钱以补车骑马昭帝元鳯二年令郡国毋敛今年马口钱】又稍复古制劝民养马有一匹者复卒三人葢居闲则免三人之算有事则当三人之卒此内郡之制也至于边塞则縦民畜牧而官不禁乌氏居塞则马数千羣桥姚居塞则致马千匹【货殖传】于时内郡之盛则众庶有马阡陌成羣【食货志】边郡之盛则三十六苑分置西北【汉仪注】武帝初年单于入塞见马布野而无人牧者征伐四彛而马往来食长安者数万疋既数出师马大耗乏乃行一切之令自封君而下至三百石吏以次出马则内郡庶民之有马者欲望复卒难矣又令民得畜边者従官假马母而归其息十一则边郡之欲广蓄牧难矣又匿马者有罪有以列侯匿马而至腰斩者【功臣表黎顷侯召奴】有以民或匿马马不具而长安令防坐死者【汲黯传】故内郡不足则籍民马以补车骑边郡不足则发酒泉骡駞负石至玉门闗【武纪太初三年】轮台之恨始修马令吁亦晚矣
　　归氏有光曰汉马莫盛于孝武之世后以马耗故为假马母归息诸一切法此后世民养官马之始也然不久而罢汉太仆所领若车府路軨骑马骏马龙马闲驹騊駼诸监廏皆内马也边郡六牧师苑及汉阳流马苑此皆在外而诸牧师苑分在河西六郡中北地灵州有河竒苑号非苑归徳有堵苑白马苑郁郅有牧师苑襄平有牧师官鸿州有天封苑太官有家马官其后又置越嶲长利髙望始昌三苑益州有万嵗苑犍为有汉平苑皆太仆属也
　　后汉书百官志太仆卿一人掌车马丞二人未央廏令一人主乗舆及廏中诸马长乐廏丞一人旧有六廏中兴省约但置一廏后置左骏令廏别主乗舆御马后或并省又有牧师苑皆令官主养马分在河西六郡界中中兴皆省唯汉阳有流马苑但以羽林郎监领
