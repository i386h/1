<!-- { "loadSidebar": true } -->
　　先天二年诏曰往者分建府卫计户充兵裁足周事二十一入募六十一出军多惮劳以规避匿今宜取年二十五以上五十而免屡征镇者十年免之虽有其言而事不克行元宗开元六年始诏折冲府兵每六岁一简
　　蕙田案此府兵简阅
　　唐会要卫士初置以成丁而入六十出役其家不免王徭遂渐逃散年月渐久宿卫之数不给开元六年五月二十七日置折冲府每年一简防十一年十一月二十日兵部尚书张説置长从宿卫兵十万于南衙十三年二月二十一日号彍骑十六年二月二十五日改为左右羽林骑
　　文献通考自髙宗武后时天下久不用兵府兵之法寖坏番役更代多不以时卫士稍稍亡匿至是益耗散宿卫不能给宰相张説乃请一切募士宿卫十一年取京兆蒲同岐华府兵及白丁而益以潞州长从兵共十二万号长从宿卫岁一番命尚书左丞萧嵩与州共选之明年更号曰彍骑然自是诸府事益多不补折冲将又积岁不得迁士人皆耻为之十三年始以彍骑分隷十二卫总十二万为六番每卫万人京兆彍骑六万六千华州六千同州九千蒲州万二千三百绛州三千六百晋州千五百岐州六千河南府三千陜虢汝郑怀汴六州各六百内弩手六千其制皆择下户白丁宗丁品子彊壮五尺七寸以上不足则兼以户八等五尺以上皆免征镇赋役为四籍兵部及州县卫分掌之十人为火五火为团皆有首长
　　蕙田案此府兵始变
　　唐会要天寳八载五月九日停折冲府上下鱼书以无兵可交至末年折冲府但有兵额官吏而戎器防马锅幙糗粮并废寳应元年四月十七日畿县折冲府缺官本县令摄判
　　文献通考自天寳以后彍骑之法又稍变废士皆失拊循八载折冲诸府至无兵可交李林甫遂请停上下鱼书其后徒有兵额官吏而戎器防马锅幕糗粮并废矣故时府人目番上宿卫者曰侍官言侍卫天子至卫佐悉以假人为童奴京师人耻之至相骂辱必曰侍官而六军卫皆市人富者贩缯防食粱肉壮者为角觝防河翘木扛铁之戏及禄山反皆不能受甲矣
　　蕙田案此府兵再变
　　徳宗贞元二年上与常侍李泌议复府兵泌因为上厯叙府兵自西魏以来兴废之由且言府兵平日皆安居田亩每府有折冲领之折冲以农隙教习战陈国家有事徴发则以符契下其州及府参騐发之至所期处将帅按阅有教习不精者罪其折冲甚者罪及刺史军还赐勲加赏便道罢之行者近不逾时逺不经岁髙宗以刘仁轨为洮河镇守使以图吐蕃于是始有久戍之役武后以来承平日久府兵浸堕为人所贱百姓耻之至蒸熨手足以避其役又牛仙客以积财得宰相边将之山东戍卒多赍缯帛自随边将诱之寄于府库昼则苦役夜絷地牢利其死而没入其财故自天寳以后山东戍卒还者十无二其残虐如此然未尝有外叛内侮杀帅自擅者诚以顾恋田园恐累宗族故也自开元之末张説始募长征兵谓之彍骑其后益为六军及李林甫为相奏诸军皆募人为兵兵不土著又无宗族不自重惜忘身狥利祸乱自生至今为梗向使府兵之法常存不废安有如此下陵上替之患哉陛下思复府兵此乃社稷之福太平有日矣上曰俟平河中当与卿议之三年上复问泌以复府兵之防对曰今岁徴关东卒戍京西者十七万人计岁食粟二百四万斛今粟斗直钱百五十为钱三百六万缗国家比遭饥乱经费不充就使有钱亦无粟可籴未暇议复府兵也上曰然将奈何亟减戍卒归之何如对曰陛下诚能用臣之言可以不减戍卒不扰百姓粮食皆足粟麦日贱府兵亦成上曰果能如之何为不用对曰此须急为之过旬日则不及矣今吐蕃久居原兰之间以牛运粮粮尽牛无所用请发左藏恶缯染为防缬因党项以市之每头不过二三匹计十八万匹可致六万余头又命诣冶铸农器籴麦种分赐縁边军镇募戍卒耕荒田而种之约明年麦熟倍偿其种其余据时价五分増一官为籴之来春种禾亦如之关中土沃而久荒所收必厚戍卒获利耕者浸多边地居人至少军士月食官粮粟麦无所售其价必贱名为増价实比今岁所减多矣上曰善即时命行之泌又言边地官多阙请募人入粟以补之可足今歳之粮上亦从之因问曰卿言府兵亦集如何对曰戍卒因屯田致富则安于其土不复思归旧制戍卒三年而代及其将满下令有愿留者即以所开田为永业家人愿来者本贯给长牒续食而遣之据应募之数移报本道虽河朔诸帅得免更代之烦亦喜闻矣不过数番则戍卒皆土著乃悉以府兵之法理之是变闗中之疲弊为富彊也上喜曰如此天下无复事矣既而戍卒应募愿耕屯田者什五六
　　【胡氏寅读史管见兵不可好好兵者必有不戢自焚之灾亦不可恶恶兵者必有授人以柄之祸三代藏兵于农三时耕种一时讲武若有征讨则命卿将之天子六卿大国三卿次国二卿小国一卿大事则六军尽行又召会诸侯诸侯之军无王命不敢私用内外重轻之势如此其不用也举天下皆农桑之民其用也举万乗皆射御之士岂有兵少兵多之患哉唐自张説变革府卫日以陵夷李邺侯言欲修复而不果也宪宗中兴所宜讨论旧制而急于近效不为逺图惜哉】
　　蕙田案此议复府兵
　　旧唐书地理志边境置节度经略使式遏四夷【凡节度使十经略守提使三】大凡镇兵四十九万人戎马八万余匹每歳经费衣赐则千二十万疋段军食则百九十万石大凡千二百一十万【开元以前每年边用不过二百万天寳中至于是数】
　　唐六典凡天下之节度使有八一曰关内朔方二曰河东三曰河北幽州四曰河西五曰陇右六曰剑南七曰碛西八曰岭南凡亲王总戎则曰元帅文武官总统者曰总管以奉使言之则曰节度使有大使副大使副使判官
　　通典每道置使其边方有宼戎之地则加以旌节唐书兵志唐初兵之戍边者大曰军小曰守捉曰城曰镇而总之者曰道自武徳至天寳以前边防之制其军城镇守捉皆有使而道有大将一人曰大总管已而更曰大都督至太宗时行军征讨曰大总管在其本道曰大都督自高宗永徽后都督带使持节者始谓之节度使然犹未以名官景云二年以贺防延嗣为凉州都督河西节度自此而后接乎开元朔方陇右河东河西诸镇皆置节度使及范阳节度使安禄山反肃宗起灵武而诸镇之兵共起诛贼其后禄山子庆绪及史思明父子继起肃宗命李光弼讨之号九节度之师久之大盗既灭而武夫战卒以功起行阵列为侯王者皆除节度使由是方镇相望于内地大者连州十余小者犹兼三四故兵强则逐帅帅强则叛上或父死子握其兵而不肯代或取舍由于士卒往往自择将吏号为留后以邀命于朝天子顾力不能制则忍耻含垢因而抚之号为姑息之政葢姑息起于兵骄兵骄由于方镇姑息愈甚则兵将愈俱骄由是号令自出以相侵夺虏其将帅并其土地天子熟视不知所为反为和解之莫肯听命始时为朝廷患者号河朔三镇及其末朱全忠以梁兵李克用以晋兵更犯京师而李茂贞韩建近据岐华妄一喜怒兵已至国门天子为杀大臣罪已悔过而后去及昭宗用崔允召梁兵以诛宦官宦官刼天子奔岐梁兵围之逾年当此之时天下之兵无复勤王者向所谓三镇徒能始祸而已其它大镇南则吴浙荆湖闽广西则岐蜀北则燕晋而梁盗据其中自国门以外皆分裂于方镇
　　方镇表起景云元年止天祐四年收功弭乱虽常倚镇兵其亡亦以此
　　李泌传天寳中天下镇兵四十九万人马八万余匹开元之前每歳供边兵衣粮费不过二百万天寳之后益兵浸多每歳用衣千二百万疋粮百九十万斛民始困矣
　　蕙田案以上唐方镇之兵
　　唐书兵志天子禁军者南北衙兵也南衙诸卫兵是也北衙者禁军也初高祖以义兵起太原定天下悉罢遣归其愿留宿卫者三万人以渭北白渠旁子弃腴田分给之号元从禁军太宗择善射者百人为二番于北门长上曰百骑又置左右屯营于武门领以诸卫将军号飞骑高宗始取府兵越骑歩射置左右羽林军武后改百骑曰千骑睿宗改千骑曰万骑分左右营宗以万骑平韦氏改为左右龙武军良家子避征戍者皆纳赀军开元十二年诏羽林飞骑阙取京旁州府士末年禁兵寖耗禄山反天子西驾禁军从者裁千人肃宗复北衙六军又置衙前射生手分左右厢总号左右英武军上元中以北衙军使卫伯玉为神防军节度使镇陜州中使鱼朝恩为观军容使监其军代宗避吐蕃幸陜朝恩举神防军迎扈京师平朝恩遂以军归禁中自将之然尚未与北军齿永泰元年吐蕃复入宼朝恩又以神防军屯苑中自是寖盛分左右厢势居北军右遂为天子禁军非他军比贞元中改射生军曰左右神威军自肃宗以后北军名类颇多而废置不一惟羽林龙武神武神防神威最盛总曰左右十军其后京畿之西多以神防军镇之散处甸内皆恃势凌暴中书御史府兵部不能歳比其籍京兆又不敢总举名实长安奸人多寓占两军身不宿卫以钱代行益肆为暴吏禁之辄得罪边兵衣饷不给诸将诡辞请遥神防军廪赐遂赢旧三倍由是塞上往往称神防行营皆内统于中人矣元和二年省神武军明年又废左右神威军以其兵分左右神防军僖宗幸蜀田令孜自为左右神防十军兼十二卫观军容使景福二年昭宗以藩臣跋扈天子孤弱议以宗室典禁兵及伐李茂贞用嗣覃王允为京西招讨使神防诸都指挥使李鐬副之兵自溃茂贞逼京师昭宗为斩神防中尉西门重遂李周□乃引去同州节度使王行实入廹神防中尉骆全驩刘景宣请天子幸邠州纵火东市帝敕诸王率禁军扞之帝出幸莎城石门月余乃还三年左右神防中尉刘季述以兵千人废帝幽之季述诛昭宗召朱全忠兵入诛宦官宦官觉刼天子幸鳯翔全忠围之歳余乃还长安悉诛宦官神防左右军由此废诸军皆六军以崔允判六军十二卫事六军者左右龙武神武羽林名存而已允死全忠兼判六军十二卫于是天子无一人之卫唐亡
　　蕙田案此唐禁军
