<!-- { "loadSidebar": true } -->
　　钦定书经传説彚纂测中星亦所以测日也恒星当午自人视之为天之中故曰中星盖因昼有日光而不见星故于初昏测之既得中星计至日入度分加入昏刻所行而太阳之真躔乃得确据昼测日影夜考中星此观象之要务也又中星诸方各异随时不同故分测四方参互考验始无差忒然恒星随天左旋自东而西又有自行度分自西而东每岁所行今定为五十一秒即古之岁差也其自行分秒虽微久则自着尧时春分日躔在昴而初昏中星为鹑鸟今之春分日躔在室而初昏中星则在东井自尧至今四千余年而相差若此是知术不可以一时为凖法不可以一隅而定惟使畴人专家明习其理随时随地实测互证常加修改协于天行斯无之良法也【戴氏震诗补传日中宵中日永日短此终古不变者也星鸟星火星虚星昴此列宿之举目可见千百年乃觉其大差随时为书以示民者也二者相为经纬唐虞时孟春日在奎仲春在胃季春在参夏小正三月参则伏以日所躔故伏而不见也稽诸古籍惟夏小正与尧典多合其时未甚相逺至周则恒星东移已及一次春分日躔降娄月令仲春日在奎昏弧中周未然也今则又移一次矣据乎尧典星象为首二万五千四百余年乃复此象夏小正四月初昏南门正南门两大星横亢下夀星次也南门正则夀星正值午位矣五月初昏大火中大火心也夏至日躔鹑火故房心昏中尧典夏小正其象合至周夏至日躔鹑首周初日在栁月令仲夏日在东井昏亢中周未然也豳风七月流火则因六月昏火中矣月令言于季夏与诗合夏小正八月辰则伏三月辰系于日心为大辰秋分以后日所躔之宿也与尧典合至周秋分日躔夀星周初日在亢氐月令仲秋日在角昏牵牛中周末然也夏小正十月织女正北乡则旦织女恒乡降娄降娄值子星纪必值卯日所在之次也十一月则日在枵春秋传枵虚中也唐虞时冬至日盖在虚五六度至周冬至日躔星纪周初日在牵牛月令仲冬日在斗昏东壁中周末然也説者咸谓斗牛为列宿之首故谓之星纪言星自此纪也考周初日在牵牛至周末则在斗皆星纪之次由是观之日月之行起于斗牛特周时之天象尧典仲冬星昴日月之行起于枵正中不以星纪序首矣十二次之名必周时始定尧典曰鸟曰火曰虚曰昴盖据当时所有之名言之以鸟为全举南陆之宿火为全举大火之宿者非也犹之古人但有分至启闭后人遂定为二十四气而或存古名或更立名事正相类】蕙田案唐虞时春分日在胃末昴初故初昏七星中七星鹑火次也鹑火值正午则鹑首值未鹑尾值巳夏至日在七星故初昏心中大火次也大火值正午则夀星值未析木之津值巳仲秋日在氐房故初昏虚中枵次也枵值正午则星纪值未娵訾之口值巳冬至日在虚五六度故初昏昴中大梁次也大梁值正午则降娄值未实沉值已马融郑康成之説得之凡列宿之差越二千一百余年则东移一次孔疏不知列宿有推移据周末星象以释尧典疎矣况巳午未为正南尧典言中星而举偏东辰巳午三位何哉王肃以星鸟星火为季月者亦据月令释尧典其説非也
　　观承案尧典中星只举鸟火虚昴之四宿而不指天体则星自星天自天而岁差之法自在其中矣其以鸟火虚昴循序而分四仲则天左旋恒星七曜亦本左旋之理亦明矣其后人谓恒星右移者即是古人逆算之截法耳然其理只一合来无异正不必自髙其术也
　　夏小正正月初昏参中斗柄县在下【传言斗柄者所以着参之中也】三月参则伏【传伏者非亡之辞也星无时而不见我有不见之时故曰伏云】四月昴则见初昏南门正【传南门者星也岁再见一正】五月参则见【传参也者牧星也】初昏大火中【传大火者心也】六月初昏斗柄正在上【传五月大火中六月斗柄正在上用此见斗柄之不正当心也葢当依依尾也】七月汉案户【传汉也者天河也案户也者直户也言正南北也】初昏织女正东乡斗柄县在下则旦八月辰则伏【传辰也者谓心也伏也者入而不见也】参中则旦九月辰系于日十月初昏南门见【传南门者星也及此再见也】织女正北乡则旦【传织女星名也】
　　【唐书志大衍日度议曰夏小正虽颇疎简失传乃羲和遗迹何承天循大戴之説复用夏时更以正月甲子夜半合朔雨水为上元进乖夏纪退非周正故近代推月令小正者皆不与古合开元术推夏时立春日在营室之末昏东井二度中古法以参右肩为距方当南正故小正曰正月初昏斗杓悬在下魁枕参首所以着参中也季春在昴十一度半去参距星十八度故曰三月参则伏立夏日在井四度昏角中南门右星入角距西五度其左星入角距东六度故曰四月初昏南门正昴则见五月节日在舆鬼一度半参在日道最逺以浑仪度之参体始见肩其股犹在浊中房星正中故曰五月参则见初昏大火中八月参中则曙失传也辰伏则参见非中也十月初昏南门见亦失传也定星方中则南门伏非昏见也】蕙田案建寅之月夏以为正月于时日躔降娄初昏参已过中犹云参中者举大体言之非若后代求诸度分之细也斗柄县在下者史记云杓携龙角衡殷南斗魁枕参首参中则魁南上杓北下矣二月日躔大梁三月日躔实沈参伏者日所在之宿故伏而不见也四月日躔鹑首故昴宿朝觌南门在亢氐之南五月日躔鹑火故参宿朝觌大火中者夏以建午之月周以建未之月左传张趯日火星中而寒暑退谓建丑之月旦中寒退建未之月昏中暑退也六月日躔鹑尾斗魁北下故杓南上也七月日躔夀星汉案户者与户南北直也织女三星恒向降娄夀星西入则降娄东陞故初昏织女东向斗柄县在下者魁枕参首魁参相应也七月斗柄县在下则旦八月参中则旦皆略举大体八月日躔大火辰则伏者尔雅大火谓之大辰日所在之宿故伏也旦参中者已过中犹言之举大体也九月日躔析木之津辰系于日者日将出心乃见东方也十月日躔星纪南门二星朝见于东南隅非昏见也初昏二字衍文织女北向者星纪东陞故降娄值北织女恒向降娄者也十有一月日躔枵十有二月日躔娵訾之口凡夏小正星象合之尧典不殊大衍术谓小正为羲和遗迹者得之其所推日躔中星尚未尽合
　　诗鄘风定之方中定之方中作于楚宫【定营空也方中昏正四方笺定星昏中而正于是可以营制宫室故谓之营室定昏中而正谓小雪时其体与东壁连正四方　疏释天云营室谓之定孙炎曰定正也天下作宫室者皆以营室中为正释天云娵觜之口营室东壁也孙炎曰营室东壁四方似口故因名云】
　　【戴氏震诗补传定为大水春秋传水昏正而栽是也周时建亥之月日在尾故初昏定中唐虞建戍之月今建子之月其象如此然则土功视定中为候据周制尔营室之名或亦起于周也】
　　诗豳风七月七月流火九月授衣【传火大火也流下也九月霜始降妇功成可以授冬衣矣　笺大火者寒暑之候也火星中而寒暑退故将言寒先着火所在　疏昭三年左传张趯曰火星中而寒暑退服防云火大火心也季冬十二月平旦正中在南方大寒退季夏六月黄昏火星中大暑退是火为寒暑之候事也知此两月昏旦火星中者月令季夏昏火星中六月既昏中以冲反之故十二月旦而中也若然六月之昏火星始中而尧典云日永星火以正仲夏所以五月得火星中者郑志孙皓问月令季夏火星中季夏中心也不知夏至中星名答曰日永星火此谓大火也大火次名东方之次有夀星大火析木三者大火为中故尚书举中以言焉又每三十度有竒非特一宿者也如此言中则日永星火谓大火之次非心星也尧典四时言中星者春夏交举其次言星鸟星火秋冬举其宿言星虚星昴故注云星鸟鹑火之方星火大火之属虚武中虚宿也昴白虎中昴宿也以其东方南方皆三次鹑火大火居其中西方北方俱七宿虚星昴星居其中每时总举一方故指中宿与次而互言之耳其实仲夏之月大火之次亦未中也是郑以日永星火大火之次与此火之心星别】
　　【戴氏震诗补传凡星每昼夜随天左旋至正南为最髙犹日当午正为最髙也故未中以前渐陞而上既中以后渐流而下据周时季夏昏火中故孟秋之月初昏已过中但见其西流耳若尧典之日永星火以正仲夏夏小正之五月初昏大火中则流火自六月矣此虞夏至周岁差不同也以心为寒暑之候特周时为然】
　　观承案七月乃豳风其时正在夏初故篇中月数皆用夏代之正朔七月流火乃是建申之月与尧典不为异也葢日永星火在五月午位则六月尚在未位巳午未俱属南方直至七月而火在申位始流于西耳周公作经未必不详考其实今欲证周时与尧典异而谓周公据当时之星宿以写夏初之豳风恐未然也
　　春秋桓公五年左氏传龙见而雩【注龙见建巳之月苍龙宿之体昏见东方】庄公二十九年左氏传凡土功龙见而毕务戒事也【注谓今九月周十一月龙星角亢晨见东方三务始毕戒民以土功事　疏今之九月则季秋也月令季秋之月日在房汉志论星之度数云角十二亢九氐十五自角之初至房初三十六度晨谓夜之将旦于晨之时日体在房故角亢见在东方也东方之宿尽为龙星角即苍龙角也故角亢专得龙名】火见而致用【注大火心星次角亢见者　疏防九年传曰心为大火星度心五尾十八月令孟冬之月日在尾自心初至于尾末二十三度十月之初心星次角亢之后而晨见东方也】水昏正而栽【注谓今十月定星昏而中疏五行北方水故北方之宿为水星言水昏正者夜之初昏水星有正中者耳非北方七宿皆正中也诗云】
　　【定之方中作于楚宫释天云营室谓之定孙炎云定正也天下作宫室者皆以营室为正周语云营室之中土功其始是定星昏而正为土功之大候故知水昏正谓十月定星昏而正中时也诗笺云定星昏中而正谓小雪时小雪十月之中气月令仲冬之月昏束壁中室十六度日行一度是十月半而室中十一月初而壁中】日至而毕【注日南至微阳始动故土功息】
　　昭公三年左氏传譬如火焉【注火心星】火中寒暑乃退【注心以季夏昏中而暑退季冬旦中而寒退　疏月令季夏之月日在栁昏心中旦奎中季冬之月日在婺女昏娄中旦氐中氐后即次房心是季冬旦火中也】此其极也能无退乎
　　昭公四年左氏传申丰曰古者日在北陆而藏氷【注陆道也谓夏十二月日在虚危　疏释天云北陆虚也西陆昴也孙炎云陆中也北方之宿虚为中也西方之宿昴爲中也杜以西陆朝觌谓奎星朝见昴为西方中宿则昴未得见宿是日行之道尔雅髙平曰陆故以陆为道也汉志载刘歆三统术云枵之初日在婺女八度为小寒节在危初度为大寒中终于危十五度是夏之十二月日在虚危也以此知日在北陆谓夏之十二月也】西陆朝觌而出之【注春分之中奎星朝见东方　疏推法星去日半次则得朝见三统术春分日在娄四度宿分奎有十六度乃次娄则春分之日奎之初度去日已二十度矣服防以为二月日在娄四度春分之中奎始朝见东方也】火出而毕赋【注火星昏见东方谓三月四月中】
　　昭公十七年左氏传梓慎曰火出于夏为三月【注谓火见】于商为四月于周为五月
