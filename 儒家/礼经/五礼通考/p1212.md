<!-- { "loadSidebar": true } -->
　　宋史食货志绍兴以来嵗有水旱当艰难之际兵食方急储蓄有限而振给无穷复以爵赏诱富人相与补助亦权宜不得已之防也元年诏出粟济粜者赏各有差粜及三千石以上与守阙进义校尉一万五千石以上与进义校尉二万石以上取防优赏已有官防不愿补授者比施行
　　大学衍义补隆兴中中书门下省言湖南江西旱伤立赏格以劝积粟之家凡出米赈济系崇尚义风不与进纳同
　　【丘氏濬曰鬻爵非国家美事也然用之他则不可用之于救荒则是国家为民无所利之也宋人所谓崇尚义风不与进纳同是也臣愿遇嵗凶荒民间有积粟者输以赈济则定为等第授以官秩自逺而来者并计其路费授官之后给与玺书俾有司加礼优待与见任同虽有过犯亦不追夺如此则平宁之时人争积粟荒歉之嵗民争输粟矣是亦救荒之一防也】
　　文献通考隆兴二年淮民流于江浙十数万官司虽济而米斛有限乃诏民间不曽经水灾处占田万者粜二千石万以下粜一千石
　　宋史食货志乾道七年八月湖南江西旱立赏格以劝积粟之家无官人一千五百石补进义校尉愿补不理选将仕郎者聴二千石补进武校尉进士与免文解一次四千石补承信郎进士与补上州文学五千石补承节郎进士补迪功郎文臣一千石减二年磨勘选人转一官二千石减三年磨勘选人循一资各与占射差遣一次三千石转一官选人循两资各与占射差遣一次武臣一千石减二年磨勘选人转一资二千石减三年磨勘选人循一资各与占射差遣一次三千石转一官选人循两资各与占射差遣一次五千石以上文武臣并取防优与推恩
　　孝宗本纪淳熈三年十月诏自今非歉嵗不许鬻爵八年十一月以淳熈元年减半推赏法募民振粜文献通考淳熈十年江东宪臣尤袤言救荒之政莫急于劝分昨者朝廷立赏格以募出粟富家忻然输纳故庚子之旱不费支吾者用此防也自后输纳既多朝廷吝于推赏多方沮抑或恐富家以命令为不信乞诏有司施行
　　朱子上宰相书荒政之中有两事焉其二曰速行赏典激励富室葢此一防本以诱民事急则借之以为一时之用事定则酬之以为后日之劝旋观今日失信已多别有缓急何以使众欲望明公察此事理特与敷奏照防元降即与推恩使已输者无怨恨不满之意未输者有歆艳慕用之心信令既行愿应者众则缓急之间虽百万之粟可指挥而办况是此防不闗经费揆时度事最为利宜而乃延嵗月沮抑百端使去嵗者至今未及霑赏而今嵗者方且反覆郤难未见涯际是失信天下固足以为今日之所甚忧而自壊其权宜济事之策者亦今日之所可惜也与建宁傅守劄子籴秔之害前已陈之然千里之内户口不知其防若必人籴米而食之恐无以济其势须令上户桩留禾米如前日之説储备乃广但所遇县道官吏之説皆惮于此计葢恐上户见怨又虑见欺殊不知救灾之政与常日不同决无静拱而可以禽之理夫富人之多粟者非能独炊而自食之其势必粜而取钱以给家之用今但使之存留分数以俟来嵗聴官司之命以恤邻里之阙何所不可正使其间不无冥顽难喻之人然喻之以仁恩责之以大义其不从者俟之以刑其乐从者报之以赏何至惮其怨怒且虑其欺已而不敢为哉似闻建阳之西已有自言于官愿以家赀二百万籴米以俟来嵗之荒而以本价出之若果如此则人亦岂为鬼为魅全不可化者但患上之人先以无状期之故强者视以为深仇而肆其凌暴弱者畏之如大敌而不复能以仁能相裁二者其失均也
　　与星子诸县议荒政书一劝谕上户请详本军立去帐式令乡众依公推举约定所防客户所粜米谷数目县司畧备酒果延请劝谕厚其礼意谕以利害不可縦令胥吏非理骚扰上户既是富足之家必能体悉此意其间恐有未能致悉之人亦当再三劝谕审其虚实量与増减如更诈欺抵拒即具姓名申军切待别作施行
　　文献通考嘉定二年起居郎贾従熟言出粟赈济赏有常典多者至命以官固足示劝然应格霑赏者未有一二偏方小郡号为上户者不过常产耳今不必尽责以赈济但随力所及或粜或贷广而及于一乡狭而及于一都有司核实量多寡与之免役一次少者一年或半年庶防官不失信民必乐从从之
　　田案劝捐之法惟此议最为简便易行
　　宋史理宗本纪淳祐六年秋七月泉州嵗饥其民谢应瑞非因有司劝分自出私钞四十余万籴米以振乡井所全活甚众诏补进义校尉
　　辽史圣宗本纪统和十五年二月劝品部富民出钱以赡贫民
　　金史食货志皇统三年三月陜西旱饥诏许富民入粟补官
　　熈宗本纪皇统四年十一月壬辰立借贷饥民酬赏格食货志世宗大定元年以兵兴嵗歉下令聴民进纳补官又募能济饥民者视其人数为补官格
　　章宗本纪明昌二年八月敕山东河北阙食等处许纳粟补官　三年十一月以有司言河州定民张显孝友力田焚劵已责又献粟千石以赈饥棣州民荣楫赈米七百石钱三百贯冬月散柴薪三千束皆别无希觊特各补两官仍正班叙
　　胥鼎传鼎知大兴府事兼中都路兵马都总管贞祐二年正月鼎以在京贫民缺食者众宜立法振救乃奏曰京师官民有能赡给贫人者宜计所赡官陞职以劝奬之遂定权宜鬻恩例格如进官陞职丁忧人许应举求仕官监户从良之类入粟草各有数全活甚众田案鬻恩之例为救荒权宜之防如无官者许入仕有位者许职所以奬其好善乐施之谊此于民有济而于理亦无害也至如丁忧人应举求仕之名教所闗不容假借启一时之幸门壊百世之公义所得者少所失者多矣
　　元史世祖本纪至元元年五月以平隂县尹马钦发私粟六百石赡饥民又给民粟种四百余石诏奨谕特赐西锦五端以旌其义
　　武宗本纪大徳十一年闰七月江浙湖广江西河南两淮属郡饥诏富家能以私粟赈贷者量授以官
　　英宗本纪至治三年正月曹州禹城县人邢着程进出粟以赈饥民命有司旌其门
　　食货志入粟补官之制元初未尝举行天歴三年内外郡县亢旱为灾于是用太师达尔罕等言举而行之凡江南陜西河南等处定为三等令其富实民户依例出米无米者折纳价钞陜西毎石八十两河南并腹里每石六十两江南三省每石四十两实授茶盐流官如不仕让封父母者聴钱谷官考满依例陞转夫入粟补官虽非先王之政然荒札之余民赖其助者多矣
　　田案入粟封赠父母之例始此
　　文宗本纪至顺二年正月大名魏县民曹革输粟赈陜西饥旌其门五月益都路宋徳譲赵仁各输米三百石赈胶州饥民九千户中书省臣请依输粟补官例予官从之
　　顺帝本纪至元二年十二月江州诸县饥总管王大中贷富人粟以赈贫民而免富人杂徭以为息约年丰还之民不病饥庆元慈溪县饥遣官赈之
　　至正五年四月汴梁济南郡邠州瑞州等处民饥赈之募富户出米五十石以上者旌以义士之号六月庐州张顺兴出米五百余石赈饥旌其门
　　纪事本末宣徳五年江西淮安饥吉水民胡有初山阳民罗振出谷千余石赈济命行人赍玺书旌为义民复其家
　　杭州府志景泰五年七月浙江按察司副使罗箎奏劝民出粟赈济箎因杭州荒歉乞准照江西例劝民出谷一千六百石以上者给冠带千石以上者旌异之百石者免役已冠带者八品以上三百石从七品以上至正六品六百石俱陞一级不支俸等事奏下户部请如其言从之
　　成化十二年冬十二月巡按御史吕钟定拟救事宜奏畧曰一民间无碍子弟有愿纳米充吏者都布按三司一百石各府并运司七十石司府经歴司理问所防事司各县并有品级文职衙门五十石杂职衙门三十石俱先查勘考试相应于缺粮仓分纳米完日零次拨充俟丰年有积则止一闽中浙江见在不系存积盐课一十五万引每引米三斗五升于沿海缺粮仓分上纳以是嵗八月风潮雨水泛溢故有是请
　　明防典嘉靖八年令抚按官晓谕积粮之家量其所积多寡以礼劝借若有仗义出谷二十石银二十两者给与冠带三十石三十两者授正九品散官四十石四十两者正八品五十石五十两者正七品俱免杂泛差役出至五百石五百两者除给与冠带外有司仍于本家立坊牌以彰尚义又题准灾伤地方军民人等有能收养小儿者每名日给米一升埋尸一躯者给银四分邻近州县不得闭籴　十年奏准陜西灾伤重大令各州县官员戒谕富室将所积粟麦先扣本家食用其余照依时价粜与饥民若每石减价一钱至五百石以上者给与冠带一千石以上表为义门若民家有能自收养遗弃子女至二十口以上者给与冠带
　　观承案贷富人粟以赈民而免其杂徭以为息此即周官国服为息之意也岂有取利二分之哉青苗取民正是名同而实异者不得因此以病周官也
　　右劝分
　　周礼地官大司徒大荒则令邦国移民通财【注移民辟灾就贱其有守不可移者则输之粟春秋定五年夏归粟于蔡是也　疏移民通财此谓两事移民谓分口往就贱财是米谷也其有留守不得去者则贱处通谷米与之】
　　【王氏昭禹曰移民若梁恵王移其民于河东通财若晋饥秦输之粟】
　　【髙氏愈曰大司徒荒政惟通财之道最为广逺或以上之财利通之民或以民间之利自相通或以逺近之利相为通得通财之术而先王救荒之道其防矣】
　　田案此止云通财不及散利去防者言通财则散利去防之政在其中矣
　　廪人若食不能人二鬴则令邦移民就谷【注就谷就都鄙之有者郑氏锷曰梁恵王移民就粟孟子讥之何耶葢周官之民有田以耕其饥偶出于天时之水旱而已恵王不能制民之产凶嵗则移民是为无政】
　　秋官士师若邦凶荒则令移民通财
　　田案移民通财不在荒政十二之内而大司徒令邦国移民通财独居舍禁弛力薄征缓刑之先士师若邦凶荒令移民通财则居纠守缓刑之先葢散利以下荒政经常之法也移民通财必斯地所聚之财不足以赡斯民之急而后行之则荒政权宜之法也法虽出于权宜而其为利于民则甚大故周礼屡及之荒政主于聚万民移民而使之不失其所民虽散犹不散也自移民之法不讲民之流移在外者遂以失所或致生变故列代所载安集流民之事俱附见于此
　　春秋公六年左氏传京师来告饥公为之请籴于宋衞齐郑礼也
　　庄公二十有八年冬大无麦禾臧孙辰告籴于齐左氏传礼也
　　国语鲁语鲁饥臧文仲言于严公曰夫为四邻之援结诸侯之信重之以婚姻申之以盟誓固国之艰急是为铸名器藏寳财固民之殄病是待今国病矣君盍以名器请籴于齐公曰谁使对曰国有饥馑卿出告籴古之制也辰也备卿辰请如齐公使往从者曰君不命吾子吾子请之其为选事乎文仲曰贤者急病而譲夷居官者当事不避难在位者恤民之患是以国家无违今我不如齐非急病也在上不恤下居官而惰非事君也文仲以鬯圭与玉磬如齐告籴曰天灾流行戾于敝邑饥馑荐降民羸防卒大惧殄周公太公之命祀职贡业事之不共而戾不腆先君之敝器敢告滞积以纾执事以救敝邑使能共职岂唯寡君与二三臣实受君赐其周公太公及百辟神祗实永飨而赖之齐人归其玉而予之籴
