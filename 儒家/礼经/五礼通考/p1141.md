<!-- { "loadSidebar": true } -->
　　明史兵志太祖下集庆路为吴王罢诸翼统军元帅置武徳龙骧豹韬飞熊威武宣武羽林等十七卫亲军指挥使司革诸将袭元旧制枢宻平章元帅总管万户诸官号而其所部兵五千人为指挥千人为千户百人为百戸五十人为总旗十人为小旗天下既定度要害地系一郡者设所连郡者设卫大率五千六百人为卫千一百二十人为千户所百十有二人为百户所所设总旗二小旗十大小聨比以成军其取兵有从征有归附有谪发从征者诸将所部兵既定其地因以留戍归附则胜国及僣伪诸降卒谪发以罪迁为兵者其军皆世籍此其大略也十三年丞相胡惟庸谋反诛革中书省因改大都督府为五分统诸军司卫所洪武二十六年定天下都司卫所共计都司十有七留守司一内外卫三百二十九守御千户所六十五及成祖在位二十余年多所増改其后措置不一后定天下都司卫所共计都司二十一留守司二内外卫四百九十三守御屯田羣牧千户所三百五十九仪卫司三十三【自仪卫司以下旧无后以次渐添设】宣慰使司二招讨使司二宣抚司六安抚司十六长官司七十【原五十九】番边都司卫所等四百七【后作四百六十三】
　　王圻续通考凡天下要害之地有系一郡者设所系连郡者设卫势重则卫多其尤重者设镇特官主之总镇一方者为镇守独镇一路者为分守各守一城一堡者为守备与主将同处一城者为协守又备倭提督提调廵视等官称挂印专制者为总兵次为副总兵为叅将为逰击
　　【王氏圻曰明初破陈友谅帅舟师二十万取姑苏二十万平中原二十五万下云南三十万冯国公北征以三十万乃出战葢一方如此建文初李景隆北征兵百万至永乐中命淇国公以十万骑北伐歩骑五十余万而讨安南兵又八十万一时兵力之盛雄视千古自嘉靖八年桂萼上天下兵籍仅九十七万至胡松考与地又止八十四万五千八百而已然此又虚数也今西北骑少渐不支而东南拒倭征苗全借调狼土募民兵而已不能得一卒之用也此无他北兵之所以削者日耗于攻战而疲敝于调发中土及东南之所以削者上班也运粮也屯政之不修也】
　　明史兵志明都北平三靣近塞边防甚重东起鸭绿西抵嘉峪绵亘万里分地守御初设辽东宣府大同延绥四镇继设寜夏甘肃蓟州三镇而太原总兵治偏头三边制府驻固原亦称二镇是为九边
　　蕙田案此明边防
　　天下卫所之外郡县有民壮边郡有土兵自正统以后皆以召募设立
　　蕙田案此明乡兵
　　沿海自广东乐会厯闽浙南直至鸭绿绵亘万余里在在设海防以备岛防倭夷又有江防诸汛以辅之
　　蕙田案此明海防江防
　　又案明制又有南京卫所亲军卫五军都督府属羁縻卫所其长为都督都指挥指挥千百户镇抚等官赐勅书印记设都司统卫所西北诸部有指挥等官设卫西番有都指挥宣慰使设都指挥使司指挥司详见明史兵志非军制之要今从略
　　又案明之初制与唐之初制大相类卫所都司犹唐之折冲府也五军都督府犹唐之二府十二军也其法最为尽善唐一变为彍骑明一变为团营皆不得不变者也然初制遂不可复若能叅合唐明之初制而去其简阅不精役重逃亡占役买闲畨上疲困诸弊则可以久安长治矣葢治法与治人二者相须军制为尤甚云
　　右明军制











　　五礼通考卷二百三十六
<经部,礼类,通礼之属,五礼通考>
　　钦定四库全书
　　五礼通考卷二百三十七
　　刑部尚书秦蕙田撰
　　军礼五
　　出师一
　　蕙田案先王不得已而用师师必以律律与礼相爲表里者也师出不以律犹无师也律不以礼犹无律也故出师之际礼尤重焉今集经史及诸家之言列出师一门此书以议礼非言兵也故行阵击刺之事从略而于类祃宜造命将誓师及凯旋宣捷诸仪节则加详焉正史之外采唐五代防要开元礼政和新仪通典通考明集礼防典附益之
　　易师卦师贞丈人吉无咎　彖曰师众也贞正也能以众正可以王矣刚中而应行险而顺以此毒天下而民从之吉又何咎矣　象曰地中有水师君子以容民畜众　初六师出以律否臧凶象曰师出以律失律凶也九二在师中吉旡咎王三锡命象曰在师中吉承天
　　宠也王三锡命懐万邦也　六三师或舆尸凶象曰师或舆尸大无功也　六四师左次旡咎象曰左次旡咎未失常也　六五田有禽利执言旡咎长子帅师弟子舆尸贞凶象曰长子帅师以中行也弟子舆尸使不当也　上六大君有命开国承家小人勿用象曰大君有命以正功也小人勿用必乱邦也
　　程子曰师爲卦坤上坎下以二体言之地中有水爲众聚之义以二卦之义言之内险外顺险道而以顺行师之义也以爻言之一阳而爲众隂之主统众之象也比以一阳爲众隂之主而在上君之象也师以一阳爲众隂之主而在下将帅之象也
　　大易纪闻初六出师而严其律九二帅师而得其人戒六三之舆尸而一其令审六四之左次而重其进去天下之害而不自爲害此皆六五之君得兴师之道操任将之法至上六而功成治定师之道终焉六爻中出师驻兵将兵将将与奉辞伐罪旋师班赏无所不载虽后世兵书之繁不如师卦六爻之略也
　　谦卦六五利用侵伐旡不利　上六利用行师征邑国朱子语类问谦是不与人争如何五上二爻皆言利用侵伐利用行师曰老子言大国下小国则取小国小国下大国则取大国又言抗兵相加哀者胜矣大抵谦自是用兵之道只退处一步耳如必也临事而惧皆是此意
　　豫卦豫利建侯行师
　　程子曰豫顺而动也诸侯和顺则万民悦服兵师之兴众心和悦则顺从而有功故悦豫之道利于建侯行师也又上动而下顺诸侯从王师众顺令之象君万邦聚大众非和悦不能使之服从也
　　离卦上九王用出征有嘉折首获匪其丑旡咎象曰王用出征以正邦也
　　程子曰九以阳居上在离之终刚明之极者也明则能照刚则能断能照足以察邪恶能断足以行威刑故王者能用如是刚明以辨天下之邪恶而行其征伐则有嘉美之功也征伐用刑之大者夫明极则无微不照断极则无所寛宥不约之以中则伤于严察矣去天下之恶若尽去其渐染诖误则何可胜诛所伤残亦甚矣故但当折取其魁首所执获者非其丑类则无残暴之咎也书曰殱厥渠魁胁从罔治
　　书征威克厥爱允济爱克厥威允罔功
　　仲虺之诰兼弱攻昧取乱侮亡推亡固存邦乃其昌【传弱则兼之闇则攻之乱则取之有亡形则侮之有亡道则推而亡之有存道则辅而固之】
　　康王之诰太保芮伯咸进曰张皇六师无坏我髙祖寡命【传言当张大六师之众】
　　周礼春官大宗伯大师之礼用众也
　　【郑氏锷曰五军以为师以师统军以军统旅以旅统卒以卒统两以两统伍上下相统闻鼔进闻金止此大师之礼以用众故欲其同】
　　夏官大司马制军诘禁以纠邦国以九伐之法正邦国冯弱犯寡则之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之【注冯犹乗陵也言不字小而侵侮之犹人瘦也王霸记曰四面削其地春秋传曰粗者曰侵精者曰伐又曰有钟鼔曰伐则伐者兵入其境鸣钟鼔以往所以声其罪】
　　【郑氏锷曰王氏谓诎其爵命削其土地若人瘦未免与下削之相似如易有灾之用兵治之使若灾不能逃其患也】
　　及师大合军以行禁令以救无辜伐有罪【注师所谓王廵守若防同司马起师合军以从所以威天下行其政也】
　　【王氏昭禹曰及师大合军谓命将或王亲征之时】
　　【郑氏锷曰大合军旅非以肆暴也以行禁令所以申明乎九法也以救无辜所以明王者之仁也以伐有罪所以明王者之义也】
　　礼记曲礼班朝治军涖官行法非礼威严不行
　　【陈氏澔曰治军旅左右之局非礼则威严不行】
　　右师名义
　　礼记月令孟春之月不可以称兵称兵必天殃
　　【陈氏澔曰天地大徳曰生春者生徳之盛时也兵凶器战危事以杀戮之心逆生育之气是变易天之生道其殃也宜哉】
　　季夏之月不可以起兵动众
　　孟秋之月天子乃命将帅选士厉兵简练桀俊専任有功以征不义诘诛暴慢以明好恶顺彼逺方
　　【陈氏澔曰専任有功谓大将有已试之功乃使之専主其事也诘者问其罪诛者戮其人残下谓之暴慢上谓之慢】
　　右出师时令
　　周礼夏官大司马若大师则掌其戒令
　　【易氏祓曰若有强梗弗率者负固弗服者与夫侵犯王略而自干天诛者天子于是亲帅六师方伯连帅从焉谓之大师大司马掌其戒令则方伯连帅以至军将师帅莫不受戒令焉】
　　【郑氏锷曰或谓用师则大司马为大将固掌号令以指麾六军矣此言若大师则掌其戒令者葢此乃王亲出征之时也王自出军则王自将号令皆出于王大司马惟掌戒令则専治六师之法而已】
　　诗小雅常武序常武召穆公美宣王也有常徳以立武事因以爲戒然
　　【诗缉严氏粲曰此诗王亲征淮北之夷及徐方也召公既平淮南之夷未防淮北之夷复挟徐方以叛宣王于是亲征之召公虑其狃胜而喜功也故因美而戒之】
　　蕙田案亲征之事如黄帝之征蚩尤及夙沙氏夏啓战甘之师武丁荆楚之伐皆是也汤南巢之战武牧野之战亦属亲征而其事又别后世如隋之征髙丽唐太宗之征突厥宋真宗景徳澶渊之师与明成祖之征蒙古本雅实哩阿噜台卫拉特玛哈穆特等英宗之征也先武宗之征宸濠或有合于奉辞伐罪之义或徒出于穷兵黩武之爲孰得孰失史有明文学者折衷于经可也
　　右亲征
　　礼记王制诸侯赐弓矢然后征赐鈇钺然后杀
　　【马氏晞孟曰征与杀先王所以致天讨弓矢鈇钺先王所以致天讨之器诸侯必俟天子之赐然后得以征伐者臣无有作威所用则君之赐而已以征对杀则杀爲重以弓矢对鈇钺则鈇钺爲重诸侯之出讨有罪未赐斧钺而有所不敢杀则亦征之而已】
　　书大禹谟帝曰咨禹惟时有苗弗率汝徂征禹乃防羣后誓于师三旬苗民逆命益曰惟徳动天无逺弗届矧兹有苗禹拜昌言曰俞班师振旅帝乃诞敷文徳舞干羽于两阶七旬有苗格【传舞文舞于賔主阶间抑武事疏释言干扞也据器有武有文俱用以为舞而不用于敌故教为文也】
　　书征惟仲康肇位四海侯命掌六师义和废厥职酒荒于厥邑侯承王命徂征
　　【林氏之竒曰羿之立仲康也方将执其礼乐征伐之权以号令天下羲和党恶于羿侯承王命往征之以剪羿羽翼故终仲康之世羿不得以逞也】
　　诗大雅皇矣密人不恭敢距大邦侵阮徂共王赫斯怒爰整其旅以按徂旅以笃周祐以对于天下　依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王
　　【诗缉严氏粲曰文王以西伯讨密之罪先驻兵国都依凭此在京之师以为声势然后出兵自阮疆以侵密】
　　帝谓文王询尔仇方同尔兄弟以尔钩援与尔临冲以伐崇墉　临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂
　　朱子诗传述文王伐崇之事
