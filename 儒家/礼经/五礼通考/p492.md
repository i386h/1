<!-- { "loadSidebar": true } -->
　　礼仪志会昌元年六月制曰朕近因载诞之日展承顔之敬太皇太后谓朕曰天子之孝莫大于丕承人伦之义莫重于嗣续穆宗睿圣文惠孝皇帝厌代已久星霜屡迁祢宫旷合食之礼惟帝深濡露之感宣懿皇太后长庆之际德冠后宫夙表沙麓之祥实荷河洲之范先朝恩礼之厚中壸莫偕况诞我圣君缵承昌运已协华于先帝方延祚于后昆思广贻谋庶博爱爰从旧典以慰孝思当以宣懿皇太后祔太庙穆宗睿圣文惠孝皇帝之室率是彛训其敬承之只奉慈防载深感咽宜令宣示中外咸使闻知
　　唐书宣懿韦太后传穆宗宣懿皇后韦氏失其先世穆宗为太子后得侍生武宗长庆时册为妃武宗立妃已亡追册为皇太后上尊諡有司奏太后陵宜别制号帝乃名所园曰福陵既又问宰相从光陵与但祔庙孰安奏言神道安于静光陵因山为固且二十年不可更穿福陵崇筑已有所当遂就臣等请奉主祔穆宗庙便帝乃下诏朕因诞日展礼于太皇太后谓朕曰天子之孝莫大于承续今穆宗皇帝虚合享之位而宣懿太后实生嗣君当以祔庙繇是奉后合食穆宗室
　　光启元年十二月二十五日僖宗再幸宝鸡其太庙十一室并祧庙八室及孝明太皇太后等别庙三室等神主缘室法物宗正寺官属奉之随驾鄠县为贼所刼神主法物皆遗失三年二月车驾自兴元还京太常博士殷盈孙奏议三太后庙即于少府监取西南屋三间以备三室告飨之所勅防从之
　　大顺元年将行禘祭有司请以三太后神主祔享于太庙三太后者孝明太皇太后郑氏宣宗之母也恭僖皇太后王氏敬宗之母也贞献皇太后韦氏文宗之母也三后之崩皆作神主有故不当入太庙当时礼官建议并置别庙每年五享及三年一禘五年一祫皆于本庙行事无神主入太庙之文至是乱离之后旧章散失礼院凭曲台礼欲以三太后祔享太庙博士殷盈孙献议非之曰臣谨案三太后宪宗穆宗之后也二帝已祔太庙三后所以立别庙者不可入太庙故也与帝在位皇后别庙不同今有司误用王彦威曲台礼禘别庙太后于太庙乖戾之甚臣窃究事体有五不可曲台礼云别庙皇后禘祫于太庙祔于祖姑之下此乃皇后先崩已造神主夫在帝位如昭成肃明元献昭德之比昭成肃明之崩也睿宗在位元献之崩也元宗在位昭德之崩也肃宗在位四后于太庙未有本室故创别庙当为太庙合食之主故禘祫乃奉以入享其神主但题云某諡皇后明其后太庙有本室即当迁祔帝方在位故皇后暂立别庙耳本是太庙合食之祖故禘祫乃升太庙未有位故祔祖姑之下今恭僖贞献二太后皆穆宗之后恭僖会昌四年造神主合祔穆宗庙室时穆宗庙已祔武宗母宣懿皇后神主故为恭僖别立庙其神主直题云皇太后明其终安别庙不入太庙故也贞献太后大中元年作神主立别庙其神主亦题为太后并与恭僖义同孝明咸通五年作神主合祔宪宗庙室宪宗庙已祔穆宗之母懿安皇后故孝明亦别立庙是懿宗祖母故题其主为太皇太后与恭僖贞献亦同今以别庙太后神主禘祭升享太庙一不可也曲台礼别庙皇后禘祫于太庙仪注云内常侍奉别庙皇后神主入置于庙庭赤黄褥位奏云某諡皇后禘祫祔享太庙然后以神主升今即须奏云某諡太皇太后且太庙中皇后神主二十一室今忽以皇太后入列于昭穆二不可也若但云某諡皇后即与所题都异神何依凭此三不可也古今礼要云旧典周立姜嫄别庙四时祭荐及禘祫于七庙皆祭惟不入太祖庙为别配魏文思甄后明帝母庙及寝依姜嫄之庙四时及禘皆与诸庙同此旧礼明文得以为证今以别庙太后禘祫于太庙四不可也所以置别庙太后以孝明不可与懿安并祔宪宗之室今禘享乃处懿安于舅姑之上此五不可也且祫合祭也合犹不入太祖之庙而况于禘乎窃以为并皆禘于别庙为宜且恭僖贞献二庙比在朱阳坊禘祫赴太庙皆须备法驾典礼甚重仪卫至多咸通之时累遇大享耳目相接岁代未遥人皆见闻事可询访非敢以臆断也或曰以三庙故禘祫于别庙或可矣而将来有可疑焉谨案睿宗亲尽已祧今昭成肃明二后同在夹室如或后代宪宗穆宗亲尽而祧三太后神主其得不入夹室乎若遇禘祫则如之何对曰此又大误也三后庙若亲尽合祧但当閟而不享安得处于夹室禘祫则就别庙行之歴代已来何甞有别庙神主复入太庙夹室乎禘祫礼之大者无宜错失宰相孔纬曰博士之言是也昨礼院所奏仪注今已勅下大祭日廹不可遽改且依行之于是遂以三太后祔合太庙达礼者讥其大谬
　　右唐后妃庙
　　五代史唐本纪废帝清泰二年二月己丑追尊鲁国太夫人魏氏为皇太后
　　唐明宗家人传魏氏镇州平山人也其子为潞王从珂明宗时从珂已王乃追封魏氏为鲁国夫人废帝即位追尊魏氏为皇太后议建陵寝而太原石敬瑭反乃于京师河南府东立寝宫清泰三年六月丙寅遣工部尚书崔俭奉上皇太后宝册諡曰宣宪
　　右后唐后妃庙
　　宋史太祖本纪建隆三年四月乙巳追册夫人贺氏为皇后
　　礼志建隆三年追册防稽郡夫人贺氏曰孝惠皇后止就陵所置祠殿奉安神主荐常馔不设牙盘祭器太祖孝惠贺皇后传后开封人右千牛衞率府率景思长女也晋开运初宣祖为太祖聘焉生秦国晋国二公主魏王德昭周显德五年薨年三十建隆三年四月诏追册为皇后干德二年三月有司上諡曰孝惠四月安陵西北神主享于别庙神宗时与孝章淑德章懐并祔太庙
　　太祖本纪干德元年十二月甲申皇后王氏崩二年四月乙卯孝明皇后于安陵壬申祔二后于别庙礼志干德元年孝明皇后王氏崩始议置庙及二后先后之次太常博士和岘请共殿别室以孝明正位内朝请居上室孝恵缘改不造虞主与孝明同祔宜居次室礼院又言后庙祀事一凖太庙亦当立防
　　孝明王皇后传孝明王皇后邠州新平人彰德军节度饶第三女孝惠崩周显德五年太祖为殿前都防检聘后为继室太祖即位建隆元年八月册为皇后生子女二人皆夭干德元年十二月崩年二十二有司上諡二年四月安陵之北神主享于别庙太平兴国二年祔享太庙
　　蕙田案孝恵虽未正位乃元配也别庙乃跻孝明于正室而以孝惠居次室非逆祀而何又案太平兴国中以孝明祔太祖室神宗时又以元配孝惠第三后孝章并祔葢踵真宗以懿德明德元德三后并配之故事也
　　礼志太平兴国元年追册越国夫人符氏为懿德皇后尹氏为淑德皇后并祔后庙
　　太宗淑德尹皇后传太宗淑德尹皇后相州邺人滁州刺史廷勋之女太宗在周时娶焉早薨及帝即位诏追册为皇后并諡孝明陵西北神主享于别庙后升祔太庙
　　懿德符皇后传懿德符皇后陈州宛邱人魏王彦卿第六女也周显德中归太宗建隆初封汝南郡夫人进封楚国夫人太宗封晋王改越国开宝八年薨年三十四安陵西北帝即位追册为皇后諡懿德享于别庙至道三年十一月诏有司议太宗配宰相请以后配诏从之奉神主升祔太庙
　　太宗本纪太平兴国二年五月己卯祔太祖神主于庙以孝明皇后王氏配又以懿德皇后符氏淑德皇后尹氏袝别庙
　　礼志太祖祔庙有司言合奉一后配食案唐睿宗追諡肃明昭成二后至睿宗崩独昭成以帝母之重升配肃明止享于仪坤庙近周世宗正惠宣懿二后并先崩正惠无位号宣懿居正位遂以配食今请以孝明王皇后配忌日行香废务其孝惠皇后享于别庙从之
　　太平兴国六年十二月太常礼院言今月二十三日腊享太庙缘孟冬已行时享冬至又甞亲祀案礼每岁五享其禘祫之月即不行时享虑成烦数有爽恭防今请罢腊日荐享之礼其孝惠别庙即如式从之
　　真宗本纪至道三年二月即皇帝位十一月甲子祔太宗神主于太庙以懿德皇后配
　　礼志至道三年孝章皇后宋氏祔享有司言孝章正位中壸宜居上室懿德追崇后号宜居其次诏孝章殿室居懿德下六月礼官议案太平兴国中追册定諡皆以懿德居上淳化初宗正少卿赵安易言别庙祭享懿德在淑德之上未测升降之由其时敕防依旧懿德在上案江都集礼晋景帝即位夏侯夫人应合追尊散骑常侍任茂傅等议云夏侯夫人初归景帝未有王基之道不及景帝统百揆而亡后妃之化未着逺迩追尊无经义可据今之所议正与此同且淑德配合之初潜跃之符未兆懿德辅佐之始藩郡之位已隆然未甞正位中宫母临天下岂可生无尊极之位没升配享之崇于人情不安于典籍无据唐顺宗祔庙后十一年始以庄宪皇后升配宪宗祔庙后二十五年始以懿安皇后升配今请虚位允协旧仪再诏尚书省集议及礼官同详定上议曰淑德皇后生无位号没始追崇况在初潜早已薨谢懿德皇后享封大国作配先朝虽不及临御之期且夙彰贤懿之美若以升祔当归懿德又详周世宗正惠宣懿配食故事当时议以正惠追尊位号请以宣懿为配是时以太后在位疑宣懿祔庙之后立忌非便议者引晋哀帝时何太后在上尊所生周氏为太妃封其子为琅琊王及太妃薨帝奔防琅琊第七月而此则奔防行服尚不厌降即其日废务于礼无嫌今礼官引唐顺宪二宗庙享虚位之文夫既追册二后即虚室亦为未便请奉懿德神主升配又案议者以周世宗神主祔庙必若宣懿同祔即正惠神主请加太字今升祔懿德请即加淑德太字仍旧别庙诏以懿德配享至于太者尊极之称加于母后施之宗庙礼所未安廼不加太字仍别庙配享
　　孝章宋皇后传孝章宋皇后河南洛阳人左卫上将军偓之长女也母汉永宁公主开宝元年二月纳入宫为皇后太祖崩号开宝皇后太平兴国二年居西宫雍熙四年移居东宫至道元年四月崩年四十四有司上諡三年正月祔永昌陵北神主享于别庙神宗时升祔太庙
　　蕙田案孝章祔享乃祔于孝惠贺皇后之别庙也太平兴国元年太宗懿德符后已先祔其庙故孝章祔时有司以居室之上次为论但孝章乃太祖之继后懿德乃太宗之继室以兄弟之序君臣之分而言俱宜以孝章居乎上室今乃易之乱其序矣
　　真宗本纪至道三年六月乙巳追册莒国夫人潘氏为皇后諡荘懐十一月甲子祔荘懐皇后于别庙
　　真宗章懐潘皇后传真宗章懐潘皇后大名人忠武军节度美第八女真宗在韩邸太宗为聘之封莒国夫人端拱二年五月薨年二十二真宗即位追册为皇后諡荘懐永昌陵之侧陵名保泰神主享于别庙旧制后諡冠以帝諡庆歴中礼官言孝字连太祖諡德字连太宗諡遂改荘为章以连真宗諡云
　　十二月丙申追尊母贤妃李氏为皇太后
　　礼志至道三年十二月追尊贤妃李氏为元德皇太后有司言案礼春官大司乐之职奏夷则歌仲吕以享先妣谓姜嫄也是帝喾之妃后稷之母特立庙曰閟宫晋简文宣后以不配食筑室于外岁时享祭唐先天元年始祔昭成肃明二后于仪坤庙又宗元献杨后立庙于太庙之西稽于前文咸有明据望令宗正寺于后庙内修奉庙室为殿三间设神门斋房神厨以备荐享真宗本纪咸平元年正月丙寅上皇太后李氏諡曰元德
