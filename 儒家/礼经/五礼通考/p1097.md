<!-- { "loadSidebar": true } -->
　　史读书展币【注展犹校录也史幕东西面读书贾人坐抚其币每者曰在必西面者欲君与使者俱见之也　疏贾人当在幕西东面抚之】
　　【敖氏继公曰书谓享币之数书于方者也】
　　宰执书告备具于君授使者使者受书授上介【注史展币毕以书还授宰宰既告备以授使者其受授皆北面　疏授受皆北面者当宰以书授使者之时宰来至使者之东北面授使者使者北面授介三者皆北面向君故也】公揖入【注揖礼羣臣　疏以展币授使者讫礼毕故入于寝也】官载其币舍于朝【注待旦行也　疏官谓官人从宾行者与前官陈币者异】上介视载者【注监其安处之毕乃出　疏注言上介出不言余人出则上文舍于朝以守币也】所受书以行【注为当复展】
　　【敖氏继公曰所受书谓上介所受于使者也别言以行见其不与币同处】
　　观承案上介所受二条当作一气读盖视字双绾乃视其所载之物所受之书以騐其相符否也义疏甚明似宜遵之
　　蕙田案以上授使币
　　厥明宾朝服释币于祢【注告为君使也宾使者谓之宾尊之也天子诸侯将出告羣庙大夫告祢而已凡释币设洗盥如祭　疏朝服者卿大夫朝服祭故还服朝服告也大夫三庙降天子诸侯不得并告故直告祢而已若父在则告祖释币于祖庙告无牲直用币而已执币须洁当有洗以盥手其设洗如祭祀之时】有司筵几于室中祝先入主人従入主人在右再拜祝告又再拜【注更云主人者庙中之称也祝告告以主人将行也】释币制纁束奠于几下出【注祝释之也凡物十曰束纁之率居三纁居二朝贡礼云纯四只制丈八尺　疏三纁二率皆如此也纯谓幅之广狭制谓舒之长短周礼赵商问只长八寸四八三十二幅广三尺二寸大广非其度郑君答云古积画悮为四当为三三咫则二尺四寸矣襍记云纳币一束束五两两五寻然则每卷二丈若作制币者每卷丈八尺为制合卷为匹也】
　　【张氏尔岐曰制纁束者丈八尺之纁其数十卷也】
　　主人立于户东祝立于牖西【注少顷之间示有侯于神】又入取币降卷币实于笲埋于西阶东【注又入者祝也埋币必盛以器若藏之然】
　　【敖氏继公曰币必埋之者神物不欲令人防之】
　　又释币于行【注告将行也行者之先其古人之名未闻天子诸侯有常祀在冬大夫三祀曰门曰行曰厉防礼有毁宗躐行出于大门则行神之位在庙门外西方不言埋币可知也今时民春秋祭祀有行神古之遗礼乎　疏天子诸侯常祀在冬月令祀行是也大夫虽三祀有行无常祀因行使始出有告礼而已此谓平治道路之神至于出城又有軷祭祭山川之神谕无险难也祭山川之神有軷璮此祭行神亦当有軷壤月令注云行至庙门外之西为軷坛厚二寸广五尺轮四尺是也】
　　【敖氏继公曰此释币之仪与室中者异故不防如之也】
　　遂受命【注宾须介来乃受命也言遂者明自是出不复入　疏自释币于门不复更入若然则待介于门矣】上介释币亦如之【注如其于祢与行】
　　钦定义疏众介不释币职轻且辟大夫礼也
　　蕙田案以上将行告祢及行
　　上介及众介俟于使者之门外【注俟待也待于门外东面北上　疏依宾客门外之位】使者载旜帅以受命于朝【注旜旌旗属也载之者所以表识其事也周礼曰通帛为旜又曰孤卿建旜至于朝门使者北面东上疏诸侯三门臯应路路门外有常朝位下文君臣皆朝列位乃使卿进使者使者乃入至朝即此朝门者臯门外矣】
　　【敖氏继公曰使者俟命于雉门外】
　　蕙田案诸侯三门库雉路无臯应使者所俟盖库门外也贾疏误敖氏以为雉门外亦非
　　君朝服南鄊卿大夫西面北上君使卿进使者【注进之者使者谦不敢必君之终使己】使者入及众介随入北面东上君揖使者进之上介立于其左接闻命【注进之者有命宜相近也接犹续也】
　　【敖氏继公曰入入雉门而右也接闻命释所以立于其左之意其实此时君不发命也上介必接闻命者为使者或有故则上介摄使事宜与闻之】
　　贾人西面坐启椟取圭垂缫不起而授宰【注贾人在官知物贾者缫所以借圭也其或拜则奠于其上今文缫作璪　疏缫有二种一者以木为中干以韦衣之天子五采公侯伯三采子男二采采为再行下记及典瑞皆有其文此为缫也下记云绚组尺郑亦谓之缫若韦版为之者奠玉于上此则无垂缫屈缫之事若绚组为之者所以繋玉于韦版使不失坠此乃有屈垂之法则此经所云是也郑以承玉系玉二者所据虽异所用相将是以和合解之】
　　朱子曰今案在官上疑有庶人二字
　　【敖氏继公曰缫以帛为之表里纁所以借玉而又揜其上者也垂纁谓开之也开而不揜则其缫垂授玉不起贱者宜自别也宰于其右亦坐受之】
　　【髙氏愈曰垂缫以示文屈缫以示敬】
　　宰执圭屈缫自公左授使者【注屈缫者钦之礼以相变为敬也自公左賛币之义疏少仪云诏辞自右賛币自左】
　　【敖氏继公曰屈缫以缫揜玉之上也揜之则其缫屈】
　　钦定义疏此时宰使者皆裼不袭执玉当袭而不袭者以非正行聘故苐率其常服也
　　使者受圭同面垂缫以受命【注同面者宰就使者北面并授之既授之而君出命矣凡授受者授由其右受由其左】既述命同面授上介【注述命者循君之言重失误敖氏继公曰此授受皆同面别于聘时宾主之仪也】
　　上介受圭屈缫出授贾人众介不従【注贾人将行者在门外北面　疏上介送圭向外与贾人反来故众介不従以待之云贾人将行者对上贾人出玉是留者也】受享束帛加璧受夫人之聘璋享纁束帛加琮皆如初【注享献也既聘又献所以厚恩恵也帛今之璧色缯也夫人亦有聘享者以其与己同体为国小君也其聘用璋取其半圭也君享用璧夫人用琮天地配合之象也圭璋特逹瑞也璧琮有加往徳也周礼曰瑑圭璋璧琮以覜聘　疏此经中三事上经已受聘君圭此经受享君束帛加璧又受聘夫人璋又受享夫人琮上文官陈币不陈璧琮是以此经受璧连言束帛纁者以相配之物故兼言之也】
　　蕙田案享君之束帛经无明文郑以为与璧色同亦未详何色盛世佐以为色素亦恐未然故阙之
　　遂行舍于郊【注于此脱舍衣服乃即道也曲礼曰凡为君使己受命君言不宿于家　疏脱舍朝服服深衣而行】
　　钦定义疏舍谓止宿于馆也舍郊犹云宿于郊耳注谓脱舍衣服谬也
　　蕙田案贾疏谓在道脱朝服服深衣可补经文之阙然以解经文舍字则太凿矣
　　敛旜【注此行道耳未有事也敛藏也】
　　蕙田案以上受命遂行
　　若过邦至于竟使次介假道束帛将命于朝曰请帅奠币【注至竟而假道诸侯以国为家不敢直径也将犹奉也帅犹道也请道已道路所当由】
　　【敖氏继公曰假道礼轻故使次介奠币者贱不敢授也】
　　下大夫取以入告出许遂受币【注言遂者明受其币非为许故也容其辞譲不得命也】饩之以其礼上宾大牢积唯刍禾介皆有饩【注凡赐人以牲生曰饩饩犹禀也给也以其礼者尊卑有常差也常差者上賔上介牲用大牢羣介用少牢米皆百筥牲陈于门内之西北面米设于中庭上賔上介致之以束帛羣介则牵羊马上宾有禾十车刍二十车禾以秣马李氏心传曰宾大牢则介不得用大牢积唯刍禾则无米可见矣】
　　【张氏尔岐曰积唯刍禾谓所致之积唯刍与禾无米车也介但有饩无积】
　　蕙田案李氏张氏之説极是
　　观承案下文致馆授飱众介皆少牢则上介与上宾俱大牢可知故此注谓上宾上介皆大牢也然经文但云上宾大牢而无上介之文下但云介皆有饩而已则李氏驳之良是况下经上介虽亦大牢止饪一牢而鼎已减二又无腥一牢则礼数岂得与上賔同哉
　　士帅没其竟【注没尽】
　　【郝氏敬曰遣士引导尽彼国界也】
　　钦定义疏夏官候人以士为之周语候人为导即此士也
　　誓于其竟宾南面上介西面众介北面东上史读书司马执防立于其后【注此使次介假道止而誓也宾南面専威信也史于众介之前北面读书以勑告士众为其犯礼暴掠也礼君行师従卿行旅从司马主军法者执策示罚　疏此誓当在使次介假道之时止而誓言因上説彼国礼法讫乃更却本而言之不谓此士帅没竟后】
　　蕙田案以上过他邦假道
　　未入竟壹肄【注谓于所聘之国竟也肄习也习聘之威仪重失误】为壝坛画阶帷其北无宫【注壝土象坛也帷其北宜有所鄊依也无宫不壝土画外垣也　疏案觐礼与司仪同为坛三成宫方三百歩此则无外宫其坛壝土为之无成又无尺数象之而已】
　　【敖氏继公曰必画阶者习升降之仪也】
　　【张氏尔岐曰案广韵壝埒也坛也盖坛之形埒也坛须筑土髙厚有阶级壝则畧除地聚上令有形埒而已此壝坛兼言壝亦有坛名也】
　　朝服无主无执也【注不立主人主人尊也不执玉不敢防也徒习其威仪而已】蕙田案道路常服深衣至是易朝服者以习仪重之也不皮弁下于聘也敖氏以为常服朝服者非
　　介皆与北面西上【注入门左之位也　疏不习大门外内及庙门内之礼者以其于外威仪少而易行故畧之但习入庙聘享揖譲升降布币受玉之礼是以直云北面西上之位也】习享士执庭实【注士士介也庭实必执之者皮则有摄张之节】习夫人之聘享亦如之习公事不习私事【注公事致命者也　疏公事谓君聘享夫人聘享及问大夫皆致君命者也私事谓私觌于君私面于卿大夫】
　　蕙田案以上习仪
　　及竟张旜誓【注及至也张旜明事在此国也张旜谓使人维之】
　　【敖氏继公曰誓之仪亦如初】
　　乃谒闗人【注谒告也古者竟上为闗以讥异服识异言疏周礼司闗职云凡四方之宾客叩闗则为之告】闗人问従者防人【注欲知聘问且为有司当共委积之具　疏不问使人而问従者闗人卑不敢轻问尊者故问従者即知使者是大聘是小聘卿行旅従大夫小聘当百人従也】以介对【注以所与受命者对谦也聘礼上公之使者七介侯伯之使者五介子男之使者三介以其代君交于列国是以贵之周礼曰凡诸侯之卿其礼各下其君二等】
　　【敖氏继公曰以介数对则人数亦在其中若侯伯之介者五人则知使者之为卿而従者五百人矣】
　　君使士请事遂以入竟【注请犹问也问所为来之故也遂以入因道之　疏君得闗人告即知为聘来而云使士请事君子不必人故知而犹问也向来宾之问犹停闗外君使士请讫乃道以入竟】
　　蕙田案以上入竟
　　入竟敛旜乃展【注复校录币重其事敛旜变于始入疏重其事者亦恐有脱漏失错】布幕宾朝服立于幕东西面介皆北面东上贾人北面坐拭圭【注拭清也侧幕而坐乃开椟　疏宾西面者虽不对君由是臣道异于前誓时示威信也敖氏继公曰拭圭者就椟拭之故下乃云执】
　　【盛氏世佐曰经云介皆北面东上则上介与众并立也及视圭之时上介少进】
　　遂执展之【注持之而立告在】上介北面视之退复位【注言退复位则视圭进违位】退圭【注圭璋尊不陈之】
　　【敖氏继公曰退之者其展事毕也退则藏之于椟与】
