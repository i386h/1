<!-- { "loadSidebar": true } -->
　　【丘氏光庭曰五行独土神称后者后君也位居中统领四行故称君也案左传勾龙为后土后土为社则是勾龙一人而配两祭非谓转为社神也月令土既是五行之神以勾龙配之正与左传合康成失之于前頴达狥之于后皆非也然楚语曰颛顼命南正重司天火正黎司地黎既司地岂不可配土葢黎之司地兼其职耳非有功于土也若黎可配土则重亦可配天乎且黎为火正而康成犹用兼之配土岂勾龙土官乃不可以配土乎依左氏勾龙配于两祭不亦宜乎】
　　蕙田案五行之中土最大其功亦最钜故先王于五祀之外又立社稷以祀之而勾龙复配食于社焉一行而两祀一官而两配皆所以报其功也中央与社所祀非二故配神亦无二注疏以勾龙转爲社黎兼土官葢误丘氏非之是也
　　孟秋之月其帝少皥其神蓐收【注此白精之君金官之臣自古以来着德立功者也少皥金天氏蓐收少皥氏之子曰该为金官　疏此秋云其帝少皥在西方金位左传昭元年云昔金天氏有裔子曰昧为防师生允格台骀称金天氏与少皥金位相当故少皥则金天氏也又帝王世纪少皥帝号曰金天氏云少皥氏之子曰该为金官者案左传昭二十九年蔡墨云少皥氏之子曰该又云该为蓐收是为金神佐少皥于秋蓐收者言秋时万物摧蓐而收敛】
　　孟冬之月其帝颛顼其神防【注此黒精之君水官之臣自古以来着德立功者也颛顼髙阳氏也防少皥氏之子曰修曰熈为水官　疏案五帝德云颛顼髙阳氏姬姓也又帝王世纪云生十年而佐少皥十二年而冠二十年而登帝位在位七十八年而崩以水承金也云防少皥氏之子曰修曰熈者案昭二十九年左传云少皥氏有子曰修曰熈又云修及熈为防是相代为水官也】春秋昭公二十九年左传蔡墨曰五行之官是谓五官实列受氏姓封爲上公祀爲贵神社稷五祀是尊是奉【注五官之君长能修其业者死皆配食于五行之神为王者所尊奉】木正曰勾芒【注取木生勾曲而有芒角也其祀重焉】火正曰祝融【注祝融明貌其祀黎焉】金正曰蓐收【注秋物摧蓐而可收也其祀该焉】水正曰防【注水隂而幽防其祀修及熈焉】土正曰后土【注土为羣物主故称后也其祀勾龙焉在家则祀中霤在野则为社】　献子曰社稷五祀谁氏之五官也对曰少皥氏有四叔曰重曰该曰修曰熈实能金木及水使重爲勾芒该爲蓐收修及熈爲防世不失职遂济穷桑【注少皥氏之号】此其三祀也颛顼氏有子曰黎爲祝融共工氏有子曰勾龙爲后土此其二祀也后土爲社【疏五官之君长死则皆为贵神王者尊奉之如祭配食于五行之神即下重该修熈黎是也王者祭木火土金水之神而以此人之神配之食非专祭此人也分五行以配四时故五行之神勾芒祝融之徒皆以时物之状而为之名此五者本为五行之神作名耳非与重该之徒为名也晋语云虢公梦在庙有神人靣白毛虎爪执钺立西阿公惧而走神曰无走帝命曰使晋袭于尔门公拜稽首觉召史嚚占之对曰如君之言则蓐收也天之刑神也如彼文虢公所梦之状必非该之貌自是金神之形耳由此言之知勾龙祝融防后土之徒皆是木火水土之神名非所配人之神名也虽本非配人之名而配者与之同食亦得取彼神名以为配者神名犹社本土神之名稷本谷神之名配者亦得称社稷也此五行之官配食五行之神天子制礼使祀焉是为王者所尊奉也】
　　蕙田案孔疏此条释五行之神名及配神者亦得取彼名以爲名极精
　　【叶氏梦得曰左氏记蔡墨之言谓以人司其官死而遂祀以为神者也五行本天地之气无形可求其神必依人而行上古不可得而知矣自少皥以下各以其子为之则世或择其能者相代如夏以柱为稷周以弃为稷是也后世五行之官不复修唯后土祭于社而勾芒立春出土则祀之祝融蓐收无常祀也陈氏祥道曰古者祭祀必有配故社配以勾龙稷配以弃四时迎气于郊不可以无配也故迎青帝则配以太皥迎赤帝则配以炎帝配以太皥则从以勾芒配以炎帝则从以祝融以至中央秋冬之礼类皆如此葢五帝以德五神以功德则究其所乗之势而本之也功则推其所职之事而归之也】
　　朱子语录问祭先贤先圣如何朱子曰有功德在人人自当报之古人祀人帝只是如此
　　陈氏礼书有天地则有五方有五方则有五帝古者祀五帝必配以五人帝五人臣月令春夏秋中央之臣皆一人而冬有修与熈者盖冬于方爲朔于卦爲艮于肾有左右于器有权衡于物有蛇于色有青黒则官有修熈宜矣
　　右五帝义及配神
　　礼记月令先立春三日太史谒之天子曰某日立春盛德在木天子乃齐立春之日天子亲帅三公九卿诸侯大夫以迎春于东郊【注太史礼官之属掌正歳年以序事谒告也迎春祭苍帝灵威仰于东郊之兆也王居明堂礼曰出十五里迎歳葢殷礼也周近郊五十里　疏贾马蔡邕皆以为迎春祭太皥及勾芒郑独以为祭苍帝灵威仰者以礼器云飨帝于郊而风雨节寒暑时太皥是人帝何能使风雨寒暑时周礼司服王祀昊天上帝则服大裘而冕祀五帝亦如之五帝若是人帝何得与天帝同服也】
　　杨氏复曰郑注五帝爲天帝贾逵马融王肃等以五帝为五人帝故爲郑学者辨之云飨帝于郊而风雨节寒暑时若是五人帝何能使风雨寒暑得时二说不同当以郑氏之说爲正　郑氏注春官宗伯谓礼五天帝而以五人帝配食谓如立春礼苍帝于东郊而太皥勾芒食焉以其自外至者无主不止故四时别祀五帝而以五人帝配食也
　　先立夏三日太史谒之天子曰某日立夏盛德在火天子乃齐立夏之日天子亲帅三公九卿大夫以迎夏于南郊【注迎夏祭赤帝赤熛怒于南郊之兆也】
　　先立秋三日太史谒之天子曰某日立秋盛德在金天子乃齐立秋之日天子亲帅三公九卿诸侯大夫以迎秋于西郊【注迎秋者祭白帝白招拒于西郊之兆也】
　　先立冬三日太史谒之天子曰某日立冬盛德在水天子乃齐立冬之日天子亲帅三公九卿大夫以迎冬于北郊【注迎冬者祭黒帝汁光纪于北郊之兆也】
　　【方氏慤曰四立之日则其气至矣故天子亲帅其臣以迎之于郊焉所以导其气之至也五行独不迎土者以其居中非自外至也】
　　【胡氏铨曰飨帝于郊初不指言何帝窃以为苍帝与太皥皆当祭不必分也郑取春秋纬固不经而贾马等亦太泥矣郑又以此为殷礼然王居明堂礼亦何尝指以为殷又逸礼亦岂尽足据则此谓之周礼可乎】
　　蕙田案周礼言祀五帝而不言所祭之时月令有迎气而无祭祀之事然兆在四郊而迎气亦在四郊则所迎之地即所兆之地可知也祭则必于所兆而迎气必于四立则迎气之日即爲祭帝之日可知也郑氏据纬书苍帝等名字固不可从而谓祭于四郊似可信也或疑周礼言卜日而四立日则不用卜冢宰言十日戒而月令三日齐司服祀五帝大裘而冕迎气不应均服大裘然四立虽有定日亦须卜者卜其牲再周礼泛言大祭祀故以卜日该之如南北郊亦在内非无定日也疏言示审慎盖亦是一解冢宰先十日戒乃散齐太史先三日谒乃致齐义亦无碍至大裘而冕特言其祭服之重同于祀天耳非谓夏秋皆服大裘也【论见郊祀服冕条下】今姑从郑义以俟考古者
　　右迎气祭五帝
　　周礼天官大宰祀五帝则掌百官之誓戒与其具修【注祀五帝谓四郊及明堂　疏月令四时迎气及季夏六月迎土气于南郊其余四帝各于其郊并夏正祭所感帝于南郊故云祀五帝于四郊也郑云及明堂者总享五帝于明堂依月令秦用季秋郑云未知周以何月案下曲礼云大享不问卜郑云祭五帝于明堂莫适卜也彼明堂不卜此下经云帅执事而卜日则此祀五帝不合有明堂郑云及明堂者广解祀五帝之处其实此处无明堂】
　　前期十日帅执事而卜日遂戒【疏四时迎气冬至郊天等虽有常时常日犹须审慎仍卜日】
　　秋官大司冦若禋祀五帝则戒之日涖誓百官
　　杨氏复曰案郑氏注掌次祀五帝则张大次小次设重帟重案云此所谓四时迎气月令四立之祭是矣及注太宰祀五帝大司冦小司冦禋祀五帝皆云四时迎气亦当与掌次同注又兼云总享明堂何耶夫总享五帝于明堂汉礼则有之非周礼也汉袭秦礼郊祀及明堂皆祀五畤之帝周礼安有此哉郑注葢约汉礼以言周礼耳
　　天官司服祀昊天上帝则服大裘而冕祀五帝亦如之【郑氏锷曰五帝虽天之佐而与天同体故祀之服亦可得而同四圭有邸奏黄钟歌大吕舞云门其玉其乐皆同其服何疑之有】
　　蕙田案祭服与昊天上帝同者明其重耳祀火帝于孟夏祀土帝于季夏必无服大裘之理行礼自有变通唐开元礼夏亦服裘冕可谓胶柱之见矣
　　春官大宗伯以青圭礼东方以赤璋礼南方以白琥礼西方以璜礼北方皆有牲币各放其噐之色【注礼东方以立春谓苍精之帝而太昊勾芒食焉礼南方以立夏谓赤精之帝而炎帝祝融食焉礼西方以立秋谓白精之帝而少昊蓐收食焉礼北方以立冬谓黒精之帝而颛顼防食焉礼神者必象其类　疏云礼东方以立春谓苍精之帝者此已下皆据月令四时迎气皆在四立之日故以立春立夏立秋立冬言之也】
　　【郑氏锷曰不言视中央者熊氏以为中央黄帝亦以赤璋然以类求神中央土色宜用黄孔氏以为当用黄琮然则土与地一类故不言】
　　蕙田案礼中央黄帝之玉此节及觐礼祀方明俱不言说者以爲用赤璋则赤非其色以爲用黄琮则琮非祀天神之玉似俱未妥然亦无明文可攷也
　　大司乐乃奏黄钟歌大吕舞云门以祀天神【注天神谓五帝及日月星辰】
　　地官充人掌系祭祀之牲牷祀五帝则系于牢刍之三月【防云祀五帝者上云掌系祭祀之牲牷则总养天地宗庙之牲下别言祀五帝则畧举五帝而已其实昊天及地示与四望社稷之等外神皆系之也】
　　天官掌次祀五帝则张大次小次设重帟重案【注祀五帝于四郊　疏祀五帝于四郊者案引宗伯祀五帝于四郊是也此谓四时迎气】
　　太宰及执事眡涤濯
　　地官大司徒祀五帝奉牛牲羞其肆
　　秋官小司冦凡禋祀五帝实镬水
　　士师祀五帝则沃尸及王盥洎镬水
　　天官太宰及纳亨赞王牲事
　　及祀之日赞玉币爵之事
　　杨氏复曰祀五帝礼物乐章大略当与郊祀同而亦有不同者如小宗伯兆五帝于四郊乃祀五帝之位月令四立之祭乃祀五帝之时大宗伯以青圭礼东方以赤璋礼南方之类乃礼五帝之玉大宗伯牲币各放其器之色大司徒奉牛牲之类皆祀五帝之礼也大司乐乃奏黄钟歌大吕舞云门以祀天神郑注云神谓五帝及日月星辰则祀五帝之乐也又案大宗伯注疏祭五天帝以五人神配食通典云其配祭以五人帝春以太皥夏以炎帝季夏以黄帝秋以少昊冬以颛顼其坛位各于当方之郊去国五十里内曰近郊爲兆位于中筑方坛亦名曰太坛而祭之其礼七献毕献之后天子舞当代之乐
