<!-- { "loadSidebar": true } -->
　　章宗本纪明昌五年闰十月丙寅以代国公罕都等五人配享世祖庙庭
　　礼志明昌五年闰十月丙寅以仪同三司代国公罕都银青光禄大夫伊克特进和卓开府仪同三司博诺仪同三司巴达配享世祖庙庭
　　享日并出神主前廊序列昭穆应图功臣配享庙庭各配所事之庙以位次为定
　　王圻续通考南阳郡王完顔襄夀国公张万公皆配享章宗庙庭平章政事延安郡王布萨端尚书右丞夀国公髙汝砺宰相福兴皆配享宣宗庙庭
　　完顔萨布正大三年宣宗庙成将禘祭议配享功臣论者纷纭赛不为大礼使因言丞相福兴死王事齐勤谨守河南以迎大驾功宜配享议遂定
　　元史祭祀志英宗初博士言今冬祭即烝也天子亲祼太室功臣宜配享事弗果行
　　右辽金元
　　明会典洪武二年孟春享太庙以功臣七人配遣官分献读祝
　　王圻续通考洪武二年正月享太庙以功臣廖永忠俞通海张德胜桑世杰耿再成胡大海赵德胜配享设青布帏六间于太庙庭中内设配享功臣位笾豆各二实以栗枣牛脯葵菹鹿醢簠簋各二实以黍稷稻粱羊豕体各一遣官分献其分献仪皇帝行亚献礼将毕分献官各诣盥洗所盥手洗爵酌酒诸执事官皆酌酒于爵献官进诣功臣第一位前上香奠爵诸执事官各进爵于各神位前读祝官读祝讫献官复位其配享祝文曰朕以孟春严奉庙享追念忠烈辅成开基爰用牲醴陈于庙庭英灵如生尚其与享
　　明史礼志洪武三年定配享功臣常遇春以下凡八位春夏于仁祖庙西庑秋冬于德祖庙西庑设位东向遂罢帏次之设更定三献礼皇帝初献时献官即分诣行礼不拜
　　明会典洪武三年定亲王从享皆设位于东庑西向功臣配享皆设位于西庑东向
　　明史礼志洪武三年定以皇伯考夀春王王夫人刘氏为一坛皇兄南昌王霍邱王下蔡王安丰王霍邱王夫人翟氏安丰王夫人赵氏为一坛皇兄蒙城王盱眙王临淮王临淮王夫人刘氏为一坛后定夫人皆改称妃皇侄宝应王六安王来安王都梁王英山王山阳王昭信王为一坛凡一十九位春夏于仁祖庙东庑秋冬及岁除于德祖庙东庑皇帝行初献礼时献官诣神位分献四年进亲王于殿内东壁
　　王圻续通考明太祖洪武三年夀春十五王进侑四祖庙案夀春于孝陵为伯南昌七王兄宝应七王从子也余从大夫后助祭太庙见庑中木主称夀春八王为髙伯祖考宝应七王为曾伯祖考礼官误矣
　　四年太祖谓中书省臣太庙之祭以功臣配列庑间今既定太庙合祭礼朕以祖宗具在使功臣故旧没者得少依神灵以同享祀不独朝廷宗庙盛典亦以寓朕不忘功臣之心于是礼官议凡合祭时为黄布幄殿中祖考神位旁设两壁以享亲王及功臣令大臣分献制可已而命去布幄
　　四年罢庙庭帏设之次改设黄布帏殿于庙内并具两庑中居祖考神位庑列亲王及功臣每奠献祖考则遣大臣各分献不读祝是秋又命功臣仍于庑间配享不设布殿
　　蕙田案亲王配享自太祖创也
　　太祖本纪洪武六年录故功臣子孙未嗣者二百九人
　　九年新太庙成增祀蒙城王妃田氏盱眙王妃唐氏以徐达常遇春李文忠邓愈汤和沐英俞通海张德胜胡大海赵德胜耿再成桑世杰十二位配于西庑罢廖永安
　　明会典洪武九年奉安四代神主以亲王并王妃二十一位侑于殿内东壁功臣十二位配于西壁不分献自是四时之祭皆行合享之礼
　　明史太祖本纪洪武十年录故功臣子孙五百余人明会典洪武二十年定凡祭功臣令军官首领官陪
　　明史礼志建文时礼部侍郎宋礼言功臣自有鸡笼山庙请罢太庙配享帝以先帝所定不从且令候太庙享毕别遣官即其庙祭之
　　洪熈元年以张玉朱能王真姚广孝配享太庙遣张辅朱勇王通及尚宝少卿姚继各祭其父
　　王圻续通考嘉靖九年中允廖道南言广孝髠徒不宜入庙礼官李时与张璁桂萼亦以为言遂移祀大兴隆寺
　　明史礼志嘉靖十年以刑部郎中李瑜议进刘基位次六王
　　十六年以武定侯郭勋奏进其祖英初二庙功臣位各以爵及进基位公侯上至是复令礼官议合二庙功臣叙爵于是列英于桑世杰上张玉朱能于世杰下王圻续通考武定侯郭勋乞进其祖英侑享髙庙下廷议不可户部侍郎唐胄疏争言庙祀诸臣位次上下且不可易况有无之额敢輙增损乎勋言徃年进刘基祔享以文臣故举朝翕然顺从臣祖英武臣乃纷然阻忌上是勋言进英祀先是二庙侑享功臣位各以爵及进基伯位公侯上帝不喜曰何上基而下英也令礼官考议乃合二庙功臣叙爵于是列英永义侯上河间东平二王黔宁王下基永义侯下初郭英未进侑时礼官夏言言礼有功宗之祀汉祭功臣于庙庭魏祀尚书令荀攸于太祖庙唐髙祖至宪宗庙或六七八人或二三四人宋太祖至光宗亦然如魏徴李沆司马光皆文臣不必皆武功也守成诸君亦各有与享者不必皆创业也我朝二祖开国靖难固有功臣仁宗以无事武功其间相与辅赞治平岂无有如魏征李沆辈者今侑享二祖凡十七人十七人中惟基广孝二人文臣耳自后六庙缺焉无闻乞下廷议考求六朝文武大臣有功在当时泽在后世者请上裁定进侑庙庭帝不允
　　配享功臣十七人中山武宁王徐达开平忠武王常遇春岐阳武靖王李文忠宁河武顺王邓愈东瓯襄武王汤和黔宁昭靖王沐英河间忠武王张玉东平武烈王朱能虢国忠烈公俞通海蔡国忠毅公张德胜越国武庄公胡大海梁国武桓公赵德胜泗国武庄公耿再成营国威襄公郭英宁国公王真永义侯桑世杰诚意伯刘基皆左右叙
　　二十四年进诸配位于新太庙西壁罢分献
　　太常纪神宗万歴九年给事中丁汝谦言诸王世次逺宜罢祭祭于墓亲王之殇无后而近者宜配凡亲王功臣宜列两庑上以汝谦议睿庙谪汝谦遂未行
　　万歴十四年太常卿裴应章言诸王本从祖祔食今四祖之庙已祧而诸王无所于祔宜罢享而祔之祧庙礼部言祧以藏毁庙之主为祖非为孙礼有祧不闻有配祧者请仍遵初制序列东庑为近礼报可
　　又言庙中列后在上异姓之臣礼当别嫌且至尊拜俯于下诸臣之灵亦必不安命改复西庑遣官分献太常纪裴应章言诸王从祖祔食四祖亲尽且祧而诸王得配享百世非所以为杀也夀春等王于太祖为伯为兄太祖南面而伯若兄俯而侑于侧非所以为顺也列后在享诸功臣同坐一堂非所以为别也其以诸王祔祧庙岁祫则祔余则罢功臣移之庑便上下礼官宗伯沈鲤议曰臣考仪礼诸书与前代故事无亲王祔享之仪是太祖以义起者也宗庙之祭祫为重故礼称弥逺而弥尊时享不可预而预于祫其无乃未安乎窃谓诸王坟墓近皇陵则祔皇陵之庙近祖陵则祔祖陵之庙于礼无嫌亦不失太祖遗意但考洪武四年初享十五王之文曰朕念亲亲之道无间存没凡我伯考兄侄悉追封为王伯妣先嫂皆为王夫人列祀宗庙着为常典臣不敢议罢其仍遵初制序列东庑功臣列西庑惟上裁择上曰可于是诸王功臣列两庑遣官分献如国初制矣
　　天启元年太常少卿李宗延言前代文臣皆有从祀我朝不宜独缺下礼部议不行
　　春明梦余录明髙祖定鼎念诸功臣之烈建太庙首以李韩公善长等六人及胡越公大海等从享最后韩公坐嫌死而六公亦间不得与逮永乐而始定自中山开平二王而下距永义侯桑世杰凡六王五公一侯十二人从文皇祀者至洪熈而定文武臣惟河间王玉东平王能宁国公真荣国公广孝凡二王二公至世宗首上太祖徽号后上文皇帝祖号又采礼官言进诚意伯从祀太祖位六王下而以僧故斥广孝使祀大兴隆寺寻用翊国公勋请进其祖营国公英独仁宗而后寥寥无闻论者谓如杨文贞李文达商文毅刘文清杨文忠之贤于辅而不得从蹇忠定王忠肃王端毅马端肃于肃愍之贤于枢而不得从张定兴辅之下南交朱宣平永之八佩将印皆位太师握环卫为心膂牙瓜而不得从髙帝诸功臣而下犹有说焉若李韩公之佐开创不下酂侯虽以嫌死帝尚为之讳若冯宋公胜之佐大将军取中原下秦陇降纳哈出二十万之众傅頴公友徳之从大将军取山东其平蜀功冠彻侯而开滇南二百年之地惜其终于帝之末遘革除之变而未有举也
　　右明









　　五礼通考卷一百二十二
<经部,礼类,通礼之属,五礼通考>
　　钦定四库全书
　　五礼通考卷一百二十三
　　刑部尚书秦蕙田撰
　　吉礼一百二十三
　　贤臣祀典
　　蕙田案祭法曰圣王之制祭祀也法施于民则祀之以死勤事则祀之以劳定国则祀之能御大烖则祀之能捍大患则祀之所以崇德报功劝忠尚义而风励于无穷也自淫祠繁兴贞邪淆乱歴代以来祠宇之在天下者废兴不一或以正而被黜或以滥而见推典籍所垂盖綦溷矣今根据正史旁及记举勲庸德行忠节孝义卓然表见者着于篇其不在祀典及通考所载淫祠俱并削焉
　　礼记祭法圣王之制祭祀也法施于民则祀之以死勤事则祀之以劳定国则祀之能御大烖则祀之能捍大患则祀之
　　【刘氏彛曰法施于民者民赖其法成身者也以死勤事者忠于国者弗顾其生义于君者弗惜其死祀之则忠义劝于天下矣以劳定国者夙夜劳瘁弼成王业如伊尹之相汤升陑如吕望之鹰扬我武如周公之坐以待旦也能御大灾者如洪水为灾而后土氏能平五土怀襄昏垫而夏后氏能涤九源既免民之鱼鳖又敷土以播殖也能捍大患者如玁狁猾夏而宣王斥之管蔡乱国而周公征之杨墨乱教而孟子辟之皆俾大患弗克兴焉】
　　【陈氏祥道曰法施于民所谓民功曰庸也以死勤事以劳定国所谓事功曰劳也能御天之天葘捍人之大患所谓治功曰力也】
　　右秩祀典
　　书武城封比干墓【封益其土　疏周本纪云命闳夭封比干之墓】
　　礼记乐记封王子比干之墓【注积土为封封比干墓宗贤也】
　　蕙田案封墓则有祀事可知庙与墓同
　　吴越春秋夫差帅诸羣臣出国门祀子胥于江滨诸臣并在夫差乃言曰寡人昔不聴相国之言乃用谗佞之辞至令相国逺没江海自亡以来蒙蒙惑惑如雾蔽日莫谁与言泣下沾襟哀不自胜左右羣僚莫不悲伤
　　蕙田案此祀忠臣之始
　　右周
　　汉书昭帝本纪元凤元年三月赐郡国所选有行义者涿郡韩福等五人帛人五十匹遣归诏曰朕闵劳以官职之事其务修孝悌以教乡里令郡县常以正月赐羊酒有不幸者赐衣被一袭祠以中牢
　　日知录汉书万石君石庆为齐相齐人为立石相祠于定国父于公为县狱吏郡中为之立生祠号曰于公祠汉纪栾布为燕相有治绩民为之立生祠此后世立生祠之始
　　后汉书明帝本纪永平二年十一月甲申遣使者以中牢祠萧何霍光帝谒陵园过式其墓
　　章帝本纪建初七年冬十月西廵狩幸长安丙辰遣使者以中牢祠萧何霍光
　　安帝本纪延光三年闰十月乙未遣使者祀太上皇于万年以中牢祀萧何曹参霍光
　　桓帝本纪延熹八年夏四月丁巳壊郡国诸房祀注房谓祠堂也王涣传曰时唯宻县存故太傅卓茂庙洛阳留今王涣祠
　　桓谭传元和中肃宗行东廵狩至沛使使者祀谭塜乡里以为荣
　　杨厚厚年八十二卒于家防书吊祭乡人諡曰文父门人为立庙郡文学掾史春秋飨射常祀之
