<!-- { "loadSidebar": true } -->
　　天监三年都令史王景之列自江左以来郊庙祭祀帝已入齐百姓尚哭以为乖礼佟之等奏案礼国门在臯门外今之篱门是也今古殊制若禁凶服不得入篱门为太逺宜以六门为断诏曰六门之内士庶甚多四时烝尝俱断其哭若有死者棺器须来既许其大而不许其细也到斋日宜去庙二百步断哭
　　四年何佟之议案礼未祭一日大宗伯省牲镬祭日之晨君亲牵牲丽碑后代有冒暗之防而人主犹必亲奉故有夕牲之礼顷代人君不复躬牵相承丹阳尹牵牲于古无取宜依以未祭一日之暮大常省牲视镬祭日之晨使太尉牵牲出入也少牢馈食杀牲于庙门外今仪注诣厨烹牲谓宜依旧帝可其奏佟之又曰郑云天子诸侯之祭礼先有祼尸之事乃迎牲今仪注乃至荐熟毕太祝方执珪瓒祼地违谬若斯又近代人君不复躬行祼礼太尉既摄位实宜亲执其事而越使卑贱太祝甚乖旧典愚谓祭日之晨宜使太尉先行祼献乃后迎牲帝曰祼尸本使神有所附今既无尸祼将安设佟之曰如马郑之意祼虽献尸而义在求神今虽无尸求神之义恐不可阙帝曰此本因尸以祀神今若无尸则宜立寄求之所祼义乃定佟之曰祭统云献之属莫重于祼今既存尸卒食之献则祼鬯之求实不可阙又送神更祼经记无文宜依礼革奏未报而佟之卒后明山宾复申其理帝曰佟之既不复存宜从其议也自是始使太尉代太祝行祼而又牵牲太常任昉又以未明九刻呈牲又加太尉祼酒三刻施馔间中五刻行仪不办近者临祭从事实以二更至未明三刻方办明山宾议谓九刻已疑太早况二更非复祭旦帝曰夜半子时即是晨始宜取三更省牲余依仪注又有司以为三牲或离杙依制埋瘗猪羊死则不埋请议其制司马褧等议以为牲死则埋必在涤矣谓三牲在涤死悉宜埋帝从之
　　五年明山宾议罇彛之制祭图唯有三罇一曰象罇周罇也二曰山罍夏罇也三曰着罇殷罇也徒有彛名竟无其器直酌象罇之酒以为珪瓒之实窃寻祼重于献不容共罇宜循彛器以备大典案礼器有六彛春祠夏礿祼用鸡彛乌彛王以珪瓒初祼后以璋瓒亚祼故春夏两祭俱用二彛今古礼殊无复亚祼止循其二春夏鸡彛秋冬牛彛庶礼物备也帝曰鸡是金禽亦主巽位但金火相伏用之通夏于义为疑山宾曰臣愚管不奉明诏则终年乖舛案鸟彛是南方之物则主火位木生于火宜以鸟彛春夏兼用帝从之
　　梁书武帝本纪天监十六年夏四月甲子初去宗庙牲冬十月去宗庙荐脩始用蔬果
　　隋书礼仪志天监十六年诏曰夫神无常飨飨于克诚所以西邻礿祭实受其福宗庙祭祀犹有牲牢无益至诚有累冥道自今四时烝尝外可量代八座议以大脯代一元大武八座又奏既停宰杀无复省牲之事请立省馔仪其众官陪列并同省牲帝从之十月诏曰今虽无复牲腥犹有脯脩之类即之幽明义为未尽可更详定悉荐时蔬左丞司马筠等参议大饼代大脯余悉用蔬菜帝从之又舍人朱异议二庙祀相承止有一铏羮盖祭祀之礼应有两羮相承止于一铏即礼为乖请加熬油莼羮一铏帝从之于是起至敬殿景阳台立七庙座月中再设净馔自是讫于台城破诸庙遂不血食乐志梁宗庙皇帝初献奏登歌七曲四言　功髙礼洽道尊乐备三献具举百司在位诚敬罔諐幽明同致茫茫亿兆无思不遂盖之如天容之如地　殷兆玉篚周始邠王于赫文祖基我大梁肇土七十奄有四方帝轩百祀人思未忘永言圣烈祚我无疆　有夏多罪殷人涂炭四海倒悬十室思乱自天命我殱凶殄难既跃乃飞言登天汉爰飨爰祀福禄攸赞　牺象既饰罍俎斯具我郁载馨黄流乃注峩峩卿士骏奔是务佩上鸣堦缨还拂树悠悠亿兆天临日煦猗与至徳光被黔首铸镕苍昊甄陶区有肃恭三献对扬万夀比屋可封含生无咎匪徒七百天长地久有命自天于皇后帝悠悠四海莫不来祭繁祉具
　　膺八神耸卫福至有兆庆来无际播此余休于彼荒裔　祀典昭洁我礼莫违八簋充室六龙解騑神宫肃肃灵寝防防嘉荐既飨景福攸归至徳光被洪祚载辉
　　蕙田案以上梁
　　陈书髙祖本纪永定元年十二月庚辰皇帝谒太庙通典陈制一嵗五祀谓春夏秋冬腊也每祭共以太牢始祖以三牲首余唯骨体而已
　　隋书乐志陈宗庙皇祖步兵府君神室奏凯容舞辞于赫皇祖宫墙髙嶷迈彼厥初成兹峻极缦乐简简閟寝翼翼祼飨若存惟灵靡测
　　皇祖正员府君神室奏凯容舞辞　昭哉上徳浚彼洪源道光前训庆流后昆神猷缅【一作绵】邈清庙斯存以享以祀惟祖惟尊
　　皇祖怀安府君神室奏凯容舞辞　选辰崇飨饰礼严敬靡爱牲牢兼馨粢盛明明列祖龙光逺映肇我王风形斯舞咏
　　皇髙祖安成府君神室奏凯容舞辞　道遥积庆徳逺昌基永言祖武致享从思九章停列八舞回墀灵其降止百福来绥
　　皇曾祖太常府君神室奏凯容舞辞　肇迹帝基义标鸿篆恭惟载徳琼源方阐享荐三清筵陈四琏增我堂构式敷帝典
　　皇祖景皇帝神室奏景徳凯容舞辞　皇祖执徳长发其祥显仁藏用怀道韬光宁斯閟寝合此萧芗永昭贻厥还符翦商
　　皇考髙祖武皇帝神室奏武徳舞辞　烝哉圣祖抚运升离道周经纬功格元只方轩迈扈比舜陵妫缉熙是咏钦明在斯云雷遘屯图南共举大定越震威衡楚四奥宅心九畴还叙景星出翼非云入吕徳畅容辞庆昭羽缀于穆清庙载徽烈嘉玉既陈丰盛斯洁是将是享鸿猷无絶
　　蕙田案以上陈
　　右宋齐梁陈庙享
　　北魏书礼志天兴二年冬十月平文昭成献明庙成嵗五祭用二至二分腊牲用太牢常遣宗正兼太尉率祠官侍祀又立神元思帝平文昭成献明五帝庙于宫中嵗四祭用正冬腊九月牲用马牛各一太祖亲祀宫中又于云中及盛乐神元旧都祀神元以下七帝嵗三祭正冬腊用马牛各一祠官侍祀
　　太和六年十一月将亲祀七庙诏有司依礼具仪于是羣臣议曰昔有虞亲防祖考来格殷宗躬谒介福逌降大魏七庙之祭依先朝旧事多不亲谒今陛下孝诚发中思亲祀事稽合古王礼之常典臣等谨案旧章并采汉魏故事撰祭服冠履牲牢之具罍洗簠簋俎豆之器百官助祭位次乐官节奏之引升降进退之法别集为亲拜之仪制可于是上乃亲祭其后四时常祀皆亲之太宗本纪泰常四年夏四月庚辰有事于东庙逺藩助祭者数百国
　　礼志泰常四年八月帝尝于白登庙将荐熟有神异焉太庙博士许钟上言曰臣闻圣人能飨帝孝子能飨亲伏惟陛下孝诚之至通于神明近尝于太祖庙有车骑声从北门入殷殷轞轞震动门阙执事者无不肃栗斯乃国祚永隆之兆宜告天下使知圣徳之深逺
　　髙祖本纪太和十六年正月丙子始以孟月祭庙二月辛夘罢寒食飨
　　【胡氏寅曰四时之祀天子用孟月礼之正也若寒食其始既不出于先王其节或跨乎仲季非天子之所宜行也茍以为祖宗常行有其举之莫敢废也盖亦择礼之中否而行之欤寒食之祀始于晋人思介之推之焚死为之不火食然则有天下国家者以是日祀其祖考可谓不经之礼虽祖考行之而未暇革今而革之去非以从是何不可之有魏孝文断然行之不胶者卓矣】
　　礼志太和十六年正月戊午诏曰夫四时享祀人子常道然祭荐之礼贵贱不同故有邑之君祭以首时无田之士荐以仲月况七庙之重而用中节者哉自顷烝尝之礼颇违旧义今将仰遵逺式以此孟月犆礿于太庙但庙典初改众务殷凑无遑斋洁遂及于今又接神飨祖必须择日今礼律未宣有司或不知此可勑太常令尅日以闻十月己亥诏曰夫先王制礼所以经纶万代贻法后昆至乃郊天享祖莫不配祭然而有节白登庙者有为而兴昭穆不次故太祖有三层之宇巴陵无方丈之室又常用季秋躬驾展防祀礼或有亵慢之失嘉乐颇涉野合之讥今授衣之旦享祭明堂元冬之始奉烝太庙若复致斋白登便为一月再驾事成防渎回详二理谓宜省一白登之髙未若九室之美帏次之华未如清庙之盛将欲废彼东山之祀成此二享之敬可具勅有司但令内典神者摄行祭事献明道武各有庙称可具依旧式自太宗诸帝昔无殿宇因停之
　　蕙田案以上北魏
　　隋书礼仪志北齐制春祠夏禴秋尝冬烝皆以孟月并腊凡五祭每祭室一太牢始以皇后亚献
　　北齐书文宣帝本纪天保二年正月乙酉有事于太庙武成帝本纪河清元年正月壬午享太庙
　　隋书礼仪志河清元年定令四时祭庙禘祭及元日庙庭设庭燎二所
　　音乐志北齐享庙乐辞
　　先祀一日夕牲羣臣入奏肆夏辞　霜凄雨畅烝哉帝心有敬其祀肃事惟歆昭昭车服济济衣簮鞠躬贡酎磬折奉琛差以五列和以八音式祗王度如玉如金
　　迎神奏髙明登歌乐辞　日卜惟吉辰择其良奕奕清庙黼黻周张大吕为角应钟为羽路鼗隂竹徳歌昭舞祀事孔明百神允穆神心乃顾保兹介福牲出入奏昭夏乐辞　大祀云事献奠有仪既歌既展赞顾迎牺执从伊竦刍饰惟栗俟用于庭将升于室且握且骍以致其诚惠我贻颂降祉千龄
　　荐毛血奏昭夏辞【三公出奏肆夏进熟羣臣入奏肆夏辞同】　彼遐慨悠然永思留连七享纒绵四时神升魄沈靡闻靡见隂阳载俟臭声兼荐祖考其鉴言卒王休降神敷锡百福是由
　　进熟皇帝入北门奏皇夏乐辞　齐居严殿夙驾层闱车辂垂彩旒衮腾辉耸诚载仰翘心有慕洞洞自形斤斤表步閟宫有邃神道依俙孝心邈爰属爰依
　　太祝祼地奏登歌乐辞【皇帝诣东陛奏皇夏升殿又奏皇夏辞同】　太室窅窅神居宿设郁鬯惟芬珪璋惟絜彛斚应时龙蒲代用借茅无咎福禄攸降端感会事俨思修礼齐齐勿勿峩峩济济
　　皇帝升殿殿上作登歌乐辞　我祠我祖永惟厥先炎农肇圣灵祉蝉联霸图终造帝业方宣道昌基构抚运承天奄家六合爰光八埏尊神致礼孝思惟纒寒来暑反惕荐在年匪敬伊慕备物不愆设簴设业鞉鼓填填辟公在位有容伊防登歌启佾下管应悬厥容无爽幽明肃然诚帀厚地和达穹既调风雨载协山川周庭有列汤孙永延教声惟被迈后光前皇帝初献皇祖司空公神室奏始基乐恢祚舞辞克明克俊祖武惟昌业营土声被海方有流厥徳终耀其光明神幽赞景祚攸长
　　皇帝初献皇祖吏部尚书神室奏始基乐恢祚舞辞显允盛徳隆我前构瑶源弥泻琼根愈秀诞惟有
　　族丕绪克茂大业崇新洪基増旧
　　皇帝初献皇祖泰州使君神室奏始基乐恢祚舞辞祖徳丕显明喆知机豹变东国鹊起西归礼申官
　　次命改朝衣敬思孝享多福无违
　　皇帝献太祖太尉武贞公神室奏始基乐恢祚舞辞兆灵有业潜徳无声韬光戢耀贯幽洞冥道舒
　　卷施博藏行缅道嵗事夜遽不宁
　　皇帝献皇祖文穆皇帝神室奏始基乐恢祚舞辞皇皇祖徳穆穆其风语嘿自己明叡在躬荷天之锡圣表克隆髙山作矣寳祚其崇离光旦旦载焕载融感荐惟永神保无穷
　　皇帝献髙祖神武皇帝神室奏武徳乐昭烈舞辞天造草昧时难纠纷孰拯斯溺靡救其焚大人利见纬武经文顾指惟极吐吸风云开天辟地峻岳夷海冥工掩迹上徳不宰神心有应龙化无待义征九服仁兵告凯上平下成靡或不宁匪王伊帝偶极崇灵享亲则孝洁祀惟诚礼备乐序肃赞神明
