<!-- { "loadSidebar": true } -->
　　【盛氏世佐曰案大夫为祖父母谓父在者也父卒而不为祖后者亦存焉父卒为祖后者服斩祖父卒为祖母后者三年此礼通乎上下适孙谓适子早卒者也必云为士者见其虽贱不降也】
　　传曰何以期也大夫不敢降其祖与适也【注不敢降其祖与适则可降其旁亲也】
　　【敖氏继公曰大夫于为士者之服则降之此亦为士也乃不降者以其为祖与适也大夫所以降其旁亲而不降祖与适者圣人制礼使之然也非谓大夫之意亦欲降此亲但以其为祖与适故不敢降之也此传之言似有害于义理】
　　【盛氏世佐曰案凡传所云不敢降者皆原制礼之故礼縁人情而制者也人情所不敢降者而故降之则是强世而行不可以久故圣人于此权其轻重之宜定为隆杀之等而无一毫造作于其间也敖氏之言失传意矣】
　　公妾以及士妾为其父母【疏以出嫁为其父母亦重出其文故次在此马氏融曰公谓诸侯其间有卿大夫妾故言以及士妾】
　　【敖氏继公曰上云女子子适人者为其父母则是服已在其中矣复言此者嫌为人妾者屈于其君则为其私亲或与为人妻者异故以明之云公妾以及士妾又以见是服不以其君之尊卑而异也郝氏敬曰此与前章妾为子期义同举国君及士见凡为妾者皆得为父母期也】
　　钦定义疏案戴记妇人奔防不别妻妾则妾亦奔父母之防与
　　传曰何以期也妾不得体君得为其父母遂也【注然则女君有以尊降其父母者与春秋之义虽为天王后犹曰吾季姜是言子尊不加于父母此传似误矣礼妾从女君而服其党服是嫌不自服其父母故以明之　疏传以公子为君厌为己母不在五服又为己母党无服公妾既不得体君君不厌故妾为其父母得伸遂而服期也郑欲破传义故据传云妾不得体君得为其父母遂也然则女君体君有以尊降其父母者与言与犹不正执之辞也云春秋之义者桓九年传文云礼妾从女君而服其党服者杂记文也郑既以传为误故自解之一则以女君不可降其父母二则经文兼有卿大夫士何得专据公子以决父母乎是以传为误也】
　　【陈氏诠曰以妾卑贱不得体君又嫌君之尊不得服其父母故传明之卑贱不得体君】
　　【雷氏次宗曰今明妾以卑贱不得体君厌所不及故得为其父母遂也】
　　【敖氏继公曰传意葢谓妾于其父母亦本自有服非因君而服之故不得体君则为之得遂然妾以不得体君之故而遂其服者唯自为其子耳若其私亲则无与于不体君之义葢女君虽体君亦未见有重降其私亲者传义似误也】
　　【郝氏敬曰郑谓父母期虽女君不得降以传体君之説为误非也传未尝谓女君可降其父母也谓妾之父母君同凡人妾自为重服违君自遂似乎不可耳今以国君之贵尚不厌妾此父母之防所以为重传安得误】
　　【盛氏世佐曰案经重出此条嫌其或在厌降之例也传之此言所以明君不厌妾之义与经合后儒皆错防其意故指为误耳士妾亦有厌降之嫌者妾谓夫为君通上下之辞也】
　　钦定义疏郑敖二义相兼乃备一则嫌为妾者屈于其君或不得服其私亲一则嫌为女君之党服则不为已之党服也礼所以决嫌疑定犹豫其此类乎
　　右齐衰不杖期

　　五礼通考卷二百五十四
<经部,礼类,通礼之属,五礼通考>
　　钦定四库全书
　　五礼通考卷二百五十五
　　刑部尚书秦田撰
　　凶礼十
　　丧礼
　　仪礼丧服疏衰裳齐牡麻绖无受者【注无受者服是服而除不以轻服受之不着月数者天子诸侯葬异月也小记曰齐衰三月与大功同者绳屦　疏此章以其义服日月又少故在不杖章下此及下大功皆不言冠带者以其轻故略之至正大功言冠见其正犹不言带缌麻又直言缌麻余又畧之注云不以轻服受之者凡变除皆因葬练祥乃行此服至葬即除无变服之理天子七月葬诸侯五月葬为之齐衰者皆三月蔵其服至葬更服之葬后乃除】
　　【谯氏周曰齐衰三月不居垩室】
　　【敖氏继公曰受者以轻衰受重衰也成人齐衰之服而无受则唯三月可知故不复见月数郝氏敬曰此齐衰之义服也亲不足而尊有余故为三月齐衰处之不言冠带屦与不杖同也不言三月言无受三月可知也礼三月既葬以初丧冠布易故衰曰受受接也义服稍轻三月即除故无受　案疏衰重于大功大功九月而疏衰反三月何也重其衰所以隆尊也减其日月以杀恩也疏衰三月者分尊恩轻大功九月者分卑而恩重也】
　　【张氏尔岐曰大夫士三月葬故以三月为主】
　　【姜氏兆锡曰下文各传皆言齐衰三月故经虽不着月而疏以三月言之然其服虽三月而为王侯服者皆不即除而蔵以待葬服故传虽言三月而经不着其月也葢经传互文相足之义类如此蔡氏徳晋曰此章本不言月数而传皆以为齐衰三月葢以礼既葬而受服大夫士三月而葬故以为断也康成虽有天子诸侯葬异月之説然又以为天子七月葬诸侯五月葬为之齐衰者皆三月蔵其服至葬更服之葬后乃除愚意谓天子诸侯未葬恐不应释服且既释矣至葬而更服相去不过一二月余而倐释倐服忽吉忽凶恐先王制礼不若是白虎通谓民始哭素服先葬三月成齐衰亦非安有闻丧不服越二月而始服者夫帝尧殂落百姓如丧考妣三载四海遏宻八音后世始丧服之既葬而除又岂久乎疑此章本有三月五月七月之服者失之也】
　　田案文虽以三月为断而曽祖父条开元礼増齐衰五月至今犹然则蔡氏之説或者其可通与
　　寄公为所寓【注寓亦寄也为所寄之国君服疏此章论义服故以疏者为首】
　　传曰寄公者何也失地之君也何以为所寓服齐衰三月也言与民同也【注诸侯五月而葬而服齐衰三月者三月而蔵其服至葬又更服之既葬而除之　疏失地君者谓若礼记射义贡士不得其人数有譲黜爵削地尽君则寄在他国也云言与民同者以客在主国得主君之恩故报与民同三月也】
　　【敖氏继公曰经传不见诸侯相为服之礼是无服也寄公已失国则异于诸侯又寓于他邦之地则不可不为其君服然非臣也故但齐衰三月而与民同国君五月而葬此为之服者则止于三月以齐衰之轻者惟有此耳故不以其葬月为节也不特制为国君服者辟天子也诸侯之大夫为天子繐衰既葬除之特制之服也】
　　【蔡氏徳晋曰案郝仲舆谓先王盛世何得有寄公此葢衰世之礼其説近是而未尽也葢封建肇于黄农歴唐虞夏商治乱不一故禹会诸侯于涂山执玉帛者万国至周初止千八百国而已则其间失国而为寄公者必多而寄公为所寓之君服其由来旧矣周之制礼非用于一寄公为所寓之君服既合于理而可为后世用先王固宜存之于经而不削也】
　　【盛氏世佐曰案礼为隣国君失地则同于民者贱之也不臣之者客也庶人为国君亦在此章故曰与民同】
　　钦定义疏同于民者寄公之自视则然所寓之君待之则以賔礼丧犬记可据也
　　丈夫妇人为宗子宗子之母妻【注妇人女子子在室及嫁归宗者也宗子继别之后百世不迁所谓大宗也　疏此与大宗同宗亲如寄公为所寓故次在此】
　　【敖氏继公曰丈夫者男子之与大宗絶属者也妇人者谓絶属之女子子在室者及宗妇也丈夫妇人于宗子宗子之母妻若在嫂叔之列者则不服之葢亲者且无服疏者可知】
　　【盛氏世佐曰案云妇人虽在外必有归宗是妇人不以出降其宗明矣此妇人内亦当兼有宗女出嫁者族人为宗子之母妻服犹臣服君之母妻之义也此服因宗而生不因嫂叔而生故丈夫于宗子之母妻妇人于宗子虽或有在嫂叔之伦者无不服也敖説非与大宗絶属者如此若在五服内月算如邦人亦皆齐衰无大功小功缌麻】
　　【蔡氏徳晋曰大宗至尊五服之外皆服齐衰三月其在五服中者亦不当以功缌之服服之故无大功小功缌麻皆服齐衰三月而除与五属之外同若大功小功之亲既服齐衰三月乃受以大功小功之衰以足其月数而止此条中当有齐衰九月五月三月之服也】
　　传曰何以服齐衰三月也尊祖也尊祖故敬宗敬宗者尊祖之义也宗子之母在则不为宗子之妻服也【疏祖谓别子为祖百世不迁者当祭之日同宗皆来陪位及助祭故云尊祖也大宗者尊之统故同宗敬之尊祖之义也宗子之母在则不为宗子之妻服也者谓宗子父已卒宗子主其祭王制云八十齐衰之事不与则母七十亦不与今宗子母在年未七十母自与祭母死宗人为之服宗子母七十以上则宗子妻得与祭宗人乃为宗子妻服也必为宗子母妻服者以宗子燕食族人于堂其母妻亦燕食族人之妇于房皆序以昭穆故族人为之服也】
　　【敖氏继公曰别子为祖继别为宗祖者已之所自出也尊之重本也然其尊祖之诚无由自尽故于敬宗见之葢敬其为别子之后者乃所以尊别子也故曰敬宗者尊祖之义也此为宗子与其母妻服皆敬宗之事故传言之宗子之母在则不为宗子之妻服者谓族人于宗子之妻其服与否唯以其母之在不在为节则宗子之母虽老而妻代主家事若先其母而卒族人亦不为此服葢其母尚在故也此义与宗子不孤而死族人不以宗子服之者意实相类】
　　【顾氏炎武曰正义谓母年未七十尚与祭非也祭统曰夫祭也者必夫妇亲之是以舅没而姑老明其不与祭矣虽老固尝为主祭之人而礼无二敬故为宗子之母服则不为妻服　杜氏通典有夫为祖曽祖髙祖父母特重妻从服议一条云孔瑚问虞喜曰假使元孙为后元孙之妇从服期曽孙之妇尚在才缌麻近轻逺重情实有疑喜荅曰有嫡子者无嫡孙又若为宗子母服则不服宗子妇以此推之若孙为后而其母尚存元孙之妇犹为庶不得传重传重之服理当在姑矣宋庾蔚之谓舅殁则姑老是授祭事于子妇至于祖服自以姑为嫡与此条之意互相明】
　　【姜氏兆锡曰案内则舅殁则姑老则姑虽年未七十亦不主亚献之礼其亚献礼皆应宗子之妻佐宗子行之至其服则不为宗子之妻服者犹有适子无适孙之意以一宗无二服故也由是以推则服与祭义各有主不得牵连为义疏殆未之考与】
　　田案疏文以与祭不与祭定服与不服并非意诸家破之是也
　　为旧君君之母妻【疏旧君旧防恩深以对于父今虽退归田野不忘旧徳故次在宗子之下也但为旧君有二一则致仕二则待放未去此则致仕者也】
　　【敖氏继公曰君亦谓旧君也在国而云旧君者明其不见为臣也此服大夫士同之】
　　【郝氏敬曰旧君旧尝仕于其国非故家世官也偶见用而遂去之恩轻谊薄如中下士庶人在官辈与民未逺今不仕与民同服君之母谓民为本国君之母夫人服也君之妻谓民为本国君夫人服也国人皆称小君与君同尊故皆为齐衰三月非谓旧仕者也】
　　【顾氏炎武曰与民同者为其君齐衰三月也不与民同者君之母妻民不服而尝仕者独为之服也古之卿大夫有见小君之礼而妻之爵服则又君夫人命之是以不容无服】
　　【盛氏世佐曰案章内言旧君者三此则凡为旧臣之通礼也君谓有地者也臣为君服斩今降在此者以不在其国故也不在其国而犹为之服者子思所谓进以礼退以礼孟子所谓三有礼焉者也臣为君之母妻在不杖期章此亦以去位降也郝云民为小君服非】
