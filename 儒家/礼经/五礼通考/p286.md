<!-- { "loadSidebar": true } -->
　　周礼春官大祝辨九一曰稽首二曰顿首三曰空首四曰振动五曰吉六曰凶七曰竒八曰襃拜九曰肃拜以享右祭祀【注稽首拜头至地也顿首拜头叩地空首拜头至手所谓拜手也吉拜拜而后稽颡凶拜稽颡而后拜杜子春云振读为振铎之振动读为哀恸之恸竒读为竒偶之奇谓先屈一膝今雅拜是也或云竒读为倚倚拜谓持节持防拜身倚之以拜郑大夫云动读为董书亦或为董振董以两手相击也竒拜谓一拜也襃读为报报拜再拜是也郑司农云襃拜今时持节拜是也肃拜但俯下手今时撎是也介者不拜故曰为事故敢肃使者谓振动战栗变动之拜书曰王动色变一拜答臣下拜再拜拜神与尸享献也谓朝献馈献也右读为侑侑劝尸食而拜防此九拜之中四种是正拜五者逐事生名还依四种正拜而为之也一曰稽首二曰顿首三曰空首此三者相因而为之空首者先以两手拱至地乃头至手是为空首也以其头不至地故名空首顿首者为空首之时引头至地首顿地即举故名顿首一曰稽首其稽稽留之字头至地多时则为稽首也此三者正拜也稽首拜中最重臣拜君之拜二曰顿首者平敌自相拜之拜三曰空首拜者君答臣下拜知义然者案哀十七年公防齐侯盟于防孟武伯相齐侯稽首公则拜齐人怒武伯曰非天子寡君无所稽首公如晋孟献子相公稽首知武子曰天子在而君辱稽首寡君惧矣孟献子曰以敝邑介在东表宻迩仇雠寡君将君是望敢不稽首郊特牲曰大夫之臣不稽首非尊家臣以避君也如是相礼诸侯于天子臣于君稽首礼之正然诸相于大夫之臣及凡自敌者皆当从顿首之拜也如是差之君拜臣下当从空首拜其有敬事亦稽首故大誓云周公曰都懋哉予闻古先哲王之格言以下太子发拜手稽首是其君于臣稽首事洛诰云周公拜手稽首朕复子明辟成王拜手稽首不敢不敬天之休者此即两相尊敬故皆稽首九曰肃拜者拜曰最轻惟军中有此肃拜妇人亦以肃拜为正其余五者附此四种正拜者四曰振动附稽首五曰吉拜附顿首六曰凶拜亦附稽首七曰竒拜附空首八曰襃拜亦附稽首以享侑祭祀者享献也谓朝践献尸时拜侑侑食侑劝尸食时而拜此九拜不専为祭祀而以祭祀结之者祭祀事重故举以言之】黄氏度曰九専施于祭祀余礼亦有拜不备九拜故太祝辨九拜以享右祭祀拜致敬也敬莫着于祭九拜各有所施施不失节而后礼可观为能事鬼神太祝辨九拜教敬也
　　郑氏锷曰稽之为言久也拜头至地其留甚久此拜之最重者也顿之为言暂也头虽叩地顿而便起不久留焉此稍重者也空首头略至手其中空阔头手不相宻迩其礼轻矣臣之于君则稽首顿首自敌已以下用之秦嬴顿首于宣子之前是也空首君用于臣也振动者或云以两手相击振动其身今缓人之拜如此有所肃敬变动悚栗而下拜也吉拜则自凶向吉所谓拜而后稽颡凶拜则纯乎凶所谓稽颡而后拜阳数竒隂数耦则竒者一拜襃拜则既拜矣又报一拜所谓再拜推手曰揖引手曰肃肃者不下拜俯下其手而复引之见其肃敬之至此军礼所常用故曰介胄之士不拜郤至于战三肃楚使而退是也王于庙中亦有时而当肃郑康成云肃拜今之撎是也
　　陈氏礼书礼曰拜服也稽首服之甚也拜稽颡哀戚之至隠也稽颡隠之甚也荀卿曰平衡曰拜下衡曰稽首至地曰稽颡许慎曰顿下首也然则书称拜手稽首则拜手手拜也稽首首至地也荀卿所谓下衡曰稽首是也稽颡则首至地矣荀卿所谓至地曰稽颡是也大祝言礼之重者则先稽首而继之以顿首空首振动言礼之轻者则先竒拜而继之以襃拜肃拜则顿首空首振动重礼之渐杀者也襃拜肃拜轻礼之尤杀者也然则稽首拜手而稽留焉顿首则首顿于手而已空首不至扵手空其首而已竒拜一拜也仪礼乡饮乡射聘礼士相见凡礼之杀者皆一拜是也肃拜俯其手而肃之也妇人与介者之拜也少仪曰妇人虽有君赐肃拜为尸坐则不手拜肃拜为防主则不手拜然则所谓手拜者手至地也士婚礼妇拜扱地是也襃拜介扵一拜肃拜之间则礼固杀矣其详不可考也记曰大夫之臣不稽首避君也孟武伯曰非天子寡君无所稽首知武子曰天子在君稽首寡君惧矣是稽首者诸侯扵天子大夫士扵其君之礼也然君扵臣有所稽首书称太甲稽首于伊尹成王稽首扵周公是也大夫扵非其君亦有所稽首仪礼公劳賔賔再拜稽首劳介介再拜稽首是也盖君子行礼扵其所敬者无所不用其至则君稽首于其臣者尊徳也大夫士稽首扵非其君者尊主人也春秋之时晋穆嬴抱太子顿首于赵宣子鲁季平子顿首扵叔孙则顿首非施扵尊者之礼也郑氏谓稽首头至地顿首头叩地空首头至手襃读为报再拜也又引书曰王动色变为振动之拜此不可考又曰三年之防稽颡而后拜所谓防拜也朞以下之防拜而后稽颡所谓吉拜也盖拜则致敬扵人稽颡则致哀扵已拜而后稽颡頽乎其顺也以其先致敬故也稽颡而后拜颀乎其至也【考工记辀欲颀典郑司农曰颀读为恳盖古字颀恳通用】以其先致哀故也孔子之时礼废滋久天下不知后稽颡之为重而或以轻为重是犹不知拜下之为礼拜上之为泰而或以泰为礼故孔子救拜之弊则曰吾从其至者救泰之弊则曰吾从下凡欲礼之明扵天下而已防之稽颡犹稽首也礼非至尊不稽首则防非至重不稽颡矣然有非至重而稽颡者非以其至亲则以吊者之尊也故为妻稽颡以至亲也大夫吊之虽缌必稽首以吊者之尊也妇人移天于夫而重扵长子故虽父母不稽颡所稽颡者为夫与长子而已以所受扵此者重所报扵彼者杀也然士防礼扵三年之防拜稽颡防大记杂记皆言拜稽颡此谓拜必稽颡非拜而后稽颡也晋献公之防秦穆公吊公子重耳重耳稽颡而不拜穆公曰稽颡而不拜未为后也故不成拜国语曰重耳拜而不稽颡误矣
　　顾氏炎武日知録古人席地而坐引身而起则为长跪首至手则为拜手手至地则为拜首至地则为稽首此礼之等也君父之尊必用稽首拜而后稽首此礼之渐也必以稽首终此礼之成也今大明防典曰后一拜叩头成礼此古之遗意也　古人以稽首为敬之至周礼太祝辨九一曰稽首注稽首拜中最重臣拜君之礼礼记郊特牲大夫之臣不稽首非尊家臣以避君也左传僖公二十三年秦伯享晋公子重耳公赋六月公子降拜稽首公降一级而辞焉襄公三年盟于长樗公稽首知武子曰天子在而君辱稽首寡君惧矣二十四年郑伯如晋郑伯稽首宣子辞子西相曰以郑国之介恃大国而虐扵敝邑寡君是以请罪焉敢不稽首哀公十七年盟于蒙齐侯稽首公拜齐人怒孟武伯曰非天子寡君无所稽首国语襄王使召公过及内史过赐晋恵公命晋侯执玉卑拜不稽首内史过归以告王曰执玉卑替其贽也拜不稽首诬其上也替贽无镇诬王无民可以见稽首之为重也自敌者皆从顿首李陵报苏武书称顿首　荀子言平衡曰拜下衡曰稽首至地曰稽颡似未然古惟防礼始用稽颡盖以头触地其与稽首乃有容无容之别　今表文皆云稽首顿首蔡邕独断汉承秦法羣臣上书皆言昧死言王莽盗位慕古法去昧死曰稽首光武因而不改朝臣曰稽首顿首非朝臣曰稽首再拜　百拜字出乐记古人之拜如今之鞠躬故通计一席之间賔主交拜近至于百注云一献士饮酒之礼百拜以喻多是也【徐伯鲁曰案乡饮酒礼无百拜此特甚言之耳】若平礼止是一拜再拜即人臣扵君亦止再拜孟子以君命将之再拜稽首而受是也礼至末世而繁自唐以下即有四拜大明防典四拜者百官见东宫亲王之礼见其父母亦行四拜礼其余官长及亲戚朋友相见止用两拜礼是四拜惟扵父母得行之今人书状动称百拜何也　古人未有四拜之礼李涪刋误曰夫郊天祭地止扵再拜其礼至重尚不可加今代妇谒姑章其拜必四详其所自初则再拜次则跪献衣服文史承其筐篚则跪而受之常于此际授受多误故四拜相属耳　战国策苏秦路过雒阳嫂蛇行匍伏四拜自跪而谢此四拜之始盖因谢罪而加拜非礼之常也【黄庭经十读四拜朝太上亦是加拜】今人上父母书用百拜亦为无理若以古人之拜乎则古人必稽首然后为敬而百拜仅賔主一日之礼非所施于父母若以今人之拜乎则天子止于五拜而又安得百也此二者过犹不及明知其不然而书之此以伪事其亲也洪武三年上谕中书省臣曰今人书劄多称顿首再拜百拜皆非实理其定为仪式令人遵守扵是礼部定议凡致书于尊者称端肃奉书答则称端肃奉复敌已者称奉书奉复上之与下称书寄书答卑幼与尊长则曰家书敬复尊长与卑幼则曰书付某人
　　九顿首出春秋传然申包胥元是三顿首未尝九也杜注无衣三章章三顿首每顿首必三此亾国之余情至廹切而变其平日之礼者也七日夜哭于邻国之庭古人有此礼乎七日哭也九顿首也皆亾国之礼也不可通用也　韩之战秦获晋侯晋大夫三拜稽首古但有再拜稽首无三拜也申包胥之九顿首晋大夫之三拜也　楚语椒举遇蔡声子降三拜纳其乗马亦亾人之礼也
　　方氏苞曰振动则未尝拜也而序列稽首顿首空首之下何也竒吉凶乃前三拜之细目肃拜不过下手以为恭而已振动则顔色变作手足辟易身体战栗非尊者有过越之施无所用之其礼最重如聘礼賔入门公再拜賔辟賔致命公当楣再拜賔三退负序避与三退时必振动以示不敢答拜而震慑不宁更甚扵答拜故列扵五拜之前也注未指所施用王氏应电谓应受其拜而不答者不可通
　　蕙田案拜之所用甚多而尤莫重于祭祀此经所以言右享祭祀也九拜稽首顿首稽重扵顿有久暂之别二者拜之正也空首振动空首则头不至地振动则几不成拜一则以尊临卑而意舒一则以卑承尊而神栗也二者拜之变也吉拜凶拜则稽首之差异也竒拜褒拜则顿首之多寡也肃拜则但以手肃之而已注防説不如礼书为详方氏解振动句有味顾氏所据皆是特其言拜甚广不専指祭祀今附存之以着拜礼之备
　　又案以上祝拜
　　周礼春官大祝肆享则执明水火而号祝【注如以六号祝明此圭洁也肆享祭宗庙也】
　　隋衅逆牲逆尸令钟鼓右亦如之【注隋衅谓荐血也凡血祭曰衅既隋衅后言逆牲容逆鼎右读亦当为侑】
　　来瞽令臯舞【注臯读为卒呼嘷之嘷来嘷者谓皆呼之入】
　　相尸礼【注延其出入诏其坐作　防凡言相尸者诸事皆相故以出入坐作解之尸出入者谓祭初延之入二灌讫退出坐于堂上南面朝践馈献讫又延之入室言诏其坐作者郊特牲云诏祝于室坐尸于堂馈献讫又入室坐言作者凡坐皆有作及与主人答拜皆有坐作之事故云诏其坐作也】
　　既祭令彻【防祭讫尸谡之后大祝命彻祭器即诗云诸宰君妇废彻不迟是也】
　　蕙田案以上正祭之祝
　　大师造于祖则前祝【注郑司农云前祝大祝自前祝也谓前祝者王出也归也将有事于此神大祝居前先以祝辞告之】
　　大防同造于庙【防大防同者王与诸侯时见曰防殷见曰同或在畿内或在畿外亦告庙而行云造者以其非时而祭造次之事即上文造于祖一也】
　　蕙田案以上有事造庙之祝
　　小祝大祭祀逆齍盛送逆尸沃尸盥赞隋赞彻赞奠【注隋尸之祭也奠奠爵也祭祀奠先彻后反言之者明所佐大祝非一】
　　凡事佐大祝【注唯大祝所有事】
　　蕙田案以上小祝
