<!-- { "loadSidebar": true } -->
　　賛礼唱献众宾执事者酌酒授主主复进西阶上南面献众宾众宾六十以上者每一人升西阶上受爵卒爵退就西序之席立于席末升者毕主以爵授执事者下奠于篚堂下者不献主退就席末位
　　升位
　　賛礼唱众宾皆升位主乃自席末先升席宾介以下皆自席末升席堂下者就位引僚佐升自东庑就席堂上者坐堂下者立
　　僎入【无僎则去此条升位后僎始入者仪礼注云不干主宾正礼也】
　　賛礼唱僎入賛引导僎出次【僎朝服致仕者服深衣亦从便】入门左主降自阼阶迎于门内【宾介降立西阶下三宾不降】主与僎揖让升主升阼阶僎升西阶当楣北面立【宾介皆升立西阶升面北上】賛礼唱主献僎賛引进曰请酌酒导主降洗爵诣尊所酌酒如宾仪至僎席前东北面献僎賛引导僎自西阶上趋就席末东西南面受爵主揖送爵僎报揖卒爵以爵授主主以授执事者下奠于篚主及宾介各升席
　　觯
　　賛礼唱司正觯賛引导司正出位诣盥洗位盥手帨手次诣爵洗位取觯于篚洗觯拭觯升自西阶诣尊所酌酒进两楹之间北面立賛者唱在坐者皆起宾主以下皆起拱立司正乃举觯而言曰恭惟朝廷率由旧章敦崇礼教举行乡饮非为饮食凡我长幼各相劝朂为臣竭忠为子尽孝内穆于闺门外顺于乡党无或废坠以忝所生言毕揖宾主以下皆揖司正遂饮卒爵复揖以爵授执事者降自西阶复位宾主以下复坐
　　读律【若宾兴贤能不用此】
　　賛礼唱读律执事者设律案于堂上两楹之间次引读律者出位诣盥洗所盥手帨手讫乃升自西阶执律者以律从至案前北面立执律者以律置案上立于案傍西面在坐者皆起读律者揖宾主以下皆揖复坐乃展律详缓读之毕在坐者又起读律者揖宾主以下皆揖读律者降自西阶复位执律者以律从如初
　　无算爵
　　賛礼唱爵行无算于是堂下者皆坐执事者行酒酒三行或五行食三品或五品徧及主之賛者皆与
　　宾出
　　賛礼唱礼毕主兴降自阼阶宾以下降自西阶僚佐降自东庑堂下众宾以序俱出至门外主门左西面僚佐以下列主之后宾门右东面介居宾南三宾居介南众宾居后賛引唱揖宾主以下皆揖退
　　蕙田案集礼定于明初其时宾兴贤能尚用乡饮之礼洪武十六年重颁图式删去此条而宾兴与乡饮判为两事矣
　　里社饮酒读律仪
　　立宾位
　　里长为主以乡之老人六十以上有徳习礼者一人为宾次一人为介又次为众宾读律一人使能者
　　陈设
　　设宾席于堂之西北南面设主席于东南西面介席于堂之西南东面众宾六十以上者席于两序东西相向五十以下者席于堂下亦东西相向各设卓案于席前豆用葅醢设读律席东楹下西面【如教官讲书之位】
　　序宾
　　其日质明宾介及众宾皆至门外主出迎东向揖宾宾以下西向报揖主先入门而右宾入门而左【介与众宾从】至阶主升西阶上东面宾介于东阶上西面众宾六十以上者皆自东阶升分为两班东西相向北上【居西者立主之后居东者立宾介后】五十以下者立堂下亦分两班东西相向北上主与宾皆揖各就席坐执事者行酒酒一行止
　　读律
　　执事设卓案于东楹读律席前次引读律者正衣冠升席展律于案详缓读之毕起立拱手坐者皆起立拱手读律者言曰恭惟国家宪章先王明刑弼教期协于中爰用古礼属民读律凡我长幼尚敬共夙夜毋干彛宪以忝祖父言讫敛律降席复位【位在堂下众宾之列】宾复坐酒三行止
　　宾出
　　主先兴宾介以下皆兴序立如初升堂下者亦如之宾主皆揖主送于门外揖退
　　明会典洪武十六年颁行乡饮酒礼图式　一各处府州县每歳正月望日十月朔日举行于学宫除僎宾外众宾序齿列坐其僚属则序爵前一日执事者于明伦堂依图陈设坐次至日主及僚属司正先诣学遣人速宾僎以下比至执事者报宾至主偕僚属迎于庠门之外以入主东宾西三让三揖而后升堂东西相向立賛两拜毕皆坐僎至介至仪亦同既齐至各就位执事者引司正由西阶升诣堂中北面立执事者唱僎宾以下皆立各相揖执事举酒授司正司正曰恭惟朝廷率由旧章敦崇礼教举行乡饮非为饮食凡我长幼各相劝勉为臣尽忠为子尽孝长幼有序兄友弟恭内睦宗族外和乡里无或废坠以忝所生读毕司正遂饮酒以觯授执事仍各相揖司正复位及僎宾以下皆拱立行揖礼如觯仪及读皆肃而听之有过之人俱赴正席立听读毕执事者举僎案至宾前次僎次介次主三宾以下次第举之乃主献宾执事者酌酒以授主主受爵诣宾前置于席稍退賛两拜宾答拜以次奠爵仪如之毕主复位遂酬主宾起僎从之执事者酌酒授宾宾授酒诣主前置于席稍退两拜宾僎主皆拜遂就位坐酒三行汤三品遂彻馔各起离席僎主僚属居东宾介三宾众宾居西行两拜礼遂送宾分东西行乃三揖出庠门而退　一里社每歳春秋社祭会饮毕行乡饮酒礼所用酒殽即一百家内供办坐以齿次年老者虽至贫上坐少者虽至富必下之不许越违者以违制论有过犯者虽年长而富亦坐席末听读律受戒谕饮酒毕同退如不行赴饮及强坐众宾之上者为顽民许主席及诸人首告迁边逺为民主席及众宾容隠者同罪其各里社以百家为一会内以里长主席其余选年最髙有徳人所推服者一人为宾其次一人为介余以年齿叙坐如有致仕者主席请以为僎择通文学者一人觯一人读律一人賛礼前期主诣宾门请曰某日行乡饮酒礼吾子年髙徳邵敢请为宾宾曰某固陋恐辱命敢辞主曰询诸众莫若吾子贤敢固请宾曰夫子申命之某不敢辞主遂拜请介亦如之曰敢请吾子为介先执事者设宾席于堂中稍西南向设主席于堂东南西向宾六十以上者席于堂中上两序东西相向如宾多年幼者席于堂下阼阶之南北面西上至日主迎宾及献酬觯读律酒数行皆如学宫仪饮毕明日宾介僎众宾诣主家拜谢乡饮之赐主出门拜谓辱昨日之来一乡饮之设所以尊髙年尚有徳兴礼让敢有諠哗失礼者许觯者以礼责之其或因而致争竞者主席者会众罪之
　　二十二年定乡饮酒礼凡良民中年髙有徳无公私过犯者自为一席坐于上等有因户役差税迟悮及曾犯公杖私笞招犯在官者又为一席序坐中门之外其曾犯奸盗诈伪説事过钱起灭词讼蠧政害民排防官长及一应私杖徒流重罪者又为一席序坐于东门之外执壶供事各用本等三家子弟各要分别三等坐次善恶不许混淆其所行仪注并依原颁定式如有不遵序坐及有过之人不行赴饮者以违制论
　　蕙田案洪武二十二年所定乡饮仪分善恶三等序坐不得混淆盖于讲礼读法之时微寓彰善瘅恶之指虽古礼所未有而于化民成俗之义亦有当焉惜乎有司视为具文未闻有实心奉行者也
　　右厯代乡饮酒礼










　　五礼通考卷一百六十八
　　钦定四库全书
　　五礼通考卷一百六十九
　　刑部尚书秦蕙田撰
　　嘉礼四十二
　　学礼
　　【蕙田】案古之王者建国君民敎学为先太学之制昉于五帝其名为成均虞曰庠夏曰序殷曰瞽宗周曰辟廱又兼立四代之学是为五学又有门闱之小学以教国子四郊之小学以敎国人待其既长然后由小学而进于太学焉其乡遂州党亦各有学诸侯之国亦立太学小学乡学盖三代以上莫不以立学为先务其敎之之法国子则师氏诏以三徳保氏诏以六艺大司乐诏以乐徳乐语乐舞春秋教以礼乐冬夏教以诗书中年而考校九年而大成其秀者官之其不率教者屏之至于乡学则乡遂之吏受教法于司徒以乡三物教之嵗时书其徳行道艺三年大比兴其贤能而登于天府又中年论其秀者升于太学俾与国子齿焉诸侯则嵗贡其太学之秀者天子试之射宫视其贤否而行庆让之法以是知先王之于士教之必周择之必慎而后可收得人之效也天子又以春秋视学修释菜之仪举养老之典承师问道合语乞言以身先为之向导故学士莫不蒸蒸丕变相与勉为贤者而耻为不肖然则学之礼顾不重哉古礼经有学礼一篇见于大戴礼贾谊新书所引惜其文不传今采録经传以补礼经之阙而后世学校选举视学养老经筵见于史者俱以类附之其释奠仪节已见吉礼故不及云
　　礼记王制有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊【注皆学名也异者四代相变耳或上西或上东或贵在国或贵在郊上庠右学大学也在西郊下庠左学小学也在国中王宫之东东序东胶亦大学在国中王宫之东西序虞庠亦小学也西序在西郊周立小学于西郊胶之言紏也庠之言养也周之小学为有虞氏之庠制是以名庠云其立乡学亦如之胶或作絿　疏虞殷尚质贵取有成故大学在西小学在东夏周贵文取积渐长养故大学在东小学在西云周之小学为有虞氏之庠制者庠则后有室前有堂若夏后氏之序及周之学所在序者皆与庠制同其州党之序则歇前而已序则豫也故乡射云豫则钩楹内堂则由楹外彼郑注豫读如成周宣榭火之榭是也云其立乡学亦如之者言乡学亦为庠制故上文云耆老皆朝于庠是也周大学在国之西郊郑駮异义云三灵一雍在郊者熊氏云文王之时犹从殷礼故辟廱太学在郊】
　　内则有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊
　　蕙田案虞殷之太学在西夏周之太学在东东胶又在辟廱之东故大戴礼谓之东学以其法夏后氏之序故亦曰东序对郊外小学而言故以东胶为大学祭义食三老五更于太学亦谓东胶也
　　王制天子曰辟廱【注辟明也廱和也所以明和天下疏谓于此学中习学道艺欲使天下之人悉皆明达谐和也案诗注云王廱水之外圆如璧二注不同者此注解其义诗注解其形】
　　诗大雅灵台虡业维枞贲鼓维镛于论鼔钟于乐辟廱【传植者曰虡横者曰栒业大版也枞崇牙也贲大鼔也镛大钟也论思也水旋丘如璧曰辟廱以节观者　笺论之言伦也虡也栒也取以悬钟鼓也设大版于上刻画以为餙于得其伦理乎鼓与钟也于喜乐乎诸在辟廱中者言成于中和之至　疏此在辟廱合乐必行养老之礼但主言乐之得理不美养老之事故言不及焉】张子曰辟廱古无此名其制盖始于此故周有天下遂以名天子之学而诸侯不得立焉
　　于论鼓钟于乐辟廱鼍鼔逢逢蒙瞍奏公【传逢逢和也有眸子而无见曰蒙无眸子曰瞍公事也　笺凡声使瞽蒙为之】
　　蕙田案天子视学大昕鼓徴以警众及天子至始大合乐故于鼓独一再言之
　　周颂振鹭振鹭于飞于彼西雝
　　【薛君章句鹭洁白之鸟也西雍文王之雍也言文王之时辟雍学士皆洁白之人也】
