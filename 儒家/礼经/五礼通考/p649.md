<!-- { "loadSidebar": true } -->
　　王圻续通考永乐十二年春正月辛巳朔日食免朝贺先是鸿胪寺奏习正旦朝仪上召礼部翰林院官问曰正旦日食百官贺礼可行乎尚书吕震对曰日食与朝贺之时先后不相妨侍郎仪智曰终是同日免贺为当杨士竒曰日食天变之大者前代元旦日食多不受朝宋仁宗时元旦日食富弼请罢宴彻乐吕夷简不从弼曰万一契丹行之为中国羞后有自契丹回者言彼是日罢宴仁宗深悔今免贺诚当上从之
　　十三年春正月丙子朔日食免朝贺
　　明史乐志永乐十八年定朝会宴飨乐舞
　　一奏上万夀之曲　龙飞定万方受天命振纪纲彛伦攸叙四海康普天率土尽来王臣民舞蹈嵩呼载扬称觞奉吾王圣夀天长
　　平定天下舞曲　其一四边静威伏千邦四夷来宾纳表章显祯祥承乾象皇基永昌万载山河壮　其二刮地风圣主过尧舜禹汤立五常三纲八蛮进贡朝今上顿首诚惶朝中宰相爕理隂阳五谷成万民欢畅贺吾皇齐讃扬万国来降
　　二奏仰天恩之曲　皇天眷圣明五辰顺四海宁风调雨顺百谷登臣民鼓舞乐太平贤良在位邦家永祯吾皇仰洪恩夙夜存诚
　　黄童白叟鼓腹讴歌承应曲曰豆叶黄　雨顺风调五谷收成仓廪丰盈大利民生托赖着皇恩四海清鼓腹讴歌白叟黄童共乐咸宁
　　四夷舞曲　其一小将军顺天心圣徳诚化番邦尽朝京四裔归伏舞于龙廷贡皇明宝贝擎　其二殿前欢四裔率土归王命都来仰大明万邦千国皆归正现帝庭朝仁圣天阶班列众公卿齐声歌太平其三庆丰年和气增鸾鳯鸣紫雾生祥云朝霞映爇金炉香味馨列丹墀御驾盈管箫韶五音应龙笛间鳯笙　其四渤海令金杯中酒满盛御案前列羣英君德成皇图庆嵩呼万岁声　其五过门子圣主兴圣主兴显威灵蛮夷静至仁至德至圣明万万年帝业成
　　三奏感地德之曲　皇心感地灵顺天时德厚生含宏光大品物亨钟竒毓秀产俊英河清海晏麟来鳯鸣阴阳永和平相我文明
　　车书会同舞曲　其一新水令锦衣花帽设丹墀俱公服百司同会麟至舞鳯来仪文武班齐朝贺圣明帝　其二水仙子八方四面锦华夷天下苍生仰圣德风调雨顺升平世徧乾坤皆赞礼托君恩民乐雍熙万万年皇基坚固万万载江山定体万万岁洪福天齐
　　四奏民乐生之曲　世间的万民荷天地感圣恩乾坤定位四海春君臣父子正大伦皇风浩荡人心载醇熙熙乐天真永戴明君
　　表正万邦舞曲　其一庆太平奸邪浊乱朝纲搆祸难煽动戈斨赫怒吾皇亲征灞上指天戈敌皆降其二武士欢白沟战场旌旗云合迷日光令严气张三军踊跃齐奋扬扫除残甲如风荡凯歌四方仁圣不杀降望河南失欃枪　其三滚绣毬肆旅拒恃力强一心构殃筑沧洲百尺城隍骋虿毒恣虎狼孰能御当顺天心有徳隆昌倒戈敛甲齐归降抚将生还达故乡自此仁闻愈彰　其四阵陈赢不数孙吴兵法良神谋睿算合阴阳八阵堂堂行天上虎畧龙韬孰敢当俘囚十万皆踈放感荷仁恩戴上苍　其五得胜回两傍四方展鸟翼风云鴈行出竒兵敌难量士强马强徧百里眠旌卧鎗胜兵回乐洋洋　其六小梁州敌兵战败神魂防拥貔貅直渡长江开市门肆不移宣圣恩如天旷纶音颁降普天下仰吾皇五奏感皇恩之曲　当今四海宁颂声作礼乐兴君臣庆会跻太平衣冠济济宴彤庭文臣武将共荷恩荣忠心尽微诚仰答皇明
　　天命有德舞曲　其一庆宣和雨顺风调万物熙一统华夷四野嘉禾感和气一榦百穗一榦百穗　其二窄甎儿梯航万国来丹陛太平年永固洪基正东西南北来朝会洽寰宇布春晖四夷咸宾声教美自古明王在慎徳不须威武逞兵力祥瑞集佳期万万岁圣明君衮衣垂
　　六奏庆丰年之曲　万方仰圣君大一统抚万民丰年时序雨露均穰穰五谷货财殷酣歌击壌风清俗淳四夷悉来宾正统皇仁
　　七奏集祯应之曲　皇天眷大明五星聚兆太平驺虞出现甘露零野蚕成茧嘉禾生醴泉涌地河水清乾坤万万年四海永宁
　　八奏永皇图之曲　天心眷圣皇正天位抚万邦仁风宣布礼乐张万国稽首朝明堂皇图巩固贤臣赞襄太平日月光地久天长
　　九奏乐太平之曲　皇恩被八纮三光明四海清人康物阜岁屡登含哺鼓腹皆欢声民歌帝力唐尧至仁乾坤永清共乐太平
　　导膳迎膳进膳及陞座还宫百官行礼诸曲俱与洪武间同
　　王圻续通考仁宗洪熙元年春正月壬申朔上御奉天殿朝羣臣命礼部鸿胪寺不作乐羣臣止行五拜三叩头礼先是礼部尚书吕震请于上曰陛下初登大宝天下文武之臣及海外诸国皆来朝宜受贺作乐如大朝之仪不从次日震固请大学士杨士竒杨荣金幼孜黄淮进曰陛下言是上曰山陵甫毕事忍遽即吉朕明日亦不欲出震曰四方万国之人逺朝新主皆欲一覩天顔固圣孝诚至亦宜勉顺下情上顾士竒四人曰礼臣过矣对曰诚如圣谕必欲俯顺舆情亦不宜备礼上从之故有是命
　　明会典宣宗宣徳四年令在外大小衙门遇正旦等节庆贺礼俱照洪武初舞蹈山呼行十四拜礼
　　王圻续通考正统十一年正月己巳朔立春礼部言二节同日宜杀立春礼从之旧制立春顺天府官四拜进春后复四拜文武百官行五拜三叩头贺礼至是定顺天府官四拜进春后百官即入贺行正旦礼后宪宗成化元年亦正旦立春同日改致词云兹遇纪元成化正旦逢春气节会同天人交泰云云其庆贺进春礼亦并举焉
　　景泰元年正月丁丑朔帝祭奉先殿朝上圣皇太后及皇太后出御奉天殿百官行五拜三叩头礼【时以上皇在迤北免贺】
　　成化十四年十一月戊午朔始令翰林官习仪
　　王鏊震泽长语国家正旦冬至圣节凡大朝会先期百官皆赴朝天宫习仪或灵济宫唯翰林独否相宣庙一日召翰林不至上问故左右对以往习仪所上曰翰林终日侍朕侧尚何习为恐其倒拜自是不复习相以为故事成化中中官汪直用事多使逻人诇察诸司不法是日学士王献检讨张泰方在途投谒逻人执之以故事对诏问内阁时万安刘珝刘吉不能执奏乃云有故事而考诸故典不见献泰虽免罪而翰林不习仪之典遂废惟内阁与东西两房至今不习葢宣庙之命史官失于纪载故也
　　明孝宗实録治元年正月丙申朔帝诣奉先殿太皇太后皇太后宫行礼毕出御奉天殿文武羣臣公服行五拜三叩头礼【是年冬至及二年正旦皆然二年冬至始行贺礼】
　　大政记正德二年正月乙亥朔日有食之帝不御殿免贺视朝如常仪
　　王圻续通考正德十一年正月癸未朔羣臣待漏入贺日晡礼始成及散朝已昏夜众奔趋而出颠仆相践有将军赵朗者死于禁门御史程启充具奏其状请帝昧爽视朝以图明作之治不报
　　十四年十二月至南京诏百官戎服朝明年正旦南京兵部尚书乔宇礼部侍郎杨廉不可率诸臣朝服贺蕙田案正德十三年正旦帝在宣府十四年正旦在太原十五年正旦在南京百官俱朝服于奉天门外行遥贺礼
　　明会典嘉靖七年奏准凡遇万夀圣节正旦冬至大朝贺先令承天门端门及左右阙门守门内外官员严禁杂人行走鼓初严执事官并侍卫官军先入次王亲公侯驸马伯次在京文武品官次来朝品官次内外杂职次生儒次外国四夷人至奉天殿下文武百官依品级序立毋得搀越乱班礼毕外国四夷先出次生儒次杂职次文武品官次侍卫官军及仪从人等俱尽象马方行其金水桥东西角门各添设序班凡有搀越者御史序班纠举挐奏若有市井奸人假借儒吏衣巾冒入殿庭锦衣卫官校缉拿又令凡正旦冬至圣节百官俱于先期之三日及二日习仪正旦冬至于朝天宫圣节于灵济宫
　　大政记十四年正月壬戌朔免朝贺癸酉御奏天殿文武及朝觐官行礼
　　明世宗实録时帝以宪庙恭妃初防不受节贺礼部请于视朝之日令文武百官及天下朝觐官公服行五拜三叩头礼一伸臣子之情诏以十二日行
