<!-- { "loadSidebar": true } -->
　　蕙田案祭义云祭不欲数数则烦祭不欲疏疏则怠是故君子合诸天道霜露既降君子履之必有凄怆之心春雨露既濡君子履之必有怵惕之心此时移节变孝子感而思亲四时之祭所由昉也虞夏及殷散见于诗书传记者其礼意略可概见自姬公定制所谓郁郁乎文者葢莫盛焉惜礼经燔没髙堂生所传仪礼特牲馈食少牢馈食有司彻三篇仅大夫士之礼而天子诸侯宗庙之礼亡矣故汉志即有推士礼而致于天子之讥昔朱子尝欲以二礼及注疏所言折以爲天子祭礼书未及成门人黄勉斋杨信斋自致齐而祼献而馈食以至加爵彻爼旅酬登馂绎祭之仪爲经传通解续防模稍备然经文但载注疏而百家之说未录行礼虽有节次而阙畧之处尚多其中朝践馈食九献三诏荐血爓祭割牲燔燎加笾卒爵先后彼此之岐异同疑似之辨众说纷纭淆然错出明儒丘氏濬大学衍义补尝言古礼今世虽不能尽行然三代圣王制作之深意亦不可使其冺灭不存乞诏儒学之臣参考编类别爲一书以补六艺之阙遇国家有稽古礼文之事于此得以考据使圣贤精神心术之防仪文度数之详不至于坠地是葢天地间一盛典详哉切切乎其言之今以周礼爲纲及仪礼所载大夫士之礼与夫戴记之礼运礼器郊特牲祭义祭统明堂位诸篇及诸儒义疏有补于礼者推类而求寻其脉络析其条理缀辑成篇自始迄终俱有归宿庶几不失朱子遗意而歴代时享沿革及唐宋元明仪注详列于后俾古者天子诸侯祭礼畧可考焉
　　周礼春官小宗伯掌四时祭祀之序与其礼
　　肆师以岁时序其祭祀
　　礼记祭义祭不欲数数则烦烦则不敬祭不欲疏疏则怠怠则忘是故君子合诸天道春禘秋尝霜露既降君子履之必有凄怆之心非其寒之谓也春雨露既濡君子履之必有怵惕之心如将见之乐以迎来哀以送往故禘有乐而尝无乐【注合于天道因四时之变化孝子感时念亲则以此祭之也春禘夏殷礼也周以禘爲殷祭更名春祭曰祠非其寒之谓谓凄怆及怵惕皆爲感时念亲也霜露既降脱秋字迎来而乐乐亲之将来也送去而哀哀其享不可知也　疏此节明孝子感时念亲四时设祭之意禘阳之盛也尝隂之盛也隂阳气盛孝子感而思念其亲故君子制礼合于天道】
　　【周氏谞曰一嵗之内天时有四而宗庙之祭亦有四故举春以见夏举秋以见冬殷人有大禘则小禘爲春祭之名周人一禘而巳则祠爲春祭之名】
　　祭统凡祭有四时春祭曰礿夏祭曰禘秋祭曰尝冬祭曰烝【注谓夏殷时礼也】礿禘阳义也尝烝隂义也禘者阳之盛也尝者隂之盛也故曰莫重于禘尝古者于禘也发爵赐服顺阳义也于尝也出田邑发秋政顺阴义也故记曰尝之日发公室示赏也草艾则墨未发秋政则民弗敢草也【疏此一节明祭祀之重禘尝之义禘者阳之盛也者以禘祭在夏夏为炎暑故为阳盛尝者阴之盛也者以尝祭在秋之时阴功成就故为隂盛冬虽严寒以物于秋成故不得以冬烝对夏禘】郊特牲飨禘有乐而食尝无乐阴阳之义也凡饮养阳气也凡食养阴气也故春禘而秋尝春飨子秋食耆老其义一也而食尝无乐饮养阳气也故有乐食养阴气也故无声凡声阳也
　　祭统禘尝之义大矣治国之本也不可不知也明其义者君也能其事者臣也不明其义君人不全不能其事爲臣不全夫义者所以济志也诸徳之发也是故其徳盛者其志厚其志厚者其义章其义章者其祭也敬祭敬则竟内之子孙莫敢不敬矣【疏此一节明祭祀之重禘尝之义人君若能明于其义可以为民父母】
　　王制天子诸侯宗庙之祭春曰礿夏曰禘秋曰尝冬曰烝【注此葢夏殷之祭名周则改之春曰祠夏曰礿以禘为殷祭诗小雅曰礿祠烝尝于公先王此周四时祭宗庙之名　疏此一节论夏殷天子诸侯大夫四时祭宗庙之事春曰礿者皇氏云礿薄也春物未成其祭品鲜薄也孙炎曰礿者新菜可礿夏曰禘者皇氏云禘者次第也夏时物虽未成宜依时次第而祭之秋曰尝者白虎通云尝者新谷熟而尝之冬曰烝者烝者众也冬之时物成者众孙炎云烝进也进品物也　注葢为夏殷祭名者以其祭名与周不同故以为夏殷祭名其夏殷之祭又无文故称葢以疑之此云春礿而郊特牲云春禘者郑氏注云禘当为禴从此为正祭义曰春禘郑注直云夏殷礼不破禘字者以郊特牲已改禘为禴故于祭义畧之从可知也云周则改之春曰祠夏曰礿者案宗伯云以祠春享先王以禴夏享先王又知周以禘为殷祭者案公羊传曰五年而再殷祭又春秋经僖八年秋七月禘于太庙是禘为殷制殷犹大也谓五年一大祭引诗小雅者是文王之诗天保之篇谓文王受命已改殷之祭名以夏祭之禘改名曰礿而诗先言礿后祠者从便文尝在烝下以韵句也】
　　蕙田案以上五条皆以禘爲春夏时祭与周不同注疏家皆以爲夏殷祭名然不可考矣
　　周礼春官大宗伯以祠春享先王以禴夏享先王以尝秋享先王以烝冬享先王
　　【郑氏锷曰祠春禴夏尝秋烝冬之享时祭之名也礼不丰不杀所以称时有以少为贵者有以多为贵者春夏以搜苗而奉祭祀时物方生可献者寡故春以词为主夏以乐为主而巳尚词者为物不足以言词道意也尚乐者阳气浸盛乐由阳来也此所谓以少为贵也秋冬以狝狩而奉祭祀百物既登可献者众故秋以荐新为主冬以备物为主焉尝者物初成始可尝于是而荐新也烝者物毕皆可烝于是而备物也此以多为贵者也】
　　司尊彛春祠夏禴秋尝冬烝
　　诗小雅天保吉蠲爲饎是用孝享禴祠烝尝于公先王【传春曰祠夏曰禴秋曰尝冬曰烝公事也　疏若以四时当云祠禴尝烝诗以便文故不依先后此皆周礼文自殷以上则禴禘尝烝王制文也至周公则去夏禘之名以春禴当之更名春曰祠故禘祫志云王制记先王之法度宗庙之祭春曰禴夏曰禘秋曰尝冬曰烝祫为大祭于夏于秋于冬周公制礼乃改夏为禴禘又为大祭祭义注云周以禘为殷祭更名春曰祠是祠禴尝烝之名周公制礼之所改也若然文王之诗所以巳得有制礼所改之名者然王者因革与世而迁事虽制礼大定要亦所改有渐易曰不如西邻之禴祭郑注为夏祭之名则文王时巳改言周公者据制礼大定言之耳公亊释诂文】
　　【汪氏克寛曰春祠夏禴秋尝冬烝此周制时享之定名也诗云禴祠烝尝葢取咏歌之叶韵耳其非有异也】
　　春秋桓公八年公羊传春曰祠夏曰礿秋曰尝冬曰烝尔雅春祭曰祠夏祭曰礿秋祭曰尝冬祭曰烝
　　春秋繁露四祭古者嵗四祭四祭者因四时之所生熟而祭其先祖父母也故春曰祠夏曰礿秋曰尝冬曰烝此言不失其时以奉祀先祖也过时不祭则失爲天子之道也祠者以正月始食韭也礿者以四月食麦也尝者以七月尝黍稷也烝者以十月进初稻也此天之经也地之义也
　　蕙田案以上周四时之祭名
　　春秋昭公十五年二月癸酉有事于武宫
　　【汪氏克寛曰周官祠禴烝尝为四时之祭左氏传曰禘于武宫是以禘为四时之祭葢见经书禘于庄公遂例以为禘而悮耳考之王制春曰礿夏曰禘此葢夏殷之祭名与周不同葢周更时祭之名而后禘为大祭也然有事武宫乃春祠之祭不以祠祭之名书而止曰有事葢祭之日叔弓莅事籥入而卒去乐卒事虽得时而不成乎礼春秋乃变文而书之以着其失也】
　　蕙田案此条系祠祭
　　易萃六二引吉旡咎孚乃利用禴【注居萃之时处于中正而行以忠信故可以省薄荐于神也　正义曰孚乃利用禴者禴殷春祭之名也四时之祭最薄者也】
　　既济九五东邻杀牛不如西邻之禴祭【注牛祭之盛者禴祭之薄者居既济之时而处尊位物皆济矣将何为焉其所务者祭祀而巳祭祀之盛莫盛修徳故沼沚之毛苹蘩之菜可羞于神故黍稷非馨明德唯馨是以东邻杀牛不如西邻之禴祭实受其福也】
　　周礼夏官大司马中夏教茇舍遂以苖田如搜之灋献禽以享礿【注茇舍草止之也夏田为苗择取不孕任者礿宗庙之夏祭也冬夏田主于祭宗庙者阴阳始起象神之在内　疏以草释茇以止释舍军有草止之法冬夏田主于祭宗庙阴阳始起象神之在内者仲冬一阳生仲夏一阴生是阴阳在内故神象之而行祭也此祭因田猎献禽为祭若正祭自在孟月】
　　蕙田案以上三条禴祭
　　诗鲁颂閟宫秋而载尝夏而楅衡【笺秋将尝祭于夏则飬牲】
　　周礼春官肆师尝之日涖卜来岁之芟【注芟芟草除田也古之始耕者除田种谷尝者尝新谷此芟之功也卜者问后嵗宜芟否】
　　春秋桓公五年左氏传始杀而尝【注建酉之月阴阳始杀嘉谷始熟故荐尝于宗庙】
　　十四年秋八月壬申御廪灾乙亥尝【注御廪藏公所亲耕以奉粢盛之仓也天火曰灾既戒日致齐御廪虽灾苟不害嘉谷则祭不应废故书以示法】
　　襄公二十八年左氏传十一月乙亥尝于太公之庙庆舍涖事麻婴爲尸庆□爲上献
　　礼记祭义仲尼尝奉荐而进其亲也慤其行也趋趋以数巳祭子贡问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐爼序其礼乐备其百官君子致其济济漆漆夫何恍惚之有乎夫言岂一端而已夫各有所当也【注尝秋祭也亲谓身亲执事时也慤与趋趋言少威仪也容以逺言非所以接亲亲也容以自反言非孝子所以事亲也此皆非与神明交之道也天子诸侯之祭或从血腥始至反馈是进熟也荐爼豆与爼也恍惚思念益深之时也岂一端言不可以一防也礼各有所当行祭宗庙者賔客济济漆漆主人慤而趋趋】
　　蕙田案以上五条尝祭
　　周礼夏官大司马仲冬教大阅遂以狩田入献禽以享烝
　　书洛诰戊辰王在新邑烝祭歳文王骍牛一武王骍牛一【疏郑以烝祭上属嵗文王骍牛一者嵗是成王元年正月朔日特告文武封周公也案周颂烈文序云成王即政诸侯助祭郑笺云新王即政必以庙享之礼祭于祖考告嗣位也则郑意以朝享之后特以二牛告文武封周公之后与孔义不同】
　　春秋桓公五年左氏传闭蛰而烝【注建亥之月昆虫闭户万物皆成可荐者众故烝祭宗庙】
　　八年春正月己卯烝公羊传烝者何冬祭也常事不书此何以书讥亟也亟则黩黩则不敬君子之祭也敬而不黩疏则怠怠则忘士不及兹四者则冬不裘夏不【注四者四时祭也　疏数之节靡所折中是故君子合诸天道感四时物而思亲也祭必于夏之孟月者取其见新物之月也裘者御寒暑之美服士有公事不得及此四时祭者则不敢美其衣服葢思念亲之至也】谷梁传烝冬事也春兴之志不时也
　　夏五月丁丑烝谷梁传春夏兴之黩祀也志不敬也【注春祭曰祠荐尚韭卵夏祭曰禴荐尚麦鱼秋祭曰尝荐尚黍肫冬祭曰烝荐尚稻鴈无牲而祭曰荐荐而加牲曰祭礼各异也失礼祭祀例日得礼者时定八年冬从祀先公是也僖八年秋七月禘于太庙月者谨用致夫人耳禘无违礼】
