<!-- { "loadSidebar": true } -->
　　典命掌诸臣之五等之命【注五等谓孤以下四命三命再命一命不命也　疏此经诸侯五等在诸侯之下既无一命以至五命明臣有五等通不命也据下文大国孤四命其卿三命大夫再命士一命侯伯之卿以下如公子男之卿再命大夫一命士不命】王之三公八命其卿六命其大夫四命及其出封皆加一等其国家宫室车旗衣服礼仪亦如之【注四命中下大夫也出封出畿内封于八州之中加一等褒有徳也大夫为子男卿为侯伯其在朝廷则亦如命数耳王之上士三命中士再命下士一命　疏王之三公八命其卿六命其大夫四命皆是在朝者及其出封皆加一等者三公八命者为九命上公六命卿为七命侯伯四命大夫为五命子男其国家官室车旗衣服礼仪亦以命数为差也注云四命中下大夫者见序官有中下大夫于此经唯见四命大夫是知中下大夫同四命也云出封出畿内封于八州之中者其王朝公卿大夫亦有旧在畿内有采地之封是封畿内者也今乃封于畿外在八州之中为诸侯也云加一等褒有徳也者王朝公卿大夫无功可进无过可退者不得出封以知加一等为南面之君者是褒有徳也卿为侯伯大夫为子男郑不言三公者虽出封加命爵仍是公不异故不言也云王之上士三命中士再命下士一命经既不言而郑言之者此典命所以主命数序官有三等之士此文不见故以意推之必知士有三命以下者见经大夫四命四命以下惟有三等之命序官有上士中士下士故以三等之命而説之也然公卿大夫以八命六命四命为隂爵者一则拟出封加为阳爵二则在王下为臣是隂官不可为阳爵故也士既无出封之理又极卑贱故有三命一命为阳爵无嫌也】公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数【注视小国之君者列于卿大夫之位而礼如子男也郑司农云九命上公得置孤卿一人春秋传曰列国之卿当小国之君固周制也元谓王制曰大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人　疏案大行人云大国之孤执皮帛以继小国之君出入三积不问一劳朝位当车前不交摈庙中无相以酒礼之其他皆眡小国之君郑注云此以君命来聘者也孤尊既聘享更自以其贽见执束帛而已豹皮表之为饰继小国之君言次之也其他谓贰车及介牢礼賔主之间摈将币祼酢飨食之数以此而言则以皮帛者亦是便以贽见若正聘当以圭璋若然彼云继小国之君谓执皮帛次小国之君后则与此注列于卿大夫位一也此言眡小国之君注云而礼如子男则彼其他眡小国君并彼注贰车及介以下是也昭二十三年左传云叔孙婼为晋所执晋人使与邾大夫坐讼叔孙曰列国之卿当小国之君固周制也先郑引鲁之卿以证孤者孤亦得名卿故匠人云外有九室九卿朝焉是并六卿与三孤为九卿亦名卿者以其命数同也鲁是侯爵非上公亦得置孤者鲁为州牧立孤与公同若然其孤则以卿为之故叔孙婼自比于孤也王制之文多据夏殷此命卿亦是夏殷法故彼下文大国之卿不过三命下卿再命小国之卿与下大夫一命郑注云不着次国之卿者以大国之下互明之此卿命则异大夫皆同以此言之则大国卿三命次国卿与大国卿同再命小国卿与大夫同一命彼注即引此周礼命卿大夫之法以证与古不同之义若然此引彼夏殷命臣法周礼诸侯卿大夫命虽与古不同五等诸侯国国皆有三卿得天子命者与夏殷同故引之若然云大国三卿皆命于天子者上卿则命数足矣中卿天子再命巳君加一命亦为三命下卿天子一命若夏殷己君加一命二命足矣周则已君加二命为三命亦足矣云下大夫五人不言命数者并不得天子命夏殷并巳君加一命周则大国之大夫再命也夏殷之士不命其二十七士亦应有上九中九下九而皆云上士者亦是勉人为髙行故总以上士言之也次国三卿上卿天子二命已君不加中卿天子一命巳君加一命下卿天子不命已君亦加二命为再命故云一卿命于其君是次国之卿皆再命也若周礼次国卿并三命亦下大夫五人上士二十七人义与大国同也小国二卿皆命于其君案彼郑注云此文似误脱云脱者类上文大国次国则此小国亦当有三卿宜云小国三卿一卿命于天子二卿命于其君则是脱亦三卿一卿命于天子九字矣云误者次国云二卿命于天子不言皆此小国云二卿皆命于其君而言皆是误故云误也若依此三卿觧之则三卿之内一卿命于天子为一命二卿命于其君亦各一命亦下大夫五人上士二十七人义与上同也若周礼小国三卿皆再命亦一卿命于天子一命已君加一命为再命二卿命于其君不得天子命并已君再命矣又周法次国五大夫亦与大国五大夫同再命小国下大夫五人各一命其士公侯伯之士同一命子男之士不命与夏殷同此文是也大司马云大国三军次国二军小国一军军将皆命卿者谓得天子之命者得为军将也若然诸侯之臣有四命三命再命一命不命而经云各眡其命数者谓宫室之等四命者四百歩贰军四乗旗四斿冕服四章三命者以三为节再命一命者亦以命数为降杀也但大夫元冕一命者一章裳上刺黻而已衣无章故得元名则冕亦象衣无旒其士服爵弁并无章饰是以变冕言爵弁也诸侯之大夫一命已上即有贰车士虽一命亦无贰车天子之士再命已上可有贰车也】
　　蕙田案春秋成二年公赐晋三帅先路三命之服襄十九年公赐晋六卿三命之服此侯伯之卿皆三命之证也昭十二年叔孙昭子以再命为卿后更受三命叔仲子曰三命逾父兄非礼也则鲁亦有再命之卿僖三十三年晋襄公以再命命先茅之县赏胥臣以一命命郤缺为卿则晋亦有再命一命之卿大约诸侯之卿其命数以次而加但不得过三命耳
　　又案以上诸臣命数之等
　　右周礼官制下
　　周礼天官冡宰乃施典于邦国而建其牧立其监设其参傅其伍陈其殷置其辅【注侯伯有功徳者加命作州长谓之牧所谓八命作牧者监谓公侯伯子男各监一国书曰王唘监厥乱为民参谓卿三人伍谓大夫五人郑司农云殷治律辅为民之平也谓殷众也谓众士也王制诸侯上士二十七人其中士下士各居其数之三分辅府史庶人在官者也疏每州之中立一牧每国之中立一诸侯使各监一国设其参者谓诸侯之国各立三卿其伍者谓三卿】
　　【下各立五大夫陈其殷者谓三卿下各陈士九人三九二十七置其辅者谓三卿下各设府史胥徒诸侯三卿司徒司马司空也大夫五人谓司徒下二大夫一大夫为司徒大夫一大夫为大宰大夫司空下二大夫一大夫主司空事一大夫为司防大夫司马事省阙一大夫故五人其伍言傅者大夫上有卿下有士受上政傅于下受下政傅于上故独云傅】
　　朱子曰监疑谓天子大夫为三监者盖谓之邦国则固已有君矣但建牧立监以佐之设卿大夫士以辅之耳
　　乃施则于都鄙而建其长立其两设其伍陈其殷置其辅【注谓公卿大夫王子弟食采邑者两谓两卿不言三卿者不足于诸侯郑司农云两谓两丞　疏公卿王子弟为采邑之主以是一邑之长故言长每采地之中立两卿案典命云三公八命其卿六命其大夫四命大宗伯云六命赐官彼注王六命之卿赐官者使得自置其臣治家邑如诸侯则此云长唯据公卿巳下大夫四命不合立官此并言大夫者以大夫虽立官不与公卿同亦得称长是广解长义其实大夫不合有两卿五大夫当与诸侯之卿同官事当相兼也亲王子弟食邑与三公同在五百里畺地各百里其次疏者在四百里县地各五十里与六卿同已上二者得立两卿五大夫之等其次更疏者在三百里稍地各食二十五里与大夫同不得立两卿五大夫亦职相兼也畿外诸侯南面为尊故得伸而立三卿天子三公六卿虽尊以其在天子之下故屈而立两卿】
　　沈氏彤曰疏以大夫降于卿不合有两卿五大夫岂知卿降于公而亦不容有乎故惟在公则两为卿伍为大夫殷为上士若在卿则两为大夫伍为上士殷为下士在大夫则两为上士伍为下士春秋传谓周公举蔡仲为己卿士瑕禽为王卿士伯舆之大夫是公之两为卿卿之两为大夫皆有明徴而其下可例推矣
　　蕙田案邦国畿外诸侯也都鄙畿内诸侯也周礼不及侯国之官制惟见于此而命数则详于典命职云
　　书酒诰予惟曰汝劼毖殷献臣【劼固也我惟告汝曰汝当固慎殷之善臣信用之】侯甸男卫矧太史友内史友【侯甸男卫之国当慎接之况太史内史掌国典法所賔友乎】越献臣百宗工矧惟尔事服休服采【于善臣百尊官不可不慎况汝身事服行美道服事治民乎】矧惟若畴圻父薄违农父【圻父司马农父司徒身事且犹敬慎况所顺畴咨之司马乎况能廹廻万民之司徒乎言任大】若保宏父定辟矧汝刚制于酒【宏大也宏父司空当顺安之司马司徒司空列国诸侯三卿慎择其人而任之则君道定】
　　梓材汝若恒越曰我有师师司徒司马司空尹旅曰予罔厉杀人
　　朱子曰牧誓所言司徒司马司空盖未克商时侯国之官故内则以冡宰敷教而郑氏以为诸侯并六卿为三故以司徒兼冡宰皆诸侯三卿之证也唯宋得备六官説者以为二王之后得用天子制度理或然也
　　春秋定公四年左氏祝宗卜史【注大祝宗人大卜大史凡四官】备物典策官司彛器命以伯禽而封于少皥之虚
　　蕙田案春秋时侯国各有祝宗卜史之官皆世其职盖始封时所授也
　　礼记明堂位有虞氏官五十夏后氏官百殷二百周三百凡四代之官鲁皆兼之【疏此明鲁家兼有四代之官然鲁是诸侯案太宰职诸侯惟有三卿五大夫故公羊传司徒司空之下各有二小卿司马之下一小卿是三卿五大夫也今鲁虽被褒崇何得备立四代之官而备三百六十职者当成王之时褒崇于鲁四代官中杂存官职名号是使鲁有之非谓鲁得尽备其数但记者盛美于鲁因举四代官之本数而言之】
　　周氏世樟曰侯国官制但有司徒司马司空而无太宰宗伯司冦牧誓酒诰立政诸篇皆仝及攷左传诸国皆有司冦而鲁有夏父弗忌为宗伯国语单子过陈篇称宗祝执祀司冦诘奸似侯国虽无太宰而仍有宗伯司冦何也盖宗伯司冦侯国本无比二官左传所言者乃东周诸侯之所添设也古者天子一事设一官诸侯不能备官一人常兼二三事故崔氏云司徒兼冡宰司马兼宗伯司空兼司冦及东周时诸侯皆帝制自为管仲以大夫之家而官事不摄况诸侯乎然而三卿旧制终不可没即以左传观之子产入陈命司徒致民司马致节司空致地杜泄谓季孙曰吾子为司徒叔孙为司马孟孙为司空皆三卿并列而不及宗伯司冦其为添设明矣侯国无太宰惟宋为王者之后故有之若吴楚之有太宰僣也侯国之礼官但有宗人无宗伯其刑官但有小司冦及士师无大司冦侯国之有宗伯大司冦亦僣也王制三等之国皆有五大夫所谓五大夫者崔氏云司徒之下置小宰及小司徒也司空之下置小司冦及小司空也司马之下置小司马也至于宗人并不在五大夫之列按成王封鲁分以祝宗卜史则宗人之秩盖在卜祝之间也
　　右周侯国官制

　　五礼通考卷二百十五
