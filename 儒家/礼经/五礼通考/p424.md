<!-- { "loadSidebar": true } -->
　　周礼春官司几筵设莞筵纷纯加缫席画纯加次席黼纯左右玉几祀先王昨席亦如之【注郑司农云昨席于主阶设席王所坐也谓昨读曰酢谓祭祀及王受酢之席尸卒食王酳之卒爵祝受之又酌授尸尸酢王于是席王于户内后诸臣致爵乃设席　疏祀先王谓宗庙六享皆用上三种席酢席谓王酳尸尸酢王王受酢之席亦如上三种席故云亦如之司农云酢席于主阶设席王所坐也者此约乡饮酒礼主人在阼阶賔在户牖主人受酢王行饮酒礼亦然此酢文承祀先王下即是祭礼受尸酢不得为凡常饮酒礼故后郑不从也后郑知王有受尸酢法者谓若郁人注引特牲少牢此注亦取彼义故云尸卒食王酳之卒爵祝受之又酌授尸尸酢王于是席王于戸内也案特牲少牢主人受酢之时未设席夫妇致爵乃设席今王于受酢即设席者优至尊与大夫士礼异知席王在户内者约特牲主人受酢时在户内之东西面也云后诸臣致爵乃设席者此亦约特牲夫妇致爵之时有席若然王于酢有席与彼异至于后即与彼同者礼有损之而益故后不得与王同宜同士礼案特牲无致爵于賔长之法而此言诸臣致爵者此王于诸臣亦无致爵礼此致爵谓酳尸讫主人献賔长于西阶之上谓之致爵也特牲主人致爵于主妇席于东房中此后亦然其诸臣案特牲献賔长于西阶上无席献讫以荐爼降降设于西阶下亦无席此诸臣有席者亦是王之臣尊宜设席乃以荐爼降设于席东也】
　　天官膳夫凡王祭祀则彻王之胙俎【注膳夫亲彻胙爼胙爼最尊也其余则其属彻之　疏祭宗庙有胙爼者谓若特牲少牢主人受尸酢尸东西面设主人爼于席前王受尸酢礼亦当然】
　　【郑氏锷曰王当祭祀以祭之胙肉置之于爼则名曰胙爼与賔客礼食则主人饮食之爼亦曰胙爼是爼最尊不可防膳夫亲彻之不敢使其属也】
　　右尸酢王
　　礼记礼运修其祝嘏【注嘏祝爲尸致福于主人之辞也疏此下云嘏以慈告诗小雅云钖尔纯嘏子孙其湛是致福于主人之辞也】
　　嘏以慈告【疏少牢又云主人献尸祝嘏主人云皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之是嘏以慈告】
　　【周氏谞曰嘏亦祝也而谓之嘏者以其传尸之言而所告者皆福也】
　　郊特牲富也者福也嘏长也大也【注福者人君嘏辞有富此训之也或曰福也者备也　疏尸嘏主人欲使长久广大也】
　　诗小雅天保君曰卜尔万夀无疆【传君先君也尸所以象神卜予也　笺君曰卜尔者尸嘏主人传神辞也　疏经陈祭事故君为先君也言曰卜尔是语词故知尸也而称君者尸所以象神由象先君之神传先君之意以致福故笺申之云君曰卜尔者传神辞也】
　　朱子诗传君通谓先公先王也卜犹期也此尸传神意以嘏主人之辞
　　楚茨工祝致告徂赉孝孙苾芬孝祀神嗜饮食卜尔百福如几如式既齐既稷既匡既勅永锡尔极时万时亿【笺祝以神意告主人使受嘏既而以嘏之物往予主人嘏之礼祝徧取黍稷牢肉鱼擩于醢以授尸孝孙前就尸受之天子使宰夫受之以筐祝则释嘏辞以勅之又曰长赐女以中和之福是万是亿言多无数　疏特牲少牢荐献礼终尸皆命祝以嘏于主人故知工祝致告是致神意告主人使受嘏也告之下即云徂赉孝孙故知以嘏之物往与主人其嘏之物即下笺云黍稷牢肉是也此及下章再言工祝致告笺以此章祝以神意告主人使受嘏下章祝以主人之意告尸以利成知者此致告之下即云徂赉孝孙以物予主人明是告之使受嘏也下章乃云工祝致告讫即云皇尸载起明致孝子之意以告尸也又特牲少牢皆受嘏在前告利成在后以此知之二者皆祝传其辞故并称工祝致告少牢礼曰二佐食各取黍于一敦上佐食兼授搏之以授尸尸执以命祝卒命祝祝受以东北面于户西以嘏于主人曰既称嘏辞主人坐奠爵兴受黍坐振祭哜之诗怀之实于左袂挂于季指执爵以兴出宰夫以笾受啬黍主人尝之纳之内是大夫受嘏之礼也特牲礼曰佐食搏黍授祝祝授尸尸受以菹豆执以亲嘏主人主人左执角再拜稽首受复位诗怀之实于左袂挂于季指卒角拜尸答拜主人出写啬于房祝以笾受是士受嘏之礼也二礼皆取黍而已特牲注云独用黍者食之主也又云变黍直言啬者因事托戒欲其重稼啬此言徧取黍稷牢肉鱼以齐者是减取诸物故知徧减取也知祝取之者嘏礼祝所主又特牲言佐食搏黍授祝祝授尸凖此故爲祝也知擩于醢者以醢亦宜在徧取之中而少牢礼云尸取韭菹辩擩于三豆有擩醢之事此既徧取以嘏天子天子当尝之故知擩于醢以授尸也既以授尸故孝子前就尸受之特牲尸亲嘏少牢命祝嘏此言既即是孝子自就取则亦尸亲嘏不嫌与士同也言天子使宰夫受之以筐者以少牢宰夫受之故知此亦宰夫特牲少牢皆受以笾此经云既筐故知受之以筐也少牢主人受之出以授宰夫此初即宰夫受之不至于出故言天子使宰夫以爲别异之文也定本注天子宰又受之无使夫两字祝则释嘏辞以勅之少牢嘏辞云皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之是亦大夫之嘏辞也天子嘏辞无以言之此永锡尔极时万时亿是其辞之畧以少牢嘏辞凖之知天子嘏辞必多于是彼先设嘏辞乃嘏以黍此先以嘏予之乃释辞者亦天子之礼大节文之数与大夫异也易传者以徂赉孝孙是嘏之事也永锡尔极是嘏之辞也则此章唯说受嘏之礼耳不得有执事于其间若不指执事则极疾固慎文无所主故易之以爲受嘏之礼】
　　何氏楷曰工祝周礼大祝之官也致告者致尸意以告主人使受嘏也案主人受祭福其名曰嘏徂往赉赐也祝承尸命以嘏之物往予主人即下文言既齐既稷是也案少牢礼略云佐食取黍搏之以授尸尸执以命祝祝受以嘏于主人特牲礼略云佐食搏黍授祝祝授尸尸受以菹豆执以亲嘏主人夫特牲乃士礼而尸亲嘏少牢爲卿大夫礼而尸命祝嘏当是以尸之尊卑不同若天子之尸其尊更甚则其命工祝徂赉焉宜也苾芬孝祀以下皆祝所传嘏辞也尔之孝徳盛则福亦自然盛故先知尔之膺受百福其繁骈之数如许必皆如其法式也尔极当与思文之诗立我烝民莫匪尔极同解王者重民之事使民皆有以遂其生复其性善莫至焉时万时亿仍以稼穑所获言时万犹言万斯箱也时亿犹言我庾维亿也言尔孝孙自今而后长俾尔务农重本有极至之盛徳而歳歳所获或以万计或以亿计无少歉焉周王业起于农诗咏飨祀丰洁又皆本于农故其言如此天子嘏辞无所见唯天保之诗云君曰卜尔万夀无疆及此诗皆天子嘏辞也若少牢嘏辞云皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之则卿大夫嘏辞也田乃粢盛之所自出故卿大夫嘏辞亦以宜稼于田爲言则此章嘏辞之防可言矣
　　蕙田案笺以永锡二句爲嘏辞何氏以苾芬以下皆爲嘏辞似何氏爲长卜尔百福正与天保君曰卜尔文义相同是神命主人之辞也时万时亿笺指福之多言何氏谓指稼穑亦何氏近之与少牢嘏辞宜稼于田之义相类葢人君之福莫有大于屡丰年者若泛云福多恐欠着实
　　大雅既醉公尸嘉告【传公尸天子以卿言诸侯也　笺公尸以善言告之谓嘏辞也诸侯有功徳者入爲天子卿大夫故云公尸公君也疏尸告主人唯嘏辞耳故知公尸嘉告谓嘏辞也】朱子集传公尸君尸也周称王而尸但曰公尸葢因其旧如秦已称皇帝而其男女犹称公子公主也嘉告以善言告之谓嘏辞也
　　【何氏楷曰吕祖谦云周之追王止于太王则宗庙之祭尸之尊者乃公尸也陈祥道云父爲士子爲大夫葬以士礼而祭之尸则服士服父爲大夫子爲士以大夫礼而祭之尸则服大夫服故周官司服享先公则鷩冕以祭则各以其服授尸尸服鷩冕而王服衮以临之则非所以致敬故不敢也愚案如前说则此公尸当是于诸祖中举其最尊者乃后稷之尸也周旅酬六尸先儒谓后稷之尸爵不受旅是也朱子援引秦已称皇帝而其男女犹称公子公主谓周称王而尸但曰公尸葢因其旧殊属臆说又何休谓天子以卿爲尸诸侯以大夫爲尸卿大夫以下以孙为尸毛传同其说谓天子之卿葢诸侯也未详何据郑元则谓诸侯有功德者入爲天子卿大夫故云公尸公君也孔颖达引曽子曰王者宗庙以卿爲尸射以公爲耦不以公爲尸避嫌也此言公者卿六命出封则爲侯伯故得以公言之又引石渠论云周人祭天用太公爲尸白虎通云周公祭太山用召公爲尸谓天地山川得用公皆牵强附防絶非事实嘉告郑云以善言告之谓嘏辞也通篇皆宗祝传公尸之意所谓工祝致告者　又曰既醉以酒既饱以德此馈食之时也杨氏曰案仪礼特牲馈食士礼也少牢馈食大夫礼也大夫士之祭不祼不荐血牲唯行馈食礼天子诸侯馈食以前堂上设南面位行祼鬯荐腥之礼而后延尸入室东面位行馈食礼愚案此时尸始饮食及告饱主人酳尸尸遂嘏主人此诗通篇皆尸嘏王之语故但据馈食时爲言所饱者黍稷也而曰饱以徳者即周书黍稷非馨明德惟馨之意】
　　陈氏礼书嘏以慈告其辞说则少牢馈食祝曰皇尸命工祝承致多福无疆于女孝孙来汝孝孙【来与赉同郑氏作厘】使女受福于天宜稼于田眉夀万年勿替引之之类也其仪则士礼佐食搏黍授祝祝授尸尸受以菹豆执以亲嘏主人主人左执角再拜稽首受复位诗怀之实于左袂挂于季指卒角拜尸答拜主人出写啬于房祝以笾受大夫礼二佐食各取黍于一敦上佐食兼受搏之以授尸尸执以命祝祝受以东北面于户西以嘏于主人主人坐奠爵兴再拜稽首兴受黍坐振祭哜之诗怀之实于左袂挂于季指执爵以兴坐卒爵拜尸答拜执爵以兴出宰夫以笾受啬黍主人尝之纳内葢士贱而礼简故佐食搏黍授祝祝授尸尸执而亲嘏之大夫贵而礼烦故佐食兼受二敦黍搏之以授尸尸执以命祝嘏之士执角受之诗怀而不尝大夫奠爵受之坐祭哜之乃诗怀之而又尝其实于左袂所以便执爵也以袂挂于季指所以便卒爵也其受皆于主人酳尸之后而主妇亚献賔三献不与焉特受尸酢爵而已曽子问摄主不嘏以明福在主人非摄者所可受也梁明山賔议请郊庙受福惟皇帝再拜明上灵降祚臣不敢同也其言颇合礼意唐开元开寳礼天子亲祠而亚献饮福有司摄事而太尉饮福然受尸酢爵谓之饮酢可也谓之饮福非也以爲饮福非古遂废受酢之礼此又全失献酢往来之道也古者受福虽在皇尸饭酳之后然主人受酢受福皆同时其后继之以亚献终献加爵无嫌乎受福太蚤也今亲祠仪注亚献终献行礼已讫然后礼官前导皇帝饮福受胙而亚献终献无复与于酢爵恐非礼意
　　蕙田案仪礼少牢尸酢主妇不嘏则嘏辞惟朝献有之也
