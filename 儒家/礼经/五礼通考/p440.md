<!-- { "loadSidebar": true } -->
　　享日未明四刻诸享官各服其服太庙令良醖令各帅其属入实罇罍【鸡彛斚彛及牺罇象罇着罇壶罇之上罇皆实以明水山罍之上罇实以元酒鸟彛黄彛实以郁鬯牺罇着罇实以醴齐象罇壶罇实以盎齐山罍实以清酒祫禘之罇斚彛及五齐上罇皆实明水山罍上罇实以元酒黄彛实以郁鬯牺罇实以泛齐象罇实以醴齐着罇实以盎齐壶罇实以醍齐太罇实以沈齐山罍实以清酒】太官令帅进馔者实诸笾豆簋簠未明三刻奉礼帅赞引引御史博士太庙令史太祝宫闱令及令史祝史与执罇罍篚幂者入自东门当阶间重行北面西向立定奉礼曰再拜赞者承传【凡奉礼有词赞者皆承传】御史以下皆再拜讫执罇罍篚幂者各就位赞引引御史诸太祝诣东陛升堂行扫除于上令史祝史行扫除于下讫引就位【祫禘及太庙令帅其属陈瑞物于庙庭大阶之西上瑞为前中下相次及伐国所得寳器上次先后亦然俱借以席摄事不陈瑞物寳器】未明二刻赞引引太庙令太祝宫闱令诣东陛升堂诣献祖室入开埳室太祝宫闱令奉出神主置于座【祫禘则未明二刻陈腰舆于东陛之东每室各二皆西向北上立定赞引引太庙令太祝宫闱令帅内外执事者以腰舆自东陛升诣献祖室入开埳室太祝宫闱令奉出神主各置于舆出诣座前奉神座讫以次奉出懿祖以下如献祖仪】讫引太庙令以下次奉出懿祖次奉出太祖次奉出代祖次奉出髙祖次奉出太宗次奉出髙宗次奉出中宗次奉出睿宗神主置于座如献祖之仪【皇祖妣以下神主皆宫闱令奉出俱并而处右】讫引太庙令以下降还本位【摄事赞引各引享官俱就门外位无驾将至下至从享官位仪】驾将至谒者赞引引享官通事舍人分引九庙子孙从享羣官诸方客使先至者俱就门外位驾至大次门外回辂南向将毕降立于辂右侍中进当銮驾前跪奏称侍中臣某言请降辂俛伏兴还侍位皇帝降辂乘舆之大次繖扇华盖侍卫如常仪太庙令以祝版奉御署讫近臣奉出太庙令受各奠于坫通事舍人引文武五品以上从享之官皆就门外位太乐令帅工人二舞入就位文舞入陈于悬内武舞立于悬南道西【其升堂座者皆脱屦于下降纳如常】谒者引司空入就位立定奉礼曰再拜司空再拜讫谒者引司空请东陛升堂行扫除于上降行乐悬于下讫引复位初司空行乐悬通事舍人谒者赞引各引享官及九庙子孙从享羣官诸方客使次入就位【摄事无九庙子孙以下至皇帝再拜仪但享官再拜耳】皇帝停大次半刻顷太常博士引太常卿立于大次门外当门北向侍中版奏外办皇帝出次华盖侍卫如常仪【侍中负寳陪从如式】博士引太常卿太常卿引皇帝【凡太常卿前导皆博士先引】至庙门外殿中监进镇珪皇帝执镇珪华盖仗卫停于门外近侍者从入如常皇帝至版位西向立【每立定太常卿与博士退位于左】太常卿前奏称请再拜退复位皇帝再拜奉礼曰众官再拜在位者再拜【其先拜者不拜】太常卿前奏【摄事谒者进太尉之左白诸行事凡摄事皆太尉初献】有司谨具请行事退复位协律郎跪俛伏举麾【凡取物者皆跪俛伏而取以兴奠物则跪奠讫俛伏而后兴】鼓柷奏永和之乐乃以黄钟为宫大吕为角太簇为徴应钟为羽作文徳之舞乐舞九成【黄钟三奏大吕太簇应钟各再奏】偃麾戛敔乐止【凡乐皆协律郎举麾工鼓柷而后作偃麾戛敔而后止】太常卿前奏称请再拜退复位皇帝再拜奉礼曰众官再拜在位者皆再拜太常卿引皇帝诣罍洗太和之乐作【皇帝每行皆如常乐】皇帝至罍洗乐止侍中跪取匜兴沃水又侍中跪取盘兴承水皇帝搢镇珪【凡授物则搢珪奠讫执珪俛伏兴】皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚黄门侍郎又取瓒于篚兴进皇帝受瓒侍中酌罍水又侍中奉盘皇帝拭瓒讫侍中奠盘匜黄门侍郎受巾奠于篚皆如常太常卿引皇帝乐作皇帝升自阼阶乐止侍中中书令以下及左右侍卫量人从升【以下太尉皆如之摄事皆升阶盥洗酌献】太常卿引皇帝诣献祖罇彛所执罇者举幂侍中赞酌郁鬯讫登歌作肃和之乐以圜钟之均【自后登歌皆歌圜钟】太常卿引皇帝入诣献祖神座前北向跪以鬯祼地奠之俛伏兴太常卿引皇帝出户【祫禘少同退摄事】北向再拜讫太常卿引皇帝次祼懿祖次祼太祖次祼代祖次祼髙祖次祼太宗次祼髙宗次祼中宗次祼睿宗并如上仪讫登歌止太常卿引皇帝乐作皇帝降自阼阶还版位西向立乐止初羣官拜讫祝史各奉毛血及肝膋之豆于东门外斋郎奉炉炭萧稷黍各立于肝膋之后于登歌止祝史奉毛血肝膋与奉炉炭萧稷黍者以次入自正门升自大阶诸太祝各迎取毛血肝膋于阶上俱入奠于神座前祝史退立于罇所斋郎炉炭皆置于室尸外之左其萧稷黍各置于炉炭下降自阼阶以出诸太祝以取肝出尸燔于炉炭还罇所
　　馈食
　　皇帝既升祼太官令出帅进馈者奉馔陈于东门之外重行西向以南为上谒者引司徒出诣馔所司徒奉献祖之俎皇帝既至位乐止大官令引馔入自正门俎初入门雍和之乐作以无射之均【自后接神之乐堂下皆奏无射】馔至太阶乐止祝史俱进彻毛血之豆降自阼阶以出馔升诸太祝迎引于陛上各设于神前【笾豆盖幂先彻乃升簋簠既奠却其盖于下】设讫谒者引司徒以下降自阼阶复位诸太祝各取萧稷黍濡于脂燔于炉炭还罇所太常卿引皇帝诣罍洗乐作皇帝至罍洗乐止皇帝盥手洗爵侍中黄门侍郎赞洗如晨祼之仪讫太常卿引皇帝乐作皇帝升自阼阶讫乐止太常卿引皇帝诣献祖罇彛所执罇者举幂侍郎赞酌醴齐讫光大之舞作太常卿引皇帝入诣献祖神座前北向跪奠爵少东俛伏兴太常卿又引皇帝出取爵于坫酌醴齐讫太常卿又引入诸神座前北面跪奠爵少西兴太常卿引皇帝出户北面立乐止【祫享乐终八节止诸座皆然】太祝持版进于室户外之右东面跪读祝文曰维某年嵗次月朔日子孝曽孙开元神武皇帝讳敢昭告于献祖宣皇帝【摄事云谨遣太尉封臣名下仿此】祖妣宣庄皇后张氏气序流迈惟时孟春【孟夏孟秋孟冬】永怀罔极伏増逺感谨以一元大武柔毛刚鬛明粢芗合芗萁嘉蔬嘉荐醴齐恭修时享以申追慕尚飨读讫兴【以下诸室祝文仪并同祫飨祝云晷度环周嵗序云及永怀追慕伏増逺感谨以一元大武柔毛刚鬛明粢芗合芗萁嘉蔬嘉荐泛齐肃雍明献恭备祫享余字并同禘享祝云祗荐禘事太祖以下称臣】皇帝再拜讫又再拜初读祝文讫乐作太祝入奠版于神座出还罇所皇帝拜讫乐止太常卿引皇帝诣懿祖罇彛所执罇者举幂【摄事太尉诣罇彛所取爵于坫执罇者举幂太尉酌醴齐他放此】侍中取爵于坫进皇帝受爵侍中赞酌醴齐讫长发之舞作太常卿引皇帝入诣懿祖神座前北向跪奠爵少东俛伏兴太常卿又引皇帝出取爵于坫酌醴齐讫太常卿引皇帝入诣神座前北面跪奠爵少西兴太常卿引皇帝出户北向立乐止太祝持版进于户之右东向跪读祝文曰维某年嵗次月朔日子孝曽孙开元神武皇帝讳敢昭告于懿祖光皇帝祖妣光懿皇后贾氏读祝文讫奠版于神座出还罇所皇帝拜讫乐止太常卿引皇帝诣太祖罇彛所如上仪大政之舞作祝文曰孝曽孙开元神武皇帝臣讳敢昭告于太祖景皇帝祖妣景烈皇后梁氏余如上仪次代祖大成之舞作祝文曰孝曽孙开元神武皇帝讳敢昭告于代祖元皇帝祖妣元贞皇后独孤氏献讫太常卿引皇帝诣罇彛所皇帝拜讫乐止太常卿引皇帝诣髙祖罇彛所如上仪大明之舞作祝文曰孝曽孙开元神武皇帝臣讳敢昭告于皇髙祖神尧皇帝祖妣太穆皇后窦氏讫次太常卿引皇帝诣太宗罇彛所如上仪崇徳之舞作祝文曰孝曽孙开元神武皇帝臣讳敢昭告于皇曽祖太宗文武圣皇帝曽祖妣文徳圣皇后长孙氏讫次太常卿引皇帝诣髙宗罇彛所如上仪均天之舞作祝文曰孝孙开元神武皇帝臣讳敢昭告于皇祖考髙宗天皇大帝皇祖妣大圣天后武氏讫次太常卿引皇帝诣中宗罇彛所如上仪酌醴齐文和之舞作祝文曰孝侄开元神武皇帝臣讳敢昭告于皇伯考中宗孝和皇帝和思皇后赵氏讫次太常卿引皇帝诣睿宗罇彛所如上仪景云之舞作祝文曰孝子开元神武皇帝臣讳敢昭告于皇考睿宗大圣真皇帝皇妣昭成皇后窦氏讫兴皇帝再拜又再拜初读祝文讫乐作太祝入奠版于神座出还罇所皇帝拜讫曲终乐止太常卿引皇帝诣东序西向立夀和之乐作皇帝献将讫谒者引司徒诣东阶升立于楹间北面东上皇帝献讫诸太祝各以爵酌上罇福酒合置一爵一太祝持爵授侍中侍中受北向进皇帝再拜受爵跪祭酒啐酒奠爵俛伏兴诸太祝各帅斋郎持俎进太祝减神座前三牲胙肉【各取前脚苐二骨】加于俎又以笾豆取稷黍还罇所以胙肉各置一俎上以饭共置一笾以饭授司徒司徒奉进皇帝受以授左右太祝又以胙肉授司徒司徒受俎以次进皇帝每受以授左右谒者引司徒降复位皇帝跪取爵遂饮卒爵侍中进受虚爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自阼阶还版位西向立乐止文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初皇帝将复位谒者引太尉诣罍洗盥手洗爵讫谒者引太尉升自阼阶【摄事则太尉将复位谒者引太常卿下放此】诣献祖罇彛所执罇者举幂太尉酌盎齐武舞作谒者引太尉入诣献祖神座前北向跪奠爵少东兴谒者引太尉出户北向再拜谒者又引太尉取爵于坫酌盎齐讫谒者引入诣神座前北向跪奠爵少西讫兴谒者引太尉出户北向再拜谒者引太尉次诣懿祖罇彛所取爵于坫执罇者举幂太尉酌盎齐谒者引太尉入诣懿祖神座前北向跪奠爵少东兴谒者引太尉出户北向再拜谒者又引太尉取爵于坫酌盎齐讫谒者引入诣神座前北向跪奠爵少西讫兴谒者引太尉出户北向再拜讫谒者引太尉次献太祖次献代祖次献髙祖次献太宗次献髙宗次献中宗次献睿宗并如上仪讫谒者引太尉诣东房西向立诸太祝各以爵酌罍福酒合置一爵一太祝持爵进太尉之左北向立太尉再拜受爵跪祭酒遂饮卒爵太祝进受虚爵复于坫太尉兴再拜谒者引太尉降复位初太尉献将毕谒者引光禄卿【摄事同】诣罍洗盥洗升酌盎齐终献如亚献之仪讫引光禄卿降复位武舞止登歌作雍和之乐诸太祝各入室彻豆还罇所【彻者笾豆各一少移于故处】登歌止奉礼曰赐胙赞者唱众官再拜在位者皆再拜【已饮福者不拜】永和之乐作太常卿前奏称请再拜退复位皇帝再拜奉礼曰众官再拜在位者皆再拜乐一成止太常卿前奏礼毕太常卿引皇帝还大次乐作皇帝出门乐止殿中监受镇珪华盖侍卫如常仪通事舍人谒者赞引各引享官及九庙子孙从享羣官诸方客使以次出赞引引御史太祝以下俱复执事位立定奉礼曰再拜御史以下皆再拜赞引引出工人二舞以次出太庙令与太祝宫闱令纳神主如常仪其祝版燔于斋坊
　　銮驾还宫【如圜丘仪】
　　文献通考二十三年令今后有大祭宜差丞相特进少保少傅尚书宾客御史大夫摄行
　　二十五年勅太庙每至五飨之日应摄三公令中书门下及丞相师傅尚书御史大夫嗣王郡王中防择徳望髙者通摄余司不在差限
