<!-- { "loadSidebar": true } -->
　　旧唐书哀帝本纪天祐二年五月庚午勅所司定今年十月九日有事郊丘其修制礼衣祭服宜令宰臣栁璨判祭器宜令张文蔚杨涉分判仪仗车辂宜令太常卿张廷范判　六月辛夘太微宫使栁璨奏前使裴枢充宫使日权奏请元观为太清宫又别奏在京道观为太清宫至今未有制置伏以今年十月九日陛下亲事南禋先谒圣祖庙道观既未修葺元观又在北山若车驾出城礼非便稳今欲只留北山上老君庙一所其元观请拆入都城于清化坊内建置太微宫以备车驾行事从之　丙午全忠奏得宰相栁璨记事欲拆北邙山下元观移入都内于清化坊取旧昭明寺基建置太微宫准备十月九日南郊行事縁延资库盐铁并无物力令臣商量者臣已牒判六军诸衞张全义指挥工作讫优诏嘉之　九月乙酉勅先择十月九日有事郊丘备物之间有所未办宜改用十一月十九日十一月丙辰全忠自正阳渡淮而北至汝隂全忠深
　　悔此行无益丁夘至大梁时哀帝以此月十九日亲祠圜丘中外百司礼仪法物己备戊辰宰相已下于南郊坛习仪而裴迪自大梁言全忠怒蒋元晖张廷范栁璨等谋延唐祚而欲郊天改元元晖栁璨大惧庚午勅曰先定此月十九日亲礼南郊虽定吉辰改卜亦有故事宜改取来年正月上辛付所司　十二月庚戌勅朕以谬荷丕图礼合亲谒郊庙先定来年正月上辛用事今以宫闱内乱播于丑声难以慙恧之容入于祖宗之庙其明年上辛亲谒郊庙宜停
　　五代史梁本纪天子卜祀天于南郊王怒以为蒋元晖等欲祈天以延唐天子惧改卜郊十二月王遣人告枢宻使蒋元晖与何太后私通杀元晖而焚之遂弑太后于积善宫天子下诏以太后故停郊
　　孔循传循与蒋元晖有隙哀帝即位将有事于南郊循与王殷【即蒋殷冒王氏】谗于太祖曰元晖私侍何太后与张廷范等奉天子郊天冀延唐祚太祖大怒时梁兵攻夀春败归帝遣裴迪劳军太祖见迪怒甚迪还哀帝不敢郊
　　蒋殷传哀帝方卜郊殷与蒋元晖有隙因谮之太祖言元晖等教天子卜郊祈天且待诸侯助祭者以谋兴复太祖大怒哀帝为改卜郊
　　蕙田案读旧唐书五代史所载则新唐书罢郊之原委曲折了然矣
　　右唐郊礼
　　五代史梁本纪太祖开平二年正月己亥卜郊于西都文献通考梁太祖开平二年十一月自东京赴洛都行郊天礼自石桥备仪仗至郊坛
　　册府元二年正月宰臣上表请郊天谒庙命有司择日备仪因先布告岳牧方伯于是太常礼院选用四月二十四日有事于南郊壬寅应郊祀大礼仪仗车辂卤簿法物祭器乐悬各令所司修饰以河南尹张宗奭充都防集诸司法物使三月帝以魏博真定助修西都宫内工役方兴礼容未备其郊天谒庙宜于秋冬别选良日七月诏曰祀典之礼有国之大事也如闻官吏慢于展敬礼容牲馔有异精防宜令御史疏其条件以闻详定礼仪使奏得太常礼院状选用今年十一月己丑冬至有事于南郊勅令于来年正月内选日礼院奏选来年正月二十四日辛夘亲祭南郊可之诏以左千牛衞上将军胡规充南郊仪仗使金吾衞将军赵麓充车辂法物使是月冬至命宰臣祀昊天上帝于圜丘
　　蕙田案史但言卜而不言郊据通考则似十一月郊而总数梁郊处此又不列葢是十一月赴洛而明年正月始郊也通考下文云以张宗奭为大礼使故事皆以宰相为之则本是摄祭而非亲奉观元纪事始晓然矣
　　五代史梁本纪三年正月辛夘有事于南郊大赦文献通考三年正月以河南尹张宗奭为南郊大礼使【故事皆以宰相为之今用河南尹充非常例也】
　　册府元开平三年正月乙酉诏曰初宅雒都将行郊祀应岳渎名山大川及诸州有灵迹封崇圣祠各宜差官吏精防祭告是月礼仪使奏请皇帝宿斋三日庚寅亲飨太祖辛夘亲祀昊天上帝于圜丘是日降雪盈尺及升坛而止
　　册府元开平四年九月丁亥朔车驾幸陜府命宰臣于竞赴西都祀昊天上帝于圜丘
　　五代史梁本纪末帝贞明三年冬十二月己巳如西都卜郊四年正月不克郊己夘至自西都
　　梁家人传将册妃张氏为后妃请待帝郊天而帝卒不得郊
　　赵犨传是时梁将刘鄩等与庄宗相拒澶魏间兵数败岩【犨子】曰古之王者必郊祀天地陛下即位犹未郊天议者以为朝廷无异藩镇如此何以威重天下今河北虽失天下幸安愿陛下力行之敬翔以为不可曰今府库虚竭箕敛供军若行郊禋则必赏赉是取虚名而受实也末帝不听乃备法驾幸西京而庄宗取杨刘或传晋兵入东都矣或曰扼汜水矣或曰下郓濮矣京师大风拔木末帝大惧从官相顾而泣乃还东都遂不果郊
　　蕙田案赵犨传文详述不郊之故与本纪互相足也朱温忌昭宣之郊而胁之使罢及其闇奸大位仅周一纪而卜郊不果恰相对照天道好还可畏哉
　　唐本纪庄宗同光二年二月己巳朔有事于南郊大赦张全义传初梁末帝幸洛阳将祀天于南郊而不果其仪仗法物犹在全义因请幸洛阳曰南郊仪物已具庄宗大恱加拜太师尚书令明年十一月幸洛阳而礼物不具因改用来年二月然不以前语责全义张宪传庄宗幸东都定州王都来朝庄宗命宪治鞠与都击鞠初庄宗建号东都以鞠为即位坛于是宪言即位坛王者所以兴也汉鄗南魏繁阳至今尚在不可毁乃别治鞠未成庄宗怒命两虞候亟毁坛以为宪叹曰此不祥之兆也
　　蕙田案五代史文未有言告天即位者然宪以鄗南繁阳为比则知亦有告天史文畧耳
　　唐本纪明宗长兴元年二月乙夘有事于南郊大赦改元
　　李愚传明宗祀天南郊愚为宰相冯道赵凤草加恩制道鄙其词罢为太常卿
　　蕙田案五代衰乱如此而一举郊祀必推恩赉此宋世所以惮行而归于合祭或终于废祭盖相承旧习所从来逺而不知其适为败礼之根原也
　　辽史太宗本纪防同三年七月晋遣使请行南郊礼许之　四年三月晋以许祀南郊遣使来谢进黄金十镒蕙田案敬瑭之立在天显十一年至是当为六年请之未行至明年而殂矣故晋纪无郊天事
　　册府元周太祖广顺三年十月戊申内出御札曰王者应运开基子民育物罔不承天事地尊祖敬宗燔柴于泰坛用昭干德瘗玉于方泽以答坤灵朕受命上元宅心下土时己歴于三载渐至小康礼未展于二仪深亏大典宜叶蓍式陈笾豆庶展吉蠲之礼用倾昭事之忱朕以来年正月一日于东京有事于南郊宜令所司各备仪注务从省约无致烦劳凡有供需并用官物府县不得因便差配诸道州府不得以进奉南郊为名辄有率敛庶禆严静以奉郊禋中外臣僚当体予意文献通考广顺三年九月太常礼院奏准勅定郊庙制度洛阳郊坛在城南七里丙巳之地圜丘四成各髙八尺一寸下广二十丈再成广十五丈三成广十丈四成广五丈十有二陛每节十二等燎坛在泰坛之丙地方一丈髙一丈二尺开上南出户方六尺请下所司修奉从之【时周太祖将拜南郊故修奉之】
　　五代史周本纪太祖显徳元年正月丙子朔有事于南郊大赦改元
　　吴杨行宻世家隆演卒乃立溥明年二月改元顺义赦境内冬十一月祀天于南郊
　　南唐徐知诰世家升元三年四月昪郊祀上帝于圜丘宋史南唐世家昪立七年卒景袭位改元保大郊祀天地
　　五代史前蜀王建世家武成元年正月祀天南郊大赦改元
　　宋史西蜀世家汉祖起并门中土蝗旱连歳昶益自大行郊祀礼
　　五代史南汉刘隠世家大宝二年鋹祀天南郊
　　宋史南汉世家刘隠卒弟陟袭位僭帝号国称大汉改元干亨行郊祀礼
　　蕙田案五代十国剖豆分谁当正统要以郊祀重钜真人未出则余分闰位不容尽废故总附唐末不复加区别云
　　右五代郊礼
　　五礼通考巻十一
<经部,礼类,通礼之属,五礼通考>
　　钦定四库全书
　　五礼通考卷十二
　　刑部尚书秦惠田撰
　　吉礼十二
　　圜丘祀天
　　宋史太祖本纪干德元年十一月甲子有事南郊大赦改元百官奉玉册上尊号
　　礼志干德元年始有事于南郊自五代以来丧乱相继典章制度多所散逸至是诏有司讲求遗逸遵行典故以副寅恭之意是歳十一月十六日合祭天地于圜丘初有司议配享请以禧祖升配张昭献议曰隋唐以前虽追立四庙或六七庙而无徧加帝号之文梁陈南郊祀天皇配以皇考北齐圜丘祀昊天以神武升配隋祀昊天于圜丘以皇考配唐贞观初以髙祖配圜丘梁太祖郊天以皇考烈祖配恭惟宣祖皇帝积累勲伐肇基王业伏请奉以配享从之
　　南郊坛制梁及后唐郊坛皆在洛阳宋初始作坛于东都南薰门外四成十二陛三壝设燎坛于内坛之外丙地髙一丈二尺设皇帝更衣大次于东壝东门之内道北南向
　　干德元年八月礼仪使陶谷言飨庙郊天两日行礼从祀官前七日皆合于尚书省受誓戒自来一日之内受两处誓戒有亏防洁今拟十一月十六日行郊礼望依礼文于八日先受从享太庙誓戒九日别受郊天誓戒其日请放朝参从之自后百官受誓戒于朝堂宗室受于太庙祭之日均用丑时秋夏以一刻春冬以七刻前二日遣官奏告配帝之室仪鸾司设大次小次及文武侍臣蕃客之次太常设乐位神位版位等事前一日司尊彛帅其属以法陈祭器于堂东仆射礼部尚书视涤濯告洁礼部尚书侍郎省牲光禄卿奉牲告充告备礼部尚书视鼎镬礼部侍郎视腥熟之节祭之旦光禄卿率其属取笾豆簠簋实之及荐腥礼部尚书率其属荐笾豆簠簋户部兵部工部尚书荐三牲之腥熟俎礼毕各彻而有司受之以出晡后郊社令帅其属扫除御史按视之奏中严外办以礼部侍郎请解严以礼部郎中赞者设亚终献位于小次之南宗室位于其后设公卿位于亚终献之南分献官位于公卿之后执事者又在其后俱重行西向北上其致福也太牢以牛左肩臂臑折九个少牢以羊左肩七个犆豕以左肩五个有司摄事进胙皆如礼太尉展视以授使者再拜稽首既享大宴号曰饮福自宰臣而下至应执事及乐工驭车马人等并均给有差以为定式是歳十一月日至皇帝服衮冕执圭合祭天地于圜丘还御明徳门楼肆赦
　　凡郊坛值雨雪即斋宫门望祭殿望拜祭日不设登歌祀官以公服行事中祀以上皆给明衣
　　凡常祀天地宗庙皆内降御封香仍制漆匮付光禄司农寺每祠祭命判寺官缄署礼料送祀所凡祈告亦内出香遂为定制
