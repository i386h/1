<!-- { "loadSidebar": true } -->
　　公史自西方东面命毋哭主人主妇皆不哭读遣卒命哭灭烛出【注公史君之典礼书者遣者入圹之物君使史来读之成其得礼之正以终也烛侠辂张氏尔岐曰读赗读遣皆以告死者】
　　【盛氏世佐曰读赗释算读遣不释算者以赗是賔物不出于一人故湏一记之以多为荣遣是主人之物则但告数而已人子之心不自见其多也】
　　蕙田案以上读赗读遣
　　商祝执功布以御柩执披【注居柩车之前若道有低仰倾亏则以布为抑扬左右之莭使引者执披者知之士执披八人　疏葬时乗车故有柩车前引柩者及在傍执披者皆御治之使执披者知其左右引者知其上下也】
　　【张氏尔岐曰引柩者执披者皆视商祝所执布以用力也】
　　主人袒乃行踊无算【注袒为行变也乃行谓柩车行也凡从柩者先后左右如迁于祖之序　疏上迁于祖时注云主人从者丈夫由右妇人由左以服之亲疎为先后各从其昭穆男賔在前女賔在后此从柩向圹之序一如之也】出宫踊袭【注哀次　疏大门外有賔客次舎之处父母生时接賔之所主人至此感而哀此次是以有踊踊讫即袭袭讫而行也】
　　【敖氏继公曰出宫而踊哀亲之遂离其室也行路不宜袒故于此而袭】
　　蕙田案以上柩行
　　至于邦门公使宰夫赠元纁束【注邦门城门也赠送也疏邦门国城北门也至圹窆讫时赠用制币元纁束以其君物故用之送终也】主人去杖不哭由左听命賔由右致命【注柩车前辂之左右也当时止柩车　疏在庙柩车南乡左则在东此出国北门柩车乡北左则前辂之西也】主人哭拜稽颡賔升实币于盖降主人拜送复位杖乃行【注升柩车之前实其币于柩盖之栁中若亲授之然复位反柩车后　疏賔升实币于盖载以之圹此赠专为死者故若亲授之然云复位反柩车后者上在庙位在柩车东此行道故在柩车后也】
　　钦定义疏聘礼聘卿行舎于郊公使卿赠故公之使人赠其臣亦以出国门为节也初丧既襚之矣又或视其大敛矣既则赗之其柩行也又赠之于士如此则大夫以上又加厚可知此堂亷不隔同休共戚之情也
　　蕙田案以上公赠
　　至于圹陈器于道东西北上【注统于圹　疏庙中南上此则北上故云统于圹也】茵先入【注当借柩也元士则塟用輁轴加茵焉】属引【注于是说载除饰更属引于缄耳　疏棺束有前后于束末皆为缄耳以绋贯结之而下棺】主人袒众主人西面北上妇人东面皆不哭【注侠羡道为位　疏不哭者下棺宜静】
　　【敖氏继公曰袒为窆变也妇人亦北上皆不哭为有事不可喧哗也】
　　乃窆主人哭踊无算【注窆下棺也　疏主人哭踊不言处还于圹东西面也】袭赠用制币元纁束拜稽颡踊如初【注丈八尺曰制二制合之束十制五合　疏毎一端丈八尺二端为一匹五匹合为十制也】
　　【盛氏世佐曰此赠币主人所自尽也故拜稽颡以送之不言公及賔所赠者荣君之赐公赠自当用之賔赠则不必尽用盖亦如庶襚之例也杂记云鲁人之赠也二元二纁檀弓云既窆主人赠而祝宿虞尸则赠之出于主人明矣疏云即公所赠者盖见元纁束三字偶同故附防之耳】
　　卒袒拜賔主妇亦拜賔即位拾踊三袭【注主妇拜賔拜女賔也即位反位也　疏卒谓赠卒更袒拜賔云反位者各反羡道东西位其男賔在众主人之南女賔在众主妇之南也】賔出则拜送【注相问之賔也凡吊賔有五去皆拜之此举中焉　疏吊賔有五者案杂记云相趋也出宫而退相揖也哀次而退相问也既封而退相见也反哭而退朋友虞袝而退此经既葬而退是相见问遗之賔也】藏器于旁加见【注器用器役器也见棺饰也更谓之见者加此则棺柩不复见矣先言藏器乃云加见者器在见内也内之者明君子之于事终不自逸也檀弓曰周人墙置翣　疏棺饰则帷荒也加此则棺柩不复见故名为见也帷荒在柩外周人名为墙其外又置翣为饰】藏苞筲于旁【注于旁者在见外也不言罋甒馔相次可知四者两两而居丧大记曰棺椁之间君容祝大夫容壸士容甒】加折郤之加抗席覆之加抗木【注宜次也】
　　【张氏尔岐曰折陈之美面向上今用则美面向下故谓郤之注云宜次谓三者之用有宜有次也】
　　实土三主人拜乡人【注谢其勤劳　疏勤劳谓在道助执绋在圹助下棺及实土也】即位踊袭如初【注哀亲之在斯　疏既拜乡人乃于羡道东即位踊无算如初也】
　　蕙田案以上窆自是事毕
　　乃反哭入升自西阶东面众主人堂下东面北上【注西阶东面反诸其所作也反哭者于其祖庙不于阼阶西面西方神位　疏檀弓云反哭于堂反诸其所作也注云亲所行礼之处是也反哭于祖庙者谓下士祖祢共庙若适士二庙者反哭先于祖后于祢遂适殡宫也特牲少牢皆布席于奥殡又在西阶是西方神位主人非行事直哭而已故就神位】
　　【敖氏继公曰反哭于祖庙者为其棺柩从此而出也升自西阶未变其乡者升堂之路也升堂而不见故但止于西阶之上焉此亦变于尸柩在堂之位也】
　　妇人入丈夫踊升自阼阶【注辟主人也】主妇入于室踊出即位及丈夫拾踊三【注入于室反诸其所养也出即位堂上西面也拾更也　疏檀弓云主妇入于室反诸其所养也注云亲所馈食之处哭也自小敛已后主妇等位皆在阼阶上西面是以知出即位者阼阶上西面也凡成踊而拾皆主人踊主妇踊賔乃踊故云更也】
　　【敖氏继公曰惟主妇入于室则余人先即位于阼矣必入于室者以其生时于此共祭祀也入室又不见矣故出而与主人相向而哭踊同其哀也】
　　賔吊者升自西阶曰如之何主人拜稽颡【注賔吊者众賔之长也反而亡焉失之矣于是为甚故吊之吊者北面主人拜于位不北面拜賔东者以其亦主人位也　疏主人拜賔于西阶上东面位注云亦主人位者特牲少牢助祭之賔主人皆拜送于西阶东面故此东面不移以其亦主人位故也】
　　【张氏尔岐曰始死拜賔于西阶此反而亡亦拜賔于西阶将无同欤】
　　宾降出主人送于门外拜稽颡【注此于杂记五宾当相见之宾】遂适殡宫皆如启位拾踊三【注启位妇人入升堂丈夫即中庭之位　疏此如启位妇人亦即位于堂东西面主人即位于堂下直东序西面直东序西面即中庭位也】兄弟出主人拜送【注兄弟小功以下也异门大功亦可以归　疏此兄弟等始死之时皆来临丧殡讫各归家朝夕哭则就殡所至葬开殡而来丧所至反哭亦各归其家至虞卒哭祭还来预焉故丧服小记云缌小功虞卒哭则皆免是也敖氏继公曰賔出自庙兄弟出自殡宫亲踈之杀】
　　众主人出门哭止阖门主人揖众主人乃就次【注次倚庐也】蕙田案以上反哭是日即举初虞之礼
　　犹朝夕哭不奠【注是日也以虞易奠】
　　【张氏尔岐曰经言葬后至练皆朝夕哭与未葬同但不奠耳大敛以来朝夕有奠葬后乃不奠也注言是日谓葬之日下注所云朝而葬日中而虞是也疏以为释不奠之故尚未是】
　　三虞【注虞丧祭名虞安也骨肉归于上精气无所不之孝子为其彷徨三祭以安之朝葬日中而虞不忍一日离】
　　【张氏尔岐曰三虞谓日初虞再虞用柔日后虞用刚日共三祭也】
　　卒哭【注卒哭三虞之后祭名始朝夕之间哀至则哭至此祭止也朝夕哭而已】
　　【张氏尔岐曰后虞之后又遇刚日举此祭既祭则唯朝夕哭不无时哭故名其祭曰卒哭也盛氏世佐曰自殡后未卒哭以前其朝夕也兄弟外兄弟宾皆与焉卒哭后小祥以前之朝夕哭则惟主人主妇哭于殡宫而已既袝仍哭于殡宫者以其主尚在寝也期而小祥则不朝夕哭矣然则卒哭云者卒兄弟外兄弟等之哭而丧家之哭固未卒也已】
　　明日以其班祔【注班次也祔卒哭之明日祭名祔犹属也祭昭穆之次而属之】
　　【孔氏颖达曰卒哭明日而立主祔于庙随其昭穆从祖父食卒哭主暂时祔庙毕更还殡宫至小祥作粟主入庙乃埋桑主于祖庙门左埋重处】
　　钦定义疏此数事皆因既葬反哭而终言之
　　蕙田案以上略举葬后仪节
　　记
　　【敖氏继公曰此上下二篇之记也】
　　士处适寝寝东首于北墉下【注将有疾乃寝于适室疏若不疾则在燕寝东首乡生气之所】有疾疾者齐【注正情性也适寝者不齐不居其室】养者皆齐【注忧也】彻琴瑟【注去乐】
　　钦定义疏士无故不去琴瑟今以疾故彻之疾愈则仍设之也
　　疾病外内皆埽【注为有賔客来问也疾甚曰病】彻防衣加新衣【注故衣垢污为来人秽恶之　疏彻防衣据死者而言彻防衣谓故元端加新衣谓更加新朝服案司服士之齐戒服元端此疾者与养疾者皆齐明服元端矣檀弓云始死羔裘元冠者易之而已羔裘元冠即朝服故知临死所着则朝服也】御者四人皆坐持体【注为不能自转侧御者今时侍从之人】男女改服【注为賔客来问病亦朝服主人深衣】属纩以俟絶气【注为其气微难节也纩新絮】男子不絶于妇人之手妇人不絶于男子之手【注备防】乃行祷于五祀【注尽孝子之情五祀博言之士二祀曰门曰行】
　　朱子语类问祷果有应之之理否或知其无应之之理而为之曰祷是正礼自合有应不可谓知其无是理而姑为之
　　【敖氏继公曰此祷于平常所祭者也士之得祭五祀于此可见】
　　乃卒【注卒终也】主人啼兄弟哭【注哀有甚有否于是始去冠而笄纚服深衣檀弓曰始死羔裘元冠者易之　疏啼是哀之甚气竭而息之声不委曲若往而不反引檀弓者证深衣易去朝服之事也】设牀第当牖衽下莞上簟设枕【注病卒之间废牀至是设之事相变衽卧席】迁尸【注徙于牖下也于是幠用敛衾　疏徙于牖下者即上文牀第当牖者也】
　　【张氏尔岐曰此据经士死于适室幠用敛衾之文而记君子正终人子侍养之事】
　　蕙田案以上记疾病始死之事
　　复者朝服左执领右执要招而左【注衣朝服服未可以变　疏招魂所以求生左阳阳主生故用左也左执领谓爵弁服也】
　　【张氏尔岐曰方冀其生故复者服朝服不变凶服】
　　楔貌如轭上两末【注事便也　疏如轭谓如马鞅轭马领亦上两末令以屈处入口取出时易也】缀足用燕几挍在南御者坐持之【注挍胫也尸南首几胫在南以拘足则不得辟戾矣】即牀而奠当腢用吉器若醴若酒无巾柶【注腢肩头也用吉器器未变也或卒无醴用新酒　疏即就也谓就尸牀而设之尸南首则在壮东当尸肩头也若醴若酒科有其一不得并用】
　　蕙田案以上记复楔齿缀足设奠诸仪物
　　赴曰君之臣某死赴母妻长子则曰君之臣某之某死【注赴走告也】
　　蕙田案此记赴君之辞
　　室中唯主人主妇坐兄弟有命夫命妇在焉亦坐【注别尊卑也　疏案大记士之丧主人父兄主妇姑姊妹皆坐郑云士贱同宗尊卑皆坐此命夫命妇之外立而不坐者此谓有命夫命妇来兄弟为士者则立若无命夫命妇则同宗皆坐也】
　　蕙田案此记室中哭位
　　尸在室有君命众主人不出【注不二主　疏众主人不出在尸东耳经直云主人惟君命出不言众主人故记之】
　　蕙田案此记众主人
　　襚者委衣于牀不坐【注牀髙由便】其襚于室户西北面致命【注始死时也　疏小敛后襚于堂则中庭北面致命】
