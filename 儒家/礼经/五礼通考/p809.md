<!-- { "loadSidebar": true } -->

　　五礼通考卷一百七十二
<经部,礼类,通礼之属,五礼通考>
　　钦定四库全书
　　五礼通考卷一百七十三
　　刑部尚书秦蕙田撰
　　嘉礼四十六
　　学礼
　　蕙田案三代以上自王子公卿大夫士之子国之俊造及曲艺之士无不养之于学校之中待其学成而任之必官故其时选举与学校不分两事无所谓科目之名也后代取士之法或出于荐举或出于科目其所得之士不必由学校起家而学校所升选者如汉之博士弟子宋之上舍出身人才反不如科目之盛惟前明科举之制凡应乡试者非国子监生及郡县学生不得与故当时进士一科资格最高要皆学校所储之士较之唐宋之世士子皆得投牒自进者立法独为尽善矣今采辑周官乡举里选之法而歴代取士之制亦撮其大纲以着于篇若夫杂流仕进固非一途要与兴贤之义无涉可无录焉
　　周礼地官乡大夫三年则大比攷其徳行道艺而兴贤者能者乡老及乡大夫帅其吏与其众寡以礼礼賔之【注贤者有徳行者能者有道艺者众寡谓乡人之善者无多少也郑司农云兴贤者谓若今举孝亷兴能者谓若今举茂才賔敬也敬所举贤者能者谓变举言兴者谓合众而尊宠之以乡饮酒之礼礼而賔之　疏三年一闰天道小成则大案比当乡之内云考其徳行道艺者徳行谓六徳六行道艺谓六艺云而兴贤者则徳行之人也能者则道艺之人也云乡老及乡大夫帅其吏者谓州长以下云与其众寡者谓乡中有贤者皆集在庠学云以礼礼賔之者以用也用乡饮酒之礼以礼贤者能者賔客举之云贤者有徳行者欲见贤与徳行为一在身为徳施之为行内外兼备即为贤者也云能者有道艺者郑亦见道艺与能为一上注云能者政令行其身有道艺则政教可行是能者也云众寡谓乡人之善者无多少也者案乡饮酒堂上堂下皆有众賔不言其数此经众寡两言无问多少皆来观礼故云无多少也郑司农云若今举孝亷及茂才者孝悌亷洁人之徳行故以孝亷况贤者茂才则秀才也才人之技艺故以况能者也谓变举言兴者案礼记文王世子云或以事举或以言故今贡人皆称举今变举言兴云谓合众而尊宠之者合众即此经云乡老及乡大夫已下是也云乡饮酒之礼者则仪礼篇饮酒賔举之法是也】
　　厥明乡老及乡大夫羣吏献贤能之书于王王再拜受之登于天府内史贰之【注厥其也其賔之明日也献犹进也王拜受之重得贤者王上其书于天府天府掌祖庙之寳蔵者内史副写其书者当诏王爵禄之时　疏厥明者谓今日行乡饮酒之礼至其明日表奏于王云天府掌阻庙之寳蔵者春官天府职文引之者欲见天府掌寳物贤能之书亦是寳物故蔵于天府云内史副写其书者贰副也内史副写一通文书拟授爵禄案内史职有策命诸侯羣臣之事故使内史贰之】退而以乡射之礼五物询众庶一曰和二曰容三曰主皮四曰和容五曰兴舞【注以用也行乡射之礼而以五物询于众民郑司农云询谋也问于众庶宁复有贤能者和谓闺门之内行也容谓容貌也主皮谓善射射所以观士也故书舞为无杜子春读和容为和颂谓能为乐也无读为舞谓能为六舞谓和载六徳容包六行也庶民无射礼因田猎分禽则有主皮主皮者张皮射之无侯也主皮和容兴舞则六艺之射与礼乐与当射之时民必观焉因询之也】此谓使民兴贤出使长之使民兴能入使治之【注言是乃所谓使民自举贤者因出之而使之长民教以徳行道艺于外也使民自举能者因入之而使之治民之贡赋田役之事于内也言为政以顺民为本也书曰天聪明自我民聪明天明威自我民明威老子曰圣人无常心以百姓心为心如是则古今未有遗民而可为治疏言此谓使民兴贤者谓上经賔举者皆民中举之还使治民出使长之谓使乡外与民为君长云使民兴能入使治之者谓能者复来入乡中治民之贡赋云使民自举贤者因出之而使之长民教以徳行道艺于外也者以贤者徳大故遣出外或为都鄙之主或诸侯皆可也以其自有徳行道艺故还使之教民以徳行道艺云使民自举能者因入之而使之治民之贡赋田役之事于内也者以其能者徳小不可以为大夫诸侯等故还入乡中量徳大小以为比长邻长已上之官治民之贡赋田役于内也】
　　州长三年大比则大攷州里以赞乡大夫废兴【注废兴所废退所兴进也郑司农云赞助也　疏州长至三年大案比之日则大考州里者谓年年考讫至三年则大考之言大考者时有黜陟废兴故也】
　　遂大夫各掌其遂之政令三嵗大比则帅其吏而兴甿明其有功者属其地治者【注兴甿举民贤者能者如六乡之为也兴犹举也属犹聚也又因举吏治有功者而聚勅其余以职事　疏云三嵗大比已下若乡大夫三嵗大比兴贤者能者其义同变之耳云帅其吏者则遂大夫以下县正至邻长云兴甿举民贤者能者如六乡之为也者乡大夫以乡饮酒兴贤能者厥明献贤能之书于王王拜而受之登于天府内史贰之此职亦然也当兴举之时因举治民之吏邻长以上吏之有功者而升之又聚其地治邻长以上勅之以职事使之不慢也】
　　【李氏景齐曰六遂以耕为主遂大夫所掌要不过教民稼穑之事賔兴何与焉葢大司徒以乡三物教万民而賔兴之继以施教法于邦国都鄙则教之施于六遂亦可知也田野之中莫非可取之才有遂大夫従而兴之固不至老于龛岩深谷之下而不进矣】
　　蕙田案古者取士于乡有二法一则由乡而升司徒由司徒而升大学学成然后用之王制所谓造士是也一则三年大比兴其贤能直达于王不复令入国学周礼所谓賔兴是也六遂之学与乡同
　　礼记王制命乡论秀士升之司徒曰选士【注移名于司徒也秀士乡大夫所考有徳行道艺者　疏移名于司徒谓录名进在司徒其身犹在乡学也案乡大夫云三年则大比考其徳行道艺而兴贤者能者谓乡人有能有贤者以乡饮酒之礼兴之献贤能之书于王名则升于天府身则任以官爵则下文云大乐正论造士之秀者以告于王而升诸司马曰进士彼据乡人故三年一举此据学者故中年考试殷周同也熊氏以为此中年举者为殷礼乡大夫三年举者为周法其义非也】司徒论选士之秀者而升之学曰俊士【注可使习礼者学大学疏案内则云二十而冠始学礼此俊士年以二十可使习礼此升于学者谓身升于大学非唯升名而已】升于司徒者不征于乡升于学者不征于司徒曰造士【注不征不给其繇役造成也能习礼则为成士　疏此繇役者供学及司徒细碎之繇役也选士虽升名司徒犹给乡之繇役以艺业未成俊士身虽升学亦以学未成犹给司徒繇役若其学业既成升诸司徒则不征于乡升之于学则不征于司徒是谓造成之士】
　　陈氏祥道曰司徒大军旅大田役治其众庶之政令乡师辨其可任者国中贤者能者皆舍则征于司徒者惟大军旅大田役而已升于司徒者乡师之所舍升于学者又司徒之所舍也
　　大乐正论造士之秀者以造于王而升诸司马曰进士【注移名于司马司马夏官卿主邦政者进士可进受爵禄也　疏此文承王子公卿大夫之子下似専据王子等其实乡人入学为造士者亦同于此其乡人不在学者及邦国所贡之士所贡于王亦当升诸司马以司马掌爵禄故知入仕皆司马主之】司马辨论官材【注辨其论官其材观其所长】论进士之贤者以告于王而定其论【注各署其所长】论定然后官之【注使之试守】任官然后爵之【注命之】位定然后禄之有发则命大司徒教士以车甲【注乘兵车衣甲之仪有发谓有军师发卒疏命司徒者以其主众又主教故使与司马相参也】
　　陈氏礼书秀于一乡谓之秀士中于所选谓之选士俊士以其徳之敏也造士以其材之成也进士以其将进而用之也选士升于司徒而不征于乡俊士升于学而不征于司徒俊士亦谓造士葢学至于此材成徳敏非可一名命之也传曰十人曰选百人曰俊此论其大致然也古之六卿其分职也未尝不通其聮事也未尝不分司徒掌邦教司马掌邦政未尝不分也有发则司徒教士以车甲升造士则司马辨论官材未尝不通也周官大司马之属司士曰以徳诏爵此司马辨官材之谓也
　　【刘氏彞曰古者乡学教庶人国学教国子乡学所升曰选士不过用为乡遂之吏而选用之权在司徒国学所升曰进士则命为朝廷之官而爵禄之权在司焉此乡学教选之异所以为编户世家之别也然庶人之仕进亦有二道可为选士者司徒试用之一也入国学则论选之法与国子同二也】
　　蕙田案选士俊士専主乡学所升而言进士则国子及乡之俊造俱在其内
　　文王世子凡语于郊者【注语谓论説于郊学　疏郊西郊也周以虞庠为小学在西郊天子亲视学于西郊而考课论説于西郊之学以西方成就之地故也或徧在四郊】必取贤敛才焉或以徳进或以事举或以言【注大乐正论造士之秀者升诸司马曰进士谓此矣】曲艺皆誓之【注曲艺为技能也誓谨也皆使谨习其事】以待又语【注又语为后复论説也　疏又语谓后复论説之日如春待秋时也】三而有一焉【注三説之中有一善则取之以有曲艺不必尽善】乃进其等【注进于众学者疏等辈类也】以其序【注又以其艺为次】谓之郊人逺之【注俟事官之缺也以代之逺之者不曰俊选曰郊人贱技艺　疏谓之郊人以其犹在郊学也】于成均以及取爵于上尊也【注天子饮酒于虞庠则郊人亦酌于上尊以相旅　疏上尊堂上之酒尊凡饮酒之礼尊者酌于堂上之尊卑者酌于堂下之尊今郊人虽贱亦得酌于堂上尊所以荣之】
　　【呉氏澄曰乡学之秀士已升于司徒为选士者于天子视学饮酒之时得取爵于堂上之尊以相酬又升于太学为俊士者则谓之成均之士曲艺虽已进等然犹在郊学未得与国学者齿是逺之于成均并未及与升于司徒者得取爵于上尊也】
　　钦定义疏祭祀之上尊以尊神也故旅酬虽賔不得取上尊燕饮之上尊以尊賔也乡当賔兴之时则升于司徒者乃得用上尊岂有天子饮酒于成均而郊人亦取上爵以相酬如郑氏所説者又此郊是四郊之乡学先语之而举其贤者才者而升之矣若医卜射御有一可取则誓戒之期而考试春秋皆于辨论秀士后行之非春又待秋秋又待春如孔氏説也
　　蕙田案以上国学乡学所升之士
