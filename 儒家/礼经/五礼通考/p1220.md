<!-- { "loadSidebar": true } -->
　　二十年左氏传越围呉赵孟降于丧食【注襄子时有父简子之丧】楚隆曰三年之丧亲昵之极也主又降之无乃有故乎赵孟曰黄池之役先主与呉王有质曰好恶同之今越围呉嗣子不废旧业而敌之非晋之所能及也吾是以为降楚隆曰若使呉王知之若何乃往告于呉王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟曰句践将生忧寡人寡人死之不得矣王曰溺人必笑吾将有问也史黯何以得为君子对曰黯也进不见恶退无谤言王曰宜哉
　　田案此三条围败相吊之礼
　　文公四年左氏传楚人灭江秦伯为之降服出次不举过数【注降服素服也出次辟正寝不举去盛馔邻国之礼有数今秦伯过之】大夫谏公曰同盟灭虽不能救敢不矜乎吾自惧也
　　田案此条闻邻国灭之礼
　　礼记檀弓国亡大县邑公卿大夫士皆厌冠哭于太庙三日君不举【注军败失礼以丧归也厌冠今丧冠其服未闻】或曰君举而哭于后土【注后土社也　疏举谓举乐也臣入庙三日哭故君亦三日不举乐又有或者言亦举乐而自于社中哭之】
　　田案此条国亡县邑之礼俱属围败之类故附见于此
　　右禬礼
　　恤礼
　　周礼春官大宗伯以恤礼哀冦乱【注恤忧也邻国相忧兵作于外为冦作于内为乱　疏既不损财物当遣使往谘问安不而已】
　　【郑氏锷曰左传言救邢之事曰简书同恤礼有相救之道公亦云君命寡人同恤社稷之难则恤礼者问之劳之见天子忧恤之意】
　　【王氏昭禹曰恤以救之若衞有狄人之难而齐威救之】
　　春秋闵公元年左氏传狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可懐也诗云岂不懐归畏此简书简书同恶相恤之谓也【注同恤所恶】请救邢以从简书齐人救邢
　　襄公十四年左氏传衞献公出奔齐公使厚成叔吊于衞曰寡君使瘠闻君不抚社稷而越在他境若之何不吊以同盟之故使瘠敢私于执事曰有君不吊有臣不敏君不赦宥臣亦不帅职増淫发泄其若之何衞人使大叔仪对曰羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶
　　昭公二十二年左氏传楚防越使告于宋曰寡君闻君有不令之臣为君忧无宁以为宗羞寡君请受而戮之对曰不佞不能媚其父兄以为君忧拜命之辱
　　右恤礼
　　唁礼
　　田案凶礼有五无唁礼之名説文云唁吊生也春秋谷梁传诗毛传并云吊失国曰唁失国之事比之围败冦乱为大而唁则恤礼之类也攷春秋经传凡书唁者皆邦交之事襄十一年齐侯使夙沙衞唁臧坚则君于他国之臣亦有唁礼矣
　　诗鄘风载驰载驰载驱归唁衞侯【传吊失国曰唁　疏昭公二十五年谷梁传云吊失国曰唁若对吊死曰吊则吊生曰唁】
　　春秋昭公二十五年谷梁传吊失国曰唁
　　何氏休公羊传注吊亡国曰唁吊失国曰吊
　　襄公十四年左氏传衞侯在郲臧纥如齐唁衞侯衞侯与之言虐退而告其人曰衞侯其不得入矣其言粪土也亡而不变何以复国子展子鲜闻之见臧纥与之言道□孙説谓其人曰衞君必入夫二子者或挽之或推之欲无入得乎
　　昭公二十五年公孙于齐次于阳州齐侯唁公于野井左氏传齐侯将唁公于平隂公先至于野井齐侯曰
　　寡人之罪也使有司待于平隂为近故也书曰公孙于齐次于阳州齐侯唁公于野井礼也将求于人则先下之礼之善物也　公羊传齐侯唁公于野井曰奈何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之以鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于従者昭公曰君不忘我先君延及丧人锡之以大礼再拜稽首以祍受髙子曰有夫不祥君无所辱大礼昭公葢祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎従者昭公曰丧人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞍为几以遇礼相见孔子曰其礼与其辞足观矣二十九年春公至自干侯居于郓齐侯使髙张来唁公左氏传齐侯使髙张来唁公称主君【注比公于大夫】子家子
　　曰齐卑君矣君祗辱焉
　　三十年左氏传呉子灭徐徐子章禹防其髪携其夫人以逆呉子呉子唁而送之
　　三十一年夏晋侯使荀跞唁公于干侯　左氏传荀跞以晋侯之命唁公
　　田案以上唁邻国之君
　　襄公十一年左氏传齐人臧坚齐侯使夙沙衞唁之且曰无死坚稽首曰拜命之辱抑君赐不终姑又使其刑臣礼于士以杙抉其伤而死
　　田案此唁邻国之臣
　　右唁礼
　　问疾礼
　　论语疾君视之东首加朝服拖绅【注包曰夫子疾处南牖之下东首加其朝服拖绅绅大带不敢不衣朝服见君　疏此明孔子有疾君来视之时也拖加也病者常居北牖下为君来视则暂时乡南牖下东首令君得以南面而视之以病卧不能衣朝服及大带又不敢不衣朝服见君故但加朝服于身又加大带于上是礼也】
　　礼记礼运诸侯非问疾吊丧而入诸臣之家是谓君臣为谑
　　田案以上君问臣疾之礼
　　论语伯牛有疾子问之自牖执其手【注包曰牛有恶疾不欲见人故孔子从牖执其手也】曰亡之命矣夫斯人也而有斯疾也斯人也而有斯疾也
　　【朱子曰牖南牖也礼病者居北牖下君视之则于南牖下使君得以南面视已时伯牛家以此礼尊孔子孔子不敢当故不入其室而自牖执其手葢与之永诀也】
　　曽子有疾孟敬子问之【疏问之者来问疾也】
　　礼记曲礼问疾弗能遗不问其所欲
　　【王氏曰辞口恵而实不至也】
　　田案以上交游问疾之礼
　　唐开元礼劳问诸王疾苦【问外祖父后父大官都督刺史及蕃国主附中宫问外祖父及诸王附东宫问外祖父诸王附其问师傅保宗戚上台贵臣同劳问诸王之礼】
　　皇帝【中宫云太皇太后皇太后皇后东宫云皇太子】遣使劳问诸王疾苦【外祖大臣等各随言之】本司散下其礼所司随职供办【中宫则内给事一人为使】所司先于受劳问者第大门外之右设使者便次南向于庭中近北设使者位南面【皇太子仪东向】又于使者位之南【皇太子仪位之东】三丈所设主人位北向【皇太子仪西向】其府国寮属并陪列于庭中之左右国官在东府寮在西俱以北为上【中宫及皇太子仪无府国官以下仪】使者至受劳问者第大门外掌次者延入次使者及受劳问者皆公服賛礼者【中宫则内典引下皆仿此】引使者出次立于门西东向史二人【中宫则内给使二人】奉制书案【中宫及皇太子云令案下准此】立于使者之南差退賛礼者引受劳问者立于门东西向受劳问者再拜賛礼者引受劳问者先入立于门内之右西面賛礼者引使者入就庭中位立持案者立于其右賛礼者引受劳问者进就庭中位北面立持案者以案进使者前使者取制书持案者退复位使者称有制【中宫称太皇太后等有令】受劳问者再拜賛礼者引受劳问者进诣使者前受制书退复位再拜讫賛礼者引使者以下出又賛礼者引受劳问者随出各即门外位受劳问者再拜讫賛礼者引使者以下退就次又賛礼者引受劳问者入若受劳问者疾未间不堪受制则子弟代受如上【导引之官以所劳问州府有司充之其使于京师者则谒者导引】劳问外祖母疾苦【中宫问外祖母附其问妃主宗戚妇女同东宫问外祖母附其问妃主母疾苦同】
　　皇帝【中宫云太皇太后皇太后皇后东宫即云皇太子】遣使劳问外祖母疾苦本司散下其礼所司随职供办内给事一人【皇太子则阉宫一人】为使所司先于受劳问者第大门外之右设使者便次南向又于内寝庭少北【皇太子仪两阶前】设使者位南向【皇太子仪东向】又于使者位之南【皇太子位东】三丈所设受劳问者位北向【皇太子西向】使者至受劳问者大门外掌次者延入次使者服公服摄迎者亦公服使者出次立于门西东面给使二人奉制书案【皇太子令书案中宫同余仿此】立于使者之南差退賛礼者引摄迎者出立于门东西向摄迎者再拜讫賛礼者引摄迎者先入立于门内之右西面内典引引使者入就内寝庭位立【皇太子仪使者东向立】持案者立于使者之右【皇太子仪给使奉令书案随入立位于使者之南差退】受劳问者服朝服女侍者引就庭中位立持案者以案进使者前使者取制书持案者退复位使者称有制【太皇太后皇太后皇后即称有令】受劳问者再拜女侍者进诣使者前受制书退授受劳问者受劳问者又再拜内典引引使者以下出女侍者引受劳问者退賛礼者引摄迎者随出各就门外位摄迎者再拜内典引引使者退即便次賛礼者引摄迎者入若受劳问者疾未间不堪受制则摄迎者于外堂之庭拜受制书如上礼其异者受制书诣閤授女侍者女侍者受奉入授受劳问者　凡有劳问无正篇者皆临时约准上礼而为之凡内侍之属充使则内侍内常侍以下准所慰劳者尊卑临时准约　皇太子于诸王妃主以下疾苦其存问家人亲属之礼率尔遣近侍劳问则主人受劳问之家待之亦従家人亲属之式不拜迎拜送及不为授受之礼
　　宋政和五礼新仪遣使问诸王以下疾前期有司于受劳问者之第大门外设使者位于受劳问者之左使者至賛者引入次使者及受劳问者皆公服賛者引使者立于门西东向引受劳问者立于门东西向史二人以案奉诏书立于使者之南賛者曰拜受劳问者再拜賛者引受劳问者入就望阙位立史捧诏书案前行使者从之入就庭中位賛者賛使者搢笏取诏书执笏加诏书于笏上史以案退使者称有诏受劳问者再拜使者宣诏书讫受劳问者又再拜賛者引使者及受劳问者少前相向各俛伏跪搢笏使者以诏书授受劳问者讫各执笏受劳问者加诏书于笏上各俛伏兴复位賛者曰拜受劳问者再拜賛者引使者归次受劳问者乃入若受劳问者疾未间不能亲受则子弟代受如上仪遣使问帝姬以下疾以内给事一人为使者前期有司于受劳问者之第大门外设使者次又于寝庭望阙设受劳问者位使者位于其前少北南向使者至内侍引入次使者服公服女侍引受劳问者朝服出诣望阙位立内侍引使者出次给使二人以案奉诏书前行使者从之入就庭中位内侍賛使者搢笏取诏书执笏加诏书于笏上给使捧案退使者称有诏内侍曰拜受劳问者再拜宣讫又再拜女侍进诣使者前受诏书退授受劳问者讫内侍曰拜受劳问者再拜内使引使者归次受劳问者乃入若受劳问者疾未间不能亲受则以女侍逆摄受诏书如上仪以所受诏书诣寝阁授之
　　右问疾礼



