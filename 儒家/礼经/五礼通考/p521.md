<!-- { "loadSidebar": true } -->
　　三献作止爵【注賔也谓三献者以事命之作起也旧説云賔入户北面曰皇尸请举爵】尸卒爵酢酌献祝及佐食洗爵酌致于主人主妇燔从皆如初更爵酢于主人卒复位【注洗乃致爵为异事新之燔从皆如初者如亚献及主人主妇致爵也凡献佐食皆无从其荐爼献兄弟以齿设之賔更爵自酢亦不承妇人爵】
　　【杨氏复曰案上文賔三献尸止爵不举故未得献祝与佐食待主人主妇致爵又醋神惠已均賔乃止爵尸卒爵酢賔賔遂献祝与佐食事之序也又案上文主妇献皆至祝佐食而止今賔献祝佐食毕又致爵于主人主妇故洗爵致为毕事新之也】
　　钦定义疏少牢賔尸賔酌致主人而不致主妇不賔尸则賔致爵于主妇此则主人主妇交致爵而賔又致主人致主妇皆礼之互变也善事亲者能得人之欢心以事其先主人不先献賔而賔先致主人何也以祭言之则賔在三献之列而诸在庭中者不敢并焉以分言之则卑者也且立賔所以事尸尸方欲行室中之惠则賔之致爵亦所以善承尸意也夫而后室中之礼成而庭中之礼起矣
　　蕙田案以上賔作止爵尸酢賔賔献祝佐食致于主人主妇自酢
　　主人降阼阶西面拜賔如初洗【注拜賔而洗爵为将献之如初视濯时主人再拜賔答拜三拜众賔众賔答再拜者】
　　蕙田案敖氏谓初谓三拜众賔众賔皆答一拜此与注答再拜之文不同案郑据本篇陈鼎拜賔时文敖据有司彻文彼大夫礼与士有异仍当依郑
　　賔辞洗卒洗揖让升酌西阶上献賔賔北面拜受爵主人在右答拜【注就賔拜者此礼不主于尊也賔卑则不专阶主人在右统于其位】
　　荐脯醢设折爼【注凡节解者皆曰折爼不言其体略云折爼非贵体也上賔骼众賔仪公有司设之】賔左执爵祭豆奠爵兴取肺坐絶祭哜之兴加于爼坐捝手祭酒卒爵拜主人答拜受爵酌酢奠爵拜賔答拜【注主人酌自酢者賔不敢敌主人主人达其意】
　　主人坐祭卒爵拜賔答拜揖执祭以降西面奠于其位位如初荐爼从设【注位如初复其位东面少牢馈食礼宰夫执荐以从设于祭东司士执爼以从设于荐东是则皆公有司为之与】
　　蕙田案以上主人献賔长自酢
　　众賔升拜受爵坐祭立饮荐爼设于其位辩主人备答拜焉降实爵于篚【注众賔立饮贱不备礼乡饮酒记曰立卒爵者不拜既爵备尽尽人之答拜】
　　【敖氏继公曰辩谓皆有荐爼也其荐爼亦于每献一人则设之备答拜谓悉答之也其拜亦在毎人受爵之后】
　　蕙田案以上主人献众賔
　　尊两壶于阼阶东加勺南枋西方亦如之【注为酬賔及兄弟行神惠不酌上尊卑异之就其位尊之两壶皆酒优之先尊东方示惠由近礼运曰澄酒在下　疏上文献賔及兄弟皆酌上尊者献是严正故得与神灵共尊至此旅酬礼防故不敢酌上尊】
　　钦定义疏加勺亦南柄北面酌也与堂上之尊同庭中凡四尊尊必朋设东西阶下分賔主人党也宗庙之礼尊者主于敬亲者主于爱以敬为主故酳尸而不敢酬况于旅乎少牢不賔尸亦献而止矣少牢賔尸而后尸举旅行酬则杀乎正祭矣以爱为主故尸加爵而爵止亦欲与于祭者之无不醉也况主祭者乎一举觯为旅酬始再举觯为无算爵始而凡乡饮射燕合情同爱之礼皆视乎此矣
　　主人洗觯酌于西方之尊西阶前北面酬賔賔在左【注先酌西方者尊賔之义】
　　主人奠觯拜賔答拜主人坐祭卒觯拜賔答拜主人洗觯賔辞主人对卒洗酌西面賔北面拜【注西面者乡賔位立于西阶之前賔所答拜之东北】
　　蕙田案酬賔卒觯主人酌而自饮以导賔饮也下賔取觯奠之为旅酬时取以酬长兄弟
　　主人奠觯于荐北【注奠酬于荐左非为其不举行神惠不可同于饮酒】
　　賔坐取觯还东面拜主人答拜賔奠觯于荐南揖复位【注还东面就其位荐西奠觯荐南明将举】
　　【敖氏继公曰复位主人复阼阶下西面位也】
　　【张氏尔岐曰设尊酬賔以启旅酬】
　　蕙田案复位敖説为是疏云揖复位则初奠时少南于位可知未是
　　钦定义疏献酢酬三者具而礼成故献之礼成于酬賔主之正礼然也此主人酬賔所以成献賔之礼少牢下篇亦酬尸以賔尸在堂则以賔礼事之也特牲但酬賔而已尸则不敢酬之以其在室神之也
　　蕙田案以上主人酬賔长賔奠觯
　　主人洗爵献长兄弟于阼阶上如賔仪【注酬賔乃献长兄弟者献之礼成于酬先成賔礼此主人之义亦有荐脀设于位私人为之与】
　　【敖氏继公曰如賔仪兼酢言】
　　洗献众兄弟如众賔仪【注献卑而必为之洗者显神惠此言如众賔仪则知众賔洗明矣】
　　【敖氏继公曰以承已自酢之后故须洗之】
　　蕙田案记长兄弟及宗人折其余如佐食爼众兄弟若有公有司私臣皆殽脀肤一离肺一賔与长兄弟之荐自东房其余在东堂私臣门东北面西上献次兄弟详见上文献賔条此不重出
　　蕙田案以上主人献长兄弟自酢洗献众兄弟
　　洗献内兄弟于房中如献众兄弟之仪【注内兄弟内賔宗妇也如众兄弟如其拜受坐祭立饮设荐爼于其位而立内賔位在房中之尊北不殊其长畧妇人也有司彻曰主人洗献内賔于房中南面拜受爵　疏云内賔宗妇也者此总云内兄弟下记云内賔宗妇案彼注云内賔姑姊妹宗妇族人之妇若然兄弟者服名故号妇人为兄弟也】主人西面答拜更爵酢卒爵降实爵于篚入复位【注爵辨乃自酢以初不殊其长也内賔之长亦南面答拜】
　　蕙田案以上主人献内兄弟自酢
　　长兄弟洗觚为加爵如初仪不及佐食洗致如初无从【注大夫士三献而礼成多之为加也不及佐食无从杀也致致于主人主妇　疏如初仪者如賔长三献之仪但賔长献十一爵此兄弟之长加献唯有六爵以其阙主人主妇致爵并酢四爵及献佐食五唯有六在者洗觚为加献一也尸酢长兄弟二也献祝三也致爵于主人四也致爵于主妇五也受主人酢六也敖氏继公曰无从谓所献所致者皆无燔也无从则不啐酒而卒爵亦其异者】
　　钦定义疏加爵之义有二一比于侑食劝饱之意一使长兄弟众賔长得以伸其敬也及祝而不及佐食者佐食与旅而祝不与旅非但礼杀而已加爵而后致爵亦所以伸敬于主祭者也加爵用觚所以别于正献也致爵于主妇既乃更一觚以自酢故篚实二觚焉酢讫降奠于篚
　　蕙田案以上长兄弟为加爵
　　众賔长为加爵如初爵止【注尸爵止者欲神惠之均于在庭　疏庭賔及兄弟虽得一献未得旅酬其尸得三献又别受加爵故停之使庭行旅酬】
　　【陈氏礼书士与下大夫无賔尸故有加爵上大夫有賔尸故无加爵士加爵三而下大夫加爵二者厌降也】
　　钦定义疏大夫賔尸尸作三献之爵遂继之以旅酬是尸自行其惠于庙中也士不賔尸则尸不出堂而行旅酬之礼矣故于加爵而爵止所以示致惠之意而使上下同其爱内外致其忱至于既醉而止也盖三献以申敬故爵止而上下内外无不献焉斯以广敬也加爵以尽欢故爵止而上下内外无不酬焉斯以合欢也
　　蕙田案以上众賔长为加爵爵止
　　嗣举奠盥入北面再拜稽首【注嗣主人将为后者举犹饮也使嗣子饮奠者将重累之者大夫之嗣子不举奠辟诸侯疏奠者即上文祝奠奠于铏南是也】
　　钦定义疏大夫辟君士卑不嫌此通例也但天子诸侯所以有上嗣受爵之礼者以天子诸侯继世为君而卿大夫不世爵故其嗣子不遽行举奠者不敢以卿大夫自居也士之子为士者家有之故其嗣子得行举奠礼亦即乎人心之安焉耳
　　尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备答拜焉【注食肝受尊者赐不敢余也备犹尽也毎拜答之以尊者与卑者为礼畧其文耳古文备为复　疏食若不尽直云哜之而已郝氏敬曰尸备答拜者重继体每拜皆答】
　　举奠洗酌入尸拜受举奠答拜尸祭酒啐酒奠之举奠出复位【注啐之者答其欲酢已也奠之者复神之奠觯嗣齿于子姓凡非主人升降自西阶敖氏继公曰举奠酌以进尸反尸之奠觯耳尸祭啐奠之如初礼新之】
　　钦定义疏以传宗庙之重言之曰受重以承祖宗之贶言之曰举奠祭祀之陈馔以奠而成嗣举奠则虽在子弟之列而已付以他日祭祀之事矣其举奠必在加爵爵止之后何也加爵则室中之礼将毕矣若待旅酬而后举又无以行吾敬也惟于爵止而举奠可以明前人之保佑其子孙焉于其举奠而洗酌又可以眀祚之致孝其宗祖焉其序在长兄弟加爵之后而又在兄弟弟子举觯之先情深而文美也
　　蕙田案以上嗣举奠
　　兄弟弟子洗酌于东方之尊阼阶前北面举觯于长兄弟如主人酬賔仪【注弟子后生也】
　　【张氏尔岐曰此下言旅酬前主人酬賔已举西阶一觯此弟子复举东阶一觯皆为旅酬启端因于此时告祭设羞先旅西阶一觯加爵者即作止爵次旅东阶一觯又次并旅东西二觯而神惠均于在庭矣】
　　蕙田案以上弟子举觯于长兄弟
　　宗人告祭脀【注脀爼也所告者众賔兄弟内賔也献时设荐爼于其位至此礼又杀告之祭使成礼也其祭皆离肺不言祭豆可知】
　　钦定义疏注谓众賔众兄弟内賔则佐食亦在其中矣祭脀使之成礼又因以为羞庶羞之节也燕礼之祭荐者大夫而已既脱屦升席故先羞而后祭所以安之也此则凡在庭中者皆祭焉又不独荐而有爼故必先祭乃羞也告必宗人何庭长也
　　乃羞【注羞庶羞也下尸胾醢豆而已此所羞者自祝主人至于内賔无内羞】
　　【蔡氏徳晋曰礼庶羞不逾牲则此羞即当以豕肉为之】
　　钦定义疏天子诸侯正祭百物备故賔长受酢后荐尸以羞豆羞笾至绎祭而后及于主祭与助祭者楚茨之诗曰为豆孔庶为賔为客毛传以为绎而賔尸及賔客是也大夫正祭羞于尸庶羞四豆至賔尸则尸侑主人主妇内羞庶羞兼有之賔兄弟内賔及私人亦有庶羞不賔尸羞于尸亦庶羞四豆致爵后尸祝主人主妇内羞庶羞兼有之賔兄弟以下则无士羞于尸亦庶羞四豆祭脀之后祝主人以下有庶羞而皆无内羞所以眀隆杀之等也祝主人以下必有庶羞何也礼无酬而不羞者虽乡饮射一献之礼亦有之是皆为饮酒设也
　　蕙田案以上祭脀乃羞
　　賔坐取觯阼阶前北面酬长兄弟长兄弟在右【注荐南奠觯疏自此尽实觯于篚论行族酬之间作止爵之事但此特牲之礼堂下行旅酬并无算爵在室中者不与旅酬之事賔主相酬主人常在东其同在賔中则受酬者在左】賔奠觯拜长兄弟答拜賔立卒觯酌于其尊东面立长兄弟拜受觯賔北面答拜揖复位【注其尊长兄弟尊也此受酬者拜亦北面　疏以其旅酬无算爵以饮者酌已尊酬人之时酌彼尊是各自其酒故无算爵賔弟子及兄弟弟子举觯于其长各酌于其尊也】长兄弟西阶前北面众賔长自左受旅如初【注旅行也受行酬也初賔酬长兄弟】长兄弟卒觯酌于其尊西面立受旅者拜受长兄弟北面答拜揖复位众賔及众兄弟交错以辨皆如初仪【注交错犹言东西敖氏继公曰交错谓二党互酬也】
　　蕙田案此賔与兄弟旅酬张尔岐以为旅西阶一觯是也
　　蕙田案以上賔与兄弟旅酬
