<!-- { "loadSidebar": true } -->
　　蕙田案建中靖国元年所制即此乐章以政和纪年稍长遂书政和耳
　　徽宗本纪崇宁三年十一月丙申祀昊天上帝于圜丘大观四年十一月丁夘祀昊天上帝于圜丘赦天下改明年元
　　政和三年十一月癸未祀昊天上帝于圜丘大赦天下礼志政和三年诏有司讨论坛壝之制十月礼制局言坛旧制四成一成二十丈再成十五丈三成十丈四成五丈成髙八尺一寸十有二陛陛十有二级三壝二十五步古所谓地上圜丘泽中方丘皆因地形之自然王者建国或无自然之丘则于郊择吉土以兆坛位为坛之制当用阳数今定为坛三成一成用九九之数广八十一丈再成用六九之数广五十四丈三成用三九之数广二十七丈每成髙二十七尺三成总二百七十有六干之策也为三壝壝三十六步亦干之策也成与壝俱三参天地之数也诏行之
　　蕙田案干策二百一十六七为误字显然每成髙二十七尺以下当有脱文盖毎成二十七尺三成则八十一尺合九九之数其合干策者乃陛级之数也以是年所定方坛制度参考可见
　　政和三年议礼局上五礼新仪皇帝祀昊天上帝太史设神位版昊天上帝位于坛上北方南向席以槀秸太祖位于坛上东方南向席以蒲越天皇大帝五帝大明夜明北极九位于第一龛北斗太一帝坐五帝内坐五星十二辰河汉等内官神位五十有四于第二龛二十八宿等中官神位百五十有九于第三龛外官神位一百有六于内壝之内众星三百有六十于内壝之外第一龛席以藁秸余以莞席皆内向　其位版之制上帝位版长三尺取参天之数厚九寸取乾元用九之数广尺二寸取天之备数书徽号以苍色取苍璧之义文献通考政和三年冬十一月癸未郊上搢大圭执元圭以道士百人执仪衞前导蔡攸为执绥官玉辂出南熏门至玉津园上忽曰玉津园东若有楼殿重复是何处也攸即奏见云间楼殿台阁隠隠数重既而审视皆去地数十丈顷之上又曰见人物否攸即奏若有道流童子持幡节盖相继而出云间衣服眉目歴歴可识攸请付史馆宰相蔡京率百僚称贺
　　宋史徽宗本纪政和六年九月辛卯朔诣玉清和阳宫上太上开天执符御厯含真体道昊天玉皇上帝徽号宝册丙申赦天下十一月丁酉朝献景灵宫戊戌享太庙己亥祀昊天上帝于圜丘赦天下
　　宣和元年十一月乙卯祀昊天上帝于圜丘赦天下四年十一月庚午祀昊天上帝于圜丘赦天下
　　七年十一月丙戌祀昊天上帝于圜丘赦天下
　　舆服志政和议礼局上大裘青衣纁里黑羔皮为领褾襈朱裳被以衮服冬至祀昊天上帝服之立冬祀黒帝立冬后祭神州地只亦如之
　　陆佃传佃拜尚书右丞徽宗祀南郊有司欲饰大裘匣度用黄金多佃请易以银徽宗曰匣必用饰耶对曰大裘尚质后世加饰焉非礼也徽宗曰然则罢之可乎数日来丰稷屡言之矣佃因赞曰陛下及此盛徳之举也

　　五礼通考卷十四
<经部,礼类,通礼之属,五礼通考>
　　钦定四库全书
　　五礼通考卷十五
　　刑部尚书秦蕙田撰
　　吉礼十五
　　圜丘祀天
　　宋史髙宗本纪建炎二年冬十一月壬寅冬至祀昊天上帝于圜丘以太祖配大赦
　　礼志建炎二年髙宗至州庶事草创筑坛于州南门内江都县之东南诏东京所属官吏奉祭器大乐仪仗法物赴行在所　是嵗冬至祀昊天上帝以太祖配文献通考髙宗建炎二年诏行郊祀之礼冬至日合祭天地上自常朝殿用细仗千三百有五人诣坛行礼
　　蕙田案建炎以来朝野杂记明云是年独祭上帝通考既采之于后而此处反言合祭盖徒见十三年以后俱合祭而不知是年实不合也当以宋史纪志为正
　　乐志髙宗建炎初国步尚难乃诏有司天帝地只及他大祀先以时举太常寻奏近已增募乐工干羽簨虡亦备始循旧礼用登歌乐舞其祀昊天上帝
　　降神用景安圜钟为宫一奏　搜讲上仪式修毖祀日吉辰良礼成乐备风驭云旗聿来歆止嘉我馨徳介兹繁祉
　　黄钟为角一奏　我将我享涓选休成执事有恪惟寅惟清乐既六变肃雍和鸣髙髙在上庶几是听太蔟为征一奏　礼崇禋祀备物荐诚昭格穹昊明徳惟馨风马云车肸蠁居歆申锡无疆赉我思成姑洗为羽一奏　惟天为大物始攸资恭承禋祀以报以祈神不可度日监在兹有馨明徳庶其格思皇帝盥洗正安　灵承上帝厉意专精设洗于阼罍水以清盥以致洁感通神明无逺弗届其飨兹诚升坛正安　皇矣上帝神格无方一阳肇复典祀有常豆登丰洁荐徳馨香棐忱居歆降福穰穰
　　上帝位奠玉币嘉安　治极发闻不瑕有芬嘉玉陈币神届欣欣诚心昭著钦恭无文以妥以侑荐祜何垠
　　太祖位奠币定安　茫茫苍穹孰知其纪精意潜通虽逺而迩量币荐诚有实斯篚睠然顾之永锡繁祉皇帝还位正安　典祀有常昭事上帝奉以告防逮迄奠币钟鼓既设礼仪既备神之格思恭承贶赐捧俎丰安　祀事孔明礼文惟楙爰洁牺牲载登俎豆或肆或将无声无臭精祲潜通永绥我后
　　上帝酌献嘉安　气萌黄钟万物资始钦若髙穹吉蠲时祀神防泰元增授无已羣生熙熙亟蒙繁祉太祖位酌献英安　赫赫翼祖受命于天徳迈三代威加八埏陟配上帝明禋告防流光垂裕于万斯年文舞退武舞进正安　大德曰生隂阳寒暑乐舞形容干戚籥羽一弛一张退旅进旅神安乐之祉锡绵宇
　　亚终献文安　惟圣普临顺皇之德典礼有彞享祀不忒笾豆静嘉降登肹饬神具醉止景贶咸集彻豆肃安　内心齐诚外物蠲洁神来迪尝俎豆既彻燕及羣生靡或夭阏降福穰穰时万时亿
　　送神景安　于赫上帝乗龙御天惟圣克事明飨斯防荐豆云彻灵猋且旋载锡休祉其惟有年
　　望燎正安　灵承上帝精意感通馨香旁达粢盛既丰登降有仪祀备乐终神之听之福禄来崇
　　髙宗本纪绍兴五年冬十一月戊寅郊
　　礼志绍兴十二年臣僚言自南巡以来三歳之祀独于明堂而郊天之礼未举来嵗乞行大礼诏建圜坛于临安府行宫东城之外自是凡六郊焉
　　髙宗本纪绍兴十三年春二月甲子制郊庙祭器三月丙午筑圜丘十一月庚申日南至合祀天地于圜丘太祖太宗并配大赦
　　礼志绍兴十三年太常寺言国朝圎坛在国之东南坛侧建青城斋宫以备郊宿今宜于临安府行宫东南修建于是遂诏临安府及殿前司修建圆坛第一成纵广七丈第二成纵广一十二丈第三成纵广一十七丈第四成纵广二十二丈一十二陛每陛七十二级每成一十二缀三壝第一壝去坛二十五步中壝去内壝外壝去中壝各半之燎坛方一丈髙一丈二尺开上南出户方六尺三出陛在坛南二十步丙地其青城及望祭殿与行事陪祀官宿斋幕次并令绞缚更不修盖先是张杓为京兆尹议筑斋宫可一劳永逸宇文价曰陛下方经略河南今筑青城是无中原也遂罢役
　　舆服志中兴后以事天尚质屡诏郊坛不得建斋宫惟设幕屋而已其制架木而以苇为障上下四旁周以幄帟以象宫室谓之幕殿及行事又于坛所设大小次大小次之外又有望祭殿遇雨则行事于中东都时为瓦屋五间周围重廊中兴后惟设苇屋盖仿清庙茅屋之制也　绍兴十三年礼部侍郎王赏等言郊祀大礼合依礼经皇帝服大裘被衮行礼据元丰详定郊庙礼文何洵直议以黑缯创作大裘如衮惟领袖用黑羔乞如洵直议诏有司如祖宗旧制以羔制之礼部又言关西羊羔系天生黑色今有司涅白羔为之不中礼制不如权以缯代又元祐中有司欲为大裘度用百羔哲宗以为害物遂用黑缯请依太常所言从之遂以衮袭裘冕亦十二旒焉
　　蕙田案中兴草创尚知议礼以衮袭裘可谓合先王之法服矣
　　文献通考诏将来郊祀大礼排设大驾卤簿仗内六引并郊庙合用祭器令礼兵部太常寺讨论名件数目据讨论国初大驾仪仗总一万一千二百二十二人今已有黄麾半仗二千四百八十三人玉辂腰小舆大辇逍遥子下一千九人外其金象革木辂芳亭凤辇属车宝舆一千二百七十三人天武捧日奉宸队六千四百五十七人仗内六引鼔吹前后部一千五百人其法物仪仗合用文绣以缬充代并郊祀天地宗庙从祀共七百七十一位用祭器笾豆簠簋罇罍椫杓镫铏鼎牛鼎羊鼎黍豆毛血盘币篚匏爵坫盘匜罍洗爵盏坫饮福俎烛台俎共九千二百五件太庙共五百九十六件内用铜玉者权以陶木代之至十六年始制造如政和之制
　　太常寺言大礼依仪前三日皇帝诣大庆殿宿斋前二日皇帝服通天冠绛纱袍乘玉辂诣景灵宫圣祖天尊大帝前行礼差侍从官分诣元天大圣后并诸殿神御前行礼毕皇帝服通天冠绛纱袍乘玉辂诣太庙宿斋前一日皇帝诣太庙诸室前行礼毕皇帝服通天冠绛纱袍乗玉辂诣青城宿斋冬至日皇帝诣圜坛行礼礼毕择日恭谢景灵宫徧诣诸殿行礼从之既而礼部侍郎王赏言以行在街道与在京不同其诣景灵太庙权依四孟朝献礼例服履袍乗辇其后并同此制
　　礼部太常寺言修立郊祀大礼仪注
　　前祀十日质明誓戒有司设行事执事及陪祀文武官位于尚书省左仆射刑部尚书在北南向左仆射在左刑部尚书在右【刑部尚书稍却】行事左仆射在南吏部户部礼部刑部尚书吏部礼部刑部侍郎押乐太常卿光禄卿押乐太常丞光禄丞功臣献官在其南【凡设光禄丞以下位皆稍却】次分献官次执事官又于其南俱北向西上监察御史位二在西东向北上读册举册官奉礼协律郎太祝郊社太官令在东西向北上【奉礼郎以下位皆稍却】设陪祀文武百官位于行事官之南又设行事执事及陪祀亲王宗室位于太庙斋坊右仆射刑部侍郎在北南向右仆射在左刑部侍郎在右【刑部侍郎稍却】亚终献在南北向西上亲王及行事执事陪祠宗室在东西向北上閤门御史台太常寺自下分引羣官各就位【凡将引行事执事陪祠文武官立班即御史台引殿中侍御史一员先入就位】左仆射读誓于尚书省刑部尚书涖之右仆射读誓于太庙斋坊刑部侍郎涖之誓文曰今年十一月某日冬日至皇帝谒款于南郊合祭天地前二日朝献景灵宫前一日朝享太庙各扬其职其或不恭国有常刑读讫【内执事官奉礼郎以下文官宣教郎以下武官从义郎以下先退余官并对拜讫退】
　　致斋
