<!-- { "loadSidebar": true } -->
　　【髙氏愈曰自天府至司服共四官皆国家典礼之物名器爵秩所系宜为礼官重职也】
　　典祀中士二人下士四人府二人史二人胥四人徒四十人
　　守祧奄八人女祧每庙二人奚四人【注逺庙曰祧周为文王武王庙迁主藏焉奄如今之宦者女祧女奴有才知者天子七庙三昭三穆奚女奴也】
　　【薛氏衡曰典祀掌外祀之兆守守祧掌先王先公之庙祧外焉兆守谨于四郊内焉庙祧谨于宗庙礼之大本在是】
　　世妇每宫卿二人下大夫四人中士八人女府二人女史二人奚十有六人【注世妇后官官也王后六宫汉始大长秋詹事中少府太仆亦用士人女府女史女奴有才智者　疏王后六官每宫卿二人则十二人也此主妇人则卿大夫士并奄人为之是以贾马皆云奄卿也】
　　【沈氏彤曰王之六卿六命十二小卿皆中大夫四命九嫔视九卿此卿十二人则当视四命中大夫也天官之世妇即春官之世妇乎曰然其职同则其人同也但两着其职而爵数独详于春官则未之归一耳朱子以周礼为草本盖谓此类也】
　　田案贾疏以世妇为奄人大谬岂有奄人而位为列卿者乎攷天官世妇所掌与此世妇所掌大畧相同则其非两职明甚
　　内宗凡内女之有爵者【注内女王同姓之女谓之内宗有爵其嫁于大夫及士者凡无常数之言】
　　外宗凡外女之有爵者【注外女王诸姑姊妹之女谓之外宗】
　　冡人下大夫二人中士四人府二人史四人胥十有二人徒百有二十人【注冡封土为邱垅象冡而为之】
　　墓大夫下大夫二人中士八人府二人史四人胥二十人徒二百人【注墓冡茔之地孝子所思慕之处】
　　职防上士二人中士四人下士八人府二人史四人胥四人徒四十人【注职主也】
　　【髙氏愈曰人死魂气归天体魄归地圣人既立之主以定其魂复为之墓以藏其魄故庙之与墓皆有礼仪而不可忽而守祧与冡人墓大夫皆于礼官职防主诸侯公卿大夫防礼者与坟墓之类相近故冡人墓大夫以下即以此继之】
　　大司乐中大夫二人乐师下大夫四人上士八人下士十有六人府四人史八人胥八人徒八十人【注大司乐乐官之长髙氏愈曰凡教人均平其气体怡怿其心志使之优柔渐渍而自和顺于道徳者莫善于乐故虞廷命夔教胄子而周官教国子以司乐名官然虞廷典礼典乐分为二而周官以司乐属之大宗伯盖礼理也乐和也隂阳理而后和则司乐礼官宜矣】
　　大胥中士四人小胥下士八人府二人史四人徒四十人【注胥有才知之称礼记文王世子曰小乐正学干大胥佐之】
　　【郑氏锷曰闾胥以胥名之谓其才智足以长人乐官亦名胥胥者相也惟有才智然后能相人】
　　太师下大夫二人小师上士四人瞽蒙上瞽四十人中瞽百人下瞽百有六十人眡了三百人府四人史八人胥十有二人徒百有二十人【注凡乐之歌必使瞽蒙为焉命其贤知者以为大师小师晋杜蒯云旷也大师也眡读为虎眡之眡了目明者郑司农云无目眹谓之瞽有目眹而无见谓之蒙有目无眸子谓之瞍】
　　【髙氏愈曰大司乐学官之长大师教乐之官之长小师其副也古人重乐谓其可以格神眀驯鸟兽故其官特以下大夫为之瞽蒙其别有上中下者盖亦以审音之优劣定其差】
　　典同中士二人府一人史二人胥二人徒二十人【注同隂律也不以阳律名官者因其先言耳书曰协时月正日同律度量衡太师职曰执同律以聼军声　疏引书及大师职证同在律上之义孔注尚书律为法制当齐同之则同不为隂律与郑义别】
　　【王氏安石曰典同则律可知】
　　【髙氏愈曰不以阳律名官者阳待隂之和举其全也】
　　磬师中士四人下士八人府四人史二人胥四人徒四十人
　　钟师中士四人下士八人府二人史二人胥六人徒六十人笙师中士二人下士四人府二人史二人胥一人徒十人镈师中士二人下士四人府二人史二人胥二人徒二十人【注镈如钟而大】
　　【髙氏愈曰八音金石为重故先钟磬二师笙师于匏土竹木四音皆教而耑称笙师者以笙之用独多也镈师主革音而以镈名官者以主鼓其金奏也】
　　韎师下士二人府一人史一人舞者十有六人徒四十人【注郑司农説以眀堂位曰韎东夷之乐读如味饮食之味杜子春读韎为菋荎着之菋元谓如韎韐之韎】旄人下士四人舞者众寡无数府二人史二人胥二人徒二十人【注旄牛尾舞者所持以指麾】
　　【陆氏佃曰王者舞先王之乐眀有法也舞当代之乐明有制也舞四夷之乐明有懐也】
　　【郑氏锷曰作四夷之乐当从其国不变其俗故韎师所服者赤韎示不变其所服旄人所执者牛尾示不变其所执鞮鞻氏所履者革履示不变其所履】
　　籥师中士四人府二人史二人胥二人徒二十人【注籥舞者所吹春秋宣八年壬午犹绎万入去籥传曰去其有声废其无声者诗云左手执籥右手秉翟】
　　籥章中士二人下士四人府一人史一人胥二人徒二十人【注籥章吹籥以为诗章】
　　【郑氏锷曰迎寒逆暑祈年祭蜡古之诗无不可用乃専用豳籥吹豳诗者盖以先公开国于豳稼穑蚕桑勤力重本极王业之艰难周公念其祖先务农之勤教民之心风俗之厚故四时祈祭皆用豳籥吹豳诗而以籥章名官】
　　鞮鞻氏下士四人府一人史一人胥二人徒二十人【注鞻读如屦也鞮屦四夷舞者所屝也今时倡蹋鼓沓行者自有屝】
　　典庸器下士四人府四人史二人胥八人徒八十人【注庸功也郑司农云庸器有功者铸器铭其功春秋曰以所得于齐之兵作林钟而铭鲁功焉】
　　司干下士二人府二人史二人徒二十人【注干舞者所持谓楯也春秋传曰万者何干舞也】
　　【髙氏愈曰自典同至司干共十二职皆太师之属而总于大司乐也】
　　大卜下大夫二人卜师上士四人卜人中士八人下士十有六人府二人史二人胥四人徒四十人【注问曰卜大卜卜筮官之长】
　　【髙氏愈曰大卜卜师卜人三官同署而人以下四官皆其属也先王所以同民患前民用使人通隂阳造化之防而趋吉避凶者莫过于卜筮观洪范九畴耑以稽疑系之则其重可知矣占梦眡祲二官所以考休咎而察灾祥亦其类也故附焉大卜卜师卜人官至三十人之多者盖神明之事微妙而难窥当主多人以相参决也】
　　田案洪范稽大疑则谋及卜筮易称定天下之吉凶成天下之亹亹莫大乎蓍故先王以卜筮为重殷人建天官先六大而大卜居其一周礼大卜以下大夫为之而滕侯之先以王室懿亲为周卜正则三代以上未尝以方技目之矣古人先卜而后筮春秋传亦云筮短龟长此筮人之官领于大卜盖古制然也至孔子賛易列于六经而卜之法不人始重筮而轻卜矣
　　龟人中士二人府二人史二人工四人胥四人徒四十人【注工取龟攻】
　　菙氏下士二人史一人徒八人【注燋焌用荆菙之类】
　　占人下士八人府一人史二人徒八人【注占着之卦兆吉凶】簭人中士二人府一人史二人徒四人【注问着曰筮其占易】占梦中士二人史二人徒四人
　　眡祲中士二人史二人徒四人【注祲隂阳气相侵渐成祥者鲁史梓慎云吾见赤黒之祲】
　　朱子曰圣人虽至小事必用其敬如梦亦有官掌之【邓氏元锡曰卜筮占梦即人占天也眡祲以天占人也】
　　钦定义疏殷宗恭黙傅説见梦梦协朕卜武王以誓师大人之占着于小雅传记所载祲祥凶变先见于梦兆者多矣故周公特设掌梦之官与卜筮眡祲相间皆圣人畏天省躬精诚之所贯注也
　　大祝下大夫二人上士四人小祝中士八人下士十有六人府二人史四人胥四人徒四十人【注大祝祝官之长薛氏衡曰卜也者先王所以求诸幽以决吾心之疑祝也者先王所以告诸幽以荐吾心之信此序官之相为先后与】
　　【王氏志长曰别立防祝诅祝甸祝不以干大小祝者逹诚于鬼神示欲其心无所淆得専致其寅清也】
　　防祝上士二人中士四人下士八人府二人史二人胥四人徒四十人
　　甸祝下士二人府一人史一人徒四人【注甸之言田也田狩之祝】诅祝下士二人府一人史一人徒四人【注谓祝之使沮败也】司巫中士二人府一人史一人胥一人徒十人【注司巫巫官之长】
　　男巫无数女巫无数其师中士四人府二人史四人胥四人徒四十人【注巫能制神之处位次主者】
　　【王氏志长曰程子尝言天人一也但常人神气昏塞有所隔而不能相通圣人能通幽眀而一之此卜筮占梦眡祲冯相保章巫祝医官所由设也盖王心一动鬼神与知善恶纎微皆与造化流通而无间内而徴于梦寐有献赠之法外而动乎四体有养治之宜眀而见于蓍龟以诏救政幽而祈于鬼神以求福佑上而观象于三辰以辨序事故曰王前巫而后史卜筮瞽侑皆在左右王中心无为也以守至正其此之谓与】
　　大史下大夫二人上士四人小史中士八人下士十有六人府四人史八人胥四人徒四十人【注大史史官之长王氏与之曰史官公道所系清议所出君相一有过举史氏直书正蘓子由所谓宰相操一时之赏罚史官明万世之是非者此所以权重宰相列之春官虽太宰不得统摄之】
　　【陈氏曰太史盖掌记录明卜候故凡郡国记书及天官星宪之书皆藏于此晋韩宣子适鲁观书于大史见易象与鲁春秋则知凡书皆藏大史矣楚昭王时有云如众赤鸟夹日以飞楚子使问之周大史则知太史兼明天象矣】
　　【髙氏愈曰大史掌国家一切礼法当属礼官而得以钩考邦国官府之治其相亚太宰而畧与司防权埒汉人以郡国计书先上大史犹仍周官之法至掌天时告朔之礼又合后世钦天监职而兼之故冯相保章司推算占候为其属自后汉至隋惟魏明帝史职领中书其余多领秘书而变为著作局国史纂修实录之属矣】
　　冯相氏中士二人下士四人府二人史四人徒八人【注冯乘也相视也世登髙台以视天文之次序天文属大史月令曰乃命大史守典奉法司天日月星辰之行宿离不贷】
　　保章氏中士二人下士四人府二人史四人徒八人【注保守也世守天文之变】
　　【髙氏愈曰冯相主推步保章主占候推步者司天文之常占候者司天文之变此则唐虞羲和之职而周公列之为二系之以氏盖亦世掌其官者】
　　内史中大夫一人下大夫二人上士四人中士八人下士十有六人府四人史八人胥四人徒四十人
　　王氏详説玉藻曰左史书动右史书言以左传考之左史即大史右史即内史襄二十五年载齐大史书崔杼之事非书动乎僖二十八年王命内史策命晋侯非书言乎
　　【髙氏愈曰内史于王生杀大柄皆参与而一切诰命策令皆出其手盖为天子最亲宻之臣书称大史友内史友而家语云古者天子以内史为左右手则倚任之重可知】
　　外史上士四人中士八人下士十有六人胥二人徒二十人
　　【陈氏傅良曰内史犹今内制翰林也外史犹今外制舍人也凡策命之出黜陟予夺其与人主圗之者冡宰也而以二史属春官冡宰诏王大宗伯之属得以陈谊补过于其间故号令罔不臧而赏罚公亦三公所以集众思昭令闻也】
　　【髙氏愈曰其官无府史盖阙文】
