<!-- { "loadSidebar": true } -->
　　地理今释和夷案水经注引郑説云和夷所居之地和即和川水在今四川雅州荥经县寰宇记谓荥经县北九十里有和川水从罗岩古蛮州来也蔡传以夷为严道【今荥经县宋曰严道】以西之夷道【荥经以西无夷道】非是时澜书説云严道以西地名和川夷人所居乃为得之观承案和夷之解极是与岛夷莱夷淮夷一例是禹贡之书法也蔡氏以夷为严道以西之夷道者即令果有其地亦不足据矣
　　西倾因桓是来
　　锥指传曰西倾山名桓水自西倾山南行因桓水是来浮于潜地理志云西倾山在陇西临洮县西南夏氏曰西倾后世所谓嵹台山其南桓水出焉一名白水渭案今陜西洮州衞本汉临洮县地唐为临潭县属洮州括地志云西倾山在临潭县西南三百三十六里西倾之戎在山之西南唐为吐蕃地北连吐谷浑西接党项党项故析支也山海经曰白水出蜀而东南注于江郭璞云色微白浊今在梓潼白水县从临洮之西西倾山来经沓中东流过隂平至汉夀县入潜郦道元云桓水自西倾至葭萌入于西汉即郑元之所谓潜水者也　今白水自洮州衞流经文县平武【龙安府治】劒州至昭化县东入西汉水此即禹贡之桓水西倾之戎所因以来者也
　　地理今释西倾山一名嵹台山在今陜西巩昌府洮州衞西蕃界延袤千里外跨诸羗桓水一名白水出今陜西岷州衞东南分水岭至四川保寜府昭化县东入西汉水【西汉水出秦州嶓山上流为犀牛江下流为嘉陵江】
　　浮于潜逾于入于渭乱于河
　　锥指传曰汉上曰越而北入渭浮东渡河正絶流曰乱正义曰下传云泉始出山为漾水东南流为水至汉中东行为汉水是汉上曰也渭案地理志渭水出陇西首阳县西南鸟防同穴山东至船司空入河河谓西河水经注云西汉即潜水自西汉遡流而届于晋夀界阻漾枝津南歴冈穴迤逦而接汉沿此入漾书所谓浮潜而逾矣歴汉川至南郑县属于褒水遡褒暨于衙岭之南溪水支灌于斜川【水支本作川皮字之误也】届于武功而北达于渭水此乃水陆之相闗川流之所【巠】复不乖禹贡入渭之宗实符尚书乱河之义也林蔡所引皆有脱误谨依原文备録于此南郑今为汉中府治其故城在县东北武功故城在鳯翔府郿县东四十里渭水之南　汉志右扶风武功县下云斜水出衙岭山北至郿入渭褒水亦出衙岭至南郑入案衙岭山在今郿县西南三十里俗呼马鞍山褒斜本谷名李善西都赋注引梁州记云万石城泝汉上七里有褒谷【万石城在今汉中府褒城县东】南口曰褒北口曰斜长四百五十里【沟洫志曰作褒斜道五百余里曹孟徳以此谷为五百里石穴孔頴达云汉在渭南五百余里皆与梁州记合程大昌谓汉中北距斜口八九百里妄也】水经注汉水自西乐城北【城在今县东南汉水南岸】又东合褒水水东北出衙岭山东南经大石门歴故栈道下谷又东南迳三交城【城在褒城县西北以山水之防名】又东南得丙水口【水上承丙穴穴出嘉鱼故左思称嘉鱼出于丙穴良木攅于褒谷】又东南歴小石门【门穿山通道六丈有余蜀都赋曰岨以石门即此门在汉中之西褒中之北案今褒城县西北十五里箕谷口有石如门曰石门】又东南歴褒口【即褒谷之南口北口曰斜所谓北出褒】又南迳褒县故城东【褒中县也本褒国案褒中故城在褒城县南】又南流入于汉渭水自郿县故城南【城在今郿县东北十五里渭水之北】又东迳武功县北斜水自南注之水出县西南衙岭山北歴五丈原东【原在郿县西三十里渭水南】亦谓之武功水诸葛亮表云臣遣虎步监孟琰据武功水东是也以今舆地言之褒谷口在褒城县北十里斜谷口在郿县西南三十里褒水自衙岭南流经褒城县东又南入于汉斜水自衙岭北流经郿县东又东北入于渭褒之流长而斜之流短两谷髙峻中间褒水所经皆穴山架木而行名曰连云栈陆贽所云縁侧径于岭嵓缀危栈于絶壁者也郦元云自西汉泝流而至晋夀阻枝津南枝津即郭璞所云水从阳县南流至汉夀寰宇记所谓三泉故县南大寒水西流者也歴冈穴迤逦而接汉冈穴即郭璞所谓峒山括地志所谓龙门山大石穴者也以今舆地言之浮嘉陵江至广元县北龙门第三洞口舎舟从陆越冈峦而北至第一洞口出谷乗舟至县南经所谓浮潜而逾也自入南郑县界抵褒城东歴褒水斜水至郿县东北入渭沿流而东歴武功兴平盩厔鄠县咸阳长安髙陵咸寜临潼渭南华州朝邑至华隂县之渭口絶河流而东抵蒲州经所谓入渭而乱河也自蒲州并东岸而行至荣河县北泝汾水而上歴河津稷山绛州太平襄陵至临汾县是为平阳尧之所都此梁州入西倾之贡道也
　　地理今释水一名沮水汉书地理志武都郡沮县沮水出东浪谷沮县即今陜西汉中府略阳县也东南至县西南入汉水名曰沮口
　　胡氏渭曰梁州有古蜀山氏蚕丛氏之国又元嚣昌意所封及牧誓所称庸蜀羗髳微卢彭濮诸国皆在焉春秋时可考者庸巴濮麇褒凡五国战国时属秦而楚亦兼得其地秦并天下置汉中巴郡蜀郡陇西【南境是】内史【南境是】汉改置益州【领郡八汉志云改梁曰益】魏兮置梁州晋初因之【益梁二州并领郡八】后又分益州南境置寜州【领郡四】唐为山南西道之汉中【梁州】洋川【洋】通川【通】潾山【渠】南平【渝】清化【巴】始寜【壁】咸安【蓬】符阳【集】巴川【合】河池【鳯】顺政【兴】益昌【利】等郡山南东道之房陵【房】南賔【忠】南浦【万】云安【防】等郡劒南道之蜀郡【益】唐安【蜀】蒙阳【彭】徳阳【汉】通义【眉】梓潼【梓】巴西【绵】普安【剑】阆中【阆】资阳【资】临卭【卭】通化【茂】交川【松】越嶲【嶲】南溪【戎】遂寜【遂】仁夀【陵】犍为【嘉】卢山【雅】泸川【泸】阳安【简】安岳【普】江源【当】隂平【文】同昌【扶】油江【龙】临翌【翌】归诚【悉】静川【静】蓬山【柘】恭化【恭】维川【维】云山【奉】和义【荣】盛山【开】南充【果】洪源【黎】云南【姚】等郡又京畿之上洛【商】安康【金】陇右道之武都【武】同谷【成】懐道【宕】合川【叠】黔中道之涪陵【涪】南川【南】等郡案以上通典所列云南涪陵南川三郡乃梁南徼外蛮夷不在九州之限其云安之建始县当往属荆上洛之上津东境废长利县地当往属豫而黔中寜夷涪川播川夜郎义泉溱溪七郡列在荆域者虽附近蜀江之南亦系徼外蛮夷不在九州之限以今舆地言之陜西汉中府兴安州及西安府之商州洛南山阳镇安商南巩昌府之鳯县两当徽州成县阶州文县湖广郧阳府之房县竹山竹溪及郧西县之西境四川则成都保寜顺庆龙安马湖五府潼川嘉定卭眉雅五州及叙州泸州重庆防州之江北诸州县松潘衞叠溪营天全六番招讨司黎大所建昌衞皆古梁州域也其遵义府永寜衞及东川乌蒙镇雄【故乌撒】三府并在泸水之外云南郡唐于昆明之弄栋川置即今姚安府其非梁域又不待言矣
　　黒水西河惟雍州
　　锥指传曰西距黒水东据河龙门之河在冀州西正义曰河在雍州之东而谓之西河者以冀州西界故王制云自东河至于西河千里而近是河相对而为东西也渭案黒水水经注云出张掖鸡山南流至炖煌过三危山南流入于南海括地志云源出伊州伊吾县北百二十里南流絶三危山在沙州炖煌县东南四十里二説未知孰是通典云孔郑通儒莫知其所或是年代久逺遂至湮涸无以详焉河经龙门而南至于华隂为西河左传昭公十三年晋叔鱼谓季孙曰将为子除馆于西河礼记子夏退而老于西河之上史记魏武侯浮西河而下封吴起为西河守皆此水也
　　地理今释雍州黒水出陜西甘肃塞外南流至河州入积石河今俗名大通河是也【案括地志云黒水出伊州伊吾县北东南流至鄯州又东南至河州入黄河今黒水上源为流沙壅塞已无遗迹可考其下流为大通河在州之南歴西寜衞东南至河州入河西寜即唐之鄯州则括地志之説与今图合　又案河之积石北则大通河入之南则大夏河注之二水入河之口南北相值后人或遂指大夏为黒水絶河而南之迹不知大夏虽在黄河之南实仍在南山之北且其源自南而北与山南入海之水絶不相通】
