<!-- { "loadSidebar": true } -->
　　别有一乌名进贤平道右畔独渊然
　　【星经进贤一星在平道西主卿相荐举逸士通志平道西一星曰进贤在太防宫东】
　　周鼎三星
　　最上三星周鼎形
　　【星经周鼎三星在摄提大角西主神鼎　宋两朝天文志距东北星去极六十四度半入角宿七度半】

　　角下天门左平星双双横于库楼上
　　【今测天门一星黄经九宫一十八度二十三分纬南七度五十一分　二星黄经九宫二十一度四十八分纬南六度一十六分】
　　【星经天门二星在左角南主天门侍晏应对之所宋两朝天文志距西星去极一百四度半入轸十六度】
　　【晋书天文志平星二星在库楼北平天下之法狱事廷尉之象　宋两朝天文志距西星去极一百九度半入轸十六度】

　　库楼十星屈曲明楼中五柱十五星三三相似如鼎形其中四星别名衡
　　【星经库楼星二十九星库楼十星柱十五星衡四星在角南轸东南　晋书天文志库楼十星其六大星为库南四星为楼在角南一曰天库兵甲之府也旁十五星三三而聚者柱也中央四小星衡也　宋两朝天文志库楼二星距西北星去极一百二十三度入轸十五度半】
　　蕙田案协纪辨方书云库楼今九星以圗校之止八星
　　南门二星
　　南门楼外两星横
　　【晋书天文志南门二星在库楼南天之外门也　宋两朝天文志距西星去极一百三十七度入轸十一度】
　　蕙田案天官书亢为疏庙其南北两大星曰南门自指亢宿上下两星而言正义以库楼南之南门释之疑非是

　　角宿之属合象

　　【宋史天文志案晋志以左角为天田别不载天田二星隋志有之平道进贤周鼎晋志皆属太防垣库楼并衡星柱星南门天门平星皆在二十八宿之外唐武宻及景祐书乃与步天歌合】
　　亢宿四星
　　亢四星恰似弯弓状
　　【今测亢一星黄经十宫初度零三分纬北二度五十八分赤经九宫二十八度五十九分纬南八度四十四分　三星黄经九宫二十九度一十九分纬北七度一十九分　四星黄经十宫三度三十二分纬北初度三十二分】
　　【星经亢四星名天府一名天庭　史记天官书亢为疏庙主疾索隐曰元命包云亢四星为庙廷文耀钩为疏庙宋均以为疏外也庙或为朝　晋书天文志亢天子之内朝也总摄天下奏事听讼理狱録功者也一曰疏庙主疾疫　宋两朝天文志距南第二星去极九十六度　宋史天文志亢宿四星汉永元铜仪十度唐开元游仪九度旧去极入十九度今九十一度半景祐测騐亢九度距南第二星去极九十五度】
　　大角一星
　　大角一星直上明
　　【今测黄经九宫一十九度五十分纬北三十一度零三分赤经十宫初度二十二分纬北二十度五十六分】
　　【星经大角一星天栋在摄提中主帝座入亢三度半去北辰五十九度也　史记天官书大角者天王帝廷　宋两朝天文志去极六十六度入亢二度半】
　　折威七星【今无】
　　折威七子亢下横
　　【星经折威七星在亢南主诏狱斩杀边将死事　宋两朝天文志距西第三大星去极一百三度入亢三度】

　　左右摄提各三星

　　大角左右摄提星三三相似如鼎形
　　【星经摄提六星在角亢东北　史记文官书大角两旁各有三星鼎足句之曰摄提摄提者直斗杓所指以建时节故曰摄提格　隋书天文志摄提直斗杓之南主建时节伺禨祥摄提为楯以夹拥帝席也主公卿　宋两朝天文志摄提六星其右距北大星去极六十七度入亢七度其左距南星去极七十二度半入亢七度】
　　顿顽二星
　　折威下左顿顽星两个斜安黄色精
　　【晋书天文志顿顽二星在折威东南主考囚情状察诈伪也　宋两朝天文志距东南星去极一百一十二度半入亢四度】
　　阳门二星
　　顽下二星号阳门色若顿顽直下存
　　【星经阳门二星在库楼东北隘塞外冦盗之事　晋书天文志库楼东北二星曰阳门主守隘塞也　宋两顿天文志太阳门二星距西星去极一百一十三度入角十度】

　　亢宿之属合象

　　【宋史天文志案晋志以大角摄提属太防垣折威顿顽在二十八宿之外阳门则见于隋志而晋史不载武宻书以摄提折威阳门皆属角亢乾象新书以右摄提属角左摄提属亢余与武宻书同景祐测騐乃以大角摄提顿顽阳门皆属于亢其説不同】
　　蕙田案晋志载阳门二星在二十八宿之外与隋志同此志疑误

　　氐四星似斗侧量米
　　【今测氐一星黄经十宫一十度四十一分纬北初度二十六分赤经十宫八度二十四分纬南十四度三十九分　二星黄经十宫一十六度三十四分纬南一度一十八分　三星黄经十宫二十度四干分纬北四度二十八分　四星黄经十宫十四度五十八分纬北八度三十五分赤经十宫十五度零二分纬南八度零九分】
　　【星经氐四星为天宿宫一名天根二名天符主皇后妃嫔前二大星正妃后二左右　史记天官书氐为天根主疫正义曰星经云氐四星为路寝听朝所居其占明大则臣下奉度合诚圗云氐为宿宫也　晋书天文志氐四星王者之宿宫后妃之府休解之房前二星适也后二星妾也　宋两朝天文志距西南星去极一百四度半　宋史天文志汉永元铜仪唐开元游仪氐宿十六度去极九十四度景祐测騐与乾象新书皆九十八度】
　　天乳一星
　　天乳氐上黒一星世人不识称无名
　　【星经天乳在氐北主甘露去北长九十六度　宋两朝天文志天乳一星去极九十二度入氐十四度】招揺一星
　　一个招揺梗河上
　　【星经招揺星在梗河北入氐二度去北辰四十一度隋书天文志招揺一星一曰矛楯　宋两朝天文志去极五十一度入亢四度半】
　　梗河三星
　　梗河横列三星状
　　【星经梗河三星在大角帝座北　隋书天文志梗河者天矛也一曰天锋　宋两朝天文志距大星去极五十九度入氐二度】
　　帝席三星【今无】
　　帝席三黑河之西
　　【星经帝席三星在大角北　晋书天文志大角北三星曰帝席主宴献酬酢　宋两朝天文志距东星去极六十七度半入氐宿一度半】
　　亢池六星【今四星】
　　亢池六星近摄提
　　【星经亢池六星在亢北主度送迎之事　隋书天文志亢北六星曰亢池亢舟航也池水也主送徃迎来宋史天文志武宻云主断军狱掌弃市杀戮与旧史异说　宋两朝天文志距北大星去极七十度半】
　　【入亢三度】

　　氐下众星骑官出骑官之众二十七三三相连十欠一【星经骑官二十七星在氐南主天子骑虎贲入北辰一百十五度　史记天官书房南众星曰骑官　宋两朝天文志距西北星去极一百二十度入氐宿初度】

　　阵车氐下骑官次
　　【今测阵车一星黄经十宫一十六度一十五分纬南七度三十七分　二星黄经十宫一十八度三十七分纬南一十度】
　　【星经阵车三星在氐南主革车兵车晋书天文志阵车三星在骑官东北】
　　车骑三星
　　骑官下三车骑位
　　【星经车骑三星在骑官南总领车骑行军之事　宋两朝天文志距东南星去极一百四十度入氐二度】天辐二星
　　天辐两星在阵傍
　　【今测天辐一星黄经十宫二十四度一十分纬南八度二十七分　二星黄经十宫二十四度五十三分纬南九度五十四分】
　　【星经天辐二星在房西主銮驾乗舆之官　宋史天文志天辐在房西斜列主乘舆若周官巾车官也一作天福】
　　骑阵将军一星
　　将军阵里振威霜
　　【星经车骑将军星在骑官东南主车骑将军之官晋书天文志骑官东端一星骑阵将军骑将也　宋史天文志将军一星骑将也在骑官东南总领车骑车将部阵行列】
　　蕙田案星经作车骑将军晋隋二志俱作骑阵将军惟宋志止称将军与步天歌合

　　氐宿之属合象

　　【宋史天文志步天歌已上诸星俱属氐宿乾象新书以帝席属角亢池属亢武宻与步天歌合皆属氐而以梗河属亢占天録又以阵车属于亢乾象新书属氐余皆与步天歌合】

　　房四星直下主明堂
　　【今测房一星黄经十宫二十八度三十一分纬南五度二十三分赤经十宫二十五度零二分纬南二十五度零八分　二星黄经十宫二十八度四十三分纬南五度二十三分　三星黄经十宫二十八度四十六分纬北一度零五分　四星黄经十宫二十八度零八分纬南一度五十五分】
　　【星经房四星名天府管四方一名天旗二名天驷三名天龙四名天马五名天衡六为明堂房为四表表三道日月五星常道也上第一星名为右服次将其名阳环上道二星名右骖上相其名中道三名左服次将其名下道四名左骖上相总四辅】
　　【史记天官书房为府曰天驷其隂右骖　晋书天文志房四星为明堂天子布政之宫亦四辅也下第一星上将也次次将也次次相也上星上相也南二星君位北二星夫人位又为四表中问为天衢为天开黄道之所经也南间曰阳环其南曰太阳北间曰隂间其北曰太隂七曜由于天衢则天下平和亦曰天驷为天马主车驾南星曰左骖次左服次右服次右骖　宋两朝天文志距南第二星去极一百一十四度半　宋史天文志汉永元铜仪唐开元游仪房宿五度旧去极百八度今百十度半景祐测騐房距南第二星去极百十五度在赤道外二十三度乾象新书在赤道外二十四度】
　　键闭一星
　　键闭一黄斜向上
　　【今测黄经十一宫初度零八分纬北一度四十二分】
　　【星经键闭星在房东北主管籥　宋两朝天文志去极一百八度入房四度】
　　钩钤二星　　○
　　钩钤两个近其旁
　　【今测黄经十宫二十九度一十七分纬北初度二十四分】
　　【星经钩钤二星主法第一名天健二名天宫去北辰一百四度半】
　　【史记天官书房旁有两星曰衿　　　宋两朝天文志钩钤二小星去极一百九度半入房二度半】
　　蕙田案钩钤二星今圗止一星
　　罚三星
　　罚有三星直键上
　　【星经罚三星在东咸西下西北而列主受金罚赎市布租也　宋史天文志罚二星在东西咸正南　宋两朝天文志距南星去极一百八度入心一度半】

　　两咸夹罚似房状
　　【今测西咸一星黄经十宫二十二度五十五分纬北四度零四分　二星黄经十宫二十五度二十六分纬北三度三十三分　三星黄经十宫二十五度五十八分纬北六度一十一分　四星黄经十宫二十六度五十一分纬北九度一十九分　东咸一星黄经十一宫四度纬北五度二十分　二星黄经十一宫三度三十二分纬北三度二十分　三星黄经十一宫一度五十七分纬北一度四十分　四星黄经十一宫三度零五分纬北一度四十分】
　　【星经西咸四星在氐东主治滛泆南星入氐五度去北辰九十三度东咸四星在房东北主防滛泆星南入心二度去北辰一百三度　宋史天文志东咸在心北西咸在房西北　宋两朝天文志东咸距西南星去极一百一十一度入心一度西咸距西南星去极一百四度半入氐十五度】
　　日一星
　　房下一星号为日
