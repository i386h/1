<!-- { "loadSidebar": true } -->
　　陈氏礼书蜡之为祭所以报本反始息老送终也其服王冕而有司皮弁素服葛带榛杖其牲体疈辜其乐六乐而奏六变吹豳颂撃土鼓舞兵舞帗舞其所致者川泽山林以至土示天神莫不与焉则合聚万物而享之者非特八神也而所重者八以其尤有功于田故也其神之尊者非特先啬也而主先啬以其始有事于田故也郑氏曰先啬若神农者司啬后稷是也农田畯也邮表畷田畯所以督约百姓于井间之处也尔雅田畯农夫也然则蜡之八神则先啬也司啬也百种也农也邮表畷也禽兽也坊也水庸也古者蜡则饮于学党正属民饮酒于序是也【程氏迥曰八蜡之祭为民设教也厚矣方里而井八家共焉吾食其一仰事俯育资焉而无憾者可不知所本乎古有始为稼穑以易佃渔但吾卒嵗无饥不与禽兽争一旦之命者繄先啬是徳故祭先啬焉曰司啬者谓修明其政而润色之者也曰农者谓传是业以授之于我者也曰邮表畷者畷井田间道也邮表也者谓画界分理以是为准者也昔之人为是而劳今我防之而逸盖不得不报也曰猫虎者谓能除防豕之害吾稼者也曰坊者谓昔为隄防之人使吾御水患者也曰水庸者谓昔为畎浍沟洫使吾为旱备者也曰昆虫者先儒谓昆虫害稼不当与祭乃易以百种是不然所谓昆虫者非祭昆虫也祭其除昆虫而有功于我者也除昆虫者不一而足如火田之人捕蝗之子禽鸟或能食之霜霰或能杀之以其不一而足故直曰昆虫焉耳夫以表畷坊庸之贱猫虎昆虫之细效吾不敢忘皆得以上配先啬司啬之享其民劝于功利推而广之等而上之视君亲如天地而不敢慢也观三代里田蜡祭之时其民恬寜愉乐和睦无怨故鬼神享馨香之荐交归其徳不为妖厉岂不盛矣乎】
　　【大学衍义补丘氏濬曰八蜡之名郑所叙者有昆虫而无百种张载谓昆虫不当祀而以百种足其数陈祥道则以猫虎为禽兽切观下文所谓主先啬祭司啬祭百种祭坊与水庸享农及邮表畷禽兽曰主曰祭曰享其文各不同盖主者以之为主司啬与司谷种及坊与水庸之神则所致祭者焉然所以主其祭者则先啬也若夫所谓古者田畯之官及邮表畷督耕之处与夫食防食豕之禽兽则有功于稼穑者故从而索享之也所谓迎猫为其食田防迎虎谓其食田豕所以释其享禽兽之故则陈氏以迎猫虎为禽兽者良是也然禽兽不止猫虎凡食为除所以害稼穑者皆在其中矣所谓昆虫者特见祝辞中语昆虫祝其母作者恐其起而害稼也其不当祭明矣八蜡之名当以陈氏为正】
　　蕙田案八蜡昆虫之祭经无明文张子及礼书两陈氏之说为是丘氏宗之当矣沙随说未的
　　【蔡氏徳晋曰伊耆氏始为蜡皇氏侃及熊安生俱以伊耆为神农路史谓神农初国伊继国耆故氏伊耆生三嵗而知稼穑般戏必于黍稷为能神明于农事因号神农也天子大蜡八则所祭之神有八一先啬二司啬三农四邮五表畷六坊七水庸八禽兽即猫虎也种曰稼敛曰啬天生五谷杂于庶草先啬知粒食利于养生因收获之又从而种植之而农事以起是为田祖司啬则守其法以教民稼穑者也路史燧人氏鑚木取火以燔黍捭豚葛天氏之乐八阕其四曰奋五谷是有先神农而知穑事者也农劝农之官是为田畯邮始造邮舍俾田畯居之以督耕者表畷治疆理田而植树木以为标列阡陌以为道者坊始造隄防以障水者水庸始造水沟以注水者禽兽即猫虎猫能食田防虎能食田豕故迎其神而祭之八神之位先啬为主正中司啬及农为配司啬居左次邮次坊农居右次表畷次水庸禽兽附祭于下猫左而虎右陆农师谓防善害苗猫能捕鼠故字从苗其有功于田尤大也先儒之言八神者不知邮与表畷为二而误合之以为造邮舍于田畔相连缀之处即不足八神之数郑康成蔡中郎则以祝词有昆虫无作草木归其泽之语因以昆虫为一夫昆虫不当祭若祭除昆虫者亦当祭除草木者而不止于八矣况诗云去其螟螣及其蟊贼毋害我田穉田祖有神秉畀炎火则除昆虫亦先啬司啬事耳王子雍分猫虎为二夫猫虎即禽兽似亦不宜分也陈用之又因祭百种以报啬之文而以百种为一夫此特言祭用百种之谷以报先啬司啬云耳初非祭百种之谷也若祭百种之谷则是祭谷神而为社稷之祭非蜡祭也】蕙田案蔡氏以邮表畷为二未详何据窃谓畷有邮而谓之表若无邮则何表之与有旧说为是又谓祭用百种之谷以报先啬若祭百种之谷则是祭百神而为社稷之祭亦非也从来祭祀用黍稷未有用百种为齍盛者社稷正祭稷神乃百谷之长蜡则兼百种之神而祭之也
　　观承案八蜡之目注疏以昆虫为第八者自不合即谓非祭昆虫乃祭御昆虫之神则豳雅田祖有神秉畀炎火当祭田祖之神且地官族师有祭酺是祭捕蝗之神不当反以昆虫名其神也张子独据经文祭百种句而以百种易昆虫始为穏妥故二陈氏俱从之若蔡徳晋去昆虫而析邮表畷为二则割裂不通矣然司啬即古稷官稷为百谷之长祭百种以报啬是报司啬之神而百种乃其祭物耳不当又分为二也王肃旧说则先啬一司啬二农三邮表畷四猫五虎六坊七水庸八亦只就经文看出因迎猫迎虎本分为二而亦分之为文顺也且祭各有尸昆虫之尸固难肖即百种之尸亦当作何状貌耶则不如此说为当也
　　八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功【注四方方有祭也其方谷不熟则不通于蜡使民谨于用财也移之言羡也诗颂丰年曰为酒为醴烝畀祖妣以洽百礼此其羡之与收谓收敛积聚也息民与蜡异则黄衣黄冠而祭为腊必矣　疏此论天子蜡祭四方不同丰荒有异兼记腊祭宗庙息民之事四方之内年谷不得和顺成熟则当方八蜡之神不得与诸方通祭所以然者欲使不熟之方万民谨慎财物也有顺成之方其蜡之八神乃与诸方通祭以蜡祭丰饶皆醉饱酒食使民歆羡也前文云黄衣黄冠而祭不云腊之与蜡似为一此文云既蜡而收民息已先蜡后息民是息民为腊与蜡异也前黄衣黄冠在蜡祭下故郑知是腊也月令腊在祈天宗之下但不知腊与蜡祭相去几日准隋礼及今礼皆蜡之后日不兴功谓不兴农功若土功则左传云龙见而毕务戒事也火见而致用水昏正而栽日至而毕土功建亥之月起日至而毕也】
　　【方氏慤曰记四方者记四方之丰凶也年不顺成八蜡不通此以蜡而记其凶也顺成之年其蜡乃通此以蜡而记其丰也蜡乃合聚之祭故因其合聚而收之也物既收则民亦息民息则一歳之事已矣故曰民息已前言息田夫此言民息互相备也功者民力之所致民息已故既蜡君子不兴功但蜡本以息农夫则此所言功止谓农功耳若夫宫功则执于建亥之月土功则毕于建子之月武功则纉于建丑之月而既蜡君子未始不兴功焉】
　　【栁宗元蜡说栁子为御史主祀事将蜡进有司以问蜡之说则曰合百神于南郊以为岁报者也先有事必质于户部户部之词曰旱于某水于某虫蝗于某疠疫于某则黜其方守之神不及以祭余甞学礼盖思而得之则曰顺成之方其蜡乃通若是古矣继而叹曰神之貌乎吾不可得而见也祭之享乎吾不可得而知也是其诞漫惝怳冥冥焉不可执取者夫圣人为心也必有道而已矣非于神也盖于人也以其诞漫惝怳冥冥焉不可执取而犹诛前若此况其貌言动作之块然者乎是设乎彼而戒乎此者也其防大矣或曰若子之言则旱乎水乎虫蝗乎疠疫乎未有黜其吏者而神黜焉而曰盖于人者何也予曰若子之云旱乎水乎虫蝗乎疠疫乎岂人之为耶故其黜在神暴乎眊乎沓贪乎罢弱乎非神之为也故其罚在人今夫在人之道则吾不知也不明斯之道而存乎古之数其名则存其教之实则隐以为非圣人之意故叹而云也曰然则致雨反风蝗不为灾虎负子而趋是非人之为则何以余曰子欲知其以乎所谓偶然者信矣必若人之为则十年九涝八年七旱者独何如人哉其黜之也苟明乎教之道虽去古之数可矣反是则诞漫之说胜而名实之事防亦足悲乎】
　　右八蜡
　　礼记月令孟冬之月腊先祖五祀【注腊谓以田猎所得禽祭也】春秋僖公五年左氏传宫之竒曰虞不腊矣【注腊岁终祭众神之名　疏此言虞不腊矣明当时有腊祭周时腊与大蜡各为一祭汉改曰腊不蜡而为腊矣】
　　朱子曰史记云左丘失明厥有国语左传是姓左人作秦始有腊而左氏谓虞不腊矣是秦时文字分明蕙田案孔疏周时腊与大蜡各为一祭汉改曰腊不蜡而为腊矣的是蜡腊正解既从杜氏不以妨郑为嫌也
　　玉烛宝典腊者祭先祖蜡者报百神同日异祭也辨郑氏祈年天宗割祠公社及门闾腊先祖五祀俱蜡祭
　　【礼记月令孟冬之月天子乃祈来年于天宗大割祠于公社及门闾腊先祖五祀郑注此周礼所谓蜡祭也天宗日月星辰也或言祈年或言大割或言腊互文　疏祈来年于天宗者谓祭日月星辰也大割祠于公社者谓大割牲以祀公社及门闾者先祭社后祭门闾故云及腊先祖五祀者腊猎也谓猎取禽兽以祭先祖五祀也此等之祭总谓之蜡若细别言之天宗公社门闾谓之蜡其祭则皮弁素服葛带榛杖其腊先祖五祀谓之息民之祭其服则黄衣黄冠郑注郊特牲云息民与蜡异也如此周礼所谓蜡者以郊特牲蜡者索也索万物而享之案籥章云国祭蜡吹豳颂以息老物蜡而后息老此经亦先祭众神乃后劳农休息文与籥章相当故经广祭众神是周礼籥章所谓蜡祭也云或言祈年或言大割或言腊互文者天宗公社门闾先祖五祀等皆祈年大割腊祭之事故云互也】
　　陈氏礼书既蜡则腊先祖五祀于庙仲尼与于蜡宾事毕出逰于观之上是也然则腊亦谓之蜡矣先儒以郊特牲言皮弁素服而祭又言黄衣黄冠而祭则二祭之服不同月令言祈来年于天宗割祠于公社又言腊先祖五祀则祈腊之名不同于是谓皮弁素服而祭与祈来年于天宗蜡也黄衣黄冠而祭与腊先祖五祀腊也蜡以息老物腊以息民息民固在蜡后矣此记所以言既蜡而收民息已也周蜡于十有二月秦腊于孟冬皆建亥之月也晋侯以十二月灭虢遂袭虞宫之竒曰虞不腊矣则腊在蜡月可知矣古者腊有常月而无常日祖在始行而无常时由汉以来溺于五行之说以王曰祖以衰曰腊其失先王之礼逺矣后周兼五天帝五人帝与百神而蜡于五郊唐不祭五天帝五人帝特蜡百神于南郊而缺其方之不登者然蜡因其顺成之方以报神因其州之序以乐民则唐一于南郊非也蜡及天宗则日月星辰之类而已后唐兼天帝而祭之亦非也先儒谓蜡六奏乐而礼毕东方之祭则用太簇姑洗南方防宾西方夷则无射北方则黄钟为均于理或然
　　罗泌路史蜡与腊异腊也者猎也猎取禽兽以祭祖故礼腊先祖五祀在蜡后汉唐蜡祭徧及五祀蜡则于郊腊则于庙蜡祭宗而不及天祭社而不着地以异于郊也玉烛寳典云腊者祭先祖蜡者报百神同日而异祭盖亦以汉世季冬劳农大享腊祭宗庙五祀同于一日尔
