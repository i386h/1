<!-- { "loadSidebar": true } -->
　　蕙田案会同之礼或在境内或在境外其在境外则先期职方氏戒于四方令各修其职事及将出天子造于庙宜于社大司马帅士庶子以从王县师以司马之法作其众庶马牛车辇稍人以县师之法作其同徒輂辇俱听令于司马牛人共兵车之牛以载公任器司右合车之卒伍而比属之校人毛马而颁之司弓矢颁弓弩各以其物王举则师氏保氏从司士作士诸子作羣子以从过大山川宗祝以黄金勺前马而用事焉在道则廪人治军人之粮食遗人掌道路之委积司市及贾师治其市政所过之国膳王牲犊令百官百牲皆具王所舍设梐枑再重其外设藩盾有险则设车宫辕门平地则为坛壝宫棘门及会同之所前期度宫方三百歩旁各一门中为坛三成坛十有二寻深四尺幕人共帷幕幄帟掌次张大次小次诸侯上介皆奉其君之旂置于宫尚左其日鸡人夜嘑旦以嘂百官司几筵设黼依莞筵左右玉几天子乗金路典路及车仆以余路从司常建大常虎贲氏先后王而趋旅贲氏礼服以从天子冕而执镇圭搢大圭帅诸侯朝日于东门外【此谓春会同也夏则礼日于南门外秋则礼山川邱陵于西门外冬则礼月于北门外其余并同】反祀方明于坛上礼毕乃觐诸侯天子负黼依而立大司冦前王大宗伯为上摈肆师为承摈士摈三人诸侯各就其旂而立司仪诏王南乡见诸侯土揖庶姓时揖异姓天揖同姓摈者延侯氏升侯氏升奠玉降拜升成拜其仪如觐礼三享亦如之大史执书诏王礼事小史佐之大宰赞王受玉币玉献王礼诸侯太宰赞玉爵事毕若有盟约之事封人饰牛牲玉府共珠槃玉敦射鸟氏以弓矢敺乌鸢乃进加方明于坛上司盟北面读载书诏明神大司冦涖之戎右执玉敦赞牛耳桃茢诸侯既防血毕大史内史司会及六官之长受载书之贰藏之若会同在国内者则当朝之诸侯先行朝觐于朝庙已乃为坛于郊外合诸侯其仪与上同

　　五礼通考卷二百二十四
　　钦定四库全书
　　五礼通考卷二百二十五
　　刑部尚书秦蕙田撰
　　宾礼六
　　三恪二王后
　　蕙田案礼记郊特牲云天子存二代之后犹尊贤也尊贤不过二代而春秋传又有以备三恪之文后之说者各不同有以二王之前复立三恪并三与二为五代者郑康成刘熹崔灵恩之说也有以二王之前止立一代二王即在三恪之内者杜预魏收杜佑之说也汉魏以前多主郑说唐宋以后多主杜解案乐记武王克商未及下车而封黄帝尧舜之后下车而封夏殷之后则蓟祝陈为三恪而先封杞宋为二王后而后封其礼盖有别矣然二王之后得用其先代之礼乐正朔服色天子以宾礼待之爵为上公而三恪则否故孔子学夏殷之礼必征诸杞宋又谓杞宋为天子之事守春秋传皇武子称宋先代之后于周为客而蓟祝陈诸国不闻别有异数也三恪以代逺故先封而其礼数从杀二王后以代近故后封而其礼数从厚郑氏之说固不可易也然后世多主三代为三恪者盖成周之世去古尚近而始祖后稷又出自黄帝仕于尧舜之时故求其后而立之后世去古寖逺其先代之逺者又无如轩辕唐虞之功徳则追三代之后而封之已足致尊崇之意三恪之封固难行之近代也而犹欲沿三恪之名此所以从杜而不从郑也今采经传诸书以见三代以上之礼而后世追封先代之事附焉
　　礼记郊特牲天子存二代之后犹尊贤也尊贤不过二代【注过之逺难法也二或为三　疏天子继世而立子孙以不肖灭亡见在子孙又无功徳仍须存之所以存二代之后者犹尚尊其往昔之贤所取法象案异义公羊说存二王之后所以通夫三统之义引此文古春秋左氏说周家封夏殷二王之后以为上公封黄帝尧舜之后谓之三恪许慎谨按云治鲁诗丞相韦元成治易施讐等说引外传曰三王之乐可得观乎知王者所封三代而已而与左氏说同郑駮之云所存二王之后者命使郊天以天子之礼祭其始祖受命之王自行其正朔服色恪者敬也敬其先圣而封其后与诸侯无殊异何得比夏殷之后如郑此言公羊自据二王之后左氏兼论三恪义不乖异也熊氏云周之三恪越少昊髙辛逺存黄帝者取其制作之人故易繋辞云神农氏没黄帝尧舜氏作义当然也】
　　蕙田案五经异义所引左氏说与杜解不同盖刘歆贾逵诸儒之说在杜征南以前
　　孙氏曰立前代之后以统承先王者自古有此法也有虞氏之时弃为髙辛之后故得祭天诗所谓后稷肇祀是也丹朱为唐尧后作宾于虞书所谓虞宾在位是也至夏后时则丹朱商均之子孙皆为二王后汤为夏氏立后经传虽不载然有商之兴固当以禹之裔为二王后无疑矣仲虺之诰称汤之徳有曰兹率厥典言其能率循旧典不易故常也岂其于崇徳象贤之事独不稽古乎至周则封微子于宋至封舜后于陈封东楼公于杞亦必因成汤封舜禹之后于陈杞可以推知也
　　周礼春官司几筵筵国宾于牖前左彤几
　　蕙田案国宾马融以为二王后
　　【何氏休曰王者存二王之后使统其正朔服其服色行其礼乐所以尊先圣通三统师法之义恭让之礼于是可得而观之】
　　通典王者立三恪二王之后者欲通师法之义其前代之后使之郊天以天子礼祭其始祖受命之王自行正朔服色此得通三正也
　　通典三恪议三恪二王之义有三说焉一云二王之前更立三代之后为三恪此据乐记武王克商未及下车封黄帝尧舜之后及下车封夏殷之后通已用六代之乐一云二王之前但立一代通二王为三恪此据左传但云封胡公以备三恪明王者所敬先王有二更封一代以备三恪存三恪者所敬之道不过于三以通三正三云二王之后为一恪妻之父母为二恪夷狄之君为三恪此据王有不臣者三而言之【不臣二王后者尊敬先王通三正之义故书有虞宾在位诗云有客有客亦白其马明天下非一家所有敬让之至故封建之使得服其正色用其礼乐以事先祖故孔于云夏礼吾能言之杞不足征也殷礼吾能言之宋不足征也不臣妻父母者妻之言齐与已齐体共承先祖故尊其父母春秋左氏传云纪季姜归于京师称字者子尊不加父母妻与已齐体故夫不得臣之四夷之君不臣者尚书大传曰越裳氏献白雉周公辞不受曰正朔不施则君子不臣也】案梁崔灵恩云三义之说以初为长何者礼记郊特牲云存二王之后尊贤不过二代又诗云二王之后来助祭又春秋公羊说曰存二王之后所以通三正以上皆无谓二王之后为三恪之文若更立一代通备三恪者则非不过二代之意左传云封胡公以备三恪者谓上同黄帝尧舜下同殷夏为三恪也按二王三恪经无正文崔灵恩据礼记陈武王之封遂以为通存五代窃恐未安今据二代之后即谓之二王三代之后即谓之三恪且武王所封盖以尧有则天之大人莫能名黄帝列序星辰正名百物自以功齐万代师范百王故特封其后偶契三二之数实非厯代通法故记云尊贤不过二代示敬必由旧因取通已为三正也其二代之前第三代者虽逺难师法岂得不録其后故亦存之示敬其道而已因谓之三恪故左传云封胡公以备三恪足知无五代也况厯代至今皆以三代为三恪焉蕙田案崔灵恩之议正矣杜君卿不从之者因唐世以周隋为二王后并后魏为三恪不用郑氏义故也其称武王所封非厯代通法良然
　　右通论
　　书益稷虞宾在位羣后徳让【传虞宾丹朱也二王后故称宾】
　　竹书纪年帝子丹朱避舜于房陵舜让不克遂封朱于房为虞宾三年舜即天子之位
　　通典虞舜以尧子丹朱为宾曰虞宾而不臣之蕙田案路史炎帝参卢是曰榆罔居空桑防于有熊氏黄帝乃封参卢于路而崇炎帝之祀于陈此追崇先代之始经传不载附见于此
　　右虞
　　史记五帝本纪禹践天子位尧子丹朱舜子商均皆有疆土以奉其祀服其服礼乐如之以客见天子天子弗臣示不敢专也【集解谯周曰以唐封尧之子以虞封舜之子　索隐曰汉书律厯志云封尧子于丹渊为诸侯商均封虞在梁国今虞城县也　正义曰括地志云定州唐县尧后所封宋州虞城县舜后所封也】
　　春秋哀公元年左氏传少康逃奔有虞为之庖正以除其害虞思于是妻之以二姚而邑诸纶【注虞舜后诸侯也梁国有虞县思有虞君也】
　　右夏
　　诗商颂那我有嘉客亦不夷怿
　　【朱子集传嘉客先代之后来助祭者也】
　　春秋昭公八年左氏传史赵对晋侯曰自幕至于瞽瞍无违命舜重之以明徳寘徳于遂遂世守之【注遂舜后盖殷之兴存舜之后而封遂言舜徳乃至于遂　疏三年传云箕伯直柄虞遂伯戯则遂在直柄之后故云盖殷兴存舜之后而封之也言舜有明圣之徳其徳流及于遂】
　　史记夏本纪践天子位代夏朝天下汤封夏之后【正义曰括地志云夏亭故城在汝州郀城县东北五十四里盖夏后所封也】
　　右商
　　礼记乐记武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋【注反当为及字之误也及商谓至纣都也封谓故无土地者也投举徙之辞也时武王封纣子武庚于殷墟所徙者微子也】
　　礼运杞之郊也禹也宋之郊也契也是天子之事守也【注先祖法度子孙所当守】
　　春秋襄公二十有五年左氏传昔虞阏父为周陶正以服事我先王【注阏父舜之后为武王陶正】我先王赖其利器用也与其神明之后也庸以元女大姬配胡公【注庸用也元女武王之长女胡公阏父之子满也】而封诸陈以备三恪【注周得天下封夏殷二王后又封舜后谓之恪并二王后为三国其礼转降示敬而已故曰三恪　疏郑元以杞宋为二王之后蓟祝陈为三恪杜以周封夏殷之后为二王后又封陈并二王后为三恪杜意以此传言以备三恪则以陈备三恪而已若逺取蓟祝则陈近矣何以言备以其称备知其通二代而备其数耳二代之后则各自行其正朔用其礼乐王者尊之深也舜在二代之前其礼转降恪敬也封其后示敬而已故曰恪虽通二代为三其二代不假称恪惟陈为恪耳】蕙田案以二代之后为三恪起于杜预疏家虽曲为之解然云二代不假称恪惟陈为恪则三恪与二王后究不得并而一之矣观承案杞宋自是二王后蓟祝陈当为三恪左氏云封满于陈以备三恪者蓟祝在先是二恪又封陈乃合为三故云以备似不得因此一字而生别解至云妻之父母为一恪夷狄之君为一恪与二王后为三恪者更不经之甚矣若通典所论亦是后代之法与古不同奚足以轧周人之定典乎
　　昭公八年左氏传及胡公不淫故周赐之姓使祀虞帝【注胡公满遂之后也事周武王赐姓曰妫封诸陈绍舜后】
　　僖公二十四年左氏传宋先代之后也于周为客天子有事膰焉有防拜焉【注有事祭宗庙也膰祭肉尊之故赐以祭胙宋吊周防王特拜谢之疏礼吊防之法皆主人拜其吊者谢其勤劳吊者不荅拜以其为事而来不自同于宾客此皆据敌体以上】
　　【若其臣下来吊则主人不拜宋是先代之后王以敌体待之故拜其来吊其余诸侯则否】
　　诗周颂振鹭序振鹭二王之后来助祭也
　　振鹭于飞于彼西雝我客戾止亦有斯容【传振羣飞貌鹭白鸟雝泽也客二王之后　笺白鸟集于西雝之泽言所集得其处也兴者喻杞宋之君有洁白之徳来助祭于周之庙得礼之宜也其至止亦有此容言威仪之善如鹭然】
　　【朱子集传此二王之后来助祭之诗】
