<!-- { "loadSidebar": true } -->
　　公降立于阼阶之东南南乡尔卿卿西面北上尔大夫大夫皆少进【注尔近也移也揖而移之近之也大夫犹北面少前】
　　【敖氏继公曰大夫不西面别于卿也】
　　蕙田案以上君臣各就位
　　射人请賔【注命当由君出也　疏其君南面射人北面可知】公曰命某为賔【注某大夫也　疏知大夫非卿者以賔主相对宰夫为主人是大夫明賔亦是大夫燕义云不以公卿为賔而以大夫为賔为疑也】
　　【郝氏敬曰卿不为賔嫌偪也】
　　射人命賔賔少进礼辞【注命賔者东靣南顾礼辞辞不敏也】
　　【敖氏继公曰命賔之辞盖曰君命子为賔少进者宜违其位】
　　反命【注射人以賔之辞告于君】又命之賔再拜稽首许诺【注又复】射人反命【注告賔许】賔出立于门外东面【注当更以賔礼入】
　　【敖氏继公曰大射仪云北面此东字盖误】
　　公揖卿大夫乃升就席【注揖之入之也】
　　【盛氏世佐曰此揖卿大夫共一揖也盖略于尔之之时矣敖云亦异揖之恐未是】
　　蕙田案以上命賔
　　小臣自阼阶下北面请执幂者与羞膳者【注执幂者执瓦大之幂也方圜壶无幂羞膳羞于公谓庶羞】乃命执幂者执幂者升自西阶立于尊南北面东上【注以公命于西阶前命之也东上酒之幂为上也羞膳者从而东由堂东升自北阶房中西面南上不言之者不升堂略之也】膳宰请羞于诸公卿者【注小臣不请而使膳宰于卑者弥略也礼以异为敬】
　　蕙田案以上命执事者
　　射人纳賔【注射人为摈者也今文曰摈者】
　　【敖氏继公曰纳賔之辞盖曰君湏矣吾子其入也】
　　賔入及庭公降一等揖之【注及至也至庭谓既入而左北面时】公升就席【注以其将与主人为礼不参之也】
　　吕氏大临曰賔入公降揖之公升席乃以宰夫为主人君不敢以己尊而略賔主之敬臣不敢以为賔而屈君之尊故燕礼之节礼之于賔主义之于君臣并行而不相悖
　　蕙田案以上纳賔
　　賔升自西阶主人亦升自西阶賔右北面至再拜賔答再拜【注主人宰夫也宰夫太宰之属掌賔客之献饮食者也其位在洗北西面君于其臣虽为賔不亲献以其尊莫敢伉礼也至再拜者拜賔来至也天子膳夫为献主　疏知主人是宰夫者燕义云使宰夫为献主是也位在洗北西面者下文胥荐主人于洗北西面是也】
　　【敖氏继公曰诸侯之宰夫盖以士为之其位亦在西方故賔进则主人从而升也】
　　【张氏尔岐曰主人亦升自西阶者代君为献主不敢由阼阶也】
　　蕙田案此宰夫与周礼天官宰夫不同周礼宰夫其位下大夫其职亚于小宰所掌賔客之牢礼膳献饮食特举其大纲耳此宰夫盖即周官之膳夫王燕饮则膳夫为献主诸侯则宰夫为献主其职正同天子膳夫上士则此宰夫其中下士与注疏以周礼之宰夫当之误矣
　　又案以上拜至
　　主人降洗洗南西北面【注賔将从降乡之】賔降阶西东面主人辞降賔对【注对答】
　　【李氏如圭曰乡饮酒賔主异阶故主人在阶下辞賔降此宰夫与賔同由西阶故于洗南辞降】
　　主人北面盥坐取觚洗賔少进辞洗主人坐奠觚于篚兴对賔反位【注賔少进者又辞宜违其位也献不以爵辟正主也古文觚皆为觯　疏宰夫非正主故用觚乡饮酒乡射是正主故用爵】
　　【敖氏继公曰献公用象觚则此乃角觚也下放此】
　　主人卒洗賔揖乃升【注賔每先升尊也】主人升賔拜洗主人賔右奠觚答拜降盥【注主人复盥为拜手坋尘也】賔降主人辞賔对卒盥賔揖升主人升坐取觚【注取觚将就瓦大酌膳】执幂者举幂主人酌膳执幂者反幂【注君物曰膳膳之言善也酌君尊者尊賔也】主人筵前献賔賔西阶上拜筵前受爵反位主人賔右拜送爵【注賔既拜前受觚退复位】
　　【敖氏继公曰献賔盖亦西北面与乡饮酒礼同故不着之】
　　膳宰荐脯醢賔升筵膳宰设折俎【注折俎牲体骨也乡饮酒记曰賔俎脊胁肩肺】
　　【敖氏继公曰公俎似当用肩賔俎用臂与乡饮酒賔主之俎异】
　　賔坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜【注降席席西也防美也　疏降席坐奠爵拜郑云降席席西不言面案前例降席席西拜者皆南面拜讫则告防】賔西阶上北面坐卒爵兴坐奠爵遂拜主人答拜【注遂拜拜既爵也】
　　蕙田案以上主人献賔
　　賔以虚爵降【注将酢主人】主人降賔洗南坐奠觚少进辞降主人东面对【注上既言爵矣复言觚者嫌易之也大射礼曰主人西阶西东面少进对今文从此以下觚皆为爵　疏一升曰爵二升曰觚散文则觚亦称爵此觚即前爵嫌易之故复言觚也】
　　【敖氏继公曰坐奠觚兴少进皆西北面】
　　賔坐取觚奠于篚下盥洗【注篚下篚南】主人辞洗【注谦也今文无洗】賔坐奠觚于篚兴对卒洗及阶揖升主人升拜洗如賔礼賔降盥主人降賔辞降卒盥揖升酌膳执幂如初以酢主人于西阶上主人北面拜受爵賔主人之左拜送爵【注賔既南面授爵乃之左】
　　【方氏苞曰賔酢主人亦酌膳者主人代君以献则酌之如酢君不敢用散】
　　主人坐祭不啐酒【注辟正主也未荐者臣也】
　　【张氏尔岐曰正主人皆有啐酒惟不告防賔献讫即荐脯醢此主人是臣故酢时不荐至献大夫后乃荐于洗北】
　　不拜酒不告防【注主人之义】遂卒爵兴坐奠爵拜执爵兴賔答拜主人不崇酒以虚爵降奠于篚【注崇充也不以酒恶谢賔甘美君物也】賔降立于西阶西【注既受献矣不敢安盛】射人升賔賔升立于序内东面【注东西墙谓之序大射礼曰摈者以命升賔】
　　【敖氏继公曰己之献酬礼毕主人又将与君为礼故不敢居堂升賔者优之也序内东面乡君也然则君位亦在东序内明矣】
　　蕙田案以上賔酢主人
　　主人盥洗象觚升实之东北面献于公【注象觚觚有象骨饰也取象觚者东面】
　　钦定义疏献酢之礼酬而后成未酬賔而献公者尊公也先献賔而后献公燕之礼主于賔也成公意亦以尊公也
　　公拜受爵主人降自西阶阼阶下北面拜送爵士荐脯醢膳宰设折俎升自西阶【注荐进也大射礼曰宰胥荐脯醢由左房　疏凡此篇内公应先拜者皆后拜之尊公故也此公先拜受爵者受献礼重也前献賔荐脯醢及设折俎皆使膳宰賔卑故也今于公士荐脯醢膳宰设折俎异人以士尊于膳宰君尊故使士荐引大射礼者证此脯醢自左房来敖氏继公曰升自西阶者俎也着之者嫌公俎宜由阼也膳宰既设俎则少退东面而俟既賛授肺乃降】
　　钦定义疏主人之降皆自西阶此着之者以当向阼阶下明不敢由便而自阼阶降也
　　公祭如賔礼膳宰賛授肺不拜酒立卒爵坐奠爵拜执爵兴【注凡异者君尊变于賔也】主人答拜升受爵以降奠于膳篚钦定义疏主人既拜送爵不即升俟答拜也其北面立以俟与主人受爵亦东北面其奠于膳篚亦东面
　　蕙田案以上主人献公
　　更爵洗升酌膳酒以降酢于阼阶下北面坐奠爵再拜稽首公答再拜【注更爵者不敢袭至尊也古文更为受疏主人受公酢而自酌者不敢烦公尊君之义献君自酢同用觚必更之者不敢因君之爵】
　　【杨氏复曰主人献公用象觚则别于賔矣主人阼阶下拜送爵又更爵酢于阼阶下君尊也君尊不酢其臣主人自酢成公意也虽更爵亦酌君之膳酒者明酢之之意出自君也】
　　【敖氏继公曰更爵者盖取南篚之觯上下文酌膳皆无酒字此衍】
　　主人坐祭遂卒爵再拜稽首公答再拜主人奠爵于篚【敖氏继公曰亦兴坐奠爵乃再拜稽首执爵兴】
　　蕙田案以上主人自酢
　　主人盥洗升媵觚于賔酌散西阶上坐奠爵拜賔賔降筵北面答拜【注媵送也读或谓扬扬举也酌散者酌方壶酒也于膳为散今文媵皆作腾　疏案賔前受献讫立于序内以来未有升筵之事且乡饮酒大射酬前賔皆无逆在席者此言降筵盖误敖氏继公曰洗洗角觯也觚当作觯】
　　钦定义疏献以爵而酬以觯饮酒之大凡也献或不以爵而以觚以角以散则皆有为而为之至酬则无不以觯者以非觯则不可以旅也此主人酬賔也则觚之当为觯审矣
　　主人坐祭遂饮賔辞卒爵拜賔答拜【注辞者辞其代君行酒不立饮也此降于正主酬也】
　　【敖氏继公曰賔见主人将饮故辞之盖欲即受此觯不敢复烦主人之更酌己且逺辟媵爵于公之礼也媵爵于公者亦皆先自饮乃更酌之】
　　钦定义疏坐祭遂饮乡饮乡射之常初不于燕而异上文主人献賔賔坐祭坐啐坐饮卒爵未尝立饮賔酢主人亦然賔未尝辞也可见代君酬本无降而立饮之礼则賔之辞非辞其坐饮明矣敖氏之义差长
　　主人降洗賔降主人辞降賔辞洗卒洗揖升不拜洗【注不拜洗酬而礼杀】主人酌膳賔西阶上拜【注拜者拜其酌也】受爵于筵前反位主人拜送爵賔升席坐祭酒遂奠于荐东【注遂者因坐而奠不北面也奠之者酬不举也　疏案乡饮酒乡射主人酬賔皆主人实觯席前北靣賔始西阶上拜此及大射主人始酌膳时賔已西阶上拜者以其燕礼大射皆是主人代君劝酒而其賔是臣急承君劝不敢安暇故先拜也】主人降复位賔降筵西东南靣立【注賔不立于序内位弥尊也位弥尊者其礼弥卑　疏賔初得献立序内此酬讫立席西渐近賔筵是位弥尊酬礼渐杀故云礼弥卑也李氏如圭曰下经荐主人于洗北则洗北者主人之位】
　　蕙田案以上主人酬賔
　　小臣自阼阶下请媵爵者公命长
　　【杨氏复曰二人媵爵公取此媵爵以酬賔賔以旅酬于西阶上此与乡饮酒礼一人举觯于賔以为旅酬始其义同而礼则不同】
　　【敖氏继公曰此媵爵以为旅酬始也长谓下大夫之长也不言下大夫者以下大夫媵爵有常职故】
　　小臣作下大夫二人媵爵【注作使也卿为上大夫不使之者为其尊】媵爵者阼阶下皆北面再拜稽首公答再拜【注再拜稽首拜君命也】媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜【注序次第也犹代也楹北西楹之北也交而相待于西阶上既酌右还而反徃来以右为上疏西面北上未盥相待之位序进盥则北面向洗二大夫盥手洗爵讫先者升西阶由西楹之北向东楹之西东面酌酒讫右还由西楹北向西阶上北面后者升西阶亦由西楹之北向东楹之西酌酒讫亦由西楹之北西阶上北面相待乃次第而降故云交而相待于西阶上】
　　蕙田案媵爵者亦当降自西阶而拜于阼阶下与主人献公拜送爵之礼同后仿此
　　媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【注待君命也】
　　【敖氏继公曰洗南西面乡者之位】
　　小臣请致者【注请使一人与二人与优君也】
　　【敖氏继公曰致如致爵之致酒君物也以进于公故谓之致】
　　【张氏尔岐曰或皆致或一人致取君进止】
