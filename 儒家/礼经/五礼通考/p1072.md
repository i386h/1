<!-- { "loadSidebar": true } -->
　　周礼春官大宗伯时见曰会殷见曰同【注时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二歳王如不廵守则六服尽朝朝礼既毕王亦为坛合诸侯以命政焉所命之政如王廵守殷见四方四时分来歳终则偏　疏时见诸侯有不顺王命者不来其顺服者皆来朝觐天子一则显其顺服二则欲助天子征讨故来也云既朝觐者若不当朝之歳则不须行朝觐于国中直坛朝而已其当朝之歳者则于国中春夏行朝宗于王朝受享于庙秋冬则一受之于庙也大行人云十二歳王乃廵守殷国若王无故则廵守王制及尚书所云者是也若王有故则此殷见曰同及大行人云殷国是也云殷同者六服众皆同来言殷国者众来见于王国其事一也云四方四时来朝终歳则徧者若四时服数来朝则当朝之歳大行人所云侯服年年朝甸服二年朝男服三年朝采服四年朝卫服五年朝要服六年朝各随其年而朝若殷见春则东方六服尽来夏则南方六服尽来秋则西方六服尽来冬则北方六服尽来故云四方四时分来终嵗则徧也王氏详説时防则事出非常故无常时殷同则有常时亦如常朝之歳但防同之礼因朝觐之时行之故又曰大朝觐】
　　【郑氏锷曰易有殷荐礼有殷奠则殷为盛多之义殷见者合众多之国而来见其来必同故谓之同也】
　　秋官大行人时防以发四方之禁殷同以施天下之政【注时防即时见也无常期诸侯有不顺服者王将有征讨之事则既朝王命为坛于国外合诸侯而发禁命事焉禁谓九伐之法殷同即殷见也王十二歳一廵守若不廵守则殷同殷同者六服尽朝既朝王亦命为坛于国外合诸侯而命其政政谓邦国之九法殷同四方四时分来歳终则徧矣九伐九法皆在司马职司马法曰时以礼会诸侯施同政殷以礼宗诸侯发同禁　疏下文云十有二歳王廵守殷国殷国与廵守连文明同是十二歳若王廵守何须殷同明不廵守乃殷同也】
　　十有二歳王廵守殷国【注王廵守诸侯防者各以其时之方书曰遂觐东后是也其殷国则四方四时分来如平时】
　　夏官职方氏王将廵守则戒于四方曰各修平乃守攷乃职事无敢不敬戒国有大刑及王之所行先道帅其属而廵戒令王殷国亦如之【注殷犹众也十二歳王若不廵守则六服尽朝谓之殷国其戒四方诸侯与廵守同　疏王殷国所在无常或在畿内国城外即为之或向畿外诸侯之国为之故有戒令之事】
　　蕙田案大宗伯之殷见职方氏之殷国其礼一也大行人云十有二歳王廵守殷国掌客亦有王廵守殷国之文盖十二歳王不廵守则当殷国殷国之期与廵守同非廵守即是殷国也职方氏王将廵守则戒于四方王殷国亦如之可见本非一事先儒或合为一者非
　　秋官小行人朝觐宗遇会同君之礼也【疏朝觐宗遇防同即诸侯之宾故云君之礼】
　　右会同名义
　　春官大祝大会同造于庙宜于社过大山川则用事焉反行舍奠【注用事亦用祭事告行也玉人职有宗祝以黄金勺前马之礼是谓过大山川与　疏王与诸侯防同或在畿内或在畿外亦告庙而行云造者以其非时而祭造次之事也曲礼云出必告反必面据生时人子出入之法今王出行时造于庙迁庙主行反行还祭七庙非时而祭曰奠】
　　【李氏嘉防曰大师先社后庙防同先庙后社大师属隂防同属阳故也】
　　右会同告祭
　　地官牛人凡会同共其兵车之牛与其牵徬以载公任器【注牵徬在辕外挽牛也人御之居其前曰牵居其旁曰徬任犹用也】
　　县师若将有会同之戒则受法于司马以作其众庶及马牛车辇防其车人之卒伍使皆备旗鼓兵器以帅而至
　　稍人若有会同行役之事则以县师之法作其同徒輂辇帅而以至治其政令以听于司马【注有军旅防同田役之戒县师受法于司马邦国都鄙稍甸郊里惟司马所调以其法作其众庶及马牛车辇防其车人之卒伍使皆备旗鼓兵器以帅而至是以书令之耳其所调若在家邑小都大都则稍人用县师所受司马之法作之帅之以致于司马也】
　　【王氏详説曰县师之掌遍于王畿之间稍人之掌止于三等之采地县师受法于司马稍人又从而受司马之法于县师以见小大之相维也】
　　廪人凡邦有会同则治其粮与其食【注行道曰粮谓糒也止居曰食谓米也　疏此防同师役皆有军人给粮食故湏治之使均给之也】
　　【郑氏锷曰逺者治其粮庄子言适百里者宿舂粮适千里者三月聚粮盖言逺也近者治其食诗云朝食于株左氏云食时而至盖言近也】
　　夏官司右凡会同合其车之卒伍而比其乗属其右【注合比属其次第相安习也车亦有卒伍】
　　蕙田案周制以防同为邦之大事与军旅田役并称不惟须众庶以为用而马牛车辇旗鼓兵器皆不得以不备其在邦国都鄙稍甸郊里则县师以司马之法作其众庶及马牛车辇其在三等采地则稍人以县师之法作其同徒輂辇皆帅而至以听令于司马在途则廪人储粮食以均给之此惟防同在境外乃有之
　　夏官大司马大会同则帅士庶子而掌其政令【注帅师以从王黄氏曰宿卫则宫伯掌其政令扈从则司马掌其政令前汉郎官宿卫属光禄勲役汉又属焉】蕙田案此士庶子乃宿卫之官宫伯职云掌王宫之士庶子凡在版者若邦有大事作宫众则令之盖平时掌于宫伯有事总于司马与县师所起之众庶不同
　　司士凡防同作士从【注作士从谓可使从于王者】
　　诸子会同宾客作羣子从【注从于王　疏作使也使国子从王也】
　　校人朝觐会同毛马而颁之【注毛马齐其色也颁授当陈之】
　　司弓矢凡师役会同颁弓弩各以其物从授兵至之仪【注物弓弩矢箙之属】
　　右会同先事戒具
　　地官遗人凡会同掌其道路之委积
　　司市凡会同师役市司帅贾师而从治其市政掌其卖儥之事【注市司司市也儥买也防同师役必有市者大众所在来物以备之　疏贾师知物价故使从王氏昭禹曰如此则师众所聚无贱儥贵买以伤民财之患矣】
　　贾师凡国之卖儥各帅其属而嗣掌其月凡师役会同亦如之【注儥买也郑司农云谓官有所斥令卖贾师帅其属而更相代直月为官卖之均劳逸】
　　右会同在路委积及市政
　　秋官掌客王廵守殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庶子壹眡其大夫之礼【注国君者王所过之国君也犊茧栗之犊也以膳天子贵诚也牲孕天子不食也祭帝不用也凡宾客则皆角尺令者掌客令主国也百牲皆具言无有不具备】
　　观承案殷见与殷国是一事殷国与廵守是二事十二年王当廵守如有故不廵守则行殷国之礼是殷国乃廵守之变盖廵守王出廵侯国殷国则诸侯来会京师也今掌客所云似殷国亦王自行者按职方氏疏殷国所在无常或向畿外侯国为之是不必専在京师则王亦有所过之国可知矣
　　礼记礼器天子适诸侯诸侯膳以犊
　　郊特牲天子适诸侯诸侯膳用犊贵诚之义也
　　右会同所过供膳
　　周礼春官典路凡会同以路从【注王乗一路典路以其余路从行亦以华国疏衣裳之防王乗金路兵车之会王乗革路王虽乗一路典路以其余路皆从惟玉路祭祀之车尊不出其余皆出以华国也】
　　车仆凡师共革车各以其萃防同亦如之【注廵守及兵车之防则王乗戎路乗车之防王虽乗金路犹共以从不失备也】
　　司常凡祭祀各建其旗防同宾客亦如之置旌门【注宾客朝觐宗遇王乗金路廵守兵车之会王乗戎路皆建其大常掌舍职曰为帷宫设旌门】
　　【王氏曰会同宾客各建其旗者众之所防使各视旗而知所从焉】
　　夏官司兵军事建车之五兵会同亦如之【注车之五兵戈殳防酋矛夷矛也歩卒之五兵则无夷矛而有弓矢】
　　司戈盾军旅会同授贰车戈盾建贰车之戈盾授旅贲及虎士戈盾【注乗车王所乗车也军旅则革路防同则金路　疏军旅防同皆贰车贰皆有车右故授之以戈盾王所乗车有车右故建戈盾授旅贲氏及虎士戈盾者卫王故也】
　　戎右会同充革车【注防同王虽乗金路犹以革路从行也充之者谓居左也曲礼曰乗君之乗车不敢旷左　疏尊者左载王既不乗故戎右居左賛王处曲礼注云君在恶空其位也】
　　【王氏与之曰防同虽以乗车防而革路亦为从车故充革路之右者戎右也郑以充之者为居左殆失之】
　　齐右掌会同宾客前齐车王乗则持马行则陪乗【注齐车金路王自整齐之车也前之者已驾王未乗之时陪乗参乗谓车右也】
　　右会同车旗
　　天官掌舍掌王之会同之舍设梐枑再重【注故书枑为柜郑司农云梐榱梐也柜受居溜水涑槖者也杜子春读为梐枑梐枑谓行马元谓行马再重者以周卫有外内列】设车宫辕门【注谓王行止阻险之处备非常次车以为藩则仰车以其辕表门　疏谓仰两乗车辕相向以表门】
　　为坛壝宫门【注谓王行止宿平地筑坛又委壝土起楣埓以为宫郑司农云门以防为门杜子春云门或为材门】
　　为帷宫设旌门【注谓王行昼止有所展肄若食息张帷为宫则树旌以表门】
　　无宫则共人门【注谓王行有所逄遇若住逰观陈列周卫则立长大之人以表门】幕人凡朝觐会同共其帷幕幄帟绶【注共之者掌次当以张】掌次诸侯朝觐会同则张大次小次【注大次亦初徃所止居小次即宫待事之处　疏若四时常朝在国内今言朝觐防同为会同而来故在国外】
　　夏官司戈盾及舍设藩盾行则敛之【注藩盾盾可以藩卫者如今之扶苏与】
　　【郑氏锷曰王之所舍设梐枑再重以为藩又于梐枑之外设藩盾欲以为卫故行则敛而藏之】
　　右会同次舍
　　秋官司仪将合诸侯则令为坛三成宫旁一门【注合诸侯谓有事而会也为坛于国外以命事宫谓壝土以为墙处所谓为坛壝宫也天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北既拜礼而还加方明于坛上而杞焉所以教尊尊也王廵守殷国而同则其为宫亦如此与郑司农云三成三重也尔雅曰丘一成为敦丘再成为陶丘三成为昆仑丘谓三重　疏三成者三重重髙一尺】蕙田案觐礼诸侯觐于天子为宫方三百歩四门坛十有二寻深四尺与此文互相见
