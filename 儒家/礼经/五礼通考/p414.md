<!-- { "loadSidebar": true } -->
　　地官师氏凡祭祀王举则从【注举犹行也故书举爲与杜子春云当爲与谓王与祭祀之事　疏祭祀则郊庙是也王行之时师氏则从以王所在皆须诏王以美道故也】
　　保氏凡祭祀王举则从
　　夏官太仆祭祀正王之服位诏灋仪
　　司士凡祭祀诏相其灋事
　　春官肆师祭之日相治小礼诛其怠慢者　祭之日表粢陈告洁展器陈告备
　　礼记文王世子庶子之正于公族者其在宗庙之中则如外朝之位宗人授事以爵以官【注宗人掌礼及宗庙也以爵贵贱异位也以官官各有所掌也　疏此论同姓公族在宗庙之礼故云其在宗庙之中则如外朝之位也宗人授事以爵以官者宗人掌礼之官及宗庙授百官之事以爵者随爵之尊卑贵者在前贱者在后又以官之职掌各供其事】
　　天官内小臣若有祭祀则摈诏后之礼事相九嫔之礼事正内人之礼事
　　世妇及祭之日涖陈女宫之具
　　女御凡祭祀赞世妇
　　右祭日外内叙事
　　周礼春官鸡人大祭祀夜嘑旦以嘂百官【注夜夜漏未尽鸡鸣时也呼旦以警起百官使夙兴】
　　凡国事爲期则告之时【注告其有司主事者少牢曰宗人朝服北面曰请祭期主人曰比于子宗人曰旦明行事告时者至此旦明而告之】
　　巾车大祭祀鸣铃以应鸡人【注鸡人主呼旦鸣铃以应之声且警众必使鸣铃者车有和鸾相应和之象】
　　右嘑旦爲期
　　周礼春官典路掌王及后之五路辨其名物与其用说若有大祭祀则出路赞驾说
　　夏官节服氏掌祭祀衮冕六人维王之大常
　　旅贲氏掌执戈盾夹王车而趋左八人右八人车止则持轮凡祭祀则服而趋
　　虎贲氏掌先后王而趋以卒伍【注王出将虎贲士居前后虽羣行亦有局分】秋官条狼氏掌执鞭以趋辟王出入则八人夹道【注趋辟趋而辟行人】
　　夏官太仆王出入则自左驭而前驱
　　齐右掌祭祀前齐车王乘则持马行则陪乘
　　地官师氏凡祭祀使其属帅四夷之各以其兵服守王之门外且跸朝
　　天官宫正凡之事跸宫中庙中则执烛【疏凡之事谓祭祀之事王当出入来往时仆与王跸止行人于宫中及庙中也王出门向二处当寝晨而行尔时则宫正爲王执烛爲明也】
　　阍人掌守王宫之中门之禁大祭祀设门燎跸宫门庙门【注燎地烛也跸止行者庙在中门之外　疏烛在地曰燎谓若天子百公五十诸伯子男皆三十所作之状葢百根苇皆以布纒之以蜜涂其上若今防烛也】
　　内竖若有祭祀之事则爲内人跸
　　春官大司乐王出入则令奏王夏
　　礼记祭统君致齐于外夫人致齐于内然后防于太庙君纯冕立于阼夫人副祎立于东房【注太庙始祖庙也疏然后防于太庙者祭日君与夫人俱至太庙之中并立东房以俟行事尸既入之后转就西房故礼器云夫人在房虽不云东西房下云夫人东酌罍尊则知夫人在房谓西房也】
　　礼器君在阼夫人在房大明生于东月生于西此隂阳之分夫妇之位也【注人君尊东也天子诸侯有左右房疏顾命云天子有左右房此云夫人在房又云东酌罍尊是西房也】
　　右王及后入庙
　　易观卦盥而不荐有孚颙若
　　程传盥谓祭祀之始盥手酌郁鬯于地求神之时也盥者事之始人心方尽其精诚严肃之至也至既荐之后礼数繁缛则人心散而精一不若始盥之时矣朱子本义盥将祭而洁手也荐奉酒食以祭也颙然尊严之貌言致其洁清而不轻自用
　　语类盥只是浣手不是灌鬯
　　周礼夏官小臣大祭祀沃王盥【疏王将献尸先盥手洗爵乃酌献故小臣爲王沃水盥手也】
　　春官天府祖庙之中沃盥执烛
　　右王盥
　　礼记曾子问祫祭于祖则祝迎四庙之主主入庙出庙必跸【注祝接神者也跸止行者也　疏祫合祭祖太祖三年一祫谓当祫之年则祝迎高曽祖祢四庙主于太祖庙祭之天子祫祭则迎六庙之主今言迎四庙者举诸侯言也】
　　蕙田案注疏皆以祫爲三年大祫据陈氏礼书云攷之经传葢天子之礼春则犆祭夏秋冬则合享犆祭各于其庙合享同于太庙祫有三年之祫有时祭之祫时祭小祫也三年之祫大祫也公羊传曰大事者何大祫也则明时祭之祫爲小祫矣葢小祫止于未毁庙之主大祫巳及于毁庙之主礼记曰周旅酬六尸夫天子旅酬止于六尸诸侯迎主止于四庙非小祫而何据此则四时之享有迎主之礼可知
　　右迎主
　　周礼春官太祝掌六祝之辞以事神
　　辨六号二曰号【注号若云皇祖伯某　疏谓若仪礼少牢特牲祝辞称皇祖伯某】四曰牲号五曰齍号【注牲号爲牺牲皆有名号少牢馈食礼曰敢用柔毛刚鬛士虞礼曰敢用絜牲刚鬛香合　疏大夫少牢祭故号此二牲士祭用一豕故号一牲言香合者据曲礼之号也故彼郑注云也大夫士于稷之号合言普淖而已此言香合葢记者误也】
　　凡大禋祀肆享则执明水火而祝号【注肆享祭宗庙也疏号祝执明水火明主人圭洁之徳云肆享宗庙也者按宗伯宗庙之祭六等皆称享】
　　仪礼特牲馈食礼祝洗酌奠奠于铏南遂命佐食启防佐食启防郤于敦南出立于西南面【注酌奠奠其爵觯少牢馈食礼启防乃奠之　疏引少牢者彼大夫礼与此士礼相变是以异也】
　　【敖氏继公曰酌奠酌其所奠之酒也不云酒而云奠因事名之】
　　主人再拜稽首祝在左【注稽首服之甚者祝在左当爲主人释辞于神也祝祝曰孝孙某敢用刚鬛嘉荐普淖用荐某亊于皇祖某子尚飨疏引少牢祝祝巳下者欲见迎尸之前释孝子之辞也】卒祝主人再拜稽首
　　少牢馈食礼祝酌奠遂命佐食启防佐食启防葢二以重设于敦南【注酌奠酌酒爲神奠之后酌者酒尊要成也特牲馈食礼曰祝洗酌奠奠于铏南疏酌奠酌酒爲神奠之者以其迎尸之前将爲隂厌爲神不爲尸故云爲神奠之也云后酌者酒尊要成也者上经先设余馔此经乃酌者酒尊物设馔要由尊者成故后设之也引特牲者酌奠之处当在铏南此经不言故引爲证也云重累之者以稷各二二者各重累于敦南欲合之也】主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐岁事于皇祖伯某以某妃配某氏尚享主人又再拜稽首【注羊曰柔毛豕曰刚鬛嘉荐菹也普淖黍稷也普大也淖和也德能大和乃有黍稷疏号牲物者异于人用也】
　　蕙田案仪礼祝酌奠二条注疏以爲迎尸之前将爲阴厌爲神不爲尸故云爲神奠之此大夫士阴厌之礼即周礼太祝所掌肆享执明水火而祝号者也天子诸侯有阴厌之礼故大祝有祝号之掌祭统所谓诏祝于室特牲所谓诏祝于室直祭祝于主者也周礼无阴厌酌奠之文故据仪礼补之下文既奠然有萧合羶芗后有嗣举奠即此奠也
　　礼记郊特牲诏祝于室坐尸于堂【注诏祝坐尸谓朝事时也　疏下云用牲于庭升首于室故知诏祝于室当杀牲之初朝事之时也诏告也】
　　直祭祝于主【注直祭祝于主谓荐孰时也直正也祭以孰爲正则血腥之属尽心焉而已　疏荐孰正祭之时祝官以祝辞告于主若仪礼少牢敢用柔毛刚鬛用荐嵗事于皇祖伯某是也】
　　马氏晞孟曰诏祝于室求之内之深者也索祭祝于祊求之于外之逺者也求之深求之逺葢不知神之所在而求于此则疑于彼求于近则疑于逺而庶几神之飨也郑氏释直祭祝于主谓荐孰之时谓之正祭葢非是也
　　陆氏佃曰直祭祝于主谓尸未入祝而巳是之谓直祭若少牢祝酌奠遂命佐食启防主人西面祝祝曰孝孙某敢用柔毛刚鬛用荐嵗事于皇祖伯某尚飨当此节
　　蕙田案特牲此条上云殷人先求之阴周人先求诸阳下接诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎山阴陆氏曰诏祝于室求诸内也坐尸于堂求诸外也用牲于庭求诸下也升首于室求之上也直祭祝于主求诸近也索祭祝于祊求诸逺也葢皆始祭求神之事无縁中间忽杂入馈食及绎祭事郑氏之说实未可信今考直祭祝于主即是诏祝于室是时方迎主入室尚未迎尸祝酌奠以飨神曽子问所谓阴厌周官所谓执明水火而祝号郑注云酌酒爲神奠之是也马氏陆氏说极是乃疏既依注谓荐孰时矣又引少牢敢用柔毛刚鬛云云可见孔氏亦以此祝爲即祝奠之祝而是时尸方未迎又从注以爲荐孰是墙之见也
　　祭统铺筵设同几爲依神也诏祝于室而出于祊此交神明之道也【注祭者以其妃配亦不特几也诏祝告事于尸也　疏诏告也谓祝官以言诏告神请其尸于室求之】
　　蕙田案此条礼所谓见事神之道诏祝于室而出于祊与特牲直祭祝于主索祭祝于祊同谓尸未迎而求神故祝酌奠于室也注疏乃以告事于尸释之谓祼鬯馈熟酳尸之等抑泛矣经云交神明正特牲所谓于彼乎于此乎葢道求而未得之意乃指求神之事耳故接上爲依神句何乃指爲馈食以后耶案郑氏注特牲祭统两处诏祝于室皆误一以爲诏毛血于室一以爲告事于尸特牲以诏室二字相同而误祭统以诏祝二字拘泥而误岂知诏室之事不止毛血诏祝之礼专指酌奠也
　　礼运作其祝号元酒以祭荐其血毛【疏作其祝号者祝史称之以告鬼神故云作其祝号元酒以祭者谓朝践之时设此元酒于五齐之上以致祭神此重古设之其实不用以祭也】蕙田案作其祝号元酒以祭正周礼太祝执明水火而祝号也祝号特牲少牢见于尸未入之前则此及周礼其爲祝酌奠一节事明矣观经文叙于荐其血毛之上则爲始祭依神可知
　　祝以孝告【疏孝子告神以孝爲首案少牢祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨是祝以孝告】
　　诗小雅信南山祭以清酒从以骍牡享于祖考【笺清谓元酒也酒郁鬯五齐三酒也　疏此章言正祭之事古者成王爲祭之时祭神以清与酒清谓元酒也酒谓郁鬯与五齐三酒也先以郁鬯灌而降神乃随从于后以骍牡之牲迎而入于庙门以献于祖考之神此言祭以清酒广言祭用酒事则文当总摄诸酒然郁人注云郁金香草也则郁非酒矣案三酒之名三曰清酒何知清酒非三酒之清酒者以言祭以清酒则以清酒祭神也三酒卑于五齐非祼献所用】
　　蕙田案祭以清酒在从以骍牡之上正与礼运作其祝号元酒以祭文在荐其血毛之上同元酒清酒指酌奠之酒而酒又必加明水加明水则太祝执以祝号者也祭以清酒则祝酌奠于铏南者也合诸经求之则爲始祭未迎尸之前祝酌奠而爲阴厌信矣郑以清酒爲祼事所用疏亦以郁鬯不得爲清酒可见行文之不可牵强如此
　　陈氏礼书曰特牲礼主妇荐豆设敦铏主人及佐食宗人设鼎爼祝洗酌奠于铏南主人再拜然后祝出迎尸少牢亦荐豆设敦设鼎爼祝酌奠主人再拜然后祝出迎尸则未迎尸之前阴厌也阴厌西南奥奥室之闇故曰阴天子诸侯正祭上大夫有阴厌尸所以象神也厌所以饫神也殇之有厌爲其无尸也正祭有厌爲其尸不存故也阴厌尊有元酒
