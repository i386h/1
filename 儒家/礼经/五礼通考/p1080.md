<!-- { "loadSidebar": true } -->
　　髙丽进奉使见辞仪见日使捧表函引入殿庭副使随入西向立舍人鞠躬当殿前通髙丽国进奉使姓名以下祗候见引当殿使稍前跪进表凾俛伏兴讫归位大起居班首出班躬谢起居归位再拜又出班谢面天顔沿路馆劵都城门外茶酒归位再拜搢笏舞蹈俛伏兴再拜舎人宣有勅赐某物兼赐酒食搢笏跪授箱过俛伏兴再拜舎人曰各祗候揖西出次押物以下入不通即引当殿四拜起居宣有勅赐某物兼赐酒食跪授箱过俛伏兴再拜起居舎人曰各祗候揖西出辞日引使副入殿庭西向立舎人揖躬舍人当殿躬通髙丽进奉使姓名以下祗候辞引当殿四拜起居班首出班致词归位再拜舎人宣有勅赐某物兼赐酒食搢笏跪授箱过俛伏兴再拜舎人曰好去揖西出次从人入辞如见政和元年诏髙丽在西北二国之间自今可依熈寜十年指挥隷枢宻院明年入贡诏复用熙寜例以文臣充接伴使副仍往还许上殿七年赐以笾豆各十二簠簋各四登一铏二鼎二罍洗一尊二铭曰惟尔令徳孝恭世称东蕃有来显相余一人嘉之用锡尔宝尊以寜尔祖考子子孙孙其永保之绍兴二年髙丽遣使副来贡并赐酒食于同文馆
　　蕙田案以上髙丽使朝贡
　　其交州宜州黎州诸国见辞并如上仪唯迓劳宴赉之数则有杀焉其授书皆令有司付之又有西蕃唃氏西南诸蕃占城囘鹘大食于阗三佛齐卭部川蛮及溪峒之属或比间数岁入贡层檀日本大理注辇蒲甘兹佛泥拂菻真腊罗殿渤泥邈黎阇婆甘眉流诸国入贡或一再或三四不常至注辇三佛齐使者至以真珠龙脑金莲花等登陛跪散之谓之撒殿元祐二年知颍昌府韩缜言交阯小国其使人将及境臣尝近弼难以抗礼案元丰中迓以兵官饯以通判使副诣府其犒设令兵官主之请如故事仍诏所过郡凡前宰相执政官知判者亦如之又诏立囘赐于阗国信分物法岁遣贡使虽多止一加则又命于阗国使以表章至则问岁聼一入贡余令于熙秦州贸易礼部言元丰着令西南五姓蕃毎五年许一贡今西蕃秦平军入贡期限未及诏特许之学士院言诸蕃初入贡者请令安抚钤辖转运等司体问其国所在逺近大小与见今入贡何国为比保明闻奏庶待遇之礼不致失当宣和诏蕃国入贡令本路验寔保明如涉诈伪以上书诈不寔论建炎三年占城国王遣使进贡适遇大礼遂加恩特授检校少傅加食邑自后明堂郊祀并仿此绍兴二年占城国王遣使贡沉香犀象玳瑁等答以绫锦银绢建炎四年南平王薨差广南西路转运副使尹东珣充吊祭使赐绢布各五百疋羊酒寓钱寓防寓金银等就钦州授其国迎接人制赠侍中进封南越王封其子为交阯郡王遇大礼并加恩如占城国王淳熈元年赐安南国王印铜铸涂以金绍兴七年三佛齐国乞进章奏赴阙朝见诏许之令广东经畧司斟量只许四十人到阙进贡南珠象齿龙涎珊瑚琉璃香药诏补保顺慕化大将军三佛齐国王给赐鞍马衣带银器赐使人宴于懐逺驿淳熙五年再入贡计其直二万五千缗囘赐绫锦罗绢等物银二千五百两绍兴三十一年正月安南献驯象帝曰蛮夷贡方物乃其职但朕不欲以异兽劳逺人其令帅臣告谕自今不必以驯象入贡三十二年孝宗登极诏曰比年以来累有外国入贡太上皇帝冲谦弗受况朕凉菲又何以堪自今诸国有欲朝贡者令所在州军以理谕遣毋得以闻淳祐三年安南国王陈日煚来贡加赐功臣号十一年再来贡景定三年六月日煚上表贡献乞授其位于其子陈威晃咸淳元年二月加安南大国王陈日煚功臣増安善二字安南国王陈威晃功臣増守义二字各赐金带鞍马衣服二年复上表进贡礼物赐金五百两赐帛一百疋降诏嘉奬
　　蕙田案以上诸国使朝贡
　　右宋蕃使朝贡
　　辽史礼志髙丽使入见仪臣僚常服起居应上殿臣僚殿上序立閤门奏牓子引髙丽使副面殿立引上露防拜跪附奏起居讫拜起立閤门传宣王询安否使副皆跪大使奏臣等来时询安引下殿面殿立进奉物入列置殿前控鹤官起居毕引进使鞠躬通髙丽国王询进奉宣徽使殿上赞进奉赴库马出担牀出毕引使副退面西鞠躬舎人鞠躬通髙丽国谢恩进奉使某官某以下祗候见舞蹈五拜不出班奏圣躬万福再拜出班谢面天顔五拜出班谢逺接汤药五拜赞各祗候使副私献入列置殿前控鹤官起居引进使鞠躬通髙丽国谢恩进奉某官某以下进奉宣徽使殿上赞如初引使副西阶上殿序立皇帝不入御牀臣僚伴酒契丹舎人通汉人閤使赞再拜称万岁各就坐酒三行殽膳二味若宣令饮尽就位拜称万岁赞各就坐殽膳不赞起再拜称万岁引下殿舞蹈五拜赞各祗候引出于幕次内别差使臣伴宴起宣赐衣物讫遥谢五拜毕归馆
　　曲宴髙丽使仪臣僚入朝班齐皇帝升殿宣徽敎坊控鹤文武班起居皆如常仪谢宣宴如宋使仪赞各上殿祗候契丹臣僚谢宣宴勾髙丽使入面南鞠躬舎人鞠躬通髙丽国谢恩进奉使某官某以下起居谢宣宴共十二拜赞各上殿祗候臣僚使副就位立大臣进酒契丹舍人通汉人閤使赞上殿臣僚皆拜赞各祗候进酒大臣复位立赞应坐臣僚拜赞各就坐行酒若宣令饮尽赞再拜赞各就坐敎坊致语臣僚皆起立口号絶赞再拜赞各就坐凡拜皆称万岁曲破臣僚起下殿契丹臣僚谢宴中书令以下谢宴毕引使副谢七拜赞各好去控鹤官门外祗候报閤门无事供奉官卷班出来日问圣体
　　髙丽使朝辞仪臣僚起居上殿如常仪閤门奏髙丽使朝辞牓子起居恋阙如宋使之仪赞各上殿祗候引西阶上殿立契丹舍人赞拜称万岁赞各就坐中书令以下伴酒三行殽膳二味皆如初见之仪既谢赞有勅宴五拜赞各好去引出于幕次内别差使臣伴宴毕赐衣物跪受遥谢五拜归馆
　　蕙田案以上髙丽使朝贡
　　西夏国进奉使朝见仪臣僚常朝毕引使者左入至丹墀面殿立引使者上露防立揖少前拜跪附奏起居讫俛伏兴复位閤使宣问某安否鞠躬聴防跪奏某安俛伏兴退复位引左下至丹墀面殿立礼物右入左出毕閤使鞠躬通某国进奉使姓名候见共一十七拜赞祗候平立有司献过毕揖使者鞠躬赞进奉收讫赞祗候引左上殿就位立臣僚使者齐声喏酒三行引使左下至丹墀谢宴五拜毕赞有勅宴五拜祗候引右出礼毕于外赐宴客省伴宴仍赐衣物
　　西夏使朝辞仪常朝毕引使者左入通某国某使祗候辞再拜不出班起居再拜出班恋阙致词复再拜赐衣物谢恩如常仪若赐宴五拜毕赞好去引右出
　　蕙田案以上西夏使朝贡
　　右辽蕃使朝贡
　　金史礼志外国使入见仪皇帝即御座鸣鞭报时毕殿前班小起居毕至侍正位引臣僚左右入丹墀小起居宰执上殿其余臣僚分班出閤门使奏使者入见牓子先引宋使副出笏捧书左入至丹墀北向立閤使左下接书捧书者单跪授书拜起立閤使左上露阶右入栏内奏封全转读毕引使副左上露阶齐揖入栏内揖使副鞠躬使少前拜跪附奏毕拜起复位立待宣问宋皇帝时并鞠躬受勅防再揖鞠躬使少前拜跪奏毕起复位齐退却引使副左下至丹墀北向立礼物右入左出尽揖使副旁折通班再引至丹墀舞蹈五拜不出班奏圣躬万福再拜揖使副鞠躬使出班谢面天顔复位舞蹈五拜再揖使副鞠躬使出班谢逺差接伴兼赐汤药诸物等复位舞蹈五拜各祗候引右出赐衣次引宋从人入通名以下再拜不出班又再拜各祗候亦引右出次引髙丽使左入至丹墀北向畧立引使左上露阶立定揖横使鞠躬正使少前拜跪附奏毕拜起复位立閤使宣问髙丽王时并鞠躬受勅防毕再揖横使鞠躬正使少前拜跪奏毕拜起复位齐退却引左下至丹墀面殿立定礼物右入左出尽揖使傍折通班毕引至丹墀通一十七拜各祗候平立引左阶立次引夏使见如上仪引右阶立次再引宋使副左入至丹墀谢恩舞蹈五拜各祗候平立次引髙丽夏使并至丹墀三使并鞠躬有勅赐酒食舞蹈五拜各祗候引右出次引宰执下殿礼毕
　　曲宴仪皇帝即御座鸣鞭报时毕殿前班小起居到侍立位引臣僚并使客左入旁折通班至丹墀舞蹈五拜不出班奏圣躬万福又再拜出班谢宴舞蹈五拜各上殿祗候分引预宴官上殿其余臣僚右出次引宋使从人入至丹墀再拜不出班奏圣躬万福又再拜有勅赐酒食又再拜引左廊立次引髙丽夏从人入分引左右廊立果牀入进酒皇帝举酒时上下侍立官并再拜接盏毕候进酒官到位当坐者再拜坐即行臣使酒传宣立饮毕再拜坐次从人再拜坐至四盏饼茶入致语闻鼓笛时揖臣使并从人立口号絶坐宴并侍立官并再拜坐次从人再拜坐食入五盏歇宴敎坊谢恩毕揖臣使起果牀出皇帝起入閤臣使下殿归幕次赐花人从随出戴花毕先引人从入左右廊立次引臣使入左右上殿位立皇帝出閤坐果牀入坐立并再拜坐次从人再拜坐九盏将曲终揖从人至位再拜引出闻曲时揖臣使起再拜下殿果牀出至丹墀谢宴舞蹈五拜分引出
　　朝辞仪皇帝即御座鸣鞭报时毕殿前班小起居至侍立位引臣僚合班入至丹墀小起居引宰执上殿其余臣僚分班出閤使奏辞牓子先引夏使左入傍折通班毕至丹墀再拜不出班奏圣躬万福又再拜揖使副鞠躬使出班恋阙致词复位又再拜唱各好去引右出次引髙丽使如上仪亦引右出次引宋使副左入傍折通班毕至丹墀依上通六拜各祗候平立閤使赐衣马鞠躬闻勅再拜赐衣马毕平身搢笏单跪受别录物过尽出笏拜起谢恩舞蹈五拜有勅赐酒食舞蹈五拜引使副左上露阶齐揖入栏内揖鞠躬大使少前拜跪受书起复位揖使副齐鞠躬受传达毕齐退引左下至丹墀鞠躬唱各好去引右出次引宰执下殿礼毕
　　熙宗时夏使入见改为大起居定制以宋使列于三品班髙丽夏列于五品班皇统二年六月定臣使辞见臣僚服色拜数止从常朝起居三国使班品如旧俟殿前班及臣僚小起居引宰执升殿余臣分班毕乃令行人见及朝辞之礼凡入见则宋使先礼毕夏使入礼毕而髙丽使入其朝辞则夏使先礼毕而髙丽使入礼毕而宋使入夏髙丽朝辞之赐则遣使就赐于防同馆唯宋使之赐则庭授
　　大定六年诏外国使初见朝辞则于左掖门出入朝贺赐宴则由应天门东偏门出入
　　右金蕃使朝贡
　　明集礼元自太祖时辉和尔囘鹘西夏西域髙丽皆遣使入贡世祖以后安南占城云南金齿缅国大理拂郎等国亦皆遣使贡献
　　元蕃使朝贡于正旦圣节大朝会之日随班行礼
　　右元蕃使朝贡
　　明史礼志蕃国遣使进表仪洪武二年定所司于王宫及国城街巷结防设阙庭于殿上正中前设表笺案又前设香案使者位于香案东捧表笺二人于香案西设龙亭于殿庭南正中仪仗鼓乐具备清晨司印者陈印案于殿中涤印讫以表笺及印俱置于案王冕服众官朝服诣案前用印毕用黄袱裹表红袱裹笺各置于匣中仍各以黄袱裹之捧表笺官捧置于案引礼引王至殿庭正中众官位其后赞拜乐作再拜乐止王诣香案前跪众官皆跪三上香讫捧表官取表东向跪进王王授表以进于使者使者西向跪受兴置于案赞兴王复位赞拜乐作王与众官皆四拜乐止礼毕捧表笺官捧表前行置于龙亭中金鼓仪仗鼓乐前王送至宫门外还众官朝服送至国门外使者乃行
