<!-- { "loadSidebar": true } -->
　　宗子孤为殇大功衰小功衰皆三月亲则月算如邦人【注言孤有不孤者不孤则族人不为殇服服之也不孤谓父有废疾若年七十而老子代主宗事者也孤为殇长殇中殇大功衰下殇小功衰皆如殇服而三月谓与宗子絶属者也亲谓在五属之内算数也月数如邦人者与宗子有期之亲者成人服之齐衰期长殇大功衰九月中殇大功衰七月下殇小功衰五月有大功之亲者成人服之齐衰三月卒哭受以大功衰九月其长殇中殇大功衰五月下殇小功衰三月有小功之亲者成人服之齐衰三月卒哭受以小功衰五月其殇与絶属者同有缌麻之亲者成人及殇皆与絶属者同　疏孤为殇者谓无父未冠而死者也大功衰小功衰者以其成人齐衰故长殇中殇皆在大功衰下殇在小功衰也皆三月者以其衰虽降月本三月法一时不可更服故还依本三月也云亲则月算如邦人者上三月者是絶属者若在五属之内亲者月数当依本亲为限故云如邦人也注云不孤则族人不为殇服服之也者以父在犹如周之道有适子无适孙以其父在有适子则不为适孙服同于庶孙明此本无服父在亦不为之服殇也自大功亲已下尽小功亲以上成人月数虽依本皆服齐衰者以其絶属者犹齐衰三月明亲者无问大功小功缌麻皆齐衰也既皆齐衰故三月既葬受服乃始受以大功小功衰也至于小功亲已下殇与絶属者同者以其成人小功至下殇即入三月是以与絶属者同皆大功衰小功衰三月也絶属者为宗子齐衰三月缌麻亲亦三月是以成人及殇死皆与絶属者同也】
　　【敖氏继公曰此言宗子孤而为殇其服乃如是若不孤则族人之亲尽者不为服而有亲者则或降服或降而无服亦如邦人也】
　　【郝氏敬曰宗子大宗子族人所为齐衰三月者也无父曰孤宗子父未死年老而传子代王宗事十九以下死是不孤而殇者也族人不得以宗子殇为服何也礼有适子则适孙与庶孙同有父在即是宗子所殇者同于祖宗之适孙耳故不为宗子殇服必其既为宗子父死子孤十九以下死者族人乃为殇服长殇中殇大功布衰下殇小功布衰皆三月除礼宗子成人死族人男女皆齐衰三月今从殇降为功衰三月此疎属无五服之亲者也其在五服亲内者各以所当服之月算初丧服齐衰三月后各以本服为受月满而后除之如众人算服之当法也】
　　钦定义疏宗子虽下殇不以缌麻服之重宗子也宗子不孤则其父虽不主宗事而族人犹以宗子之服服其父服其父则不服其子矣此与宗子之母在则不为宗子之妻服意同注谓有大功之亲者成人服之齐衰三月卒哭受以大功衰九月谓以大功衰终九月之数是连齐衰计之者也
　　田案此记族人为宗子殇服
　　改葬缌【注谓坟墓以他故崩壊将亡失尸柩者也改葬者明棺物毁败改设之如葬时也其奠如大敛从庙之庙从墓之墓礼宜同也服缌者臣为君也子为父也妻为夫也必服缌者亲见尸柩不可以无服缌三月而除之　疏案既夕记朝庙至庙中更设迁祖奠云如大敛奠即此移柩向新葬之处所设之奠亦如大敛之奠士用豚三鼎则大夫已上更加牲牢大夫用特牲诸侯用少牢天子用太牢可知又朝庙载柩之时士用輁轴大夫已上用輴不用蜃车饰以帷荒即此从墓之墓亦与朝庙同可知臣为君子为父妻为夫惟据极重而言余无服也不言妾为君以不得体君差轻故也不言女子子妇人外成在家又非常故亦不言诸侯为天子诸侯在畿外差逺改葬不来故亦不言也君亲死已多时哀杀已久可以无服但亲见君之尸柩故制服以表哀故皆服缌也云三月而除者谓葬时服之及其除也亦法天道一时故亦三月除也若然郑言三等举极痛者而言父为长子子为母亦与此同也】
　　韩氏愈改葬服议经曰改葬缌春秋谷梁传亦曰改葬之礼缌举下缅也此皆谓子之于父母其他则更无服何以识其必然经次五等之服小功之下然后着改葬之制更无轻重之差以此知惟记其最亲者其他无服则不记也若主人当服斩衰其余亲各服其服则经亦言之不当惟云缌也传称举下缅者缅犹逺也下服之最轻者也以逺故其服轻也江熈曰礼天子诸侯易服而葬以为交于神明者不可以纯凶况其缅者乎是故改葬之礼其服惟轻以此而言则亦明矣衞司徒文子改塟其叔父问服于子思子思曰礼父母改塟缌既葬而除之不忍无服送至亲也非父母无服无服则吊服而加麻此又其著者也文子又曰丧服既除然后乃葬则其服何服子思曰三年之丧未葬服不变除何有焉然则改葬与未葬者有异矣古者诸侯五月而塟大夫三月而塟士逾月无故未有过时而不塟者也过时而不葬谓之不能葬春秋讥之若有故而未葬虽出三年子之服不变此孝子之所以着其情先王之所以必其时之道也虽有文未有着其人者以是知其至少也改葬者为山崩水涌毁其墓及塟而礼不备者若文王之葬王季以水齧其墓鲁隠公之葬恵公以有宋师太子少塟有阙之类是也丧事有进而无退有易以轻服无加以重服殡于堂则谓之殡瘗于野谓之塟近代以来事与古异或游或仕在千里之外或子幼妻稚不能自还甚者拘以隂阳畏忌遂塟于其土及其反塟也逺者或至数十年近者亦出三年其吉服而従于事也久矣又安可取未塟不变服之例而反为之重服欤在丧当塟犹宜易以轻服况既逺而反纯凶以塟乎若果重服是所谓未可除而除不当重而更重也
　　【黄氏榦曰案通典汉戴徳云制缌麻具而塟塟而除谓子为父妻妾为夫臣为君孙为祖后也无遣奠之礼其余亲皆吊服魏王肃云司徒文子改塟其叔父问服于子思子思曰礼父母改塟缌塟而除不忍无服送至亲也肃又云本有三年之服者道有逺近或有艰故既塟而除不待有三月之服也非父母无服无服则吊服加麻】
　　【敖氏继公曰改塟者或以有故而迁塟于他处如文王于王季之类是也或以向者之塟不能如礼后乃更之如晋恵公之于共世子之类是也此惟言缌不着其人则是凡有亲而在其所者服皆然也以其非常服而事又畧故五属同之不言其除之之节或既改塟则不服之与　注云从庙之庙从墓之墓礼宜同也言此者以徴改塟之奠当如大敛耳葢祖奠如大敛奠故郑氏以此况彼谓改塟之奠宜与之同也汪氏琬曰或问礼改塟缌郑元谓三月除之而明集礼既塟释服何以不同也曰集礼释缌服者谓释其衰麻耳下文素服云云则犹未敢即吉也是故吾従三月　或问过时而塟宜何服曰礼久而不塟者主丧者不除夫久而不葬人子之过也其可以不衰绖乎哉又礼为兄弟既除丧已及其塟也反服其服兄弟且尔而况于人子乎】
　　钦定义疏此服上下同之自天子至于士一也大夫以上无缌服此有之者非常服礼穷则同耳既启圹见尸柩必有奠以为神之所依如未能遽塟则朝夕犹当设常奠如在殡时届塟乃设塟奠也塟毕而返亦当有祭如虞祭其释服而后祭与
　　田案此记改塟服
　　童子唯当室缌【注童子未冠之称也当室者为父后承家事者为家主与族人为礼于有亲者虽恩不至不可以无服也　疏当室者周礼谓之门子与宗室往来故为族人有缌服以其代父当家事故注云为家主与族人为礼于有亲者则族内四缌麻以来皆是也案内则年二十敦行孝弟十九以下未能敦行孝弟故云恩不至不在缌章者若在缌章则内外俱报此当室童子直与族人为礼有此服不及外亲故不在缌章而在此记也】
　　【敖氏继公曰此言惟当室则缌是虽父在亦得为之曲礼曰孤子当室言孤则有不孤者矣盛氏世佐曰当室谓父没及年老而传者也缌兼父党母党而言童子未有室唯无妻党服耳注疏専指族人恐未是童子死亲族当为之缌者皆降而无服故云恩不至也】
　　田案当室之缌注疏専指族人不及外亲其义为优
　　传曰不当室则无缌服也
　　【敖氏继公曰童子不当室则无缌服所以降于成人当室则缌所以异于众子】
　　【郝氏敬曰凡缌多中表之亲童子未当家未与三党周旋故应无缌唯父死当家之童子亲族备礼则有之故传以不当室反明之】
　　【盛氏世佐曰案记云唯当室缌明其余固无是礼也此与童子不杖意相类皆以其未成人畧之然唯云无缌服则期功已上之服如成人又可知矣】
　　钦定义疏戴氏徳谓童子当室十五至十九盖以不及十五则未能当室也童子无缌服则自小功以上皆有之矣杂记童子哭不偯不踊不杖不菲不庐言其为父母者也此不缌之意与彼同以其未成人故优之耳三年之丧减其文之缛者五服减其服之轻者过此虽幼不可缺也
　　田案此记童子当室之服
　　凡妾为私兄弟如邦人【注嫌厌降之也私兄弟目其亲族也女君有以尊降其兄弟者谓士之女为大夫妻与大夫之女为诸侯夫人诸侯之女为天王后者父卒昆弟之为父后者宗子亦不敢降也　疏妾言凡者总天子以下至士也女君有以尊降其兄弟者以其女君与君体敌故得降其兄弟旁亲之等子尊不加父母唯不降父母则可降其兄弟旁亲也父卒昆弟之为父后者宗子亦不敢降者虽得降其兄弟此为父后皆不得降容有归宗之义归于此家故不降】
　　【敖氏继公曰此经正言妾之服其私亲者惟有为父母一条其余则皆与为人妻者并言于凡适人者及嫁者未嫁者为其亲属之条中恐读者不察故记言此以明之】
　　【郝氏敬曰私兄弟谓妾父母家诸亲族如常人各以其等为服葢妻与夫同体故降其私亲妾不体君得自伸也】
　　田案如邦人者如女子子适人者之服也嫌厌降不得如礼故特明之不杖期章女子子适人者为其父母又云公妾以及士妾为其父母以是推之则妾于私亲之服皆与妻同也如郝氏说似以妾服私亲较重于妻服其误甚矣
　　【张氏尔岐曰妾为私亲疑为君与女君所厌降实则不厌故服同邦人常法谓如女子适人者之服也】
　　钦定义疏妾従女君而服女君之党既嫌屈于其君又嫌服女君之党则不自服其党故明之也
　　田案此记妾为私兄弟服
　　大夫吊于命妇锡衰命妇吊于大夫亦锡衰【注吊于命妇命妇死也吊于大夫大夫死也小记曰诸侯吊必皮弁锡衰服问曰公为卿大夫锡衰以居出亦如之当事则弁绖大夫相为亦然为其妻往则服之出则否　疏注引小记者以记直言衰不言首服故引之言诸侯吊必皮弁锡衰者谓诸侯因朝吊异国之臣着皮弁锡衰虽成服后亦不弁绖也引服问者有己君并有卿大夫与命妇相吊法云以居者君在家服之出亦如之出行不至丧所亦服之云当事则弁经谓当大小敛及殡皆弁绖也云大夫相为亦然者一与君为卿大夫同为其妻往则服之出则否引之者证大夫与命妇相吊服锡衰同也敖氏继公曰服问以锡衰为大夫相为之服则命妇相吊亦锡衰矣此记惟见大夫于命妇命妇于大夫者嫌所吊者异则服或异也大夫命妇之锡衰惟于尊同者用之则吊于其下者不锡衰明矣郝氏敬曰吊于命妇与命妇吊皆吊其主人之妻也男女吊异而衰布同】
