<!-- { "loadSidebar": true } -->
　　熙宗本纪皇统元年二月己未上宴羣臣于瑶池殿海陵本纪贞元三年十一月丙辰燕百官于太和殿世宗本纪大定二年正月辛未御太和殿宴百官宗戚命妇赐赉有差　三年五月乙未以重五幸广乐园射栁命皇太子亲王百官皆射胜者赐物有差上复御常武殿赐宴击毬自是嵗以为常　二十八年三月御庆和殿受羣臣朝复宴于神龙殿诸王公主以次奉觞上夀上欢甚
　　章宗本纪明昌五年秋七月丙戌以天夀节宴枢光殿承安元年七月御紫宸殿受诸王百官贺赐诸王宰执酒敕有司以酒万尊置通衢赐民纵饮
　　礼志承安三年正月上谕防有司曰比闻宋国花宴殿上不设肴馔至其歇时乃备于廊下今花宴上赐食甚为拘束若依彼例可乎且向者人使见辞殿上亦常有酒礼今已移在馆宴矣有司奏曰曲宴之礼旧矣彼方酒一行食一上必相须成礼而国朝之例酒既罢而食始进至于花宴日宋使至客省幕次有酒礼而我使至其幕则有食而无酒各因其旧不必相同古者宴礼设食以示慈惠今遽更之恐逺人有疑失朝廷宠待臣子之意乃命止如旧
　　章宗本纪四年七月敕宣徽院官天夀节凡致仕宰执悉召与宴
　　卫绍王本纪崇庆元年八月万秋节以兵事不设宴宣宗本纪贞祐三年正月曲宴羣臣宋使定文武五品以上侍坐员遂为常制
　　元史礼乐志元之有国肇兴朔漠朝防宴飨之礼多从本俗世祖至元八年命刘秉忠许衡始制朝仪而大飨宗亲锡宴大臣犹用本俗之礼为多
　　辍耕録天子凡宴享一人执酒觞立于右阶一人执柏板立于左阶执板者抑扬其声赞曰斡脱执觞者如其声和之曰打弼则执板者节一板从而王侯卿相合坐者坐合立者立于是众乐皆作然后进酒诣上前上饮毕授觞众乐皆止别奏曲以饮陪位之官谓之喝盏盖沿袭金旧礼至今不废诸王大臣非有赐命不敢用焉斡脱打弼未考其仪
　　右辽金元宴飨
　　明史礼志明制有大宴中宴常宴小宴洪武元年大宴羣臣于奉天殿三品以上陞殿余列于丹墀遂定正旦冬至圣节宴谨身殿礼二十六年重定大宴礼陈于奉天殿永乐元年以郊祀礼成大宴十九年以北京郊社宗庙及宫殿成大宴宣徳正统间朝官不与者给赐节钱
　　明防典大宴仪洪武二十六年定是日尚寳司设御座于奉天殿锦衣卫设黄麾于殿外之东西金吾等卫设防卫官二十四员于殿东西教坊司设九奏乐歌于殿内设大乐于殿外立三舞杂队于殿下光禄寺官设酒亭于御座下之西膳亭于御座下之东西向设羣臣四品以上位于殿内之东西设羣臣酒尊食桌于殿外设五品以下位桌于东西两廊司壶尚食各供乃事引礼引羣臣殿外东西相向立仪礼司跪奏请陞座驾兴大乐作陞座鸣鞭乐止鸣赞引文武官四品以上由东西门入殿中横班北向立五品以下官立于殿外丹墀北向立乐作赞四拜乐止光禄寺官进御筵大乐作捧案至御前乐止进花乐作进讫乐止光禄寺官开爵注酒捧诣御前进第一爵酒教坊司跪奏一奏炎精开运之曲赞内外官皆跪教坊司跪奏进酒饮毕赞众内外官俯伏兴乐作赞四拜平身乐止赞各就位序班随进羣臣桌散花乐作散讫乐止序班即进羣臣盏第二爵酒教坊司跪奏二奏皇风之曲乐作光禄寺官斟酒御前序班随斟羣臣酒教坊司跪奏进酒候皇帝举酒羣臣以次举饮讫乐止光禄寺官进汤鼓吹响节前导至殿外鼓吹止殿上乐作羣臣起立光禄寺官进汤御前羣臣复位序班即供羣臣汤乐止教坊司跪奏进汤乐作侯皇帝举箸羣臣次举皇帝进汤讫赞馔成乐止武舞入教坊司跪奏平定天下之舞舞毕出第三爵酒教坊司跪奏三奏眷皇明之曲乐作进酒如前仪乐止教坊司跪奏抚安四夷之舞舞毕出第四爵酒教坊司跪奏四奏天道传之曲乐作进汤如前仪食毕教坊司跪奏车书防同之舞舞毕出第五爵酒教坊司跪奏五奏振皇纲之曲进酒如前仪饮毕教坊司跪奏百戏承应舞毕出第六爵酒教坊司跪奏六奏金陵之曲进酒进汤如前仪教坊司跪奏八蛮献寳进呈舞毕出第七爵酒教坊司跪奏七奏长杨之曲进酒如前仪教坊司跪奏采莲队子承应毕出第八爵酒教坊司跪奏八奏芳醴之曲进酒进汤如前仪食毕教坊司跪奏鱼跃于渊承应毕出第九爵酒教坊司跪奏九奏驾六龙之曲进酒如前仪饮讫光禄寺官収御前爵序班随收羣臣盏光禄寺官进汤进大膳大乐作羣臣起立进讫序班随供羣臣饭教坊司跪奏进膳食讫赞膳成乐止光禄寺官収膳讫教坊司跪奏百花队舞承应舞毕出鸣賛唱彻案序班撤羣臣桌讫光禄寺官即撤御案赞宴成羣臣皆出席北向立序班即撤羣臣坐殿外官皆诣丹墀北向立赞鞠躬乐作赞四拜兴平身乐止羣臣分东西立仪礼司跪奏礼毕驾兴大乐作鸣鞭百官以次出　中宴常宴凡中宴礼仪同大宴但进酒七爵凡常宴同中宴但百官一拜三叩头进酒或三爵或五爵而止续定大宴仪是日陈设如前仪驾自右顺门至奉天门丹陛大乐作陞座鸿胪寺官赞拜百官四拜兴平身乐止光禄寺官进御筵内官捧案进膳乐作设案毕乐止内官进花进膳乐作进讫乐止教坊司跪奏一奏上万夀之曲侑食乐作内官斟酒捧爵至御案前鸿胪寺赞跪文武百官皆跪教坊司跪奏进酒鸿胪寺官赞俯伏兴平身乐止赞各就位百官就坐簪花讫教坊司跪奏平定天下之舞舞毕出教坊司跪奏二奏仰天恩之曲乐作内官斟酒捧爵至御案前教坊司奏进酒进酒毕乐止殿外导汤乐作至殿内迎汤乐作内官捧汤至御案前教坊司奏进汤乐作鸿胪寺官赞馔成内官撤汤乐止教坊司奏黄童白叟鼓腹讴歌承应舞毕奏抚安四夷之舞舞毕教坊司跪奏三奏感地徳之曲乐作进酒如前仪乐止教坊司跪奏车书防同之舞舞毕教坊司跪奏四奏民乐生之曲乐作进酒如前仪乐止殿外导汤乐作至殿内迎汤乐止内官捧汤至御案前教坊司奏进汤乐作鸿胪寺官赞馔成内官撤汤乐止教坊司跪奏表正万邦之舞舞毕教坊司跪奏五奏感皇恩之曲乐作进酒如前仪乐止殿外导汤膳乐作至殿内迎汤膳乐作内官捧汤膳至御案前教坊司奏进膳乐作鸿胪寺官赞馔成内官撤汤膳并御筵乐止教坊司跪奏天命有徳之舞舞毕奏缨鞭徳胜蛮夷队舞承应毕教坊司更进致语毕鸿胪寺官赞四拜兴平身乐止鸿胪寺官跪奏礼毕
　　蕙田案炎精开运九曲洪武十五年所定上万夀五曲永乐十八年所定凡宴飨乐章已见朝贺门不重载
　　凡大祀天地次日庆成大宴文武百官及四夷使臣土官人等其位次公侯驸马伯文武职四品以上及学士武职都指挥使以上陞殿东西侍坐学士坐于文职四品官之上翰林院左右春坊经筵官六科都给事中左右给事中尚寳司卿少卿司丞通政司参议大理寺丞国子监司业翰林院带俸参议太常寺寺丞鸿胪寺少卿寺丞顺天府治中钦天监监正监副太医院院使院判神乐观提点道録司知观等官中左门序坐皇亲都指挥同知佥事达官都指挥同知佥事署都指挥佥事皇亲正副千尸百戸所镇抚兵马都指挥外国副使野人都指挥等官中右门序坐翰林院修撰等官六科给事中监察御史中书舍人陪祀郎中员外郎五府经歴都察院经歴都事照磨检校司务翰林院带俸官太常寺典簿博士等官牺牲所千百户詹事府主簿通事舍人鸿胪寺署丞主簿序班钦天监五官等官大医院御医达官指挥使同知佥事正千户副千户百户所镇抚外国人等丹墀东序坐指挥使指挥同知陪祀指挥同知佥事外国人等丹墀西序坐其遇朝觐各布政使方面行太仆寺卿运使知府官员陪祀者与宴方面官列于中左门班次卿运使知府列于东丹墀班次衍圣公张真人与宴列于二品文官班次其余真人领宴及以事故者亦领宴其法王佛子国师禅师僧官喇嘛俱于大慈恩寺宴内官一员侍宴先期礼部官行各衙门开与宴官员职名画位次进呈仍悬长安门示众宴之日纠仪御史四人二人立于殿东西二人各于丹墀左右锦衣卫鸿胪寺礼科亦各委官纠举
　　凡正旦冬至万夀圣节洪武永乐间大宴并如庆成仪宣徳间朝官不预宴给赐节钱钞锭各处进表官亦令预宴免宴则通赐节钱宣徳以后遇节令文武官及外夷人员并国师以下除有宴外其余官吏人等俱照例关支节钱官并监生钞一锭儒士知印吏典僧道乐工二贯若奉防免宴闗与节钱大小官员各钞一锭遂为定例
　　【徐氏干学曰案明代凡遇圣节正旦冬至皆赐羣臣宴官卑禄薄者免宴赐以钞谓之节钱俾均惠其家属自正统后内臣用事者畏侍宴上立遂罢宴皆给以钞因而成例】
　　蕙田案以上大宴
　　明史礼志凡立春元宵四月八日端午重阳腊八日永乐间俱于奉天门赐百官宴用乐其后皆宴于午门外不用乐立春日赐春饼元宵日团子四月八日不落荚【嘉靖中改不落荚为麦饼】端午日凉糕糉重阳日糕腊八日面俱设午门外以官品序坐宣徳五年冬久未雪十二月大雪帝示羣臣喜雪诗复赐赏雪宴羣臣进和章帝择其寓警戒者録之而为之序
　　春明梦余録大宴之外如遇立春日春饼元宵团子四月初八日佛诞日用不落荚端午凉糕糉子重阳糕腊八日面俱先期奏请至日早朝毕复奏百官随一拜三叩头起宴毕复一拜三叩头而出嘉靖十四年四月上谕夏言曰内殿礼仪四月八日俗事宜革其赐百官不落荚亦当改已复谕曰礼记月令谓是月麦先熟荐寝庙今嵗以孟夏之五日荐麦内殿赐百官麦饼大学士张孚敬李时奏曰不落荚者相沿释氏之説于理无据仰见皇上据经析理得先王遗意着为令查神宗年光禄寺志称四月初八日英华殿钦安殿用大不落荚三百对红枣一斤十二两而乾清坤宁翊坤等宫每宫大五十对小一百对各小宫大三十对小五十对多人每不落荚四个皆以糯米粳米黑糖蜜红枣为之则世庙所废神宗时似复行矣惟宴改为麦饼则在四月初五日于午门前宴百官有上桌中桌二様阁部单坐宫坊以下各双坐蕙田案嘉靖以后改四月八日宴于四月五日明志失载
　　又案以上节宴
　　礼志皇太后圣诞正统四年赐宴午门东宫千秋节永乐间赐府部堂上春坊科道近侍锦衣卫及天下进笺官宴于文华殿宣徳以后俱宴午门外
　　明防典凡皇太后夀旦正统四年赐百官宴于午门外皇太后圣旦节皇后令旦节正统间上桌按酒四盘菜四色点心一牒夀面一椀酒三钟中合桌同夀面二椀酒六钟
　　蕙田案据防典则皇后令旦亦有宴明史失载
　　又案以上明皇太后皇后皇太子生辰赐宴
　　礼志凡祀圜丘方泽祈谷朝日夕月耕耤经筵日讲东宫讲读皆赐饭亲蚕赐内外命妇饭纂修校勘书籍开馆暨书成皆赐宴阁臣九年考满赐宴于礼部九卿侍宴
　　蕙田案此因事赐宴
　　凡宴命妇坤宁宫设仪仗女乐皇后常服陞座皇妃皇太子妃王妃公主亦常服随出閤入就位大小命妇各立于座位后丞相夫人率诸命妇举御食案丞相夫人捧夀花二品外命妇各举食案于皇妃皇太子妃王妃公主前大小命妇各就座位奉御执事人分进夀花于殿内及东西庑酒七行上食五次酌酒进汤乐作止并如仪
　　蕙田案此中宫赐宴礼
　　右明宴飨








　　五礼通考卷一百六十
<经部,礼类,通礼之属,五礼通考>
　　钦定四库全书
　　五礼通考卷一百六十一
　　刑部尚书秦蕙田撰
　　嘉礼三十四
　　射礼
