<!-- { "loadSidebar": true } -->
　　陈氏礼书月令曰毋出九门先儒谓天子外门四闗门逺近郊门国门也内门五臯库雉应路也诸侯外门四与天子同内门三则库雉路而与天子异诗以天子之礼追太王之事明堂位以鲁之门取天子之制皆称臯门应门又书康王之诰周礼考工记尔雅互称应门路门郊特牲王听誓命库门之内戒百官也则天子之门谓之臯库应路着矣特雉门之设不见于经然周礼掌中门之禁则中门岂雉门欤雉门谓之中门犹应门书谓之南门尔雅谓之正门路门书谓之毕门师氏谓之虎门葢中于五门谓之中门前于路门谓之南门发政以应物谓之应门门毕于此谓之毕门画虎于此谓之虎门则门之名岂一端而已哉臯门之内外朝也朝士建其法小司寇掌其政列三槐与九设嘉石与肺石而朝诸侯听讼询大事在焉应门之内治朝也司士正其位宰夫掌其法太仆正王之位而王日视朝在焉路门之内燕朝也太仆正其位掌摈相而族人朝焉玉藻曰朝服以视朝退适路寝听政然则王日视于治朝而退听政于燕朝矣雉门之外县治象所以待万民应门之外设宗庙社稷所以严神位路门之外则九室九卿朝焉路寝之内亦九室九嫔居焉明堂位曰库门天子臯门故鲁庄公既葬而绖不入库门卫庄公绎于库门之内檀弓曰君复于库门四郊又曰卒哭而讳宰夫执木铎以命于宫自寝门至于库门又曰军有忧哭于库门之外则诸侯之公门库门也鲁公周公之故犹不可以称臯门应门特为臯应之制而已况非鲁乎阍人掌王宫之中门之禁防服凶器不入宫潜服贼器不入宫司寇凡民之有狱讼入束矢钧金于朝朝士凡得获货财人民六畜者委于朝是禁施于雉门之内而不于雉门之外故庻民得以造外朝而奇服怪民得以入臯门库门若然县法于中门宜矣礼运曰仲尼与蜡賔事毕出游于观之上谷梁曰女嫁父送之不下堂母不出祭门诸母不出阙门诸侯之庙在阙门内则天子可知郑氏释阍人谓庙在中门之外其説无据
　　蕙田案古者建国必先立为门制天子五门曰臯库雉应路礼记明堂位天子有臯门郊特牲王立于泽亲听誓命献命库门之内是天子有库门周礼天官阍人掌守王宫中门之禁贾疏谓外有臯库内有应路雉门为中门是天子有雉门书康王之诰王出在应门之内考工记应门二彻三个尔雅正门谓之应门是天子有应门路门一名寝门一名虎门一名毕门春官小宗伯县衰冠之式于路门之外夏官司士王族故士在路门之右太仆太右在路门之左太仆建路皷于大寝门外而掌其政郑注大寝路寝也地官师氏居虎门之左司王朝郑注虎门路寝门也顾命二人雀弁执惠立于毕门之内孔传路寝一名毕门是天子有路门此五门之制也臯者髙也逺也门最髙而在外故曰臯库者藏也府库在焉故曰库雉取其文明也画雉于门故曰雉门居五门之中故又曰中门应居此以应治也应治出政故又曰正门路大也王之路车路马路皷皆曰路故寝门谓之路门寝正寝也画虎于门以示勇猛于守故又曰虎门门于此终矣故又曰毕门此五门之义也诸侯三门曰库雉路檀弓鲁庄公之防既葬而绖不入库门春秋定二年雉门及两观灾鲁颂閟宫路寝孔硕家语卫有库门左传昭十年晏平仲端委立于虎门之外列国无有称臯应者况明堂位云库门天子臯门雉门天子应门则臯应为天子之门明矣大雅绵之篇曰廼立臯门臯门有伉廼立应门应门将将朱子谓太王时未有制度特作二门其名如此及周有天下遂尊以为天子之门而诸侯不得立焉其説是也是库雉路诸侯之门也仪礼士冠礼賔如主人服赞者元端从之立于外门之外郑注外门大门外士昏礼陈三于寝门外东方是大门寝门大夫士之门也曲礼孔疏云天子五门诸侯三门大夫士二门其言信矣
　　右天子五门诸侯三门
　　礼记礼器天子诸侯台门
　　家不台门【注阇者谓之台　疏两边筑阇为基基上起屋曰台门诸侯有保捍之重故为台门而大夫轻故不得也阇者谓之台尔雅释宫文】
　　徐氏师曽曰台门门之两旁筑土为台而起屋于其上诸侯之礼也
　　郊特牲台门大夫之僣礼也
　　方氏慤曰门之有台所以壮国体故家不台门而以为大夫之僣也
　　春秋定三年左传邾子在门台临廷【注门上有台】
　　万氏斯大曰天子五门诸侯三门门皆直入无堂室相间路门内为路寝即内朝治朝外朝就门而立左传邾子在门台临廷即视朝时也然则天子诸侯路寝之外别无朝堂
　　蕙田案韩诗外传云吾君有治事之台即台门也君日视朝于此门之外则廷故古人称朝廷不称朝堂也
　　右台门
　　礼记郊特牲旅树大夫之僭礼也【注旅道也屏谓之树树所以蔽行道管氏树塞门塞犹蔽也礼天子外屏诸侯内屏大夫以帘士以帷　疏树立也人君当门道立屏蔽内外为敬也旅道也所行处故以为道也引管氏塞门者据经旅树之义云礼天子外屏诸侯内屏大夫以帘士以帷礼纬文或云大夫以帘士以帷误也】
　　杂记管仲旅树而反坫【注旅树门屏也】
　　论语邦君树塞门管氏亦树塞门【解郑曰人君别内外于门树屏蔽之】不在颛臾而在萧墙之内【解郑曰萧之言肃也墙谓屏也君臣相见之礼至屏而加肃敬焉是以谓之萧墙】
　　尔雅释宫屏谓之树【注小墙当门中　疏屏蔽也树立也立墙当门以自蔽也李廵曰垣当门自蔽名曰树诸侯内屏在路门之内天子外屏在路门之外而近应门者矣】
　　荀子大畧篇天子外屏不欲见外也诸侯内屏不欲见内也
　　陈氏礼书古者门皆有屏天子设之于外诸侯设之于内礼台门而旅树旅道也当道而设屏此外门之屏也治朝在路门之外天子当宁而立宁在门屏之间此路门之屏也国语吴王背屏而立夫人向屏此寝门内之屏也鲁庙疏屏天子之庙饰此庙门之屏也月令天子田猎整设于屏外此田防之屏也疏屏疏通之也尔雅云屏谓之树语曰吾恐季孙之忧在萧墙之内则屏谓之树又谓之萧墙汉之时东关罘思灾郑康成释明堂位曰屏若今浮思释匠人曰城隅角浮思孔頴达谓浮思小楼也城隅及阙皆有之而屏亦然则屏又谓之浮思孔子以管仲树塞门为不知礼礼记以旅树为大夫之僭而礼纬谓大夫以帘士以帷于理或然天文屏四星在端门之内近右执法然则先王设屏非苟然也
　　右门屏
　　礼记曲礼下天子当宁而立诸公东面诸侯西面曰朝【疏天子当宁而立者此为春夏受朝时也宁者尔雅中门屏之间谓之宁谓天子受朝于路门外之朝于门外而宁立以待诸侯之至故云当宁而立也】
　　诗齐风俟我于着乎而【传门屏之间曰着　疏孙炎曰门内屏外人君视朝所宁立处也着与宁音义同】
　　尔雅释宫门屏之间谓之宁【注人君视朝所宁立之处疏谓路门之外屏树之内人君视朝宁立之处因名曰宁】
　　论语过位色勃如也足躩如也其言似不足者【解包曰过君之空位　疏君之空位谓门屏之间人君宁立之处君虽不在此位人臣过之宜敬也】
　　朱子集注位谓君之虚位谓门屏之间人君宁立之处所谓宁也君虽不在过之必敬不敢以虚位而慢之也礼将升堂两手抠衣使去地尺恐蹑之而倾跌失容也
　　语类位君之虚位谓门屏之间如今人门之内屏门之外似周礼所谓外朝也　问过位色勃如也位谓门屏之间人君宁立之处曰古今之制不同今之朝仪用秦制也古者朝防君臣皆立故史记谓秦王一旦捐賔客而不立朝君立于门屏之间屏者乃门间萧墙也今殿门亦设之设位于庭中故谓之三槐九者廷中有树处公卿位当其下
　　附辨论语过位诸説不同
　　【饶氏鲁曰门屏之间谓治朝也但天子外屏其屏在路门外诸侯内屏其屏在路门内诸侯当在屏外门内此为不同尔】
　　蕙田案天子诸侯虽有外屏内屏之别而宁立之处皆在路门之外门屋之内当扉之中不得泥门屏之间四字而谓诸侯宁立之处在路门内也
　　【林氏希元曰此是外朝人君聼治之所故又为治朝入则为内朝矣下文摄齐升堂则内朝也】
　　蕙田案林説是
　　【汪氏份曰诸侯三朝库门内之外朝非君所常御路寝即燕朝羣臣不从君入葢羣臣日所常朝之地乃在治朝此章记夫子在朝之容则所谓摄齐升堂者必当在此存疑悮以过位为治朝而以升堂为路寝之内朝案朱注位君之虚位若以此为治朝则羣臣方日视朝于此何縁人君乃有虚位何縁不行朝礼而反过之况朱子语类引周礼所谓外朝不引文王世子所谓外朝且言三公九卿以下有三槐九云云此非最外之外朝而何既知此为最外之外朝则过此所升之堂虽先儒无明文可以知为治朝无疑也】
　　蕙田案论语过位过治朝门屏间君所宁立之位也升堂升路寝之堂也复其位复治朝中庭左右臣所立之位也或疑治朝为君日视朝之所何以有虚位夫子何以不行朝礼而过之不知过位升堂皆既朝以后事入雉门遂行朝礼君当宁而立诸大夫立于中庭左右君三揖礼毕退适路寝听政诸大夫不得从入有宰夫小臣掌诸臣复逆诸大夫有所启奏乃得因之以入于是有过位升堂之事葢君既退入路寝门屏间宁立之地已为虚位也或以过位之位为朝士所掌外朝之位升堂之堂为治朝之堂不知治朝君立于门屏间无堂可升外朝非常朝之所无当宁之位尔雅门屏之间谓之宁疏云天子外屏在路门外诸侯内屏在路门内朝士所掌外朝在库门内雉门外无屏亦无宁也或以复其位之位即在堂下不知路寝之庭惟宗族朝于此异姓之臣惟燕得列位于此寻常朝位皆在路门外有所启奏乃入奏毕即出堂下固无位也或又以复其位之位在外朝不知寻常朝位俱在治朝夫子不应舎治朝之正位而逺至外朝饶氏及林氏俱以过位为治朝之位升堂为路寝之堂汪氏非之反多谬解矣
　　附辨释宫门之内两塾之间谓之宁
　　【朱子释宫聘礼賔问卿大夫迎于外门外及庙门大夫揖入摈者请命賔入三揖并行郑注大夫揖入者省内事也既而俟于宁也凡至门内霤为三揖之始上言揖入下言三揖并行则俟于霤南门内两塾间可知矣李廵曰宁正门内两塾间义与郑同谓之宁者以人君门外有正朝视朝则于此宁立故耳】
　　钦定仪礼义疏大夫士本无所谓宁者注家强以门内两塾当之非其实也即天子诸侯宁立之处亦不在此周官司士正朝仪之位天子之治朝也聘礼夕币及受命于朝诸侯之治朝也皆立于路门之外未有在门内者若在门内两塾之间则何以徧揖羣臣乎天子外屏屏在路门之外天子负之而立屏近而门稍逺诸侯内屏屏在路门之内诸侯在门外遥负之以立门近而屏稍逺曰门屏之间谓之宁者犹言门屏相近之处未可执二者之中间以求之也若泥于二者之间内屏者宁在门之内则不便于揖羣臣外屏者宁在屏之外则直几于面墙矣而可乎曲礼疏谓天子外屏屏在路门之外而近应门亦虑面墙之不可而又泥间字耳若近应门则仍是内屏不必舎近求逺取节于路门而曰外屏矣觐礼侯氏肉袒告听事出自屏南适门西则屏在门外而距门不逺可见也庙门如此路门可推
　　蕙田案曲礼云天子当依而立又云天子当宁而立依在室户牖间当之即负之也则宁亦即在门屏间天子负之而立可知两当字自属一例注家训为两塾之间者殊未也义疏分辨极明
　　右宁

　　五礼通考卷一百三十一
<经部,礼类,通礼之属,五礼通考>
