<!-- { "loadSidebar": true } -->
　　【张氏尔岐曰某无以见言无故不敢轻见也】
　　蕙田案以上先生异爵者见于士
　　非以君命使则不称寡大夫士则曰寡君之老【注谓摈賛者辞也不称寡君不言寡君之某言姓名而已大夫卿士其使则皆曰寡君之某檀弓曰仕而未有禄者君有馈焉曰献使焉曰寡君之老】
　　【张氏尔岐曰此经当有脱文注引檀弓亦多之老二字玉藻云大夫私事使私人摈则称名公士摈则曰寡大夫寡君之老与此经相发明谓非以君命而有事他国则摈辞不得称曰寡君之某称名而已若以君命出聘公士为摈下大夫则曰寡大夫上大夫则曰寡君之老】
　　钦定义疏此经据玉藻释之文义自明非以君命使句所谓大夫私事使也则不称寡大夫句所谓私人摈则称名也士一字为句所谓大夫有所往必与公士为摈也则曰寡君之老所谓公士摈则曰寡大夫寡君之老也
　　蕙田案以上自称于他邦
　　凡执币者不趋容弥蹙以为仪【注不趋主慎也以进而益恭为威仪耳　疏案小行人合六币玉马皮圭璧帛皆称币下文别云执玉则此币谓皮马享币及禽挚皆是不趋者不为疾趋】执玉者则唯舒武举前曵踵【注惟舒者重玉器尤慎也武迹也举前曵踵备跲也　疏因执挚相见故兼言朝聘执玉之礼也】
　　朱子曰案注疏以舒字絶句陆佃曰容弥蹙同惟武则舒然则读武字絶句其说近是
　　蕙田案以上执币玉之容
　　凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣【注宅者谓致仕者去官而居宅或在国中或在野周礼载师之职以宅田任近郊之地今文宅或为托刺犹刬除也】
　　【敖氏继公曰士大夫谓见为臣者也宅者未仕而家居者也他国之人亦谓士大夫】
　　【盛氏世佐曰宅当从今文为托托寄也谓他国士大夫寄居其地而未仕者不曰外臣者既居其地不可复同于他国也不曰刺草之臣者以非土著之民且尝为士大夫故也孟子云在国曰市井之臣在野曰草莽之臣皆谓庶人正与此相发明孟子之时士好游故据托者之礼言之谓之庶人者以其于所寓之国实未仕也郑本从古文作宅误】
　　蕙田案以上自称于君
　　刘氏敞士相见礼自天子至于庶人皆有挚挚者致也所以致其志也天子之挚鬯诸侯玉卿羔大夫雁士雉鬯也者言徳之逺闻也玉也者言一度不易也羔也者言柔而有礼也雁也者言进退知时也雉也者言死其节也故天子以逺徳为志诸侯以一度为志卿以有礼为志大夫以进退为志士以死节为志明乎志之义而天下治矣故执斯挚者致志者也君之挚以事神臣之挚以养人唯君受挚者唯君受养也非其君则辞挚不敢当养也古者非其君不仕非其师不学非其人不友非其大夫不见士相见之礼必依于介绍以言其不苟合者也必依于挚以言其道可亲也苟而合惟小人无耻者能之君子可见也不可屈也可亲也不可狎也可逺也不可疎也宾至而主人三辞见宾称挚主人三辞挚所以致尊严也大夫以礼相接士以礼相谕庶人以礼相同然而争夺兴于末者未之有也人苟恱而相若者末必争苟简而相亲者末必怨是故士相见礼者人道之大也所以使人重其身而毋迩于辱也所以使人慎其交而毋迩于祸也唯仕于君者召而往未仕而见于君者冠而奠挚在邦曰市井之臣在野曰草莽之臣君虽召不往也是故虽有南面之贵千乘之富士之所以结者礼义而已矣利不足称焉刑罚行于国所诛者好利之人未有好利而其俗不乱者也无介而相见君以为谄故诸侯大国九介次国七介小国五介陈氏师道曰宗周之制士见于大夫卿公介以厚其别词以正其名挚以効其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎微也故曰介以厚其别名以举事词以导名名者先王所以定名分也名正则词不悖分定则名不犯故曰词以正其名言不足以尽意名不可以过情又为之挚以成其终故授受焉介以通名傧以将命勤亦至矣然因人而后达也礼莫重于自尽故祭主于重婚主于迎宾主于挚故曰挚以効其情诚发于心而谕于身达于容色故又有仪焉词以三请挚以三献三揖而升三拜而出礼烦则泰简则野三者礼之中也故曰仪以致其敬是以贵不陵贱下不援上谨其分守顺于时命志不屈而身不辱以成其善当是之世岂特士之自贤而亦有礼为之节也夫周之制礼其所为防至矣及其晚世礼存而俗变犹自是而失身况于礼之亡乎自周之礼亡士知免者寡矣世无君子明礼以正之既相循以为常而史官又载其事故其弊习而不自知也　又曰先王之制士不传挚为臣则不见于王公夫相见所以成礼而其弊必至于自鬻故先王谨其始以为防而为士者世守焉
　　盛氏世佐曰交际之道情也有分焉情不洽则暌分不严则防防之害甚于暌其端兆于士林而其祸延于公卿大夫之际倾险者启衅于睚眦卑鄙者失身于阘茸先王防其微必自士相见始是故将之以挚先之以介绍五请而后许一见而即退所以难其合也合之也难则其交必不滥合之也难则其交亦不易离然犹虑其尊严而未足以达宾主之情也故为之燕以伸其欵曲焉燕不于始入而于反见者谓不可以干盛礼也云尔斯礼也降及战国而废不讲矣唯孟子为能守之以重其道故七篇之中三致意焉观其答公孙丑不见诸侯之问而引曽子子路之言为证则士之能抗节公卿者未有不于寻常交契中慎之也易曰君子上交不谄下交不凟其知防乎微哉斯言非豫之六二有安静坚确之徳其孰能与于斯
　　右仪礼士相见礼
　　礼记王制六礼冠昏防祭乡相见
　　蕙田案交际之礼古人所重司徒脩六礼以节民性相见与冠昏防祭并列今所存者特士相见一篇而已
　　少仪闻始见君子者辞曰某固愿闻名于将命者不得阶主敌者曰某固愿见【注君子卿大夫若有异徳者固如故也将犹奉也即君子之门而云愿以名闻于奉命者谦逺之也重则云固将命传辞出入阶上进者言宾之辞不得指斥主人敌当也愿见愿见于将命者谦也　疏此论见君子之法记者谦退不敢自専制其仪而传闻旧说故曰闻也辞客之辞也某客名也再辞曰固闻名谓名得通达也将命谓传辞出入通主客之言语也客实愿见君子而云愿闻名于传命者不敢必斥见君子但愿将命者闻之而已不云初辞而云固者欲明主人不即见己己乃再辞也若初辞则不云固惟云某愿闻于将命者耳阶进也人升阶必上进主谓主人也客宜卑退不得进斥主人也敌者不谦故云愿见亦应云愿见于将命者因上已有故此略之固义亦同上】
　　【刘氏彞曰愿闻名于将命者谓至于门外摈者请事答以辞不得阶主述其崇徳之意不敢由阶升堂直见主人之谓也】
　　【方氏慤曰闻言所记之事非由于己见乃闻之于人尔君子者有位有徳者之通称也辞则表记所谓无辞不相见是矣将命者盖将奉主人之命而传之者也亦摈绍之类与论语言将命者出户是矣愿见君子而曰愿闻名于将命者以其尊而不可以遽见故先欲闻其名以其不可指斥而与之亢礼故止言将命者而已不得阶主盖言不可指斥主人升进而与之阶也与之相敌故不必先闻其名直曰愿见而已此隆杀之辨也】
　　罕见曰闻名亟见曰朝夕瞽曰闻名【注罕希也希相见虽于敌者犹为尊主之辞如于君子也亟数也于君子则曰某愿朝夕闻名于将命者于敌者则曰某愿朝夕见于将命者瞽无目也以无目辞不称见　疏前明始相见此明已相见而疏者尊者敌者皆云愿闻名于将命者然敌者始来曰愿见重来而疎翻曰闻名者亦奨之使不疎也或云始来礼隆故尊卑宜异重来礼杀故宜同也亟见谓数相见者瞽者其来不问见贵贱则并通云愿闻于将命者】
　　【陈氏澔曰罕见谓久不相见也亦曰愿闻名于将命者盖疑疏涧之久未必主人肯见也】
　　适有防者曰比童子曰听事【注适之也曰某愿比于将命者比犹比方俱给事童子曰某愿听事于将命者童子未成人不敢当相见之礼】
　　适公卿之防则曰听役于司徒【注防忧戚无宾主之礼皆为执事来也陈氏曰孟献子之防司徒旅归四布则公卿之防司徒掌其事也故云某愿听役于司徒】
　　请见不请退【注去止不敢自由　疏谓卑者于尊所有请见之礼既见去必由于尊者故不敢请退】朝廷曰退【注丘君为进】燕游曰归【注礼防主于家也】
　　蕙田案以上请见
　　曲礼凡与客入者每门让于客【注下宾也敌者迎于大门外聘礼曰君迎宾于大门内　疏凡者通贵贱也谓天子五门诸侯三门大夫二门每门让于客自谦下敬于宾也】客至于寝门则主人请入为席【注为犹敷也虽君亦然　疏寝门最内门也主人向已应正席今客至门方请先入敷席者一则自谦不敢逆设席以招贤一则重慎宜更视之】然后出迎客客固辞【注又让先入　疏铺席竟然后出迎客礼有三辞一曰礼辞再曰固辞三曰终辞固辞者客再辞不先入也】主人肃客而入【注肃进也进客谓道之　疏客以再辞故主人进导客也公食大夫礼曰公揖入宾从是也】主人入门而右客入门而左【注右就其右左就其左】主人就东阶客就西阶客若降等则就主人之阶【注降下也谓大夫于君士于大夫也不敢辄由其阶卑统于尊不敢自専　疏降等则不敢亢礼故就主人阶是继属于主人案聘礼云公迎宾宾不就主人阶以己奉君命不可苟下主人也若见主国大夫则入门右郑注云见私事虽敌犹谦为若降等然也】
　　主人固辞然后客复就西阶【注复其正】
　　【方氏慤曰主人于宾迎之无不拜每门每曲无不揖此言迎而不言拜则拜可知言每门让而不言每曲揖则揖可知客与主共阶则以卑从尊而于礼为杀与主异阶则以此敌彼而于礼为亢客降等则杀故就主人之阶】
　　主人与客让登主人先登客从之拾级聚足【注拾当为渉声之悮也级等也渉等聚足谓前足蹑一等后足从之并　疏宾主至阶各让不先登也让必以三三竟而客不从故主人先登客从之者言主人先升至第二级客乃升中较一级故云从之公食礼云公升二等宾升是也】连歩以上【注重蹉跌也连歩谓足相随不相过也　疏拾级聚足连歩以上此上阶法也谓每阶先举一足而后足并之不得后过前也上上堂也在级未在堂后足不相过故云连步而上也】上于东阶则先右足上于西阶则先左足【注近于相乡敬】
　　【吕氏大临曰礼之于宾主无不答也及门逊入及阶逊登乃主人答客也主逊而客辞也客若降等则就主人之阶主人固辞然后客复就西阶乃客答主人也客逊而主人辞也一入门一登阶宾主更为辞逊而不以为烦此礼之所以养人深也】
　　少仪始入而辞曰辞矣即席曰可矣【注可犹止也谓摈者为宾主之节也始入则告之辞至就席则止其辞　疏此一节明宾主之入摈者告之辞让之节始入门主人辞谢于宾摈者告主人曰辞谢宾矣谓辞让宾令宾先入至阶之时摈者亦应告主人曰辞让宾先登矣此不言者始入之文包入门登阶也至宾主升堂各就席而立摈者恐宾主辞让即席故告之曰可矣言止不须辞也】
　　蕙田案以上入门登阶
