<!-- { "loadSidebar": true } -->
　　仪礼丧服记公子为其母练冠麻麻衣縓縁为其妻縓冠葛绖带麻衣縓縁皆既葬除之【注公子君之庶子也其或为母谓妾子也麻者缌麻之绖带也此麻衣者如小功布深衣为不制衰裳变也诗云麻衣如雪縓浅绛也一染谓之縓练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也为妻縓冠葛绖带妻轻　疏云练冠麻者以练布为冠以麻为绖带也麻衣谓白布深衣縓縁谓以縓色缯为领縁也既葬除之者与缌麻所除同也注云麻者缌麻之绖带也者以经有二麻字上麻为首绖腰绖缌麻亦言麻此如缌之麻也知此麻衣如小功布深衣者案士之妾子父在为母期大夫之妾子父在为母大功则诸侯妾子父在小功是其差次故知此当小功布也云为不制衰裳变也者以其为深衣不与丧服同也诗云麻衣如雪者彼麻衣十五升布深衣与此小功布深衣异引之者证麻衣之名同取升数则异也云权为此制不夺其恩者诸侯尊絶期以下无服公子被厌不合为母服不夺其母子之恩故五服外权为制此服必服麻衣縓縁者麻衣大祥受服縓縁练之受饰虽被抑犹容有三年之哀故也妻轻者以縓冠对母用练冠以葛绖带对母用麻皆是轻也】
　　【马氏融曰不见日月者既葬而除之无日月数也】
　　【敖氏继公曰縓冠之縓亦当作练字之误也练冠者九升若十升布练熟为之与众人为母为妻之练冠同麻衣以十五升布为衣如深衣然其异者縁尔縓縁以縓色布为领及纯也闲传曰练冠縓縁是冠纰亦以縓也此縓皆视其衣冠之布为母但言麻故于为妻言葛绖带以见之练冠麻葛凶服也先言之麻衣吉衣也后言之文当然尔此二丧本当有练有祥故于此得用既练之冠既祥之衣与夫练服之饰以明其服之本重又小其麻葛之绖带以见不敢为服之意也此为妻之衣冠一与为母同惟以绖带为轻重耳妾与庶妇厌于其君公子为之不得伸故权为制此服然君在公子不得伸其服者多矣乃于其母妻特制此服者为其皆在三年之科与他期服异也诸侯之妾公子之妻视外命妇皆三月而葬郝氏敬曰为其母为所生母练冠三年小祥之冠以练熟布为之縁衣领袖诸侯妾之子厌于所尊于所生母不得自伸为此服以变于吉也为其妻以浅绛帛为冠变于缁冠也绞葛为首要绖轻于麻也亦以压于所尊不得为妻遂也】
　　钦定义疏齐衰裳正服也练冠麻衣縓縁余服也公子之母妻为公所厌夺其正不夺其余而即以其余服为之正服圣人之权衡于此者精矣注谓为母者妾子也若为妻则适夫人所生子凡不为父后者亦然又案齐衰降服四升冠七升正服五升冠八升既
　　塟降服受七升冠八升正服受八升冠九升至练则衣服皆用布之练熟者为之降服八升冠九升正服九升冠十升是以谓之练冠练衣也曰练则缕布皆有事与大小功之布又有间矣方氏慤谓练帛为冠非也大祥始用缟练冠焉得遽用帛乎八升九升皆大功之布故练衣亦谓之功衰杂记父母之丧尚功衰又曰虽功衰不吊即练衣也张子云练衣练大功之布以为衣故言功衰
　　传曰何以不在五服之中也君之所不服子亦不敢服也君之所为服子亦不敢不服也【注君之所不服谓妾与庶妇也君之所为服谓夫人与适妇也诸侯之妾贵者视卿贱者视大夫皆三月而葬　疏云诸侯之妾视卿大夫皆三月而葬者大戴礼文诸侯一娶九女夫人与左右媵各有侄娣二媵与夫人之娣三人为贵妾余五者为贱妾敖氏继公曰君之所不服子亦不敢服者谓其母与妻皆君之所厌而不服者也子亦从乎其君而不敢服之传以此释其所以不在五服中之意其实子从君而不敢服者则不止于此也君之所为服谓适与尊同者也君为之服子亦各以其服服之传又因上文而并言此以见凡公子之服与不服其义皆不在已也】
　　【郝氏敬曰传言此不在五服之内葢妾与庶妇诸侯絶无服公子不敢服为此济五服之穷非常礼也邵氏寳曰子为母服礼也夫为妻服亦礼也谓五服外何居庶母于君为妾庶子之妻于君为庶妇君服妻不服妾服冡妇不服庶妇君之所不服而制此服焉权也故曰五服之外】
　　钦定义疏公之庶子为父后者父在为母为妻宜与此同即位则妻为君夫人而母服犹不得伸古人所以严妻妾之分者如此
　　田案孟子王子有其母死者其傅为之请数月之丧赵岐云王之庶夫人死迫于适夫人不得行丧亲之数朱子集注采陈氏之说亦云厌于嫡母其实不然也礼家无二尊故有厌降之义父卒为母三年而父在则期厌于父也礼尊君而卑臣故亦有厌降之义士之庶子父在为其母期大夫之庶子父在为其母大功公子父在为其母无服厌于尊也大功章公之庶昆弟为其母传云先君余尊之所厌不得过大功葢公之庶子虽父已先卒犹厌于父之余尊不云厌于嫡母也王子之母死以父在不为制服非厌于嫡母赵氏误矣
　　又案此记公子为其母妻厌降之服
　　大夫公之昆弟大夫之子于兄弟降一等【注兄弟犹言族亲也凡不见者以此求之也　疏此三人所以降者大夫以尊降昆弟以旁尊降大夫之子以厌降是以总云降一等上经当已言讫今又言之者上虽言之恐犹不尽记人总结之】
　　【敖氏继公曰此言所为之兄弟谓为士者也惟公之昆弟虽与其兄弟同为公子亦降之也三人所以降其兄弟之义固或有异而服则同其兄弟之服虽皆已见于经然亦有不并列三人而言之者故于此明之大夫小功而下之亲为士者皆不为之服葢小功降一等则缌而大夫无缌服故也】
　　【郝氏敬曰前言昆弟至此言兄弟者昆同也同父母者也兄况也尊长之名亲曰昆弟族曰兄弟婚姻异姓亦称兄弟此条所降之兄弟皆指再从小功以下族亲小功兄弟降一等则缌凡兄弟降皆于士也尊同则不降于士降则絶矣故大夫无缌服】
　　【盛氏世佐曰此兄弟所该甚广凡旁亲自期功而下及外亲皆是虽其行辈之尊卑或有与已不同者亦存焉郝専指小功以下族亲言非降一等者期降大功大功降小功小功降缌缌降则絶矣然则大夫无缌服者谓无缌之正服耳若自小功降而在此者则固不得而絶与】
　　田案此记以尊降兄弟之法
　　为人后者于兄弟降一等报于所为后之兄弟之子若子【注言报者嫌其为宗子不降　疏谓支子为大宗子后反来为族亲兄弟之类以其出降本亲又宗子尊重恐本亲为宗子有不降服之嫌故云报以明之】
　　【敖氏继公曰此为兄弟于本亲降一等止谓同父者也礼为宗子服自大功之亲以至亲尽者皆齐衰但有月数之异尔此云报者昆弟与姊妹在室者但视其为已之月算也而服亦齐衰惟姊妹适人者则报以小功也之子二字当为衍文所后者之兄弟凡已所降一等之外者皆是也其有服若无服皆如所后者亲子之为】
　　【郝氏敬曰为人后谓出继宗人则小功兄弟皆降一等其所降之兄弟亦如其降反之所为后之兄弟为已所后之父之众兄弟也之子谓所为后之父之众子也于其众兄弟事之如世叔父于其众子待之如亲昆弟若子即如所后者之亲生子也】
　　【顾氏炎武曰所后者谓所后之亲所为后谓出而为后之人为人后者于兄弟降一等自期降为大功也兄弟之子报之亦降一等亦自期降为大功也若子者兄弟之孙报之亦降一等自小功降而为缌也盛氏世佐曰经于为人后者于其本宗之服及所为后之亲属多畧不具故记又言之兄弟谓本宗期功以下之属也为人后者降其兄弟与女子子嫁而降其本宗意畧相类欲其厚于彼则必薄于此也敖止以同父者为兄弟郝止以小功为兄弟皆非报谓本宗之兄弟亦各如其降服服之不以其为宗子而加隆也所为后之兄弟谓大宗之亲属也不云所后者之兄弟而云所为后之兄弟者言所后者之兄弟嫌若其世叔父然也大宗之亲属多矣不应单举兄弟之子之子二字当从敖氏作衍文郝云之子谓所为后之父之众子误甚大宗无后故以族人支子继之所为后之父安得有众子哉若子之义己见上斩章为人后者条下顾宁人以报字读属下句其説凿矣】
　　钦定义疏为人后者经己着其为父母昆弟姊妹之服故记为不见者广言之降一等当従其本服而降也葢为人后不必尽皆亲昆弟之子但取同宗则或有在五服之外者其为本生之亲之服则同也报者但月数同耳宗子为兄弟服功缌兄弟之报宗子若大小功者皆服齐衰三月而后以大小功之月数足之若缌麻者则竟服齐衰三月也所为后之兄弟之子谓其有亲昆弟之子而不以之为后者也但取同宗而不拘于伦序之戚疏此足以徴之矣为所后者之余亲皆若子举兄弟之子以包其余也其有服若无服或以尊而降或以尊而絶皆一如所后者之亲子而无所异焉
　　田案此记为人后者降其兄弟
　　兄弟皆在他邦加一等不及知父母与兄弟居加一等【注皆在他邦谓行仕出游若辟雠不及知父母父母早卒　疏共在他国一死一不死相愍不得辞于亲眷父母早卒兄弟共居而死当愍其孤幼相育故皆加一等】
　　【敖氏继公曰兄弟以皆在他邦而死加者为其客死于外故也以不及知父母而加者为其有恩于己故也凡兄弟之加服惟此与姑姊妹女子子适人而无主者也其余则否】
　　钦定义疏此兄弟不専指同辈者凡父行子行并祖行孙行皆在焉惟其所值而已　无大功之亲则有従母再嫁而谓他人父者矣若小功以下至无服之亲能相为收防使孤儿得以长成即有母者亦使穷嫠得以完其贞洁此尤人情所难也加一等服之所以劝笃亲而厚风俗也加一等则无服者亦为之缌麻矣
　　传曰何如则可谓之兄弟传曰小功以下为兄弟【注于此兄弟者嫌大功己上又加也大功以上若皆在他国则亲自亲矣若不及知父母则固同财矣　疏小功以下为兄弟者加一等大功以上不可复加也云亲自亲矣固同财矣者皆明恩自隆重不可复加之义敖氏继公曰谓之二字似误亦当作为为兄弟者为兄弟服也此唯以加一等者为问耳小功以下为兄弟谓是乃小功以下之亲为兄弟之服者然也然则此等加服不得过于大功矣葢大功以上皆在亲者之限故不必复加云】
　　【郝氏敬曰此辈兄弟皆内外族亲有缌小功服者或本无服而重者皆可为服】
　　【盛氏世佐曰云何如则可谓之兄弟者问此兄弟自何等亲也答云小功以下为兄弟明其本疎属故有加尔非亲者之比也为如字敖读作去声因以谓之二字为误非】
　　田案此记兄弟加等之服
　　朋友皆在他邦袒免归则已【注谓服无亲者当为之主毎至袒时则袒袒则去冠代之以免旧説以为免象冠广一寸已犹止也归有主则止也主若幼少则未止小记曰大功者主人之丧有三年者则必为之再祭朋友虞祔而已　疏同门曰朋同志曰友袒而免与宗族五世者同朋友义合故云无亲袒时谓小敛讫投冠括髪时引小记者证朋友为主之义子幼不能为主大功为主者为之再祭谓练祥朋友轻为之虞祔而已】
　　【敖氏继公曰朋友相为吊服加麻也此亦为其客死于外尤可哀怜故加一等而为之袒免以示其情归于其国则复故而如其常服故曰归则已也死于他邦者朋友袒免兄弟加一等其意正同此云归则已是兄弟虽归其加服故自若也亦足以见亲疎之杀矣】
