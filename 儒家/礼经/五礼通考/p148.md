<!-- { "loadSidebar": true } -->
　　皇帝既升奠【摄则太尉既升奠】玉帛大官令出帅进馔者奉馔陈于内壝门外谒者引司徒出诣馔所司徒奉爼初皇帝既入至位乐止大官令引馔入爼初入门雍和之乐作以黄钟之均馔至陛乐止祝史进彻毛血之豆降自东陛以出馔升南陛太祝迎引于坛上设于神座前【笾豆葢幂先彻乃升簠簋既奠却其葢于下】设讫谒者引司徒以下降自东陛复位太祝还罇所太常卿引皇帝诣罍洗乐作【其盥洗之仪如圜丘】太常卿引皇帝乐作皇帝诣坛升自南陛乐止谒者引司徒升自东陛立于罇所斋郎奉爼从升立于司徒之后太常卿引皇帝诣罇所执罇者举幂侍中赞酌醴齐讫夀和之乐作【皇帝毎酌献及饮福皆作夀和之乐】太常卿引皇帝少退北向立乐止太祝持版进于神座之右东面跪读祝文曰维某年歳次月朔日子嗣天子臣某【摄则云谨遣太尉臣名】敢昭告于大明惟神宣布太阳照临下土动植咸赖幽隐无遗时惟仲春敬遵常礼【夜明云昭著象辉燿阴精理歴授时仰观取则爰兹仲秋用率常礼】谨以玉帛牺齐粢盛庶品祗祀于神尚享讫兴皇帝再拜初读祝文讫乐作太祝进奠版于神座还罇所皇帝拜讫乐止太祝以爵酌上罇福酒授侍中侍中受爵西向进皇帝再拜受爵跪祭酒啐酒奠爵俛伏兴太祝帅斋郎进爼太祝减神前胙肉加于爼太祝持爼以授司徒司徒奉爼西向进皇帝受以授左右【摄则太尉受以授斋郎】谒者引司徒降复位皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼓柷作舒和之乐出讫戞敔乐止武舞入鼓柷作舒和之乐立定戞敔乐止皇帝献将毕谒者引太尉诣罍洗盥手【摄则太尉献将毕谒者引太常卿为亚献下皆仿此】洗匏爵讫谒者引太尉自东陛升坛诣罇所执罇者举幂太尉酌盎齐武舞作谒者引太尉进大明神座前北向跪奠爵兴谒者引太尉少退北向再拜太祝以爵酌罍福酒进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿【皇帝仪与摄事同以光禄卿为终献】诣罍洗盥洗匏爵升酌盎齐终献如亚献之仪讫谒者引光禄卿降复位武舞六成乐止舞献俱毕太祝进彻豆还罇所【彻者笾豆各少移于故处】奉礼曰赐胙赞者唱众官再拜在位者皆再拜【已饮福受胙者不拜】太和之乐作太常卿前奏称请再拜退复位皇帝再拜奉礼曰众官再拜在位皆再拜乐一成止太常卿前奏请就望燎位太常卿引皇帝乐作【摄则谒者引太尉】皇帝就望燎位南向立乐止于羣官将拜太祝执篚进神座前跪取玉帛祝版斋郎以爼载牲体黍稷饭爵酒兴降自南陛南行经悬内当柴坛南东行自南陛登柴坛以玉币祝版馔物寘于柴上户内讫奉礼曰可燎东西各四人以炬燎火半柴太常卿前奏礼毕太常卿引皇帝还大次乐作皇帝出内壝门殿中监前受镇珪以授尚衣奉御殿中监又前受大珪华葢仗衞如常仪皇帝入次乐止谒者赞引引祝官及从祝羣官诸国蕃客以次出赞引引御史以下俱复执事位立定奉礼曰再拜御史以下俱再拜赞引引出工人二舞以次出
　　銮驾还宫【如圜丘之仪】
　　册府元天宝三载三月戊寅诏曰祭之爲典以陈至敬名或不正是相夺伦日月照临下土式瞻既超言象之外宜极尊严之礼列爲中祀颇紊大猷自今已后升爲大祀仍以四时致祭庶昭报之诚格于上下钦崇之称合于典则
　　蕙田案开元礼最得礼意宗则既行之矣乃天宝改元旋自反汗郊天之礼屡用移易日月中祀礼之常经忽又升爲大祭二分朝夕祭之大伦忽又致以四时其意何居
　　唐书新罗传新罗元日相庆是日拜日月神
　　宋史礼志天禧初太常礼院以监察御史王博文言详定凖礼春分朝日于东郊秋分夕月于西郊国语大采朝日少采夕月又曰春朝朝日秋夕夕月唐柳宗元论云夕之名者朝拜之偶也古者旦见曰朝暮见曰夕案礼秋分夕月葢其时昼夜平分太阳当午而阴魄已生遂行夕拜之祭以祀日未前十刻大官令率宰人割牲未后三刻行礼葢是古礼以夕行朝祭之仪又案礼云从子至已爲阳从午至亥爲阴参详典礼合于未后三刻行礼
　　蕙田案夕月祭刻此爲合礼
　　乐志景德朝日三首
　　降神髙安【六变】　阳德之母羲御寅宾得天久照首兹三辰正辞备物肃肃振振沦精降监克享明禋奠玉币酌献嘉安　醴齐良洁有牲斯纯大采冕乃昭其文王宫定位粢盛苾芬民事以叙盛德升闻送神髙安　悬象着明照临下土降福穰穰德施周普
　　夕月三首
　　降神髙安【六变】　凝阴禀粹照临八纮丽天垂象继日代明一气资始四时运行灵只昭格备物荐诚奠玉币酌献嘉安　夕曜乗秋功存防县金奏在县以时致荐祀事孔寅明灵降眷洁粢丰盛仓箱流衍送神髙安　夙陈笾豆洁诚致祈垂休保佑景祚巍巍
　　礼志庆歴三年定朝日之圭夕月之圭皆五寸　朝日夕月庆歴用羊豕各二笾豆十二簠簋爼二
　　皇祐五年定朝日坛旧髙七尺东西六歩一尺五寸增爲八尺广四丈如唐郊祀录夕月坛与隋唐制度不合从旧则坛小如唐则坎深今定坎深三尺广四丈坛髙一尺广二丈四方爲陛降入坎中然后升坛坛皆两壝壝皆二十五歩增大明夜明坛山罍二笾豆十二礼生引司天监官分献上香奠币爵再拜
　　通考元丰六年礼部言熈宁祀仪朝日坛广四丈夕月坛广二丈以唐王泾郊祀录考之夕月坛方广四丈今止二丈葢礼仪之误请依制广改造夜明坛从之宋史乐志大观秋分夕月四首
　　降神髙安　至阴之精亏而复盈轮髙僊桂阶应祥蓂玉兔影孤金茎露溢其驾星车顾于兹夕
　　奠玉币　玉钩初弯氷盘乍圆扇掩秋后乌飞枝边精凝蟾蜍辉光婵娟歆于明祀弭芳节焉
　　酌献　名稽汉仪歌参唐宗往于卿少乗秋气中周天而行如姊之崇可飞霞佩下瑠璃宫
　　送神　四扉大开五云车立霓裾娣从风翿童执摇曵胥来锵洋爰集歆我严禋西靣以揖
　　礼志五礼新仪定二坛髙广坎深如皇祐无所改文献通考政和三年议礼局上五礼新仪朝日坛广四丈髙八尺四出陛两壝二十五歩夕月坎深三尺广四丈坛髙一尺广二丈四方各爲陛入坎中然后升坛两壝毎壝二十五歩
　　宋史髙宗本纪绍兴三年四月己亥复举五帝日月之祀
　　文献通考绍兴三年司封员外郎郑士彦言春分朝日秋分夕月祀典未举望诏礼官讲求从之其后于城外惠照院望祭位版日书曰大明月书曰夜明玉用圭璧大明币用赤夜明币用白礼如祀感生帝
　　宋史乐志绍兴朝日十首
　　降神髙安圜钟爲宫　鸟既至序属春分朝于太阳厥典备存载严大采示民有尊扬光下烛煜爚东门
　　黄钟爲角　升晖丽天阳德之母率无颇偏兼烛下土恭事崇坛礼乐具举顿御六龙裴回容与
　　太蔟爲徴　周祀及闇汉制中营肸蠁是届礼神以兄我洁斯璧我肥斯牲神兮燕享鉴观孔明
　　姑洗爲羽　屹尔王宫泛临翊翊惠此万方岂惟五色以修阳政以习地德云景杳防施祥无极
　　初献升殿正安　天宇四霁嘉坛聿崇肃祗严祀登降有容仰瞻曜灵位居其中既安既宴沛哉丰融奠玉币嘉安　物之备矣以交于神时惟炎精不忘顾歆经纬之文璆琳之质灿然相辉其仪秩秩奉爼丰安　扶桑朝暾和气肸饬奉此牲牢爲爼孔硕芬馨进闻介我黍稷所将以诚兹用享德
　　酌献嘉安　匏爵斯陈百味防酒勺以献之再拜稽首钟鼓在列灵方安留眷然加荐惟时之休
　　亚终献文安　礼罄沃盥诚意肃将包茅是缩奠毕重觞焕矣情文既具醉止熈事备成灵其有喜送神礼安　羲和驾兮其容杲杲将安之矣言归黄道光赫万物无古无今人君之表咸仰照临
　　夕月十首
　　降神髙安圜钟爲宫　金行告道玉律分秋礼蒇西郊毖祀聿修精意潜达永孚于休神之听之爰格飇斿
　　黄钟爲角　时维秋仲夜寂天清实严姊事用答阴灵坛壝斯设黍稷惟馨云车来下庶歆厥诚
　　太蔟爲徴　遡日着明丽天作配洁诚以祠礼行肃拜光凝冕服气肃环佩庶几昭格祗而不懈
　　姑洗爲羽　穆穆流辉太阴之精盈亏靡忒寒暑以均克禋克祀揆日涓辰牲硕酒防来燕来宁
　　升殿正安　猗欤崇基右平左墄祗率典常届兹秋夕陟降惟寅威仪抑抑神其鉴观穰简是集
　　奠玉币嘉安　少采陈仪实曰坎祭礼备乐举严恭将事于以奠之嘉玉量币神兮昭受阴隲万彚奉爼丰安　谷旦其差有牲在涤工祝致告爲爼孔硕肸蠁是期祚我明德备兹孝钦式和民则
　　酌献嘉安　白藏在序享惟其时躬即明坛礼惟载祗斟以瑶爵神灵燕娭歆馨顾德锡我蕃厘
　　亚终献文安　肃雍严祀圣治昭彰清酒既载或肆或将礼匝三献终然允臧神具醉止其乐且康送神理安　歌奏云阕式礼莫愆以我齐明罄其吉蠲神保聿归降康自天萝图永固亿万斯年
　　辽史太祖本纪天赞三年九月庚子拜日于蹛林穆宗本纪应歴二年冬十一月己卯日南至始用旧制行拜日礼
　　礼志拜日仪皇帝升露台设褥向日再拜上香閤门使通阁使或副应拜臣僚殿左右阶陪位再拜皇帝升座奏牓讫北班起居毕时相以下通名再拜不出班奏圣躬万福又再拜各祗候宣徽以下横班同诸司阁门北靣先奏事余同教坊与臣僚同
　　圣宗本纪统和元年十二月戊申千龄节祭日月礼毕百僚称贺
　　统和四年十一月癸未祭日月爲驸马都尉勤德祈福开泰二年夏四月甲子拜日　四年六月庚戌上拜日如礼秋七月上又拜日遂幸秋山　七年夏四月拜日金史礼志朝日坛曰大明在施仁门外之东北当阙之卯地门壝之制皆同方丘夕月坛曰夜明在彰义门外之西北当阙西掘地污之爲坛其中春分朝日于东郊秋分夕月于西郊
　　太宗本纪天会四年春正月丁卯朔始朝日
　　礼志朝日夕月仪斋戒陈设省牲器奠玉币进熟其节并如大祀之仪朝日玉用青璧夕月用白璧币皆如玉之色牲各用羊一豕一有司摄三献司徒行事其亲行朝日金初用本国礼天会四年正月始朝日于乾元殿而后受贺
　　熈宗天眷二年定朔望朝日仪皇帝服靴袍百官常服有司设炉案御褥位于所御殿前陛上设百官褥位于殿门外皆向日宣徽使奏导皇帝至位南向再拜上香又再拜各门皆相应赞殿门外臣僚陪拜如常仪世宗大定二年以无典故罢
　　十五年言事者谓今正旦并万春节宜令有司定拜日之礼有司援据汉唐春分朝日升烟奠玉如圜丘之仪又案唐开元礼南向设大明神位天子北向皆无南向拜日之制今已奉勅以月朔拜日宜遵古制殿前东向拜诏姑从南向其日先引臣僚于殿门外立陪位立殿前班露台左右皇帝于露台香案拜如上仪
　　十八年上拜日于仁政殿始行东向之礼皇帝出殿东向设位宣徽赞拜皇帝再拜上香讫又再拜臣僚并陪拜依班次起居如常仪
　　章宗本纪明昌五年三月庚辰初定日月常祀
　　宣宗本纪贞祐元年闰九月戊辰朔拜日于仁政殿自是毎月吉爲常
　　元史世祖本纪至元十六年十二月甲申祀太阳　二十五年春正月庚寅祭日于司天台
　　成宗本纪至元三十一年四月即位五月祭太阳于司天台
