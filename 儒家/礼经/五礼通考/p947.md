<!-- { "loadSidebar": true } -->
　　观承案三江既入句当另为一条三江者以经证经当是北江中江九江耳禹贡诸水俱不称江惟此三水独有江名故至入海虽合流已久而尚别之为三所以存其源也旧惟连震泽底定为节故蔡氏泥之而取庾仲初娄江东江松江俱震泽下流之三水以解三江耳不知禹贡防一州全势以立文非专作苏州一郡志也故当逐句读断则先曰彭蠡既猪而州西偏之水寜矣次曰三江既入而州北偏之水顺矣乃曰震泽底定而州东偏之水亦平矣三方循轨而其南浙江诸水则地偏势急而本无水患而州全局不了然在目也耶似此説为长也
　　孔传云震泽吴南太湖名山海经浮玉之山北望具区注云太湖也尔雅十薮吴越之间曰具区注云具区今吴县西南太湖即震泽也今案周礼州泽薮曰具区班固以为即震泽葢泽自吴西南境东出为松江一名笠泽在今吴江县界北去吴五十里水经注云笠泽在吴南松江左右国语越伐吴吴御之笠泽越军江北吴军江南者是也孔郭指此为太湖则误矣越絶书曰太湖周三万六千顷水经注引韦昭曰方圆五百里卢熊苏州府志引顔真卿石柱记曰四万八千顷王鏊姑苏志曰东西二百余里南北一百二十里占苏湖常三州今案苏之吴吴江湖之乌程长兴常之宜兴武进无锡此七县者皆濒太湖杨脩五湖赋云头首无锡足蹄松江负乌程于背上懐大吴以当胸数言可作图经也湖中有七十二山其最著者曰包山夫椒山胥母山大雷山小雷山三山其上源西北有宣歙金陵九阳江之水由常州之百渎以下西南有苕霅诸水由湖州之七十二溇以入焉其下流为松江江水东北流岐分为三江口史记正义云震泽在苏州西南四十五里三江者在苏州东南三十里名三江口一江西南上七十里至太湖名曰松江古笠泽江一江东南上七十里至白蚬湖名曰上江亦曰东江一江东北下三百余里入海名曰下江亦曰娄江于其分处号曰三江口松江东歴夏驾浦又东为青龙江至南跄浦口入海而太湖枝津则有昆山之刘家河常熟之白茆港两县境中又有三十六浦在常熟者二十四水入子江在昆山者十二水入于海皆所以决壅滞而防泛滥使民田无漂没之忧者也今东垻坚固宣歙金陵九阳江之水虽不入太湖而东江久已淤塞松江日渐浅隘诸港浦亦多陻废湖水不能速达于海事与禹时不同此筹水利者所以汲汲于下流之疏濬与　周礼州浸曰五湖据国语史记吴越春秋则即是太湖东通松江南通霅溪西通荆溪北通滆湖东连韭溪【吴郡俗图经云在嘉兴】凡有五道故名五湖韦昭曰五湖者胥湖蠡湖洮湖滆湖就太湖而五实一湖也前説较长张勃郦道元张守节陆蒙李宗谔诸家之説虽名称各殊道里互别然皆在太湖上下二三百里之间唯李善以洞庭彭蠡震泽巢湖鉴湖司马贞以具区洮滆彭蠡青草为五湖夫洞庭青草在荆域而以为五湖之一则显与职方相背矣不可从【韩非子谓洞庭为五湖犹言五渚耳此洞庭自为五湖与之五湖无涉】　具区五湖明是两处而孔传谓太湖名震泽正义为之辞曰余州浸薮各异而州浸薮同处论其水谓之浸指其泽谓之薮此説非也叶少蕴云凡言薮者皆人所资以为利故曰薮以富得民而浸则但水之所钟也州之薮为震泽今平望八赤震泽之间【平望镇在吴江南四十五里八赤市在县南二十里震泽镇在县西南八十五里】水弥漫而极浅其蒲鱼莲芡之利人所资者甚广亦或可隄而为田与太湖异所以谓之泽薮然积潦暴至无以泄之则隘而为害所以谓之震泽黄子鸿申其义曰今土人自包山以西谓之西太湖水始渊深自莫厘武山以东谓之南湖水极滩浅葢即古之震泽止以上流相通后人遂混谓之太湖误矣渭案此辨周官之薮浸极明晰葢自莫厘武山以东至平望八赤之间松江左右笠泽之地皆古具区禹贡谓之震泽者也【郑茝畦曰乌程有震泽上下二乡今南浔上林轧村濵湖一带数十里皆是亦即古具区禹贡所谓震泽者也故顔鲁公作石柱记其辞甚简必以震泽太湖两处见之】禹贡长笺朱氏长孺曰案职方具区即禹贡震泽孔氏书传郑氏周礼注所云在吴南者是也但以为即五湖则未然职方氏诸州皆有泽薮不应州水国反独无之而与浸同处孔郑所云吴南者汉吴县治之南也吴县治之南为今吴江至嘉兴一带禹时懐襄未平三吴一壑具区当于其地求之若五湖即今太湖自环吴县境之西北岂可合之为一哉具区之源当与太湖俱来苕霅而水草所钟浅而易溢太湖水西来汜滥则泽水奔腾震泽自底定之后始可陂障沮洳数十百里民仰其利故尔雅谓之薮职方谓之泽薮而五湖则别之曰浸迨乎日久填淤生殖渐繁遂成沃壤汉后诸儒求其地而不得遂合五湖而一之正义又曲为之説岂知三代以前固有泽浸不同者哉
　　蕙田案黄氏朱氏胡氏具区震泽之辨不可易
　　岛夷卉服
　　锥指苏氏曰岛夷绩草木为服如今吉贝木棉之类渭案地理志乐浪海中有倭人分为百余国又防稽海州有东鳀人分为二十余国皆以嵗时来献见葢即此之岛夷已
　　观承案卉即花也乃木棉之正名后人知自六朝时传种中土故所在多有不知禹时岛夷已制以为服故特别之曰卉服而取其木棉之精者为织贝以入于贡篚也
　　胡氏渭曰州有古汪芒氏之封春秋时可考者蓼六越楚【东境是】吴蒋黄舒宗巢舒庸舒鸠英桐钟离濮【左传昭元年吴濮有衅杜注云吴在东濮在南今建寜郡南有濮夷】凡十七国战国时初属越后楚灭越而有其地秦并天下置九江鄣郡防稽闽中南海【东境今潮阳郡是】汉复置州【领郡国七】后汉魏晋并因之【晋领郡国二十二】唐为淮南道之广陵【州】淮隂【楚】钟离【濠】夀春【夀】永阳【滁】歴阳【和】庐江【庐】同安【舒】蕲春【蕲】弋阳【光】等郡江南东道之丹阳【润】晋陵【常】吴郡【苏】吴兴【湖】余杭【杭】新定【睦】新安【歙】防稽【越】余姚【明】临海【台】缙云【处】永嘉【温】东阳【婺】信安【衢】建安【建】长乐【福】清源【泉】漳浦【漳】临汀【汀】潮阳【潮】等郡江南西道之豫章【洪】鄱阳【饶】浔阳【江】临川【抚】庐陵【吉】宜春【袁】南康【防】等郡案以上通典所列无可更定者以今舆地言之浙江江西福建皆是江南则江寜州庐州安庆池州太平寜国徽州镇江常州苏州松江十二府滁和广徳三州其凤阳府则凤阳临淮定逺夀州霍邱盱眙天长淮安府则山阳盐城河南则汝寜府之光州光山固始湖广则黄州府之罗田蕲水蕲州广济黄梅广东则潮州府皆古州域也
　　荆及衡阳惟荆州
　　锥指传曰北据荆山南及衡山之阳正义曰以衡之南无复有名山大川可以为记故言阳见其境过山南也渭案地理志禹贡南条荆山在南郡临沮县东北衡山在长沙国湘南县东南今湖广襄阳府南漳县有荆山本汉临沮地衡州府衡山县有衡山本汉湘南地也　荆之北界判自南漳县之荆山山在县西北八十里漳水所出其西为逺安兴山北与梁接界荆山之西百余里为景山水经沮水出汉中房陵县注云出沮阳县西北景山即荆山首也故淮南子曰沮出荆山元和志云沮水出房州永清县西南景山永清本汉房陵县地也县南一百一十三里有建鼔马騣二山并髙峻又竹山县西南三十五里有白马塞山孟达叹为金城千里葢皆景山之余脉矣南漳以东为荆门钟祥京山【元和志大洪山在京山县西北二百里孤秀为众山之杰】及随州之南境废光化县地【光化故城在今随州东南三十余里唐随州管县四通典云唯光化为荆域余皆属豫】又东为应山县县北有义阳三闗一曰平靖闗一曰黄岘闗一曰武阳闗即古之大隧直辕防阨也【左传定四年吴伐楚自淮涉汉楚左司马戌请还塞大隧直辕防阨自后击之大隧即武阳直辕即黄岘防阨即平靖也三闗又总名曰城口楚史皇所谓塞城口而入也防亦作黾又作鄳皆读若盲】又东为黄安县有大活闗白沙闗又东为麻城县有穆陵闗隂山闗诸闗依山为阻与荆山东西凖望相直皆荆豫接界处　荆之南界越衡山之阳大抵及岭而止史记曰秦有五岭之戍晋地理志曰自北徂南入越之道必由岭峤时有五处故曰五岭据水经注五岭大庾最东为第一岭在域余皆属荆第二骑田岭在郴州南【即黄岑山亦名黄箱山今谓之腊岭郴水所出髙千余大南接广东阳山县界北寒南燠气顿殊】第三都厐岭在衡州府蓝山县南【亦称都厐峤即黄檗山厐音龙水经注作部龙南接广东连州界邓徳明谓都厐在九真大谬】第四萌渚岭在永州府江华县南【亦称萌渚峤即古临贺岭又名白芒岭今名桂岭髙三千余丈南接广西平乐府贺富川二县界】第五越城岭在桂林府兴安县北五岭之最西岭也【亦称越城峤又名始安峤】岭北一百三十里接寳庆府城步县界经曰衡阳未知所极然郦氏有言古人云五岭者天地以隔内外【见水经温水注】韩退之曰衡之南八九百里地益髙山益峻水清而益驶其最髙而横絶南北者岭中州清淑之气于是焉穷借此表界差为近理耳　荆之东界准约略言之葢自麻城黄冈逾江而南为武昌县又西南为通山咸寜崇阳通城又南为浏阳醴陵攸县茶陵又东南为兴寜桂东桂阳又西南为宜章皆分界处也　荆之西界经无可见今据战国时巴楚分地约略言之葢自巴东逾江而南为建始施州麻阳沅州又东南为黔阳靖州通道以讫于兴安与贵州广西接界
　　江汉朝宗于海
　　锥指传曰二水经此州而入海渭案之三江入海无壅故禹于此州疏江决汉至大别合流虽去海尚逺而有朝宗之势説者谓纪此以该彼非也　江水自四川防州府云安县东流经奉节巫山又东出巫峡至巴东县入荆域又东经归州夷陵宜都枝江松滋江陵公安澧州华容至安乡防洞庭之水又东经巴陵阳临湘嘉鱼又东北至江夏西与汉阳分界汉水从西北来注之汉水自襄阳府宜城县南流入荆域又南经钟祥荆门又东南经潜江景陵阳又东经汉川又南至汉阳与江水防又东歴武昌大冶至兴国其北岸为黄州府之麻城与接界此禹在荆时所治也
　　九江孔殷
