<!-- { "loadSidebar": true } -->
　　【郝氏敬曰此以上皆朔奠其礼盛又谓殷奠】
　　月半不殷奠【注殷盛也士月半不复如朔盛奠下尊者　疏大夫以上有月半奠】
　　【盛氏世佐曰不殷奠者其奠如朝夕而已】
　　田案以上朔月奠大夫以上别有月半奠
　　有荐新如朔奠【注荐五谷若时果物新出者】
　　钦定义疏荐新当以五谷为主而他物有新者或附荐焉
　　彻朔奠先取醴酒其余取先设者敦启防面足序出如入【注启防彻时不复盖也面足执之令足间乡前也敦有足则敦之形如今酒敦】其设于外如于室【注外序西南】
　　田案以上荐新奠此朔月荐新二殷奠亦
　　成服后未葬前之礼也
　　筮宅人营之【注宅葬居也冢人有司掌墓地兆域者营犹度也诗云经之营之】掘四隅外其壌掘中南其壤【注为葬将北首故也　疏檀弓云葬于北方北首三代之达礼也】
　　【敖氏继公曰壌土也于将为圹之处掘其四隅与中央畧以识之而已以神之从违未可必也】
　　既朝主人皆往兆南北面免绖【注兆域也新营之处免绖者求吉不敢纯防】
　　田案免绖者除绖也以对神不可纯防故去绖而不用与袒免之免不同
　　命筮者在主人之右【注命尊者宜由右出也少仪曰赞币自左诏辞自右】筮者东面抽上韇兼执之南面受命【注韇蔵防之器也兼与防执之　疏云抽上韇则下韇未抽待用筮时乃并抽也】
　　【盛氏世佐曰命筮者宰也在主人之右亦北面南面受命乡主人也】
　　命曰哀子某为其父某甫筮宅度兹幽宅兆基无有后艰【注某甫且字也若言山甫孔甫矣宅居也度谋也兹此也基始也言为父筮葬居今谋此以为幽防居兆域之始得无后将有艰难乎艰难谓有非常若崩壊也孝经曰卜其宅兆而安厝之】
　　【张氏尔岐曰兆基域兆之基址也】
　　筮人许诺不述命右还北面指中封而筮卦者在左【注述循也既受命而申言之曰述不述者士礼略凡筮因防命筮为述命中封中央壌也卦者识卦爻画地者】卒筮执卦以示命筮者命筮者受视反之东面旅占卒进告于命筮者与主人占之曰从【注卒筮卦者写卦示主人乃受而执之旅众也反与其属共占之谓掌连山归蔵周易者从犹吉也】主人绖不踊若不从筮择如初仪【注更择地而筮之】归殡前北面不踊【注易位而明非常　疏朝夕当在阼阶下西面今筮宅来北面者是易位非常故也】
　　钦定义疏筮宅而殡以亲体之将逺而弥悲之也亦若将以所筮吉之处告者然下卜日同
　　田案以上筮宅
　　既井梈主人西面拜工左还椁反位不踊妇人于堂【注既已也匠人为椁刋治其材以井构于殡门外也反位拜位也既之则往施之竁中矣主人还椁亦以既朝矣】
　　【张氏尔岐曰左还椁循行一周视其良楉也】
　　钦定义疏古者椁木件列而叠积之并构者以其材两纵两横层层以上若井字然所以使其干腊也
　　献材于殡门外西面北上綪主人徧视之如椁献素献成亦如之【注材明器之材视之亦拜工左还形法定为素饰治毕为成　疏明器须好故有三时献法上椁材既多不须献直观之而已】
　　【张氏尔岐曰檀弓云既殡旬而布材与明器经言还椁献材在筮宅卜日之间知彼二事俱在旬内外也】
　　田案以上椁器
　　卜日既朝哭皆复外位卜人先奠于西塾上南首有席楚焞置于燋在东【注楚荆也荆焞所以钻灼者燋炬也所以燃火者也周礼□氏掌共燋契以待卜事凡卜以明火爇燋遂灼其焌契以授卜师遂以役之】
　　【张氏尔岐曰周礼所谓燋即此燋所谓焌契即此楚焞也】
　　族长涖卜及宗人吉服立于门西东面南上占者三人在其南北上卜人及执燋席者在塾西【注族长有司掌族人亲疏者也涖临也吉服服元端也　者三人掌玉兆瓦兆原兆者也在塾西者南面东上　疏宗人掌礼之官非卜笙者】阖东扉主妇立于其内【注扉门扉也】席于闑西阈外【注为卜者也】宗人告事具主人北面免绖左拥之涖卜即位于门东西面【注涖卜族长也更西面当代主人命卜】卜人抱燋先奠西首燋在北【注既奠燋又执以待之　疏卜人抱燋谓从塾上抱乡关外待也先奠次奠燋既奠燋又取执之以待授与宗人】宗人受卜人示髙【注以腹甲髙起所当灼处示涖卜也】涖卜受视反之宗人还少退受命【注受涖卜命授宜近受命宜郤也】命曰哀子某来日卜其父某甫考降无有近悔【注考登也降下也言卜此日葬魂神上下得无近于咎悔者乎】
　　【郝氏敬曰考稽也洪范云明用稽疑魂归于土曰降】
　　【张氏尔岐曰考父也降骨肉归复于土也卜得吉则体魂永安不近于悔矣】
　　【盛氏世佐曰落成曰考春秋考仲子之宫诗序云斯于宣王考室也居室成曰考室幽宅成亦曰考降近悔如雨不克之类有近悔则不得考降矣筮宅为久逺之计故虑有后艰卜日乃目前之事故期无近悔】
　　田案考降之义诸说不同盛氏较长
　　许诺不述命还即席西面坐命兴授卜人负东扉【注宗人不述命亦士礼略凡卜述命命异重威仪多也负东扉俟之兆也】
　　【盛氏世佐曰许诺者宗人也命之词盖日假尔大有常哀子某来日某卜其父某甫考降无有近悔大夫以上卜既述命又命筮则述命遂以命蓍不重为之士卜不述命而命筮则不述命亦不命蓍此卜筮之辨也】
　　卜人坐作兴【注作犹灼也周礼卜人凡卜事示髙火以作致其墨兴起也】宗人受示涖卜涖卜受视反之宗人退东面乃旅占卒不释告于涖卜与主人占曰某日从【注不释复执之也】授卜人告于主妇主妇哭【注不执者下主人也】告于异爵者使人告于众賔【注众賔僚友不来者也　疏上云既朝哭皆复外位外位中有异爵卿大夫等故就位告之】卜人彻宗人告事毕主人绖入哭如筮宅賔出拜送【敖氏继公曰云彻则是向者复奠于西塾上以待事毕也拜送賔盖于外门外】
　　【盛氏世佐曰如筮宅如其殡前北面哭不踊也】
　　若不从卜择如初仪
　　【敖氏继公曰更择日而卜之曲礼曰防事先逺日曰择则其相去不必旬有一日矣盖与吉礼筮日逺近之差异也古者士三月而日之先后当以此为节】
　　田案以上卜日
　　右仪礼士丧礼






　　五礼通考卷二百六十
<经部,礼类,通礼之属,五礼通考>
　　钦定四库全书
　　五礼通考卷二百六十一
　　刑部尚书秦田撰
　　凶礼十六
　　防礼
　　仪礼既夕【郑目録云士防礼之下篇也既已也谓先葬二日已夕哭时与葬间一日凡朝庙日请启期必容焉此诸侯之下士一庙其上士二庙则既夕哭先前三日别録名士防礼下篇】
　　既夕哭【注既巳也谓出门哭止复外位时】请启期告于賔【注将当迁柩于是乃请启肂之期于主人以告賔賔宜知其时也】
　　【张氏尔岐曰请启期主人日在明旦有司遂以告賔】
　　田案以上请启期是前二日事
　　夙兴设盥于祖庙门外【注祖王父也下士祖祢共庙疏此设盥亦在门外东方如大敛也】
　　【盛氏世佐曰大夫士将出必先释币于祢故将亦朝焉所以逹死者之志也兼朝祖者祖亦平生所逮事也官师一庙据尊者而言故惟云祖其有二庙者则各于其庙朝之】
　　陈鼎皆如殡东方之馔亦如之【注皆皆三鼎也如殡如大敛既殡之奠】侇牀馔于阶间【注侇之言尸也朝正柩用此牀　疏谓柩至祖庙两楹之间尸北首之时乃用此牀】
　　田案以上陈朝祖奠
　　二烛俟于殡门外【注早闇以为明也烛用蒸　疏大曰薪小曰蒸】丈夫髽散带垂即位如初【注为将启变也此互文以相见耳髽妇人之变丧服小记曰男子免而妇人髽男子冠而妇人笄如初朝夕哭门外位　疏髽是妇人之变则免是男子之变今丈夫见其人不见免则丈夫当免矣妇人见其髽不见人则妇人当髽矣故云互文以相见耳小敛之时斩衰男子括髪齐衰以下男子免启殡之后虽斩衰亦免而无括髪】
　　【熊氏朋来曰小记男子免妇人髽自足为证既夕经文必亦如小记所言而有脱字注者妄谓互文适以惑人也】
　　【盛氏世佐曰丈夫髻髪免妇人髽其制一也因男女异其名耳丈夫之髻髪免皆去冠妇人之髽不皆去笄上篇云妇人髽于室是时未成服去笄而髽以对丈夫髻髽免而言防服经云布总箭笄髽衰三年笄髽并言则着笄亦复着髽矣此男女之别也丈夫而言髽者散文通也变免言髽者以是时斩衰者当髺髪齐衰以下乃着免言免不得兼髻髪言髽则得兼髻髪免也不言妇人者丈夫如此则妇人之变可知斩衰者麻髽齐衰以下皆布髽矣】
　　蕙田案以丧服小记证之则丈夫以下当有脱字注疏以为互文亦曲觧也盛氏之说与注疏异附之以备一觧未识果是否也
　　妇人不哭主人拜賔入即位袒【注此不蒙如初者以男子入门不哭也不哭者将有事止讙嚣也】
　　商祝免袒执功布入升自西阶尽阶不升堂声三启三命哭【注功布灰治之布也执之以接神为有所拂仿也声三三有声存神也启三三言启告神也旧说以为声噫兴也今文免作絻　疏拂仿犹言拂拭】烛入【注照彻与启肂者　疏一烛入室中照彻奠一烛于堂照开殡肂也】祝降与夏祝交于阶下取铭置于重【注祝降者祝彻宿奠降也与夏祝交事相接也夏祝取铭置于重为启肂迁之吉事交相左凶事交相右　疏此祝不言商夏则周祝也烛入室时周祝从而入彻宿奠降降时夏祝自下升取铭降至于重为妨启殡故也周祝降阶当近东夏祝升阶当近西是交相右也】踊无算【注主人也　疏此闻棺柩之时】商祝拂柩用功布幠用夷衾【注拂去尘也幠覆之为其形露　疏夷衾于后无彻文当韵柩入圹矣盛氏世佐曰此不见举殡者升之节亦文不具】
　　蕙田案以上啓殡
　　迁于祖用轴【注迁徒也徙于祖朝祖庙也檀弓曰殷朝而殡于祖周朝而遂葬盖象平生时将出必辞尊者轴輁轴也轴状如转辚刻两头为轵輁状如长牀穿程前后着金乃闗轴马大夫诸侯以上有四周谓之輴天子画之以龙】
　　【黄氏榦曰案本经记有朝祢一节礼毕乃适祖今经文但言朝祖注云上士祖祢异庙下士祖祢共庙专言祖者共庙则举祖以包祢兼言祢者异庙则先祢而后祖经言下士记言上士文有详畧盖互见耳】
　　重先奠从烛从柩从烛从主人从【注行之序也主人从者丈夫由右妇人由左以服之亲疏为先后各从其昭穆男賔在前女賔在后　疏柩前后有烛以柩车隔闇故各有烛以照道及至庙烛在前者开炤正柩在后者在阶下炤开柩】
　　【郝氏敬曰奠即室中先夕之奠烛即前二烛】
　　蕙田案奠者昨日之夕奠设于室中者也以其从殡宫而来故下注谓之从奠重与奠皆神之所冯依故启殡迁祖之日以二者先柩而行也
　　升自西阶【注柩也犹用子道不由阼也】
　　【敖氏继公曰升自西阶神之也凡柩归自外而入庙者既小敛则升自阼阶未忍异于生也既大敛则升自西阶此亦入庙耳故其礼与大敛而入者同】
