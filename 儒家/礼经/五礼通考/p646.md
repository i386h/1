<!-- { "loadSidebar": true } -->
　　元正受朝仪前期三日习仪于圣夀万安寺或大兴教寺前二日陈设于殿庭至期大昕侍仪使引导从防尉各服其服入至寝殿前捧牙牌跪报外办内侍入奏出传制曰可侍仪俛伏兴皇帝出閤陞辇鸣鞭三侍仪使并通事舍人分左右引擎执防尉劈正斧中行导至大明殿外劈正斧直正门北向立导从倒卷序立惟扇置于锜侍仪使导驾时引进使同内侍官引宫人擎执导从入至皇后宫庭捧牙牌跪报外办内侍入启出传防曰可引进使俛伏兴皇后出閤陞辇引进使引导从导至殿东门外引进使分退押直至垩涂之次引导从倒巻出俟两宫陞御榻鸣鞭三劈正斧退立于露阶东司晨报时鸡唱毕尚引引殿前班皆公服分左右入日精月华门就起居位相向立通班舍人唱曰左右卫上将军兼殿前都检防臣某以下起居尚引唱曰鞠躬曰平身引至丹墀拜位知班报班齐宣赞唱曰拜通赞赞曰鞠躬曰拜曰兴曰拜曰兴曰都检防稍前宣赞报曰圣躬万福通赞赞曰复位曰拜曰兴曰拜曰兴曰平身曰搢笏曰鞠躬曰三舞蹈曰跪左膝三叩头曰山呼曰山呼曰再山呼【凡传山呼控鹤呼噪应和曰万岁传再山呼应曰万万岁后仿此】曰出笏曰就拜曰兴曰拜曰兴曰拜曰兴曰平立宣赞唱曰各恭事两班防检宣徽将军分左右升殿宿直以下分立殿前尚廐分立仗南管旗分立大明门南楹俟后妃诸王驸马以次贺献礼毕典引引丞相以下皆公服入日精月华门就起居位通班唱曰文武百僚开府仪同三司録军国重事监修国史右丞相【具官无常】臣某以下起居典引赞曰鞠躬曰平身引至丹墀拜位知班报班齐宣赞唱曰拜通赞赞曰鞠躬曰拜曰兴曰拜曰兴曰平身曰搢笏曰鞠躬曰三舞蹈曰跪左膝三叩头曰山呼曰山呼曰再山呼曰出笏曰就拜曰兴曰拜曰兴曰拜曰兴曰平身侍仪使诣丞相前请进酒双引升殿前行乐工分左右引登歌者及舞童舞女以次升殿门外露阶上登歌之曲各有名音中本月之律【先期仪鳯司运谱翰林院撰词肄之】丞相至宇下褥位立侍仪司分左右北向立俟前行色曲将半舞旋列定通赞唱曰分班乐作侍仪司引丞相由南东门入宣徽使奉随至御榻前丞相跪宣徽使立于东南曲终丞相祝赞曰溥天率土祈天地之洪福同上皇帝皇后亿万岁夀宣徽使答曰如所祝丞相俛伏兴退诣进酒位尚醖官以觞授丞相丞相搢笏奏觞北面立宣徽使复位前行色降舞旋至露阶上教坊奏乐乐舞至第四拍丞相进酒皇帝举觞宣赞唱曰殿上下侍立臣僚皆再拜通赞赞曰鞠躬曰拜曰兴曰拜曰兴曰平身丞相三进酒毕以觞授尚醖官出笏侍仪使双引自南东门出复位乐止【至元七年进酒仪班首至殿前褥位立前行进曲尚醖官执空杯自正门出授班首班首搢笏执空杯由正门入至御榻前跪俟曲终以杯授尚醖官出笏祝赞宣徽使曰诺班首俛伏兴班首宣徽使由南东门出各复位班首以下舞蹈山呼三拜百官分班教坊奏乐尚醖官进殿上下侍立臣僚皆再拜三进酒毕班首降丹墀至元十八年十二月二十八日改今仪】通赞赞
　　曰合班礼部官押进奏表章礼物二案至横阶下宣礼物舍人进读礼物目至第二重阶俟进读表章官等【翰林国史院属官一人】至宇下齐跪宣表目舍人先读中外百司表目翰林院官读中书省表毕皆俛伏兴退降第一重阶下立俟进读礼物舍人陞阶至宇下跪读礼物目毕俛伏兴退同降至横街随表章西行至右楼下侍仪仍领礼物东行至左楼下太府受之宣赞唱曰拜通赞赞曰鞠躬曰拜曰兴曰平身曰搢笏曰鞠躬曰三舞蹈曰跪左膝三叩头曰山呼曰山呼曰再山呼曰出笏曰就拜曰兴曰拜曰兴曰拜曰兴曰平立僧道耆老外国藩客以次而贺礼毕大会诸王宗亲驸马大臣宴飨殿上侍仪使引丞相等陞殿侍宴四品已上赐酒殿上典引引五品以下赐酒于日精月华二门之下宴毕鸣鞭三侍仪使导驾引进使导后还寝殿如来仪
　　蕙田案至元朝仪定于刘秉忠许衡之手其仪注颇依仿前代为之惟太常陈燕乐不陈雅乐遂使三朝大会不闻大成雅乐之音至帝后并坐正殿则歴代所未有者
　　辍耕录大明门在崇天门内大明殿之正门也七间三门日精门在大明门左月华门在大明门右皆三间一门大明殿乃登极正旦夀节会朝之正衙也十一间寝室五间东西夹六间后莲香阁三间中设七宝云龙御榻白葢金缕褥并设后位诸王百僚集赛官侍宴坐牀重列左右
　　春明梦余录元大朝殿上设漏案香案酒海殿门外中道设褥位丹陛中道设鸣鞭丹墀中道设香案又设表案礼物案中道南东西设乐位设内黄麾立仗设外牙门立仗又酒海之前一人手执玉钺立于阶下钺乃殷时之物长三尺有竒广半之通体花纹宋藏宣和殿中为金所得后归元以为大宝其服制祀天则服大裘而加衮正旦圣节则常衣不被衮冕惟祀宗庙则服之内庭大宴则服济蘓济蘓者华言一色服也其臣下朝会之服则用唐宋公服一品紫玉带二品紫犀带三品四品紫金带五品紫角带六品七品绯角带八品九品緑角带其京官赐宴则有济蘓其制冬之服凡九等大红纳竒实大红竒凌大红官素一桃红蓝绿官素各一紫黄鸦青各一讷克实者金锦也竒凌者剪绒也
　　世祖本纪十一年春正月己卯朔宫阙告成帝始御正殿受皇太子诸王百官朝贺　二十三年春正月戊辰朔以皇太后故罢朝贺　二十四年春正月壬申御正殿受诸王百官朝贺　二十九年春正月甲午朔以日食免朝贺
　　成宗本纪大德十一年春正月丙辰朔免朝贺
　　武宗本纪至大四年春正月癸酉朔帝不豫免朝贺仁宗本纪延祐七年春正月辛巳朔日有食之辍朝贺癸未帝御大明殿受诸王百官朝贺
　　顺帝本纪元统二年冬十月乙卯朔正内外官朝会仪班次一依品从
　　王圻续通考元统二年苏天爵奏曰朝觐会同国家大体班制仪式不可不肃夫九品分官所以着尊卑之序四方述职所以同逺近之风葢位序尊严则观望隆重朝廷典献莫大于斯迩年以来朝仪虽设版位品秩牵越班行均为衣紫从五与正五杂居共曰服绯七品与六品齐列下至八品九品莫不皆然夫旣逾越班制遂致行立不端因忘肃敬之心殊失朝仪之礼今后朝贺行礼听读诏赦先尽省部院台正从二品衙门次诸司局院各騐职事散官序列正从班次济济相让与与而行如有逾越品秩差乱班序者同失仪论以惩不恪庻几贵贱有章仪式不紊上尊朝廷之典礼下耸中外之观瞻
　　顺帝本纪至元七年春正月甲辰朔日有食之大寒而风朝臣仆者数人
　　右元正旦朝贺
　　明史礼志太祖洪武元年九月定正旦朝会仪与登极略相仿
　　蕙田案续文献通考在十月与志不同
