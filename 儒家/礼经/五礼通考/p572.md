<!-- { "loadSidebar": true } -->
　　阙里志干封元年正月车驾泰山至曲阜亲幸祠庙诏曰朕闻德契机神盛烈光于后代化成天下元功被于庶物鲁大司冦宣尼父孔某资大圣之材属衰周之末思欲屈已济俗道佐时歴聘周流莫能见用想乗桴而永叹因获麟而兴感于是垂素王之雅则正鲁史之繁文播鸿业于一时昭景化于千祀朕嗣膺宝歴祗奉璿图宪章前王规矩先圣崇至公于海内行大道于天下遂得八表乂安两仪交泰功成化洽礼备乐和展采东廵回舆西土途经兹境抚事兴懐驻跸荒区愿为师友瞻望幽墓思承格言虽殿寝荒芜旧基尚在灵庙空寂徽烈犹存孟轲曰自生民以来未若孔子者也防禹之叹既深褒崇之道宜峻可追赠太师庶年代虽逺式范令图景业维新仪刑茂实其庙宇倾頽者宜更加修造仍令三品一人以少牢致祭褒圣侯徳伦既承允嗣有异常流其子孙并宜免赋役
　　册府元咸亨元年五月诏曰诸州县孔子庙堂有破壊并先来未造者遂使先师阙奠祭之仪乆致飘零深非敬本宜令有司速事营造
　　唐书礼乐志武后天授元年封周公为褒德王孔子为隆道公神龙元年以邹鲁百户为隆道公采邑以奉岁祀子孙世袭褒圣侯
　　旧唐书礼仪志神龙元年以邹鲁百户封隆道公諡曰文宣
　　太极元年正月诏孔宣父祠庙令本州修餙取侧近三十户以供洒扫
　　元宗本纪开元十三年十一月丙申幸孔子宅遣使以太牢祭其墓给复近墓五户
　　册府元十三年亲设奠祭诏曰孔宣父诞圣自天垂范百代作王者之师表开生民之耳目朕增封岱岳廻銮泗滨思阙里之风想雩坛之咏逖矣遗烈慨然永懐式遵祀典用申诚敬宜令礼部尚书苏颋以太牢致祭仍令州县以时祀享复近墓五户长供扫除
　　玉海古者惟功臣与祭大烝未闻弟子从祀于师也自建武祠七十二子于孔庙然亦不出阙里也贞观末加以左卜诸儒从祀太学而武成王之祠亦仿而为之总幸开元以来又加诸儒以三等之爵而州县学宫咸有从祀矣
　　文献通考徳宗建中三年以文宣王三十七代孙齐卿为兖州司马袭文宣王
　　宪宗元和四年以文宣王三十八代孙惟昉为兖州参军
　　十三年以文宣王三十八代孙惟晊袭文宣王
　　武宗会昌二年以文宣王三十九代孙荣为国子监丞袭文宣王
　　右唐
　　五代史周本纪太祖广顺二年六月乙酉朔幸曲阜祀孔子
　　册府元广顺二年五月亲徃兖州辛未遣端明殿学士顔行徃曲阜祀文宣王庙六月己酉幸曲阜谒孔子庙既毕其所奠金花银炉十数事留于祠所以备享遂幸孔林拜孔子墓坟侧有石坛是唐朝封禅廻谒孔子之坛二百余年间絶东封之礼洙泗之上无复銮和之音帝以武功之余枉车致敬尊师重道不亦优乎文献通考广顺二年六月以文宣王四十三代孙前曲阜县令孔仁玉复为曲阜县令仍赐绯鱼袋以亚圣顔渊裔孙顔渉为曲阜县主簿仍敕兖州修葺祠宇墓侧禁樵采时车驾亲征兖州初平遂幸曲阜谒孔子祠既奠将致敬左右曰仲尼人臣无致敬之礼上曰文宣百代帝王师得无拜之即拜奠于祠前
　　胡氏寅曰人为谄谀趋利而不顾义者也孔子大圣途之人犹知之岂以位云乎如以位固异代之陪臣也如以道则配乎天地如以功则贤乎尧舜卒伍一旦为帝王而以异代陪臣临天下之大圣岂特趋利导谀又无是非之心矣斯臣也当周太祖时以拜孔子为不可则当石髙祖时必以拜契丹为可者是故君子有言天下国家所患莫甚于在位者不知学在位者不知学则其君不得闻大道则浅俗之论易入理义之言难进人主功德髙下一系于此然则学乎学乎岂非君臣之急务哉
　　祖庭广记周髙祖亲征慕容彦超至兖州城将破夜梦一人状甚魁异被王者服城防取委巷入适夫子庙在帝豁然曰昨梦殆夫子乎不然何路与庙会因驻跸升堂瞻像一如梦中所见感喜下拜
　　右五代
　　阙里志宋建隆三年诏祭文宣王用一品礼立十六防于庙门仍诏用永安之曲
　　文献通考太祖干德四年以文宣王四十四代陵庙主进士孔宜为兖州曲阜县主簿
　　太宗太平兴国三年诏孔宜可授太子右赞善大夫袭封文宣公十月诏免兖州曲阜县袭封文宣公家租税先是歴代以圣人之后不预庸调周显德中遣使均田遂抑为编户至是孔氏诉于州以闻帝特免之
　　宋史真宗本纪景德四年五月兖州增二十户守孔子坟八月辛亥赐文宣王四十六世孙圣佑同学究出身大中祥符元年十一月戊午幸曲阜县谒文宣王庙服鞾袍再拜幸叔梁纥堂近臣分奠七十二弟子遂幸孔林加諡孔子曰元圣文宣王遣官祭以太牢给近便十户奉茔庙赐其家钱三十万帛三百匹以四十六世孙圣佑为奉礼郎近属授官赐出身者六人
　　礼志大中祥符元年封泰山诏以十一月一日幸曲阜备礼谒文宣王庙内外设黄麾仗孔氏宗属并陪位帝服鞾袍行酌献礼又幸叔梁讫堂命官奠七十二弟子先儒洎叔梁纥顔氏初有司定仪肃揖帝特展拜以表严师崇儒之意亲制赞刻石庙中复幸孔林以树拥道降舆乗马至文宣王墓设奠再拜诏追諡曰元圣文宣王祝文进署祭以太牢修餙祠宇给便近十户奉茔庙仍追封叔梁讫为齐国公顔氏鲁国夫人伯鱼母亓官氏郸国夫人
　　王圻续通考大中祥符元年十一月制曰王者顺考古道懋建大猷崇四术以化民昭宣教本总百王而致治丕变人文方启廸于素风思丕于鸿烈先圣文宣王道膺上圣体自生知以天纵之多能实人伦之先觉元功侔乎简易景铄配乎贞明惟列辟以尊崇为亿载之师表朕以寡昧钦承命歴曷尝不遵守彛训保乂中区属以祗若元符告成乔岳观风广鲁之地饬驾数仭之墙躬诣逺祠缅懐遐躅仰明灵之如在肃奠献以惟寅是用稽简册之文昭聪叡之德聿举追崇之礼庶申严奉之心备物典章垂之不朽诞告多士昭示朕意宜追諡曰元圣文宣王
　　曲阜县志大中祥符元年封圣考叔梁纥为齐国公圣母顔氏为鲁国太夫人制曰朕以祗陟岱宗新廵鲁甸永懐先圣之德躬造阙里之庭奠献周旋钦崇备至惟降灵之所自亦锡美之有初像设具存名称斯阙宜加追命以焕典章叔梁讫宜追封齐国公顔氏宜追封鲁国太夫人遣部官员外郎王励精防祭告追封圣配亓官氏为郸国夫人制曰朕廵行鲁郡躬诣圣堂顾风教之所尊举典章而既渥眷惟令淑作合圣灵载稽简册之文尚阙追崇之数属兹咸秩特示追崇垂厥方来式昭遗范亓官氏宜追封郸国夫人仍令兖州遣官诣曲阜祭告
　　宋史真宗本纪大中祥符五年十二月壬申改諡元圣文宣王曰至圣文宣王
　　礼志以国讳改諡至圣文宣王赐孔氏钱帛录亲属五人并赐出身又赐太宗御制御书一百五十卷银器八百两
　　邱氏濬曰案真宗先诏有司检讨汉唐褒崇先圣故事初欲追諡为帝或言宣父周之陪臣周止称王不当加帝号故苐增美名曰元圣盖以春秋演孔图曰孔子母感黒帝而生故曰元庄子曰恬澹元圣素王之道遂取以为称呜呼孔子之道非一言一义所可尽者諡之有无固不为之轻重况加之非圣之言既加之矣而又以犯其诞妄之祖之讳而改之哉阙里志宋真宗东封王钦若言祭尼邱山上有紫云气长八九丈诏遣入内殿头杨懐玉祭谢
　　天禧二年赐文宣公家祭冕服又赐行宫材修葺庙宇又敕兖州差兵士四十人员寮一人于本庙廵守防官物仍委转运司于辖下有衣甲军器处约度支于本庙
　　文献通考天禧元年以文宣王四十六代孙光禄寺丞圣佑袭封文宣公
　　皇祐三年诏兖州仙源县自国朝以来世以孔氏子孙知县事使奉承庙祀近岁废而不行非所以尊先圣也今后宜复以孔氏子弟充选
　　宋史仁宗本纪至和二年三月丙子封孔子后为衍圣公
　　文献通考集贤殿学士刘敞言据礼部员外郎直集贤院祖无择奏伏见至圣文宣王四十七代孙孔宗愿袭封文宣公乃是其人未死已赐諡矣臣切观前史孔子之后袭封者众在汉魏则曰褒成褒圣宗圣在晋宋亦曰奉圣后魏曰崇圣北齐曰恭圣后周及隋封以邹国唐初曰褒圣或为君或为侯为公为大夫使奉祭祀惟汉平帝追諡孔子为褒成宣尼公遂以均为褒成君至唐开元二十七年追諡为文宣王又以其后为文宣公是皆以祖之美諡而加后嗣生而諡之不经甚矣欲乞明诏有司详求古训或封以小国或取尊儒褒圣之义别定美号加于封爵着于令式使千古之下无以加于我朝之盛典也奉圣防送两制详议臣等谨案汉元帝初元元年以师孔覇为关内侯食邑八百户号褒成君而覇上书求奉孔子祭祀元帝下诏曰其令师褒成君关内侯覇以所食八百户祀孔子及覇卒子福嗣福卒子房嗣房卒子莽嗣皆称褒成君至平帝元始元年始更以二千户封莽为褒成侯而追諡孔子曰褒成宣尼公以此观之则褒成者国也宣尼者諡也公爵者爵也褒成宣尼公犹曰河间献王云耳盖推宣尼以为褒成祖非用褒成以为宣尼諡也唐世不深察此义而以褒成为夫子之諡因疑覇等号封褒成皆袭其祖之旧耳故遂封夫子文宣王而爵其后文宣公考校本末甚失事理先帝既封泰山亲祠阙里又加文宣以至圣之号则人伦之极致盛德之显名尽在此矣尤非其子孙臣庶所宜袭处而称之者也臣等以为无择议是可用其文宣王四十七代孙孔宗愿伏乞改赐爵名若褒成奉圣之比上足以尊显先圣有不可阶之势下不失优孔氏使得守继世之业改唐之失法汉之旧传曰必也正名又曰正稽古立事可以永年此之谓也
　　阙里志庆歴中梁适知兖州乞以厢兵代庙户又裁减人数方是时宰相章得象欲如其请参知政事范仲淹独曰此事与寻常利害不同自是朝廷崇奉圣师美事仁义可息则此人数可减吾辈虽行他人必复之朝论遂已当时天下以此贤仲淹而鄙得象
　　文献通考英宗治平元年诏勿以孔氏子弟知仙源县其袭封人如无亲属在乡里令常任近便官不得逺去家庙【京东提刑王纲乞慎重长民之官故有是诏】
　　哲宗元祐元年朝议大夫孔宗翰辞司农少卿请依家世例知兖州以奉孔子祀从之宗翰又言孔子后袭封疏爵本为侍祠今乃兼领他官不在故郡请自今不使袭封之人更兼他职终身使在乡里事下礼部太常寺礼官议欲依所请厘定典礼命官以司其用度立学以训其子孙袭封者専主祠事增赐田百顷供祭祀之余许均赡族人其差墓户并如旧法赐书置教授一员教谕其家子孙乡邻或愿从学者听改衍圣公为奉圣公及删定家祭冕服等制度颁赐诏可
　　元符元年吏部言请下兖州于孔子家众议承袭之人不必子继所贵留意祖庙敦睦族人从之
　　髙宗绍兴八年诏衢州于系官田内拨赐五顷赐主奉先圣祠事袭封衍圣公孔玠以孔氏渡江子孙隔絶林庙故赐田以奉先圣蒸尝也
　　二十四年以文宣王五十代孙搢补右承奉郎袭封衍圣公奉祀事
　　光宗绍熈四年以文宣王五十一代孙孔文逺为承奉郎褒封衍圣公
　　右宋
　　金史熈宗本纪天眷三年十一月癸丑以孔子四十九代孙璠袭封衍圣公奉孔子后
　　王圻续通考海陵天徳二年二月初定袭封衍圣公俸格有加于常品又加拯承直郎
　　大定十六年诏立兖州学阙里庙宅子孙年十三以上入学者不限数
　　金史世宗本纪大定二十年十二月癸卯特授袭封衍圣公孔总为兖州曲阜令封爵如故
