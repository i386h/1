<!-- { "loadSidebar": true } -->
　　朝贺洪武三年定丹陛大乐箫四笙四箜篌四方响四头管四龙笛四琵琶四六杖鼓二十四大鼓二板二明太祖实録三年六月甲子礼部尚书崔亮等言朝仪贵乎整肃礼文不可乖错今定大朝会常朝及内外官辞谢奏事侍班等礼付侍仪司行之侍仪职专赞引凡侍立班序告示引进通赞承奉知班都知舍人赞引执事殿中侍御史职专纠劾殿廷失仪者监察御史职专纠举大朝会百官失仪者知班职专检察班行日与侍仪司官随同朝班出入有失仪者以报殿中侍御史纠治从之　七月戊子礼部尚书崔亮奏定大朝会锡宴文三品武四品以上上殿者赐坐墩其制皇太子亲王青质蟠螭云花饰宰相一品赤质云花饰二品以下蒲墩无饰其朝退燕闲及行幸处则中书省大都督府官二品以上台官三品以上及勲旧之臣文学之臣赐坐者加绒罽绣褥命如式制之
　　明史乐志宴飨之曲后凡再更四年所定一曰本太初二曰仰大明三曰民初生四曰物品亨五曰御六龙六曰泰阶平七曰君徳成八曰圣道行九曰乐清宁其词詹同陶凯所制也　十五年所定一曰炎精开运二曰皇风三曰眷皇明四曰天道五曰振皇纲六曰金陵七曰长杨八曰芳醴九曰驾六龙
　　十五年重定宴飨九奏乐章
　　一奏炎精开运之曲　炎精开运笃生圣皇大明御极逺绍虞唐河清海宴物阜民康威加蛮獠德被戎羗八珍有荐九鼎馨香鼓钟鐄鐄宫徴洋洋怡神养夀理隂顺阳保兹遐福地久天长
　　二奏皇风之曲　皇风被八表熙熙声教宣时和景象明紫宸开绣筵龙衮曜朝日金炉袅祥烟济济公与侯被服丽且鲜列坐侍丹扆磬折在周旋羔豚升华爼玉馔充方圆初筵奏南风继歌赓载篇瑶觞欣再举拜俯礼无愆同乐及斯辰于皇千万年
　　奏平定天下之舞曲名清海宇【同前】
　　三奏眷皇明之曲　赫赫上帝眷我皇明大明旣集本固支荣厥本伊何育徳春宫厥支伊何藩邦以宁庆延百世泽被羣生及时为乐天禄是膺千秋万岁永观厥成
　　奏抚安四夷之舞曲名小将军殿前欢庆新年过门子【俱同前】
　　四奏天道之曲　马负图兮天道载书兮人文宣羲画卦兮禹畴叙皇极建兮合自然绵绵歴数归明主祥麟在郊威鳯舞九夷入贡康衢謡圣子神孙继祖武垂拱无为迈前古
　　奏车书会同之舞曲名泰阶平【同前】
　　五奏振皇纲之曲　周南咏麟趾卷阿歌鳯凰蔼蔼称多士为桢振皇纲赫赫我大明徳尊逾汉唐百揆修庻绩公辅理隂阳峩冠正襟佩都俞在髙堂坐令八纮内熙熙民乐康气和风雨时田畴见丰穰献礼过三爵欢娱良未央
　　六奏金陵之曲　钟山蟠苍龙石城踞金虎千年王气都于今归圣主六代繁华经几秋江流东去无时休谁言天堑分南北英雄岂但嗤曹刘我皇昔住濠梁屋神游天锡真人服提兵乗势渡江来词臣早献金陵曲歌金陵进珍馔谐八音继三叹请观汉祖用兵时为尝冯异滹沱饭
　　七奏长杨之曲　长杨曵绿黄鸟和鸣菡萏呈鲜紫燕轻盈千花浥露日丽风清及时为乐芳尊在庭管音嘒嘒丝韵泠泠玉振金声各奏尔能皤皤国老载劝载惩明徳惟馨垂之圣经唐风示戒永保嘉名无已太康哲人是听
　　八奏芳醴之曲　夏王厌芳醴商汤逺色声圣人示深戒千春垂令名惟皇登九五玉食保尊荣日昃不遑餐布徳延羣生天庖具丰膳鼎鼐事调烹岂但资肥甘亦足养遐龄达人悟兹理恒令五气平随时知有节昭哉天道行
　　九奏驾六龙之曲　日丽中天漏下迟公卿侍宴多令仪萧韶九奏觞九献炉烟细逐祥风吹羣臣舞蹈天顔喜岁熟民康常若此六龙囬驾鳯楼深宝扇齐开扶玉几景星呈瑞庆云多两曜増晖四序和圣人道大如天地岁岁年年奈乐何
　　进膳曲水龙吟　宝殿祥云紫气蒙圣明君龙徳宫氤氲雾霭桧栢间青松龙楼鳯阁雕梁画栋此是蓬莱洞
　　太平清乐曲太清歌　万国来朝进贡仰贺圣明主一统华夷普天下八方四海南北东西托圣徳胜尧王保防家国太平天下都归一将兵器销为农器旌旗不动酒旗招仰荷天地　上清歌　一愿四时风调雨顺民心喜摄外国将宝贝摄外国将宝贝见君王来朝宝殿里瑚玛瑙玻璃进在丹墀　开天门托长生日月光天徳万万岁永固皇基公卿文武
　　来朝会开玳筵捧金杯
　　迎膳奏水龙吟曲与进膳同陞座还宫百官行礼奏万岁乐朝天子二曲与朝贺同
　　明会典洪武十六年正旦以髙皇后防服亲王及文武衙门进到表笺先期三日捧进是日皇帝御几筵殿祭祀毕常服御奉天殿百官常服行五拜三叩头礼王圻续通考十六年正月乙巳朔皇太子亲王驸马俱浅色常服诣华葢殿行八拜礼帝御奉天殿受百官朝贺毕赐宴华葢殿不举乐【以皇后防故也】
　　明会典洪武二十二年令凡遇大朝贺除已习仪及具服官员许入班其余便服人员止于午门外行礼执事官于华葢殿行礼排甲带刀侍卫之人免拜五府六部等官于殿前侍立奏事止于华葢殿
　　王圻续通考二十六年六月壬寅命礼官重定正旦冬至朝会仪
　　明会典正旦冬至百官朝贺仪洪武二十六年定凡正旦冬至前一日尚宝司陈御座于奉天殿及宝案于御座之东设香案于丹陛之南教坊司设中和韶乐于殿内之东西北向其日清晨锦衣卫陈卤簿仪仗于丹陛及丹墀之东西设明扇于殿内东西列车辂歩辇于丹墀东西相向鸣鞭四人左右北向教坊司陈大乐于丹陛之东西北向仪礼司设同文玉帛案于丹陛之东金吾卫设防卫官于殿内及丹陛之东西陈甲士于午门外奉天门外及丹墀东西锦衣卫设将军于奉天门外丹陛丹墀及奉天门列旗帜于奉天门外东西典牧官陈仗马犀象于文武楼南东西相向钦天监设司晨郎报时位于内道东近北立纠仪御史二人于丹墀北东西相向内赞二人于殿内外赞二人于丹墀北东西相向设制宣表等官位于殿内东西相向鼓初严文武官具朝服齐班于午门外鼓次严引礼引百官由左右掖门入诣丹墀东西北向立鼓三严执事官诣华葢殿伺候内官跪奏皇帝具衮冕陞座钟声止仪礼司官跪奏各执事官行礼赞五拜礼毕赞供事执事官各就位仪礼司官跪奏请陞殿驾兴中和韶乐奏圣安之曲尚宝官捧宝前行导驾官前导扇开帘卷尚宝官置宝于案乐止鸣鞭报时鸡唱晓对赞唱排班班齐赞礼唱鞠躬大乐作赞四拜平身乐止典仪唱进表大乐作给事中二人诣同文案前导引序班举案由东门入置殿中乐止内赞唱宣表目宣表目官跪宣讫俛伏兴唱宣表展表官取表宣表官至前外赞唱众官皆跪宣表讫内外皆唱俛伏兴平身序班即举表案于殿东外赞唱众官皆跪代致词官跪于丹陛中致词云具官臣某等兹遇【正旦则云三阳开泰万物咸新冬至则云律应黄钟日当长至】恭惟皇帝陛下膺干纳祐奉天永昌贺讫外赞唱众官皆俯伏兴乐作四拜兴平身乐止制官诣御前跪奏制俯伏兴由东门靠东出至丹陛之东西向立称有制赞礼唱跪百官皆跪宣制【正旦则云履端之庆冬至则云履长之庆】与卿等同之赞礼唱俯伏兴平身乐止赞搢笏鞠躬三舞蹈赞跪唱山呼百官拱手加额曰万岁唱山呼曰万岁唱再山呼曰万万岁凡呼万岁乐工军校齐声应之赞出笏俛伏兴大乐作赞四拜平身乐止仪礼司官跪奏礼毕中和乐作奏定安之曲驾兴尚宝官捧宝导驾官前导至华葢殿乐止引礼官引百官以次出
　　茮园杂记本朝将军之名不一职方司职掌收充将军葢选军民中之长躯伟貌者以充朝仪耳今谓之大汉将军优防所称梐楯郎疑即此也凡大朝会若蕃使入贡天子御正殿大汉将军着饰金介胄持金鐡钺刀剑列丹陛上常朝着明鐡介胄列门楯间其次等者御道左右及文武官班后相向握刀布列凡銮舆出入扈从以行宿卫巡警之事则以侯伯都督系国戚者统之其常朝宿卫各以番上谓之正直有大事无番上谓之贴直正直者金牌相悬挂贴直者尚宝司奏而给发事毕复纳之
　　明史乐志凡大朝贺教坊司设中和韶乐于殿之东西北向陈大舞于丹陛之东西亦北向驾兴中和韶乐奏圣安之曲陞座进宝乐止百官拜大乐作拜毕乐止进表大乐作进讫乐止宣表目致贺讫百官俯伏大乐作拜毕乐止宣制讫百官舞蹈山呼大乐作拜毕乐止驾兴中和韶乐奏定安之曲导驾至华葢殿乐止百官以次出其大宴飨教坊司设中和韶乐于殿内设大乐于殿外列三舞杂队于殿下驾兴大乐作陞座乐止文武官入列于殿外北向拜大乐作拜毕乐止进御筵乐作进讫乐止进花乐作进讫乐止进第一爵教坊司奏炎精开运之曲乐作内外官拜毕乐止散花乐作散讫乐止第二爵教坊司奏皇风之曲乐止进汤鼓吹飨节前导至殿外鼓吹止殿上乐作羣臣汤馔成乐止武舞入教坊司请奏平定天下之舞第三爵教坊司请奏眷皇明之曲进酒如前仪乐止教坊司请奏抚安四夷之舞第四爵奏天道之曲进酒进汤如前仪乐止奏车书会同之舞第五爵奏振皇纲之曲进酒如前仪乐止奏百戯承应第六爵奏金陵之曲进酒进汤如前仪乐止奏八蛮献宝承应第七爵奏长杨之曲进酒如前仪乐止奏采莲队子承应第八爵奏芳醴之曲进酒进汤如前仪乐止奏鱼跃于渊承应第九爵奏驾六龙之曲进酒如前仪乐止收爵进汤进大膳乐作供羣臣饭食讫乐止百花队舞承应宴成彻案羣臣出席北向拜乐作拜毕乐止驾兴大乐作鸣鞭百官以次出
　　二十六年更定陞殿韶乐奏圣安之曲　乾坤日月明八方四海庆太平龙楼鳯阁中扇开帘卷帝王兴圣感天地灵保万夀洪福増祥光王气生陞宝位永康宁
　　还宫韶乐奏定安之曲　九五飞圣龙千邦万国敬依从鸣鞭三下同公卿环佩响玎瑓掌扇防御容中和乐音吕浓翡翠锦绣拥还华葢赴龙宫
　　公卿入门奏治安之曲　忠良为股肱昊天之徳承主恩森罗拱北辰御炉烟绕奉天门江山社稷兴安天下军与民龙虎会风云【后不用】
　　二十六年又定殿中韶乐箫十二笙十二排笙四横笛十二壎四箎四琴十瑟四编钟二编磬二应鼓二柷一敔一搏拊二丹陛大乐戱竹二箫十二笙十二笛十二头管十二八琵琶八二十八方响二鼓二拍板八杖鼓十二
　　明史礼志二十六年改定皇太子亲王朝贺于乾清宫其日皇帝皇后陞座侍从导引如仪引礼引皇太子及妃亲王及妃诣上位前赞礼赞四拜兴赞礼引皇太子诣前赞跪引礼赞太子妃诸王及妃皆跪皇太子致词同前不制赞礼赞皇太子俯伏兴引礼赞诸王俯伏兴太子妃诸王妃皆兴赞礼引皇太子复位赞拜皇太子以下皆四拜礼毕引礼引至皇后前其前后赞拜皆如朝皇帝仪致词称母后殿下礼毕出七年更定不致贺辞止行八拜礼朝贺皇太后礼皆同
　　三十年更定朝贺仪同文玉帛案俱进安殿中宣表讫举置于表案之南
　　大政记惠帝建文元年正月癸酉朔帝谒奉先殿朝皇太后诣孝陵上香还御殿受朝不作乐
　　邱氏濬曰我朝祖宗以来每日先于奉先殿行礼东朝问安然后御朝其于父子之亲君臣之义两尽
　　明会典永乐六年正旦文皇后防服皇帝常服御殿锦衣卫陈卤簿仪仗于丹陛教坊司陈大乐而不作百官行礼如洪武例
