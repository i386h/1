<!-- { "loadSidebar": true } -->
　　二十八年复告祭仪穆宗即位礼部以大行皇帝服未除请遵治十八年例嵗暮大祫孟春时享两祭皆遣官摄事乐设而不作帝即防次致斋陪祀官亦在二十七日之内宜令暂免从之
　　续文献通考初礼部尚书夏言请行古大禘礼下廷议皆请禘徳祖世宗皆不允有防称皇初祖帝神勿主名五年一举先是下令中书官书皇初祖帝神牌位于太庙至日设太庙殿中祭毕燎之每特享祖宗以立春于本庙夏秋冬皆合享于太庙循时祫之典季冬仍修大祫礼于太庙献庙止修四时之祭避丰祢也
　　穆宗隆庆元年行大祫礼于太庙命驸马都尉谢诏代三年十二月戊辰行大祫礼于太庙
　　右明禘祫

　　五礼通考卷一百
　　钦定四库全书
　　五礼通考卷一百一
　　刑部尚书秦蕙田撰
　　吉礼一百一
　　荐新
　　周礼天官人春献王鲔【注王鲔鲔之大者月令季春荐鲔于寝庙　疏谓季春三月春鲔新来言王鲔鲔之大者云献者献于庙之寝故郑注引月令云荐鲔于寝庙取鱼之法嵗有五案月令孟春云獭祭鱼此时得取一也季春云荐鲔于寝庙即此所引者二也又案鼈人云秋献龟鱼三也王制云獭祭鱼然后虞人入泽梁与孝经纬援神契云隂用事木叶落獭祭鱼同时是十月取鱼四也獭则春冬二时祭鱼也案潜诗云季冬荐鱼与月令季冬渔师始渔同五也是一嵗三时五取鱼唯夏不取按鲁语云宣公夏滥于泗渊以其非时】礼记月令仲春之月天子乃鲜羔开冰先荐寝庙【注鲜当为献声之悮也献羔谓祭司寒也祭司寒而出冰荐于宗庙乃后赋之　疏鲜当为献者案诗豳风七月云四之日其早献羔祭韭故知鲜为献也云献羔谓祭司寒者以经云献羔启冰先荐寝庙恐是献羔寝庙故云祭司寒左传直云献羔而启之知祭司寒者以传云祭寒而蔵之既祭司寒明启时亦祭之云荐于宗庙乃后赋之者荐于宗庙谓仲春也乃后赋之谓孟夏也故凌人云夏颁冰左传云火出而毕赋是也】
　　季春之月天子始乘舟荐鲔于寝庙【注进时美物　疏案尔雅释鱼云鮥鮛鲔郭景纯云似鳣而小建平人呼鮥子一本云王鲔似鳣口在颔下音义云大者为王鲔小者为鮛鲔似鳣长鼻体无鳞甲】
　　【方氏慤曰必乘舟而后荐鲔者所以示亲渔也盖先王之飨亲牲必亲牵杀必亲射凡以致其敬而已则乘舟而后荐鲔岂为过哉鱼之品多矣然荐必以鲔者为其特大谓之王鲔者以此】
　　孟夏之月天子乃以彘尝麦先荐寝庙【注麦之新气尤盛以彘食之散其热也彘水畜】
　　【方氏慤曰以彘尝麦者以水胜火也仲春以雏尝黍者以木生火也仲秋以犬尝麻者以金胜木也季秋以犬尝稻者以金合金也夫胜所以治之生所以养之合所以和之故食齐得其宜焉】
　　仲夏之月天子乃以雏尝黍羞以含桃先荐寝庙【注此尝雏也而云以尝黍不以牲主谷也必以黍者黍火谷气之主也含桃樱桃也　疏黍是火谷于夏时与雏同荐之如郑此言则黍非新成直取旧黍故下孟秋云农乃登谷注云黍稷于是始熟明仲夏未熟也蔡氏以为此时黍新熟今蝉鸣黍是也非郑义也案月令诸月无荐果之文此独羞含桃者以此果先成异于余物故特记之其实诸果亦时荐之】
　　【方氏慤曰雏盖鸡也以吕氏春秋见之必谓之雏者鸡以雏为美故也若羊之类则以大为美耳】
　　孟秋之月农乃登谷天子尝新先荐寝庙【注黍稷之属于是始熟方氏慤曰谷谓稷也以稷熟于此故农乃登焉然孟夏之麦仲夏之黍仲秋之麻季秋之稻皆谷也此以谷言稷者以其为五谷之长故也若稼穑之官谓之后稷土稷之神谓之社稷者以是而已】
　　仲秋之月以犬尝麻先荐寝庙【注麻始熟也】
　　季秋之月天子乃以犬尝稻先荐寝庙【注稻始熟也】
　　季冬之月命渔师始渔天子亲往乃尝鱼先荐寝庙【注天子必亲往视渔明渔非常事重之也此时鱼洁美　疏案仲秋以犬尝麻季秋以犬尝稻皆不云天子亲往今此天子亲往特云尝鱼故云明渔非常事重之也以四时荐新是其常事鱼则非常祭之物故云重之也马氏晞孟曰此潜之诗所谓季冬荐鱼也渔者牲类也宗庙之祭牲用亲猎则渔必亲往不亦宜乎】
　　少仪未尝不食新【注尝谓荐新物于寝庙　疏尝谓荐新物于寝庙也未尝则人子不忍前食新也】
　　【方氏慤曰秋祭曰尝以物新成而可尝故也未尝则亲未尝新矣孝子其忍食之乎月令毎言先荐寝庙者以此然新物不待秋而有此止以尝言者以物成于秋故也月令特于孟秋言尝新者以此左传言不食新乃谓麦为新以夏为秋故也】
　　中庸荐其时食
　　朱子集注时食四时之食各有其物如春行羔豚膳膏香之类是也
　　陈氏礼书古者祭必卜日而荐新不择日祭有尸而荐无尸以至不出神主奠而不祭有时物而无三牲黍稷此荐新之大畧也郑注释王制谓大夫士祭以首时然祭以致礼而有常月荐以致孝而无常时周礼王者享烝之畋皆在仲月是祭有常月也月令王者荐新或于孟月或于仲季唯其时物而已是荐无常时也
　　诗豳风四之日其蚤献羔祭韭【笺月令仲春天子乃献羔开冰先荐寝庙　疏引之证经献羔之事在二月也祭韭者盖以时韭新出故用之王制云庶人春荐韭亦以新物故荐之也何氏楷曰其蚤孔云其蚤朝也愚案即二月朔也韭菜名礼祭宗庙韭曰丰本案夏小正正月囿有见韭韭乃阳菜春始发露故纪之旧传以为即此四之日祭韭非也陆佃云开冰春祭也故献羔祭韭礼曰春行羔豚又曰春荐韭是也曹氏云献羔祭司寒也祭韭荐清庙也宋淳化中李至上言案诗四之日献羔祭韭即今之二月也又月令开冰之祭当在春分非四月所当行也帝览奏曰韭长可以苫屋矣何谓荐新令春分开冰祭司寒卜日荐冰于太庙】
　　诗序潜季冬荐鱼春献鲔也【笺冬鱼之性定春鲔新来荐献之者谓于宗庙也疏潜诗者季冬荐鱼春献鲔之乐歌也经总言冬春杂陈鱼鲔皆是荐献之事也先言季冬而后言春者冬即次春故依先后为文且冬荐鱼多故先言之冬言季冬春亦季春也月令季春荐鲔于寝庙天官渔人春献王鲔注引月令季春之事是荐鲔在季春也不言季者以季春鲔鱼新来正月未有鲔言春则季可知且文承季冬之下从而畧之也冬言荐春云献者皆谓子孙献进于先祖其义一也经言以享是冬亦为献月令季春言荐鲔是冬亦有荐因时异而变文耳冬则众鱼皆可荐故总称鱼春惟献鲔而已故特言鲔冬鱼之性定者冬月既寒鱼不行乃性定而肥充故冬荐之也天官庖人注云鱼雁水涸而性定则十月已定矣但十月初定季冬始肥取其尤美之时荐之也月令季冬乃命渔师始渔天子亲往乃尝鱼先荐寝庙注云此时鱼洁美故特荐之白虎通云王者不亲取鱼以荐庙故亲行非此则不可故隠五年公矢鱼于棠春秋讥之是也鲁语里革云古者大寒降土蛰发水虞于是乎讲罛罶取名鱼而尝之寝庙言大寒降与此季冬同其言土蛰发则孟春也以春鱼始动犹乘冬先肥气序既移故又取以荐然则季冬孟春皆可以荐鱼也韦昭以为荐鱼惟在季冬国语云孟春者误案月令孟春獭祭鱼则鱼肥而可荐但自礼文不具无其事耳里革称古以言不当谬也言春鲔新来者陆玑云河南巩县东北崖上山腹有穴旧说云此穴与江湖通鲔从此穴而来北入河西上龙门入漆沮故张衡云王鲔岫居山穴为岫谓此穴也然则其来有时以春取而献之明新来也序止言荐献不言所在故言荐献之者谓于宗庙也】
　　猗与漆沮潜有多鱼有鳣有鲔鲦鲿鰋鲤以享以祀以介景福【漆沮岐周之二水也潜椮也　笺猗与叹美之言也鳣大鲤也鲔鮥也鲦白鲦也鰋鮎也介助景大也】
　　【徐氏常吉曰享祀是荐非祭所谓备四时之异物顺孝子之诚心也】
　　【方氏慤曰王者于祖庙以人道事之则有寝以神道事之则有庙祭神道荐人道也】
　　【何氏楷曰周礼献人凡祭祀共其鱼之鱻薧曲礼曰薧鱼曰商祭鲜鱼曰脡祭则王于凡祭祀其登爼者奚适而不用鱼哉特季冬纯用鱼而春荐新则耑用鲔耳】
　　国语鲁语里革曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也陈氏礼书人子之于亲饮食与药必先尝而后进四时新物必先献而后食寝庙之荐新盖亦推其事先之礼以尽其诚敬而已先儒谓庙藏神主而祭以四时寝藏衣冠几杖之具而祭之以新物然国语曰大寒取名鱼登川禽尝之寝庙月令四时新物皆先荐寝庙者盖有寝者荐于寝无寝者荐于庙非谓荐止于寝也月令集记秦礼秦出寝于陵则月令所谓寝庙岂皆庙后之寝乎古者掌外事之兆有典祀掌庙有守祧掌寝有仆故典祀若以时祭祀则帅其属而修除征役于司而役之守祧其庙则有司修除之其祧则守祧黝垩之仆祭祀修寝则荐新盖亦修焉观诗序言荐鱼献鲔而诗言以享以祀月令言以共寝庙之祀则荐新亦谓之祀也祭仆大防复于小庙仆大防复于小寝大寝小寝髙祖以下之寝庙也大寝始祖之寝也复于庙则小庙而已于寝则及大寝者以庙严于寝故也
　　【方氏慤曰王者之于祖祢以人道事之则有寝以神道事之则有庙王者七庙而周官仆止掌五寝者以二祧将毁先除其寝去事有渐故也】
　　蕙田案仆掌五寝谓王之燕寝五也郑氏以五寝为五庙之寝者非天子七庙无五寝之理方氏二祧先除其寝之说尤附防
　　右寝庙荐新
　　仪礼士防礼朔月奠用特豚鱼腊陈三鼎【注朔月月朔日也】有荐新如朔奠彻朔奠先取醴酒其余取先设者【注荐五谷若时果物新出者　疏荐新如朔奠者牲牢笾豆一如上朔奠也】
　　既夕礼朔月若荐新不馈于下室【注以其殷奠有黍稷也】
　　礼记檀弓有荐新如朔奠【注重新物为之殷奠　疏荐新谓未葬中间得新味而荐亡者如朔奠者谓未前月朔大奠于殡宫大奠则牲馔丰也朔礼视大敛士则特豚三鼎今若有新物及五谷始熟荐于亡者则其礼牲物如朔之奠也大夫以上则朔望大奠士但朔而不望】
　　【应氏镛曰荐新重时物也荐新于庙死者已逺则感伤或浅荐新于殡其痛尚新则感伤必重朔祭谓之大奠其视礼大敛故荐新亦如之谓男女各即位内外各从事而其哭之义如一也是礼之同非其物之同注谓殷奠恐未然盖经曰如朔奠非为之也】
　　蕙田案以上防奠荐新乃士礼也然推之天子诸侯其礼当亦有之矣
　　右防奠荐新
　　礼记祭法王立七庙曰考庙曰王考庙曰皇考庙曰显考庙曰祖考庙皆月祭之诸侯立五庙曰考庙曰王考庙曰皇考庙皆月祭之【疏五庙皆月月祭之享尝四时祭祀文武特留故不月祭但四时祭而已】
　　陈氏礼书月祭者荐新之祭也月令献羔开冰荐鲔羞含桃与夫尝麦尝谷尝麻尝鱼皆先荐寝庙是也
　　国语楚语观射父曰古者先王日祭月享时类嵗祀【注日祭于祖考月祭于髙曾时类及二祧嵗祀于坛墠也】
　　周语祭公谋父曰日祭月祀时享嵗贡终王【注祭于祖考谓上食也月祀于髙曾时享于二祧嵗贡于坛墠终谓世终也推嗣王及即位而来见】
　　朱子曰左氏云特祀于寝而国语有日祭之文【韦昭曰谓日上食于祖祢汉事亦然】是主复寝犹日上食矣
