<!-- { "loadSidebar": true } -->
　　父送女命之曰戒之敬之夙夜毋违命母施衿结帨曰勉之敬之夙夜无违宫事【注帨佩巾】庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【注庶母父之妾也鞶鞶囊也男鞶革女鞶丝所以盛帨巾之属为谨敬申重也宗尊也愆过也诸之也示之以衿鞶皆托戒使识之也不示之以衣笄者尊者之戒不嫌防之】
　　【盛氏世佐曰郑以鞶为囊杜氏注左传以为绅带一名大带贾服皆与杜同说文亦云大带也孔氏之疏每曲郑而直杜以易或锡之鞶带知鞶即带也左传疏又以内则縏袠之縏亦当为带然縏字从系鞶字从革则一为囊一为带自属两义丈夫之带有二一为大带以束衣一为革带以佩韨玉之等妇带应如之鞶为大带则衿犹丈夫之革带与凡佩系于革带故施衿则结帨以为之佩也】
　　蕙田案以上记亲迎及父母戒女之辞
　　壻授绥姆辞曰未教不足与为礼也
　　【张氏尔岐曰此节监本脱据石经及吴本补入或当有郑注而今逸之矣姆教人者】
　　蕙田案此记姆辞壻授绥之辞
　　宗子无父母命之亲皆没已躬命之【注宗子者适长子也命之命使者母命之在春秋纪裂繻来逆女是也躬犹亲也亲命之则宋公使公孙夀来纳币是也言宗子无父是有有父者礼七十老而传八十齐防之事不及若是者子代其父为宗子其取也父命之】
　　【盛氏世佐曰母命之者母使子之诸父兄命五礼之使者亲迎则使命其子昏词皆称母所使出命者之名也虽有诸父诸兄不敢擅为昏主必待母命而后为之尊大宗也母没则族人无敢主其昏矣故已躬命五礼之使者亲迎则告于祢而其词皆称壻名也母不通使义见公羊传又昏礼当使同姓主之公羊传云称诸父兄师友刘向说苑载大夫士昏词亦曰某之父某之师友师友异姓而与兄并称恐未安】
　　支子则称其宗【注支子庶昆弟也称其宗子命使者】
　　盛氏世佐曰此亦谓无父者支子与庶子异庶者对适而言支者对宗而言有庶子而为宗者如庶子为父后是也有宗子而为支者如身是继祢之宗而父非适长则于祖为支矣身是继祖之宗而祖非适长则于曾祖为支矣推而上之即至为继髙祖之宗而于大宗仍为支子也曲礼云支子不祭祭必告于宗子以支子对宗子言与此同防服传所云者非支子之正解也宗五宗也大宗一小宗四称谓昏辞所称之名如曰某有先人之礼之类是也父在则某是父名无父则是继祢之宗子名身继祢则称继祖之宗身继祖则称继曾祖之宗其他可以类推矣
　　弟则称其兄【注弟宗子母弟亦谓无父者】
　　【敖氏继公曰弟谓凡无父母而有亲兄者也兄虽非宗子犹称之也有兄则不称宗子者尚亲也】
　　蕙田案以上记命使之人
　　若不亲迎则妇入三月然后壻见曰某以得为外昏姻请觌【注女氏称昏壻氏称姻觌见也】
　　【敖氏继公曰不亲迎谓使人迎之此指无父者也记曰父醮子而命之迎昏义曰子承父命以迎是亲迎者必受父命也无父则子无所承命故其礼不可行】
　　盛氏世佐曰敖氏无父者不亲迎之说非也据昭元年左传载楚公子围娶妇事云请以众迎又云围布几筵告于庄共之庙而来则无父者告于庙而后迎礼也岂以无所承命而废鬼神阴阳之大典乎隐二年经书纪履緰来逆女公羊传曰讥始不亲迎也庄二十有四年公如齐逆女杜氏注云亲迎礼也诗曰韩侯迎止于蹶之里冕而亲迎孔子以告哀公是诸侯之迎且不以父废也而况大夫以下乎其为臆说无疑矣
　　主人对曰某以得为外昏姻之数某之子未得濯溉于祭祀是以未敢见今吾子辱请吾子之就宫某将走见【注主人女父也以白造缁曰辱】对曰某以非他故不足以辱命请终赐见【注非他故弥亲之词命谓将走见之言】对曰某以得为昏姻之故不敢固辞敢不从【注不言外亦弥亲之辞】主人出门左西面壻入门东面奠挚再拜出【注出门出内门入门入大门出内门不出大门者异于賔客也壻见于寝奠挚者壻有子道不敢授也挚雉也】摈者以挚出请受【注欲使以賔客礼相见】壻礼辞许受挚入主人再拜受壻再拜送出【注出已见女父】见主妇主妇阖扉立于其内【注主妇主人之妇也见主妇者兄弟之道宜相亲也阖扉者妇人无外事扉左扉】壻立于门外东面主妇一拜壻答再拜主妇又拜壻出【注必先一拜者妇人于丈夫必侠拜】主人请醴及揖让入醴以一献之礼主妇荐奠酬无币【注及与也无币异于賔客】壻出主人送再拜蕙田案以上记不亲迎见妇父母之礼
　　盛氏世佐曰此篇于亲迎以前不言告庙之事白虎通义因有娶妻不先告庙者示不必安也之说然记有之曰日月以告君斋戒以告鬼神为酒食以召郷党僚友以厚其别也斋戒以告鬼神而谓非告庙可乎仪礼之文不具者多矣他传记足以补之者君子弗弃也隐八年左传载郑公子忽逆妇先配而后祖陈鍼子讥之之事注云礼逆妇必先告庙而后行郑忽先逆妇而后告庙故曰先配而后祖杜义要有所本窃疑告庙之礼当是壻父率其子以告孤子则自告时忽父见在而疏以为逆者当自告恐未是郑氏盖主不告庙之説故其解左传以祖为軷道之祭注曲礼之告鬼神则以昏礼凡受女之礼皆于庙为神席当之解左之説已见斥于孔疏而曲礼注顾未有非之者夫于庙为神席乃女氏之事记者之意葢主男氏而言不可援以为证也况女父筵几于庙是重以先祖之遗体许人亦与厚别意防异左传又载楚公子围娶妇告庙事疏云聘礼臣奉君命聘于邻国犹释币于祢乃行况昏是嘉礼之重文王世子曰五庙之孙祖庙未毁虽为庶人冠娶妻必告郑云告于君也亦既告君必须告庙此说得之朱子经传通解右白虎通义而疑左氏不足信愚未敢以为安
　　右仪礼士昏礼

　　五礼通考卷一百五十二
<经部,礼类,通礼之属,五礼通考>
　　钦定四库全书
　　五礼通考卷一百五十三
　　刑部尚书秦蕙田撰
　　嘉礼二十六
　　昏礼
　　周礼地官媒氏掌万民之判凡男女自成名以上皆书年月日名焉令男三十而娶女二十而嫁凡娶判妻入子者皆书之【注判半也得耦为合主合其半成夫妇也防服传曰夫妻判合郑司农云主万民之判合入子者谓嫁女者也元谓言入子者容媵侄娣不聘之者】
　　【髙氏愈曰判当作胖胖者胸背之骨两形而联为一体夫妻之合似之仪礼所称夫妻胖合即此也判妻谓出妻再嫁娶判妻而入其子犹易所谓得妾以其子者欲令别于父母自养者故书之】
　　蕙田案判妻入子髙氏说较注疏为直截即下文男女之无夫家者也
　　仲春之月令防男女于是时也奔者不禁若无故而不用令者罚之司男女之无夫家者而会之【注司察也无夫家谓男女之鳏寡者　疏上文已云令防男女谓无夫家者也今又言司察男女无夫家是尝已有匹配故郑云男女之鳏寡者也】
　　【王氏应电曰程子云取失节者以配身是已失节也此云司无夫家而防之非欤夫天下之人上智寡而中材众一与之齐终身不改固女子天然之节苟尽责以此事则失所者必多且非贞节之人徒使之不嫁以避失节之名而其阴至于败俗必有甚者故圣人于牧民之政而开为此法凡鳏寡而欲嫁娶者亦量其才齿而防合之所以待中人至于昏礼用鴈从一而终实万世纲常爰及鳏寡旌表贞妇常以为世劝实并行而不悖也】
　　蕙田案程子之言礼义自守之正也注疏之意惠鲜鳏寡之仁也王者参赞化育守经达权与匹夫硁硁之节自有不同王氏发明之是矣
　　凡嫁子娶妻入币纯帛无过五两【注纯实缁字也纳币用缁妇人阴也凡于娶礼必用其类五两十端也必言两者欲得其配合之名十者象五行十日相成也士大夫乃以元纁束帛天子加以谷圭诸侯加以大璋杂记曰纳币一束束五两两五寻然则每端二丈】
　　礼记昏义孔疏纳徴纳聘财也春秋谓之纳币其庶人则缁帛五两
　　【王氏应电曰杂记纳币一束束五两两五寻八尺曰寻五寻即四丈也凡布帛四丈为一匹一匹两端故又谓之两然则每端二丈毎两四丈十端五两为一束共二十丈也古者纳币不过于此故男女不至失时也后世昏娶论财男家以此责其妇女氏以此骄其夫南方遂以溺女成风礼之失也久矣反之其在士君子欤】
　　礼记杂记纳币一束束五两两五寻
　　【方氏慤曰纳币即昏礼所谓纳征以物言故曰币以义言故曰徴五两王氏谓天数五地数五五位相得而各有合五两则以天地合数为之节】
　　【陈氏澔曰从两端卷至中则五匹为五个两卷矣故曰束五两】
　　周礼地官遂人以乐昏扰甿【注乐昏劝其昏姻如媒氏防男女扰顺也　疏男女人之大欲存焉配以昏姻即顺民意】
　　大司徒以荒政十有二聚万民十曰多昏
　　【刘氏彛曰昏必用六礼礼以荒而不可备时虽荒而不可失也故多昏之政行焉】
　　【史氏浩曰古者国有凶荒则杀礼而多昏防男女之无夫家者所以育人民】
　　媒氏禁迁葬者与嫁殇者【注迁葬谓生时非夫妇死既葬迁之使相从殇十九以下未嫁而死者生不以礼相接死而合之亦是乱人伦也】
　　【王氏应电曰骨月归于土以掩藏为善故袝之离合圣人所不拘而死则同穴特匹夫匹妇之私情耳民有迁徙而屑屑扵迁其旧葬以祔其夫或妇者既使死者体魄不安亦使生者不尽人道而酖溺鬼神禁之者裁民以义也此迁葬事由于夫妇之合故附载于此】
　　【华氏泉曰嫁殇或女已殇而嫁之或男子殇而嫁女与之亦为嫁殇】
　　【王氏昭禹曰昏姻所以合二姓之好天地之义受命则于祖亲迎则扵庭三月而后庙见未庙见而死犹不迁于祖不祔于姑归葬于女氏之党以示其未成妇殇而死乃妄为嫁娶岂礼之意乎】
　　蕙田案迁葬嫁殇后世不惟习以为俗且以合葬为礼而分葬为非者有之矣女未嫁殉夫不以为非礼而旌其贞烈者有之矣此皆溺于欲而不循于理圣人申以明禁岂非风俗民心之大闲哉
　　凡男女之阴讼听之于胜国之社其附于刑者归之扵士【注隂讼争中冓之事以触法者亡国之社就之以听隂讼之情明不当宣露其罪不在赦宥者直归士刑之不复以听】
　　【王氏应电曰隂讼以滛僻而致讼中冓之事故曰隂亡国之社覆以屋而行刑辟者听之必于此者以其事□故于屋中不欲宣布扵众且自古犯滛乱者无有不至于败亡故于此以自戒】
　　大司徒之职施十有二教焉三曰以隂礼敎亲则民不怨
　　【王氏昭禹曰隂礼则昏姻之类以其为内事故谓之隂礼男子生而愿为之有室女子生而愿为之有家先王之教使民乐所愿而已男女以正昏姻以时孰有怨哉】
