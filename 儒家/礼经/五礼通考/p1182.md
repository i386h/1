<!-- { "loadSidebar": true } -->
　　马援传援好骑善别名马于交趾得骆越铜鼔乃铸为马式还上之因表曰夫行天莫如龙行地莫如马马者甲兵之本国之大用安宁则以别尊卑之序有变则以济逺近之难昔有骐骥一日千里伯乐见之昭然不惑近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之于行事辄有騐效臣愚以为传闻不如亲见视景不如察形今欲形之于生马则骨法难备具又不可传之于后臣谨依仪氏防中帛氏口齿谢氏唇鬐丁氏身中备此数家骨相以为法马髙三尺五寸围四尺五寸有诏置于宣徳殿下以为名马式焉【注援铜马相法曰水火欲分明水火在鼻孔两间也上唇欲急而方口中欲红而有光此马千里颔下欲深下唇欲缓牙欲前向牙欲去齿一寸则四百里牙剑锋则千里目欲满而泽腹欲充膁欲小季肋欲长县薄欲厚而缓县薄股也腹下欲平满汗沟欲深长而膝本欲起肘腋欲开膝欲方蹄欲厚三寸坚如石】
　　和帝本纪永元五年二月诏有司省减内外廏及凉州诸苑马
　　安帝本纪永初元年九月诏廏马非乗舆常所御者皆减半食　六年春正月诏越嶲置长利髙望始昌三苑又令益州郡置万嵗苑犍为置汉平苑
　　顺帝本纪汉安元年始置承华廏【东观记曰时以逺近献马众多园廏充满故置】
　　马氏端临曰当时隠士魏桓被征不出谓人曰廏马万疋其可减乎葢当时畜马未尝以资军国之用徒侈服御糜廪粟而已
　　灵帝本纪光和四年正月初置騄骥廏丞领受郡国调马【注调谓徴发也】豪右辜榷马一匹至二百万【注辜障也榷専也谓障余人卖买而自取其利】
　　中平元年三月诏公卿出马弩十一月诏廏马非郊祭之用悉出给军
　　右秦汉
　　晋书职官志太仆统典牧乗黄廏骅骝廏龙马廏等令太仆自元帝渡江之后或省或置太仆省故骅骝为门下之职
　　马政志梁置太仆卿与太府少府为夏卿太仆汉为中二千石梁列为十二卿至后魏第二品最高品矣后与九卿并第三品大氐以后品皆第三时南北二朝南朝有废置北朝无废置
　　魏书太宗纪永兴五年诏诸州六十户输戎马一疋泰常六年春二月调民二十戸输戎马一疋大牛一头三月乙亥制六部民羊满百口输戎马一疋
　　世祖纪太延二年十一月行幸棝阳驱野马于云中置野马苑
　　宇文福传太和十七年车驾迁洛勅福检行牧马之所福规汳济以西河内以东拒黄河南北千里为牧地事寻施行今之马是也及徙代移杂畜于牧所福善于将养并无耗损髙祖嘉之转骁骑将军仍领太仆典牧令
　　食货志世祖之平统万定秦陇以河西水草善乃以为牧地畜产滋息马至二百余万疋橐駞将半之牛羊则无数髙祖即位之后复以河阳为牧恒置戎马十万疋毎嵗自河西徙牧于并州以渐南转欲其习水土而无死伤也而河西之牧弥滋矣正光以后天下丧乱遂为羣盗所盗掠焉
　　隋书百官志后齐太仆寺掌诸车辇马牛畜产之属统骅骝【掌御马及诸鞍乗】左右龙左右牝【掌驼马】等署令丞骅骝署又有奉承直长二人左龙署有左龙局右龙署有右龙局左牝署有左牝局右牝署有右牝局
　　右南北朝
　　隋太仆寺又有兽医博士员【一百二十八】统骅骝乗黄龙廏等署各置令【二人乗黄减一人】
　　陇右牧置总监副监丞以统诸牧其骅骝牧及二十四军马牧每牧置仪同及尉大都督帅都督等员驴骡牧置帅都督及尉苑川十二马牧毎牧置大都督及尉各一人帅都督二人缘边交市监及诸屯监每监置监副监各一人畿内者司农自外诸州焉
　　炀帝即位太仆减骅骝署入殿内尚乗局改龙廏曰典廏署有左右驳皂二廏加置主乗司库司廪官
　　尚乗局置左右六闲一左右飞黄闲二左右吉良闲三左右龙媒闲四左右騊駼闲五左右駃騠闲六左右天苑闲有直长十四人又有奉乗十人
　　礼仪志隋制常以仲春用少牢祭马祖于大泽诸预祭官于祭所致斋一日积柴于燎坛礼毕就燎仲夏祭先牧仲秋祭马社仲冬祭马步并于大泽皆以刚日牲用少牢如祭马祖埋而不燎
　　唐书兵志唐之初起得突厥马二千疋又得隋马三千于赤岸泽徙之陇右监牧之制始于此其官领以太仆其属有牧监副监监有丞有主簿直司团官牧尉排马牧长羣头有正有副凡羣置长一人十五长置尉一人嵗课功进排马又有掌闲调马习上又以尚乗掌天子之御左右六闲一曰飞黄二曰吉良三曰龙媒四四騊駼五曰駃騠六曰天苑总十有二闲为二廏一曰祥麟二曰鳯苑以系饲之其后禁中又増置飞龙廏初用太仆少卿张万嵗领羣牧自贞观至麟徳四十年间马七十万六千置八坊岐豳泾宁间地广千里一曰保乐二曰甘露三曰南普闰四曰北普闰五曰岐阳六曰太平七曰宜禄八曰安定八坊之田千二百三十顷募民耕之以给刍秣八坊之马为四十八监而马多地狭不能容又析八监列布河西丰旷之野凡马五千为上监三千为中监余为下监监皆有左右因地为之名方其时天下以一缣易一马万嵗掌马久恩信行于陇右后以大仆少卿鲜于匡俗检校陇右牧监仪鳯中以太仆少卿李思文检校陇右诸牧监使监牧有使自是始后又有羣牧都使有闲廏使使皆置副有判官又立四使南使十五西使十六北使七东使九诸坊若泾川亭川阙水洛赤城南使统之清泉温泉西使统之乌氏北使统之木硖万福东使统之他皆失传其后益置八监于盐州三监于岚州盐州使八统白马等坊岚州使三统楼烦元池天池之监凡征伐而发牧马先尽强壮不足则取其次录色嵗肤第印记主名送军以帐防之数上于省自万嵗失职马政颇废永隆中夏州牧马之死失者十八万四千九百九十景云二年诏羣牧嵗出高品御史案察之开元初国马益耗太常少卿姜诲乃请以空名告身市马于六胡州率三十疋讐一游击将军命王毛仲领内外闲廏九年又诏天下之有马者州县皆先以邮递军旅之役定户复缘以升之百姓畏苦乃多不畜马故骑射之士减曩时自今诸州民勿限有无廕能家畜十马以下免帖驿邮递征行定戸无以马为赀毛仲既领闲廏马稍稍复始二十四万至十三年乃四十三万其后突厥欵塞明皇厚抚之嵗许朔方军西受降城为互市以金帛市马于河东朔方陇右牧之既杂胡种马乃益壮天宝后诸军战马动以万计王侯将相外戚牛驼羊马之牧布诸道百倍于县官皆以封邑号名为印自别将校亦备私马议者谓秦汉以来唐马最盛天子又鋭志武事遂弱西北蕃十一载诏二京旁五百里勿置私牧十三载陇右羣牧都使奏牛马驼羊总六十万五千六百而马三十二万五千七百安禄山以内外闲廏都使兼知楼烦监阴选胜甲马归范阳故其兵力倾天下而卒反肃宗收兵至彭原率官吏马抵平凉搜监牧及私羣得马数万军遂振至鳯翔又诏公卿百寮以后乗助军其后边无重兵吐蕃乗隙陷陇右苑牧畜马皆没矣乾元后回纥恃功嵗入马取缯马皆病弱不可用永泰元年代宗欲亲击吐蕃鱼朝恩乃请大搜城中百官士庶马输官曰团练马下制禁马出城者已而复罢徳宗建中元年市闗辅马三万实内廏贞元三年吐蕃浑犯塞诏禁大马出潼蒲武闗者元和十一年伐蔡命中使以绢二万市马河曲其始置四十八监地据陇西金城平凉天水员广千里繇京度陇置八坊为会计都领其间善水草腴田皆隶之后监牧使与坊皆废故地存者一归闲廏旋以给贫民及军吏间又赐佛寺道馆防千顷十二年闲廏使张茂宗举故事尽收岐阳坊地失业者甚众十三年以蔡州牧地为龙陂监十四年置临汉监于襄州牧马二千二百费田四百顷穆宗即位岐人叩阙讼茂宗所夺田事下御史案治悉子民太和七年度支盐铁使言银州水甘草丰请诏刺史刘源市马三千河西置银州监以源为使襄阳节度使裴度奏停临汉监开成二年刘源奏银州马已七千若水草乏则徙牧绥州境今绥南二百里四隅险絶寇路不能通以数十人守要畜牧无他患乃以银州监其后阙不复可纪
　　归氏有光曰汉以来牧官后世不闻唯唐张万歳王毛仲此两人名最着而马特盛议者以为唐得人専其职也初置监牧秦渭二州北会州南兰州狄道西葢跨陇西金城平凉天水四郡之地汉志云武威以西本匈奴昆邪王休屠王地习俗颇殊地广民稀水草宜畜牧故凉州之畜为天下饶皆唐之牧地之所包络也
　　旧唐书礼仪志仲春祭马祖仲夏祭先牧仲秋祭马社仲冬祭马步并于大泽用刚日牲各用羊一笾豆各二簠簋各一
　　明集礼唐设坛于长安四十里外龙豪泽中其制髙三尺周回九步
