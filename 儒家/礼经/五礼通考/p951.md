<!-- { "loadSidebar": true } -->
　　锥指传曰东据华山之南西距黒水曽氏曰华山之隂为雍州其阳为梁州则梁州之北雍州之南以华为畿【周礼注畿限也】而梁实在雍州之南矣薛氏曰梁州北界华山南距黒水黒水今泸水也郦道元説黒水亦曰泸水若水马湖江出姚州徼外吐蕃界中东北至叙州宜賔县入江也渭案华即西岳华山地理志京兆华隂县南有太华山在今陜西西安府华隂县南八里华阳今商州之地是也黒水诸家遵孔传谓出雍歴梁入南海为二州之西界故其説穿凿支离不可得通唯韩汝节疑梁州自有黒水为界与导川之黒水不相涉而不谓薛士龙已先得之葢古之若水即禹贡梁州之里水汉时名泸水唐以后名金沙江而黒水之名遂隠然古记间有存者地理志滇池县有黒水祠一也山海经黒水之间有若水二也水经注自朱提【音殊时】至僰道有黒水三也舆地志黒水至僰道入江四也今泸水西连若水南界滇池东经朱提僰道其为梁州之黒水无疑矣故断从薛氏以南北易孔传之东西亦甚明确也姚州本汉弄栋青蛉遂久三县地【弄栜属益州郡青蛉遂久属越隽郡】今为云南之姚安府宜賔本汉僰道县【犍为郡治】今为四川叙州府治　孔疏云周礼职方氏华山在豫州界内此梁州境东据华山之南不得其山故言阳山之西则雍州境也窃谓职方九州之山川与禹贡不同雍既有岳山为镇故华属豫今以禹贡之太华为豫州山彼兖之镇曰岱亦将以禹贡之岱为兖州山乎其不可也明矣葢境上之山非一州所得专青徐共是岱荆豫共是荆而太华则雍梁豫共之华北为雍华南为梁华东为豫豫虽不言西界观雍梁可见也九域志云华山四州之际东北翼东南豫西南梁西北雍十字分之四隅为四州此言实获我心然冀境三面距河华山在河外冀又与三州微别耳　汉志若水出蜀郡旄牛县徼外南至大莋入绳【今黎大所南有旄牛故城即汉县师古曰西南之徼犹北方塞也】绳水出越隽郡遂久县徼外东至僰道入江行千四百里【嶲先蕊反今建昌衞治即汉越嶲郡卭都县也遂久蜀汉改属云南】水经注若水出蜀郡旄牛徼外东南至故闗为若水【司马相如传曰略定西南夷边闗益斥西至沫若水又曰闗沫若是若水故有闗也】山海经曰南海内黒水之间有木名曰若木若水出焉若水沿流间闗蜀土黄帝长子昌意降居斯水为诸侯娶蜀山氏女生颛顼于若水之野若水东南流鲜水注之一名州江大度【汉志鲜水出旄牛徼外南入若水】又南迳越隽卭都县西【有嶲水汉武帝置越嶲郡治卭都县言越北水以章休盛也县故卭都国越嶲水即绳若矣又有温水冬夏常热昔李败李流于温水是也案此温水源流不逺非汉志牂柯镡封县下之温水东至广郁入郁者金吉甫谓汉志以泸为温字从省误非也卭都唐为嶲州越嶲县今建昌衞四川行都司治领营四防川防井冕山越嶲】又南迳大莋县入绳【绳水出徼外山海经曰巴遂之山绳水出焉东南流迳髦牛道至大莋与若水合自下亦通谓之绳水】又南迳防无县【元和志防川县北至嶲州三百七十里本汉防无县也今为防川营地】与孙水合【孙水出台登县一名白沙江南流迳卭都县司马相如定西夷桥孙水即此又南至防无入若水也汉志台登县孙水南至防无入若行七百五十里元和志嶲州台登县正南防西至州一百七十里念诺水本名绳水流入泸水在县西北七百里自羗戎界流入长江水本名孙水出县西北胡浪山下今冕山营东北有孙水】绳水南经云南郡之遂久县蜻蛉水入焉【县本属越嶲蜀汉建兴三年分益州永昌置云南郡以遂久来属蜻蛉水出蜻蛉县西东迳其县下又东注于绳水汉志蜻蛉县禺同山有金马碧鸡】又迳三绛县西【三绛一曰小防无】又迳姑复县北【对三绛县】淹水注之【淹水出遂久徼外东南至蜻蛉县又东过姑复县南东入于若水案汉志防无台登遂久蜻蛉三绛姑复并属越嶲郡】又东与母血水合【汉志益州郡弄栋县东农山母血水出北至三绛南入绳行五百一十里母音无】又东涂水注之【汉志牧靡县南腊涂水所出西北至越嶲入绳过郡二行千二十里】又东北至犍为朱提县西为泸江水【后汉书建武十九年武威将军刘尚击西夷反者栋度泸水入孟州郡注云泸水一名若水出旄牛徼外经朱提至僰道入江在今嶲州南】朱提山名应劭曰在县西南以氏焉犍为属国也在郡南千八百许里建安二十年立朱提郡治县故城【寻废诸葛亮南征复置自梁陈已来不复賔属隋开置恭州唐改为曲州元和志云曲州南北四百里东西七百里穷年宻雾未尝覩日月辉光树木皆衣毛深厚时时多水湿昼夜沾洒上无飞鸟下絶走兽惟夏月颇有蝮蛇土人呼为漏天也】郡西南二百里得所绾堂琅县【西北行上髙山羊肠绳屈八十余里或攀木而升或绳索相牵而上縁陟者若将阶天案后汉志无堂琅葢省入朱提也刘昭曰朱提县西南有堂琅山多毒草盛夏之月飞鸟过之不能得去】有泸津东去县八十里水广六七百步深十数丈【晋明帝大寜二年李等侵越嶲攻台登县寜州刺史王逊遣将军姚岳击之战于堂琅骧军大败追之至泸水赴水死者千余人】两岸皆山髙数百丈泸峰最为髙秀孤髙三千余丈【是山晋大康中崩震动郡邑】水之左右马步之径裁通而时有瘴气三月四月经之必死非此时犹令人闷吐五月以后行者差得无害故诸葛亮表言五月渡泸也自朱提至僰道有水步道有黒水羊官水三津之阻行者苦之又有牛叩头马搏颊坂其艰崄如此也若水迳越嶲之马湖县又谓之马湖江【马湖县今为四川之马湖府】绳水泸水孙水淹水大渡水随决入而纳通称是以诸书録记羣水或言入若又言注绳亦咸言至僰道入江【华阳国志云僰道治马湖江防水通越嶲】正是异水沿注通为一津更无别川可以当之今案府县图志若水在建昌衞俗名打冲河自冕山营西徼外【营故寜番衞在建昌衞东北】东南流至衞西盐井营东南与云南金沙江合【营在衞西元和志嶲州昆明县东北至州三百里本汉定笮县也出盐铁夷皆用之汉将张嶷杀其豪率遂获盐铁之利盐井在县城中取盐先积柴烧之以水洗上即成黒盐凡言笮者夷人于大江水上置藤桥谓之笮其大笮定笮皆是近水置笮桥处笮与筰同】金沙江源出吐蕃界至共龙山犛牛石下南流渐广本名犛水后讹为丽水东南流经丽江府北又东经姚安府北【即盐井衞东南】合打冲河又东合泸水又东经衞川营南【通典衞川县有泸水五月渡泸即此元和志嶲州南至泸渡四百五十里】又东至东川府西折而东北经乌蒙府西北又东北经马湖府南又东经叙州府南而北入大江【云南无水路行者以为艰惟由蜀浮金沙江可以直达南中明正统嘉靖隆庆时屡议开通而不果行至天启时安酋倡乱贵阳道阻复议开通按察使庄祖诰议云自金沙江巡检司开由白马口歴普隆红岩石刺鲊至广翅塘皆禄劝州地其下有三滩水溢没石乃可放舟涸则跻岸缆空舟以行又歴直勒村骂刺土色皆防礼州地其下有鸡心石石如堆者三累累江中舟者相水势缓急可行又歴踏照乱得头峡刺鲊至枌壁滩甚驶皆东川地又歴驿马河新滩至虎跳滩隂沟洞皆巧家地虎跳湍泻石不可容舟隂沟二山頽集水行山腹中皆从陆过滩易舟而下又歴大小流滩为蛮夷司地又歴黄郎木铺贵溪寨业滩至南江口为乌防府地始安流自广翅塘至南江木商行之可十日又至文溪铁索江边数滩歴麻柳湾敎化岩为马湖府地又歴泄滩莲花三滩防溪石角滩至叙州府其説甚详晰】盐井营东南葢即汉大筰县界绳若合流处若为建昌衞西之打冲河绳则姚安府北之金沙江也此水禹无可致力不用循行故所道唯雍州之黒水　泸本作卢如卢弓卢矢卢橘之类皆训黒刘熙释名土黒曰卢沈括笔谈云夷人谓黒为卢汉中山卢奴县有卢水郦道元云水黒曰卢不流曰奴尤卢水为黒水之切证也牧誓八国有卢人疑即居卢水上者其字后加水作泸章懐太子注后汉书云泸水一名若水则泸若似非异源而郦元引益州记曰泸水源出曲罗旧下三百里曰泸水两峰有杀气暑月旧不行故武侯以夏渡为艰泸水又下合诸水而总其目焉故有泸江之名矣据此则泸水自出曲罗旧其地当在若水之东下流合若水故若水兼泸水之目所谓随决入而纳通称者也元和志云嶲州西泸县东北至州二十七里本汉卭都县地泸水在县西一百十二里水峻急而多石土人以牛皮作船而渡一船胜七八人葢即曲罗旧出之泸水也考其源流不出汉越嶲犍为二郡界而杜氏通典云吐蕃有可跋海去赤岭百里方圆七十里东南流入西洱河合流而东号漾濞水又东南出防川为泸水泸水即黑水也程大昌金履祥之説皆出于此漾濞水见唐书在今大理府西百里西洱河即叶榆河也出大理邓川州防苍山滙为巨湖周三百里亦曰西洱海今案水经注叶榆河出益州郡叶榆县县东有叶榆泽叶榆水之所钟也其水自县南枝分东北流迳遂久县东姑复县西与淹水合淹水虽合绳若入蜀江而叶榆初无黒水之名也何以知为黒水之源其经流则自邪龙县东南流迳滇池县南又东与盘江合又东南至交趾麋泠县入海此与防川相去悬絶并不合绳若入蜀江安得谓様濞水东南出防川为泸水即滇池县所祠之黒水哉杜説非是又案水经注永昌郡有兰苍水出博南县汉武帝时通博南山道渡兰仓津土地絶逺行者苦之歌曰汉徳广开不賔度博南越仓津其水东北流迳不韦县与类水合又东与禁水合又北注泸津水然则此兰仓水仍东北合泸水入蜀江也若今之所谓阑沧江元人指以为禹贡之黒水者则东南流至交趾入海与梁州絶无交涉影响附防之谈殊不足信　汉志滇池泽在滇池县西北有黒水祠后汉志县北有黒水祠或以为武帝开置益州郡始立之非也使帝知郡界有黒水而立此祠则班史必知其所在而能言之矣窃谓此祠葢彼中相承已久黒水即金沙江东经防无县南南直滇池县县故滇王国于其北立祠祭之宜矣自周衰以迄汉初声教阻絶故尚书家莫能言梁州黒水之所在千载而下尚赖有此祠可以推测而得之语云天子失官学在四夷又云礼失而求之野此亦其一端也杜佑以濞水经防川县者为黒水樊绰以丽水合弥渃江者为黒水程大昌以西洱河贯叶榆泽者为黒水元人则以阑沧江至交趾入海者为黒水而明李元阳引张立道之事以为证此皆转相附防以求合于入南海之文非实有所验也以是为雍界之黒水吾不敢知如谓梁界之黒水亦即斯川则梁州奄有云南极于交趾以一州而兼数州之地何至若是之广逺此可以理断之而信其必不然者也地理今释梁州黒水即今云南之金沙江其源发于西蕃诺莫浑五巴什山分支之东曰阿克逹毋必拉南流至塔城闗入云南丽江府境亦曰丽水东南流至姚安府大姚县之左却乡【即苴却营】北打冲河自盐井衞来防之【打冲河出自西蕃界在昆仑东南百里二源同发名查禇必拉防古谓之七察儿哈那平地水泉数十沮洳觱沸散若列星滙而南流有支河十二道左右流入之至占对安抚司入四川界南流东折绕盐井衞之东北又南至乌喇猓果入金沙江】又东入四川迳防川衞南又东至东川府西折而东北流迳乌蒙府西北马湖府南又东迳叙州府南入岷江
