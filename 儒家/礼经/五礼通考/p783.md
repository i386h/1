<!-- { "loadSidebar": true } -->
　　司正升自西阶受命于主人主人曰请坐于宾宾辞以俎【注至此盛礼俱成酒清肴干宾主百拜强有力犹倦焉张而不弛弛而不张非文武之道请坐者将以宾燕也俎者肴之贵者辞之者不敢以礼杀当贵者疏自此以上皆立行礼人皆劳倦故请坐于宾】主人请彻俎宾许【注亦司正请告之】司正降阶前弟子俟彻俎【注西阶前也弟子宾之少者俎者主人之吏设之使弟子俟彻者明彻俎宾之义　疏西阶前命之故知宾弟子敖氏继公曰俟彻俎者俟尊者彻乃受之】
　　司正升立于序端【注待事】宾降席北面主人降席阼阶上北面介降席西阶上北面遵者降席席东南面【注皆立相须彻俎也遵者谓此乡之人仕至大夫者也今来助主人乐宾主人所荣而遵法者也因以为名或有无来不来用时事耳今文遵为僎　疏遵不北面者以其尊故席东南面向主人士立于下不得升堂故知此遵是大夫也】
　　蕙田案乡饮酒义从今文作僎
　　宾取俎还授司正司正以降宾从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如宾礼众宾皆降【注取俎者皆乡其席既授弟子皆降复初入之位】
　　蕙田案以上彻俎
　　説屦揖让如初升坐乃羞【注説屦者为安燕当坐也必説于下者屦贱不空居堂説屦主人先左宾先右羞进也所进者狗胾醢也乡设骨体所以致敬也今进羞所以致爱也敬之爱之所以厚贤也】
　　【敖氏继公曰説屦者各于其阶侧北面坐于堂而説屦于上者惟尊长则然此宾主人其尊相敌故皆説于下】
　　蕙田案以上升坐
　　无算爵【注算数也宾主燕饮爵行无数醉而止也乡射礼曰使二人举觯于宾与大夫又曰执觯者洗升实觯反奠于宾与大夫皆是】
　　【杨氏复曰乡饮酒礼无算爵其文畧案乡射无算爵宾与大夫不兴取奠觯饮卒觯不拜执觯者受觯遂实之宾觯以之主人大夫之觯众宾长受而错皆不拜注错者实主人之觯以之次宾实宾长之觯以之次大夫此乡饮酒礼亦同但乡射有宾无介乡饮酒有宾有介当实宾之觯以之主人实大夫之觯以之介及其交错而行也当实主人之觯以之众宾长实介之觯以之次大夫又实众宾长之觯以之第三位次大夫实次大夫之觯以之第二位次宾长如此交错以辩卒受者兴以旅在下者于西阶上及其辩也执觯者洗升实觯反奠于宾与大夫所以复奠之者燕以饮酒为欢醉乃止此所以为无算爵也敖氏继公曰此礼异于乡射者举觯及反奠不于大夫而于介耳其实觯亦以之主人介觯则以之大夫其余可以类推】
　　蕙田案乡射无介故以宾与大夫为尊乡饮有介当以宾与介为尊乡饮酒义每以宾主介僎相提并论则无算爵举觯自宜从宾介始由宾而之主人由介而之大夫如敖氏之説为是杨信斋仪礼图尚沿旧注之误耳
　　无算乐【注燕乐亦无数或间或合尽欢而止也春秋襄二十九年吴公子札来聘请观于周乐此国君之无算】
　　蕙田案以上无算爵
　　宾出奏陔【注陔陔夏也陔之为言戒也终日燕饮酒罢以陔为节明无失礼也周礼钟师以钟鼔奏九夏是奏陔夏则有钟鼔矣钟鼔者天子诸侯备用之大夫士鼔而已盖建于阼阶之西南鼓乡射礼曰宾兴乐正命奏陔宾降及阶陔作宾出众宾皆出】主人送于门外再拜【注门东西面拜也宾介不答拜礼有终也】
　　【敖氏继公曰再拜送宾也宾主人以下当屦而后出经文畧也】
　　蕙田案以上宾出
　　宾若有遵者诸公大夫则既一人举觯乃入【注不干主人正礼也遵者诸公大夫也谓之宾者同从外来耳大国有孤四命谓之公】席于宾东公三重大夫再重【注席此二者于宾东尊之不与乡人齿也三重者六席再重者四席天子之国三命者不齿于诸侯之国爵为大夫则不齿矣】
　　【张氏尔岐曰众宾之席在宾西此特为位于酒尊东不在众人行列中故曰不与齿也】
　　公如大夫入主人降宾介降众宾皆降复初位主人迎揖让升公升如宾礼辞一席使一人去之【注如读若今之若主人迎之于门内也辞一席自同于大夫】大夫则如介礼有诸公则辞加席委于席端主人不彻无诸公则大夫辞加席主人对不去加席【注加席上席也大夫席再重　疏宾厌介此公与大夫同入亦厌大夫】
　　钦定义疏遵者献酢之节详于乡射礼此不具者射义云卿大夫之射也必先行乡饮酒之礼二礼本同可互考也
　　蕙田案以上遵者之礼
　　明日宾乡服以拜赐【注拜赐谢恩惠乡服昨日与乡大夫饮酒之朝服也不言朝服未服以朝也】主人如宾服以拜辱【注拜宾复自屈辱也　疏宾主皆不相见造门外拜谢而已】
　　蕙田案以上拜赐拜辱
　　主人释服乃息司正【注释朝服更服元端也息劳也劳赐昨日賛执事者独云司正司正庭长也】无介【注劳礼畧也司正为宾】不杀【注市买若因所有可也不杀则无俎】荐脯醢【注羞同也】羞唯所有【注在有何物】徴唯所欲【注徴召也】以告于先生君子可也【注告请也先生不以筋力为礼于是可以来君子国中有盛徳者可者召不召唯所欲】宾介不与【注礼凟则防】乡乐唯欲【注乡乐周南召南六篇之中唯所欲作不从次也不歌鹿鸣鱼丽者辟国君也　疏二南为乡大夫之乐小雅为诸公之乐上正行饮酒歌小雅今燕不歌鹿鸣鱼丽是避国君也】
　　蕙田案以上息司正
　　记乡朝服而谋宾介皆使能不宿戒【注乡乡人谓乡大夫也朝服冠元端缁带素韠白屦今郡国行乡饮酒之礼元冠而衣皮弁服与古异再戒为宿戒礼将有事先戒而复宿戒张氏尔岐曰乡谓乡饮酒之礼注指人恐义不尽】
　　蕙田案以上记宾介
　　蒲筵缁布纯【注筵席也纯縁也】
　　尊绤幂宾至彻之【注绤葛也幂覆尊巾】
　　蕙田案以上记筵及尊幂
　　其牲狗也【注狗取择人】亨于堂东北【注祖阳气之所始也阳气主养易曰天地养万物圣人养贤以及万民】
　　【敖氏继公曰用狗者用燕礼之牲也】
　　蕙田案以上记牲
　　献用爵其他用觯【注爵尊不防用之】
　　蕙田案酢亦用爵记但言献者酢统于献也敖继公以议记文之不备过矣
　　又案以上记爵觯之用
　　荐脯五挺横祭于其上出自左房【注挺犹膱也乡射礼曰祭半膱膱长尺有二寸左在东阳也阳主养房馔陈处也冠礼之馔脯醢南上曲礼曰以脯修置者左朐右末　疏横祭于上者于脯为横于人为缩】
　　蕙田案以上记脯
　　俎由东壁自西阶升【注亨狗既熟载之俎馔于东方】宾俎脊胁肩肺主人俎脊胁臂肺介俎脊胁胳肺肺皆离皆右体进腠【注凡牲前胫骨三肩臂臑也后胫骨二胳也尊者俎尊骨卑者俎卑骨祭统曰凡为俎者以骨为主骨有贵贱凡前贵后贱离犹防也腠理也进理谓前其本也　疏此序体宾用肩主人用臂介用胳其间有臑肫在而介不用者盖以大夫俎故此阙焉大夫虽尊不夺宾主正体故用体卑于主人与宾而尊于介也】
　　朱子曰介俎脊脇胳肺印本胳上有肫字然释文无音疏又云有臑肫而介不用明无此字也成都石经亦误
　　蕙田案以上记俎
　　以爵拜者不徒作【注作起也言拜既爵者不徒起起必酢主人】坐卒爵者拜既爵立卒爵者不拜既爵【注隆杀各从其宜唯工不从此礼】
　　钦定义疏坐卒爵谓宾主人介立卒爵谓众宾以下凡奠者于左【注不饮者不欲其妨】将举于右【注便也】
　　众宾之长一人辞洗如宾礼【注于三人之中复差有尊者余二人虽为之洗不敢辞其下不洗】
　　蕙田案以上记诸行礼之节
　　立者东面北上若有北面者则东上【注贤者众多无常也或统于堂或统于门】
　　蕙田案以上记众宾之立位
　　乐正与立者皆荐以齿【注谓其饮之次也尊乐正同于宾党不言饮而言荐以明饮也既饮皆荐于其位乐正位西阶东北面】
　　【张氏尔岐曰乐正本主人之官属故以齿于宾党为尊之】
　　蕙田案以上记乐正荐节
　　凡举爵三作而不徒爵【注谓献宾献大夫献工皆有荐】
　　【敖氏继公曰献宾谓宾介及众宾献工兼笙者】
　　蕙田案以上记不徒爵
　　乐作大夫不入【注后乐贤者　疏大夫入当一人举觯之后未乐作之前以助主人乐宾】
　　蕙田案以上记大夫入节
　　献工与笙取爵于上篚既献奠于下篚【注明其异器敬也如是则献大夫亦然上篚三爵　疏献宾介堂上堂下众宾一爵献工与笙二爵献大夫三爵】其笙则献诸西阶上【注谓主人拜送爵也于上拜于阼阶上者以其坐于西阶东也】
　　蕙田案以上记献工与笙
　　磬阶间缩霤北面鼓之【注缩从也霤以东西为从鼓犹击也大夫而特悬方宾乡人之贤者从士礼也射则磬在东】
　　蕙田案以上记悬磬之所
　　主人介凡升席自北方降自南方【注席南上升由下降由上从便】
　　蕙田案以上记升席降席之法
　　司正既举觯而荐诸其位【注司正主人之属也无献因其举觯而荐之】
　　蕙田案以上记荐司正节
　　凡旅不洗【注敬礼杀也】不洗者不祭【注不甚洁也】
　　蕙田案以上记旅酬杀礼
　　既旅士不入【注后正礼也既旅则将燕矣】
　　【敖氏继公曰士贱于大夫则可以献然不与旅则与主人之賛者同故不入】
　　蕙田案以上记士入节
　　彻爼宾介遵者之俎受者以降遂出授从者【注送之】主人之俎以东【注藏于东方】
　　蕙田案以上彻俎之节
　　乐正命奏陔宾出至于阶陔作
　　蕙田案以上记奏陔之节
　　若有诸公则大夫于主人之北西面【注其西面者北上统于公　疏若无诸公则大夫南面西上统于遵也】
　　蕙田案以上记遵者席位
　　主人之賛者西面北上不与【注賛佐也谓主人之属佐助主人礼事彻幂沃盥设荐俎者西面北上统于堂也与及也不及谓不献酒】无算爵然后与【注燕乃及之】
　　蕙田案以上记主人之賛者
　　右仪礼乡饮酒礼
　　周礼地官乡大夫三年则大比考其徳行道艺而兴贤者能者乡老及乡大夫帅其吏与其众寡以礼礼宾之【注以乡饮酒之礼礼而宾之】
　　州长春秋以礼会民而射于州序【疏州长因春秋二时皆以礼会聚其民而行射礼于州之序学中言以礼者亦谓先行乡饮酒之礼而乃射】
　　党正国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿【注国索鬼神而祭祀谓歳十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙于礼至于农隙以教之尊长养老见孝弟之道也党正饮酒礼亡以此事属于乡饮之义微失少矣凡射饮酒此乡民虽为卿大夫必来观礼乡饮酒乡射记大夫乐作不入士既旅不入是也齿于乡里者以年与众宾相次也齿于父族者父族有为宾者以年与之相次异姓虽有老者居于其上不齿者席于尊东所谓遵】
