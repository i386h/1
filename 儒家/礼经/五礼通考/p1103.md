<!-- { "loadSidebar": true } -->
　　礼玉束帛乘皮皆如还玉礼【注礼礼聘君也所以报享也亦言玉璧可知也　疏聘宾行享之时束帛加璧束锦加琮今报享物亦有璧琮致之故云亦言玉璧可知此玉则琮也以经言玉故以玉言之若然经言束帛兼有束锦矣】大夫出宾送不拜
　　蕙田案以上还玉报享
　　公馆宾【注为宾将去亲存送之厚殷勤且谢聘君之意也公朝服】宾辟【注不敢受国君见已于此馆也此亦不见言辟者君在庙门敬也凡君有事于诸臣之家车造庙门乃下】上介听命【注听命于庙门中西面如相拜然也摈者每賛君辞则曰敢不承命告于寡君之老】聘享夫人之聘享问大夫送宾公皆再拜【注拜此四事公东面拜摈者北面】
　　【敖氏继公曰拜聘享与问谢聘君也所谓拜贶也拜送宾以宾将去也】
　　公退宾从请命于朝【注宾従者实为拜主君之馆已也言请命者以己不见不敢斥尊者之意】公辞宾退【注辞其拜也退还馆装驾为旦将发也周礼曰宾从拜辱于朝明日客拜礼赐遂行方氏苞曰宾不拜而退所以示主君之拜乃荅其君之礼而已不敢尸即致辞不曰拜辱而曰请命之义也】
　　【盛氏世佐曰辞辞其请也宾不拜不敢与敌者拜辱之礼同也凡拜辱之礼所拜者不见拜于门外乃退】
　　蕙田案以上主君就宾馆
　　宾三拜乘禽于朝讶听之【注发去乃拜乘禽明已受赐大小无不识】遂行舍于郊【注始发且宿近郊自展軨】
　　蕙田案以上宾拜赐遂行
　　公使卿赠如觌币【注赠送也所以好送之也言如觌币见为反报也今文公为君】受于舍门外如受劳礼无傧【注不入无傧明去而宜有己也如受劳礼以赠劳同节　疏言不入无傧对归饔饩入设而有傧】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟
　　蕙田案以上赠送
　　使者归及郊请反命【注郊近郊也告郊人使言反命于君也必请之者以已乆在外嫌有罪恶不可以入】
　　【敖氏继公曰不敢径入恭也请反命其亦使次介与】
　　朝服载旜【注行时税舍于此郊今还至此正其故行服以俟君命敬也】禳乃入【注禳祭名也为行道累歴不祥禳之以除灾凶】乃入陈币于朝西上上宾之公币私币皆陈上介公币陈他介皆否【注皆否者公币私币皆不陈此币使者及介所得于彼国君卿大夫之赠赐也其或陈或不陈详尊而畧卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者　疏宾之公币有八郊劳币一也礼宾币二也致饔饩三也夫人归礼币四也侑食币五也再飨币六也夕币七也赠贿币八也皆主君礼赐使者皆用束锦故曰公币宾之私币畧有十九主国三卿五大夫皆一食有侑币飨有酬币皆用束锦则是十六有三卿郊赠则十九也其上介公币则有五致饔饩一也夫人致礼币二也侑食币三也飨酬币四也郊赠币五也降于宾者以其上介无郊赠币又无礼宾币又阙一飨币故宾八上介五也上介私币有十一主国三卿五大夫或飨或食不备要有其一则其币八也又三卿皆有郊赠如其面币通前则十一也主国下大夫尝使己国者聘亦有币及之则亦有报币之事其数不定士介四人直有郊赠报私币主国卿大夫报士介私面士介私币数不甚明礼于君者谓侑用束纺礼用束帛乘皮以礼于君者是其正故不陈之礼于己者以其荣故陈之聘君以币问卿而其卿不报聘君之币者以其尊卑不敌若报之嫌其敌体故也】
　　朱子曰案经文主国礼赐无有夕币疏于上介公币云无郊赠及无礼宾币又阙一飨币故宾八大夫五则前公币中夕字当是飨字之误而其次亦当在再飨之前
　　【张氏尔岐曰礼于君者不陈以使者将亲执以告】
　　束帛各加其庭实皮左【注不加于其皮上荣其多也】公南鄊【注亦宰告于君君乃朝服出门左南鄊】卿进使者使者执圭垂缫北面上介执璋屈缫立于其左【注此主于反命士介亦随入并立东上】反命曰以君命聘于某君某君受币于某宫某君再拜以享某君某君再拜【注君亦揖使者进之乃进反命也某君某国名也某宫若言桓宫僖宫也某君再拜谓再拜受也必言此者明彼君敬君己不辱命】宰自公左受玉【注亦于使者之东同面并受也不右使者由便也】受上介璋致命亦如之【注变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知畧之】
　　【张氏尔岐曰受上介璋宾受之也宾受璋当亦垂缫而致命本以君夫人聘君夫人但妇人无外事亦君命之命言致命若非君命然也】
　　执贿币以告曰某君使某子贿授宰【注某子若言髙子国子凡使者所当以告君者上介取以授之贿币在外也】礼玉亦如之【注亦执束帛加璧也告曰某君使某子礼宰受之士随自后左士介受乘皮如初上介出取玉束帛士介后取皮也】
　　【张氏尔岐曰宾将告君之时上介出取玉帛士介取皮宾执玉帛以告宰受玉帛士即自士介后居其右而受皮向东藏之】
　　执礼币以尽言赐礼【注礼币主国君初礼宾之币也以尽言赐礼谓自此至于赠张氏尔岐曰自郊劳至赠行八度礼宾皆有币执郊劳之币而歴举其全以告也】
　　公曰然而不善乎【注善其能使于四方而犹女也】授上介币再拜稽首公答再拜【注授上介币当拜公言也不授宰者当复陈之】私币不告【注亦畧卑也】君劳之再拜稽首君答再拜【注劳之以道路勤苦】若有献则曰某君之赐也【注言此物某君之所赐予为恵者也其所献虽珍异不言某为彼君服御物谦也其大夫出反必献忠孝也】君其以赐乎【注不必其当君也献不拜者为君之答已也】
　　蕙田案有献谓彼国之君于常币外别有赐予故献之于君云以为君赉赐之用谦未必当君用也敖氏以为贿礼中之物则是彼国所遗于主君者非宾之私物讵可谓之献乎其説非是
　　上介徒以公赐告如上宾之礼【注徒谓空手不执其币】君劳之再拜稽首君答拜劳士介亦如之【注士介四人旅答一拜又贱也】君使宰赐使者币使者再拜稽首【注以所陈币赐之也礼臣子人赐之而必献之君父不敢自私服也君父因以子之则拜受之如更受赐也既拜宰以上币授之】
　　【方氏苞曰昭公四年左传杜泄曰夫子受命于朝而聘于王王赐之路复命而致之君君不敢逆王命而复赐之王赐且然则邻国之赐必待君之复赐宜也】
　　赐介介皆再拜稽首【注士介之币皆载以造朝不陈之耳与上介同受赐命俱拜既拜宰亦以上币授上介】乃退【注君揖入皆出去】介皆送至于使者之门【注将行俟于门反又送于门与尊长出入之礼也】乃退揖【注揖别也】使者拜其辱【注随谢之也再拜上介三拜士介】
　　蕙田案以上归反命
　　释币于门【注门大门也主于闑布席于闑西阈外东面设洗于门外东方其余如初于祢时出于行入于门不两告告所先见也　疏出时自庙出先见行入时先见门】
　　【敖氏继公曰行为道路之始出则礼之门为出入之限入则礼之】
　　乃至于祢筵几于室荐脯醢【注告反也荐进也　疏似特牲少牢司宫设席于奥东面右几但无牲牢进脯醢而已】觞酒陈【注主人酌进奠一献也言陈者将复有次也先荐后酌祭礼也行释币反释奠畧出谨入也　疏不言奠而言陈以其下仍有室老及士献以备三献故言陈陈有次第之言也】席于阼【注为酢主人也酢主人者祝取爵酌不酢于室异于祭　疏特牲少牢皆于室内尸东西面受酢此乃于外行来告反故在阼不在室与正祭异也又正祭有尸尸饮卒爵以尸爵酢主人此告祭无尸爵皆奠故别取爵以酢主人亦异也】荐脯醢【注成酢礼也　疏特牲少牢主人受酢时皆席于户内有荐俎此虽无俎亦荐脯醢于主人之前以成酢礼也】三献【注室老亚献士三献也每献奠輙取爵酌主人自酢也　疏此通三献皆献奠讫别取爵自酢故云輙取爵酌也正祭有尸三献皆献尸讫尸酢主人主妇宾长今此无尸皆自酢独云主人者主人为首正故举前以包后】
　　【盛氏世佐曰正祭以主人主妇宾长为三献今主妇不与而取士者以其皆从行之贵臣故助主人释奠也】
　　一人举爵【注三献礼成更起酒也主人奠之未举也疏此欲献酬从者不得酌神之尊故知别取酒也云主人奠之未举者以其下文献从者乃行酬似鄊饮酒乡射一人举觯待献介众宾后乃行酬亦然也】献从者【注从者家臣従行者也主人献之劳之也皆升饮酒于西阶上不使人献之辟国君也】行酬乃出【注主人举奠酬从者下辨室老亦与焉也】上介至亦如之
　　蕙田案以上礼门及祢
　　聘遭防入竟则遂也【注遭防主国君薨也入竟则遂国君以国为体士既请事已入竟矣闗人未告则反】不郊劳【注子未君也】不筵几【注致命不于庙就尸柩于殡宫又不神之　疏聘为两君相好今君薨当就尸柩故不就祖庙也鬼神所在曰庙则殡宫亦得为庙设几筵亦可矣但始死不忍异于生不神之故于殡傍无几筵也】
　　蕙田案筵几所以依神也于殡宫则不设臣子之心不忍遽神之也必受于殡宫者有二义一则大夫方为君持服不可以入庙摄行礼一则以所聘者故君也虽薨而聘君之命不可以不达故就殡宫致命在使者为不废命在主国为不死其君也与使者以尸将命其义互相发敖氏以为受于庙者非
　　观承案下文特着夫人世子之防君使大夫受于庙之文则此国君之防可知不受于庙也葢聘主国君虽薨而聘君之命不可不达自当就殡宫致命耳敖氏之説诚未当注义为长也
　　不礼宾【注防降事也】主人毕归礼【注宾所饮食不可废也礼谓饔饩飨食】宾唯饔饩之受【注受正不受加也】不贿不礼玉不赠【注防杀礼为之不备】遭夫人世子之防君不受使大夫受于庙其他如遭君防【注夫人世子死君为防主使大夫受聘礼不以凶接吉也其他谓礼所降】遭防将命于大夫主人长衣练冠以受【注遭防谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君防不言使大夫受子未君无使臣义也　疏向来所释皆是君主始薨假令君薨逾年嗣子即位邻国朝聘以吉礼受之于庙虽逾年而未则亦使人受之】
　　【李氏如圭曰更言遭防不蒙上夫人世子之防知主国君薨亦使大夫受也杂记大夫筮宅史练冠长衣以筮则练冠长衣者以凶接吉之服也】
　　蕙田案以上遭主国防
　　聘君若薨于后入竟则遂【注既接于主国君也】赴者未至则哭于巷衰于馆【注未至谓赴告主国君者也哭于巷者哭于巷门未可为位也衰于馆未可以凶服出见人其聘享之事自若吉也今文赴作讣】受礼【注受饔饩也】不受飨食【注亦不受加】赴者至则衰而出【注礼为邻国阙于是可以凶服将事也疏主人所归礼则宾可以凶服受之其正行聘享则着吉服故杂记云执玉不麻是也】
　　【盛氏世佐曰使者出竟在君未薨之前则赴者之至自宜后于聘且聘者君生时所命也既将命而后发其凶问亦事之次也然则聘时吉服之义明矣】
