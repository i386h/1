<!-- { "loadSidebar": true } -->
　　【朱氏彛尊经义考丘氏更定周礼天官之属六十太宰小宰宰夫宫正宫伯宫人内宰九嫔世妇女御内宗外宗女祝女史内司服典妇功缝人夏采内小臣阍人寺人内竖膳夫庖人内饔外饔亨人甸师酒正酒人浆人凌人笾人醢人醯人盐人幂人腊人医师食医疾医痬医掌舍幕人掌次天府大府玉府内府外府司防司书职内职嵗职币太史小史内史外史御史地官之属五十七大司徒小司徒乡师乡老乡大夫州长党正族师闾胥比长遂人遂师遂大夫县正鄙师鄼长里宰邻长师氏保氏司谏司救调人媒氏司市质人廛人胥师贾师司虣司稽胥肆长泉府司门司闗掌节闾师县师稍人土训诵训遗人旅师委人迹人廪人舍人仓人司禄司稼舂人饎人槀人掌炭掌茶掌蜃春官之属六十大宗伯小宗伯肆师鬰人鬯人司尊彛司几筵典命典祀守祧职防大司乐乐师大胥小胥大师小师瞽蒙眡了磬师钟师笙师鏄师韎师旄人籥师籥章司干鼓人舞师鞮鞻氏典庸器冯相氏保章氏大卜卜师卜人人菙氏占人簭人占梦眡祲大祝小祝防祝甸祝诅祝司巫男巫女巫都宗人家宗人大行人小行人司仪行夫掌客掌讶掌交夏官之属六十大司马小司马军司马舆司马行司马都司马家司马诸子虎贲氏旅贲氏司甲司兵司戈盾缮人环人挈壶氏掌固司险掌疆司右戎右齐右道右大驭戎仆齐仆道仆田仆驭夫马质校人趣马巫马牧师廋人圉师圉人射人司士司勲懐方氏合方氏训方氏匡人撢人大仆小臣祭仆御仆仆服不氏射鸟氏罗氏掌畜节服氏小子羊人方相氏司爟人秋官之属五十七大司冦小司冦士师乡士遂士县士方士讶士朝士司民司刑司刺司约司盟职金司厉司圜掌囚掌戮司罪蛮闽夷貉布宪禁杀戮禁暴氏野庐氏蜡氏雍氏萍氏司寤氏司烜氏条狼氏脩闾氏防氏庶氏穴氏翨氏柞氏薙氏硩簇氏剪氏赤犮氏蝈氏壶涿氏庭氏御枚氏伊耆氏象胥掌察掌货贿朝大夫都则都士家士冬官补亡五十四大司空小司空载师封人量人均人土均草人稻人山虞林衡川衡泽虞丱人角人羽人掌葛掌染草囿人人牧人牛人充人兽人献人鳖人鸡人犬人兽医司裘掌皮司服典丝典枲染人弁师追师屦人典瑞典同巾车典路车仆司常司弓矢槀人人墓大夫职方氏土方氏形方氏山师川师邍师盖合俞夀翁王次防两家之説而损益之】
　　【吴氏澂曰周公相成王建六官分六职礼乐政事灿然大备即其设位言之则曰周官即其制作言之则曰周礼周衰诸侯恶其害已灭去其籍汉河间献王购得周官五篇冬官久亡以考工记补之考工记乃前世能识古制者所作先儒皆以为非惟刘歆独识之而五官亦错杂至于今莫敢是正澄何自而考之乎本之尚书以考之也周官一篇成王董政治官之全书也执此以考周礼之六官则不全者可坐而判也夫宰掌邦治统百官均四海执此以考天官之文则其所载非统百官均四海之事可以知其非宰之职也司徒掌邦教敷五典扰兆民执此以考地官之文则其所载非敷五典扰兆民之事可以知其非司徒之职也宗伯掌邦礼治神人和上下司马掌邦政统六师平邦国执此以考春夏二官则凡掌邦礼邦政者皆其职也舍此则非其职也司冦掌邦禁诘奸慝刑暴乱司空掌邦土居四民时地利执此以考秋冬二官则凡掌邦禁邦土者皆其职也舍此则非其职焉是故天官之文有杂在他官者如内史司士之类是也亦有他官之文杂在天官者如甸师世妇之类是也地官之文有杂在他官者如大司乐诸子之类是也亦有他官之文杂在地官者如闾师柞氏之类是也春官之文有杂在他官者如封人大小行人之类是也亦有他官之文杂在春官者如御史大小胥之类是也夏官之文有杂在他官者如衘枚氏司之类是也亦有他官之文杂在夏官者如职方氏弁师之类是也至如掌祭之类吾知其非秋官之文县师防人之类吾知其为冬官之文缘文寻意以考之参诸经籍以证之而又何疑之有乎方氏孝孺曰书之周官言六卿之职美矣冡宰者治之所从出也宗伯典礼司马主兵司冦掌禁司空掌土皆聼于冡宰者也宰治之本天下之大政宜见于宰今周礼列于宰之下者预政之臣不过数人而六十属皆庖厨之贱事攻医制服之浅技夫王之膳服固宰之所宜知然以是实宰之职则陋且防矣此必非周公之意司徒以五典施教其为事至重不宜复预他事也而自乡师以下近于教者止十二属其余皆春秋二官之事而冬官为最多盖定其序者不知地官在乎主教而以土官之事属之土地冬官职也何与乎教教之大法及冡宰之大政皆已亡矣其不亡者间见于他官司马司冦纂入者甚众惟宗伯稍存多为他官所掠而礼之系乎邦国者亦亡其亡者皆诸侯之所恶而去之也而其失序者汉儒之谬也余喜读周礼忧周公之心不明于后世以书周公之言为凖考六卿之属更次之自宗伯归于宰者五自司马归者三自司冦归者二合宫正以下为五曰宫正归以司徒之舍曰膳夫曰医师曰内宰曰司农曰典妇功曰内司服附于冡宰之左重变古也司徒去其非教事者八十存者四以司马之诸子训方氏匡人撢人司冦之掌交归焉宗伯自司徒归者十自司马归者十有九自司冦归者十有二司马之存者三十有一司冦之存者二十有三而以司徒之司虣司稽司救调人归焉于是取土地之事财赋之则在司徒者五十有五在司马者八在司冦者十有三为司空土地不可无治之之道也故有载师闾师县师均人治民无法不可以治地也故有遂人遂师遂大夫县正鄙师鄼长里宰隣长旅师稍人委人土均树艺地之所宜先也故有草人焉有稻人焉有司稼焉地图方志王者所宜知也故有土训诵训山林川泽地之寳也故有泽虞有川衡金玉锡石角羽荼炭染草葛蜃山泽之所产也故各有主之者以致其用苑囿圃鸟兽草木所莘也故有迹人囿人人谷粟土地所入守之宜有制也故有廪人仓人民者土地之本不可无恤也故有遗人以振其凶荒财用者生于地而取之有节故市有司防有人肆有长贾有师泉有府质人胥师司门司闗职方土方怀方合方形方山师川师邍师所以辨土地而致称异也故自司马而归焉逹道路除不蠲有野庐氏蜡氏掌害稼者有雍氏掌水禁有萍氏除毒虫猛鸟兽蠹物鼃黾有防氏庶氏穴氏翨氏硩簇氏翦氏赤犮氏蝈氏壶涿氏庭氏攻禾杀草有柞氏薙氏亦皆司空之事也故自司冦归焉六卿之属繇是复其始其不能皆六十者亡者众也而亦不必以六十为率也卿之所掌有大小其事有烦简奚必皆止于六十者乎】田案方氏所更五官之属与俞氏丘氏吴氏又有不同
　　王氏应电曰冬者万物之所终也司空掌邦土天下之治所由以成故命名曰冬汉人以考工记补之夫共工者诚冬官之事但其一属尔故取之以入冬官则可用之以补冬官则不可自宋以来乃以五官之事聨职于司空者归之以为司空未尝亡也不知周礼之治每事六官皆与盖自王身王宫王朝王畿四海以及于昆虫草木六官皆有其责非若后世之设官截然各为一事也不得此意遂用其疑似以相归并此説一兴人各自以意见而更定之岂得复为周公之周礼哉
　　髙氏愈曰六官皆称其属六十今以其数考之天官之属浮其一而教官之属共浮十有九春官浮其八夏官浮其十秋官浮其六疑若其数过多者然地官自乡大夫至比长自遂大夫至隣长共十二职俱无府史胥徒之设乃即民间贤能举而长其民者而比长每乡至二千四百六十人之多则非王朝之官也又自胥师至肆长共六职皆系市贾而为长岂得云官则实讣教官之属亦止六十一耳而春官内外宗系同异姓之女其数至多而瞽蒙则盲夫眡了则细民俱非官也则实计春官之属止六十有四夏官三司马皆阙又方相氏为狂夫圉师圉人为厮养不得居官数则实计政官之属亦六十有四而秋官五皆俘奴贱役不得称官则秋官之属亦止六十有一而与每属六十之数固相符也而或者以为五官皆有溢额而欲取以补冬官之阙谬之甚矣
　　方氏苞曰司空之篇亡自汉以后无异议而晚宋元明诸儒乃分割五官以为事典是之谓不知而作也夫五官之事皆基于事典故洪范之述官政首司空而后及其余而是经所谓辨方正位体国经野正司空之职也尚书周官所谓居四民时地利则体国经野之实用也即是以求之则事典之本体昭昭然可见而羣儒之迷谬不足辨矣盖惟司徒司马与司空聨事而事各异方虽若有连而不相及也乡师之职大役则帅民徒而至治其政令既役则受州里之役要以攷司空之辟盖任役事者地官之民徒而兴事任力则有司空之辟焉今其所谓辟者安在哉大司马之职大役与虑事属其植受其要盖聚大众故以司马之法治植要以习军中之壕垒然司马曰与虑事则主其事者非司空而谁哉川浍沟洫之积数遂人掌之量人量之司险设之而规五沟五涂之深广相因山通川之地势要绾道路以立闗梁时式险易以众力沟或以水潄防或以水淫则司空之法也王畿侯国之封疆都鄙之室数大司徒制之大司马正之量人量之职方氏辨之土方氏相之形方氏正其华离邍师辨其名物而乡遂郊闗以封域而别其逺近农士工商以作业而异其逰居城郭渠落以乡山经水而审其面势测土深以求泉顺地阞以行水春筑隄防冬缮城郭则司空之法也其在他职则事更无聨焉者社稷宗庙之位四郊四望四类以及山川邱陵坟衍之兆小宗伯授之防同之坛司仪令之而正方攻位量功命事小宗伯司仪不与也王内之宫寝宫中之官府次舎司空作焉而后内宰书其版图之数宫正宫伯比其官吏人民士庶子之居朝市既成而后小司冦朝士太仆掌其政司市布其令仓府廐廪既成而后大府玉府内府外府仓人廪人校人廋人儆其守车旗兵甲既成而后巾车典路司常司甲司兵司戈盾司弓矢辨其用其他礼乐宾祭之器守藏服御之物莫不皆然惟天官之染人追师屦人夏官之槀人疑可为事官之属然王后世子之饮食衣服皆天官而聼于冡宰圣人有深虑焉染人以类从则所掌特宫中之染事耳兵器之用惟弓矢为多而易毁折故司马之属特设槀人以试之然曰受财于职金以赍其工则造之者乃弓人矢人可知矣用此观之五官之属皆确乎其不可易冬官虽亡而以五官按之其职其事可班而列也又况乡师所涖之匠师仪礼大射之工人士梓人觐礼之啬夫不属于司空而焉属哉
　　田案周礼冬官篇亡汉唐诸儒俱无异论至南宋俞氏庭椿剏为冬官未亡之説其后王氏与之吴氏澄邱氏葵方氏孝孺等祖述其説互有更易支离割裂全无根据昔之亡者止冬官一篇今则并五官之存者而淆乱之而周公制作之精意防何其不亡矣且六官之属各六十特举其大数而言非真以六十为定额而不可浮于六十之外也天官宰夫之下有上士八人中士十六人地官乡师春官肆师之下亦同而夏官之上士别名舆司马中士别名行司马秋官之上士别名乡士其名虽异而其官未尝増多以是推之则知据五官之目而以为有溢额者皆刻舟之见也至如乡遂之官隷于司徒实非王朝之官九嫔世妇女御内宗外宗非外朝之官胥师贾师司虣司稽胥肆长皆贾也瞽蒙眡了乐人也方相氏狂夫也圉师圉人圉也罪蛮闽夷貉也皆有职而无官然则五官之属本无溢多而欲分其数以补冬官之亡不亦谬乎
