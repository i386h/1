<!-- { "loadSidebar": true } -->
　　【盛氏世佐曰庭实或皮或马惟所有耳经于享礼言皮于礼宾言马互见也】
　　降筵北面以柶兼诸觯尚擸坐啐醴【注降筵就阶上疏左手执觯右手以柶祭醴讫降筵北面以柶兼并于觯两手奉之此降筵啐醴亦在西阶之上】
　　【李氏如圭曰擸即叶也】
　　【盛氏世佐曰尚擸者倒执之变于建也凡执柶者持其枋】
　　蕙田案宾受醴啐醴为第四节宾先一拜而公拜礼之变也啐醴不拜礼未成也
　　公用束帛【注致币也言用尊于下也亦受之于序端】建柶北面奠于荐东摈者进相币【注賛以辞】宾降辞币【注不敢当公礼也】公降一等辞【注辞宾降也】栗阶升听命【注栗阶趋君命尚疾不连歩】降拜【注拜受】公辞【注不降一等杀也】升再拜稽首受币当东楹北面【注亦讶受而北面者礼主已已臣也　疏前行聘享时宾东面主君西面讶授受但以奉君命故不北面此以主君礼已已臣也故北面受异于聘享时也】退东面俟【注俟君拜也不北面者谦若不敢当阶然】公壹拜宾降也公再拜【注不俟公再拜者不敢当公之盛也公再拜者事毕成礼】宾执左马以出【注受尊者礼宜亲之也效马者并左右靮授之余三马主人牵者従出也】上介受宾币従者讶受马【注从者士介】
　　钦定义疏下记云主人之庭实则主人遂以出宾之士讶受之故注以从者为士而即以介当之也然经言士者非一大抵皆公私执劳役之贱臣非是贵者上经享礼士受皮公家之臣也士昏纳徴士受皮士家之私臣也其他举鼎举尸亦士为之推类可见矣然则此受马者当与公食之受皮者同未必介为之也蕙田案宾受币为第五节宾听命降拜又升再拜执臣礼也公壹拜宾降又再拜尊宾也又案以上礼宾
　　宾觌奉束锦总乘马二人賛入门右北面奠币再拜稽首【注不请不辞鄊时已请也觌用束锦辟享币也总者总八辔牵之賛者居马间扣马也入门而右私事自闑右奠币再拜以臣礼见也賛者贾人之属介特觌也疏宾总八辔在前牵之二人賛者各居两马间各用左右手手扣一匹】
　　钦定义疏賛者葢即受皮受马之有司皆使者之家臣非必贾人之属贾人専掌主玉聘享后无事矣
　　摈者辞【注辞其臣】宾出【注事毕】
　　蕙田案宾入门右奠币以臣礼见为私觌第一节
　　摈者坐取币出有司二人牵马以从出门西面于东塾南【注将还之也賛者有司受马乃出凡取币于庭北面疏賛者待有司受马乃出以币可奠之于地马不可散放也】
　　【敖氏继公曰有司牵马亦二人者不可多于宾之賛者也西面于东塾南鄊宾也然则宾之外位常接西塾矣牵马者葢在摈者之南少退】
　　钦定义疏牵马用有司二人而不以二摈可见讶受马之从者亦非士介矣
　　摈者请受【注请以客礼受之】宾礼辞听命【注宾受其币賛者受马】
　　蕙田案摈者取币还宾宾听命为第二节
　　牵马右之入设【注庭实先设客礼也右之欲人居马左任右手便也于是牵马者四人事得申也曲礼曰效马效羊者右牵之　疏前入门右时宾奉束锦总乘马一时入无先后之别是臣礼今此入设下乃云宾奉币是庭实先设客礼也】宾奉币入门左介皆入门左西上【注以客礼入可从介　疏对入门右行臣礼不得従介也】公揖让如初升公北面再拜【注公再拜者以其初以臣礼见新之也】宾三退反还负序【注反还者不敢与授圭同】振币进授当东楹北面【注不言君受畧之也】
　　【敖氏继公曰振币去尘乃授君以示敬】
　　士受马者自前还牵者后适其右受【注自由也适牵者之右而受之也此亦并授者不自前左由便也便其已授而去也受马自前变于受皮　疏牵马者四人各在马西右手执马而立士受马从东方来由马前各适牵马者之前还绕其后适牵马者之东马西而受之牵马者自前行而出之张氏尔岐曰此受马亦视堂上受币以为节也】
　　牵马者自前西乃出【注自由也　疏士既受马其最西头者便即出门不须由马之前其次东三匹者皆由西于马前而出也】宾降阶东拜送君辞【注拜送币于阶东以君在堂鄊之　疏宾拜送币私觌己物故也前享币不拜送致君命非己物也】拜也君降一等辞【注君乃辞之而宾由拜敬也】摈者曰寡君从子虽将拜起也【注此礼固多有辞矣未有着之者是其志而焕乎未敢明説】
　　【盛氏世佐曰此即公降一等之时摈者所释之辞也凡公之辞宾皆摈者賛之】
　　蕙田案聘礼所载主宾之辞甚多于此着之者举一以见例也敖继公谓君降一等辞而宾又将拜故摈者云然则多一层周折矣当依盛氏之説为是
　　栗阶升公西鄊宾阶上再拜稽首【注成拜】公少退【注为敬】宾降出公侧授宰币马出【注庙中宜清】公降立
　　【蔡氏徳晋曰侧授宰币自以所受束锦授太宰不用賛也降立俟介觌也】
　　蕙田案宾奉币入至公授宰币以宾礼见为第三节
　　摈者出请上介奉束锦士介四人皆奉玉锦束请觌【注玉锦锦之文纎缛者也礼有以少文为贵者后言束辞之便也】摈者入告出许上介奉币俪皮二人賛【注俪犹两也上介用皮变于宾也皮糜鹿皮】
　　【盛氏世佐曰皮以两杀于宾也二人賛人执一皮也】
　　皆入门右东上奠币皆再拜稽首【注皆者皆众介也賛者奠皮出】摈者辞【注亦辞其臣】介逆出【注亦事毕也】
　　蕙田案上介及士介入门右奠币用臣礼为第四节
　　摈者执上币士执众币有司二人举皮从其币出请受【注此请受请于上介也摈者先即西面位请之释辞之时众执币者随立门中而俟】
　　【郝氏敬曰君使摈执上介束锦使士执众介玉锦使有司举上介俪皮随币出还之不敢当臣礼也】
　　委皮南面【注摈者既释辞执众币者进即位有司乃得委之南面便其复入也委皮当门】执币者西面北上摈者请受【注请于上介也上言其次此言其位互约文也　疏上当言摈者执币士四人北面东上坐取币従有司二人坐举皮从其币出随立于门中摈者出门西面于东塾南请受士执币者进立摈南西面北上执皮者南面委皮于门中北上乃为文备也】
　　蕙田案上云请受标其目此云请受实其事本无二节贾疏补经文次第极明
　　介礼辞听命皆进讶受其币【注此言皆讶受者嫌摈者一一授之】
　　蕙田案摈者执币还介介听命为第五节
　　上介奉币皮先入门左奠皮【注皮先者介随执皮者而入也入门左介至揖位而立执皮者奠皮以有不敢授之义　疏享时庭实使人执之不奠于地以得亲授主人有司此奠之不敢授故下二人坐举皮也】公再拜【注拜中庭也不受于堂介贱也】介振币自皮西进北面授币退复位再拜稽首送币【注进者北行参分庭一而东行当君乃复北行也】介出宰自公左受币【注不侧受介礼轻】有司二人坐举皮以东
　　【张氏尔岐曰上介觌礼竟】
　　蕙田案上介觌为第六节
　　摈者又纳士介【注纳者出导入也】士介入门右奠币再拜稽首【注终不敢以客礼见】摈者辞介逆出摈者执上币以出礼请受宾固辞【注礼请受者一请受而听之也宾为之辞士介贱不敢以言通于主君固衍字当如面大夫也　疏案下士介面大夫时摈者执上币出礼请受宾辞无固字故知此固衍字】公答再拜摈者出立于门中以相拜【注摈者以宾辞入告还立门中阈外西面公乃遥答拜也相者賛告之敖氏继公曰公鄊欲亲受币故不受其奠币之拜士介终不敢授公乃答之公是时拜于东方之中庭而介位在门外之西则摈者相拜宜西北面也】
　　士介皆辟【注辟于其东面位逡遁也】士三人东上坐取币立【注俟摈者执上币来也】
　　钦定义疏士三人主国之有司受士介之币者摈者已执上币故只须三人而已取币北面东上者以公在东也
　　摈者进【注就公所也　疏以公在庭故摈者自门外来进向公左授币与宰也】宰夫受币于中庭以东【注使宰夫受于士士介币轻也受之于公左宾币公侧授宰上介币宰受于公左士介币宰夫受于士敬之差】执币者序从之【注序从者以宰夫当一一受之】
　　【张氏尔岐曰以上众介觌】
　　蕙田案士介觌为第六节宾上介尊故始以臣礼终以客礼士介卑故始终不敢当客礼也
　　又案以上宾介私觌
　　摈者出请宾告事毕【注宾既告事毕众介逆道宾而出也】摈者入告公出送宾【注公出众摈亦逆道绍摈及宾并行间亦六歩】及大门内公问君【注鄊以公礼将事无由问也宾至始入门之位北面将揖而出众介亦在其右少退西上于此可以问君居处何如序殷勤也时承摈绍摈亦于门东北面东上上摈往来传君命南面蘧伯玉使人于孔子孔子问曰夫子何为此公问君之类也】
　　朱子曰案所引论语非聘事意畧相类耳
　　宾对公再拜【注拜其无恙公拜宾亦辟】公问大夫宾对公劳宾宾再拜稽首公答拜【注劳以道路之勤】公劳介介皆再拜稽首公答拜宾出公再拜送宾不顾【注公既拜客趋辟君命上摈送宾出反告宾不頋于此君可以反路寝矣论语説孔子之行曰君召使摈色勃如也足躩如也宾退必复命曰宾不顾矣　疏此送宾是上摈孔子为下大夫得为上摈者以孔子有徳君命使摄上摈若定十年夹谷之防令孔子为相也李氏如圭曰凡去者不答拜】
　　蕙田案以上公送宾问君问大夫劳宾介
　　宾请有事于大夫【注请问问卿也不言问聘聘亦问也嫌近君也上摈送宾出宾东面而请之摈者反命因告之】
　　【郝氏敬曰必请于主君臣无私交也】
　　公礼辞许【注礼辞一辞】宾即馆【注少休息也即就也　疏此一日之间其事多矣明旦行问卿暂时止息】卿大夫劳宾宾不见【注以己公事未行上介以宾辞辞之　疏仍有问大夫之等公事未行故不敢见也】大夫奠鴈再拜上介受【注不言卿卿与大夫同执鴈下见于国君周礼凡诸侯之卿见朝君皆执羔】
　　【张氏尔岐曰注见朝君见来朝之君也卿见来朝之君执羔此见来聘之宾执鴈是下于见朝君也】
　　劳上介亦如之
　　【敖氏继公曰劳之于其馆上介亦不见士介为受鴈也】
　　蕙田案以上卿大夫劳宾介
　　君使卿韦弁归饔饩五牢【注变皮弁服韦弁敬也韦弁韎韦之弁兵服也而服之者皮韦同类取相近耳其服葢韎布以为衣而素裳牲杀曰飨生曰饩　疏韦弁尊于皮弁今行聘享皆皮弁归饔饩则韦弁故云敬也】
　　【陈氏祥道曰周礼有韦弁无爵弁书二人雀弁仪礼礼记有爵弁无韦弁士之服止于爵弁而荀卿曰士韦弁孔安国曰爵韦弁也则爵弁即韦弁耳韦其质也爵其色也士冠礼再加皮弁三加爵弁而以韦弁为敬韎色赤爵色亦赤即一物耳】
