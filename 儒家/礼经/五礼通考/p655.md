<!-- { "loadSidebar": true } -->
　　前期内使监于坤宁宫设皇后御座于正中设皇太子幄次于王宫门外之东近南亲王幄次于王宫门外近南之东西其日设仪仗于露台上及殿庭之东西设皇太子亲王拜位于露台上正中及殿内正中司赞二人位于露台上拜位之北东西相向司宾二人位于司赞之南东西相向内赞二人位于殿内拜位之北东西相向乐工陈乐于王宫门外皇太子亲王朝上位讫司宾引导仍具冕服至幄次内使监官启知皇后首饰祎衣将出仗动乐作陞御座乐止司宾引导皇太子亲王入就殿前拜位初行乐作至拜位乐止司宾二人分立于东西司赞唱鞠躬乐作拜兴拜兴拜兴拜兴平身乐止司宾引导皇太子亲王俱进自殿东门乐作司宾伺于门外内赞接引至于殿前拜位乐止内赞唱跪皇太子跪亲王皆跪皇太子称长子某兹遇履端之节【冬至则云履长之节夀旦则云兹遇母后殿下圣诞之辰谨率诸弟等恭上千岁夀】谨率诸弟某王等恭诣母后殿下称贺内赞唱俛伏兴平身皇太子亲王皆俛伏兴平身内赞引皇太子亲王自殿东门出乐作司宾引复殿前拜位乐止司赞唱鞠躬乐作拜兴拜兴拜兴拜兴平身乐止内使监官启礼毕司赞唱礼毕皇后兴乐作至内閤门司宾引皇太子亲王还幄次乐止明史礼志中宫受朝仪惟唐开元礼有朝皇太后及皇后受羣臣贺皇后会外命妇诸仪明制无皇后受羣臣贺仪而皇妃以下正旦冬至朝贺仪则自洪武元年九月诏定凡中宫朝贺内使监设皇后宝座于坤宁宫丹陛仪仗内使执之殿上仪仗女使执之陈女乐于宫门外设皇贵妃幄次于宫门外之西近北设公主幄次于宫门外之东稍南设外命妇幄次于门外之南东西向皇后服祎衣出閤仗动乐作陞座乐止司宾导外命妇由东门入内道东西班侍立讫导皇贵妃众妃由东门入至陛上拜位赞拜乐作四拜兴乐止导由殿东门入乐作内赞接引至殿上拜位乐止赞跪妃皆跪皇贵妃致词曰妾某氏等兹遇履端之节冬至则云履长恭诣皇后殿下称贺致词毕皆俯伏兴乐作复位乐止赞拜乐作四拜兴乐止降自东阶出司宾导公主由东门入至陛上拜位以次立行礼如皇妃仪司宾导外命妇入殿前中道拜位赞拜如仪班首由西陛陞入殿西门乐作内赞接引至殿上拜位班首及诸命妇皆跪班首致词曰某国夫人妾某氏等称贺贺毕出复位司言跪承防由殿中门出立露台之东南向称有防命妇皆跪司言宣防曰履端之庆与夫人等共之赞兴司言奏宣防毕皇后兴乐作入内閤门乐止诸命妇出太皇太后皇太后朝贺仪同洪武二十六年重定中宫朝贺仪先日女官设御座香案至日内官设仪仗陈女乐于丹陛东西北向设笺案于殿东门命妇至宫门司宾引入就拜位女官具服侍班尚宫尚仪等官诣内奉迎皇后具服出作乐赞拜如前仪女官举笺案由殿东门入乐作至殿中乐止赞跪命妇皆跪赞宣笺目女官宣讫赞展笺宣笺女官诣案前展宣讫举案于殿东命妇皆兴司宾引班首由东阶陞入殿东门乐作内赞引至殿中乐止赞跪班首及诸命妇皆跪班首致词讫皆兴由西门出赞拜及司言宣防皆如仪礼毕千秋节致词云兹遇千秋令节谨诣皇后殿下称贺不防凡朔望命妇朝参是日设御座于宫中陈仪仗女乐皇后陞座引礼女官引命妇入班文东武西各以夫品赞拜乐作四拜礼毕出隂雨大寒暑则免后命妇朝贺俱于仁智殿朝东宫妃仪如朝中宫不令
　　明集礼宴会命妇仪注【正旦冬至夀诞同】
　　坤宁宫受朝贺毕内使监官仍于殿上陈设御座于殿庭及露台上左右设仪仗及御座左右擎执如受朝之仪又于御座西畔设贵妃等六妃位东畔稍南设皇太子妃王妃公主位于殿南左右第一行设一品外命妇坐次左右第二行设二品命妇坐次左右第三行设三品命妇坐次左右第四行设四品外命妇坐次以北为上东西相向东西庑下设四品以下外命妇坐次以北为上乐工于殿之南楹陈大乐细乐及诸舞队设御酒尊于殿之南楹正中设皇妃酒尊于御酒尊之西皇太子妃王妃公主酒尊于御酒尊之东设外命妇酒尊于殿门左右及东西两庑御位司壶二人尚酒尚食二人皇妃六人司壶一人奉酒奉食二人皇太子妃王妃公主司壶一人奉酒奉食二人殿上左右行毎一行司壶二人奉酒奉食二人东西庑各有司壶供酒供食之人陈御食案于殿上正中及皇妃六位食案于殿上之西稍南皇太子妃王妃公主食案于殿上之东稍南外命妇食案东西庑命妇食案皆先设于本位前将宴请执事人各供事司宾引大小命妇各服常服侍立于殿门外之左右内使监官启知皇后常服皇妃皇太子妃王妃公主常服随从出閤仗动乐作陞御座乐止司宾引皇妃皇太子妃王妃公主入就位司宾引大小命妇入各立于座位后丞相夫人率次命妇等轝御食案进于御座前丞相夫人捧夀花进于御前二品外命妇各轝食案进于皇妃皇太子妃王妃公主前进夀花于皇妃皇太子妃王妃公主前大小命妇各就位坐奉御及诸执事人分进夀花于殿内大小命妇及分进夀花于东西庑命妇讫司壶于御前尚酒及皇妃皇太子妃王妃公主前进酒内外命妇前各供酒乐作乐女北面立举手唱上酒饮毕乐止东西庑大小命妇前司壶各斟酒如仪奉御于御座前尚食供食者于皇妃皇太子妃王妃公主前及外命妇前各供食乐作乐女北面举手唱上食食毕乐止东西庑大小命妇前供食者各供食如仪凡酒七行间进食五次上酒上食乐作乐止并如仪乐或间用舞队宴毕皇后兴乐作侍从导引还宫如来仪乐止司宾引大小命妇以次出
　　典彚洪武十四年七月皇后千秋节诸命妇朝贺于坤宁宫赐宴
　　永乐二年九月上召解缙黄淮胡广胡俨杨荣杨士竒金幼孜谕之曰皇后数言欲召见尔七人命妇其令即赴柔仪殿见是日缙等妻入见中宫慰劳备至皆赐五品冠服及纱币表里　三年四月上命礼部自今命妇虽大朝贺亦止于三品以上余悉免之定着为令【宣德时杨士竒在内阁时夫人已故惟一婢侍巾栉而已一日中宫有喜庆文武大臣命妇皆朝贺太后闻士竒无命妇令左右召其婢至则诸命妇已退矣太后见其貌既不扬衣服俭陋命妃嫔重为梳整易内制首饰衣服而遣之且笑云此回杨先生不能认矣翼日命所司如制封之不为例】
　　嘉靖三年二月兴国太后千秋日命妇各上笺觌贺宴赉倍常
　　右皇后受贺
　　蕙田案皇太子受羣官贺仪汉以前无闻唐开元礼正旦冬至则于大朝会之明日百官朝集使等皆诣东宫行礼羣官再拜称贺又再拜皇太子有答后再拜之仪宋政和五礼新仪正旦冬至三公贺前后皆再拜皇太子俱答拜其中班首称贺有承令宣答之制次枢宻院官贺又次受师傅保宾客贺并如上仪次文武宫官贺无宣答亦不答拜元正旦则于大朝会之明日文武羣官以下常服至东宫行四跪拜礼其千秋亦如之明正至奉天殿朝毕皇太子于大本堂受三公宾客谕德贺有答后再拜之礼百官诣东宫贺有称贺宣答而不答拜其贺笺魏吴质有上太子笺然不专于庆贺也唐令百官上东宫笺式于皇太子称殿下自称名不称臣葢始用于庆贺矣宋笺式与唐同元正旦及千秋在内省院台进笺赴詹事院収受在外行省亦然其所属五品以上第进所属上司类进詹事院皆称名不称臣明正至千秋羣官各进笺称贺外官则进于礼部其式参用唐制详见明集礼会典中
　　通典晋制皇帝会公卿座位定太子后至孙毓以为羣臣不应起礼曰父在斯为子君在斯为臣侍坐于所尊见同等不起皆以为尊无二上故有所厌之事也昔卫绾不应汉景之召释之正公门之法明太子事同于羣臣羣臣亦统一于所事应依同等不起之礼明帝太宁二年诏曰汉魏以来尊崇储贰使官属称臣朝臣咸拜此甚无谓今太子幼冲使臣先达将今所习见谓之自然此其可以教之邪令内外通议尚书令卞壶议以为春秋王太子不会盟礼同于君皆所以重储贰异正嫡茍奉之如君不得不拜矣太子若存谦冲故宜答拜臣以为皇太子之立郊告天地正位储宫岂得同之皇子揖譲而已谓宜稽则汉魏阖朝同拜从之
　　徐邈云东宫臣上表天朝既黄上太子用疏则用白也北人有作符宏宫属者云东宫臣上疏于太子用白太子答之用黄朝士率常牋上下死罪太子答之姓白亦有惶恐此似得中朝旧法
　　隋书礼仪志后周制正之二日皇太子南面列轩悬宫官朝贺及开皇初皇太子勇准故事张乐受朝宫臣及京官北面称庆髙祖诮之是后定仪注西面而坐惟宫臣称庆台官不复总集炀帝之为太子奏降章服宫官请不称臣许之
　　唐开元礼皇太子元正冬至受羣臣贺【并会】
