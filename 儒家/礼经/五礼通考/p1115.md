<!-- { "loadSidebar": true } -->
　　陈氏礼书书之言贽有三帛周礼言贽亦三帛周礼之三帛则王与公之孤诸侯适子之未誓者书之三帛孔安国以为诸侯世子执纁公之孤执附庸之君执黄其言虽无经见然天子巡狩卿大夫士皆以贽见于方岳之下附庸宜亦有贽矣孔氏之説盖有所受之也郑氏以为髙阳氏之后用赤缯髙辛氏之后用黒缯其余诸侯皆用白缯然二氏之与诸侯贽以五玉而已其谓用缯误矣然则古者制币其长丈有八尺其束十端其色或素或纁故婚礼纳徴纁束帛聘礼释币与享大夫亦纁束帛享君束帛则素而已周礼三帛之色不可以考观天子之卿大夫饰羔雁以缋诸侯之卿大夫饰羔雁以布则天子之孤与公之孤其贽帛之色宜不同矣郊特牲曰虎豹之皮示服猛也郑氏谓天子之孤饰贽以虎皮公之孤饰以豹皮理或然也士婚礼纳徴奉帛于堂实皮于庭摄之内文兼执足左首随入西上参分庭一在南宾致命释外足见文主人受币士受皮者自东出于后自左受遂坐摄皮逆退适东壁聘礼致享亦奉玉帛于堂实皮于庭摄之毛在内宾致命张皮士受皮者自后右客宾出当之坐摄之公侧授宰币皮如入右首而东孤之贽礼盖亦类此以皮不可以上堂故也　帛有衣被之仁皮有炳蔚之文故孤执之羔有跪乳之礼有羣而不党之义故卿执之进必以时行必以序雁也故大夫执之交有时别有伦被文以相质死分而不变者雉也故士执之可畜而不散迁者鹜也故庶人执之可畜而不违时者鸡也故工商执之士执雉而昏礼用雁以贽不用死且摄盛故也观其所乘者墨车所冠者爵弁女衣必纁袡领必顈黼腊必用鲜鱼必用鲋则其摄盛可知郑氏谓雁顺隂阳往来故昏礼用焉误也诗曰雝雝鸣雁旭日始旦士如归妻迨氷未泮亦谓用雁士礼也贾公彦曰昏礼无问尊卑皆用雁盖附防郑氏而为之説欤士相见之礼冬用雉夏用腒雉不饰以布以士卑也不维以索以用死也用死与士死制同意用腒与夏行腒防同意臣之于君奠贽而不授所以尊之也自敌以下授贽而不奠所以交之也壻之见舅用臣见君之礼郑氏谓壻有子道不敢授也贽雉也葢壻之亲迎称宾则贽以雁三月然后称壻故贽以雉　士相见礼庶人见于君不为容进退走孟子曰庶人不传质为臣则庶人见君无贽矣鹜之为贽特施于下其君者也工商亦然
　　蕙田案陈用之谓庶人工商见君无贽其説非是经云六挚以等诸臣庶人工商亦称臣则宜有挚矣易祓之说是也
　　夏官射人掌国之三公孤卿大夫之位其挚三公执璧孤执皮帛卿执羔大夫雁
　　【王氏昭禹曰三公王之所弗敢臣也宗伯之挚不序于其职射人以主宾射为先则三公之挚言于此亦以见宾而弗敢臣之意】
　　【刘氏迎曰羣臣之见天子莫不各有所挚宗伯以六挚等诸臣唯不及三公三公执璧乃见于射人之职夫以三公下执子男之璧非所以改容而礼之者不知子男已出封礼不嫌于亢若三公未就封则臣子也见天子之挚而执上公之圭防于太逼是宜宗伯礼官之长不列之诸臣亦以三公不必备唯其人非若孤卿大夫有常员有常挚也】
　　陈氏礼书吕氏春秋言得伍员者位执珪汉之曹参始封执帛后迁执珪陈实父子同时旌命羔雁成羣魏司空征南将军与卿校同执羔明帝诏之以执璧则先王贽礼沿歴汉魏其大略尚存也然周礼三公一命衮其在朝则服鷩冕服鷩冕则执信圭及王服鷩冕以大射然后公降服毳冕而执璧魏以三公执璧为常礼误矣
　　天官膳夫凡祭祀之致福者受而膳之以挚见者亦如之【注郑司农云以羔雁雉为挚见者亦受以给王膳】
　　夏官司士掌摈士者膳其挚【注摈士告见初为士者于王也郑司农云膳其挚者王食其所执羔雁之挚谓膳者入于王之膳人】
　　陈氏礼书凡以挚见者受而膳之受之所以纳其徳也膳之所以用其徳也然膳夫之所受膳者特禽鸟而已若玉帛则非膳夫之所受也
　　秋官大行人九州之外谓之蕃国各以其所贵寳为挚【注各以其所贵宝为挚则蕃国之君无执玉瑞者所贵寳见传者若犬戎献白狼白鹿是也其余则周书王防备焉】
　　司约治挚之约次之【注挚约谓玉帛禽鸟相与往来也】
　　【刘氏彛曰治挚之约谓若五玉三帛二生一死贽先王所以叙诸侯分贵贱莫不依其爵禄髙下以为之贽也】
　　礼记曲礼凡挚天子鬯诸侯圭卿羔大夫雁士雉庶人之挚匹【注挚之言至也天子无客礼以鬯为挚者所以唯用告神为至也説者以匹为鹜　疏天子吊临适诸侯必舍其祖庙既至仍以鬯礼于庙神以表天子之至也公侯伯用圭子男用璧以朝王及相朝聘此惟云圭不言璧者略可知也】
　　陈氏礼书天子无客礼于天下而有贽礼于鬼神礼记凡挚天子鬯周礼鬯人凡王吊临共介鬯则天子之鬯以介致之而已郑氏引檀弓曰临诸侯畛于鬼神曰有天王某父此王适四方舍诸侯祖庙祝告其神之辞介于是进鬯其说是也然以此为檀弓之文误也天子宗庙之灌以圭瓉巡狩之灌以大璋中璋边璋则贽鬯之器盖圭璋也天子之贽不特鬯耳其执镇圭以朝日犹诸侯执圭璧以朝君皆挚瑞也蕙田案周礼以玉作六瑞以禽作六挚此以邦国与诸臣相对而言其实六瑞亦挚也书舜典云班瑞于羣后又云五玉三帛二生一死贽左传云男贽大者玉帛小者禽鸟曲礼亦以鬯圭与羔雁雉匹同名为挚然则王之镇圭执以礼日诸侯之圭璧执以朝聘其为挚何疑焉
　　童子委挚而退【注不与成人为礼也　疏童子见先生或寻朋友既未成人不敢与主人相授受拜伉之仪但奠委其挚于地而自退避之然童子之挚悉用束脩故论语云自行束脩以上吾未甞无诲焉谓童子也】
　　陈氏礼书童子之礼衣不裳屦不絇服不缌听事不麻立则在北坐则在隅见先生则从之而不并有事走而不趋及冠然后奠贽于君遂以贽见于卿大夫乡先生是未冠不预乎礼也然或贤与多闻不可不进以成人之事故又有童子之贽焉其制与成人同所以优其徳其委与成人异所以卑其年
　　野外军中无挚以缨拾矢可也【注非为礼之防用时物相礼而已缨马繁缨也拾谓射韝　疏谓人在野外军旅之中或应相见而无物可持为挚者则不以旧礼当随时所用缨马鞅也拾射韝也矢犹箭也军在野无物故用此为挚也不云军中而云野外者若军在都邑之中则宜依旧礼不可用军物若非军中而在野外亦用时物或缨拾之徒随所有耳】
　　【陈氏澔曰或野外或军中随所有用之】
　　陈氏礼书君子之为礼不以在野在军而或废亦不以物不足而求备故以缨拾矢各适其宜而已然不若备物之为善故曰以缨拾矢可也
　　妇人之挚椇榛脯脩枣栗【注妇人无外事见以羞物也椇枳也有实榛实似栗而小疏妇人无外事唯初嫁用挚以见舅姑用此六物所以用此者椇训法也榛训至也脯始也脩治也枣早也】
　　【栗肃也妇人有法始至脩身早起肃敬也故后夫人以下皆以枣众为挚取其早起战栗自正也昏礼妇见舅以枣栗见姑以腵脩其椇榛所用无文】
　　陈氏礼书昏礼妇见舅姑执笲枣栗自门入升自西阶进拜奠于席舅坐抚之妇降阶受笲腵脩升拜奠于席姑坐举以授人盖枣取其赤心榛栗坚实脯脩取其正治士昏礼不言椇榛特牲少牢大夫士之祭亦枣栗而已特笾人有枣栗又有榛实盖具椇榛枣栗者盛礼也枣栗阳也故贽于舅脯脩隂也故贽于姑聘礼夫人使下大夫劳以二竹簋方其实枣蒸栗择兼执之以进宾受栗大夫二手授栗玉人案十有二寸枣栗十有二列诸侯纯九大夫纯五夫人以劳诸侯然则妇人之用枣栗岂特为贽而已哉
　　执禽者左首【注左首尊　疏左阳也首亦阳也左首谓横捧之也凡鸟皆然若并授则主人在左故客以鸟首授之也不牵故执之】
　　饰羔雁者以缋【注缋画也诸侯大夫以布天子大夫以画　疏饰覆也画布为云气以覆羔雁为饰以相见也士相见礼云下大夫以雁上大夫以羔饰之以布并不言缋此言缋者彼是诸侯之卿大夫卑但用布此天子之卿大夫尊故画之也】
　　陈氏礼书先儒谓饰以缋者天子之卿大夫也饰以布者诸侯之卿大夫也诸侯之卿大夫以布则士以下无布矣执禽者必左首雉必左首而无饰维雁有饰维而亦左首雁之饰与羔同而维与羔异羔四维而结于面郑氏谓系聨四足交出背上于胸前结之是也
　　檀弓鲁人有周丰也者哀公执挚请见之而曰不可【注挚禽挚诸侯而用禽挚降尊就卑之义下贤也不可者辞君以尊见卑也】
　　春秋庄公二十四年八月丁丑夫人姜氏入戊寅大夫宗妇觌用币【注礼小君至大夫执贽以见明臣子之道庄公欲奢夸夫人故使大夫宗妇同贽俱见】　左氏传秋哀姜至公使宗妇觌用币非礼也御孙曰男贽大者玉帛【注公侯伯子男执玉诸侯世子附庸孤卿执帛】小者禽鸟【注卿执羔大夫执雁士执雉】以章别也【注章所执之物别贵贱】女贽不过榛栗枣脩以告防也【注榛小栗脩脯防敬也皆取其名以示敬疏先儒以为栗取其战栗也枣取其早起也脩取其自脩也唯榛无说盖以榛声近防取其防于事也】今男女同贽是无别也男女之别国之大节也而由夫人乱之无乃不可乎公羊传见用币非礼也然则曷用枣栗云乎腵脩云乎【注腵脩者脯也礼妇人见舅姑以枣栗为贽见女姑以腵脩为贽见大人至尊兼而用之云乎辞也】　谷梁传男子之贽羔雁雉腒妇人之贽枣栗腵脩用币非礼也用者不宜用者也
　　定公八年左氏传公防晋师于瓦范献子执羔赵简子中行文子皆执雁鲁于是始尚羔【注礼卿执羔大夫执雁鲁则同之今始知执羔之尊也　疏鲁命卿与大夫俱执雁今见士鞅执羔始知执羔之尊于是始尚羔令卿执之记礼废之久也贾逵云周礼公之孤四命执皮帛卿三命执羔大夫再命执雁鲁废其礼三命之卿皆执皮帛至是乃始复礼用羔案周礼礼记皆言卿执羔大夫执雁并以爵断不依命数贾何以计命髙下妄称礼乎传言始尚羔者当谓旧贱羔而今尊之耳若本僣孤礼皆执皮帛当云始复用羔不得云尚也郑众云天子之卿执羔大夫执雁诸侯之卿当天子之大夫当执雁而执羔僣天子之卿也鲁人效之而始尚羔记礼所从壊案礼传及记天子之臣与诸侯之臣所执无异文周礼掌客见诸侯之礼上公及侯伯之下皆云卿相见以羔是诸侯之卿执羔不执雁又士相见者诸侯之臣相见之礼也经云下大夫相见以雁上大夫相见以羔是诸侯之卿必执羔矣安在于诸侯之卿当天子之大夫乎传文之乖于礼者爵是卿也皆当执羔赵鞅荀寅不应执雁此是当时之失失于偪下以晋卿失于偪下鲁卿不应僣上益明贾言鲁卿旧执皮帛非其义矣鲁人于是始知执羔为尊或亦效晋唯上卿一人独执羔耳未必即能如礼诸卿皆执羔也】
　　蕙田案孔疏駮贾郑二説是
　　孟子出疆必载质【注质臣所执以见君者】
　　庶人不传质为臣不敢见于诸侯礼也【注传执也见君之质执雉之属也】
　　蕙田案周礼礼记作挚尚书左传作贽孟子作质古字通用
　　荀子周公谓伯禽曰吾所执贽而见者十人还贽而见者五十人貌贽之士百余人
