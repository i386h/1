<!-- { "loadSidebar": true } -->
　　春秋隠公八年三月郑伯使宛来归祊左氏传郑伯诸释泰山之祀而祀周公以泰山之祊易许田三月郑伯使宛来归祊不祀泰山也【注成王营王城有迁都之志故赐周公许田以为鲁国朝宿之邑后世因而立周公别庙焉郑桓公周宣王之母弟封郑有助祭泰山汤沐之邑在祊郑以天子不能复廵狩故欲以祊易许田各从本国所近之宜恐鲁以周公别庙庙疑故云已废泰山之祀而欲为鲁祀周公孙辞以有求也】
　　桓公二年郑伯以璧假许田左氏传郑人请复祀周公卒易祊田三月郑伯以璧假许田为周公祊故也　公羊传许田者何鲁朝宿之邑也诸侯时朝乎天子天子郊诸侯皆有朝宿之邑此鲁朝宿之邑也则曷为谓之许田讳取周田也曷为谓之许近许也此邑也其称田何田多邑少称田邑多田少称邑【注诸侯来朝当有所住止故赐邑于逺郊其实天子地诸侯不得専也桓公専以与郑背叛当诛故深讳之若暂假借】　谷梁传非假而曰假讳易地也许田者鲁朝宿之邑也邴者郑伯之所受命而祭泰山之邑用见鲁之不朝于周而郑之不祭泰山也【注泰山非郑境内从天王廵狩受命而祭也】
　　史记周本纪郑怨桓王与鲁易许田天子之用事泰山田也
　　春秋定四年左氏传祝鮀曰取于有阎之土以共王职【注有阎卫所受朝宿邑盖近京畿】取于相土之东都以防王之东搜【注为汤沐邑王东廵狩以助祭泰山】
　　陈氏礼书古者诸侯于王畿有朝宿之邑泰山有汤沐之邑王制曰方伯为朝天子皆有汤沐之邑于县内视元士则凡非方伯其邑不得视元士也不然诸侯汤沐之邑多矣尽王畿其足以容之乎许田鲁侯汤沐之邑也祊郑伯从祭泰山汤沐之邑也邑非诸侯之所得専鲁郑専而易之此春秋所以讥也昔祝鮀盛称鲁卫晋国之封而卫有汤沐之邑则汤沐之邑岂诸侯之所均也汉诸侯皆有邸于京师武帝令诸侯各治邸泰山下盖先王之遗制也先王之时汤沐邑皆有所赋汉初民无盖藏髙祖于是省禁轻租自天子以至封君汤沐邑皆各为私奉养不领于天子之经费
　　蕙田案王畿有朝宿之邑泰山下有汤沐之邑此对文言也其实朝宿之邑皆得称汤沐王制方伯朝天子皆有汤沐之邑于天子之县内是也
　　右朝宿之邑【汤沐邑附】
　　礼记曾子问曾子问曰诸侯旅见天子入门不得终礼废者几孔子曰四请问之曰大庙火日食后之防雨霑服失容则废如诸侯皆在而日食则从天子救日各以其方色与其兵大庙火则从天子救火不以方色与兵
　　右朝变礼
　　礼记郊特牲觐礼天子不下堂而见诸侯【注正君臣也】下堂而见诸侯天子之失礼也由夷王以下【注夷王周康王之元孙之子也时微弱不敢自尊于诸侯】
　　右朝觐失礼
　　礼记曲礼既葬见天子曰类见【注代父受国类犹象也执皮帛象诸侯之礼见也其礼亡　疏此诸侯世子父死葬毕而见于天子礼也春秋之义三年除防之后乃见而今云既葬者谓天子或廵狩至竟故得见天子未葬未正君臣故虽天子廵狩亦不见也】
　　右类见
　　周礼秋官象胥掌蛮夷闽貉戎狄之国使掌传王之言而谕説焉以和亲之【注谓蕃国之臣来頫聘者　疏蕃国之君世壹见无聘使法有国事来小行人受其币聼其辞以中国頫聘况之耳其实无頫聘也】若以时入宾则协其礼与其辞言传之凡其出入送逆之礼节币帛辞令而宾相之【注以时入宾谓其君以世一见来朝为宾者从来至去皆为摈而相侑其礼仪　疏夷狄无玉帛来向中国而云币帛者谓王有赐与之礼也】
　　【郎氏兆玉曰其拜跪坐起不同于中国则教之以中国之仪而协其礼其言语声音不同于中国则译外国之音而传其语】
　　右蕃国入宾
　　大戴礼朝事篇古者圣王明义以别贵贱以序尊卑以体上下然后民知尊君敬上而忠顺之行备矣是故古者天子之官有典命官掌诸侯之仪大行人掌诸侯之仪以等其爵故贵贱有别尊卑有序上下有差也典命诸侯之五仪诸臣之五等以定其爵故贵贱有别尊卑有序上下有差也命上公九卿为伯其国家宫室车旗衣服礼仪皆以九为节诸侯诸伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节王之三公八命其卿六命其大夫四命及其封也皆加一等其国家宫室车旗衣服礼仪亦如之凡诸侯之适子省于天子摄君则下其君之礼一等未省则以皮帛继子男公之孤四命以皮帛视小国之君其卿二命其大夫再命士一命其宫室车旗衣服礼仪各视其命之数侯伯之卿大夫亦如之子男之卿再命其大夫一命其士不命其宫室车旗衣服礼仪如其命之数大行人以九仪别诸侯之命等诸臣之爵以同域国之礼而行其宾主上公之礼执桓圭九寸缫借九寸冕服九章建常九旒樊缨九就贰车九乗介九人礼九牢其朝位宾主之间九十歩飨礼九献食礼九举诸侯之礼执信圭七寸缫借七寸冕服七章建常七旒樊缨七就贰车七乗介七人礼七牢其朝位宾主之间七十歩飨礼七献食礼七举诸伯执躬圭其他皆如诸侯之礼诸子执谷璧五寸缫借五寸冕服五章建常五旒樊缨五就贰车五乗介五人礼五牢其朝位宾主之间五十歩飨礼五献食礼五举诸男执蒲璧其他皆如诸子之礼凡大国之孤执帛皮以继小国之君诸侯之卿礼各下其君二等以下及大夫士皆如之天子之所以明章着此义者以朝聘之礼是故千里之内歳一见千里之外千五百里之内二歳一见千五百里之外二千里之内三歳一见二千里之外二千五百里之内四歳一见二千五百里之外三千里之内五歳一见三千里之外三千五百里之内六歳一见各执其圭瑞服其服乗其辂建其旌旂施其樊缨从其贰车委积之以其牢礼之数所以明别义也然后天子冕而执镇圭尺有二寸藻籍尺有二寸搢大圭乗大辂建大常十有二旒樊缨十有再就贰车十有二乗率诸侯而朝日东郊所以教尊尊也退而朝诸侯为坛三成宫旁一门天子南乡见诸侯土揖庶姓时揖异姓天揖同姓所以别亲疎外内也公侯伯子男各以其旂就其位诸公之国中阶之前北面东上诸侯之国东阶之东西面北上诸伯之国西阶之西东面北上诸子之国门东北面东上诸男之国门西北面东上及其将币也公于上等所以别贵贱序尊卑也奠圭降拜升成拜明臣礼也奉国地所出重物而献之明臣职也肉入门而右以听事也明臣礼职臣事所以教臣也率而祀天于南郊配以先祖所以教民报徳不忘本也率而享祀于太庙所以教孝也与之大射以考其习礼乐而观其徳行与之图事以观其能傧而礼之三飨三食三宴以与之习立礼乐是故一朝而近者三年逺者六年有徳焉礼乐为之益习徳行为之益修天子之命为之益行然后使诸侯世相朝交歳相问殷相聘以习礼考义正刑一徳以崇天子故曰朝聘之礼者所以正君臣之义也古者大行人掌大宾之礼及大客之义以亲诸侯春朝诸侯而图天下之事秋觐比邦国之功夏宗以陈天下之谋冬遇协诸侯之虑时防以发四方之禁殷同以施天下之政时聘以结诸侯之好殷頫以成邦国之贰间问以谕诸侯之志归脤以教诸侯之福庆贺以赞诸侯之喜致防以补诸侯之灾天子之所抚诸侯者歳徧存三歳徧眺五歳徧省七歳属象胥喻言语计辞令九歳属瞽史谕书名听音声十有一歳建瑞节同度量成牢礼同数器脩法则十有二歳天子廵狩殷国是故诸侯上不敢侵陵下不敢暴小民然后诸侯之国札防则令赙补之凶荒则令赒委之师役则令犒禬之有福事则令庆贺之有祸灾则令哀吊之凡此五物者治其事故及其利害为一书其礼俗政事教治刑禁之逆顺为一书其悖逆暴乱作慝欲犯令者为一书其札防凶荒厄贫为一书其康乐和亲安平为一书凡此五物者每国别异之天子以周知天下之政是故诸侯附于徳服于义则天下太平古者天子为诸侯不行礼义不脩法度不附于徳不服于义故使射人以射礼选其徳行职方氏大行人以其治国选其能功诸侯之得失治乱定然后明九命之赏以劝之明九伐之法以震威之尚犹有不附于徳不服于义者则使掌交説故诸侯莫不附于徳服于义者此天子之所以养诸侯兵不用而诸侯自为政之法也
