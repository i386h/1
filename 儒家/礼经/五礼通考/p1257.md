<!-- { "loadSidebar": true } -->
　　【汪氏琬曰大夫之吊命妇有之命妇吊大夫则未也何也妇人之职惟司酒食织絍而己不当与闻阃外之事故曰妇人无外事礼知生则吊所识则吊为命妇者何自而与大夫有素也如其为有服诸亲则闻丧之日必往而号踊哭泣厠于姑姊妹娣姒众妇人之列矣夫安得行吊礼且自有居丧之本服在夫安得而用锡衰舍是而出吊则与外事之渐也独不观鲁之公父文伯之母乎公父文伯之母季康子之从祖叔母也康子往焉防门与之言皆不逾阈仲尼谓之知礼葢古人谨于男女之辨如此使先王而果制此服是诲命妇以淫也夫防之犹虞其未足而顾诲之乎其可疑矣说者曰礼尚往来大夫吊命妇命妇不可以不吊大夫如之何予告之曰有命妇之夫与其子在服问大夫相为锡衰以居出亦如之为其妻往则服之出则否独不言命妇为大夫此可据也说者又曰妇人不越疆而吊人礼禁其越疆岂遂禁其吊人乎哉予曰非是之谓也命妇死则命妇当吊大夫死则命妇不当吊殆亦不畔于礼者也】田案汪氏说非是礼曰知生者吊大夫死而命妇往吊其妻以与其妻相知故也何嫌于吊大夫乎
　　【姜氏兆锡曰言大夫该卿大夫士之词以周礼司服王为公卿大夫士推之可见王吊且由公卿及于士况凡相吊者乎】
　　【盛氏世佐曰吊于命妇吊其夫也吊于大夫吊其妻也妇人得出吊者以其与死者之妻为亲族故也本与死者无服故但服吊服而已大夫命妇吊于敌者之服如是则其吊于士也葢缌衰与】
　　传曰锡者何也麻之有锡者也锡者十五升抽其半无事其缕有事其布曰锡【注谓之锡者治其布使之滑易也锡者不治其缨哀在内也缌者不治其布哀在外也君及卿大夫吊士虽当事皮弁锡衰而已士之相吊则如朋友服疑衰素裳凡妇人相吊吉笄无首素总　疏锡谓不治其缕治其布以哀在内缌则治缕不治布哀在外以其王为三公六卿重于畿外诸侯故也士轻无服弁绖之礼有事无事皆皮弁锡衰而已文王世子注诸侯为异姓之士疑衰同姓之士缌衰今言士与大夫又同锡衰此言与士丧礼注同亦是君于此士有师友之恩者也云凡妇人相吊吉笄无首素总者下文女子子为父母卒哭折吉笄之首布总此吊服用吉笄无首素总又男子冠妇人笄相对妇人丧服又笄总相对上注男子吊用素冠故知妇人吊亦吉笄无首素总也】
　　【敖氏继公曰有锡疑当作滑易葢二字各有似以传写而误也郑司农注司服职云锡麻之滑易者也其据此记未误之文与以天子吊服差之锡重于缌故缌治缕而锡则否葢凡服以麤细为先后锡不治缕则其缕不如缌之细所以差重也然而必有事其布者葢吊服不可以无所事既不治缕则当治布也治其布则滑易矣所以谓之锡】
　　【郝氏敬曰锡与缌皆十五升抽其半而锡重于缌锡易治也麻之有锡言麻布加易治也有又通加也事犹治也有事无事反缌而言有事其缕无事其布则缌矣曰锡明所以异于缌】
　　【盛氏世佐曰国君吊士之服当以文王世子注为正此注言与卿大夫同锡衰自相违异葢误也且卿大夫吊士亦不合服锡衰説见上】
　　钦定义疏锡衰有事其布缌衰有事其缕则小功而上布缕两无所事明矣斩衰章传云冠六升锻而勿灰杂记云加灰锡也然则不加灰虽锻不可谓之有事也缌衰之缕亦加灰治之又可见矣
　　田案此记大夫命妇吊服
　　女子子适人者为其父母妇为舅姑恶笄有首以髽卒哭子折笄首以笄布总【注言以髽则髽有着笄者明矣疏此二者皆期服但妇人以饰事人是以虽居丧内不可顿去修容故使恶笄而有首至卒哭女子子哀杀归于夫氏故折吉笄之首而着布总也案斩衰章吉笄尺二寸斩衰以箭笄长尺檀弓齐衰期亦云尺则齐衰已下皆兴斩同一尺不可更变故折吉笄首而已其总斩衰六升长六寸郑注总六升象冠数则齐衰总亦象冠数正服齐哀冠八升则正齐衰总亦八升是以总长八寸笄总与斩齐长短为差但笄不可更变折其首总可更变宜从大功总十升之布总也旧有人解丧服小记云男子免而妇人髽免时无笄则髽亦无笄矣但免髽自相对不得以妇人与男子有笄无笄相对故郑以经云恶笄有首以髽髽笄连言则髽有着笄明矣】
　　【敖氏继公曰云有首见恶笄之制也是亦其异于箭笄者与言笄有首而复云以髽见成服以后犹髽且明齐衰而髽者之止于是也然则妇人之髽者惟妻为夫妾为君女子子在室为父母与此耳以笄之笄着笄之称也卒哭子折笄首以笄则不复髽矣妇则恶笄以髽自若也此亦防有内夫家外父母家之意总之用布五服妇人皆然特以齐裒章亦不言总故记因而见之也下文放此】
　　【郝氏敬曰女子既嫁父母死奔服与妇为舅姑同恶犹凶也笄簪也首簪头也有首言不折也恶笄短不必折其首凡吉笄长尺二寸凶笄长尺露髪曰髽犹男子免以布覆髪曰总犹男子冠受布同始死尽去笄总露髽成服则恶笄布总此女与妇同者也既塟虞卒哭女子适人者归夫家则以吉笄易凶笄葢笄不可更受又不可纯吉用吉笄而去其首此女与妇异者也】
　　【盛氏世佐曰经于妇人服制惟一见于斩章而齐衰以下不着焉故记者详之女子子适人者为其父母妇为舅姑皆见齐衰不杖期章恶笄有首差饰也然则斩衰箭笄无首明矣髽旧说云齐衰以下布髽也云以髽者见其着笄又着髽也妇人之髽对男子之免免必去冠髽仍着笄者葢冠所以冐首免所以统髻着冠则髻不露故必去冠乃可以免也妇人之笄仅以贯髪而已其重虽与冠等而其制絶与冠异也着笄之后其髽仍露故不碍其为髽也卒哭子折笄首以笄着其异于妇为舅姑者也妇人外成在夫家而服父母之服犹以为己之私丧也故去恶笄着吉笄然必折其首乃着之者以其太饰故也初丧恶笄有首受以吉笄无首是其相变之意也布总言其同也此不専为女子子乃言于子折笄首之下者上文终言笄制而后及之耳】
　　钦定义疏小敛之后未成服之前妇人将斩衰者去纚而麻髽将齐衰者去纚而布髽此不着笄者也成服着布总则斩衰者箭笄齐衰者榛笄而髽如故以其去纚而露紒自若也注言髽有着笄者此也斩衰箭笄髽以终三年经着之矣其齐衰期者于卒哭后又有终髽与不终髽之异经未之见故记明之
　　传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇终之也【注栉笄者以栉之木为笄或曰榛笄有首者若今时刻镂摘头矣卒哭而丧之大事毕女子子可以归于夫家而着吉笄折其首者为其大饰也吉笄尊变其尊者妇人之义也据在夫家宜言妇终之者终子道于父母之恩　疏吉时之笄以象骨为之据大夫士而言案弁师天子诸侯笄皆玉也玉藻云沐栉用椫栉髪晞用象栉郑云椫白理木栉即梳也以白理木为梳栉也彼椫木与象栉相对此栉笄与象笄相对故郑云栉笄者以栉之木为笄又案檀弓云南宫縚之妻之姑之丧夫子诲之髽曰尔母从从尔尔母扈扈尔葢榛以为笄长尺而总八寸彼为姑用榛木为笄此亦妇人为姑与彼同但此用椫木彼用栉木不同耳葢二木俱用故郑两存之也出适女子子在家妇俱着恶笄妇不言卒哭折吉笄首女子子即言折吉笄之首明女子子有所为故独折笄首耳所为者以女子外成既以哀杀事人可以加容故着吉笄仍为大饰折去其首故以归于夫者解之若然丧大记云女子既练而归与此注违者彼小祥归是其正法此归者容有故许之归故云可以权许之耳】
　　【敖氏继公曰檀弓云南宫縚之妻为姑榛以为笄此传所为栉者疑即彼之榛也葢声相近而转为栉耳言子折笄首而不言妇者谓记先并言女子子与妇之笄髽后乃独言子折笄首而不及于妇也终终丧也言妇恶笄以终丧无折笄首之事故不言妇也传引记文云笄有首则记之恶字似衍】
　　【张氏尔岐曰案传言终之者因记本以女子子与妇人并言恶笄有首以髽下单言子折笄首布总而不言妇当如何故解之曰终之也谓当以恶笄终期也注云据在夫家宜言妇仍指女子子而言误防传文】
　　妾为女君君之长子恶笄有首布总【疏妾为君之党服得与女君同为长子亦三年俱为情轻故与妇事舅姑齐衰同恶笄有首布总也】
　　【敖氏继公曰笄总与上同乃别见之者明其不髽也然则三年之丧亦有不必髽者矣妾为女君不杖期为君之长子三年】
　　【盛氏世佐曰妾为女君及君之长子日月虽殊而齐衰一也故其首服同此与妇为舅无以异乃别见之者以其为妾服故也不言髽文省也小记云妾为君之长子与女君同然则母为长子之服亦犹是矣箭笄麻髽唯服斩者耳以是差之则大功以下其皆吉笄折首以髽而布总与】
　　钦定义疏记不别言母为长子则亦髽可知以其为正体也妾为君之长子得与女君同不髽者异于女君也妾之事女君与妇之事舅姑等不髽者异于子妇也此所以明其为妾也欤然则妾为君之父母亦不髽也明矣
　　田案此记妇人髽笄总之制
　　凡衰外削幅裳内削幅幅三袧【注削犹杀也大古冠布衣布先知为上外杀其幅以便体也后知为下内杀其幅稍有饰也后世易之以此为丧服袧者谓辟两侧空中央也祭服朝服辟积无数凡裳前三幅后四幅也　疏自此已下尽袪尺二寸记衰裳之制用布多少尺寸之数也云凡者总五服而言外削幅者谓缝之邉幅向外内削幅者谓缝之边幅向内幅三袧者据裳而言为裳之法前三幅后四幅幅皆三辟摄之以其七幅布幅二尺二寸幅皆两畔各去一寸为削幅则二七十四大若不辟积其要中则束身不得就故须辟积要中也要中广狭任人粗细故袧之辟摄亦不言寸数多少但幅别以三为限耳袧者屈中之称一幅凡三处屈之辟两边相着自然中央空矣幅别皆然也祭服朝服辟积无数者朝服谓诸侯与其臣以元冠服为朝服天子与其臣以皮弁服为朝服祭服者六冕与爵弁服皆是元端亦是士之家祭服也凡服惟深衣长衣之等六幅破为十二幅狭头向上不须辟积其余要间已外皆辟积无数似丧冠三辟积吉冠辟积无数也凡裳前三幅后四幅者前为阳后为隂故前三后四各象隂阳也唯深衣之等连衣裳十二幅以象十二月也】
　　【敖氏继公曰凡衰谓凡名衰者也衰外削幅者所以别于吉服之制亦如丧冠外毕之类裳幅不变者衣裳同用衣重而裳轻变其重者以示异足矣故裳不必变也下云袪属幅则衰之削幅者唯裻耳郝氏敬曰削裁截也幅布边幅外内谓削边缝向外向内袧钩也屈折曰袧每幅叠三折衰独外削者衰以摧为义裳以常为义衣贵裳贱衣变裳不变也】
　　若齐裳内衰外【注齐缉也凡五服之衰一斩四缉缉裳者内展之缉衰者外展之　疏据上齐斩五章有一斩四齐此据四齐而不言一斩者上文已论五服衰裳缝之外内斩衰裳亦在其中此据衰裳之下缉之用针功者斩衰不齐无针功故不言也言若者不定辞以其斩者不齐故云若也言裳内衰外者上言衰外削幅此齐还向外展之上言裳内削幅此齐还向内展之并顺上外内而缉之此先言裳者凡齐据下裳而缉之裳在下故先言裳顺上下也郑言展之者若今亦先展讫乃有针功者也】
　　【敖氏继公曰裳内衰外与其削幅之意同亦以衰齐别于吉也凡齐主于裳也故先言此】
　　【郝氏敬曰齐缉其边使齐异于斩也裳边缉向内哀边缉向外】
