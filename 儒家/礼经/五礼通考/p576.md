<!-- { "loadSidebar": true } -->
　　文献通考后唐明宗长兴二年诏以故昭义节度使李嗣昭故幽州节度使周德威故汴州节度使符存审配享庄宗庙庭
　　右隋唐五代
　　宋史真宗本纪咸平二年二月丙申以赵普配享太祖庙庭八月乙亥以太师赠济阳郡王曹彬配享太祖庙庭司空赠太尉中书令薛居正忠武军节度使赠中书令潘美右仆射赠侍中石熈载配享太宗庙庭
　　礼志咸平二年始诏以赵普配享太祖庙庭继以宋白等议又以曹彬配享太祖以薛居正石熈载配享太宗庙庭仍奏告本室禘祫皆配之祠日有司先事设幄次布褥位于庙庭东门内道南当所配室西向设位板方七寸厚一寸半笾豆各二簠簋爼各一知庙卿奠爵再拜
　　赵普真宗咸平二年诏曰故太师赠尚书令追封韩王赵普识冠人彞才髙王佐翊戴兴运光启鸿图虽吕望肆伐之勲萧何指踪之効殆无以过也自辅弼两朝周旋三纪茂岩廊之硕望分屛翰之剧权正直不囘始终无玷谋猷可复风烈如生宜预享于大烝永同休于宗祏兹为茂典以答旧勲其以普配享太祖庙庭
　　干兴元年诏从翰林礼官参议以右仆射赠太尉中书令李沆赠太师尚书令王旦忠武军节度使赠中书令李继隆配享真宗
　　嘉祐八年诏以尚书右仆射赠尚书令王曾太尉赠尚书令吕夷简彰武军节度使赠侍中曹玮配享仁宗神宗本纪神宗熈宁八年六月戊午太师魏国公韩琦薨己未以配享英宗庙庭
　　元丰元年闰正月己亥太傅兼侍中曾公亮薨癸卯以公亮配享英宗庙庭
　　建炎以来朝野杂记祖宗故事大臣配享皆祔庙后议之若赵韩王曹秦王之配享太祖盖真宗咸平时而韩魏王曾鲁公之配享英宗皆其身薨日降制亦在祔庙十数年后
　　宋史礼志熈宁末尝诏太常礼院讲求亲祠太庙不及功臣礼例至是禘祫外亲享太庙并以功臣与又从太常礼院请配享功臣以见赠官书板位
　　文献通考元丰三年详定郊庙奉祀礼文所言谨案书盘庚曰兹予大享于先王尔祖其从与享之周礼司勲凡有功者祭于大烝然则书之所谓大享即礼之所谓大烝也烝冬祭也谓之大者物成众多之时其祭比三时为大也方是时百物皆报焉祭有功宜矣礼记祭统卫孔悝之鼎铭曰勤大命施于烝彛鼎后世烝祭不及功臣既不合礼而禘祫及之事不经见梁初误禘功臣何佟之以为夏物未成而禘功臣为非典礼唐韦挺亦云今禘祫以功臣配享而冬烝不及与经不合盖因仍之误也伏请每遇冬烝以功臣配享其禘祫配享罢之诏凡冬享禘祫及亲祠功臣并配享
　　宋史哲宗本纪元祐元年六月戊申以富弼配享神宗庙庭
　　绍圣元年夏四月甲寅以王安石配享神宗庙庭三年二月癸酉罢富弼配享神宗庙庭
　　礼志元祐初从吏部尚书孙永等议以故司徒赠太尉富弼配享神宗绍圣初又以守司空赠太王安石配三年罢富弼配谓弼得罪于先帝也
　　苏氏轼论周穜擅议配劄子本朝自祖宗以来推择元勲重望始终全徳之臣以配食列圣盖自天子所不敢専必命都省集议其人非天下公议所属不在此选奏议既上诏云恭依册告宗庙然后敢行其严如此岂有既行之后复使疏逺小臣各出私意以议所配若置而不问则宗庙不严而朝廷轻矣防矣安石平生所为是非邪正中外具知难逃圣鉴先帝葢亦知之故置之闲散终不复用今已改青苗等法而废退安石党人吕惠卿李定之徒至于学校贡举亦已罢斥佛老禁止字学大议已定行之数年而先帝配享已定用富弼天下翕然以为至当穜复何敢建此议意欲以此尝试朝廷渐进邪说伏望圣慈重赐责降以儆在位
　　崇宁元年诏以观文殿大学士赠太师蔡确配享哲宗庙庭
　　政和五礼新仪配享功臣之位设于殿庭之次赵普曹彬位于横街之南道西东向第一次薛居正石熈载潘美位于第二次李沆王旦李继隆位于第三次俱北上王曾吕夷简曹玮位于横街之南道东西向第一次韩曾公亮位于第二次王安石位于第三次蔡确位于第四次俱北上惟冬享祫享徧设祭位
　　建炎初诏夺蔡确所赠太师汝南郡王追贬武泰军节度副使更以左仆射赠太师司马光配享哲宗既又罢王安石复以富弼配享神宗
　　赵鼎传髙宗即位除鼎司勲郎官久雨诏求阙政鼎言自熈宁间王安石用事变祖宗之法而民始病假辟国之谋造生边患兴理财之政穷困民力设虚无之学败壊人才至崇宁初蔡京托绍述之名尽祖安石之政凡今日之患始于安石成于蔡京今安石犹配享庙庭而京之党未除时政之阙莫大于是上为罢安石配享
　　宋会要绍兴四年太常少卿江端友请明堂前一日差官诣配祀功臣位行礼缘即今权于温州真华宫奉安宗庙比在京事体不同欲依绍兴元年明堂更不排办从之
　　宋史髙宗本纪绍兴八年三月壬寅定以故相韩忠彦配享徽宗庙庭
　　挥尘前录本朝曹武惠配享太祖武穆配享仁宗韩忠献配享英宗文定配享徽宗父子配享自昔所无也
　　礼志绍兴十八年二月监登闻鼓院徐琏言国家原庙佐命配享当时辅弼勲劳之臣绘象庙庭以示不忘累朝不过一十余人今之臣僚与其家之子孙必有存其绘像者望诏有司寻访复摹于景灵宫庭之壁非独假宠功臣之子孙所以增重祖宗之徳业以为臣子劝遂下诸路转运司委所管州军寻访各家韩王赵普周王曹彬太师薛居正石熈载郑王潘美太师李沆王旦李继隆王曾吕夷简侍中曹玮司徒韩太师曾公亮富弼司马光韩忠彦各令摹写貌像投纳绘于景灵宫之壁
　　绍兴二十七年六月戊午初命太庙冬享祭功臣孝宗本纪乾道五年九月甲子诏侍从台谏集议钦宗配享功臣
　　礼志乾道五年九月太常少卿林栗等言钦宗皇帝庙庭尚虚配享当时遭值艰难沦胥莫救罕可称述而以身殉国名节暴着不无其人虽生前官品不应配享之科事变非常难拘定制乞特诏集议吏部尚书汪应辰奏当时死事之臣皆有次第褒赠若今配享钦庙典故所无如创行之又当访究本末差次轻重有所取舍尤不可轻易窃谓配享功臣若依唐制各庙既无其人则当缺之廼罢集议钦宗一庙遂无配享
　　文献通考侍右郎官曾逮言昔元祐中神宗未有配享朝廷依例权塑二侍臣吏部尚书汪应辰言钦宗所图共政之臣皆未有能胜其任者若应故事姑令备数上非所以尊宗庙下非所以劝有功诚如太常所言当时死事之臣非一今欲令配享考究本末差次轻重有所取舍尤不可轻易昔唐文宗武宗皆无配享功臣盖崇奉祖宗必审其实必当于理不虚尚文饰以茍塞人情而已既无可配享者乞更不集议从之
　　孝宗本纪淳熈十五年三月癸丑用洪迈议以吕頥浩赵鼎韩世忠张俊配享髙宗庙庭
　　礼志淳熈中髙宗祔庙翰林学士洪迈言配食功臣先期议定臣两蒙宣谕欲用文武臣两人文臣故宰相赠太师秦国公諡忠穆吕頥浩特进观文殿大学士諡忠简赵鼎武臣太师蕲王諡忠武韩世忠太师鲁王諡忠烈张俊此四人皆一时名将相合于天下公论议者皆以为宜遂从之秘书少监杨万里独谓丞相张浚不得配食为非争之不得因去位焉
　　清波杂志国朝配享功臣于太庙横街南东西相向设位太祖室赵普曹彬太宗室薛居正石熈载真宗室李沆王旦李继隆仁宗室王曾吕夷简英宗室韩曾公亮神宗室富弼曹玮哲宗室司马光徽宗室韩忠彦髙宗室吕頥浩赵鼎韩世忠张俊视祖宗文武各用二人侑食盖中兴将相勲烈之盛不得而遗也
　　绍兴五年十二月以左丞相赠太师鲁国公陈康伯配享孝宗庙庭
　　建炎以来朝野杂记孝宗既祔庙诏以故相陈康伯侑食寳文阁待制吴总上疏请以其父璘配享庙庭不报
　　宋史礼志初仁宗天圣中郊祀诏录故相李昉宋琪吕端张齐贤毕士安王旦执政李至王沔温仲舒及陈洪进等子孙以官元丰中诏景灵宫绘像旧臣推恩本支下两房以上取不食录者均有无取齿长者若子孙亦绘像本房不食禄更不取别房绍圣初林希请稽考庆歴以后未经编次臣僚其子孙应录用者以次编定寻诏赵普社稷殊勲其诸孤有无食禄者各官其一子以长幼为序毋过三人崇宁初诏哲宗绘像文武臣僚并与子若孙一人初品官若子孙众多毋过家一人又录艺祖功臣吕余庆族孙伟及司徒富弼孙直柔直道以官使奉其祀靖康初臣僚言司马光之后再絶复立族子稹稹亦卒今虽有子而光遗表恩泽已五十年不可复奏请许移奏见存曾孙使之世禄从之
　　宁宗本纪嘉泰元年春正月庚午以葛邲配享光宗庙庭
　　嘉定十四年八月乙丑追封史浩为越王改諡忠定配享孝宗庙庭
　　理宗本纪端平二年八月乙卯以太师赵汝愚配享宁宗庙庭仍图像于昭勲崇德之阁
　　右宋
　　辽史兴宗本纪重熈二十一年八月戊子太尉乌哲薨诏配享圣宗庙
　　金史礼志天徳二年二月太庙祫享有司拟上配享功臣诏以萨哈希卜苏舍音斡鲁鄂斯欢忠东向配太祖位以尼玛哈斡里雅布宗望栋摩罗索尼楚赫西向配太祖位
　　大定三年十月祫享又以舍音斡鲁萨哈希卜苏鄂斯欢配享太祖宗望栋摩宗翰罗索尼楚赫配享太宗其后次序屡有更易
　　世宗本纪大定八年十月乙未命图画功臣于太祖庙其未立碑者立之
　　礼志大定八年上命图画功臣于太祖庙有司第祖宗佐命之臣勲绩之大小官资之崇卑以次上闻乃定左庑开府金源郡王萨哈皇伯太师右副元帅宋王宗望开府金源郡王斡鲁皇伯太师梁王宗弼开府金源郡王罗索皇叔祖元帅左都监鲁王栋摩开府隋国公阿里罕仪同三司兖国公刘彦宗右丞相齐国简懿公韩企先特进宗人希卜苏右庑太师秦王宗翰皇叔祖辽王杲开府金源郡王希卜苏开府金源郡王完顔希尹太傅楚王宗雄开府前燕京留守金源郡王完顔尼楚赫开府金源郡王完顔忠金源郡王完顔萨里罕特进宗人斡鲁右丞相金源郡王赫舍哩志宁
　　大定十六年左庑迁梁王宗弼于斡鲁上　十八年黜希卜苏而次于普嘉努阿里罕之下　二十二年增皇伯太师辽王舍音萨哈宗干宗翰宗望其下以次列章宗本纪明昌四年三月田午定配享功臣
　　礼志明昌四年次序始定东廊皇叔祖辽智烈王舍音杲皇伯太师辽忠烈王宗干干布皇伯太师右副元帅宋桓肃王斡里雅布宗望开府仪同三司金源郡毅武王希卜苏开府仪同三司金源郡贞宪王完顔古新希尹太傅楚威敏王摩啰欢宗雄开府仪同三司燕京留守金源郡襄武王完顔尼楚赫开府仪同三司金源郡明毅王完顔忠鄂斯欢金源郡庄襄王杲萨里罕特进宗人斡鲁庄翼特进完顔希卜苏威敬太师尚书令淄忠烈王图克坦克宁太师尚书令南阳郡文康王张浩西廊开府仪同三司金源郡忠毅王萨哈太师秦桓忠王尼玛哈宗翰皇伯太师梁忠烈王乌珠宗弼开府仪同三司金源郡刚烈王斡鲁开府仪同三司金源郡庄义王完顔罗索皇叔祖元帅左都监鲁庄明王栋摩开府仪同三司隋国刚宪公阿里罕开府仪同三司豫国襄毅公普嘉努昱开府仪同三司兖国英敏公刘彦宗右丞相齐国简懿公韩企先太保尚书令广平郡襄简王李石开府仪同三司右丞相金源郡武定王赫舎哩志宁开府仪同三司左丞相沂国公布萨忠羲仪同三司左丞相崇国公赫舍哩良弼右丞相莘国公石琚右丞相申国公唐古安礼开府仪同三司平章政事图克坦喀齐喀参知政事宗叙每一朝为一列着为令
