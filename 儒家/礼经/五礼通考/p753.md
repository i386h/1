<!-- { "loadSidebar": true } -->
　　宋史礼志燕飨之设所以训恭俭示慈惠也宋制尝以春秋之季仲及圣节郊祀借田礼毕廵幸还京凡国有大庆皆大宴遇大灾大札则罢天圣后大宴率于集英殿次宴紫宸殿小宴垂拱殿若特防则不拘常制凡大宴有司预于殿庭设山楼排塲为羣仙队仗六畨进贡九龙五凤之状司天鸡唱楼于其侧殿上陈锦绣帷帟垂香毬设银香兽前槛内借以文茵设御茶牀酒器于殿东北楹间羣臣醆斚于殿下幕屋设宰相使相枢宻使知枢宻院参知政事枢宻副使同知枢宻院宣徽使三师三公仆射尚书丞郎学士直学士御史大夫中丞三司使给谏舍人节度使两使留后观察团练使待制宗室遥都团练使刺史上将军统军军厢指挥使坐于殿上文武四品以上知杂御史郎中郎将禁军都虞候坐于朶殿自余升朝官诸军副都头以上诸蕃进奉使诸道进奉将军以上分于两庑宰臣使相坐以绣墩【曲宴行幸用杌子】参知政事以下用二蒲墩加罽毯【曲宴枢宻使副并同】军都指挥使以上用一蒲墩自朶殿而下皆绯縁氊条席殿上器用金余以银其日枢宻使以下先起居讫当侍立者升殿宰相率百官入宣徽閤门通唱致辞谢宰相升殿进酒各就坐酒九行每上举酒羣臣立侍次宰相次百官奉酒或传防命釂即搢笏起饮再拜【曲宴多令不拜】或上夀朝防止令满酌不劝中饮更衣赐花有差宴讫舞蹈拜谢而退
　　建隆元年大宴于广徳殿酒九行而罢
　　干徳元年十一月南郊礼成大宴广徳殿谓之饮福是后三年开寳三年五年六年七年八年并设秋宴于大明殿以长春节在二月故也
　　蕙田案志所载太祖朝秋宴有六本纪俱不书纪称开寳二年七月甲子大宴则又志所未及也
　　太祖本纪开寳二年七月甲子大宴赐宰相枢宻院翰林学士节度观察使袭衣金带　四年五月乙未朔御明徳门受刘鋹俘释之大宴于大明殿鋹预焉　九年夏四月庚子有事圜丘壬寅大宴赐亲王近臣列校袭衣金带鞍马器币有差
　　太宗本纪太平兴国二年二月壬寅大宴崇徳殿不作乐
　　礼志太平兴国之后止设春宴在大明者十一在含光者六宴日亲王枢宻使副宣徽三司使驸马都尉皆侍立军校自龙武四厢都指挥使以上立于庭其宴契丹使亦于崇徳殿但近臣及刺史郎中而上预焉
　　蕙田案本纪淳化元年改大明殿为含光殿大明与含光其实一殿也
　　太宗本纪淳化元年九月大宴崇政殿
　　礼志淳化四年正月以南郊礼成大宴含光殿直史馆陈靖上言古之享宴者所以省祸福而观威仪也故宴以礼成賔以贤序风雅之作兹为盛焉伏见近年内殿赐宴羣臣当坐于朶殿两廊者拜舞方毕趋驰就席品列之序纠纷无别及至尊举爵羣臣起立先后不整俯仰失节欲望自今令有司预依品位告谕其有逾越班次拜起失节喧哗过甚者并令纠举又惟饫赐之典以宠武夫大烹之余故为盛馔计一饭所费可数人之属厌而将校辈或至终宴之时尚有欲炙之色盖执事者失于察视不及洁丰而使然也伏望并申严制
　　至道元年三月御史中丞李昌龄亦言广宴之设以均饫赐得齿髙防宜乎尽礼而有位之士鲜克致恭当纠其不恪又供事禁庭当定员数籍姓名以谨其出入酒殽之司或亏精洁望分命中使廵察并从之
　　真宗本纪咸平二年八月丁巳大宴崇徳殿始作乐十一月庚寅大宴含光殿
　　礼志咸平三年二月大宴含光殿自是始备设春秋大宴　五年御史台言大宴起居舍人司谏正言三院使御史并坐于殿廊望自今移升朶殿自余依旧十二月诏凡内宴宗正卿令升殿坐班次依合班仪翰林学士梁灏请以春秋大宴小宴赏花行幸次为四图颁下閤门遵守从之
　　景徳二年九月诏曰朝防陈仪衣冠就列将以训上下彰文物宜慎等威用符纪律况屡颁于条令宜自顾于典刑稍歴嵗时渐成懈慢特申明制以儆具寮自今宴防宜令御史台预定位次各令端肃不得諠哗违者殿上委大夫中丞朶殿委知杂御史侍御史廊下委左右廵使察视弹奏内职殿直以上赴起居入殿庭行私礼者委閤门弹奏其军员令殿前侍卫司各差都校一人提辖但亏失礼容即送所司勘断讫奏仍令閤门宣徽使互相察举敢蔽匿者纠之
　　真宗本纪景徳二年十一月庚申大宴含光殿　三年秋七月甲子大宴含光殿始用乐　四年八月丁未中书门下言庄穆皇后祥除已久秋宴请举乐不允壬子中书门下再表请秋宴聴乐又不允
　　大中祥符元年十一月丁丑帝至自泰山乙酉大宴含光殿
　　礼志大中祥符元年十一月诏宣徽院御史台閤门殿前马歩军司凡内宴臣寮军员并祗候使臣等并以前后仪制晓谕务令遵禀违者宻具名闻其军员有因酒言词失次及醉仆者即先扶出或遣殿前司量添廵检军士防送归营又诏臣僚有托故请假不赴宴者御史台纠奏
　　真宗本纪四年二月大宴羣臣于穆清殿三月丙戌大宴大明殿四月丙辰大宴含光殿
　　蕙田案改大明殿为含光在太宗朝此复云大明殿疑误
　　九年八月戊子以旱罢秋宴
　　天禧元年九月戊申以蝗罢秋宴
　　礼志天禧四年直集贤院祖士衡言大宴将更衣羣臣下殿然后更衣更衣后再坐则羣臣班于殿庭候上升坐起居谢赐花再拜升殿
　　天圣三年监察御史朱谏言伏见大宴宗室先退允为得礼尚有文武臣僚父子兄弟皆预再坐欲望自今内宴百官有父子兄弟叔侄同赴再坐时卑者先退庆歴七年御史言凡预大宴并御筵其所赐花并须戴归私第不得更令仆从持戴违者纠举
　　仁宗本纪庆歴八年八月己丑以河北京东西水灾罢秋宴
　　嘉祐七年春三月甲子以旱罢大宴
　　礼志熈宁二年正月閤门言凖诏裁定集英殿宴入殿人数中书二十二人枢宻院三十人宣徽院八人亲王八人昭徳军节度使兼侍中曹佾三人皇亲使相三人皇亲正刺史以上至节度使并驸马都尉各一人翰林司一百七十八人御厨六百人仪鸾司一百五十人祗候库二十人内衣物库七人新衣库七人内弓箭库三人钤辖教坊所三人钟鼓楼一十六人御药院八人内物料库九人法酒库一十六人内酒坊八人入内内侍省前后行亲事官共五人皇城司职员手分二人御史台知班一十一人洒扫亲从官人员已下一百人两廊觑歩亲从官四十二人提举司勾押官手分三人提举火烛廵检人员一十人快行亲从官一十一人支散两省花后苑造作所工匠等四人客省承受行首八人四方馆职掌二人閤门承受行首已下一十八人是嵗十一月以皇子生宴集英殿　七年九月诏自今大宴亲王皇亲使相枢宻使副使宣徽使驸马都尉并于殿门外幕次就赐酒食旧制防食集英西廊之庑下喧哗为甚权发遣宣徽院吴充奏其事故有是命
　　神宗本纪元丰二年九月丁亥大宴集英殿
　　礼志元丰七年三月大宴集英殿命皇子延安郡王侍立宰相王珪等率百官廷贺诏曰皇家庆事与卿等同之珪等再拜称谢久之王乃退时王未出閤帝特令侍宴以见羣臣　九年閤门言大宴不用两军妓女只用教坊小儿之舞王拱辰请以女童代之
　　蕙田案元丰纪元止于八年此云九年者盖九月之误
　　八年诏罢独看故事大宴前一日御殿阅百戏谓之独看修国史范祖禹言是日进神宗纪草陛下览先帝史册甫毕即观百戏理似未安故请罢之
　　蕙田案独看之礼本不经见况在谅闇之中乎淳夫请罢之极是
　　元祐三年二月罢春宴八月罢秋宴以魏王出殡翰林学士苏轼不进教坊致语故也是后以时雨未足集英殿试举人尚书省火禁中祈禳邠国公主未菆皆罢宴凡大宴有故而罢则赐预宴官酒馔于閤门朝堂升殿官虽假故不从游宴亦遣中使就第赐焉亲王中书枢宻宣徽三司使副学士歩军都虞候以上三师三公东宫三师三公以下曽任中书门下致仕者亦同
　　哲宗本纪元祐四年三月丁亥以不雨罢春宴
　　绍圣三年三月壬辰以禁中屡火罢春宴　四年九月壬子以星变罢秋宴
　　元符元年九月丁未以霖雨罢秋宴　二年九月壬戌雨罢秋宴
　　礼志大观三年议礼局上集英殿春秋大宴仪其日预宴文武百寮诣殿庭东西相向立皇帝出御需云殿閤门内侍管军等起居皇帝降坐御集英殿鸣鞭殿中监以下通班起居殿中监少监升殿通唤閤门官升殿摄左右军廵使鞾笏起居讫系鞵执杖侍立余非应奉官分出次钟鼓楼节级就位四拜起居次舍人通唤讫分引羣官横行北向东上閤门官赞太起居班首出班俛伏跪致辞讫俛伏兴复位羣官再拜舞蹈又再拜赞各就坐再拜舍人分引升殿席前相向立朶殿两庑官立于席后有辽使则舍人引大辽舍利西入大起居赞各就坐赞再拜赞就坐引升西廊次舍人传事引从人分入四拜起居谢坐并同舍利仪教坊使以下通班大起居看醆人谢升殿再拜内侍进御茶床殿侍酹酒讫次赞天武门外祗候东上閤门官诣御坐奏班首姓名以下进酒舍人分引殿上臣僚横行北向赞再拜舍人引班首稍前东上閤门官接引诣御坐东北向搢笏殿中监奉盘醆授班首少监启醆以酒注之班首奉诣御前进讫少退虚跪兴以槃授殿中监出笏东上閤门官引退舍人接引复位赞再拜舍人引班首稍前殿上臣僚席前相向立东上閤门官接引诣御坐东北向搢笏殿中监授槃奉诣御前西向立乐作皇帝饮讫舍人分引殿上臣僚横行北向东上閤门引班首接醆退虚跪兴授醆殿中监出笏引退舍人接引复位赞再拜赞各赐酒羣臣再拜赞各就坐羣官皆立席后复赞就坐酒初行羣官搢笏授酒先宰相次百官皆作乐皇帝再举酒【并殿中监少监进】羣臣俱立席后乐作饮讫赞各就坐复行羣臣酒饮讫皇帝三举酒皆如第一之仪尚食典奉御进食太官设羣臣食乐作赐祗应臣僚酒食赞谢拜讫复位皇帝四举酒【并典御进酒】乐工致语羣臣皆立席后致语讫赞百官再拜就坐乐作皇帝五举酒乐工奏乐庭下舞队致词乐作舞队出东上閤门奏再坐时刻俟放队讫内侍举御茶床皇帝降坐鸣鞭羣臣退赐花再坐前二刻御史台东上閤门催班羣臣戴花北向立内侍进班齐牌皇帝诣集英殿百官谢花再拜又再拜就坐内侍进御茶床皇帝举酒殿上奏乐庭下作乐皇帝再举酒殿上奏乐庭下舞队前致语乐作出皇帝三举酒四举酒皆如上仪若宣示醆即随所向閤门官以下揖称宣示醆躬赞就坐若宣劝即立席后躬饮讫赞再拜内侍举御茶床舍人引班首以下降阶再拜舞蹈又再拜讫分班出閤门官侧奏无公事皇帝降坐鸣鞭　集英殿饮福大宴仪初大礼毕皇帝逐顿饮福余酒封进入内宴日降出酒既三行泛赐预坐臣僚饮福酒各一醆羣臣饮讫宣劝各兴立席后赞再拜谢讫复坐饮并如春秋大宴之仪
　　绍兴十三年三月三日诏宴殿陈设止用绯黄二色不用文绣令有司遵守更不制造五月閤门修立集英殿大宴仪注
　　蕙田案南渡以后大宴之礼乆废至是嵗五月天申节大宴集英殿始修东京故事
　　乾道八年十二月诏今后前宰相到阙如遇赴宴赐茶其合坐墩杌非特防并依官品又行门禁卫诸色祗应人依绍兴例并赐绢花自是惟正旦生辰郊祀及金使见辞各有宴然大宴视东京则亦简矣
　　蕙田案南渡无春秋二宴宁宗开禧二年以用兵罢瑞庆节宴理宗端平三年以星变罢天基节宴度宗咸淳九年以襄阳防罢干防节宴则圣节之宴亦有不举者矣
　　又案以上宋大宴
