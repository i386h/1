<!-- { "loadSidebar": true } -->
　　周礼春官司尊彞春祠夏禴皆有罍诸臣之所昨也秋尝冬烝皆有罍诸臣之所昨也【注昨读爲酢字之悮也诸臣献者酌罍以自酢不敢与王之神灵共尊罍臣之所饮也诗曰瓶之罄矣维罍之耻　疏云昨读为酢者主人主妇賔长献尸皆有酢报不得爲昨日之字故从酧酢之字也云诸臣献者酌罍以自酢不敢与王之神灵共尊者王酳尸因朝践之尊醴齐尸酢王还用醴齐后酳尸用馈献之尊盎齐尸酢后还用盎齐以王与后尊得与神灵共尊今賔长臣卑酳尸虽得与后同用盎及尸酢賔长即用罍尊三酒之中清酒以自酢是不敢与王之神灵共酒尊故也】
　　辨郑锷诸臣昨罍爲酢尸
　　【郑氏锷曰自初祼以至馈食之献王与后各四共爲八献诸臣乃酳尸葢不敢与王同尊故酌三酒以酢之共爲九献郑谓诸臣酌以自酢岂有此理昨者酢也饮酒之礼百拜三行曰献酬酢而已酢者送也故其字亦爲昨有送往之义葢酢以送尸耳何名自饮乎】
　　薛氏士龙曰九献之后礼节备矣爲之尸者可以昨之乎彼王致祭后从王诸臣则从事于祭苟或略焉则礼节弗尽故王始献后亚献尸之昨亦王凡先焉诸臣之所昨岂非往返报施之礼终于此耶且行人于上公则曰王礼再祼而昨于诸侯则曰王礼一祼而昨是主献賔而賔昨主也夫人之生以饮食燕乐爲相爱之恩以賔主献酬爲相接之文及其既亡不忍异而絶之此昨礼所以设也王受昨在户内之东后受昨在东房之中诸臣受昨在西阶之上司几筵有祀先王受昨之席则后也诸臣也亦莫不然
　　右尸酢诸臣
　　周礼天官笾人羞笾之实糗饵粉餈【注羞笾谓若少牢主人酬尸宰夫羞房中之羞于尸侑主人主妇皆右之者　疏此当主酧尸内饔进之于尸侑等者也案有司彻上大夫当自賔尸正祭不设内羞故于賔尸设之此天子之礼賔尸在明日则祭祀日当设之案少牢下大夫不賔尸者賔长致爵受酢云宰夫羞房中之羞司士羞庶羞于尸祝主人主妇内羞在右庶羞在左天子之礼賔长受酢后亦当设此内羞庶羞于尸祝及王与后然郑不引不賔尸而引賔尸者以其设内羞之礼同故祗引其一但正祭设于祝賔尸设于侑又賔尸主人酬尸后正祭賔长受酢后爲异耳】
　　醢人羞豆之实酏食糁食【疏此羞豆之实亦与羞笾之实同时设之】
　　宰夫以式法掌祭祀之戒具与其荐羞【注荐脯醢也羞庶羞内羞　疏庶羞谓天子八豆诸侯六豆之等内羞谓祭祀食所加言内者少牢所谓房中之羞糗饵粉餈是也】杨氏复曰仪礼有司彻主人酬尸之后尸侑主人皆升筵乃羞宰夫羞房中之羞于尸侑主人主妇皆右之今案笾人醢人有羞笾羞豆之实则知天子之礼亦有羞诸侯亦必有之但经文不备耳
　　蔡氏徳晋曰少牢礼宰夫羞房中之羞司士羞庶羞于尸侑主人主妇贾公彦谓賔尸在主人酬尸后正祭在賔长受酢后此賔长酳尸爲九献也
　　右荐羞豆笾
　　礼记祭统尸饮七以瑶爵献大夫皆以齿【疏献卿之后主妇酳尸賔长献尸饮七也及瑶爵献大夫是正九献礼毕但初二祼不饮故云尸饮七自此以后长賔长兄弟更爲加爵尸又饮二是并前尸饮九主人乃散爵献士及羣有司也若侯伯七献朝践馈食时各一献食讫酳尸但尸饮三也子男五献食讫酳尸尸饮一郑注大夫士祭三献而献賔此特牲礼文明与诸侯献賔时节不同案有司彻下大夫不賔尸与士同亦三献而献賔其上大夫则行賔尸之礼与此异也】
　　【方氏慤曰于尸言饮则主人酳之故也卿以下言献则饮之可知君必献臣者以賔礼隆助祭之人故也尸饮之后献则间之者隆杀之别也间之以五以七以九者饮阳事故用竒之数焉凡觞皆谓之爵此言玉爵瑶爵正谓一升之爵尔言散爵即五升之散也礼器曰贵者献以爵贱者献以散则不特献者然也虽受献者亦然羣有司则前言进彻之百官后言煇胞翟阍者皆是皆以齿者同爵则尚齿也前言贵贱之等此变言尊卑者其献也以卿大夫士为之等故以贵贱言之于卿大夫又各以齿故以尊卑言之】礼运孔疏尸食十五饭讫王以玉爵因朝践之尊泛齐以酳尸是七献也故郑云变朝践云朝献尊相因也朝献谓此王酳尸因朝践之尊也后乃荐加豆笾尸酌酢主人主人受嘏王所以献诸侯于是后以瑶爵因酌馈食壶尊醍齐以酳尸爲八献也郑注司尊彞云变馈献爲再献者亦尊相因也再献爲后酳尸馈献谓馈食时后之献也于时王可以瑶爵献卿也诸侯爲賔者以瑶爵酌壶尊醍齐以献尸爲九献通典尸食讫王以玉爵酌朝践之献罇醴齐以酳尸谓之朝献亦罇相因此七献也后荐加事之豆笾尸饮七王可以献公尸饮讫授祝祝酌清酒以授尸尸以酢王王乃设酢席于户内尸少祭馔黍稷并假福王王乃以出量人与郁人受之后以玉爵酌馈食象罇之盎齐以献尸曰再献亦罇之相因尸酢后如王之法后饮酢酒此八献也尸饮八王可以献卿诸侯爲賔者以玉爵酌盎齐备卒食三献合九献凡王及后各四诸侯爲賔者一也尸饮九王可以献大夫士尸饮讫又酢诸臣如后之法自九献之后遂降冕而总干舞大武之乐以乐尸
　　杨氏复曰愚案礼运疏云于是后以瑶爵酌馈食盎齐以酳尸爲八献也尸酢后如王所谓小臣彻后之爼是也祭统云尸酢夫人执柄此诸侯大夫礼也诸臣爲賔者以瑶爵酌盎齐以献尸爲九献诸臣献者酌罍以自酢司尊彞云皆有罍诸臣之所昨是也于时尸饮七王可以瑶爵献大夫
　　辨王安石朝献即朝践馈献即再献
　　【王氏安石曰朝践者笾人醢人所谓朝事践践笾豆诗所谓笾豆有践再献者笾人醢人所谓馈食以朝事爲初献则馈食爲再献朝献即朝践以笾豆言之则曰践以爵言之则曰献相备也馈献即再献也以序言之则曰再以物言之则曰馈亦相备而已】
　　春官司尊彛郑注朝践谓荐血腥酌醴始行祭祀后于是荐朝事之豆笾既又酌献馈献谓荐熟时后于是荐馈食之豆笾朝献谓尸卒食王酳之再献者王酳尸之后后酌亚献诸臣爲賔又次后酌盎齐备卒食三献也于后亚献内宗荐加豆笾此凡九酌王及后各四诸臣一祭之正也
　　蕙田案朝献即食后酳尸之一献再献即后酳尸之亚献及诸臣酳尸之三献郑注甚谛秦溪杨氏云谓之朝献者葢以酳尸因朝践之尊而得名谓之再献者葢以朝献王一献后未献今后再酳尸而乃谓之再献与其说是也王氏不从郑注自剏新义舛矣
　　右君献大夫再献毕后八献
　　诸臣九献
　　陈氏蕴之曰九献注疏已有成说但杂见于笾人司尊彞与其他官职今取注疏及礼图之说类聚爲四葢别而言之谓之九献合而言之则有四节其一节曰祼凡经中所谓祼者是也王以圭瓒酌郁鬯以献尸此一献也后以璋瓒酌郁鬯以献尸此二献也其二节曰荐腥笾人所谓朝事司尊彞所谓朝践是也后既祼之后王出迎牲于门祝延尸向户外户牖之间南面后于是荐朝事之笾豆王迎牲入庙丽于碑亲杀取血以告杀取毛以告纯解而腥之爲七体荐于神坐王以玉爵酌醴齐以献尸此三献也后以玉爵酌醴齐以献尸此四献也其三节曰荐熟笾人所谓馈食司尊彞所谓馈献是也朝践之后乃体解其犬豕牛羊烹而熟之后于是荐馈食之笾豆王以玉爵酌盎齐以献尸此五献也后以玉爵酌盎齐以献尸此六献也其四节曰酳自馈食之后尸始有饮食之礼尸食讫后又荐加笾豆王以玉爵酌朝践之醴齐以酳尸此七献也后以瑶爵酌馈食之盎齐以酳尸此八献也后酳尸后诸臣又以瑶爵酌盎齐献尸司尊彞所谓皆有罍诸臣之所酢者以备卒食之三献此九献也以上九献谓之正献九献之后遂行玉爵爲旅酬矣
　　杨氏复曰司尊彞所述与先郑所注祼二献朝践二献馈食二献朝献一献再献三献则九献之目也笾人醢人有朝事馈食之笾之豆则九献荐笾豆之时也礼运则论九献之义也又案四时之祭名既不同礼必有异今其可见者惟尊彛之殊用耳于经无其文者皆不可知也辨郑孔献数系于服章
　　【礼器一献质三献文五献察七献神郑注一献祭羣小祀也三献祭社稷五祀也五献祭四望山川也察明也七献祭先公也孔疏羣小祀最卑其礼质畧社稷五祀稍尊比羣小祀礼仪爲文饰四望山川其神既尊神灵明察先公之庙礼又转尊神灵尊重也案周礼司服职元冕一章祭羣小祀希冕三章祭社稷五祀毳冕五章祀四望山川鷩冕七章享先公故郑知献数亦然也案此社稷三献卑于四望山川而大宗伯职云以血祭祭社稷五岳又大司乐祭社稷奏太簇祀四望奏姑洗又礼纬云社稷牛角握五岳四渎角尺以此言之则社稷尊于四望山川而献与衣服卑者葢献与衣服从神之尊卑其余处尊者以其有功与地同类故进之在上也】
　　陈氏礼书周礼大祀次祀小祀见于肆师大祭中祭小祭见于酒正则大宗伯所辨天地五帝先王之类大祀也社稷五祀五岳之类中祀也四方百物之类小祀也大祀献多小祀献寡则社稷所献宜加于山川也先王祭服各有象数则希冕三章以祭社稷者非卑之于山川也以社稷之所主止于利人故服粉米以称之则献数不系于服章矣且賔客之礼士一献卿大夫三献子男五献侯伯七献上公九献而王飨诸侯自子男五献以至诸侯长十有再献皆服鷩冕七章而已孰谓献数必系于服章哉郑氏以三献爲祭社稷五祀五献爲祭四望山川误矣羣小祀则四方百物之类也其牲色尨其牲体疈辜其祼器用散其舞兵舞帗舞或不兴舞山川四望则其兆位各因其郊与其方其牲各因其方之色祼则用蜃玉则两圭有邸与璋邸射舞则兵舞与羽舞奏姑洗歌南吕舞大防奏蕤賔歌函钟舞大夏社稷则其牲黝其祭血祼以大罍鼓以灵鼓舞以帗舞奏大簇歌应钟舞咸池其礼乐辨异如此则献数不同宜矣葢礼略故质礼加故文察则其事地也察矣神则其事祖也神矣一献孰则于人情爲近故曰质三献爓则于人情爲逺故曰文三献爓则五献其血乎礼所谓血祭社稷是也
　　蕙田案七献祭先公者据诸侯而言天子祭先王则九献也
　　辨陆佃九献次序不同
