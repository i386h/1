<!-- { "loadSidebar": true } -->
　　蕙田案郑司农以余子为即羡卒陈氏郑氏王氏应电蔡氏徳晋説并同案经既云田与追胥竭作而其下又云大故致余子不与上文叠耶则余子非羡卒可知康成谓卿大夫之子当守于王宫者疏云大故当宿卫王宫又案书传云余子皆入学可证余子为卿大夫子非羡卒也盖羡卒所以备居守及更休之用若其兴师越境而羡卒皆发空国而往居卒仅存老弱民何以堪牧野之师纣七十万通圻皆发晋作州兵亦尽用之苏秦谓齐宣王临淄之中七万户下户三男子卒二十一万曹操谓崔琰昨案户籍可得三十万众故为大州至于隋阅丁口唐括逃户皆汲汲焉惟恐其民之不尽为用此悉后世之事非先王之政也余子宜从康成非羡卒尽发
　　诗大雅公刘其车三单
　　蕙田案此条详见诸侯军制门礼书援以证致余子为起羡卒考郑笺谓大国三军以余卒为羡今邰承上公之封公刘迁豳民始从之丁夫适满三军之数单者无羡卒也玩此知诗特举其军赋实数非羡卒尽发
　　小雅采芑其车三千【笺司马法兵车一乘甲士三人歩卒七十二人宣王承乱羡卒尽起】蕙田案一车士徒七十五人千乗当用七万五千人则为六军采芑其车三千郑以为羡卒尽起孔正义六乡羡卒尽起得二千五百乗案畿内六乡地居四同万有二千五百家为乡依小司徒上地可任者家三人中地二家五人下地家二人一为正卒余为羡卒通而率之家二人半若令尽起一乡得三万一千五百人六乡得十八万七千五百人计千乗为七万五千人则十八万七千五百人可得二千五百乗此頴达之説也但防里九等田亦在六乡之内孔未算及未为定数今以载师注考之六乡四同方二百里则三十六万夫之地三分去一存二十四万夫六乡七万五千家受十五万夫之地其余九万夫防里九等田九者各为万家通受一夫实二家受一夫之地定受田十二万家若以一家二人半通率之则有三十万人苐据康成以遂人沟洫之法与匠人井田之法二法判然不同乡遂沟洫稠多较之都鄙几十数倍则乡遂治沟洫之夫自当数倍于都鄙而检经及注疏并无此文未可臆断则六乡实受地者虽可定之以十二万夫而其出赋者尚未可定也要之必不能给三千乗盖三千乗则十八军二十二万五千人矣断非六乡之所能供也正义以为家二人半特举其大率耳人有死生数有改易六乡内不必常有千乗或出六遂足之或出于公邑愚谓周礼田与追胥李氏景齐以为田乃暂时事则不恶其为尽征也即追捕盗贼亦不过逐出之耳若逺行征伐决无空国而往之理贾公彦原有乡不足取遂遂不足取采地又不足徴邦国之説亦决无必待六乡尽起尚不足而始徴外兵之事若然则六乡疲惫已极而邦国永无徴发时矣采芑之三千安知非乡遂都鄙之正卒或徴邦国之兵郑氏羡卒尽发之説未可信
　　观承案其车三千诗人之笔或大言之以铺张兵威之盛耳必欲核其实则天子十二军出于六乡六遂者乃田赋出兵之常法止以守卫王畿而备廵守田猎之事至于出师自当合调邦国都鄙之兵以足之况畿方千里出车万乗今三千之车亦只用其十之三耳如郑氏羡卒尽发之説是天子直将空国授之方叔而行矣以此觧诗固矣
　　【王氏应电曰旧谓五家为比故五人为伍二十五家为闾故二十五人为两居则为比闾族党州乡行则为伍两卒旅师军此説是矣而非覈实之言也夫苟定于比即为伍则征行而用众何以居守岂百里之内旷然无人耶愚尝详考六乡居民之数一比长所统合有五十家然则所谓一伍之人亦于五十家内而取之十家而取一人也故比闾族党州乡者教训其居民之法有家则在所教者也伍两卒旅师军者部署其勇力之法凡有材艺者又自会而用之也庠序师田各自为制征行有时而居守不可缺不外乎比闾而不泥于比闾实并行而不悖故以比闾中之民而简阅之为伍两则可谓比闾之民与其长即伍两之兵与将岂其然乎】
　　蕙田案王明斋疑比闾族党州乡为伍两卒旅师军则征行用众百里之内旷然无人何以居守因剏论谓比闾者教训其居民之法伍两者部署其勇力之法所谓伍两特临时简阅十家而取一人耳不知征行之时羡卒固在居守何患无人先王寓兵于农若临时简阅则仍后世苟且之计岂其然乎明斋亦惑于羡卒尽起之言耳不知古无此法也
　　贾公彦小司徒疏凡出军之法先六乡赋不止次出六遂赋犹不止徴兵于公邑及三等采赋犹不止乃徴兵于诸侯大国三军次国二军小国一军此军等皆出于乡遂赋犹不止则诸侯有遍境出之法则千乗之赋是也
　　春秋孔疏天子六军出自六乡大国三军出自三乡其余公邑采地之民不在三军之数古者用兵天子先用乡乡不足取遂遂不足取公卿采邑及诸侯邦国若诸侯出兵先尽三乡三遂乡遂不足然后总徴境内之兵
　　【章氏俊卿曰古者畿内之兵不出所以重内也卒有四方之役即用诸侯人耳或遣上公帅王赋亦不过元戎十乗以先启而行也而调兵诸侯又各从其方之便髙宗伐楚盖裒荆之旅武王克商实用西土至于征徐以鲁追貊以韩平淮夷以江汉略见于经可考也平王出戍逺以见刺当是时周都洛矣自洛戌申许无乃未甚逺而周人已不堪况后世有劳师万里者哉春秋之初从王伐郑犹有蔡人卫人二百四十二年间王人防伐屡矣未尝见师之出惟败绩于茅戎王师自出春秋深讥焉】
　　【陈氏傅良曰古者五侯九伯专征而诸侯皆共四方之事畿兵不出案诗出车云我出我车于彼牧矣自天子所谓我来矣又渐渐之石为东劳西逸而有不遑朝处之叹更以周官司马法叅考王有四方之事则冡宰徴师于诸侯曰某国不道征之以某年某日师至于某国小宰掌其戒具虎贲氏奉书以牙璋发之然则畿兵不逺征故刘文公平丘之会对晋人曰天子之老请率王赋至平王东迁以王人戍申甫而扬之水始刺之春秋之初从王伐郑犹有陈蔡卫之兵二百四十二年间王人会伐屡矣未尝见王师自出惟败绩茅戎王师自出春秋讥焉至战国时赧王伐秦尚从鋭师以此知畿兵不用】
　　【陈氏礼书贾公彦言出军之法先六乡次六遂次公邑都鄙乃徴兵于诸侯不止则诸侯阖境出焉所谓千乗之赋也然先王之于天下大则有方伯小则有连帅其待卒应变如身之使臂臂之使指各适其事之逺近而已方伯连率所不能克然后乡遂之士应之周官曰王之大事诸侯左传曰五侯九伯汝寔征之又曰诸侯敌王所忾则出军之法顾岂先虚其内以实其外哉】
　　蕙田案郑司农云百里内为六乡外为六遂合乡遂可制十二军而仅制六军盖以遂为乡之副倅乡不足斯取诸遂其寛民力一也民之可任者虽有家三人二家五人家二人之别然每家惟取一人为正卒其余皆为羡卒以备更休其寛民力二也六乡以三剂致甿而六遂槩以下剂为率则正羡之外虽可任而并不用为羡者更多矣其寛民力三也以此知古无尽发之事
　　又案六军统于大司马而大司马九伐之法明载夏官章俊卿陈傅良陈祥道谓内兵全不出者非也然如贾公彦孔頴达所云乡不足取遂以逓及于邦国云云者若专指正卒而言则可倘泥康成羡卒尽起一言空其国不足乃他有徴发是先虚其内以实其外百里之内何以居守诚有如陈用之王明斋所疑矣
　　蕙田案以上徴发
　　右出军之制下


　　五礼通考卷二百三十四
<经部,礼类,通礼之属,五礼通考>
　　钦定四库全书
　　五礼通考卷二百三十五
　　刑部尚书秦蕙田撰
　　军礼三
　　军制
　　周礼夏官大司马凡制军大国三军次国二军小国一军【注郑司农云春秋传有大国次国小国又曰成国半天子之军周为六军诸侯之大者三军可也　疏此大国次国小国者皆以命数同者军数亦同则上公为大国侯伯为次国子男为小国也大国次国小国春秋正文成三年冬十一月晋侯使荀庚来聘衞侯使孙良夫来聘公问臧宣叔曰中行伯之于晋其位在三孙子之于衞位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也卫在晋不得为次国晋为盟主其将先之葢指此为大国次国也】
　　春秋襄公十四年左传疏夏官大国三军云云当以公侯为大国伯为次国子男为小国也诸侯五等惟有三等之命伯之命数可以同于侯其军则计地大小故伯国之军不得悉同于侯
　　蕙田案王制三公一命卷若有加则赐也不过九命次国之君不过七命小国之君不过五命康成虽以为殷制亦兼夏及引周礼释之然则大国者专指公而言春秋正义以公侯皆为大国与贾疏二説不同宜从贾説惟鲁侯爵而得有千乘与他国异
　　观承案因地出车因车成军公侯皆方百里伯七十里子男五十里武成分土惟三之旧制也则以公侯为大国而出三军伯为次国子男为小国而出二军一军者为宜若只以公为大国则周制惟有虞虢及宋为公爵而齐鲁晋衞皆止侯爵皆不得为大国是侯国之得备三军者絶少矣岂其然乎
　　春秋襄公十一年谷梁传古者天子六师诸侯一军【注周礼司马法曰万有二千五百人为军王六军大国三军次国二军小国一军其将皆命卿二千五百人为师然则此言天子六师凡万有五千人大国三军则三万七千五百人诸侯制逾天子非义也总云诸侯一军又非制也】
　　蕙田案谷梁传与周礼不合范甯驳之极是
　　陈氏礼书谷梁传云古者天子六师诸侯一军啖助云天子六军大国三之一小国半大国数不必常所以示称其制与周礼不合是臆説耳
　　蕙田案大国三军凡三万七千五百人车五百乘次国二军凡二万五千人车三百三十三乘余二十五人小国一军凡一万二千五百人车一百六十六乘余六十二人十之五此皆邦国常征之所用其畸零不满一乘者葢险野徒为主易野车为主古有徒兵不尽为车抑或以乡之所出与境内所出通融配合如孔氏所云元科之兵不必定属本车者耶考之説文军从车从包是知军以车成当以后説为正
　　春秋襄公十四年左氏传成国不过半天子之军薛氏衡曰一封出车千乘以杜氏法积算十同千乘当有戎马四千匹牛一万二千头甲士三千人歩卒七万二千人合士卒之数可以为六军然而大国不过三军其有六军者犹天子六乡六遂迭用之耳陈氏礼书记曰制国千乘语曰道千乘之国然赋虽至于千乘而兵不过三军三军则五百乘而已葢五百乘三乡之所出也千乘阖境之所出也
　　蕙田案此条剖晰邦国常征尽发二法极为明了知此则包咸之妄可破鲁颂两言之疑亦可决矣
