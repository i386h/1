<!-- { "loadSidebar": true } -->
　　祭统及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也【注君为东上近主位也皇君也言君尸者尊之　疏此明祭时天子诸侯亲在舞位以乐皇尸也】
　　陈氏乐书天子诸侯之于尸非特备礼物以荐之抑又就舞位以乐之盖庙中在天子则天下之象也在诸侯则竟内之象也故天子冕而总干以乐皇尸非徒乐之所以与天下乐之也诸侯冕而总干亦与竟内乐之古者人君之于庙飨借则亲耕牲则亲杀酒则亲献尸则亲迎然则乐则亲舞不为过矣
　　【方氏慤曰舞位则缀兆也君于东上则以君为祭主故也干戚武舞所执也羽籥文舞所执也止言干主武宿夜言之明堂位曰朱干玉戚冕而舞大武正谓此矣】
　　【应氏镛曰比干仗钺乃武王临阵之容朱干玉戚为大舞象成之乐祭而用之于宗庙既以显先王之功舞而象其形容又欲使子孙知缔剏之艰难而毋忘于持守故舞佾非不广缀兆非不备而君必亲执干戚就舞位所谓总干山立武王之事也因其事而原其初岂敢惮其劳而付之有司乎先曰亲执干戈而后擉云总干者以干长于戚而成列可观也以君之尊躬执其事非乐皇尸也所以悦祖考也然食三老五更于大学亦必冕而总干者祭先圣先师而用之犹祭之因以乐皇尸也鲁之有是舞以周公佐武王伐纣周旋军旅之间因以歆其神灵也皇大也皇尸犹皇考也】
　　蕙田案以上武舞
　　周礼春官籥师祭祀则鼓羽籥之舞【注鼓之者恒为之节　疏祭祀先作乐下神及合乐之时则使国子舞鼓动以羽籥之舞与乐节相应使不相夺伦故郑云鼓之者恒为之节郑氏锷曰于祭祀之时鼔而作其羽籥之舞故曰鼔】
　　陈氏乐书古之舞者未尝不节之以鼔诗曰籥舞笙鼔又曰鼔咽咽醉言舞鼔其羽籥之舞则执其羽籥习其俯仰屈伸容貌得庄焉行其缀兆要其节奏进退得齐焉夫然以事鬼神而祭祀然籥师鼓羽籥之舞则文舞而已干戚之武舞不与焉者以掌籥为主故也仲尼燕居曰夏籥序兴则夏籥者用夏翟以为籥舞也周之时皆以籥羽舞文乐而文王世子使籥师学戈岂夏商之制欤
　　司干掌舞器【注舞器羽籥之属　疏郑知司干所掌舞器是羽籥以其文武之舞所执有异则二者之器皆司干掌之言司干者周尚武故以干为职首其籥师教而不掌若然干与戈相配而不言戈者下文云祭祀授舞器则所授者授干与羽籥也案司戈盾亦云祭祀授旅贲殳故士戈盾授舞者兵云舞者兵唯谓戈其干亦于此官授之司兵云祭祀授舞者兵郑注云授以朱干玉戚谓授大武之舞与此授小舞干戈别也郑氏锷曰所掌之武器即谓干楯耳干之为器有用兵之时所用者有当舞时所用者当舞时所用之干则与用兵所用者异先儒以为羽籥之属非矣安有籥师鼓舞羽吹籥而所执之物乃掌于武舞之司干乎】
　　蕙田案司干掌文舞之器故春官司兵掌武舞之器故夏官郑注以为羽籥之属非无所见郑氏以为非误矣
　　祭祀舞者既陈则授舞器既舞则受之【注既已也受取蔵之郑氏锷曰祭祀之时俟舞人缀兆行列已定则授之以干至于舞毕则受而藏之】
　　诗大雅宾之初筵籥舞笙鼔乐既和奏烝衎烈祖以洽百礼【传秉籥而舞与笙鼔相应　笺籥管也殷人先求诸阳故祭祀先奏乐涤荡其声也烝进衎乐烈美洽合也奏乐和必进乐其先祖于是又合见天下诸侯所献之礼　疏简兮云左手执籥右手秉翟是执籥以舞也舞在笙鼔之上明其与之相应乐器多矣燕之所用不止于此作者举鼔舞而言耳此皆燕时乐也或以此为节射之乐案射礼主于射畧于乐大射云司射命师曰请奏貍首间若一言调其疏数以节射也然则射之乐者击鼔作歌与射者为节而已不必大作诸乐此云鼔舞相应非射乐矣且传意以此乐和奏可以进乐先祖安得舍燕初之盛作而指节射之略者乎以此知不然矣】
　　朱子集传籥舞文舞也
　　何氏楷曰笙歌钟篇大射仪所谓笙钟笙磬皆应笙之钟磬而周礼笙师凡祭祀飨射共其钟笙之乐亦谓与钟声相应之笙也又笙有与琴瑟相应者鹿鸣所谓鼔瑟吹笙是也有与磬相应者鼔钟所谓笙磬同音是也有与歌相应者仪礼所谓歌鱼丽笙由庚是也有与鼔相应者此言笙鼔是也以其为用无所不备故特举之鼔不独乐以鼔为节射亦以鼔为节所谓不鼔不释者也
　　蕙田案宾筵籥舞笙鼔章毛传主射言郑笺主祭言朱子従郑笺何元子从毛传案如従传则祖妣子孙之语皆无着落合依朱子従笺説为是大射仪笙钟笙磬皆应笙之钟磬何解最的郑氏训笙犹生指在东方者而言凿矣
　　鲁颂閟宫万舞洋洋孝孙有庆【传洋洋众多也笺万舞干舞也】
　　春秋隠公五年左氏传九月考仲子之宫将万焉【注万舞也疏案公羊传曰万者何干舞也籥者何羽舞也则万与羽不同今传云将万焉问羽数于众仲是万与羽为】
　　【一者万羽之异自是公羊之说今杜直云万舞也则万是舞之大名也何休云所以仲子之庙唯有羽舞无干舞者妇人无武事独奏文乐也刘云公羊传曰万者云云籥者云云羽者为文万者为武武则左执朱干右秉玉戚文则左执籥右秉翟此传将万问羽即似万羽同者以当此时万羽俱作但将万而问羽数非谓羽即万也经直书羽者与传互见之】公问羽数于众仲【注问执羽人数】对曰天子用八【注八八六十四人】诸侯用六【注六六三十六人　疏何休说如此服防以用六为六八四十八大夫四为四八三十二士二为二八十六杜以舞势宜方行列既减即每行人数亦宜减故同何说也或以襄十一年郑人赂晋侯以女乐二八为二佾之舞知自上及下行皆八人斯不然矣彼传见晋侯减乐之半以赐魏绛因歌钟二肆遂言女乐二八为下半乐张本耳非以二八为二佾若二八即是二佾郑人岂以二佾之乐赂晋侯晋侯岂以二佾之乐赐魏绛】大夫四【注四四十六人】士二【注二二四人士有功赐用乐】夫舞所以节八音而行八风【注八音金石丝竹匏土革木也八风八方之风也以八音之器播八方之风手之舞之足之蹈之节其制而序其情】故自八以下【注惟天子得尽物数故以八为列诸侯则不敢用八】公従之于是初献六羽始用六佾也【注鲁唯文王周公庙得用八而他公遂因仍僭而用之今隠公特立此妇人之庙详问众仲因明大典故传亦因言始用六佾其后季氏舞八佾于庭知唯在仲子庙用六】
　　【胡氏铨曰羽翟羽舞者所执人持一羽凡舞有干舞有羽舞不曰六佾而曰六羽羽以象文德干以象武功妇人无武事故独奏文乐也】
　　公羊传初者何始也六羽者何舞也初献六羽何以书讥何讥尔讥始僭诸公也六羽之为僭奈何天子八佾诸公六诸侯四
　　谷梁传初始也【注遂以为常】谷梁子曰舞夏天子八佾诸公六佾诸侯四佾初献六羽始僭乐矣
　　尸子舞夏自天子至诸侯皆用八佾初献六羽始厉乐矣【注言时诸侯僭侈皆用八佾鲁于是能自减厉而始用六谷梁子言其始僣尸子言其始降张氏元德曰案周礼凡天子诸公诸侯之礼节度数各有等舞必有之论周室正礼当従公羊之说众仲始欲止用八之僣故略诸公言之非周礼也曰献者不宜献也春秋于此书献以见六羽不当用于仲子之庙书初以见八佾用于羣公之室一言而尽鲁僭礼之本末非圣人莫能修谓此类也】
　　【汪氏克寛曰春官乐师有羽舞有干舞籥师祭祀则鼔羽籥之舞司干祭祀舞者既陈则授舞器然则祭祀或文舞武舞并用或止用文舞而不用武舞也】
　　蕙田案以上文舞
　　周礼春官旄人掌教舞夷乐【注四夷之乐亦皆有声歌及舞】
　　韎师掌教韎乐祭祀则帅其属而舞之【注舞之以东夷之舞　疏知舞之以东夷之舞者以其耑主夷乐则东夷之乐曰韎是也凡舞夷乐皆门外为之】
　　【刘氏彛曰舞韎之位在门外祭祀大享皆用之示四夷来王也】
　　鞮鞻氏掌四夷之乐与其声歌【注王者必作四夷之乐一天下也言与其声歌则云乐者主于舞　疏凡乐止有声歌及舞既下别云声歌明上云乐主于舞可知也】
　　【薛氏季宣曰四夷乐或以其服色名之或以其声音名之服色韎是也声音侏离是也余不可考韎人之乐施于祭祀大享旄人鞮鞻氏之乐施于祭祀与燕者葢东夷与四夷为长享于燕为重韎师曰师而序于前旄人鞮鞻氏曰人曰氏而序于后然则东夷之乐葢圣人所重与】
　　祭祀则龡而歌之【注吹之以管籥为之声　疏知吹之以管籥为之声者以其歌者在上管籥在下既言吹之用气明据管籥为之声可知是以笙师教吹管籥之等】
　　礼记明堂位昧东夷之乐也任南蛮之乐也纳蛮夷之乐于太庙言广鲁于天下也【注周礼韎师掌教韎乐诗曰以雅以南以籥不僣广大也　疏郑引周礼韎师以证经之昧乐又引小雅鼔钟之诗以证南蛮之乐任即南也周公德广非唯用四代之乐亦为蛮夷所归或赐奏蛮夷之乐于庭也唯言夷蛮则戎狄可知或云正乐既不得六代故蛮夷唯与二方也】
　　陈氏礼书正义曰四夷乐名出于孝经纬钩命决故彼云东夷之乐曰韎持矛助时生南夷之乐曰任持弓助时养西夷之乐曰株离持钺助时杀北夷之乐曰禁持楯助时藏皆于四门之外右辟是也案明堂位亦有东夷之乐曰韎南夷之乐曰任又案虞传云阳伯之乐舞株离则东夷之乐亦名株离者东夷乐有二名亦名株离郑注云株离舞曲名言象万物生株离若诗云彼黍离离是物生亦曰离云王者必作四夷之乐一天下也案白虎通云王者制夷狄乐不制夷狄礼礼者所以均中国不制礼恐夷人不能随中国礼也孔頴达诗正义云昧者物生根也南者物懐任也秋物成而离其根株冬物藏而禁闭于下故以为名焉言南而得总四夷者以周之德先致南方故秋官立象胥之职以通译四夷是言南可以兼四夷也然则舞不立南师而立昧师者以象胥曲以示法昧四夷之始故従其常而先立之也史记鲁定公防齐景公于夹谷孔子摄相事齐有司趋进曰请奏四夷乐于是旌旄羽仗矛防劒拨鼓噪而至孔子趋进歴阶而登举袂大言曰吾两君为好防夷狄之乐何为请有司却之齐侯乃麾而去晋乐志后汉天子受朝贺舍利従西来戱于殿前击水化成鱼漱水作雾又化成龙出水游戱以两大绳两头相去数丈两倡女对行于绳上也
