<!-- { "loadSidebar": true } -->
　　问阴阳律之法于两亦可用乎曰可凡冬夏至表景既有土圭之定度【夏至尺五寸即土圭之定度也冬至景丈三尺葢亦以土圭之度度之而知】则月亦宜然而今测月景每有不齐则交道可知假如春分日在娄而月上于东井秋分日在角而月下于东井则是月所行者夏至日道也其午景宜与土圭等又如春分日在娄而月下于牵牛秋分日在角而月上于牵牛则是月行冬至日道也其午景宜与土圭所度冬至长景等而徴之所测或等焉或不等焉其等于定度者必月交黄道之度也其短于定度者必月在日道之北而为阴律也其长于定度者必月在日道之南而为阳律也是故两亦可以测阴阳律也然则阴阳律之变动若此又何以正四时之叔曰日道之出入赤道也距逺至廿四度月道之出入黄道最逺止六度距廿四度故景之进退也大【夏至尺五寸冬至一丈三尺相去悬絶】距止六度故景之进退也小【阴律阳律之月景所差于日景者不过尺许而已】假如月上下在东井而景更短于土圭其为夏至之阴律更无可疑即使是阳津而景长于土圭其长不过尺许无害其为夏至之黄道也又如月上下在牵牛景加长于土圭所定之度其为冬至之阳律已成确据即使是阴律而景短于土圭所定之度其短亦不过尺许无损其为冬至之日道也夫两之月道既在二至之度则日躔必在二分而四叙不忒故曰举立説亦足以明也
　　或疑洛下闳制浑仪止知黄道至东汉永元铜仪始知月道至阴阳交道之説后代始宻周礼所言致月或未及此曰洪范言日月之行则有冬有夏是古有黄道也十月之交见于诗是古知交道也洛下闳等草创于祖龙煨烬之余故制未备而以此疑周礼乎夫谓术屡变益精者如岁差之类必数十年始差一度故久而后觉若月之阴阳律月必一周视黄道之变尤为易见而谓古人全不之知吾不信也
　　或又疑土圭只尺有五寸则惟北至时可用余三时何以定之曰经固言日北景长日南景短矣其长其短亦必有数则皆以土圭之尺寸度之耳然则长日至景如土圭者冬日至景必数倍于土圭而以土圭度之无难得其丈尺故冬夏并言致日也
　　【李氏光地曰算法之要惟定二至二分为先二至定则律元正矣必也立表测晷检验长短之极如祖冲之及今法之宻焉此冬夏致日之説也日行有赢缩算自秋分至春分之前缩自春分至秋分之前赢若但以百八十二日中分之以求赤道之交则晷景不得矣此亦可以立表防求而今法更得一术用日月东西对望检之便得二分之正葢冬行南陆则地上之天少而地下之天多夏行北陆则地上之天多而地下之天少其日月之东西相对者非望也惟春分秋分行于中道则日月对冲于地平即真望矣以其真望之在何时检二分之所在此春秋致月之説也冬夏致日者于南北春秋致月者于东西亦各以其方位为此説者以为独得之秘而不知古之圣人知此久矣】
　　蕙田案春秋传日在北陆而藏氷西陆朝觌而出之尔雅北陆虚也西陆昴也推是而言东陆鸟也南陆火也四陆即天之四象唐虞时冬至日在虚行北陆夏至日在七星行南陆后汉志日行北陆谓之冬西陆谓之春南陆谓之夏东陆谓之秋与春秋传同汉冬至日在斗北陆之宿也今冬至日在箕属东北维夏至日在参属西南维至于日道发南不可谓之行南陆日道敛北不可谓之行北陆相承误用非也冬夏致日测黄道也春秋致月测月道也【亦名白道】
　　观承案南陆北陆之名相沿而误解久矣榕村亦不免承讹而未觉日道发南不可谓行南陆日道敛北不可谓行北陆剖晰豁然可为烛龙矣
　　右致日月以正节气
　　周礼夏官挈壶氏【注壶盛水器也世主挈壶水以为漏】凡军事县壶以序凡丧县壶以代哭者皆以水火守之分以日夜【注以水守壶者为沃漏也以火守壶者夜则火视刻数也分以日夜者异昼夜漏也漏之箭共百刻冬夏之间有长短焉】秋官司寤氏掌夜时【注夜时谓夜晚早若今甲乙至戌疏此文与下为目故注云谓夜晚早甲乙则早时戌亥则晚时也】以星分夜以诏夜士夜禁【注夜士主行夜徼候者如今都候之属　疏以星分夜者若今时观参辰知夜早晚是以书传云春昏张中可以种稷夏大火中可以种黍菽虚中可以种麦冬昴中可以収敛葢藏彼虽非分夜以诏夜士亦是以星知早晚之类也】蕙田案素问曰一日一夜五分之汉书西域传杜钦曰斥候士五分夜击刁斗自守隋志曰昼有朝有禺有中有晡有夕夜有甲乙丙丁戊昏旦有中星顔氏家训曰汉魏以来谓为甲夜乙夜丙夜丁夜戊夜亦云一更二更三更四更五更皆以五为节此郑注甲乙至戊戊譌作戌贾疏遂言戌亥非也以星分夜者视星移次某星中或某星见为甲夜乙夜也
　　隋书天文志昔黄帝创观漏水制器取则以分昼夜其后因以命官周礼挈壶氏则其职也其法总以百刻分于昼夜冬至昼漏四十刻夜漏六十刻夏至昼漏六十刻夜漏四十刻春秋二分昼夜各五十刻日未出前二刻半而明既没后二刻半乃昏减夜五刻以益昼漏谓之昏旦漏刻皆随气增损冬夏二至之间昼夜长短凡差二十刻每差一刻为一箭冬至互起其首凡有四十一箭昼有朝有禺有中有晡有夕夜有甲乙丙丁戊昏旦有星中每箭各有其数皆所以分时代守更其作役汉兴张苍因循古制犹多踈濶及孝武考成星术下漏以追天度亦未能尽其理刘向鸿范传记武帝时所用法云冬夏二至之间一百八十余日昼夜差二十刻大率二至之后九日而增损一刻焉至哀帝时又改用昼夜一百二十刻寻亦寝废至王莽窃位又遵行之光武之初亦以百刻九日加减法编于甲令为常符漏品至和帝永元十四年霍融上言官术率九日增减一刻不与天相应或时差至二刻半不如夏术漏刻随日南北为长短乃诏用夏术漏刻依日行黄道去极每差二度四分为增减一刻凡用四十八箭终于魏晋相传不改宋何承天以月蚀所在当日之衡考验日宿知移旧六度冬至之日其影极长测量晷度知冬至移旧四日前代诸漏春分昼长秋分昼短差过半刻皆由气日不正所以而然遂议造漏法春秋二分昏旦昼夜漏各五十五刻齐及梁初因循不改至天监六年武帝以昼夜百刻分配十二辰辰得八刻仍有余分乃以昼夜为九十六刻一辰有全刻八焉至大同十年又改用一百八刻依尚书考灵曜昼夜三十六顷之数因而三之冬至昼漏四十八刻夜漏六十刻夏至昼漏七十刻夜漏三十八刻春秋二分昼漏六十刻夜漏四十八刻昏旦之数各三刻先令祖暅为漏经皆依浑天黄道日行去极逺近为用箭日率陈文帝天嘉中亦命舍人朱史造漏依古百刻为法周齐因循魏漏晋宋梁大同并以百刻分于昼夜隋初用周朝尹公正马显所造漏经至开皇十四年鄜州司马袁充上晷影漏刻充以短影平仪均布十二辰立表随日影所指辰刻以验漏刻之节十二辰刻互有多少时正前后刻亦不同袁充素不晓浑天黄道去极之数茍役私智变改旧章其于施用未为精宻开皇十七年张胄元用后魏浑天铁仪测知春秋二分日出夘酉之北不正当中与何承天所测颇同皆日出夘三刻五十五分入酉四刻五十五分昼漏五十刻一十分夜漏四十九刻四十分昼夜差六十分刻之四十仁夀四年刘焯上皇极术有日行迟疾推二十四气皆有盈缩定日春秋分定日去冬至各八十八日有竒去夏至各九十三日有竒二分定日昼夜各五十刻又依浑天黄道验知冬至夜漏五十九刻一百分刻之八十六昼漏四十刻一十四分夏至昼漏五十九刻八十六分夜漏四十刻一十四分冬夏二至之间昼夜差一十九刻一百分刻之七十二胄元及焯漏刻并不施用然其法制皆着在算术推验加时最为详审大业初取询作古欹器以漏水注之献于帝帝善之因令与宇文恺依后魏道士李兰所修道家上法称漏制造称水漏器以充行从又作候影分箭上水方器置于东都干阳殿前鼓下司辰又作马上漏刻以从行辨时刻揆日晷下漏刻此二者测天地正仪象之本也晷漏沿革今古大殊故列其差以补前阙
　　困学纪闻考五代会要晋天福三年司天台奏漏刻经云昼夜一百刻分为十二时每时有八刻三分之一六十分为一刻一时有八刻二十分四刻十分为正前十分四刻为正后二十分中心为时正上古以来皆依此法
　　沈括晷漏议予占天候景以至验于仪象考数下漏凡十余年下漏家常患冬月水涩夏月水利以为水性如此又疑氷澌所壅万方理之终不应法予以理求之冬至日行速天运已朞而日已过表故百刻而有余夏至日行迟天运未朞而日已至表故不及百刻既得此数然后覆求晷景漏刻莫不脗合此古人之所未知也
