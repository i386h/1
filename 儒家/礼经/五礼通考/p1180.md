<!-- { "loadSidebar": true } -->
　　【郑氏锷曰养之冀其繁盛乘之冀其调良乗马一师而四圉之则牧马之仆也师则教圉以养乘之法也四马为一圉则养之必専四圉为一师则教之必审合三乗为十二匹则同一皂传曰牛骥同皂皂言皂之所掌也合三皂而三十六匹则同一系系则系属而不散之义合六系而二百一十六匹则同一廏廏则数至于此而已终既也先儒谓干之策二百一十有六于易干为马天子之马应爻之策其数尽于此故以廏名之合六廏而成一校而六廏又分为左右则十二闲矣】
　　【王氏应电曰旧説谓驽马一千二百九十六匹是驽马为良马三之一非三良马之数矣八丽十六匹一圉师教之八师一百二十八匹也一趣马督之八趣马一千二十四匹也一驭夫领之止于驭夫而不属于仆夫者以驽马止充杂用而不当王之五路也凡七驭夫为马七千一百六十八匹则与三良马之数畧相当矣】
　　【蔡氏徳晋曰一千二百四十匹而一驭夫自师至驭夫皆以八登之则有八驭夫可知矣然则合天子良马驽马之数计之共得马一万七百八十四匹而民间之马不与也旧解误】
　　【王氏昭禹曰良马自圉师至于校人则以中大夫为之其官为稍尊驽马自圉师至驭夫而止者以其材下工良马故掌养乗之者兼其数而掌其事则官至于中士之驭夫而已葢八趣马则一驭夫掌之亦兼总于校人矣】
　　等驭夫之禄宫中之稍食【注驭夫于趣马仆夫为中举中见上下稍食师圉夫史以下】
　　廋人正校人员选【注校人谓师圉也正员选者选择可备员者平之】
　　【王氏应电曰驭夫而下可以备员于校人而中其选者廋人差而正之也】
　　蕙田案以上畜马官职禄食及选举之政
　　校人天子十有二闲马六种邦国六闲马四种家四闲马二种【注降杀之差每廏为一闲诸侯有齐马道马田马大夫有田马各一闲其驽马则皆分为三焉蔡氏徳晋曰十二闲良马四闲三廏为一闲驽马八闲每驭夫为一闲也邦国诸侯之国六闲良马二闲驽马四闲也四种无种马戎马也家天子公卿之家四闲二种田马一闲驽马三闲也】
　　【又曰邦国六闲良马二闲为一千二百九十六匹驽马四闲为四千九十六匹合计之当得五千三百九十二匹衞文公騋牝三千齐景公有马千驷未尝过制也而陈用之讥其僭侈逾礼亦考之不详矣】郑氏锷曰周制自上而下礼之降杀各以两独诸侯之于天子不止于两而已天子六军诸侯则三军天子之马十二闲诸侯则六闲其降杀不止于两者为其地近而嫌也故曰成国半天子之军则马之闲半乎天子岂不宜哉天子法天之大数故马六种分为十二闲诸侯马四种分为六闲半天子之制也大夫有田马驽马二种分为四闲又半诸侯也以司马法论之甸方八里有戎马四匹长毂一乗大夫采地四甸一甸供王其余三甸才有马十二匹谓与校人之职甚异康成以为司马法为民出军赋无与于天子国马之数余以其説考之古者天子有国马有民赋之马民马出于井田之赋如所谓提封万乗马四万匹提封千乗马四千匹者是也若乃国马则国所自养牧以待用者即此校人以下所云是也葢养于国者为车路之备出于民者为用兵之防此所以各足其事而不相伤也
　　凡马特居四之一【注欲其乗之性相似也物同气则心一郑司农云四之一者三牝一牡郑氏锷曰特谓牡马也诗云实惟我特又曰百夫之特则特者雄而特立之义】
　　蕙田案特与牡有异牡对牝而言特又别于牡而言牡所以驾服特所以蕃孳也闲中之马特马居牡马四之一所以仲月通淫月令季春合累牛腾马游牝于牧者也故廋人佚特用之不使甚劳所以安其气血校人夏攻特以牝马方孕攻去其特勿使近牝以为蕃马之本皆先王顺时育物能尽物性之义又案以上养马之数
　　牧师掌牧地皆有厉禁而颁之【注颁授圉者所牧处疏言厉禁者谓可牧马之处亦使其地之民遮防禁止不得使人辄牧牛马也】
　　【郑氏锷曰水草繁多之地可以放牧马之就牧者甚众而官之所掌各有数之多寡故颁之以地也】蕙田案马必就牧虽官马之在闲者当水草茂盛之候亦皆当置之牧地也
　　孟春焚牧【注焚牧地以除陈生新草】
　　【郑氏锷曰孟春草将生焚去地之陈根使发生新芽则马食而充肥】
　　蕙田案以上牧马之地后世谓之牧厰设监以治之唐之四十八监等是也
　　中春通淫【注中春隂阳交万物生之时可以合马之牝牡也月令季春乃合累牛腾马游牝于牧秦时书也秦地寒凉万物后动】
　　礼记月令季春之月乃合累牛腾马游牝于牧【注所合牛马皆系在廏者其牝欲游则就牧之牡而合之】
　　【方氏慤曰合牛马而游牝于牧所以顺隂阳之性且欲其孳生之繁也牧葢畜养之地】
　　蕙田案此游牧孳息之令
　　周礼夏官圉人掌养马刍牧之事以役圉师
　　【王氏昭禹曰刍以食马牧以放马皆所以养之】
　　蕙田案刍牧以刍牧之所谓牧养也王氏説与牧师复
　　又案此条马之刍牧序官圉夫良马匹一人驽马丽一人
　　圉师掌教圉人养马春除蓐衅廏始牧夏庌马冬献马【疏庄公二十九年左传春新延廏不时也凡马日中而出日中而入谓春分秋分治廏当于是时刘氏彛曰冬寒以草借马曰蓐春则除之去其秽也衅廏辟去其恶也】
　　【蔡氏徳晋曰始牧始出牧放也庌庑也夏酷暑而马尤畏热故为庑以凉之养马之事莫要于温凉出入之以时故特举之】
　　趣马辨四时之居治以聴驭夫【注居谓牧庌所处治谓执驹攻驹之属　疏云辨四时之居治者谓二月以前八月以后在廏二月以后八月以前在牧故云四时也云牧庌者放牧之处皆有庌厰以廕马也】
　　蕙田案此条因时廏牧之政
　　校人春执驹【注郑司农云执驹无令近母犹攻驹也二嵗曰驹三嵗曰駣谓执犹拘也春通淫之时驹弱血气未定为其乗疋伤之】
　　夏颁马攻特【注夏通淫之后攻其特为其蹄齧不可乘用郑司农云谓騬之】
　　蕙田案先郑云騬之騬去势也马必騬而后可用春执驹已騬之矣及夏而通淫之特亦并騬之使供用也
　　礼记月令仲夏之月游牝别羣则絷腾驹
　　周礼夏官廋人掌十有二闲之政教以阜马佚特教駣攻驹及执拘散马耳圉马【注阜盛壮也郑司农云散谓括马耳毋令善惊也谓佚者用之不使甚劳安其血气也教駣始乗习之也攻驹制其蹄齧者散马耳以竹括押其耳头动摇则括中物后遂串习不复惊】
　　【王氏应电曰每圉二廋人一廋人所统三驭夫九趣马二十七圉师一百八圉人政以治之教以导之自阜马以至圉马皆是也阜者秣饲以时使之壮盛佚者驾乗有节使不过劳三嵗曰駣始教以乗习二嵗曰驹攻治其蹄齧执驹以熟其性圉马以就牢笼然后马之恶者可使驯柔者可使良而无覂驾惊奔之患】
　　马质纲恶马【注谓以縻索纲维狎习之也】
　　蕙田案先王所以尽马之性者亦唯养之教之而已校人总其纲廋人马质兼掌之
　　巫马掌养疾马而乗治之相医而药攻马疾受财于校人【注乗谓驱步以发其疾知所疾处乃治之相助也　疏财谓共祈具及药直】
　　天官兽医凡疗兽病灌而行之以节之以动其气观其所发而养之凡疗兽疡灌而劀之以发其恶然后药之养之食之
　　蕙田案以上疗马疾
　　夏官校人秋臧仆冬献马讲圉夫【注臧仆谓简练驭者令皆善也谓驭五路之仆献马者见成马于王也驭夫驭贰车从车使车者讲犹简习　疏云讲犹简习者亦谓秋时物成讲之使成也】
　　趣马赏赞正良马而齐其饮食简其六节【注赞佐也佐正者谓校人臧仆讲驭夫之时简差也节犹量也差择王马以为六等】
　　【刘氏彛曰目以知其胆之不惊口以知其性之不悖耳以知其力之不殚鬛以知其血之有余毛以知其气之不暴蹄以知其行之不给六者简马之大节也】
　　【王氏应电曰简其六节者凡马驱之而晋旋之而反此进退之节提之而走控之而止此行止之节骤之而趋驰之而奔此驰骤之节简者督策之使合节此教导之法也】
　　蕙田案此养马调马之佐校人者六节王氏与注及刘执中説不同王氏为优葢此言赞正良马则驽马应不在内且与节字亲切简马之道六者不可废也
　　掌説驾之颁【疏凡用马当均劳逸故脱驾须依次第】
　　马质马及行则以任齐其行【注谓其所载轻重及道里齐其劳逸乃复用之】蕙田案齐饮食简六节掌説驾等皆所以臧仆而讲驭夫之事归于善养善教善用之马政之实际也
　　诗小雅吉日既差我马【传差择也】
　　尔雅释畜既差我马差择也宗庙齐毫戎事齐力田猎齐足【注齐毫尚纯齐力尚强齐足尚疾】
　　周礼夏官校人凡军事物马而颁之【注物马齐其力】
　　蕙田案以上差择颁马之政
　　马质掌质马马量三物一曰戎马二曰田马三曰驽马皆有物贾【注此三马买以给官府之使无种也郑司农云皆有物贾皆有物色及贾直蔡氏徳晋曰质平也马之价直不等故立马质平之谓买马则騐其驽良平其价直也】
　　【易氏祓曰此言市马之政】
　　凡受马于有司者书其齿毛与其贾马死则旬之内更旬之外入马耳以其物更其外否【注郑司农云更谓偿也谓旬之内死者偿以齿毛与贾受之日浅养之恶也旬之外死入马耳偿以毛色不以齿贾任之过其任也其外否者旬之外逾二十日而死不任用非用者罪　疏旬之内日少若养之善未能致死也故更旬之外日多任之过马力既竭虽养之善容得致死故不偿】
　　若有马讼则聴之【注讼谓买卖之言相负】
　　巫马马死则使其贾粥之入其布于校人
　　蕙田案以上市马之事
　　马质禁原蚕者【注原再也天文辰为马蚕书蚕为龙精月直大火则浴其种是蚕与马同气物莫能两大禁原蚕为其伤马欤】
　　蕙田案此养马之禁
　　校人春祭马祖【注马祖天驷也孝经説曰房为龙马】
　　【郑氏锷曰马未尝有祖此言马祖者贾氏谓天驷也以天文考之天驷房星也房为龙马马生者其气实本诸此则马祖为天驷可知于春则祭春者万物始生之时】
　　夏祭先牧【注先牧始养马者其人未闻】
　　【郑氏锷曰先牧始教人以放牧者也夏草方茂马皆出而就牧思其始教以养牧之法故祭于夏】
　　秋祭马社【注马社始乗马者世本曰相土作乗马】
　　【王氏昭禹曰马社廏中之土凡马日中而出日中而入秋马入廏之时故祭马社】
　　【郑氏锷曰皂廏所在必有神焉赖乎土神以安其所处故祭马社】
　　蕙田案王氏郑氏説与注不同似更优
　　冬祭马步【注马步神为灾害马者】
　　【郑氏锷曰寒气总至马方在廏必存其神使不为灾唐人之颂曰冬祭马步存神也马之难育也必祈诸神以为之助四时祭之顺其时各有蕃马之法】
　　廋人掌祭马祖祭闲之先牧【注闲之先牧先牧制闲者】
　　【郑氏锷曰廋人职卑安得主马祖之祭于校人祭马祖之时已则祭闲之先牧校人祭先牧乃祭始教牧之人此祭闲之先牧则祭始作闲以牧马之神】
