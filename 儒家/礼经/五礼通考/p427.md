<!-- { "loadSidebar": true } -->
　　【陆氏佃曰宗庙九献之礼以祼爲始祭之日王服衮冕而入奏以王夏立于阼后副祎而入奏以齐夏立于房尸服衮冕而入奏以肆夏席于室于是临祭王与后共献各一王以圭瓒酌郁齐以祼尸后以璋瓒酌郁齐以亚祼是之谓祼既祼献矣王即以肝洗于郁齐王燔之制祭于主前诸侯曰制祭天子曰宰祭量人凡宰祭是也于此之时尸既即席矣祝乃诏之使安坐王与后其献亦各一王以玉角酌元酒以献尸后以玉斚酌清酒以亚献是之谓从献郊特牲曰举斚角诏安尸当此节也何以知其然礼运曰元酒以祭荐其血毛诗曰祭以清酒从以骍牡以啓其毛取其血膋元酒以祭在于荐血毛之后祭以清酒在取血膋之上则知从献在朝事之前祼事之后也祭之末有加献祭之始有从献不聨九献之数先王之制祭祀于始有从献于末有加献示祭祀始终有隆而无杀也此时制祭君未迎牲礼器先言君亲牵牲然后君亲制祭者谓诸侯尔葢天子宗庙之祭与天地同皆有两牲有享牛有求牛求牛杀于未祼之先洛诰王賔杀禋咸格王入大室祼是也享牛迎于既祼之终特牲既祼然后迎牲是也诸侯之宗庙其祭贬于天子有享牛无求牛故制祭在迎牲之后割牲之前事不得不尔理不得不然矣从献之后王乃袒而迎牲卿大夫赞币而从后于是时荐六尊六彜之器以奠焉某彛当某所某尊当某处各置于常次礼云君亲牵牲夫人荐盎又曰及迎牲君执纼卿大夫序从士执刍宗妇执盎葢夫人荐涚水是也王已迎牲后已奠器然后取萧祭脂以合羶香奏乐以合声舞此降神之序也礼云既奠然后焫萧是也荐者升之也奠者置之也升之于下奠之于上事相因故祭统言荐礼器言奠其实一也郁合鬯臭阴达于渊泉萧合黍稷臭阳达于墙屋奏乐求诸隂阳之间所谓声音之号诏告于天地之间则人鬼可得而礼矣朝践之事于是行焉延尸于户西尸南向主东向王乃杀牲启其血毛祝出受之而以血告幽以毛告全皆于室更取膟膋燎于炉炭之上见以萧光升首焉以报阳又羞肺肝首心祭黍稷加肺祭齐加明水杂以瓦甒加以郁尊以报阴有虞氏尚首夏后氏尚心殷人尚肝周人尚肺今羞肺肝首心则周人朝事之羞备四代之尚也于祭黍稷又特以所尚加焉故郊特牲曰祭黍稷加肺祭齐加明水报阴也取膟膋燔燎升首报阳也祭义曰建设朝事燔燎羶芗见以萧光以报气也荐黍稷羞肺肝首心见间以侠甒加以郁鬯以报魄也祭义之报气即特牲所谓报阳祭义之报魄即特牲所谓报阴祼献之时有所谓求朝献之时有所谓报固其理也当是时王与后其献又各一王以玉爵酌盎齐以献尸后荐笾人之八笾曰防蕡之类醢人之八豆曰韭菹之类以奠焉礼云君执鸾刀修哜夫人荐豆又曰君献尸夫人荐豆是也后于是以瑶爵酌盎齐以亚献是谓朝献葢王亲迎牲则后荐尊彛王亲羞哜则后奠豆笾夫妇相成固有次第哉祼献王酌以圭瓉后酌以璋瓉从献王酌以玉斚后酌以玉角朝献王酌以玉爵后酌以瑶爵尊卑之异也朝献既毕于是行馈食之事当事者设馔于堂乃退而合亨尸适于小幄王适于小次以待焉堂上之馔又备矣王出小次复位乃更延主于室之奥祝出迎尸尸来升席自北方坐于主北葢宗庙之祭有二节朝事与祭之始爲一节馈食与祭之终爲一节其中间不以相续者所以容王与尸少息也惟有故则接祭见曾子问注君亲制祭谓朝事时君亲割牲谓馈食时此一悮也割牲与制祭同一节皆朝献之时尔羊人祭祀割牲登其首是也頴达乃谓荐盎荐酒不得同时不知荐盎是从献荐酒是正献正与从两献不害爲同时郑又以祭义燔燎羶芗至报气也爲朝事时以荐黍稷羞肺肝首心至加以郁鬯以报魄也爲馈食时亦悮也葢报魄即与报气同一节皆朝事之时也于此时王以玉爵酌盎齐以献尸后又荐以笾人之八笾曰栗脯之类醢人之八豆曰葵菹之类自祼至此五献矣尸饮于五献则王于是时可以献卿矣祭统尸饮五君洗玉爵以献卿是也郑谓尸饮五爲酳尸五献非也凡祭祀自血腥始曰朝践自孰食始曰馈食朝践祼献尸皆不饮祭之啐之奠之以示敬而已非以食也至馈食则食道也然后尸饮特牲曰直祭祝于主郑谓荐孰食祭以孰爲正血腥之属尽敬心耳则所谓尸饮五者饮于五献之时而已非其饮之以五也于是后以瑶爵酌盎齐以亚献是爲六献馈食礼毕酳尸之礼于是行焉王以玉爵酌凡酒以献尸内宗代后荐笾人之加笾醢人之加豆是爲七献王可以献大夫矣祭统尸饮七君以瑶爵献大夫是也后于是时又以瑶爵酌凡酒以亚献是爲八献王酳尸尸酢王后酳尸尸酢后酳尸礼毕诸侯与执事者又共一献于尸而荐笾人之羞笾醢人之羞豆以备卒食之三献合王后之八献是为九献备卒食之三食而尸爵止欲神惠之均于在室也凡九献之内谓之正其次主人献賔又其次主人献长兄弟如賔仪献众兄弟如众賔仪献兄弟如众兄弟之仪又其次长兄弟洗觚爲加爵又其次众賔长洗觚爲加爵三加而尸爵止欲神惠之均于在庭也九献之外谓之加明堂位曰加以璧散璧角是也葢卒食之后其豆谓之加豆以其加于卒食之后也卒献之后其爵谓之加爵以其加于卒献之后也凡献尸惟祼无乐朝践而下皆有焉惟祼无笾豆之修从献而下皆有焉先儒以周官朝事之笾豆当朝献之节馈食笾豆当馈献之节又以加笾加豆当酳尸之节独无所谓从献加献与诸臣之所酢三献之笾豆葢悮矣葢笾人所谓羞笾醢人所谓羞豆此荐于王与后酳尸之末诸臣所酢也又笾人共荐羞之笾实醢人共荐羞之豆实葢荐笾荐豆者从献之笾豆羞笾羞豆者加献之笾豆也于此时遂行旅酬无算之爵而继之以馂祭于是终焉故祭统曰馂者祭之末凡此九献之礼王郑之徒言礼以来多所未尝知也】
　　蕙田案九献之说详于礼运孔疏杜氏通典以经传核之虽略有参差而节次多合山阴陆氏以意更易案之经传实多违戾一则祼献之后朝践之前有从献二也案从献者周礼量人制从献脯燔之数量特牲馈食主人献尸賔长以肝从主妇献尸兄弟以燔从据此从献当在馈食五献六献时陈氏礼书云楚茨先言执防而继之以或燔或炙鳬鹥先言尔殽而终之以燔炙芬芬礼运亦先言孰其殽然后继之以荐其燔炙燔以肉炙以肝燔炙在血腥爓孰之后非祭之所先也谓之从献非献之正味也故制之不在司士而在量人献之不在主人而在賔长其说是也况朝践之前尚未杀牲安得有燔脯从献从献之称以从正献爲义何得以主人一献主妇亚献乃称从献其悮一也一则制祭在祼献时也案制祭在朝践时礼器君亲制祭郑注谓朝事进血膋时制肝洗于郁鬯而燔之入以诏神于室又出以堕于主前据制祭在进血膋时则在杀牲之后不在祼献未杀牲之前且制祭与从献又各一事不得牵合爲一也其悮二也一则求牛杀于未祼之先也案周礼牛人共其享牛求牛郑氏以爲享牛正享之牛求牛绎祭之牛而刘氏小传求读如逑以爲配祭者之牛如刘氏说则郊社之祭即郊特牲所谓帝牛稷牛宗庙之祭即公羊所谓周公白牡鲁公骍刚逸礼所谓毁庙之主昭共一牢穆共一牢者虽未详孰是要皆无所谓杀于未灌之先者至所证洛诰王賔杀禋咸格则传者以爲助祭诸侯以王杀牲禋祭祖庙故咸至非谓既杀牲而后王入室祼也其悮三也一则谓祭黍稷加肺爲朝践时也案馈食之礼亦曰馈孰仪礼贾疏馈孰以进牲体而言馈食以进黍稷而言皆用生人食道馈之周礼小祝迎齍盛贾疏祭宗庙馈献后尸将入室食小祝于庙门外迎饎人之齍盛于庙堂东实之荐于神座前据此则朝践时并无荐黍稷之事况此郊特牲祭黍稷加肺之文乃是尸食时绥祭之事孔疏尸既坐绥祭之时祭黍稷加之以肺案绥祭者特牲礼祝命绥祭尸取菹防于醢祭于豆间佐食取黍稷肺祭授尸尸祭之周礼又谓之隋祭春官守祧既祭藏其隋郑注谓尸所祭肺脊黍稷之属是也山阴悮以绥祭爲正祭而又悮以馈食时事爲朝践时事其悮四也一则馈食初献时即献卿也案献卿当在馈食后酳尸时祭统尸饮五君洗玉爵献卿郑注尸饮五谓酳尸五献孔疏凡祭二献祼用献郁鬯尸祭奠而不饮朝践二献馈食二献及食毕主人酳尸此等皆尸饮之九献之礼至主人献尸故曰尸饮五于此之时以玉爵献卿是也今山阴乃以爲尸饮于五献文既支离又以朝践二献尸亦不饮义亦未确且当馈食初献时酳尸之礼未行酬酢之事未起而遽以玉爵献卿不倒行而逆施耶其悮五也一则以加璧散爲九献之后加爵也案明堂位加以璧散孔疏璧散者夫人再献讫诸侯爲賔用之以献尸虽非正加是夫人加爵之后故总称加据此则璧散正当第九献诸臣献尸以璧散尸酢诸臣以罍司尊彞皆有罍诸臣之所昨是也而祭统所云尸饮七以瑶爵献大夫者即在此时其九献之后有加爵者则祭统所谓尸饮九以散爵献士及羣有司孔疏九献礼毕自此以后賔长兄弟更爲加爵尸又饮二并前尸饮九是也山阴以饮七时之璧散合之于九饮时之加爵其悮六也凡此者案诸注疏固不相符稽诸经传亦不甚合
　　辨礼书二祼不在献数
　　【陈氏礼书行人上公再祼而祼不预于九献侯伯子男一祼而祼亦不预于七献五献则先儒以二祼在九献之内非也】
　　蕙田案九献之礼据注疏祼二献通朝践二献馈食二献酳尸三献爲九献先儒皆无异论礼书据大行人再献而酢享礼九献之文以爲二祼不在九献之内然案大行人疏飨礼九献谓后日王速賔賔来就庙中行享是再祼与九献并非一日所行之礼未可援以爲据
　　辨礼书朝践三献馈食三献酳尸三献
　　【陈氏礼书司尊彛朝践用两尊皆有罍笾人醢人有朝践之笾豆有馈食之笾豆有加笾加豆则朝践王献后亚之诸臣之所昨三献馈食王献后亚之诸臣之所昨六献也酳尸三九献加爵不与焉此宗庙九献之礼也书曰大保秉璋以酢孔安国谓报祭曰酢葢献始事也酢成事也诸臣之于礼成之而已故献皆曰酢】
　　杨氏复曰先郑谓二祼王与后各一朝践王与后各一馈献王与后各一酳尸王与后各一又诸臣一爲九献求之礼经尚有明证故先儒多从之今固不得遽以爲非陈氏谓朝践三献馈食三献酳尸三献似亦可通但以诸臣之所酢爲报祭而引太保秉璋以酢爲证则恐不然夫尊重而罍轻如先郑谓诸臣酌罍以自酢下敢与神灵共尊则可谓诸臣以罍报祭于神灵而不以尊则于理爲不通矣　又曰所谓九献者谓王及后祼各一朝践各一馈食各一朝献王酳尸一再献后酳尸一此爲八献诸臣爲賔酳尸一并前八爲九是礼也春祠夏禴秋尝冬烝追享朝享莫不皆然今经独于春祠夏禴言朝践再献秋尝冬烝言朝献馈献何也葢互文以见义也
　　蕙田案陈氏薛氏司尊彞三言皆有罍诸臣之所昨遂以爲朝践馈食酳尸各有三献每三献中各有诸臣一献然据司尊彞三言皆有罍之文一指春祠夏禴言一指秋尝冬烝言一指追享朝享言各有攸当并非谓一祭九献之中诸臣有三酢也合从注疏不必立爲异说
　　辨孔疏侯伯子男馈食无献
