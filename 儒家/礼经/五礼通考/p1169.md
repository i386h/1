<!-- { "loadSidebar": true } -->
　　冬献狼夏献麋春秋献兽物【注狼膏聚麋膏散聚则温散则凉以救时之苦也兽物凡兽皆可献也及狐狸　疏内则狐去首狸去正脊二者并堪食之物】
　　凡田兽者掌其政令
　　【王氏曰畋狩有时王制獭祭鱼然后虞人入泽梁云云是也取兽有法如不麛不卵不杀胎不殀夭不覆巢践毛不献不成禽不献是也田猎有地如东有甫草驾言行狩是也及夫辨其死生鱻薧之物当公当私之宜防其争禽之讼皆所谓政令也】
　　地官迹人掌邦田之地政为之厉禁而守之【注田之地若今苑也疏迹人主迹禽兽之处有禽兽处则为苑囿以林木为籓罗使其地之人遮获而厉守之】
　　凡田猎者受令焉【注令谓时与处也　疏时谓仲春仲夏仲秋仲冬处谓山泽也其受令者谓夏官主田猎者】
　　礼记郊特牲大罗氏天子之掌鸟兽者也诸侯贡属焉草笠而至尊野服也罗氏致鹿与女而诏客告也以戒诸侯曰好田好女者亡其国
　　蕙田案以上官守职掌
　　周礼天官小宰以官府之八成经邦治二曰聴师田以简稽【注简犹阅也稽犹计也计其士之卒伍阅其兵器为之要簿也】
　　孟子孔子之仕于鲁也鲁人猎较孔子亦猎较奚猎较也孔子先簿正祭器不以四方之食供簿正【注先为簿书以正其宗庙祭祀之器即其旧礼取备于国中不以四方珍食供其所簿正之器】
　　蕙田案以上田猎簿录会计
　　周礼春官巾车木路前樊鹄缨建大麾以田【注木路不鞔以革漆之而已前读为缁翦之翦翦浅黒也木路无龙勒以浅黒饰韦为樊鹄色饰韦为缨不言就数饰与革路同大麾不在九旗中以正色言之则黒夏后氏所建田四时田猎　疏赵商问大司马职曰四时皆建大常今又云建大麾以田何答曰麾夏之正色虽习战春夏尚生其时宜入兵夏本不以兵得天下故建其正色以春田秋冬出兵之时乃建大常】
　　夏官田仆掌驭田路以田以鄙【注田路木路也田田猎也鄙循行县鄙　疏县鄙在六遂之中王廵六遂县鄙则六乡州党巡之可知举逺以明近也】
　　【郑氏锷曰王田必乗木路者葢木徳盛于东方仁也王者之田不合围仁也然以田以鄙或以为都鄙王者无循行县鄙亲自省耕之理然则或田于三田之地或田于县鄙之地而已】
　　【王氏曰王行在鄙则去饰故乗木路】
　　蕙田案木路之解以王氏去饰之説为确郑氏东方木徳之説太凿以鄙之解以郑氏田于县鄙之説为确注疏解为巡行县鄙案此官名田仆其下文所言皆是田事巡行事无据况国中及六乡公田都鄙皆不见有巡行之文举逺见近究曲説也
　　掌佐车之政【注佐亦副　疏少仪注云朝祀之副曰贰戎猎之副曰佐案王制云大夫杀则止佐车佐车止则百姓田猎】
　　【郑氏锷曰田必有佐车掌其政令使当田者则田当止者则止所以全人君之仁】
　　设驱逆之车【注驱驱禽兽使前趋获逆衙还之使不得出围】
　　【郑氏锷曰自后驱禽使之就获自前逆禽使不出围】
　　令获者植旌【注以告获也植树也】
　　【郑氏锷曰获者植旌使人望其旌而知其获禽不独为已有也山虞植虞旗泽虞植虞旌为属禽设此则令获禽者自植以告获也】
　　礼记月令季秋之月命仆及七驺咸驾载旌旐授车【注仆戎仆及御夫也七驺谓趣马主为诸官驾説者也既驾之又为之载旌旗司马职曰仲秋教治兵如振旅之陈辨旗物之用王载大常诸侯载旂军吏载旗司都载旜乡遂载物郊野载旐百官载旟是也】
　　周礼春官司常凡军事建旌旗及致民置旗之甸亦如之【注始置旗以致民民至仆之诛其后至者】
　　蕙田案以上田猎车马旌旗
　　地官山虞若大田猎则莱山田之野【注莱除其草莱也疏谓大田猎谓王亲行也莱山田之野谓于防南拟教战之处芟去草莱南北二百五十步东西步数未闻广狭可容六军三三而居一偏】
　　地官泽虞若大田猎则莱泽野
　　【王氏曰泽野所谓薮也】
　　蕙田案泽中之猎不见于大司马春秋内外传所载如棠观鱼滥于泗渊之类又皆失礼之事居多然地官山虞泽虞并有大田猎之文则其事可以意会其従畧者殆以周官之时舟师未备故讲武亦详山而畧泽欤
　　诗毛传田者大艾草以为防或舍其中褐纒旃以为门裘纒质以为槸【槸鱼列反】间容握驱而入轚则不得入左者之左右者之右然后焚而射焉
　　孔頴逹曰田猎者必大芟杀野草以为防限作田猎之拟杀围之处或复止舍其中谓未田之前誓士戒众故教示战法当在其间止舍也既为防限当设周衞而立门焉乃以织毛褐布纒通帛旃之竿以为门之两旁其门葢南开并为二门用四旃四褐也又以裘纒椹质以为门中之闑闑车軏之里两边约车轮者其门之广狭两轴头去旃竿之间各容一握握人四指为四寸是门广于轴八寸也入此门当驰走而入不得徐也以教战试其能否故令驱焉若驱之其轴头击着门旁旃竿则不得入也所以罚不正也以天子六军分为左右虽同舍防内令三军各在一方取左右相应其属左者之左门属右者之右门不得越离部伍以此故有二门也
　　春秋昭公八年谷梁传因搜狩以习用武事礼之大者也艾兰以为防置旃以为辕门以葛覆质以为流旁握御轚者不得入【注兰香草也防为田之大限旃旌旗之名周礼通帛旃辕门卭车以其辕表门质椹也门中臬葛或作褐流旁握谓车两轊头各去门边空握握四寸也轚挂则不得入门　疏置旃以为辕门谓以车为营举辕为门又建旃以表之以葛覆质以为质者中门之木椹谓恐木椹伤马足故以葛草覆之以为质葛或为褐者谓以毛布覆之流旁握御轚者不得入徐邈云流至也门之广狭足令车通至车两轴去门之旁邉一握握四寸也轚谓挂着若车挂着则不使得入以耻其御拙也】
　　礼记月令季秋之月命仆以级整设于屏外【注级等次也整正列也设陈也屏所田之地门外之蔽　疏戎仆等以马驾车又载旌旐既毕以其尊卑等级正其行列设于军门之外东西厢以为行阵于是司徒在两行之间北面誓之或者屏之外左右六军向南而陈司徒于阵前北面誓之也云屏所田之地门外之蔽者案诗传云褐纒旃以为门驱而入则不得入既门外驱车则不得有屏此内外之屏者葢车入之时则去屏无事之时则设屏也】
　　周礼天官幕人凡田役共其帷幕幄帟绶【注共之者掌次当以张】掌次师田则张幕设重帟重案【注不张幄者于是临誓众王或回顾占察】蕙田案田猎之前必先治其止舍之处以为防限是以山虞泽虞既已先期芟除草莱而临时则又有戎仆等为之设其辕门正其行列然后掌次幕人等共其幄帟而规制周宻矣若毛诗传疏所言即今之围也谷梁月令及周礼天官所言即今之帐房也考史记五帝本纪黄帝以师兵为营衞迁徙无常处此即古者营盘垒砦之遗制葢其所従来者逺矣
　　又案月令以级整设于屏外虽専为季秋言之然车攻之诗云之子于苗本为夏狩而毛郑亦以艾兰为防之説解之则知此制固通于四时也
　　又案以上田猎地陈设
　　礼记月令季秋之月司徒搢扑北面誓之【注誓众以军法也　疏司徒职云施十有二教八曰以誓教恤则民不怠誓民誓以犯田法之誓也誓曰无下车无自后射案于经注则司徒主誓今田猎出军亦于所猎之地而搢扑北面誓之也搢揷也】
　　蕙田案以上田猎之前誓众
　　周礼春官司几筵甸役则设熊席右漆几【注谓王甸有司祭表貉所设席】
　　【陈氏曰大田简众大役任众涖之不可以无威故席以熊皮设之或曰右几武事尚右也】
　　蕙田案以上田猎几席
　　司服凡甸冠弁服【注甸田猎也冠弁委貌其服缁布衣亦积素以为裳诸侯以为视朝之服疏士冠礼及郊特牲皆曰委貌周道郑注士冠云委犹安也言所以安正容貌故云委貌若以色言则曰】
　　【冠也云其服缁布衣亦积素以为裳者士冠礼云主人冠朝服缁带素韠注云衣不言色者衣与冠同裳又与韠同色是其朝服缁布衣亦如皮弁积素以为裳也言凡甸冠弁服据习兵之时若正四时则当戎服是以月令季秋天子乃教于田猎以习五戎司徒搢扑北面以誓之天子乃厉饰执弓挟矢以猎注云厉饰谓戎服尚威武也以此观之习五戎司徒誓之不戎服着冠弁可知】
　　【王氏应麟曰兵事韦弁服眡朝则皮弁服甸则冠弁服左传衞献公不释皮冠则皮弁韦弁同但色异耳是正田用韦弁也援神契云皮弁素积军旅也军士之服通皆韦皮坊记注云在军同服左传均服振振郝氏敬曰冠弁即爵弁以缯帛为之古冠制小用缁布缯后世用为弁故曰冠弁明与韦皮二弁异犹冕之言弁冕也曾子问云尸弁冕而出郑谓委貌非也委貌冠耳】
　　蕙田案以上田猎冠服
　　夏官司弓矢夹弓庾弓以授射鸟兽者【注往体多来体寡曰夹庾射鸟兽近射也近射用弱弓】
　　凡矢杀矢鍭矢用诸近射田猎矰矢茀矢用诸弋射【注杀弓所用也鍭弩所用也杀矢言中则死鍭矢象焉鍭之言候也二者皆可以射禽兽前尤重中深而不可逺也结缴于矢谓之矰矰髙也茀矢象焉茀之言刜也二者皆可以弋飞鸟刜罗之也前于重又防轻行不低也】
　　蕙田案以上田猎弓矢
　　又案田猎所用之器物非先时而为之备则事不济以上所列皆豫备事也先车马旌旗次地者月令七驺咸驾然后及整设车马旌旗田猎之所首重无此则不能立止舍之处也地之下即次誓众者月令疏整设屏外司徒誓众于其中故也自是而几席冠服弓矢至鼔铎车旗器物则错见于乡师以下徴发诸条其先后条理可以意防也诗我车既攻田车既好咏车也我马既同四牡厐厐四黄既驾两骖不倚咏马也建旐设旄悠悠斾旌咏旌旄也决拾既佽弓矢既调咏兵器也车攻吉日二篇之所陈葢畧备矣
　　天官兽人时田则守罟【注守谓备兽触攫也疏时田谓四时田猎】
　　右田猎官司戒具
　　周礼地官大司徒大田役以旗致万民而治其徒庶之政令【注旗画熊虎者也征众刻日树旗期民于其下疏凡军旅田猎所用民徒先起六乡之众史氏曰军旅所以用众大田所以简众众之所聚政令行焉不有旗表其观视何所趋向哉易氏袚曰大司徒以旗致民致之于比闾族党州乡之聨也大司马以旗致民致之于平列陈之际也】
　　乡师凡四时之田前期出田灋于州里简其鼔铎旗物兵器修其卒伍【注田灋人徒及所当有】
　　【魏氏校曰简者豫为阅计修者豫为配当古之勇好以整又好以暇】
　　及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼【注司徒致众庶者以熊虎之旗陈之以旗物以表正其行列　疏乡师为司徒致众庶故还用司徒之大旗辨乡邑者四时六乡之众与公邑之民皆在焉各分别为阵也】
　　【黄氏度曰乡师致众庶各致其乡之民也将田先阅于其乡而以司徒之旗致之使知有所统也髙氏愈曰古者因田以讲武其事至重故乡师特主治之】
