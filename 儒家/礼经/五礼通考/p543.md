<!-- { "loadSidebar": true } -->
　　并如时祭之仪
　　【补注祭毕而馂设大席于堂东西二向东向为昭西向为穆世为一席各以齿而坐所以防宗族而笃恩义也】
　　先祖
　　继始祖髙祖之宗得祭继始祖之宗则自初祖而下继髙祖之宗则自先祖而下
　　立春祭先祖
　　程子曰初祖以下髙祖以上之祖也立春生物之始故象其类而祭之
　　【补注大宗之家其第二世以下祖亲及小宗之家髙祖亲尽所谓先祖也】
　　前三日斋戒
　　如祭始祖之仪
　　前一日设位陈器
　　如祭始祖之仪但设祖考神位于堂中之西祖妣神位于堂中之东蔬果楪各二大盘六小盘六余并同
　　具馔
　　如祭初祖之仪但毛血为一盘首心为一盘肝肺为一盘脂膏为一盘切肝两小盘切肉四小盘余并同
　　厥明夙兴设蔬果酒馔
　　如祭初祖之仪但每位匙筯各一盘盏各二置阶下馔牀上余并同
　　质明盛服就位降神参神
　　如祭始祖之仪但告辞改始为先余并同
　　进馔
　　如祭初祖之仪但先诣祖考位瘗毛血奉首心前足上二节脊三节后足上一节次诣祖妣位奉肝肺前足一节脇三节后足下一节余并同
　　初献
　　如祭初祖之仪但献二位各俛伏兴当中少立兄弟炙肝两小肝以从祝辞改初为先仲冬阳至为立春生物余并同
　　亚献
　　如祭初祖之仪但从炙肉各二小盘
　　终献侑食阖门启门受胙辞神彻馂
　　并如祭初祖之仪
　　季秋祭祢
　　继祢之宗以上皆得祭惟支子不祭　程子曰季秋成物之始亦象其类而祭之
　　前一月下旬卜日
　　如时祭之仪惟告辞改孝孙为孝子又改祖考妣为考妣若母在则止云考而告于本龛前余并同
　　前三日斋戒前一日设位陈器
　　如时祭之仪止于正寝合设两位于堂中西上香案以下并同
　　具馔
　　如时祭之仪二分
　　厥明夙兴设蔬果酒馔
　　如时祭之仪
　　质明盛服诣祠堂奉神主出就正寝
　　如时祭于正寝之仪但告词云孝子某今以季秋成物之始有事于考某官府君妣某封某氏
　　参神降神进馔初献
　　如时祭之仪但祝辞云孝子某官某敢昭告于考某官府君妣某封某氏今以季秋成物之始感时追慕昊天罔极
　　亚献终献侑食阖门启门受胙辞神纳主彻馂并如时祭之仪
　　忌日前一日斋戒
　　如祭祢之仪
　　设位
　　如祭祢之仪但止设一位
　　陈器
　　如祭祢之仪
　　具馔
　　如祭祢之馔一分
　　【补注如父之忌日止设父一位母之忌日止设母一位祖以上及旁亲忌日亦然】
　　厥明夙兴设蔬果酒馔
　　如祭祢之仪
　　质明主人以下变服
　　祢则主人兄弟黪纱幞头黪布衫布里角带祖以上则黪纱衫旁亲则皂纱衫主妇特髻去饰白大衣淡黄帔余人皆去华饰之服
　　诣祠堂奉神主出就正寝
　　如祭祢之仪但告词云今以某亲某官府君逺讳之辰敢请神主出就正寝恭伸追慕余并同
　　参神降神进馔初献
　　如祭祢之仪但祝词云歳序迁易讳日复临追逺感时不胜永慕考妣改不胜永慕为昊天罔极旁亲云讳日复临不胜感惨若考妣则祝兴主人以下哭尽哀余并同
　　亚献终献侑食阖门启门
　　并如祭祢之仪但不受胙
　　辞神纳主彻
　　并如祭祢之仪但不哭
　　是日不饮酒不食肉不听乐黪布素服素带以居夕寝于外
　　【补注此所以不馂也】
　　蕙田案初祖始祖冬至立春之祭及祭祢季秋皆程子意也朱子笃信程子故述之家礼然后已不行矣今姑仍之
　　朱子语录家庙要就人住居神依人不可离外做庙又在外时妇女遇雨时难出入　问先生家庙只在防事之侧曰便是力不能办古之家庙甚阔所谓寝不逾庙是也祭时移神主于正堂其位如何曰只是排列以西为上祫祭考妣之位如何曰太祖东向则昭穆之南向北向者以西方为上则昭之位次髙祖西而妣东祖西而妣东是祖母与孙并列于体为顺若余正父之说则欲髙祖东而妣西祖东而妣西则是祖与孙妇并列于体为不顺彼盖据汉仪中有髙祖南向吕后少西更不取证于经文而独取传注中之一二执以为是断不可囘耳
　　文集答汪尚书曰防垂问庙制之说窃谓至和之制虽若不合于古而实得其意但有所未尽而已政和之制则虽稽于古者或得其数而失其意则多矣盖古者诸侯五庙所谓二昭二穆者髙祖以下四世有服之亲也所谓太祖者始封之君百世不毁之庙也今世公侯有家而无国则不得有太祖之庙矣故至和四庙所谓二昭二穆四世有服之亲而无太祖之庙其于古制虽若不同而实不害于得其意也又况古者天子之三公八命及其出封然后得用诸侯之礼盖仕于王朝者其礼反有所厌而不得伸则今之公卿宜亦未得全用诸侯之礼也家礼又言夏四庙至子孙而五则是凡立五庙者亦是五世以后始封之君正东向之位然后得备其数非于今日立庙之初便立太祖之庙也政和之制葢皆不考乎此故二昭二穆之上通数髙祖之父以备五世夫既非始封之君又已亲尽而服絶矣乃茍以备夫五世而祀之于义何所当乎至于大夫三庙说者以为天子诸侯之大夫皆同盖古者天子之大夫与诸侯之大夫品秩之数不甚相逺故其制可以如此若今之世则唯侍从官以上乃可以称天子之大夫至诸侯之大夫则州镇之幕职官而已尔是安可拘于古制而使用一等之礼哉故至和之制専以天子之大夫为法亦深得制礼之意但其自东宫三少而上乃得为大夫则疑未尽而适士二庙官师一庙之制亦有所未备焉耳政和之制固未必深考古者天子诸侯之大夫同为一等之说然其意实近之但自侍从至陞朝官并为一法则亦太无隆杀之辨矣盖官职髙下固有古今之不同但以命数凖今品数而论之则礼之等差可得而定矣然此亦论其得失而已若欲行之则政和之礼行于今日未之有改凡仕于今日而得立庙者岂得而不用哉但其所谓庙者制度草略已不能如唐制之盛而况于古乎此好礼之士未尝不叹息于斯也然考诸程子之言则以为髙祖有服不可不祭虽七庙五庙亦止于髙祖虽三庙一庙以至于祭寝亦必及于髙祖但有疏数之不同耳疑此最为得祭祀之本意今以祭法考之虽未见祭必及髙祖之文然有月祭享尝之别则古祭祀以逺近为疏数亦可见矣礼家又言大夫有事省于其君干祫及其髙祖此则可为立三庙而祭及髙祖之騐而来教所疑私家合食之文亦因可见矣但干祫之制他未有可考耳
　　【石林燕语父没称皇考于礼本无见王制言天子五庙曰考庙王考庙皇考庙显考庙祖考庙则皇考者曽祖之称也自屈原离骚称朕皇考曰伯庸则皇考为父故晋司马机为燕王告祔庙文称敢昭告于皇考清惠亭侯后世遂因不改汉议宣帝父称亲蔡义初请諡为悼曰悼太子魏相以为宜称尊号曰皇考则皇考者乃尊号之称非后世所得通用然沿习已乆虽儒者亦不能自异也】
　　蕙田案琼山邱氏谓家礼旧本于髙曽祖考妣上俱加皇字今本改作故字故字似俗不如用显字葢皇与显皆明也其义相符案祭法以髙祖为显考曽祖为皇考同义异名耳今俗称考妣为显从邱氏之说也葢皇考则为尊称臣民不得通用矣若汉宣帝称皇考恐犹是常称如屈原之意非尊称也
　　宋史礼志嘉定十四年八月诏右丞相史弥逺赐第遵淳熈故事赐家庙命临安守臣营之礼官讨论祭器并如胄之制弥逺请并生母齐国夫人周氏及祔妻鲁国夫人潘氏于生母别庙皆下有司赐器
　　理宗本纪绍定六年十二月戊寅史宅之缴纳赐第诏给赐本家仍奉家庙
　　景定三年正月赐贾似道第宅于集芳园给缗钱百万就建家庙
　　王圻续通考元世宗时中书令耶律楚材卒建祠于河南辉县祀之
　　仁宗皇庆元年命河南省建故丞相阿珠祠堂　六年建晦庵先生祠于淳安祀宋儒朱文公【顺帝至元六年徽州知州宇文传复建朱氏家庙以祠朱文公父子又拨田以供祀事又婺源县建乡贤祠亦祀文公】
　　英宗至治元年建故太师鲁公穆呼哩祠堂于东平顺帝至正元年罗豫章五世孙天泽请建祠堂于沙县杜溪里亦其故防也复建豫章罗文质公祠
　　蕙田案以上五条与家庙有别葢即今之乡祠也
　　明太祖洪武六年春诏定公侯以下家庙礼仪时礼部官议奏云凡公侯品官别立祠堂三间于所居之东以祀髙曽祖考并祔位如祠堂未备奉主于中堂享祭二品以上羊二豕二五品以上羊一豕一皆分四体熟而荐之不能具牲者设馔享之所用器皿随官品第称家有无祭之前二日主祭者闻于上免朝参凡祭四仲之月择吉日或春秋分冬夏至亦可前期一日主祭者致斋执事以洒扫祭所陈设仪如无亲监宰牲是晚主妇监造祭馔是夕主祭以下沐浴更衣宿于外舎明日率祭者盥洗讫诣祭堂捧正位祔位神主椟各置于一盘令亲子弟各一人捧至祭所主祭者开椟捧各祖考神主主妇开椟捧各祖妣神主以安奉于位子弟捧祔食神主置于东西壁邉执事者进馔读祝者一人就读祝位赞礼以子弟亲族为之陈设各神位讫各就位主祭在东伯叔诸兄立于其前稍西诸亲立于其后主妇在西诸母立于其前稍西妇女立于其后赞拜主祭主妇以下皆拜主祭者诣香案前跪三上香奠酒于髙祖考前由曾祖而下皆如之执事者酌酒于祔位前读祝跪读讫赞拜主祭复位与诸妇皆再拜亚献终献亦如之唯不读祝每献执事者于祔位奠酌酒献毕赞拜主祭妇以下复再拜焚祝并纸钱于中庭礼毕主祭者安神主于椟如初是日设筵享祭馔男女异席余胙分诸亲友及下执事制曰可
　　明防典品官家庙国初品官庙制未定大明集礼权仿宋儒家礼祠堂之制奉髙曾祖祢四世之主亦以四仲之月祭之又如腊日忌日之祭与夫嵗时俗节之荐享至若庻人得奉其祖父母父母之祀已有着令而其时享于寝之礼大防与品官略同
　　祠堂制度
　　祠堂三间外为中门中门外为两阶皆三级东曰阼阶西曰西阶阶下随地广狭以屋覆之令可容家众叙立又为遗书衣服祭器库及神厨于其东缭以周垣别为外门常加扃闭祠堂之内以近北一架为四龛每龛内置一桌髙祖居西曾祖次之祖次之父次之神主皆藏于椟中置于桌上南面龛外各垂小外设香案于堂中置香炉香盒于其上两阶之间又设香桌亦如之若家贫地狭则止为一间不立厨库而东西壁下置立两柜西藏遗书衣物东藏祭器亦可地狭则于防事之东亦可
　　时祭仪节
　　卜日　凡四时之祭用仲月并于孟月下旬之首择仲月三旬各一日或丁或亥主祭盛服率兄弟子孙立于祠堂阶下北面置桌子于主祭之前设香炉香盒杯珓于其上主祭以下皆再拜讫主祭焚香熏珓祝曰某将以来月上旬某日祗荐嵗事于祖考即以珓掷于地以一俯一仰为吉不吉再卜中旬之日又不吉则不复卜而直用下旬之日既得日乃复位再拜而退若腊日忌日俗节之荐享则不必卜
