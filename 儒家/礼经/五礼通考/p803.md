<!-- { "loadSidebar": true } -->
　　元丰元年诏诸路州府学官共五十三员京东路兖徐曹郓青宻州应天府各一员京西路西京国子监许陈襄邓州各一员河北路北京国子监定相沧衞棣瀛州真定府各一员陜西西路陜华耀豳泰燕州永兴军凤翔河中府各一员河东路潞晋代州太原府各一员淮南路扬州毫州各一员两浙路杭越苏三州各一员江南东路饶州江宁府各一员江南西路洪州吉州各一员荆湖南路潭州一员荆湖北路江陵府一员福建路建州一员成都府路眉州成都府各一员梓州路梓州普州各一员利州路利州一员防州路防州一员广南东路广州一员广南西路桂州一员
　　马氏端林曰是时大兴学校而天下之有教授者只五十三员盖重师儒之官不肯轻授滥设故也观其所用者既是有出身人然又必试中而后授则与入馆阁翰苑者同科其遴选至矣哲宗元祐初齐庐宿常防頴同怀澶河阳等州始相继置教授三舍法行而员额愈多至大观时吉州建州皆以养士数多置教授三员宣和时罢州县学三舍法始令诸州教授若系未行三舍己前置者依旧余并减罢如赡学田产房廊等系行三舍后添给者亦复拘牧云
　　哲宗元祐元年诏近臣择经明行修堪内外学官者人举二员遂罢试补法
　　二年中丞胡宗愈言学者初登科遂颛师席非是诏内外学官经任年至三十方得在选　四年以举荐颇众诏湏命举乃得奏上
　　绍圣元年三省立格侍从台諌国子长贰嵗举堪任诸州学官一员须常中进士或制科年及三十者若制科进士第在上五人礼部奏名在上三人府监广文馆第一人太学上舍得第即皆不试而用余并召附吏部春秋试凡试两经大义各一道以通经善作文为谷格已经举试中书籍其姓名俟有阙则选授焉于是内外见学官非制科进士出身及由上舍生入官者并罢时学官已立试法潭广已下十一州教授本付吏部拟注者令三省选差
　　宋史选举志元符二年初令诸州行三舍法考选升补悉如太学州许补上舍一人内舍二人嵗贡之其上舍附太学外舍试中补内舍生三试不升舍遣还其州其内舍免试至则补为外舍生诸路选监司一员提举学校守贰董干其事遇补试上内舍生选有出身官一人同教授考选须弥封誊録
　　崇宁元年宰臣请天下州县并置学州置教授二员县亦置小学县学生选考升诸州学州学生每三年贡太学至则附试别立号考分三等入上等补上舍入中等补下等上舍入下等补内舍余居外舍诸州军解额各以三分之一充贡士开封府留五十五额解土人之不入学者余尽均给诸州以为贡额外官子弟亲戚许入学一年给牒至太学用国子生额解试州给常平或系省田宅兑养士费县用地利所出及非系省钱
　　文献通考崇宁三年令州县学用三舍法陞太学罢科举每上舍生升舍己其秋即贡入辟廱长吏集阖郡官提举司官即本所燕设以礼津遣限嵗终悉集阙下选士入贡其自今年始如有孝弟婣睦任恤忠和若行能尤异为乡里所推县上之州免试入学教授知通询审无即保任入贡仍具实以闻不实者坐罪有差蕙田案孝悌睦婣任恤忠和谓之八行科
　　三年臣僚言比者试文有以圣经之言辄为时忌而避之者如曰大哉尧之为君以为哉与灾同制治于未乱安不忘危吉凶悔吝生乎动则以为危乱凶悔皆当避不讳之朝岂宜有此诏禁之
　　四年鲍耀卿言今州县学考试未校文字精弱先问时忌有无苟语渉时忌虽甚工不敢取时忌如曰休兵以息民节用以丰财罢不急之役清入仕之流诸如此语熙丰绍圣间试者共用不忌今悉绌之宜禁止诏可马氏端临曰熙宁之立学校养生徒上自天庠下至郡县其大意不过欲使之习诵新经附和新法耳绍圣崇观而后羣憸用事丑正益甚遂立元祐学术之禁又令郡县置自讼斋以拘诽谤时政之人士子志于进取故过有拘忌盖言休兵节用则恐类元祐之学言灾凶危乱则恐涉诽谤之语所谓转喉触讳者也则惟有迎奉谄佞而已
　　七年给事中毛友言比守郡见诉役者言富家子弟初不知书苐损数百缗钱求人试补入学遂免身役比其嵗升不中更数年而始除籍则其幸免已多矣请初试补入县学人并帘试以别伪冒从之
　　宣和三年罢天下州县学三舍法惟大学用之
　　髙宗建炎初复教官试绍兴中议者谓欲为人师而自纳所业于有司以幸中度乃诏罢其试而教授自朝廷选差已而复之凡有出身许应先具经义诗赋各三首赴礼部乃下省闱分两场试之而取其文理优长者不限其数初任为诸州教官繇是为两学之选十五年国子监丞文浩言师儒之官与诸生难疑答问于羣经宜无所不通请自今并于六经中临期取二经各出两题无拘义式以贯穿该赡为合格诏行焉其后四川制置司遇类省试年亦放礼部附试自嘉泰元年始
　　绍兴三年诏淮西路州县教授并行减罢令逐州有出身官兼
　　十八年江西转运贾直清奏诸立县学于县官内选有出身人兼领教导寻下国子监防酌措置欲比附旧法县学委知通于令佐内选有出身官一员兼领教导职事及诸州军如未差教授处即令本路提举司于本州有出身官选差一员兼领若州县官俱无出身只令本学长谕专主教导却令知州县令觉察防检从之二十一年大理寺主簿丁仲京奏赡学田土多为势家侵佃望令提举学事官觉察上谓大臣曰既不度僧常住多有絶产其并拨以赡学既而户部请令提举司置籍拘管其无敕额庵院一体行
　　朱子崇安县学田记予惟三代盛时自家以逹于天子诸侯之国莫不有学而自天子之元子以至于士庶人之子莫不入焉则其士之廪于学官者宜数十倍于今日而考之礼典未有言其费出之所自者岂当时为士者之家各已受田而其学也有时故得以自食其食而不仰给于县官也欤至汉元成间乃谓孔子布衣养徒三千而増学官弟子至不复限以员数其后遂以用度不足无以给之而至于罢夫谓三千人者聚食于孔子之家则已妄矣然养士之需至于以天下之力奉之而不足则亦岂可不谓难哉盖自周衰田不井授人无常产而为士者尤厄于贫反不得与为农工商者齿上之人乃欲聚而教之则彼又安能终嵗裹饭而学于我是以其费虽多而或取之经常之外势固有不得已也
　　宋史选举志光宗绍兴三年礼部侍郎倪思请复混补法命两省台諌杂议可否于是吏部尚书赵汝愚等合奏曰国家恢儒右文京师郡县皆有学庆歴以后文物彬彬中兴以来建大学于行都行贡举于诸郡然奔竞之风胜而忠信之俗防亦惟荣辱升沉不由学校徳行道艺取决糊名工雕篆之文无进修之志视庠序如传舎目师儒如路人季考月书尽成文具今请重教官之选假守贰之权仿舍法以育材因大比以取士考终场之数定所贡之员期以次年试于太学其诸州教养课式升贡之法下有司条上思议遂寝
　　金史选举志府学大定十六年置凡十七处共千人以尝与廷试及宗室皇家免以上亲并得解举人为之后増州学遂加以五品以上官曽任随朝六品官之兄弟子孙余官之兄弟子孙经府荐者同境内举人试补三之一凡试补学生以提举学校学官主之
　　大定二十九年户部尚书邓俨等议计州府户口増养士之数于大定旧制京府十七处千人之外置节镇防御刺史州学六十处増养千人各设教授一员选五举终场或进士年五十以上者为之府学二十有四学生九百五人节镇学三十九共六百一十五人防御州学二十一共二百三十五人凡千八百人
　　元史选举志世祖中统二年始命置诸路学校官凡诸生进修者严加训诲务使成材以备选用
　　至元十九年四月命云南诸路皆建学
　　二十三年二月诏江南学校旧有学田复给之以养士二十四年立国子学于国城之东乃以南城国子学为大都路学自提举以下设官有差
　　二十八年令江南诸路学及各县学内设立小学选老成之士教之其他先儒过化之地名贤经行之所与好事之家出钱粟赡学者并立为书院凡师儒之命于朝廷者曰教授路府上中州置之命于礼部及行省及宣慰司者曰学正山长学録教谕路州县及书院置之路设教授学正学録各一员散府上中州设教授一员下州设学正一员县设教谕一员书院设山长一员凡路府州书院设直学以掌钱谷
　　明史选举志郡县之学洪武二年太祖谕中书省臣曰朕惟治国以教化为先教化以学校为本京师虽有太学而天下学校未兴宜令郡县皆立学校延师儒授生徒讲论圣道使人日渐月化以复先王之旧于是大建学校府设教授州设学正县设教谕各一俱设训导府四州三县二生员之数府学四十人州县以次减十师生月廪食米人六斗有司给以鱼肉学官月俸有差生员专治一经以礼乐射御书数设科分教务求实才顽不率者黜之十五年颁学规于国子监又颁禁例十二条于天下镌立卧碑置明伦堂之左其不遵者以违制论
　　生员虽定数于国初未几即命増广不拘额数宣徳中定増广之额在京府学六十人在外府学四十人州县以次减十成化中定衞学之例四衞以上军生八十人三衞以上军生六十人二衞一衞军生四十人有司儒学军生二十人土官子弟许入附近儒学无定额増广既多于是初设食廪者谓之廪膳生员増广者谓之増广生员及其既久人才愈多又于额外増取附于诸生之末谓之附学生员凡初入学者止谓之附学而廪膳増广以嵗科两试等第髙者补充之非廪生久次者不得充嵗贡也士子未入学者通谓童生当大比之年间收一二异敏三场并通者俾与诸生一体入场谓之充场儒士中式即为举人不中式仍候提学官嵗试合格乃准入学提学官在任三嵗两试诸生先以六等试诸生优劣谓之嵗考一等前列者视廪膳生有缺依次充补其次补増广生一二等皆给赏三等如常四等挞责五等则廪増递降一等附生降为青衣六等黜革继取一二等为科举生员俾应乡试谓之科考其充补廪増给赏悉如嵗试其等第仍分为六而大抵多置三等三等不得应乡试挞黜者仅百一亦可絶无也生儒应试每举人一名以科举三十名为率举人屡广额科举之数亦日増及求举者益众又往往于定额之外加取以收士心凡督学者类然嘉靖十年常下沙汰生员之令御史杨宜争之而止神宗时张居正当国遂核减天下生员督学官奉行太过童生入学有一州县仅録一人者其科举减杀可推而知也
　　生员入学初由廵按御史布按两司及府州县官正统元年始特置提学官专使提督学政南北直隷俱御史各省防用副使佥事景泰元年罢提学官天顺六年复设各赐敕谕十六条俾奉行之直省既设提学有所辖太广及地最僻逺嵗巡所不能及者乃酌其宜口外及各都司衞所土官以属分廵道员直庐鳯淮扬滁徐和以属江北廵按湖广衡永郴以属湖南道辰靖以属辰沅道广东琼州以属海南道甘肃衞所以属廵按御史亦皆专敕行事神宗四十一年南直分上下江湖广分南北始各増提学一员提学之职专督学校不理刑名所受词讼重者送按察司轻者发有司直则转送廵按御史督抚巡按及布按二司亦不许侵提学职事也
