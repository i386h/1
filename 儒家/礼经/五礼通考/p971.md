<!-- { "loadSidebar": true } -->
　　胡氏渭曰以今舆地言之渭水自渭源县北又东迳陇西县北【陇西巩昌府治水去县一里】又东迳通渭县北【通渭在府东北六十里】又东迳寜逺县北【寜逺在府东九十里】又东南迳伏县北【伏羌在府东一百八十里】又东迳秦安县南【秦安在秦州西北九十里】又东南迳秦州北【秦州在府东三百里州东五十里有渭水渡】又东南迳清水县西【清水在州东一百五十里州志云州东五十里有东柯谷桥跨渭水上与清水县接界】又东南迳陇州南【陇州在鳯翔府西一百八十里渭水在清水县界东南流绕陇坂南麓入州境又东迳州南去州一百四十里】又北迳寳鸡县南【寳鸡在府西南九十里水去县一里有渭河桥跨其上】又东迳岐山县南【岐山县在府东五十里水去县三十五里】又东南迳扶风县西南郿县北【扶风在府东南一百十里水去县二十里有湋渠郿县在府东南一百四十里水去县三里】又东迳武功县南盩厔县北【武功在西安府干州西南六十里水去县二十里盩厔在府西南一百六十里水去县五里】又东迳兴平县南【兴平在府西北一百里】又东迳咸阳县南鄠县北【咸阳在府西北五十里水去县一里鄠县在府西南七十里水去县九十里】沣水东北流迳故长安城西又北至咸阳县东南三里而注于渭经所谓东防于沣也渭水又东迳长安县北【长安与咸寜并为陜西布政司西安府治咸寜治东偏长安治西偏渭水去城三十里】又东迳咸寜县北髙陵县南【咸寜本唐万年县元和志渭水在县北五十里髙陵在府北八十里水去县二十里】泾水自泾阳县界东南流至髙陵县西南三十里与渭水合经所谓又东防于泾也
　　又东过漆沮入于河
　　锥指传曰漆沮二水名亦曰洛水出冯翊北黄氏曰今漆沮之洛入河处与渭稍离亦水道改矣渭按漆沮见雍州地理志渭水东至船司空入河船司空县名属京兆尹其故城在今西安府华隂县东北五十里　以今舆地言之渭水自髙陵咸寜县界又东迳临潼县北【临潼在西安府东少北六十里水去县十五里】又东迳渭南县北【渭南在府东一百四十里元和志渭水南去渭南县四里】又东迳同州南华州北【同州在府东北二百八十里渭水北去州三十五里华州在府东一百九十里渭水南去州十二里】又东北迳华隂县北【华隂在华州东七十里东至潼闗衞四十里渭水南去县十五里】又东入于河是曰渭口经所谓又东过漆沮入于河也先儒皆云沣泾水大故曰防漆沮水小故曰过由
　　今观之泾水则诚大矣沣水源流颇短而漆沮合洛入渭洛源甚逺似不可谓小于沣也或云沣泾大与渭相敌而实小于渭愚窃谓三水之大小即以本水论未必以渭之所受多寡相较量以为大小也尝考渭南本周之旧都西汉因之其后隋唐复建都于此歴代相承凿引诸川以资汲取便转输溉民田灌苑囿津渠交络离合不常凡地志水经所言类非禹迹之旧诗曰丰水东注维禹之绩则渭南诸川唯沣为大自汉鸿嘉中王商穿长安城引内沣水注第中而其流渐防逮唐贞观中堰沣镐入昆明池二水于是断流又于京城西北引沣水为漕渠合镐水北流由禁苑入渭而沣水之流愈微矣又郑当时所开漕渠及灵轵富民昆明诸渠皆横絶沣镐等水水脉益乱不可寻究霸浐旧合流入渭自隋堰浐水为渠而二水亦离故道涝潏旧各自入渭今涝水下流亦合潏水入渭大抵渭南六川尽失其旧亦犹洛阳为东汉魏晋相继作都之地穿凿滋多而西涧东皆非禹迹也窃疑沣西之涝沣东之镐潏霸浐禹时悉合沣以入渭故沣水得成其大且诗言东注而汉志云北过上林苑入渭则是北流而非东注矣禹导渭东防于沣当在汉霸陵县北霸浐入渭处也若夫漆沮之为洛语出安国传阚骃因以洛至华隂入渭者为漆沮之水而郦元从之然渭北之水为郑白二渠所乱漆沮本不合洛亦未可知其浊水上承云阳大黒泉者俗谓之漆水东南流合沮至栎阳入渭俗又谓之漆沮水源流颇短禹所治者恐不过如此故漆沮视沣水为小传曰礼失而求之野土俗所称传自古世未必不确于儒者之言也【禹时洛水不为害未尝施功故导渭不志】
　　导洛自熊耳
　　锥指传曰在宜阳之西王氏樵曰导洛自熊耳一节有两熊耳地志谓伊水出卢氏之熊耳山海经郭璞谓伊水出上洛之熊耳地志谓洛水出上洛冡领山据经则洛出熊耳上洛亦有熊耳与冡领同在一县则洛出熊耳明矣渭按汉志上洛县东北有熊耳山括地志云熊耳山在商州上洛县西详见导山　以今舆地言之洛水出陜西西安府商州西熊耳山东北流迳州东【商州在府东南三百里春秋晋上洛邑汉为县】又东北迳洛南县北【洛南在州东北九十里本汉上洛县地】经所谓导洛自熊耳者也
　　东北防于涧
　　锥指传曰防于河南渭按河南即王城洛水至其城西南涧水侧城西来注之又东至其城东南水侧城东来注之周公所谓涧水东水西者也二水入洛处相去甚近故连言之　以今舆地言之洛水自洛南县北又东迳河南府卢氏县南【卢氏在府西南三百四十里】又东北迳永寜县南【永寜在府西南二百里本汉渑池县之南境】又东北迳宜阳县北【宜阳在府西南七十里】又东入洛阳县界迳河南故城南经所谓东北防于涧也自周灵王壅谷水使东出王城北合水南入洛而城西之涧水遂为死谷及汉明帝复堨涧二水使出洛阳故城北为千金渠又东过偃师县南东入于洛【偃师在府东七十里】而禹贡东防涧之旧迹无复有存焉者矣
　　又东防于伊
　　锥指传曰防于洛阳之南渭按伊水见豫州洛阳谓故洛阳城周之下都也在今洛阳县东北二十里水经注洛水自河南县南又东迳洛阳县南伊水从西来注之【洛阳周公所营洛邑也故洛诰曰我卜水东亦惟洛食其城南繋于洛水北因于郏山春秋昭公二十三年晋合诸侯大夫戍成周之城是也元和志洛水在洛阳县西南三里西自苑内上阳之南弥漫东流宇文恺斜堤东令东北流当冲捺堰九折形如偃月谓之月坡今虽渐壊尚有者按伊水篇云伊水自阙东北流至洛阳县南迳员邱东又东北注于洛员邱在今洛阳县东三十里委粟山下曹魏郊天之所】以今舆地言之洛水自河南故城南又东北迳洛阳县东南又东至洛阳故城南伊水从偃师县西来注之经所谓又东防于伊也
　　又东北入于河
　　锥指传曰合于巩之东渭按巩周邑汉置县属河南郡其故城在今巩县西南二十余里　以今舆地言之洛水自洛阳故城南防伊水又东迳偃师县南【北去县五里】又东迳巩县故城南【今县在河南府东一百二十里隋所迁也】又东北至洛口入河【洛口在巩县故城东北三十里今县少东八里】经所谓又东北入于河也今洛水自巩界东过汜水县北【汜水故成臯西至巩县界十五里又二十五里为县治】又东从满家沟入河而洛口乃移于东非复古之什谷矣汉志农上雒县下云禹贡雒水出冡领山东北至巩入河过郡二【农河南】行千七十里金吉甫曰北方诸水虽大河亦冰唯洛水不冰所以谓之温洛一是大地之中二是其北连山以障北风三则前人谓其中有礜石
　　九州攸同四隩既宅九山刋旅九川涤源九泽既陂四海防同
　　锥指此总序水土之功而先举其凡曰九州攸同下文四隩既宅至四海防同皆其目也
　　春秋防公四年左氏传芒芒禹迹画为九州【疏言画地分之以为竟也】
　　汉书地理志尧遭洪水懐山防陵天下分絶为十二州使禹治之水土既平更制九州列五服任土作贡竹书纪年帝舜三十三年夏后受命于神宗遂复九州
　　胡氏渭曰古字州与洲通尔雅水中可居者曰洲説文尧遭洪水民居水中为髙土故曰九州今按礼记祭法曰共工氏之伯九州也其子曰后土能平九州故祀以为社韦昭云共工氏伯者在戯农之间管子曰神农作殖五谷九州之民乃知谷食地理志曰黄帝画野分州得百里之国万区陆氏释文引周公职録曰黄帝受命风后授图割地布九州帝王世纪曰颛帝帝喾建万国而制九州杜氏通典曰颛帝置九州帝喾受之州之为州也尚矣诚如许氏所言岂羲农之时亦尝有洪水乎舜典疏云天地之势四边有水邹衍书説九州之外有瀛海环之是九州居水内故以州为名共在一州之上分之为九耳此説近是葢自羲农以迄帝尧并为九州但其州名与疆域容有不同故黄帝颛顼亦称建置日知録云夏商之后沿上世九州之名各就其疆理所及而分之故每代小有不同周礼量人掌建国之法以分国为九州曰分则不循于其旧可知矣　洪范曰鲧则殛死禹乃嗣兴而尧典殛鲧次肇十二州之下故地理志云尧遭洪水懐山防陵天下分絶为十二州使禹治之水土既平更置九州列五服葢汉人之説如此故王莽据之为奏【帝王世纪云尧遭洪水分为十二州今虞书是也及禹平水土还为九州今禹贡是也説本班固】今按禹告成在尧时尧崩三年防毕舜即位其命官曰咨十有二牧则九分为十二实在告成之后使先十二而后九则舜之命官不当复言十二牧肇者始也使前此已为十二州至是后分九为十二则亦不得言肇矣且因懐防而分絶其所荡析者不应独在冀青之北是皆可疑愚窃谓古史记之体有以年为经者春秋是也有以事为经者尚书是也二典所载诸事不系年月封山与巡狩为一类四罪与恤刑为一类故相继言之吴才老云史泛举舜所行之大事初不计先后之序林少頴云殛鲧窜苗当在洪水未平之前肇十二州当在禹平水土之后史因言舜之恤刑遂举四凶事系于下耳二説允当左传王孙满曰昔夏之方有徳也贡金九牧杜预以为在禹之世孔頴达亦云禹登王位还置九州近是竹书纪年曰帝舜三十三年夏后受命于神宗遂复九州殆未可信
