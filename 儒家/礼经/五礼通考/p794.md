<!-- { "loadSidebar": true } -->
　　礼记王制乐正崇四术立四教【注乐正乐官之长掌国子之教虞书曰夔命汝典乐教胄子崇髙也髙尚其术以作教也幼者教之于小学长者教之于大学尚书传曰年十五始入小学十八入大学　疏崇四术谓敷畅义理赞明防趣使学者知之】顺光王诗书礼乐以造士【注顺此四术而教以成是士也】春秋教以礼乐冬夏教以诗书【注春夏阳也诗乐者声声亦阳也秋冬隂也书礼者事事亦阴也互言之者皆以其术相成　疏郑意以为秋教礼春教乐冬教书夏教诗也所以诗得为声者诗是乐章诗之文义以乐声播之故为声若以声对舞则声为安静舞为鼓动舞为阳声为隂故大胥云春释莱合舞秋颁学合声是也就舞之中奋动甚者属阳奋动静者属隂故记云春夏学干戈秋冬学羽籥是也书者言事之经礼者行事之法事为安静故云书礼者事事亦隂也文王世子云秋学礼冬读书与此同也若不互言而但云春夏教以乐诗秋冬教礼书则是春夏但教以乐诗不教礼书秋冬但教以礼书不教以乐诗也必互言者以此四术不可暂时而阙故今交互言之云春教乐明兼有礼秋教礼明兼有乐夏教诗兼有书冬教书兼有诗故云皆以其术相成但逐其隂阳以为偏主耳】蕙田案乐正即周官大司乐之职其所教四术诗则乐语是也乐则乐舞是也书与礼则大司乐未及焉大司乐主于论乐王制主于论教也二文相兼乃备
　　王太子王子羣后之大子卿大夫元士之适子国之俊选皆造焉【注皆以四术成之王子王之庶子也羣后公及诸侯】凡入学以齿【注皆以长幼受学不用尊卑】
　　文王世子凡学世子及学士必时【注四时各有所宜学士谓司徒论俊选所升于学者】春夏学干戈秋冬学羽籥皆于东序【注干盾也戈句孑防也干戈万舞象武也用动作之时学之羽籥籥舞象文也用安静之时学之诗云左手执籥右手秉翟　疏案考工记戈广二寸内倍之胡三之后四之以其形句曲有孑刄郑云若今鸡鸣防也公羊传万者何干舞也以其用干故知象武也若大武则以干配戚则明堂位云朱子玉戚冕而舞大武若其小舞则以干配戈周礼乐师教小舞干舞是也羽翟羽也籥笛也公羊传云籥者何籥舞也以其不用兵器故象文也】小乐正学干大胥赞之籥师学戈籥师丞赞之【注四人皆乐官之属也通职秋冬亦学以羽籥小乐正乐师也周礼乐师掌国学之政教国子小舞大胥掌学士之版以待致诸子春入学舍莱合舞秋颁学合声籥师掌教国子舞羽吹籥　疏此籥师云教戈周礼籥师掌教国子舞羽龡籥是籥师既教戈又教籥此小乐正教干周礼乐师教小舞则六舞皆教故知通职至秋冬之时亦教羽籥也此有大乐正及小乐正周礼有大司乐及乐师知小乐正当乐师也此经杂多有诸侯之礼故谓之大乐正小乐正也小舞者谓年幼小时教之舞其舞即帗舞羽舞皇舞旄舞干舞人舞也周礼唯有籥师此云籥师丞者或诸侯之礼或异代之法】胥鼓南【注南南夷之乐也胥掌以六乐之防正舞位旄人教夷乐则以鼔节之诗云以雅以南以籥不僭　疏胥谓大胥东夷之乐曰昧南夷之乐曰南西夷之乐曰朱离北夷之乐曰禁南一名任记云任南蛮之乐也】
　　陈氏乐书干戈羽籥乐之器而乐岂器哉凡学世子及学士必以是者欲其因器以达意故也王制之教造士春秋以礼乐冬夏以诗书文王世子之学世子春夏以干戈秋冬以羽籥者升于学之造士则其才向于有成其教之也易故先其难者而以诗书后于礼乐贵骄之世子则其性诱于外物其教之也难故先其易者而以干戈羽籥先于礼乐诗书周官师氏教国子在司徒教民之后记言教国之子弟在乡遂之后其教之难易盖可见矣虽然王制主于教造士而王太子王子羣后之太子卿大夫元士之适子亦预焉文王世子主于教世子而国于学士亦及焉特其所主者异教之所施有先后尔书云比尔干称尔戈干则直兵而其形欲立戈则句兵而其形欲倒皆自衞之兵非伐人之器也古之教舞者朱其干玉其戚则尚道不尚事尚徳不尚威是以学干在小乐正而以大胥赞之学戈在籥师而以籥师丞赞之干戈之事寓之于乐如此则武不可黩之意覩矣周官大胥以六乐之防正舞位凡祭祀之用乐者以鼓徴学士小胥掌学士之徴令两胥以鼓徴学士而令之者不过六代之乐所谓象箾南籥而已非郑康成所谓南夷之乐也鞮鞻氏掌四夷之乐旄人教舞夷乐则夷乐固鞮鞻氏所掌旄人所教非大胥小胥之职也上言小乐正学干大胥赞之则所谓胥鼓南之胥岂小胥哉周之化自北而南则象箾所奏亦不是过也陆氏佃曰先王之制舞也文必以羽籥武必以干戚者盖籥声也羽容也声音以记之文物以昭之者文也故于文舞用之干以扞其内戚以诛其外者武也故于武舞用之大舞则干与戚兼陈羽与籥并用简兮所谓左手执籥右手秉翟明堂位所谓朱干玉戚冕而舞大武是也盖文不足乎武非所以为文徳之盛武不足乎文非所以为武业之大故文虽用羽籥而干在焉武虽用干戚而羽在焉或言朱干玉戚执而舞武乐矣又曰有羽焉左籥右翟执而舞文乐矣又曰有干焉则授舞者其何能执曰是不然也盖武舞干之上覆以羽文舞羽之下载以干干羽虽异其器则一尔若周官羽舞所以无籥者象文徳之小者以为仪而已干舞所以无戚者象武事之小者以为扞而已小曰羽舞而大舞谓之籥小曰干舞而大舞谓之万郑孙毓孔頴达等以为万舞唯干无羽也籥舞唯羽无干也是不知先王之制舞文必有武备武必有文辅之意也干戚一舞也故以一官教之下大乐正学舞干戚是也干戈两舞也故各以其官教之此小乐正学干籥师学戈是也干戚大舞也故先王教之以大乐正干舞小舞也故先王教之以小乐正戈舞则又其小者故先王以籥师教之然所谓戈舞者自为一舞经传独无所见何也曰月令云执干戚歌羽而周官有十舞又有兵舞所谓兵舞即戈舞也先儒乃以兵舞合为干舞误矣盖司兵云五兵五盾郑云五盾干橹之属而五兵一曰戈兵始于戈故戈舞谓之兵舞此一证也戈兵也干盾也兵有戈盾非兵则戈可以谓之兵舞而兵舞不得谓之干舞此又一证也司兵及司戈盾皆云祭祀授舞者兵司干云祭祀舞者既陈则授舞器先儒以为羽籥之属司干所授也朱干玉戚之属司兵所授也若戈则司戈盾授之颖达疏云司干授舞者器授干与羽籥也司戈盾授舞者兵谓戈而已其干则司干授之是也夫司干授干而小乐正教之司戈授戈而籥师教之则干自干舞戈自戈舞可知矣此又一证也周官籥师言舞羽吹籥而未尝及戈何也曰事固有互发者盖司干主干而已而所授有兼羽籥则籥师虽主舞羽吹籥不害其兼学戈也教舞容者以文为主故先王以籥名官而戈在焉教舞器者以武为主故先王以干名官而羽在焉此亦制作之方也
　　张氏曰南二南也以鼓节之曰鼓南
　　程氏迥曰诗以雅以南左传象箾南籥杜预释左云南籥当为文乐刘释诗云当时周南未敢正指为二南也夫周备六代之乐韶夏濩武并列何独取夷乐以配文王之象舞且四夷独取其一与箾之舞象籥之奏南明是文王之诗矣
　　蕙田案武舞大者用干戚小者用干戈陆佃分干戈为二舞非也至云干上覆羽羽下戴干则混文武二舞为一尤谬胥鼓南当从陈氏张氏程氏以为二南注疏指南夷乐者非
　　春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠【注诵谓歌乐也谓以丝播诗阳用事则学之以声隂用事则学之以事因时顺气于功易成也疏春夏是阳主清轻故学声秋冬属阴隂主体质故学事】
　　陈氏乐书乐语有六诵居一焉乐音有八居一焉诵则诗诵人声也则琴瑟乐声也温柔敦厚诗教也以春诵之春温故也鼓鼙北方革音而其声讙主阳生而言也琴瑟南方丝音而其声哀主隂生而言也夏之义有见于此殷人尚声名学以瞽宗是瞽宗主以乐教众瞽之所宗也春教以乐语夏教以乐音其义为难知非大师诏之瞽宗孰知其所以然哉周官大司乐死以为乐祖而祭之瞽宗则春诵夏大学之教非小学之教也诏乐于瞽宗又言礼在瞽宗者古之教人兴于诗者必使之立于礼立于礼者必使之成于乐故周之辟廱亦不过辟之以礼廱之以乐使之乐且有仪而瞽宗虽主以乐教礼在其中矣周官礼乐同掌于春官礼记礼乐同诏之瞽宗其义一也学舞于东序而别之以射学礼乐于瞽宗而诏之以仪君子之深教也此言春诵夏秋学礼冬读书王制言春秋教以礼乐冬夏教以诗书者言书礼则知诵之为诗之为乐言诵则知礼之为行书之为事也盖春秋隂阳之中而礼乐皆欲其中故以二中之时教之凡此合而教之也分而教之则诵诗以春乐以夏学礼以秋读书以冬学记曰大学之教也时以此
　　凡祭与养老乞言合语之礼皆小乐正诏之于东序【注学以三者之威仪也养老人之贤者因从乞善言可行者也合语谓乡射乡饮酒大射燕射之属也乡射记曰古者于旅也语　疏经先云祭与养老乞言别云合语则合语非祭与养老也故知是乡射乡饮酒及大射燕射旅酬之时皆合语也其实祭末及养老亦皆合语也故诗楚茨论祭祀之事云笑语卒获笺云古者于旅也语是祭有合语也养老既乞言自然合语也合语者谓合防义理而语说也】
　　大乐正学舞干戚语说命乞言皆大乐正授数【注学以三者之义也戚斧也语説合语之説也数篇数　疏舞干戚即前经祭祀也不云祭祀云舞干戚者容祭祀之外余干戚皆教之语説谓合语之説即前经合语也命乞言即前经养老也授数者谓干戚语説乞言三者皆大乐正之官授世子及学士等篇章之数为之讲説使知义理】
　　陈氏乐书周官大司乐教国子始之以乐徳中之以乐语卒之以乐舞故凡祭与养老之礼乞言语説古之乐舞也徳为乐之实乐为徳之华则乐语徳言也乐舞徳容也经曰天子视学适东序释奠于先老遂设三老五更羣老之席位焉登歌清庙既歌而语以成之也言父子君臣长幼之道合徳音之致礼之大者也下管象舞大武大合众以事由是观之凡祭岂释奠之礼与凡养老岂老更羣老与合语之礼岂徳音之致与学舞干戚岂舞大武之舞与言舞则歌可知矣
　　大司成论説在东序【注论説课其义之深浅才能优劣此云乐正司业父师司成则大司成司徒之属师氏也师氏掌以媺诏王教国子以三徳三行及国中失之事也】
　　凡侍坐于大司成者逺近间三席可以问【注间犹容也容三席则得指画相分别也席之制广三尺三寸三分则是所谓函文也】终则负墙【注郤就后席相避】列事未尽不问【注错尊者之语不敬也　疏此一节论国子侍坐于大司成之仪】
　　【王氏炎曰大司成即大司乐也不谓之大司乐而谓之大司成者以世子及国子之徳业大司乐教之使成也其所论説者即舞干戚语説乞言之数为讲论而详説之也】
