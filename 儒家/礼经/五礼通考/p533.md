<!-- { "loadSidebar": true } -->
　　钦定义疏傧尸主人献尸献侑尸醋而侑不醋主人献賔及众賔主人醋于长賔而众賔不醋葢醋者其主受献者也不醋者其以次而连献之者也賔致爵于主人主妇主人醋而主妇不醋又俟其并致于主妇而后主人醋之正同此例
　　蕙田案此賔长自酢于主人傧尸亦无此礼特牲云更爵酢于主人卒复位葢与此同又案以上賔长致于主人主妇
　　乃羞宰夫羞房中之羞司士羞庶羞于尸祝主人主妇内羞在右庶羞在左【注不傧尸则祝犹侑耳】
　　【姜氏兆锡曰内羞即房中之羞】
　　蕙田案此羞于尸祝主人主妇敖氏云自賔长洗爵至此为賔三献
　　又案以上羞于尸祝主人主妇
　　主人降拜众賔洗献众賔其荐脀其位其酬醋皆如傧礼
　　【敖氏继公曰此礼长賔之爼其异于傧者无切肺耳】
　　【盛氏世佐曰如傧礼者如其南面拜众賔于门东至賔西面坐奠爵于荐左之礼也】
　　蕙田案以上主人献賔自酢酬长賔
　　主人洗献兄弟与内賔与私人皆如傧礼其位其荐脀皆如傧礼
　　【盛氏世佐曰如傧礼亦谓自升酌献兄弟于阼阶上至亦有荐脀是也】
　　蕙田案以上主人献兄弟内賔私人
　　卒乃羞于賔兄弟内賔及私人辨【注自乃羞至私人之荐脀此亦与傧同者在此篇不傧尸则祝犹侑耳卒已也乃羞者羞庶羞疏此一经论主人献堂下众賔兄弟下及私人并房中内賔之事】
　　【敖氏继公曰卒谓皆献毕也献毕即羞之亦其节之异于傧者】
　　蕙田案此羞于賔兄弟内賔及私人以上四节皆与傧礼同而其节则异
　　蕙田案以上羞于堂下及房中
　　賔长献于尸尸醋献祝致醋賔以爵降实于篚【注致谓致爵于主人主妇不言如初者爵不止又不及佐食疏上賔长已献尸讫明此是次賔长为加爵也】
　　【蔡氏徳晋曰献祝亦賔长献也致谓致爵于主人主妇也酢酢于主人也】
　　蕙田案此众賔长献尸尸酢献祝致爵主人主妇酢于主人盛氏世佐云此礼与特牲众賔长为加爵同惟爵不止为异又案上经论傧尸于堂之礼云賔长献于尸如初无醋爵不止与此礼相当其异者四事献尸尸即酢之不待其献致之异一也彼无祝此无侑二也致爵兼及主妇三也又酢于主人四也蕙田案以上次賔献致
　　賔兄弟交错其酬无算爵【注此亦与傧同者在此篇疏此堂下兄弟及賔行无算爵似下大夫阙旅酬直行无算爵而已】
　　【李氏如圭曰此兄弟举觯于其长亦当如傧礼在羞于私人之后賔长加献之前文不具耳】
　　钦定义疏旅酬与无算爵分言之为二节合言之总一旅酬也此经文义甚明賔筵诗云举酬逸逸言旅酬而自该无算爵也中庸云旅酬下为上朱子章句义畧同葢由献而有酢由献酢而有酬由酬而有旅由旅之爵有算以至于爵之无算若不行旅酬无由骤行无算爵也贾疏以为阙旅酬直行无算爵未必然蕙田案傧尸旅酬者再而后行无算爵尸侑在堂上与于旅酬而不与无算爵特牲与不傧尸尸祝主人皆在室中并旅酬亦不与又无侑故无二人举觯及賔一人举爵之事其旅也特賔与兄弟交相酬而已然亦有二番旅酬而后及无算爵特牲先旅西阶一觯次旅阼阶一觯是也此经云交错其酬亦谓二番旅酬注疏无旅酬直行无算爵之説非是蕙田案以上旅酬无算爵
　　利洗爵献于尸尸醋献祝祝受祭酒啐酒奠之【注利献不及主人杀也此亦异于傧　疏此佐食为加爵云杀者对上文賔长加爵及主人异者少牢无利献傧尸佐食又不与也】
　　【盛氏世佐曰利谓上佐食也此与特牲礼异者祝不卒爵耳】
　　蕙田案以上上利献尸祝
　　主人出立于阼阶上西面祝出立于西阶上东面祝告于主人曰利成祝入主人降立于阼阶东西面尸谡祝前尸从遂出于庙门祝反复位于室中祝命佐食彻尸爼佐食乃出尸爼于庙门外有司受归之彻阼荐爼【注自主人出至此与傧襍者也先彻主人荐爼者变于士特牲馈食曰彻阼爼豆笾设于东序下　疏与傧杂谓有同有不同特牲既馂祝命佐食彻阼爼豆笾此馂前彻阼荐爼故云变于士】
　　【盛氏世佐曰自主出至复位于室中与少牢同自祝命佐食至归之与特牲同】
　　蕙田案此祝告利成献爼归爼彻阼爼与傧礼异者二事归尸爼一也彻主人荐爼二也与特牲礼异者亦二事告利成于阶上一也先馂彻主人荐爼二也
　　蕙田案以上祝告利成尸出
　　乃如傧【注谓上篇自司宫设对席至上馂兴出也】
　　蕙田案以上
　　卒有司官彻馈馔于室中西北隅南面如馈之设右几厞用席【注官彻馈者司马司士举俎宰夫取敦及豆此于尸谡改馔当室之白孝子不知神之所在庶其飨之于此所以为厌饫不令妇人改彻馔敦豆变于始也尚使官也佐食不举羊豕爼亲馂尊也厞隐也古文右作侑厞作茀　疏宰夫多主主妇之事敦豆本主妇设之今官彻明宰夫为之故云变于始郝氏敬曰傧尸则礼备而神享足为无改设不傧尸于是有改设之礼】
　　纳一尊于室中【注阳厌杀无酒】司宫埽祭【注埽豆间之祭旧説云埋之西阶东疏神位在西故近西阶曽子问币帛皮圭为主命埋之阶间】
　　蕙田案以上阳厌
　　主人出立于阼阶上西面祝执其爼以出立于西阶上东面司宫阖牖户【注闭牖与户为鬼神或者欲幽闇】祝告利成乃执爼以出于庙门外有司受归之众賔出主人拜送于庙门外乃反【注拜送賔也者亦拜送其长】妇人乃彻【注彻祝之荐及房中荐爼】彻室中之馔【注有司馔之妇人彻之外内相兼礼杀】
　　【敖氏继公曰室中之馔即改设者也妇人彻此馔者谓其当以入于房与凡彻馔而以入于房者妇人乃得为之不然则否】
　　钦定义疏不傧尸之礼亦分三节主人献尸尸酢主人主人献祝献佐食此一节也主妇献尸尸酢主人主妇献祝献佐食二节也賔长献尸爵止尸作止爵尸酢賔賔献祝献佐食致爵于主人致爵于主妇酢于主人三节也
　　蕙田案以上爼出送賔彻馔
　　右仪礼有司彻

　　五礼通考卷一百十二
<经部,礼类,通礼之属,五礼通考>
　　钦定四库全书
　　五礼通考卷一百十三
　　刑部尚书秦蕙田撰
　　吉礼一百十三
　　大夫士庙祭
　　周礼地官载师以士田任近郊之地【注士读为仕仕者亦受田所谓圭田也　疏单士不兼卿大夫故从仕官之仕】
　　礼记王制夫圭田无征【注夫犹治也孟子曰卿以下必有圭田治圭田者不税所以厚贤也疏夫圭田者畿内无公田故有圭田卿大夫士皆以治此圭田公家不税其物故云无征必云圭者圭洁白也陈氏礼书孟子言九一而助继之以圭田五十亩余夫二十五亩者圭田禄外之田也余夫夫外之田也禄外之田半百亩夫外之田又半之此自百亩而差之然也古者自卿士达乎圭田同等欲各致其诚敬而已后世因职分田以贵贱制之非礼意也】
　　孟子卿以下必有圭田圭田五十亩【注古者卿以下至于士皆受圭田五十亩所以供祭祀也圭洁也所谓惟士无田则亦不祭王制曰夫圭田无征谓余夫圭田皆不出征赋也时无圭田余夫孟子欲令复古所以重祭祀利民之道也疏谓之圭田者所以名其洁而供祭祀之田也陈氏礼书士虞礼曰圭为哀荐之飨诗之吉蠲或作吉圭则圭田洁白也惟士无田则亦不祭则圭田所以共祭也卿以下有圭田犹天子诸侯侯之有借也圭田无征所以厚贤也】
　　右圭田
　　礼记曲礼凡家造祭器为先牺赋为次养器为后无田禄者不设祭器有田禄者先为祭服君子虽贫不粥祭器虽寒不衣祭服【注大夫称家谓家始造事无田禄者祭器可假有田禄者祭服宜自有粥卖也　疏家造大夫始造家事也崇敬祖祢故祭器为先有地大夫祭器祭服俱造然虽得造器必先为祭服后为祭器耳縁人形参差衣服有大小不可假借故宜先造】
　　【胡氏铨曰家谓人家郑云大夫称家非也若止谓大夫造祭器则下云祭器不逾竟何以兼士乎吕氏大临曰牺赋亦谓器也牺牲之器如牢互盆簝之属也孟子曰惟士无田则亦不祭牲杀器皿衣服不备故也不祭则荐而已与庶人同故不设祭器也有田禄则牲杀器皿衣服皆不可不备方氏慤曰以无田禄者不设祭器故礼运以祭器不假为非礼以有田禄者必具祭器故王制以祭器不假为礼此其辨也】
　　大夫士去国祭器不逾竟大夫寓祭器于大夫士寓祭器于士【注祭器用君禄所作取以出竟恐辱亲也寓寄也与得用者言寄觊已复还】
　　问大夫之富曰有宰食力祭器衣服不假【疏祭器衣服不假者谓四命大夫也衣服祭服也四命大夫得自造祭器衣服】
　　【陈氏礼书周礼乡师比共吉凶二服闾共祭器曲礼无田禄者不设祭器有田禄者先为祭服葢无田禄者可共而不可设有田禄者可设而不可具则具而不假者大夫礼之尽也】
　　杂记大夫冕而祭于公弁而祭于己士弁而祭于公冠而祭于己士弁而亲迎然则士弁而祭于己可也【注弁爵弁也冠冠也祭于公助君祭也大夫爵弁而祭于己惟孤尔然则士弁而祭于己缘类欲许之也亲迎虽亦己之事摄盛服尔非常也　疏此明大夫士公私祭服大夫谓孤也冕絺冕也祭于己自祭庙也助祭为尊故服絺冕自祭为卑故服爵弁士以爵弁为上故用助祭冠冠为卑自祭不敢同助君之服故用冠也作记之人虽云士冠而祭于己以己既爵弁亲迎亲迎轻于祭尚用爵弁则自用爵弁自祭已庙于礼可用也崔氏灵恩曰孤不悉絺冕若王者之后及鲁之孤则助祭用絺若方伯之孤助祭则冕以其君冕自祭不逾之也】
　　【马氏晞孟曰周礼曰卿之服自冕而下士之服自皮弁而下则大夫以冕为极而士以爵弁为极也】
　　诗周南采苹于以盛之维筐及筥于以湘之维锜及釡【方曰筐圆曰筥湘亨也锜釡属有足曰锜无足曰釡　笺亨苹藻者于鱼湆中是铏羮之芼】
　　【大学衍义补丘氏濬曰朱子谓笾豆簠簋之噐乃古人所用故当时祭享皆用之今以燕器代祭器常馔代爼肉楮钱代币帛是亦以平生所用是谓从宜也案人子之事亲当事死如事生事亡如事存吾之祖考平日所用之器皿如此所被之衣服如此及其死亡也而又别为器与服以事之岂不骇其见闻哉古人生用几筵爼豆则死亦用几筵爼豆以事之今人之生所用者桌椅杯盘死所用者亦当以桌椅杯盘是即朱子所谓从宜者也政不必泥于古一惟称家之有无随俗之所尚惟诚惟孝起敬起慕虽不能一一如古人行礼之度数而古人行礼之心则固常存也】
　　右祭器衣服冕弁
　　礼记曲礼大夫以索牛士以羊豕【注索求得而用之疏公羊帝牲必在涤三月稷牛惟具稷牛有灾故临时得别求之是天子诸侯得有索牛也此大夫士谓天子大夫士也若诸侯大夫即用少牢士则用特牲其防祭大夫亦得用牛士亦用羊豕故杂记云上大夫之虞也少牢卒哭成事祔皆太牢下大夫之虞也犆牲卒哭成事祔皆少牢是也其大夫牲体完全亦有牺牲之称故上云大夫牺赋为次但不毛色纯耳案楚语观射父云古者牛羊必在涤三月小者犬豕不过十日此大夫索牛士羊豕既不在涤三月当十日以上但不知其日数耳】
　　【方氏慤曰于大夫言索者以无养兽之官必索而后得之故也所谓羊豕者或以羊或以豕也】
