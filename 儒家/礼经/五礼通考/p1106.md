<!-- { "loadSidebar": true } -->
　　又案此四节记公馆宾賛拜所释之辞贾疏最明注云此宜承上君馆之下谓自曰子以君命在寡君以下至此并当承上记眀日君馆之下也朱子仪礼经传通解杨氏仪礼图仅以又拜送句入公馆宾章而以子以君命在寡君寡君拜君命之辱入受玉章君以社稷故在寡小君拜入聘享夫人章君贶寡君延及二三老拜入宾问卿章似失注意又案此记公馆宾之辞
　　宾于馆堂楹间释四皮束帛宾不致主人不拜【注宾将去是馆留礼以礼主人所以谢之也不致不拜不以将别崇新敬也　疏若鄊饮酒送宾宾不答礼有终相类也】
　　蕙田案此记宾释皮帛于馆
　　大夫来使无罪飨之【注乐与嘉宾为礼】过则饩之【注饩之生致其牢礼也其致之辞不云君之有故耳聘义曰使者聘而误主君不亲飨食所以愧厉之也不言罪者罪将执之张氏尔岐曰君有故亦不亲飨此以使者有过不飨故致辞异也】
　　其介为介【注飨宾有介者尊宾行敌礼也　疏飨宾于庙之时还以聘之上介为介上经上介主人别行飨则是从宾为介之外复别飨也】
　　有大客后至则先客不飨食致之【注卑不与尊齐礼】
　　蕙田案此记飨不飨之宜
　　唯大聘有几筵【注谓受聘享时也小聘轻虽受于庙不为神位】
　　蕙田案此记几筵
　　十斗曰斛十六斗曰防十防曰秉【注秉十六斛今江淮之间量名有为防者今八防为逾】二百四十斗【注谓一车之米秉有五防】
　　【张氏尔岐曰致饔时每车米数】
　　四秉曰筥【注此秉谓刈禾盈手之秉也筥穧名也若今莱阳之间刈稻聚把有名为筥者诗云彼有遗秉又云此有不敛穧疏对上文秉为量名】十筥曰稯十稯曰秅四百秉为一秅【注一车之禾三秅为千二百秉三百筥三十稯也】
　　【张氏尔岐曰致饔时禾三十车车三秅此其秉数】
　　蕙田案此记米禾之数
　　薛氏礼图诸侯相聘之法卿既受命将行之旦释币于祢告为君使乃受命于朝介及众介皆从之受聘圭受享束帛加璧受夫人聘璋享琮遂行始至所聘之境张旜主君使士请事遂入敛旜至近郊张旜君使下大夫请行反君使卿朝服用束帛劳夫人使下大夫用枣栗劳及国主人请受示不敢留宾宾请间示不敢廹主人卿致馆使若上卿则馆于大夫之庙大夫馆于士之庙宰夫朝服致飱明日宾皮弁服至于大门外西次主君迎宾大门内其摈数主君依已之爵位上摈在闑东门外西面北上承摈次南绍摈又次南皆西面宾出次当闑西北面上介次北众介亦继而北使介及陈位相去之数各依聘君之爵位君朝则使传命聘使陈而已不传命其上摈之请事揖宾俱进至末摈间宾亦进至末介间相对言也时公在大门内亦皮弁服请事讫宾入大门内公再拜公揖入遂入宾既入上介不袭执圭屈缫以授宾宾袭而执圭遂与主君揖让升授玉主君袭受受玉讫裼而立受时介皆入在门内宾裼奉束帛加璧享享皆裼受庭中所陈或皮马随国所有次行夫人聘享亦如之皆君为之受既受享然后主君礼宾以醴酒荐脯醢礼以束帛乘马宾既行私觌奉束锦乘马以觌既觌而出君送至大门内问君问夫人宾对遂还馆宾既还馆主国卿皆就馆劳皆用雁主君使卿韦弁服归饔宾亦以皮弁服受之使大夫奉束帛以致宾亦以束帛乘马傧使者夕夫人使下大夫韦弁归礼大夫以束帛致之宾受如受君饔饩礼傧之以乘马束锦于宾一食再飨燕或有或无上介一食一飨宾皆再拜于朝若不亲飨食则大夫各以爵朝服致之以侑币如致饔无傧致飨以酬币亦如之君使卿皮弁还圭璋宾亦皮弁袭而受于公馆宾遂行舍于近郊公使卿赠如受牢礼无摈还境而请反命乃先入至朝反命然后还家荐于庙
　　右仪礼聘礼











　　五礼通考卷二百三十
<经部,礼类,通礼之属,五礼通考>
　　钦定四库全书
　　五礼通考卷二百三十一
　　刑部尚书秦蕙田撰
　　宾礼十二
　　诸侯遣使交聘
　　蕙田案天子之与诸侯诸侯之与邻国皆有聘礼大行人歳徧存三嵗徧覜五嵗徧省此天子所以抚诸侯也大宗伯时聘曰问殷覜曰视大行人时聘以结诸侯之好殷覜以除邦国之慝此诸侯所以事天子也大行人岁相问殷相聘礼记诸侯使大夫问于诸侯曰聘则诸侯之邦交也先王制诸侯同方岳者小聘则使大夫大聘则使卿定为比年三年之期俾相厉以礼相接以敬让而潜消其侵陵兼并之萌故其仪虽委折而不为繁其燕赐虽丰厚而不为费用意固深且逺也后儒如郝京山辈疑仪礼之文以为衰世之礼非尽先王旧典者不明于讲信修让睦邻柔逺之道者也仪礼聘礼一篇述交聘之仪节最为详备然止是次国大聘之礼其五等诸侯交聘散见于经传者今并采集别为一卷以存其略
　　周礼秋官大行人凡诸侯之邦交嵗相问也殷相聘也【注小聘曰问殷中也久无事又于殷朝者及而相聘也郑司农云春秋传孟僖子如齐殷聘　疏云小聘曰问者聘礼文故彼云小聘曰问不享是也大聘使卿小聘使大夫也聘义王制皆云三年一大聘此不言三年而云殷者欲见中间久无事及殷朝者来及亦相聘故云殷不云三年也若然聘义与王制皆云比年一小聘此云嵗相问不云比年者取岁歳之义也父死子立曰世是继世之义也左氏昭公九年传孟僖子如齐殷聘彼注云殷中也自襄二十年叔老聘于齐至今积二十一年故中复盛聘与此数不相当然其礼则同也】朱子曰案春官殷见曰同郑注云殷犹众也十二嵗王如不廵守则六服尽朝大行人所谓殷同殷国是也此亦郑注乃训殷为中与众义异其云于殷朝者及而相聘则又与众义仝盖以为一二年而一大聘也疏既以为中又云盛聘则与众义略同葢如防礼殷奠之类今未详其孰是也
　　观承案殷有众义亦有中义殷见曰同及巡守殷国自当主众义此岁相问世相朝而以殷相聘间于其中则当主中义然小聘礼轻而人数少大聘礼盛而人数多则众义亦可兼之彼殷见殷国本非朝聘常期则亦兼有中义固无不可通也
　　礼记曲礼诸侯使大夫问于诸侯曰聘
　　聘义聘礼上公七介侯伯五介子男三介所以明贵贱也【注此皆使卿出聘之介数也大行人职曰凡诸侯之卿其礼各下其君二等　疏上公亲行则九介其卿降二等故七介侯伯子男以次差之】介绍而传命君子于其所尊弗敢质敬之至也【注质谓正自相当】
　　蕙田案此二节释介绍之义
　　三让而后传命三让而后入庙门三揖而后至阶三让而后升所以致尊让也【注此揖让主谓宾也三让而后传命宾至庙门主人请事时也宾见主人陈摈以大客礼当已则三让之不得命乃传其君之聘命也三让而后入庙门让主人庙受也小行人职曰凡四方之使者大客则摈小客则受其币听其辞　疏知此揖让主谓宾者以三让而后传命及三让而后入庙门皆宾先让也三揖至阶三让而后升虽主人为首皆宾让而后至于主人若宾不让则不至于三是揖让之事皆宾为主故云此揖让主谓宾也云三让而后传命宾至庙门主人请事时也者郑解三让而后传命之节正当宾至主人大门主人请事之时案聘礼宾至大门主人陈介而请事此云庙门者有庙字者悮也云三让而后入庙门者案聘礼入庙门之时无三让之文不备也】
　　蕙田案此一节释宾致尊让于主君
　　君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也【注贶赐也宾致命公当楣再拜拜聘君之恩恵辱命来聘者也　疏君使士逆于竟聘礼宾及竟君使士请事遂以入是也大夫郊劳聘礼宾至于近郊君使卿朝服用束帛劳此大夫即卿也君亲拜迎于大门之内而庙受案聘礼宾入门左公再拜是迎于大门之内又云及庙门公揖入纳宾宾入门左宾升西槛西东面是庙受也北面拜贶者君于阼阶上北面再拜拜聘君之贶聘礼云公当楣再拜是也】
　　蕙田案此一节释主君致敬于聘客
　　敬让也者君子之所以相接也故诸侯相接以敬让则不相侵陵【注君子之相接宾让而主人敬也】
　　蕙田案此节结上两节
　　卿为上摈大夫为承摈士为绍摈君亲礼宾宾私面私觌致饔饩还圭璋贿赠飨食燕所以明宾客君臣之义也【注设大礼则宾客之也或不亲而使臣则为君臣也疏君亲礼宾者谓行聘讫君亲执醴以礼宾也私面谓私以已礼面见主国之卿大夫也私觌者私以已礼觌主国之君以其非公聘正礼故谓之私案聘礼私面在后此先云私面者记者便文无义例也致饔饩者谓行聘之日主君使卿致饔饩之礼于宾馆还圭璋者宾将去时君使卿就宾馆还其所聘之圭璋贿赠者还玉既毕以贿赠之飨食燕者主君设大礼以飨宾设食礼以食宾皆在朝也又设燕以燕之燕在寝也】
　　蕙田案以主君敬宾言之则曰宾客以聘客尊主君言之则曰君臣注以飨食之亲不亲分属二者似拘
　　故天子制诸侯比年小聘三年大聘相厉以礼使者聘而悮主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也【注比年小聘所谓嵗相问也三年大聘所谓殷相聘也　疏王制云诸侯之于天子比年一小聘三年一大聘五年一朝与此不同者此经诸侯相聘是周公制礼之正法王制所云谓文襄之法故不同也】
　　以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣【注圭瑞也尊圭璋之类也用之还之皆为重礼礼必亲之不可以己之有遥复之也财谓璧琮享币也受之为轻财者财可遥复重贿反币是也】
　　蕙田案此三节释礼宾致饔饩还圭璋贿赠飨食燕之义
　　主国待客出入三积饩客于舍五牢之具陈于内米三十车禾三十车刍薪倍禾皆陈于外乘禽日五双羣介皆有饩牢壹食再飨燕与时赐无数所以厚重礼也【注厚重礼厚此聘礼也】古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔【注不能均如此无则从其实也言尽之于礼欲令富者不得过也】
　　蕙田案此二节释聘礼用财之厚
　　聘射之礼至大礼也质明而始行事日防中而后礼成非强有力者弗能行也故强有力者将以行礼也【注礼成礼毕也】
　　酒清人渇而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也勇敢强有力而不用之于礼义战胜而用之于争鬭则谓之乱人刑罚行于国所诛者乱人也如此则民顺治而国安也【注胜克敌也或为陈】
　　朱子曰今案疏云此虽终结聘射然自酒清肴干日莫成礼父子长防之语似据射乡而言恐射鄊之义失次在此或相因而言欤
　　蕙田案此二节通释聘射之大义
