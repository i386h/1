<!-- { "loadSidebar": true } -->
　　二十七年制宗庙致敬必先于如在神人所依无取于非族其应太庙五享宜于宗子及嗣郡王中防择有徳望者令摄三公行事其异姓官更不须差摄
　　通典天寳三载诏顷四时有事于太庙两京同日告享虽卜吉辰俱遵上日而义深如在礼或有乖自今以后西京宜各别择吉日告享
　　五载诏祭神如在传诸古训以多为贵着自礼经膟膋之仪盖昔贤之尚质甘防之品亦孝子之尽诚既切因心方资庆礼其以后享太庙每室加常食一牙盘仍令所司务尽丰洁
　　唐书元宗本纪天寳六载正月丁亥享于太庙
　　旧唐书礼仪志天寳九载十一月制承前宗庙皆称告享自今已后每亲告献太清太防宫改为朝献有司行事为荐献亲告享宗庙改为朝享有司行事为荐享诸事告宗庙并改为奏
　　唐书元宗本纪天寳十载正月壬辰朝献于太清宫癸巳朝享于太庙　十三载二月癸酉朝享于太庙肃宗本纪至徳二载九月复京师享于太庙哭三日乾元二年四月甲寅朝享于太庙
　　代宗本纪广徳二年二月甲戌朝享于太庙
　　徳宗本纪贞元九年十一月甲申朝享于太庙
　　文献通考贞元九年太常博士韦彤裴堪等议曰谨案礼经前代故事宗庙无朔望祭食之仪园寝则有朔望上食之礼国家自贞观至开元修定礼令皆遵旧典至天寳十一年闰三月初别令尚食朔望进食于太庙自太庙以下每室奠飨其进奠之仪内官主之在臣礼司并无着令或云当时祀官王璵不本礼意妄推縁生之义请用宴私之馔此则可荐于寝宫而不可渎于太庙一时之制久未变更至今论礼者贬王璵之议伏奉今月八日进止其朔望进食令宗正与太常计会办集者谨案礼祭统云夫祭者非外至者也自中出生于心也心怵而奉之以礼由是牲牢有定制笾豆有常数罄天生地长之物极昆虫草木之异苟可荐者莫不咸在先王以此飨宗庙交神明全孝敬也若生之食饮膳羞八珍百品可嗜之馔随好所迁美脆防甘皆为亵味先王以此宴宾客接人情示慈惠也则知荐享宴会于文已殊圣人别之以异为敬今若以熟食荐太庙恐违礼本又祭义曰祭不欲数数则烦烦则不敬祭不欲疏疏则怠怠则忘是故礿祠烝尝感时致飨此圣人俯就之中制也今园寝每月二祭不为疏也太庙每嵗五享不为数也则人臣执事在疏数之间得尽其忠也若令牲牢俎豆之司更备膳羞盘盂之馔朔日月半将以为常环四时之中杂五享之礼为数既甚黩亦随之虽曰不然臣不信也夫圣王之制必师于古训不敢以孝思之极而过于礼不敢以肴饍之多而亵于味伏愿陛下遵开元万代之则省天寳权宜之制园寝之上得极珍羞宗庙之中请依正礼臣等忝司礼职敢罄愚衷上令宣示宰臣等曰此礼已经先帝所定朕未敢遽有改移待更商量期于允当至元和十四年太常丞王泾上疏请去太庙上食曰伏以太庙之飨笾豆牲牢三代之通礼是贵诚之义园寝之奠改用常馔秦汉之权制乃食味之道也今朔望上食于园寝循秦汉故事斯为可矣若朔望上食于太庙岂非用常亵味而贵多品乎且非礼所谓至敬不飨味而贵气臭也况祭器不设俎豆祭官不命三公执事者唯宫闱令与宗正卿而已谓之上食可也安得以为祭乎且时飨于太庙有司摄事祝文曰孝曽孙皇帝臣某谨遣太尉臣名敢昭告于髙祖神尧皇帝祖妣太穆皇后窦氏时维孟春永怀罔极谨以一元太武柔毛刚鬛明粢芗合芗萁嘉蔬嘉荐醴齐敬修时飨以申追慕尚飨此祝词也前飨七日质明太尉誓百官于尚书省曰某月某日时享于太庙各扬其职不供其事国有常刑凡陪享之官散齐四日致齐三日然后乃可以为祭也宗庙之礼非敢擅议虽有知者其谁敢言故六十余年行之不废今圣朝以弓矢既櫜礼乐为大故下百僚始得详议臣等以为贞观开元礼并无太庙上食之礼以礼断情罢之可也至若陵寝上食采国语礼记日祭月祭之词因秦汉之制循而存之以广孝道也如此则经义可据故事不遗大礼既明永息异论中书舍人武儒衡议曰谨案开元礼太庙九室每年惟五飨六告祭用牲牢俎豆而已刘歆祭议曰大禘则终王坛墠则嵗贡二祧则时享曽髙则月祀祖祢则日祭国语云王者日祭月享时类嵗祀此则徃古之明徴国朝之显据盖日祭者荐新也言物有可荐则荐之不必卜择时也故叔孙通云古有尝果今樱桃方熟可以为献由是惠帝取以荐宗庙是不卜日矣当叔孙通之言且曰有尝果足明古礼非汉制也月享者告朔也论语子贡欲去告朔之饩羊孔子以为不可则告朔必具牲牢明矣春秋又讥闰月不告朔犹朝于庙此则月祭殷周已降皆有之也荐园寝者始于秦代汉氏因之而又改人君三年之制以日易月丧纪既以二十七月而除则朔望奠酹不复亲执故既之后移之园陵又诸陵祠殿月游衣冠取象平生务从丰洁所以陵寝朔望上食与太庙日祭月享本防不同今王泾所引太庙同日时设祭以为越礼臣窃谓王泾但宜论太庙陵寝朔望奠祭可废之防不当以用日时为议何者汉宗庙园陵一百六十七所郡国祠祝岂不与宗庙同日同时者乎在礼既祭于室又绎于祊盖广乎求神者也则宗庙陵寝尝礿同时理固无害又韩臯引汉官仪古不墓祭臣据周礼冡人之职凡祭墓则为之尸古亦墓祭但与汉家陵寝不同耳安得谓之无哉臣以为陵庙近也亲亲也朔望奠献尚洁务丰宜备常膳以广孝也宗庙逺也尊尊也禘祫时享告朔荐新宜从古制以正礼也唯太庙望祭无所本据盖异时有司因陵寝有朔祭望祭以为宗庙亦合行之不知宗庙朔祭乃告朔也臣以为宜罢此耳事竟不行
　　蕙田案韦裴议是
　　唐书宪宗本纪元和二年正月庚寅朝享于太庙穆宗本纪长庆元年正月庚子朝享于太庙
　　册府元长庆元年正月己亥朔备法驾亲荐献于太清宫遂斋于太庙庚子享太庙至顺宗宪宗二室上歔欷流涕侍臣从官皆感动礼毕复斋于郊坛行宫旧唐书音乐志享太庙乐章十四首
　　元宗至道大圣大明孝皇帝室奠献用广运之舞一章【司徙兼中书令汾阳郡王郭子仪撰】　于赫皇祖昭明有融惟文之德惟武之功河海静谧车书混同防恭孝飨穆穆元风肃宗文明武徳大圣大宣孝皇帝室奠献用惟新之舞一章【吏部尚书平章事彭城郡公刘晏撰】　汉祚惟永神功中兴风驱氛祲天覆黎烝三光再朗庶绩其凝重熙累叶景命是膺
　　皇帝饮福受脤用福和一章【福和以下八章张説撰】　备礼用乐崇亲致尊诚通慈降敬彻爱存献怀称夀啐感承恩皇帝孝徳子孙千亿大包天域长亘不极
　　送文舞出迎武舞入用舒和一章　六钟翕协六变成八佾倘佯八风生乐九韶兮人神感美七徳兮天地清
　　亚献终献行事武舞用凯安四章　瑟彼瑶爵亚惟上公室如屏气门不容躬礼殷其本乐执其中圣皇永慕天地幽通　礼匝三献乐遍九成降循轩陛仰欷皇情福与仁合徳因孝明百年神畏四海风行緫緫干戚填填鼓钟奋扬増气望作为容离若鸷鸟合如战龙万方观徳肃肃邕邕　烈祖顺三灵文宗威四海黄钺诛羣盗朱旗扫多罪戢兵天下安约法人心改大哉干羽意长见风云在
　　彻豆登歌一章　上笙磬彻豆笾廓无响窅八元主在室神在天情余慕礼罔愆喜黍稷屡丰年
　　送神用永和一章　嘉乐授灵爽感若来思如徃休气散回风上返寂寞还惚恍怀灵驾结空想代宗睿文孝武皇帝室奠献用保大之舞一章【尚父郭子仪撰】　于穆文考圣神昭彰箫勺羣慝含光逺方万物茂遂九夷宾王愔愔云韶徳音不忘
　　徳宗神武孝文皇帝室奠献用文明之舞一章【尚书左丞平章事郑余庆撰】　开邸除暴时迈勋尊三元告命四极骏奔金枝翠叶煇烛瑶琨象徳亿载贻庆汤孙
　　顺宗至徳大圣大安孝皇帝室奠献用大顺之舞一章【中书侍郎平章事郑絪撰】　于穆时文受天明命允恭元黙化成理定出震嗣徳应干传圣猗欤缉熙千亿流庆宪宗圣神章武孝皇帝室奠献用象徳之舞一章【中书侍郎平章事叚文昌撰】　肃肃清庙登显至徳泽周八荒兵定四极生物咸遂羣盗灭息明圣钦承子孙千亿
　　郭茂倩乐府唐享太庙乐章
　　穆宗用和宁之舞【牛僧孺造】　湜湜颀颀融昭徳辉不纽不舒贯成九围武烈文经敷施当宜纂尧付启亿万熙熙
　　武宗用大定之舞【李回造】　受天明命敷佑下土化时以俭卫文以武氛消夷夏俗臻徃古亿万斯年形于律吕
　　宣宗舞【有舞词而名不传夏侯孜造】　于铄令主圣祚重昌兴起教义申明典章俗尚素朴人皆乐康积徳可报流庆无疆
　　懿宗舞【有舞词而名不传萧仿造】　圣祚无疆庆传乐章金枝繁茂玉叶延长海渎常晏波涛不扬汪汪美化垂范今王
　　昭宗用咸宁之舞　于铄丕嗣惟帝之光羽籥象徳金石荐祥圣系无极景命永昌神降上哲惟天配长
　　唐书敬宗本纪寳歴元年正月庚戌朝享于太庙文宗本纪太和三年十一月癸巳朝享于太庙
　　武宗本纪会昌元年正月庚辰朝享于太庙　五年正月庚戌朝享于太庙
　　宣宗本纪大中元年正月癸丑朝享于太庙
　　懿宗本纪咸通元年十一月丙子朝享于太庙
　　僖宗本纪干符二年正月庚寅朝享于太庙
　　文徳元年二月庚寅谒于太庙
　　礼乐志黄巢陷京师焚毁宗庙而僖宗出奔神主法物从行皆为贼所掠巢败复京师素服哭于庙而后入
　　右唐庙享
　　五代史梁本纪太祖开平三年正月庚寅享于太庙十月享于太庙
　　唐本纪庄宗同光二年正月丁卯朝献于太防宫戊辰享于太庙
　　明宗长兴元年二月甲寅享于太庙
　　周本纪太祖广顺三年十二月乙亥享于太庙
　　右五代庙享

　　五礼通考卷九十一
<经部,礼类,通礼之属,五礼通考>
　　钦定四库全书
　　五礼通考卷九十二
　　刑部尚书秦蕙田撰
　　吉礼九十二
　　宗庙时享
　　宋史礼志宗庙之礼每嵗以四孟月及季冬凡五享朔望则上食荐新唯亲郊封祀又有朝享告谢及新主祔谒皆大祀也二荐则行一献礼其祔祭春祀司命及户夏祀灶季夏祀中霤秋祀门及厉冬祀行惟腊享禘祫则徧祀焉玉海太祖干徳元年十一月帝以亲郊斋于崇元殿翌日服通天冠绛纱袍执镇圭乘玉辂卤簿前导赴太庙宿斋翌日未明三刻帝服衮冕执镇圭行享礼于四室自是每行郊祀前一日朝享太庙如仪
　　蕙田案因郊告庙无享祭之礼宋仍唐故事遂以郊前朝享为盛祭失之矣厥后更有景灵宫朝享尤谬
　　宋史礼志太祖干徳六年判太常寺和岘上言案礼阁新仪唐天寳五年诏享太庙宜祭料外每室加常食一牙盘将来享庙欲每室加牙盘食禘祫时享亦准此制文献通考开寳初上亲享太庙见所陈笾豆簠簋问曰此何物也左右以礼器对上曰吾祖宗宁识亟命彻去进常膳如平生既而曰古礼不可废也命复设之于是和岘请如唐故事别设牙盘食
　　蕙田案牙盘常食非礼之馔和岘曲成之谀矣
　　宋史礼志太宗太平兴国六年十二月太常礼院言今月二十三日腊享太庙縁孟冬已行时享冬至又尝亲祀案礼每嵗五享其禘祫之月即不行时享虑成烦数有爽恭虔今请罢腊日荐享之礼其孝惠别庙即如式从之
　　蕙田案时享正祭也禘祫大祭也义各不同因此废彼何耶所以典礼未善自有不能行之处
