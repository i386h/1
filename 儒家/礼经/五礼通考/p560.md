<!-- { "loadSidebar": true } -->
　　王圻续通考嘉定六年全州敎授黄学行进歴代尊师本末二卷载尊崇孔氏祭祀仪注配享从祀沿革升降之因
　　宋史理宗本纪端平二年正月甲寅诏议胡瑗孙明复邵雍欧阳修周惇頥司马光蘓轼张载程颢程颐等十人从祀孔子庙庭升孔伋于十哲
　　玉海礼部尚书李埴请子思升祀于堂列于十哲之间宋史理宗本纪淳祐元年春正月甲辰诏朕惟孔子之道自孟轲以后不得其传至我朝周惇頥张载程颢程颐真见实践深探圣域千载絶学始有指归中兴以来又得朱熹精思明辨表里浑融使大学论孟中庸之书本末洞彻孔子之道益以大明于世朕每观五臣论著启沃良多今视学有日其令学官列诸从祀以示崇奨之意寻以王安石谓天命不足畏祖宗不足法人言不足恤为万世罪人岂宜从祀孔子庙庭黜之丙午封周惇頥为汝南伯张载郿伯程颢河南伯程頥伊阳伯戊申幸太学谒孔子遂御崇化堂命祭酒曹觱讲礼记大学篇监学官各进一秩诸生推恩锡帛有差制道统十三赞就赐国子监宣示诸生
　　礼志淳祐元年正月理宗幸太学诏以周惇頥张载程颢程頥朱熹从祀
　　邱氏濬曰案此周程张朱从祀之始
　　理宗本纪景定二年春正月丁丑命皇太子谒拜孔子于太学　乙酉诏封张栻为华阳伯吕祖谦开封伯从祀孔子庙庭
　　礼志景定二年皇太子诣学请以张栻吕祖谦从祀从之
　　王圻续通考景定二年诏皇太子谒孔子于太学手诏畧曰虎闱齿胃太子事也此礼废久矣如释奠舍菜之事我朝未尝废也然尊师敬道又不可拘旧制可令太子谒拜焉太子既谒孔子还即上奏曰臣恭逄圣防择用正月十五日令臣谒拜先圣文宣王于太学臣仰体圣心祗承严训区区愚衷因而感发焉盖先圣之道至我朝盛时运际文明真儒迭起而后有以续夫孟氏之传然其时诸説并驾未知统一迨干淳间文公臣朱熹与宣公臣张栻成公臣吕祖谦志同道合切偲讲磨如义利之辨如近思录之书择精语详开牖后学诚有功于圣门中间邪説又几晦蚀陛下圣徳奋兴罢斥诐邪表章正学然后人心一正圣道大明天下学士得沿渊源而遡洙泗实万世无疆之休今熹已秩从祀而栻祖谦尚未奉明诏臣窃望焉从之
　　宋史度宗本纪咸淳三年春正月戊申帝诣太学谒孔子行舍菜礼以顔渊曾参孔伋孟轲配享颛孙师升十哲邵雍司马光升列从祀雍封新安伯礼部尚书陈宗礼国子祭酒陈宜中进读中庸己酉执经官宗礼讲经官宜中各进一秩宜中赐紫章服诸斋长谕及起居学生推恩有差
　　礼志咸淳三年诏封曾参郕国公孔伋沂国公配享先圣封颛孙师陈国公升十哲位复以邵雍司马光列从祀其序兖国公郕国公沂国公邹国公居正位之东面西向北上为配位费公闵损薛公冉雍黎公端木赐卫公仲由魏公卜商居殿上东面西向北上郓公冉耕齐公宰予徐公冉求吴公言偃陈公颛孙师居殿上西面东向北上为从祀东庑金乡侯澹防灭明任城侯原宪汝阳侯南宫适莱芜侯曾防须昌侯商瞿平舆侯漆雕开睢阳侯司马耕平隂侯有若东阿侯巫马施阳谷侯顔辛上蔡侯曹防枝江侯公孙龙冯翊侯秦祖雷泽侯顔髙上邽侯壤驷赤成邑【一作纪】侯石作蜀钜平侯公夏首胶东侯后处济阳侯奚容蒧富阳侯顔祖阳侯句井疆鄄城侯秦商即墨侯公祖句兹武城侯县成汧源侯燕伋宛句侯顔之仆建成侯乐欬堂邑侯顔何林虑侯狄黒郓城侯孔忠徐城侯公西防临濮侯施之常华亭侯秦非文登侯申枨济隂侯顔哙泗水侯孔鲤兰陵伯荀况睢阳伯谷梁赤莱芜伯髙堂生乐寿伯毛苌彭城伯刘向中牟伯郑众缑氏伯杜子春良乡伯卢植荥阳伯服防司空王肃司徒杜预昌黎伯韩愈河南伯程颢新安伯邵雍温国公司马光华阳伯张栻凡五十二人并西向西庑单父侯宓不齐髙宻侯公冶长北海侯公晢哀曲阜侯顔无繇共城侯髙柴寿张侯公伯寮益都侯樊须钜野侯公西赤千乘侯梁鳣临沂侯冉孺沭阳侯伯防诸城侯冉季濮阳侯漆雕哆髙苑侯漆雕徒父邹平侯商泽当阳侯任不齐牟平侯公良孺新息侯秦冉梁父侯公肩定城侯鄡单祁乡侯罕父黒淄川侯申党厌次侯荣旂南华侯左人郢朐山侯郑国乐平侯原亢胙城侯廉洁博平侯叔仲防髙堂侯邽巽临朐侯公西舆如内黄侯蘧瑗长山侯林放南顿侯陈亢阳平侯琴张博昌侯歩叔乘中都伯左邱明临淄伯公羊髙乘氏伯伏胜考城伯戴圣曲阜伯孔安国成都伯扬防岐阳伯贾逵扶风伯马融髙宻伯郑元任城伯何休偃师伯王弼新野伯范甯汝南伯周敦颐伊阳伯程颐郿伯张载徽国公朱熹开封伯吕祖谦凡五十二人并东向
　　邱氏濬曰此顔曾思孟配享之始
　　日知录顾氏炎武曰周程张朱四子之从祀定于理宗淳祐元年顔曽思孟四子之配享定于度宗咸淳三年自此之后国无异论俗无异习歴元至明先王之统亡而先王之道存理宗之功大矣又曰孟子言他日子夏子张子游以有若似圣人欲以所事孔子事之彊曾子曾子曰不可江汉以濯之秋阳以暴之皜皜乎不可尚已慈谿黄氏曰门人以有若之言行气象类孔子而欲以所事孔子之礼事之有若之所学何如也曾子以孔子自生民以来未有非有若之所可继而止之亦非贬有若也有若虽不足以比孔子而孔门之所推重一时无及有若可知咸淳三年升从祀以补十哲众议必有若也祭酒为书力诋有若不当升而升子张不知论语一书孔子未尝深许子张据孟子此章则子张正欲事有若者也陆象山天资髙明指心顿悟不欲人从事学问故尝斥有子孝弟之説为支离柰何习其説者不察而剏攻之于千载之下耶当时之论如此愚案论语首篇即录有子之言者三而与曽子并称曰子门人实欲以二子接孔子之传者传记言孔子之卒哀公诔之有若之丧悼公吊焉其为鲁人所重又可知矣十哲之祀允宜厘正
　　观承案咸淳之议十哲不补有子而升子张顾氏此论可备参考
　　岳氏愧郯录苏文忠公集私试防问曰古者坐于席故笾豆之长短簠簋之髙下适与人均今土木之像既已巍然于上而列器皿于地使鬼神不享则不可知若其享之则是俯伏匍匐而就食也珂案今世国学郡县学礼殿坐像皆正席南向顔孟而下列侍所措设与前不殊私窃疑之庆元己未朱子熹始作白鹿礼殿塑像説其文曰古人之坐者两膝着地因反其蹠而坐于其上正如今之跪者其为肃拜则又拱两手而下之至地也其为顿首则又以头顿手上也其为稽首则又郤其手而以头着地亦如今之礼拜者皆因跪而益致其恭也故仪礼曰坐取爵曰坐奠爵礼记曰坐而迁之曰一坐再至曰武坐致右轩左老子曰坐进此道之类凡言坐者皆谓跪也汉文帝与贾生语不觉膝之前于席管宁坐不箕股榻当膝处皆穿皆其明騐然记又云授立不跪授坐不立庄子又云跪坐而进之则跪与坐又自有少异处疑跪有危义故两膝着地伸腰及股而势危者为跪两膝着地以尻着蹠而稍安者为坐也又诗云不遑启居而传以启为跪尔雅以妥为安而防以为安定之坐夫以启对居而训启为跪则居之为坐可见以妥为安定之坐则跪之为危坐亦可知盖两事相似但一危一安为小不同耳至于拜之为礼亦无所考但杜子春説太祝九拜处解竒拜皆当齐屈两膝如今之礼拜明矣凡此三事书传皆无明文亦不知其自何时而变而今人有不察也顷年属钱子言作白鹿礼殿欲据开元礼不为塑像而临祭设位子言不以为然而必以塑像为问予既略考礼如前云云又记少时闻之先人云尝至郑州谒列子祠见其塑像席地而坐则亦并以告之以为必不得已而塑像则当仿此以免于苏子俯伏匍匐之讥子言又不谓然防予亦辞浙东之节遂不能强然至今以为恨也其后乃闻成都府学有汉时礼殿诸像皆席地跪坐文翁犹是当时琢石所为尤足据信不知苏公蜀人何以不见而云尔也及杨方子直入蜀帅幕府因使访焉则果如所闻者且为冩仿文翁石像为土偶以来而塑手不精或者犹意其或加趺也去年又属蜀漕杨玉休子羙今乃并得先圣先师三像木刻精巧视其坐后两蹠隠然见于帷裳之下然后审其所以坐者果为跪而亡疑也惜乎白鹿塑像之时不得比证以晓子言使东南学者未得复见古人之像以革千载之谬为之喟然太息姑记本末冩寄洞学诸生使书而揭之庙门之左以俟来考焉又注其下曰老子云虽有拱璧以先驷马不如坐进此道盖坐即跪也进犹献也言以重宝厚礼与人不如跪而告之以此道也今説者乃以为坐禅之意误也然后古意遗像粲然可考而知珂按符子曰太公钓于隠溪跽而隠崖不饵而钓仰咏俯吟暮则释竿其膝所处石皆若臼其跗触崖若路此尤足以騐前説或谓国朝景灵宫设塑像之制亦坐于椅所不当轻议珂窃以为原庙用时王之礼裀席器皿皆与今同则其为像反不当以泥古矣珂在朝时以摄奉常丞奉祠太庙得立阼阶见室中之用亦不以髙几盖古今器服各适其宜以便于事是亦求神之义也
　　右宋
　　五礼通考卷一百十八
<经部,礼类,通礼之属,五礼通考>
　　钦定四库全书
　　五礼通考卷第一百十九
　　刑部尚书秦蕙田撰
　　吉礼一百十九
　　祭先圣先师
　　辽史太祖本纪神册三年夏五月乙亥诏建孔子庙宗室义宗传义宗名倍太祖长子神册元年立为皇太子时太祖问侍臣曰受命之君当事天敬神有大功德者朕欲祀之何先皆以佛对太祖曰佛非中国教倍曰孔子大圣万世所尊宜先太祖大悦即建孔子庙诏皇太子春秋释奠
　　太祖本纪神册四年秋八月丁酉谒孔子庙
　　王氏圻曰史称辽之义宗可谓盛矣其始慕太伯之贤而为譲国之谋终疾陈恒之恶而为请讨之举【李从珂弑主倍请讨之】志趣之卓葢已见于早嵗先祀孔子之言终辽之世贤圣继统皆其子孙至徳之报昭然矣
　　道宗本纪清宁六年六月丙寅中京置国子监命以时祭先圣先师
　　右辽
　　金史熈宗纪皇统元年二月戊午上亲祭孔子庙北靣再拜退谓侍臣曰朕防年游佚不知志学嵗月逾迈深以为悔孔子虽无位其道可尊使万世景仰大凡为善不可不勉自是颇读尚书论语及五代辽史诸书或以夜继焉【王氏圻曰案金时即有辽史惜其本逸不传薛居正旧五代史今亦无其书矣】
　　王圻续通考世宗大定十四年以顔歆从祀庙廷金史礼志大定十四年国子监言春秋仲月上丁日释奠于文宣王本监造茶食等物以大小楪排设用留守司乐以乐工为礼生率仓塲等官陪礼于古礼未合也况京师为首善之地四方之所观仰据释奠器物行礼次序合行详定夫兖国公亲承教者也邹国公功扶圣教者也当于宣圣像左右列之今孟子以燕服在后堂宣圣像侧还虗一位礼宜迁孟子像于宣圣右与顔子相对改塑冠冕妆饰法服一遵旧制礼官参酌唐开元礼定拟释奠仪数文宣王兖国公邹国公每位笾豆各十牺尊一象尊一簠簋各二爼二祝版各一皆设案七十二贤二十一先儒每位各笾一豆一爵一两庑各设象尊二总用笾豆各二百二十三簠簋各六爼六牺尊三象尊七爵九十四其樽皆有坫罍二洗二篚勺各二幂六正位并从祀籍尊罍爼豆席约用三十幅尊席用苇爼豆席用莞牲用羊豕各三酒二十瓶礼行三献以祭酒司业博士充分献官二读祝官一太官令一捧祝官二罍洗官一爵洗官一巾篚官二礼直官十一学生以儒服陪位乐用登歌大乐令一员本署官充乐工三十九人
