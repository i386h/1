<!-- { "loadSidebar": true } -->
　　襄公十一年左氏传秦右大夫詹帅师从楚子
　　秦庻长鲍庶长武帅师伐晋以救郑【注庻长秦爵也】
　　十二年左氏传秦庶长无地帅师伐宋
　　昭公元年左氏传晋侯求医于秦秦伯使医和视之
　　蕙田案以上秦
　　右春秋官制

　　五礼通考卷二百十六
<经部,礼类,通礼之属,五礼通考>
　　钦定四库全书
　　五礼通考卷二百十七
　　刑部尚书秦蕙田撰
　　嘉礼九十
　　设官分职
　　通典秦　太尉　左右丞相　丞相　相国　侍中黄门侍郎　散骑常侍　少府吏在殿中主书谓之尚书四人　尚书令仆射　尚书丞　御史大夫　奉常　郎中令　卫尉　宗正　治粟内史　主爵中尉廷尉　典客　典属国　少府　将作少府　中尉中书谒者令仆射　詹事　中庶子　庶子　太子
　　家令　率更令　仆　率　内史　郡守　大中二大夫
　　蕙田案通典述秦所设官如此以汉书考之如博士将行防军都尉监御史郡尉闗都尉县令长之类亦皆秦官也
　　右秦官制
　　汉书百官公卿表丞相掌丞天子助理万机【高帝置一丞相十一年更名相国孝惠高后置左右丞相文帝二年复置一丞相有两长史哀帝元夀二年更名大司徒武帝元狩五年初置司直掌佐丞相】
　　太尉掌武事【汉初或置或省武帝省太尉置大司马以冠将军之号宣帝时大司马不冠将军亦无官属成帝时大司马禄比丞相置官属去将军哀帝初去大司马官属冠将军如故后大司马复置官属去将军位在司徒上有长史】
　　蕙田案汉制太尉与大司马不并置高惠文景之世有军事则置太尉事已则省史记将相年表于高帝五年文帝二年景帝七年武帝建元二年皆云罢太尉官于高帝十一年云周勃为太尉攻代后官省皆其证也自武帝以后不复置太尉官班史遂云武帝建元二年省不知汉初亦不常置也
　　御史大夫掌副丞相【有两丞一曰中丞成帝改御史大夫曰大司空禄比丞相置长史如中丞官职如故哀帝初复为御史大夫后复为大司空御史中丞更名御史长史侍御史】
　　太傅太师太保【高后初置太傅后省哀帝复置位在三公上平帝置太师位太傅上太保次太傅】
　　前后左右将军皆掌兵及四夷【不常置或有前后或有左右有长史】奉常掌宗庙礼仪【有丞景帝更名太常　属官有太乐太祝太宰太史太卜太医六令丞又均官都水两长丞又诸庙寝园食官令长丞又雍太宰太祝令丞五畤各一尉又博士及诸陵县皆属焉博士掌通古今员多至数十人武帝置五经博士元帝分诸陵邑属三辅】
　　郎中令掌宫殿掖门户【有丞武帝更名光禄勲　属官有大夫郎谒者又期门羽林皆属焉　大夫掌论议有太中大夫中大夫諌大夫皆无员多至数十人太初元年更名中大夫为光禄大夫郎掌守门户出充车骑有议郎中郎侍郎郎中皆无员多至千人中郎有五官左右三将郎中有车户骑三将谒者掌賔讃受事贠七十人有仆射　期门掌执兵送从无员多至千人有仆射平帝元始元年更名虎贲】
　　【郎置中郎将　羽林掌送从次期门有令丞　仆射自侍中尚书博士郎皆有之】
　　卫尉掌宫门卫屯兵【有丞景帝初更名中大夫令后复为卫尉　属官有公车司马卫士旅贲三令丞卫士三丞又诸屯卫侯司马二十二官皆属焉　长乐建章甘泉卫尉皆掌其宫不常置】太仆掌舆马【有两丞　属官有大廐未央家马三令各五丞一尉又车府路軨骑马骏马四令丞又龙马闲驹槖泉騊駼承华五监长丞又邉郡六牧师菀令各三丞又牧槖昆蹏令丞皆属焉武帝更名家马为桐马　中太仆掌皇太后舆马不常置】
　　廷尉掌刑辟【景帝更名大理武帝复为廷尉哀帝复为大理有正左右监左右平】
　　典客掌诸归义蛮夷【有丞景帝更名大行令武帝更名大鸿胪　属官有行人译官别火三令丞及郡邸长丞武帝更名行人为大行令】
　　宗正掌亲属【有丞平帝更名宗伯　属官有都司空令丞内官长丞又诸公主家令门尉皆属焉】治粟内史掌谷货【有两丞景帝更名大农令武帝更名大司农　属官有太仓均输平凖都内籍田五令丞斡官铁市两长丞又郡国诸仓农监都水六十五官长丞皆属焉　搜粟都尉武帝军官不常置】
　　少府掌山海池泽之税以给共养【有六丞　属官有尚书符节太医太官汤官导官乐府若卢考工室左弋居室甘泉居室左右司空东织西织东园匠十六官令丞又胞人都水均官三长丞又上林中十池监又中书谒者黄门钩盾尚方御府永巷内者宦者八官令丞诸仆射署长中黄门皆属焉武帝更名考工室为考工左弋为佽飞居室为保宫甘泉居室为昆防永巷为掖廷成帝更名中书谒者令为中谒者令初置尚书员五人有四丞省东织更名西织为织室哀帝省乐府】
　　马氏端临曰中书尚书之名始于汉通典言汉武帝游宴后庭始令宦者典事尚书谓之中书谒者则中书尚书只是一所然攷霍光传光薨霍山以奉车都尉领尚书事故事诸上书者皆为二封署其一曰副领尚书者先之所言不然屏去不奏魏相请去副封以防壅蔽而光夫人显及禹山云等言上书者益尽奏封事輙下中书令出取之不闗尚书则其时中书尚书似已分而为二盖尚书在汉时乃御前管文书之所故汉人上书言昧死上言尚书如丞相大将军已下连名奏太后废昌邑王亦是尚书令读奏武帝虽令宦者典其事然其末年以霍光出入禁闼谨慎可属大事辅少主则以光领之光薨而山继领其事葢既以大臣之秉政者领之则其事始在外庭矣然则所谓上书者为二封意正本则彻中书二人主阅之副封则彻尚书而大将军阅之自此始判而为二而有内外之分此显禹所以有中书令出取之不闗尚书之説欤霍氏既败张安世复以大司马车骑将军领尚书事史言安世职典枢机谨慎周宻每定大政已决輙移病出闻有诏令乃惊使史之丞相府问焉葢霍光领尚书之时丞相乃蔡义杨敞也张安世领尚书时丞相乃魏相丙吉也是时尚书虽在外庭以腹心重臣领之然于宰相并无干预此安世所以宻议大政及出诏令而佯为不知遣使问之丞相府则丞相府乃宣行尚书所议之政令耳而尚书非丞相之司存也【汉丞相府有东曺西曺为处掾属议政令之地于尚书并无干预】至魏明帝常卒至尚书门陈矫为尚书令跪问欲何之帝曰欲案行文书然则魏时尚书犹去禁中不逺蕙田案尚书门下中书后世谓之三省为宰相之职在汉则皆少府之属也
　　中尉掌徼循京师【有两丞候司马千人武帝更名执金吾　属官有中垒寺互武库都船四令丞又式道左右中候候丞及左右京辅都尉尉丞兵卒皆属焉】
　　太子太傅少傅【属官有太子门大夫庻子先马舍人】
　　将作少府掌治宫室【有两丞左右中候景帝更名将作大匠　属官有石库东园主章左右前后中校七令丞又主章长丞武帝更名东园主章为木工成帝省中候及左右前后中校五丞】詹事掌皇后太子家【有丞汉初皇后太子各置詹事成帝省皇后詹事并属大长秋　属官有太子率更家令丞仆中盾卫率厨廐长丞又中长秋私府永巷仓廐祠祀食官令长丞诸宦官皆属焉】蕙田案自中长秋以下皆皇后之官后皆属大长秋中盾即中允也
　　长信詹事掌皇太后宫【景帝更名长信少府平帝更名长乐少府张晏曰以太后所居宫为名】
　　将行【应劭曰皇后卿也景帝更名大长秋或用中人或用士人】
　　典属国掌蛮夷降者【武帝増属国置都尉丞候千人属官九译令成帝省并大鸿胪】水衡都尉掌上林苑【武帝置有五丞　属官有上林均输御羞禁圃辑濯钟官技巧六廐辩铜九官令丞又衡官水司空都水农仓又甘泉上林都水七官长丞皆属焉成帝省技巧六廐官】内史掌治京师【景帝分置左内史右内史武帝更名京兆尹属官有长安市厨两令丞又都水铁官两长丞　左内史更名左冯翊属官有廪牺令丞尉又左都水铁官云垒长安四市四长丞皆属焉】主爵中尉掌列侯【景帝更名都尉武帝更名右扶风治内史右地而列侯更属大鸿胪属官有掌畜令丞又有都水铁官廐廱厨四长丞皆属焉右扶风与左冯翊京兆尹是为三辅皆有两丞后更置三辅都尉都尉丞各一人】
　　防军都尉【武帝时属大司马成帝时居大司马府比司直哀帝更名司冦平帝更名防军】司校尉【武帝置持节察三辅三河宏农元帝初去节成帝省哀帝复置司属大司空比司直】城门校尉掌京师城门屯兵【有司马十二城门候】
　　中垒校尉掌北军垒门内外掌西域　屯骑校尉掌骑士　歩兵校尉掌上林苑门屯兵　越骑校尉掌越骑长水校尉掌长水宣曲胡骑　胡骑校尉掌池阳胡
　　骑　射声校尉掌待诏射声士　虎贲校尉掌轻车【凡八校尉皆武帝置有丞司马】
　　西域都防加官【宣帝置以骑都尉谏大夫使防西域三十六国有副校尉丞司马候】戊巳校尉【元帝置有丞司马候】
　　奉车都尉掌御乗舆车　驸马都尉掌驸马【皆武帝初置】侍中左右曺诸吏散骑中常侍皆加官【所加自列候至郎中无员多至数十人侍中中常侍得入禁中诸曺受尚书事诸吏得举法散骑骑并乗舆车】
　　给事中亦加官【所加或大夫博士议郎掌顾问应对　中黄门有给事黄门】
　　诸侯王【髙帝置有太傅辅王内史治国民中尉掌武职丞相统众官羣卿大夫都官如汉朝景帝令诸候王不得复治国天子为置吏改丞相曰相省御史大夫廷尉少府宗正博士官武帝改大仆曰仆成帝省内史更令相治民如郡太守中尉如郡都尉】
　　部刺史掌奉诏条察州【武帝置员十三人成帝更名牧哀帝复为刺史后复为牧】郡守掌治其郡【景帝更名太守有丞邉郡又有长史】郡尉掌佐守典武职甲卒【景帝更名都尉有丞又有闗都尉农都尉属国都尉】
　　县令长掌治其县【万户以上为令减万户为长皆有丞尉又十里一亭亭有长十亭一郷郷有三老有秩啬夫游徼三老掌教化啬夫职听讼收赋税防徼徼循禁贼盗列侯所食县曰国皇太后皇后公主所食曰邑有蛮夷曰道】
　　吏员自佐史至丞相十三万二百八十五人
　　通典汉以丞相大司马御史大夫为三公成帝改御史大夫为司空与大司马丞相为三公皆宰相也哀帝改丞相为大司徒亦为宰相以太常光禄勲卫尉大仆廷尉太鸿胪宗正大司农少府谓之九寺大卿蕙田案通典载汉九卿之名本于后汉百官志其外有执金吾京兆尹左冯翊右扶风位与九卿相埒故公卿表列之史载汲黯朱买臣为主爵都尉列于九卿郑当时至九卿为右内史寗成为中尉徙内史抵罪髠钳是时九卿少被刑而成刑极自以为不复收石建传称左内史减宣为九卿张敞为京兆尹上书臣前幸得备位列卿王尊为京兆尹御史大夫奏尊不宜备位九卿毋将隆为执金吾诏称隆位九卿主爵都尉后为右扶风内史后为京兆尹左内史后为左冯翊中尉后为执金吾此四官在汉亦为九卿其名曰九卿其实则十三卿也又有前后左右将军谓之上卿位在九卿之右
　　又案九寺之名不见于汉史而以寺为官舍之称实自汉始汉书元帝纪城郭官寺师古注云凡府廷所在皆谓之寺唐书杨收传汉制总羣官而听曰省分务而专治曰寺是也
