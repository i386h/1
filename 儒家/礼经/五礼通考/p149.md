<!-- { "loadSidebar": true } -->
　　蕙田案司天台所以测日观星葢司天者所应用之地犹官府之有衙署钱粮之有仓库也岂所以交神致祭乎要之坛坎不必务广大而其地不可不特设也
　　武宗本纪至大三年冬十月丙午三宝奴及司徒田忠良等言曩奉防举行南郊配位从祀北郊方丘朝日夕月典礼臣等议春秋朝日夕月实合祀典有防所用仪物其令有司速备之
　　明史礼志洪武三年礼部言古者祀日月之礼有六郊特牲曰郊之祭大报天而主日配以月一也玉藻曰朝日于东门之外祭义曰祭日于东郊祭月于西郊二也大宗伯肆类于四郊兆日于东郊兆月于西郊三也月令孟冬祈来年于天宗天宗日月之类四也觐礼拜日于东门之外反祀方明礼日于南门之外礼月于北门之外五也霜雪风雨之不时则禜日月六也说者谓因郊祀而祀之非正祀也类禜而祀之与觐诸侯而礼之非常祀也唯春分朝之于东门外秋分夕之于西门外者祀之正与常也葢天地至尊故用其始而祭以二至日月次天地春分阳气方永秋分阴气方长故祭于二分爲得阴阳之义自秦祭八神六曰月主七曰日主雍又有日月庙汉郊太乙朝日夕月改周法常以郊泰畤质明出竹宫东向揖日西向揖月又于殿下东西拜日月宣帝于成山祠日莱山祠月魏明帝始朝日东郊夕月西郊唐以二分日朝日夕月于国城东西宋人因之升爲大祀元郊坛以日月从祀其二分朝日夕月皇庆中议建立而未行今当稽古正祭之礼各设坛専祀朝日坛宜筑于城东门外夕月坛宜筑于城西门外朝日以春分夕月以秋分星辰则祔祭于月坛从之其祀仪与社稷同
　　明集礼坛制筑朝日坛于城东门外髙八尺方广四丈筑夕月坛于城西门外髙六尺方广四丈俱两壝毎壝二十五歩燎坛方八尺髙一丈开上南出戸方三尺神位版以松柏爲之长二尺五寸阔五寸趺髙五寸朱漆金字唯祝册朝日曰唯神阳灵东升运行于天神光下烛无私无偏歳纪聿新昭天之德万物具瞻黄道弗忒国有时祀古典式遵曦驭既格海宇咸春夕月曰唯神太阴所钟承光于日配阳之德丽于穹碧惟此秋夕云敛气清仰瞻素辉神驭以升夜明有坛用伸报祭唯神鉴临万古不昧星辰曰唯神罗列周天耿耿其辉既瞻月驭众象以防上之所躔下必有应爰遵古典用伸报称季秋礼祀设坛既崇神其歆格鉴此寸衷
　　蕙田案星辰从祀月坛本不应读祝所撰祝文但当用之专祭耳然集礼所载夕月仪则星辰另自读祝故此亦载入以仍其旧实繁文也
　　祭器并设太尊二着尊二山罍二在坛上东南隅北靣象尊二壶尊二山罍二在坛下笾豆各十簠簋各四玉币玉并用圭璧五寸币大明用赤夜明星辰并用白牲大明用赤犊夜明用白犊星辰用纯色犊酒齐
　　太尊实醴齐着尊实盎齐山罍实清酒其明水酒各实于上尊　笾豆之实笾实以石盐干鱼干枣栗黄榛子仁菱仁芡仁鹿脯白饼黒饼豆实以韭葅醓醢菁葅鹿醢芹葅兔醢笋葅鱼醢脾析葅豚拍　祭服服衮冕皇帝春朝朝日仪注　时日以春分日行事　斋戒皇帝散斋三日致齐二日陪祭官执事官并齐五日如常仪　省牲前期二日所司设皇帝大次于壝外东门内道北南向设省牲位于内壝东门外先祭一日导驾官同太常卿导引车驾诣大次太常卿奏请中严皇帝服皮弁太常卿奏外办导驾官同太常卿导引皇帝诣省牲位执事者各执乃事廪牺令帅其属牵牲自东行过御前省讫牵诣神厨执事者取毛血实于豆太常卿奏请诣神厨导驾官同太常卿导引至神厨太常卿奏请视鼎镬请视涤濯遂烹牲导驾官同太常卿导引皇帝还大次　陈设前祭一日所司陈设如图仪　銮驾出宫卤簿导从同圜丘仪　正祭祭日清晨太常卿帅执事者各实尊罍笾豆簠簋登俎又实币于篚加圭璧陈于尊所祝版寘于神位之右乐生舞生入就位诸执事官陪祭官各入就位太常卿奏请中严皇帝服衮冕太常卿奏外办导驾官同太常卿导引皇帝至御位南向立　迎神赞礼唱迎神协律郎跪俛伏举麾奏熙和之曲乐一成止赞礼唱请行礼太常卿奏有司谨具请行事奏鞠躬拜兴拜兴平身皇帝鞠躬拜兴拜兴平身赞礼唱皇太子以下在位官皆再拜传赞唱鞠躬拜兴拜兴平身皇太子以下鞠躬拜兴拜兴平身　奠玉币赞礼唱奠玉币太常卿奏请诣盥洗位导驾官同太常卿导引皇帝诣盥洗位太常卿赞盥曰前期齐戒今晨奉祭加其清洁以对神明太常卿奏搢圭皇帝搢圭司执洗者举盥进巾太常卿奏盥手手出圭皇帝盥手手出圭太常卿奏请升坛賛曰神明在上整肃威仪升自午陛太常卿奏请诣大明神位前司玉币者奉玉币以俟协律郎跪俛伏举麾奏保和之曲导驾官同太常卿导引皇帝至神位前北向立太常卿奏跪搢圭皇帝跪搢圭司香官举香跪进于皇帝之左太常卿奏上香上香三上香皇帝上香上香三上香司玉币者奉玉币跪进于皇帝之右皇帝受玉币奠于大明神位前太常卿奏出圭鞠躬拜兴拜兴平身皇帝出圭鞠躬拜兴拜兴平身【乐止】太常卿奏复位导驾官同太常卿导引皇帝复位　进熟赞礼唱进爼斋郎举爼至坛前进爼官举爼升自午陛协律郎跪俛伏举麾奏【缺】　之曲导驾官同太常卿导引皇帝至大明神位前太常卿奏搢圭皇帝搢圭进爼官以爼进于皇帝之右皇帝以爼奠于大明神位前太常卿奏出圭皇帝出圭太常卿奏复位导驾官同太常卿导引皇帝复位　初献赞礼唱行初献礼太常卿奏请行初献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝执爵司尊者举幂酌泛齐皇帝以爵授执爵官太常卿奏出圭皇帝出圭太常卿奏请诣大明神位前协律郎跪俛伏举麾奏安和之曲武功之舞导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵【乐舞止】太常卿奏出圭皇帝出圭读祝官取祝版于神右跪读讫【乐舞作】太常卿奏俛伏兴平身稍后鞠躬拜兴拜兴平身皇帝俛伏兴平身稍后鞠躬拜兴拜兴平身【乐舞止】太常卿奏请复位导驾官同太常卿导引皇帝复位亚献并同初献仪惟尊酌醴齐乐奏中和之曲文德
　　之舞奠爵后不读祝　终献并同亚献仪惟尊酌盎齐乐奏肃和之曲文德之舞　饮福受胙赞礼唱饮福受胙太常卿奏请诣饮福位导驾官同太常卿导引皇帝升坛至饮福位北向立太常卿奏鞠躬拜兴拜兴平身皇帝鞠躬拜兴拜兴平身太常卿奏跪搢圭皇帝跪搢圭奉爵官酌福酒跪进于皇帝之左赞曰唯此酒肴神之所与赐以福庆亿兆同霑皇帝受福酒祭酒饮福酒以爵寘于坫奉胙官奉胙跪进于皇帝之右皇帝受胙以胙授执事者执事者跪受于皇帝之右太常卿奏出圭皇帝出圭太常卿奏俛伏兴平身稍后鞠躬拜兴拜兴平身皇帝俛伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位　彻豆赞礼唱彻豆协律郎跪俛伏举麾奏凝和之曲掌祭官彻豆赞礼唱赐胙太常卿奏皇帝饮福受胙免拜赞礼唱皇太子以下在位官皆再拜传赞唱鞠躬拜兴拜兴平身皇太子以下皆鞠躬拜兴拜兴平身【乐止】　送神赞礼唱送神协律郎跪俛伏举麾奏夀和之曲太常卿奏鞠躬拜兴拜兴平身皇帝鞠躬拜兴拜兴平身赞礼唱皇太子以下在位官皆再拜传赞唱鞠躬拜兴拜兴平身皇太子以下皆鞠躬拜兴拜兴平身赞礼唱祝人取祝帛人取帛诣望燎位读祝官捧祝捧帛官捧帛掌祭官取馔及爵酒诣柴坛寘戸上【乐止】　望燎赞礼唱望燎导驾官同太常卿导引皇帝至望燎所赞礼唱可燎东西靣各二人以炬燎火柴半燎太常卿奏礼毕导驾官同太常卿导引皇帝还大次解严　銮驾还宫卤簿导从如来仪大乐鼓吹振作
　　皇帝秋夕夕月仪注　时月以秋分日行事　齐戒省牲　陈设　銮驾出宫　正祭　迎神【以上并同朝日仪惟迎神奏凝和之曲】奠玉币并同朝日仪【乐止后】太常卿奏请诣星辰神位前导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香司币者捧币跪进于皇帝之右皇帝受币奠于星辰神位前太常卿奏出圭鞠躬拜兴拜兴平身皇帝出圭鞠躬拜兴拜兴平身太常卿奏复位导驾官同太常卿导引皇帝复位　进熟并同朝日仪出圭后导驾官同太常卿导引至星辰神位前进爼官以爼进于皇帝之右太常卿奏搢圭皇帝搢圭以爼奠于星辰神位前太常卿奏出圭皇帝出圭太常卿奏复位导驾官同太常卿导引皇帝复位　初献并同朝日仪【乐舞止后】太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊举幂酌泛齐以爵授执爵官太常卿奏请诣星辰神位前乐作导驾官同太常卿导引皇帝至神位前太常卿奏跪搢圭皇帝跪搢圭司香官捧香跪搢于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭读祝官取祝版于神位之右跪读讫太常卿奏俛伏兴平身稍后鞠躬拜兴拜兴平身皇帝俯伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位　亚献　终献并同朝日仪其诣星辰神位并同初献仪惟不读祝不上香　饮福受胙同朝日仪　彻豆同朝日仪乐奏夀和之曲　送神同朝日仪乐奏豫和之曲　望燎同朝日仪
　　蕙田案集礼所载夕月之仪悉如朝日之仪亚献终献之仪悉如初献之仪今节录之
　　明史乐志朝日乐章【洪武三年定】
　　迎神熈和之曲　吉日良辰祀典式陈纯阳之精惟是大明濯濯厥灵昭鉴我心以候以迎来格来歆奠币保和之曲　灵旗涖止有赫其威一念潜通幽明弗违有币在篚物薄而微神兮安留尚其飨之初献安和之曲　神兮我留有荐必受享祀之初奠兹醴酒晨光初升祥徴应候何以侑觞乐陈雅奏亚献中和之曲　我祀维何奉兹牺牲爰酌醴齐载觞载升洋洋如在式燕以宁庶表微衷交于神明终献肃和之曲　执事有严品物斯祭黍稷非馨式将其意荐兹酒醴成我常祀神其顾歆永言乐只彻豆凝和之曲　春祈秋报率爲我民我民之生赖于尔神惟神祐之康宁是臻祭祀云毕神其乐歆送神夀和之曲　三献礼终九成乐作神人以和既燕且乐云车风驭灵光照灼瞻望以思邈彼寥廓望燎豫和之曲　爼豆既彻礼乐已终神之云还倐将焉从以望以燎庶几感通时和歳丰维神之功
　　夕月乐章
　　迎神凝和之曲　吉日良辰祀典式陈太阴夜明以及星辰濯濯厥灵昭鉴我心以候以迎来格来歆奠币以下乐章并与朝日同
　　大政纪洪武四年正月诏定亲祀朝日夕月服衮冕陪祭官各服本品梁冠祭服九月乙亥诏亲祀日月斋三日降香斋一日着爲令
　　洪武二十一年三月增修南郊坛壝于大祀殿丹墀内叠石爲台四东西相向以爲日月星辰四坛从祀其朝日夕月禜星之祭悉罢之
　　蕙田案洪武初集礼所定颇合典礼自郊坛改爲合祭而诸礼俱废惜哉
