<!-- { "loadSidebar": true } -->
　　蕙田案明史礼志载洪武二十六年令凡入殿必履鞵今以防典考之乃在洪武二十四年疑志误也
　　昭代典则洪武二十八年十月壬寅从礼部言罢百官朝赐食先是每旦视朝奏事毕赐百官食帝御奉天门或华盖殿武英殿公侯一品官侍坐于门内二品至四品及翰林院等官坐于门外其余五品以下于丹墀内文东武西重行列位赞礼赞拜叩头然后就坐光禄司进膳案从以次设食毕百官仍拜叩头而退率以为常至是以职事众多供亿为难罢之
　　郭正域典礼志洪武二十九年十月丁酉诏定各司奏事次第礼部议凡奏事先都督府次十二卫次通政使司次刑部次都察院次监察御史次断事官次吏戸礼兵工五部次应天府次兵马指挥使次太常司次钦天监若太常司奏祭祀则在诸司先毎朝上御奉天门百官上谒毕仪礼司以次赞奏事奏毕复班若上御殿奏事官升殿以次奏毕先退其不升殿者俱于中左中右门外两廊候奏事官出则皆出若文华殿启事则事府在先凡晚朝惟通政使司六科给事中守卫官奏事其各衙门有军情重事者许奏余皆不许诏从之明太祖实録十一月乙卯朔诏免国子监生朔望朝续文献通考成祖永乐元年五月庚辰礼部请忌辰西角门视朝礼部尚书李至刚等奏五月十日丙戌太祖髙皇帝忌辰议于忌辰前二日上服浅淡衣服御西角门视事不鸣钟鼓不行赏罚不举音乐禁屠宰文武官服浅淡衣服黒角带视朝从之仍命八月十日髙皇后忌辰亦如之
　　明史礼志永乐初令内阁官侍朝立金台东锦衣卫在西后移御道东西对立
　　四年谕六部及近侍官曰早朝多四方所奏事午后事简君臣之间得从容陈论自今有事当商者皆于晚朝
　　续文献通考七年正月癸丑赐朝叅官元宵节假自正月十一日为始凡十日百官朝不奏事听军民张灯饮酒为弛夜禁着为令
　　明防典永乐七年大寒早朝上御奉天门百官行叩头礼侍班俟鸿胪寺官引谢恩见辞人员行礼毕驾兴御右顺门内便殿百官有事奏者以次入奏无事者退治职务
　　明史礼志七年谕行在礼部曰北京冬气严凝羣臣早朝奏事立久不胜今后朝毕于右顺门内便殿奏事明防典二十二年九月【时仁宗已即位】令方面大臣来朝鸿胪寺即皆引见
　　续文献通考十月庚戌令大小公私之事皆于公朝陈奏
　　宣宗实録宣徳三年十二月寜王权言庆贺行礼拜进表笺三司官皆依秩序立独仪賔未有定制帝命礼部考定尚书胡濙言考洪武礼制郡主仪賔秩从二品县主仪賔从三品郡君仪賔从四品县君仪賔从五品乡君仪賔从六品若遇行礼宜序于同等官员之左诏颁行遵守
　　邓元锡明书宣徳四年十二月帝以霜寒命光禄寺赐早朝官羊酒谓侍臣曰皇祖考临朝旦常赐食必谨识无忘
　　明史英宗本纪宣徳十年正月英宗即位始罢午朝大政记太祖相传诸帝临朝毎至日昃不遑暇食惟欲达四聪以来天下之言至是以帝幼冲始罢午朝又创权制毎日早朝止许言事八件前一日先以副本诣阙下豫以各事处分陈上遇奏止依所陈传防而已其后遂为定制
　　【朱氏国桢曰开创与守成不同长君与幼主亦异三杨创权制自合如此后八事改为六事今止三事临朝文武侍立传宣奏对不能多亦不能久与文华详审拟议不可并论矣】
　　明史礼志景泰初定午朝仪凡午朝御左顺门设宝案执事奏事官候于左掖门外驾出以次入内阁五府六部奏事官六科侍班官案西序立侍班御史二序班二军四案南面北立鸣赞一案东西向立锦衣卫鸿胪寺东向立管军官侍卫官立于军西府部奏事毕撒案各官退有密事赴御前奏
　　蕙田案实录但云景泰二年复午朝而备载此仪于治元年然明防典郭正域典礼志及此志并以为景泰初定盖景泰复午朝即定此仪孝宗因而行之耳实録于景泰中事多阙畧此亦其一证也
　　续文献通考景泰二年九月丙申朔定常朝内阁位午朝翰林院先奏事时戸部尚书兼翰林院学士陈循奏以永乐初内阁官遇常朝立金台东锦衣卫在西后因不便移下贴御道东西对立已为定例近日因雨各衙门官俱上奉天门奏事五府官虽品髙皆立西柱外独六卿序立东柱内遂使内阁官无地可立此系朝仪不可不辨又毎午朝进近御榻奏事臣所奏多系制诰机密重务不宜在五府六部奏杂事后帝从之故有诏
　　琐缀録旧制毎早朝阁老与司礼监太监对立宝座东西太宗晚年健忘宝座后常有一二宫嫔从立记防时金文靖公嫌不自安辞立丹陞下仗马之南景泰中陈芳洲请复立陛下托言毎遇雨雪不便朝廷难之事遂寝天顺中一日仗马啼齧惊逼诸阁老英庙乃命诸阁老移南立诸给事之前大汉军之后给事亦移南立英庙见之命毋南移惟仍旧班成化间閤老复立北上诸给事又随而北若前后班然不复分上下班矣初阁老以品序前后立成化初刘主静以四品入阁独立于陈彭二先生后以与给事班同上命立陈彭之下万循吉继之而立遂为一班
　　明防典景泰三年令师保兼官品同者立班以衙门为次又令六科都左右给事中内外序坐书衔俱居御史之左又令官员人等至皇城门四下马牌边横过俱下马其顺行不系横过不在禁例
　　续文献通考英宗天顺元年正月武清侯石亨言洪武礼制榜文凡朝叅及防卫官员军校进退先后有序禁门出入有常近来不分贵贱相叅挨挤皇城各门诸人往来径行全无忌惮有带物货入内买卖者今后常朝第三通鼓起先开二门官军旗校将军先进排列钟响朝官依次而进严勅守卫官军不许径放无牌面人员穿朝出入及将物货买从之
　　明防典天顺三年定方面官入班递降京官一等成化元年令毎日早朝各衙门并公差官员具本面奏及通政司类进本状各具手本备开所奏事件送礼科収照次日将収到奏目并各衙门送到奏题本状通具奏目送司礼监交収以候类进又令一应奏题本有防意者六部都察院等衙门抄出即明白覆奏发落不许稽缓若过五日不覆奏者该科以闻凡在京文武衙门奏题本谨封完备俱差属官捧入左顺门进呈
　　成化十三年奏准文武官员入朝大臣许带官吏头目毎人二名若遇阴雨大臣添一人小官许带一人各执雨具又令文武大小官员入朝跟随办事官吏人等照出午门例于长安左右门承天门端门各下小木牌进入出则収囬
　　十四年令朝叅官员遇鼔起时俱于左右掖门外拱候东西班次照依衙门品级序其进士各照办事衙门次序立于见任官后
　　明宪宗实録成化二十一年六月帝以盛暑祁寒朝官侍卫人等难于久立今后毎嵗自五月至七月十一月至次年正月止奏五事余仍旧
　　续文献通考治元年正月丁酉帝黒翼善冠浅淡色袍黒犀带御奉天门视朔羣臣常服朝参自是日至十五日皆不御殿【故事元旦至元宵皆御殿】
　　闰正月丙寅朔帝御奉天殿文武官公服朝叅【自是朔朢始御殿庚午吏部右侍郎杨守陈上疏请遵祖宗旧制日再御朝】
　　蕙田案宪章録昭代典则载守陈上疏在是年三月其官衔称少詹事今以实録及明史本传考之则守陈时已为吏部侍郎矣本传云正月上疏今从实録及续通考在闰正月
　　明孝宗实録治元年三月礼部进午朝仪注三月十八日午朝内官先设御座于左顺门之北设案稍南文武执事奏事官俟于左掖门内驾出以次入序立内阁及府部奏事官六科侍班官俱案西序立侍班御史二序班二将军四俱案南面北立鸣赞一案东面西立锦衣卫鸿胪寺堂上官于奏事官班下以次面东立管将军官及侍卫官立于将军之西府部官依次出班奏事通政司依常例引人奏事三法司官遇有奏俱随班其常日承防刑部大理寺郎中寺正各一员都察院侍班御史承防其余衙门分官承防鸿胪寺官赞奏事毕彻案百官退如有机宻重事许赴御前具奏
　　蕙田案实録但云礼部进午朝仪注不云是年重定则防典明史志以为景泰初所定者是也特成化中已废而不举至是复遵旧制耳
　　续文献通考治二年六月戊子朔工部主事林沂奏欲按品秩列坐御史上为御史所劾帝以沂故违成宪治之
　　御史向翀等劾曰朝廷设官分职有拘品秩者有不拘品秩者故庆成赐宴翰林坐于科道之前科道坐于郎中之上若概以品秩则殿阁诸大学士皆当列于太仆少卿之下京县知县兵马指挥皆当列于御史给事中之上矣
　　四年八月庚午复午朝九月甲午南京给事中毛珵等言陛下临御之初吏部侍郎杨守陈请遵祖宗旧制御早午二朝听政意以早朝侍卫森严君臣之间难以尽情冀于午朝欵曲辨议今乃与早朝不殊君臣间隔如故岂建言初意乎伏望自今午朝勅各衙门将切事件口奏少霁天顔议其可否朝退之后常御便殿时召大臣咨访政事如守陈之説诏下所司知之
　　宪章録治十三年正月大学士刘健等言自古愿治之君必早朝晏罢日省万几祖宗黎明视朝毎日奏事二次迩者视朝太迟朝罢或至昏黒四裔朝贡奚所观瞻庶府文移多致寝阁矧今各边启衅四方荐灾尤为可虑怠荒是戒励精是图庶可以回天意慰人心上嘉纳之
　　孝宗本纪十三年五月丙辰召大学士刘健李东阳谢迁于平台议政
　　芜史建极殿即谨身殿也殿居中向后髙踞三纒白玉石栏杆之上者云台门也两旁向后者东曰后左门西曰后右门即云台左右门亦名曰平台也凡召对阁臣等官或于平台即后左门也
　　明孝宗实録十三年六月戌子御史劾西寜侯宋恺等文武官五百有六人朝叅不至有诏宥之仍夺一月俸靖逺伯王宪以病在告都督佥事李晟等十二人以赴操太仆寺少卿李纶以文华殿办事例免朝叅奏状得不夺俸
　　明武宗实録正徳九年编修王思以乾清宫灾应诏上言祖宗故事正朝之外日奏事左顺门又不时召对便殿今毎月御朝不过三五日毎朝进奏不逾一二事其养徳之功求治之实宰辅不得而知也闻见之非嗜好之过宰辅不得而知也况天下之大四海之广生民愁苦之状盗贼纵横之由又岂能一一上达伏愿陛下悉遵旧典凡遇宴闲少赐召问勿以遇灾而惧灾过而弛不报
　　明世宗实録嘉靖元年二月诏以正徳末朝仪多废命礼部详定于是礼部奏朝叅诸仪凡入进班奏启复命及斋戒忌辰令节予告日期以及御史鸿胪官面纠疏纠各礼皆查复旧例明示诸司永为遵守从之
　　典彚嘉靖六年十二月大学士杨一清等言人主视朝当有常期古礼朝辨色始入君日出而视之今陛下常于昧爽以前视朝或设烛以登宝位虽大风寒无间是固励精图治之心苐圣躬得毋过劳乎伏愿于新嵗履端更始之前仿古礼而行命鸿胪官传示内外毎以日出为度或遇大风寒日暂免遂着为令上曰卿等所言真师保爱君至意迩来内外百官偷闲怠惰不能勤事故朕以身先之庶足以警化云耳古礼谓辨色入朝日出而视之不独为息养之计是亦防微之一道也蕙田案如一清所奏可见世宗初政之勤迨其后至三十余年不御常朝矣
　　明史礼志嘉靖九年令常朝官礼毕内阁官由东陛锦衣卫官由西陛陞立于宝座东西有钦差官及外国人领敕坊局官一人奉敕立内阁后稍上候领敕官辞奉敕官承防由左陛下循御道授之
