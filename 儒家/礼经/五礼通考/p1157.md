<!-- { "loadSidebar": true } -->
　　通典隋大业七年征辽东众军将发御临朔宫亲授节度每军大将亚将各一人骑兵四十队队百人【百人置一纛十队为一团团有偏将一人第一团皆青丝连光甲铁具装青缨拂建狻猊旗第二团绛丝连珠犀甲兽文具装赤缨拂建豼貅旗第三团白丝连明光甲铣具装素缨拂建辟邪旗第四团乌丝连犀甲兽文具装建六骏旗前部鼓吹一部大鼓小鼓及鼙长鸣中鸣等各十八具栅鼓金钲各一具后部铙吹一部铙一面歌箫及笳各四具节鼓一面筚篥横笛各四具大角十八具】又步卒八十队分为四团团有偏将一人【第一团每队给青隼荡幡一第二团每队给黄隼荡幡一第三团每队给苍隼荡幡一第四团每队给乌隼荡幡一长槊楯弩及甲眊等各称兵数】受降使者一人【给二马轺车一乗白兽幡及节每一骑吏三人车辐自従十二人】承诏慰抚不受大将节制战前则为监军军将发候大角一通步卒第一团出营东门东向阵第二团出营南门南向阵第三团出营西门西向阵第四团出营北门北向阵阵四面团营然后请团严驾立大角三通则铙鼓俱振第一团引行队间相去各十五步次第二团次前部鼓吹次弓矢一队各二百骑建蹲兽旗爬槊二张大将在其次防马二十匹次大角次后部铙吹次第四团受降使者次及辎重戎车散兵等亦有四团第一辎重出收东面阵分为两道夹以行第二辎重出收南面阵夹以行第三辎重出收西面阵夹以行第四辎重出收北面阵夹以行亚将领五百骑建腾豹旗殿军后至营则第一团骑阵于东面第二团骑阵于南面鼓翊大将军居中驻马南面第三团骑阵于西面第四团骑阵于北面合为方阵四方外向步卒翊辎重入于阵内以次安营定四面阵者引入营亚将率骁骑游奕督察其安营之制以车外布间设马枪次施兵幕安内杂畜事大将亚将等各就牙帐马步阵与军中散兵交为两番五日而代于是每一日遣一军发相去四十里连营渐进二十四日续发而进首尾相继鼓角相闻旌旗亘九百六十里天子六军次发两部前后先置又亘八十里通诸道合三十军亘千四十里诸军各以帛为带长尺五寸阔二寸题其军号为记御营内者合十衞三台五省九寺并分内外前后左右六军亦各题其号不得自言台省王公以下至于兵马私悉以缀于衣领名军记带诸军并给幡数百有余事使人交相去来执以行执幡而离本军者他军騐记带知非本部兵则所在斩之
　　蕙田案此为征辽东事当属出师然其仪节实系将出兵之前先定其训练简阅之礼也
　　右隋
　　唐开元礼皇帝讲武仲冬之月讲武于都外前期十有一日所司奏讲武兵部承诏遂命将帅简军士有司先芟莱除地为方一千二百步四出为和门又于其内墠地为步骑六军营域处所左右厢各为三军位上军在北中军次之下军在南东西相向中间相去三百步五十步立表行凡立五行表间前后各相去五十步为三军进止之节又别墠地于北厢南向为车驾停观之处前三日尚舍奉御设大次及御座于其中如常仪前一日讲武将帅及士卒集于墠所禁止諠哗依方色建旗为和门于都墠之中及四角皆建以五防牙旗旗鼔甲仗威仪悉备于墠所大将以下各有统帅如常式步军大将被甲胄乗马教骑大将亦乗马教习士众为战队之法讲武日未明七刻捶一鼓为一严侍中奏开宫殿门及城门未明五刻捶二鼓为再严侍中版奏请中严文武官应従者俱先至文武官皆公服所司为小驾依圗陈设未明二刻捶三鼓为三严诸衞各督其队与钑防以次入陈于殿庭诸侍衞之官各服其器服诸侍臣俱诣西阶下奉迎【侍中负玺如式】乗黄令进革辂于太极殿前皇帝服武弁之服余并如圜丘仪驾至墠所兵部尚书介胄乗马奉引至讲武所入自都墠北和门两步军之北当空南向黄门侍郎奏称请降辂还侍位皇帝降辂入大次而观兵部尚书停于东厢西向三仗小退以通观路领军减小驾骑士立于都墠之四周侍臣依左右厢立于大次之前东西面北上文武九品以上皆公服文东武西在侍臣之外十步重行北上诸州使人及蕃客先集于都墠北和门外东方南方立于道东西方北方立于道西皆向辂而立以北为上驾至和门奉礼曰再拜在位者皆拜讫皇帝入次谒者引诸州使人鸿胪卿引蕃客东方南方立于大次东北南向以西为上西方北方立于大次西北南向以东为上若有观者立于都墠骑士仗外四周任意然后讲武诸州使人及蕃客立定吹大角一通中军将各以鞞命鼔二军俱击鼔三鼓有司偃旗步卒皆跪二军诸帅果毅以上各集于中军大将旗鼓之下左厢中军大将立于旗鼔之东西面诸军将立于旗鼔之南北面东上右厢中军大将立于旗鼓之西东面诸军将立于旗鼓之南北面西上以聴誓大将誓曰今行讲武以教人战进退左右一如军法用命有常赏不用命有常刑可不勉之誓讫左右三军各长史二人振铎分巡以警众诸果毅各以誓词遍告其所部遂声鼔有司举旗士众皆起骑従皆行及表击钲骑従乃止又击三鼓有司偃旗士众皆跪又击有司举旗士众皆起骑骤徒趋及表乃止整列位定东军一鼓举青旗为直阵西军亦鼓而举白旗为方阵以应之次南军一鼓而举赤旗为鋭阵北军亦鼓而举黑旗为曲阵以应之次东军鼔而举黄旗为圎阵西军亦鼔而举青旗为直阵以应之次西军鼓而举白旗为方阵东军亦鼔而举赤旗为鋭阵以应之次东军鼔而举黑旗为曲阵西军亦鼓而举黄旗为圎阵以应之凡阵迭为主客先举者为客后举者为主従五行相胜之法为阵以应之每变阵二军各选刀楯之士五十人挑战于两军之前第一第二挑战迭为勇怯之状第三挑战为敌均之势第四第五挑战为胜败之形每将变阵先鼔而为直阵然后变従余阵之法五阵毕两军俱为直阵又击三鼔有司偃旗士众皆跪又声鼔举旗士众皆起骑驰徒走左右军俱至中表相拟击而还每退至一行表跪起如前遂复本列侍中跪奏诸观骑军又侍中称制曰可侍中俛伏兴二军吹角击鼔誓众俱进及表乃止皆如步军唯无跪起耳骑军东西迭为主客为五变之阵皆如步军之法每阵各八骑挑战于两阵之间如步军法五阵毕俱大击鼓而前盘马相拟击而罢遂振旅而还凡步骑二军之士备则满数省则半之损益随时唯不得减将帅凡相拟击皆不得以刃相及凡步士逐退过中表二十步而止不得过也骑士不在此例【若由田狩则令讲武军士之外先期为围观讫乗马鼓行亲禽如别礼狩讫乗辂振旅而还如常仪】讲武罢侍中跪奏称侍中臣具言讲武礼毕请还俛伏兴皇帝降御舆侍衞如常仪皇帝升辂太仆御立授绥升讫勅车右升千牛将军升辂陪乗黄门侍郎奏请銮驾发引以下如圜丘还宫仪唯不作鼔吹不撞蕤賔解严讫将士各还明日羣官奉防起居如别仪
　　蕙田案以上开元礼与隋书礼仪志有同者今删并又见唐书礼乐志亦不复复载
　　唐书兵志每嵗季冬折冲都尉率五校兵马之在府者置左右二校尉位相距百步每校为步队十骑队一皆卷矟幡展刃旗散立以俟角手吹大角一通诸校皆敛人骑为队二通偃旗矟解幡三通旗矟举左右校击鼔二校合噪而进右校击钲队少却左校进逐至右校立所左校击钲队少却右校进逐至左校立所右校复击钲队还左校复薄战皆击钲队各还大角复鸣一通皆卷幡摄矢弛弓匣刃二通队皆进三通左右校皆引还蕙田案开元礼所载天子亲自临阅京师所行也兵志所载折冲都尉临阅郡国所行也
　　唐书高祖本纪武徳元年十月辛丑大阅
　　册府元唐高祖武徳元年十月诏曰安人静俗文教为先禁暴惩凶武略斯重比以丧乱日久黎庶凋残是用务本劝农冀在丰赡而人蠧未尽寇盗尚繁欲畅兵威须加练习今农收已毕杀气方严宜顺天时申耀威武可依别勅大集诸军朕将躬自循抚亲临校阅旧唐书高祖本纪武徳五年十一月丙申幸宜州简阅将士　八年十一月辛卯如宜州庚子讲武于同官九年三月幸昆明池习水战
　　太宗本纪武徳九年八月癸亥高祖传位于皇太子太宗即位九月丁未引诸衞骑兵统将等习射于显徳殿庭谓将军以下曰自古突厥与中国更有盛衰若轩辕善用五兵即能北逐玁狁周宣驰驱方召亦能制胜太原至汉晋之君逮于隋代不使兵士素习干戈突厥来侵莫能抗御致遗中国生民涂炭于冦手我今不使汝等穿池筑苑造诸淫费农民恣令逸乐兵士惟习弓马庶使汝鬬战亦望汝前无横敌于是每日引数百人于殿前教射帝亲自临试射中者随赏弓刀布帛朝臣多有谏者曰先王制法有以兵刃至御所者刑之所以防萌杜渐备不虞也今引禆卒之人弯弧纵矢于轩陛之侧陛下亲在其间正恐祸出非意非所以为社稷计也上不纳自是后士卒皆为精鋭
　　唐书太宗本纪贞观八年十二月丁卯従太上皇阅武于城西
　　旧唐书高祖本纪贞观八年是嵗阅武于城西高祖亲自临视劳将士而还
　　唐书高宗本纪显庆二年十一月乙巳猎于滍南壬子讲武于新郑
　　唐防要高宗显庆二年十一月二十一日讲武于滍水之南行三驱之礼上设次于尚书台以观之【许州长史封道宏奏言后汉南郡太守马融讲尚书于此因为名今请改为观武台从之】五年三月八日又讲武于并州城北上御飞閤羣臣临观之左衞大将军张延师为左军左右骁武等六衞左羽林骑士属焉左武衞大将军梁建方为右军左右威武等六衞右羽林骑士属焉一鼓而誓众再鼓而整列三鼓而交前左为曲直圎鋭之阵右为方鋭直圎之阵三挑而五变步退而骑进五合而各复许敬宗奏曰延师整而坚建方敢而鋭皆良将也上曰讲阅者安不忘危之道也梁朝衣冠甚盛人物亦多侯景以数千人渡江一朝瓦解武不可黩人不可弃此之谓也
　　蕙田案此事亦见新唐书高宗本纪及册府元
　　册府元麟徳二年四月丙寅讲武于邙山之阳帝御城北门楼以观之
　　文献通考武太后圣歴二年欲以季冬讲武有司请延至孟春王方庆上疏曰谨案礼记月令孟冬之月天子命将帅讲武习射御角力此乃三时务农一时讲武葢王者常事安不忘危之道也孟春之月不可以称兵者兵金也金性克木春盛徳在木金气以害盛徳逆生气孟春行冬令则水潦为败霜雪大摰首种不入案蔡邕月令章句太隂休少阳尚防而行冬令以道水气故水潦至而败生物也雪霜大摰催伤者也太隂干时雨雪而霜故伤首种【谓宿麦也麦以秋种故谓之首种】今孟春讲武是行冬令以隂犯阳气害发生之徳臣恐水潦败物霜雪损稼宿麦不登无所收入也请至明年孟冬教习以顺天道従之
