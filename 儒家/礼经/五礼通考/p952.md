<!-- { "loadSidebar": true } -->
　　胡氏渭曰梁北自洛南商州镇安【并属西安府】以西为洋县城固褒城鳯县【并属汉中府】两当徽州成县【并属巩昌府】及唐宕疉二州之地【北与今岷州洮州二衞接界衞属临洮府】又西为西倾山南唐松州徼外羁縻之地【贞观二年于松州置都督府督羁縻二十五州其后多至百有四州悉生羗都落】皆与雍接界其间大山长谷逺者或数百里终南山东连二华竦峙长安之南有子午道直达汉中冈峦绵亘歴盩厔至武功郿县为太一山亦名太白山骆谷斜谷之口皆当其地又西过寳鸡讫于陇首山之深处髙而长大者曰秦岭西京记云长安正南山名秦岭东起商洛西尽汧陇东西八百里是也闗中指此为南山汉中指此为北山斯实雍梁之大限矣寳鸡西南为鳯县【即汉故道县属武都郡】县东北大散岭与寳鸡分界岭上有大散闗当秦陇之防扼南北之交雍梁有事在所必争又西为徽州州东南有铁山悬崖万仞刘子羽曰蜀口有铁山栈道之隘是也州西有木皮岭甚髙险唐黄巢之乱王铎置闗于此以遮秦陇又西为成县县有鹫峡羊头峡龙门戍皆在仇池山北北兵攻仇池必由此入又西为洮州衞之西倾山山东北去衞四百余里属雍州其南则属梁州所谓西倾因桓是来者也以上诸山皆陇蜀阸塞西倾与华阳东西凖望相直曹彦和云梁北雍南以华为畿不兼言东最得经防而林少頴以为华山在梁雍之东当云梁之东北雍之东南以华为畿夫兼言东则不足以该其西是谓欲宻而反疎林氏葢习闻西南距岱之説而不知其非故有此论梁东自洛南商南以南【二县并属西安府】为郧西之西境
　　故上津县地【上津唐属商州其故城在今郧西县西北一百十里】又南为房县【郧西房县并属郧阳府】与豫接界又南为竹山县【属郧阳府】又南为巫山县【属防州府】与荆接界　梁南自宜賔以西至防川诸州县凡在泸水马湖江之北者皆梁域宜賔以东至巫山诸州县凡在大江之北者皆梁域葢大江既合泸水亦得互受通称故隋改江阳县曰泸川置泸州治焉其县南大江寰宇记谓之泸江泸水即黒水则梁左之南鄙亦当以此水表界也或曰梁州之水莫大于江经曷不界以江曰江自岷山导源大势皆南行至叙州始折而东苟界以江则江右之地悉遗之域外矣故言黒水可以见左界而言江则不可以该右界也　梁西自西倾山歴唐羁縻州以南为当州奉州柘州又西南为始阳镇又南为雅州黎州又西南为嶲州皆与蛮夷接界今松潘衞威州天全六番招讨司雅州黎大所及越嶲冕山营之北境盐井营之西境是也唐当州在今松潘衞西南三百里州治通轨县隋志县有甘松山【元和志云甘松岭在嘉城县西南十五里】唐开元十九年吐蕃请互市于甘松宰相裴光庭曰甘松岭中国之阻不如许赤岭即此也【赤岭在今陜西西寜衞界】奉柘二州在今叠溪威州之西奉州西七十里有的博岭韦臯尝分兵出此围维州柘州西北百里有大雪山一名蓬婆山杜甫诗已滴博云间戌欲夺蓬婆雪外城是蓬婆又在滴博之西也威州北有髙碉山【山上有薛城废县唐维州治亦曰姜维城】边略云自松达茂不三百里夷碉棊布山岩如蜂房宋史有碉门元有碉门宣抚司即今天全六番招讨司也葢夷碉起自松州讫于始阳故谓之碉门矣【广韵无碉字不知其音今案后汉书冉防夷皆依山居止累石为室髙者至十余丈为卭笼注云今彼土夷人呼为雕也葢碉本作雕后改从石作碉耳音当与雕同】唐雅州治严道县领羁縻吐蕃四十六州黎州治汉源县管羁縻州五十七并蛮夷部落寰宇记云雅州西去大渡河五日程羗蛮混杂连山接野鸟路防空不知里数黎州西至廓清县一百八十里其城西临大渡河河西则生羗蛮界髙山万重更无郡县今黎大所北有卭来山九折坂后汉永平中白狼槃木唐菆等百余国举种奉贡越山坂繦而至皆旄牛徼外蛮夷也嶲州即今建昌衞通典云南至姚州界五百六十里西至磨迷生蛮六百六十里昔司马相如略定西南夷闗沫若徼牂牁镂灵山桥孙水葢皆在此地矣
　　岷嶓既艺
　　锥指传曰岷嶓皆山名地理志云防山在蜀郡湔氐道西徼外江水所出【县有蛮夷曰道】今四川松潘衞即汉湔氐道也山在衞西北后魏地形志华阳郡嶓县有嶓山汉水出焉括地志云嶓山在梁州金牛县东二十八里今在陜西汉中府寜羗州北九十里州本汉广汉郡葭萌县地也
　　地理今释嶓有二一在陜西汉中府寜羗州北九十里东汉水所出【即导漾之嶓】一在巩昌府秦州西南六十里西汉水所出二山南北相去三四百里而支脉隠然聫属郡县志所谓陇东之山皆嶓是也
　　沱潜既道
　　锥指正义曰郑注梁州云二水亦谓自江汉出者郭璞尔雅音义云沱水自蜀郡都安县湔山与江别而东流又云有水从汉阳县南流至梓潼汉夀入大穴中通峒山下西南潜出一名水旧俗云即禹贡潜也渭案地理志禹贡江沱在蜀郡郫县西东入大江此即今之郫江郭氏所谓沱也括地志云潜水一一名复水今名龙门水源出绵谷县东龙门大石穴下元和志云龙门山在利州绵谷县东北八十二里潜水所出此即郭氏所谓潜也今成都府灌县东有都安故城汉中府县东南有阳故城汉夀晋改曰晋夀其故城在今保寜府昭化县东南绵谷亦晋夀地今为广元县　河渠书蜀守冰凿离碓辟沫水之害穿二江成都之中【沟洫志同碓作】注引杜预益州记云二江者郫江流江也【隋经籍志有益州记三卷李氏撰而无杜预之书李氏者李膺也梁益州别驾初学记引任豫益州记曰郫江者大江之支也亦曰涪江亦曰湔水在蜀与洛水合又刘逵蜀都赋注丙穴下刘昭注补郡国志广都县下并引任豫益州记此杜预当是任豫豫通作预任与杜字形相似而误】雄蜀都赋曰两江珥其前应劭风俗通曰李冰开成都两江溉田万顷左思蜀都赋曰带二江之双流常璩华阳国志曰李冰壅江作塴穿郫江检江【即流江】别支流双过郡下葢自汉以来皆以郫江为沱水流江为大江水经所叙江水自都安以至成都者攷其原委皆流江也然流江实非大江江原县水【江原今崇庆州应劭曰音夀】近世谓之大皁江者【元和志江一名皁江葢夀音转为皁】则岷江之正流也而班氏以为首受江故郑康成云沱之类与郫俱为沱而流江于是乎为大江矣推寻事理李冰所穿之二江一是流江乃冰所创造一是郫江即禹贡之沱时必淤浅冰复从而濬之遂并数为二江兹二江者或称内江外江或称南江北江彼此参错未知谁是其湔水不经成都县界元史河渠志以郫湔为冰所穿之二江大谬郫江之为沱水无疑矣然世皆以灌县西南至广都北岸合流江者为郫江之起止【今成都城东南岸曲有合江亭郫江入流江处也】则所行不过三百余里今案汉志緜虒县湔水东南至江阳入江【江阳今泸州】行千八百九十里水经注云緜雒二水与湔水合亦谓之郫江郫江者沱水也既与湔水浑涛则直至泸州入江矣安得以五城水口之枝津为沱水西合大江之正道哉【水经注云湔水东絶緜洛迳五城界至广都北岸南入于江谓之五城水口】葢禹治梁州特纪沱潜潜自广元至巴县入江行千余里沱自灌县至泸州入江行千五百里羣流凑集源遥波濬虽江汉之别而实为州界两大川荒度之功不遗余力此沱潜所以与岷嶓并志也
　　蔡蒙旅平
　　锥指传曰蔡蒙二山名正义曰地理志云蒙山在蜀郡青衣县顺帝改曰汉嘉县蔡山不知所在苏氏曰蒙山今曰蒙顶渭案今雅州北有青衣废县蒙山在州南
　　地理今释蔡山宋叶少蕴谓即周公山在今四川雅州东五里蒙在今雅州名山县西五里接雅州及芦山县界
　　蕙田案蔡山正义云不知所在胡朏明谓当是今之峨嵋山以为周公山者叶少蕴及明一统志也
　　和夷底绩
　　锥指正义曰和夷平地之名苏氏曰和夷西南夷名也渭案水经注引郑説云和夷和上夷所居之地和水即涐水和涐声相近字从而变地理志云青衣县禹贡蒙山谿大渡水东南至南安入渽渽水出汶江县徼外南至南安东入江过郡三行三千四十里渽乃涐字之误説文涐水出蜀汶江徼外东南入江从水我声徐音五何切故知渽当作涐和夷者涐水南之夷也汶江今茂州南安今嘉定州　水经江水东南过犍为武阳县【故城在今眉州北新津仁夀井研三县皆武阳也】青衣水沫水从西南来合而注之此即二水防涐水入江处也郦注云江水自武阳东至彭亡聚曰外水又东南迳南安县西有熊耳峡连山竞险接岭争髙县治青衣江防衿带二水矣县南有峨眉山有蒙水即大渡水也水发蒙溪东南流与涐水合水出徼外迳汶江道吕忱曰涐水出蜀许慎以为涐水也从水我声南至南安入大渡水大渡水又东入江也班固谓大渡入涐道元谓涐入大渡然涐水源长当以汉志为正道元叙涐水甚略自汉志涐误作渽而师古曰音哉世遂不知有涐水且不知渽水之所在徒以其下流与南安之沫水号为大渡者合而入江因目涐水曰大渡河元和志云黎州西至廓清城一百八十里其城西临大渡河河西生羗蛮界【黎州本汉沈黎郡旄牛县地唐置黎州治汉源县今黎大所南三十里汉源废县是也】又云通望县北至黎州九十里大渡水经县北二百步【通望本汉旄牛县隋为大渡戍寻置阳山县唐改曰通望今黎大所东南通望故城是也旄牛故城在所南牧誓有髳人葢国于此也】李膺益州记云羊膊岭水分二派一南流为大江一西南流为大渡河王应麟地理通释云大渡河一名羊山江源出铁豹岭岭即岷山羊膊岭之异名也大渡河即涐水羊膊岭即汶江徼外之山涐水所出以今舆地言之涐水自茂州徼外南流经黎大所西【旧有黎州所大渡所本朝并并为一曰黎大所附属雅州】折而东经所南又东经建昌衞越嶲营北【南去营二百二十里歴鬼皮落野夷界水势浩大烟瘴特甚】又东经峨眉县南又东至嘉定州南合青衣沫水又东入大江此水之南葢即经所谓和夷也禹导和水使入江而其地已底绩矣或曰何以知不在山北曰古者桓有和音故郑康成破和为桓晋地道记云梁州自桓水以南为夷书所谓和夷底绩此説是也但不当破和为桓耳方舆胜览云大渡河于黎州为南邉要害之地唐时太渡之戍一不守则黎雅卭嘉成都皆扰建隆三年王全斌平蜀以图来上议者欲因兵威复越嶲艺祖以玉斧画此河曰外此吾不有也于是为黎之极邉时河道平广可通漕舟自玉斧画河之后河之中流忽防下五六十丈河流至此澎湃如瀑从空而落舂撞怒号波涛汹涌船筏不通名为噎口殆天设险以限羗蛮也政和末大理通贡有上书乞于大渡河外置城邑以便互市诏问得失知黎州宇文常言太祖观地图画大渡河为境歴百五十年无恙今若于河外建城邑开邉隙非中国之福也议遂寝以是知大渡河南当为禹贡外薄之地唐韦皋拒吐蕃李徳裕拒南诏皆扼此水为险要和夷在大渡河南马湖江北为宋祖玉斧画而弃之者无疑矣【马湖江即古若水汉泸水禹贡梁州之黒水也】
