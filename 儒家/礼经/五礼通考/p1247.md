<!-- { "loadSidebar": true } -->
　　钦定义疏案为人后者经于大功章见为其昆弟之服此见为其昆弟长殇之服则为其昆弟之子女子子在室者当小功女子子适人者当缌矣经不言者举昆弟而昆弟之子递降一等可知
　　传曰问者曰中殇何以不见也大功之殇中従上小功之殇中従下【注问者据従父昆弟之下殇在缌麻也大功小功皆谓服其成人也大功之殇中従上则齐衰之殇亦中従上也此主为丈夫之为殇者服也凡不见者以此求之也　疏郑云问者据従父昆弟之下殇在缌麻也者以其缌麻章见従父昆弟之下殇此章见従父昆弟之长殇惟中殇不见故也云大功之殇中従上小功之殇中従下缌麻章云齐衰之殇中従上大功之殇中従下两文相反故郑注以彼谓妇人为夫之族类此谓丈夫为殇者服也郑必知义然者以其此传在从父昆弟丈夫下下文传在妇人为夫之亲服下也】
　　【敖氏继公曰大功之殇始见于此而又不言中殇故问也丧服之等其重者自大功而上轻者自小功而下已于麻本有无之类见之矣此复以二者之中殇各异其従上从下之制亦因以见义云从父昆弟之殇丈夫与女子子在室者为之同也然则此传亦兼妇人之为其亲族之殇者言矣】
　　【郝氏敬曰殇有长中下三等功服惟大小二等故传以情轻重变通于上下之间大功小功谓殇服降在大功者情重宁以中従上降在小功者情轻则以中従下可也叔父以下中殇在大功而此又云中殇从下然则中殇十二三以下者従小功亦可耳又曰三殇之等分疏烦琐故融防其防此章以殇服权其中缌麻章又以成人服权其重此言大小功缌麻亦可推矣葢以小功律大功则小功之中殇従下如以缌麻律小功则小功之中殇又従上以大功律齐衰则大功之中殇又从下情重者升情轻者降意自通融不应如郑注固执作解】
　　【张氏尔岐曰成人当服大功者其中殇与长殇同成人当服小功者其中殇与下殇同凡不见于经者皆当以此例求之此男子服殇者之法若妇人为夫族服殇法又在后缌麻也】
　　【盛氏世佐曰大功小功指成人之服而言非谓殇服也注説是郝氏诋之过矣殇大功章长殇中殇并见则齐斩之殇中従上经文已明至此章但见长殇而不及中殇缌麻章又或但见下殇而不及中殇故其例于此以是大功之殇之第一条也从上者比本服降一等也从下者比本服降二等也大功之殇中従上皆降为小功惟下殇缌麻也小功之殇中従下皆降为无服惟长殇缌麻也亲者引而进之疏者推而逺之于中殇之従上从下而大功小功之隆杀判矣】
　　为夫之叔父之长殇【注不见中殇者中従下也　疏夫之叔父义服故次在此成人大功故长殇降一等在小功云不见中殇者中従下也者下云大功之殇中从下主谓此妇人为夫之党类故知中従下在缌麻也】
　　昆弟之子女子子夫之昆弟之子女子子之下殇【疏此皆成人为之齐衰期长中殇在大功故下殇在此小功也】
　　【马氏融曰世叔父母为之服也成人在期下殇降二等故服小功】
　　【陈氏诠曰妻为夫之昆弟之子女子子与夫同】
　　【黄氏榦曰妾服见大功章大夫之妾为君之庶子条】
　　为侄庶孙丈夫妇人之长殇【疏谓姑为侄成人大功长殇在此小功不言中殇中从上庶孙者祖为之大功长殇中殇亦在此皆不言男子女子而言丈夫妇人是见恩疏之义也马氏融曰适人姑还为侄祖为庶孙成人大功长殇降一等故小功也言丈夫妇人者明姑与侄祖与孙疏逺故以逺辞言之】
　　【雷氏次宗曰前大功章为侄已言丈夫妇人今此自指为庶孙言不在侄】
　　【敖氏继公曰侄之殇服亦姑之适人者为之也于庶孙之下言丈夫妇人者明庶孙之文不可以兼男女亦为其与侄连文故也】
　　【盛氏世佐曰案姑在室为侄与世叔父同本服期长殇当降为大功今在此小功明是己适人者也丈夫妇人兼侄与庶孙言雷说非为此二者之服异人而连言之以其皆大功之殇也】
　　大夫公之昆弟大夫之子为其昆弟庶子姑姊妹女子子之长殇【注大夫为昆弟之长殇小功谓为士者若不仕者也以此知为大夫无殇服也公之昆弟不言庶者此无服无所见也大夫之子不言庶者闗适子亦服此殇也云公之昆弟为庶子之长殇则知公之昆弟犹大夫　疏此三人为此六种人成人以尊降至大功故长殇小功中亦従上注云大夫为昆弟之长殇小功谓为士者若不仕者也凡为昆弟成人期长殇在大功今小功明大夫为昆弟降一等若昆弟亦为大夫同等期不降今言降在小功明是为士若不仕者也云以此知为大夫无殇服也者已为大夫则冠矣大夫冠而不为殇也大夫二十而冠而有兄弟殇者已与兄姊同十九而兄姊于年终死已至明年初二十因丧而冠是以冠成人而有兄姊殇也且五十乃爵命今未二十已得为大夫者五十乃爵命自是礼之常法或有大夫之盛徳未必至五十为大夫者也】
　　【马氏融曰大夫以尊降公之昆弟以尊厌大夫子以父尊厌各降在大功长殇复降一等故小功也大夫无昆姊之殇此言殇者闗有罪若畏厌溺当殇服之】
　　【敖氏继公曰其中殇亦从上若下殇则不服之葢大夫无缌服也公之昆弟于庶子而下则为以尊而降于昆弟则亦以其父之所厌而降也大夫之子所以降之意前章详之矣此已为大夫不应有昆与姊之殇而此经乃尔葢以昆弟姊妹宜连文且此条亦不専主于大夫故也】
　　【盛氏世佐曰案古者五十而后爵无大夫而殇死者亦无既为大夫而有兄若姊之殇也注疏説泥当以敖説为正】
　　钦定义疏案不杖期章有大夫之子为子昆弟之子为大夫者之服则大夫不必五十亦有少年为之者可知疏谓有盛徳者固然亦有公族髙勲世为大夫者适子年虽未冠已为大夫而姊若庶兄尚在长殇之限者亦其一也春秋讥世卿仕者世禄不世官大夫可世乎曰世臣与国同休戚国所恃以固也若公族髙勲为大夫而其适子不世则朝廷无世臣庙制宗法皆废格而不可行矣二恵弱一个而齐危栾郤降皂隷而晋替春秋之势不可谓非西周之遗也即如王朝南仲太祖太师皇父非其明验乎然则讥世卿与不世官者何也曰卿执政者当于大夫中选而为之非谓大夫不可世也士无世官谓士耳不谓大夫也若大夫虽不尽世必有世者矣不可以末季世卿之流弊而谓先王之法遂无世臣也　案马氏说于经无所据疑未必然敖氏云昆姊连文圣经字字必有实义岂连文之谓乎
　　大夫之妾为庶子之长殇【注君之庶子　疏妾为君之庶子成人在大功章今长殇降一等在此小功云君之庶子者若嫡长则成人随女君三年长殇在大功与此异】
　　【敖氏继公曰上已言君之庶子故此畧之为君之女子子亦然是虽大功之殇亦中従上葢女君之为此子与夫同而妾为君之党服得与女君同故皆宜中从上不可以妇人之従服者例论也其下殇亦不服之】
　　钦定义疏案缌麻章妇人为夫之族类之殇中従下惟此与彼殊敖说是也妾服如此则女君不待言矣
　　右殇小功五月
　　小功布衰裳牡麻绖即葛五月者【注即就也小功轻三月变麻因故衰以就葛绖带而五月也闲传曰小功之葛与缌之麻同旧说小功以下吉屦无絇也　疏此是小功成人章轻于殇小功故次之此章有三等正降义其衰裳之制澡绖等与前同故略也云即葛五月者以此成人文缛故有变麻从葛故云即葛但以日月为足故不变衰也不列冠屦承上大功文略小功又轻故亦不言也注引闲传欲见小功有变麻服葛法既葬大小同故变同之也案周礼屦人职屦舄皆有絇繶纯纯者于屦口縁繶者牙底接处缝中有縧絇者屦鼻头有饰为行戒吉时有行戒故有絇丧中无行戒故无絇】
　　【敖氏继公曰绖不言澡可知也此变麻即葛乃不易衰者为无受布也即葛不云三月者已于大功章见之故不言也】
　　【郝氏敬曰牡麻洗治之牡麻不言澡同也绖兼首要不言冠缨屦同也即葛谓三月既葬以葛带易澡麻带所以异于降服小功也衰不变而带变以故衰就葛带终五月之期】
　　【盛氏世佐曰案上章言澡麻而不言牡此言牡麻而不言澡文互备也言澡于前者见其始异于大功以上于是复云牡则着其同也】
　　钦定义疏大功小功期满则除九月七月五月皆无祭然则除殇服者无祭可知记所谓祭不为除丧者于此可见
　　従祖祖父母従祖父母报【注祖父之昆弟之亲　疏此亦従尊向卑従祖祖父母是曽祖之子祖之昆弟从祖父母者是従祖祖父之子父之従父昆弟之亲故郑并言祖父之昆弟之亲云报者恩轻欲见两相为服故云报也】
　　朱子语类显道问服制曰唐时添那服制添得也有差异处且如亲伯叔是期堂叔须是大功乃便降为小功不知是怎生地　闳祖记朱子云无大功尊父母本是期加成三年祖父母世父母叔父母本是大功加成期其曽祖父母小功及従伯叔父母小功者乃正服之不加者耳
　　【黄氏榦曰祖父加至期祖父之昆弟加所不及据期断是以五月族祖父又疏一等故缌父为众子期兄弟之子宜九月今亦期者兄弟之子犹子也从父昆弟之子服从世叔无加故报亦小功也祖为孙大功以疏一等故兄弟之孙小功　案从祖祖父者祖之昆弟也其子谓从祖父又其子谓从祖昆弟又其子谓从祖昆弟之子凡四世上三世以祖父已旁杀之义推之皆当服小功名为三小功下一世以子旁杀之义推之当服缌此三小功一缌与已同出曽祖】
　　【敖氏继公曰此与为之者尊卑虽异亦旁尊也故报之于此即言报者略轻服齐衰大功重报服或别见之】
　　【盛氏世佐曰案为从祖祖父者昆弟之孙也为从祖父者从父昆弟之子也并服其妻者以名服也此四人皆报故合言之】
　　【华氏学泉曰或问世叔父期则从祖父母宜大功而服小功何也曰亲亲以三为五以五为九故四世而缌服之穷也五世袒免杀同姓也是故曽伯叔祖无从伯叔祖之服一从而止伯叔之服再从而止兄弟之服三从而止其服则皆缌也伯叔之服再从而缌则从祖父母宜小功从祖父母之报其侄亦小功至孙而缌而亲尽矣若从祖父母宜大功则再从小功三从然后缌三从之伯叔父则同六世祖矣而何服之有曰然则朱子语类载朱子之疑之何也曰此非朱子之疑乃其门人之问而朱子之答未及载也且此自是仪礼何尝是唐时所増也朱子语类门人所录非其手笔多错杂处宜删节以一学者之闻见此尤其较著者也其前闳祖所録则固了然矣】
　　钦定义疏案记传云小功以下为兄弟则虽从祖祖父母从祖父母若外祖父母之尊皆以兄弟之视之矣　又案父之兄弟期则祖父之兄弟宜大功乃降至小功者五服惟兄弟行递降一等而其他则否所谓四世而缌服之穷也不然则服及五世矣亦以世叔父之期本是加服故也
　　从祖昆弟【注父之从父昆弟之子　疏此是从祖父之子已之再从兄弟以上三者为三小功也陈氏诠曰从祖父之子同出曽祖也】
　　【黄氏榦曰兄弟期疏一等故从昆弟大功从祖昆弟小功族昆弟缌】
　　【盛氏世佐曰案以上三小功皆云从祖者言其从祖而分也】
　　从父姊妹【注父之昆弟之女　疏不言出适与在室姊妹既逆降宗族亦逆降报之】
　　【张氏尔岐曰疏説可疑此当通下文孙适人者为一节皆为出适而降小功也】
