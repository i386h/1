<!-- { "loadSidebar": true } -->
　　地理通释夏都皇王大纪禹都于安邑世纪鲧封崇伯国在秦晋之间【左氏传赵穿侵崇是也】禹受封为夏伯在禹贡豫州外方南于秦汉属颍川本韩地今河南阳翟是也【地理志阳翟夏禹国今颍昌府阳翟县有禹山舆地志宿州虹县本夏邱县尧封禹为夏伯邑于此】受禅都平阳或在安邑【今陜州夏县本夏禹之都汉为安邑属河东后魏改为夏县郡县志夏县东北十五里安邑故城禹所都也】或在晋阳【左传注夏虚大夏今太原晋阳】世本言夏后居阳城本在大梁之南今陈留浚仪是也【刘熈云颍川阳城今属河南按经传夏与尧舜同在河北冀州之域不在河南居阳城者自谓禹避商均时非都也外纪禹都安邑或云平阳亦云晋阳及韩启筮享神于大陵之上是为钧台之享又筮于晋之墟作璿台于水之阳寰宇记禹自安邑都晋阳桀徙安邑】相徙帝邱于周为衞【左传衞迁于帝邱衞成公梦康叔曰相夺予享注相居帝邱今濮阳】外纪相为羿所逐失国居商邱依夏同姓诸侯斟灌斟鄩【今按商邱当作帝邱葢世纪之误也地理志北海夀光县注古斟灌禹后今灌亭是平夀县注故斟寻禹后今斟城是左传注夀光东南有灌亭平夀东南有斟亭括地志斟灌故城在青州夀光县东五十四里斟鄩故城今青州北海县是也水经注地理志北海有斟县京相璠曰故斟寻国禹后西北去灌亭九十里】少康中兴复还旧都【通典宋州虞城县有纶城即少康邑在县东南三十五里】战国防称桀之居左天门之险【上党天井闗即天门也】右天谿之阳成臯在其北伊洛出其南吴起对魏武侯亦言桀之居左河济右太华伊阙在其南羊肠在其北【羊肠坂在太原晋阳西北九十里史记正义汲冡古文云太康居斟寻羿亦居之桀又居之书云太康失邦兄弟五人湏于洛汭此即太康居近洛也臣瓒云斟寻在河南葢后迁北海也周书度邑篇武王问太公吾将因有夏之居即河南是也括地志故鄩城在洛州巩县西南五十八里葢桀所居夏亭故城在汝州郏城县东北五十四里葢夏桀所封】书汤誓注桀都安邑【呜条之野地在安邑之西鸣条陌服防曰陶唐虞夏之都大率相近不出河东之界】
　　右禹贡随山濬川

　　五礼通考卷二百六
<经部,礼类,通礼之属,五礼通考>
　　钦定四库全书
　　五礼通考卷二百七
　　刑部尚书秦蕙田撰
　　嘉礼八十
　　体国经野
　　诗商颂鸟奄有九有　【九有九州也　疏言分天下为九分皆为已有故知九有】

　　长发帝命式于九围【传九围九州也　疏谓九州为九围益以九分天下各为九处如规围然故谓之九围也】
　　书咸有一德以有九有之师
　　尔雅释地两河间曰冀州【注自东河至西河】河南曰豫州【注自南河至汉】河西曰雝州【注自西河至黒水】汉南曰荆州【注自汉南至衡山之阳】江南曰州【注自江南至海】济河间曰兖州【注自河东至济】济东曰徐州【注自济东至海】燕曰幽州【注自易水至北狄】齐曰营州【注自岱东至海此盖殷制　疏此释九州之名及其界域也李廵曰两河清其气清厥性相近故曰冀冀近也河南其气着宻厥性安舒故曰豫豫舒也河西其气蔽壅厥性急凶故曰雍也兼得梁州之地西北之位阳所不及隂壅也汉南其气燥刚禀性强梁故曰荆荆强也江南其气燥动厥性轻杨太康地记云以州渐太阳位天气奋履正舎文故取名焉李廵曰济河间其气专质厥性从谦故曰兖衮信也淮海间其气寛舒禀性安徐故曰徐徐舒也营州则青州之地也太康地记云东方少阳其色青其气清岁之首事之始故以青为名云此盖殷制者以此文上与禹贡不同下与周礼文异禹九州有青徐梁而无幽并营此夏制也周有青并幽而无徐梁营是周制也此有徐幽营而无青梁并疑是殷制也】
　　汉书地理志殷因于夏无所变改
　　王氏应麟曰尔雅九州孙炎云此盖殷制孔氏云孙炎以尔雅之文与禹贡不同于周礼又异故疑为殷制耳亦无明文言殷改夏也地理志云殷因于夏无所变改陆氏曰禹贡有青徐梁而无并幽营尔雅有徐幽营而无青梁并职方有青幽并而无徐梁营三代不同故也陈氏云商书言九有之师商颂言奄有九有式于九围王制于商亦言九州千七百七十三国则商之九州盖亦袭夏而已通典云涂山之防万国四百年间递相兼并殷汤受命其能存名三千余国亦为九州【冀州在两河之间西则龙门之河东则降水大陆之河降水大陆今冀贝二州界】
　　胡氏渭曰尔雅之九州有冀幽而无并郭璞以为殷制两河间曰冀州注云自东河至西河燕曰幽州注云自易水至北狄盖殷分夏冀州之东北以为幽而正北并州之地仍属冀视虞之冀则大矣尔雅河南曰豫州汉南曰荆州盖荆豫二州禹贡以荆山为界尔雅则以汉水为界故郭注豫州云自南河至汉也殷割淮南江北之地以益徐故尔雅云江南曰州盖视夏之为小然其西又得禹贡荆州之地何以知之按导水文汉至大别入江而尔雅云汉南曰荆州盖汉水之名至大别山而止其曰汉南者谓大别以西汉水之南也荆之界当于此分然则殷州之境缩于北而赢于西与夏之广狭适相当矣殷有荆而无梁尔雅汉南曰荆州注云自汉南至衡山之阳汉水出嶓梁州山也自嶓以东至大别凡在汉水之南者皆为荆州然则禹贡梁州之地荆亦兼之不尽归于雍自大别以东江南之地为所侵而大别以西汉东之地亦皆入于豫荆州之境缩于东北而赢于西南殷因于夏所损益可知也尔雅济河间曰兖州注云自河东至济与禹贡同其徐州自济东至海亦与禹贡同齐曰营州注云自岱东至海邢昺疏云营州即青州地也博物志云营与青同海东有青邱齐有营邱岂是名乎盖殷改青曰营青地入营未尝并于徐也林少颖谓尔雅不言青州者青并于徐也蔡传取之不知攷矣尔雅济东曰徐州郭注云自济东至海似为禹贡徐州之旧域然尧时州之境跨江北至淮而尔雅云江南曰州盖殷割淮南江北之地以益徐视尧时之徐则大矣尔雅河西曰雝州则华山以南不在界中可知殷之雍实小于禹贡也详见周职方
　　诗商颂鸟邦畿千里惟民所止
　　地理通释商都世纪契始封商在禹贡太华之阳上洛商是也【括地志商州东八十里商洛县本商邑古之商国卨所封汉农郡商县世本曰契居番水经注渭水东迳峦都城北故潘邑契所居阚骃曰蕃郑西今峦城】世本昭明居砥石荀子成相云契王生昭明居于砥石迁于商【注砥石地名未详所在或曰即底柱也至相土乃迁商邱】相土徙商邱故陶唐氏之火正阏伯之所居也春秋传曰阏伯居商邱祀大火相土因之故商主大火谓之辰故辰为商星【杜预云今梁国睢阳宋都括地志宋州城古阏伯之墟即商邱也今应天府宋城县相土昭明子也】书序汤始居亳从先王居【史记正义括地志云宋州谷熟县西南三十五里南亳故城即南亳汤都也宋州北五十里蒙城为景亳汤所盟地因景山为名河南偃师为西亳帝喾及汤所都盘庚亦都之汤即位居南亳后徙西亳孔安国云帝喾都亳汤自商邱迁故从先王居通典曹州考城有北亳亦曰景亳诗正义皇甫谧云学者咸以亳在河洛之间今河南偃师西二十里有尸乡亭是也谧考孟子称汤居亳与葛为邻案地理志葛今梁国寜陵之葛乡即今拱州之寜陵寜陵去偃师八百里而使亳众为耕非其理也今梁国自有二亳南亳在谷熟即今南京之谷熟北亳在蒙即今拱州之考城古谓之蒙汉谓之薄非偃师也殷有三亳二在梁国一在河洛之间谷熟为南亳即汤都也蒙为北亳即景亳是汤所受命地偃师为西亳即盘庚所徙也立政曰三亳阪尹是也郑康成注立政云三亳者汤旧都之民分为三邑其长居险故曰阪尹盖东成皋南轘辕西降谷也是郑以三亳为分亳民于三处非三处有亳地也杜预以景亳为周地河南巩县西南有汤亭或说即偃师也汉书音义臣瓒案汤居亳今济隂薄县以经无正文各为异说地名变昜难得而详林氏曰郑氏云亳在河南偃师郑说可从盖偃师在河南其地与周洛邑相近乃四方朝觐贡赋道里取中之地商颂曰古帝命武汤正域彼四方邦畿千里惟民所止商邑翼翼四方之极使非河南则颂未必如此周礼疏曰尧治平阳舜治安邑唯汤居亳得地中通志亳故京兆杜县有亳亭是也杜城今在长安南故太史公云禹兴西汤起亳也及汤有天下始居宋地复命以亳今南京谷熟是也书正义契至汤八迁契居商昭明居砥石相土居商邱汤居亳有此四迁其余四迁未详闻也】仲丁迁于嚣世纪今河南之敖仓是也【史说迁于隞正义括地志荥阳故城在郑州荥泽县西南十七里殷时敖地也世纪云仲丁自亳徙都敖周时名北制在敖山之阳后属韩为荥阳县】河亶甲居相【在河北括地志故殷城在相州内黄县今属大名府东南十三里即河亶甲所筑都之故名殷城相州安阳本盘庚所都即北冢殷墟南去朝歌城百四十六里竹书纪年盘庚自奄迁于北曰殷墟南去邺四十里是旧都城西南三十里有洹水南岸三里有安阳城西有城名殷墟所谓北也安阳城即相州外城水经注洹水迳殷墟项羽与章邯盟于此地类要安阳县本殷墟所谓北者亶甲城在西北五里四十歩洹水南岸后魏天平四年立相州取河亶甲居相之义治邺】祖乙圮于耿【为河所毁地理志河东皮氏县耿乡古耿国括地志绛州龙门县东南十二里耿城故耿国】史记祖乙迁于邢【皇极经世祖乙圮于耿徙居邢通典邢州祖乙迁于邢即此地亦邢国也括地志邢国故城在邢州外城内西南角地理志襄国县故邢国今信德府龙冈县书正义汲古文云盘庚自奄迁于殷盖祖乙圯于耿迁于奄括地志兖州曲阜县奄国之地】盘庚五迁将治亳殷盘庚迁于殷曰先王不常厥邑于今五邦【马氏曰五邦谓商邱亳嚻相耿也林氏曰序言五迁自汤至盘庚并数之此言五邦又言今不承于古则是盘庚之前迁者有五考之前序但有亳嚣相耿之四者并盘庚数之则盘庚归亳不应谓之五邦太史公谓祖乙自耿迁邢汲蒙纪年谓祖乙迁奄此与序戾不可据意者更有迁而史失之皇极经世盘庚五迁复归于亳改号曰殷三代世表云徙河南世纪盘庚复南居亳之殷地今偃师是也周氏曰商人称殷自盘庚始自此以前惟称商而已自盘庚迁都之后于是殷商兼称或只称殷通志溵水出阳城东至西华汝阳入于颍水与颍水合流古人并谓颍为溵故命以殷焉诗补传曰殷以溵水得名溵防同音古溵水县今陈州之商水县也殷商兼商山溵水而言之】史记武乙徙河北【三代世表武丁徙河北世纪武丁徙居朝歌隋改为卫县衞州朝歌故城在县西二十二里衞县熙寜中省为镇入黎阳战国策殷纣之国左孟门而右漳釜前带河后被山史记吴起曰左孟门右太行常山在其北大河经其南括地志纣都朝歌在卫州东北七十三里朝歌故城是也本妹邑武丁始都之世纪云帝乙复济河北徙朝歌其子纣仍都焉地理志河内本殷之旧都周既灭殷分其畿内为三国诗风鄘衞国是也注自纣城面北谓之南谓之庸东谓之衞左传注殷虚朝歌也世纪纣自朝歌北筑沙邱台沙邱在钜鹿东北七十里括地志在邢州平乡东北二里史记货殖传昔唐人都河东殷人都河内周人都河南夫三河在天下之中若鼎足王者所更居也】
