<!-- { "loadSidebar": true } -->
　　蕙田案孔庙配享之典顔子定于三国魏正始二年曾子定于唐睿宗太极元年子思定于宋度宗咸淳三年孟子定于宋神宗元丰七年其从祀七十子定于后汉明帝永平五年左公谷及汉魏以后释经诸人定于唐太宗贞观二年周程张先贤定于宋理宗端平二年其间进退升降递有迁改求其义防大约有二一曰传道一曰传经然有经与道合者有经与道分者夫由尧舜禹汤文武周公至于我孔子孔子删定纂修集羣圣之大成圣人之门若曾子之大学子思之中庸孟子之七篇皆经与道合者也自七十子没而防言絶大义乖先王之道几于坠地赖有伏生髙堂毛郑孔贾诸儒抱残守缺以全于后其功不可冺没而其间如董江都文中子韩昌黎则又能稍窥大道之要皆得并列祀典此则经与道分矣夫道与经无可分之理然当时防迁流亦出于势之不得不然逮乎前朝或以真儒硕学不见著作为疑或以注疏专家不修实行被黜其意似欲强而合之然不如明嘉靖时礼臣之议谓求士于汉唐之世圣学榛芜固当专录其释经之功自有宋诸儒出理学大明虽议论罕传自当特取其履行之实为笃论也今据其説而详考宋元明诸儒其不愧传道之列者宋则周元公崛兴数千载之后上接邹鲁而二程张邵朱子相继而兴其渊源所在程子之门则由杨山【时】罗仲素【从彦】李延平【侗】而递传于朱子朱子之门由黄勉斋【干】何文定【基】王文宪【栢】金文安【履祥】许文懿【谦】而递传于方正学【孝孺】皆一线之宗若夫薛文清【瑄】振起于河汾王文成【守仁】倡道于姚江顾端文【宪成】髙忠宪【攀龙】集成于东林皆真修实悟以道统为已任而诣极最髙其他宋之胡安定【瑗】陆文安【九渊】张南轩【栻】吕成公【祖谦】真西山【徳秀】蔡元定仲黙【沈】元之许鲁斋【衡】明之曹靖修【端】吴康斋【与弼】胡敬斋【居仁】陈白沙【献章】罗文恭【洪先】刘念防【宗周】皆一代真儒潜心正学今观祀典所载精求博议盖亦极其矜慎然或以代近而公议未孚或以后起而推崇未及盖有之矣若夫名臣如司马欧阳固当酌祀于帝王之庙而不必以頖宫之爼豆为定论也

　　五礼通考卷一百二十
<经部,礼类,通礼之属,五礼通考>
　　钦定四库全书
　　五礼通考卷一百二十一
　　刑部尚书秦蕙田撰
　　吉礼一百二十一
　　祀孔子
　　春秋哀公十六年左氏传夏四月己丑孔丘卒【注仲尼既告老去位犹书卒者鲁之君臣崇其圣徳殊而异之四月十八日乙丑无己丑己丑五月十二日日月必有误】公诔之曰旻天不吊不憗遗一老俾屏余一人在位茕茕余在疚呜呼哀哉尼父无自律【注憗且也屏蔽也律法也言防尼父无以自为法　疏郑众曰诔谓积累生时德行以赐之命主为其辞郑元礼记注云诔累也诔列生时行迹读之以作諡此传惟说诔辞不言作諡传记羣书皆不言孔子之諡葢惟诔其美行示已伤悼之情而赐之命耳不为之諡故书传无称焉至汉王莽辅政尊尚儒术封孔子后为褒成侯追諡孔子为褒成宣尼君明是旧无諡也郑元礼注云尼父因自字以为之諡谓諡孔父为尼父郑元错读左传云以字为諡遂复妄为此解】
　　礼记檀弓鲁哀公诔孔丘曰天不遗耆老莫相予位焉呜呼哀哉尼父【注诔其行以为諡也言孔子死无佐助我处位者尼父因其字以为之諡吴氏澄曰诔者述其功行以哀之之词如后世祭文之类非諡也】
　　钦定义疏有诔而不諡者如哀公之诔尼父是也有诔而諡者如卫之諡贞惠文子是也諡必兼诔而诔不必兼諡郑谓诔其行以为諡似未必然
　　史记孔子世家孔子葬鲁城北泗上【皇覧曰孔子冢去城一里茔百亩南北广十歩东西十三歩髙一丈二尺前以瓴甓为祠坛方六尺与地平本无祠堂茔中树以百数皆异种鲁人世世无能名其树者民言孔子弟子异国人各持其方树来种之其树作扮雒女贞五味毚檀之类孔子茔中不生荆棘及刺人草】弟子及鲁人徃从而家者百有余室因命曰孔里鲁世世相以岁时奉祀孔子而诸儒亦讲礼乡饮大射于孔子孔子大一顷故所居堂弟子内后世因庙藏孔子衣冠琴车书【索隠曰谓孔子所居之室其弟子之中孔子没后后代因庙藏夫子平生衣冠琴书于夀堂中】至于汉二百余年不絶髙皇帝过鲁以太牢祀焉诸侯卿相至常先谒然后从政
　　太史公曰诗有之髙山仰止景行行止虽不能至然心乡徃之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云天下君王至于贤人众矣当时则荣没则已焉孔子布衣十余世学者宗之自天子王侯中国言六艺者折中于夫子可谓至圣矣
　　右周
　　汉书髙祖本纪十二年十一月行自淮南还过鲁以太牢祀孔子
　　邱氏濬曰此汉以来祀孔子之始
　　晋书礼志昔武王入殷未及下车而封先代之后盖追思其德也孔子以大圣而终于陪臣未有封爵至汉元帝孔覇以帝师赐爵号褒成君奉孔子后
　　汉书儒林元帝即位徴覇以帝师赐爵关内侯食邑八百户号褒成君
　　史记孔子世家正义括地志云汉封夫子十二代孙忠为褒成侯生光为丞相封侯平帝封孔覇孙莽二千户为褒城侯后汉封十七代孙志为褒成侯魏封二十二代孙羡为崇圣侯晋封二十三代孙震为奉圣亭侯后魏封二十七代孙为崇圣大夫孝文帝又封三十一代孙珍为崇圣侯髙齐改封珍为恭圣侯周武帝改封邹国公隋文帝仍旧封邹国公炀帝改为绍圣侯皇唐给复二千户封孔子裔孙孔德伦为褒圣侯也
　　成帝本纪绥和元年二月癸丑诏曰盖闻王者必存二王之后所以通三统也昔成汤受命列为三代而祭祀废絶考求其后莫正孔吉其封吉为殷绍嘉侯三月进爵为公及周承休侯皆为公地各百里
　　文献通考梅福上书曰武王克殷未及下车存五帝之后封殷于宋绍夏于杞明着三统示不独有也是以姬姓半天下迁庙之主流出于户所谓存人以自立者也今成汤不祀殷人无后陛下继嗣久微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺适曰贤者子孙宜有土而况圣人又殷之后哉昔成王以诸侯礼葬周公而皇天动威雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉福孤逺又讥切王氏故终不见纳初武帝时封周后姬嘉为周子南君至元帝时尊周子南君为周承休侯位次诸侯王使诸大夫博士求殷后分散为十余姓郡国徃徃得其大家推求子孙絶不能纪时匡衡议以为王者存二王后所以尊其先王而通三统也其犯诛絶之罪者絶而更封他亲为始封君上承其王者之始祖春秋之义诸侯不能守其社稷者絶今宋国已不守其统而失国矣则宜更立殷后为始封君而上承汤统非当继宋之絶侯也宜明得殷后而已今之故宋推求其嫡久逺不可得虽得其嫡嫡之先已絶不当得立礼记孔子曰丘殷人也先师所共宜以孔子世为汤后上以其语不经遂见寝至成帝时梅福复言宜封孔子后以奉汤祀绥和元年立二王后推迹古文以左氏谷梁世本礼记相明遂下诏封孔子世为殷绍嘉公
　　蕙田案绍嘉侯之封虽曰继殷之后其实亦是奉孔子也观梅福之言曰今陛下诚能据仲尼之素功以封其子孙则国家必获其福匡衡之言曰礼记孔子曰某殷人也先师所共宜以孔子世为汤后意可知矣故文献通考载之于褒赠先圣先师门内而愚于是编亦附其内云
　　平帝本纪元始元年封孔子后孔均为褒成侯奉其祀追諡孔子曰褒成宣尼公
　　【邱氏濬曰案此后世尊崇孔子之始夫平帝之世政出王莽奸伪之徒假崇儒之名以收誉望文奸谋圣人在天之灵其不之受也必矣有若曰自生民以来未有盛于夫子者也岂一言一行之美而可以节惠立諡者哉然则不加以諡号将何以称曰千万世之下惟曰先师孔子以见圣人所以为万世尊崇者在道不在爵位名称也】
　　后汉书钟离意注意别曰意为鲁相到官出私钱万叁千文付户曹孔防修夫子车身入庙拭几席剑履男子张伯除堂下草土中得玉璧七枚伯懐其一以六枚白意意令主簿安置几前孔子教授堂下床首有悬瓮意召孔防问此何瓮也对曰夫子瓮也背有丹书人莫敢也意曰夫子圣人所以遗瓮欲以悬示后贤因之得素书文曰后世修吾书董仲舒防吾车拭吾履发吾笥会稽钟离意璧有七张伯藏其一意即召伯问果服焉
　　右汉
　　后汉书世祖本纪建武五年二月壬申封殷后孔安为殷绍嘉公【注成帝封孔吉为绍嘉公安即吉之裔也】
　　冬十月还幸鲁使大司空祠孔子
　　蕙田案此遣官祀阙里之始
　　十三年二月庚午以殷绍嘉公孔安为宋公
　　十四年夏四月辛巳封孔子后志为褒成侯【注平帝封孔均为褒成侯志均子也】
　　马氏端临曰西汉时孔氏之裔侯者二人绍嘉侯奉殷后也褒成侯奉孔子之后也建武中兴袭爵如故绍嘉之后不知所终褒成之后则志卒子损嗣至和帝永元四年徙封褒尊侯损卒子曜嗣曜卒子元嗣相至献帝初国絶魏时再袭封世世不絶
　　明帝本纪永平十五年三月幸孔子宅祠仲尼及七十二弟子亲御讲堂命皇太子诸王说经
　　注汉春秋曰帝时升庙立羣臣中庭北面皆再拜帝进爵而后坐
　　册府元永平十五年帝东廵过鲁幸孔子宅祠仲尼及七十二弟子亲御讲堂命皇太子诸王说经帝自制五经要说章句令桓郁较定于宣明殿其后帝亲于辟雍自讲所着五经章已复令郁説一篇帝谓郁曰我为孔子卿为子夏起子者商也又问郁曰子几人能学郁曰臣子皆未能学孤兄子一人学方起帝曰努力教之有起者即白之
　　邱氏濬曰此后世祀孔子弟子之始
　　章帝本纪元和二年二月丙辰东廵狩三月己丑进幸鲁庚寅祀孔子于阙里及七十二弟子赐褒成侯及诸孔男女帛
　　东汉书曰祠礼毕命儒者论难
　　孔僖元和二年二月帝东廵狩还过鲁幸阙里以太牢祀孔子及七十二人作六代之乐大会孔氏男子二十以上者六十三人命儒者讲论语僖自陈谢帝曰今日之会于卿宗有光荣乎对曰臣闻明王圣主莫不尊师贵道今陛下亲屈万乗辱临敝里此乃崇礼先师增辉圣德至于光荣非所敢承帝笑曰非圣者子孙焉有斯言乎遂拜僖郎中赐褒成侯损及孔氏男女钱帛安帝本纪延光三年春二月东廵狩三月戊戌祀孔子及七十二弟子于阙里自鲁相令丞尉及孔氏亲属妇女诸生悉会赐褒成侯以下帛各有差
　　阙里志元嘉二年诏孔子庙置百石卒史一人掌领礼器春秋享礼出王家钱给大酒值河南尹给牛羊豕各一大司农给米
