<!-- { "loadSidebar": true } -->
　　四年夏逆妇姜于齐【注称妇有姑之辞】　左氏传逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而坏其主在国必乱在家必亡不允宜哉诗云畏天之威于时保之敬主之谓也　公羊传其谓之逆妇姜于齐何略之也髙子曰娶乎大夫者略之也　谷梁传其曰妇姜为其礼成乎齐也其逆者谁也亲逆而成妇或者公与何其速妇之也曰公也其不言公何也非成礼于齐也曰妇有姑之辞也其不言氏何也贬之也何为贬之也夫人与有贬也【注夫人能以礼自防则夫妇之礼不成于齐故讥公而夫人与焉】
　　宣公元年公子遂如齐逆女三月遂以夫人妇姜至自齐　公羊传夫人何以不称姜氏贬曷为贬讥丧娶也丧娶者公也则曷为贬夫人夫人与公一体也其称妇何有姑之辞也【注有姑当以妇礼至无姑当以夫人礼至故分别言之】　谷梁传其不言氏丧未毕故略之也其曰妇缘姑言之之辞也遂之挈繇上致之也【疏昏礼迟速繇于夫家阳倡隂和固是其理而责夫人者一礼不备贞女不行夫人姜氏若其不行公得无丧娶之讥夫人无苟从之咎故责之】
　　成公八年夏宋公使公孙夀来纳币【注昏聘不使卿今华元将命故特书之宋公无主昏者自命之故称使也】　左氏传宋华元来聘聘共姬也【注聘不应使卿故传发其事而已】夏宋公使公孙夀来纳币礼也【注纳币应使卿胡传纳币不书此何以书公孙夀卿也纳币使卿非礼也礼不可略亦不可过惟其称而已矣略则轻大伦过则溺私爱宋公之请伯姬鲁侯之嫁其女皆致其厚者也而不知越礼逾制岂所以重大昏之礼哉经悉书之为后法也】
　　九年二月伯姬归于宋【注宋不使卿逆非礼】
　　夏季孙行父如宋致女【注女嫁三月又使大夫随加聘问谓之致女所以致成妇礼笃昏姻之好】　公羊传未有言致女者此其言致女何録伯姬也【注古者妇人三月而后庙见称妇择日而祭于祢成妇之义也父母使大夫操礼而致之必三月者取一时足以别贞信贞信着然后成妇礼书者与上纳币同义所以彰其洁且为父母安荣之言女者谦不敢自成礼妇人未庙见而死归葬于女氏之党】　谷梁传致者不致者也妇人在家制于父既嫁制于夫如宋致女是以我尽之也【注刺已嫁而犹以父制尽之】不正故不与内称也
　　胡传致女者何女既嫁三月而庙见则成妇矣而后父母使人安之故谓之致也常事耳何以书致女使卿非礼也
　　十四年秋叔孙侨如如齐逆女【注成公逆夫人最为得礼而经无纳币者文阙絶也】　左氏传秋宣伯如齐逆女称族尊君命也
　　九月侨如以夫人妇姜氏至自齐　左氏传舍族尊夫人也【注舍族谓不称叔孙】　谷梁传大夫不以夫人以夫人非正也刺不亲迎也侨如之挈由上致之也
　　昭公二年左氏传夏四月韩须如齐逆女齐陈无宇送女致少姜少姜有宠于晋侯晋侯谓之少齐谓陈无宇非卿执诸中都少姜为请曰送从逆班畏大国也犹有所易是以乱作
　　三年左氏传齐侯使晏婴请继室于晋曰寡君使婴曰寡人愿事君朝夕不倦不腆先君之适以备内官焜燿寡人之望则又无禄早世陨命寡人失望君若不忘先君之好惠顾齐国辱收寡人徼福于太公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请君有辱命惠莫大焉若惠顾敝邑抚有晋国赐之内主岂惟寡君举羣臣实受其贶其自唐叔以下实宠嘉之
　　五年左氏传晋韩宣子如楚送女叔向为介及楚楚子朝其大夫曰晋吾仇敌也茍得志焉无恤其他防啓疆曰晋之事君臣曰可矣求诸侯而麇至求昏而荐女君亲送之上卿及上大夫致之犹欲耻之君其亦有备矣不然奈何楚子终厚礼之
　　礼记祭统国君娶夫人之辞曰请君之玉女与寡人共有敝邑事宗庙社稷此求助之本也
　　哀公问孔子侍坐于哀公哀公曰敢问人道谁为大孔子愀然作色而对曰人道政为大公曰敢问为政如之何对曰夫妇别父子亲君臣严三者正则庶物从之矣公曰愿闻所以行三言之道对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本欤【疏礼以敬为主若敬之至极天子诸侯之大昏又为大也国君虽尊服冕服以自迎欲亲此妇也】公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎【疏冕则祭服也天子则衮冕诸侯以下各用助祭之服故士昏礼主人爵弁服是也春秋公羊传説天子至庶人皆亲迎左氏谓天子至尊无敌无亲迎之礼诸侯有故若疾病则使上卿迎上公临之许氏案髙祖时皇太子纳妃叔孙通制礼以为天子无亲迎驳之云太姒之家在渭之涘文王亲迎于渭引此记为证又诗说云文王亲迎之时犹为西伯郑驳未定此以答哀公所问故解先圣为周公又鲁得郊天故云天地社稷之主若异义驳所云则以先圣及天地据天子】公曰寡人固不固焉得闻此言也寡人欲问不得其辞请少进孔子曰天地不合万物不生大昏万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本欤
　　陈氏礼书昏有六礼纳采问名纳吉纳徴请期亲迎而纳采者择其族类问名者询其谁氏问名然后卜之故纳吉纳吉则其礼成矣故纳徴然则纳采问名同一使纳吉纳徴请期皆异使纳采问名纳吉请期以禽贽纳徴以圭璋皮帛由徴以前虑其或不受也故皆言纳既纳徴则聴命而已故于期言请焉曲礼曰日月以告君斋戒以告鬼神春秋之时楚公子娶于郑曰告于庄共之庙而来郑公子忽先配后祖君子讥之故士昏礼既纳采问名然后归卜于祢既卜然后纳吉而卜常在告庙之日礼记曰卜郊受命于祖庙作于祢宫尊祖亲考之义也郑氏谓受命退乃卜卜昏之礼盖亦如之然则告庙始于纳采问名之后矣异义云戴礼説天子亲迎左氏天子不亲迎上卿迎之诸侯亦不亲迎使上大夫迎之郑驳异义云文王娶太姒亲迎于渭又孔子答哀公合二姓之好以继先圣之后以为天地宗庙社稷之主冕而亲迎何谓已重乎此天子诸侯有亲迎也然考之于经着之诗刺不亲迎而充耳以黄者人君之饰又文王迎于渭韩侯迎于蹶而春秋纪裂繻来逆女公羊曰讥不亲迎也公子翚如齐逆女谷梁曰逆女亲者也使大夫非正也庄公如齐逆女谷梁曰亲迎常事也不志此其志何不正其亲迎于齐也凡此皆言诸侯亲迎之礼若天子则不然赵氏曰王者之尊海内莫敌故嫁女则使诸侯主之适诸侯诸侯莫敢有其室若屈万乗之尊而行亲迎之礼则何莫敢敌之有乎夫子对哀公曰为天地宗庙社稷之主以鲁有郊祀天地之礼故云尔非为天子发也左氏谓诸侯不亲迎公羊谓天子亦亲迎其说不能全与经合当从赵氏之论为正
　　蕙田案以上诸侯昏
　　书尧典帝曰咨四岳朕在位七十载汝能庸命巽朕位岳曰否徳忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉
　　蔡传吴氏曰二女尧二女娥皇女英也此尧言其将试舜之意也庄子所谓二女事之以观其内是也葢夫妇之间隠防之际正始之道所系尤重故观人者于此尤切也厘理降下也妫汭舜所居之地嫔妇也史言尧治装下嫁二女于妫水之北使为舜妇于虞氏之家也钦哉尧戒二女之辞即礼所谓徃之女家必敬必戒者况以天子之女嫁于匹夫尤不可不深戒之也
　　黄氏度曰降下也贵贱之势可以言降也厘降则妇从夫理之不可易者也后世直改为下嫁孟子舜尚见帝尚犹上也虽贵而上之夫妇后先之义也后世训其义为配皆失理
　　易泰卦六五帝乙归妹以祉元吉
　　程传史谓汤为天乙厥后有帝祖乙亦贤王也后又有帝乙多士曰自成汤至于帝乙防不明徳恤祀称帝乙者未知孰是以爻义观之帝乙制王姬下嫁之礼法者也自古帝女虽皆下嫁至帝乙然后制为礼法使降其尊贵以顺从其夫也
　　【吴氏澄曰案京房传载汤归妹之辞曰无以天子之尊而乘诸侯无以天子之富而骄诸侯隂之从阳女之顺夫天地之义也往事尔夫必以礼义其辞虽善要是后世假托为之或乃因是遂指帝乙为汤而谓非受辛之父者非矣】
　　诗序何彼秾矣美王姬也虽则王姬亦下嫁于诸侯车服不系其夫下王后一等犹执妇道以成肃雝之徳也【笺下王后一等谓车乘厌翟勒而缋总服则防翟】
　　何彼秾矣唐棣之华曷不肃雝王姬之车　何彼秾矣华如桃李平王之孙齐侯之子　其钓维何维丝伊缗齐侯之子平王之孙
　　春秋庄公元年夏单伯送王姬【注王将嫁女于齐既命鲁为主故单伯送女不称使也天子嫁女于诸侯使同姓诸侯主之不亲昏尊卑不敌】　公羊传单伯者何吾大夫之命乎天子者也何以不称使天子召而使之也逆之者何使我主之也曷为使我主之天子嫁女于诸侯必使诸侯同姓者主之诸侯嫁女于大夫必使大夫同姓者主之【注大夫与诸侯同姓者不自为主者尊卑不敌其行昏姻之礼则伤君臣之义行君臣之礼则废昏姻之好故必使同姓有血脉之属宜为父道与所适敌体者主之礼尊者嫁女于卑者必待风防为卑者不敢先求亦不可斥与之者申阳倡隂和之道天子嫁女于诸侯备侄娣如诸侯之礼义不可以天子之尊絶人继嗣之路我主书者恶天子也礼齐衰不接弁冕仇雠不交昏姻】　谷梁传其不言如何也其义不可受于京师也其义不可受于京师何也曰躬君弑于齐使之主昏姻与齐为礼其义固不可受也
　　髙氏闶曰王姬下嫁礼虽不传而以义推之诸侯固当躬至京师天子置馆命同姓之尊者行宾主之礼然后逆归本国此亦男下女之义也今齐既不朝王又不亲迎而鲁之单伯反往逆之庄王不以鲁之先君戕于齐命之主昏鲁有大丧不因而辞之陷王于不义故不书如京师而直书逆王姬犹曰鲁自逆耳
　　秋筑王姬之馆于外　左氏传筑王姬之馆于外为外礼也【注丧制未阕故异其礼得礼之变】　公羊传何以书讥何讥尔筑之礼也于外非礼也于外何以非礼筑于外非礼也其筑之何以礼主王姬者必为之改筑主王姬者则曷为必为之改筑于路寝则不可小寝则嫌于羣公子之舍则以卑矣其道必为之改筑者也　谷梁传筑礼也于外非礼也筑之为礼何也主王姬者必自公门出于庙则已尊于寝则已卑为之筑节矣筑之外变之正也筑之外变之为正何也仇雠之人非所以接昏姻也衰麻非所以接弁冕也【注亲迎服祭服者重昏姻也公时有桓之丧】其不言齐侯之来逆何也不使齐侯得与吾为礼也
　　冬王姬归于齐
　　十有一年冬王姬归于齐【注鲁主昏不书齐侯逆不见公】　公羊传何以书过我也
