<!-- { "loadSidebar": true } -->
　　律吕正义头管之制未详创自何时或名篥始于芦管与横笛皆起羗中谓之羗笛羗管马融赋亦有笛从羗起之言然攷长笛实为今之箫而管之见于经书者未必如今之头管诗曰嘒嘒管声记曰下管象武葢古以律吕管音先诸乐其所谓管即排箫之管也唐宋而后管色之名始见史志唐人纪琴以管色定宋干德中和岘言乐器中有乂手笛与雅音相应足以协旋宫之法亦可通八十四调长九寸其窍有六左四右二请名拱宸管是或头管之制所由起耶案古之管籥一管为一声钟磬亦然后世一管数孔则兼数管之用宋史燕乐志载黄钟用合字大吕太簇用四字夹钟姑洗用乙字夷则南吕用工字无射应钟用凡字各以上下分爲清浊其仲吕蕤宾林钟不可以上下分仲吕用上字蕤宾用勾字林钟用尺字其黄钟清声用六字大吕太簇夹钟清声用五字而以上下紧别之紧五者夹钟清声也今时用头管共有九孔乐工相传取音为合四乙上勾尺工凡六五髙乙髙上其通长为合最下第一孔为四第二孔为乙第三孔爲上第四孔后出为勾第五孔为尺第六孔为工第七孔爲六第八孔后出爲五第九孔最上为髙乙带髙上独无凡字孔分如取凡字则借工字第六孔髙吹之或借六字第七孔低吹之其假声字之法则又以哨巧借为髙下然终不如箫笛之能转调其或转调则必易哨葢哨薄则輭輭则声低哨厚则硬硬则声髙哨长而声亦低哨短而声亦髙即如笙簧硬輭长短之分声字也审哨之音哨得笛之上字者管之通体始得合字哨得笛之尺字则管之通体得四字哨得笛之工字则管之通体得乙字宋志所载与时用管所传声律大槩相同惟上三孔有异又凡附前一律而同出于一孔者名为中管故宋仁宗御制乐髓新经于十二宫调内除太簇姑洗蕤宾南吕应钟皆为中管不用而定爲七宫二十八调也今之头管实有大小两种大者礼部太常并杂乐所用小者乃吴中所制随歌曲与笙笛相合爲用者也大管之径三分不足二分有余长六寸稍余小管之径二分稍余长五寸六分余夫大管之径似乎黄钟之径其长则与夹钟之分相侔而小管之径似乎黄钟半积同形管之径其长则又似乎黄钟半积同形管之黄钟大吕相和之分也大管之孔九取音爲十二【乃合四乙上勾尺工凡六五髙乙髙上之十二字】小管之孔八取音爲九【乃合四乙上尺工凡六五之九字】葢因大管有勾字孔无凡字孔取凡字于工字六字两孔仍取髙乙髙上两字于最上一孔而小管无勾字孔有凡字孔既取凡字于本孔其最上一孔又不兼取两字故小管声字之减于大管即如十三簧小笙之减于十七簧大笙也诸乐生声不过五声二变之七音而管色之名至于十者六五乃合四之清声即如琴之有二清声而勾字在上尺之间亦如箫笛与笙皆有低上髙上低尺髙尺之分也【勾字孔下之可借为髙上上之可借为低尺】其小管有凡字而大管无凡字者因大管最上一孔取髙乙复带髙上虑其孔多难按故假凡字于工字六字两孔即如箫笛之不设上字孔也但时用各管其体与孔皆工人约畧为之而无一定之制故所得之音或参杂而不可爲凖今悉案律吕倍半之分以辨其体以审其音然后知头管之制固不越乎律吕之范围而旋宫转调之义已黙寓于其中矣
　　蕙田案以上管
　　仪礼大射仪簜在建鼓之间
　　陈氏乐书书于淮海惟扬州言篠荡既敷继之以瑶琨篠簜孔安国以竹箭为篠大竹为簜则簜之为竹特大于篠其笙箫之类欤仪礼大射仪簜在建鼓之间此之谓也
　　蕙田案郊特牲殷人尚声涤荡其声朱子于书教胄子注曰乐所以荡涤邪秽应劭风俗通曰笛涤也以谐声而言则簜其荡欤乐书援禹贡而拟为大竹意实近之但其制不传不能强解耳
　　又案以上簜附
　　周礼春官笙师掌教舂牍应雅【注郑司农云舂牍以竹大五六寸长七尺短者一二尺其端有两空髤画以两手筑地应长六尺五寸其中有椎雅状如漆筩而弇口大二围长五尺六寸以羊韦鞔之有两纽疏画】
　　【郑氏锷曰牍之为言凟也宾醉恐有凟乎礼故以牍名应者宾归恐其不应礼欲其与乐声相应也】陈氏乐书应乐犹应之应物其获也小矣故小鼓谓之应所以应大鼓所偶之声也小舂谓之应所以应大舂所偶之节也周官笙师掌教牍应牍长七尺应则如桶而方六尺五寸中象柷有椎连底左右相击以应柷也斯不亦大小之辨乎礼图其形正圆而外皆朱唐乐图及大周正乐皆外黒内朱然以理推之一在木下为本在木上为末在木中为朱则木之为物含阳于内南方之火所自而藏也故应以木为之而内外朱焉固其理也彼持内黒之説真臆论欤
　　礼记乐记讯疾以雅【疏雅乐器名舞者讯疾奏此雅器以节之也】
　　陈氏礼书周礼笙师掌教舂牍应雅以教裓乐郑司农云雅状如漆筩而弇口大二围长五尺六寸以羊韦□之有两纽疏画此约汉法云然也郑康成曰雅中有椎【乐记注】裓乐裓夏之乐牍应雅教其舂者谓以筑地笙师教之则三器在庭可知矣宾醉而出奏裓夏以此三器筑地为之行节乐记曰讯疾以雅孔頴达曰舞者讯疾奏此雅器以应之葢乐者正也宾出而舂雅欲其醉而不失正也工舞而奏雅欲其迅疾而不失正也宾出之奏雅有裓乐则工舞之奏雅各以其舞之曲欤
　　尔雅释乐和乐谓之节【疏节乐器名】
　　蕙田案乐贵于和唯有节而后和故和乐者谓之节也节字从竹当是竹器邢云谓相又引郑氏相即拊之説误矣
　　又案以上牍应雅节附
　　宗元案八音之序国语伶州鸠所言以金石丝竹匏土革木为次周礼大师播之以八音则以金石土革丝木匏竹为次其不同何也金石以纪乐律之纲孟子所谓金声而玉振之者故八音总以二者爲首至琴瑟以应人声在堂上笙管埙以用人气在堂下鼓鼗柷敔则只以节乐而已故国语以丝竹次金石而后及于匏土革木是以用之轻重为序也周礼则以金石与土皆成于天地故金石后即先之以土而革丝则成于动物者故次之木匏竹则成于植物者故又次之葢以体之贵贱为序也此编遵周礼故八音之序异乎国语
　　右竹音之属

　　五礼通考卷七十七
<经部,礼类,通礼之属,五礼通考>
　　钦定四库全书
　　五礼通考卷七十八
　　刑部尚书秦蕙田撰
　　吉礼七十八
　　宗庙制度
　　史纪始皇本纪二世皇帝元年下诏増始皇寝庙牺牲令羣臣议尊始皇庙羣臣皆顿首言曰古者天子七庙诸侯五大夫三虽万世世不轶毁今始皇为极庙四海之内皆献贡职増牺牲礼咸备毋以加先王庙或在西雍或在咸阳天子仪当独奉酌祀始皇庙自襄公以下轶毁所置凡七庙羣臣以礼进祠以尊始皇庙为帝者祖庙
　　蕙田案秦羣臣七庙之议与古礼合
　　右秦庙制
　　史记萧相国世家汉二年汉王与诸侯击楚何守闗中立宗庙社稷
　　蕙田案汉初未有追王立庙之事况是时天下未定耶相国何所立当是因秦之旧而存其规制耳
　　汉书髙祖本纪十年秋八月令诸侯王皆立太上皇庙于国都
　　蕙田案此郡国立庙之始由是西汉宗庙之礼纰谬相沿仍而难正矣
　　又案史不言京师立庙事岂因萧何所建而奉主以祠耶郡国立庙乃是创见故特书之耳
　　史记髙祖本纪十二年四月羣臣皆曰髙祖起防细拨乱世反之正平定天下为汉太祖功最髙上尊号为髙皇帝令郡国诸侯各立髙祖庙以嵗时祠
　　孝惠五年思髙祖之悲乐沛以沛宫为髙祖原庙髙祖所教歌儿百二十人皆令为吹乐后有缺辄补之汉书礼乐志初髙祖旣定天下过沛与故人父老相乐醉酒欢哀作风起之诗令沛中僮儿百二十人习而歌之至孝惠时以沛宫为原庙皆令歌儿习吹以相和常以百二十人为员
　　叔孙通传四年帝为东朝长乐宫【孟康曰朝太后于长乐宫】及间徃【师古曰非大朝时中间小谒见】数跸烦民【师古曰妨其徃来也】作复道方筑武库南【如淳曰作复道方始筑武库南也师古曰复音方目反】叔孙通因请间曰陛下何自筑复道髙帝寝衣冠月出游髙庙【服防曰持髙庙中衣月旦以游于众庙已而复之应劭曰月旦出髙帝衣冠傋法驾名曰游衣冠如淳曰髙祖之衣冠藏在宫中之寝三月出游其道正值今之所作复道下故言乗宗庙道上行也晋灼曰黄图髙庙在长安城门街东寝在桂宫北服言衣藏于庙中如言宫中皆非也师古曰诸家之说皆未允也谓从髙帝陵寝出衣冠游于髙庙每月一为之汉制则然而后之学者不晓其意谓以月出之时而夜游衣冠失之逺矣】子孙奈何乗宗庙道上行哉惠帝惧曰急坏之通曰人主无过举今已作百姓皆知之矣愿陛下为原庙【原重也先已有庙今更立之故云重也】渭北衣冠月出游之益广宗庙大孝之本上乃诏有司立原庙
　　【胡氏寅曰天子七庙致其诚敬足矣而又作原庙云益广大孝之本则通之妄也其言曰人主无过举有七庙又作原庙非过举乎且衣冠出游于礼何据中庸记宗庙之礼陈其宗器设其裳衣非他所也谓庙中也非他时也谓祭祀之时也今以死者衣冠月出游之于礼防矣然则通所以諌帝者无一而当则不若帝以数跸烦民而筑复道之为是也使后世有致隆于原庙而简于太庙者则通说啓之矣杨氏复曰叔孙通既諌汉惠帝作复道又请以复道为原庙益广大孝之本以一时率尔之言立千万世不易之制其言欲益广大孝之本不知宗庙之轻自此始也夫宗庙之礼贵乎严而不欲其防人主事宗庙之心欲其専不欲其分既有宗庙又有原庙则事死如事生事亡如事存之心有所分矣宗庙之体极乎严原庙之体几乎防人情常惮于严而安于防则亲祀之礼反移于原庙故宗庙之礼虽重而反为虚文矣如李清臣所谓略于七庙之室而祠于佛老之侧穷工木之巧殚金碧之彩作于盛暑累月而后成费以十钜万礼官不议而有司不言及其成也不为木主而为之象不为禘祫烝尝之礼而行一酌之奠之礼又杨时所谓舍二帝三王之正礼而从一缪妄之叔孙通是也抑又有大不安于心者圣明相继仁孝爱敬之至通乎神明而宗庙之礼未尝亲祀祗遣大臣摄行时享夫岂仁圣之本心哉盖既有宗庙又有原庙则心分而不専末既有所重则本必有所轻其势然也】
　　蕙田案原庙尤为不经啓后世凟神隳礼之弊者叔孙实始作俑胡氏马氏论之审矣
　　史记正义括地志云髙庙在长安县西北十三里渭南
　　三辅黄图髙祖庙在长安西北故城中闗辅记曰秦庙中钟四枚皆在汉髙祖庙中三辅旧事云髙庙钟重十二万觔
　　文献通考汉旧仪髙庙葢地六顷三十亩四步堂上东西五十步南北三十步祠日立九旗堂下撞千石钟十枚声闻百里寝庙者象生有衣冠履带几杖起居日四上食卧牀帷帐原宗庙者朝廷行大礼封拜诸侯王酎金原宗庙在北城外游衣冠尝百果
　　汉书文帝本纪文帝四年秋九月作顾成庙【服防曰庙在长安城南文帝作还顾见城故名之应劭曰文帝自为庙制度卑狭若顾望而成犹文王灵台不日成之故曰顾成贾谊曰使顾成之庙为天下太宗与汉无极如淳曰身存而为庙若尚书之顾命也景帝庙号徳阳武帝庙号龙渊昭帝庙号徘徊宣帝庙号乐游元帝庙号长寿成帝庙号阳池师古曰以还顾见城因即为名于义无取又书本不作城郭字应说近之】
