<!-- { "loadSidebar": true } -->
　　齐衰期者大功布衰九月者皆三月不御于内女入门遭防而未婚者何以必俟防之除也【曾子问曰壻亲迎女未至而有齐衰大功之防则如之何孔子曰男不入改服于外次女入改服于内次然后即位而哭曾子问曰除防不复婚礼乎孔子曰祭过时不祭礼也又何反于初】御内之期断以三月所以该事之变而计其所穷也始婚则一而不再吉凶异道不得相干小功既卒哭可以冠娶妻而下殇之小功不可则每上者可知矣除丧不复婚礼何也舅姑则既见矣盥馈则既亲矣奠祭既与庙见之期既逾是以过时而不可复也
　　亲丧外除中月而禫则其曰三年之丧二十五月而毕何也祥而缟是月禫徙月乐祥以二十五月之始
　　禫以是月之终是谓中月而禫是谓二十五月而毕尔凡为位非亲丧齐衰以下皆哭尽哀而东免绖即位袒成踊袭拜賔反位成踊送賔反位相者告就次三日五哭卒主人出送賔众主人兄弟皆出门哭止相者告事毕成服拜賔若所为位家逺则成服而后徃此闻诸父兄弟死于异国之礼也主人者或以亲或以长而应主其人之丧者也告就次者闻丧不入内虽一夕必有次也若所为位家逺则成服而后徃近则不忍待也首言非亲丧者若亲丧在外则无逺近闻而奔不暇为位以哭也【旧説此以私事出未奔者果尔则在他国不应有众主人兄弟故复迁就其説谓既奔丧至家则防家之主人为之拜賔送賔众主人亦谓在防家者文义情事俱不可通】
　　记曰相趋也出宫而退相揖也哀次而退相问也既封而退相见也反哭而退朋友虞祔而退又曰知死而不知生伤而不吊何也一以语其常一以语其变也或相知于异国或同事于异时其子未之或知而徃吊则嫌于以父之行自居而使主人心愕焉故伤之而遂已焉尔
　　所识其兄弟不同居者皆吊何谓也死者所识之兄弟也吊者吊其所识也伯髙死于卫孔子使子贡为之主而曰为尔哭也来者拜之朋友得为主而受吊则兄弟可知矣吊所以哀生也知死而不知生伤而不吊子且不吊况其兄弟不同居者乎大夫哭诸侯不敢拜賔何谓也君薨于异国子出迎诸臣在国者朝夕哭临于朝国賔有入唁者则哭以答之而不敢拜也【曾子问君出疆而薨其入也子皆从柩故知闻讣必出迎也知在国卿大夫哭临者君虽未知防臣先服则哭临不待子之归明】
　　聘礼使者在他国君薨赴未至则哭于巷衰于馆赴者至则衰而出诸臣在他国无受吊之礼而曰不敢拜賔者主国君臣及他国同时而为聘使者必相唁也
　　与诸侯为兄弟为位而哭不曰不敢拜賔何也在礼非为后者不敢拜賔子姓且然况兄弟乎诸臣在他国及君之丧未至子未反而賔临焉疑可以拜故着之也
　　天子诸侯之丧斩衰者奠皆异姓也同姓不与焉众主人是也大夫齐衰者奠其臣斩衰者不足然后取焉【下文天子诸侯之防奠不斩衰者不与大夫齐衰者与故知其臣斩衰者不足然后取焉】士则朋友奠不足取于兄弟大功以下者不使亲者执事以间其哀上下所同也士取于疏者而大夫则取于亲者何也执事者皆斩衰而以轻服间焉不称也取于兄弟大功以下者明父之行不与也
　　絶族无移服故出妻之子于外祖父母无服况异父之兄弟乎公叔术狄仪之问防夏二子之答记者之失其传尔
　　乐正子春之母死五日不食而自悔其不情何也不及乎礼不可不自强也过礼而强之则本心为之变易矣曾子执亲之丧水浆不入于口者七日而不闻有悔者顺其自然而无容心焉耳
　　有殡闻逺兄弟之丧虽缌必徃非兄弟虽邻不徃子张死曾子有母之丧齐衰而徃哭之何也孔子之丧门人祥禫而后归徳之成义足以并所生道之合可以当同气故曰礼虽先王未之有可以义起也古者过期而不葬则主丧者服不除故葬必服其初服也后世葬无期释服而从吉乆矣而葬乃返其初服非即逺而轻之义也周官之法不树者无椁不绩者不衰所以使内痛于心而外怍于人也免防而后葬者着之令无改于常服有故焉使得从改葬之服可也
　　重防未除而遭轻丧其服之有兼也兼其轻者不兼其重者盖轻者可包而重者不可二也【斩衰之丧既虞卒哭遭齐衰之防轻者包重者特】易其轻者不易其重者可易者以其痛之新不易者以其义之重也【如前丧既虞卒哭受麻以葛以后丧之麻带易前丧之葛带而首仍前丧之葛绖】麻有可以变葛者其恩本重也【大功以上之麻】有不可以变葛者其恩本轻也【小功以下之麻】麻以易葛而麻终仍反前丧之葛【期大功卒哭以后则绖期大功之绖仍反练之故葛带】皆所以衡时义而达人情之实也
　　卒哭曰成事是日也以吉祭易丧祭何谓也三虞卒哭祝辞曰哀荐成事明日而祔虞之后不闻更有卒哭之祭也以吉祭易丧祭谓以末虞之吉祭易初虞再虞之丧祭尔【郑氏据杂记上大夫虞以少牢卒哭成事祔皆太牢谓三虞后更有卒哭之祭非也礼于虞祔多连举以卒哭为虞之一举虞可包卒哭也间有虞卒哭并举者亦不害末虞为卒哭也即以杂记之文言之安见非以末虞为卒哭而易牲以祭如士遣奠之以少牢哉】
　　如三年之丧则既顈其练祥皆行何谓也前后丧皆三年然后祭可补也【余丧有主者则彼自及时而行练祥即此人为主既顈后亦不得追举知然者上言除服兼诸父昆弟而此独举三年之丧以别之也】祭与除服事聨而义不相蒙小记曰期而祭礼也期而除丧道也祭不为除丧也故合行者其常也遭变则废举各以义起有君丧服则私服不得除而练祥可追举君之丧服除而后殷祭是也【详见曾子问】并私服则服皆得除而祭惟重丧可追举此记是也【祥主人之除也于夕为期朝服祥因其故服是祭之前夕已除前服故知除服与祭各为一事也注既顈虞后山隂陆氏以为禫后皆未安禫则后丧大祥俱毕然后补前丧练祭则过缓虞后则后丧甫三月余而饮福衣朝服可乎礼文残缺未知以顈代葛何据然以义揆之当为练后盖既练则后丧大祥亦近矣虽暂服前丧大祥之服无害也】
　　大功之末可以冠子可以嫁子父小功之末可以冠子可以嫁子可以娶妇已虽小功既卒哭可以冠取妻下殇之小功则不可此就父言父就子言子也大功小功之服有无轻重父与子不可得而同父可冠子取妇而子不可冠取妻不得冠取也已可冠取妻而父不可冠子取妇不得冠取也
　　以丧冠者虽三年之丧可也而小功乃以卒哭为期何也用此知丧冠之礼不及于小功也大功以上其情戚而为期逺故因丧服而冠小功缌麻则俟焉而用吉可知矣人情之实也【与曾子问不合此所传或异代之礼】
　　妻视叔父母姑姊妹视兄弟长中下殇视成人姑姊妹之服轻于兄弟殇服降于成人而哀情则一也世叔父母之哀情有间矣而况妻乎谓宜一视者为厚于妻子而薄于世叔父母者言之尔
　　大夫士父母之丧既练而归朔日忌日则归哭于宗室君之丧邑宰之士既练而归朝廷之士与大夫同次公馆以终丧况子之于父母而可以适庶别乎女子已嫁丧父母既练而归子于父母而同于女子之已嫁乎既练居垩室非时见乎母不入门况反其私室与
　　大夫士将与祭于公既视濯而父母死则犹是与祭也次于异宫既祭释服出宫门外哭而归其他如奔丧之礼如未视濯则使人告告者反而后哭祭必斋齐者齐不齐以致其齐者也父母死使次于异宫而禁其哭踊哀痛中廹尚能齐一以交于神明乎周官凡礼事大宗伯掌之小宗伯佐之肆师又佐之所以代匮而备防疾也况百执事所共无常而不可摄乎下以拂人之情而上以凟神之祀先王之典礼必无是也
　　士大夫不得祔于诸侯祔于诸祖父之为士大夫者祔庙者告新主之将入也祔而各立庙于其家则安用告若奉主以入诸祖父之庙是无故而祧人之祖也其孙之当祔者又将安祔乎
　　公子祔于公子公子有宗道以收族尔羣公子死其子各立庙而祭之以为小宗谓宜祔于祖之兄弟妄也












　　五礼通考卷二百六十二
