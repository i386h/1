<!-- { "loadSidebar": true } -->
　　祠开封府君登歌　四县既序箫管既举堂献六瑚庭万八羽先王有典克禋皇祖不显洪烈永介休祜祠武原府君登歌　钟鼓喤喤威仪将将温恭礼乐敬享曾皇迈徳垂仁系轨重光天命纯嘏惠我无疆祠东安府君登歌　铄矣皇祖帝度其心永言配命播兹徽音思我茂猷如玉如金骏奔在陛是鉴是歆祠孝皇帝登歌　烝哉孝皇齐圣广渊发祥诞庆景祚自天徳敷金石道被管有命既集徽风永宣祠髙祖武皇帝登歌　惟天有命眷求上哲赫矣圣武抚运桓拨功并敷土道均汝坟止戈曰武经纬称文鸟龙失纪云火代名受终改物作我宋京至道惟王大业有劭降徳兆民升歌清庙
　　祠七庙享神登歌【并以歌章太后篇】　奕奕寝庙奉璋在庭笙籥既列牺象既盈黍稷匪芳明祀惟馨乐具礼充洁羞诚神之格思介以休祯济济羣辟永观厥成世祖孝武皇帝歌【谢庄造】　帝锡二祖长世多祜于穆叡考袭圣承矩极弛驭干纽坠绪辟我皇维缔我宋宇刷定四海肇构神京复礼辑乐散马堕城泽牣九有化浮八瀛庆云承掖甘露飞甍肃肃清庙徽徽閟宫舞蹈象徳笙磬陈风黍稷非盛明徳惟崇神其歆止降福无穷
　　章庙舞乐歌词【杂歌悉同用太庙词唯三后别撰】　殷淡造
　　宾出入奏肃成乐歌词二章　彛承孝典恭事严圣浃天奉賮罄壤齐庆司仪具序羽容夙彰分枝飏烈黼构周张助寳奠轩酎珍充庭璆县凝防涓朱竚声先期选礼肃若有承祗对灵祉皇庆昭膺　尊事威仪晖容昭叙迅恭神明粱盛牲俎肃肃严宫蔼蔼崇基皇灵降祉百祗具司戒诚望夜端列承朝依防昭旦物色轻宵鸿庆遐鬯嘉令芳翊帝明徳永祚流光
　　牲出入引牲乐歌词　维诚洁飨维孝奠灵敬芬黍稷敬涤牺牲骍茧在豢载溢载丰以承宗祀以肃皇衷萧芳四举华火周传神监孔昭嘉是柔牷
　　豆呈毛血奏嘉乐歌词　肇禋戒祀礼容咸举六典饰文九司昭序牲柔既昭牺刚既陈恭涤惟清敬事惟神加笾再御兼俎重节动轩越声流金县奕奕閟幄娓娓严闱洁诚夕鉴端服晨晖圣灵戾止翊我皇则上绥四防下洋万国永吉孝飨孝飨有容傧僚赞列肃肃雝雝　右夕牲歌词
　　迎神奏韶夏乐歌词　閟宫复殿防防璿除肃照釭璧彤煇黼帟神凝玉堂严馨圜火夕燿方水朝清金枝委树翠镫竚县渟波澄宿华汉浮天恭事既夙防心有慕仰降皇灵俯宁依胙
　　皇帝入庙北门奏永至乐歌词　皇明鬯矣孝容以昭銮华羽迾拂汉涵滈申申嘉夜翊翊休朝行金景送步玉风韶师承祀则肃对禋祧
　　太祝祼地奏登歌乐词二章　帝容承祀练时涓日九重彻关四灵宾室肃倡函音庶旄委佾休灵告飨嘉尚芬玉瑚饰列桂簋昭陈具司选礼翼翼振振祼崇祀典酎恭考时礼无爽物信靡媿词精华孚
　　鬯诚监昭通升歌翊节下管调风皇心履变敬明尊亲大哉孝徳至矣交神
　　皇帝还东壁受福酒奏嘉时之乐舞词　礼洽福时昌皇圣膺嘉祐帝业凝休祥居极乘景运宅徳瑞中王澄明临四表精华延八乡洞海周声惠彻防丽干光灵庆纒世祉鸿烈永无疆
　　送神奏昭夏之乐舞歌词二章　大孝备盛礼丰神安留嘉乐充旋驾耸泛青穹延八虚辟四空蔼流景肃行风　昭融教缉风度恋皇灵结深慕解羽县辍华树背璿除端玉辂流汪濊庆国步
　　皇帝诣便殿奏休成之乐歌词　酾醴具登嘉俎咸飨洽诚陈礼周乐徧祝词罢祼序容辍县跸动端庭銮回严殿神仪驻景华汉亭虚八灵案卫三祗解途翠盖燿澄罼奕疑宸玉镳息节金辂怀音式诚逺孝底心肃感追慿皇鉴思承渊范神锡懋祉四纬昭明仰福帝徽俯齐庶生
　　蕙田案以上宋
　　南齐书礼志建元元年太祖亲祀太庙六室如仪拜伏竟次至昭后室前仪注应倚立上以为疑欲使庙僚行事又欲以诸王代祝令于昭后室前执爵以问彭城丞刘瓛瓛对谓若都不至昭后坐前窃以为薄庙僚即是代上执爵馈奠耳祝令位卑恐诸王无容代之旧庙仪诸王得兼三公亲事谓此为便从之
　　通典丧废祭议齐髙帝建元四年武帝在谅闇尚书令王俭奏曰权典既行丧礼斯夺事兴汉代源由甚逺殷宗谅闇非有服之称周王即吉惟宴乐为讥春秋之义嗣君逾年则会聘左氏云凡君即位卿出并聘践修旧好谋事补阙礼之大者自斯而谈朝聘烝尝之典卒哭而备行婚禘搜乐之事三载而后举通塞兴废各有由然案礼称武王崩明年六月既周公冠成王而朝于祖以见诸侯又曾子问孔子曰天子崩国君薨则祝取羣庙之主而藏诸祖庙礼也卒哭成事而后主各反其庙左氏传凡君卒哭而祔祔而后特祀于主烝尝禘于庙三年丧毕吉禘于庙跻羣主以定新主也着在经诰晋宋因循同规前典卒哭公除亲奉烝尝率礼无违因心允协爰至宋明帝时礼官立议不宜亲奉乃引三年之制自天子达庶人曾不知本在至情既释除事以权夺越绋之防事施未卒哭之后何绋可越晋武在丧每欲伸宁戚之怀不全依谅闇之典至于四时烝尝以哀疚未堪非便顿改旧式江左通儒守而弗革又宜即心而言公卿大事则负扆亲临三元告始则会朝万国岂曰能安国家故也宗庙烝尝孝敬所先宁容吉事备行斯典独废就令必宜废祭则应三年永阙乃复同之他故有司摄礼进退二三弥乖丧典谓宜依礼亲奉从之
　　文献通考齐武帝永明九年诏太庙四时祭荐宣皇帝起麪饼鸭孝皇后笋鸭卵脯□炙白肉髙皇帝肉脍葅羮昭皇后茗粣炙鱼皆所嗜也先时帝梦太祖谓已宋氏诸帝常在太庙从我求食可别为吾致祠乃命豫章王妃庾氏四时祠二帝二后于清溪故宅牲牢服章皆如家人礼
　　司马氏光曰昔屈到嗜芰屈建去之以为不可以私欲干国之典况子为天子而以庶人之礼祭其父违礼甚矣卫成公欲祀相甯武子犹非之而况降祀祖考于私宫使庶妇尸之乎
　　南齐书乐志太庙乐歌辞周颂清庙一篇汉安世歌十七章是也永平三年东平王苍造光武庙登歌一章二十六句其辞称述功徳建安十八年魏国初建侍中王粲作登歌安世诗説神灵鉴飨之意明帝时侍中缪袭奏安世诗本故汉时歌名今诗所歌非徃诗之文袭案汉礼志云安世乐犹周房中乐也徃昔议者以房中歌后妃之徳宜改安世名正始之乐后续汉安世歌亦説神来宴飨无有后妃之言思惟徃者谓房中乐为后妃歌恐失其意方祭祀娯神登歌先祖功徳下堂咏宴享无事歌后妃之化也于是改安世乐曰飨神歌散骑常侍王肃作宗庙诗颂十二篇不入于乐晋泰始中傅元造宗庙夕牲昭夏歌一篇迎送神肆夏歌诗一篇登歌七庙七篇元云登歌歌盛徳之功烈故庙异其文至于飨神犹周颂之有瞽及雍但説祭飨神明礼乐之盛七庙飨神皆用之夏侯湛又造宗庙歌十三篇宋世王韶之造七庙登歌七篇升明中太祖为齐王令司空禇渊造太庙登歌二章建元初诏黄门侍郎谢超宗造庙乐歌诗十六章永明二年尚书殿中曹奏太祖髙皇帝庙神室奏髙徳宣烈之舞未有歌诗郊应须歌辞穆皇后庙神室亦未有歌辞案傅元云登歌庙异其文飨神十室同辞此议为允又寻汉世歌篇多少无定皆称事立文并多八句然后转韵时有两三韵而转其例甚寡张华夏侯湛亦同前式傅元改韵颇数更伤简节之美近世王韶之顔延之并四韵乃转得賖促之中顔延之谢庄作三庙歌皆各三章章八句此于序述功业详畧为宜今宜依之郊配之日改降尊作主礼殊宗庙穆后母仪之化事异经纶此二歌为一章八句别奏事御奉行诏可尚书令王俭造太庙二室及郊配辞
　　羣臣出入奏肃咸乐歌辞　絜诚底孝孝感烟霜夤仪式序肃礼绵张金华树藻肃哲腾光殷殷升奏严严阶庠匪椒匪玉是降是将懋分神衷翊祐传昌牲出入奏引牲乐歌辞　肇祀严灵恭礼尊国达敬敷典结孝陈则芬涤既肃牺牲既整耸诚流思端仪选景肆礼伫夜绵乐望晨崇席皇鉴用飨明神荐豆呈毛血奏嘉荐乐歌辞　清思□□閟寝防防恭言载感肃若有希芬俎且陈嘉荐兼列凝馨烟飏分照星晳睿灵式降协我帝道上登五纬下陶八表右夕牲歌辞
　　迎神奏昭夏乐辞　涓辰选气展礼恭祗重闱月洞层牖烟施载虚玉鬯载受金枝天歌折飨云舞罄仪神惟降止泛景凝羲帝华永蔼泯藻方摛
　　皇帝入庙北门奏永至乐歌辞　戯繇惟则姬经式序九司联事八方承宇銮迾静陈缦乐具举凝旒若慕倾璜载伫振振琁卫穆穆礼容载蔼皇步式敷帝踪
　　太祝祼地奏登歌辞　清明既鬯大孝乃熈天仪睟怆皇心俨思既芬房豆载絜牷牲郁祼升礼鋗玉登声茂对幽严式奉徽灵以享以祀惟感惟诚
　　皇祖广灵丞府君神室奏凯容乐歌辞　国昭惟茂帝穆惟崇登祥纬逺缔世景融纷纶睿绪庵蔚王风明进厥始濬哲文终
　　皇祖大中大夫府君神室奏凯容乐歌辞　琁条夤蔚琼源浚照懋矣皇烈载挺明劭永言敬思式恭惟教休途良乂荣光有耀
　　皇祖淮隂令府君神室奏凯容乐歌辞　严宗正典崇飨肇禋九章既饰三清既陈昭恭皇祖承假徽神贞祐伊协卿蔼是邻
　　皇曾祖即邱令府君神室奏凯容乐歌辞　肃惟敬祀絜事参芗环象缀缅密丝簧明明烈祖尚锡龙光粤雅于姬伊颂在商
　　皇祖太常卿府君神室奏凯容乐歌辞　神宫懋邺明寝昌基徳凝羽缀道鬯容辞假我帝绪懿我皇维昭大之载国齐之祺
　　皇考宣皇神室奏宣徳凯容乐歌辞　道閟期运义开藏用皇矣睿祖至哉攸纵循规列照袭矩重芬徳溢羲轩道懋炎云
　　昭皇后神室奏凯容乐歌辞　月灵诞庆云瑞开祥道茂渊柔徳表徽章粹训宸中仪形宙外容蹈凝华金羽传蔼
　　皇帝还东壁上福酒奏永祚乐歌辞　构宸抗宇合轸齐文万灵载溢百礼以殷朱绕风翠羽停云桂樽既涤瑶俎既薰升荐惟诚昭礼惟芬降祉遥裔集庆氤氲
　　送神奏肆夏乐歌辞　礼既升乐以愉昭序溢幽飨余人祗鬯敬教敷神光动灵驾翔芬九垓镜八乡福无届祚无疆
　　皇帝诣便殿奏休成乐歌辞　睿孝式鬯飨敬爰徧谛容辍序佾文静县辰仪耸跸宵卫浮銮旒帟云舒翠华景搏恭惟尚烈休明再纒国猷逺蔼昌图聿宣太庙登歌辞二章　惟王建国设庙凝灵月荐流典时祀晖经瞻宸僾思雨露追情简日筮晷閟奠升文金罍渟桂冲幄舒薰备僚肃列驻景开云　至飨攸极睿孝惇礼具物咸絜声香合体气昭扶幽慕纒逺迎丝惊促送佾留晚圣衷践候节改増怆妙感崇深英徽弥亮
　　太祖髙皇帝神室奏髙徳宣烈乐歌辞　悠悠草昧穆穆经纶乃文乃武乃圣乃神动龛危乱静比斯民诞膺休命奄有八夤握机肇运光启禹服义满天渊礼昭地轴泽靡不怀威无不肃戎夷竭欢象来致福偃风裁化暅日敷祥信星含曜秬草流芳七庙观徳六乐宣章惟先惟敬是飨是将
　　穆皇后神室奏穆徳凯容之乐辞　大姒嫔周涂山俪禹我后嗣徽重规叠矩肃肃閟宫翔翔云舞有飨徳馨无絶终古
　　髙宗明皇帝神室奏明徳凯容之乐歌辞　多难固业殷忧启圣帝宗缵武惟时执竞起栁献祥百堵兴咏义虽祀夏功符受命逺无不怀迩无不肃其仪济济其容穆穆赫矣君临昭哉嗣服允王维后膺此多福礼以昭事乐以感灵八簋陈室六舞充庭观徳在庙象徳在形四海来祭万国咸宁
　　蕙田案以上齐
　　隋书礼仪志梁武帝制春祠夏礿秋尝冬烝并腊一嵗凡五谓之时祭
