<!-- { "loadSidebar": true } -->
　　道宗即位尊母萧氏为皇太后清宁二年上尊号曰慈懿仁和文惠孝敬广爱宗天【契丹国志徽号睿圣从慈顺天与史不同】辽史礼志册皇太后仪　前期陈设于元和殿如皇帝受册之仪至日皇帝御政殿册入侍从班入门外金吾列班文武分班侍中解剑奏中严宣徽使请木契唤仗皆如之乐工入閤使门外文武班中间立唤承宣官声喏趋至閤使后立閤使鞠躬立揖称奉敕唤仗承受官鞠躬声喏揖引声奉敕唤仗文武合班再拜殿中监押仗入文武班入亦如之宣徽使同内诸司供奉官天桥班候皇太后御紫宸殿乗平头辇童子女童队乐引宝金銮门閤使奏内诸司起居讫赞引驾自下先引至元和殿皇太后入西北隅閤内更衣侍中解剑上殿奏外办宣徽受版入奏侍中降复位协律郎举麾乐作大乐令太常卿导引皇太后升坐宣徽使赞扇合卷扇开乐止符宝郎奉宝置皇太后坐右左右金吾大将军对揖鞠躬奏军国内外平安东上閤门副使引丞相东门入西閤门副使引亲王西门入通事舍人引文武班入如仪乐作至位乐止文武班趋进相向再拜退复位东西上閤门使宣徽使自政殿引皇帝御肩舆至西便门下引入门乐作至殿前位乐止皇帝拜舞蹈拜讫引西阶上殿至皇太后坐前位俛跪致词讫俛伏兴引西阶下至殿前位拜舞蹈拜鞠躬侍中临轩宣太后答称有制皇帝再拜宣讫引皇帝上殿乐作至西閤乐止丞相亲王从文武合班再拜舞蹈三呼万岁如仪丞相上贺侍中宣答如仪丞相以下出举乐出门乐止侍中奏礼毕宣徽索扇扇合下皇太后起举乐入閤乐止文武官出门外分班侍从兵部吏部起居金吾仗出如仪閤使奏放仗皆如皇帝受册之仪
　　续文献通考金熙宗天会【仍太宗年号】十三年尊太祖后赫舍哩氏为太皇太后尊太宗后唐古氏为太皇太后海陵天德二年尊嫡母圗克坦氏为皇太后尊生母大氏为皇太后
　　章宗即位尊母圗克坦氏为皇太后【显宗之妃】
　　哀宗即位尊母皇后温都氏为皇太后生母元妃氏为皇太后
　　金史礼志册皇太后仪　其日质明有司各具繖扇侍卫如仪及兵部约量差军兵并文武百官诣两宫迎请引导皇太后入内并赴受册殿入御幄侍卫如式次奉册太尉等俱以册置于案奉宝司徒等俱以宝置于案皆盛以匣覆以帕诣别殿门外幄次教坊提防率教坊入侍卫官各就列皇帝常服乗舆至别殿后幄次通事舍人引宣徽使版奏中严复位少顷又奏外办幄卷教坊乐作扇合两宫皇太后出自后幄并即御坐南向扇开乐止分左右少退通事舍人引文武百僚班左入依品重行西向立定通事舍人喝起居班依常朝例起居七拜讫引文武百僚班分东西相向立通事舍人太常博士赞引太常卿前导押册官押册而行奉册太尉读册中书令举册官等以次从之押宝官押宝而行奉宝司徒读宝侍中举宝官等以次从之俱自正门入教坊乐作至殿庭西阶下少东北向于褥位少置乐止册北宝南通事舍人太常博士赞引太常卿前导押册官押册升乐作奉册太尉等从之进至两宫太后座前褥位乐止【两宫册宝齐上齐读】举册官夹侍奉册太尉各搢笏北向跪俛伏兴退立读册中书令俱进向册前跪奏称摄中书令具官臣某谨读册举册官单跪对举中书令各搢笏读讫执笏俯伏兴搢笏捧册兴于位东回册函北向并进跪置于御座前褥位中书令举册官俱降还位奉册太尉并降阶东向以俟押宝官押宝升乐作奉宝司徒等从之进至两宫皇太后座前褥位乐止举宝官夹侍奉宝司徒各搢笏北向跪俛伏兴退立读宝侍中俱进当宝前跪奏称摄侍中具官臣某谨读宝举宝官单跪对举侍中各搢笏读讫执笏俯伏兴搢笏捧宝兴于位东回宝西北向并进跪置御座前褥位册之南通事舍人太常博士赞引太尉司徒以次应行事官俱降自西阶复本班序立宣徽使一员诣皇帝御幄前俛伏跪奏臣某谨请皇帝诣两宫皇太后前行称贺礼俛伏兴赞引皇帝再拜又奏请北向跪皇帝贺曰嗣皇帝臣某云云俛伏兴又再拜讫又奏请皇帝少立内侍承防退西向称两宫太后防云云皇帝再拜宣徽使前引皇帝归幄常服乗舆还内侍卫如来仪应阶下文武百僚重行立定通事舍人喝拜在位皆再拜通事舍人引太师升俛伏跪奏称文武具官臣某等稽首言皇太后殿下显对册仪永安帝养仰祈福夀与天同休俛伏兴降自西阶复位立定通事舍人赞在位官皆拜舞蹈三称万岁又再拜宣徽使升自东阶取防退临阶西向称两宫皇太后防通事舍人赞在位官皆再拜毕宣曰公等忠敬尽心推崇协力膺兹令典感媿良深宣讫还位通事舍人赞谢宣谕拜在位官皆再拜舞蹈三称万岁又再拜通事舍人分引应北向官各分班东西立宣徽使升自东阶奏称具官臣某等言礼毕降还位扇合皇太后并兴教坊乐作降座还殿后幄次扇开乐止通事舍人引宣徽使奏解严中书侍郎等各帅捧册牀官升殿跪捧册并置于牀次门下侍郎等各帅捧宝牀官升殿跪捧宝并置于牀讫通事舍人引诣东上閤门投进所司文武百僚以次出皇太后常服乗舆各还本宫引导如来仪文武百僚诣东上閤门拜表贺皇帝退礼毕各赴本宫受内外命妇称贺所司预于殿内设皇太后御座司賔引内外命妇于殿庭北向依接前序立尚仪奏请皇太后常服即座司赞曰再拜命妇皆再拜司賔引班首诣西阶升跪贺称妾某氏等言伏惟皇太后殿下天资圣善昭受鸿名凡在照临不胜欣忭兴降阶复位司赞曰再拜内外命妇皆再拜尚宫乃宣答曰膺兹典礼感愧良深司赞曰再拜在位者皆再拜退赴别殿贺皇帝亦如贺皇太后之仪惟不致词不宣答
　　续文献通考元成宗即位尊太母元妃必济额格齐鸿吉哩氏【裕宗之妃】为皇太后
　　武宗即位尊太母元妃达吉鸿吉哩氏【顺宗之妃】为皇太后至治三年上尊号曰仪天兴圣慈仁昭懿夀元仁宗延祐二年加上尊号曰全德泰宁福庆英宗即位尊为太皇太后加上尊号曰徽文崇祐
　　英宗即位尊母鸿吉哩氏为太后
　　宁宗即位尊文宗皇后鸿吉哩氏为皇太后顺帝元统二年上尊号曰赞天开圣仁夀徽懿昭宣至元元年尊为太皇太后加上尊号曰贞文慈祐储善衍庆福元元史礼志太皇太后上尊号进宝册仪　前期二日仪鸾司设进册宝案于大明殿御座榻前掌谒设进册宝位于太皇太后殿座榻前设受册宝案于座榻上并册西宝东侍仪司设册使副位于廷中北面册官位右宝官位左礼仪使位于前以北为上太皇太后殿廷亦如之至期大昕羣臣皆公服叙位阙前侍仪使礼仪使引册使引册奉册举册读册捧册官由月华门入侍仪使礼仪使引册副引宝奉宝举宝读宝捧宝官由日精门入至露阶下依板位立侍仪使捧牙牌入至寝殿前跪报外办内侍入奏出传制曰可侍仪使俛伏兴皇帝出閤升辇鸣鞭三入大明殿陞御座鸣鞭三司晨报时鸡唱毕侍仪使礼仪使引册使以下陞自东阶由左门入至御榻前相向立掌仪赞曰奏中严侍仪使捧牙牌跪奏曰中严又赞曰就拜曰兴平身复位曰礼仪使稍前跪曰册使以下皆跪礼仪使奏请进太皇太后册宝掌仪赞曰就拜曰兴平身曰复位曰内谒者稍前曰搢笏曰内谒者跪进册宝皇帝兴以册授册使跪受兴以授捧册官出笏以宝授册副跪受兴以授捧宝官出笏侍仪使礼仪使引册引宝官导册宝由正门出册使以下奉随至阶下掌仪赞曰以册宝置于案曰出笏复位方舆舁行乐作侍仪使礼仪使引册引宝前导册使以下奉随至兴圣宫前奠案乐止侍仪使以导从入至太皇太后寝殿前跪报外办掌谒入启出传防曰可侍仪使俛伏兴侍仪使掌谒前导太皇太后升殿导太皇太后时侍仪使入至大明殿跪奉册宝至兴圣宫请行礼驾兴鸣鞭三侍仪使前引导从至兴圣宫陞御座侍仪使出至案所乐作方舆入至露阶下奠案册使副立于案前册官东向宝官西向方舆分退立于两庑乐止尚引引殿前班入起居位相向立起居拜舞如元正仪礼毕宣赞唱曰各恭事赞引册使以下退至起居位通班舍人唱曰摄某官具官【或太尉具官无常】臣某以下起居引赞赞曰鞠躬平身进入丹墀知班唱曰班齐宣赞唱曰拜通赞赞曰鞠躬拜兴拜兴平身宣赞唱曰各恭事进至案前依位立宣赞唱曰太尉以下进上册宝掌仪赞曰捧册宝官前搢笏捧册宝侍仪使引册宝官前导册使奉随至御榻进册宝案前掌仪唱曰跪捧册宝官皆跪曰以册宝置于案曰捧册宝官出笏复位曰太尉以下皆跪曰读举册宝官兴俱至案前跪掌仪赞曰举册官搢笏取册于匣置于盘对举曰读册读册官称臣某谨读册读毕举册官纳册于匣掌仪唱曰出笏曰举宝官搢笏取宝于盝对举曰读宝读宝官称臣某谨读宝读毕举宝官纳宝于盝掌仪赞曰出笏曰就拜曰兴平身曰复位曰太尉司徒奉册宝官稍前曰捧宝册官稍前曰搢笏捧册宝上进曰皇帝躬授太皇太后册宝太皇太后以册宝授内掌谒掌谒置于案皇帝兴进酒太皇太后举觞饮毕皇帝复御座毕掌仪赞曰众官皆复位侍仪使引册使以下分左右出就位皇帝率皇后及诸妃公主降丹墀北面拜贺陞殿皇太子及诸王拜贺升殿典引引百官入就起居位通班舍人唱曰文武百僚具官臣某以下起居曰鞠躬曰平身引至丹墀拜位知班报班齐宣赞唱曰拜通赞赞曰鞠躬拜兴拜兴平身侍仪使诣班首前请进酒双引至殿宇下褥位立俟舞旋列定通赞唱曰分班乐作侍仪使引班首由南东门入宣徽使奉随至御榻前班首跪曲终班首祝赞曰册宝礼毕臣等不胜欣忭愿上太皇太后皇帝万万岁夀宣徽使应曰如所祝班首俛伏兴还诣进酒位【以下并同元正仪】
　　皇太后上尊号进册宝仪【同前仪】
　　太皇太后加上尊号进册宝仪【同前仪】
　　续文献通考明惠帝建文元年尊母妃吕氏【兴宗妃】为皇太后
　　宣宗即位尊母皇后张氏为皇太后英宗即位尊为太皇太后
　　英宗即位尊母皇后孙氏为皇太后景帝时尊为上圣皇太后英宗复辟上徽号曰圣烈慈夀
　　景帝即位尊母贤妃吴氏为皇太后
　　宪宗即位尊母皇后钱氏为慈懿皇太后尊生母贵妃周氏为皇太后成化时上尊号曰圣夀慈仁孝宗即位尊为太皇太后
　　孝宗即位尊母皇后王氏为皇太后武宗即位尊为太皇太后
　　武宗即位尊母皇后张氏为皇太后正德五年上尊号曰慈夀世宗入继称圣母加上尊号曰昭圣嘉靖三年加上康惠已改称皇伯母十五年复上恭安
　　世宗即位尊祖母邵氏【宪宗妃睿宗母】为皇太后嘉靖七年上尊号曰夀安七年改称太皇太后十五年改称皇后又尊生母蒋氏【睿宗妃】为兴国太后嘉靖三年上尊号曰本生章圣皇太后去本生号尊为圣母七年上尊号曰慈仁十五年加上康靖贞夀
　　神宗即位尊母皇后陈氏为仁圣皇太后万厯六年加上徽号曰贞懿十年再加康静又尊生母贵妃李氏为慈圣皇太后万厯六年加上徽号曰宣文十年再加明肃二十九年加贞夀端献三十四年加恭熹
