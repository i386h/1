<!-- { "loadSidebar": true } -->
　　仪礼士虞礼记明日以其班祔【注卒哭之明日也班次也丧服小记曰祔必以其昭穆亡则中一以上凡祔已复于寝如既祫主反其庙练而后迁庙　疏引丧服小记者彼解中犹间也一以上祖又祖孙祔祖爲正若无祖则祔于高祖以其祔必以昭穆孙与祖同昭穆故间一以上取昭穆相当者若妇则祔于夫之所祔之妃无亦间一以上若妾祔亦祔于夫之所祔之妾无则易牲祔女君也】周礼春官冢人掌公墓之地先王之葬居中以昭穆爲左右
　　春秋僖公五年左氏传宫之奇曰太伯虞仲太王之昭虢仲虢叔王季之穆【注太伯虞仲皆太王之子穆生昭昭生穆以世次计故太伯虞仲于周爲昭王季者太伯虞仲之母弟也虢仲虢叔王季之子文王之母弟也仲叔皆虢君字】
　　二十四年左氏传富辰曰管蔡郕霍鲁衞毛聃郜雍曹滕毕原酆郇文之昭也邗晋应韩武之穆也【疏文之昭者自后穆以后一昭一穆文王于次爲穆故文子爲昭武子爲穆】
　　二十八年左氏传曹侯曰曹叔振铎文之昭也先君唐叔武之穆也
　　文公二年大祀于太庙跻僖公　谷梁传曰先亲而后祖逆祀也逆祀是无昭穆也无昭穆则是无祖也无祖则无天也君子不以亲亲害尊尊春秋之义也【注祫祭者皆合祭诸庙已毁未毁之主于太祖庙中以昭穆爲次序父爲昭子爲穆昭南乡穆北乡孙从王父坐也祭毕则复还其庙僖公虽长已爲臣矣闵公虽小已爲君矣臣不可以先君犹子不可以先父故以昭穆父祖爲喻】国语夏父弗忌爲宗伯烝将跻僖公宗有司曰非昭穆也曰我爲宗伯明者爲昭其次爲穆何常之有有司曰夫宗庙之有昭穆也以世次之长幼而等胄之亲疎也夫祀昭孝也各致齐敬于其皇祖昭孝之至也故工史书世宗祝书昭穆犹恐其逾也弗听遂跻之
　　刘歆曰孙居王父之处正昭穆则与祖相代此迁庙之杀也
　　张纯曰父子不并坐而孙从王父
　　决疑要注曰凡昭穆父南面故曰昭昭明也子北面故曰穆穆顺也
　　通典杜氏佑曰太祖于室中之奥西壁下东面太祖之子南面爲昭次之昭之子北面相对爲穆
　　张纯曰元始中禘礼父爲昭南向子爲穆北面父子不并坐
　　陈氏礼书宗庙有迭毁昭穆则一成而不可易春秋传言太王之昭王季之穆又言文之昭武之穆此世序之昭穆不可易也周官冢人掌公墓之地先王之葬居中以昭穆爲左右此葬位之昭穆不可易也仪礼曰卒哭明日以其班祔礼记曰祔必以其昭穆此祔位之昭穆不可易也司士凡祭祀赐爵呼昭穆而进之祭统凡赐爵昭爲一穆爲一昭与昭齿穆与穆齿此赐爵之昭穆不可易也大传曰合族以食序以昭穆此合食之昭穆不可易也生而赐爵合食死而葬祔皆以世序而不可易则庙之昭穆可知矣其制盖祖庙居中而父昭在左子穆在右始死者昭耶则毁昭庙始死者穆耶则毁穆庙昭与昭爲列而无嫌乎子加于父穆与穆爲列而无嫌乎父屈于子也先儒谓周藏先公木主于后稷之庙先王木主穆在文王庙昭在武王庙于理或然
　　周氏世樟曰庙之外爲都宫诸庙在内各有门堂寝室墙宇环之太祖居北其余以次而南庙皆南向庙主在本庙之室中皆东向若羣庙之主合食于太庙则唯太祖东向羣昭皆列北牖下而南向羣穆皆列南牖下而北向若禘祭则于太庙中特设太祖所自出之帝于东向而太祖退居南向以配之太祖之主不迁其余亲尽则迁迁昭之首庙主则以次庙末庙之主递迁而上而以新主祔于末庙迁穆庙之主亦然总之昭常爲昭穆常爲穆有时子在三昭父在三穆似乎倒置然庙有门垣各全其尊不以左右爲尊卑也凡迁主必毁其庙谷梁传云坏庙之道易檐可也改涂可也谓更而新之移置其主也古者迁主皆入于太庙之东西两夹室至周则王季以上穆之迁主入于太庙文王以下穆之迁主入于文王世室武王以下昭之迁主入于武世室凡藏主必藏石室之中左传昭十四年郑原繁云我先人典司宗祏所谓宗祏者宗庙中藏主石室也
　　附辨陆氏佃昭穆爲父子之号及庙次世次不同【陆氏佃曰昭穆者父子之号昭以明下爲义穆以恭上爲义方其爲父则称昭取其昭以明下也方其爲子则称穆取其穆以恭上也岂可胶哉张璪何洵直谓昭常爲昭穆常爲穆左者不可迁于右右者不可迁于左既爲昭矣又有时而爲穆既爲穆矣复有时而爲昭是乱昭穆之名此说非也苟爲昭者不复爲穆爲穆者不复爲昭则是子常事父爲之子者今虽有子不得爲父苟复爲父则以爲是乱父子之名可乎　又曰假令甲于上世之次爲穆今同堂合食实属父行乙于上世之次爲昭今同堂合食实属子行则甲宜爲昭乙宜爲穆岂可远引千岁以来世次覆令甲爲右穆乙爲左昭以紊父子之序乎　又曰世次与庙次不同世次无迁法而庙制亲尽则移世次无迁法则昭生穆穆生昭庙制亲尽而迁则昭穆移易祭统曰昭穆者所以别父子逺近长幼亲疎之序故有事于太庙则昭穆咸在而不失其伦若庙次昭常爲昭穆常爲穆则子或压父尊卑失序岂所谓不失其伦者耶】
