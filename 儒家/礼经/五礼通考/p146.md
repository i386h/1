<!-- { "loadSidebar": true } -->
　　春官大司乐乃奏黄钟歌大吕舞云门以祀天神【注天神谓五帝及日月星辰也　疏此下又不见日月星别用乐之事故知此天神中有日月星辰可知】
　　尚书大传古者帝王以正月朝迎日于东郊所以爲万物先而尊事天也祀上帝于南郊所以报天德迎日之辞曰维某年月上日明光于上下勤施于四方旁作穆穆维予一人某敬拜迎日东郊
　　蕙田案礼家言朝日以春分而大传独云正月岂迎日之礼又与朝日有间乎其迎日词袭用洛诰美周公之文殆非古也姑存之以备参考
　　陈氏礼书古者之祀日月其礼有六郊特牲曰郊之祭大报天而主日配以月一也玉藻曰朝日于东门之外祭义曰祭日于东郊月于西郊二也大宗伯四类于四郊兆日于东郊兆月于西郊三也大司乐乐六变而致天神月令孟春祈来年于天宗天宗者日月之类四也觐礼拜日于东门之外反祀方明礼日于南门之外礼月于北门之外五也雪霜风雨之不时于是乎禜之六也夫因郊蜡而祀之非正祀也类禜而祀之与觐诸侯而礼之非常祀也春分朝之于东门之外秋分夕之于西门之外此祀之正与常者也日言朝则于日出之朝朝之也月言夕则于月出之夕夕之也日坛谓之王宫以其有君道故也月坛谓之夜明以其昱于夜故也其次则大次小次设重帟重案其牲体则实柴其服则冕端其圭之缫借则大采少采礼之之玉则一圭邸璧祀之之乐则奏黄钟歌大吕舞云门玉藻十有二旒龙衮以祭端以朝于东门之外则龙衮端皆言其衣也衣冕之衣则用冕矣郑氏改端爲冕不必然也虞氏释国语谓朝日以衮冕然祀上帝以衮冕而朝日以圭璧与张次设帟一切杀于上帝则其不用衮冕可知矣周礼于掌次之次帟案与典瑞之大圭镇圭缫借言朝而已则夕月之礼又杀乎此也汉武帝因郊泰畤朝日行宫东向揖日其夕西向揖月则失东西郊之礼也魏文帝正月祀日于东门之外则失春分之礼也齐何佟之曰王者兄日姊月马郑用二分卢植用立春佟之以爲日者太阳之精月者太阴之精春分阳气方永秋分阴气向长天地至尊故用其始而祭以二至日月次天地故祭以二分则融与康成得其义矣魏薛靖曰朝日宜用仲春之朔夕月宜用仲春之朏此尤无据也后周于东门外爲坛以朝日燔燎如圜丘于西门外爲坛于坎中方四丈深四丈以夕月燔燎如朝日隋唐坛坎之制广狭虽与后周差异大防因之
　　蕙田案兆爲之营域郑注小宗伯云兆日月于东西郊葢指其坛坎而言非祭也祭义言祭于坛坎即祭于所兆之处非有二也礼书分爲二礼误矣祀日月之义经文有并言之者如礼之以圭璧燔之以实柴之类至于端之服圭之搢执次帟案之张设经皆止言朝日而不及月葢从省文非有隆杀之辨葢日月虽有阴阳之分而其爲天之贵神则一故祭义曰主日配月则祀之之仪不应有二所异者兆有东西制有坛坎名有王宫夜明时有春秋候有朝暮采有大少其见于经者如此其他则无所别礼书云夕月之礼杀乎朝日亦未知所据至杜氏通典仍崔氏之谬今不载
　　杨氏复曰典瑞朝日注云天子当春分朝日秋分夕月玉藻朝日于东门之外注云朝日于春分之时马融郑康成皆同此说贾亦曰三代之礼春朝朝日秋暮夕月所以明有敬也葢冬至祭天夏至祭地此祭天地之正礼也春分朝日秋分夕月此祭日月之正礼也陈氏云天地至尊故用其始而祭以二至日月次天地故祭以二分此言是也所谓兆日于东郊兆月于西郊祭日于坛祭月于坎祭日于东祭月于西王宫祭日夜明祭月即春分朝日秋暮夕月之事也此外则因事而祭如大报天而主日配以月此因郊而祭也觐礼拜日于东门之外礼日于南门外礼月于北门外此因觐而行礼也月令祈来年于天宗此因蜡而祈也日月星辰之神则雪霜风雨之不时于是乎禜之此因禜而祭也
　　蕙田案易曰悬象着明莫大乎日月先天卦离爲日居东坎爲月居西所以肖其体也后天卦离爲日爲火居南坎爲月爲水居北所以着其用也坎离代乾坤用事是以二郊之外次以日月二至祭天地阴阳之始也二分祭日月阴阳之中也此圣人所以通乎昼夜之道而知幽明之故也三代之礼其祭有正有告有报有祈有禳兆日于东兆月于西东乃出震西则生明端其位也兆于东郊者以坛兆于西郊者以坎坛圜而明坎虚而受昭其象也朝以春分之朝夕以秋分之夕因其时也朝日则日中考政夕月则日入紏刑法其德也祀以实柴圭璧五寸缫借五就端而冕乐奏黄钟舞以云门次以重帟重案辨其秩也此每年之正祭礼之常也其因郊而祭者主日配月从祀上帝崇其功而报之也因蜡而祭者周礼候嘉庆顺丰年兾其福而祈之也虽皆非正而常祭者也因禜而祭者郤凶咎宁风旱值其沴而禳之也因觐而祭者告其事而拜日于东门之外仍其体之正也反祀方明而礼日于南门外礼月于北门外效其用之大也皆非正与常也此先王崇立明神而敬事之祭日月之大端也
　　右祭日月仪
　　书经尧典分命羲仲宅嵎夷曰旸谷寅宾出日蕙田案蔡传宾礼接之如宾客亦帝喾歴日月而迎送之意据此则迎之而已迎日之礼不传未便辑入祀典附识以俟考
　　楚辞九歌东君【朱子注今案此日神也礼曰天子朝日于东门之外汉志亦有东君】拾遗记炎帝神农筑圜丘以祀朝日饰瑶阶以揖夜光
　　史记五帝本纪帝喾髙辛氏歴日月而迎送之罗泌路史帝喾髙辛氏以日至设丘兆于南郊以祀上帝日月星辰
　　【柳宗元朝日说柳子为御史主祀事将朝日其寮问曰古之名曰朝日而已今而曰祀朝日何也余曰古之祀者则朝拜之云也今而加祀焉者则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝夕不废夕晋侯将杀竖襄叔向夕楚子之留干谿右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向琐闱拜谓之夕郎亦出是名也故曰大采朝日小采夕月又曰春朝朝日秋夕夕月若是其类足矣又加祀焉葢不学者为之也寮曰欲子之书其说吾将施于世可乎予从之】
　　蕙田案柳子释朝夕义详矣而以加祀爲不学者爲之殆非也古人之于神也一饮食之微蔬食菜羮必祭焉朝日夕月而有祀宜也
　　右日月附录
　　史记封禅书始皇东游海上祠八神六曰月主祠之莱山在齐北渤海七曰日主祠成山成山斗入海最居齐东北隅以迎日出各用一牢具祠而巫祝所损益珪币杂异焉
　　汉书郊祀志髙祖六年长安置祠祀官女巫晋巫祠东君以歳时祠宫中【师古曰东君日也】
　　武帝本纪元鼎五年十一月辛巳朔旦冬至立泰畤于甘泉天子亲郊见朝日夕月【师古曰春朝朝日秋暮夕月葢常礼也郊泰畤而揖日月此又别仪】
　　郊祀志祭日以牛祭月以羊彘特泰一祝宰则衣紫及绣五帝各如其色日赤月白十一月辛巳朔旦冬至昒爽天子始郊拜泰一朝朝日夕夕月则揖而见
　　通典汉武帝立二十八年始郊泰一朝日夕月改周法其后常以郊泰畤质明出行竹宫东向揖日其夕西向揖月即爲郊日月又不在东西郊遂朝夕常于殿下东面拜日羣公无四朝之事
　　蕙田案西汉无郊天之礼安得有祀日月之事汉书所载乃郊见泰一时所行耳至于朝夕于殿下拜之可见有不能自己于其心者则典礼之宜讲明矣
　　汉书武帝本纪太始三年二月幸琅邪礼日成山【孟康曰礼日拜日也如淳曰祭日于成山也】
　　郊祀志宣帝修武帝故事盛车服敬齐祀之礼颇作诗歌祠成山于不夜莱山于黄成山祠日莱山祠月京师近县鄠则有日月祠
　　地理志东莱郡不夜有成山日祠【师古曰齐地记云古有日夜出见于东莱故莱子立城以不夜为名】
　　郊祀志成帝建始二年匡衡张谭复条奏罢雍旧祠二百三所成山莱山皆罢
　　元始五年丞相衡等议复长安南北郊莽又颇改其祭礼曰四望葢谓日月星海也三光髙而不可得亲海广大无限界故其乐同祀天则天文从祭地则地理从三光天文也山川地理也天地合祭其旦东乡再拜朝日其夕西乡再拜夕月然后孝弟之道备而神祗嘉享万福降辑后莽又奏言日月靁风山泽易卦六子之尊气今或未特祀或无兆居谨与太师光大司徒宫羲和歆等议日庙于长安城
　　晋书礼志汉仪毎月旦太史上其月歴有司侍郎尚书见读其令奉行其正朔前后二日牵牛酒至社下故以祭日日有变割羊以祀社用救日变执事长官衣绛领袖缘中衣绛缘以行礼如故事
　　魏志文帝本纪黄初二年春正月乙亥朝日于东郊晋书礼志礼春分祀朝日于东秋分祀夕月于西汉武帝郊泰畤平旦出竹宫东向揖日西向揖月即郊日月又不在东西郊也后遂旦夕常拜故魏文帝诏曰汉氏不拜日于东郊而旦夕常于殿下东西拜日月烦防似家人之事非祀天神之道也黄初二年正月乙亥祀朝日于东郊之外又违礼二分之义
　　通典秘书监薛靖论云案周礼朝日无常日郑云用二分秋分之时月多东升西向拜之背实逺矣朝日宜用仲春之朔夕月宜用仲秋之朔【据魏书所引则此朔字当为朏字之误】淳于睿驳之引礼记云祭日于东祭月于西以端其位周礼秋分夕月并行于上代西向拜月虽如背实亦犹月在天而祭之于坎不复言背也犹如天子东西游幸朝堂之官及拜官犹北向朝拜宁得以背实爲疑
　　魏志明帝本纪太和元年春二月丁亥祀朝日于东郊八月己丑祀夕月于西郊
　　宋书礼志太和元年二月丁亥朔朝日于东郊八月己丑夕月于西郊此古礼也白虎通王者父天母地兄日姊月此其义也
　　晋书礼志武帝太康二年有司奏春分依旧请车驾祀朝日寒温未适可不亲出诏曰礼仪宜有常若如所奏与故太尉所撰不同复爲无定制也间者方难未平故每从所奏今戎事弭息惟此爲大案此诏帝复爲亲祀朝日也此后废
