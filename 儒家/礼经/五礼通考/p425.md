<!-- { "loadSidebar": true } -->
　　周礼春官郁人大祭祀与量人受举斚之卒爵而饮之【注斚受福之嘏声之悮也王酳尸尸嘏王此其卒爵也少牢馈食礼主人受嘏诗怀之卒爵执爵以兴出宰夫以笾受啬黍主人尝之乃还献祝此郁人受王之卒爵亦王出房时也必与量人者郁人赞祼尸量人制从献之脯燔事相成　疏此大祭祀云受嘏谓祭宗庙者也郑知斚是受福之嘏非天子奠斚殷爵名者案郊特牲云举斚角诏妥尸其时无郁人量人受爵饮之法惟有受嘏时受王卒爵饮之礼故知斚爲受福之嘏也此郁人受王之卒爵亦王出房时也者大夫士有献祝及佐食无献郁人量人法天子有献郁人量人之礼无献祝及佐食之事但其节同故引爲证也云必与量人者郁人赞祼尸量人制其从献脯燔之数量前祼后献祭事乃成故云事相成也】
　　【王介甫曰斚者先王之爵惟王礼用焉卒爵若仪礼所谓皇尸卒爵是也】
　　夏官量人凡宰祭与郁人受斚歴而皆饮之【注言宰祭者冡宰佐王祭亦容摄祭元谓斚读如嘏尸之嘏宰冡宰　疏郑云冡宰佐王祭亦容摄祭者义当两含案大宗伯云若王不与祭祀则摄位此据宗伯亦冇故则冡宰摄之后郑云斚读如嘏尸之嘏读从少牢尸嘏主人此有歴字者谓郁人与量人歴皆饮之也】
　　【杨氏复曰疏云有献郁人量人之法何也当受王爵之时王皆饮之以酒此疏所谓献也】
　　【王氏详说曰案少牢馈食之礼主人受嘏执爵以兴出宰夫以笾受啬黍主人尝之乃还献祝此郁人量人受斚其亦出房之时欤以啬黍授祝以爵授郁人量人况助祭乎记曰夫祭有畀煇胞翟阍者惠下之道也】
　　辨陆佃卒爵在朝践时
　　【陆氏佃曰宗庙之祭始祼之时尸入于室王与后既祼献矣及杀牲迎尸于堂王即以肝洗郁齐而燔之制祭于主前于此之时尸既即席祝乃诏之使安坐王以玉角酌元酒以献尸后以玉斚酌清酒以亚献是之谓从献郊特牲曰举斚角诏妥尸当此节也郁人赞祼量人制从献之燔脯时相及事相成故受举斚之卒爵酌而饮之】
　　郑氏锷曰以康成之说考之举斚角诏妥尸之时无郁人量人受酌爵饮之法惟有妥嘏时受王卒爵饮之礼故康成改斚爲嘏然有改字之嫌陆佃之说虽不改字以理考之方其祭之始献而妥尸荐腥荐孰之礼尚未及行而郁人量人先已得饮卒爵岂合人情也耶
　　右嘏
　　礼记祭统尸饮五君洗玉爵荐卿皆以齿【注尸饮五谓酳尸五献也大夫士祭三献而献賔　疏此据备九献之礼者至主人酳尸故尸饮五也凡祭二献祼用郁鬯尸祭奠而不饮朝践二献馈食二献及食毕主人酳尸此等皆尸饮之故云尸饮五于此之时以玉爵献卿其爵虽同皆长者在先故云皆以齿云大夫士祭三献而献賔者欲明诸侯献賔时节与大夫士献賔不同知大夫士祭三献而献賔者特牲礼文下大夫不賔尸与士同亦三献而献賔知者有司彻文其上大夫别行傧尸之礼与此相异也】
　　右君献卿
　　辨陆佃尸饮五当馈食初献
　　【陆氏佃曰尸饮五若十二献当朝践亚献之节尸饮七当馈食初献尸饮九当馈食三献即九献尸饮五当馈食初献尸饮七当馈食三献尸饮九在酳尸矣七献五献尸饮三于是献卿与　朝献祼献尸皆不饮至馈食然后尸饮所谓尸饮五者饮于五献之时而已非其饮之以五也】
　　祭统孔疏凡祭二献祼用鬰鬯尸祭奠而不饮朝践二献馈食二献及食毕主人酳尸故云尸饮五于此时献卿献卿之后主妇酳尸賔长献尸是尸饮七也及瑶爵献大夫是正九献礼毕但初二祼不饮故云尸饮七自此以后长賔长兄弟更爲加爵尸又饮二是并前尸饮九主人乃散爵献士及羣有司也若侯伯七献朝践馈食时各一献食讫酳尸但尸饮三也子男五献食讫酳尸尸饮一郑注大夫士祭三献而献賔此特牲礼文明与诸侯献賔时节不同案有司彻下大夫不賔尸与士同亦三献而献賔其上大夫别行賔尸之礼与此异也
　　蕙田案饮五饮七饮九注疏之说已极分明山阴之说不同者彼说十二献有祼献朝践馈食酳尸四节每节有王献后献诸臣献故尸饮五当朝践亚献之节其九献之礼则祼二朝践二故尸饮五当馈食初献之节其云尸饮七当馈食三献然如其说馈食亦止两献耳三献之云不知何说其解饮于五献之时尤属附防
　　祭统古者明君爵有徳而禄有功必赐爵禄于太庙示不敢专也故祭之日一献君降立于阼阶之南南乡所命北面史由君右执策命之再拜稽首受书以归而舍奠于其庙此爵赏之施也【注一献一酳尸也舍当爲释非时而祭曰奠　疏爵表德禄赏功卿大夫等既受防书归而奠于家庙告以受君之命也君尊尚爵赏于庙不自专故民知施必由尊也郑知一献非初裸及朝践馈食之一献必爲一酳尸者以一酳尸之前皆爲祭事承奉鬼神未暇防命尸食已毕可行爵赏也此一献则上尸饮五君献卿之时也若天子命羣臣则不因常祭特假于庙故大宗伯云王命诸侯则傧是也】
　　【应氏镛曰一献始命者以祭爲先也不俟献终而命者以赏为重也】
　　蕙田案馈食六献既毕又有酳尸三献以备九献酳尸王一献周礼谓之朝献则第七献也后亚献诸臣三献周礼通谓之再献则第八第九献也此一献赐爵禄注疏以爲酳尸之一献非初祼朝践馈食之一献极是葢此七献亦称一献故八献九献并称再献祭统与司尊彞之文相也
　　杨氏复曰愚案仪礼注云诸侯尸十三饭天子尸十五饭尸食后王以玉爵酌朝践之尊醴齐以酳尸爲七献也尸卒爵祝受之以酌授尸尸以酢王于是设酢席于户内司几筵之祀先王昨席亦如之是也祝取少祭馔并黍稷以嘏福王王乃出量人与郁人受举斚之卒爵是也尸饮五王乃以玉爵献卿此天子礼也诸侯酳尸尸酢主君亦设酢席于户之东面此诸侯礼也
　　又曰案祭统尸饮五君洗玉爵献卿以下所谓君者指国君言之先郑注及疏家皆言王可以献卿者葢王献诸臣无文此又约祭统以明王礼
　　右赐爵禄朝献毕王七献
　　周礼春官司尊彛其再献用两象尊【注再献者王酳尸之后后酌亚献诸臣爲賔又次后酌盎齐备卒食三献也于后亚献内宗荐加豆笾其变再献爲馈献者亦尊相因此凡九献王及后各四诸臣一祭之正也以今祭礼特牲少牢言之二祼爲奠而尸饮七矣王可以献诸臣祭统曰尸饮五君洗玉爵献卿是其差也王酳尸用玉爵而再献者用璧角璧散可知也象尊以象鳯凰或曰以象骨饰尊疏云再献用两象尊尸食后阴厌王酳尸后与賔长爲再献此亦在馈献后先言再献者后与賔酳尸因馈献盎齐之尊献变馈献云再献云内宗荐加豆笾者案醢人及笾人有朝事之豆笾有馈食之豆笾有加豆笾之实故郑于此取朝事当朝践节馈食当馈献节食后重加故加豆加笾当酳尸节案内宰职云赞后荐加豆笾故知内宗荐之云此凡九酌王及后各四诸臣一者九谓王及后祼各一朝践各一馈食各一酳尸各一是各四也诸臣酳尸一并前八为九云祭之正也者此九献是正献案特牲少牢仍有众賔长兄弟之长嗣子举奠上利洗散爲加献彼并非正故此云祭之正也云以今祭礼特牲少牢言之者天子诸侯祭礼亡虽检礼记及周礼而言其文不具故取特牲少牢见在礼而言以其特牲少牢惟有酳尸后三献天子诸侯酳尸后亦三献与彼同故取以爲说也云二祼爲奠而尸饮七矣王可以献诸臣矣王献诸臣无文此又约祭统而言故即引祭统曰尸饮五君洗玉爵献卿是其差也者彼据侯伯礼宗庙七献二祼爲奠不饮朝践已后有尸饮五献卿即知天子与上公同九献二祼爲奠不饮是尸饮七可以献诸臣若然子男五献者二祼爲奠不饮是尸饮三可以献卿故郑云是其差皆当降杀以两大夫士三献无二祼直有酳尸三献献祝是也】
　　通考马氏曰后酳尸谓之再献者葢以朝献王一献后未献今后再酳尸而乃谓之再献欤
　　天官内宰赞瑶爵【注爵以瑶为饰　疏内宰以瑶爵授后后亲酌盎齐以酳尸又曰瑶爵谓尸卒食王既酳尸后亚献之者尸食后王以玉爵酌朝践醴齐以酳尸谓之朝献后亦于后以瑶爵酌馈献时盎齐以酳尸谓之再献知后以瑶爵亚酳尸者约明堂位云爵用玉醆仍雕加以璧散璧角食后称加彼鲁用王礼即知王酳尸亦用玉醆后酳尸用璧角賔长酳尸用璧散彼云璧此云瑶不同者瑶玉名瑶玉爲璧形饰角口则曰璧角角受四升爵爲总号故郑云其爵以瑶爲饰也】
　　礼记明堂位加以璧散璧角【注加加爵也以璧饰其口疏朝献竟而夫人酌盎齐亚献名爲再献又名爲加于时荐加豆笾也此再献之时夫人用璧角内宰所谓瑶爵也瑶是玉名爵是总号璧是玉之形制角是爵之所受名异而实一也】
　　右再献后酳尸
　　周礼春官内宗掌宗庙之祭祀荐加豆笾【注加爵之豆笾　疏以其食后称加特牲少牢食后三献爲正献其后皆有加爵今天子礼以尸既食后亚献尸爲加此时荐之故云加爵之豆笾即醢人笾人加豆加笾之实是也】
　　天官笾人加笾之实蓤芡防脯【注加笾谓尸既食后亚献尸所加之笾　疏此加笾当尸食后王酳尸后亚王酳尸于时荐之春官内宗云掌宗庙之祭祀荐加豆笾以其内宗所荐明主于后又见特牲主妇献尸云宗妇执两笾于户外主妇受设于敦南主人献尸之时不见有设笾之事故知惟主于后也少牢主妇不设笾者以其当日賔尸故也其下大夫不賔尸者亦与士同也】
　　醢人加豆之实芹菹兎醢深蒲醓醢箈菹雁醢笋菹鱼醢【疏此加豆之实亦与加笾之实同时设之】
　　辨薛士龙郑锷加豆笾在九献后
　　【薛氏士龙曰周礼言加豆笾则加爵之豆笾特牲礼主人主妇既酳尸然后长兄弟众賔长爲加爵不施于亚献之节郑氏谓尸既食后亚献尸所加之笾悮矣明堂位曰爵用玉琖仍雕加以璧散璧角特牲礼献用爵加用觚则加在献数之外明矣　郑氏锷曰谓之加者加于九献之外九献爲正献其他谓之加爵故所荐之豆笾谓之加以象生时馈之有加】
　　蕙田案九献之祭荐豆笾凡四故笾人曰四笾之实醢人曰四豆之实祼时二献无豆笾朝践二献有豆笾则周礼所谓朝事之笾朝事之豆是也馈食二献有豆笾则周礼所谓馈食之笾馈食之豆是也酳尸三献有豆笾则笾人加笾之实醢人加豆之实及内宗荐加豆笾是也九献之后加爵有豆笾则笾人羞笾之实醢人羞豆之实是也加豆笾注疏以爲尸既食后亚献爲加则是在八献时薛季宣郑刚中并以爲加于九献之后则加与羞无分别且不同时而设未见其爲的确也
　　右荐加豆笾
　　礼记祭统尸酢夫人执柄夫人受尸执足【疏尸酢夫人执柄者爵爲雀形以尾爲柄夫人献尸尸酢夫人尸则执爵尾授夫人也夫人受尸执足者夫人受酢于尸则执爵足也讲义先儒谓爵如雀形以尾为柄恐非是爵之柄下有三戈足则戈也以豆观之校爲柄乃中央直者则爵之柄亦指中央矣】
　　周礼天官内小臣祭祀彻后之俎【注谓后受尸之爵饮于房中之爼　疏天子诸侯祭礼亡案特牲荐且乃受尸之酢次主妇酳尸尸酢主妇于东房中受尸之酢亦有荐爼后之爼小臣所彻亦约与士礼主妇之爼同也】
　　右尸酢夫人
　　礼记明堂位加以璧散【注加加爵璧散以璧饰其口也疏璧散者夫人再献讫诸侯为賔用之以献尸虽非正加是夫人加爵之后故此总称加璧者圆而有天体之象散者散而非致饰者也】
　　右诸臣献尸
