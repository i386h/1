<!-- { "loadSidebar": true } -->
　　传曰何以齐衰三月也小功者兄弟之服也不敢以兄弟之服服至尊也【注正言小功者服之数尽于五则髙祖宜缌麻曽祖宜小功也据祖期则曽祖大功髙祖宜小功也髙祖曽祖皆有小功之差则曽孙孙为之服同也重其衰麻尊尊也减其日月恩杀也　疏三年问云何以至期也曰至亲以期防又云然则何以三年也曰加隆焉尔也是本为父母期而加隆至三年若谓为父母期则为祖宜大功曽祖宜小功髙祖宜缌麻若为父加隆三年则为祖宜期曽祖宜大功髙祖宜小功是髙祖曽祖皆有小功之差也曽祖中既兼有髙祖是以云曽孙孙各为之齐衰三月也敖氏继公曰足弟之服大功以下皆是也小功者据当为曽祖之本服言也曽祖本小功以其为兄弟之服不宜施于至尊故服以齐衰三月焉此其日月虽减于小功而衰麻之属实过于大功且専为尊者之服是以日月之多寡有所不计礼有似杀而实隆者此之谓与曽祖之父本服在缌麻若以此传义推之则亦当齐衰而经不言之者葢髙祖孙亦鲜有相及者也】
　　【郝氏敬曰五服论布斩衰三升齐衰四升繐衰四升半大功八升九升小功缌麻十升十一升其繐衰唯诸侯之大夫为天子服余五服父斩母齐祖大功曽祖小功髙祖缌麻此常数应尔然大功従兄弟之服也故不以服祖而以齐衰期年小功従祖兄弟之服也岂可以服其曽祖乎故为之齐衰三月此谓不敢以兄弟之服服至尊然则髙祖又可以缌麻之服服乎亦齐衰可知　案齐衰三月専为尊者之义服功为兄弟之服缌为外亲之服大较似此】
　　【华氏学泉曰或问仪礼不载髙祖之服何也曰髙曽同服也其髙曽同服何也曰齐衰三月为尊者之服也故臣为旧君则服庶人为国君则服大夫士为宗子宗妇则服以是为尊尊之服不可有所隆替故髙曽同服也圣人之制服恩与义而已自仁率亲等而上之至于祖名曰轻其恩轻也自义率祖顺而下之至于祢名曰重其义重也义莫重于尊祖自曽祖而上之其尊同也自髙祖而上之其尊同也尊同故服之皆以齐衰无隆杀也髙曽之服主以义不主以恩其恩皆轻故服之同以三月无久近也唐贞观间更定为曽祖齐衰五月为髙祖齐衰三月例以小功缌麻之月数而髙曽祖之服亦以次而降杀非制礼之初意矣】
　　【蔡氏徳晋曰髙曽父母服至三月无可复减然恩之隆杀服之轻重以曽祖拟髙祖当有差等则唐太宗之増曽祖为五月虽圣人复起弗可改也已】
　　钦定义疏案天子诸侯之曽祖父母即开创始封亦罕相及相及则服从同若天子诸侯之曽孙为其曽祖父则当以臣为君之服服之康成云天子诸侯之丧皆斩衰无期是也
　　大夫为宗子【疏大夫尊降旁亲皆一等尊祖故敬宗是以大夫虽尊不降宗子为之三月宗子既不降母妻不降可知】
　　【敖氏继公曰亦与宗子絶属者也前条云丈夫妇人为宗子宗子之母妻大夫此服既如众人则命妇亦宜然也此但云大夫为宗子不云命妇又不云宗子之母妻各见其尊者尔】
　　【郝氏敬曰前言大夫妇人为宗子此又言大夫疑大夫贵可降耳大夫不降则宗子重可知盛氏世佐曰案唯云宗子则宗子之母妻葢无服矣此则其异于众人者也下文言旧君而不及君之母妻意亦类此】
　　传曰何以服齐衰三月也大夫不敢降其宗也
　　【敖氏继公曰言不敢降则是宗子为士也絶属者且不降则有亲者亦服之如邦人可知矣】
　　钦定义疏此本无服以重大宗故服之非不降例也曰不敢降亦立文不得不然耳宗子为大夫则尊同其为士者应以尊降此云不降蒙前条之皆为士者也田案丧服言宗子之服皆指大宗言或云兼四小宗者非是四小宗自有本服不另立服也
　　旧君【注大夫待放未去者　疏旧君以重出故次在此】
　　【雷氏次宗曰经前已有为旧君今复有此旧君传所以知前经是仕焉而已后经是待放未去者葢以兼服小君知恩有深浅也仕焉而退君臣道足恩义既施恩及母妻今被放而去名义尽矣若君不能扫其宗庙则但不为戎首而已以其犹复未絶故得同于人庶适足以反服于君不获及其亲也敖氏继公曰此即在外之大夫为之也子思子曰古之君子进人以礼退人以礼故有旧君反服之礼孟子曰谏行言聴膏泽下于民有故而去则君使人导之出疆又先于其所往去三年不反然后收其田里此之谓三有礼焉如此则为之服矣为旧君之义尽之】
　　【郝氏敬曰前言旧君谓尝仕焉而已者此则仕而贵为大夫者也】
　　【盛氏世佐曰案此亦大夫为之也何大夫之谓乎去而复仕于他国者也上己言旧君矣此复着之者嫌其或以后贵而降也旧君诸侯之被废者也下文云为士者即其人矣诸侯被废不必又为士而用士礼终其身故亦以为士者言之记言诸侯失国而死祭以士礼尸服以士服此之谓也经大夫为宗子旧君曽祖父母为士者如众人十七字宜作一句读其义自见四人之服皆已见于上而重出者上为众人言此为大夫服之亦如是也经文本是连贯自后儒以传文散属其下而经文遂裂旧君二字上无所承下无所属注家嫌其重出则以大夫待放未去者为经而解义失矣又案周之盛时诸侯黜陟之权操于天子巡狩述职贡士诸大典皆所以考察其贤否而诛赏之也如王制射义所言则其时固有贬爵削地而无所姑息者矣故寄公为所寓大夫为旧君为士者皆为制服列之于经此诸侯所以不敢放恣也以后事证之黎侯之于衞君是寄公为所寓也百里奚之于虞公是大夫为旧君为士者也】
　　田案此章言旧君者三前一条以在国之臣言之后二条以去国之臣言之前条则指凡仕者此条则指为大夫者非待放未去之谓亦不指被废之诸侯诸侯失国祭以士礼于记有之然如盛氏谓诸侯失国而为士则恐未然此条但蒙上大夫为文不合以下为士者为文
　　传曰大夫为旧君何以服齐衰三月也大夫去君埽其宗庙故服齐衰三月也言与民同也何大夫之谓乎言其以道去君而犹未絶也【注以道去君谓三谏不従待放于郊未絶者言爵禄尚有列于朝出入有诏于国妻子自若民也　疏不言士者此主为待放未絶大夫有此法士无待放之法不言公卿及孤者诗云三事大夫则公卿亦号大夫】
　　【敖氏继公曰云君埽其宗庙见犹望其复反之意所谓犹未絶者此也然则已絶者其不为此服乎亦似与经意异矣】
　　【郝氏敬曰埽其宗庙谓故家世族谊无可絶以礼致仕非奔放之比前旧君服言与民同者无官削籍本与民同此与民同者致臣而去退自处于编氓者也故传设言何大夫以明之】
　　【张氏尔岐曰此章言为旧君者三为旧君及其母妻此昔仕今已在其故国者也大夫在外此其身已去其子尚存本国者也此言旧君则大夫去而未絶孟子所谓三有礼者也埽其宗庙谓使宗族为之祭祀爵禄有列谓旧位仍在出入有诏于国疏以为兄弟宗族犹存吉凶书信相告不絶】
　　【盛氏世佐曰案传云大夫为旧君蒙上文大夫而言也然经所陈乃去而复仕之大夫传以去而未絶者释之似少异矣云君埽其宗庙者谓使族人摄祭粪除其宗庙也以道去君见不以罪逐也未絶者言君臣之义犹未絶此传与子思孟子之言相类】
　　钦定义疏郑氏大夫待放未去者案传言已去注何云未去乎若未去岂烦君之埽其宗庙耶注欲与前经大夫在外条区而为二故强别之且人臣进以礼退以义去国之道多端孔子席不暇暖燔肉不至不税冕而行孟子亦言所去三所就三矣岂必皆待放者乎　又案为旧君凡三条第一条大夫士仕焉而已者在国者也在国故服君而并服其母妻也第二条大夫身已去国而妻若长子尚留者也妻长子服君则不服君之母妻矣身在外未仕则服已仕则不服也第三条则指言大夫去国而未仕者其妻若子皆已去可知
　　田案义疏分解旧君三条最为明晰徐干学解大夫在外以为惟妻与长子行服而其身则不服似未安黄干行遂以为君收其宗庙不使为祭祀如孟子所谓去之日遂收其田里者是以大夫无服惟其妻与长子服案果如此则是恩义已絶大夫之无服宜矣然妻従夫服何以夫不服而妻反服之耶説似难通
　　曽祖父母为士者如众人
　　【敖氏继公曰不云如士而云如众人是庶人之服亦如士礼矣】
　　【张氏尔岐曰此上三节并承大夫为三字】
　　【盛氏世佐曰案为士者统谓宗子旧君曽祖父母也如众人言大夫为此四人服不异于众人之齐衰三月也言此者嫌其当以尊降】
　　传曰何以齐衰三月也大夫不敢降其祖也【疏经不言大夫传为大夫解之者以其言曽祖为士者故知对大夫下为之服】
　　【敖氏继公曰经言大夫为宗子旧君曽祖父母为士者葢连文也故传于此以大夫言之非専取为士之文也】
　　女子子嫁者未嫁者为曽祖父母【疏此亦重出故次在男子曽孙下也但未嫁者同于前为曽祖父母今并言嫁者女子子有嫁逆降之理故因已嫁并言未嫁】
　　【敖氏继公曰此不降之服似不必言未嫁者经葢顾大功章立文耳女子子之适人者降其父母一等乃不降其祖与曽祖者葢尊服止于齐衰三月其自大功以下则服至尊者不用焉故父母之三年可降而为齐衰期而祖之齐衰期不可降而为大功曽祖之齐衰三月又不可降而无服此所以祖及曽祖之服俱不降也】
　　钦定义疏大功章女子子嫁者未嫁者为世父母叔父母姑姊妹则成人未嫁者得降其旁亲也彼降此不降而兼言未嫁者则同故敖氏云然此经主为士之女子子言之而大夫以上至天子之女子子并同即大夫女为诸侯夫人诸侯女为天王后者于曽祖父母无不服也若于其曽祖父母为天子诸侯者则又不止三月而已
　　传曰嫁者其嫁于大夫者也未嫁者其成人而未嫁者也何以服齐衰三月不敢降其祖也【注言嫁于大夫者明虽尊犹不降也成人谓年二十已笄醴者也此者不降明有所降　疏虽尊犹不降则适士以下不降可知云成人谓年二十已笄以醴礼之若十五许嫁亦笄为成人但郑据二十笄者而言之云此者不降明有所降者案大功章女子子嫁者未嫁者为世叔父母如此类是有所降也】
　　【敖氏继公曰传意谓嫁于大夫者虽尊犹不敢降其祖然则大夫妻亦有降其本族之旁亲与士妻异者乎又所谓成人而未嫁者与不敢降之意尤不相通传似失其防矣】
　　【郝氏敬曰知为大夫妻者承上大夫言唯大夫妻有降服未嫁不降人知之己嫁不降人不知成人乃备礼故曰其成人未嫁者也】
　　【盛氏世佐曰案女子子嫁者于其旁亲皆降一等以出降也若为命妇则于其旁亲之为士者又降一等以尊降也唯于祖父母曽祖父母则各以本服服之二者之降皆无焉正尊故也云成人而未嫁者女子子在室与男子同不待言也成人则有出道嫌或有所降故传据此言之】
　　钦定义疏大夫妻于本族之旁亲不降一等以异于士之妻者父族之为士者为其姑姊妹女子子之适人者不可以其嫁于大夫而为之加服故还为父族服者虽旁亲无降之之法也若大夫女为诸侯夫人诸侯女为天王后者则惟服其正尊与昆弟之为父后者而旁亲无服矣此经本意惟对出降而言故云嫁者未嫁者明嫁者与未嫁者同不以出适而降也乃以嫁于大夫为辞故敖氏以为失其防
　　右齐衰无受









　　五礼通考卷二百五十五
　　钦定四库全书
