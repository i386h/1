<!-- { "loadSidebar": true } -->
　　明会典洪武二十六年初定仪天下府州县社稷洪武礼制社稷同坛制东西二丈五尺南北二丈五尺髙三尺俱营造尺四出陛各三级坛下前十二丈或九丈五尺东西南各五丈缭以周墙四门红油北门入石主长二尺五寸方一尺埋于坛南正中去坛二尺五寸止露圆尖余埋土中神号各布政司寓治之所虽系布政司官致祭亦合称府社府稷府称府社之神府稷之神州称州社之神州稷之神县称县社之神县稷之神神牌二以木为之朱漆青字身髙二尺二寸濶四寸五分厚九分座髙四寸五分濶八寸五分厚四寸五分临祭设于坛上以矮桌盛顿祭毕藏之房屋神厨三间用过梁通连深二丈四尺中一间濶一丈五尺九寸傍二间每间濶一丈二尺五寸锅五口每口二尺五寸库房间架与神厨同内用壁不通连宰牲房三间深二丈二尺五寸三间通连中一间濶一丈七尺五寸九分傍二间各濶一丈于中一间正中凿宰牲小池长七尺深二尺濶三尺甎砌四面安顿木架于上宰牲血水聚于池内祭毕担去仍用盖房门用锁宰牲房前旧有小池者仍旧制不必更改无者不必凿池止于井内取水涤牲桶四只寛大可以容牲祝版以木为之白纸冩文贴其上祭毕焚之祭器牲匣四以木为之朱漆底盖各髙六寸长三尺三寸濶二尺二寸盖两头用铜环二个底两傍用铜环四个笾豆簠簋俱用瓷楪簠簋楪稍大酒尊三用瓷尊每尊用盖布巾一酌酒杓一爵六用瓷爵铏一用瓷椀香炉二设于坛之左右案桌神牌案二髙一尺一寸濶一尺九寸长三尺三寸笾豆簠簋案四髙一尺一寸濶一尺九寸长三尺三寸牲匣案四髙六寸濶二尺四寸长三尺五寸祝案一髙一尺二寸濶一尺九寸长三尺三寸酒尊案一髙二尺七寸五分濶一尺五寸长五尺桌面剜三孔仍用木板一片横装于剜孔之下以盛酒尊爵帛案一髙二尺七寸五分濶二尺三寸长三尺盥具尊一用瓷器酌水杓一盆一锡铜瓷随用帨布一案一髙二尺七寸五分濶二尺三寸长三尺祭物羊一豕一帛一黒色长一丈八尺铏一盛和羮笾四枣栗盐槀鱼豆四韭葅醯醢猪肉鲊菁葅鹿醢或用鹿兔簠二黍稷簋二稻粱祭期每嵗仲春仲秋上戊日献官各布政司及府州县凡遇祭祀随处但长官一员行三献礼余官止陪祭武官并不预祭仪注正祭前三日献官并陪祭官执事人等沐浴更衣散斋二日各宿别室致斋一日同宿祭所散斋仍理事务惟不饮酒不食葱韭蒜薤不吊丧问疾不聴乐不行刑不判署刑杀文字不预秽恶事致斋唯理祭事正祭前一日执事者设香案于宰牲房外赞引引献官常服诣省牲所赞省牲执事者牵牲从香案前过赞引赞省牲毕遂宰牲以毛血少许盛于盘其余毛血以浄器盛贮祭毕埋之其牲须连皮煮熟供祭前期执事扫除坛之上下并设献官幙次于中门外执事者依图陈设其日清晨执事者各实笾豆酒尊等器并涤爵临祭献官免涤献官具祭服佥祝版于幙次执事置祝于案置帛于篚取毛血盘置神位前牲案下将行礼执事者以牲匣盛牲置于案未启盖通赞唱执事者各司其事陪祭官各就位唱献官就位赞引引献官入就位通赞唱瘗毛血执事者以毛血瘗于坎遂启牲匣盖通赞唱迎神鞠躬拜兴拜兴拜兴拜兴平身献官陪祭官皆四拜兴平身通赞唱奠帛行初献礼捧帛者捧帛执爵者执爵以俟赞礼唱诣盥洗所赞引引献官至盥洗所赞搢笏执事者酌水进巾献官盥手帨手讫【盥手帨手不赞】赞出笏献官出笏赞诣酒尊所赞司尊者举幂酌酒执事者各以爵受酒赞诣某社神位前引献官诣神位前赞跪搢笏献官跪搢笏捧帛者跪进于献官之右献官受帛献帛以帛授执事者奠于案执爵者跪进于献官之右献官受爵赞献爵献官献爵以爵授执事者奠于神位前凡进帛进爵皆在献官之右奠帛奠爵皆在献官之左赞出笏献官出笏赞俯伏兴平身献官俯伏兴平身赞诣某稷神位前同上仪赞诣读祝位献官诣读祝位赞跪献官跪赞读祝读祝者取祝跪读于献官之左毕兴置祝于案赞俯伏兴平身献官俯伏兴平身赞复位献官复位通赞唱行亚献礼赞引引献官诣酒尊所赞司尊者举幂酌酒执事者各以爵受酒赞诣某社神位前引献官诣神位前赞跪赞搢笏献官跪搢笏执爵者跪进于献官之右献官受爵赞献爵献官献爵以爵授执事者奠于神位前赞出笏献官出笏赞俯伏兴平身献官俯伏兴平身赞诣某稷神位前同上仪赞复位献官复位终献同亚献仪通赞唱饮福受胙执事者设饮福位于坛之中稍北执事者先于社神前取羊一脚置于盘执事者于酒尊所酌酒一爵立俟于饮福位之右赞引引献官诣饮福位赞跪搢笏献官跪搢笏执事者以爵跪进于献官之右献官受爵赞饮福酒献官饮讫以虚爵授执事者执事者跪受爵于献官之左以退赞受胙执事者以胙跪进于献官之右献官受胙以胙授执事者执事者跪受于献官之左捧由中道出赞出笏献官出笏赞俯伏兴平身献官俯伏兴平身赞复位通赞赞两拜献官陪祭官皆两拜通赞唱彻馔执事者各诣神位前以笾豆稍移动通赞唱送神赞鞠躬拜兴拜兴拜兴拜兴平身献官陪祭官皆四拜兴平身通赞唱读祝官捧祝进帛官捧帛各诣瘗所献官陪祭官移身分东西立俟捧帛祝者由中道过献官拜位通赞唱望瘗赞引赞诣望瘗位献官至望瘗位执事者以祝帛焚于坎中将毕以土实坎赞引通赞同唱礼毕　里社凡各处乡村人民每里一百户内立坛一所祀五土五谷之神专为祈祷雨时若五谷丰登每嵗一户轮当会首常川洁净坛遇春秋二社预期率办祭物至日约聚祭祀其祭用一羊一豕酒果香烛随用祭毕就行会饮会中先令一人读抑强扶弱之誓其词曰凡我同里之人各遵守礼法毋恃力凌弱违者先共制之然后经官或贫无可赡周给其家三年不立不使与会其婚姻丧有乏随力相助如不从众及犯奸盗诈伪一切非为之人并不许入会读誓词毕长幼以次就坐尽欢而退务在恭敬神明和睦乡里以厚风俗仪注前祭一日会首及与祭之人各斋戒一日会首前遣执事人扫除坛所为瘗坎于坛所之西北方深取足容物会首洗涤厨房镬器以净室为馔所至晚宰牲执事者以楪取毛血与祭器俱置于馔所【祭器俱用瓷瓦器】祭日未明执事者于厨中烹牲设五土五谷神位于坛上五土居东五谷居西设读祝所于坛所居中间设会首拜位于坛下俱南向设预祭神位于其后设引礼及诸执事人位又于其后执事者于馔所实祭物于楪内解牲体置于二俎置酒于尊书祝文于纸祭物既备执事者各捧设于神位前燃香明烛自会首以下各服常服盥手入就拜位立定执事者执壶于尊中取酒立于五土神位之左引礼者唱鞠躬拜兴拜兴平身会首以下皆鞠躬拜兴拜兴平身执事者取毛血瘗于坎中引礼引会首诣五土神位前唱跪会首诣五土神位前跪举杯执壶者斟酒引礼唱三祭酒会首三祭酒讫引礼唱俯伏兴平身执壶者诣五谷神位之左引礼引会首诣五谷神位前唱跪会首诣五谷神位前跪举杯执壶者斟酒引礼唱三祭酒会首三祭酒讫引礼唱俯伏兴平身会首俯伏兴平身引礼唱就读祝位读祝者取祝立于读祝位之左会首诣读祝所引礼唱跪会首跪唱读祝读祝者跪读祝讫兴置祝于案引礼唱俯伏兴平身会首俯伏兴平身引礼唱复位会首复位引礼唱鞠躬拜兴拜兴平身会首以下皆鞠躬拜兴拜兴平身执事者彻祭物读祝者取祝文焚瘗于坎所礼毕行会饮读誓文礼
　　蕙田案里社之礼至明而尽善非特祈报而已寓读法讲约之意焉因神以聚民因聚而观礼可谓得三代之遗风矣
　　太常纪惠帝建文元年二月祀社稷奉太祖配撤仁祖位
　　明会典永乐中北京社稷坛成位置陈设悉如南京旧制
　　成祖实録永乐元年五月罢祀北京国社国稷帝以北平为旧封国有国社国稷今既为北京其社稷宜为定制礼部官言古制无两京并立太社太稷之礼今北京旧有国社国稷宜改设官守防遇上巡狩即坛内设太社太稷位以祭仍于顺天府别建府社府稷令北京行部官以时祭祀从之
　　大政记永乐三年二月吏部尚书蹇义等议今赵王留守北京当别建国社国稷山川等坛致祭如礼部尚书所议从之
　　成祖实録五年七月交阯立社稷交阯布政司言安南夷俗惟尚浮屠法不知敬事祀典神祗宜设风雷云雨山川社稷等坛以时致祭使知崇报之道从之
　　十九年正月北京社稷坛成时北京郊社宗庙成是月帝躬诣太庙奉安祖宗神主命皇太子诣南郊奉安上帝地祗神位社稷坛遣太孙行事其坛制祀礼一如其旧
　　大政记永乐十九年正月朔晨命皇太孙诣社稷坛奉安太社太稷神主二月丁酉祭大社大稷八月戊戌祭大社大稷
　　成祖实録三月祀社稷奉太祖配帝自即位及迁都北京每嵗春秋必躬祀惟巡狩亲征遣皇太子摄
　　仁宗实録洪熙元年二月祭社稷奉太祖太宗配命礼部永为定式
　　明史礼志洪熙后奉太祖太宗同配旧制上丁释奠孔子次日上戊祭社稷
　　宣宗实録宣徳二年二月祀社稷仍用上戊日是日适当万寿节礼官以祭期妨庆典请改用中旬帝以祖宗定制不可改至日行礼如常
　　明会典正统二年令应天府建社稷坛春秋祈报以守臣行事
　　孝宗实録故事社稷坛春秋祭每用铺坛五色土二百六十石顺天府民取而输之神宫监石加八斗治五年正月顺天府尹言土以饰坛义取别其方色初不以多为贵况小民取之山谷劳费不赀请着为定例庶民劳可纾而有司亦无延误之失命工部尚书贾俊会神宫监太常寺覈用土多寡之数俊等至坛相度言常年所输土用以铺坛厚可二寸四分若厚止一寸则仅用百一十石而足遂命铺坛土止以厚一寸为度今后依此数办纳
　　明史礼志治十七年八月上丁在初十日上戊在朔日礼官请以十一日祀社稷御史金洪劾之言如此则中戊非上戊矣礼部覆奏言洪武二十年尝以十一日为土戊失不始于今日命遵旧制仍用上戊
　　蕙田案御史之言是也
　　嘉靖九年谕礼部天地至尊次则宗庙又次则社稷今奉祖配天又奉祖配社此礼官之失也宜改从皇祖旧制大社以句龙配太稷以后稷配乃以更正社稷坛配位礼告太庙及社稷遂藏二配位于寝庙更定行八拜礼
　　【春明梦余録嘉靖九年谕礼部曰祭太社太稷奉我太祖太宗配朕有疑焉夫天地至尊次则宗庙又次则社稷此次序尊杀之礼也奉祖配天则正矣又奉祖配社则失其序或谓以祖配社乃我皇祖时礼官张筹之失然与否与又议者谓后土句龙氏乃共工之子祭之无义夫句龙氏有平水土之功故取之配社犹以后稷配稷也当论其功况父不善而可恶及其子乎至如奉祖配社屈其所尊义实未安兹当改正仍如髙皇帝制太社以后土句龙氏配太稷以后稷氏配虽合祭如故而使祖宗百余年之配位一旦撤之人有遗讥焉】
　　蕙田案句龙配社后稷配稷此三代以来数千百年圣贤定制也后世亦无有议易之者明太祖忽欲以祖配而礼官张筹以迎合之私违礼经之正附和行之其失大矣世宗改正极为卓识乃孙承泽反以为祖宗百余年之配一旦撤之人有遗讥独何心欤此与郊天载姚涞霍韬之议同一谬也
