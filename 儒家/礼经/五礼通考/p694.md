<!-- { "loadSidebar": true } -->
<经部,礼类,通礼之属,五礼通考>
　　钦定四库全书
　　五礼通考卷一百四十九
　　刑部尚书秦蕙田撰
　　嘉礼二十二
　　冠礼
　　史记始皇本纪始皇九年四月己酉王冠带剑
　　汉书惠帝本纪四年三月甲子皇帝冠赦天下
　　蕙田案此皇帝冠肆赦之始
　　通典汉改皇帝冠为加元服惠帝加元服用正月甲子若丙子为吉
　　蕙田案甲子丙子用刚日也亦桑弧蓬矢之意
　　景帝本纪景帝后三年正月皇太子冠赐民为父后者爵一级
　　三辅黄图博望苑武帝立子据为太子为太子开博望苑汉书曰武帝年二十九乃得太子甚喜太子冠为立博望苑使之通宾客从其所好
　　蕙田案太子年甫冠即通宾客从其所好失豫教之道矣
　　昭帝本纪元凤四年帝加元服见于髙庙赐诸侯王丞相大将军列侯宗室下至吏民金帛牛酒各有差赐中二千石以下及天下民爵毋收四年五年口赋三年以前逋更赋未入者皆勿收
　　蕙田案冠而见庙始见于此
　　续汉书礼仪志注博物记曰孝昭帝冠辞曰陛下摛显先帝之光耀以承皇天之嘉禄钦奉仲春之吉辰普尊大道之邦域秉率百福之休灵始加昭明之元服推逺冲孺之幼志蕴积文武之就徳肃勤髙祖之清庙六合之内靡不蒙徳永永与天无极
　　蕙田案此别制冠词之始时用仲春不用正月葢不拘于时矣
　　宣帝本纪五凤元年皇太子冠皇太后赐丞相将军列侯中二千石帛人百匹大夫人八十匹又赐列侯嗣子爵五大夫男子为父后者爵一级
　　元帝本纪竟宁元年皇太子冠赐列侯嗣子爵五大夫天下为父后者爵一级
　　汉书匡衡传衡上疏曰臣闻室家之道修则天下理得故诗始国风礼本冠昏适子冠乎阼礼之用醴众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也
　　哀帝本纪孝哀皇帝元帝庶孙定陶恭王子也年三嵗嗣立为王元延四年入朝尽从傅相中尉上以问定陶王对曰令诸侯王朝得从其国二千石上令诵诗通习能说成帝由此贤定陶王数称其材为加元服而遣之时年十七矣
　　平帝本纪元始五年冬十二月丙午崩有司议曰礼臣不殇君皇帝年十有四嵗宜以礼敛加元服奏可司马彪汉仪志汉制正月甲子若丙子为吉日可加元服仪从冠礼乗舆初加缁布进贤次爵弁次通天冠讫皆于髙庙如仪谒见
　　蕙田案汉礼用四加
　　续汉书加元服乗舆皆于髙祖庙谒见案世祖庙始冠缁布冠于宗庙从古制
　　汉书王莽传莽令天下冠以戊子为元日婚以戊寅之旬为忌日百姓多不从者
　　后汉书和帝本纪永元三年皇帝加元服赐诸侯王公将军特进中二千石列侯宗室子孙在京师奉朝请者黄金将大夫郎吏从官帛赐民爵及粟帛各有差大酺五日郡国中都官系囚死罪赎缣至司冦作及亡命各有差庚辰赐京师民酺布两戸共一匹
　　通典黄香太子冠颂惟永元之盛代仰皇徳之茂纯躬烝烝之至孝崇敬顺以奉天以三载之孟春建寅月之上旬皇帝将加冕简甲子之元辰厥日正于太皞厥时叶于百神皇舆幸夫金根驾元虬之连蜷建螭龙以为旂鸣节路之和鸾既臻庙以成礼乃逥轸而反宫正朝服以享宴撞太簇之庭钟祚蕃屏与鼎辅暨夷蛮之君王咸进酒于金罍献万年之玉觞蔡邕上始加元服与羣臣上夀表伏惟陛下应天淑灵丁期中兴诞及幼龄圣姿硕异威仪孔备俯仰龙光顔如日星言稽典谟动蹈规矩缉熙光明思齐周成早智夙就参美显宗令月吉日始加元服进御帻结以章天休臣妾万国遐迩大小同喜逸豫式歌且舞臣等不胜踊跃鳬藻谨奉生头酒九钟稽首再拜上千万夀陛下享兹吉福永守皇极通遵太和靖绥六合宜民宜人受禄于天书曰一人有庆兆民赖之其宁惟永诗曰颙颙卬卬如圭如璋令闻不忘万夀无疆
　　后汉书周防传防年十六仕郡小吏世祖巡狩汝南召掾史试经防能诵读拜为守丞防以未冠谒去下邳惠王衍传衍有容貌肃宗即位常在左右建初初冠诏赐衍师傅已下官属金帛各有差
　　马防传防为卫尉子钜为常从小侯六年正月以钜当冠特拜为黄门侍郎肃宗亲御章台下殿陈鼎俎自临冠之
　　蕙田案皇帝临冠廷臣止此
　　后汉书安帝本纪永初三年皇帝加元服大赦赐王主贵人公卿以下金帛各有差男子为父后及三老孝悌力田爵人二级流民欲占者人一级
　　顺帝本纪永建四年正月丙子帝加元服赐王主贵人公卿以下金帛各有差赐男子爵及流民欲占者人一级为父后三老孝悌力田人二级鳏寡孤独笃癃贫不能自存者人帛一匹
　　晋书礼志周礼虽有服冕之数而无天子冠文仪礼云公侯之有冠礼夏之末造也王郑皆以为夏末上下相乱簒弑由生故作公侯冠礼则明无天子冠礼之审也大夫又无冠礼古者五十而后爵何大夫冠礼之有周人年五十而有贤才则试以大夫之事犹行士礼也故筮日筮宾冠于阼以着代醮于客位三加弥尊皆士礼耳然汉代以来天子诸侯颇采其仪正月甲子若丙子为吉日可加元服仪从冠礼是也汉顺帝冠又兼用曹褒新礼乗舆初加缁布进贤次爵弁武弁次通天皆于髙庙以礼谒见世祖庙王公以下初加进贤而已案此文始冠缁布从古制也冠于宗庙是也
　　蕙田案据晋志曹褒新礼皇帝冠于髙庙惟皇帝四加初用缁布冠王公以下三加初加进贤冠则不用缁布冠也
　　桓帝本纪建和二年皇帝加元服大赦天下赐河间渤海二王黄金各百斤彭城诸国王各五十斤公主大将军三公特进侯中二千石二千石将大夫郎吏从官四姓及梁邓小侯诸大夫以下帛各有差年八十以上赐米酒肉九十以上加帛二匹绵三斤
　　灵帝本纪建宁四年帝加元服大赦天下赐公卿以下各有差惟党人不赦
　　礼仪志注献帝传兴平元年帝加元服司徒淳于嘉为宾加赐元纁驷马贵人公主卿司城门五校及侍中尚书给事黄门侍郎各一人为太子舍人
　　蕙田案加元服用宾见此
　　礼仪志注献帝起居注曰建安十八年正月济北王加冠戸外以见父母给事黄门侍郎刘瞻兼侍中假貂蝉加济北王给之
　　通典后汉何休冠仪约制将冠子者具衣冠冠者父兄若诸父宗族之尊者一人为主主人告所素敬僚友一人为冠宾必自告其家告曰某之子某若弟某长矣将加冠于首愿吾子教之宾既许主人自定吉日先冠一日宿告宾曰请以明日行事宾曰敢不从命主人洒扫内外皆肃执事者于两楹间为冠者设北享筵又设宾东享筵两筵相接授冠以箧器设于两筵又设尊爵于东方冠者如常服待命于房夙兴宾到迎延揖让如常坐定执事自请行事主人跪告曰请劳吾子宾跪答曰敬诺宾起立西序东面聴命之礼毕冠者兴西向拜宾宾答拜讫命就筵宾主各还坐冠者北享筵坐伏宾跪曰吾子之使请将命主人跪答曰劳吾子宾起就东享筵执事者执爵跪向冠者祝曰令月吉日始加元服弃尔幼志顺尔成徳夀考惟祺介尔景福冠者即坐宾跪加冠讫冠者执爵酹地然后啐酒讫宾兴复还本坐主人亦起乃俱坐冠者还房自整饰出拜父父为起若诸父羣从及兄应答拜者答拜如常入拜母母答拜其余兄弟姑姊妹皆相拜如常主人命冠者出更设酬为劝乃罢异日有祭事自告祖考者自如旧祭礼常仪
　　蕙田案此汉时士庶冠礼大概仿佛仪礼添出拜父一节
　　右秦汉
　　三国魏志齐王本纪正始四年帝加元服赐羣臣各有差
　　晋书礼志魏天子冠一加其说曰士礼三加加有成也至于天子诸侯无加数之文者将以践阼临下尊极徳备岂得与士同也魏氏太子再加皇子王公世子乃三加孙毓以为一加再加皆非也又旧礼皆冠于庙自魏以来始于正殿行事别卜日谒庙侯太尉奠献九室以下帝衮服执镇圭入再拜乃出防羣臣通典其说曰古之士礼服必三加弥尊所以喻其志至于天子诸侯数无文将以践阼临人尊极徳成不复与士以加喻勉为义礼冠于庙自魏不复在庙矣蕙田案据此自魏以前天子加元服犹用古礼至是始分一加二加三加之别又改为正殿行事非礼也
　　晋书武帝本纪武帝泰始七年皇太子冠赐王公以下帛各有差
　　礼志惠帝之为太子将冠武帝临轩使兼司徒髙阳王珪加冠兼光禄大夫屯骑校尉华廙赞冠
　　蕙田案临轩行事从魏制也
　　泰始十年南宫王承年十五依旧应冠有司奏议礼十五成童国君十五而生子以明可冠之宜又汉魏遣使冠诸王非古典于是制王十五而冠不复加使命王彪之云礼传冠皆在庙案武帝既加元服车驾出拜于太庙以告成也盖亦犹拟在庙之仪　礼醮辞曰令月吉日以嵗之正以月之令案鲁襄公冠以冬汉惠帝冠以二月明无定月而后汉以来帝加元服咸以正月及咸宁二年秋闰九月遣使冠汝南王柬此则必非嵗首惠帝本纪惠帝永平元年皇太子冠见于太庙
　　礼志冠礼于庙然武惠冠太子太子皆即庙见斯亦拟在庙之仪也
　　通典晋王堪冠礼仪永平元年正月戊子冠中外四孙立于步广里舍之阼阶设一席于东庙引冠者以长幼次于席南东上宾宗人立于西厢东面南上堪立于东轩西南面西上陈元服于席上宗人执仪以次呼冠者各应曰诺宗人申诫之曰以嵗之正以月之令兄弟具来咸加尔服弃尔幼志顺尔成徳敬慎威仪惟人之则夀考惟祺永受景福冠者皆跪而冠各自着布兴再拜从立于宾南上酌四杯酒各拜醮而饮事讫上堂向御史府君再拜讫冠者皆东面坐如常燕礼
　　蕙田案此晋士大夫冠礼
　　成帝本纪咸康元年春正月庚午朔帝加元服大赦改元増文武位一等大酺三日赐鳏寡孤独不能自存者米人五斛
　　礼志江左诸帝将冠金石宿设百僚陪位又豫于殿上铺大牀御府令奉冕帻簪导衮服以授侍中常侍太尉加帻太保加冕将加冕太尉跪读祝文曰令月吉日始加元服皇帝穆穆思衮职钦若昊天六合是式率遵祖考永永无极眉夀惟祺介兹景福加冕讫侍中系纮侍中脱帝绛纱服加衮服冕冠事毕太保率羣臣奉觞上夀王公以下三称万嵗乃退华恒传恒领太常及帝加元服防难之后典籍靡遗冠礼无所依据恒推寻旧典撰定礼仪事并施用
　　蕙田案冠用金石之乐见此
　　孙毓五礼驳魏氏天子一加三加嫌同诸侯毓案玉藻记曰元冠朱组缨天子之冠也缁布冠缋緌诸侯之冠也其说谓皆始冠则是有次加之辞此二冠皆卑服质古势不一加必重加朝祭之服以崇弥尊圣人制礼所以一时歴加众服者今始成人卜择令日而徧加之所以重始也若冠日有不加者后必不择吉而服非重始也又礼器有以少为贵者冠不在焉记有弥尊喻志之言葢以服从卑始象德日新不可先服尊服转而即卑今嫌士礼喻志之文因从魏氏一加之制考之玉藻似非古典今三加者先冠皮弁次冠长冠后冠进贤冠以为弥尊于意又疑裴頠答治礼问天子礼元冠者形之成也为君未必成人故君位虽定不可孩抱而服冕弁摰虞以为天子即位之日即为成君冕服以备不宜有加诸侯即位为成岂不定诸侯成君不拘盛典而可以冠天子成君独有火龙黼衣便不可乎意为宜冠有加
　　蕙田案魏氏一加非礼也孙毓等议是
　　穆宗本纪升平元年正月帝加元服告于太庙始亲万几大赦改元増文武位一等
