<!-- { "loadSidebar": true } -->
　　唐书髙祖本纪武徳三年正月己巳猎于渭濵　四年闰月己未幸旧墅壬戌猎于好畤乙丑猎于九嵏丁夘猎于仲山戊辰猎于清水谷　五年十一月癸卯猎于富平北原十二月丙辰猎于万夀原　六年二月壬子猎于骊山十月庚申猎于白鹿原十一月辛夘猎于沙苑丁酉猎于伏龙原　七年十月辛未猎于鄠南庚寅猎于围川十二月戊辰猎于髙林　八年十月辛巳如周氏陂猎于北原十一月辛夘如宜州猎于西原庚子讲武于同官癸丑猎于华池北原十二月猎于鸣犊泉巢刺王元吉传元吉为并州总管刘武周畧汾晋诏遣右衞将军宇文歆助守元吉喜鹰狗出常载置罔三十车曰我宁三日不食不可一日不猎夜潜出滛民家府门不闭歆骤諌不纳乃显表于帝曰王数出与窦诞纵猎蹂民田縦左右攘□畜产为尽每射于道观人避矢以为乐百姓怨不可与共守
　　苏世长传世长拜谏议大夫従猎泾阳大获帝入旌门诧左右曰今日畋乐乎世长曰陛下废万机事游猎不满十旬未为乐也帝变色既而笑曰狂态发邪曰为臣计则狂为陛下计则忠矣时武功郿新经突厥寇掠乡聚凋虚帝将遂猎武功世长谏曰突厥向盗刼人陛下救恤之言未出口又猎其地殆百姓不堪所求帝不聴
　　吕向传向以起居舍人従帝东巡帝引颉利发及蕃夷酋长入仗内赐弓矢射禽向上言鸱枭不鸣未为瑞鸟豺虎虽伏弗曰仁兽况突厥安忍残贼莫顾君父陛下震以武义来以文徳势不得不庭故稽颡称臣奔命遣使陛下引内従官陪封禅盛礼使飞矢于前同获兽之乐是狎昵太过或荆卿诡动何罗窃发逼严跸冒清尘縦醢单于污穹庐何以塞责帝顺纳诏蕃夷出仗
　　唐俭传俭为民部尚书従猎洛阳苑羣豕突出于林帝射四辄殪四豕一豕跃及镫俭投马搏之帝拔剑断豕顾笑曰天策长史不见上将击贼耶何惧之甚对曰汉祖以马上得之不以马上治之陛下神武定四方岂复快心于一兽帝为罢猎
　　禇亮传髙祖猎亲格虎亮恳愊致谏帝礼纳其言
　　唐书髙宗本纪显庆二年十一月乙巳猎于滍南壬子讲武于新郑　五年十二月辛未猎于安乐川
　　龙朔元年十月丁夘猎于陆浑戊辰猎于非山
　　旧唐书髙宗本纪总章二年九月己亥发自九成宫壬寅停华林顿大搜于岐
　　唐书髙宗本纪咸亨二年十二月癸酉猎于昆阳　四年闰五月丁夘禁作簺捕鱼营圈取兽者
　　上元元年十一月乙酉猎于华山回武原
　　通典高宗永徽元年冬出猎在路遇雨因问谏议大夫谷那律曰油衣若为不得漏对曰能以瓦为之必不漏矣上大悦因此不复出猎
　　唐书中宗本纪神龙元年十月癸亥幸龙门乙丑猎于新安
　　通典睿宗先天元年十一月猎于骊山之下侍中魏知古上诗谏曰尝闻夏太康五子训禽荒我后来冬狩三驱盛礼张顺时鹰隼击讲事武功奔走未及去翾飞岂暇翔飞熊従渭水瑞翟想陈仓此欲诚难縦兹游不可常子云陈羽猎僖伯谏渔棠得失鉴齐楚仁恩合禹汤雍熙谅在宥亭毒匪多伤辛则令为决虞箴遂孔彰手制曰所进十韵三复研精良増欺美子时因暇景为苗而畋开一面之罗展三驱之礼无情校猎但慕前禽卿有箴规辅予不逮今赐物五千段用以劝奨
　　唐书宗本纪开元元年十月甲辰猎于渭川
　　文献通考明皇开元三年大搜于鳯泉石补阙崔向上疏曰臣闻天子三田若古有训岂惟为干豆賔客庖厨者哉亦将阅兵讲武戒不虞也诗美宣王之田徒御不惊有闻无声谓畋猎时人皆衔枚有若闻而无讙哗也又曰悉率左右以燕天子谓悉驱禽顺有左右之宜以安待王射也则知大绥将下亦有礼焉侧闻猎于渭濵有异于是六飞驰骋万骑腾跃冲翳荟蹴防笼越嶃险靡榛藂红尘坐昏白日将暗毛羣扰攘羽族缤纷左右戎夷并伸骁勇攅镝乱下交刄霜飞而降尊乱卑争捷于其间岂不殆哉夫环衞而居暴客攸待清道而出行人尚惊如有坠驾之虞流矢之变兽穷则搏鸟穷则攫陛下复何以当之哉惟深思后虑以诫后圗天下幸甚唐书呉兢传开元十三年帝东封泰山道中数驰射为乐兢谏曰方登岱告成不当逐狡兽使有垂堂之危朽株之殆帝纳之
　　宗本纪十四年十二月猎于方秀川　十五年十一月猎于城南
　　旧唐书宗本纪开元十七年十二月校猎渭濵唐书代宗本纪大厯四年十一月禁畿内弋猎　十三年十月禁京畿持兵器捕猎
　　徳宗本纪贞元三年十二月猎于新店　八年十二月猎于城东　十年十二月猎于城南
　　旧唐书徳宗本纪贞元十一年十二月戊辰上猎苑中戒多杀止行三驱之礼劳士而还
　　唐书宪宗本纪元和九年十一月戊子罢京兆府猎献狐兔
　　穆宗本纪元和十五年正月即皇帝位十二月庚辰猎于城南壬午击鞠于右神策军遂猎于城西甲申猎于苑北
　　长庆二年十月己夘猎于咸阳十一月庚午皇太后幸华清宫癸酉迎皇太后遂猎于骊山
　　白居易传居易知制诰穆宗好畋游献续虞人箴以讽曰唐受天命十有二圣兢兢业业咸勤厥政鸟生深林兽在丰草春搜冬狩取之以道鸟兽虫鱼各遂其生民野君朝亦克用宁在昔元祖厥训孔彰驰骋田猎俾心发狂何以效之曰羿与康曽不是诫终然覆亡高祖方猎苏长进言不满十旬未足为懽上心既悟为之辍畋降及宋璟亦谏宗温顔聴纳献替従容璟趋以出鹞死握中噫逐兽于野走马于路岂不快哉衔橛可惧审其安危唯圣之虑
　　文宗本纪太和四年三月癸卯禁京畿弋猎
　　开成元年二月乙亥停献鸷鸟畋犬
　　旧唐书武宗本纪会昌二年十月帝幸泾阳校猎白鹿原谏议大夫高少逸郑朗等于阁内论陛下校猎大频出城稍逺万防废弛星出夜归方今用兵且宜停止上优劳之谏官出谓宰相曰谏官甚要朕时闻其言庶防减过　四年十月猎于鄠县十二月猎于云阳
　　唐书宪宗懿安皇后郭氏传武宗喜畋游择五坊小儿得出入禁中他日问后起居后曰谏臣章疏宜审览度可用用之有不可以询宰相毋拒直言帝再拜还索谏章阅之往往道游猎事自是畋幸希小儿等不复横赐矣
　　右唐
　　五代史唐荘宗本纪同光元年十二月壬辰畋于伊阙二年十一月癸卯畋于伊阙丙午至自伊阙　三年
　　十二月己夘畋于白沙
　　家人传庄宗方与后荒于畋游十二月己夘猎畋于白沙后率皇子后宫毕従厯伊阙宿龛涧癸未乃还何泽传庄宗好畋猎数践民田泽乃潜身伏草间伺庄宗当马谏曰陛下未能一天下以休兵而暴敛疲民以给军食今田将熟奈何恣畋游以害多稼使民何以出租赋吏何以督民耕陛下不聴言愿赐臣死于马前使后世知陛下之过庄宗大笑为之止猎伶官传庄宗好畋猎猎于中牟践民田中牟县令当马切谏为民请庄宗怒叱县令去将杀之伶人敬新磨知其不可乃率诸伶走追县令擒至马前责之曰汝为县令独不知吾天子好猎耶奈何縦民稼穑以供税赋何不饥汝县民而空此地以备吾天子之驰骋汝罪当死因前请亟行刑诸伶共倡和之庄宗大笑乃得免
　　明帝本纪天成二年十二月甲辰畋于东郊
　　宋史符彦卿传清泰中彦卿改易州兼领北面骑军赐戎服介胄战马尝射猎遂城盐台淀一日射麞彘狼兔四十二观者神之
　　晋出帝本纪天福八年十月壬子畋于近郊
　　开运二年三月丁未畋于戚城十二月丁丑畋于近郊南唐近事烈祖辅呉四方多垒虽一骑一卒必加姑息然羣校多従禽聚饮近野或搔扰民庶上欲纠之以法而方借其材力思得酌中之计问于严求求曰无烦绳之易絶耳请敕泰兴海盐诸县罢采鹰鹯可不令而止烈祖従其计期月之间禁校无复游墟落者
　　右五代
　　宋史太祖本纪建隆二年二月己夘禁春夏捕鱼射鸟十二月庚戌畋于近郊
　　礼志建隆二年始校猎于近郊先出禁军为围塲五坊以鸷鹰细犬従帝亲射走兔三従官贡马称贺其后多以秋冬或正月田于四郊従官或赐窄袍煗鞾亲王以下射中者赐以马
　　太祖本纪建隆三年十月辛亥畋近郊十一月己夘畋于近郊
　　干徳元年冬十月己亥田近郊十一月己亥畋近郊二年十一月壬辰畋近郊
　　开寳元年冬十月己未畋近郊　二年十月戊子畋近郊十一月甲寅畋近郊　五年十一月己亥畋近郊八年九月壬申狩近郊逐兔马蹶坠地因引佩刀刺马杀之既而悔之曰吾为天下主轻事畋猎又何罪马哉自是遂不复猎　九年五月己巳幸飞龙院观渔金水河
　　太宗本纪太平兴国二年九月丙辰狩近郊十月辛巳畋近郊十二月庚午畋近郊　三年夏四月丙辰禁民自春及秋毋捕猎冬十月庚午畋近郊十二月庚午畋近郊　四年二月戊寅次澶州观鱼于河十一月己丑畋近郊十二月丁夘畋近郊
　　礼志太宗将北征因阅武猎近郊以多盗猎狐兔者命禁之有衞士夺人獐当死帝曰若杀之后世必爲我重兽而轻人特贳其罪帝常以腊日校猎谕従臣曰腊日出狩以顺时令缓辔従禽是非荒也回幸讲武台张乐赐羣臣饮其后猎西郊亲射走兔五诏以古者搜狩以所获之禽荐享宗庙而其礼久废今可复之遂为定式帝雅不好弋猎诏除有司行礼外罢近甸游畋五方所畜鹰犬并放之诸州不得以鹰犬来献已而定难军节度使赵保忠献鹘一号海东青诏还赐之猎日但命诸王畧畋近郊而五坊之职废矣
　　太宗本纪太平兴国五年三月丙午幸水硙因观鱼九月壬戌畋近郊十二月庚辰发大名府因校猎　六年十二月己夘畋近效　七年十二月丙申狩近郊李焘长编太宗雍熙二年十一月诏曰三田之制其一田干豆谓腊之以供祀也近以率遵时令薄狩郊畿既亲射以获禽宜奉先而登俎其以田猎亲获兽付所司荐享太庙着于令
　　太宗本纪雍熙四年秋七月丙寅幸讲武池观鱼冬十二月庚戌畋于近郊
　　端拱元年冬十月癸未诏罢游猎五坊所畜鹰犬并放之诸州毋以为献
　　淳化五年十二月丙戌命诸王畋近郊
　　真宗本纪咸平三年十二月戊申狩近郊以亲获禽献太庙
　　文献通考三年十二月以猎获狐兔荐庙之余赐中书枢宻院
　　宋史真宗本纪咸平四年十一月庚寅畋近郊
　　景徳三年十二月乙酉狩近郊以亲获兔付有司荐庙大中祥符三年二月己亥禁方春射猎每嵗春夏所在长吏申明之
　　礼志真宗诏教骏所养鹰鹘量留十余以备诸王従时展礼禁围草地许民耕牧
　　仁宗本纪五年十月庚午幸琼林苑遂畋杨村遣使以所获驰荐太庙召父老赐以饮食茶帛
　　文献通考庆厯五年兵部员外郎直集贤院李东之言祖宗校猎之制所以顺时令而训戎事也陛下临御以来未尝讲修此礼愿诏有司草仪注择日命殿前马步军司互出兵马以従猎于近郊诏枢宻院讨详先朝校猎制度十月御内东门赐従官酒三行奏钧容乐幸琼林苑门赐従官食遂猎于杨村燕幄殿奏教坊乐遣使以所获麞兔驰荐太庙既而召父老临问赐以酒食茶绢及赐五坊军士银绢有差
　　宋史仁宗本纪六年十一月辛丑畋东韩村乗舆所过及围内田蠲租一年
　　礼志六年复猎于城南东韩村自玉津园去辇乗马分骑士数千为左右翼节以鼓旗合围径十余里部队相应帝按辔中道亲挟弓矢屡获禽焉是时道傍居人或畜狐兔鳬雉驱中帝谓田猎以训武事非専所获也悉縦之免围内民田一嵗租仍召父老劳问其后以谏者多罢猎近甸自是终靖康不复讲
　　仁宗本纪庆厯七年三月罢出猎
