<!-- { "loadSidebar": true } -->
　　周礼春官乐师及彻帅学士而歌彻【注学士国士也郑司农云将彻之时自有乐帅学士而歌彻元谓彻者歌雍　疏学士主舞瞽人主歌今云帅学士而歌彻者歌彻之时歌舞俱有谓帅学士使之舞歌者自是瞽人歌雍诗也】
　　【王氏昭禹曰以其父兄有爵列于国故谓之国子以其众言谓之诸子以其教于学谓之学士歌雍学士也乐师则帅之而已】
　　小师大祭祀彻歌【注于有司彻而歌雍】
　　【李氏嘉防曰彻歌无大师之命而自歌者乃其职也】
　　论语三家者以雍彻何注马曰雍周颂臣工篇名天子祭于宗庙歌之以彻祭
　　朱子诗集传周礼乐师及彻帅学士而歌彻説者以爲即此诗论语亦曰以雍彻然则此葢彻祭所歌而亦名爲彻也
　　礼记祭义已彻而退敬齐之色不絶于面【注齐谓齐庄疏已彻谓祭毕已彻馔食】
　　【辅氏广曰已彻而退有敬齐之色诚敬属属乎始终之际也色非可以伪为也】
　　右彻
　　祭统夫祭有馂馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各报其具以出陈于堂下百官进彻之下馂上之余也【注进当为馂声之悮也百官为有事于君祭者也既馂乃彻之而去所谓自卑至贱进彻或俱爲馂　疏明祭末馂余之礼尸亦馂鬼神余者若王侯初荐毛血燔燎是荐于鬼神至荐孰时尸乃食之是馂鬼神之余若大夫士阴厌亦是先荐鬼神而后尸乃食君于庙中事尸如君则君爲臣礼君食尸余是臣食君余与大夫食君余相似故云臣馂君之余也诸侯乏国有五大夫此云六者兼有采地助祭也以下渐徧及下示溥恩惠也士庙中馂讫而起所司各执其馔具以出庙户陈于堂下百官馂讫各彻其器而乃去之】
　　【方氏慤曰百官谓中下之士以及于百执事也祭法以官师爲中下之士则此以百官称之亦宜矣陆氏佃曰君起变谡言起是起也非谡也坐而起爲谡君初非坐者也而百官进彻之进而后馂馂而彻焉百官益卑矣】
　　凡馂之道每变以众所以别贵贱之等而兴施惠之象也是故以四簋黍见其修于庙中也庙中者竟内之象也祭者泽之大者也是故上有大泽则惠必及下顾上先下后耳非上有积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣【注鬼神之惠徧庙中如国君之惠徧境内也鬼神有祭不独飨之使人馂之恩泽之大者也国君有蓄积不独食之亦以施惠于竟内也　疏兴起也初馂贵而少后馂贱而多皆先上而后下施惠之道亦当然故云施惠之象馂之时君与二卿以四簋之黍欲见其恩惠修整徧于庙中诸侯之祭有六簋今云四簋以二簋留爲阴厌之祭簋有黍稷诗云黍者见其美举黍则稷可知也以四簋而徧庙中如君之恩惠徧于竟内也上先下后谓君上先馂臣下后馂非上有财物积重不以施惠使下有冻馁之民也由馂见之言民所以知上有财物恩惠及于下者祗由祭祀之馂见其恩逮于下之理】
　　夫祭有畀煇胞翟阍者惠下之道也惟有徳之君爲能行此明足以见之仁足以与之畀之爲言与也能以其余畀其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊既祭之末而不忘至贱而以其余畀之是故明君在上则竟内之民无冻馁者矣此之谓上下之际【注明足以见之见此卑者也仁足以与之与此卑者也煇周礼作韗谓韗磔皮革之官也翟谓教羽舞者也古者不使刑人守门谓夏殷时　疏煇胞翟阍四者皆是贱官祭末与以恩赐是施惠之道也韗人掌作鼓木张皮两头鞔之以爲鼓是韗磔皮革之官】
　　曲礼馂余不祭父不祭子夫不祭妻【疏祭谓祭先也】
　　【吕氏大临曰馂者食余之名尸谡君与卿四人馂君起大夫六人馂食祭之余也祭之则不敬故不祭】朱子曰古注説不是今思之只是不敢以馂余又将去祭神虽以父之尊不可以祭其子之卑夫之尊亦不可以祭其妻之卑葢不敢以鬼神之余复以祭也祭非饮食必祭之祭　又曰先儒自爲一说横渠又自爲一说看来定是祭祀之祭谓父不以是祭其子夫不以是祭其妻
　　右馂
　　周礼春官肆师凡祭祀礼成则告事毕
　　【王氏安石曰事毕于礼成故礼成则告事毕】
　　右告事毕
　　大司乐王出入则令奏王夏【疏大祭祀王祭讫出庙门】
　　右王出庙
　　礼记曲礼凡祭于公者必自彻其爼【注臣不敢烦君使也大夫以下或使人归之祭于公助祭于君也　疏此谓士助君祭也若大夫以上则君使人归之于爼而礼本并云大夫以下或使人归之是郑因君以明臣言大夫以下自祭其庙则使人归賔爼故曾子问云摄主不归爼明正主则归也】
　　【马氏晞孟曰特牲馈食礼賔出之后佐食彻胙爼堂下爼毕出郑康成谓兄弟及众賔自彻而出爼唯賔爼有司彻归之夫众賔已祭于士犹自彻其爼则大夫士出祭于公其自彻可知矣大夫士祭于公自彻则大夫祭于大夫不必自彻也孔子之于鲁膰肉不至葢于是时自彻之礼废矣】
　　【吕氏大临曰君祭而臣与执事毋敢视賔客故自彻其爼出】
　　【陆氏佃曰言凡则岂特士而已葢爼大夫亦自彻以归则主人使归之据大享卷三牲之爼归于賔馆葢曰賔馆则主人之辞】
　　祭统凡爲爼者以骨爲主骨有贵贱殷人贵髀周人贵肩凡前贵于后爼者所以明祭之必有惠也是故贵者取贵骨贱者取贱骨贵者不重贱者不虚示均也【注殷人贵髀爲其厚也周人贵肩爲其显也凡前贵于后谓脊脇臂臑之属　疏凡爲爼者以骨为主者爼谓助祭者各将物于爼也殷人贵髀周人贵肩者殷质贵髀之厚贱肩之薄周文贵肩之显贱髀之隐各随所贵凡前贵于后者据周言之以周人之贵肩故也贵者不重贱者不虚示均也者言贵者不得多而重贱者不虚而无分爼多少随其贵贱是示均平也又曰此脊脇臂臑举其贵者言之属中包其贱者不云肩者以经云周人贵肩故此略之前体臂臑为贵后体膊胳为贱就脊胁之中亦有贵贱正脊在前爲贵脡脊横脊在后为贱胁则正胁在前为贵短胁为贱故总云之属以包之】
　　【方氏慤曰爼者对豆之器爼大而豆小爼以骨为主则豆以肉爲主可知坊记觞酒豆肉是也骨阳也肉隂也爼之数以竒而从阳豆之数以偶而从阴爲是故也夫祭以飨神为主然贵者取贵骨贱者取贱骨所以明祭之有惠而已】
　　孟子孔子爲鲁司寇不用从而祭膰肉不至不脱冕而行【注孟子言孔子为鲁贤臣不用不能用其道也从鲁君而祭于宗庙当赐大夫以胙燔肉不至膊炙者爲膰诗云燔炙芬芬反归其舍未及税冕而行出适他国】
　　论语祭于公不宿肉【注助祭于君所得牲体归则颁赐不留神惠】
　　诗楚茨备言燕私郑笺祭祀毕归賔客爼豆孔疏祭统曰贵者取贵骨贱者取贱骨论语曰祭于公不宿肉特牲少牢皆曰祝执其爼以出是祭祀毕賔客归之爼也归之爼所以尊賔客
　　何氏楷曰郑云祭祀毕归賔客爼豆今案归賔客爼礼无明文惟孔子世家云鲁郊不致膰肉于大夫孔子不脱冕而行是亦归爼之一证
　　蕙田案论语孟子两条皆足爲归爼之证与祭统明祭之必有惠正相发賔客尊于兄弟岂有同姓有燕私有脤膰而賔客不先加以神惠乎今定列于祭毕之后燕私之前
　　右归賔爼
　　周礼春官钟师凡祭祀奏燕乐
　　旄人凡祭祀舞其燕乐
　　诗小雅楚茨诸父兄弟备言燕私【传燕而尽其私恩笺祭祀毕归賔客爼豆同姓则留与之燕所以尊賔客亲骨肉也　疏特牲云祝命彻胙爼豆笾设于东序下注云胙爼主人之爼设于东序下亦将私燕也是祭末而私燕之事归之爼所以尊賔客留之燕所以亲骨肉也大宗伯云以脤膰之礼亲兄弟之国注云脤膰社稷宗庙之肉以赐同姓之国同福禄也春秋定十四年天王使石尚来归脤同姓得肉者彼谓不助祭者不得与燕故归之也】
　　朱子集传既归賔客之爼同姓则留与之燕以尽私恩所以尊賔客亲骨肉也
　　何氏楷曰诸父伯父叔父也燕通作晏晏之爲言安也饮以合欢安之意也对异姓言则同姓爲私孔云诸父兄弟留之使皆备具我当与之燕而尽其私恩也若中庸以燕毛序齿列于旅酬逮贱之后以爲武王周公所作自是此诗燕私之礼
　　乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔惠孔时维其尽之子子孙孙勿替引之【笺燕而祭时之乐复皆入奏以安后日之福禄骨肉欢而君福禄安女之殽羞已行同姓之臣无有怨者而皆庆君是其欢也小大犹长防也同姓之臣燕已醉饱皆再拜稽首曰神乃歆嗜君之饮食使君夀且考此其庆辞惠顺也甚顺于礼甚得其时维君徳能尽之愿子孙勿废而长行之　疏此即陈燕私之事以祭时在庙燕当在寝故言祭时之乐皆复来入于寝而奏之燕祭不得同乐而云皆入者歌咏虽异乐器则同故皆入也】
　　朱子集传凡庙之制前庙以奉神后寝以藏衣冠祭于庙而燕于寝故于此将燕而祭时之乐皆入奏于寝也
　　何氏楷曰孔云神嗜饮食以下即庆辞也愚案此亦名爲嘏少牢云上籑亲嘏曰主人受祭之福胡夀保建家室即此类也籑馔同字
　　礼记坊记因其酒肉聚其宗族以教民睦也【注因其酒肉聚其宗族言祭有酒食羣昭羣穆皆至而献酬之咸有荐爼也】
　　文王世子公与族燕则以齿而孝弟之道达矣
　　陈氏礼书先王之与同姓有时燕焉有因祭而燕焉国语曰时燕不此时燕也诗曰诸宰君妇废彻不迟诸父兄弟备言燕私坊记曰因其酒肉聚其宗族以教民睦此因祭而燕也其礼之详虽不可考要之服皮弁服即于路寝宰夫爲主主与族人燕于堂后帅内宗之属燕于房其物肴蒸所以合食也其食世降一等所以辨亲踈也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无算以尽欢其大率葢与诸侯燕礼不异诸侯燕族人与父兄齿虽王之尊葢亦不以至尊废至亲也特牲馈食礼祝告利成彻庶羞设于西序下郑氏引书传曰宗室有事族人皆侍终日大宗已侍于賔奠然后燕私燕私者何也已而言族人饮也此彻庶羞置西序下者爲将以燕饮与然则自尸祝至于兄弟之庶羞宗子以言族人燕饮于堂内賔宗妇之庶羞主妇以燕饮于房由是观之燕族之礼不特天子诸侯而已
　　中庸燕毛所以序齿也【注燕毛既祭而燕则燕以髪色爲坐祭时尊贤也至燕亲亲也齿亦年也】
　　朱子集注燕毛祭毕而燕则以毛髪之色别长幼爲坐次也齿年数也
　　语録燕时择一人爲上賔不与众齿余者皆序齿
　　右燕私
