<!-- { "loadSidebar": true } -->
　　祭日未明三刻诸祭官服其服郊社令良醖令各帅其属入实尊罍玉币【凡六尊之次太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以三酒配帝着尊为上实以沈齐牺尊次之实以醴齐象尊次之实以盎齐以上孟冬同神州太尊实以沈齐五方岳镇海渎之山尊实以醍齐山川林泽之蜃尊实以沈齐丘陵以下之散尊实以清酒酒各实于诸齐之上尊礼神之玉皇地祗以黄琮其币以黄配帝之币亦如之神州之玉以两圭有邸其币以元孟冬同岳渎以下之币各从方色】太官令帅进馔者入实馔及礼官就位御史太祝行扫除等并如圜丘仪【孟冬同】驾将至谒者赞引各引祭官从祭官客使等俱就门外位驾至大次门外廻辂南向将军降立于辂左侍中进当銮驾前跪奏称侍中臣某言请降辂跪俯伏兴还侍位五品以上从祭之官皆就壝外位【摄事无驾至大次下仪】大乐令帅工人二舞次入就位文舞入陈于县内武舞立于县南道西谒者引司空入行扫除讫出复位皇帝停大次半刻顷谒者赞引各引祝官通事舍人分引从祀羣官介公酅公诸方客使皆先入就位太常博士引太常卿立于大次门外当门北向侍中版奏外办皇帝服衮冕【孟冬神州大裘而冕】出次华葢侍卫如常仪【侍中负寳陪从如式】博士引太常卿太常卿引皇帝至中壝门外殿中监进大圭尚衣奉御又以镇圭授殿中监皇帝搢大圭执镇圭华葢仗卫停于门外侍者从入谒者引礼部尚书太常少卿陪从如常仪皇帝至版位太常卿请再拜及请行事并如圜丘仪【摄事如圜丘摄事仪】协律郎举麾工鼓柷奏顺和之乐乃以林钟为宫太蔟为角姑洗为徴南吕为羽作文武之舞乐舞八成【林钟太蔟姑洗南吕皆再成】偃麾戞敔乐止太常卿前奏称请再拜退复位皇帝再拜奉礼曰众官再拜在位者皆再拜皇帝奠玉币及奏乐之节并如圜丘【摄事则太尉奠玉帛下仿此】登歌作肃和之乐以应钟之均太常卿引皇帝进北向跪奠于皇地祗【孟冬神州】神座俯伏兴及奠配座并如圜丘仪【摄事同圜丘摄事仪】
　　进熟
　　皇帝既升奠玉币太官令陈馔之仪如圜丘俎初入门奏雍和之乐以太蔟之均【自后接神之乐用太蔟】馔至陛乐止祝史俱进跪彻毛血之豆降自东陛以出【皇地祗之馔升自南陛配帝之馔升自东陛神州之馔升自北陛孟冬神州升自南陛】诸太祝迎引于坛上各设于神座前设讫谒者引司徒太官令帅进馔者降自东陛以出司徒复位诸太祝还尊所又进设岳镇以下之馔相次而毕太常卿引皇帝诣罍洗乐作其盥洗酌献跪奠奏乐之仪并如圜丘【摄事如圜丘摄事仪】太祝持版进于神座之右东向跪读祝文曰维某年嵗次月朔日子嗣天子臣某【摄则云谨遣太尉臣名下仿此】敢昭告于皇地祗乾道运行日躔北至景风应序离气效时嘉承至和肃若旧典敬以玉帛牺齐粢盛庶品备兹祗瘗式表诚慤髙祖神尧皇帝配神作主尚享太祝俯伏兴【孟冬神州云包含区夏载植羣生溥被域中赖兹厚徳式遵彜典拣此元辰敬以玉帛牺齐粢盛庶品明献厥诚备兹祗瘗皇祖太宗文武圣皇帝配神作主】皇帝再拜【摄则太尉再拜】初读祝文讫乐作太祝进跪奠版于神座兴还尊所皇帝拜讫乐止太常卿引皇帝诣配帝酒尊所执尊者举幂侍中取爵于坫进皇帝受爵侍中赞酌沈齐讫乐作太常卿引皇帝进髙祖神尧皇帝神座前东向跪奠爵俯伏兴太常卿引皇帝少退东向立乐止太祝持版进于神座之左北向跪读祝文曰维某年嵗次月朔日子孝孙开元神武皇帝臣某敢昭告于髙祖神尧皇帝时唯夏至肃敬训典用祗祭于皇地祗唯髙祖徳叶二仪道兼三统礼膺光配敢率旧章【孟冬云皇曽祖太宗文武圣皇帝徳被乾坤格于上下昭配之仪钦率旧章】谨以制帛牺齐粢盛庶品肃雍明荐作主侑神尚享太祝俯伏兴皇帝再拜初读祝文讫乐作太祝进奠版于神座兴还尊所皇帝饮福受胙及亚献终献盥洗酌献饮福并如圜丘仪【唯皇地祗太尉亚献酌醍齐时武舞作合六律六吕为异耳】初太尉将升献谒者一人引献官诣罍洗盥匏爵讫升自己陛诣酒尊所执尊者举幂酌沈齐进奠于神州座前引降还本位谒者五人次引献官各诣罍洗盥洗讫各诣酒尊所俱酌醍齐讫引献官各进奠爵于诸方岳镇海渎首座余皆祝史助奠相次而毕引还本位又赞引五人各引献官诣罍洗盥洗诣酒尊所酌沈齐献山川林泽如岳镇之仪讫又引献官诣罍洗盥洗讫诣酒尊所俱酌清酒献丘陵以下及斋郎助奠如上仪讫各引还本位武舞六成乐止舞献俱毕诸祝彻豆及赐胙皇帝再拜奏乐并如圜丘仪太常卿前奏请就望瘗位太常卿引皇帝乐作皇帝就望瘗位北向立乐止于羣官将拜上下诸祝各执篚进神座前取玉帛斋郎以俎载神州以上牲体稷黍饭爵酒各由其陛降坛北行当瘗塪西行诸太祝以玉币馔物置于塪诸祝又以岳镇以下之礼币及牲体皆从瘗奉礼曰可瘗塪东西厢各六人寘土半塪太常卿前奏礼毕引皇帝还大次乐作从祀羣官诸方客使御史以下出并如圜丘仪其祝版燔于斋所
　　銮驾还宫如圜丘仪
　　开元二十一年诏夏至日祀皇地祗于方丘以髙祖配立冬祭神州于北郊以太宗配
　　天寳五年诏皇王之典聿修于百代郊祭之义允属于三灵圣人既因时以制宜王者亦缘情以革礼且尊莫大于天地礼莫崇于祖宗严配昭升岂宜异数今烝尝之献既着于常式南北之郊未展于时享自今已后毎载四时孟月先择吉日祭昊天上帝其皇地祗合祭以次日祭九宫坛皆令宰臣行礼奠祭务崇蠲洁称朕意焉
　　蕙田案唐宗定开元礼后天寳元年改合祭天地于南郊终唐之世莫之或改故地祗之祭阙焉详见圜丘门
　　册府元代宗大歴十二年秋八月増修北郊坛斋宫二十五间
　　唐文宗太和三年六月太常寺奏北郊祀皇地祗坛先阙斋宫请准祠列置一所可之
　　右唐祭地










　　五礼通考卷三十八
<经部,礼类,通礼之属,五礼通考>
　　钦定四库全书
　　五礼通考巻三十九
　　刑部尚书秦蕙田撰
　　吉礼三十九
　　方丘祭地
　　宋史礼志北郊宋初方丘在宫城之北十四里以夏至祭皇地只别为坛于北郊以孟冬祭神州地祗建隆以来迭奉四祖崇配二坛
　　文献通考宋制夏至祭皇地祗孟冬祭神州地祗遂为大祀南郊亲祠昊天上帝则并设皇地祗之位南郊四祭【冬至圜丘　正月上辛祈谷孟夏雩祀　季秋大享】及感生帝皇地祗神州地祗凡七祭并以四祖迭配太祖亲郊者并以宣祖配太宗即位其七祭但以宣祖太祖更配方丘在宫城北十四里常以夏至祭皇地祗别为坛于北郊以孟冬祭神州地祗
　　真宗景徳三年四月太常寺言神州坛壝中有坑堑及车马之迹又两壝歩数廹隘不合礼文望令改择坛位及依令式封标诸坛外壝禁人耕垦樵牧奏可即徙坛于方丘之西焉
　　四年正月以朝陵遣工部尚书王化基诣汾阴后土祠致祭用太祠礼
　　汾阴后土汉武帝元鼎中所立脽上祠宣帝元帝成帝后汉光武唐宗皆亲祭是后旷其礼开寳九年徙庙稍南是年始遣使致祭其后又诏自今凡告天地仍诣祠告祭命礼官考定衣冠制度令有司调制遣奉上
　　宋史乐志景徳祀皇地祗三首
　　降神静安　至载厚徳陟配天长沉潜刚克广大无疆资生万物神化含章同和八变神灵效祥
　　奠玉币酌献嘉安　于昭祀典政享坤仪备物咸秩柔祗格思功宣敏树日益鸿禧持载品彚率土攸宜送神静安　妙用无方倐来忽逝蠲洁寅恭式终禋瘗
　　宋史真宗本纪大中祥符三年六月庚戌河中府父老千余人请祀后土不许七月辛丑文武官将校等三上表请祀汾阴后土八月丁未朔诏明年春有事于汾阴州府长吏勿以修贡助祭烦民戊申陈尧叟为祀汾阴经度制置使己酉王旦为祀汾阴大礼使王钦若为礼仪使庚戌诏汾阴路禁弋猎不得侵占民田如东封之制
　　文献通考有司定制玊册金玉匮度庙庭择地为塪中置石匮匮方五尺厚二尺中容玊匮刻金绳道三阔一寸深五分系绳处刻深四寸方三寸五分容天下同文寳俟祀毕太尉奉玉匮置其中将作监领徒举石覆之石厚一尺系绳填泥印寳悉如社首封防之制皇帝省视讫加葢其上封固为小坛广厚五尺从之九月经度制置使诣脽上筑坛如方丘之制庙北古双柏旁有堆阜即就其地焉十月礼仪使王钦若言凖仪注祀毕太尉封玉册于庙庭石匮百官班于庭中皇帝谒庙礼毕至石匮南北向省视
　　大中祥符四年春正月辛巳诏执事汾阴懈怠者罪勿原乙酉习祀后土仪丁亥将祀汾阴谒启圣院太宗神御殿普安院元徳皇后圣容二月辛酉祀后土地祗是夜月重轮还奉祗宫紫气四塞
　　文献通考四年正月丁酉备銮驾出京师二月丙辰至奉祗宫戊午致斋召近臣登延庆亭南望仙掌北瞰龙门自宫至脽丘列植嘉树六师环宿行阙旌旗帟幕照耀郊次眺览久之己未遣入内都知邓永迁诣祠上衣服供具庚申羣臣宿祠所辛酉其法驾诣脽坛夹路设燎火其光如昼盘道纡曲周以黄麾仗至坛次服衮冕登坛祀后土地祗备三献奉天书于神座之左以太祖太宗并配悉如封禅之礼先是脽上多风及行礼顿止黄气绕坛月重轮众星不见唯太角光明少顷改服通天冠绛纱袍乗辇诣庙设登歌奠献省封石匮遣官分奠诸神登鄈丘亭望河汾还行宫鼓吹振作紫气四塞观者溢路民有扶老擕幼不逺千里而至者壬戌御朝觐坛肆赦是行涂中屡有甘澍之应皆夕降晨霁从官卫兵无霑服之患又农事方兴耕民懽忻相属三月驻驆西京四年诏脽上后土庙宜上额为太宁正殿
　　文献通考庆歴时夏至祭皇地祗用犊羊豕各一白其后礼官冯浩言皇地祗坛角再成面广四丈九尺东西四丈六尺上等髙四尺五寸下等髙五尺方五丈三尺陛广三尺五寸大抵卑陋不应礼典礼院请如唐郊祀录増广因详制度之未合礼者五年诸坛皆改嘉祐配位七十一加羊豕各五諌官司马光奏告大行谥号于圜丘而皇地祗止于望告下同腏食失尊卑之序下礼院定非次祭告皇地祗请差官就坛行事
　　景祐二年诏有司孟冬祭神州地祗遣内臣降香春秋朝陵诸祠祈解亦然
　　宋史乐志景祐夏至祀皇地祗二首
　　太祖奠币恭安　赫矣淳耀俶载帝基一戎以定万国来仪寅恭洁祀博厚皇祗威灵攸在福禄如茨酌献英安　丕命惟皇万物咸覩卜年迈周崇功冠禹有煜炎精大昌圣祚酌鬯祈年永锡繁祜
　　文献通考庆歴用羊豕各五正配山罍簠簋二皇祐定坛髙三尺广四十八歩四出陛
　　宋史乐志熙宁祀皇地祗十二首
　　迎神导安　昭灵积厚混混坤舆配天作极阴惨阳舒齐明荐享百福其储庶其来止风马云车
　　升降靖安　有来穆穆临此方丘其行风动其止霆收躬事匪懈丰盛洁羞百昌咸殖允矣神休
　　奠币厘安　纯诚昭融芳美嘉荐肃将二精以享以奠休光四充灵祗来燕其祥伊何永世锡羡
　　太祖肇安　于皇烈祖维帝所兴光辉宗祀如日之升告灵作配孝享烝烝锡兹祉福百世其承
　　司徒奉俎承安　我修祀事于何致诚罔敢怠佚视兹硕牲纳烹荐俎侑以和声格哉休应世济皇明酌献和安　猗嗟富媪博厚含发荣敷秀动植兹丰爰酌兹酒肸蠁交通众祥萃止垂祜无穷
