<!-- { "loadSidebar": true } -->
　　昭功万户都总使司【至顺二年立凡文宗潜邸扈从之臣皆领焉都总使二员同知一员副使二员其属则宫相膳工等司】
　　内史府【至元二十九年封晋王于太祖四卾尔多之地改王傅为内史设内史九员中尉六员司马四员谘议二员记室二员其属有延庆典军诸司】
　　随路诸色民匠打捕鹰房都总管府【至元二十四年置总四卾尔多位下戸计民匠造作之事逹噜噶齐二员都总管一员同知一员副总管一员凡卾尔多之事复置四总管分掌之】管领保定等路阿哈探马儿诸色人匠总管府【至元十七年置掌太祖大卾尔多一切事务达噜噶齐总管同知副总管各一员】
　　管领打捕鹰房民匠达噜噶齐总管府【至元二十一年置掌二皇后卾尔多位下嵗赐财物造作等事设官同上】
　　管领随路诸色民匠打捕鹰房等户总管府【大德二年置掌太祖卾尔多四季行营一切事务设官同】
　　管领随路打捕鹰房诸色民匠齐哩克昆总管府【延祐五年置掌太祖四皇后位下四季行营并嵗赐造作之事设官同】
　　随路打捕鹰房诸色民匠总管府【至元二十二年置掌北安王位下嵗赐钱粮之事设官同】
　　诸王傅官【凡四十五王毎位下各设王傅傅尉司马傅尉惟科绰布哈伊伯根卾伦三王有之余皆称府尉】
　　都防府【掌领旧州城及辉和尔之居汉地者至元十一年初置辉和尔断事官十七年改领北庭都防府二十年改大理寺二十二年复为大都防定置大都防四员同知二员副都防二员】
　　崇福司【掌领玛拉哈实喇巴勒叶尔竒木十字寺祭享等事至元二十六年置延祐二年改为院七年复为司定置司使四员同知副使司丞各二员】
　　大都留守司【至元十九年罢宫殿府行工部置留守司兼本路都总管知少府监事二十一年别置都总管治民事皇庆元年别置少府监延祐七年罢复以留守兼监事定置留守五员同知二员副留守二员判官二员其属有修内司祗应司器物局大都城门尉犀象牙局大都四窑塲凡山采木提举司上都采山提领所器备库甸皮局上林署养种园花园苜蓿园仪鸾局木塲诸色人匠提举司收支库诸色库太庙收支诸物库南寺北寺收支诸物二库广谊司】
　　武备寺【掌缮治戎器兼典受给至元六年立军器监二十年改武备监卫尉院二十一年改监为寺与卫尉并立大德十一年陞为院至大四年复为寺定置卿四员同判六员少卿四员丞四员其属有夀武库利器库广胜库及诸路军器人匠提举司】
　　太仆寺【中统四年设羣牧所至元十六年改尚牧监十九年又改太仆院二十年改卫尉院二十四年罢院立太仆寺又别置尚乗寺以管鞍辔而本寺止管阿塔斯马匹大德十一年复改太仆院至大四年仍为寺卿少卿丞各二员】
　　尚乘寺【至元二十四年置大德十一年陞为院至大四年复为寺卿四员少卿丞各二员其属有资乘库】
　　长信寺【领大鄂尔多齐哩克琨诸事大德五年置至大元年陞为院四年仍为寺后定卿四员少卿寺丞各二员】
　　长秋寺【掌武宗五卾尔多戸口钱粮营缮诸事皇庆二年置卿五员少卿寺丞各二员】
　　承徽寺【掌达尔玛实哩皇后位下钱粮营缮等事至治元年置设官同上】
　　长寜寺【掌英宗蘓喀巴拉皇后位下钱粮营缮等事至治三年置卿六员少卿寺丞各二员】长庆寺【掌成宗卾尔多泰定元年置设官同上】
　　寜徽寺【玛实皇后位下天厯二年置设官同上】
　　延徽寺【掌寜宗卾尔多至元六年置】
　　太府监【领左右蔵等库掌钱帛出纳之数中统四年置大德九年改为院至大四年复为监太卿太监各六员少监丞各五员】
　　度支监【掌给马駞刍粟国初置博克逊至元十三年省以宣徽兼其任至大二年改立度支院四年改为监卿三员太监二员少监三员丞二员】
　　利用监【掌出纳皮货衣物之事至元十年置二十年罢二十六年复置大德十一年改为院至大四年复为监卿八员太监少监各五员丞四员】
　　中尚监【掌大卾尔多位下齐哩克昆诸务及领资成库氊作至元十五年置尚用监二十年罢二十四年改置中尚监至大元年陞为院四年复为监叅用宦者三人卿八员太监少监各二员丞二员】
　　章佩监【掌宦者蘓固尔齐所收御服寳带至元二十二年置至大元年陞为院四年复为监卿五员太监四员少监监丞各二员】
　　经正监【掌营盘巴纳及标拨投下草地至大四年置太卿一员太监少监监丞各二员】
　　都水监【掌治河渠并隄防水利桥梁牐堰之事至元二十八年置监二员少监一员监丞二员领大都河道提举司至正中置行都水监于山东河南等处立河防提举司焉】
　　秘书监【掌列代图籍及隂阳禁书至元九年置后定卿四员太监少监丞各二员其卿叅用宦者二人】蕙田案秘书监为文章之府以宦者叅其间非宜也
　　司天监【掌凡天象之事提点一员监三员少监五员丞四员其属有提学教授学正及天文算厯三式测騐漏刻诸科管勾隂阳管勾押宿司辰官中统元年设至元十五年别立太史院凡颁朔之政归院学校之设监　囘回司天监设官同惟减少监二员丞二员】
　　司禋监【至正元年立掌师翁祭祀祈禳之事内监少监丞各二员】
　　上都留守司【兼本路都总管府职掌与大都同而兼治民事留守六员同知副留守判官各二员其属有修内司祗应司器物局仪鸾局兵马司警廵院平盈库万盈库广积仓万亿库行用库税课提举司八作司饩廪司领开平一县】
　　尚供总管府【掌守防东凉亭行宫及游猎供需之事达噜噶齐总管同知副总管判官各一员其属有香河等处廵检司景运仓法物库】
　　云需总管府【掌守防察罕诺尔行宫及行营供办之事设官同上】
　　大都路都总管府【达噜噶齐二员都总管一员副达噜噶齐同知治中判官推官各二员领府一州十一凡本府官吏惟达噜噶齐一员及总管推官专治路政其余皆分任供需之事故又号供需府其属有大都路兵马都指挥使司司狱司左右警廵院大都警廵院大都路提举学校所管领诸打捕鹰房总管府至正十八年大都四隅俱立分府】
　　行中书省【曰河南江北治汴梁曰江浙治杭州曰江西治龙兴府曰湖广治鄂州曰陜西治京兆曰辽阳治辽阳路曰甘肃治甘州路曰岭北治和寜路曰云南治中庆路曰征东治沈阳初又有福建行省治泉州后并入江浙又并四川行省于陜西凡为行省者十中统至元间分立行中书省皆以省官出领其事其后嫌于外重改为某处行中书省凡钱粮兵甲屯种漕运军国重事无不领之至元二十四年改行尚书省寻复如旧至大二年又改行尚书省寻复每省丞相一员平章二员右丞二员左丞一员叅知政事二员甘肃岭北二省各减二员郎中员外郎各二员旧制叅政之下有签省有同签后罢不置而丞相亦往往阙焉顺帝至正十二年置淮南江北行省于州十六年置福建行省于福州十七年置山东行省二十三年置广西行省又置胶东行省于莱阳】
　　蕙田案黄帝分天下为州后代因之唐曰道宋曰路元以后则曰省省者官署之名非所施于疆域元时于中书省之外分立行中书省以控制诸路故有直省者有诸行省者其号为省固宜也明初罢诸行省分天下为十三布政司当云某司不当云某省若总督廵抚专制一方俱带都察院堂上官衔当云行院不得云行省矣
　　宣慰司【掌军民之务分道以总郡县行省有政令则布于下郡县有请则为达于省有边陲军旅之事则兼都元帅府其次则止为元帅府其在逺服又有招讨安抚宣抚等使宣慰使司有使有同知有副使都元帅府有都元帅副元帅元帅府有达噜噶齐有元帅宣抚安抚司有达噜噶齐有使有同知有副使有佥事招讨使有达噜噶齐有使有副使员数多少不等】
　　诸路万户府【管军七千以上为上五千以上为中三千以上为下各置达噜噶齐一员万戸副万戸各一员其官皆世袭有功则陞之其属有镇抚司千戸所】
　　儒学提举司【统诸路府州县学校各置于行省所署之地每司提举副提举各一员江浙湖广江西三省别有防古提举学校官设官同】
　　官医提举司【提举同提举副提举各一员惟河南江浙江西湖广陜西五省各立一司余省无】都转运盐使司【两淮两浙福建各置司使二员同知三员副使一员运判二员两浙福建无副使四川则名茶盐转运司置使同知副使运判各一员广东广海则有盐课提举司各有提举同提举副提举】市舶提举司【泉州广东庆元各置司提举二员同提举二员副提举二员】
　　海道运粮万户府【达噜噶齐一员万户一员副万户四员其属有海运千户所平江又有海运香莎糯米千戸所】
　　寳泉提举司【至正中议行钱法立都提举司掌鼓铸铜钱印造交钞又置提举司于河南行省及济南冀寜等处凡九所江浙江西湖广行省各一所】
　　都水庸田使司【顺帝至元中置于平江至正中又置于汴梁使副使佥司各二员】都总制庸田使司【至正十二年置河南江北等处都总制庸田使司使副使各二员佥司六员其属有军民屯田总管府农政司丰盈库】
　　诸路总管府【十万以上为上十万以下为下路当冲要者虽不及十万户亦为上置达噜噶齐总管同知判官各一员推官二员下路无治中其属有儒学教授防古教授医学隂阳学教授司狱司録事司平准行用库织染局杂造局府仓诸大使惠民药局税务诸提领】
　　散府【达噜噶齐一员知府或府尹一员同知判官推官各一员所在有诸路及宣慰司行省者有直省部者有统州县者有不统县者其制各有差等】
　　诸州【江北诸州户一万五千以上为上六千以上为中不及六千为下江南诸州五万以上为上三万以上为中不及三万为下各置达噜噶齐州尹同知判官中下州则称知州不称尹】
　　诸县【江北县户六千以上为上二千以上为中不及二千为下江南三万以上为上一万以上为中不及一万为下置达噜噶齐尹丞簿尉各一员典史二员中下县不置丞下县典史一员】
　　廵检司【廵检一员】
　　诸军【惟边逺之地有之各统属县设官如下州】
　　诸蛮夷长官司【西南夷诸溪洞各置司达噜噶齐长官副长官司用土人为之】
　　各处托克托郭逊【掌辨使臣奸伪正副各一员】
　　蕙田案元史经两次编纂体例多不画一如百官志则自元统至元以后沿革増损之制别为一卷与前数卷首尾不相贯串今逐条分晰附于其下其前卷所无而顺帝时剏设者亦以类相从若详定使司列于通政院之后延徽寺列于寜徽寺之后庶有条而不紊云
　　右元官制
