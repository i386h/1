<!-- { "loadSidebar": true } -->
　　陈氏礼书乡万二千五百家三乡则三万七千五百家起徒役无过家一人则三军为三万七千五百人矣司马法兵车一乘甲士三人歩卒七十二人合七十五人则一卒所余在后车矣后卒复以五十人合二十五人为一车之士卒则所余五十人又在后车矣凡三卒而车四乘三旅而车二十乘三师而车百乘三军而车五百乘由此推之六军则车千乘矣此车人参两以相聨紏之法也
　　【郝氏敬曰凡车三三为小偏三五为偏五五为大偏是一师二千五百人之车也二偏为卒又谓广是合二师之车也五偏为伍凡一百二十五乘是万二千五百人之车也此谓车之卒伍】
　　春秋宣公十二年左氏传栾武子曰其君之戎分为二广广有一卒卒偏之两【注十五乗为一广司马法百人为卒二十五人为两车十五乗为大偏今广十五乘亦用旧偏法后以二十五人为承副】
　　蕙田案每车人数以七十五人为定其法即徴之大司马制军之法葢周官一曰会万民之卒伍再曰会车人之卒伍其所以独言卒伍者以军法起于伍成于卒也自伍至两则以一甲士统之故每车甲士三人然则一乗者三两之数五伍为两则二十五人三两七十五人也四乗者三卒之数四两为卒则百人三卒三百人也百乗者三师之数五旅为师则二千五百人三师七千五百人也五百乗者三军之数三万七千五百人也千乗者六军之数七万五千人也其为卒伍皆五数配以车乗皆成三数盖与图书卦画相防足见其为先王制军自然之定法而非私智穿凿之所能为
　　又案伍两卒旅以徒而言也而车亦有卒伍葢一车七十五人则卒伍已寓于车之中及其用之而车又为卒伍之法则变化无穷矣陈用之云三卒而车四乗以至三军而车五百乗所谓卒伍已寓于车也左氏传先偏后伍伍承弥缝广有一卒卒偏之两所谓车亦为卒伍者也
　　观承案兵阵最贵参伍此兵车之卒伍以参伍法计之适符其数然司马法一车甲士三人歩卒七十二人为一乗七十五人者苐言其战车耳故五人为伍五伍为两三两为一乗七十五人之竒数者必间四乗乃得三百人之整数其人徒亦必间以四两为卒乃得百人之整数耳然后五卒为旅五旅为师五师为军皆可以五为数也二説不同而枢纽总在四乗与四两一小变而二法俱可通矣蕙田案以上车之卒伍
　　周礼地官乡大夫之职以歳时登其夫家之众寡辨其可任者国中自七尺以及六十野自六尺以及六十有五皆征之
　　【刘氏彛曰昔未上籍今则籍之谓之登以其初成丁也】
　　【王氏昭禹曰旅师职卑所统者寡故使之校其数然后登上其籍乡大夫职尊所统者众故登其籍不校其数小司徒颁比法于六乡之大夫使各登其乡之众寡则使登其籍于大司徒也辨其可任者辨其力强而可任以事者也】
　　【陈氏曰所谓任者著名于军籍中也】
　　【黄氏度曰征不言嵗而言七尺六尺者嵗虽登而身不及则为疾所谓痤短侏儒者也则舍之国中晚征而早舍为其近而役多野则早征而晚舎以其逺而役少】
　　【张氏曰国中以舎者多役者少故晚征而早蠲之贵者贤者能者服公事者老者疾者多居国中故免者多】
　　【郑氏锷曰征者谓任其力以给繇役也】
　　【陈氏汲曰六乡之民虽有定额至其征之贵者以下皆免以此见六乡七万五千家特立此为国家武备耳或者见乡中有师田行役之説遂谓军役一切调发非矣】
　　【王氏与之曰古者兵法与役法不同兵法自外及内如有兵事先遣邦国不得已及遂又不得已及乡若役法先内及外此先王均内外之意】
　　其舍者国中自贵者贤者能者服公事者老者疾者皆舍
　　【陈氏礼书七尺六尺征之以其才六十六十有五舍之以其齿国中近而役多故晚征而早舍野外逺而役少故早征而晚舍欲使其劳逸轻重均而已与近郊什一逺郊二十而三甸稍县都无过十二同意又曰国中贵者贤者之等皆舍又八十者一子不从政九十者其家不从政废疾非人不养者一人不从政父母之防三年不从政齐衰大功之防三月不从政将徙于诸侯者三月不从政自诸侯徙于家期不从政役之义也舍之仁也所以北山不均之刺不作于下也后世践更之法虽丞相之子不免戍边岂先王之法哉】
　　【髙氏愈曰古人弛役以年计苟年老则息之不以筋力强壮役之也其任役也以形计苟其丰壮强硕则役之欲其早肄勤劳也】
　　蕙田案郑注七尺谓年二十六尺谓年十五国中晚赋税而早免之以其所居复多役少野早赋税而晚免之以其复少役多但复多役少反得晚赋早免殊不可觧不知六乡之内上剂致甿复者虽多役较国外为重故既轻其税以优之而又晚赋早免以体恤之周官多饶逺之政亦未尝不寛近其逺近均平如此
　　观承案成周役法本以国中地近则役多故轻赋以优之野外地逺则役少故重赋以平之今又谓国中复多役少故晚赋而早免野外复少役多故早赋而晚免恐亦是随文生觧耳观小司徒九比之法辨其贵贱老幼废疾凡征役之施舎兼国中及四郊都鄙在内而凡旅师闾胥遂人遂师其施舎之法无不皆然岂以国中野外而分复之多少哉须知国中役多则劳亦多故宜早免以休之野外役少则劳亦少故可晚免而任之原不系乎复之多少也康成之注诚不可泥
　　小司徒之职稽国中及四郊都鄙之夫家九比之数以辨其贵贱老幼废疾凡征役之施舍
　　【史氏曰国中王畿也四郊畿外也都鄙野外也夫谓其身家谓其居】
　　族师以时属民而校登其族之夫家众寡辨其贵贱老幼废疾可任者
　　【项氏曰夫以田言家以居言如家七人为众家五人为寡贵贱老幼废疾则不任可任谓六尺以上七尺以上者】
　　闾胥以嵗时各数其闾之众寡辨其施舍
　　【郑氏锷曰説者谓一闾之中不过二十五家其众寡何难知之有而必以岁时数之盖一闾之民有可任者亦有可施舍者彼其或老或幼苟不知其可舍而一切任之岂恤民之道哉闾胥先有以辨之则乡大夫得以歳时入其书】
　　遂人以岁时登其夫家之众寡及其六畜车辇辨其老幼废疾与其施舍者【注夫家犹言男女也】
　　【王氏曰遂人既登其夫家众寡六畜车辇遂师又以时登则遂师登之于遂人遂人登之于小司徒】
　　遂师以时登其夫家之众寡六畜车辇辨其施舍与其可任者
　　陈氏礼书周礼乡大夫国野之役至于六十六十有五王制曰五十不从力政祭义曰五十不为甸徒非周制也然六十不与服戎恐周亦然班超传曰古者十五授兵六十还之韩诗説三十受兵六十还兵其受兵早晚虽殊其六十还兵一也
　　【易氏祓曰近郊之民王之内地共辇之事职无虚月追胥之比无时无之故七尺而征六十而舍则稍优于畿外非姑息也逺郊之民王之外地也其沟洫之制各有司存野役之起不及其羡故六尺而征六十五而舍则稍重于内地非荼毒也】
　　蕙田案地官均人凡均力政以歳上下丰年则公旬用三日焉中年则公旬用二日焉无年则公旬用一日焉陈及之以为王制内则云五十不从力征六十不与服戎力征与戎事有异况军事不得以时日为断其説甚确均人之力政所谓大均之礼与戎事无渉也又案以上辨可任
　　小司徒颁比法于六乡凡起徒役无过家一人以其余为羡【注郑司农云羡饶也　疏此谓六乡之内上剂致甿一人为正卒其余皆为羡卒凡国之大事致民大事谓戎事也郑司农云国有大事当徴召防聚百姓则小司徒召聚之左氏成公传国之大事在祀与戎此言致民明非祭祀是戎事可知】
　　【陈氏礼书以下养上则不足以上养下则有余故起徒役家一人所谓施从其厚事举其中与食壮者之食任老者之事同意】
　　【叶氏时曰司徒司马皆言上地可任者家三人中地可任者二家五人下地可任者家二人一井凡八家姑以下地言之则可任者十六人凡起徒役无过家一人则一井但八人耳故遂人曰以下剂致甿民虽受上田中田而会之唯以下剂为率其寛民力可知也】
　　【困学纪闻古者国有间田田有余夫夫有间民民有羡卒不尽其才力也至秦而自实田至汉而覈垦至隋而阅丁口至唐而括逃户隐田于是财殚力尽民无乐生之心矣】
　　蕙田案订义李景齐云司马法甸出甲士三人歩卒七十二人司徒通籍民数起徒役家一人则以甸计之一井八家六十四井为家五百十二而仅止七十五人盖不尽以为兵陈及之亦同此説不知甸出七十五人者邦国之法小司徒家一人者畿内六乡之制若以二者合为一则万二千五百家为乡六乡寕足以出六军乎此谬也又云成方十里三百家士十人徒二十人此十里之成自甸外又加三十六井宜所任者益多而今特三十人葢不尽以为兵此又不知三十六井乃治洫之家并不使出军赋谬而又谬者也又案以上起徒役
　　书甘誓大战于甘乃召六卿王曰嗟六事之人【传天子六军其将皆命卿各有军士故曰六事　疏将战而召六卿明是卿为军将天子六军其将皆命卿周礼夏官序文也郑云夏亦然则三王同也卿为军将故召六卿及其誓之非止六卿而已郑云变六卿言六事之人者言军吏下及士卒也】
　　征惟仲康肇位四海允侯命掌六师【传仲康命侯掌王六师为大司马】
　　周官司马掌邦政统六师平邦国【传夏官卿主戎马之事掌国征伐统正六军平洽王邦四方国之乱者】
　　周礼立夏官司马使帅其属而掌邦政政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人【注舆众也行谓军行列】
　　【吕氏曰自夏命胤侯掌六师举政典以誓众则邦政之掌于司马旧矣国之大事何者非政独戎政谓之政何也天下无事寓兵于农然后赋役百为始有所施是政之所从出天下有事举兵讨乱邦之存亡安危系焉其为政之大又不待论此所以独谓之政也】
　　叶氏时曰大司马制六军则兵属大司马矣至于军旅大事则五官预有事焉葢古者寓兵于农寓将于卿命卿为将此有事之时也无事而统兵亦不专属之司马使兵无专将将无专权也观周人制兵之法国子宿卫之士则属之冡宰虎贲宿卫之兵则属之司马师保四翟之既属之地官又属之秋官至如国有大事国子游卒虽属于地官之诸子而又弗征于司马其卫兵之权散出可知也乡遂之民皆军也则属之司徒四时之田皆兵也则属之司马闾师地官之属军旅之戒则受法于司马至如乡师帅民徒而致政令受役要可也而必攷辟丁司空其畿兵之权散出可知也盖古者兵制自卫民之外六军之制皆寓兵于农本无兵之可统寓将于卿本无将之可名又况兵权散出不属一人有事调兵则天子遣使一牙璋发之其权又专属于天子是以兵满中外而居然若无迨及数世司马世官爰以命氏驯至诸侯更霸列国专征世卿帅师大夫藏甲孔子作春秋凡书帅师讥权臣也聚民而为兵则兵安得而不惰聚兵而专将则将安得而不骄此其为患也久矣唐人府兵号为得井田大意然井田寓兵于农府兵寓农于兵其意已异而况兵有定额将有定员更畨再世安能无将骄卒隋之患府兵且尔而况不为府兵者哉
