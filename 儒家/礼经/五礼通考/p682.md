<!-- { "loadSidebar": true } -->
　　【王竑立嗣辨吾家同寰公生四子重甫纯甫和甫玉甫重甫公生绳武和甫生祖武宗武成武纯甫公玉甫公俱絶无后宗武继纯甫公其继玉甫公者当在成武而防武已有二子天擎楚材于是以楚材继玉甫公为孙此议之前定者也其后天擎早卒无子则重甫公及绳武之世又絶天擎与楚材为嫡兄弟自当以楚材子为嗣而楚材止有一子故天擎临没遗言且无立嗣以待楚材次子之生今次子生已迥嵗矣即宜立为天擎嗣以奉同寰公及防武之后此揆之礼律而合度之人鬼而安断断无疑者也而议者纷纭不一时宗武子麟勚生四子祖武子子伦生二子或主次序之説谓宜立麟勚之子或谓宗武已承嗣其后不得更承嗣宜立子伦之子此两説者愚请得而辨之礼曰如何而可以为人后支子可也律曰凡立后者先尽同父周亲天擎楚材则同父也楚材之子于天擎为嫡侄于防武为嫡孙同父周亲更无二人以天擎言之固不肯舍嫡侄而立从侄以防武言之更安肯舍己之孙而立他人之孙哉且楚材之子之后天擎也为归宗不为继嗣即使楚材止一子亦当以其子归宗楚材之不得归宗者以兄弟不相为后天擎之世不可絶而必以其子归宗者以祖父为重而不得自有其子也万一不生次子则宁更继他人而推祖父之意必以其子还为后并不得拘支子适子之説也况今楚材已有次子正合礼支子为后之云则更何所拟议而纷纭不已哉或谓楚材已嗣玉甫公则与麟勚子伦同不得以同父论是又不考于礼律之过也礼为人后者为其父母期凡私亲皆降一等今律亦然故以名言之麟勚楚材于防武皆从父而麟勚之服小功楚材之服则期矣麟勚楚材于天擎皆再从兄弟而麟勚之服小功楚材之服则大功矣是皆不没其父子兄弟之实而麟勚乌得以房分次序与楚材较哉麟勚子之不得为嗣也以与楚材子较而其亲不敌也非夫已承嗣不得更承嗣之説也已承嗣不得更承嗣不知出于何书而乃据以为説设使子伦无次子而拘于此将舍同寰公之后而别取之乎故非楚材与天擎为嫡兄弟则承嗣者必麟勚之子无疑也是子伦且不得与麟勚较而又乌得以与楚材较哉成武之不继玉甫公是欲均房分也今谓楚材已嗣玉甫公其子不得更嗣天擎而当以子伦之子是重甫公之后不可兼其二而和甫公之后反可据其三此又岂平情之论乎若谓楚材家少自足而子伦贫乏为裒益之计先王之制礼律也固为一定之法以杜后世之争不得以私意转移其间今子伦之子必不得立即使得立而据礼律以争者必不能以已是启无穷之隙而失两尽之道也况使重甫公不得有其曾孙防武不得有其孙而天擎临没拳拳之言付之不闻三世之魂必有叹息痛恨于地下者而徬徨踯躅不肯以享非其后之祀人鬼之情皆有不安其不可也决矣或谓楚材本不当嗣玉甫公今其子既归宗则楚材不得擅玉甫公之所有夫楚材之嗣玉甫公也专以房分论而不以昭穆次序论也其误已在前不可改矣然以今推之嗣玉甫公者当在成武成武无子嗣成武者仍在楚材固非有误也奈何借口而欲分楚材之所有哉同寰公于新庄公为长子至天擎累世正嫡所谓继髙祖之宗今自重甫公以后斩焉防防孤魂孑然无依四时祭享谁为其主在同族之亲故复为此辨以告于诸叔诸昆弟以定其议要使重甫公防武天擎不至斩焉乏祀则志愿毕矣】
　　蕙田案王氏辨是也以人情言之出后之兄弟其情固亲兄弟也则出后者之子其情亦亲于从子矣若其出后之人无子则当依所后之亲疎立后而不可强扳本生兄弟之子为后承统于彼不得狥其私亲矣
　　又案以上本生兄弟无子立出后兄弟之子为后
　　宋史礼志绍圣元年尚书省言元祐南郊赦文戸絶之家近亲不为立继者官为施行今户絶家许亲近尊长命继已有着令即不当官为施行
　　大观四年诏曰孔子谓兴灭继絶天下之民归心王安石子雱无嗣有族子棣已尝用安石孙恩例官可以棣为雱后以称朕善善之意
　　邵宝日格人之子而子于人遂为之子尊父命也父殁则母命之父母殁矣伯叔虽絶嗣将不得子之乎请于君君命之犹父命之也民之微曷以请于君请于令长犹请于君也
　　蕙田案二泉先生之言恐世人拘守父殁不为人后之説而絶后者多故申明其説以通之可谓以君子待人者矣夫继絶存亡盛德之事果是当后固可以官长断之犹父命也然必宗族公议万无推诿然后请之于官而命之可也若其投牒诉讼自陈当后者乃贪财背亲之人官长当重惩之以敦风俗不可以二泉先生之言而反致成人之恶也又案以上官为絶戸立后
　　【陈龙正家矩一亲友无后者不论贫富必与立嗣有田产及女者半给赘婿半留嗣子如亲房无可继之人公议于逺房择而嗣之逺房又无可继先变产价置买棺椁塟地余田方入义庄公用每嵗清明前一日守祠人备三牲酒饭烛帛徃扫其墓馂余即给守祠人每墓约费米三斗开义租内销筭孤魂一生勤积惠遗后人令无祀而有祀以明报也贫无产者亦如之又不以报论】
　　大清律例戸絶财产果无应继之人所有亲女承管无女者听地方官详明上司酌拨充公
　　蕙田案地方官酌拨充公指絶戸无族者言若其家有宗祠义庄可以收族祔祭则原听其宗族主持矣然如陈几亭先生所云亦必宗族蕃盛而祠堂义庄防模逺大实足以收族赡贫主无后之祭者乃可行之若末俗贪夫见人絶后便生瓜剖之心强名曰作祭田充义举实则共相噉噬之而已甚有已议立后而近支弟侄犹欲各析其赀者此无良之事非义之财族人苛稍有识者当明目张胆以救正之不惟己身不可染指亦不可狥贪夫之欲而坐视无子者之侵削于人也又案以上絶戸财产充公
　　右立后之权

　　五礼通考卷一百四十六
<经部,礼类,通礼之属,五礼通考>
　　钦定四库全书
　　五礼通考卷一百四十七
　　刑部尚书秦蕙田撰
　　嘉礼二十
　　饮食礼【为人后附】
　　礼记曾子问孔子曰宗子为殇而死庶子弗为后也【注族人以其伦代之明不序昭穆立之庙其祭之就其祖而已代之者主其礼　疏以其未成人庶子不得代为之后庶子既不为后宗子礼不可阙族人以其伦軰与宗子昭穆同者代之此为大宗族人但是宗子兄弟行无亲疎皆得代之知此是指大宗者以何休公羊注云小宗无子则絶大宗无子则不絶重适之本也】徐氏干学曰此庶子即宗子之弟也盖言宗子殇没庶子即为父后不必为宗子后故云庶子弗为后也若依注疏之言则是父有亲子反舍之不立而别立他人之子尽以己之世爵禄产授之此岂近于人情耶且有宗子则宗子为后宗子夭则庶子为后此理之必然也岂有庶子不可为父后而反以族人代宗子为后乎难者曰此庶子既不为殇后小记何以有为殇后之文不知小记本文上言男子冠而不为殇下即继之曰为殇后者以其服服之则彼之所谓殇指已冠婚者而言此之所谓殇指未冠婚者而言已冠婚者得以立后未冠婚者不得立后故记文有不同也又何疑乎
　　晋书文六王传城阳哀王兆字千秋十嵗而夭武帝践阼诏曰亡弟千秋有夙成之质不幸早亡其以皇子景度为千秋后虽非典礼亦近世之所行且以述先后本防也于是追加封諡景度薨复以第五子宪继哀王后薨复以第六子祗为东海王继哀王后薨又封第十三子遐为清河王以继兆后
　　辽东悼惠王定国年三嵗薨咸宁初追加封諡以齐王攸长子蕤为嗣
　　广汉殇王广德年二嵗咸宁初追加封諡以齐王第五子赞绍封薨更以第二子实嗣
　　武十三王传毗陵悼王轨二嵗而夭以楚王玮子义嗣
　　始平哀王裕年七嵗薨以淮南王允子廸嗣
　　蕙田案殇子立后其情有二一是宠爱其子思念不忘于是为之婚立后封爵赠諡建庙立碑以为荣宠若晋书所载是也其失也愚一是兄弟子行中已无应继之人惟孙行尚有支子又恐无子立孙则其孙有祖而无父于是强借夭殇之子或别立兄弟夭殇之子爲子而后以孙继之其失也诈夫殇无为父之道必以立后为厚之未见其为厚也孙有后祖之义必以无父而讳之未见其可讳也是皆明礼者所不为也
　　又案以上为殇子立后
　　礼记射仪孔子射于矍相之圃盖观者如堵墙射至于司马使子路执弓矢出延射曰偾军之将亡国之大夫与【音义与音预】为人后者不入其余皆入【注与犹竒也后人者一人而已既有为者而徃竒之是贪财也　疏谓有人无后既立后讫此人复徃竒之竒谓配合之外复有竒只也】旧唐书卢简辞传无子以弟简求之贻殷元禧入继贻殷终光禄少卿元禧登进士第终国子博士宋史留从效世家从效无子以兄从愿之子绍錤绍镃为子
　　刘敞与为人后议孔子射于矍相之圃子路誓客曰偾军之将亡国之大夫与为人后者不入其余皆入盖去者半敢问何如斯谓之与为人后矣与之也者干之也求之也庶子夺其宗非干欤适子不为族人后适子而后其族非干欤诸父诸兄尊也诸弟伦也义不可以为后非干欤礼不后异姓异姓而为人子非干欤庶子而夺其宗则簒其祖也适子而后其族则轻其亲也诸父诸兄诸弟而后其子兄弟则乱昭穆也异姓而后于人则背其姓也当周之衰偾军之将亡国之大夫与为人后者盖多此仲由所恶也或曰昔之言礼与子异曰然昔之言礼者以为人有后矣而又徃与之者也有后人而又徃与之是两后矣安见有两后者欤且人惟无后故求后焉未有有后而又求副焉者也此非子路之指或曰立后者立族人族人既为人之后矣而晚父有子立族人欤立子欤曰诸侯将立后必告于天子而见于祖大夫将立后必告于诸侯而见于祖传为人后者为之子也降其私亲所以重之也故有子则反苛代匮而已非立后也
　　【吕柟春官外署语胡林问射礼延射云败军之将亡国之大夫与为人后者不得入夫为人后者自是昭穆应继不得已而为之何以与败军之将亡国之大夫等先生曰此为人后当是异姓飬子之类背父离母失其家矣与败军亡国者又何异也若同姓为后礼经有明徴矣周璞曰注疏谓与为求先生曰此説更明可见古注疏不可不读】
　　【朱氏国祯曰射礼败军之将亡国之大夫与为人后者不得入败亡之耻莫甚焉不入固宜为人后者亦如之何故冯文所云贱夫妄为者也然则宜为后者当入矣盖射本观德德以孝为先既为人后则本生父母不得执三年防人子之心何安而敢上观德之塲乎先王盖以教孝也由是观之为人后者当列不幸之科矣冯又曰非大宗非贤非德而后之皆曰妄弃其亲而亲人几于禽兽吁何至若是之甚其不妄者岂无十之四乎或者冯公有感之言不可为据】
