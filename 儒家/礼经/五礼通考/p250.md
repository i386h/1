<!-- { "loadSidebar": true } -->
　　【马氏晞孟曰蜡者于歳之终报其成功又以祈来年之始故祀之辞如此草木者荑稗之属】蔡邕独断天子大蜡八神为位相对向祝曰土反其宅水归其壑昆虫毋作丰年若上嵗取千百
　　右蜡祭礼物乐舞祝词
　　周礼地官党正国索鬼神而祭祀则以礼属民而饮酒于序以正齿位【注国索鬼神而祭祀谓岁十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将缺于礼至此农隙而教之尊长养老见孝悌之道也党正饮酒礼亡以此事属于乡饮酒之义微少失矣凡射饮酒比乡民虽为乡大夫必来观礼乡饮酒乡射记大夫乐作不入士既旅不入是也　疏曰党正行正齿位之礼在十二月建亥之月为之非蜡祭之礼而此云国索鬼神而祭祀者以其正齿位礼在腊月故言之以为节耳当国索鬼神而祭祀之时则党正属聚其民而饮酒于序学中以行正齿位之法当正齿位之时民内有为一命以上必来观礼故须言其坐之处】
　　【黄氏度曰社禜酺皆乡祭惟蜡为国祭盖亦命祀也】
　　【陆氏佃曰其属饮则于乡学其主人则以乡官其宾介则处士贤者其谋介则就先生坐主人于东南僎于东北坐賔于西北坐介于西南此正位也一命齿于乡里再命齿于父族三命而不齿六十者三豆七十者四豆八十者五豆九十者六豆此正齿也】
　　【王氏详说曰乡大夫三年一行乡饮酒礼党正一年而行乡饮酒礼乡大夫行此礼以宾兴党正行此礼以正齿位】
　　【刘氏彞曰大司徒之职曰大荒大札则令邦国移民通财舍禁弛力薄征缓刑然则蜡之通不通皆听命于司徒矣蜡礼既毕然后息民之祭行焉然则党正国索鬼神而祭祀者蜡也非其所职焉其所职者于蜡之后以礼属其党之民饮酒于序以正齿位而谓之息民者息其田野之劳而入于邑居以习礼义故正其齿位以为庠序之先焉】
　　礼记礼运昔者仲尼与于蜡宾事毕出游于观之上喟然而叹【注蜡者索也嵗十二月合聚万物而索享之亦祭宗庙时孔子仕鲁在助祭之中观阙也孔子见鲁君于祭礼有不备于此又睹象魏旧章之处感而叹之　疏郑引郊特牲十二月蜡据周言之夏则十月殷则十一月谓建亥之月也以万物功成报之】
　　【方氏慤曰助祭者必有饮食以劳之故谓之賔焉文王世子于释菜言退傧者以此】
　　杂记子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗能也弛而不张文武弗为也一张一弛文武之道也【注国索鬼神而祭祀则党正以礼属民而饮酒于序以正齿位于是时民无不醉者如狂矣曰未知其乐怪之也蜡之祭主先啬大饮烝劳农以休息之言民皆勤稼穑有百日之劳喻久也今一日使之饮酒燕乐是君之恩泽非女所知言其义大也张弛以弓弩喻人也弓弩久张之则絶其力久弛之则失其体】
　　【吕氏大临曰自秋成至于十二月有百日在百日中索是鬼神以脩蜡礼故曰百日之蜡至于十二月乃祭祭而遂息田夫故曰一日之泽】
　　【方氏慤曰蜡者既劳之而报之也泽者欲息之而加之恵也劳之其来也久故言百日之蜡息之其及也均故言一日之泽】
　　玉藻惟飨野人皆酒【疏飨野人谓蜡祭是也野人贱不得本古又无徳又可饱食则宜贪味故惟酒而无水也】
　　右祭蜡饮酒正齿位
　　周礼考工记梓人张兽侯则王以息燕【注兽侯画兽之侯也息者休农息老物也燕谓劳使臣若与羣臣饮酒而射　疏云息者休农息老物也者谓十月农功毕君臣饮酒以休农止息之老万物也】
　　夏官罗氏蜡则作罗襦【注作犹用也郑司农云蜡谓十二月大祭万物也襦细宻之罗襦襦读为繻有衣袽之繻谓蜡建亥之月此时火伏蛰者毕矣豺既祭兽可以罗罔围取禽也　疏先郑所云其义得矣后郑増成之言蜡者直取当蜡之月得用细宻之网罗取禽兽故后郑云此时火伏十月之时火星已伏在戌将蛰者毕矣引王制者证十月蜡祭后得火田有张罗之事】
　　【薛氏季宣曰汉史六人皆一襦吾独五襦晋史云先且作襦后当作袴帬襦裆妇人之饰也郊特牲言歳十二月合聚万物而索享之四方诸侯草笠而至大罗氏天子掌鸟兽之官致鹿与女戒诸侯曰好田好女者亡其国然以礼属民而饮酒存国家之大体岂可真致鹿与女哉以鹿不可致故作罗以示之女不可致故作襦以示之耳】
　　【郑氏锷曰致鹿与女非必用鹿与女也盖用取鹿之具与妇人之裙襦而已用罗襦以示之者罗以戒其好田也襦以戒其好女也然使罗氏作之而已先儒以罗襦为一物殆未之思欤】
　　礼记郊特牲大罗氏天子之掌鸟兽者也诸侯贡属焉草笠而至尊野服也【注诸侯于蜡使使者戴草笠贡鸟兽也诗云彼都人士台笠缁撮又曰其饷伊黍其笠伊纠皆言野人之服也　疏天子掌鸟兽之官谓大罗氏也谓为大罗者郑云能以罗捕鸟兽者也周礼罗氏掌罗乌鸟蜡则作罗襦郑司农云襦细宻之罗也解者云顺秋冬杀物故罗氏用细宻之罗网以捕禽鸟矣然周礼不云掌兽此云兽者以其受贡兽故也诸侯贡属焉者大罗氏既以罗为名能张罗得鸟兽故四方诸侯有贡献鸟兽于王者皆属大罗氏也】
　　罗氏致鹿与女而诏客告也以戒诸侯曰好田好女者亡其国【疏罗氏先受贡毕使者临去罗氏又以鹿及女子致与使者而宣天子之诏于使者令使者反还其国以告戒其君故云诏言也令使者还其国以如此告汝君曰不得好田猎及女色使国亡也言鹿是田猎所得之物女是亡国之女而王所以获者也故与之鹿女明以此为戒也一云岂每国辄与女鹿耶正当罗氏以鹿与女示使者耳】
　　天子树瓜华不敛藏之种也【注华果蓏也又诏以天子树蓏而已戒诸侯以畜藏蕴财利也　疏言天子惟树与果蓏所以惟树植此华者是供一时之食不是收敛久藏之种若其可久藏之物则不树之不务畜藏与民争利】
　　【刘氏彛曰四方诸侯当仲冬而遇于天子者必助其祭祀也故其为蜡而猎莫不从焉贡其禽于天子则大罗氏受之献禽者诸侯之卿大夫也草笠而至尊野服者以明诸侯及其臣皆野服驰骋从禽以助王也其为忠义亦可尊矣即之以为礼焉既受草笠之献则致鹿与女于庭而诏献禽之客俾还告于其君以申天子之戒劝也】
　　【周氏谞曰周官罗氏谓蜡则作罗盖罗则鹿之所以获者而襦则女之所衣者也故致之以戒于诸侯然戒之必至于嵗终者戒于终所以图其始也华者不敛藏之种也树其不敛藏之种者所以戒聚敛也】
　　右蜡时之事
　　史记秦本纪恵文君十二年初腊【注腊猎禽兽以嵗终祭先祖秦是时始效中国为之风俗通夏曰嘉平殷曰清祀周曰蜡汉改曰腊索羣鬼神而祭之】
　　始皇本纪三十一年十二月更名腊曰嘉平【索隠曰广雅曰夏曰清祀殷曰嘉平周曰大蜡亦曰腊秦更曰嘉平盖应歌谣之词而改从殷号也】
　　通典汉复嘉平曰腊
　　玉海周显王四十三年秦初腊案春秋时已称虞不腊非始于秦也始皇更名腊曰嘉平亦复用夏之旧名也周蜡于十二月秦腊于孟冬皆建亥之月也蜡以息老物腊以息民
　　后汉书礼仪志季冬之月星回岁终隂阳以交劳农大飨腊【正祭宗庙旁祭五祀盖同一日自此而始非旧典】
　　东观汉记甄宇北海人建武中青州从事徴拜博士每腊诏赐博士羊人一头羊有大小肥瘦时博士祭酒议欲杀羊称分其肉宇曰不可又欲投钩宇复耻之宇因先自取其最瘦者
　　袁山松后汉书韩卓字子助陈留人腊曰奴窃食祭其先人卓义其心即白免之
　　后汉书陈宠宠曽祖父咸成哀间以律令为尚书及莽簒位召咸以为掌冦大夫谢病不肯应时三子参丰钦皆在位乃悉令解官父子相与归乡里闭门不出入犹用汉家祖腊人问其故咸曰我先人岂知王氏腊乎
　　郑别传年十二随母还家正腊宴防同列十数人皆美服盛饰言语闲通漠然如不及父母私督数乃曰此非吾志不在所愿
　　蔡邕独断四代腊之别名夏曰嘉平殷曰清祀周曰大蜡汉曰腊五帝腊祖之别名青帝以未腊夘祖【青帝大昊木徳】赤帝以戌腊午祖【赤帝炎帝火行】白帝以丑腊酉祖【白帝少昊金行】黒帝以辰腊子祖【黒帝颛顼水行】黄帝以辰腊未祖【黄帝轩辕后土土行】
　　蕙田案邕之说当本于谶纬
　　通典魏因汉制髙堂隆议腊用日云王者各以其行之盛而祖以其终而腊水始于申盛于子终于辰故水行之君以子祖以辰腊火始于寅盛于午终于戌故火行之君以午祖以戌腊木始于亥盛于夘终于未故木行之君以夘祖以未腊金始于已盛于酉终于丑故金行之君以酉祖以丑腊土始于未盛于戌终于辰故土行之君以戌祖以辰腊今魏土徳而王宜以戌祖辰腊博士秦静议古礼嵗终聚合万物祭宗庙谓之蜡皆有常日临时造请而用之又无正月祖祭之礼汉氏用午祖戌腊午者南方之象故以午祖正月为岁首故以寅始用午祖戌者嵗之终万物毕成故以戌腊小数之学因就傅着五行以为说皆非典籍经义之文也尚书易经说五行水火金木土王相衍天地隂阳之义故易曰坤为土王位西南黄精之君盛徳在未故大魏以未祖戌者嵗终日穷之辰不宜以为嵗初祖祭之行始也易曰坤利西南得朋东北丧朋丑者土之终故以丑腊终而复始乃终有庆宜如前以未祖丑腊奏可之
　　魏名臣奏大司农董遇议曰土行之君故宜以未祖以丑腊为得盛终之节不可以戌祖辰腊也
　　礼记外传汉则腊而不蜡受命之王皆以王日为祖衰日为腊又云周水徳汉火徳各以其五行之王日为祖其休废日为腊也火王午木王夘水王子金王酉而腊各用其衰日如魏土行土衰于辰故魏腊用辰晋金行金衰于丑故晋腊用丑五运相承莫不皆然秦静曰古礼出行有祖祭岁终有蜡祭无正月必祖之祀
　　蕙田案秦汉以后虽改蜡为腊其礼不同于古然飨祀之意则无异也自蔡邕有五帝腊祖之名之说而髙堂隆引伸之遂为魏家之令典而不知其出于谶纬之邪说也博士秦静谓非典籍经义之文可为有识惜其不能夺而终归于附防耳
　　通典东晋元帝大兴二年未腊前一日诏明日当为范氏从母举哀百官戒严尚书郎张亮议曰天子祭宗庙社稷鼎俎既陈不得终事者四若五服之丧以当降者不以废从母无服之丧不宜废事举哀又礼祭之明日改祭于祊以燕皇尸殷谓之肜周谓之绎今虽未施肜绎之祭先王之典圣人重不忘但大腊之日休息黎众百日之勤一日之泽未可戒严
　　宋以水徳王祖以子腊以辰
