<!-- { "loadSidebar": true } -->
　　礼志咸平元年判太常礼院李宗讷等言元德皇太后别建庙室淑德皇后亦在别庙同是帝母而无太字案唐穆宗三后除宣懿升祔正献恭懿二后并立别庙各有太字又开元初太常议昭成皇太后请不除太字云入庙称后义系于夫在朝称太后义系于子如諡册入陵神主入庙则当去太字案神主入庙之説葢为祔享太庙以厌降故不加太字则本朝文懿诸后是也如别建庙室不可但称皇后则唐正献恭僖二太后是也淑德皇后亦请加太字既加之后望迁就元德新庙居第一室以元德次之仍迁荘懐又次之诏下中书集议兵部尚书张齐贤等奏宗庙神灵务乎安静况懿德作合之始逮事舅姑躬执妇道祔享之礼宜从后先伏请仍旧又汉因秦制帝母称皇太后检详去岁议状请加淑德太字而诏不加之者缘当时元德皇太后未行追册今册命已毕望依礼官所言
　　三年四月乙卯祔元德皇太后于永熙陵有司言元德神主祔庙准礼当行祔谒载稽前典有未合者伏以追荐尊称奉加太字崇建别庙以备烝甞况当禘祫之时不预合食之列庙享之制与诸后不同俟神主还京即祔庙室荐献安神更不行祔谒之礼每嵗五享禘祫如太庙仪
　　李贤妃传李贤妃真定人干州防御使英之女也太祖为太宗聘之开宝中封陇西郡君太宗即位进夫人生皇女二人皆早亡次生楚王元佐妃甞梦日轮逼己以裾承之光耀遍体惊而寤遂生真宗太平兴国二年薨年三十四真宗即位追封贤妃又进上尊号为皇太后有司上諡曰元德咸平三年祔永熙陵车驾诣普安院攅宫素服行礼拜伏呜咽神主祔别庙大中祥符三年礼官赵湘请以后祔太宗庙室真宗曰此重事也俟令礼官议之六年秋宰相王旦与羣臣表请后尊号中去太字升祔太庙明德之次从之
　　真宗景德四年帝祀汾阴谒庙毕亲诣元德皇太后庙躬谢自门降辇步入酌献如太庙设登歌两省御史宗室防御使以上班庙内余班庙外遣官分告孝惠诸后庙诏太庙元德皇后庙享用犊诸后庙亲享用犊摄事用羊豕
　　乐志皇后庙十五首
　　迎神肃安　閟宫翼翼雅乐洋洋牲器肃设几筵用张饬以明备秩其令芳神兮来格风动云翔
　　太尉行舒安　服章观象山龙是则容止跄跄威仪翼翼
　　司徒捧爼丰安【彻同】　恪恭奉祀祗荐牺牲九成爰奏有爼斯盈
　　酌献孝明皇后室惠安　祀事孔明庙室惟肃铏登笾豆金石丝竹既灌既荐允恭允穆奉神如在以介景福
　　孝惠皇后室奉安　初阳作配内助惟贤柔顺中积英徽外宣神宫有侐明祀惟防歆诚降祐于万斯年孝章皇后室懿女　猗那淑圣象应资生配天作合与日齐明椒宫垂范彤史名聿修毖祀永奉粢盛懿德皇后室顺安　王门禀庆帝族惟贤功存内治德协静専流芳图史垂范纮綖新庙有侐祀礼昭然淑德皇后室嘉安　明明英媛德备椒庭笾豆有践黍稷匪馨静嘉致荐容与昭灵精意以达顾享来宁荘穆皇后室理安　曾孙袭庆柔祗育德正位居体其仪不忒教被宫壸化行邦国祝史正辞垂裕无极荘懐皇后室永安　淑德昭著至乐和平登豆在列膋香荐诚六变合体八音谐声穣穣景福佑我休明元德皇后庙兴安　为太宗后为天下母诞圣继明膺干作主玉振金相兰芬桂芳于万斯年永奉烝甞饮福禧安　彛尊鬯酒庆佑遂行介以纯嘏允答明诚
　　亚献恭安　宗臣率礼步玉锵锵吉蠲斯献百禄是将
　　终献顺安　荐献可终礼容斯穆以奉嘉觞以膺多福
　　送神归安　明禋告毕灵辂难留升云杳邈整驭优游诚深嘉栗礼饬敛修丰融垂佑以永洪休
　　景佑以后乐章六首
　　章献明肃皇太后室奠瓉达安　肃肃閟宫顺时荐事鬰鬯馨香如见于位
　　酌献厚安　祥标曾麓德合方仪万邦展养九御防慈孝恭祊祏美播声诗淑灵顾享申维祺
　　章懿皇太后室奠瓒报安　青金玉瓒祼将于京永懐防极夙夜齐明
　　酌献衍安　翊佐先朝章明壸教淑顺谦勤徽音在劭树风不止劬劳匪报黍稷含芳嘏兹乃告
　　奉慈庙章惠皇太后室奠瓒翕安　祼圭既陈酌鬯斯醇音容彷佛奠献惟寅
　　酌献昌安　内辅先猷夙昭壸则保祐之劳慈惠其德荣养有终芳风无极享献閟宫载懐凄恻
　　真宗汾阴礼毕亲谢元德皇后室三首
　　迎神肃安　閟宫奕奕韶乐洋洋牲币防布几筵肃张醴泉淳美嘉肴洁香俟神来格降彼帝乡
　　奉爼丰安　乐铿金石爼奉牺牲礼成斯奏三敎爰行
　　送神理安　鸾骖复整鹤驾难留白云缥缈紫府深幽庙虽载止神无不游垂佑皇宋以永鸿休
　　元德皇后升祔一首
　　显安之曲　显矣皇妣德侔柔祗升祔太室协礼之宜耀彼宝册列之尊彛惟诚是厚永佑庆基
　　真宗本纪景德元年三月己酉皇太后崩夏四月甲寅上大行皇太后諡曰明德
　　礼志真宗景德元年有司详定明德皇太后李氏升祔之礼案唐睿宗昭成肃明二后先天初以昭成配开元末以肃明祔此时儒官名臣步武相接宗庙重事必有据依推之闺门亦可拟议晋骠骑将军温峤有三夫人峤薨诏问学官陈舒舒谓秦汉之后废一娶九女之制妻卒更娶无复继室生既加礼亡不应贬朝防以李氏卒于峤之防时不霑赠典王何二氏追加章绶唐太子少傅郑余庆将立家庙祖有二夫人礼官韦肃议与舒同略稽礼文参诸故事二夫人并祔于礼为宜恭惟懿德皇后久从升祔虽先后有殊在尊亲则一请同列太宗室以先后次之诏尚书省集议咸如礼官之请祔神主于太庙
　　礼志真宗景德三年十月孟冬荐享其月明德皇后园陵有司言故事大祠与国忌日同日者其乐备而不作今请如例从之
　　明德李皇后传明德李皇后潞州上党人淄州刺史处耘第二女开宝中太祖为太宗聘为妃既纳币会太祖崩至太平兴国三年始入宫雍熙元年十二月诏立为皇后太宗崩真宗即位至道三年四月尊后为皇太后居西宫嘉庆殿咸平二年宰相请别建宫立名从之四年宫成移居之仍上宫名曰万安景德元年崩年四十五諡明德权殡沙台三年十月祔永熙陵礼官请以懿德明德同祔太宗庙室以先后为次从之
　　蕙田案景德三年既以懿德明德并祔大中祥符六年又祔元德此三后并祔之始
　　真宗本纪景德四年四月辛巳皇后郭氏崩辛亥有司上大行皇后諡曰荘穆六月乙卯荘穆皇后秋七月丁卯荘穆皇后祔别庙
　　礼志景德四年奉荘穆皇后郭氏神主谒太庙祔享于昭宪皇后享毕祔别庙殿室在荘懐之上七月以荘穆皇后祔享权停孟享
　　章穆郭皇后传章穆郭皇后太原人宣徽南院使守文第二女淳化四年真宗在襄邸太宗为聘之封鲁国夫人进封秦国真宗嗣位立为皇后景德四年从幸西京还以疾崩年三十二礼官奏皇帝七日释服特诏增至十三日太常上諡曰荘穆永熙陵之西北神主享于别庙仁宗即位升祔真宗庙室改諡章穆
　　五年龙图阁直学士陈彭年言禘祫日孝惠淑德二后神主自别庙赴太庙祔简穆皇后神主之下太祖神主之上此葢用曲台礼别庙皇后禘祫祔享太庙之説窃虑明灵合享神礼未安望诏礼官再加详定有司言案曲台礼载禘祫之仪则如皇后先祔别庙遇禘祫祔享于太庙如是昭后即坐于祖姑之下南间如是穆后即坐于祖姑之下北间又案博士殷盈孙议云别庙皇后禘祫于太庙祔于祖姑之下者此乃皇后先没已造神主如昭成肃明之没也睿宗在位元献之没也元宗在位昭德之没也德宗在位四后于太庙未有本室故创别庙当为太庙合食之主故禘祫乃奉以入享此明其后太庙有本室即当迁祔帝方在位故皇后暂立别庙礼本合食故禘祫乃升太庙以未有位故列祖姑之下据开宝通礼与曲台礼同今有司不达礼意遇禘祫岁尚以孝惠孝章淑德三后神主祔享祖姑之下乃在太祖太宗之上案礼称妇祔祖姑谓既卒哭之明日此正礼也称祖姑有三人则祔于亲者注元谓舅之母死而又有继室二人亲者谓舅所生然则祖姑有三人同在祖室明妇有数人亦当同在夫之本室不可久祔于祖姑也故开元礼但载肃明皇后别庙时享之仪而无禘祫之礼即知别庙时享及禘祫皆于本庙也孝惠孝章淑德禘祫既祔太庙则自今禘祫祔享本室次于正主庶协典礼
　　真宗本纪大中祥符六年七月己亥中书门下表请元德皇后祔庙庚午行配祔礼十月辛酉元德皇后祔庙玉海大中祥符六年七月有司请奉元德皇后合享曰母贵由于子子孝本于亲后稷诸侯故姜嫄异祭于帝喾开元王者故昭成祔享于睿宗
　　宋史仁宗本纪明道二年三月甲午皇太后崩四月壬寅追尊宸妃李氏为皇太后至是帝始知为宸妃所生癸亥上大行太后諡曰荘献明肃宸妃李氏皇太后諡曰荘懿八月壬寅作奉慈庙十月己酉祔荘献明肃太后荘懿太后神主于奉慈庙
　　礼志明道二年判河南府钱惟演请以章献章懿二后并祔真宗之室太常礼院议夏商来父昭子穆皆有配坐每室一帝一后礼之正仪唐开元中昭成肃明二后始并祔于睿宗今惟演引唐武宗母韦太后升祔穆宗本朝孝明懿德祔太祖故事案穆宗惟韦后祔太祖未甞以懿德配伏寻先帝以懿德配享太宗及明德园陵礼毕遂得升祔元德太后自追尊后凡十七年始克升祔今章穆皇后着位长秋祔食真宗斯为正礼章献太后母仪天下与明德例同若从古礼止应祀后庙若便升祔似非先帝慎重之意又况前代无同日并祔之比惟上裁之乃诏有司更议皆谓章穆位崇中壸与懿德有异已祔庙室自协一帝一后之文章献辅政十年章懿诞育帝躬功德莫与为比退就后庙未厌众心案周官大司乐职奏夷则歌小吕以享先妣者姜嫄也帝喾之妃后稷之母特立庙曰閟宫宜别立新庙奉安二太后神主同殿异室岁时荐享用太庙仪别立庙名自为乐曲以崇世享忌前一日不御正殿百官奉慰着之令甲乃作新庙在两庙间名曰奉慈建广孝殿奉安章懿皇后
　　章献明肃皇后传章献明肃刘皇后华阳人父通虎捷都指挥使嘉州刺史后通第二女也真宗即位入为美人大中祥符中进德妃自章穆崩真宗欲立为后大臣多不可帝卒立之李宸妃生仁宗后以为己子抚视甚至真宗崩遗诏尊后为皇太后军国重事权取处分羣臣上尊号御文德殿明道元年冬至复御文德殿明年帝新耕籍田太后亦谒太庙加上尊号是嵗崩年六十五諡曰章献明肃于永定陵之西北旧制皇后皆二諡称制加四諡自后始于是泰宁军节度使钱惟演请以章献章懿与章穆并祔真宗室诏三省与礼院议皆以谓章穆皇后位崇中壸已祔真宗庙室自协一帝一后之文章献明肃处坤元之尊章懿感日符之贵功德莫与为比谓宜崇建新庙同殿异室岁时荐享一用太庙之仪仍别立庙名以崇世享翰林学士冯元等请以奉慈为名诏依庆歴五年礼院言章献章懿二后请遵国朝懿德明德元德三后同祔太宗庙室故事迁祔真宗庙诏两制议翰林学士王尧臣等议请迁二后祔序于章穆之次从之
