<!-- { "loadSidebar": true } -->
　　【李氏如圭曰自反者自徃取之而反也此两笾及下献祝笾即上馔时亚豆东四笾也】
　　尸祭笾祭酒如初賔以燔从如初尸祭燔卒爵如初【注初主人仪】
　　钦定义疏尸不酢主妇防祭礼杀也
　　酌献祝笾燔从献佐食皆如初以虚爵入于房
　　蕙田案以上主妇亚献
　　賔长洗繶爵三献燔从如初仪【注繶爵口足之间有篆又弥饰】
　　【张氏尔岐曰当亦兼献祝及佐食】
　　蕙田案以上賔长三献
　　妇人复位【注复堂上西面位事已尸将出当哭踊】
　　钦定义疏尸将出而哭踊其节与尸入同也故复堂上位以俟之吉祭无堂上位防祭有之为哭踊也
　　祝出户西面告利成主人哭【注西面告告主人也利犹养也成毕也言养礼毕也不言养礼毕于尸间嫌】皆哭【注丈夫妇人于主人哭斯哭矣】祝入尸谡【注祝入而无事尸则知起矣不告尸者无遣尊者之道也】从者奉篚哭如初【注初哭从尸】祝前尸出户踊如初降堂踊如初出门亦如之【注前道也如初者出如入降如升三者之节悲哀同】
　　蕙田案以上祝告利成尸出
　　祝反入彻设于西北隅如其设也几在南厞用席【注攺设馔者不知鬼神之节改设之庶几歆飨所以为厌饫也几在南变右文明东面不南面渐也厞隐也于厞隐之处从其幽闇　疏祝送尸出门而反入彻神前之馔改设于西北隅也其设于西北隅次第一如奥中东面设上文隂厌时右几今云几在南明其同必变文者少牢大夫礼阳厌时南面亦几在南此言右几嫌与大夫同故云明东面也特牲改馔几在南与此同示向吉有渐故与吉祭同厞用席以席为障使之隐也】
　　【熊氏朋来曰隂厌于室之奥阳厌于室之屋漏隂厌未迎尸阳厌尸已谡故二厌之时无尸大戴礼曰无尸者厌也】
　　蕙田案以上改设馔是为阳厌
　　祝荐席彻入于房祝自执其俎出【注彻荐席者执事者祝荐席则初自房来】赞阖牖户【注鬼神尚居幽闇或者逺人乎赞佐食者】主人降賔出【注宗人诏主人降賔则出庙门】主人出门哭止皆复位【注门外未入位】宗人告事毕賔出主人送拜稽颡【注送拜者明于大门外也賔执事者皆去则彻室中之馔者兄弟也】
　　蕙田案以上事毕送賔
　　记虞沐浴不栉【注沐浴者将祭自洁清不栉未在于饰也唯三年之防不栉期以下栉可也今文曰沐浴】陈牲于庙门外北首西上寝右【注言牲腊在其中西上变吉寝右者当升左胖也腊用棜檀弓曰既反哭主人与有司视虞牲　疏士虞唯有一豕而云西上明知兼兎腊也少牢二牲东上是吉祭东上今西上是变吉也】日中而行事【注朝塟日中而虞君子举事必用辰正也再虞三虞皆质明疏辰正谓朝夕日中】
　　蕙田案以上记沐浴陈牲及行事之期
　　杀于庙门西主人不视豚解【注主人视牲不视杀凡为防事畧也豚解解前后胫脊脇而已熟乃体解升于鼎也　疏特牲吉祭故主人视牲又视杀】羮饪升左肩臂臑肫胳脊胁离肺肤祭三取诸左膉上肺祭一实于上鼎【注肉谓之羮饪熟也脊胁正脊正胁也防礼畧七体耳离肺举肺也少牢馈食礼曰举肺一长终肺祭肺三皆刌膉脰肉也　疏士之正祭礼九体此七体故云畧肤胁革肉择之取美者】
　　【盛氏世佐曰肤祭三者隂厌时佐食为神祭于苴三是也必取诸左膉者近首贵也祭肺一则尸食时佐食取之并黍稷以授尸】
　　升鱼鱄鲋九实于中鼎【注差减之　疏特牲鱼十有五此略而用九】升腊左胖髀不升实于下鼎【注腊亦七体牲之类】皆设扄鼏陈之【注嫌既陈乃设扄鼏也】载犹进柢鱼进鬐【注犹犹士防既夕言未可以吉也柢本也鬐脊也张氏尔岐曰吉祭牲进下鱼进腴变于食生此防祭与吉反是未异于生人也】
　　祝俎髀脰脊胁离肺陈于阶间敦东【注不升于鼎贱也统于敦明神惠也祭以离肺下尸　疏尸祭用刲肺祝用离肺故云下尸】
　　【敖氏继公曰此俎实自镬而径载于俎不复升于鼎者不敢与神俎同也尸三俎用豕鱼腊祝唯用豕亦变于吉也】
　　蕙田案以上记牲杀体数鼎俎陈设之法
　　淳尸盥执槃西面执匜东面执巾在其北东面宗人授巾南面【注槃以盛弃水为浅污人也执巾不授巾卑也】
　　蕙田案此记沃尸面位
　　主人在室则宗人升户外北面【注当诏主人室事】
　　【盛氏世佐曰主人在堂则宗人立阶前主人在室则宗人立户外诏礼者宜近其人也皆北面乡之】
　　佐食无事则出户负依南面【注室中尊不空立户牖之间谓之依】
　　蕙田案此记宗人佐食面位
　　铏芼用苦若薇有滑夏用葵冬用荁有柶【注苦苦荼也荁堇类也干则滑夏秋用生葵冬春用干荁】
　　【张氏尔岐曰夏葵冬荁皆所以为滑也】
　　豆实葵菹菹以西蠃醢笾烝栗择【注烝栗择则菹刌也烝栗择则豆不楬笾有縢也】
　　【盛氏世佐曰豆笾之实宜异于奠其器则如初而已异于笾者向吉之渐如初者防不致饰也】
　　蕙田案此记铏芼与豆笾之实
　　尸入祝从尸【注祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也】
　　【盛氏世佐曰经云尸及阶祝延尸特牲少牢注皆云从后诏侑曰延则入门已后祝即转居尸后矣言此者明其与出时异也尸出之时祝前】
　　尸坐不説屦【注侍神不敢燕惰】尸谡祝前乡尸【注前道也祝道尸必先乡之为之节】还出户又乡尸还过主人又乡尸还降阶又乡尸【注过主人则西阶上不言及阶明主人见尸有踧踖之敬】降阶还及门如出户【注及至也言还至门明其间无节也降阶如升时将出门如出户时皆还向尸也每将还必有避退之容凡前尸之礼仪在此敖氏继公曰祝前者当尸之前而行也乡尸还谓先乡尸而即还也上降阶者祝也下降阶者尸也祝先降而乡尸及尸既降祝乃反面而行】
　　【张氏尔岐曰祝之道尸必先以面乡尸乃转身前行谓之还上降阶谓正降时此时祝以面乡尸下降阶谓既降时祝则转身前行直至及门乃又乡尸也】
　　尸出祝反入门左北面复位然后宗人诏降【疏复位上文祝入门左北面之位诏降诏主人降】
　　蕙田案以上记祝相尸之节
　　尸服卒者之上服【注上服者如特牲士端也不以爵弁服为上者祭于君之服非所以自配鬼神士之妻则宵衣耳】男男尸女女尸必使异姓不使贱者【注异姓妇也贱者谓庶孙之妾也尸配尊者必使适也　疏尸须得孙列者孙与祖为尸孙妇还与夫之祖姑为尸故不得使同姓女为尸也男尸先使适孙无适孙乃使庶孙女尸先使适孙妻无适孙妻使适孙妾又无妾乃使庶孙妻不得使庶孙妾自虞祭卒哭以后禫以前防中之祭皆男女别尸吉祭则男女共尸】
　　钦定义疏无适孙妻当使庶孙妻不使妾小记言妾祔于妾祖姑可见惟妾母之防乃以妾为尸耳其取孙伦之妇无服若轻服者为之与
　　【张氏尔岐曰必使异姓谓女尸以妇不以族女】
　　蕙田案以上记尸服及为尸者
　　无尸则礼及荐馔皆如初【注无尸谓无孙列可使者也殇亦是也礼谓衣服即位升降　疏礼记云无孙则取同姓之嫡如无孙又无同姓之适是无孙列可使者也曽子问云祭成防者必有尸明殇死无尸可知】
　　【张氏尔岐曰防祭而无尸者其衣服位面升降之礼与荐馔之具皆与有尸者同】
　　既飨祭于苴祝祝卒【注记异者之节】不绥祭无泰羮湇胾从献【注不绥言献记终始也事尸之礼始于绥祭终于从献绥当为堕】主人哭出复位【注于祝祝卒　疏谓祝祝卒无尸可迎既无上四事主人遂即哭出复户外东面位】祝阖牖户降复位于门西【注门西北面位也】男女拾踊三【注拾更也三更踊　疏凡言更踊者主人踊主妇踊賔乃踊三者三为拾也】如食间【注隐之如尸一食九饭之顷也】祝升止哭声三启户【注声者噫歆也将启户警觉神也】主人入【注亲之】
　　钦定义疏无尸则不行三献礼主妇与賔皆不入故于将彻时主人又入以致其敬若亲送之者然亦倚杖乃入
　　祝从启牖乡如初【注牖先阖后启扇在内也乡牖一名也如初者主人入祝从在左】主人哭出复位【注堂上位也　疏仍前户外东面】卒彻祝佐食降复位【注祝复门西北面位佐食复西方位不复设西北隅者重闭牖户防也】宗人诏降如初【注初赞阖牖户宗人诏主人降之　疏礼毕降堂宗人诏之亦如上经也】
　　蕙田案以上记无尸者隂厌之礼
　　始虞用柔日【注葬之日日中虞欲安之柔日隂取其静】
　　【张氏尔岐曰古人葬日例用柔日】
　　曰哀子某哀显相夙兴夜处不寜【注曰辞也祝祝之辞也防祭称哀显相助祭者也显明也相助也诗云于穆清庙肃雍显相不寜悲思不安】敢用絜牲刚鬛【注敢昧冒之辞豕曰刚鬛】香合【注黍也大夫士于黍稷之号合言普淖而已此言香合盖记者误尔辞次黍又不得在荐上　疏曲礼所云黍稷别号是人君法】嘉荐普淖【注嘉荐菹醢也普淖黍稷也普大也淖和也德能大和乃有黍稷故以为号云】明齐溲酒【注明齐新水也言以新水溲酿此酒也郊特牲曰明水涚齐贵新也或曰当为明视谓兔腊也今文曰明粢粢稷也皆非其次】
　　【敖氏继公曰明齐盖言醴也郊特牲曰缩酌用茅明酌也又曰明水涚齐贵新也盖用明水涚醴齐故曰明齐也祝祝之时奠用醴而已不用酒也云溲酒似衍文】
　　【盛氏世佐曰溲醙同白酒也上经云两甒醴酒酒在东是醴与酒兼设矣明齐谓醴溲酒谓酒记文甚明先儒曲为之説特以飨神用醴而不用酒尔然酒以酳尸尸即神象也祝祝之时言醴而并及于酒不亦宜乎】
　　哀荐祫事【注始虞谓之祫事者主欲祫先祖也以与先祖合为安】适尔皇祖某甫【注尔女也女死者告之以适皇祖所以安之也皇君也某甫皇祖字也若言尼甫】飨【注劝强之也敖氏继公曰以祔祭例之当云尚飨盖庶其飨此祭也】
　　再虞皆如初曰哀荐虞事【注丁日葬则已日再虞其祝辞异者一言耳张氏尔岐曰皆如初谓用日祝辞皆与初虞同】
　　三虞卒哭他用刚日亦如初曰哀荐成事【注当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而塟者防服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也令正者自相亚也檀弓曰葬日中而虞弗忍一日离也是日也以虞易奠卒哭曰成事是日也以吉祭易防祭明日祔于祖父如是虞为防祭卒哭为吉祭】
　　【敖氏继公曰三虞卒哭谓既三虞遂卒朝夕哭也他者变易之辞犹今之言别矣不用柔日而别用刚日故曰他也他用刚日则三虞卒哭后于再虞三日矣】
　　蕙田案敖氏以三虞与卒哭合为一祭非是其诠解他字之义较注説为长
　　又案以上记祭日及祝辞
　　献毕未彻乃饯【注卒哭之祭既三献也饯送行者之酒诗云出宿于泲饮饯于祢尸旦将始祔于皇祖是以饯送之　疏虞卒哭同在寝祔则在庙故有饯送尸之礼】
　　【张氏尔岐曰卒哭祭之明日将祔于庙故卒哭祭毕饯之于寝门之外此下所记即其仪也】
