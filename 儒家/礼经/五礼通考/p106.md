<!-- { "loadSidebar": true } -->
　　礼志大中祥符二年旱遣司天少监史序祀冥五星于北郊除地为坛望告已而雨足遣官报谢及社稷初学士院不设配位及是问礼官言祭必有配报如常祀当设配坐又诸神祠天齐五龙用牛祀奥祀城隍用羊一八笾八豆旧制不祈四海帝曰百谷之长润泽及物安可阙礼特命祭之
　　真宗本纪四年九月戊子幸太乙宫祈晴　八年二月癸酉祈雨
　　天禧元年三月辛丑以不雨祷于四海
　　仁宗本纪明道二年三月丁亥祈雨于会灵观上清宫景治开寳寺
　　庆歴三年四月丙辰以春夏不雨遣使祷祠岳渎五月庚辰祈雨于相国寺会灵观　五年二月辛亥祈雨于相国天清寺会灵祥源观乙卯谢雨　七年三月辛丑祈雨于西太一宫及还遂雨四月丁未谢雨　八年五月壬辰以久雨斋祷
　　礼志仁宗庆歴大雩宗祀之仪皆用犊羊豕各一乐志孟夏雩祀仁宗御制二首
　　太祖配坐奠币献安　昊天葢髙祀事为大严配皇灵亿福来介
　　酌献感安　龙见而雩神之来格牺象精良威灵赫奕
　　仁宗本纪嘉祐七年三月乙丑祈雨于西太一宫庚午谢雨
　　英宗本纪治平元年四月甲午祈雨于相国天清寺醴泉观　二年九月乙酉以久雨遣使祈于岳渎名山大川
　　神宗本纪治平四年【时未改元】十一月戊子分命宰臣祈雪熙宁元年春正月以旱减天下囚罪一等杖以下释之壬辰幸寺观祈雨夏四月戊申命宰臣祷雨
　　礼志熙宁元年正月帝亲幸寺观祈雨仍令在京差官分祷各就本司先致斋三日然后行事诸路择端诚修洁之士分祷海镇岳渎名山大川洁斋行事毋得出谒宴饮贾贩及诸烦扰令监司察访以闻诸路神祠灵迹寺观虽不系典祀祈求有应者并委州县差官洁斋致祷已而雨足复幸太一宫报谢
　　神宗本纪元年十一月癸未命宰臣祷雪十二月己亥朔命宰臣祷雪癸丑祷雪于郊庙社稷壬戌雪　二年三月丙戌命宰臣祷雨
　　熙宁五年七月己酉始建雩坛祀上帝以太宗配　六年五月戊申祷雨九月戊辰诏祷雨决狱　七年四月以旱罢方田是日雨　十年七月甲寅祷雨
　　礼志熙宁十年四月以夏旱内出蜥蜴祈雨法捕蜥蜴数十纳瓮中渍之以杂木叶择童男十二岁下十岁上者二十八人分两番衣青衣以青饰面及手足人持柳枝霑水洒散昼夜环绕诵咒曰蜥蜴蜥蜴兴云吐雾雨令滂沱放汝归去雨足
　　神宗本纪元丰三年二月丁巳命辅臣祷雨　四年九月甲辰详定郊庙奉祀礼仪
　　礼志详定郊庙奉祀礼文所言近诏宗祀明堂配以上帝其余从祀羣神悉罢今大雩犹循旧制皆羣神从祀恐与诏防相戾请孟夏大雩唯祀上帝以太宗皇帝配余从祀羣神悉罢又请改筑雩坛于国南以严祀事祈用少牢并从之
　　神宗本纪元丰五年秋七月己酉始建雩坛祀上帝以太宗配
　　礼志礼部言雩坛当立于圜丘之左已地其髙一丈广轮四丈周十二丈四出陛为三壝各二十五歩周垣四门一如郊坛之制从之
　　哲宗本纪元祐元年正月丙辰久旱幸相国寺祈雨五年正月癸卯祷雨岳渎　八年八月丁未久雨祷山川
　　绍圣元年十二月命诸路祈雪
　　髙宗本纪绍兴五年五月癸丑以久旱减膳祈祷　七年七月癸酉以旱祷于天地宗庙社稷
　　文献通考绍兴八年以时雨愆候令临安府差官迎请天竺观音赴法慧寺建置道如法祈求候到宰执率侍从前诣烧香其后每祈水旱则迎天竺观音入城或就明庆寺建道或差官就天竺寺祈祷　绍兴后孟夏雩祀上帝在城西惠照院望祭斋宫行礼其后又于圆坛行礼
　　宋史乐志绍兴雩祀一首
　　上帝位酌献嘉安　苍苍昊穹覆临下土钦惟岁事民所依怙爰竭精防礼典斯举甘泽以时介我稷
　　孝宗本纪淳熙十年七月甲戌分命羣臣祷雨于天地宗庙社稷山川　十四年六月戊寅以久旱颁画龙祈雨法甲申幸太一宫明庆寺祷雨
　　乐志孝宗时因雨泽愆期分祷天地宗庙精修雩祀案礼大雩帝用盛乐而唐开元祈雨雩坛谓之特祀乃不以乐荐于是太常朱时敏言通典载雩礼用舞僮歌云汉晋蔡谟议谓云汉之诗兴于宣王歌之者取其修徳禳灾以和阴阳之义乞用舞僮六十四人衣元衣歌云汉之诗诏亟从之
　　文献通考淳熙十四年七月太常寺言亢阳为沴检防国朝典礼凡京都旱则祈岳镇海渎及诸山川能兴云雨者于北郊望告又祈宗庙社稷及雩祀上帝皇地只诏命宰臣以下分诣告祭八月三日获感应复命报谢宰执进呈太常寺乞谢雨王淮等奏初疑后时而礼官谓有祈必有报上曰既是天地宗庙社稷宫观亦不容已淮等奏报谢只是酒脯上曰如何无牲牢淮等奏国朝典礼祈用酒脯谢如常祀但绍兴以来并只是酒脯唯雩祀用牲然雩无报谢之理上问前日雩祭礼仪及歌云汉之诗乐工能之否淮等奏三献并用宰执一篇之诗工人两日习歌亦如法
　　宁宗本纪庆元二年五月辛巳以旱祷于天地宗庙社稷　三年四月壬子以旱祷于天地宗庙社稷
　　嘉泰元年五月戊午以旱祷于天地宗庙社稷七月丁巳以旱复祷于天地宗庙社稷　二年七月庚午以旱祷于天地宗庙社稷
　　开禧三年二月辛未以旱祷于天地宗庙社稷五月己丑以旱祷于天地宗庙社稷
　　嘉定元年四月辛卯以旱祷于天地宗庙社稷六月乙酉以蝗祷于天地宗庙社稷　二年五月庚申以旱祷于天地宗庙社稷六月乙酉复祷雨于天地宗庙社稷七年六月以旱命诸路州军祷雨　八年五月命有
　　司祷雨
　　王圻续通考八年幸太乙宫明庆寺祷雨于天地宗庙社稷　十七年【时理宗已即位】以久雨命从臣日一人祷于天竺山
　　蕙田案天竺山亦在境内山川能兴云雨之列本当秩祀但宋自髙宗绍兴八年已后凡遇水旱则迎天竺观音入城或差官就祷遂成典故续通考所载命从臣祷于天竺山者葢即指此考其事自嘉定十七年至景定五年四十年之间凡十五见
　　理宗寳庆二年三月命从臣日一人祷晴于天竺山八月十月复如之　三年以久雨命临安守臣祷于天竺山一月凡二举
　　绍定元年命临安府祷雨于天竺山　二年以久雨命从臣日一人祷于天竺山　四年以久雨命临安守臣祷于天竺山四月复如之
　　端平三年以霖雨害稼命近臣祷于天地宗庙社稷及宫观岳渎等处
　　宋史理宗本纪端平三年七月丁巳祈晴
　　王圻续通考嘉熙二年以久雨烈风祷于天地宗庙社稷
　　宋史理宗本纪嘉熙三年四月壬寅祈雨　四年六月乙未祈雨
　　王圻续通考四年命近臣祷雨于天地宗庙社稷宫观宋史理宗本纪淳祐四年七月己亥朔祈雨　五年六月甲申祈雨七月甲辰祈雨
　　王圻续通考淳祐五年以阙雨命临安府守臣祷于天竺山七月复如之是年以祈雪诏释罪囚
　　宋史理宗本纪淳祐六年六月丙午祈雨
　　王圻续通考六年命从臣日一人祷雨于天竺山　七年祷雨于天地宗庙社稷　八年九月辛未以秋霖雨命从臣日一人祷于天竺监郎官祷于霍山　十一年命侍从卿监一人祷雨于天竺山
　　寳佑四年以雨命从臣祷于天竺山
　　宋史理宗本纪寳佑五年六月丁酉祈雨七月丙辰祈雨　六年三月辛亥朔祈雨
　　王圻续通考六年命临安府守臣祷雨于天竺山霍山又命侍从卿监日一人祷于天竺山郎官诣霍山是年十一月分委朝臣遍诣羣祠祈雪
　　开庆元年都省言两浙雨多诏漕司行下诸郡县守倅令佐亲诣寺观神祠精加祈祷
　　景定元年命从臣卿监日一人祷雨于天竺山郎官诣霍山　二年以雨命侍从卿监日一人祷于天竺山郎官诣霍山　五年命从臣卿监日一人祷雨于天竺山郎官诣霍山
　　宋史度宗本纪咸淳二年七月壬辰祈雨　五年九月丙子祈晴
　　辽史礼志若旱择日行色克色仪以祈雨前期置百柱天棚及期皇帝致奠于先帝御容乃射栁皇帝再射亲王宰执以次各一射中柳者质志柳者冠服不中者以冠服质之不胜者进饮于胜者然后各归其冠服又翼日植柳天棚之东南巫以酒醴黍稷荐植柳祝之皇帝皇后祭东方毕子弟射柳皇族国舅羣臣与礼者赐物有差既三日雨则赐多啰伦穆腾马四疋衣四袭否则以水沃之
　　国语解色克色礼祈雨射柳之仪耀尼蘓尔罕蕙田案色克色仪契丹俗礼也仪礼乡射礼大射仪皆饮不胜者以示罚而此反进饮于胜者古者唯宗庙之祭夫妇亲之后无与外事之礼惟此祈雨之祭皇后与焉志犹记也志柳者谓植柳为记之人葢择亲王宰执中一人为之质读如交质之质中柳者取志柳者之冠服为质不中者以冠服与志柳者为质既饮而后各还之也
　　辽史太祖本纪神册四年十月丙午次乌尔古部天大风雷兵不能进上祷于天俄顷而霁
　　太宗本纪天显三年六月己卯行色克色礼　四年五月癸巳行色克色礼
　　穆宗本纪应歴十二年五月庚午以旱命左右以水相沃顷之果雨　十六年五月甲申以旱泛舟于池祷雨不雨舍舟立水中而祷俄顷乃雨　十七年四月丙子祈雨复以水沃羣臣
　　景宗本纪保宁元年六月丙申朔射柳祈雨　七年四月辛亥射柳祈雨
　　干亨十年四月庚辰祈雨
　　圣宗本纪统和十六年四月己酉祈雨
　　兴宗本纪重熙九年六月射柳祈雨
　　礼志道宗清宁元年皇帝射柳讫诣风师坛再拜道宗本纪太康六年五月庚寅以旱命左右以水相沃俄而雨降
　　天祚本纪干统八年六月丙申射柳祈雨
　　金史世宗本纪大定四年五月乙未诏礼部尚书玉竞祷雨于北岳己酉命参知政事石琚等于北郊望祭祷雨六月甲子以雨足命有司祭谢岳镇海渎于北郊礼志世宗大定四年五月命礼部尚书王竞祈雨北岳以定州长贰官充亚终献又卜日于都门北郊望祀岳镇海渎有司行事用酒脯醢后七日不雨祈太社太稷又七日祈宗庙不雨仍从岳镇海渎如初祈其设神座实尊罍如常仪其尊罍用瓢赍择甘瓠去蒂以为尊祝版惟五岳宗庙社稷御署余则否后十日不雨乃徙市禁屠杀断繖扇造土龙以祈雨足报祀送龙水中世宗本纪十二年四月癸亥以久旱命祷祠山川　十六年五月遣使祷雨于静宁山神有顷而雨　十七年夏六月京畿久雨遵祈雨仪祈晴命诸寺观启道祈祷
　　章宗本纪明昌元年五月不雨乙卯祈于北郊及太庙壬戌祈雨于社稷己巳复祈雨于太庙丙子以祈雨望祭岳镇海渎于北郊　三年三月丁酉命有司祈雨望祀岳镇海渎山川于北郊四月甲辰祈雨于社稷丁卯复以祈雨望祭岳镇海渎山川于北郊五月甲戌祈雨于社稷乙酉以雨足致祭于社稷六月甲寅以久雨命有司祈晴　四年五月癸未以久雨禜六月丙辰以晴祭岳镇海渎　五年五月戊子桓抚二州旱遣使祷于缙山　六年六月丙寅以久雨禜
