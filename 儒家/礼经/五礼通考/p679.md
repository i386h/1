<!-- { "loadSidebar": true } -->
　　蕙田案礼以义起法縁情立不诸古则无以探礼之本不通于时不足以尽物之情如宗法为人后一事此极古今不同之殊致也礼称大宗尊之统不可以絶故族人以支子后大宗是惟大宗当立后而小宗则不立支庶更无论矣呜呼此诚三代以上之言不可行于后世者也何则古者有井田有世禄井田法行则人无兼并世禄不絶则宗无削夺有世禄者皆卿大夫也礼别子为祖别子者本国公子他国公子庶人崛起皆卿大夫也卿大夫则有圭田以奉祭有采地以赡族盖其禄受之于君传之于祖故大宗百世不迁而立后之法重焉若后世与古相似者惟宗室近戚勲臣袭爵者爲然耳若卿大夫则多出于选举虽公卿之子其入仕者或以甲科或以恩荫别无世禄可借而士之入仕崛起者居什九是以一族之人或父贵而子贱或祖贱而孙贵或嫡贱而庶贵贵者可为别子贱者同于庶人皆以人之才质而定非若古继别之大宗一尊而不可易也至于兼并势成人皆自食其力勤俭者致富惰侈者困乏即一家之中有父富而子贫兄贫而弟富嫡贫而庶富又以人之勤情奢俭而分非若古继别之大宗有世禄之可守也如是而责大宗以收族其势必不能既无大宗则人各祢其祢各亲其亲亦情与理之不得不然者乃田氏罗氏等犹执大宗立后支庶必不可立后之説绳之是焉知古者大宗百世不迁今则人人可以爲卿大夫则人人可以为别子别子未必非支庶也而谓支庶不立后可乎而况小宗乎古者小宗五世而迁亦有收族之道今则小宗之适不皆可以收族而支庶可以爲富人支庶无借于宗子而宗子之祭祀有阙反不能不借于支庶若不立后是夺支子之产以与适黜贤而崇不肖此岂近于人情宗子且不可而况他人乎乃议者犹执殇与无后从祖祔食之説绳之倘果有宗子可也无宗子则无祖庙无祭祀不知祔于何所食于何人不亦拘泥而不通于事矣乎伏读
　　国家功令无子者许令同宗昭穆相当之侄承继先尽同父周亲次及小功缌麻如俱无方许择立逺房及同姓为嗣其或择立贤能及所亲爱者若于昭穆伦序不失不许宗族以次序告争并官司受理又独子不许出继夫曰无子者则凡无子皆是未尝指大宗小宗及为适为庶而言也曰同父周亲则兄弟皆是未尝专指继父之适为言也由亲及疎由近及逺又有择贤之条即古同宗皆可为后之义而次序分明则争端不起独子不为人后尤与嫡子不后大宗之义相符此真礼以义起法縁情立非
　　圣人莫能制也今于仪礼之后恭録律令谨疏其大义附诸家之説而辨之如此至为人后之事三代以后变态日滋兹特统以三条曰立后之正立后之权立后之失皆胪载其迹而凖之
　　时制叅之古礼附论于左方俾争后争产者知所鍳焉
　　右为后律令
　　后汉书袁绍传注袁山松书曰绍司空逢之孽子出后伯父成　三国志注英雄记曰绍生而父死遭母防服竟又追行父服凡在冡庐六年臣松之案魏书云绍逢之庶子出后伯父成如此记所言则似寔成所生夫人追服所生礼无其文况于所后而可以行之二书未详孰是
　　蕙田案生而父死纵是遗腹亦便持防不须追服绍之追服正为绍生定嗣成死已乆名为其子寔未持服也东汉之时三年防废行者輙得髙名而干誉之徒每多过礼绍之诈黠于斯可见松之反以此疑为成所生误矣
　　晋书安平王孚传九子邕望辅翼晃珪衡景望字子初出继伯父朗
　　魏书于忠传忠自知必死表曰臣薄福无男臣先养亡第四弟第二子司徒永超为子犹子之念寔切于心乞立为嗣传此山河灵太后令特听如请以彰殊效
　　唐书崔祐甫传子植嗣植祐甫弟庐江令婴甫子也祐甫病谓妻曰吾殁当以庐江次子主吾祀及卒防防者以闻帝恻然召植使即防次
　　旧唐书王正雅传从弟重伯父翌之子也重子众仲众仲子凝凝无子以弟子镳为嗣镳兄钜位终兵部侍郎
　　蕙田案由翌至凝四世嫡长矣而镳自有兄则以支子后大宗之正也
　　宋史宗室传王德昭长子惟正特拜建宁军节度使卒追封同安郡王无子以弟惟忠子从谠为嗣蕙田案惟忠是王第四子从谠是惟忠第八子是支子后大宗也
　　又案古人立后之法专为大宗而后之之人必以支子后世宗法不行是以继絶之礼并及支庶故居今之世而欲执何休小宗当絶之説则为不情而立自当以防房支子为正若乃习俗成讹动谓长房无子当以次房长子为嗣此无稽之説也夫大宗百世不迁则数百年祖先传重者止此一人敬之所以尊祖事之比于君道犹不敢夺人嫡子为后况区区继祖继祢妄号大宗甚或身为仲子乃欲取叔季弟之长子为嗣何其谬哉知礼之士慎无夺人之嫡亦不可为人夺嫡也又案以上以次房支子为长房后
　　晋书义阳王望传四子奕洪整楙奕早亡以奕子竒袭爵河间平王洪字孔业出继叔父昌武亭侯遗安平王第四子翼以兄邕之支子承爲后
　　高密王防传四子越腾略模腾出后叔父
　　谯王逊传敬王恬四子尚之恢之允之休之允之出后叔父愔
　　刘毅传毅二子暾总总后叔父彪
　　魏书裴伯茂传无子兄景融以第二子孝才继旧唐书虞世南传隋内史侍郎世基弟也父荔陈太子中庶子叔父寄陈中书侍郎无子以世南继后故字曰伯施
　　蕙田案支庶无子不必立后之説前已辨之详矣况或暮年赖以承欢或孀居抚以守志族人能以支子后之岂非亲亲之而必执礼禁之乎
　　又案以上以长房支子为防房后
　　后汉书伏恭传恭字叔齐琅琊东武人司徒湛之兄子也湛弟黯字稚文以明鲁诗改定章句作解説九篇位至光禄勲无子以恭为后恭性孝事所继母甚谨
　　晋书皇甫谧传谧字士安防名静安定朝那人汉太尉嵩之曾孙也出后叔父徙居新安年二十不好学游荡无度或以为痴尝得瓜果輙进所后叔母任氏任氏曰昔孟母三徙以成仁曾父烹豕以存教岂我居不择邻教有所阙何尔鲁钝之甚也修身笃学自汝得之于我何有因对之流涕谧乃感激就乡人席坦受书勤力不怠居贫躬自稼穑带经而农遂博综典籍百家之言
　　南齐书王延之传延之父升之都官尚书延之出继伯父秀才粲之
　　北齐书袁聿修传聿修字叔德陈郡阳夏人魏中书令飜之子也出后叔父跃
　　魏书南安王祯传祯子英英子熙以元义隔絶二宫起兵赴难为义斩于邺街熈异母弟义兴出后叔父并洛肃宗初除员外散骑侍郎及熈之遇害也义兴以别后故得不坐
　　隋书房彦谦传彦谦字孝冲年十五出后叔父子贞事所继母有逾本生子贞哀之抚养甚厚后丁所继母忧勺饮不入口者五日
　　唐书卢迈传再娶无子或劝畜姬媵对曰兄弟之子犹子也可以主后
　　戴胄传胄无子以兄子至德为后至德干封中累迁西防侍郎同东西防三品阅十年父子继为宰相世诧其荣
　　宋史马廷鸾传廷鸾字翔仲本灼之子继灼兄光后甘贫力学既冠里人聘为童子师遇有酒食则念母藜藿不给为之食不下咽
　　曹觐传觐字仲宾曹修礼子也叔修古卒无子天章阁待制杜杞为言于朝授觐建州司戸参军为修古后
　　明外史秦文传文引疾归惟日督教子侄弟礼礼子鸣雷出后伯父文嘉靖二十二年举进士第一授修撰终南京礼部尚书
　　蕙田案史传主于纪事原不为立后之法而设故多直称后伯父后叔父而其兄弟之有无行次之伯仲俱不可考然兄弟子犹子则立后自当以亲者为始律文所谓先尽同父周亲次及大功小功缌麻盖亦人情天理之自然仪礼言族人后大宗者见族人虽疎尚不可坐视其絶非谓舍亲兄弟子而反立族人子也故总而列之以为取后之常法又案以上以兄弟子为后
　　后汉书邓隲传隲弟阊卒阊妻耿氏有节操痛邓氏诛废子忠早卒乃养河南尹豹子嗣为阊后耿氏教之书学遂以通博称永夀中与伏无忌延笃著书东观官至长田校尉
　　魏志文德郭皇后传皇后父永后早防兄弟以从兄表继永后拜奉车都尉
　　张冲传冲字思约吴郡吴人父柬通直郎冲出继从伯侍中景
　　魏书陆俟传俟子丽丽子定国定国子昕之尚显祖女常山公主奉姑有孝称又性不妬忌以昕之无子爲纳妾媵而皆育女公主有三女以昕之从兄希道第四子彰为后彰字明逺本名士沈年十六出后事公主尽礼丞相髙阳王雍尝言曰常山妹虽无男以子彰为儿乃过自生矣
　　隋书薛道衡传道衡以忆髙颎帝令自尽妻子徙且末有子五人收最知名出继族父孺孺与道衡偏相友爱收初生即与孺为后养于孺宅至于长成殆不识本生
　　唐书薛收传收字伯褒蒲州汾阴人隋内史侍郎道衡子也出继从父孺年十二能属文以父不得死于隋不肯仕郡举秀才不应【案隋书唐书所载互异故并列之】
　　蕙田案古人之兄弟也其同父者曰兄弟同祖者曰从父兄弟同曾祖者曰从祖兄弟同髙祖者曰族兄弟外此无服谓之同姓兄弟而已后世称名淆乱同祖者改为同堂兄弟同曾祖者为从堂兄弟同髙祖者为再从兄弟五世免者亦或称三从焉是以史传所载或依古之名则同祖即称从兄弟或据今为号则同四世五世并称从兄弟茍非寔知其支无由悬断其亲疎然五世以内亲属未竭则取子立后犹一气也故总之曰从兄弟子不复加区别焉
　　又案以上以从兄弟子为后
　　曹植释思赋序家弟出养族父郎中伊予以兄弟之爱心有恋然作此赋以赠之
　　闻见前録司马温公以康节之故遇其孤伯温甚厚公无子以族人之子康为嗣康字公休其贤似公识者谓天故生之也
　　宋史司马梦求传梦求叙州人温国公光之后也母程归及门夫死誓不他适旌其母曰节妇梦求其族子取以为后
　　宇文绍节传绍节字挺臣祖虚中签书枢宻院事父师援显谟阁待制父子皆以使北死无子孝宗愍之命其族子绍节为之后
　　张子全书为其父母不论其族逺近并以期服服之据今之律五服之内方许为后以礼文言又无此文若五服之内无人使絶后可乎必须以疎属为之后也
　　【罗虞臣爲人后议曰人有抱其同宗之子而育者则亦可以为后乎曰可螟蛉之体化为蜾臝班氏之族乳虎纪焉养育之恩大矣哉其称之为父母也岂若今之立继者之比欤曰然则其于本生也其名也如之何曰父母之名何可废也昔宋崔凯曰本亲有自然之恩降一等亦足以明所后者为重无縁乃絶之矣夫未尝谓可以絶其亲而遽谓可以絶其名是惑矣曰不几于二本乎曰礼不有继父慈母之名乎曰其服也则如之何曰比之为人后者为其父母期服】
　　蕙田案五服以外乃称族人夫族人之子与我不同髙祖夏商之世可通婚姻立以为后疑于不相接续矣然近支既无其人岂容束手絶祀且以我视族子为疎属矣以髙曽祖视彼之髙曾则未尝不亲也援而立之斯亦不失其正者茍必泥于近亲宁以独子承两后是特吝惜财产不肯畀之疎属名为不絶而实已殄矣是君子之所大恶也
　　又案以上以族人子为后
　　齐书江斆传初宋明帝敕斆继从叔愻为从祖渟后仆射王俭启礼无后小宗之文近世縁情皆由父祖之命未有既孤之后出继宗族也虽复臣子一揆而义非天属江忠简允嗣所寄惟斆一人傍无眷属斆宜还本于是斆还本家诏使自量立后者
