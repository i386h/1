<!-- { "loadSidebar": true } -->
　　为加爵者作止爵如长兄弟之仪【注于旅酬之间言作止爵明礼杀并作郝氏敬曰初众賔长继长兄弟加爵尸饮长兄弟爵不饮众賔长爵以己受加爵而众賔与兄弟酬未及今既旅及众宾与兄弟尸可饮矣故加爵之宾长作起其初止之爵请尸饮也】
　　蕙田案此尸饮众賔长之加爵
　　蕙田案以上众賔长作止爵
　　长兄弟酬賔如賔酬兄弟之仪以辨卒受者实觯于篚【注长兄弟酬賔亦坐取其奠觯此不言交错以辨賔之酬不言卒受者实觯于篚明其相报礼终于此其文省疏奠觯者即上弟子举觯于其长是也賔举奠觯于长兄弟行旅酬尽皆徧长兄弟举觯于賔行旅酬亦皆】
　　【徧交错省文】
　　蕙田案此众兄弟酬賔賔酬众兄弟众兄弟与賔互相酬以徧张尔岐以为旅阼阶一觯是也以上为旅酬正数以下为无算爵蕙田案以上兄弟与賔旅酬
　　賔弟子及兄弟弟子洗各酌于其尊中庭北面西上举觯于其长奠觯拜长皆答拜举觯者祭卒觯拜长皆答拜举觯者洗各酌于其尊复初位长皆拜举觯者皆奠觯于荐右【注奠觯进奠之于荐右非神惠也今文曰奠于荐右　疏自此尽爵无算论二觯并行无算爵之事止爵行旅酬得为神惠至别为无算爵在下自相劝故为非神惠故奠于荐右同于生人饮酒举者奠于荐右也】
　　【敖氏继公曰奠觯荐右此为无算爵始】
　　长皆执以兴举觯者皆复位答拜长皆奠觯于其所皆揖其弟子弟子皆复其位【注复其位者东西面位弟子举觯于其长所以序长幼教孝弟凡堂下拜亦皆北面　疏上文复位复在庭初举北面位此重言复位当复东西面位可知】爵皆无算【注算数也賔取觯酬兄弟之党长兄弟取觯酬賔之党唯己所欲亦交错以辨无次第之数因今接防使之交恩定好优劝之】
　　【敖氏继公曰其仪之与旅酬异者惟不拜耳】
　　【张氏尔岐曰二觯并举为无算爵】
　　蕙田案以上弟子各举觯遂无算爵
　　利洗散献于尸酢及祝如初仪降实散于篚【注利佐食也言利以今进酒也更言献者以利侍尸礼将终宜一进酒嫌于加酒亦当三也不致爵礼又杀也　疏利与佐食乃有二名者以上文设爼启防尔敦之时以黍稷为食故名佐食今进以酒酒所以供养故名利利即养也故郑云以今进酒也】
　　【郝氏敬曰礼将终告利成故利终献以成礼】
　　蕙田案以上佐食献尸祝
　　主人出立于戸外西面【注事尸礼毕】
　　祝东面告利成【注利犹养也供养之礼成　疏少牢云主人出立于阼阶上西面祝出立于西阶上东面祝告曰利成此户外告利成彼阶上告利成以尊者稍逺于尸若天子诸侯礼毕于堂下告利成故诗楚茨云孝孙徂位工祝致告郑注以祭礼毕孝孙往位堂下西面位也祝于是致孝孙之意告尸以利成也】尸谡祝前主人降【注谡起也前犹导也少牢馈食礼曰祝入尸谡主人降立于阼阶东西面祝先尸从遂出于庙门前尸之仪士虞礼备矣】祝反及主人入复位命佐食彻尸爼爼出于庙门【注爼所载于肵爼少牢馈食礼曰有司受归之】
　　蕙田案以上祝告利成尸出
　　彻庶羞设于西序下【注为将馂去之庶羞主为尸非神馔也尚书传曰宗室有事族人皆侍终日大宗已侍于賔奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内賔宗妇之庶羞主妇以燕饮于房】筵对席佐食分簋铏【注为将馂分之也分敦黍于防为有对也敦有虞氏之器也周制士用之变敦言簋容同姓之士得从周制耳祭统曰馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣　疏大夫异姓既用异代之器故少牢特牲皆用敦则同姓之士当同周制用簋】
　　【敖氏继公曰此簋即敦之异名分簋铏者以簋分簋实以铏分铏羮也】
　　宗人遣举奠及长兄弟盥立于西阶下东面北上祝命尝食者举奠许诺升入东面长兄弟对之皆坐佐食授举各一肤【注命告也士使嗣子及兄弟其惠不过族亲古文皆作馂　疏此决下篇少牢二佐食及二賔长馂明惠大及异姓不止族亲而已】主人西面再拜祝曰有以也两奠举于爼许诺皆答拜【注以读如何其久也必有以也之以祝告释辞以戒之言女此当有所以也以先祖有徳而享于此祭其坐其余亦当以之也少牢馈食礼不戒者非亲昵也旧説云主人拜下席南】
　　若是者三【注丁寜戒之】皆取举祭食祭举乃食祭铏食举【注食乃祭铏礼杀　疏正祭时尸祭铏乃尔黍】卒食主人降洗爵宰赞一爵主人升酌酳上上拜受爵主人答拜酳下亦如之【注少牢馈食礼曰赞者洗三爵主人受于户内以授次旧説云主人北面授下爵】主人拜祝曰酳有与也如初仪【注主人复拜为戒也与读如诸侯以礼相与之与言女酳此当有所与也与者与兄弟也既知似先祖之徳亦当与女兄弟谓教化之　疏诸侯以礼相与之与见礼记礼运言此者戒嗣子与长兄弟及众兄弟相教化相与以尊先祖之徳也】
　　两执爵拜【注答主人也】祭酒卒爵拜主人答拜两皆降实爵于篚上洗爵升酌酢主人主人拜受爵【注下复兄弟位不复升也】上即位坐答拜【注既授爵户内乃就坐】主人坐祭卒爵拜上答拜受爵降实于篚主人出立于户外西面【注事馂者礼毕】
　　【陈氏礼书天子诸侯之自君以至百官而煇胞翟阍之吏皆与焉以明惠周于境内也大夫之二佐食二賔长而已以明惠及于臣也士之举奠与长兄弟而已以明惠止于具亲也羞筵于室中就神位也用尸之簋铏施神惠也其礼则降与俟命而后升祭举祭铏然后食拜酳祭酒而后饮其位则上东面下不酢而先降上酢而后出之大畧也然士于其举也戒之曰有以也于其酳也戒之曰有与也而大夫之不戒士受爵皆拜而大夫之受爵不拜大夫之上不亲酢而亲嘏士之上亲酢而不嘏何也大夫之不戒以其非举奠也受爵不拜以其非贵者也上不亲酢以其亲嘏也士之上不嘏此其降于大夫与】
　　蕙田案以上
　　祝命彻阼爼豆笾设于东序下【注命命佐食阼爼主人之爼宗妇不彻豆笾彻礼畧各有为而已设于东序下亦将燕也】祝执其爼以出东面于户西【注俟告利成少牢下篇曰祝告利成乃执爼以出】宗妇彻祝豆笾入于房彻主妇荐爼【注宗妇既并彻彻其卑者士虞礼曰祝荐席彻入于房】
　　蕙田案以上彻爼
　　佐食彻尸荐爼敦设于西北隅几在南厞用筵纳一尊佐食阖牖户降【注厞隐也不知神之所在或诸逺人乎尸谡而改馔为幽阍庶其飨之所以为厌饫少牢馈食礼曰南面如馈之设此所谓当室之白阳厌也则尸未入之前为隂厌矣曾子问曰殇不备祭何谓隂厌阳厌也　疏引少牢者见彼大夫礼阳厌南面此士礼东面虽面位不同当室之白则同案曽子问注云当室之白谓西北隅得户之明者也凡言厌者谓无尸直厌饫神尸未入之前为隂厌谓祭于奥中不得户明故名隂厌】
　　【杨氏复曰案释宫云西南隅谓之奥西北隅谓之屋漏注奥者隐奥屋漏者当室之白日光所漏入陈氏礼书尸谡之后阳厌西北漏漏室之白故曰阳席南面】
　　蕙田案隂厌阳厌之文见曽子问是孝子求神非一处之意敖氏以改设未即彻去重其为神之余食葢不主阳厌之説
　　蕙田案以上阳厌
　　祝告利成降出主人降即位宗人告事毕賔出主人送于门外再拜【注拜送賔也凡去者不答拜　疏云凡总觧诸文主人拜送賔皆不答拜郑注乡饮酒云礼有终是也若賔更答拜是更崇新敬礼故不答也】佐食彻阼爼堂下爼毕出【注记爼出节兄弟及众賔自彻而出唯賔爼有司彻归之尊賔也　疏有司彻归尸侑之爼不傧尸归尸爼皆不见归賔爼郑所以知归賔爼者上文賔出主人送于门外再拜明賔不自彻爼主人使归之若助君祭必自彻其爼郑注曲礼大夫以下或使人归之是以鲁郊不致燔爼于大夫孔子不脱冕而行士大夫家尊賔则使归之自余亦自彻而去也】
　　蕙田案以上礼毕賔出
　　记特牲馈食其服皆朝服冠缁带缁韠【注于祭服此也皆者谓賔及兄弟筮日筮尸视濯亦端至祭而朝服朝服者诸侯之臣与其君日视朝之服大夫以祭今賔兄弟縁孝子欲得嘉賔尊客以事其祖祢故服之缁韠者下大夫之臣夙兴主人服如初则固端　疏士冠礼云主人冠朝服缁带素韠韠与裳同色大夫臣朝服素韠此缁韠故云下大夫之臣】
　　【敖氏继公曰缁韠者其别于大夫助祭之賔与朝服用冠之衣冠皮弁之裳故次于皮弁而尊于端】
　　唯尸祝佐食端裳黄裳襍裳可也皆爵韠【注与主人同服周礼士之齐服有端素端然则裳上士也黄裳中士襍裳下士　疏士之齐服端一而裳有三也】
　　蕙田案以上记祭服
　　设洗南北以堂深东西当东荣【注荣屋翼也】水在洗东【注祖天地之左海】篚在洗西南顺实二爵二觚四觯一角一散【注顺从也言南从统于堂也二爵者为賔献爵止主妇当致也二觚长兄弟及众賔长为加爵二人班同迎接并也四觯一酌奠其三长兄弟酬賔卒受者与賔弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧説云爵一升觚二升觯三升角四升散五升】
　　【李氏寳之曰賔献尸之时爵止主人当致爵于主妇故爵二】
　　【敖氏继公曰二觚者长兄弟以觚为加爵因以致于主人主妇既则更之以酢于主人也四觯者其一奠于神席前其一乃主人以奠酬于賔其一乃众賔长加爵于尸其一乃爵止而未举之时兄弟弟子举觯于其长者也】
　　壶棜禁馔于东序南顺覆两壶焉葢在南明日卒奠幂用绤即位而彻之加勺【注覆壶者盝沥水且为其不宜尘幂用绤以其坚洁禁言棜者祭尚厌饫得与大夫同器不为神戒也　疏棜之与禁因物立名大夫尊以厌饫为名士卑以禁戒为称复以有足无足立名故礼记注云无足有似于棜士曰禁由有足以士虞礼云尊于室中两甒醴酒无禁禁由足生名礼记云大夫用棜士用禁及乡饮乡射皆非祭礼是以虽大夫去足犹存禁名至祭则去足名为棜禁不为神戒也】
　　【杨氏志仁曰奠酌奠奠于铏南时即位尸即席坐】
　　蕙田案棜禁所以承尊不止承壶敖氏谓壶棜禁壶之棜禁也非是
　　笾巾以绤也纁裹枣烝栗择【注笾有巾者果实之物多皮核优尊者可烝裹之也烝择互文旧説纁裹者皆被】铏芼用苦若薇皆有滑夏葵冬荁【注苦苦荼也荁菫属干之冬滑于葵】棘心刻【注刻若龙头】
　　【敖氏继公曰防祭用桑吉祭用棘者防桑音同吉棘声近故也】
　　牲防在庙门外东南鱼腊防在其南皆西面饎防在西壁【注饎炊也西壁堂之西墙下旧説云南北直屋梠稷在南　疏旧説者按尔雅释宫曰檐谓之樀孙氏云谓屋梠周人谓之梠齐人谓之檐谓承檐行材】肵爼心舌皆去本末午割之实于牲鼎载心立舌缩爼【注午割纵横割之亦勿没立缩顺其性心舌知食味者欲尸之飨此祭是以进之　疏云载心立舌缩爼者少牢云舌皆切本末亦午割勿没其载于肵横之此言缩爼者彼言横据爼上为横此言缩据乡人为缩是以少牢云皆进下是也】
