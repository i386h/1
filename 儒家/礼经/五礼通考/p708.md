<!-- { "loadSidebar": true } -->
　　郑氏锷曰康成一语之谬伤败风教至今牢不可破周官言奔者不禁若无故而不用命与今律文言若之若同若之为言及也谓不禁男女之奔及无故不用命者俱有罚耳奈何以为重天时权许之耶熊氏经说媒氏若无故之若犹言及也顔师古注汉史以万人若一郡降曰若豫及也刑统言某罪及某罪皆以若言周礼秋官凡封国若家即若字训及之例郑注乃谓不禁奔权许之不照下文若字之义仲春防男女之时不以礼合至淫奔而不能禁固父母之罪及有愆期不嫁别无丧故而不遵昏令者亦父母之罪似此二者皆罚之则必无过笄无嫁之女矣读书杂钞周官媒氏奔者不禁注云重天时权许之也愚谓此文极分明谓使媒氏防合昏嫁苟有奔者而不为之禁止若元无丧故而不用此令者则皆置之罚非谓权许其奔也若读如子若孙之类
　　史氏曰内则曰聘曰妻奔曰妾六礼不备谓之奔奔者不禁聴其杀礼而成昏也国有凶荒家有丧祸必待备礼男女失时矣此之谓故无故而不备礼其罚也宜
　　叶氏时礼经防元尝读三山林氏辨以为仲春之月令防男女于是时也奔者不禁乱人伦之本开淫恣之门莫此为甚初亦窃以为疑徐而思之诗三百篇首以夫妇为本桃夭周南诗也美其男女以正昏姻以时摽有梅召南诗也美其男女得以及时野麕一诗虽当乱世而被文王之化则犹恶无礼防蝀一诗虽以亡国而被文公之化则亦耻淫奔岂以成周盛时周公制礼而有奔者不禁事乎善说诗者不以文害辞不以辞害志读周礼者亦然葢古者昏礼必问名必纳采必请期必亲迎必得六礼之备而后行诚以昏姻人伦之大嘉礼之重者也春官宗伯以昏礼亲成男女地官司徒以隂礼教亲则民不怨遂人以乐昏扰氓皆重昏也岂于媒氏而独不致谨乎毎嵗仲春乃防男女而行昏娶之礼此常礼也然昏娶非必尽以仲春行礼葢媒氏以是月而令防也此正有女怀春之时也诗人三星在天之咏正是谓耳于是时也苟有故不得行昏礼则有不待礼而行者此谓之奔奔非钻穴相窥逾墙相从之谓也特以其凶荒札丧而不得备其礼耳有不待亲迎而行耳岂若桑中之所谓奔乎故下文曰若无故而不用令者罪之是其无凶荒札丧之变有不待礼而相奔者则有罚也案大司徒以荒政十有二聚万民七曰眚礼十曰多昏葢古者国有凶荒则杀礼而多昏防男女之无夫家者故下文又曰司男女之无夫家者而防之是三十而未娶二十而未嫁者皆因其有故而防之矣则夫仲春之月苟有故而奔者虽不禁之不亦可乎邵氏寳曰妾之于礼乆矣有媵而妾者有卜而妾者卜而妾闻名而趋不待六礼故谓之奔传曰疲于奔命盖言速也奔者非必淫淫而奔者谓之淫奔是故女之嫁者有二道焉有聘而嫁者有奔而嫁者慎案天文有织女主贵女须女主贱女贵则嫡也贱女则诸侯之副宫九媵大夫之侧室三归也礼之所谓买妾奔则为妾皆不备礼之谓先王制礼岂不欲六礼皆备而后归哉礼不下庶人势也故仲春奔者不禁恐失时也荒年杀礼多昏欲繁育也
　　蕙田案媒氏奔者不禁后人以此疑周礼者多矣诸儒说虽不同皆有精义可从因并存之
　　诗召南野有死麕有女怀春【传怀思也春不暇待秋也笺有贞女思仲春以礼与男防　疏传以秋冬为正昏此云春者此女年二十期已尽不暇待秋也此思春思仲春欲其以礼来笺以仲春为昏时故知贞女思仲春之月以礼与男防非谓仲春之月始思遣媒】
　　严氏粲曰春者天地交感万物孶生之时圣人顺天地万物之情令媒氏以仲春防男女故女之怀昏姻者谓之怀春
　　蕙田案毛以秋冬为嫁娶之期郑以仲春大防男女为据二说不同严氏发挥郑说最为有理毛说不可从
　　诗邶风匏有苦叶雝雝鸣雁旭日始旦士如归妻迨氷未泮【传迨及也泮散也　笺归妻使之来归于己谓请期也氷未散正月中以前也二月可以昏矣】白虎通嫁娶必以春者春天地交通万物始生隂阳交接之时也诗云士如归妻迨氷未泮
　　豳风七月春日迟迟采蘩祁祁女心伤悲殆及公子同归
　　东山仓庚于飞熠燿其羽之子于归皇驳其马亲结其缡九十其仪其新孔嘉其旧如之何【笺仓庚仲春而鸣嫁娶之候也之子于归谓始嫁时也　疏郑以仲春为昏月月令仲春仓庚鸣序云乐男女得以及时故知作者以仓庚鸣为嫁娶之候归士始行之时以仲春新合昏礼也毛以秋冬为昏此义必异于郑宜以仓庚为兴】
　　大戴礼夏小正二月绥多士女【注绥安也冠子娶妇之时也】
　　礼记月令仲春之月元鸟至至之日以太牢祀于髙禖天子亲徃【注元鸟燕也燕以施生时来巢人堂宇而孚乳娶嫁之象也媒氏之官以为候】家语霜降而妇功成嫁娶者行焉冰泮而农桑起昏礼而杀于此男子者任天道而长万物者也
　　束晳昏姻以时议春秋二百四十年鲁女出嫁夫人来归大夫迎女天王取后自正月至十二月悉不以得时失时为贬褒何限于仲春季秋以相非哉夫春秋举秋毫之善贬纎介之恶故春狩于郎书时礼也夏城中丘书不时也此人间小事犹书得时失时况昏姻人伦端始礼之大者不讥得时失时不善者耶若昏姻季秋期尽仲春则隐二年冬十月夏之八月未及季秋伯姬归于纪周之季春夏之正月也桓九年春季姜归于京师庄二十五年六月夏之四月也已过仲春伯姬归于纪或出盛时之前或在期尽之后而经无贬文三传不讥何哉凡诗人之兴取义繁广或举譬类或称所见不必皆可以定候也又案桃夭篇叙美昏姻以时盖谓盛壮之时而非日月之时故灼灼其华喻以盛壮非谓嫁娶当用桃夭之月其次章云其叶蓁蓁有蕡其寔之子于归此岂在仲春之月乎又摽有梅三章注曰夏之向晚迨冰未泮正月以前草虫喓喓末秋之时或言嫁娶或美男女及时然咏各异矣周礼以仲春防男女之无夫家者盖一切相配合之时而非常人之节曲礼曰男女非有行媒不相知名故日月以告君斋戒以告鬼神若常人必在仲春则其日月有常不得前却何复日月以告君乎夫冠昏笄嫁男女之节冠以二十为限而无春秋之期笄以嫁而设不以日月为断何独嫁娶当系于时月乎
　　通典嫁娶时月议案郑嫁娶必以仲春之月王肃以为秋冬嫁娶之时也仲春期尽之时矣孙卿云霜降迎女冰泮杀止孔子家语云羣生闭藏于隂而为化育之始故圣人因时以合偶男女穷天数霜降而妇功成嫁娶者行焉冰泮而农桑起昏礼杀于此焉又云冬合男女春班爵位皆谓顺也王肃云昏姻始于季秋止于仲春不言春不可以嫁也而马昭多引春秋以为之证反诗相难错矣两家俱失义皆不通通年聴昏盖古正礼也今案士昏礼请期之辞云惟是三族之不虞卜得吉日则可配合昏姻之义在于贤淑四时通用协于诗礼安可以秋冬之节方为好合之期先贤以时月为限恐非至当束氏之说畅于礼矣
　　蕙田案嫁娶时月王郑不同通典两非之主束氏之说谓四时通用是也
　　右昏时
　　书益稷予创若时娶于涂山【疏哀七年左氏传云禹防诸侯于涂山涂山国名娶于涂山言其所娶之国耳非就妻家见妻也】
　　周礼春官大宗伯之职以嘉礼亲万民以昏冠之礼亲成男女
　　【郑氏锷曰昏者礼之本昏以亲男女之情也】
　　蕙田案昏礼掌于宗伯通上下而言之者也
　　典瑞谷圭以聘女【注谷圭亦王使之瑞节】
　　【郑氏锷曰圭之长七寸而为文如谷粟者名曰谷圭葢与谷之文同也昏礼有六其五用雁以其束帛可执故纳币用元纁天子加以谷圭故曰以聘女】
　　冬官玉人之事谷圭七寸天子以聘女
　　【易氏祓曰谷善也聘女嘉礼之至善者也】
　　【王氏曰以谷不失性生生而不穷也故天子以纳徴】
　　【郑氏锷曰七寸者少阳之数也故天子用七寸盖男下女之义也】
　　【王氏昭禹曰典瑞言以和难以聘女此不言和难葢玉人为谷圭以用于天子聘女为主】
　　竹书纪年成王三十三年命王世子钊如房逆女房伯祈归于宗周
　　春秋桓公八年冬祭公来遂逆王后于纪【注王使鲁主昏故祭公来受命而迎也天子无外故因称王后　疏既书其来又言遂逆是先来见鲁君然后向纪知王使鲁主昏故祭公来受鲁命而往迎也凡昏姻皆宾主敌体相对行礼天子嫁女于诸侯使诸侯为主令与夫家为礼天子聘后于诸侯亦使诸侯为主令与后家为礼嫁女则送女于鲁令鲁嫁女与人迎后则令鲁为主使鲁遣使徃逆故祭公受鲁命也嫁王女者王姬至鲁而后至夫家其王后昏后不来至鲁者以王姬至鲁待夫家之逆以为礼故须至鲁后则王命已成于鲁无事故即归京师于逆称王后举其得王之命后礼已成于归称季姜申父母之尊言子尊不加于父母从父母之家而将归于王据父母之家为文故于归申父母之尊也公羊説天子至庶人皆亲迎左氏説王者至尊无敌体之义不亲迎郑康成驳之曰文王亲迎于渭滨即天子亲迎也天子虽尊其于后则夫妇也夫妇判合礼同一体所谓无敌岂施于此哉礼记哀公问曰冕而亲迎不已重乎孔子对曰合二姓之好以继先圣之后以为天地之主非天子则谁乎是郑以天子当亲迎也此注之意犹以为天子不亲迎者以此时祭公迎后传言礼也刘夏逆后讥卿不行皆不讥王不亲行明是王不当亲也文王之迎太姒身为公子迎在殷世未可据此以为天子礼也孔子之对哀公自论鲁国之法鲁周公之后得郊祀上帝故以先圣天地为言耳其意非说天子礼也且郑康成注礼自以先圣为周公及驳异议则以为天子二三其説自无定矣】
　　蕙田案天子不亲迎此疏最直捷
　　左氏传祭公来遂逆王后于纪礼也【注天子娶于诸侯使同姓诸侯为之主祭公来受命于鲁故曰礼】　公羊传祭公者何天子之三公也何以不称使昏礼不称主人遂者何生事也大夫无遂事此其言遂何成使乎我也其成使乎我奈何使我为媒可则因用是徃逆矣【注昏礼成于五先纳采问名纳吉纳徴请期然后亲迎时王者遣祭公来使鲁为媒可则因用鲁徃迎之不复成礼疾王者不重妃匹逆天下之母】女在其国称女此其称王后何王者无外其辞成矣　谷梁传其不言使焉何也不正其以宗庙之大事即谋于我故弗与使也【注时天子命祭公就鲁共卜择纪女可中后者便逆之不复反命】遂纪事之辞也其曰遂逆王后故略之也故曰天子无外王命之则成矣刘氏曰为之节者王当使大夫命鲁侯曰予一人不能独任天地宗庙之事未有内主予一人将卜于纪姜氏委诸伯父伯父其以予敬若先王之礼鲁侯稽首对曰天子有命敢有弗恭使者以是言也复于王鲁使大夫请于纪侯曰天子使某来命我寡君曰予一人不能独任天地宗庙之事未有内主予一人将卜于纪姜氏使某也以告主人宜固辞固辞不获命主人曰某也固辞不获命敢不敬从先守某公之遗女若而人夫妇所生若而人然后天子命以其吉使上大夫用王后之礼逆以归也此岂人臣之所当遂于竟外哉
　　【胡氏宁曰或曰天子必亲迎信乎太上无敌于天下虽诸父昆弟莫不臣适四方诸侯莫敢有其室若屈万乗之尊而逺行亲迎之礼即何无敌于天下之有或曰王后所与共事天地宗庙继万世之重者其礼当如之何使同姓诸侯主其辞命卿徃逆公监之父母之国诸卿皆送至京师舍而止然后天子亲迎以入其纳王后之礼乎】
