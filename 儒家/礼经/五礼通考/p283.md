<!-- { "loadSidebar": true } -->
　　通典尸神象也祭所以有尸者鬼神无形因尸以节醉饱孝子之心也夏氏立尸而卒祭【夏礼尸有事乃坐】殷坐尸【无事犹坐】周坐尸诏侑无方其礼亦然其道一也【言此亦周所因于殷也方犹常也告尸行节劝尸饮食无常若孝子就之为也孝子就养无方也】又云旅酬六尸【使之相酌也后稷之尸发爵不受旅】曾子问曰祭必有尸乎【言无益无用为】若厌祭亦可乎【厌时无尸】孔子曰祭成防者必有尸尸必以孙孙幼则使人抱之无孙则使同姓可也【人以有子孙为成人子不殇父义由此也】夫祭之道孙为王父尸所使为尸者于祭者为子行【戸郎反】也父北面而事之所以明子事父之道【子行犹子列也祭祖则用孙列者取于同姓之嫡孙也天子诸侯之祭朝士延尸于外户是以有北面事尸之礼】君子抱孙不抱子此言孙可以为王父尸子不可以为父尸【以孙与祖昭穆同】为君尸者大夫士见则下之君知所以为尸者则自下之【尊尸也下下车也国君或时幼小不尽识羣臣有以告者乃下也】尸必式【礼之也】乗必以几【尊者慎也】君迎牲而不迎尸【别嫌也】尸在庙门外则疑于臣在庙中则全于君君在庙门外则疑于君入庙中则全于臣全于子是故不出者明君臣之义【不迎尸者欲全其尊也尸神象也鬼神之尊在庙中人君之尊出庙门则伸也】祝迎尸于庙门之外者象神从外来也天子宗庙之祭以公卿大夫孙行者为尸一云天子不以公为尸诸侯不以卿为尸为其太尊嫌敌君故天子以卿为尸诸侯以大夫为尸周公祭太山而以召公为尸者外神賔主相见敬之道不嫌也卿大夫不以臣为尸俱以孙者避君也天子诸侯虽以卿大夫为尸皆取同姓之嫡也夫妇共尸者妇人祔从于夫同牢而食故共尸也始死无尸者尚如生故未立也檀弓云既封主人赠而祝宿虞尸【赠以币送死者于圹也于主人赠祝先归也封彼验及】白虎通曰祭所以有尸者鬼神听之无声视之无形升自阼阶仰视榱桷俯视几筵其器存其人亡虚无寂寞思慕哀伤无所写泄故座尸而食之毁损其馔欣然若亲之饱尸醉若神之醉矣诗云神具醉止皇尸载起説曰案鳬鹥诗美成王能持盈守成神祗祖考安乐之也其诗五章每章有公尸郑以初章为宗庙其二为四方百物其三为天地其四为社稷山川其五为七祀则是周代大小神祀皆有尸也至于周人轻重各因其象类又案周公祭太山以召公为尸是三公之类也又秋官职祭亡国之社以士师为尸是刑戮之义则其余亦可知矣杜佑议曰古之人朴质中华与夷狄同有祭立尸焉有以人殉焉有茹毛饮血焉有巢居穴处焉有不封不树焉有手抟食焉有同姓婚娶焉有不讳名焉中华地中而气正人性和而才恵继生圣哲渐革鄙风今四裔诸国地偏气犷则多仍旧自周以前天地宗庙社稷一切祭享凡皆立尸秦汉以降中华则无矣或有是古者犹言祭尸礼重亦可习之斯岂非甚滞执者乎【案后魏文成帝拓防濬时髙允献书云祭尸久废今风俗则取其状貎类者以为尸祭之晏好敬之如夫妻事之如父母败损风化黩乱情理据文成帝时其国犹在代北又案周隋蛮夷传巴梁间每秋祭祀郷里美鬓面人迭迎为尸以祭之今栁道州人毎祭祀迎同姓丈夫妇人伴神以享亦为尸之遗法】
　　陈氏礼书古者事死如事生事亡如事存故祭祀必立尸周官节服氏郊祀裘冕二人执戈送逆尸士师若祭胜国之社稷则为之尸祀五帝则沃尸及王盥守祧若将祭祀则各以其服授尸鳬鹥之序言神祗祖考而诗称公尸则凡祭有尸矣【惟奠与祭殇无尸】春秋传曰晋祀夏郊董伯为尸传曰舜祀唐郊丹朱为尸又周公祭泰山以召公为尸曽子问曰卿大夫为尸于公则凡尸皆贵者矣【白虎通曰王者宗庙以卿为尸不以公为尸嫌三公尊近天子亲稽首拜尸也杜佑曰天子不以公为尸诸侯不以卿为尸天子诸侯虽以卿大夫为尸皆取同姓之嫡也卿大夫不以臣为尸俱以孙者避君故也】礼记曰为人子者祭祀不为尸则凡尸皆无父者矣然则天子诸侯之尸以卿大夫则幼者不与焉礼曰祭成防者必有尸尸必以孙孙幼则使人抱之无孙则取于同姓可也此大夫士之礼欤葢防礼始防而奠则无尸以人道事之也既葬而祭则有尸以神道事之也祭祀同几则一尸仪礼曰男男尸女女尸谓虞祭也父为士子为大夫以士礼而祭之尸则服士服父为大夫子为士以大夫礼而祭之尸则服大夫服故周官司服享先公则鷩冕以为祭则各以其服授尸尸服鷩冕而王服衮以临之则非所以致敬故弗敢也然小记曰父为天子诸侯子为士祭以士其尸服以士服者郑氏曰父以罪诛尸服以士服不成其为君也以卒者不成其为君故不敢服其为君之服也仪礼大夫前祭一日筮尸士则前祭三日筮尸大夫于尸再宿而一戒士于尸一宿而无戒则大夫之礼有所屈士之礼有所伸推而上之则人君葢亦前三日筮尸而宿戒之仪又加隆矣周官掌次祭祀张尸次仪礼大夫士之礼皆祝迎尸于门外祝入门左则固张于庙门之西矣及其入也主人立于阼阶东西南面尸盥而进升自西阶主人升自阼阶祝从尸主人从祝尸入即席东面而坐祝主人西南而立皆拜妥尸尸答拜遂坐而挼祭焉礼记曰周坐尸诏侑无方夏立尸而卒祭殷坐尸周旅酬六尸观仪礼大夫士之祭则人君事尸之仪略可见矣
　　附辨李氏祫祭昭穆二十余尸
　　【李氏三礼辨宗庙昭穆或问之説详矣但谓祫于太庙室中则羣昭羣穆之主皆入列于牖下则小误耳逸禘祫礼昭穆各用一尸葢周之中世先王先公之位已凡二十余所使南北相向各列牖下假以宣王考室之时言之后穆东向先公不窋以下十一尸先王太王以下十三尸南北相向每尸设二十六豆笾九俎八簋六铏及尸与主賔献酧之地葢比明堂三倍之广而二十余尸各十一献又有三酧亦非一日所能行也】
　　陈氏礼书郑氏禘祫志云其尸后稷庙中后稷尸一昭穆尸各一【其实太祖庙三尸也】
　　赵氏惪曰郑谓昭穆各用一尸恐亦或然故杜预云逸礼祫于太庙之礼毁庙之主升合食而立二尸以此言之则祫祭之羣昭羣穆虽多昭一尸穆一尸而已
　　汪氏份曰礼器云周旅酧六尸孔疏云后稷在室西壁东向为发爵之主尊不与子孙为酧酢余自文武二尸就亲庙尸凡六在后稷之东南北对为昭穆更相次序以酧然大祫多主而唯云六尸者先儒与王肃并云毁庙无尸但有主也而李氏乃有不窋以下十一尸太王以下十三尸之説悮也
　　蕙田案依郑王义则祫祭不必皆有尸明矣而郑王之説防有不同一主三尸一主六尸一毁庙有尸一毁庙无尸今案六尸见于礼器三尸不见何经从王为是
　　右尸
　　礼记曲礼措之庙立之主曰帝【注春秋传曰凡君卒哭而祔祔而作主　防措置也王葬后卒哭竟而祔置于庙立主使神依之也崔灵恩云古者帝王生死同称生称帝者死亦称帝生称王死亦称王凡君卒哭而祔祔而作主者此是左传僖三十三年之言也卒哭者是葬竟虞数毕后之祭名也孝子亲始死哭昼夜无时后虞竟乃行神事故卒其无时之哭犹朝夕各一哭故谓其祭为卒哭明日而立主祔于庙随其昭穆从祖父食卒哭主暂时祔庙毕更还殡宫至小祥作栗主入庙乃埋桑主于祖庙门左埋重处故郑云虞而作主至祔奉以祔祖庙既事毕反之殡宫然大夫士亦哭而祔而左传唯据人君有主者言之故云凡君郑注祭法云大夫士无主也此言凡君明不闗大夫士也崔灵恩云大夫士无主以币帛祔祔竟并还殡宫至小祥而入庙也檀弓乃云重主道也郑注引公羊传云虞主用桑练主用栗则似虞已有主而左传云祔而作主二传不同者案説公羊者朝日中则作虞主若郑君以二传之文虽异其意则同皆是虞祭总了然后作主故异义云古春秋左氏説既虞然后祔死者于先死者祔而作主为桑主也期年然后作栗主许慎谨案左氏説与礼记同郑君不驳明同许意】
　　蕙田案记措之庙立之主并言乃祔庙之练主非虞主也郑引左传非是疏用郑祭法注证凡君二字谓大夫士无主尤为谬戾详见大夫士宗庙条下
　　坊记宗庙之有主也示民有事也【防宗庙有主下示于民有所尊事也方氏慤曰主蔵于宗庙之内故于宗庙言主也为主以偶其存经曰事亡如事存此所以言示民有事也】
　　春秋文公二年公羊传练主用栗用栗者蔵主也【注练谓期年练祭也埋虞主于两阶之间易用栗也夏后氏以松殷人以栢周人以栗】
　　谷梁传吉主于练【注期而小祥其主用栗】作主壊庙有时日于练焉壊庙之道易檐可也改涂可也【注亲过髙祖则毁其庙以次而迁将纳新神故示有所加　防今方练而作主犹是凶服而曰吉主者此虽为练作之主终入庙以辨昭穆故传以吉言之然作主在十三月壊庙在三年防终而连言之者此主终入庙入庙即易檐以事相继故连言之非谓作主壊庙同时也】
　　蕙田案吉主即祔于宗庙之主也虞主用桑栗主作而虞主埋焉故虞主防主也详读礼通考兹不载
　　白虎通祭所尸主何神本无方孝子以主系心庙主以木为之木有终始与人相似题之欲令后可知主用木方尺或曰尺二寸
　　五经异义主者神象也孝子既心无所依所以虞而立主以事之小祥以前主用桑者始死尚质故不相变既练易之遂蔵于庙以为祭主主之制四方穿中央逹四方天子长一尺二寸诸侯一尺皆刻諡于背
　　礼记外传庙主用木者木落归本有始终之义天子庙主长尺二寸诸侯一尺礼士虞记曰桑主不文吉主皆刻而諡之
　　何休公羊传注主状正方穿中央逹四方天子长尺二寸诸侯长一尺【谷梁传范注同】
　　卫次仲曰宗庙主皆用栗右主八寸左主七寸广厚三寸【右主谓父也左主谓母也】
　　成氏伯璵曰天子之主一尺二寸诸侯一尺四向孔穴五逹相通漆书其諡故曰神主后孝子之心因无所覩故以神主也主之状古今异制不得以新礼求之
　　通典汉仪云帝之主九寸前方后圆围一尺后主七寸围九寸木用栗　晋武帝太康中制太庙神主尺二寸后主一尺与尺二寸中间木以栗　大唐之制长尺二寸上顶径一寸八分四厢各剡一寸二分上下四方通孔径九分漆匵漆趺其匵底葢俱方底自下而上葢从上而与底齐趺方一尺厚三寸皆用古尺古寸以光漆题諡号于背
　　又曰晋刘氏问蔡谟云时人祠有板板为用当主为是神坐之榜题谟答今代有祠板木乃始礼之奉庙主也主亦有题今板书名号亦是题主之意安昌公荀氏祠制神板皆正长尺一寸博四寸五分厚五寸八分大书某祖考某封之神座夫人某氏之神座以下皆然书讫蜡油炙令入理刮拭之
