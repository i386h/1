<!-- { "loadSidebar": true } -->
　　【方氏苞曰鲁特立庙祀姜嫄谓之閟宫葢诸侯不敢祖天子也商颂推契之自出而举有娀义亦如此】蕙田案大司乐之奏夷则歌小吕舞大濩以享先妣也此后世后妃立庙之权舆也注曰先妣姜嫄也夫姜嫄生后稷事见大雅生民立庙见鲁颂閟宫先儒疑者半信者半今集羣説而详考之知其事虽近诞而实有其理祭虽近黩而礼有其义揆其原当在后稷有邰肇祀之年生民即其乐章大司乐详其声律而其制度可通于大祭之禘喾而郊稷也姜嫄毛传谓配髙辛氏帝郑笺谓髙辛氏世妃二説不同郑笺为长葢喾与稷之为父子记传无可征信而以祭法国语禘喾之文推之则以为帝喾之后者可从也履帝武敏歆毛传谓履帝喾之迹郑谓见大人迹而履其拇二説亦不同朱子独是郑氏谓郑据史记非臆説今案周人祭姜嫄而不祭喾者据郑推之其义亦有二一曰诸侯不敢祖天子而庶子得祭其母一曰神灵诞降自天而其母之祭不可废何也稷帝者后也帝既自有后则稷非嫡子而以功封邰自为有国之祖有国者其敢祖天子而祭喾乎至姜嫄其生母也庶子不为父后得祭其生母礼也记曰妾母不世祭姜嫄非妾母也生民之始也履帝武敏歆弗禋弗祀居然生子弃之隘巷弃之平林弃之寒冰是何等神异而天命所在神灵昭赫姜嫄之母道其可一日不祀乎朱子曰巨迹之説先儒颇或疑之而张子曰天地之始固未尝先有人也则人固有化而生者矣葢天地之气生之也今考生民八章首三章推其诞生之祥辅氏谓后稷敎民播种利及万世非天所命而何宜其始生之灵异四章五章六章推其敎稼之功即有邰家室以归肇祀注谓尧以其有功于民封于邰以主姜嫄之祀七章八章专言祭祀之事而实指之曰后稷肇祀庶无罪悔以迄于今是生民之诗专为祀姜嫄而作姜嫄之祭始于后稷及周公定礼罔敢或渝乃叙先妣于先祖之上以为宗祀之最先遂作生民之诗溯其本始述其祀典以为庙之乐章大司乐遂文之以五声播之以八音和之以律吕节之以容舞而夷则小吕大濩之乐作焉此先妣之为姜嫄断断无疑而礼之以义起者莫大乎是非圣人莫能为也然则其义可通于禘者奈何曰禘者祭帝之礼也是周有天下之事也其始也后稷封邰诸侯耳不敢祖天子而但祭姜嫄其后也既有天下则可祭其祖所自出之帝姜嫄为髙辛氏世妃则帝喾其所自出之祖也故禘帝喾于太祖之庙而姜嫄自为别庙仁之至义之尽也此圣人之权也曰其庙见于鲁颂何也曰鲁之僣礼也鲁自僖公以后僭郊僭禘不一而足彼见周之有姜嫄庙也故作閟宫以拟之然由是而益可征先妣之为姜嫄也益可征周之享先妣姜嫄亦有庙也
　　右周先妣庙
　　春秋隠公五年九月考仲子之宫　公羊传考宫者何考犹入室也始祭仲子也桓未君则曷为祭仲子隠为桓立故为桓祭其母也　谷梁传考者何也考者成之也成之为夫人也礼庶子为君为其母筑宫使公子主其祭也于子祭于孙止
　　胡氏传曰考者始成而祀也其称仲子者惠公欲以爱妾为夫人隠公欲以庶弟为嫡子圣人以为诸侯不再娶于礼无二嫡孟子入惠公之庙仲子无祭享之所为别立宫以祀之非礼也
　　【陈氏傅良曰仲子之宫别庙也古者妾祔于妾祖姑无妾祖姑则易牲而祔于女君别庙非礼也汪氏克寛曰谷梁云庶母筑宫而君终则废礼曰妾母不世祭乃庶子为君之礼也若庶子未为君而祭其妾母则固无其礼也礼称女君死则妾为女君之党服摄女君则不为先女君之党服所以防嫡妾之乱也孟子卒则声子摄小君矣仲子先君之妾耳安可为之立宫乎隠公立宫以祭庶母遂啓后世追尊皆援春秋考宫之义圣人特书以着失礼之始】
　　右鲁仲子宫【附】
　　汉书髙帝本纪五年即皇帝位追尊先媪曰昭灵夫人【汉仪注昭灵夫人陵庙在陈留小黄】
　　外戚传代王为皇帝尊太后为皇太后孝景前二年崩南陵【师古曰薄太后陵在霸陵之南故称南陵即今所谓薄陵】用吕后不合长陵【师古曰以吕后是正嫡故薄不得合也】故特自起陵近文帝孝武钩弋赵倢伃昭帝母也从幸甘泉有过见谴以忧死因云阳【师古曰在甘泉宫南今土人呼为女陵】昭帝即位追尊钩弋倢伃为皇太后起云陵
　　昭帝本纪始元元年夏为皇太后起园庙云陵
　　韦元成元帝永光五年韦元成言古者制礼别尊卑贵贱国君之母非适不得配食则荐于寝身没而已陛下躬至孝承天心建祖宗定迭毁序昭穆大礼既定孝文太后孝昭太后寝祠园宜如礼勿复修奏可【孝文太后薄氏南陵孝昭太后赵氏云陵各有园庙】
　　帝寝疾匡衡告谢毁庙曰孝莫大于严父故父之所尊子不可以不承父之所异子不敢同礼公子不得为母信为后则于子祭于孙止【李竒曰不得信尊其父也公子去其所而为大宗后尚得私祭其母为孙则止不得祭公子母也明继祖不复顾其私祖母也】尊祖严父之义也
　　右汉后妃陵庙
　　后汉书光武帝本纪中元元年冬十月甲申使司空告祠髙庙曰髙皇帝与羣臣约非刘氏不王吕太后贼害三赵【谓髙帝子赵幽王友赵恭王恢赵隠王如意】専王吕氏赖社稷之灵禄产伏诛天命几坠危朝更安吕太后不宜配食髙庙同祧至尊薄太后母德慈仁孝文皇帝贤明临国子孙赖福延祚至今其上薄太后尊号曰髙皇后配食地祗迁吕太后庙主于园四时二祭【园谓茔域也于中置寝】
　　和帝本纪永元九年九月甲子追尊皇妣梁贵人为皇太后冬十月乙酉改恭懐梁皇后于西陵
　　窦皇后传梁贵人者梁竦之女建初二年选入掖庭为贵人生和帝后养为已子忌梁氏作飞章以防竦竦诛贵人以忧卒和帝即位以贵人酷没敛礼阙乃改殡于承光宫上尊諡曰恭懐皇后
　　东观记曰改殡承光宫仪比敬园初后有阙窦后崩后乃议改
　　蕙田案敬陵章帝陵也
　　祭祀志和帝追尊其母梁贵人曰恭懐皇后陵以窦后配食章帝恭懐皇后别就陵寝祭之
　　窦皇后纪和帝永元九年太后崩未及而梁贵人姊嬺上书陈贵人枉殁之状太尉张酺司徒刘方司空张奋上奏依光武黜吕太后故事【中元元年黜吕后不宜配食髙庙】贬太后尊号不宜合先帝百官亦多上言者帝手诏曰窦氏虽不遵法度而太后常自减损朕奉祀十年深惟大义礼臣子无贬尊上之文恩不忍离义不忍亏案前世上官太后亦无降黜【上官太后昭帝后也父安与燕王谋反诛太后以年少又霍光外孙故不废也】其勿复议于是合敬陵蕙田案和帝尊崇所生而仍不徇羣臣之请上黜太后大分既昭私恩亦尽可谓斟情酌理者矣
　　安帝本纪建光元年三月戊申追尊皇考清河孝王曰孝德皇皇妣左氏曰孝德皇后祖妣宋贵人曰敬隠皇后丁巳尊孝德皇元妃耿氏为甘陵大贵人【甘陵孝德皇后之陵因以为县】
　　祭祀志安帝以清河孝王子即位建光元年追尊其祖母宋贵人曰敬隠后陵曰敬北陵亦就陵寝祭太常领如西陵追尊父清河孝王曰孝德皇母曰孝德后清河嗣王奉祭而已
　　清河孝王传清河孝王庆母宋贵人生庆立为皇太子窦皇后心内恶之日夜毁譛遂废太子贵人饮药自杀安帝即位【即清河王长子】有司上言清河孝王至德淳懿载育明圣承天奉祚为郊庙主汉兴髙皇帝尊父为太上皇宣帝号父为皇考序昭穆置园邑大宗之义旧章不忘【大宗谓继嗣也】宜上尊号曰孝德皇皇妣左氏曰孝德后孝德皇母宋贵人追諡曰敬隠后乃告祠髙庙使司徒持节与大鸿胪奉防书玺绶清河追上尊号又遣中常侍奉太牢祠典防礼仪侍中刘珍等及宗室列侯皆徃会事尊陵曰甘陵庙曰昭庙置令丞设兵车周卫比章陵【皇考南顿君陵】复以广川益清河国尊耿姬为甘陵大贵人
　　顺帝本纪永建二年六月乙酉追尊諡皇妣李氏为恭愍皇后于恭北陵
　　阎皇后纪帝【顺帝】母李氏瘗在洛阳城北帝初不知莫敢以闻及太后崩左右白之帝感悟发哀亲到瘗所更以礼殡上尊諡曰恭愍皇后恭北陵为防书金匮藏于世祖庙【在恭陵之北因以为名汉官仪曰置陵园令食监各一人秩皆六百石金匮缄之以金】
　　祭祀志顺帝即位追尊其母曰恭愍后陵曰恭北陵就陵寝祭如敬北陵
　　河间孝王传蠡吾侯翼卒【孝王子】子志嗣立是为桓帝梁太后诏追尊河间孝王为孝穆皇夫人曰孝穆后庙曰清庙陵曰乐成陵蠡吾先侯曰孝崇皇庙曰烈庙陵曰博陵皆置令丞使司徒持节奉防书玺绶祠以太牢
　　匽皇后纪孝崇匽皇后讳明为蠡吾侯翼媵妾【蠡吾侯翼河间王开子和帝孙】生桓帝桓帝即位明年追尊翼为孝崇皇陵曰博陵以后为博园贵人和平元年梁太后崩乃就博陵尊后为孝崇皇后遣司徒持节奉防授玺绶赍乗舆器服备法物宫曰永乐元嘉二年崩以帝弟平原王石为防主【石蠡吾侯翼子桓帝弟】敛以东园画梓夀器玉匣饭含之具礼仪制度比恭懐皇后【东园署名属少府掌为棺器梓木为棺以漆画之称夀器者欲其久长也犹如夀堂夀宫夀陵之类也汉旧仪曰梓棺长二丈广四尺玉匣者腰以下为匣至足亦缝以黄金为缕饭含者以珠玉实口】将作大匠复土缮庙合博陵
　　献帝本纪初平元年有司奏恭懐敬隠恭愍三皇后并非正嫡不合称后请除尊号制曰可
　　蕙田案祭祀志乃董卓所奏也
　　兴平元年二月壬午追尊諡皇妣王氏为灵懐皇后甲申改于文昭陵
　　王美人纪兴平元年帝加元服有司奏立长秋宫诏曰朕禀受不遭值祸乱未能绍先以光故典皇母前薨未卜宅兆礼章有阙中心如结三嵗之慼葢不言吉且须其后于是有司乃奏追王美人为灵懐皇后改文昭陵仪比敬恭二陵
　　蕙田案两汉升祔一帝一后废黜则以继后配食生母别立寝园以祀
　　右后汉后妃庙
　　三国魏志明帝纪黄初七年夏五月丁巳即皇帝位癸未追諡母甄夫人曰文昭皇后太和元年二月辛巳立文昭皇后寝庙于邺
　　晋书礼志文帝甄后赐死故不立庙明帝即位有司奏请追諡曰文昭皇后使司空王朗持节奉防告祠于陵三公又奏曰自古周人归祖后稷又特立庙以祀姜嫄今文昭皇后于后嗣圣德至化岂有量哉夫以皇家世妃之尊神灵迁化而无寝庙以承享祀非以报显德昭孝敬也稽之古制宜依周礼别立寝庙奏可太和元年二月立庙于邺四月洛邑初营宗庙掘地得玉玺方一寸九分其文曰天子羡思慈亲明帝为之改容以太牢告庙景初元年十二月己未有司又奏文昭皇后立庙京师永传享祀乐舞与祖庙同废在邺庙
