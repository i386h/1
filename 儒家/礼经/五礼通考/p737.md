<!-- { "loadSidebar": true } -->
　　礼记郊特牲孔疏皇氏又云襄四年左氏传云三夏天子所以飨元侯文王大明緜两君相见之乐也燕礼歌鹿鸣合乡乐凡合乐降于升歌一等王飨燕元侯升歌三夏三夏即颂合乐降一等即合大雅也元侯自相飨亦歌颂合大雅故仲尼燕居两君相见歌清庙是也侯伯子男相见既歌文王合鹿鸣也凖约元侯则天子飨燕侯伯子男亦歌文王合鹿鸣也诸侯燕臣子歌鹿鸣合乡乐燕礼是也其天子燕在朝臣子工歌鹿鸣合乡乐故郑作诗谱云天子诸侯燕羣臣及聘问之賔皆歌鹿鸣合乡乐是也升歌合乐所以异者案乡饮酒礼及燕礼工升自西阶歌鹿鸣四牡皇皇者华歌讫笙入立于堂下奏南陔白华华黍奏讫乃间歌鱼丽笙由庚歌南有嘉鱼笙崇丘歌南山有台笙由仪间歌讫乃合乡乐周南关睢葛覃卷耳召南鹊巢采蘩采苹间者谓堂上堂下一歌一吹更递而作合者上下之乐并作此其所以异也皇氏云此经卒爵乐阕之义主人受酢之时作乐今案大射礼宰夫为主人受酢之时不作乐皇氏説非也皇氏又云卒爵而乐阕作乐三阕也一是賔饮毕乐阕也二是主人受酢饮毕乐阕也三是賔奠酬之后工升歌毕将旅酬之时乐阕也今案此经初云入门而奏肆夏次云卒爵而乐阕下云奠酬而工升歌所陈之事依先后次第则乐阕之中不得并数奠酬升歌乐阕也且工升歌之后则有笙入奏南陔之等及间歌合乐无乐阕之文何得卒爵乐阕之中数之为三阕皇氏非也案钟师九夏皆夏文在下而南本纳夏独夏又在上其义疑也皇氏云天子燕飨己之臣子与燕合诸侯同歌文王合鹿鸣今案诗谱云天子诸侯燕羣臣及聘问之賔歌鹿鸣合乡乐皇説非也歌者在上匏竹在下贵人声也者觧所以不升堂之义也匏笙也竹箎笛也歌是人声人声可贵故升之在堂匏竹可贱故在下然瑟亦升堂者瑟工随歌工故也
　　蕙田案疏论升歌合乐特详故附载之又案以上大飨祼献酬升歌合乐
　　礼记礼器琥璜爵【注琥璜爵者天子酬诸侯诸侯相酬以此玉将币也　疏天子飨诸侯或诸侯自相飨行礼至酬酒时则有币将送酬爵又有琥璜之玉将币故云琥璜爵也崔氏云诸侯贵者以琥贱者以璜则公侯用琥伯子男用璜也】
　　陈氏礼书食有侑食故有侑币飨有酬爵故有酬币聘礼公于賔若不亲食使大夫致之以侑币致飨以酬币亦如之大夫于賔若不亲飨则公作大夫致之以酬币春秋之时秦后子享晋侯归取酬币终事八反鲁侯享范献子庄叔执币是飨有酬币也礼器琥璜爵郑氏以为天子酬诸侯诸侯相酬之礼又王飨虢公晋侯皆玉五防马三匹是天子飨诸侯诸侯相飨酬币用玉也诸侯食大夫大夫相食以皮帛束锦则侑币固有差矣酬币亦谓之侑侑币不谓之酬故春秋传享醴皆曰宥以侑者劝酬之通名也
　　蕙田案以上大飨酬酒时侑币
　　周礼春官肆师飨食授祭【注授賔祭肺　疏飨者烹大牢以饮賔献依命数食者亦烹大牢以食賔举依命数云授祭者祭谓祭先造食者案膳夫云授王祭则此授祭者非授王祭可知故郑云授賔祭肺也必先祭肺者有虞氏祭首夏后氏祭心殷祭肝周祭肺肺周所祭故知祭者祭肺也王氏详説享用太牢食用太牢郑氏以授祭为祭肺惜其説不广也既曰祭食祭所先进又曰殽之叙徧祭之所谓夕祭牢肉是已】
　　【郑氏锷曰待以飨食之盛礼賔客当祭肆师授之以所祭之品王食则膳夫授祭飨食賔客则使肆师授之为佐摈以待賔客】
　　蕙田案此条大飨授祭
　　内宗掌宗庙之祭祀荐加豆笾【注加爵之豆笾　疏郑知加笾豆是加爵之豆笾者以其食后称加特牲少牢食后三献为正献其后皆有加爵今天子礼以尸既食后亚献尸为加此时荐之故云加爵之豆笾即醢人笾人加豆加笾之实是也】及以乐彻则佐传豆笾【注佐传佐外宗　疏外宗佐王后笾玉豆笾】賔客之飨食亦如之【疏飨食賔客俱在庙飨食讫彻器与祭祀同亦后彻内外宗佐传故云亦如之】
　　乐师及彻帅乐士而歌彻【注乐士国子也郑司农云谓将彻之时自有乐故帅乐士而歌彻元谓彻者歌雍雍在周颂臣工之什】
　　小师彻歌【注于有司彻而歌雍】
　　天官膳夫凡王祭祀賔客食则彻王之胙俎【注膳夫亲彻胙俎胙俎最尊也其余则其属彻之賔客食而王有胙俎王与賔客礼食主人饮食之俎皆为胙俎见于此矣　疏賔客食则王与賔客礼食于庙賔在户牖之间王在阼阶上各有馔皆设俎故亦有胙俎皆膳夫彻之也王与尸賔相答酢故遣膳夫亲彻其余明非王胙俎则其属彻之可知云王与賔客礼食者以賔客与祭祀同科故知是礼食非是凡平燕食案公食大夫主君与聘大夫礼食賔前有食君前无食退俟于箱今此天子与诸侯礼食王前有食俎者天子于诸侯其礼异于诸侯与聘大夫故王前有俎云主人饮食之俎皆为胙俎见于此矣者案特牲少牢主人之俎虽为胙俎直是祭祀不兼賔客此则祭祀賔客俱有故云主人饮食之俎皆为胙俎见于此饮据祭祀食据賔客故双言之也】
　　礼记仲尼燕居行中规旋中矩和鸾中采齐客出以雍彻以振羽是故君子无物而不在礼矣【注雍振羽皆乐章也振羽振鹭及雍　疏客出以雍者雍诗乐章名也言客出之时歌雍以送之彻以振羽者振羽即振鹭诗亦乐章名也言礼毕通彻器之时歌振鹭也】
　　礼记杂记大飨既飨卷三牲之俎归于賔馆【注既飨归賔俎所以厚之也　疏大飨賔客既毕主人卷敛三牲俎上之肉归于賔馆】
　　蕙田案以上飨礼彻歌客出归賔俎
　　仪礼觐礼飨礼乃归【注礼谓食燕也王或不亲以其礼币致之略言飨礼互文也　疏以此文为互则飨食燕皆有酬币侑币是以掌客职三飨三食三燕云云即云若弗酌则以币致之】
　　蕙田案此王不亲飨致币
　　右飨礼
　　礼记坊记子云礼非祭男女不交爵【注交爵谓相献酢】以此坊民阳侯犹杀缪侯而窃其夫人【注同姓也其国未闻】故大飨废夫人之礼【注大飨飨诸侯来朝者也夫人之礼使人摄疏大飨之时夫人与君同飨于賔是缪侯及夫人共出飨賔阳侯是缪侯同姓之国见缪侯夫人之美乃杀缪侯而取其夫人反簒其国而自立故大飨废夫人之礼不使夫人得预其礼也以此言之则阳侯以前大飨夫人出飨邻国之君得有男女交爵此云非祭男女不交爵者谓侯伯子男及卿大夫士祭乃交爵若王于上公及上公相飨时后与夫人亦男女交爵与祼同也自阳侯杀缪侯后后夫人献礼遂废并使人摄也】
　　右飨变礼
　　郊特牲大夫而飨君非也【注其飨君由强且富也】天子无客礼莫敢为主焉君适其臣升自阼阶不敢有其室也【注明飨君非礼也　疏春秋之时有诸侯飨天子故荘二十一年郑伯享王于阙西辟乐备乱世非正法也】
　　右飨失礼

　　五礼通考卷一百五十六
<经部,礼类,通礼之属,五礼通考>
　　钦定四库全书
　　五礼通考卷一百五十七
　　刑部尚书秦蕙田撰
　　嘉礼三十
　　飨燕礼
　　仪礼燕礼【郑目録云诸侯无事若卿大夫有勤劳之功与羣臣燕饮以乐之于五礼属嘉礼　疏燕有四等诸侯无事而燕一也鲁颂于胥乐兮是也卿大夫有王事之劳二也记賔及庭而奏肆夏是也卿大夫有聘而来还与之燕三也四牡劳使臣是也四方聘客与之燕四也郊特牲賔入大门而奏肆夏又聘礼燕与时赐是也】
　　燕礼小臣戒与者【注小臣相君燕饮之法戒与者谓留羣臣也君以燕礼劳使臣若臣有功故与羣臣乐之小臣则警戒告语焉饮酒以合防为欢也　疏周礼太仆职云王燕饮则相其法小臣职云凡大事佐太仆则王燕饮太仆相小臣佐之此诸侯礼降于天子故宜使小臣相】
　　【朱子曰羣臣朝毕将退君欲与燕使小臣留之】
　　【方氏苞曰檀弓记朝不坐燕不与则中下士亦有不与者矣】
　　钦定义疏夏官小臣爵上士则诸侯之小臣其中下士与所燕如本国臣子则戒于朝若异国聘客则当别戒于馆
　　膳宰具官馔于寝东【注膳宰天子曰膳夫掌君饮食膳羞者也具官馔具其官之所馔谓酒也牲也脯醢也】
　　钦定义疏凡飨食在庙皆陈鼎于门外此燕在寝故具馔于寝东
　　乐人县【注县钟磬也国君无故不撤县言县者为燕新之】设洗篚于阼阶东南当东霤罍水在东篚在洗西南肆设膳篚在其北西面【注设此不言其官贱也当东霤者人君为殿屋也亦南北以堂深肆陈也膳篚者君象觚所馔也亦南陈言西面尊之异其文　疏汉时殿屋四向流水故举汉以况周言东霤明亦有西霤】
　　【敖氏继公曰诸篇但言设洗无连言篚者此篚字衍文洗与罍盖瓦为之】
　　【盛氏世佐曰二篚皆在堂下一盛诸臣饮器一盛君饮器而无堂上篚者盖堂上之篚所以盛爵燕礼轻不用爵也】
　　司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶【注司宫天子曰小宰聴酒人之成要者也尊方壶为卿大夫士也臣道直方于东楹之西予君专此酒也玉藻曰惟君靣尊酒在南顺君之靣也瓦大有虞氏之尊也礼器曰君尊瓦甒丰形似豆卑而大幂用绤若锡冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也今文锡为緆】
　　朱子曰在尊南者谓瓦大在方壶之南耳疏云幂未用而陈于方壶之南不杂于方壶瓦大之间误也若然则正在二者之间矣何得言不杂耶
　　盛氏世佐曰司宫即天官之宫人也周礼宫人凡寝中之事扫除执烛共炉炭凡劳事此燕于路寝故设尊筵賔以司宫为之下经云司宫执烛于西阶上是其执烛之证矣天子之宫人位中士则诸侯司宫其下士与郑以小宰当之误
　　蕙田案小宰诸侯之小卿不应下执贱役注説误也公食大夫记司宫具几注司宫大宰之属贾氏以天官之宫人当之与此互异当从彼注
　　司宫筵賔于户西东上无加席也【注筵席也席用蒲筵缁布纯无加席燕私礼臣屈也诸侯之官无司几筵也】
　　蕙田案以上告戒设具
　　射人告具【注告事具于君射人主此礼以其或射也疏大射告具之上有羮定此不言者文不具敖氏继公曰是时公盖在阼阶东南南乡射人北靣告之】
　　小臣设公席于阼阶上西乡设加席公升即位于席西乡【注周礼诸侯酢席莞筵纷纯加缫席画纯后设公席者凡礼卑者先即事尊者后也　疏引周礼司几筵文祭祀受酢之席也引之者欲见燕席与酢席同】
　　朱子曰此篇与大射虽设席先后不同然皆公先升即位然后纳賔非卑者先即事但言偶不同耳不当据文便生异义
　　小臣纳卿大夫卿大夫皆入门右北面东上士立于西方东靣北上祝史立于门东北面东上小臣师一人在东堂下南面士旅食者立于门西东上【注纳者以公命引而入也自士以下从而入即位耳师长也小臣之长一人犹天子大仆正君之服位者也凡入门而右由闑东左则由闑西疏卿大夫入门右北面东上此是拟君揖位君尔之始就庭位士立于西方东面北上此士之定位士贱不】
　　【待君揖即就定位也注云入门而右由闑东者臣朝君之法左则由闑西者聘賔入门之法】
　　【孔氏頴达曰士之朝位虽在西方东面入时仍依闑东】
