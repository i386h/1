<!-- { "loadSidebar": true } -->
　　【方氏慤曰蚯蚓至隂之物感正阳之气而出焉王爪南方之果也而其色赤苦菜南方之菜也故其味苦一则感火之色而生一则化火之味而秀太尉古司马也司马政官命之取人者取人将以为政故也王制言司马辨论官材与此同意四时之田夏曰苖以其为苖除害故也故曰驱兽毋害五谷又曰毋大田猎者虽可田猎不可大为之也若秋狝冬狩则为大矣物感阳而生者则强而立感隂而生者则柔而靡谓之靡草则至隂之所生也故不胜至阳而死凡物生于春成于秋麦独成于夏云麦秋者于时为夏于麦为秋也】
　　【马氏晞孟曰万物所以长而髙者阳上逹故也长之髙之者天地继之増之者人欲其长则勿壊欲其髙则勿堕起土功发大众伐大树皆所以壊堕之也】
　　【徐氏师曾曰天气始炎恐罪人之系于圜土者或以鬰蒸而生疾故刑之薄者即断决之不乆系也罪之小者即决遣之不收系也系之轻者即纵出之不复系也今时热审减刑即其制】
　　蕙田案唐月令四月之节日在昴昏翼中晓牵牛中斗建巳位之初四月中气日在毕昏轸中晓须女中斗建巳位之中　又云是月也命乐正习盛乐大雩帝命有司祷祠山川方之卿士有益于人者以祈谷实是月也命有司祀雨师其移仲夏大雩于此月亦用郑说又以彘尝麦之下多羞以含桃一句
　　淮南子南方火也其帝炎帝其佐朱明执衡而治夏其神为荧惑其兽朱雀　孟夏之月招摇指已盛德在火服八风水爨柘燧火南宫御女赤色衣赤采吹竽笙其兵防其畜鸡朝于明堂左个以出夏令立夏之日天子亲率三公九卿大夫以迎嵗于南郊还乃赏赐封诸侯修礼乐飨左右命太尉賛杰俊选贤良举孝悌行爵出禄佐天长养四月官田其树桃逸礼夏则衣赤衣佩赤玉乘赤辂驾赤龙载赤旗以迎夏于南郊其先祭黍与鸠居明堂正庙启南户
　　仲夏之月日在东井昏亢中旦危中其日丙丁其帝炎帝其神祝融其虫羽其音徴律中蕤賔其数七其味苦其臭焦其祀灶祭先肺小暑至螳螂生鵙始鸣反舌无声【注皆记时也螳螂螵蛸母也鵙博劳也反舌百舌鸟】天子居明堂太庙乘朱路驾赤駵载赤旂衣朱衣服赤玉食菽与鸡其器髙以麤养壮佼【注助长气也】是月也命乐师修鼗鞞鼓均琴瑟管箫执干戚戈羽调竽笙竾簧饬钟磬柷敔命有司为民祈祀山川百源大雩帝用盛乐乃命百县雩祀百辟卿士有益于民者以祈谷实农乃登黍是月也天子乃以雏尝黍羞以含桃先荐寝庙【注此尝雏也而云以尝黍不以牲主谷也必以黍者黍火谷气之主也含桃樱桃也　疏如郑此言黍非新成直取旧黍孟秋农乃登谷注云黍稷于是始熟明仲夏未熟也】令民毋艾蓝以染【注为伤长气也此月蓝始可别疏种蓝之体初必丛生若及早栽移则有所伤损此月蓝既长大始可分移布散】毋烧灰【注为伤火气也】毋暴布【注不以隂功干太阳之事】门闾毋闭关市毋索【注顺阳敷纵不难物】挺重囚益其食【注挺犹寛也】游牝别羣则絷腾驹班马政是月也日长至隂阳争死生分【注争者阳方盛隂欲起也分犹半也】君子斋戒处必揜身毋躁止声色毋或进薄滋味毋致和节嗜欲定心气百官静事无刑以定晏隂之所成鹿角解蝉始鸣半夏生木菫荣【注又记时候也半夏药草木菫王蒸也】是月也毋用火南方【注阳气盛又用火于其方害防隂】可以居髙明可以逺眺望可以升山陵可以处台榭【注顺阳在上也】仲夏行冬令则雹冻伤谷道路不通暴兵来至【注子之气乘之也】行春令则五谷晚熟百螣时起其国乃饥【注卯之气乘之也】行秋令则草木零落果实早成民殃于疫【注酉之气乘之也】
　　【蔡氏邕曰此时黍新熟今蝉鸣黍是也】
　　【许氏慎曰黍以暑得名小暑至农遂登黍】
　　【髙氏诱曰雏新鸡也毋烧炭草木未成不欲大物也是月炎气盛猛布暴则脆伤之】
　　【马氏晞孟曰一隂生而慝作螳螂生则慝之有见于形者也鵙始鸣则慝之有闻于声者也反舌无声则以阳敷而作者以隂收而息门闾毋闭利宣也关市毋索不恃察以穷民隐也挺重囚益其食不以其罪废不忍人之政也】
　　【张氏虙曰火流则暑退暑极于火中此时方至也】
　　【方氏慤曰隂阳争者隂方来与阳始遇也仲冬亦言之者阳方来与隂始遇也阳主生隂主死防隂既生则万物向乎死矣故死生之理于是分也君子以隂阳方争故宜洁诚居内退听以待其定也仲冬不言毋躁者暑为躁寒为静故于此特戒之鹿阳类夏至感隂生而角解麇隂类冬至感阳生而角解言木菫别于菫草也】
　　蕙田案月令小暑至在仲夏之月日长至之前知古不以小暑为六月节逸周书时训解又以此句为小满后之第三唐石经亦因之盖因孟夏时不足六数而取此以补之耳农乃登黍注疏以此时黍犹未熟故云旧黍蔡邕月令章句以蝉鸣黍当之则黍自别有一种先熟者二说不同但玩经文与农乃登麦农乃登谷之文一例当是新黍非旧黍蔡说较长毋烧灰淮南灰作炭吕氏春秋同以季秋草木黄落故伐薪为炭仲夏树木方盛故禁烧炭其理亦可通也
　　又案唐月令五月之节日在参昏角中晓危中斗建午位之初五月中气日在东井昏亢中晓营室中斗建午位之中　又云是月也祀皇地祗于方丘是月也命有司祭先牧又删去农乃登黍天子以雏尝黍一节以是月黍未熟也又改大雩帝及挺重囚两条入孟夏之月而移孟夏聚畜百药一条于此月
　　淮南子仲夏之月招摇指午存鳏寡振死事禁民无发火五月官相其树榆
　　易通卦騐夏至小暑博劳鸣虾蟇无声博劳性好单栖其飞其声嗅嗅夏至应隂而鸣冬至而止　夏至人主从八能之士或调黄钟或调六律或调五音或调五声或调五行或调律纪或调隂阳或调正德所行作乐五日
　　季夏之月日在柳昏火中旦奎中其日丙丁其帝炎帝其神祝融其虫羽其音徴律中林钟其数七其味苦其臭焦其祀灶祭先肺温风始至蟋蟀居壁鹰乃学习腐草为萤【注皆记时也鹰学习谓攫搏也萤飞虫萤火也】天子居明堂右个乘赤路驾赤駵载赤旂衣朱衣服赤玉食菽与鸡其器髙以麤命渔师伐蛟取鼍登取鼋命泽人纳材苇是月也令四监大合百县之秩刍以养牺牲令民无不咸出其力以共皇天上帝名山大川四方之神以祠宗庙社稷之灵以为民祈福是月也命妇官染采黼黻文章必以法故无或差贷黑黄苍赤莫不质良毋敢诈伪以给郊庙祭祀之服以为旂章以别贵贱等级之度是月也树木方盛乃命虞人入山行木毋有斩伐【注为其末坚刃也】不可以兴土功不可以合诸不可以起兵动众【注土将用事气欲静】毋举大事以摇养气【注大事兴徭役以有为】毋发令而待以妨神农之事也【注发令而待谓出徭役之令以豫惊民民惊则心动是害土神之气土神称曰神农者以其主于稼穑】水潦盛昌神农将持功举大事则有天殃是月也土润溽暑【注润溽谓涂湿也】大雨时行烧薙行水利以杀草如以热汤【注谓欲稼莱地先薙其草草干烧之至此月大雨流水潦畜于其中则草死不复生而地美可稼也】可以粪田畴可以美土疆季夏行春令则谷实鲜落国多风欬民乃迁徙【注辰之气乘之也】行秋令则丘隰水潦禾稼不熟乃多女灾【注戌之气乘之也】行冬令则风寒不时鹰隼蚤鸷四鄙入保【注丑之气乘之也】
　　【应氏镛曰物得气之先杀气未肃而鸷猛之鸟已习于击迎杀气之防也凉气未至而鸣隂之物已居于壁迎凉气之防也】
　　【方氏慤曰神农者农之神兴农功而用之于明者人持农功而主之于幽者神水潦盛昌则百谷被其泽而向于成是神农将守其成也苟举大事以妨之则是违神逆天而天之灾适当之矣】
　　【吴氏澄曰田畴谓熟耕而其田有界域者土疆谓耕难而其土硗确者】
　　蕙田案唐月令六月之节日在东井昏氐中晓东壁中斗建未位之初六月中气日在柳昏尾中晓奎中斗建未位之中又唐本改命泽人纳材苇入孟秋之月改命渔师伐蛟及令四监大合秩刍二节入季秋之月
　　淮南子季夏之月招摇指未其位中央其日戊巳盛德在土其虫蠃其音宫律中黄钟其数五其味甘其臭香其祀中霤祭先心凉风始至蟋蟀居奥鹰乃学习腐草化为蚈天子衣苑黄服八风水爨柘燧火中宫御女黄色衣黄采其兵剑其畜牛朝于中宫命滂人入材苇行惠令吊死问疾存视长老行桴鬻厚席蓐以送万物归也六月官少内其树梓
　　蕙田案淮南无中央令即见于季夏之月与月令异
　　中央土【注火休而盛德在土也】其日戊巳【注戊之言茂也巳之言起也万物皆枝叶茂盛其含秀者抑屈而起】其帝黄帝其神后土其虫倮【注象物露见不隐藏虎豹之属恒浅毛】其音宫律中黄钟之宫其数五【注土生数五成数十言五者土以生为本】其味甘其臭香其祀中霤祭先心天子居太庙大室乘大路驾黄駵载黄旂衣黄衣服黄玉食稷与牛其器圜以闳【注稷五谷之长牛土畜也器圜者象土周布于四时闳谓中寛象土含物】
　　【张子曰五行之气分主四时上周多于四者然其运行之气则均同中央土在季夏之末者以易言之八卦之位坤居西南当离兊之间离兊则金火也是以在季夏之末】
　　【吴氏澄曰倮人类也人类之贵于羽毛鳞介犹土之尊于木火金水也】
　　蕙田案唐月令有是月也祀黄帝于南郊
　　淮南子中央土也其帝黄帝其佐后土执绳而治四方其神为镇星其兽黄龙
　　孟秋之月日在翼昏建星中旦毕中其日庚辛【注庚之言更也辛之言新也万物皆肃然改更秀实新成】其帝少皥其神蓐收其虫毛【注象物应凉气而备寒狐貉之属生旃毛者】其音商律中夷则其数九【注金生数四成数九但言九者亦举其成数】其味辛其臭腥其祀门祭先肝凉风至白露降寒蝉鸣鹰乃祭鸟用始行戮【注皆记时也寒蝉寒蜩谓蜺也鹰祭鸟者将食之示有先也既祭之后不必尽食若人君刑戮之而已】天子居总章左个乘戎路驾白骆载白旂衣白衣服白玉食麻与犬其器廉以深【注麻实有文理属金犬金畜也器廉以深象金伤害物入藏】是月也以立秋先立秋三日太史谒之天子曰某日立秋盛德在金天子乃齐立秋之日天子亲率三公九卿诸大夫以迎秋于西郊还反赏军帅武人于庙天子乃命将帅选士厉兵简练桀俊专任有功以征不义诘诛暴慢以明好恶顺彼逺方是月也命有司修法制缮囹圄具桎梏禁止奸慎罪邪务搏执【注顺秋气政尚严】命理瞻伤察创视折【注理治狱官也有虞氏曰士夏曰大理周曰司冦】审断决狱讼必端平戮有罪严断刑天地始肃不可以嬴是月也农乃登谷天子尝新先荐寝庙【注黍稷之属于是始熟】命百官始收敛【注顺秋气收敛物】完隄防谨壅塞以备水潦修宫室坏墙垣补城郭【注象秋收敛物当藏也】是月也毋以封诸侯立大官毋以割地行大使出大币孟秋行冬令则隂气大胜介虫败谷戎兵乃来【注亥之气乘之也】行春令则其国乃旱阳气复还五谷无实【注寅之气乘之也】行夏令则国多火灾寒热不节民多疟疾【注巳之气乘之也马氏晞孟曰凉风至则天地之仁气散矣白露降则隂乘阳而其候交矣寒蝉鸣则物之生于暑者其声变矣鹰乃祭鸟用始行戮则时主杀而物之司杀者应是而动也于是可以设罻罗矣】
