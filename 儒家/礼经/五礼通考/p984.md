<!-- { "loadSidebar": true } -->
　　陈都宛丘【今为河南陈州府治孔颍达曰乐记武王克殷未及下车封黄帝之后于蓟帝尧之后于祝帝舜之后于陈左传所谓以备三恪者也郑以蓟祝陈为三恪杞宋为二王之后杜氏以陈杞宋为三恪郑説为优虞阏父为周陶正其子曰胡公满武王配以元女大姬而封诸陈今府城南三里有宛丘髙二文又城内东北隅有池即诗所谓东门之池也】夏封舜后曰虞【今为河南归德府虞城县杜注梁国有虞县案尧典殡于虞虞在河东大阳县西山上有虞城今为山西解州平陆县舜因以为有天下之号周与封仲雍之后为虞国正是其地而禹受舜禅封商均于虞却在梁国虞县虞思妻少康以二姚而邑诸纶是其后也今县西二十五里有纶城即夏时纶邑周武王封陈时虞絶封已久】殷封舜后曰遂【今山东兖州府寜阳县西北十里有遂乡杜氏以为殷所封昭八年传舜重之以明德寘德于遂遂世守之及胡公不淫故周赐之姓使祀虞帝杜注殷之兴存舜之后而封遂胡公满遂之后武王赐姓曰妫封诸陈盖胡公自以选建明德而封遂本国能世守至周时尚存特微不克振耳庄十三年为齐桓公所灭春秋齐人殱于遂是也】　陈邑焦夷【僖二十三年楚伐陈取焦夷杜注陈邑谯县也襄元年晋以诸侯之师伐陈遂侵楚焦夷盖其时已属楚矣秦为谯县史记葛婴攻谯下之曹操谯县人于谯东五十里筑精舍徃徃治兵于此以击孙权曹丕改建五都谯其一也至后周始改为亳今为江南颍州府亳州治通典乃云亳州理谯县周武王封神农之后于焦即其地案周本纪注地理志农陜县有焦城古焦国为晋所灭所谓许君焦瑕朝济而夕设版者也与亳州之谯无预夷见楚地即城父】壶丘【文九年楚侵陈克壶丘杜注陈邑在今陈州府南境】鸣鹿【成十六年知武子以诸侯之师侵陈至于鸣鹿杜注陈国武平县西南有鹿邑今河南归德府鹿邑县西十三里有古鹿邑城】　陈地厥貉【杜注地阙当在今陈州府项城县界】辰陵【宣十一年楚子陈侯郑伯盟于辰陵杜注陈地颍川长平县东南有辰亭今陈州西南四十里有辰陵亭故长平城在府西北四十里】大防【哀六年吴伐陈楚昭王救陈攻大防卒于城父杜注陈地吴师所在当在今陈州府项城县境】濮【隐四年卫人杀州吁于濮杜注陈地水名在今陈州府北境即濮水】
　　蔡都上蔡【今为河南汝寜府上蔡县左传蔡仲封淮汝之间今县西南十里有古蔡国城】迁新蔡【为今汝寜府新蔡县昭十一年楚灭蔡使公子弃疾为蔡公十二年平王立复蔡封于是隐太子之子庐归于蔡是为平侯汉地理志新蔡县蔡平侯徙此当在此时也其事不见经传惟杜氏释例尝言之】又迁州来【今为江南凤阳府夀州哀元年楚子围蔡使蔡疆于江汝之问而还蔡请迁于吴后中悔二年吴泄庸如蔡聘因袭之蔡侯哭而迁墓冬蔡迁于州来谓之下蔡在淮水之北与寿春夹淮为固今州北三十里有下蔡城】　蔡邑□阳【昭十九年楚子在蔡□阳封人之女奔之生太子建杜注蔡邑在今汝寜府新蔡县境】　蔡地莘【庄十年荆败蔡师于莘杜注蔡地在今汝寜府汝阳县境】桑隧【成六年晋师侵蔡楚公子申公子成以申息之师救蔡御诸桑隧杜注汝南朗陵县东有桑里在上蔡东南朗陵汉县在今汝寜府确山县西南三十里又县东有桑里亭】曹都陶丘【今为山东曹州府曹县郑氏曰曹在济隂定陶去王城八百里在畿外故称甸服诗谱云在雷夏菏泽之野夹于鲁卫通释云济隂曹北三十七里即定陶故城曹所都宋济隂县在今曹县西南六十里】　曹邑重丘【襄十七年卫孙蒯田于曹隧饮马于重丘毁其瓶重丘人闭门而询之卫伐曹取重丘杜注曹地寰宇记重丘在乗氏县东北三十一里汉乗氏故城在今曹州府曹县东北五十里又襄二十五年同盟于重丘杜注齐地在今东昌府城东南跨茌平县界汉置重丘县杜氏明注两国乃方舆纪要混而一之谓东昌府之重丘为曹北境之边邑同盟于重丘即卫所取者似误】鄸【昭二十年曹公孙防自鄸出奔宋杜注曹邑寰宇记济隂乗氏县西北有大飨城曹之鄸邑也一作大乡在今曹州府曹县北】郊【定十一年卫公孟彄伐曹克郊杜注曹邑在今曹州府菏泽县界】黍丘【哀七年宋人伐曹筑五邑于其郊曰黍丘揖邱大城钟邗杜注梁国下邑县有黍丘亭案下邑即今之夏邑也属河南归德府黍丘亭在县西南】揖邱【当在今曹县界】大城【当在今府治菏泽县界】钟【当在今曹州府定陶县界】邗【当在今定陶县界】　曹地洮【僖八年齐桓公盟诸侯于洮杜注曹地僖三十一年晋文公分曹地自洮以南东傅于济即此今曹州府濮州西南五十里有洮城】曹南【僖十九年宋人曹人邾人盟于曹南范氏曰曹南曹之南鄙今曹县东南八十里有曹南山】　曹山川曹南山【僖十九年宋公曹人邾人盟于曹南诗曹风荟兮蔚兮南山朝隮毛传云南山曹南山也今曹县南八十里有曹南山范氏谓曹之南鄙是也孔疏以防于曹南谓在曹之都者非是】济水【僖三十一年分曹地自洮以南东傅于济杜注济水自荥阳东过鲁之西禹贡济水东出于陶邱北郑氏曰曹在济隂定陶是在济水之南其地夹于鲁卫之间曹在卫东鲁更在曹东故在曹则曰东傅于济而杜注则曰济水过鲁之西也曹鲁分境之济在钜野夀良须昌之间钜野县今分属曹州府夀良即今兖州府夀张县须昌在泰安府东平州今曹州府治即古曹国与鲁之东郓钜野相接所争济西田盖在此】
　　许都许【今为河南许州府治石梁县十一年公及齐侯郑伯入许郑庄公使许叔居许西偏庄公卒郑乱许叔乃复入于许后屡受兵于郑遂迁楚境郑因有其地谓之旧许今府治东三十里有故许城】迁于叶【今为河南南阳府叶县成十五年许畏郑请迁于楚楚迁许于叶襄二十六年许灵公如楚请伐郑既而卒于楚楚为之伐郑而后葬许灵公葢许虽迁犹在方城之外郑患未巳昭四年楚欲迁许于頼卒不行至昭九年迁许于夷叶仍入楚十一年灵王灭蔡迁六小国于荆山许亦与焉十三年平王复封陈蔡许亦复居于叶十八年楚王子胜曰叶在楚方城外之蔽也土不可易楚子乃迁许于析叶复入楚以封叶公今县治东有古叶城】又迁于夷【今为江南颍州府亳州昭九年楚公子弃疾迁许于夷实城父今州东南七十里有城父城】又迁于白羽【今为河南南阳府内乡县昭十八年楚使王子胜迁于析实白羽杜注自叶迁也】又迁于容城【在今南阳府叶县西应劭以汉华容县为许所迁之容城非也定四年许迁于容城后二年郑即灭许传云因楚败也汉华容为今荆州府监利县在郢都之侧郑岂能至此又哀元年许复从楚围蔡似未尝灭或云楚复封之则不可考其何地矣】　许邑鉏任冷敦【成四年郑伯伐许取鉏任冷敦之田俱在今许州府治境】　许地展陂【成四年郑公孙中帅师疆许田许人败诸展陂杜注许地在今许州府治西北】棫林【襄十六年晋伐许次于棫林杜注许地案此许即叶也昭九年迁许于夷迁方城外于许杜注迁许于叶因谓之许是也棫林在今叶县东北】函氏【又伐许次于函氏杜注许地亦在今叶县北】
　　秦都雍【今为陜西凤翔府治凤翔县史记德公元年初居雍城大郑宫时鲁庄公十七年也至僖十三年输粟于晋自雍及绛杜注雍秦国都始见于春秋孔頴达曰周初为召穆公采邑有召亭东迁时陷于戎平王赐襄公岐以西之地曰能攻逐戎即有之至文公十六年伐戎戎败走遂收周余民地至岐岐以东献之周郑氏诗谱云秦襄公横有周西都畿内八百里之地非是今县南七里有古雍城秦德公所居大郑宫城也】平阳为秦旧都【今为陜西凤翔府之郿县史记秦寜公二年徙居平阳是为鲁隐公之元年至桓四年秦师围魏执芮伯万以归秦始见经则寜公徙平阳之七年矣】秦邑彭衙【文二年战于彭衙杜注郃阳县西北有彭衙城史记秦武公元年伐彭戏氏正义曰彭戏戎号即彭衙秦文公于其地置泉县在今陜西同州府白水县东北六十里】汪【文二年晋伐秦取汪及彭衙而还当亦在白水县界】邧【文四年晋侯伐秦围邧新城杜注秦邑当在同州府澄城县境】新城【杜注秦邑即梁国之新里也秦取之谓之新城今同州府澄城县东北三十里有古新城】少梁【文十年晋人伐秦取少梁杜注冯翊夏阳县故梁国也秦取其地以为邑曰少梁今同州府韩城县南二十里有古少梁城】　秦地王城【僖十五年晋隂饴甥防秦伯盟于王城杜注晋地冯翊临晋县东有王城在陜西同州府朝邑县东僖二十四年晋侯潜防秦伯于王城瑕甥郤芮不获公乃如河上成十一年秦晋将防于令狐秦伯不肯渉河次于王城则王城为河以西临河之地史记厉共公十六年壍河旁攻大荔取其王城盖春秋末地失于戎而复取之也】河西【文十三年秦伯师于河西杜注今河北县于秦为在河之西在今陜西同州府及华州之境】麻隧【成十三年晋秦战于麻隧秦师败续师遂济泾及俟丽而还迓晋侯于新楚杜注秦地在今陜西西安府泾阳县西南】侯丽【杜注秦地刘伯庄云在今泾阳县境】新楚【杜注秦地当在今同州府朝邑县境】棫林【杜注秦地即旧郑咸林宣王母弟友所封也今为陜西同州府华州】
　　秦山川中南【昭四年传司马侯曰荆山中南九州之险杜注中南在始平武功县南中南一名终南山亦曰太白山在今陜西西安府长安县南五十里亘凤翔岐山郿县武功盩厔鄠县长安咸寜蓝田九县之境程氏大昌曰终南山横亘关中南面西起秦陇东彻蓝田凡雍岐郿鄠长安万年相去且八百里】河【文十三年秦伯师于河西魏人在东杜注今河北县于秦为在河之东河西在今陜西同州府及华州之境秦初起岐雍未能以河为界晋强遂跨河而灭西虢兼旧郑以汾浍为河东故以华隂为西至僖九年秦穆公援立夷吾夷吾请割河外列城五东尽虢略河外即河之西虢略故虢国地即今阙乡灵寳在河之东逮背约不与而战韩见获僖十五年十一月秦归晋侯始征晋河东而河外五城不必言矣十七年晋太子圉为质于秦秦复归晋河东而河西五城大抵终为秦有自是秦地始东至河秦在河西晋在河东判然若两戒秦孝公初立下令曰穆公东平晋乱以河为界此其证也秦地至河自穆公始】泾水【成十三年晋师伐秦济泾及侯丽而还泾水出今陜西平凉府平凉县笄头山亦名崆峒山东至西安府髙陵县西南入渭水髙陆即髙陵也寰宇记泾阳有睢城渡即诸侯济泾秦人毒泾上流处旧为汉唐之通津】
