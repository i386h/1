<!-- { "loadSidebar": true } -->
　　梁书武帝本纪天监元年夏四月丙寅即皇帝位封齐帝为巴陵王全食一郡载天子旌旗乗五时副车行齐正朔郊祀天地礼乐制度皆用齐典巴陵王薨于姑孰追諡为齐和帝终礼一依故事
　　大同六年夏四月癸未诏曰命世兴王嗣贤传业声称不朽人代徂迁二宾以位三恪义在时事浸逺宿草榛芜望古兴懐言念怆然晋宋齐三代诸陵有职司者勤加守护勿令细民妄相侵作兵有少补使充足前无守视并可量给
　　陈书髙祖本纪永定元年冬十月乙亥即皇帝位诏曰礼陈杞宋诗咏二客弗臣之重厯代斯敦梁氏钦若人祗宪章在昔济河沈璧髙谢万邦茅赋所加宜遵旧典其以江隂郡奉梁主为江隂王行梁正朔车旗服色一依前凖宫舘资待务尽优隆
　　蕙田案齐梁陈皆以所承之代为宾
　　北齐书孝昭帝本纪皇建元年秋八月甲午诏曰昔武王克殷先封两代汉魏二晋无废兹典及元氏统歴不率旧章朕纂承大业思宏古典但二王三恪义说不同可议定是非列名条奏其礼仪体式亦仰议之
　　魏收传收转中书监诏议二王三恪收执王肃杜预义以元司马氏为二王通曹备三恪诏诸礼学之官皆执郑元五代之议孝昭后姓元议恪不欲广及故议从收
　　蕙田案北齐以元氏司马氏为二王后通曹魏为三恪
　　周书明帝本纪二年九月甲辰封少师元罗为韩国公以绍魏后
　　元伟传太祖天纵寛仁性罕猜忌元氏戚属并保全之内外任使布于列职孝闵践祚无替前绪明武纉业亦遵先志虽天厌魏徳鼎命已迁枝叶荣茂足以逾于前代矣然简牍散亡事多湮落今录其名位可知者附于此云柱国大将军太傅大司徒广陵王元欣柱国大将军特进尚书令少师义阳王元子孝尚书仆射冯翊王元季海七兵尚书陈郡王元大将军淮安王元育大将军梁王元俭大将军尚书令少保小司徒广平郡公元赞大将军纳言小司空荆州总管安昌郡公元则侍中骠骑大将军开府仪同三司少师韩国公元罗侍中骠骑大将军开府仪同三司吏部尚书鲁郡公元正侍中骠骑大将军开府仪同三司中书监洵州刺史宜都郡公元顔子侍中骠骑大将军开府仪同三司鄯州刺史安乐县公元夀侍中骠骑大将军开府仪同三司武卫将军遂州刺史房陵县公元审
　　右南北朝
　　隋书髙祖本纪开皇元年春二月己巳以周帝为介国公邑五千户为隋室宾旌旗车服礼乐一如其旧上书不为表答表不称诏周氏诸王尽降为公
　　炀帝本纪大业四年冬十月辛亥诏曰昔周王下车首封唐虞之裔汉帝承歴亦命殷周之后皆所以褒立先代宪章在昔朕嗣膺景业旁求雅训有一宏益钦若令典以为周兼夏殷文质大备汉有天下车书混一魏晋沿袭风流未远并宜立后以存继絶之义有司可求其胄绪列闻
　　蕙田案隋以周后为宾
　　右隋
　　通典唐武徳元年五月诏曰革命创制礼乐变于三王修废继絶徳泽隆于二代其以莒之酅邑奉隋帝为酅国公正朔服色一如旧章
　　唐书太宗本纪贞观二年八月辛丑立二王后庙置国官
　　通典二年秋八月制曰二王之后礼数宜崇寝庙不修廪饩多阙非所以追崇先代式敬国宾可令所司量置国官营立庙宇
　　永昌元年十一月制以周汉之后为二王仍封舜禹成汤之裔为三恪
　　神龙元年五月制宜依旧以周隋为二王后
　　天宝八载七月封后魏孝文十代孙元伯明为韩国公以备三恪
　　唐书元宗本纪天宝九载九月辛卯以商周汉为三恪王勃传勃谓王者乗土王世五十数尽千年乗金王世四十九数九百年乗水王世二十数六百年乗木王世三十数八百年乗火王世二十数七百年天地之常也自黄帝至汉五运适周土复归唐唐应继周汉不可承隋短祚乃斥晋魏以降非真主正统皆五行沴气遂作唐家千岁厯武后时李嗣真请以周汉为二王后而废隋周中宗复用周隋天宝中太平乆上言者多以诡异进有崔昌者采勃旧说上五行应运厯请承周汉废周隋为闰右相李林甫亦赞佑之集公卿议可否集贤学士卫包起居舎人阎伯璵上表曰都堂集议之夕四星聚于尾天意昭然矣于是元宗下诏以唐承汉黜隋以前帝废介酅公尊周汉为三玉后以商为三恪京城起周武王汉髙祖庙授崔昌太子赞善大夫卫包司虞员外郎
　　十二载五月己酉复魏周隋为三恪
　　王勃传杨国忠为右相自称隋宗建议复用魏为三恪周隋为二王后酅介二公复旧封贬崔昌乌雷尉卫包夜郎尉阎伯璵涪川尉
　　蕙田案唐以周隋为二王后通后魏为三恪中间虽有更改皆不乆而罢
　　右唐
　　五代史梁太祖本纪开平二年春二月戊寅封鸿胪卿李崧莱国公为二王后冬十二月己亥以介国公为三恪酅国公莱国公为二王后
　　蕙田案后梁以隋唐后为二王后通周后为三恪
　　晋髙祖本纪天福二年春正月封唐宗室子为公及隋酅公为二王后以周介公备三恪天福四年秋九月癸未封李从益为郇国公以奉唐后
　　蕙田案后晋亦以隋唐为二王后通周后为三恪
　　汉髙祖本纪天福十二年夏五月甲午以郇国公李从益知南朝军国事
　　右五代
　　宋史礼志太祖建隆元年正月四日诏曰封二王之后备三恪之宾所以示子传孙兴灭继絶夏商之居杞宋周隋之启介酅古先哲王实用兹道矧予凉徳厯试前朝虽周徳下衰勉从于禅让而虞宾在位岂忘于烝尝其封周帝为郑王以奉周嗣正朔服色一如旧制又诏曰矧唯眇躬逮事周室讴歌狱讼虽归新造之邦庙貌园陵岂忘旧君之礼其周朝嵩庆二陵及六庙宜令有司以时差官朝拜祭飨永为定式仍命周宗正卿郭玘行礼
　　太祖本纪开宝六年三月乙卯朔周郑王殂于房州上素服发哀辍朝十日諡曰恭帝命还庆陵之侧陵曰顺陵
　　礼志仁宗天圣六年录故虢州防御使柴贵子肃为三班奉职七年录故太子少傅柴守礼孙咏为三班奉职其后又录柴氏之后曰熙曰愈曰若拙曰上善并为三班奉职曰余庆曰诚为州长史助敎曰贻廓等十一人复其身仍各赐钱一万又录世宗曽孙揆柔及贵曽孙日宣守礼曽孙若讷皆为三班奉职
　　仁宗本纪嘉祐四年四月封柴氏后为崇义公给田四十顷以奉周室祀
　　礼志嘉祐四年著作郎何鬲言舜受尧禹受舜之天下而封丹朱商均以为国宾周汉以降以及于唐莫不崇奉先代延及苗裔本朝受周天下而近代之盛莫如唐自梁以下皆不足以崇袭臣愿考求唐周之裔以备二王之后授以爵命封县立庙世世承袭永为国宾事下太常议曰古者立二王后不唯继絶兼取其明徳可法五代草剏载祀不永文章制度一无可考上取唐室世数已逺于经不合惟周则我受禅之所自义不可废宜访求子孙如孔子后衍圣公授一京官爵以公号使专奉庙飨岁时存问赐之粟帛牲器祭服每遇时祀并从官给其庙宇亦加严饰如此则上不失继絶之义度之于今亦简而易行从之四月诏曰先王推绍天之序尚尊贤之义褒其后嗣宾以殊礼岂非圣人稽古报功之大典哉国家受命之元继周而王虽民灵欣戴厯数允集而虞宾将逊德美丕显顷者推命本始褒及支庶每遇南郊许奏白身一名充班行恩则厚矣而义未称将上采姚姒之旧畧循周汉之典详其世嫡优以公爵异其仕进之路申以田土之锡俾庙寝有奉飨祀不辍庶几乎春秋通三统厚先代之制矣宜令有司取柴氏谱系于诸房中推最长一人令岁时亲奉周室祀事如白身即与京主簿如为班行者即比类换文资仍封崇义公与河南府郑州合入差遣给公田十顷专管勾陵庙应缘祭飨礼料所须皆从官给如至知州资序即别与差遣却取以次近亲令袭爵授官永为定式八月太常礼院定到内殿崇班相州兵马都监柴咏于柴氏诸族最长诏换殿中丞封崇义公签书奉寜军节度判官事以奉周祀又以六庙在西京而歳时祭飨无器服之数令有司以三品服一四品服二及所当用祭器给之熈寜四年西京留守司御史台司马光言崇义公柴咏祭祀不以仪式周本郭姓世宗后侄为郭氏后今存周后则宜封郭氏子孙以奉周祀帝阅奏问王安石安石曰宋受天下于世宗柴氏也帝曰为人后者为之子安石曰为人后于异姓非礼也虽受天下于郭氏岂可以天下之故而易其姓氏所出帝然之
　　蕙田案宋承天下于周周故郭姓世宗乃养子所承者郭氏之天下非柴氏之天下也宋立周后而不立郭氏不明传绪之正涑水之论极为正大乃信安石之言而不用惑哉
　　五年正月柴咏致仕咏长子早亡嫡孙夷简当袭太常礼院言夷简有过合以次子西头供奉官若讷承袭诏以若讷为卫尉寺丞袭封崇义公签书河南府判官防公事
　　徽宗本纪重和元年闰月丙子诏周柴氏后已封崇义公复立恭帝后以为宣义郎监周陵庙世世为国三恪礼志政和八年徽宗诏曰昔我艺祖受禅于周嘉祐中择柴氏旁支一名封崇义公议者谓不当封周然禅国者周而三恪之封不及礼盖未尽除崇义公依旧外择柴氏最长见在者以其祖父为周恭帝后以其后世世为宣义郎监周陵庙与知县请给以示继絶之仁为国二恪永为定制
　　蕙田案徽宗于柴氏崇义公之外复立周后为二恪然所立者仍柴氏非郭氏也盖终宋之世未加礼于郭氏之后矣
　　绍兴五年诏周世宗元孙柴叔夏为右承奉郎袭封崇义公奉周后二十六年叔夏升知州资序别与差遣以子国器袭封令居衢州朝廷有大祀则入侍祠如故事其柴大有柴安宅亦各补官
　　理宗本纪淳祐九年春正月庚申诏周世宗八世孙柴彦頴补承务郎袭封崇义公
　　礼志时又求隋唐及朱氏李氏石氏刘氏郭氏之后及吴越荆南湖南蜀汉诸国之子孙皆命以官使守其祀
　　蕙田案宋惟立周后为恪不及先代
　　右宋
　　金史太宗本纪天会三年八月辽主延禧入见降封海滨玉　六年八月以宋二庶人入见封其父昬徳公子重昬侯
　　熈宗本纪皇统元年二月改封海滨王耶律延禧为豫王昬徳公赵佶为天水郡王重昬侯赵桓为天水郡公十二月天水郡公赵桓乞本品俸诏赒济之　三年八月诏给天水郡王孙及天水郡公壻俸禄
　　蕙田案金以辽延禧宋钦宗及伪齐刘豫为三恪豫宋之叛臣不足道也今畧之
　　右金
　　元史世祖本纪至元十三年夏五月乙未朔巴延以宋主防至上都制授防开府仪同三司检校大司徒封瀛国公
　　右元
　　元史顺帝本纪至正二十八年明兵袭应昌府皇孙布尼雅实哩及后妃皆被获明封布尼雅实哩为崇礼侯
　　右明
　　明大政记洪武七年九月丁丑上谓廷臣曰草木无心遇春而茂遇秋而零落气之所感犹知荣悴况于人乎崇礼侯布尼雅实哩南来已五载今既长成岂无父母乡土之思宜遣之还于是厚礼而归之
　　蕙田案元明封前代之后不立为恪
　　右明

　　五礼通考卷二百二十五
<经部,礼类,通礼之属,五礼通考>
　　钦定四库全书
　　五礼通考卷二百二十六
　　刑部尚书秦蕙田撰
　　賔礼七
　　诸侯聘于天子
