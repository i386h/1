<!-- { "loadSidebar": true } -->
　　社所以神地之道也地载万物天垂象取财于地取法于天是以尊天而亲地也故教民美报焉家主中霤而国主社示本也【疏言立社之祭是神明于地之道发此句为下张本也地载万物者释地所以得神之由也天垂象者欲明地故引天为对地有其物天皆垂其象所谓在天成象在地成形也财并在地出故为人所取人知四时早晚皆放日月星辰以为耕作之候是取法于天故尊而祭之天子祭天是也所取财者故亲而祭之一切亲地而共祭社是也地既为民所亲故与庶民祭之以教民美报故也卿大夫之家主祭土神于中霤天子诸侯之国主祭土神于社以土神生财以养官与民故皆祭土神示其生养之本也　社稷之义先儒所解不同郑康成之説以社为五土总神稷为原隰之神勾龙以有平水土之功配社祀之稷有播种之功配稷祀之郑必以为此説者案郊特牲云社祭土而主隂气又云社所以神地之道又礼运云命降于社之谓殽地又王制云祭天地社稷为越绋而行事据此诸文故知社即地神稷是社之细别别名曰稷稷乃】【原隰所生故以稷为原隰之神若贾逵马融王肃之徒以社祭勾龙稷祭后稷皆人鬼也非地神故圣证论王肃难郑云礼运云祀帝于郊所以定天位祀社于国所以列地利社若是地应云定地位而言列地利故知社非地也为郑学者马昭之等通之云天体无形故须云定位地有形不须云定位故唯云列地利肃又难郑云祭天牛角茧栗而用特牲祭社牛角尺而用大牢又祭天地大裘衮冕祭社稷絺冕又唯天子令庶民祭社社若是地神岂庶民得祭地乎为郑学者通之云以天神至尊而简质事之故牛角茧栗而用特牲服着大裘天】【地至尊天子至贵天子社稷是地之别体有功于人报其载养之功故用大牢贬降于天故角尺也祭用絺冕】【取其隂类庶人防其社功故亦祭之非是方泽神州之地也肃又难郑云召诰用牲于郊牛二明后稷配天故】【知二牲也又云社于新邑牛一羊一豕一明知唯祭勾龙更无配祭之人为郑学者通之云是后稷与天尊卑】【既别不敢同天牲勾龙是上公之神社是地祗之别尊卑不甚悬絶故云配同牲也肃又难郑云后稷配天孝经有配天明文后稷不称天也祭法及昭二十九年传云勾龙能平水土故祀以为社不云祀以配社明知社即勾龙也为郑学者通之云后稷非能与天同功惟尊祖配之故云不得称天勾龙与社同功故得云祀以为社而得称社也肃又难云春秋云伐鼓于社责上公不云责地祗明社是上公也又月令命民社郑注云社后土也孝经注云后稷土也勾龙为后土郑注云社后土则勾龙也是郑自相违反为郑学者通之云伐鼓责上公者以日食臣侵君之象故以责上公言之勾龙为后土之官其地神亦名后工故左传云君戴皇天而履后土地称后土与勾龙称后土名同而实异也郑注云后土者谓土神也非谓勾龙也故中庸云郊社之礼注云社祭地神又鼔人云以灵鼓鼓社祭注云社祭祭地祗也是社为地祗也异义今孝经説曰社者土地之主主地广博不可徧敬故封五土以为社古左氏説共工为后土后土为社许君谨案亦曰春秋称公社今人谓社神谓社公故知社是土公非地祗驳之云社祭土而主隂气又云社者神地之道谓社神皆言上公失之矣今人亦谓雷曰雷公天曰天公岂上公也异义稷今孝经説稷者五谷之长谷众多不可徧敬故立稷而祭之古左氏説烈山氏之子曰柱死祀以为稷稷是田正周弃亦为稷自商以来祀之许君谨案礼縁生及死故社稷人事之既祭稷谷不得但以稷米祭稷反自食同左氏义郑驳之云宗伯以血祭祭社稷五祀五岳社稷之神若是勾龙社弃不得先五岳而食又引司徒五土名又引大司乐五变而致介物及土土五土之总神即谓社也六乐于五地无原隰而有土祗则土祗与原隰同用乐也又引诗信彼南山云畇畇原隰下之黍稷或云原隰生百谷黍为之长然则稷者原隰之神若达此义不得以稷米祭稷为难】
　　通典説曰王者诸侯所以立社稷者为万人求福报功也人非土不立非谷不生不可徧敬故立社稷而祭焉自经籍灰烬互执不同郑注社稷者土谷之神勾龙后稷以配食也案所据郊特牲云社祭土而主隂气君南向于北墉下答隂之义又云社者神地之道又周礼以血祭祭社稷五祀五岳乐用灵鼓大丧三年不祭唯天地社稷越绋而行事王肃云勾龙周弃并为五官故祀为社稷案所据左氏传云勾龙为后土祀以为社故曰伐鼓于社责上公也今俗犹言社公上公之义耳又牲用太牢与地不同若稷是谷神祭之用稷反自食乎崔灵恩云二家之説虽各有通途但昔来所习谓郑为长故依郑义试评曰案崔灵恩以郑为长当矣何者案公者尊称以人尊社故曰社公王肃以俗言社公及以社为上公者俗言天公雷公岂上公乎又日蚀伐鼓于社责隂助阳之义也夫阳为君隂为臣日蚀者隂蚀阳也君弱臣强是以伐鼓于社云责上公耳若句龙周弃为社则不得先五岳而埋血也以人鬼虽用血而不埋复云以无配食字是正神者周人禘喾而郊稷祖文王而宗武王亦无配食之説岂得不谓郊天者乎且人鬼之道不用灵鼓不得越绋而祭也稷者土有生长之功立其神因以稷名之郑据孝经説曰社者土地之神稷者能生五谷之神孝经援神契云稷乃原隰之中能生五谷之祗今案本无正神人感其功欲美报之因以稷名所以稷名神者五谷之长故也
　　杨氏复曰王郑之学互有得失若郑云勾龙有平水土之功配社祀之后稷有播种之功配稷祀之则郑説为长
　　蕙田案两家互有得失郑得者勾龙配社后稷配稷一也地称后土勾龙称后土名同而实异二也驳社是上公驳勾龙弃先五岳而食三也其失者社即地示一也稷为原隰之神二也稷是社之细别三也王得者社非祭地一也定地位一难牲牢裘冕二难二也驳郑自相违反三也其失者社祭勾龙稷祭后稷皆人鬼一也无配食明文不得称配二也稷米祭稷反自食三也朱子注孟子云社土神稷谷神最为明白简当云土神则随土之大小皆得祭之若云地则惟天子乃得祭而非社之谓矣
　　【马氏晞孟曰天逺于人则尊而不亲地近于人则亲而不尊故在天则明之欲民尊而亲之也在地则神之欲民亲而尊之也万物本乎天而亦本乎土故家以中霤为主国以社为主者示其不敢忘本之意也周氏谞曰周官以血祭祭社稷五祀中霤五祀之一而社稷之次故有国者以社为主而有家者则中霤而已】
　　礼运命降于社之谓殽地【注降于社谓教令由社下者也社土地之主也周礼土防之法有五地之物生　疏命者政令之命降下于社谓从社而来以降民也社即地也指其神谓之社指其形谓之地法社以下教令故云殽地周礼大司徒五地则山林川泽丘陵坟衍原隰地有五土生物不同人君法地亦养物不一也】
　　【王氏安石曰命者命祀之谓也出命而降于社天子有社诸侯亦可以有社谓之殽地诸侯可以祭社而不可以祭天故也殽者杂而分也天子大社兼土五色使诸侯立社各以其方色之土授之殽地之谓也】
　　祀社于国所以列地利也【疏出财故云列地利】
　　【刘氏彞曰祀社于国也生物享其报而民不敢慢于其神矣】
　　【方氏慤曰天则逺人而尊故祭帝于郊地则近人而亲故祀社于国郊谓郊之南南者阳之盛故曰所以定天位国谓国之右右者隂之盛故曰所以列地利定天位则天下达于尊卑之礼矣列地利则天下达于施报之礼矣且位以祭之所言也利以祭之物言也位欲其一故言定物欲其陈故言列天神曰祀地曰祭而此于天曰祭者郊所以明天道故也于地曰祀者社所以神地道故也】
　　礼行于社而百货可极焉【疏祀社尽礼则五谷丰稔金玉露形尽为国家之用故云可极】
　　礼器社稷山川之事鬼神之祭体也
　　荀子社祭社稷祭稷
　　白虎通王者所以有社稷何为天下求福报功人非土不立非谷不食土地广博不可徧敬也五谷众多不可一一而祭也故封土立社示有土尊稷五谷之长故封稷而祭之也尚书曰乃社于新邑孝经曰保其社稷而和其民人盖诸侯之孝也稷者得隂阳中和之气而用尤多故为长也不谓之土何封土为社故变名谓之社利于众土也为社立祀始谓之稷语不自变有内外或曰至稷不以稷为社故不变其名事自可知也
　　后汉蔡邕陈留索昏库上里社碑社祀之建尚矣在昔圣帝有五行之官而共工子勾龙为后土及其没也遂为社祀故曰社者土地之主也周礼建为社位左宗庙右社稷戎丑攸行于是受脤土膏恒动于是祈农又颁之于兆民春秋之中命之供祠故自有国至黎庶莫不祀焉
　　附诸家论社神稷神
