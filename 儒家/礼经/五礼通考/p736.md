<!-- { "loadSidebar": true } -->
　　礼记聘义聘射之礼至大礼也质明而始行事日几中而后礼成非强有力者弗能行也酒清人渴而不敢饮也肉干人饥而不敢食也
　　蕙田案以上烹大牢尚腵脩羞牲鱼献依命数设机而不倚爵盈而不饮飨之盛礼也
　　周礼春官大宗伯大賔客则摄而载果【注载为也果读为祼代王祼賔客以鬯君无酌臣之礼言为者摄酌献耳拜送则王也郑司农云王不亲为主　疏大行人云上公之礼再祼而酢此再祼者有后祼则亦摄为之内宰賛之侯伯一祼而酢子男一祼不酢此皆无后祼王不亲酌则皆使大宰宗伯摄而为之知代王祼賔客以鬯者见鬱人宗庙及賔客皆以鬱实而陈之云君无酌臣之礼者见燕礼大射诸侯礼皆使大夫为賔宰夫为主人是诸侯君不酌臣此大賔客遣大宗伯代祼是天子君亦不酌臣也云言为者摄酌祼耳拜送则王者以其言代而为祼即是直祼不拜案乡饮酒礼燕礼大射賔主献酢皆拜送其送是王自为之以其恭敬之事不可使人故也】
　　鬰人诏祼将之仪与其节凡祼事沃盥【疏言凡非一若賔客则大宗伯祼鬱人沃以水盥手及洗瓉也】
　　小宗伯凡賔客以时将瓉祼【注将送也犹奉也賔客以时奉而授宗伯天子圭瓉诸侯璋瓉　疏授宗伯者大宗伯云大賔客则摄而载祼是也祭义云君用圭瓉灌大宗伯用璋瓉亚祼若然天子用圭瓉则后亦用璋瓉也其诸侯未得圭瓉者君与夫人同用璋瓉也】
　　天官小宰凡賔客賛祼【注唯祼助宗伯　疏賔客賛祼者谓诸侯来朝朝享既毕王礼之有賛灌酢之事也大宗伯职大賔客则摄而载祼非直摄王灌兼有后灌之时大宗伯亦代后祼也】春官肆师大賔客筑防賛祼将【注此王所以礼賔客酌鬱鬯授大宗伯载祼疏大宗伯摄而载祼则此官主以筑鬱金煮之和鬯酒也案小宰亦云賔客賛祼者容有故相代也】典瑞祼圭有瓉以祼賔客
　　蕙田案周礼大行人所称上公再祼而酢侯伯壹祼而酢子男壹祼不酢谓朝觐之日三享既毕王乃以鬰鬯之酒礼賔也其礼上公则大宗伯代王酌圭瓉授賔王拜送爵小宰賛之是为壹祼大宗伯又代后酌璋瓉授賔后拜送爵内宰賛之是为再祼賔乃酌玉爵以酢大宰賛王受之是为再祼而酢若侯伯子男则有王祼无后祼故云壹祼但侯伯有祼有酢子男有祼不酢其爵愈卑不敢与王为礼也觐礼不及礼賔之节其当在肉袒请事之后与觐享与大飨皆在庙以神明临之故献必先祼周礼内宰疏云后之祼者飨燕亦与焉是也飨礼之祼经无明文以礼賔之节推之上公九献则王一献后亚献皆祼侯伯七献子男五献则惟王祼而已王祼用圭瓉惟上公及诸侯之赐圭瓉者耳其余皆以璋瓉祼也记云献之属莫重于祼大飨者賔客之大礼其十二献九献七献与事神同亦必有祼明矣周礼所载賔客之祼事注疏皆以礼賔当之而不及大飨似尚未备
　　诗小雅彤弓我有嘉賔中心喜之钟鼓既设一朝右之【笺右之者主人献之賔受爵奠于荐右既祭俎乃席末坐卒爵之谓也　疏案燕礼云主人筵前献賔賔西阶上拜筵前受爵反位膳宰荐脯醢賔升筵膳宰设折俎賔坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒此郑略其事故言之谓右之者即此燕礼所言奠于荐右之谓也彼啐酒即此卒爵爵即酒也郑以下言醻之为醻賔故此右之为当献賔既献賔賔受而奠之于荐右是言之可以明主之献賔故作者举以表之】
　　周礼天官内宰凡賔客之祼献瑶爵皆賛【注谓王同姓及二王之后来朝觐为賔客者祼之礼亚王而礼賔献谓王飨燕亚王献賔也瑶爵所以亚王酬賔也坊记曰阳侯杀穆侯而窃其夫人故大飨废夫人之礼　疏云祼者谓行朝觐礼讫即行三享之礼享讫乃賔于户牖之间献谓飨燕賔客后亦助王献賔瑶爵谓王飨燕酬賔时后亦助王酬賔皆賛助于后也郑知賔客是二王之后者见大行人上公再祼王先一祼次后再祼但祼时大宗伯代后至于拜送则后则内宰亦賛后拜送爵云祼之礼亚王而礼賔者案聘礼有以醴礼賔之言故郑依而言之若据大行人则云祼也云献谓王飨燕亚王献賔也者后之祼者飨燕亦与焉案大行人云三飨三食三燕无饮酒之礼唯有飨燕耳飨者亨大牢以饮賔立行礼在庙献依命数爵盈而不饮飨燕皆有献賔酬賔后亦助王献賔酬賔之事内宰皆賛后也】
　　太宰大朝觐防同賛玉爵【注玉爵王礼诸侯之酢爵其礼之于阼阶上　疏大行人云上公再祼而酢侯伯一祼而酢子男一祼不酢此祼时大宗伯摄祼非冡宰所賛但诸侯酢王用玉爵则冡宰賛王受之故云賛玉爵言其礼之于阼阶上者言礼之谓祼诸侯也知王在阼阶上者当依賔主之礼案燕礼主君在阼賔在户牖之间故知礼之王在阼阶上也】
　　礼记郊特牲诸侯为賔灌用鬰鬯灌用臭也【疏灌犹献也谓诸侯来朝在庙中行三享竟然后天子以鬱鬯酒灌之也故大行人云上公之礼庙中将币三享王礼再祼而酢侯伯壹灌而酢子男壹灌不酢灌用臭也者此亦明贵气之礼】
　　大飨君三重席而酢焉【疏此大飨谓诸侯相朝主君飨賔賔主俱是诸侯皆设三重之席而受酢】
　　诗小雅彤弓我有嘉賔中心好之钟鼓既设一朝醻之【笺饮酒之礼主人献賔賔酢主人主人又饮而酌賔谓之醻　疏案燕礼賔既受献西阶上北靣坐卒爵賔以虚爵降賔坐取觚奠于篚下盥洗卒盥揖升酌以酢主人于西阶上主人北面拜受又曰遂卒爵是主人献賔賔酢主人也又曰主人盥洗升媵觚于賔酌散西阶上坐奠爵拜賔賔降筵北靣答拜主人坐祭遂饮又曰主人酌膳賔西阶上拜受爵于筵前反位主人拜送爵賔升席坐祭酒遂奠于荐东是主人又饮而酌賔曰醻也】礼记仲尼燕居揖让而升堂升堂而乐阕【疏揖让而升堂升堂而乐阕者賔主及阶揖让升堂主人献賔賔卒爵而乐阕是大飨之一也又于此之后賔酢主君而县兴主君饮毕而乐阕是大飨之二也郑注所谓金再作是也】
　　郊特牲卒爵而乐阕孔子屡叹之【疏卒爵而乐阕者賔至庭乐作及至主人献爵賔受爵啐酒拜告防而乐止賔饮讫酢主人主人受酢毕主人献公而乐作公饮卒爵而乐止是卒爵而乐阕也此卒爵谓兼賔及主君也依大射礼主人受酢不作乐若其飨时主君亲献賔賔亲酢主君賔主俱作乐也孔子屡叹之者孔子见礼入门而县兴卒爵而乐阕数数叹美此礼善其和易恭敬之义】
　　周礼春官乐师凡乐掌其序事治其乐政【注序事次序用乐之事】凡国之小事用乐者令奏钟鼓【注小事小祭祀之事疏谓王元冕所祭皆有钟鼓乐师令之】凡乐成则告备【注成谓所奏一竟书曰箫韶九成燕礼曰大师告于乐正曰正歌备　疏云成所奏一竟者竟则终也所奏八音俱作一曲终则为一成则乐师告备如是者六则六成余八变九变亦然故郑引书箫韶九成为证也又云燕礼者欲见彼诸侯燕礼大师告于乐正乐正告于賔与君此天子祭礼亦大师于乐成之时告乐师乐师乃告王也】诏来瞽臯舞【注诏来瞽诏眡了扶瞽者来入也臯之言号告国子当舞者舞】令相【注令眡了扶工郑司农曰告当相瞽师者言当罢也瞽师盲者皆有相道之者　疏郑见仪礼扶工者皆称相以其瞽人无目而称工故云令眡了扶工也】飨食诸侯序其乐事令奏钟鼓令相如祭之仪【疏言如祭之仪者非直序乐令钟鼓令相其中诏来瞽等皆如之】
　　礼记郊特牲奠酬而工升歌发德也歌者在上匏竹在下贵人声也【疏奠酬而工升歌据大射礼献卿之后大夫媵觯于公所谓酬也公奠置此酬而未举于时工升歌也或可飨时主君亲酬賔賔初奠酬荐东于时即工升歌也大射与燕礼异也发徳也者所以奠酬升歌歌咏其诗发明賔主之徳】
　　周礼春官大师大祭祀帅瞽登歌令奏击拊下管播乐器令奏鼓朄大飨亦如之【疏此大飨谓诸侯来朝即大行人上公三飨侯伯再飨子男一飨之类其在庙行飨之时作乐与大祭祀同亦如上大祭祀帅瞽登歌下管播乐器令奏皆同故云亦如之凡祭祀大飨及賔射升歌下管一皆大师令奏小师佐之其钟鼓则大祝令奏故大祝云隋衅逆尸令钟鼓侑亦如之若賔射及飨钟鼓亦当大祝令之与祭祀同也】
　　小师大祭祀登歌击拊下管击应鼓大飨亦如之【疏其大飨飨诸侯之来朝者】
　　眡了賔射皆奏其钟鼓【注击朄以奏之其登歌大师自奏之】
　　钟师凡祭祀飨食奏燕乐【注以钟鼓奏之　疏飨食谓与诸侯行飨食之礼在庙故与祭祀同乐故连言之知以钟鼓奏之者以其钟师奏九夏用钟鼓故知此燕乐亦用钟鼓奏之可知也】笙师凡祭祀飨射共其钟笙之乐【注钟笙与钟声相应之笙】
　　韎师掌教韎乐祭祀则帅其属而舞之【注舞之以东夷之乐】大飨亦如之
　　旄人凡祭祀賔客舞其燕乐
　　籥师掌教国子舞羽龡籥祭祀则鼓羽籥之舞賔客飨食则亦如之【疏亦鼓之以羽籥之舞与祭祀同以其俱在庙故乐亦同也】
　　鞮鞻氏掌四夷之乐与其声歌祭祀则龡而歌之燕亦如之
　　司干掌舞器舞者既陈则受舞器既舞则受之賔飨亦如之
　　礼记仲尼燕居下管象舞夏籥序兴陈其荐俎序其礼乐备其百官如此而后君子知仁焉升歌清庙示徳也下而管象示事也是故古之君子不必亲相与言也以礼乐相示而已【注下谓堂下也象舞武舞也夏籥文舞也序更也堂下吹管舞文武之乐更起也示徳相示以徳也清庙颂文王之徳也示事相示以事也象武武王之大事也　疏下管象武者谓升歌清庙堂下管中吹象武之曲但此下管象武之上少升歌清庙之一句夏籥序兴者夏籥谓大夏文舞之乐以象武次序更逓而兴于是陈列荐俎次序礼乐备具百官从夏籥序兴至此重賛在上之事如此升歌清庙示徳也者清庙颂文王之徳故云示徳也下而管象示事也者象谓武王伐纣之乐事谓王业之大事故下管象武示王业之事也】
