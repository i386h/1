<!-- { "loadSidebar": true } -->
　　明太祖实录凡正旦冬至先日内使监陈御座香案于奉天殿设皇太子亲王次于文楼侍仪司设表案于丹墀内道西北文武官起居位于文武楼南东西向一品二品拜位于内道上之东西三品以下拜位于内道下每等异位重行北面使者位于文武官拜位之东北面西上殿前班侍从班诸执事起居位于文武官起居位北东西向捧表官宣表官宣表目官展表官于表案西东向纠仪御史二位于表案南东西向宿卫镇抚二位于东西陛下防卫百户二十四位于镇抚南稍后典牧所官二位于乗马前东西向司晨郎报时位于内道中文武官拜位北知班二位于文武官拜位北东西向通赞赞礼二位于知班北【通赞西赞礼东】引文武班四位于文武官拜位北稍后东西向引殿前班二位于引武班南引使者二位于引文班南举表案二位于引武班北举殿上表案二位于西陛下东向其丹陛上设皇太子亲王拜位于中【洪武二十六年改定皇太子亲王朝贺于乾清宫】殿前班指挥司官三侍立位于其西宣徽院官三侍立位于其东相向仪鸾司官位于殿中门左右防卫千户八位于殿东西门左右典仪二位于陛上南将军六于殿门左右天武将军四于陛上四隅皆东西相向鸣鞭四列于殿前班之南北面殿上设宝案于正中表案于其南皇太子亲王位于表案南文官侍从起居注给事中殿中侍御史尚宝卿位于殿东武官侍从悬刀指挥位于殿西相向受表兼受表目官位于文官侍从南西向内赞二又位于南东西相向卷帘将军二位于帘前东西相向翌明金吾卫设卤簿陈五辂列甲士于午门外列旗仗于奉天门外陈仪仗于丹陛上及丹墀左右拱卫司设拜褥于皇太子亲王位典牧所设乗马于文武楼南各三东西向和声郎陈乐于丹墀文武官拜位南侍仪司舍人二举表案入就殿上位舍人二以表函置于案举入丹墀位鼓初严百官朝服次严齐班于午门外东西以北为上通班赞礼宿卫镇抚入就位诸侍卫官各服其器服及尚宝卿侍从官入诣谨身殿鼓三严文武官以次入侍仪奏外办皇帝服衮冕御舆出仗动大乐鼓吹振作尚宝卿捧宝侍仪侍卫导从警跸升座乐止将军卷帘尚宝卿置宝于案拱卫司鸣鞭司晨郎报时鸡唱讫诸侍从官拱卫司官由殿西门出降自西阶引班引入起居位通班赞某卫指挥使臣某以下起居乐作四拜乐止赞礼赞鞠躬指挥使以下皆鞠躬赞圣躬万福复位赞拜乐作四拜乐止通班赞各供事殿前班侍从班及诸执事就位引进引皇太子及亲王由奉天东门入乐作陞自东阶至丹陛拜位乐止赞拜乐作四拜兴乐止导诣奉天殿东门入乐作内赞导至御座前乐止赞跪皇太子亲王皆跪皇太子称贺曰长子某兹遇履端之节【冬至则曰履长】谨率诸弟某等钦诣父皇陛下称贺制曰履端之庆与长子等同之赞俯伏兴导由东门出乐作引进导复丹陛拜位乐止赞拜乐作四拜兴乐止降自东阶乐作至文楼乐止司晨再报时讫通班赞丞相名臣某以下起居引班导文武百官入拜位北面立初行乐作至位乐止知班唱班齐赞礼赞拜乐作四拜兴乐止引班导丞相诣西阶乐作丞相升捧表及展宣等官从行至殿西门乐止内赞引丞相至御座前赞跪赞礼赞众官皆跪丞相奏具官臣某等兹遇三阳开泰万物维新【冬至则曰律应黄钟日当长至】钦惟皇帝陛下膺干纳佑奉天永昌赞俛伏兴丞相及众官皆兴内赞导丞相出殿西门乐作降自西阶复位乐止捧表以下官由殿西门入内赞赞进表捧表官跪进于案前受表官于案东搢笏跪受置于案出笏兴退复位捧表官出笏兴退立于殿内之西东向赞宣表宣表目官展表目官诣案前搢笏跪展宣毕展表目官出笏复位宣表目官俛伏兴以表目复于案出笏退复位宣表官展表官诣案前搢笏跪展宣毕展表官出笏一人以表复于案俱退宣表官俛伏兴同捧表以下官出殿西门降自西阶复位赞礼赞拜乐作四拜乐止给事中诣御座前跪承制由殿中门出至丹陛上东南西向称有制百官皆跪宣皇帝制曰履端之庆与卿等同之【冬至则曰履长】给事中由西门入跪奏承制毕俛伏兴复位赞礼赞俛伏兴搢笏鞠躬三舞蹈跪山呼各拱手加额呼万岁者三凡呼乐工军校齐声击鼓应之出笏俛伏兴乐作四拜乐止侍仪奏礼毕鸣鞭皇帝兴乐作警跸侍从导引至谨身殿乐止舍人各奉表案出丞相以下皆出朝贺毕锡宴于谨身殿内使监陈御座拱卫司设黄麾仗及擎执于殿庭如朝仪设皇太子座于御座东偏西向诸王座以次南东西相向殿内设三品以上官座庑下设四品至九品座文东武西重行异位和声郎于殿南楹陈大乐细乐及诸舞队宣徽院陈食案于殿中及东西庑皇帝常服陞座鼓吹振作鸣鞭乐止皇太子亲王就位丞相率礼部尚书宣徽使进御食案侍郎宣徽同知进太子亲王食案丞相进夀花于御前礼部工部尚书进夀花于太子亲王前百官各就位诸执事进夀花于百官讫内使监令御前行酒司壶行太子以下酒细乐作和声郎北面举手称上酒饮毕乐止内使监令御前进食供食供太子以下食大乐作和声郎北面举手称上食食毕乐止凡酒七行进食五次乐作止如初酒第五行及第七行杂呈诸队舞宴毕皇帝兴大乐作太子亲王还宫乐止文武官以次出
　　王圻续通考洪武二年正月甲子以羣臣每遇正旦圣夀朝贺行礼呼万岁者三虽云臣子祝上实亦虚词因谕宰臣更其词八月庚午礼部尚书崔亮太常少卿陈昧言旧制朝贺之礼赞礼者旣唱三舞蹈讫复三唱山呼而羣臣拱手加额与乐工军校齐声称万岁者三近改拟山呼为赞呼百官应之曰天辅有德曰海宇咸宁曰圣躬万福臣等窃谓殿庭之礼主于尊严赞呼之际贵于齐一今百官三呼应声喧哗不齐诚为失仪况山呼故事甚为严肃宜仍其旧从之
　　明史乐志定朝会宴飨之制凡圣节正旦冬至大朝贺和声郎陈乐于丹墀百官拜位之南北向驾出仗动和声郎举麾奏飞龙引之曲乐作陞座乐止偃麾百官拜奏风云会之曲拜毕乐止丞相上殿致词奏庆皇都之曲致词毕乐止百官又拜奏喜升平之曲拜毕乐止驾兴奏贺圣朝之曲还宫乐止百官退和声郎乐工以次出凡宴飨和声郎四人总乐舞二人执麾立乐工前之两旁二人押乐立乐工后之两旁殿上陈设毕和声郎执麾由两阶升立于御酒案之左右二人引歌工乐工由两阶升立于丹陛上之两旁东西向舞师二人执旌引武舞士立于西阶下之南又二人执翿引文舞士立于东阶下之南又二人执幢引四夷舞士立于武舞之西南俱北向武舞曰平定天下之舞象以武功定祸乱也文舞曰车书会同之舞象以文徳致太平也四夷舞曰抚安四夷之舞象以威德服逺人也引大乐二人执戱竹引大乐工陈列于丹陛之西文武二舞乐工列于丹陛之东四夷乐工列于四夷舞之北俱北向驾将出仗动大乐作升座乐止进第一爵和声郎举麾唱奏起临濠之曲引乐二人引歌工乐工诣酒案前北面重行立定奏毕偃麾押乐引众工退第二奏开太平之曲第三奏安建业之曲第四奏削羣雄之曲第五奏平幽都之曲第六奏抚四夷之曲第七奏定封赏之曲第八奏大一统之曲第九奏守承平之曲其举麾偃麾歌工乐工进退皆如前仪进第一次膳和声郎举麾唱奏飞龙引之乐大乐作食毕乐止偃麾第二奏风云会之乐第三奏庆皇都之乐第四奏平定天下之舞第五奏贺圣朝之乐第六奏抚安四夷之舞第七奏九重欢之乐第八奏车书会同之舞第九奏万年春之乐其举麾偃麾如前仪九奏三舞既毕驾兴大乐作入宫乐止和声郎执麾引众工以次出
　　洪武三年定朝贺乐章陞殿奏飞龙引之曲百官行礼奏风云会之曲丞相致词奏庆皇都之曲复位百官行礼奏喜升平之曲还宫奏贺圣朝之曲俱见后宴飨九奏中
　　三年定宴飨乐章
　　一奏起临濠之曲名飞龙引　千载中华生圣主王气成龙虎提剑起淮西将勇师雄百战混区宇　驱驰鞍马经寒暑将士同甘苦次第静风尘除暴安民功业如汤武
　　二奏开太平之曲名风云会　玉垒瞰江城风云绕帝营驾楼船龙虎纵横飞礮发机驱六甲降虏将胜彊兵　谈笑掣长鲸三军勇气增一戎衣宇宙清宁从此华夷归一统开帝业庆升平
　　三奏安建业之曲名庆皇都　虎踞龙蟠佳丽地真主开基千载风云会十万雄兵屯鐡骑台城守将皆奔溃　一洗烦苛施德惠里巷讴歌田野腾和气王业开千万世民咸仰雍熙治
　　四奏削羣雄之曲名喜升平　持黄钺削平荆楚清吴越清吴越暮秦朝晋几多豪杰　幽燕齐鲁风尘洁伊凉蜀陇人心悦人心悦车书一统万方同辙五奏平幽都之曲名贺圣朝　天运推迁元运移王师北讨定燕畿百年礼乐重兴日四海风云庆会时除暴虐抚疮痍汉南争覩旧威仪君王圣徳同天
　　地三恪衣冠拜玉墀
　　六奏抚四夷之曲名龙池宴　海波不动风尘静中国有真人文身交趾氊裘金齿重译来賔　竒珍异产梯山航海奉表称臣白狼元豹九苞丹鳯五色麒麟
　　七奏定封赏之曲名九重欢　乾坤清廓论功定赏防勲封爵玉带金符貂蝉簪珥形图麟阁　奉天洪武功臣佐兴运文经武畧子子孙孙尊荣富贵久长安乐
　　八奏大一统之曲名鳯凰吟　大明天子驾飞龙开疆宇定王封江汉逺朝宗庆四海车书会同　东寄西旅北戎南越都入地图中遐迩畅皇风亿万载时和岁丰
　　九奏守承平之曲名万年春　风调雨顺徧乾坤齐庆承平时节玉烛调和甘露降逺近桑麻相接偃武修文报功崇徳率土皆臣妾山河磐固万方庻欢悦　长想创业艰难君臣曾共扫四方豪杰露宿宵征鞍马上歴尽风霜氷雪朝野如今清宁无事任用须贤哲躬勤节俭万年同守王业【以上九奏前三奏和缓中四奏壮烈后二奏舒长其曲皆按月律】
　　武舞曲名清海宇　防剑起淮土防马定寰区王气开天统宝歴庆干符武畧文谟龙虎风云创业初将军星绕弁勇士月弯弧选骑平南楚结阵下东吴至徳覃敷万里山河壮帝居
　　文舞曲名泰阶平　乾坤清宁治功告成武定祸乱文致太平郊则致其礼庙则尽其诚卿云在天甘露零风雨时若百谷登礼乐雍和政刑肃清储嗣旣立封建乃行谗佞屏四海贤俊立朝廷玉帛钟鼓陈两楹君臣赓歌扬颂声
　　四夷舞曲　其一小将军大明君定宇寰圣恩寛掌江山东寄西戎北狄南蛮手髙擎宝贝盘　其二殿前欢五云宫阙连霄汉金光明照眼玉沟金水声潺潺頫顖观趋跄看仪銮严肃百千般威人心胆寒其三庆新年虎豹闗文武班五防间庆云朝霞灿黄金殿喜气增丹墀内仰圣顔翠绕红围锦绣班髙楼十二栏笙箫趁紫坛仙音韵瑶按拜舞齐歌謡赞吾皇万夀安　其四过门子定宇寰定宇寰掌江山抚百蛮讴歌拜舞仰祝赞万万年帝业安
