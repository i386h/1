<!-- { "loadSidebar": true } -->
　　堂东西之中曰两楹间公食大夫礼致豆实陈于楹外簠簋陈于楹内两楹间言楹内外矣又言两楹间知凡言两楹间者不必与楹相当谓堂东西之中尔南北之中曰中堂聘礼受玉于中堂与东楹之间注曰中堂南北之中也入堂深尊賔事也贾氏曰后楣以南爲堂堂凡四架前楣与栋之间爲南北堂之中公当楣拜讫更前北侵半架受玉故曰入堂深也案东楹之间侵近东楹非堂东西之中而曰中堂则中堂爲南北之中明矣又案士丧礼注曰中以南谓之堂贾氏曰堂上行事非专一所若近戸即言戸东戸西近房则言房外房东近楹即言东楹西楹近序即言东序西序近阶即言东阶西阶其堂半以南无所继属者即以堂言之祝淅米于堂是也
　　蕙田案以上中堂两楹间中堂即堂中盖南北东西之中两楹间则稍南矣
　　仪礼士冠礼将冠者出房南面【注南面立于房外之西疏知在房外之西不在东者以房外之东当阼阶是知房外者皆在房外之西故昏礼女出于母左母在房外之西故得出时在母左也】庶子冠于房外南面遂醮焉【注房外谓尊东也不于阼阶非代也不醮于客位成而不尊　防尊东者以成尊在房户间故也】
　　士昏礼席于房外南面姑即席【注房外房户外之西疏知房外是房户外之西者以其舅在阼阼当房户之东若姑在房户之东即当舅之北南面向之不便又见下记云父醴女而俟迎者母南面于戸外女出于母左以母在房户西故得女出于母左是以知此房外亦房户外之西也】士昏礼记父醴女而俟迎者母南面于房外【注女既次纯衣父醴之于房中南面盖母荐焉重昏礼也】
　　士冠礼尊于房户之间【注房户间者房西室戸东也】
　　有司彻司宫以爵授妇赞者于房东【注房戸外之东】
　　士昏礼尊于房户之东
　　乡饮酒礼尊两壶于房户间【疏凡设尊之法但醴尊见其质皆在房内故士冠礼礼子昏礼礼女醴皆在房隐处若然聘礼礼賔尊于东厢不在房者见尊欲与卑者爲礼相变之法设酒之尊皆于显处见其文是以此及醮子与乡射特牲少牢有司彻皆在房户之间是也】
　　乡饮酒礼记乡人士君子尊于房戸之间賔主共之也【疏乡大夫等惟有东房故设酒尊于东房之西室房之东在賔主之间示賔主之共有此酒也酒虽主人之设賔亦以阼主人故云賔主共之也】
　　【呉氏绂曰孔贾所据以爲大夫士无西房惟东房而西室者执此乡饮酒文耳固无他佐证也然所云坐賔于西北与夫賔主夹尊者中室而东西有房论賔主之大分賔未尝不在西北未尝不与主夹尊也且西房之外三賔之席在焉此宁不爲西北之賔坐耶而执此以爲士大夫无西房愚未之敢信也】朱子释宫房戸之西曰房外士昏礼记母南面于房外女出于母左士冠礼尊于房戸之间若庶子则冠于房外南面注曰谓尊东也是房戸之西得房外之名也房之户于房南壁亦当近东案士昏礼注曰北堂在房中半以北洗南北直室东隅东西直房戸与隅间隅间者盖房东西之中两隅间也房中之东其南爲夹洗直房戸而在房东西之中则房戸在房南壁之东偏可见矣
　　呉氏绂曰庶子冠于房外外即房戸之间是也但设席则近房设尊则近户耳房戸则当房之中朱子经传通解注云房戸当南壁东西之中是也释宫云近东者非定论又案房户外之东曰房东有司彻司宫以爵授妇赞者于房东注云房戸外之东士昏礼尊于房戸之东士丧礼君视大敛祝负墉南面皆谓房外之东也则房户当东西之中而不偏东弥可见矣蕙田案以上房外房戸东房户间房戸居东房南壁之中房外即房户间室户之东而房戸之西也朱子谓房戸在房南壁之东偏呉氏谓当东西之中而不偏东呉氏说近是房戸东则直阼阶矣
　　仪礼士冠礼主人端爵韠立于阼阶下直东序西面【注堂东西墙谓之序　疏直当也谓当堂上东序墙也】主人升立于序端西面賔西序东面主人之赞者筵于东序少北西面【注东序主人之位也】乡射礼记西序之席北上【疏众賔之席继賔以东西上今谓众賔有东面者则北上非常故记之也】賔与大夫之弓倚于西序主人之弓矢在东序东
　　士丧礼皆馔于西序下南上【注东西墙谓之序中以南谓之堂　疏云中以南谓之堂者谓于序中半以南乃得堂称以其堂上行事非专一所若近戸即言户东戸西若近房即言房外之东房外之西若近楹即言东楹西楹若近序即言东序下西序下若近阶即言东阶西阶若自半以南无所继属者即以堂言之即下文浙米于堂是也其实房外戸外皆是堂故论语云由也升堂矣未入于室也】书顾命西序东向敷重底席东序西向敷重丰席【传东西厢谓之序　疏东西厢谓之序释宫文】
　　蕙田案释宫本作墙孔传作厢误
　　仪礼士冠礼孤子冠之日主人紒而迎賔拜揖让立于序端【疏主人升堂立东序端賔升立西序端】
　　乡饮酒礼主人坐奠爵于篚兴对賔复位当西序东面朱子释宫堂之东西墙谓之序郭氏曰所以序别内外
　　蕙田案以上东序西序序端
　　公食大夫礼大夫立于东夹南西面北上【注东夹南东西节也取节于夹明东于堂　疏序已西爲正堂序东有夹室今大夫立于夹室之南是东于堂也】小臣东堂下南面西上宰东夹北西面南上【疏宰东夹北西面南上者谓在北堂之南与夹室相当故云夹北也】
　　蕙田案公食大夫礼大夫立于东夹南若如陈氏礼书以房之南爲夹室则东夹南即东堂下当与小臣同辞矣
　　书顾命西夹南向【传西厢夹室之前　疏下传云西房西夹坐东东房东厢夹室然则房与夹室实同而异名天子之室有左右房房即室也以其夹中央之大室故谓之夹室此坐在西厢夹室之前故系夹室言之】
　　蕙田案孔疏非是
　　仪礼公食大夫礼賔升公退揖于厢
　　觐礼记几俟于东厢【注东厢东夹之前】
　　聘礼记醴尊于东厢
　　尔雅释宫室有东西厢曰庙无东西厢有室曰寝【注夹室前堂但有大寝　疏凡大室有东西厢夹室及前堂有序墙者曰庙但有大室者曰寝】
　　仪礼大射仪小射正授弓佛弓皆以俟于东堂　小臣正退俟于东堂　射器皆入君之弓矢适东堂賔之弓矢与中筹丰皆止于西堂下　賔之矢则以授矢人于西堂下
　　书顾命一人冕执刘立于东堂一人冕执钺立于西堂【传立于东西厢之前堂　疏郑云序内半以前曰堂谓序内檐下自室壁至于堂帘中半以前总名爲堂此立于东堂西堂者当在东西厢近阶而立以备升阶之人也】一人冕执锐立于侧阶【传侧阶北下立阶上　疏东厢西厢必有阶上堂知此立于东西堂之阶上也郑王皆以侧阶爲东下阶也然立于东垂者已在东下阶上何由此人复共并立故传以爲北下阶上谓堂北阶北阶则惟堂北一阶而已侧犹特也】
　　礼记杂记夫人至入自闱门升自侧阶
　　朱子释宫夹室之前曰厢亦曰东堂西堂觐礼记注曰东厢东夹之前相翔待事之处特牲馈食礼注曰西堂西夹之前近南耳贾氏曰即两厢也释宫曰室有东西厢曰庙郭氏曰夹室前堂是东厢亦曰东堂西厢亦曰西堂也释宫又曰无东西厢有室曰寝案书顾命疏寝有东夹西夹士丧礼死于适寝主人降袭绖于序东注曰序东东夹前则正寝亦有夹与厢矣释宫所谓无东西厢者或者谓庙之寝也欤凡无夹室者则序以外通谓之东堂西堂案乡射礼主人之弓矢在东序东大射仪君之弓矢适东堂大射之东堂即乡射之东序东也此东西堂堂各有阶案杂记夫人奔丧升自侧阶注曰侧阶旁阶奔丧曰妇人奔丧升自东阶注曰东阶东面阶东面阶则东堂之阶其西堂有西面阶也东堂下西堂下曰堂东堂西大射仪賔之弓矢止于西堂下其将射也賔降取弓矢于堂西堂西即西堂下也特牲馈食礼主妇视饎防于西堂下记曰饎防在西壁则自西壁以东皆谓之西堂下矣又案大射仪执幂者升自西阶注曰羞膳者从而东由堂东升自北阶立于房中则东堂下可以达北堂也
　　【顾氏栋髙曰特牲几席两敦在西堂注云西夹以前近南疏云案尔雅注夹室前谓之厢此云在西堂在西厢耳又公食大夫賔升将饭公揖退于厢注云夹室前俟事之处则厢爲夹室之前堂之左右无疑也以其在东西序外故亦名东堂西堂耳万充宗乃不取此别图于堂下爲小屋东西相向不经之甚古人堂下别无屋案尔雅有东西厢曰庙无东西厢有室曰寝邢疏以庙之后寝言之非也寝即正寝耳庙之夹室与前隔断别名其外曰东西厢亦曰东西堂寝则直连不别名厢通谓之东西夹室所以然者庙之夹室以藏祧主不容一直故须隔防隔防便有戸若寝则无嫌直开尚书西夹南向孔传亦云西厢夹室之前明即寝内西堂之地与牖间东西序相望者故须陈设以爲观羙若如庙中隔断用户相通此系隐奥之处又何须陈设仪物乎此寝庙夹室一直与隔断之明证也】
　　蕙田案东西夹皆南向其阶在两旁房之北有北阶房有左右而北阶则惟一昆山徐氏订正寝庙之图甚明然以侧阶列于南向则误又不列北阶亦未爲完备
　　又案以上东夹南西夹南即东厢西厢东堂西堂又侧阶
　　右堂制
　　仪礼士昏礼賔升西阶当阿东面致命【注阿栋也入室深示亲亲今文阿爲庪　疏案乡饮酒聘礼皆云賔当楣无云当阿者独此云当阿故云示亲亲也凡士之庙五架爲之栋北一楣下有室户中脊爲栋栋南一架爲前楣楣前接檐爲卿射记云序则物当栋堂则物当楣故云是制五架之屋也乡大夫射于庠庠则有室故物当前楣士射于序序则无室故物当栋此士之庙虽有室其栋在室外故賔得深入当之也】
　　乡射礼记序则物当栋堂则物当楣【注是制五架之屋也正中曰栋次曰楣前曰　疏五架之屋庠序皆然但有室无室爲异】
　　呉氏绂曰五架者举其檩数言之也其地四架而已盖南北分爲四段以爲行礼之节其实屋深架寛檩数必不止于此据多士传士广三雉以二雉爲内其广九丈则深当七丈二尺分爲四架每架一丈八尺加峻四尺五寸一椽长二丈二尺五寸亦以二架爲一架矣　序无室必不然之说也无室则亦无房豆笾无所置之而记所云出自东房者爲长语矣
　　乡饮酒礼主人阼阶上当楣北面再拜賔西阶上当楣北面答拜【注楣前梁也　疏楣前梁也者对后梁爲室户】
　　聘礼公当楣再拜
　　礼记内则妻抱子出自房当楣立东面
　　蕙田案以上栋楣庪凡云当楣皆谓前梁
　　明堂位山节藻棁复庙重檐天子之庙饰也【注山节刻樽卢爲山也藻棁画侏儒爲藻文也复庙重屋也重檐重承壁材也　疏复庙者上下重屋也重檐谓就外檐下壁复安板檐以辟风雨之洒壁故云重檐承壁材】
　　礼器管仲镂簋朱纮山节藻棁君子以爲滥矣【注栭谓之节梁上楹谓之棁宫室之饰士首本大夫达棱诸侯斵而砻之天子加宻石焉无画山藻之礼也　疏山节谓刻柱头爲斗栱形如山也藻棁者谓画梁上短柱爲藻文也此天子庙饰】
　　春秋庄公二十四年谷梁传刻桓公桷礼天子之桷斵之砻之加宻石焉诸侯之桷斵之砻之大夫斵之士斵本刻桷非正也
　　释文方曰桷圆曰椽斵削也
　　国语晋语天子之室斵其椽而砻之加宻石焉诸侯砻之大夫斵之士首之
　　诗鲁颂閟宫松桷有舄【传桷榱也舄大貌】
　　春秋桓公十四年左氏传宋伐郑以大宫之椽归爲卢门之椽
