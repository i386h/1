<!-- { "loadSidebar": true } -->
　　【何氏楷曰辟通作璧廱説文谓天子乡饮之地即辟廱也字从广雝声按廱字当从广下邕广读若俨象对刺髙屋之形四方有水曰邕辟廱之制四面有水环之正合邕义从邕为意兼声今不谐邕而谐雝殊不可解雝者鸟名也汉书又通作雍考説文乃无雍字三辅黄图云周文王辟廱在长安西北四十里亦曰璧廱如璧之圆壅之以水象教化流行也蔡邕云水广二十四丈四周于外礼统云内如覆外如偃盘毛云水旋丘如璧曰璧廱以节观者孔云璧体圆而内有孔此水亦圆而内有地犹如璧然土之髙者曰邱此水内之地未必髙于水外正谓水下而地髙故以邱言之以水绕邱所以节约观者令在外而观也陈祥道云辟廱外圆内方明徳当圆行当方考之于礼鬴簋钱璧之类皆外圆内方圆而函方隂阳之义也汉明帝视辟廱人圜桥门而观周制宜亦然也今案据此则辟廱之説本自明白绎其字义即其制度亦可想见后人纷纷妄生异论白虎通谓辟之为言积也积天下之道徳也雍之为言壅也壅天下之残贼故谓之辟雍也韩诗説谓言辟取辟有徳不言辟水言辟廱者取其廱和也礼记注疏谓辟明也于此学中习学道艺欲使天下之人悉皆明达和谐乐书谓夏后氏以序名学则主以礼射而畧于乐商人以瞽宗名学则主以乐教而畧于礼周人兼而用之而名其学以辟廱辟者法之所自出本之以为礼廱者和之所自生本之以为乐辟廱以本之则礼乐之教足以同人心出治道胡致堂谓灵台诗言鸟兽昆虫各得其所鼔钟虡业莫不均调于此所乐之徳惟辟雍而已辟君也雍和也文王有声所谓镐京辟雍义亦若此皆以己意穿凿附防最误学者故详辟之郑云辟廱三灵皆同处在郊今按黄图载灵台辟廱皆在长安西北四十里则同处之説不为无据颂振鹭于飞于彼西雝先儒亦谓辟廱在西郊故曰西雝也韩诗説谓辟廱在南方七里之内此不足信孙鑛云东汉左辟廱右灵台正是法周盖二地相近】
　　大雅文王有声镐京辟廱自西自东自南自北无思不服皇王烝哉【笺武王于镐京行辟廱之礼自四方来观者皆感化其徳心无不归服者　疏辟廱之礼谓养老以教孝弟也】
　　张子曰灵台辟廱文王之学也镐京辟雍武王之学也至此始立为天子之学矣
　　【何氏楷曰武王迁镐已乆及有天下镐始称京辟廱在镐京中所以教天子春射秋飨尊事三老五更之处武王所首重故特举而言之】
　　蕙田案周于国中立五学而辟廱居其中其东西南北四学则为教国子肄业之地故武王临辟廱而四学之士咸来观礼莫不感化于徳心悦而诚服周之作人于斯为盛经云自西自东自南自北谓成均上庠瞽宗东序之学者非泛指四方之人也
　　白虎通徳论辟雍所以行礼乐宣徳化也辟者象璧圆以法天也雍者雍之以水象教化流行也辟之为言积也积天下道治雍之为言壅也壅天下之仪则故谓辟雍也王制曰天子辟雍诸侯泮宫外圆者欲使观者平均也又欲言外圆内方明徳当圆行当方也
　　周礼春官大司乐掌成均之法【注董仲舒云成均五帝之学文王世子曰于成均以及取爵于上尊然则周人立此学之宫】
　　【郑氏锷曰大司乐所掌者乐也周人于成均之中教乐徳乐舞乐语则成均乃习学之所大司乐所掌者乐官之法以治学政则于他学之法无预可知名曰成均者徳不能无亏性不能皆平乐之为教所以成之均之】
　　凡有道有徳者使教焉死则以为乐祖祭于瞽宗【注郑司农云明堂位曰瞽宗殷学也以此观之祭于学宫中　疏文王世子云春诵夏太师诏之瞽宗以其教学在瞽宗故祭乐祖还在瞽宗】
　　礼记文王世子春夏学干戈秋冬学羽籥皆于东序春诵夏太师诏之瞽宗秋学礼执礼者诏之冬读书典书者诏之礼在瞽宗书在上庠【注周立三代之学学书于有虞氏之学兴谟之教所兴也学舞于夏后氏之学文武中也学礼乐于殷之学功成治定与已同也】
　　凡祭与养老乞言合语之礼皆小学正诏之于东序大司成论説在东序
　　凡语于郊者于成均以及取爵于上尊也【注董仲舒曰五帝名大学曰成均】
　　蕙田案文王世子曰成均曰东序曰瞽宗曰上庠独不及辟廱者以此篇主学世子及学士而言辟廱非教学之所也
　　祭义天子设四学当入学而大子齿
　　陆氏佃曰天子立四学并其中学而立直于一处并建周人辟雍则辟雍最居中其南为成均其北为上庠其东为东序其西为瞽宗当学礼者就瞽宗学书者就上庠学舞干戈羽籥者就东序学乐徳乐舞乐语者就成均辟雍唯天子承师问道食三老五更及出师受成等就焉学礼曰帝入东学尚亲而贵仁东序是也帝入南学尚齿而贵诚成均是也帝入西学尚贤而贵徳瞽宗是也帝入北学尚贵而尊爵上庠是也帝入太学承师而问道辟雍是也总而言之四学亦大学也若辟雍虽太子不得预太子入学学者所学之宫也辟雍非其所学之宫故云四学
　　郑氏锷曰周人立五学中曰辟雍环之以水水南为成均水北为上庠东为东序西为瞽宗学礼者就瞽宗学书者就上序学舞干戈羽籥者就东序学乐徳乐舞乐语者就成均惟天子承师问道及养老更之类乃就辟雍故大戴礼有帝入东学西学南学北学太学之文盖周人立四代之学礼记云于成均以及取爵于上尊也又云瞽宗商学也然上庠下庠虞也东序西序夏也左学右学商也东胶虞庠周也不见成均为何代之学独董仲舒谓五帝学康成从之他无所见或者以成均为辟雍岂其然欤
　　蕙田案陆氏郑氏解四学五学之説极精惟云食三老五更就辟雍则未然三老五更之位在东序不在辟廱也
　　食三老五更于太学所以教诸侯之弟也祀先贤于西学所以教诸侯之徳也【注西学周小学也先贤有道徳王所使敎国子者　疏周之小学在西郊王制云养庶老于虞庠虞庠在国之西郊是也】
　　陈氏礼书记曰天子视学命有司行事祭先师先圣焉卒事遂适东序设三老五更之席又曰食三老五更于太学所以教诸侯之弟祀先贤于西学所以教诸侯之徳夫天子视学则成均也命有司行事祭先师先圣焉即祀先贤于西学也祀先贤于西学则祭于瞽宗也有司卒事适东序设三老五更之席即养国老于东胶也养国老于东胶即食三老五更于大学也然则商之右学在周谓之西学亦谓之瞽宗夏之东序在周谓之东胶亦谓之太学盖夏学上东而下西商学上右而下左周之所存特其上者耳蕙田案注以西学为西郊之虞庠不如陈氏主瞽宗之的然陈氏谓天子视学在成均则又误以成均辟廱为一
　　射义天子将祭必先习射于泽泽者所以择士也郊特牲卜之日王立于泽【注泽泽宫也所以择贤之宫也】
　　朱子曰王制论学天子曰辟雍诸侯曰泮宫説者以为辟廱大射行礼之处也水旋丘如璧以节观者泮宫诸侯乡射之宫也其水半之盖东西门以南通水北无也故振鹭之诗曰振鹭于飞于彼西雝説曰以雝为泽盖即旋丘之水而其学即所谓泽宫也盖古人之学与今日不同孟子所谓序者射也则学盖有以射为主者矣苏氏引庄周言文王有辟廱之乐遂以辟廱亦为乐名而曰古人以乐教胄子则未知学以乐而得名欤乐以学而得名欤则是又以为习乐之所也记所谓鲁人将有事于上帝必先有事于泮宫者盖射以择士云耳
　　蕙田案孟子云序者射也泽宫为习射之所其当在东序与
　　大戴礼保篇学礼曰帝入东学上亲而贵仁则亲踈有序始思相及矣帝入南学上齿而贵信则长防有差始民不诬矣帝入西学上贤而贵徳则圣智在位而功不匮矣帝入北学上贵而尊爵则贵贱有等而始下不逾矣【注四学者东序瞽宗虞庠及四代之学也春气温养故上亲夏物咸小大殊故上齿秋物成实故贵徳冬时物藏于地惟象于天半见也故上爵也】帝入太学承师问道退习而端于太傅太傅罚其不则而达其不及则徳智长而理道得矣
　　蕙田案此文亦见于贾谊新书汉书贾谊传其所引学礼盖古礼经之文而今不传矣周立四代之学于国又立辟廱于中故有五学卢辨注大戴礼亦未明晰
　　易传太初篇太子旦入东学昼入南学暮入西学在中央曰太学天子之所自学也
　　蕙田案蔡邕明堂论引此又引大戴保傅篇云与易传同则此文当有夜入北学四字传冩偶脱之耳云太学天子所自学则世子不得与可知与祭义四学之説互相发明又案天子之学有五中为辟廱亦曰太学天子视学则临之其南为成均亦曰南学学乐徳乐舞乐语者居之成均者五帝之学也其北为上庠亦曰北学学书者居之上庠者虞学也其东为东序亦曰东胶亦曰东学学干戈羽籥者居之东序者夏学也其西为瞽宗亦曰右学亦曰西学学礼者居之瞽宗者殷学也辟廱居其中四学环其外辟廱为天子讲礼之学虽世子齿学亦不得就焉四学为学世子及学士之学故大司乐掌成均之法大司成论说于东序大师诏礼于瞽宗典书者诏书于上庠祭义云四学据世子齿学而言学礼云五学据天子入学而言其实一也以四学对辟廱则辟廱为太学以郊外之小学对四学则四学亦为太学矣至郊外之小学则仿虞氏下庠之制谓之虞庠在国之西郊皇侃谓四郊皆有虞庠然经无其文不可知也先儒説学校之制人各一説纷如聚讼今以学礼五学祭义四学防之文王世子王制周礼诗大雅诸文反覆讨论惟陆农师郑刚中之説独为精当故依用之其汉唐以来诸儒之説胪陈于后畧为辨正庶知所折衷焉
　　辨诸儒以辟廱与明堂太庙为一
