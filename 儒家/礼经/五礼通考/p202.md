<!-- { "loadSidebar": true } -->
　　【叶氏梦得曰或曰望祀或曰望秩者秩其无文而祀其在祀典者也】
　　诗周颂时迈序时迈廵守告祭柴望也　【疏武王既定天下廵行其守土诸侯至于方岳之下作告至之祭柴祭昊天望祭山川安祀百神乃是王者盛事周公既致太平追念武王之业故述其事而为此歌焉】
　　懐柔百神及河乔岳【毛传懐来也柔安也乔髙也髙岳岱宗也　疏百神者谓天与山川之神廵守之礼必始于东方故以岱宗言之其实兼四岳也】
　　【朱子集传懐柔百神以至于河之深广岳之崇髙而莫不感格】
　　【廖氏刚曰河之善溢于地岳之峻极于天其神为难懐柔而言及之则山川莫不宁可知矣是信能成天使之传序之意也】
　　国语晋语成王盟诸侯于岐阳楚为荆蛮置茅蕝设望表与鲜卑守燎【韦注置立也蕝谓束茅而立之所以缩酒望表谓望祭山川立木以为表表其位也鲜卑东夷国燎庭燎也】
　　蕙田案以上四条廵守望
　　周礼春官小宗伯若军将有事则与祭有司将事于四望【注军将有事将与敌合战也　疏其四望者谓五岳四镇四渎王军将有事与敌合战之时则小宗伯与祭有司大祝之等祭四望之神以求福但四望之神去战处逺者不必祭之王之战处要有近之者祭之故以四望言之也先郑以与祭以上絶读之若然则与祭者与祭何神其有司将事于四望则有司自有事于四望矣不于小宗伯輙于此言之见何义也于义不然故郑合为一事解之也】
　　【郑氏锷曰军将有事则与祭者主帅奉祭小宗伯以职当立之奉之故当与也小宗伯已与祭于军中则四望之祭必遣其所属之有司往行事焉理之宜也先郑知此意故读与祭以上为絶句康成以与祭连有司以下读之恐不成文理战必祷于神欲气势之增倍而四望又山川之尤大者国家所赖以为阻固是其为兵之捍蔽】
　　【黄氏度曰春秋有事于太庙有事祭也军将有事谓将以军旅有事于鬼神也祭有司主祭祷者也与如字祭祷自有主者小宗伯与之偕军事重将事于四望谓将其事以往也两将字各义】
　　蕙田案郑氏黄氏解与注不同似黄氏为优先郑后郑俱未穏
　　大祝国将有事于四望则前祝【疏云国将有亊于四望者谓军行所过山川造祭乃过据此经四望以上为出时献于社为归时皆大祝前祝以辞告之】
　　【郑氏锷曰国有事于四望则将战地之四望与夫军有功归而献于社凡此二事大祝处前告神故曰前祝】
　　肆师封于大神则为位【注封谓坛也大神社及方岳也疏知兼有方岳者见小宗伯云军将有事于四望谓将战时今战讫所告明兼祭方岳方岳即四望也】
　　【郑氏锷曰封者累土增高非山川之大神则无累土为坛以封崇之礼非常祭故为之位】
　　周书武成柴望大告武成【孔传燔柴郊天望山川先祖后郊自近始】
　　【蔡传既告祖庙燔柴祭天望祀山川以告武功之成由近而逺由亲而尊也】
　　蕙田案以上四条行师望
　　周礼春官大宗伯国有大故则旅四望【注故为凶灾旅陈也陈其祭祀以祈焉礼不如祀之偹也郑司农云四望日月星海谓四望五岳四镇四渎　贾疏此旅是祈祷之名是以知是凶灾凶谓年谷不熟灾谓水火也云旅陈也陈其祭事以祈焉礼不如祀之备者但祈谓祈请求福得福乃祠赛之祠赛则备而与正祭同故知礼不如祀之备也郑司农云四望日月星海后郑不从者礼无祭海之文又山川称望故尚书云望秩于山川是也谓四望五岳四镇四渎知者祭山川既称望案大司乐有四镇五岳崩四渎又与五岳相配故知四望中有此三者言四望者不可一往就祭当四向望而为坛遥祭之故云四望也】
　　蕙田案旅祭名旅四望当即在四郊之兆诗所谓自郊徂宫郊不止天地当有四望在内疏谓四向望而为坛祭之非是
　　又案此条因灾而祭
　　右祈告望
　　春秋僖公三十一年夏四月四卜郊不从乃免牲犹三望【杜注三望分野之星国中山川皆因郊祀望而祭之鲁废郊天而修其小祀故曰犹犹者可止之辞　孔疏公羊传曰三望者祭太山河海且鲁竟不及于河禹贡海岱及淮惟徐州徐即鲁地三望谓淮海岱也贾逵服防以为三望分野之星国中山川今杜亦从之】　左氏传非礼也望郊之细也不郊亦无望可也　公羊传天子有方望之事无所不通诸侯山川有不在其封内者则不祭也【何注方望谓郊时所望祭四方羣神日月星辰风伯雨师五岳四渎及余山川凡六所天子尽八极之内天之所覆地之所载无所不至故得郊也鲁郊非礼也】三望者何望祭也然则曷祭祭太山河海曷为祭太山河海山川有能润于百里者天子秩而祭之触石而出肤寸而合不崇朝而徧雨乎天下者唯太山尔河海润于千里犹者何通可以己也何以书讥不郊而望也【注侧手为肤案指为寸言其触石理而出无有肤寸而不合崇重也不重朝言一朝也亦能通气致雨润泽及于千里】
　　蕙田案公羊此传论天子诸侯望祭之事极有精理可为经传望祭的解方望无所不通对下不在封内是言其疆域之大非兼上下百神也何注兼日月星辰言之大非
　　胡传望祭也有虞氏受终而望因于类廵守而望因于柴皆天子之事也天子有方望无所不通诸侯非名山大川在其封内者则不祭鲁得用重礼视王室则杀故望止于三比诸侯则隆故河海虽不在其封而亦祭然非诸侯之所得为也
　　吴氏澄曰天子郊祀上帝必望祭山川望祭在郊祀之后因郊而望也鲁诸侯也以成王之赐许用王礼四望缺其一杀于天子然郊礼既废则望礼可以不举鲁既不郊而犹三望故书以讥其非礼
　　汪氏克寛曰周官四望葢望四方今鲁三望葢太山在鲁西海在鲁东而河在鲁北杀天子之礼也
　　宣公三年春王正月犹三望左氏传望郊之属也不郊亦无望可也
　　成公七年春王正月犹三望
　　右鲁望
　　春秋哀公六年左氏传楚昭王曰三代命祀祭不越望江汉睢漳楚之望也【注诸侯望祀竟内山川星辰江汉睢漳四水在楚界】
　　朱子曰诸侯祭山川也只祭得境内底如楚昭王病卜云河为祟时诸大夫欲去祭河昭王自言楚之分地不及于河河非所以为祟孔子所以美之云楚昭王知大道矣其不失国也宜哉这便见得境外山川与我不相关自不当祭之
　　尔雅梁山晋望也
　　右列国望
　　春秋襄公二十六年左氏传王子朝曰至于夷王王愆于厥身诸侯无不并走其望以祈王身
　　昭七年左氏传韩宣子谓子产曰寡君寝疾并走羣望【注晋所望祀山川皆走往祈禳】
　　昭十三年左氏传楚共王无适有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也
　　右祈禳走羣望
　　周礼春官大宗伯以血祭祭五岳【注隂祀自血起贵气臭也五岳东曰岱宗南曰衡山西曰华山北曰恒山中曰嵩髙山不见四渎者四渎五岳之匹或省文　疏云五岳东曰岱宗南曰衡山西曰华山北曰恒山中曰嵩髙山者此五岳所在据东都地中为说案大司乐云四镇五岳崩注云华在豫州岳在雍州彼据镐京为说彼必据镐京者彼据灾异若据洛邑则华与嵩髙并在豫州其雍州不见有灾异之事故注有异也案尔雅江河淮济为四渎为定五岳不定者周国在雍州时为西岳故权立吴岳为西岳非常法尔雅不载以东都为定故尔雅载之也若然此南岳衡山案尔雅霍山为南岳者霍山即衡山也故地理志扬州霍山为南岳者山今在庐山彼霍山与兾州霍山在嵩华者别云不见四渎者四渎五岳之匹或省文者五岳四渎相对若天地故设经省文唯见五岳也若然下云貍沈祭山林川泽五岳歆神虽与社稷同用血五岳四渎山川之类亦当埋沈也尔雅云祭山曰庪县者或异代法耳若然庪县既非周法而校人云凡将事于四海山川则饰黄驹注云王廵守过大山川则有杀驹以祈沈礼与玉人云天子以廵守宗祝以前马注云其祈沈以马宗祝亦执爵以先之彼亦言祈沈者祈沈虽非周法引以况义无嫌也】
　　【黄氏度曰郑谓四渎五岳之匹非四渎川祭四望则四渎在焉春秋传曰触石而出肤寸而合不崇朝而雨徧天下者唯太山乎其功用大故与社稷同其秩祭】
　　刘氏向曰五岳者何谓也泰山东岳也霍山南岳也华山西岳也常山北岳也嵩髙山中岳也五岳何以视三公能大布云雨焉能大敛云雨焉施徳博大故视三公四渎者何谓也江河淮济也四渎何以视诸侯能荡涤垢浊焉能通百川于海焉能出云雨千里焉为施甚大故视诸侯也山川何以视子男也能出物焉能润泽物焉能生云雨为恩多然品类以百数故视子男也
　　【金氏履祥曰案李氏心传辨周礼五岳谓周都丰镐则华山乃中岳崧髙不得为中岳据尔雅河西岳河南华河东泰江南衡则岳山乃西岳而华乃中岳嵩髙之为中岳葢东迁之后也今以此说推之禹贡兾州自有太岳今犹谓之霍太山则尧都兾州葢以太岳为中岳尔雅河西岳周礼雍州其山镇曰岳山即禹贡岍山一名岳山又名吴岳今在陇州者是也然则唐虞西岳当以岍为西岳太岳为中岳而东岱南衡北恒尔衡山最逺黄帝以潜霍为山之副然则秦以岍为西岳汉武徙衡山之神于霍山厯代加封岷山多以西岳为言葢有自来矣虞书独东岳称岱宗而南西北三岳不名葢当时廵守四岳取肆觐羣后道里之宜尔不必拘于嵩华之为岳也敢因李氏之言以传其疑】
　　【蔡氏徳晋曰职方九州皆有山镇泽薮川浸大司乐言四镇五岳葢岳亦为镇岱衡华恒岳为五镇其余沂防医霍又为四镇通为九镇而有不同五岳四渎四海定自开辟以来不可更易州镇则每代不同舜肇十二州封十二山即为十二镇禹别九州奠髙山大川周制又殊故镇与泽浸不得与岳渎等川则流行宇内不得以州域分如河自积石而下称西河唐以来名西渎以其厯兾豫幽兖而入海故职方以为幽兖之川是也泾与渭洛皆川而职方以渭洛为浸言泽则遗洞庭彭蠡青艸南旺言川则遗黒水赤水辽水固知职方仅举其大略非可援以定祀典也大宗伯书大传王制说苑皆特表岳渎而其余山川并从同不易之制矣或又疑职方五岳无嵩山有岳山何也说者谓据镐京而言权立吴岳为西岳而以华山为中岳若以东都为定则华山自是西岳嵩山自是中岳不知雍豫二州山镇系传写错误豫州山镇当作岳山即嵩山也嵩为中岳故独得岳名雍州山镇当作华山周之雍州兼梁州之域故华山在雍也】蕙田案汉郊祀志云三代之居皆河洛之间故嵩髙为中岳自五帝以至秦其礼损益世殊不可胜记是五岳之名从古变易金氏蔡氏之言是也
　　以貍沈祭山林川泽【注祭山林曰埋川泽曰沈顺其性之含藏　疏经埋沈祭山林川泽总言不析别而说故郑分之以其山林无水故埋之川泽有水故沈之是其顺性之含藏也】
　　【崔氏灵恩曰祭之法各当其时山林于坛川泽于坎故礼记云四坎坛祭四方牲用少牢王服冕牲玉各放其方之色乐则奏蕤賔歌函钟舞大夏】
　　【郑氏锷曰山林有功于埋藏川泽有功于涵容祭山林之牲则埋之祭川泽之牲则沈之各象其徳】
　　仪礼觐礼祭山丘陵升祭川沈
　　【敖氏继公曰升谓县之瘗埋也此皆顺其性而为之也】
