<!-- { "loadSidebar": true } -->
　　秋官掌讶宾客至于国宾入馆次于舍门外待事于客【注次如今官府门外更衣处待事于客通其所求索】凡宾客诸侯有卿讶卿有大夫讶大夫有士讶士皆有讶【注此谓朝觐聘问之日王所使迎宾客于馆之讶】凡讶者宾客至而徃诏相其事而掌其治令
　　讶士宾客居馆则帅其属而为之跸诛戮暴客者客出入则道之有治则赞之【注出入谓朝觐于王时也春秋传曰晋侯受防以出出入三觐】
　　右在馆
　　秋官大行人上公之礼其朝位宾主之间九十歩立当车轵侯伯朝位宾主之间七十歩立当前疾子男朝位宾主之间五十歩立当车衡【注朝位谓大门外宾下车及王车出迎所立之处也王始立大门内交摈三辞乃乗车而迎之齐仆为之节上公立当轵侯伯立当疾子男立当衡王立当轸与郑司农云前疾谓驷马车辕前胡下垂拄地者　疏朝位宾主之间九十歩者上公去门九十歩王未迎之时在大门内与宾相去之数也立当车轵者轵谓毂末车辕北向在西边亦去大门九十歩公于车东东西相望当毂末】
　　【王氏昭禹曰车衡谓在辀下轭两服者】
　　【王氏应电曰朝位歩数以至门为度迎送以逺为敬也立则以进前为敬故上公立当轵侯伯当疾子男当衡也】
　　蕙田案诗蓼萧疏引大行人文以前疾为前侯论语邢昺疏亦作前侯前侯即车辕下曲处郑司农所云车辕前胡下拄地者是也侯之与胡古字相通今本作疾者字相近而讹耳
　　【陈氏礼书齐仆朝觐宗遇皆乗金路其法仪各以其等为车送迎之节葢春朝夏宗秋觐冬遇其送迎之礼虽同然朝宗于朝以春夏者万物交际之时故诸公东面诸侯西面以象生气之文而王于堂下见之所以通上下之志也觐遇于庙以秋冬者万物分辨之时故诸侯一于北面以象杀气之质而王于堂上见之所以正君臣之分也夷王当觐而下堂故记者讥之贾公彦孔颖达之徒于是谓秋觐无送迎之礼其言与齐仆不合非所信也】
　　钦定义疏朝位宾客之间先儒讲説不一崔氏谓迎入应门而朝于路门外之朝则朝礼乃君臣之正不应以宾主之法迎之故熊氏贾氏皆不从据齐仆职皆乗金路则当迎之以至庙而非入朝者矣郑贾以朝礼无迎法而三享则杀故谓行朝礼于朝正南面之尊既讫然后讲宾主之礼迎入庙而行享如此则无下堂见诸侯之嫌而又与曲礼当宁之文对峙而不相悖齐仆职云朝觐宗遇飨食皆乗金路其法仪各以其等为车送逆之节此谓朝觐宗遇之飨食也陈氏删脱二字遂生谬解
　　右送逆之节
　　秋官大行人上公之礼庙中将币三享侯伯庙中将币三享子男庙中将币三享【注庙受命祖之庙也郑司农云三享三献也元谓三享皆束帛加璧庭实惟国所有朝事义曰奉国地所出重物而献之明臣职也】
　　掌讶将币为前驱至于朝诏其位入复及退亦如之【注道之以如朝郑司农云诏其位告客以其位处也入复客入则掌讶出复其故位也客退复入迎为之前驱至于馆也元谓入复者入告王以客至也退亦如之如其为前驱】
　　春官小宗伯大宾客受其将币之赍【注谓所赍来贡献之财物】夏官服不氏宾客之事则抗皮【注郑司农云谓宾客来朝聘布皮帛者服不氏主举藏之元谓抗者若聘礼曰有司二人举皮以东】
　　校人受其币马【注宾客之币马来朝聘而享王者】
　　右将币
　　天官太宰以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡【注嫔故书作宾郑司农云祀贡牺牲包茅之属宾贡皮帛之属器贡宗庙之器币贡绣帛材贡木材也货贡珠贝自然之物服贡祭服斿贡羽毛物贡九州之外各以所贵为挚肃慎氏贡楛矢之属是也元谓嫔贡丝枲器贡银铁石磬丹漆也币贡玉马皮帛也材贡櫄干栝栢篠荡也货贡金玉贝也服贡絺纻也斿读如囿防之防斿贡燕好珠玑琅玕也物贡杂物鱼盐橘柚　疏此贡诸侯邦国歳之常贡小行人云春入贡是也大行人云侯服歳一见其贡祀物彼谓因朝而贡与此别】
　　夏官职方氏凡邦国制其贡各以其所有【注国之地物所有】秋官大行人侯服其贡祀物甸服其贡嫔物男服其贡器物采服其贡服物卫服其贡材物要服其贡货物蕃国各以其所贵寳为挚【注祀物者牺牲之属郑司农云嫔物妇人所为物也尔雅曰嫔妇也元谓嫔物丝枲也器物尊彛之属服物元纁絺纩也材物八材也货物贝也　疏此因朝而贡与大宰九贡及下小行人春入贡者别彼二者是歳之常贡也】
　　【唐氏曰楚于周非侯服而包茅不入齐得以责之则祀贡不止于侯服行人之文盖以互见耳】
　　小行人掌邦国之礼籍以待四方之使者令诸侯春入贡秋献功王亲受之各以其国之籍礼之【注贡六服所贡也蔡氏徳晋曰诸侯贡献皆遣使致之是为嵗事管仲云若节春秋来承王命是也贡与功王皆亲受者重其事也】
　　书禹贡兖州厥贡漆丝厥篚织文青州厥贡盐絺海物惟错岱畎丝枲铅松怪石厥篚檿丝徐州厥贡惟土五色羽畎夏翟峄阳孤桐泗滨浮磬淮夷蠙珠暨鱼厥篚纎缟扬州厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡荆州厥贡羽毛齿革惟金三品杶榦栝栢砺砥砮丹惟箘簵楛三邦底贡厥名包匦菁茅厥篚纁玑组九江纳锡大豫州厥贡漆枲絺纻厥篚纎纩锡贡磬错梁州厥贡璆铁银镂砮磬熊罴狐狸织皮雍州厥贡惟球琳琅玕
　　【胡氏渭曰冀州天子所自治无贡名】
　　陈氏礼书采邑有赋而无贡邦国有贡而无赋周官太宰以九赋敛财贿有家削邦县邦都之赋以九贡致邦国之用有祀嫔器币财货服斿物之贡其制地贡在大司徒其施邦国之贡在大司马其物则职方氏扬州之金锡荆州之丹银青州蒲鱼雍州玉石之类是也其用则太府以家削之赋待匪颁邦县之赋待币帛邦都之赋待祭祀邦国之贡待吊用是也然邦国有歳之常贡有因朝而贡歳之常贡则春入贡是也因朝而贡则侯服歳一见其贡祀物之类是也二者之礼虽殊其玉帛庭实之设盖亦相类考之觐礼侯氏入门右坐奠圭再拜傧者谒侯氏坐取圭升致命王受之玉侯氏降拜升成拜乃出三享皆束帛加璧庭实唯国所有奉束帛匹马卓上九马随之中庭西上奠币再拜侯氏升致命王抚玉侯氏降自西阶东面授宰币西阶前再拜以马出授人九马随之礼记言为前列先知也金次之示和也然后继之以丹漆丝纩又聘礼夕币之仪马则北面奠币于其前及见主君宾奉束帛加璧享庭实皮则摄之毛在内宾致命张皮凡庭实左先皮马相间可知也宾之币唯马出其余皆东由此推之侯氏奉玉帛以升庭实旅百先次金次丹漆丝纩马在其南若皮则居马之位而王特抚玉而已以示致方物者臣之职而不有其物者王之道也禹贡八州有贡惟冀州无贡以畿内王之所専特敛其赋而已非所谓贡也王制曰千里之内曰甸千里之外曰采曰流郑氏谓甸者服治田出谷税采者九州之地采其美物以当谷税是也周礼太宰序九贡之物先祀贡嫔贡而继之以器币材货服斿物之贡行人序九服之贡亦先祀物嫔物而继之以器服材货之物者侯服贡祀物上先而下后也甸服贡嫔物内先而外后也男服贡器物采服贡服物以器服作治之功多而责近以详也卫服贡材物要服贡货物以材货作治之功少而责逺以略也材货邦用所通服则王身所独太宰退服在材货之后此又着其先所养而后其所自养也币斿物六服所共贡者也以币继嫔器之后以斿物继贡物之后事之序也行人无币斿物贡者以其所共贡者不可六服言之也贾公彦曰太宰言歳之常贡故有币行人因朝而贡三享之中已有币矣故不及币此説非也郑康成于太宰以器贡为银铁石磬丹漆而与郑注异于行人以器贡为尊彛之属而与郑注同于太宰以材贡为杶榦栝栢篠荡于行人以材贡为八材是自惑也
　　【蔡氏徳晋曰诸侯歳有朝贡当朝之歳则诸侯亲自贡之大行人所言是也非当朝之歳则遣大夫入贡之小行人令诸侯春入贡是也当朝而亲贡之则不复遣大夫入贡一歳中不当有两贡也若九州外之蕃国则无每歳常贡耳】
　　右贡物
　　易晋彖晋康侯用锡马蕃庶昼日三接
　　朱子本义言多受大赐而显被亲礼也
　　礼记王制三公一命卷若有加则赐也不过九命次国之君不过七命小国之君不过五命【注卷俗读也其通则曰衮三公八命矣复加一命则复龙衮与王者之后同多于此则赐非命服也虞夏之制天子服有日月星辰周礼诸公之服自衮冕而下如王之服】
　　乐记所谓大辂者天子之车也龙旂九旒天子之旌也青黒縁者天子之寳也从之以牛羊之羣则所以赠诸侯也【注赠诸侯谓来朝将去报之以礼　疏大辂谓金辂也据上公及同姓侯伯龙旂九旒亦上公也寳之中以青黒为之縁天子既与大辂龙旂及寳占兆又随从以牛羊非一故称羣将此以与诸侯故云所以赠诸侯也】
　　周礼春官典命上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节【注上公谓王之三公有徳者加命为二伯二王之后亦为上公国家国之所居谓城方也公之城盖方九里宫方九百歩侯伯之城盖方七里宫方七百歩子男之城盖方五里宫方五百歩大行人职则有诸侯圭籍冕服建常樊缨贰车介牢礼朝位之数焉】
　　小宗伯掌衣服车旗宫室之赏赐【注王以赏赐有功者】
　　右锡予
　　秋官大行人上公礼九牢侯伯礼七牢子男礼五牢【注礼大礼饔饩也三牲备为一牢谓饔饩大礼朝享后乃陈于馆】
　　蕙田案觐礼不载致饔饩之文今以掌客所载诸侯相朝之礼推之则上公九牢者饪一牢腥四牢牵四牢也侯伯七牢者饪一牢腥三牢牵三牢也子男五牢者饪一牢腥二牢牵二牢也其鼎簋簠豆铏壶醯醢米禾刍薪之数亦当凖此聘礼诸侯于聘宾使卿归饔饩则天子于诸侯亦当使卿可知诸侯受饔饩之仪节亦当与聘礼相类
　　右致饔饩
　　大行人上公之礼王礼再祼而酢飨礼九献食礼九举侯伯王礼壹祼而酢飨礼七献食礼七举子男王礼壹祼不酢飨礼五献食礼五举【注飨设盛礼以饮食也郑司农云祼读为灌再灌再饮公也而酢报饮王也举举乐也元谓王礼王以鬱鬯礼宾也鬱人职曰凡祭祀宾客之祼事和鬱鬯以实彛而陈之礼者使宗伯摄酌圭瓉而祼王既拜送爵又摄酌璋瓉而祼后又拜送爵是谓再祼再祼宾乃酢王也礼侯伯一祼而酢者祼宾宾酢王而已后不祼也礼子男一祼不酢者祼宾而已不酢王也不酢之礼聘礼之宾是与九举举牲体九饭也】
　　蕙田案飨食当属嘉礼别为一门此特志其降杀之等
　　右飨食之等
　　礼记王制方伯为朝天子皆有汤沐之邑于天子之县内视元士【注给齐戒自洁清之用浴用汤沐用潘　疏天子元士视附庸以汤沐之邑视元士亦五十里以下异义公羊説诸侯朝天子天子之郊皆有朝宿之邑从泰山之下皆有汤沐之邑左氏説诸侯有功徳于王室京师有朝宿之邑泰山有汤沐之邑鲁周之后郑宣王母弟此皆有汤沐邑其余则否许慎谨案京师之地皆有朝宿邑周千八百诸侯尽京师地不能容之不合事理之宜是许慎不从公羊之説郑无駮当从许説】
