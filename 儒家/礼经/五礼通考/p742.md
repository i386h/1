<!-- { "loadSidebar": true } -->
　　凡公所辞皆栗阶【注栗蹙也谓越等急趋君命也】凡栗阶不过二等【注其始升犹聚足连歩越二等左右足各一发而升堂　疏栗阶不过二等据上等而言故郑云其始升犹聚足连步也聚足谓前足蹑一等后足从之并连歩谓足相随不相过即聚足也至近上二等左右足各一发而升堂也】
　　【郝氏敬曰凡公所辞辞拜下也】
　　蕙田案此记栗阶之节
　　凡公所酬既拜请旅侍臣【注既拜谓自酌升拜时也傧者阼阶下告于公还西阶下告公许旅行也请行酒于羣臣必请者不专惠也】
　　【敖氏继公曰凡凡四举旅之礼请请于摈者侍臣侍饮之臣也】
　　【张氏尔岐曰賔受公虚爵自酌升拜公答拜于是时请之】
　　蕙田案此记受公酬者请旅之节
　　凡荐与羞者小膳宰也【注谓于卿大夫以下也上特言羞卿者小膳宰欲絶于賔羞賔者亦士】
　　钦定义疏荐君使士荐賔使膳宰经有明文羞膳羞卿上记言之故知此记为大夫以下发也荐賔者膳宰则羞賔者亦膳宰与
　　有内羞【注谓羞豆之实酏食糁食羞笾之实糗饵粉餈】
　　【敖氏继公曰内羞房中之羞也祭礼尊者之庶羞内羞同时进之】
　　蕙田案经云羞庶羞不及内羞故记者着之云有者见其出于君之加厚非常典也又案以上记荐与羞者及内羞
　　君与射则为下射袒朱襦乐作而后就物【注君尊】小臣以巾授矢稍属【注君尊不搢矢】
　　【陈氏祥道曰乡射记大夫与士射袒纁襦此记言君射袒朱襦盖大夫与士射士肉袒以拾蔽肤大夫则有纁襦在但以拾敛衣而已君与大夫射大夫肉以拾蔽肤君则有朱襦在但以拾敛衣而已敖氏继公曰言与射则君于燕射或时不与矣稍属者稍与发矢时相连属也】
　　【张氏尔岐曰稍属者发一矢复授一矢】
　　不以乐志【注辟不敏也】
　　【敖氏继公曰古文志识通每发不以乐之节为识而必欲应之亦优君也】
　　既发则小臣受弓以授弓人【注俟复发也不使大射正燕射轻】
　　【盛氏世佐曰大射仪公既发大射正受弓而俟此以弓人代之故云燕射轻也必由小臣授之者弓人疎且贱不敢亲受之于君也然则其授公也亦小臣受之于弓人以授公与】
　　上射退于物一笴既发则答君而俟【注答对也面乡君也】若饮君燕则夹爵【注谓君在不胜之党賔饮之如燕媵觚则又夹爵　疏夹爵者将饮君先自饮及君饮讫又自饮也】
　　钦定义疏乡射记若饮君如燕则夹爵此似脱一如字君在大夫射则肉袒【注不纁襦厌于君　疏乡射大夫与士射则纁襦】
　　蕙田案以上记公射
　　若与四方之賔燕媵爵曰臣受赐矣臣请賛执爵者【注受赐谓公乡者酌之至燕主人事賔之礼杀賔降洗升媵觯于公答恩惠也】相者对曰吾子无自辱焉【注辞之也对答也亦告公以公命答之也】
　　【敖氏继公曰此下当有賔再请而相者许之辞记不备见也】
　　蕙田案此记賔媵爵之辞
　　有房中之乐【注歌周南召南之诗而不用钟鼓之节也谓之房中者后夫人之所讽诵以事其君子】
　　【陈氏祥道曰毛氏以诗招我由房为房中乐郑氏则以磬师之燕乐为房中乐又谓歌周南召南而不用钟磬之节关睢之诗曰钟鼓乐之而周官教燕乐以磬师则房中之乐非不用钟磬也毛苌侯芭孙毓皆云有钟磬王肃言无钟磬与郑氏同贾公彦曰房中乐以祭祀则有钟磬以燕则无钟磬张氏尔岐曰疏云承上文与四方之賔燕乃有之愚谓常燕有无算乐恐亦未必不有也】
　　蕙田案此记房中乐
　　右仪礼燕礼
　　礼记燕义古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存游卒使之修徳学道春合诸学秋合诸射以考其艺而进退之【注职主也庶子犹诸子也周礼诸子之官司马之属也卒读皆为倅诸子副代父者也戒令致于大子之事教治修徳学道位朝位也国子诸子也国子属大子司马虽有军事不赋也游卒未仕者也燕礼有庶子官是以义载此以为説　疏燕礼云主人升自西阶献庶子于阼阶上又云庶子执烛是周礼有庶子官也此官职主诸侯及卿大夫众庶之子所以官名庶子也庶众也适子众多故总谓之庶子非适子庶弟而称庶子也必知适子者以其倅是副贰于父之言】
　　芮氏城曰此燕礼乃诸侯之礼与天子官何与周礼夏官诸子职掌与燕饮何与虽经内有献庶子及庶子执烛之文然其受献在士举旅以后其执事与甸人阍人相聨乃诸侯官之最卑者燕礼之行贵者众矣不举其职而先最贱者何哉删之为当
　　钦定义疏此必他书断简掇拾者见下有士庶子就位于下字遂取以附此耳
　　蕙田案此条决非燕义之文盖简帙脱乱误编于此郑贾解仪礼俱因此致误
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也【注定位者为其始入踧踖揖而安定也　疏燕礼卿大夫皆入门右北面君南向尔卿卿西面北上尔大夫大夫皆少进皆北面所以然者定羣臣之位也莫敢适言臣下莫敢与君敌匹而为礼也】
　　【陈氏祥道曰尔之者以示其相亲而无嫌于防也定位则小卿次上卿大夫次小卿士庶子次就位是也阼阶之上所以为主位而君席之所居者也】
　　蕙田案定位即卿大夫入门右立位非布席之位也陈氏以席次言之误
　　【方氏慤曰卿大夫在北面故乡而尔之欲其皆少进以定位也始则南乡示君道也终则西面示主道也示君道者待之以臣礼示主道者待之以賔礼至于待之以賔礼犹莫敢居賔位以相敌焉是乃所以深明君臣之义也】
　　设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也【注设賔主者饮酒致欢也宰夫主膳食之官也天子使膳宰为主人公孤也疑自下上至之辞也公卿尊矣复以为賔则尊与君大相近　疏公卿朝臣之尊賔又敌主之义为其嫌疑故使大夫为賔也疑拟也是在下比拟于上故云自下上至之辞陈氏祥道曰位不辨则名不正等不别则分不明故膳夫者国之膳食之司也使之为献主而不以君言君为主而大夫为賔则礼相敌而有所亢矣大夫者知足以帅人者也使之为賔而不以卿言卿为賔而主之者在君则体相亲而有所疑矣疑为其近君也亢为其不臣也易曰君子以辨上下定民志记亦曰礼所以别嫌明防此膳夫为献主而大夫为賔之意也】
　　【方氏慤曰宰夫乃天官之膳夫非天官之宰夫也亦谓之宰夫者皆以爕制为事故也杜蒉曰蒉也宰夫也非刀是供盖谓是矣使宰夫为主者王氏谓燕饮则君于羣臣亦有賔主之道故不可以无献主然君臣之义不可以燕废也故使膳夫为献主而已盖燕饮以食饮养賔而膳夫以食饮养王之官也使所以养王者养賔焉则王之厚意也所谓献主者主人饮賔曰献盖摄主人而献賔也】
　　君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也【注言圣人制礼因事以托政臣再拜稽首是其竭力也君答拜之是其报以禄位也　疏君举旅于賔者谓举旅酬之酒以酬賔赐爵者特赐臣下之爵凡賔受君之酬及臣受君赐爵皆降自西阶再拜稽首以受君恩又升堂更再拜稽首以成拜也燕礼凡臣之拜君无不答拜之示为上之道不虚取于下上必湏报之也上下既湏相报故在上明正道以教道于民民亦依君训道有功报上君既薄敛于上民亦什一而税于下上下亲睦而不相怨恨前明君臣相报此明君民上下相报也】
　　【方氏慤曰举旅即下言举旅行酬也旅序也举爵以序行酬酢之礼也乡饮酒礼亦谓之相旅即中庸所谓旅酬是也君所赐爵谓旅酬之外君有特赐之爵也升成拜者既降阶而拜又升而拜以成前拜之礼故也賔必再拜以明臣下竭力尽能以立功于国君必答拜以明君上发爵赐禄以报功于臣故曰明臣礼也又曰明君上之礼也或言君或言臣或言臣下或言君臣上下皆互相备也】
　　【陈氏澔曰先是宰夫代主人行爵酬賔之后君命下大夫二人媵爵公取此媵爵以酬賔賔以旅酬于西阶上旅序也以次序劝卿大夫饮酒也此之谓君举旅于賔也君所赐爵则特赐臣下之爵也此二者賔皆降西阶下再拜稽首公命小臣辞则賔升而成拜谓复再拜稽首也先时以君辞之于礼未成故云成拜也】
　　钦定义疏礼通于上下故拜无不答因答拜之礼推及君臣报功之道又因君臣之礼推及君民取与之义以见礼之可以为国也
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也【注牲体俎实也荐谓脯醢也羞庶羞也　疏席小卿次上卿者案燕礼上卿在賔席之东小卿在賔席之西而云次上卿以俱南面东上遥相次耳大夫次小卿者案燕礼大夫在小卿之西故燕礼云辩献大夫遂荐之继賔以西东上士庶子以次就位于下者燕礼于西阶上献士既受献者立于阼阶下西面北上献庶子于阼阶上既献立于阼阶下故云以次就位于下也公及卿大夫士等牲体荐羞之节皆有等差但燕礼不载无以言也】
　　【吕氏大临曰礼之所贵别而已矣亲疎长防贵贱贤不肖皆别也大别之中又有细别存焉均亲也而有斩衰大功小功缌麻免之异均长也而有父事兄事肩随之异故以贱事贵有十等焉所谓王公卿士皂舆僚仆台也君者积尊而为之也茍无差等民可得而犯之贵贵之义有所不行此乱之所由生也燕礼之别故上卿小卿大夫士庶子其席其就位皆有次献君献卿献大夫献士献庶子及举旅行酬皆有序俎豆牲体荐羞皆有等差君臣贵贱之义极其宻察至于此者所以防乱也】
　　右燕义

　　五礼通考卷一百五十七
<经部,礼类,通礼之属,五礼通考>
　　钦定四库全书
　　五礼通考卷一百五十八
　　刑部尚书秦蕙田撰
　　嘉礼三十一
　　飨燕礼
　　周礼天官膳夫王燕饮酒则为献主【注郑司农云主人当献賔则膳夫代王为主君不敌臣也燕义曰使宰夫为献主臣莫敢与君亢礼　疏谓王与臣以礼燕饮则膳夫为献主案仪礼使宰夫为献主此天子使膳夫为献主皆是饮食之官代君酌臣】
　　酒正凡王之燕饮酒共其计酒正奉之【注共其计者献酬多寡度当足也】
　　春官鞮鞻氏掌四夷之乐与其声歌祭祀则龡而歌之燕亦如之【注龡之以管籥为之声】
　　夏官太仆王燕饮则相其灋【注相左右　疏此燕饮谓与诸侯燕若公三燕侯伯再燕子男一燕之等或王与羣臣燕之等皆是】
