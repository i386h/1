<!-- { "loadSidebar": true } -->
　　【华氏学泉曰或问袒免之服宜何如曰袒者袒也去衣也丧礼凡踊先袒将袒先免故曰袒而踊之又曰袒成踊是袒以踊也冠者不袒冠至尊不居肉袒之体故为之免以代之是免以袒也又有事则袒故饭含主人南面左袒扱诸面之右凡殓者袒大殓主人及亲者袒既夕启殡商祝免袒之类凡动变皆袒于事便也大殓之前主人及缌麻皆免既殡缌小功不免也虞卒哭则免之故当事而袒免者五服之所同也但五世亲尽宜袒则袒宜免则免事毕则除之而无服耳非如今律所载素服尺布为袒免也亦皆古圣人制服之厚虽亲尽服絶而犹当丧而致其哀遇事而为之助如此】
　　【汪氏琬曰宋儒程氏泰之尝辨袒免谓免如字不当如郑氏音问予始爱其文久而考之礼经则程氏所辨未合也程氏曰不应别立一冠名之为免予则曰布广一尺従项交额而郤绕于紒是故不成其为冠也郑氏亦未尝以冠名之也程氏曰解除吉冠之谓免如免冠之免予则曰此非礼经之意也礼秃者谓其无紒可绕故不免也又问丧曰免者以何为也曰不冠者之所服也洵如经言则不止于不冠而已如之何借免冠以为释也程氏曰衰绖冠裳俱有其制而袒免则元无冠服故经莫得而记予则曰经文有之矣程氏未之详也礼奔丧者自齐衰以下入门左中庭北面哭尽哀免麻于序东是免用麻也斩衰括髪以麻为母括发以麻免而以布是免用布也布与麻者免之制也其可谓之无其制与程氏曰礼男子冠而妇人笄男子免而妇人髽是冠与免对也故得以免冠为免予则曰非也冠与笄对免与髽对者也髽不止于除笄而免独止于免冠乎左传韩之战秦穆公获晋侯穆姬登台履薪使以免服衰绖逆则免之有服审矣程氏又释丧小记曰父母皆应以麻括髪而古礼母皆降父故减麻用布而特言免以明之予则曰此又非也经文上言括髪而下言免则免与括髪不同不可以合释之也有免而括髪者焉母丧是也有免而不括髪者为属及五世之丧是也】
　　钦定义疏免固不成冠注亦未尝以冠名之也然问丧云免者以何为也不冠者之所服也则必有其服而不止于不冠矣小记为母括髪以麻免而用布是免用布也左传韩之战秦穆姬使以免服衰绖逆则免之为服审矣
　　朋友麻【注朋友虽无亲有同道之恩相为服缌之绖带檀弓曰羣居则绖出则否其服吊服也周礼曰凡吊当事则弁绖弁绖者如爵弁而素加环绖也其服有三锡衰也缌衰也疑衰也王为三公六卿锡衰为诸侯缌衰为大夫士疑衰诸侯及卿大夫亦以锡衰为吊服当事乃弁绖否则皮弁辟天子也士以缌衰为丧服其吊服则疑衰也旧説以为士吊服布上素下或曰素委貌冠加朝服论语曰缁衣羔裘又曰羔裘冠不以吊何朝服之有乎然则二者皆有似也此实疑衰也其弁绖皮弁之时则如卿大夫然又改其裳以素辟诸侯也朋友之相为服即士吊服疑衰素裳冠则皮弁加绖庶人不爵弁则其吊服素冠委貌　疏上文据在他国加袒免今此在国相为吊服麻绖带而已注知缌之绖带者以其缌是五服之轻为朋友之绖带约与之等也云其服吊服也者以其不在五服五服之外惟有吊服故引周礼王吊诸侯之绖及三衰证此也案周礼司服王为三公六卿锡衰为诸侯缌衰为大夫士疑衰其首服皆弁绖又案服问公为卿大夫锡衰以居出亦如之当事则弁绖大夫相为亦然是诸侯及卿大夫亦以锡衰为吊服也天子常弁绖诸侯及卿大夫当大殓小殓及殡时乃弁绖非此时则皮弁辟天子也士吊服则疑衰士卑无降服既以缌为丧服不得复将缌为吊服故向下取疑衰为吊服也旧说者以士吊服无文前有此二种解故郑引论语破之云又改其裳以素辟诸侯者诸侯及卿大夫不着皮弁辟天子此诸侯之士不着疑衰裳而用素又辟诸侯也云朋友之相为服即士吊服疑衰而素裳是郑正解士之吊服庶人不爵弁则其冠素委貌不言其服则白布深衣也以白布深衣庶人之常服又尊卑未成服以前服之故庶人得为吊服也凡吊服直云素弁环绖不言带或云有绖无带但吊服既着衰首有绖不可着吉时之大带吉时之大带有采麻既不加于采采可得加于凶服乎案此经注服缌之绖带则三衰绖带同有可知其吊服之除案杂记云君于卿大夫比葬不食肉比卒哭不举乐是知未吉则凡吊服亦当依气节而除并与缌麻同五月除之为士虽比殡不举乐其服亦既葬除之矣】
　　【敖氏继公曰天子吊服三锡衰也缌衰也疑衰也诸侯吊服二锡衰也疑衰也皆用于臣礼国君不相吊则亦未必有朋友之服是记葢主为大夫以下言之服问谓大夫相为锡衰以居当事则弁绖此大夫于朋友之为大夫者服也以是推之则大夫于士若士与大夫皆疑衰裳虽当事亦素冠也士庶人相为亦然其服皆如麻既塟乃已若非朋友则吊之时其服皆与朋友同所异者退则不服耳疑衰者亦十五升而去其半葢布缕皆有事者也布缕皆有事则疑于吉升数与缌锡同则疑于凶故因以名之张氏尔岐曰士之吊服则疑衰其或弁绖或皮弁如卿大夫而改其裳也疑者拟也拟于吉也吉服十五升而此服用十四升是近于吉朋友之服即此服而加麻也周礼司服凡吊事弁绖服此经注引之作凡吊当事则弁绖误当事则弁绖者诸侯卿大夫也当证之】
　　【汪氏琬曰或问礼言朋友麻而律文无之则何也曰吾闻之同门为朋同志为友古之为朋友者其将与之交也则有始相见之礼其既与之交也则有终身同道之恩葢慎于初而厚于继也如此夫惟始慎之继厚之故殁则哭于寝门之外加麻三月今交道废矣彼之憧憧往来者饮食而已耳博奕笑语而已耳有善不相勉有过不相规此则孔子谓之所知曽子谓之相识者也非朋友也而顾欲为之加麻不已重乎夫朋友之服不在五服之内故律文畧之后之学者縁情义之浅深厚薄而加折衷焉可也或问师弟子何以无服也曰昔者孔子之丧顔回也若丧子而无服子贡请丧孔子若丧父而无服今之为师为弟者其视夫子子贡何如而遂相为服也先儒谓师不立服不可立此説是也然则吊服加麻出入常绖者非与曰昔者朱文公之丧黄文肃公为其师加麻制如深衣用冠绖何文定公之丧王文宪公服深衣加带绖冠加丝许文定公薨蒲人王楫衰绖赴塟司賔者辞曰门人衰礼与楫曰吾师也术艺之师与賔主之师与吾犹惧乎报之无从耳由是言之后世有人师经师如朱何许三先生者夫亦可以用此服矣华氏学泉曰或问师之服不见于仪礼何也曰古者师未尝有服师之心丧三年自孔门弟子始也孔子之丧门人疑所服子贡曰孔子之丧顔渊若丧子而无服请丧孔子若丧父而无服于是乎有心丧三年师之心丧三年为孔子设也其师非孔子难乎其服也朋友有服与记曰朋友麻郑注云朋友有同道之恩相为服缌之绖带是为朋友缌也曽子曰朋友之墓有宿草而不哭焉期以为节也此存乎交道之浅深矣夫父生之而师教之朋友成之师之丧视父朋友之丧视兄弟其可也然而难乎其服也】
　　田案此记朋友之服
　　君之所为兄弟服室老降一等【注公士大夫之君　疏天子诸侯絶期今言为兄弟服明是公士大夫之君于旁亲降一等者室老家相降一等不言士士邑宰逺臣不从服室老君近臣故从君所服也】
　　【敖氏继公曰君者谓凡有家臣者皆是也与室老对言故曰君亦如妾为君为女君之比】
　　【张氏尔岐曰公卿大夫为兄弟服已降一等室老从之而服又降一等】
　　【盛氏世佐曰兄弟服谓期功之属此大夫之臣从服之例也从服者止于室老其余否下天子诸侯也天子诸侯为其正统之亲服其臣皆从服亦降一等不杖期章为君之父母是其例矣惟近臣君服斯服葢不降也是皆异于大夫者】
　　夫之所为兄弟服妻降一等【疏妻从夫服其族亲即上经夫之诸祖父母见于缌麻章夫之世叔见于大功章夫之昆弟之子不降叔嫂又无服今言从夫降一等记其不见者当是夫之从母之类乎】
　　【敖氏继公曰此惟指妻从夫服者而言如为夫祖父母之类是也其在夫之昆弟之行者则不从郝氏敬曰夫之重服则妻与同如疎属小丧则妻降一等前于尊亲大丧从服皆有等此括诸未备轻服言也】
　　钦定义疏疏谓不见者是夫之从母非也妻于夫之母党不从服敖氏谓夫之祖父母祖父母不可谓之兄弟服也其谓从祖父母而脱从字与小功章为夫之姑姊妹亦従夫而降一等者也所不服者惟男昆弟耳此服大概已见经惟缌麻章未明言夫之従祖祖父母及夫之従父姊妹记或为此而与
　　田案此二条记従服降等之法
　　庶子为后者为其外祖父母従母舅无服不为后如邦人【疏以其与尊者为一体既不得服所出母是以母党皆不服之】
　　【敖氏继公曰凡従服皆为所従在三年之科者也庶子为父后者为其母缌则于母党宜无服也不为后如邦人是君母与己母之党或兼服之明矣】
　　【郝氏敬曰邦人犹言众人】
　　【顾氏炎武曰与尊者为一体不敢以外亲之服而废祖宗之祭故绌其服也言母党则妻之父母可知张氏尔岐曰若不为后亦如邦人为母党服也】
　　【汪氏琬曰或问礼有庶子为其外祖父母従母舅之服而律文无之何也曰古者诸侯卿大夫之妾出于买者少而为娣侄媵者多若后世之为妾者皆庶姓也其父母兄弟姊妹往往有不可考者律文不为之服葢以贱故绌也然则庶子之服其生母也今且与适母同矣夫使伸其死于母而独绌于母之党母乃稍失伦与曰非也小不可加大卑不可陵尊贱不可干贵圣人之立制也姑以此示适庶之闲焉此律文之防意也故庶子得为适母之党服而不得为生母之党服乡先生姚文毅公亦以无服为善也华氏学泉曰或问仪礼庶子为其生母之党服欤曰本经无文于记有之庶子为父后者为其外祖父母从母舅无服不为后如邦人然则庶子不为父后者为其生母之党服可知也曰今制于生母之党不服可欤曰可古者诸侯娶一国之女其二国同姓以侄娣媵大夫士娶亦各有妾媵侄者妻之兄弟之女娣者妻之妹故古无甚贱之妾其庶子安得不为其党服今虽士大夫家无娶士族为妾者故今之为妾防防故不得不畧之也古为其妾缌今无服其亦以此欤汪琬氏亦曰古诸侯卿大夫之妾出于买者少而为娣侄媵者多若后世之为妾者皆庶姓也其父母兄弟姊妹往往有不可考者律文不为之服葢以贱故绌也】
　　【盛氏世佐曰庶子为父后于其所生母之党无服亦不敢服其私亲之义也不言从母昆弟舅之子者举其重者而轻者可知不为后如邦人据士礼而言也若公子大夫之庶子为尊者所厌于其母且不得伸三年母党之服讵得伸乎大夫卒庶子不为后者亦如邦人矣然君母在为君母之党服仍不兼服也敖説误】
　　田案此记庶子为其母党之服
