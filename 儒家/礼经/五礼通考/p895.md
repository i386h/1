<!-- { "loadSidebar": true } -->
　　新法算引五星之道虽相距纬度各异而其斜络黄道则与月道同理故皆借月道诸名名之其两交之所亦谓正交中交其在南在北两半周亦谓隂阳二限审是而五星纬行庶可详求矣葢各本道外之嵗行小轮恒与黄道为平行而又斜交于本道其上半恒在黄本二道中凡星躔于此则减本道之纬其下半恒在本道外星躔于此则加其纬然此小轮之纬向则恒不变如土星三十年行天一周其在正中二交之下必无纬度分十五年恒北十五年恒南耳凡冲太阳因在小轮下半即加本道纬度凡会太阳因在小轮上半即减纬度他星亦犹是也其或行近于地小轮加纬益多太白至夕伏合之际因其近地其纬几及八度矣中法不谙纬行之原一见金星在纬南北七八九度即诧谓本星失行岂非诬乎
　　新法表异金星或合太阳而不伏水星离太阳而不见所以然者金纬甚大凡逆行纬在北七度余而合太阳于夀星大火二宫则虽与日合其光不伏一日晨夕两见者皆坐此故水纬仅四度余设令纬向是南合太阳于夀星嗣后虽离四度夕犹不见也合太阳于降娄嗣后虽离四度晨犹不见也此二则用浑仪一测便见非旧法所能知也
　　江氏永曰水星与金星不同有二事其一则均轮也他星均轮最髙时起最近防右旋而倍引数独水星均轮最髙时起最逺防右旋三倍引数【引数一度均轮三度】其一则交角也金星交角三度二十九分惟一耳水星交角则时时不同伏见轮心在大距与黄道交角五度四十分伏见轮心在正交当黄道北则减南则加伏见轮心在中交当黄道北则加南则减其加减各有与大距交角相较之数以距交实行逐度算其交角差加减交角而得实交角此二事葢相因其理极精防
　　蕙田案以上论五星交周及纬度
　　右五星

　　五礼通考卷一百九十一
<经部,礼类,通礼之属,五礼通考>
　　钦定四库全书
　　五礼通考卷一百九十二
　　刑部尚书秦蕙田撰
　　嘉礼六十五
　　观象授时
　　春秋庄公七年夏四月辛卯夜恒星不见【注恒常也谓常见之星辛卯四月五日月光尚防盖时无云日光不以昏没　疏夜者自昏至旦之总名但此经下言夜中则此言夜者夜未至中谓初昏之后耳非竟夜不见星也谷梁夜作昔传曰日入至于星出谓之昔不见者可以见也必如彼言星出以前名之曰昔则名昔之时法当未有星矣何以怪其不见而书为异也明经所言夜者夜昏之后星应见之时而不见耳】夜中星陨如雨【注如而也夜半乃有云星落而且雨其数多皆记异也日光不匿恒星不见而云夜中者以水漏知之】　左氏传夏恒星不见夜明也星陨如雨与雨偕也【注偕俱也】　公羊传恒星者何列星也【注恒常也常以时列见】列星不见何以知夜之中星反也【注反者星复其位　疏谓星反附在半夜之后则知乡者不见之时是夜中矣】如雨者何非雨也非雨则曷为谓之如雨不脩春秋曰雨星不及地尺而复君子脩之曰星霣如雨【注明其状似雨尔】何以书记异也【注列星者天之常宿分守度诸侯之象周之四月夏之二月昏参伐狼注之宿当见参伐主斩艾立义狼注主持衡平也皆灭者法度废絶威信陵迟之象星霣未坠而夜中星反者房心见其虚危斗房心天子明堂布政之宫也虚危齐分其后齐桓行霸】　谷梁传恒星者经星也【注经常也谓常列宿】日入至于星出谓之昔不见者可以见也夜中星陨如雨【注如而也星既陨而复雨】其陨也如雨是夜中与春秋着以传着疑以传疑中之几也而曰夜中着焉尔何用见其中也失变而録其时则夜中矣【注失星变之始而録其已陨之时检録漏刻以知夜中】其不曰恒星之陨何也我知恒星之不见而不知其陨也我见其陨而接于地者则是雨说也着于上见于下谓之雨着于下不见于上谓之陨岂雨说哉【注解经不得言雨星而言陨星也】
　　蕙田案恒星不见之说当以左氏为长盖列宿有名之星无陨坠之理陨而旋复益复诞妄惟夜中以前日光已没星当见而不见故以为异而记之其云夜中星陨者自谓无名之星或有陨坠者不当以恒星之不见为全陨也
　　诗召南小星嘒彼小星三五在东【传嘒防貌小星众无名者三心五噣四时更见　笺众无名之星随心噣在天犹众妾随夫人以次进御于君也心在东方三月时也噣在东方正月时也如是终嵗列宿更见　疏列宿之大房心参伐心三星故知三为心也绸缪传曰三星参也者以其刺昏姻不得其时举正时以刺之冬日之昏在天在户唯参为然故知非心也笺则三皆为心以其心实三星而列宿之尊故元命苞曰心为天王公羊又云心为大辰故言三星此及绸缪苕之华皆云心也元命苞云柳五星释天云咮谓之柳天文志云柳谓鸟喙则喙者柳星也以其为鸟星之口故谓之喙心东方之宿栁南方之宿着明者】
　　嘒彼小星维参与昴【传参伐也昴留也　笺此言众无名之星亦随伐留在天　疏天文志云参白虎宿三星直下有三星鋭曰伐其外四星左右肩股也则参实三星故绸缪传曰三星参也以伐与参连体参为列宿统名之若同一宿然但伐亦为大星与参互见皆得相统故周礼熊旂六旒以象伐明伐得统参也是以演孔图曰参以斩伐公羊传曰伐为大长皆互举相见之文故言参伐也见同体之义元命苞云昴六星昴之为言留言物成就繋留是也】
　　唐风绸缪绸缪束薪三星在天【传三星参也在天谓始见东方也三星在天可以嫁娶矣　笺三星谓心星也心有尊卑夫妇父子之象又为二月之合宿故嫁娶者以为候焉昏而火星不见嫁娶之时也今我束薪于野乃见其在天则三月之末四月之中见于东方矣故云不符其时　疏参有三星汉书天文志云参白虎宿三星是也毛以秋冬为昏时故云三星在天可以嫁娶王肃云谓十月也孝经援神契云心三星中独明是心亦三星也天文志云心为明堂大星天王前后星子属然则心之三星大者尊小者卑大者象夫父小者象子妇也二月日体在戌而斗柄建卯初昏之时心星在于卯上二月之昏合于本位故称合宿昏而火星不见谓仲春之月嫁娶之正时也】
　　绸缪束刍三星在隅【传隅东南隅也　笺心星在隅谓四月之末五月之中】绸缪束楚三星在户【传参星正月中直户也　笺心星在户谓五月之末六月之中也】小雅巷伯哆兮侈兮成是南箕【传哆大貌南箕箕星也笺箕星哆然踵狭而舌广　疏箕四星二为踵二为舌若使踵本太狭舌虽小寛不足以为箕由踵之二星已哆然而大舌又益大所以成为箕也】
　　大东维天有汉监亦有光【传汉天河也有光而无所明】跂彼织女终日七襄【注跂隅貌襄反也　笺襄驾也驾谓更其肆也从旦至莫七辰一移因谓之七襄　疏河图括地象云河精上为天汉杨泉物理论云星者元气之英也汉水之精也气而着精华浮上宛转随流名曰天河一曰云汉大雅倬彼云汉是也孙毓云织女三星跂然如隅然则三星鼎足而成三角望之跂然故云隅貌襄反者谓从旦至暮七辰而复反于夜也天有十二次日月所止舎也在天为次在地为辰毎辰为肆画夜虽各六辰数者举其终始故七即自卯至酉也言终日是昼也昼不见而言七移者据其理当然矣】虽则七襄不成报章【传不能反报成章也　笺织女有织名尔驾则有西无东不如人织相报反成文章也】睆彼牵牛不以服箱【传睆明星貌河鼔谓之牵牛服牝服也箱大车之箱也　笺以用也牵牛不可用于牝服之箱　疏河鼓谓之牵牛释天文也李巡曰河鼓牵牛皆二十八宿名也孙炎曰河鼓之旗十二星在牵牛之北也或名为河鼓亦名为牵牛如尔雅之文则牵牛河鼓一星也如李巡孙炎之意则二星今不知其同异也】
　　有捄天毕载施之行【传捄毕貌毕所以掩兎也何尝见其可用乎　笺祭器有毕者所以助载鼎实今天毕则施于行列而已　疏捄长貌此亦言毕之长也鸳鸯曰毕之罗之月令禁罗网毕翳毋出九门是田器有毕也特牲馈食礼曰宗人执毕是祭器有毕也彼注云毕状如叉葢为其似毕星取名焉掩兎祭器之毕俱象毕星为之孙毓云祭器之毕状如毕星名象所出也毕弋之毕又取名焉而因施网于其上虽可两通笺义为长】
　　维南有箕不可以簸维北有斗不可以挹酒浆【传挹防也】维南有箕载翕其舌维北有斗西柄之揭【传翕合也笺翕犹引也引舌者谓上星相近　疏二十八宿连四方为名者唯箕斗井壁四星而已壁者室之外院箕在南则壁在室东故称东壁郑称参傍有玉井则井星在参东故称东井推此则箕斗并在南方之时箕在南而斗在北故言南箕北斗也以箕斗是人之用器故令相对为名】
　　渐渐之石月离于毕俾滂沱矣【传毕浊也月离隂星则雨　疏以毕为月所离而雨是隂雨之星故谓之隂星洪范曰星有好风星有好雨者即此毕是也春秋纬云月离于箕风沙则好风者箕也】
　　苕之华三星在罶【传三星在罶言不可久也　笺喻周将亡如心星之光耀见于鱼笱之中其去须臾也】
　　大雅棫朴倬彼云汉为章于天【传倬大也云汉天河也】
　　云汉倬彼云汉昭囘于天【传囘转也　笺云汉谓天河也倬然天河水气也精光转运于天】
　　春秋襄公九年左氏传古之火正或食于心或食于咮以出内火是故咮为鹑火心为大火【疏南方七星有井鬼柳星张翼轸七者共为朱鸟之宿星即七星也咮谓柳也春秋纬文耀钩云咮谓鸟阳七星为颈宋均注云阳犹首也柳谓之咮咮鸟首也七星为朱鸟颈也咮与颈共在于午者鸟之止宿口屈在颈七星与咮体相接连故也东方七宿角亢氐房心尾箕七者共为苍龙之宿释天云大辰房心尾也大火谓之大辰孙炎曰龙星明者以为时候大火心也在中最明故时候主焉】
　　昭公元年左氏传昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰【注主祀辰星辰大火也】商人是因故辰为商星迁实沈于大夏主参唐人是因以服事夏商及成王灭唐而封太叔焉故参为晋星
　　昭公十七年左氏传卫颛顼之虚也故为帝丘其星为大水【注卫星营室营室水也】
　　蕙田案列宿之名见于书者曰鸟曰火曰虚曰昴见于诗者曰参曰昴曰定曰火曰南箕曰织女曰牵牛曰天毕曰北斗见于月令者曰营室曰东壁曰奎曰娄曰胃曰毕曰觜觽曰参曰东井曰弧曰柳曰七星曰翼曰轸曰角曰亢曰氐曰房曰火曰尾曰斗曰建星曰牵牛曰婺女曰虚曰危见于夏小正者曰参曰斗曰昴曰南门曰大火曰织女见于春秋内外传者曰龙曰火曰大水曰龙尾曰咮曰辰曰参曰农祥曰天庙曰辰角曰天根曰本曰驷其有关于中星及日躔者别见前卷不重载
