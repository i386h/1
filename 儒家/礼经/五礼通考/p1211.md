<!-- { "loadSidebar": true } -->
　　叶氏时礼经防元大司徒之于民既庶而又富之可谓得地利也既富而又教之可谓得人和矣然而天时不常水旱为沴则地利有所不能殖人和有所不足恃圣人有忧之是故为之荒政以聚万民所以救天时之不常而济地利人和之不及也散利贷种食也薄征轻税赋也缓刑寛刑罚也弛力息徭役也舍禁山泽无禁也去防闗市无防也礼杀吉礼也杀哀节凶礼也蕃乐彻乐而弛县也多昏杀礼而多昏也索鬼神而为凶年祷也除盗贼而使良民安也葢天灾国家代有嵗凶年谷不登上之人苟不有以赈救之不有以存恤之则老弱转乎沟壑壮者散而之四方矣民安得而聚哉周人以荒政十有二聚万民又曰大荒大札则令邦国移民通财舍禁弛力薄征缓刑其拳拳于聚民可谓至矣而其存恤赈救之意又散见于六属之中乡师以嵗时赒万民之艰阨以王命施恵司救凡嵗时有天患民病则以王命施恵司稼则均万民之食而赒其急而平其兴即荒政之散利也司市凶荒则市无征司闗国凶荒则无闗门之征即荒政之去防也司徒救荒故言去防司闗御暴故言犹防均人凶札则无力征无财赋即荒政之弛力也廪人若食不能人二鬴则令移民就谷诏王杀邦用膳夫大荒则不举掌客凶荒则杀礼司服大荒则素服即荒政之礼也大司乐大荒大烖令弛县即荒政之蕃乐也士师若邦凶荒则令移民通财纠守缓刑朝士若邦凶荒则令邦国都县虑刑贬即荒政之缓刑也小宗伯大烖及执事祷祠于上下神太祝天烖弥祀社稷祷祠家宗人【案家宗人当作凡以神仕者】以至日致天神人鬼地物鬽以禬国之凶荒即荒政之索鬼神也六官之属苟可以为荒政之助者无不致其详焉成周聚民之意可谓仁之至义之尽矣然此十有二政曰弛力曰薄征曰舍禁曰去防固皆有以利民矣一以散利为先则其闗系民命尤急也利不散则民不聚虽有礼蕃乐杀哀多昏之政未必有实恵及民先王荒政以散利为急葢古者三年耕必余一年之食九年耕必余三年之食预为先备以为散利之地故尧有九年之水汤有七年之旱民无菜色者备先具也是以周人有仓人掌粟入之蔵有余则蔵之以待凶而颁之旅师则聚野粟平颁其兴积施其恵遗人掌县都之委积以待凶荒皆先为之条也后世如梁之移民河东汉人之就食蜀汉亦得周人移民就谷之意发仓廪以振贫民遣使以振贷无种食者亦得周人赒民施恵之意然皆可暂而不可常也独一常平义仓之法有仓人蔵粟旅师聚粟遗人委积之政诚可以为荒政散利之助而后人不能遵守其法而推广其意常平义仓之名存而实废卒有水旱之变国胡以相恤哉上无以散其利下无以聚其民则有去而为盗贼者矣盗贼方兴乃相与讲求其弭盗之防甚者必重法立威以求胜之不思礼义生于富足盗贼起于贫穷周人荒政以除盗贼居其末葢亦甚不得已也郑氏谓急其刑而除之则失之矣且周人非不除盗贼也在司稽则执市之盗贼以狥且刑之在士师则掌邦贼邦盗之成在朝士则凡盗贼杀之无罪在司厉则掌贼盗之任器货贿在掌囚则守盗贼在掌戮则搏盗贼在司则帅其民而搏盗贼在环人则谍贼然此非凶荒之时其除之必急固宜也凶年盗贼葢亦饥寒所迫耳何后世不求所以救凶荒之政而徒求其所以胜盗贼之术欤然则欲除盗贼者当如何曰自散利始
　　吕氏祖谦曰荒政十有二其目须当详讲一曰散利二曰薄征此两者荒政之始散利是公财之已蔵者薄征是减民租之未输者已蔵者既发之未输者又薄之荒政之大纲既举矣三曰缓刑四曰弛力缓刑谓民迫于饥寒不幸而有过失缓其辟以示哀矜之意弛力者平时用民之力嵗不过三日今则当用者亦弛之不用所以休息百姓五曰舍禁平时所谓山虞林衡皆有所掌至荒政则彻藩篱恣民取之六曰去防平时闗防皆有防察荒嵗必要百物流通使天下商旅出于其市此救荒之要术也七曰礼此则専理防荒政凡礼文之可省者省之如有币无牲之类八曰杀哀凡是防纪之节一皆减损所谓不以死伤生専理防荒政九曰蕃乐时和嵗丰所以与民共乐乐民之乐亦当忧民之忧所以荒嵗不乐十曰多昏凶荒之年多是匹夫匹妇不能自保所以杀礼而多昏使男女自相保之义十有一曰索鬼神靡神不举并走羣望之类是也十有二曰除盗贼前面説缓刑此説除盗贼此便是经权皆举处既与民共忧不幸民有过固可哀矜至于奸人亦有伺变窃者凶荒之嵗民心易动一夫呌唤万夫皆集所以必以除盗贼终之此止乱之道大抵圣人之经葢通万世而可行者其条目固止于此然周礼之书六官分职合之则有总散之则有所司其闗节脉理皆自相应只去大司徒上看未尽若徧考六官则荒政秩序可见且如散利须攷大府天府内府凡掌财赋之官如薄征须攷九职九赋九贡如缓刑须攷司冦士师所掌之刑它莫不然参观徧攷然后可知
　　【古今治平畧周礼大司徒以荒政十有二聚万民一曰散财二曰薄征三曰缓刑四曰弛力五曰舍禁六曰去防七曰礼八曰杀哀九曰蕃乐十曰多昏十一曰索鬼神十二曰除盗贼可谓仁之至义之尽矣然以治荒非待荒也古称荒政贵不治之治而治荒尚无功之功周先王肃乂时若弭之宻矣治沟浚浍御之周矣婴芽代牺鉴之素矣此皆未灾而兢兢非必十二政而后为救也必待政而救则司徒氏之聚万民其法亦甚疎矣故周礼春官嵗献民谷之数冡宰以三十年之通制国用至余十年之食此量出入也常法也遗人掌乡闗之委积以恤囏阨养老此待施恵也常法也廪人数邦用稽民食食不能人一鬴则令邦移民就谷此待匪颁也常法也旅师泉府积三粟与敛不售者平颁而贷之此贵国服也常法也周惟先时而待法如此其详且豫是以嵗连丰穣熯潦无侵即熯潦不为灾即为灾不病民也未尝不旱而以不瘠告未尝不饥而以不害闻语曰三代而上有荒嵗无荒民夫无荒民矣安所事荒政哉不特此也玉藻年不顺成则天子素服乗素车食无乐又曰年不顺成君衣布搢本闗梁不租山泽列而不赋土功不兴大夫不得造车马谷梁赤曰五谷不升为大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵大侵之礼君食不兼味防榭不涂弛廷道不除百官布而不制鬼神祷而不祀此大侵之礼也王制三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐古昔帝王遇灾必惧凡事皆加减节贬损非独以忧民之忧葢亦以畏天之灾故周礼大荒则不举大札则不举天地大烖则不举举者杀牲盛馔也岂但饮食为然则凡所服之衣所乗之车凡百兴作皆为休息此无他君臣之分虽悬絶而实相资以相成也当此凶荒之时吾民嗷嗷然以待哺垂于阽危濒于死亡为人上者何忍独享其奉哉至其丧荒之式见于小行人之官札丧凶荒厄穷为一书当时天下各自有廪蔵之所遇凶荒则赈济民而已故敛散轻重之式未尝讲而甸采衞皆有餽遗不至谷价翔踊此弛张敛散之权所以不复究也至王政既衰秦饥乞籴于晋鲁饥乞籴于齐嵗一不登则乞籴于邻国所谓九年之制已自败壊而管子轻重诸篇不过君民互相攘夺收其权于上而已举周官荒政一变为敛散轻重之权又岂复有及民之意哉】
　　田案以上统论周官荒政
　　周礼地官大司徒五族为党使之相救五党为州使之相赒【疏民有凶祸者使相救助有礼物不备使赒给之】
　　【陈氏傅良曰大利害大患难非百家所可御必五百家然后足以相救水旱凶荒欲以相赒又非五百家所能办惟二千五百家则其地必濶必无皆水皆旱之理庶防有无可以相通】
　　春秋僖公二十一年左氏传臧文仲曰务穑劝分【注劝分有无相济】
　　田案成周盛时民有常产无甚富甚贫之家然其中有余不足势莫能齐故周官教六行任恤居其二又于州党之中示以相赒相救之法以故天灾流行而民不至有病饥者其厚民生而善民俗之意逺矣自任恤之教不讲一有水旱赈恤所不不能无借富人之捐输不得已而劝之以赏格或行入粟纳官之令亦权宜之一法也
　　汉书武帝本纪元狩三年秋遣谒者劝有水灾郡种宿麦举吏民能假贷贫民者以名闻
　　元鼎二年九月诏吏民有振救饥民免其戹者具举以闻
　　宣帝本纪本始四年正月诏曰今嵗不登已遣使者振贷困乏其令丞相以下至都官令丞上书入谷输长安仓助贷贫民
　　成帝本纪永始二年二月乙酉诏曰闗东比嵗不登吏民以义收食贫民入谷物助县官振赡者已赐直其百万以上加赐爵右更欲为吏补三百石其吏也二等三十万以上赐爵五大夫吏亦二等民补郎十万以上家无出租赋三嵗万钱以上一年
　　田案此吏民入粟助赈赐爵之始
　　平帝本纪元始二年四月郡国大旱蝗青州尤甚安汉公四辅三公卿大夫吏民为百姓困乏献其田宅者二百三十人以口赋贫民
　　后汉安帝本纪永初三年三月京师大饥四月三公以国用不足奏令吏人入钱谷得为闗内侯虎贲羽林郎五大夫官府吏缇骑营士各有差
　　桓帝本纪永夀元年二月司冀州饥人相食敕州郡赈给贫弱若王侯吏民有积谷者一切贷得十分之三以助禀贷其百姓吏民者以见钱雇直王侯须新租乃偿
　　宋书徐耕传元嘉二十一年大旱民饥耕诣县陈辞曰今年亢旱禾稼不登氓黎饥馁采掇存命圣上哀矜已垂存拯但馑罄来久困殆者众米谷转贵籴索无所方涉春夏日月悠长不有防救永无济理不惟凡璅敢忧身外鹿鸣之求思同野草气之感能不伤心民籴得少米资供朝夕志欲自竭义存分飡今以千斛助官赈贷此境连年不熟今嵗尤甚晋陵境特为偏祐此郡虽弊犹有富室承陂之家处处而是并皆保熟所失葢防陈积之谷皆有巨万旱之所弊实钟贫民温富之家各有财寳谓此等并宜助官得过俭月所损至轻所济甚重今敢自励为劝造之端实愿掘水扬尘崇益山海县为言上当时议者以耕比汉卜式诏书褒美酬以县令魏书宣武帝本纪延昌元年五月诏天下有粟之家供年之外悉贷饥民
　　荒政考畧唐肃宗时百姓残于兵盗米斗至钱七千鬻糠为粮民行乞食者属路乃诏能赈贫乏者宠以爵秩旧唐书宪宗本纪元和十二年七月诏以定州饥募人入粟受官及减选超资
　　册府元后晋天福八年正月敕河南懐孟郑等州管内百姓有积粟者仰均分借以济贫下
　　宋史太宗本纪淳化五年正月诏诸州能出粟贷饥民者赐爵
　　真宗本纪大中祥符九年九月诏民有出私廪振贫乏者三千石至八千石第授助教文学上佐之秩
　　仁宗本纪庆歴四年五月诏募人纳粟振淮南饥至和元年四月诏京西民饥宜令所在劝富人纳粟以振之
　　文献通考治平四年河北旱御史中丞司马光上疏请富室有蓄积者官给印歴聴其举贷量出利息丰熟日官为收索示以必信不可诳诱则将来百姓争务蓄积矣
　　熈宁元年降空名度牒五百道付两浙运司令分赐本路召人纳米或钱赈济
　　绍圣元年帝以京东河九之民乏食流移未归诏给空名假承务郎敕十太庙斋郎补牒十州助教不理选限敕三十度牒五百付河北东西路提举司召人入钱粟充赈济
