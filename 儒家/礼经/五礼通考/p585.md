<!-- { "loadSidebar": true } -->
　　中大通六年春二月癸亥舆驾亲耕借田大赦天下孝悌力田赐爵一级
　　大同元年春二月丁亥舆驾躬耕借田　二年春正月乙亥舆驾躬耕借田　三年春二月丁亥舆驾亲耕借田　四年春二月己亥舆驾亲耕借田
　　唐类函梁元帝祭东耕文曰三农九谷为政所先万箱亿庾是曰民天系称斵耜书美厥田花开杏树冻觧新泉当使黍稷莫莫民翳胥乐甘雨祈祈遂及我私我私之熟表里禔福禔福中田嵗取十千是藨是衮登颂有年
　　陈书宣帝本纪大建元年春二月乙亥舆驾亲耕借田三年春二月丁酉舆驾亲耕借田　六年春二月辛
　　亥舆驾亲耕借田　九年春二月壬午舆驾亲耕借田北魏书道武帝本纪天兴三年春二月丁亥始耕借田礼志太武帝天兴三年春始躬耕借田祭先农用羊一孝文帝本纪延兴二年春三月甲午车驾耕于借田册府元龟太和十六年二月丙午诏有司刻吉亥备小驾躬临千亩
　　北魏书孝文帝本纪太和十七年春二月己酉车驾始借田于都南
　　宣武帝本纪景明三年冬十二月戊子诏曰民本农桑国重蚕借粢盛所凭冕织攸寄比京邑初基耕桑暂缺遗规往防宜必祗修今寝殿显成移御维始春郊无逺拂羽有辰便可表营千亩开设宫坛秉耒援筐躬劝亿兆
　　孝明帝本纪正光三年春正月辛亥亲耕借田
　　北齐书文宣帝本纪天保二年正月癸亥亲耕借田于东郊
　　隋书礼仪志北齐耤于帝城东南千亩内种赤粱白谷大豆赤黍小豆黑穄麻子小麦色别一顷自余一顷地中通阡陌作祠坛于陌南阡西广轮三十六尺髙九尺四陛三壝四门又为大营于外又设御耕坛于阡东陌北每嵗正月上辛后吉亥使公卿以一太牢祠先农神农氏于坛上无配享祭讫亲耕先祠司农进穜稑之种六宫主之行事之官并齐设斋省于坛所列宫悬又寘先农座于坛上众官朝服司空一献不燎祠讫皇帝乃服通天冠青纱袍黑介帻佩苍玉黄绶青带祙舄备法驾乘木辂耕官具朝服从殿中监进御耒于坛南百官定列帝出便殿升耕坛南陛即御座应耕者各进于列帝降自南陛至耕位释剑执耒三推三反升坛即坐耕官一品五推五反二品七推七反三品九推九反耤田令帅其属以牛耕终千亩以青箱奉穜稑种跪呈司农诣耕所洒之耰讫司农省功奏事毕皇帝降之便殿更衣享宴礼毕班赉而还
　　北周书闵帝本纪元年春正月癸亥亲耕借田
　　明帝本纪二年春正月辛亥亲耕借田
　　武帝本纪保定元年春正月乙亥亲耕借田
　　天和元年春正月己亥亲耕借田　二年春正月己亥亲耕借田
　　建德三年春正月乙亥亲耕借田
　　隋书礼仪志隋制于国南十四里启夏门外置地千亩为坛孟春吉亥祭先农于其上以后稷配牲用一太牢皇帝服衮冕备法驾乘金根车礼三献讫因耕司农授耒皇帝三推讫执事者以授应耕者各以班九推五推而司徒帅其属终千亩播殖九谷纳于神仓以拟粢盛穰槀以饷牺牲云
　　乐志先农奏諴夏辞【迎送神与方丘同】
　　农祥神晣土膏初起春原俶载青氊致祀敛跸长阡廽旌外壝房爼饰荐山罍沈滓亲事朱纮躬持黛耜恭神务啬受厘降祉
　　唐书太宗本纪贞观三年正月癸亥亲耕借田
　　旧唐书礼仪志太宗贞观三年正月亲祭先农躬御耒耜借于千亩之甸初晋时南迁后魏来自云朔中原分裂又杂以獯戎代歴周隋此礼乆废而今始行之观者莫不骇跃于是秘书郎岑文本献借田颂以美之初议借田方面所在给事中孔頴逹曰礼天子借田于南郊诸侯于东郊晋武帝犹于东南今于城东寘坛不合古礼太宗曰礼缘人情亦何常之有且虞书云平秩东作则是尧舜敬授人时已在东矣又乘青辂推黛耜者所以顺于春气故知合在东方且朕见居少阳之地由于东郊葢其宜矣于是遂定自后每岁常令有司行事唐书礼乐志皇帝孟春吉亥享先农遂以耕耤前享一日奉礼设御坐于坛东西向望瘗位于坛西南北向从官位于内壝东门之内道南执事者居后奉礼位于乐县东北赞者在南又设御耕耤位于外壝南门之外十歩所南向从耕三公诸王尚书卿位于御坐东南重行西向以其推数为列其三公诸王尚书卿等非耕者位于耕者之东重行西向北上介公酅公于御位西南东向北上尚舍设御耒席于三公之北少西南向奉礼又设司农卿之位于南少退诸执耒耜者位于公卿耕者之后非耕者之前西向【御耒耜一具三公耒耜三具诸王尚书卿各三人合耒耜九具以下耒耜太常各令耤田农人执之】皇帝已享乃以耕根车载耒耜于御间皇帝乘车自行宫降大次乘黄令以耒耜授廪牺令横执之左耜置于席遂守之皇帝将望瘗谒者引三公及从耕侍耕者司农卿与执耒耜者皆就位皇帝出就耕位南向立廪牺令进耒席南北向解韬出来执以兴少退北向立司农卿进受之以授侍中奉以进皇帝受之耕三推侍中前受耒耜反之司农卿卿反之廪牺令令复耒于韬执以兴复位皇帝初耕执耒者皆以耒耜授侍耕者皇帝耕止三公诸王耕五推尚书卿九推执耒者前受之皇帝还入自南门出内壝东门入大次享官从享者出太常卿帅其属耕于千亩皇帝还宫明日班劳酒于太极殿如元会不贺不为夀耤田之谷敛而钟之神仓以拟粢盛及五齐三酒穰槀以食牲耤田槀先农唐初为帝社亦曰耤田坛
　　享先农乐章【贞观中禇亮等作】
　　迎神用咸和　粒食伊始农之所先古今攸赖是曰人天耕斯帝借播厥公田式崇明祀神其福焉皇帝行用太和【词同冬至圜丘】
　　登歌奠玉帛用肃和尊彜既列瑚簋有荐歌工载登币礼斯奠肃肃享祀颙颙缨弁神之听之福流寰县
　　迎爼用雍和　前夕亲牲质明奉爼沐芳整弁其仪式序盛礼毕陈嘉乐备举歆我懿德非馨稷黍皇帝酌献领福用夀和【词同冬至圜邱】
　　送文舞出迎武舞入用舒和　羽籥低昻文缀已千鏚蹈厉武行初望岁祈农神所听延祥介福岂云虚武舞用凯安【词同冬至圜邱】送神用承和
　　又享先农乐章一首【太乐旧有此词不详所起】
　　送神用承和　三推礼就万庆所凝夤賔志逺荐衮惟兴降歆肃荐垂祐祖膺送神有乐神其上升
　　唐书髙宗本纪永徽三年正月丁亥耕借田
　　册府元龟丁亥亲享先农御耒耜率公卿耕于借田赐羣官帛各有差
　　文献通考干封二年正月行耤田之礼躬秉耒耜而九推礼官奏陛下合三推上曰朕以身帅下自当过之恨不终千亩耳
　　初将耕耤田阅耒耜有雕刻文饰者谓左右曰田器农人执之在于朴素岂贵文饰乎乃命撤之
　　唐书髙宗本纪仪鳯二年正月乙亥耕借田
　　册府元龟帝亲耕借田于东郊礼毕作借田赋以示羣臣三年五月幸借田所观区种手种数区
　　景云三年亲耕借田
　　旧唐书礼仪志则天时改借田坛为先农
　　唐书礼乐志神龙元年礼部尚书祝钦明议曰周颂载芟春借田而祈社稷礼天子为借千亩诸侯百亩则缘田为社曰王社侯社今曰先农失王社之义宜正名为帝社太常少卿韦叔夏博士张齐贤等议曰祭法王者立太社然后立王社所寘之地则无也汉兴以有官社未立官稷乃立于官社之后以夏禹配官社以后稷配官稷臣瓒曰髙祖立汉社稷所谓太社也官社配以禹所谓王社也至光武乃不立官稷相承至今魏以官社为帝社故挚虞谓魏氏故事立太社是也晋或废或寘皆无处所或曰二社竝处而王社居西崔氏皇甫氏皆曰王社在借田案卫宏汉仪春始东耕于借田引诗先农则神农也又五经要义曰坛于田以祀先农如社魏秦静议风伯雨师灵星先农社稷为国六神晋太始四年耕于东郊以太牢祀先农周隋旧仪及国朝先农皆祭神农于帝社配以后稷则王社先农不可一也今宜于耤田立帝社帝稷配以禹弃则先农帝杜竝祠叶于周之载芟之义钦明又议曰耤田之祭本王社古之祀先农勾龙后稷也烈山之子亦谓之农而周弃继之皆祀为稷共工之子曰后土汤胜夏欲迁而不可故二神社稷主也黄帝以降不以羲农列常祀岂社稷而祭神农乎社稷之祭不取神农耒耜大功而専于共工烈山葢以三皇洪荒之迹无取为教彼秦静何人而知社稷先农为二而耤田有二坛乎先农王社一也皆后稷勾龙异名而分祭牲以四牢钦明又言汉祀禹谬也今欲正王社先农之号而未决乃更加二祀不可叔夏齐贤等乃奏言经无先农礼曰王自为立社曰王杜先儒以为在耤田也永徽中犹曰耤田垂拱后乃为先农然则先农与社一神今先农坛请改曰帝社坛以合古王社之义其祭准令以孟夏吉亥祠后土以勾龙氏配于是为帝社坛又立帝稷坛于西如太社太稷而坛不设方色以异于太社
　　蕙田案王社在借田说本注疏防祭统天子亲耕南郊诸侯亲耕东郊明乎耤田在郊匠人营国左祖右社礼运祭天于郊祭社于国明乎社稷在国郊国所在不同讵可合一祝钦明以先农王社为一非是秦静既知王社先农不可一矣而欲于耤田中并祀先农帝社为二坛抑又非矣
　　唐书睿宗本纪先天元年正月戊子耕借田
　　旧唐书礼仪志睿宗太极元年亲祀先农躬耕帝借礼毕大赦改元
　　唐书元宗本纪开元十九年正月丙子耕于兴庆宫礼乐志十九年停帝稷而祀神农氏于坛上以后稷配旧唐书礼仪志元宗开元二十二年冬礼部员外郎王仲邱又上疏请行借田之礼
　　唐书元宗本纪开元二十三年正月乙亥耕借田旧唐书礼仪志亲祀神农于东郊以勾芒配礼毕躬御耒耜于千亩之甸时有司进仪注天子三推公卿九推庶人终亩元宗欲重劝耕借遂进耕五十余歩尽垅乃止礼毕辇还齐宫大赦侍耕执牛官皆等级赐帛册府元龟开元二十三年正月十八日亲祀先农礼毕降至耕位侍中执耒太仆秉辔帝谓左右曰帝借之礼古则三推朕今九推庶九谷之报也赞导者跪而奏曰先王制礼不可逾越帝曰夫礼岂不在济人治国勤事务功乎朕发乎至诚深惟嘉殖将以劝南亩供粢盛岂非礼意也于是九推而止公卿以下终其田亩制曰昔者受命为君体元立极未有不谨于礼而能见教于人今嗣岁初吉农事将起礼先本于耕借义缘奉于粢盛是所严祗敢不敬事故躬载耒耜亲率公卿以先万姓遂耤千亩谓敦本之为耳何布泽之更深宜有顺于发生俾无偏于行可大赦天下
　　唐开元礼皇帝吉亥享先农【摄事附】
　　斋戒　前祀五日皇帝散斋三日于别殿致斋二日一日于太极殿一日于行宫余同上辛仪
