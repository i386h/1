<!-- { "loadSidebar": true } -->
　　韩侯出祖出宿于屠显父饯之清酒百壶其殽维何炰鼈鲜鱼其蔌维何维笋及蒲其赠维何乗马路车笾豆有且侯氏燕胥【传屠地名显父有显徳者也蔌菜殽也笋竹也蒲蒲蒻也　笺祖将去而祀軷也既觐而反国必祖者尊其所徃去则如始行焉祖于国外毕及出宿示行不留于是也显父周之公卿也饯送之故有酒赠送也王既使显父饯之又使送以车马所以赠厚意也人君之车曰路车所驾之马曰乗马且多貌胥皆也诸侯在京师未去者于显父饯之时皆来相与燕其笾豆且然荣其多也　疏诸侯反国为王臣所送送者惟卿士耳故知显父周之卿士也车马嫌是显父所赠卿大夫无乗马路车之名则非显父赠之明是王赠之也言侯而不言韩侯且韩侯一人不足称皆故知诸侯在京师未去者于是之时皆来相与燕也】蕙田案觐礼于飨礼乃归之下无侯氏出祖释軷及卿士出饯之文此诗所陈可补仪礼之未及至乗马路车之赠又在锡车服之外出于一时特典未必为常制也
　　韩侯取妻汾王之孙蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门【传蹶父卿士也诸侯一取九女二国媵之诸娣众妾也】
　　【朱子集传此言韩侯既觐而还遂以亲迎也】
　　蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉【传姞蹶父姓也】
　　【唐氏汝谔曰虽叙韩姞归韩之乐亦以见韩封域之美也】
　　溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴【传师众也韩侯先祖武王之子也因时百蛮长是蛮服之百国也追貊戎狄国也奄抚貔猛兽也追貊之国来贡而侯伯总领之笺溥大也燕安也大矣彼韩国之城乃古平安时众民之所筑完韩侯先祖有功徳者受先王之命封为韩侯居韩城为侯伯其州界外接蛮服因见使时节百蛮贡献之徃来后君微弱用失其业今王以韩侯先祖之事如是而韩侯贤故于入觐使复其先祖之旧职赐之蛮服追貊之戎狄令抚柔其所受王畿北面之国因以其先祖侯伯之事尽予之皆美其为人子孙能兴复先祖之功】
　　【朱子集传燕召公之国也韩初封时召公为司空王命以其众为筑此城如召伯营谢山甫城齐春秋诸侯城邢城楚邱之类也】
　　竹书纪年宣王八年鲁武公来朝锡鲁世子戏命九年王会诸侯于东都
　　史记周本纪十二年鲁武公来朝
　　春秋隠公六年左氏传郑伯如周始朝桓王也王不礼焉周桓公言于王曰我周之东迁晋郑焉依善郑以劝来者犹惧不蔇况不礼焉郑不来矣
　　史记周本纪桓王三年郑庄公朝桓王不礼
　　隠公八年左氏传八月丙戌郑伯以齐人朝王礼也桓公五年左氏传王夺郑伯政郑伯不朝
　　僖公二十八年五月公朝于王所　【王在践土非京师故云王所】　公羊传曷为不言公如京师天子在是也曷为不言天子在是不与致天子也　谷梁传朝不言所言所者非其所也
　　冬公朝于王所
　　文公元年左氏传晋侯朝王于温
　　成公十三年三月公如京师【注伐秦道过京师因朝王】　左氏传公如京师宣伯欲赐请先使王以行人之礼礼焉孟献子从王以为介而重贿之
　　夏五月公自京师遂会晋侯齐侯宋公卫侯郑伯曹伯邾人滕人伐秦　左氏传公及诸侯朝王遂从刘康公成肃公会晋侯伐秦　公羊传其言自京师何公凿行也公凿行奈何不敢过天子也【注凿犹更造之意时本欲直伐秦涂过京师不敢过天子而不朝复生事修朝礼而后行故起时善而褒成其意使若故朝然后生事也间无事复书公者善公凿行】　谷梁传公如京师不月月非如也非如而曰如不叛京师也【注公行出竟有危则月朝聘京师理无危惧故不月因其过朝故正其文若使本自徃】
　　【胡氏安国曰诸侯每歳侵伐四出未有能修朝觐之礼者今公欲防伐秦道自王都不可越天子而徃也故皆朝王而不能成朝礼书曰如京师见诸侯之慢也因防伐而行矣又书公自京师以伐秦为遂事者此仲尼亲笔明朝王为重存人臣之礼也古者诸侯即位服防毕则朝小聘大聘终则朝廵守于方岳则朝观春秋所载天王遣使者屡矣十二公之述职盖阙如也独此年书公如京师又不能成朝礼不敬莫大焉】
　　【汪氏克寛曰经书朝王之礼者三僖公朝王所为防晋而行成公如京师为伐秦而徃皆非有尊周之本心也然僖二十八年书公防诸侯盟于践土公朝于王所公防诸侯于温天王狩于河阳公朝于王所使若诸侯先防而后朝王去其实以全名也此年书公如京师遂防伐秦使若请命而徃伐正其名以统实也然书乞师于前书至伐于后则见朝京师实因行以见王而简慢之罪视僖公不侔矣或曰一经之中鲁君仅一如京师而贬之有如是者则朝者反得罪而不朝者无讥与吁不朝之罪经不书而贬自着今也因过京师而朝王苟不示讥而予之以朝则天下后世将谓尊君之礼可以简慢而欺世盗名挟天子以令诸侯者又将借禀命伐秦之例以为口实矣其关系岂浅浅哉】
　　吴越春秋夀梦元年朝周
　　蕙田案以史记年表考之盖在周简王元年
　　通鉴前编敬王二年三月晋侯使士景伯朝于京师年表烈王六年齐威王朝周
　　竹书纪年显王十二年鲁恭侯宋桓侯卫侯郑厘侯来朝　十五年东周与郑髙都郑厘侯来朝中阳史记周本纪显王二十五年秦防诸侯于周
　　秦本纪孝公十九年天子致伯二十年诸侯毕贺秦使公子少官率师会诸侯逢泽朝天子
　　竹书纪年赧王三年秦王来见于蒲阪关
　　右周
　　汉书髙帝本纪九年冬十月淮南王梁王赵王楚王朝未央宫　十年冬十月淮南王燕王荆王梁王楚王齐王长沙王来朝
　　恵帝本纪二年冬十月齐悼恵王来朝
　　文三王传梁孝王武以孝文二年立孝王十四年入朝十七年十八年比年入朝留二十一年入朝二十四年入朝二十五年复入朝二十九年十月入朝三十五年冬复入朝
　　代孝王参五年一朝凡三朝
　　梁懐王揖五年一朝凡再入朝
　　景十三王传河间献王徳武帝时来朝献雅乐对三雍宫
　　武帝本纪元朔二年冬赐淮南王菑川王几杖毋朝天汉四年春正月朝诸侯王于甘泉宫
　　后元二年春正月朝诸侯王于甘泉宫
　　昭帝本纪元凤五年春正月广陵王来朝
　　哀帝本纪帝定陶恭王子也年三歳嗣立为王元延四年入朝尽从傅相中尉时成帝少弟中山孝王亦来朝独从傅上怪之以问定陶王对曰令诸侯王朝得从其国二千石傅相中尉皆国二千石故尽从之他日问中山王独从傅在何法令不能对
　　后汉书世祖本纪中元元年春正月东海王疆沛王辅楚王英济南王康淮阳王延赵王旴皆来丁卯东廵守二月幸太山北海王兴齐王石朝于东岳
　　明帝本纪永平二年秋九月沛王辅楚王英济南王康淮阳王延东海王政来朝　六年春正月沛王辅楚王英东平王苍淮阳王延琅邪王京东海王政赵王旴北海王兴齐王石来朝冬十月行幸鲁十二月壬午车驾还宫东平王苍琅邪王京从驾来朝皇太后　十一年春正月沛王辅楚王英济南王康东平王苍淮阳王延中山王焉琅琊王京东海王政来朝
　　章帝本纪建初七年春正月沛王辅济南王康东平王苍中山王焉东海王政琅琊王京来朝
　　东平王苍传建初六年冬苍上疏求朝明年正月帝许之特赐装钱千五百万其余诸王各千万帝以苍冒渉寒露遣谒者赐貂裘及大官食物珍果使大鸿胪窦固持节郊迎帝乃亲自循行邸第豫设帷牀其钱帛器物无不充备下诏曰礼云伯父归宁乃国诗云叔父建尔元子敬之至也昔萧相国加以不名优忠贤也况兼亲尊者乎其沛济南东平中山四王赞皆勿名苍既至升殿乃拜天子亲答之其后诸王入宫辄以辇迎至省閤乃下苍以受恩过礼情不自宁上疏辞曰臣闻贵有常尊贱有等威卑髙列序上下以理陛下至徳广施慈爱骨肉既使奉朝请咫尺天仪而亲屈至尊降礼下臣每赐防见辄兴席改容中宫亲拜事过典故臣惶怖战栗诚不自安每会见踧踖无所措置此非所以章示羣下安臣子也帝省奏叹息愈褒贵焉三月大鸿胪奏遣诸王归国帝特留苍赐以秘书列僊图道术秘方至八月饮酎毕有司复奏遣苍乃许之手诏赐苍曰骨肉天性诚不以逺近为亲疎然数见顔色情重昔时念王乆劳思得还休欲署大鸿胪奏不忍下笔顾授小黄门中心恋恋恻然不能言于是车驾祖送流涕而诀复赐乗舆服御珍寳舆马钱布以亿万计
　　元和元年春正月中山王焉来朝
　　章和二年春正月济南王康阜陵王延中山王焉来朝安帝本纪建光三年二月辛卯幸泰山齐王无忌北海王普乐安王延来朝
　　顺帝本纪永建二年春正月戊申乐安王鸿来朝
　　蕙田案以上诸侯王来朝
　　又案自秦废封建之后汉初立异姓诸侯王不过元功数人不乆夷灭于是尊王子弟大啓藩封有非刘氏不王之誓文景以降稍示裁抑而终两汉之世皇子无不裂土而王者其来朝也恒以家人礼待之至章帝于东平诸王亲自答拜赞皆不名纪之史册传为美谈虽朝觐之仪未合于古而敦睦之徳犹有可称魏晋以后兹风逺矣其纪传所载诸侯王来朝之文今皆从略
　　汉书西域传兹王绛賔爱其夫人上书言得尚汉外孙为昆弟愿与公主女俱入朝元康元年遂来朝贺王及夫人皆赐印绶夫人号称公主赐以车骑旗鼔歌吹数十人绮绣杂缯琦珍凡数千万留且一年厚赠送之宣帝纪甘露二年冬十二月匈奴呼韩邪单于欵五原塞愿奉国珍朝三年正月【师古曰欲于甘露三年正月行朝礼】诏有司议咸曰圣王之制施徳行礼先京师而后诸夏先诸夏而后夷狄诗云率礼不越遂视既发相土烈烈海外有截陛下圣徳充塞天地光被四表匈奴单于乡风慕义举国同心奉珍朝贺自古未之有也单于非正朔所加王者所客也礼仪宜如诸侯王称臣昧死再拜位次诸侯王下诏曰盖闻五帝三王礼所不施不及以政今匃奴单于称北藩臣朝正月朕之不逮徳不能宏覆其以客礼待之位在诸侯王上
　　三年春正月行幸甘泉匈奴呼韩邪单于稽侯防来朝赞谒称藩臣而不名赐以玺绶冠带衣裳安车驷马黄金锦绣缯絮使有司道单于先行就邸长安宿长平上自甘泉宿池阳宫上登长平阪诏单于毋谒其左右当户之羣皆列观蛮夷君长王侯迎者数万人夹道陈上登渭桥咸称万歳单于就邸置酒建章宫飨赐单于观以珍寳二月单于罢归
　　匈奴传单于正月朝天子于甘泉宫汉宠以殊礼位在诸侯王上赞谒称臣而不名赐以冠带衣裳黄金玺盭绶【师古曰盭古戾字戾艸名也以戾染绶亦诸侯王之制也】玉具剑佩刀弓一张矢四发棨防十安车一乗鞌勒一具马十五匹黄金二十斤钱二十万衣被七十七袭锦绣绮縠杂帛八千匹絮六千斤礼毕使使者道单于先行宿长平上自甘泉宿池阳宫上登长平诏单于母谒【师古曰不令拜也】其左右当户之羣臣皆得列观及诸蛮夷君长王侯数万咸迎于渭桥下夹道陈上登渭桥咸称万歳单于就邸留月余遣归国
　　黄龙元年春正月匈奴呼韩邪单于来朝礼赐如初二月单于归国
　　匃奴传呼韩邪单于复入朝礼赐如初加衣百一十袭锦帛九千匹絮八千斤
