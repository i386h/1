<!-- { "loadSidebar": true } -->
　　礼记王制命乡简不帅教者以告【注帅循也不循教谓敖狠不孝弟者司徒使乡简择以告者乡属司徒疏周礼六乡大夫皆司徒统领】耆老皆朝于庠元日习射上功习乡上齿大司徒帅国之俊士与执事焉【注将习礼以化之使之观焉朝犹防也此庠谓乡学也乡谓饮酒也乡礼春秋射国蜡而饮酒养老　疏初时耆老聚防于庠学乃择元日就州学习射就党学上齿习射习乡各在一处不得同日州长职云春秋射于州序然则射在州序而云乡射礼者州属于乡虽在州序亦得谓之乡或可乡居此州更不立州学若州有事则就乡学也周之十二月国家蜡祭之时党正饮酒而养老以正齿位若正月乡学饮酒则无正齿位之事党正饮酒谓之乡者党乡之属故云乡也或乡之所居之党不别立党学党之正齿位就乡学为之】不变命国之右乡简不帅教者移之左命国之左乡简不帅教者移之右如初礼【注中年考校而又不变使转徙其居觊其见新人有所化也亦复习礼于乡学使之观焉　疏中犹间也谓间一年而考校之时下云不变移之郊者谓五年之时间四年之下一年也下云不变移之遂者谓七年之时间六年之下一年也下云不变屏之逺方者谓九年之时注不云间年者以九年限极不湏云间年也】不变移之郊如初礼【注郊乡界之外者也稍出逺之后中年又为之习礼于郊学　疏郊谓近郊也以逺郊之内六乡居之若乡民近国城及国内之人其学在国中或在公宫之右或在公宫之左故前云右乡左乡若乡人逺国城在近郊之外者则学在近郊其习礼亦乡大夫临之】不变移之遂如初礼【注逺郊之外曰遂遂大夫掌之又中年复移之使居遂又为习礼于遂之学　疏案司马法曰百里郊二百里野遂人云掌邦之野既二百里为野遂之所居故知逺郊之外但六乡州学主射党学主正齿位遂则县与州同鄙与党同未知县正主射鄙师主正齿位以否亦应与乡不异但周礼不备耳但县鄙皆属于遂虽各立学总曰遂学或遂之所居县鄙不立县鄙之学有事　在遂学与乡同】不变屏之逺方终身不齿【注逺方九州之外齿犹録也疏九州之外于周则夷镇蕃也盖随罪之轻重而为逺近之差若王子公卿之子虽屏夷狄但居夷狄之内地】
　　蕙田案此乡学简不肖之法
　　将出学小胥大胥小乐正简不帅教者以告于大乐正大乐正以告于王【注出学谓九年大成而出也此所简者谓王太子王子羣后之太子卿大夫元士之适子也大胥小胥皆乐官属也】王命三公九卿大夫元士皆入学不变王亲视学【注亦谓使习礼以化之不变王又亲为之临视重弃贤者子孙此习礼皆于大学也】不变王三日不举【注去食乐重弃人】屏之逺方西方曰棘东方曰寄终身不齿【注棘当为僰僰之言偪使之偪寄于夷戎不屏于南北为其大逺　疏案汉书云西南有僰夷又云南北万三千里东西九千里】
　　陈氏礼书乡简不帅教者至于四不变然后屏之小乐正简国子之不帅教至子二不变则屏之者先王以匹庶之家为易治膏粱之性为难化以其易治故乡遂之所考常在三年大比之时以其难化故国子之出学当在九年大成之后三年而考故必在于四不变然后屏之九年而简焉则虽二不变屏之可也古之学政其轻者有觵挞其重者不过屏斥而已若夫万民之不服教其附于刑者归于士
　　周氏谞曰棘急也示其虽屏之欲急于悔过寄者寓也示其虽屏特寓于此耳
　　蕙田案此国学简不肖之法
　　右简不率教













　　五礼通考卷一百七十
<经部,礼类,通礼之属,五礼通考>
　　钦定四库全书
　　五礼通卷卷一百七十一
　　刑部尚书秦蕙田撰
　　嘉礼四十四
　　学礼
　　汉书武帝纪孝武初立卓然罢黜百家表章六经兴太学
　　三辅黄图太学在长安西北七里有市有狱
　　董仲舒传仲舒对策曰养士之大者莫大乎太学太学者贤士之所関也教化之本原也臣愿天子兴太学置明师以养天下之士数考问以尽其材则英俊宜可得矣后武帝立学校之官皆仲舒发之
　　儒林传公孙为学官悼道之鬰滞廼请白丞相御史言制曰盖闻导民以礼风之以乐婚姻者居室之大伦也今礼废乐崩朕甚愍焉故详延天下方闻之士咸登诸朝其令礼官劝学讲义洽闻举遗兴礼以为天下先太常议与博士弟子崇乡里之化以厉贤材焉谨与太常臧博士平等议曰闻三代之道乡里有教夏曰校殷曰庠周曰序其劝善也显之朝廷其惩恶也加之刑罚故教化之行也建首善自京师始繇内及外今陛下昭至徳开大明配天地本人伦劝学兴礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八以上仪状端正者补博士弟子郡国县官有好文学敬长上肃政教顺乡里出入不悖所闻令相长丞上属所二千石二千石谨察可者常与计偕诣太常得受业如弟子一嵗皆辄课能通一艺以上补文学掌故缺其髙第可以为郎中太常籍奏即有秀才异等辄以名闻其不事学若下材及不能通一艺辄罢之而请诸能称者臣谨案诏书律令下者明天人分际通古今之谊文章尔雅训辞深厚恩施甚美小吏浅闻弗能究宣亡以明布谕下以治礼掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者不足择掌故以补中二千石属文学掌故补郡属备员请着功令它如律令制曰可自此以来公卿大夫士吏彬彬多文学之士矣
　　蕙田案武帝纪事在元朔五年马端临云前此博士虽各以经授徒而无考察试用之法至是官始为置弟子员所谓兴太学也
　　昭帝时増博士弟子员满百人宣帝末増倍之元帝好儒能通一经者皆复数年以用度不足更为设员千人成帝末或言孔子布衣养徒三千人今天子太学弟子少于是増弟子员三千人嵗余复如故平帝时王莽秉政増元士之子得授业如弟子勿以为员嵗课甲科四十人为郎中乙科二十人为太子舍人丙科四十人补文学掌故云
　　班氏固曰自武帝立五经博士开弟子员设科射策劝以官禄讫于元始百有余年业者寖盛枝叶蕃滋一经説至百余万言大师众至千余人盖禄利之路然也
　　【马氏廷鸾曰西汉博士太常有周成均宗伯之意州有博士郡有文学椽五经之师儒官之官长吏辟置布列郡国亦有党庠遂序之意然有二失乡里学校人不升于大学而补弟子买者自一项人公卿弟子不养于太学而任子尽光禄勲自有四科考试殊涂异方下之心术分裂不一上之考察驰鹜不精】
　　右西汉国学
　　后汉书儒林传光武中兴先访儒雅四方学士云防京师于是立五经博士各以其家法教授凡十四博士太常差次总领焉
　　建武五年乃修起太学稽式古典笾豆干戚之容备之于列服方领习矩歩者委它乎其中
　　陆机雒阳记太学在雒阳城故开阳门外去宫八里讲堂长十丈广三丈
　　中元二年初建三雍
　　汉官仪辟雍去明堂三百歩车驾临辟雍从北门入三月九月皆于中行乡射礼辟雍以水周其外以节观者
　　蕙田案汉书河间献王来朝对三雍宫注以三雍为明堂辟雍灵台儿寛亦云陛下发愤祖立明堂辟雍则西京已有之
　　【马氏端临曰东汉时辟雍为天子养老大射行礼之所太学为博士弟子受业之所析为二处与古异夫太学辟雍固不可析为二处养老大射传道受业又岂可分为二事哉】
　　明帝本纪永平九年为四姓小侯开立学校置五经师顺帝本纪永建六年九月缮起太学
　　翟酺传酺上言孝文皇帝始置一经博士武帝大合天下之书而考宣论六经于石渠学者滋盛弟子万数光武初兴愍其荒废起太学博士舍内外讲堂诸生横巷为海内所集明帝时辟廱始成欲毁太学太尉赵熹以为太学辟廱皆宜兼存故并传至今而顷者頽废至为园采刍牧之处宜更修缮诱进后学帝从之学者为酺立碑铭于学
　　儒林传安帝览政薄于艺文博士倚席不讲学舍頽敝鞠为园蔬牧儿荛竖至于薪刈其下顺帝感翟酺之言乃更修黉宇凡所造构二百四十房千八百五十室试明弟子増甲乙之科员各十人
　　顺帝本纪阳嘉元年七月以太学新成试明经下第者补弟子増甲乙科员各十人除郡国耆儒九十人补郎舍人
　　左雄传雄又奏召海内名儒为博士使公卿子弟为诸生有志操者加其俸禄及决南谢亷河南赵建年始十二各能通经雄并奏拜童子郎于是负书来学云集京师
　　质帝本纪本初元年四月令郡国举明经年五十以上七十以下诣太学自大将军至六百石皆遣子受业嵗满课试以髙第五人补郎中次五人太子舍人又千石六百石四府掾属三署郎四姓小侯先能通经者各令随家法其髙第者上名牒以次赏进
　　儒林传本初元年梁太后诏曰大将军下至六百石悉遣子就学每嵗辄于乡射月一飨防之以此为常自是游学増盛至三万余生然章句渐踈而多以浮华相尚儒者之风盖衰矣
　　续汉书五行志桓帝延熹五年太学门无故自壊襄楷以为太学前疑所居其门自壊文徳将丧教化废也后汉书党锢传桓帝时太学诸生三万余人郭林宗贾伟节为之冠与李膺陈蕃王畅更相褒重自公卿以下莫不畏其贬议屣履到门牢修乃上书诬告膺等养太学游士交结诸郡生徒更相驱驰共为朋党诽讪朝廷疑乱风俗天子震怒命郡国捕党人收执膺等辞所连及陈寔之徒二百余人
　　文献通考建和初诏诸学生年十六以上比郡国明经试次第上名髙第十五人上第十六人为郎中第十七人为太子舍人下第十七人为王家郎永夀二年诏复课试诸生补郎舍人其后复制学生满二嵗试通二经者补文学掌故其不能通二经者须后试复随辈试之通二经者亦得为文学掌故其已为文学掌故者满二嵗试能通三经者擢其髙第为太子舍人其不得第者后试复随辈试第后髙者亦得为太子舍人已为太子舍人满二嵗试能通四经者推其髙第为郎中其不得第者后试复随辈试第复髙者亦得为郎中满二嵗试能通五经者推其髙第补吏随才而用其不得第者后试复随辈试第后髙者亦得补吏
　　灵帝熹平五年试太学生年六十以上百余人除郎中太子舍人至王家郎郡国文学吏
　　后汉书灵帝本纪光和元年二月始置鸿都门学生【注鸿都门名也于内置学】
