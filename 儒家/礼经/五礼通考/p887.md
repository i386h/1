<!-- { "loadSidebar": true } -->
　　十有五年夏六月辛丑朔日有食之鼓用牲于社　左氏传六月辛丑朔日有食之鼓用牲于社非礼也【注得常鼓之月而于社用牲为非礼】日有食之天子不举伐鼓于社诸侯用币于社伐鼓于朝以昭事神训民事君示有等威古之道也
　　宣公八年秋七月甲子日有食之
　　十年夏四月丙辰日有食之
　　十有七年夏六月癸卯日有食之
　　成公十有六年夏六月丙寅朔日有食之
　　十有七年冬十有二月丁巳朔日有食之
　　襄公十有四年春二月乙未朔日有食之
　　十有五年秋八月丁巳日有食之
　　二十年冬十月丙辰朔日有食之
　　二十有一年秋九月庚戌朔日有食之
　　冬十月庚辰朔日有食之
　　二十有三年春王二月癸酉朔日有食之
　　二十有四年秋七月甲子朔日有食之既【疏七月日食既而八月又食于推步之术必无此理盖古书磨灭致有错误刘炫云汉末以来八百余载考其注记莫不皆尔都无频月日食之事计天道转运古今一也后世既无其事前世理亦当然此与二十一年频月日食理必不然但其字则变古为篆改篆为隷书则缣以代简纸以代缣多厯世代或转写误失其本真执文求义理必不通后之学者宜知此意也】
　　八月癸巳朔日有食之
　　二十有七年冬十有二月乙亥朔日有食之【注今长律推十一月朔非十二月传曰辰在申再失闰若是十二月则为三失闰故知经误】　左氏传十一月乙亥朔日有食之辰在申司律过也再失闰矣【注文十一年三月甲子至今年七十一嵗应有二十六闰今长律推得二十四闰通计少再闰　疏古法十九年为一章章有七闰从文十一年至襄十三年凡五十七年已成三章当有二十一闰又从襄十四年至今为十四年又当有五闰故为应有二十六闰也鲁之司律渐失其闰至此年日食之月以仪审望于是始觉其谬遂顿置两闰以应天正以叙事期然则前闰月为建酉后闰月为建戍十二月为建亥而嵗终焉是故明年经书春无氷传以为时灾也若不复顿置二闰则明年春是今之九月十月十一月也今之九月十月十一月无氷非天时之异无縁总书春也】
　　昭公七年夏四月甲辰朔日有食之　左氏传夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地【注卫地豕韦也鲁地降娄也日食于豕韦之末及降娄之始乃息故祸在卫大在鲁小也周四月今二月故曰在降娄　疏娵訾之次一名豕韦】于是有灾鲁实受之【注灾于卫而鲁受其余祸】其大咎其卫君乎鲁将上卿【注八月卫侯卒十一月季孙宿卒】公曰诗所谓彼日而食于何不臧者何也对曰不善政之谓也国无政不用善则自取谪于日月之灾
　　十有五年夏六月丁巳朔日有食之
　　十有七年夏六月甲戌朔日有食之　左氏传夏六月甲戌朔日有食之祝史请所用币昭子曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼓用币礼也其余则否太史曰在此月也【注正月谓建巳正阳之月也于周为六月于夏为四月四月纯阳用事隂气未动而侵阳灾重故有伐鼔用币之礼也平子以为六月非正月故太史答言在此月也】日过分而未至【注过春分而未夏至】三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣
　　二十有一年秋七月壬午朔日有食之　左氏传秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也【注二分日夜等故言同道二至长短极故相过　疏日之行天一日一周月之行天二十九日有余已得一周日月异道互相交错月之一周必半在日道里从外而入内也半在日道表从内而出外也或六入七出或七入六出凡十三出入而与日一会律家谓之交道通而计之一百七十三日有余而有一交交在望前朔则日食望则月食交在望后望则月食后月朔则日食此自然之常数也交数满则相过非二至乃相过也】其他月则为灾阳不克也故常为水于是叔辄哭日食昭子曰子叔将死非所哭也八月叔辄卒二十有二年冬十有二月癸酉朔日有食之【杜注此月有庚戌又以长律推校前后当为癸卯朔书癸酉误　疏案传十二月庚戌晋籍谈云云庚戌上去癸酉二十七日若此月癸酉朔其月不得有庚戌也又传十二月下有闰月晋箕遗云云又云辛丑伐京辛丑是壬寅之前日也二十三年传曰正月壬寅朔二师围郊则辛丑是闰月之晦日也又计明年正月之朔与今年十二月朔中有一闰相去当为五十九日此年十二月当为癸卯朔经书癸酉明是误也故言长律推交十一月小甲戌朔传有乙酉十二日也又有己丑十六日也十二月大癸卯朔传有庚戌八日也闰月小癸酉朔传有闰月辛丑二十九日也明年正月壬寅朔则上下符合矣】
　　二十四年夏五月乙未朔日有食之　左氏传夏五月乙未朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也三十有一年冬十有二月辛亥朔日有食之　左氏传十有二月辛亥朔日有食之是夜也赵简子梦童子臝而转以歌旦占诸史墨曰吾梦若是今而日食何也对曰六年及此月也吴其入郢乎终亦弗克入郢必以庚辰【注庚日有变日在辰尾故曰以庚辰定四年十一月庚辰吴入郢　疏于天文房心尾为大辰尾是辰后之星也日在辰尾自谓在辰星庚辰入郢乃谓日是辰日二辰不同而以日在辰尾配庚为庚辰者二辰实虽不同而同名曰辰以其名同故取以为占此则史墨能知非是人情所测此十二月日食彼十一月入郢则是未复其月而云及此月者长律定四年闰十月庚辰吴入郢是十一月二十九日杜云昭二十一年传曰六年十二月庚辰吴入郢今十一月者并闰数也然则彼是新闰之后且十一月二十九日又其月垂尽故得为及此月也】日月在辰尾【注辰尾龙尾也周十二月今之十月日月合朔于辰尾而食】庚午之日日始有谪火胜金故弗克【注谪变气也庚午十月十九日去辛亥朔四十一日虽食在辛亥更以始变为占也午南方楚之位也午火庚金也日以庚午有变故灾在楚楚之仇敌惟吴故知入郢必吴火胜金者金为火妃食在辛亥亥水也水数六故六年也　疏长律此年十月壬子朔故庚午是十月十九日也从庚午下去十二月辛亥朔为四十一日虽食在辛亥之日而更以庚午为占舎近而取逺自是史墨所见其意不可知也】
　　定公五年春王三月辛亥朔日有食之
　　十有二年冬十有一月丙寅朔日有食之
　　十有五年秋八月庚辰朔日有食之
　　【陆氏九渊曰春秋日食三十六而食之既者三日之食与食之深浅皆术家所能知是盖有数疑若不为变也然天人之际实相感通虽有其数亦有其道昔之圣人未尝不因天变以自治洊雷震君子以恐惧修省君子无终食之间违仁造次必于是颠沛必于是所以修其身者素矣然洊震之时必因以恐惧修省此君子所以无失德而尽是天之道焉况日月之见于上乎遇灾而惧侧身修行欲销去之此宣王之所以中兴也知天灾有可销去之理则无疑于天人之际而知所以自求多福矣日者阳也阳为君为父茍有食之斯为变矣食至于既变又大矣言日不言朔食不在朔也日之食必在朔食不在朔律差也】观承案象山此论至为精当此天人感通之理非有道者不能知考礼者虽得其数不可不以此理立其本也
　　哀公十有四年左氏传夏五月庚申朔日有食之后汉书志朔会望衡邻于所交亏薄生焉
　　宋书志曰行黄道阳路也月者隂精不由阳路故或出其外或入其内出入去黄道不得过六度入十三日有竒而出出亦十三日有竒而入凡二十七日而一入一出矣交于黄道之上与日相揜则蚀焉
　　唐书志大衍日蚀议小雅十月之交朔日辛卯虞以数推之在幽王六年开元术定交分四万三千四百二十九入蚀限加时在昼交会而蚀数之常也诗云彼月而食则维其常此日而食于何不臧日君道也无朏魄之变月臣道也逺日益明近日益亏望与日轨相会则徙而寖逺逺极又徙而近交所以着臣人之象也望而正于黄道是谓臣干君明则阳斯蚀之矣朔而正于黄道是谓臣壅君明则阳为之蚀矣且十月之交于数当蚀君子犹以为变诗人悼之然则古之太平日不蚀星不孛盖有之矣若过至未分月或变行而避之或五星潜在日下御侮而救之或涉交数浅或在阳律阳盛隂防则不蚀或德之休明而有小焉则天为之隐虽交而不蚀此四者皆德教之所由生也四序之中分同道至相过交而有蚀则天道之常如刘歆贾逵皆近古大儒岂不知轨道所交朔望同术哉以日蚀非常故阙而不论黄初已来治律者始课日蚀疎宻及张子信而益详刘焯张胄元之徒自负其术谓日月皆可以宻率求是专于律纪者也以戊寅麟德术推春秋日蚀大最皆入蚀限于数应蚀而春秋不书者尚多则日蚀必在交限其入限者不必尽蚀开元十二年七月戊午朔于数当蚀半彊自交趾至于朔方候之不蚀十三年十二月庚戌朔于厯当蚀太半时东封泰山还次梁宋间皇帝彻膳不举乐不葢素服日亦不蚀时羣臣与八荒君长之来助祭者降物以需不可胜数皆奉夀称庆肃然神服虽算术乖舛不宜如此然后知德之动天不俟终日矣若因开元二蚀曲变交限而从之则差者益多自开元治律史官每嵗较节气中晷因捡加时小余虽大数有常然亦与时推移每嵗不等晷变而长则日行黄道南晷变而短则日行黄道北行而南则隂律之交也或失行而北则阳律之交也或失日在黄道之中且犹有变况月行九道乎杜预云日月动物虽行度有大量不能不小有盈缩故有虽交防而不蚀者或有频交而蚀者是也故交必稽古史亏蚀深浅加时朓朒隂阳其数相叶者反覆相求由律数之中以合辰象之变观辰象之变反求律数之中类其所同而中可知矣辩其所异而变可知矣其循度则合于律失行则合于占占道顺成常执中以追变律道逆数常执中以俟变知此之説者天道如视诸掌使日蚀皆不可以常数求则无以稽律数之疎宻若皆可以常数求则无以知政教之休咎今更设考日蚀或限术得常则合于数又日月交会大小相若而月在日下自京师斜射而望之假中国食既则南方戴日之下所亏才半月外反观则交而不蚀步九服日晷以定蚀分晨昏漏刻与地偕变则宇宙虽广可以一术齐之矣
　　蕙田案日食虽云数有定而其为天变固显然者不知其数一定非也知其一定而不谨天变不加警惕亦非也唐时推日食犹未能宻合又不知变差气差等在寻常食法之外而亦具一定之故谬为月变行五星御侮之説弗知妄作矣其言里差则有可取畧识梗概而已
