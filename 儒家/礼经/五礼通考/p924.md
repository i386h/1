<!-- { "loadSidebar": true } -->
　　蕙田案自甲子作而有嵗月日时有嵗月日时即有正朔正朔者嵗月日时之首也虞书曰正月曰月正曰上日曰元日曰朔旦周礼曰正嵗曰正月以其为一嵗之首曰正嵗以其为十二月之首曰正月以其为正嵗正月之首日曰元曰上曰朔此与易称乾元同义所为大哉乾元万物资始圣人所以先天而不违后天而奉若也古人论三正曰三防成著以成三统三防成著即资始之意然其用各有所当焉黄钟始于子律元始于冬至天之统也灵枢五运六气始于大寒地之统也平秩东作以殷仲春人之统也蔡氏谓三正迭建固为得之其实不止迭建实并行而不可缺故泠伦造律则用天正岐伯论医则用地正神农教稼则用人正三者并行是为不怠弃若建其一而弃其二何以罪有扈者曰怠弃三正哉是知迭建者止就一代之正朔而言若其奉天道修人事则非合三正用之不可故曰怠弃三正则不惟不奉正朔而已
　　也
　　易临卦至于八月有凶【注八月阳衰隂长故曰有凶】
　　蕙田案八月之说有三蜀才云自建丑之月至建申之月凡阅八月则成否否则天地不交万物不通是至于八月有凶唐孔氏从之而传义去之至何元子复用其说谓本卦传云消不久也否泰传皆有道消道长之文于此卦互见之文王殷人而从殷正其说可信然细观卦义否泰消长之文乃二卦自相反对之象本卦彖云消不久则于二阳必有关会不得混为消长之说也程传及紫岩汉上草庐孟敬俱指遯説谓天正建子之月一阳始生为复其二建丑之月二阳长而为临其七建午之月一隂始生为姤至其八建未之月则二隂长而为遯遯者临之正对临卦六爻尽也自复至遯凡八月二阳消矣临遯反对似得之然何元子谓卦主临言自临距遯仅七月其八月有凶应于复卦言之此其说之可疑者也其一说则谓夏正八月于卦为观自一阳复十一月至临十二月二阳浸长逼四隂当此之时阳势方盛至于八月建酉卦为观四隂浸长逼二阳则临之二阳至观危矣序卦相承临观反对王秋山谓自六三八变而至观为八月卦临则二阳长于下四隂剥于上观则四隂长于下二阳剥于上矣故曰有凶圣人于此二阳长而隂消之初为二阳消而隂长之虑也盖方盛而虑衰则盛可久若既衰而后为之虑则无及矣此八变之说于八月之数合于八月之时亦合赵汴水曰消不久之义专以二阳之消息为主以临与观反也临为二阳之长观为二阳之消少进一位即为剥而阳之消不久矣当临之时人皆喜阳刚之浸长而圣人于此际已垂浸消之戒视剥复否泰言消长于二卦者其忧深虑逺为尤切浸长者原始有凶者要终言当制于未乱也解彖传消不久之义于卦中二阳尤有关会朱子兼存之来矣鲜焦弱侯潘去华俱从之惟何元子谓文王彖易而从夏正朱子亦心疑焉不知古者三正并用故启数有扈之罪曰怠弃三正而逸周书言夏数得天百王所同是以六经中皆三正错见而用夏正居多即如易说卦云兊者正秋也亦用夏正也何独临之彖不可以夏正言乎
　　説卦传兊正秋也【疏兊位是西方之卦斗柄指西是正秋八月也】
　　【张氏以寜曰兊正秋夏时也夏时百王所同不曰兊正秋而曰兊孟冬于理不可也此与鲁史奉周正朔而书之以纪事者自不同】
　　蕙田案文王于殷时演易而用夏正孔子于周时赞易亦用夏正此三正通用之证观承案说卦以兊为正秋亦可见夏时之善所谓三正迭用惟夏得天凡天道春秋之序以建寅为得其正故周礼春秋不得不奉时王之正朔而诗书易象非一代之书不妨多据夏时为言所以损益百王特告顔子以行夏之时也
　　礼记大传立权度量考文章改正朔易服色【疏改正朔者正谓年始朔谓月初周子殷丑夏寅是改正也周夜半殷鸡鸣夏平旦是易朔也】
　　春秋昭公十七年左氏传冬有星孛于大辰梓慎曰火出于夏为三月于商为四月于周为五月
　　后汉书陈宠传元和二年宠奏曰夫冬至之节阳气始萌故十二月有兰射干芸荔之应时令曰诸生荡安形体天以为正周以为春十二月阳气上通雉雊鸡乳地以为正殷以为春十三月阳气已至天地已交万物皆出蛰虫始振人以为正夏以为春三防成著以通三统周以天元殷以地元夏以人元
　　白虎通王者受命必改朔何明易姓示不相袭也明受之于天不受之于人所以变易民心革其耳目以助化也是以舜禹虽继太平犹宜改以应天春秋瑞应传曰敬受瑞应而王改正朔易服色易曰汤武革命顺乎天而应乎民也正朔有三何本天有三统谓三防之月也朔者苏也革也言万物革更于是故统焉三防者何谓也阳气始施黄泉万物动防而未着也十一月之时阳气始养根株黄泉之下万物皆赤赤者盛阳之气也故周为天正色尚赤也十二月之时万物始芽而白白者隂气故殷为地正色尚白也十三月之时万物始达孚甲而出皆黒人得加功故夏为人正色尚黒也
　　论语顔渊问为邦子曰行夏之时
　　朱子注夏时谓以斗柄初昏建寅之月为嵗首也天开于子地辟于丑人生于寅故斗柄建此三辰之月皆可以为嵗首而三代迭用之夏以寅为人正商以丑为地正周以子为天正也然时以作事则嵗月自当以人为纪故孔子尝曰吾得夏时焉而说者以为夏小正之属盖取其时之正与其令之善而于此又以告顔子也
　　孔丛子县子问子思曰顔回问为邦孔子曰行夏之时若是殷周异政为非乎子思曰夏数得天尧舜之所同也殷周之王征伐革命以应乎天因改正朔若云天时之改耳故不相因也夫受禅于人者则袭其统受命于天者则革之所以神其事如天道之变然也三统之义夏得其正是以夫子云
　　右三正统论
　　书舜典正月上日受终于文祖【传上日朔日也　疏毎月皆有朔日此是正月之朔故云上日言一嵗日之上也郑元以为帝王易代莫不改正尧正建丑舜正建子此时未改尧正故云正月上日即位乃改尧正故云月正元日先儒王肃等以为殷周改正易民视聼自夏已上皆以建寅为正孔意亦然】
　　北史李业兴传天平四年使梁梁武帝问尚书正月上日受终文祖此时何正业兴对曰此夏正月梁武帝问何以得知业兴曰案尚书中运衡篇云日月营始故知夏正又问尧时以前何月为正业兴对曰自尧以上书典不载实所不知梁武又云寅宾出日即是正月日中星鸟以殷仲春即是二月此出尧典何得云尧时不知用何正业兴对曰虽三正不同言时节者皆据夏时正月周礼仲春二月防男女之无夫家者虽自周书月亦夏时尧之日月亦当如此蕙田案李业兴据中之文证正月上日为建寅之月以月令孟春日在营室故也考尧时冬至日在虚则建寅之月日躔当在奎娄已过营室一次不得云营始也晋志载董巴之言云颛帝以今之孟春正月为元其时正月朔旦立春五星会于天律营室也颛顼又在唐虞之前正月日躔去营室尤逺凡为此说者皆不通于嵗差之故者也郑氏谓尧正建丑此时未改尧正故云正月上日以中候日在营室推之则建丑为近是其云三正不同言时节者皆据夏时此诚千古定论也
　　月正元日舜格于文祖【疏王肃云月正元日犹言正月上日变文耳】
　　大禹谟正月朔旦受命于神宗
　　蕙田案郑康成及髙堂隆等以为尧正建丑舜正建子而尧典以二分二至正四仲之月盖敬授人时故用人统正所谓夏数得天百王所同者也然竟谓以寅为正则夫子告顔渊不当但取韶舞而曰行夏之时矣若王肃等谓自夏以前俱以建寅为正则又不然甘誓明言怠弃三正则不待商周始创改之也观承案唐虞建寅尧典经文自有明据二月东巡重华继治亦别无改正之文夫子毎举夏时为言者以三代相连对商周言之但举夏为便亦以唐虞已逺其令或尚踈畧夏王承之而典制益详今夏礼虽亡而尚传小正一书可知夏时最为明备故时行夏而舞用韶盖各举其盛以为言也康成尧正建丑舜正建子之云洵为穿凿无据夫三正迭建其来久矣唐虞以前岂无子丑为正者何必断归尧舜耶
　　右唐虞夏正朔
　　书伊训惟元祀十有二月乙丑伊尹祠于先王奉嗣王只见厥祖【传此汤崩逾月太甲即位奠殡而告】
　　【蔡氏沈曰元祀者太甲即位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数盖朝觐会同颁律授时则以正朔行事至于纪月之数则皆以寅为首或曰孔氏言汤崩逾月太甲即位则十二月者汤崩之年建子之月也岂改正朔而不改月数乎曰此孔氏惑于序书之文也太甲继仲壬之后服仲壬之丧而孔氏曰汤崩奠殡而告固已误矣至于改正朔而不改月数则于经史尤可考周建子矣而诗言四月维夏六月徂暑则寅月起数周未尝改也秦建亥矣而史记始皇三十一年十二月更名腊曰嘉平夫腊必建丑月秦以亥正则腊为三月云十二月者则寅月起数秦未尝改也至三十七年书十月癸丑始皇出游十一月行至云梦继书七月九月者知其以十月为正朔而寅月起数未尝改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则以十二月为正朔而改元何疑乎惟其以正朔行事也故后乎此者复政厥辟亦以十二月朔奉嗣王归于亳盖祠告复政皆重事也故皆以正朔行之孔氏不得其説而意汤崩逾月太甲即位奠殡而告是以崩年改元矣苏氏曰崩年改元乱世事也不容在伊尹而有之不可以不辨】
　　张氏以寜曰改正即是改月商改夏正以十二月为正月周改商正以十一月为正月子正以夜半为朔丑正以鸡鸣为朔寅正以平旦为朔乌有改正朔而不改月数之理乎虞夏受禅皆以正月行事至商周革命皆改正朔以嵗首之一月为正月人君重居正也月必书正犹年必书元今于嵗首但书冬十二月而不书正则是商一代皆无正矣何以号令天下整齐万国乎
　　太甲中惟三祀十有二月朔伊尹以冕服奉嗣王归于亳【传汤以元年十一月崩至此二十五月三年服阕疏周制君薨之年属前君明年始为新君之元年此殷法君薨而新君即位即以其年为元年汤以元年十一月崩至此年十一月为再期至十二月服阕三年之丧二十五月而毕也】
　　张氏以寜曰若以元祀为逾年即位改元之年则方其改元既已逾年矣又加以元祀至三祀之二十五月则为四年而非三祀孟子明言三年复归于亳非四年也而况营桐之举乃人臣之大变不得已之事伊尹固幸其君之终丧而急迎以归故不待嵗首正月也由是以观伊训之元祀非逾年改元之年而十二月为商之十二月夏之十一月信矣
　　顾氏炎武曰胡氏引伊训太甲十有二月之文以为商人不改月之证与孔传不合亦未有明据孔传未尝以十二月为嵗首
