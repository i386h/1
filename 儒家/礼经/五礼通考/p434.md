<!-- { "loadSidebar": true } -->
　　蕙田案东汉建武享祀之制可谓近古矣四时祫祭于髙庙文帝为太宗武帝为世宗此不祧之宗也余帝以四孟月及腊一嵗五祠四孟之祭与祠礿烝尝之义合腊祭与大祫之义合不疏不数殆得礼之意者稽之周礼六祭特少一禘耳禘祭始祖所自出三代以后荒逺无徴自宜从缺至祭南顿君以上至节侯于故园庙尤为不易
　　世祖本纪建武五年秋七月丁丑幸沛祠髙原庙【注原再也谓已立庙更立者为原】　六年夏四月丙子幸长安始谒髙庙十年春正月修理长安髙庙秋八月己亥幸长安谒髙庙
　　十五年夏四月戊申以太牢告祠宗庙　十八年三月壬午祠髙庙
　　祭祀志十九年诏曰以宗庙处所未定且祫祭髙庙其成哀平且祠祭长安故髙庙其南阳舂陵嵗时各且因故园庙祭祀园庙去太守治所逺者在所令长行太守事侍祠于是雒阳髙庙四时加祭孝宣孝元凡五帝其西庙成哀平三帝主四时祭于故髙庙京兆尹侍祠冠衣车服如太常祠陵庙之礼南顿君以上至节侯皆就园庙在所郡县侍
　　世祖本纪建武二十二年春闰月丙戌幸长安祠髙庙明帝本纪永平二年冬十月甲子西巡狩幸长安祠髙庙
　　永平三年冬十月烝祭光武庙初奏文始五行武徳之舞
　　祭祀志注东观书曰永平三年八月丁卯公卿奏议世祖庙登歌八佾舞功名东平王苍议以为汉制旧典宗庙各奏其乐不皆相袭以明功徳秦为无道残贼百姓髙皇帝受命诛暴元元各得其所万国咸熙作武徳之舞孝文皇帝躬行节俭除诽谤去肉刑泽施四海孝景皇帝制昭徳之舞孝武皇帝功徳茂盛威震海外开地置郡传之无穷孝宣皇帝制盛徳之舞光武皇帝受命中兴拨乱反正武畅方外震服百蛮戎狄奉贡宇内治平登封告成修建三雍肃修典祀功徳巍巍比隆前代以兵平乱武功盛大歌所以咏徳舞所以象功世祖庙乐名宜曰大武之舞元命包曰縁天地之所杂乐为之文典文王之时民乐其兴师征伐而诗人称其武功枢机钤曰有帝汉出徳洽作乐各与虞韶禹夏汤周武无异不宜以名舞叶图徴曰大乐必易诗传曰颂言成也一章成篇宜列徳故登歌清庙一章也汉书曰百官颂所登御者一章十四句依书文始五行武徳昭真修之舞节损益前后之宜六十四节为武曲副八佾之数十月烝祭始御用其文始五行之舞如故勿进武徳舞歌诗曰于穆世庙肃雍显清俊乂翌翌秉文之成越序上帝骏奔来宁建立三雍封禅泰山章明图防放唐之文休矣惟徳罔射协同本支百世永保厥功诏书曰骠骑将军议可进武徳之舞如故
　　永平六年二月王雒山出寳鼎庐江太守献之夏四月甲子诏曰昔禹收九牧之金铸鼎以象物使人知神奸不逢恶气遭徳则兴迁于商周周徳既衰鼎乃沦亡祥瑞之降以应有徳方今政化多僻何以致兹易曰鼎象三公岂公卿奉职得其理邪太常以其礿祭之日陈鼎于庙以备器用
　　章帝本纪建初七年八月饮酎髙庙十月丙辰祠髙庙【注前书髙庙饮酎音义云武帝时因八月尝酎会诸侯出金助祭所谓酎金也丁孚汉仪式曰九真交阯日南者用犀角二长九寸若瑇瑁甲一郁林用象牙一长三尺已上若翠羽各二十准以当金】
　　元和元年九月辛丑祀旧宅园庙　元和二年二月癸酉告祠二祖四宗四月庚申假于祖祢告祠髙庙九月丙申召济南王康中山王焉会烝祭【二祖谓髙祖世祖四宗谓文帝为太宗武帝为世宗宣帝为中宗明帝为显宗】
　　章和元年八月壬午遣使者祠昭灵后于小黄园己丑遣使祠沛髙原庙
　　和帝本纪永元十五年冬十月戊申幸章陵祠旧宅癸丑祠园庙
　　安帝本纪永初七年庚戌皇太后率大臣命妇谒宗庙和熹邓皇后纪永初七年正月初入太庙斋七日赐公卿百僚各有差庚戌谒宗庙率命妇羣妾相礼仪与皇帝交献亲荐成礼而还因下诏曰凡供荐新味多非其节或郁养强孰或穿掘萌芽味无所至而夭折生长岂所以顺时育物乎传曰非其时不食自今当奉祀陵庙及给御者皆须时乃上凡所省二十三种
　　安帝本纪延光三年二月癸巳告祀二祖六宗夏四月乙丑假于祖祢闰十月乙未祠髙庙【二祖髙祖光武也六宗谓孝文曰太宗孝武曰世宗孝宣曰中宗孝元曰髙宗孝明曰显宗孝章曰肃宗】
　　顺帝本纪阳嘉元年二月丁巳皇后谒髙庙光武庙永和二年十一月丙午祠髙庙
　　东汉会要东汉制正月上于祠南郊礼毕次北郊明堂髙庙世祖庙谓之五供
　　礼仪志宗庙夕牲皆以昼漏十四刻初纳夜漏未尽七刻初纳进熟献送神还有司告事毕
　　后汉蔡邕宗庙祝嘏辞嗣曾孙皇帝某敢昭告于皇祖髙皇帝各以后配昔受命京师都于长安享国十有一世歴年二百十载遭王莽之乱宗庙隳坏世祖复帝祚迁都洛阳以服土中享国一十一世歴年一百六十五载予末小子遭家不造早统洪业奉嗣无疆关东吏民敢云称乱总连州县拥兵聚众以图叛逆震惊王师命将征服股肱大臣推皇天之命以已行之事迁都旧京昔周徳缺而斯干作应运变通自古有之于是乃以二月丁亥来自雒越三月丁巳至于长安饬躬不慎寝疾旬日赖祖宗之灵以获有瘳吉旦齐宿敢用洁牲一元大武柔毛刚鬛商祭明视芗合嘉蔬香萁咸鹾丰本明粢醴酒用告迁来尚飨蔡邕九祝辞髙皇帝使工祝承多福无疆于尔嗣曾孙皇帝使尔受禄于天宜此旧都万国和同兆民康乂眉夀万年子子孙孙永守民庶勿替引之
　　蕙田案献帝纪初平元年二月丁亥迁都长安三月乙巳车驾入长安幸未央宫此词当是初迁告庙时也但史不载告庙事今附于此
　　右后汉庙享
　　三国魏志文帝本纪黄初元年十一月京都有事于太庙文献通考魏文帝黄初二年六月以洛京宗庙未成乃祠武帝于建始殿亲执馈奠如家人礼
　　魏志韩暨传黄初七年迁太常时新都洛阳制度未备而宗庙主祏皆在邺都暨奏请迎邺四庙神主建立洛阳庙四时烝尝亲奉粢盛崇明正礼废去祀多所匡正
　　宋书乐志魏俞儿舞歌四篇【魏国初建所用后于太祖庙并作之】王粲造矛俞新福歌　汉初建国家匡九州蛮荆震服五刃三革休安不忘备武乐脩宴我宾师敬用御天永乐无忧子孙受百福常与松乔游蒸庶徳莫不咸欢柔弩俞新福歌　材官选士剑弩错陈应桴蹈节俯仰若神绥我武烈笃我淳仁自东自西莫不来宾安台新福歌曲　我功既定庶士咸绥乐陈我广庭式燕宾与师昭文徳宣武威平九有抚民黎荷天宠延夀尸千载莫我违
　　行辞新福歌曲　神武用师士素厉仁恩广覆猛节横逝自古立功莫我大桓桓立四国爰及海裔汉国保长庆垂祚延万世
　　蕙田案以上魏
　　晋书礼志泰始七年四月帝将亲祠车驾夕牲而仪注还不拜诏问其故博士奏歴代相承如此帝曰非致敬宗庙之礼也于是实拜而还遂以为制夕牲必躬临拜钟雅传雅转尚书右丞时有事于太庙雅奏曰陛下继承世数于京兆府君为元孙而今祝文称曾孙恐此因循之失宜见改正又礼祖之昆弟从祖父也景皇帝自以功徳为世宗不以伯祖而登庙亦宜除伯祖之文诏曰礼事宗庙自曾孙以下皆称曾孙此非因循之失也义取于重孙可歴世共其名无所改也称伯祖不安如所奏
　　礼志咸宁五年十一月己酉训羊太后崩宗庙废一时之祀
　　蕙田案本纪后崩于四年六月今依礼志
　　成帝本纪咸康二年夏四月丁巳皇后见于太庙穆帝本纪皇后见于太庙
　　礼志太元十一年九月皇女亡及应烝祠中书侍郎范甯奏案丧服传有死宫中者三月不举祭不别长幼之与贵贱也皇女虽婴孩臣窃以为疑于是尚书奏使三公行事
　　蕙田案以女殇废亲祭非礼也
　　晋宗庙歌十一篇　傅元造
　　祠庙夕牲歌　我夕我牲猗欤敬止嘉豢孔时供兹享祀神鉴厥诚博硕斯歆祖考降飨以虞孝孙之心祠庙迎送神歌　呜呼悠哉日鉴在兹以时享祀神明降之神明斯降既祐享之祚我无疆受天之祜赫赫太上巍巍圣祖明明烈考丕承继序
　　祠征西将军登歌　经始宗庙神明戾止申锡无疆祗承享祀假哉皇祖绥予孙子燕及后昆锡兹繁祉祠豫章府君登歌　嘉乐肆庭荐祀在堂皇皇宗庙乃祖先皇济济辟公相予烝尝享祀不忒降福穰穰祠颍川府君登歌　于邈先后实司于天显矣皇祖帝祉肇臻本支克昌资始开元惠我无疆享祀永年祠京兆府君登歌　于惟曾皇显显令徳髙明清亮匪竞柔克保乂命祜基命惟则笃生圣祖光济四国祠宣皇帝登歌　于铄皇祖圣徳钦明勤施四方夙夜敬止载敷文教载扬武烈匡定社稷龚行天罚经始大业造创帝基畏天之命于时保之
　　祠景皇帝登歌　执竞景皇克明克哲旁作穆穆惟祗惟畏纂宣之绪耆定厥功登此儁又纠彼羣凶业业在位帝既勤止维天之命于穆不已
　　祠文皇帝登歌　于皇时晋允文文皇聪明叡智圣敬神武万机莫综皇斯清之虎兕放命皇斯平之柔逺能迩简授英贤创业垂统勲格皇天
　　祠庙飨神歌二篇　曰晋是常享祀时序宗庙致敬礼乐具举惟其来祭普天率土牺樽既奠清酤既载亦有和羮荐羞斯备蒸蒸永慕感时兴思登歌奏舞神乐其和祖考来格祐我邦家敷天之下罔不休嘉肃肃在位济济臣工四海来格礼仪有容钟鼓振管理舞开元歌永始神胥乐兮肃肃在位臣工济济小大咸敬上下有礼理管振鼓钟舞象徳歌咏功神胥乐兮肃肃在位有来雍雍穆穆天子相惟辟公礼有仪乐有则舞象功歌咏徳神胥乐兮
　　晋江左宗庙歌十三篇　曹毗造十一首　王珣造二首
　　歌髙祖宣皇帝【曹毗】　于赫髙祖徳协灵符应运拨乱厘整天衢勲格宇宙化动八区肃以典刑陶以珠神石吐瑞灵芝自敷肇基天命道均唐虞
　　歌世宗景皇帝　景皇承运纂隆洪绪皇维重抗天晖再举蠢矣二冦扰我扬楚乃整元戎以膏齐斧亹亹神算赫赫王旅鲸鲵既平功冠帝宇
　　歌太祖文皇帝　太祖齐圣王猷诞融仁教四塞天基累崇皇室多难严清紫宫威厉秋霜惠过春风平蜀夷楚以文以戎奄有参墟声流无穷
　　歌世祖武皇帝　于穆武皇允龚钦明应期登禅龙飞紫庭百揆时序聴断以情殊域既宾伪呉亦平晨流甘露宵映朗星野有击壤路垂颂声
　　歌中宗元皇帝　运屯百六天罗解贯元皇勃兴网笼江汉仰齐七政俯平祸乱化若风行泽犹雨散沦光更耀金辉复焕徳冠千载蔚有余粲
　　歌肃祖明皇帝　明明肃祖阐帝祚英风夙发清晖载路奸逆纵忒罔式皇度躬振朱旗遂豁天步宏猷渊塞髙罗云布品物咸宁洪基永固
　　歌显宗成皇帝　于休显宗道泽播式宣徳音畅物以和迈徳蹈仁匪礼弗过敷以纯风濯以清波连理暎阜鸣凤栖柯同规放勋义盖山河
　　歌康皇帝　康皇穆穆仰嗣洪徳为而不宰雅音四塞闲邪以诚镇物以黙威静区宇道宣邦国
　　歌孝宗穆皇帝　孝宗夙哲休音允臧如彼晨离燿景扶桑垂训华幄流润八荒幽赞妙爰该典章西平僭蜀北静旧疆髙猷逺畅朝有遗芳
　　歌哀皇帝　于穆哀皇圣心虚逺雅好　古大庭是践道尚无为治存易简化若风行民犹草偃虽曰登遐徽音靡阐愔愔云韶尽美尽善
　　歌太宗简文皇帝【王珣】　皇矣简文于昭于天灵明若神周淡如渊冲应其来实与其迁亹亹心化日用不言易而有亲简而可传观流靡逺求本愈
