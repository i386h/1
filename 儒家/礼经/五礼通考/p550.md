<!-- { "loadSidebar": true } -->
　　天子视学大昕鼓征所以警众也【注早昧爽击鼔以召众也　疏大犹初也昕犹明也征犹召也凡物以初为大以末为小必知早昧爽者以云众至然后天子至若其盛明始召学士则晚矣】众至然后天子至乃命有司行事兴秩节祭先师先圣焉【注兴犹举也秩常也节犹礼也使有司摄其事举常礼祭先师先圣不亲祭之者视学观礼耳非为彼报也　疏天子既至乃命遣有司行此释奠之事有司诗书礼乐之教官也注云举常礼者此谓因大合乐之时在虞庠之中祭先师先圣也若四时常奠各于其学之中又不祭先圣也云视学观礼耳非为彼报也者解天子不亲释奠之意所以视学者观看有司行礼耳非是为彼学学士报先圣先师也】有司卒事反命【注告祭毕也】
　　王制天子将出征受命于祖受成于学【注定兵谋也】出征执有罪反释奠于学以讯馘告【注释菜奠币礼先师也讯馘所生获断耳者诗曰在泮献馘　疏按大胥职云春入乐舍菜合舞文王世子亦云释菜郑注云释菜礼轻也则释菜则惟释苹藻而已无牲牢无币帛文王世子又云始立学者既衅器用币注云礼乐之器成则衅之又用币告先圣先师以器成此则徒用币而无菜亦无牲牢也文王世子又云凡始立学者必释奠于先圣先师及行事必以币是释奠有牲牢又有币帛无用菜之文熊氏以此为释菜奠币者谓释奠之礼以献俘馘故云释菜奠币言释奠之时既有牲牢菜币两有今按注云释菜解经中释字奠币解经中奠字又云礼先师不云祭先师则似讯馘告之时但有菜币而已未必为释奠有牲牢也于事有疑未知孰是故备存焉然则释菜奠币皆告先圣先师此直云先师文不具耳】
　　诗鲁颂泮水矫矫虎臣在泮献馘【疏王制云天子将出征受成于学出征执有罪反释奠于学以讯馘告是将出则谋于学而后行反则礼先师以告克故僖公既伐淮夷而又在泮宫献馘也】
　　【何氏楷曰鲁有四代之学先代之学尊鲁得立之示存古法而已其行礼之饮酒养老兵事之受成告克当于周世之学在泮宫也司马光云受成献馘莫不在学所以然者欲其先礼义而后勇力也陈祥道云诸侯视学之礼葢有同于天子鲁侯戾止在泮饮酒既饮防酒永锡难老此养老也在泮献馘此以讯馘告也】
　　陈氏礼书奠者陈而奠之也郑氏曰释奠者设荐馔酌奠而已无迎尸以下事【贾公彦曰奠之为言停停馔具而已】考之仪礼聘賔归至于祢荐脯醢觞酒陈陈者所以奠之也则释奠设荐馔酌奠而已可知也特牲馈食奠觯于尸未至之前则释奠无迎尸可知也古者释奠或施于山川或施于庙社或施于学周官大祝反行舍奠甸祝舍奠于祖庙此施于山川庙社者也文王世子凡学春官释奠于先师凡始立学者必释奠于先圣先师凡释奠者必有合也天子视学命有司行事兴秩节祭先圣先师适东序释奠于先老王制出征执有罪反释奠于学此施于学者也山川庙社之祭不止于释奠学之祭释奠而已贾公彦曰非时而祭曰奠此为山川庙社而言之也学之释奠则有常时者有非时者文王世子凡学春官释奠于其先师秋冬亦如之郑氏曰不言夏夏从春可知此常时之释奠也凡始立学天子视学出征执有罪反以讯馘告必释奠焉此非时之释奠也释奠之礼有牲币有合乐有献酬大祝造于庙宜乎社过大山川则用事反则释奠此告祭也曽子问曰凡告必用牲币文王世子凡始立学释奠行事必以币此释奠有牲币之证也文王世子凡释奠者必有合也此释奠者合乐之证也聘礼觞酒陈席于阼荐脯醢三献一人举爵献从者行酬乃出此释奠有献酬之证也然山川庙社之释奠皆有牲币学之释奠非始立学则不必有币也学之释奠有合乐则山川庙社不必有合也聘賔释奠有三献则天子诸侯之于山川庙社不止三献也凡始立学与天子视学释奠先圣先师四时则释奠先师而已文王世子谓春释奠于先师郑氏释王制亦谓释奠礼先师其説是也然郑氏以王制之释奠为释菜奠币以文王世子之释奠者必有合为与邻国合孔頴逹以学记之释菜为释奠其説误也
　　右释奠
　　礼记文王世子始立学者既兴器用币【注兴当为衅字之误也礼乐之器成则衅之又用币告先圣先师以器成】然后释菜【注告先圣先师以器成有时将用也】不舞不授器【注释菜礼轻也释奠则舞舞则授器司马之属司兵司戈司盾祭祀授舞者兵也】乃退傧于东序一献无介语可也【注言乃退谓得立三代之学者释菜于虞庠则傧賔于东序鲁之学有米廪东序瞽宗也　疏前用币告其器成后释菜告其将用凡释奠礼重故作乐时须舞乃授舞者所执干戈之器今其释菜之时虽作乐不为舞也亦既不舞故不授舞者之器释菜虞庠既毕乃从虞庠而退傧礼其賔于东序之中其礼既杀惟行一献无介无语如此于礼可也前用币直云告器成此释菜云告器成将用则两告不同也熊氏云用币则无菜用菜则无币皇氏云用币释菜只是一告其义恐非也按四时释奠不及先圣知此用币及释菜及先圣者以上文始立学释奠先圣先师此文亦云始立学既衅器用币释菜亦及先圣也以其始立学及器新成事重于四时常奠也凡释奠有六始立学释奠一也四时释奠有四通前五也王制师还释奠于学六也释菜有三春入学释菜合舞一也此衅器释菜二也学记皮弁祭菜三也秋颁学合声无释菜之文则不释菜也释币惟一也从衅器以来皆据诸侯之礼故云始立学诸侯惟立时王之学何得云得立三代之学得有夏之东序谓诸侯有功徳者得立三代之学若鲁国之比东序于虞庠相对东序在东虞庠在西既退傧于东序明释菜在于虞庠】
　　钦定礼记义疏用币或君亲之或有司为之释菜则学子之事考祭则有尸有牲有币有乐释奠则无尸释币并无牲释菜并无币然脯醢之属未尝无也然不言脯祭而曰释菜者或取其新且洁与
　　周礼春官大胥春入学舍采合舞【注春始以学士入学宫而学之合舞等其进进使应节奏舍即释也采读为菜始入学必释菜礼先师也菜苹蘩之属　疏释菜礼轻故不及先圣也其先师者郑注文王世子云若汉礼有高堂生乐有制氏诗有毛公书有伏生知菜是苹蘩之属者诗有采苹采蘩皆菜名言之属者周礼又有芹茆之等亦菜名也】秋颁学合声【注春使之学秋颁其才艺所为合声亦等其曲折使应节奏疏颁分也分其才艺髙下】
　　【黄氏曰乐师教舞帗羽干旄皇人未尝合也大胥春始入学合而教之】
　　【郑氏锷曰月令春入学合舞秋入学习吹学无二义皆学宫也葢周家建五学其中谓之辟雍水南曰成均水北曰上庠水东曰东序水西曰瞽宗春令学士始入学所入者辟雍也总处于此以观其能至秋则所观者已久知其所宜矣于是分而处之宜学礼者处之瞽宗宜学书者处之上庠宜学干戈者处之东序宜学语者处之成均非惟不分学字以为二义又合周家立学之制】
　　礼记月令孟春之月命乐正入学习舞【注为仲春将释菜】仲春之月上丁命乐正习舞释菜【注乐正乐官之长也命习舞者万物始出地鼔舞也将舞必释菜于先师以礼之夏小正曰丁亥万舞入学疏此仲春习舞则大胥春入学释菜合舞一也据人所学谓之习舞节奏齐同谓之合舞此亦谓之大合乐故文王世子大合乐注春舍菜合舞秋颁乐合声自是春秋常所合乐也孟春习舞及仲春习舞及仲丁习舞并季春合乐皆在太学仲春释菜合舞季春大合乐皆天子亲往余则不也注云将舞必释菜于先师者以经文习舞释菜文在于后恐习舞释菜共是一事故云将欲习舞必先释菜必知然者以释菜之时不为舞也故文王世子云释菜不舞不授器是知释菜无舞也知必先有释菜者以大胥云舍菜合舞舍即是释故知释菜在合舞之前】天子乃帅三公九卿诸侯大夫亲往视之【注顺时逹物也】
　　【陈氏澔曰必用丁者以先庚三日后甲三日也习舞释菜谓将教习舞者则先以释菜之礼告先师也髙氏诱曰初入学官必礼先师置采帛于前以贽神也周礼春入学释菜合舞秋颁学合声此之谓也】
　　钦定礼记义疏郑注菜如字髙氏则菜为采髙氏葢依吕氏本也然仪礼只有释币而无释菜之文髙以释采即释币是屈仪礼以从吕也惟是月令原本吕氏说故尚可存之若谓他经皆可作采亦并为释币之説则未可信也
　　学记大学始教皮弁祭菜示敬道也【注皮弁天子之朝服也祭菜礼先圣先师菜谓芹藻之属　疏熊氏曰始教谓始立学教皮弁祭菜者谓天子使有司服皮弁祭先圣先师以苹藻之菜也崔氏云着皮弁祭菜蔬并是貭素示学者以谦敬之道矣熊氏以注礼先圣先师之义解经谓始立学也若学士春始入学惟得祭先师故文王世子云春官释奠于其先师皇氏谓春时学士始入学恐非陈氏澔曰始教学者入学之初也有司衣皮弁之服祭先师以苹藻之菜示之以尊敬道艺也吴氏澄曰古者始入学必释菜于先圣先师故大学始初之教有司先服皮弁服行释菜礼葢示学者以敬先圣先师之道也常服元冠今加服皮弁芹藻之菜简质而洁皆示敬也】
　　吕氏大临曰释菜之礼礼之至简者也皆不在多品贵其诚也其用有三每岁春合舞则行之月令云仲春命乐正合舞舍菜也始立学则行之文王世子云既兴器用币然后舍菜是也始入学则行之学记云大学始教皮弁祭菜示敬道也
　　陈氏礼书周礼大胥春入学舍菜合舞学记皮弁祭菜示敬道也月令仲春上丁命乐正习舞释菜文王世子始立学者既兴器用币然后释菜不舞不授器乃退傧于东序一献无介语可也然则释菜之礼犹挚也妇见舅姑其摰也枣栗腵修若没而庙见则释菜弟子见师其摰也束脩若礼于先师则释菜大胥释菜合舞而文王世子释菜不舞不授器者以释奠既舞故也士丧礼君视敛释菜入门丧大记大夫士既殡而君往焉释菜于门内占梦季冬乃舍萌于四方舍萌释菜也则释菜之礼岂特子弟之见先师妇之见庙而已哉婚礼有奠菜仪弟子之见先师其仪葢此类欤郑氏谓婚礼奠菜葢用菫入学释菜苹藻之属始立学释菜芹藻之属葢以泮宫有芹藻子事父母有菫荁故有是説也菜之为摰则菜而已采苹教成之祭毛氏谓牲用鱼芼之用苹藻则诗所谓湘之者芼之也与释菜异矣
　　右释菜
　　后汉书礼仪志明帝永平二年三月郡县行乡饮酒礼于学校皆祀圣师周公孔子牲以犬
　　右汉
　　三国魏志齐王纪正始二年春二月帝初通论语使太常以太牢祭孔子于辟雍以顔渊配　五年五月癸巳讲尚书经通使太常以太牢祠孔子于辟雍以顔渊配赐太傅大将军及侍讲者各有差七年冬十二月讲礼记通使太常以太牢祀孔子于辟雍以顔渊配
　　右三国
　　晋书礼志礼始立学必先释奠于先圣先师及行事必用币汉世虽立学斯礼无闻魏齐王正始二年二月帝讲论语通五年五月讲尚书通七年十二月讲礼记通并使太常释奠以太牢祠孔子于辟雍以顔回配邱氏濬曰按此以顔子配享之始亦汉以来释奠之礼始见于此前此祠孔子者皆于阙里至是始行于太学
　　武帝泰始三年诏太学及鲁国四时备三牲以祀孔子武帝本纪咸康元年二月甲子帝亲释奠
　　穆帝本纪升平元年三月帝讲孝经壬申亲释奠于中堂
　　孝武帝本纪宁康三年九月帝讲孝经冬十月癸巳帝释奠于中堂祠孔子以顔回配
