<!-- { "loadSidebar": true } -->
　　文献通考马氏曰七庙之制诸儒皆能言之而厯代不能如其制而建造者又在昭穆之位太拘诸儒之言昭穆者莫详明于晦庵之説矣既爲之说又爲之图览者一见可决然愚谓此制也必继世有天下者皆父死子立而后可若兄终弟及则其序且紊矣姑以其图考之图自武王至于幽王皆定六庙三昭三穆之位然自懿王之前皆父传之子则其序未尝紊也懿王崩孝王以共王之弟懿王之叔继懿王而立故晦庵庙图宣王之世则以穆懿夷爲昭共孝厉爲穆夫穆王于世次昭也共王爲穆王之子于世次穆也懿王爲穆王之孙则继穆而爲昭也皆是也孝王爲共王之弟而以继共王爲穆虽于世次不紊然以弟而据孙之庙矣至夷王爲懿王之子世次当穆而图反居昭厉王爲夷王之子世次当昭而图反居穆则一孝王立而夷厉之昭穆遂至于易位于是晦庵亦无以处此不过即其继立之先后以爲昭穆而不能自守其初説矣又况宣王之世三昭三穆爲六代则所祀合始于昭王今以孝王厠其间而其六世祖昭王虽未当祧而已在三昭三穆之外则名爲六庙而所祀止于五世矣然此所言昭穆祧迁之紊乱者不过一世耳前乎周者爲商商武丁之时所谓六庙者祖丁南庚阳甲盘庚小辛小乙是也然南庚者祖丁兄子阳甲盘庚小辛小乙又祖丁子也姑以祖丁爲昭言之则南庚至小乙皆祖丁子属俱当爲穆是一昭五穆而武丁所祀者上不及曾祖未当祧而祧者四世矣后乎周者有唐唐懿宗之时所谓六庙者宪穆敬文武宣是也然穆宣皆宪之子敬文武又皆穆之子姑以宪宗爲昭言之则穆宣爲穆宪敬文武爲昭是四昭二穆而懿宗所祀上不及高祖未当祧而祧者三世矣至此则不特昭穆之位偏枯而祧迁之法亦复紊乱若必祀及六世则武丁之时除太祖之外必剙十庙懿宗之时除太祖之外必剏九庙而后可且继世嗣位者既不能必其爲子爲弟而剙立宗庙又安能预定后王之入庙爲穆多昭少爲昭多穆少哉则立庙之制必合于升祔之时旋行营剙属于昭者于太祖之左建之属于穆者于太祖之右建之方爲合宜而预爲六庙定爲三昭三穆之说不可行矣又必如晦庵之说外爲都宫内则各有庙有寝有门有垣则其制甚大且必在国中门之左则其地有限昭穆之位既已截然则虽昭多于穆昭必不可侵穆之位而穆位多虚虽穆多于昭穆必不可居昭之地而昭地半阙易世之后又不知爲昭爲穆者何如而已剙之庙其世代之近者既未可祧迁【如武丁十庙之类】其昭穆之不顺者则必逐代旋行位置营建而后可而其地又拘于中门之内太祖之左右剙造烦扰非所以安神明对偶偏枯又无以耸观听则反不如汉代之每帝建庙各在一所东都以来之同堂异室共爲一庙之浑成也故曰昭穆之位太拘也
　　蕙田案朱子昭穆之说止言父死子立之常而未及兄终弟及之变设有善发问者举以相难朱子必有说以处之矣马氏所驳虽爲明辨然其说实先自疏家发之春秋文公二年左传孔疏云若兄弟相代即异昭穆设令兄弟四人皆立爲君则祖父之庙即已从毁知其理必不然此与马氏同义且张子亦尝曰若使一世之中各有兄弟数人代立不可以庙数确定却有所不祭也虽数人止是当得一世则已发其端矣马氏乃以众难自塞而欲苟安于汉代之末失岂古礼真不可行耶又检诸儒近世四明万氏能发挥其说而不失礼之意附于后以补马氏所不及云
　　万氏斯大曰天子七庙固爲定制然而处常则易明遇变则难晓何谓常父死子继是也何谓变兄终弟及或以兄继弟以叔继兄子之类是也经传止道其常而处变者无从考见唯春秋跻僖公一事三传以祖祢父子爲言国语则直谓异昭穆诸家注疏皆谓闵虽弟先爲君僖虽兄尝爲臣臣不可以先君犹子不可以先父故假祖祢昭穆爲喻范甯独不然之胡安国亦以兄亡弟及爲易世以愚观之则诸家爲善会传文而深得乎礼意者也盖尝思之昭穆之爲义生于太庙中祫祭位乡而子孙因之以定其世次故父子异昭穆而兄弟则昭穆同如左传所谓太伯虞仲太王之昭也虢仲虢叔王季之穆也管蔡郕霍文之昭也邗晋应韩武之穆也皆一定而不可易在虞虢管蔡诸子虽生列藩封死亦不得入先王之庙然而昭穆之称太伯虞仲不闻异于王季也虢仲虢叔不闻异于文王也管蔡及邗晋而下不闻异于武王成王也是则身爲诸侯且不与天子异昭穆之班而如以兄终弟及之故即如父子之易世则设武王无子立管蔡而下一人成王无子立邗晋而下一人此一人者反以天子故而昔爲文之昭者今且爲武之穆昔爲武之穆者今更爲成之昭矣而可乎故曰父子异昭穆兄弟昭穆同此至当不易之理也至于兄而继弟则弟爲适而兄爲庶庶不并适又昔已爲臣故虽兄不得加于弟叔而继兄子虽本异昭穆亦必进之先庙【谓其兄庙】始不至以兄子而子叔以兄而孙弟若夫庙制则一凖王制之言太祖而下其爲父死子继之常也则一庙一主三昭三穆而不得少其爲兄弟相继之变也则同庙异室亦三昭三穆而不得多观考工记匠人营国所载世室明堂皆五室知周同庙异室古人已有通其变者正不得指之爲后人之臆见也得乎此制则位置井然虽如殷之兄弟四人相继亦岂有昭多穆少或昭少穆多如马端临所谓对偶偏枯之虑哉朱子之图可以处常而不可以处变故孝王以叔居子列弟处孙行遂使夷王以穆而居昭厉王以昭而居穆盖亦未酌乎此制也
　　蕙田案昭穆之说何氏洵直爲的至朱子始详然马贵与犹有昭穆偏枯祧迁紊乱之疑万充宗据兄弟同昭穆之义定爲同庙异室之制则世次不紊而庙制有常不唯补先儒之阙直可爲万世之典矣
　　顾氏炎武曰商之世兄终弟及故十六世而有二十八王如仲丁外壬河亶甲兄弟三王阳甲盘庚小辛小乙兄弟四王未知其庙制何如商书言七世之庙贺循谓殷世有二祖三宗若拘七室则当祭祢而已【徐邈亦云若兄弟昭穆者设兄弟六人爲君至其后世当祀不及祖祢】唐书礼乐志自宪宗穆宗敬宗文宗四世祔庙睿肃代以次迁至武宗崩德宗以次当迁而于世次爲高祖礼官始觉其非以谓兄弟不相爲后不得爲昭穆乃议复祔代宗而议者言已祧之主不得复入太庙礼官【旧史亦但言礼仪使不载其名】曰昔晋元明之世已迁豫章颍川【豫章府君宣帝之曾祖颍川府君宣帝之祖惠帝崩迁豫章元帝即位江左升怀帝又迁颍川位虽七室其实五世盖从刁协以兄弟爲世数故也】后皆复祔【元帝时已迁豫章颍川寻从温峤议复故明帝崩又迁颍川简文帝立复故】此故事也议者又言庙室有定数而无后之主当置别庙【开元初奉中宗别庙升睿宗爲第七室】礼官曰晋武帝时景文同庙庙虽六代其实七主至元帝明帝庙皆十室贺循曰庙以容主爲限而无常数也于是复祔代宗而以敬宗文宗武宗同爲一代何休解公羊传文公二年跻僖公谓惠公与庄公当同南面西上隐桓与闵僖当同北面西上据大祫如此则庙中昭穆之序亦从之而不易矣鄞万斯大本之立说谓庙制当一凖王制之言太祖而下其爲父死子继之常也则一庙一主三昭三穆而不得少其爲兄弟相继之变也则同庙异室亦三昭三穆而不得多观考工记匠人营国所载世室明堂皆五室则知同庙异室古人或已有通其变者正不可指爲后人之臆见也记曰协诸义而协则礼虽先王未之有可以义起然则贺循之论可爲后王之式矣
　　任氏啓运曰同堂异室以西爲上朱子谓其失始于汉明帝盖别爲一室则深广不足以容俎豆而合爲一庙则事太祖者既防而不严事亲庙者又厌而不尊也然愚谓礼有经有权朱子之说以论父子祖孙当异庙而同堂者耳若兄弟嗣位不当以此拘也朱子议祫禘以太祖爲昭太宗爲穆钦宗爲昭高宗爲穆盖因宋制而言观钦宗高宗当爲一世而同祧一疏则知朱子云昭常爲昭穆常爲穆者爲定论而钦昭高穆之说非确论矣故兄弟嗣位必同堂异室并祔同祧也
　　蕙田案此与万氏义同
