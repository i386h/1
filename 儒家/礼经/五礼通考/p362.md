<!-- { "loadSidebar": true } -->
　　仪礼大射仪乐人宿县于阼阶东笙磬西面西阶之西颂磬东面
　　周礼春官眡了击颂磬笙磬【注磬在东方曰笙笙生也在西方曰颂颂或作庸庸功也】
　　【薛氏季宜曰磬之应镛者曰颂磬颂即镛也磬之应笙者曰笙磬大射礼笙磬西面是应笙之磬也又曰颂磬东面是应镛之磬也一说谓钟磬之应歌者曰颂钟颂磬其应笙者曰笙钟笙磬春秋传有歌钟二肆与颂钟颂磬之义同周礼有笙钟之乐与笙磬之义同近之矣】
　　【黄氏度曰升歌则击颂磬笙歌则击笙磬】
　　蕙田案黄氏之说是
　　陈氏乐书应笙之磬谓之笙磬应歌之磬谓之颂磬乡饮酒之礼笙入堂下磬南北面立乡射之礼笙入立于县中西面盖笙磬在东而面西颂磬在西而面东笙入立于县中之南而面北故颂磬歌于西是南乡北乡以西方为上所以贵人声也笙磬吹于东是以东方为下所以贱匏竹也大射鼗倚于颂磬而纮颂磬在西而有纮是编磬在西而以颂磬名之特磬在东而以笙磬名之周官眡了掌凡乐事播鼗击颂磬掌太师之县则颂磬编磬也笙磬特磬也县则又兼编与特言之然言笙磬继之以钟镈应笙之钟镈也笙师共笙钟之乐是已言颂磬继之以钟镈应歌之钟镈也左传歌钟二肆是已诗言笙磬同音书言笙镛以间大钟谓之镛则笙镛特县之钟也以笙镛为特县之钟则笙磬为特县之磬眀矣然则特磬特钟编钟编磬皆各堵而同肆镈则随之而已
　　蕙田案乐书以笙磬为特磬非是笙匏竹也国语匏竹利制髙下在心应律合吕岂特磬所能应乎观小雅笙磬同音则笙磬为编磬明矣
　　又案以上颂磬笙磬
　　书禹贡泗滨浮磬【传泗水涯水中见石可以为磬　疏石在水旁水中见石似若水上浮然此石可以为磬故谓之浮磬也贡石而言磬者此石宜为磬犹如砥砺然也】
　　陈氏礼书先儒曰磬立秋之音禹贡泗滨浮磬盖以土少而水多故其声和润也秦刻峄山以颂曰刻此乐石顔师古曰峄山近泗水秦取泗滨石铭之故曰乐石山海经云小华之山其阴多磬石又曰鸟危之山其阳多磬唐人多用华原石为磬
　　周礼考工记磬氏为磬倨句一矩有半【注必先度一矩为句一矩为股而求其既而以一矩有半触其则磬之倨句也磬之制有大小此假矩以定倨句非用其度耳】其博为一【注博谓股博也博广也】股为二鼔为三参分其股博去一以为鼔博参分其鼔博以其一为之厚【注郑司农云股磬之上大者鼔其下小者所当击者也谓股外面鼔内面也假令磬股广四寸半者股长九寸也鼔广三寸长尺三寸半厚一寸】已上则摩其旁【注郑司农云磬声太上则摩鑢其旁谓太上声清也薄而广则浊】已下则摩其耑【注太下声浊也短而厚则清】
　　【陈氏礼书世本曰无句作磬垂作钟书曰垂之竹矢盖叔与无句非二人垂之为工非一技皇氏谓无句叔之别名其说或然考工记磬氏为磬倨句一矩有半其博为一股为二鼔为三三分其股博去一以为鼓博三分其鼔博以其一为之厚葢钟圆中规磬方中矩则倨句一矩有半触其也其博为一股博一律也股为二后长二律也鼓为三前长三律也股非所击也短而博鼓其所击也长而狭郑司农云股磬之上大者鼓其下小者康成云股外面鼔内面则击者为前而在内不击者为后而在外内者在下外者在上其大小长短虽殊而其厚均也黄钟之磬股鼓皆厚二寸则余推此可知矣】
　　蕙田案磬氏所言股鼓长短之制未有分别而曰已上则摩其旁是俾厚者而使之薄矣陈氏乃谓小大长短虽殊而其厚则均葢亦意拟之词耳
　　律吕正义宋林希逸考工记解载赵溥曰作磬依律长短前长三律二尺七寸后长二律一尺八寸此是黄钟特垂之磬其他磬皆依律起度倨句一矩有半者以尺寸论之上边倨句处共四尺五寸则此下边两之间恰有三尺三寸七分半又谓为一为二为三是分作三节算分数博为一谓股阔广一律计九寸股为二谓股长二律计尺八寸鼔为三谓鼔长三
　　律计二尺七寸参分股博去一以为鼓博则鼓广六寸参分鼔博以一为厚则通上下其厚二寸此黄钟磬余皆以律准数贾公彦疏曰凡乐器厚则声清薄则声浊太上是声清故摩使薄薄而广则浊太下是声浊由薄薄不可使厚故摩使短短则形小形小则厚厚则声清宋志载阮逸胡瑗制十二磬股长鼓博皆依律分别长短而又逓加厚薄又宋王洙言周礼注疏磬有大小据此以黄钟为律依法造黄钟特磬正得林钟律声又范镇乐论曰臣所造编磬皆以周官磬氏为法若黄钟股之博四寸五分股九寸鼓一尺三寸五分鼓之博三寸而其厚一寸其一尺三寸五分十二磬各以其律之长而三分损益之此其率也今之十二磬长短厚薄皆不以律而欲求其声不亦逺乎据范镇之论制磬厚薄以律而长短仍以律矣案磬制周礼考工记言之已详奈注者未尽其蕴而制者又未案其理故施于用而未合存诸简而无徴也夫倨句一矩有半者倨之为言曲也礼记注微曲曰倨大曲曰句盖句股之角直为大曲而磬之角钝故微曲而为倨总之凡句与股皆矩也矩之小者为句矩之大者为股句为二分股为三分则股为句之一矩又有半譬如小矩句为一尺八寸则大矩股为二尺七寸句之一尺八寸复加其半九寸非二尺七寸乎下文博为一股为二鼔为三正此意也博为濶广先儒已解之博为一乃一分譬如句为一尺八寸则博为九寸三分其股博去一以为鼔博者言股博为三分则鼔博为二分譬如股博为九寸则鼔博为六寸矣然首言博为一股为二鼔为三则所谓博者未分股博与鼔广也今若以股博为股之半则鼔广复去三分之一母乃太狭若以股博为鼔之半而鼓广为股博之三分之二则体制适合于宜原其故盖因鼔修大于股分县之必偏一侧惟鼔之长者狭而股之短者反广则轻重相称悬之而无偏侧之虑大矩以击而言故谓之鼔而小矩反易名曰股此又见古之句股之名盖未尝分大小也为一为二为三者一分二分三分之谓非一律二律三律之意也黄钟之九寸三之而二尺七寸以为特磬独悬其一可已若编磬十六枚而同悬一簴岂能胜之今取考工记博一股二鼔三之说依律吕损益之法而定制焉一则以黄钟之律为本使各磬大小一制一则案十二律吕上下相生之制而为各磬之厚薄彼鼔大至二尺七寸者为黄钟之特磬矣今若半之为一尺三寸五分则股为九寸鼔博则四寸五分是制似与范镇所论同然范制近代时尺之度而此九寸则宜为古尺之度即今尺之七寸二分九厘也以今尺之度言之则股为七寸二分九厘鼔为一尺零九分三厘五豪股博为五寸四分六厘七豪五丝鼓博则为三寸六分四厘五豪此依黄钟之律而起度如此以此一制为准而十六磬之股博鼔广务使皆同然后较其清浊而度以厚薄焉如考工记三分鼓博以其一为厚则今制之鼔博三寸六分四厘五豪三分之而用其一则为一寸二分一厘五豪然未知此一寸二分一厘五豪之厚为应黄钟之一磬乎抑编磬之一十有六皆同此一制乎在周礼独载此一磬之厚而未眀其清浊适当何声又不识当日审音定制时分音于长短乎抑分音于厚薄乎及试以石音诸器其音每不分于长短而分于厚薄其分于厚薄仍得倍半相应同声而有清浊之分因知石之体坚而取音有其准则矣至于考工记之已上则摩其旁已下则摩其耑之语不过迁就其忽微清浊已耳要之一声之上下不能晰也是以制磬之法既以黄钟之律为之本或用其全或用其半或用其倍以定其股博鼓广之度分而使十六磬大小长短一制然后以黄钟之律定一磬之厚为之准如黄钟今尺度七寸二分九厘则用其十分之一七分二厘九豪以为一磬之厚审其音与黄钟之律相应乃以此度倍之得一寸四分五厘八豪复为一磬之厚审其音必与前七分二厘九豪之磬同声为一音之清浊得此一音之清浊相应乃自清音之磬依律吕三分损益之法上下生之则十二磬之厚薄以次皆得十二磬之厚薄既定乃加二变体之分以为清浊二均七声之准复于十四分内取其最清音四磬之厚而各半之为最浊音四磬之度而十四分内最清二音在所不用于是十六磬之制全爰以配排箫之一十六管而与编钟并列为雅乐焉昔人言磬有二玉磬在堂上石磬在堂下不知古时凡石之美者皆以玉名岂必蓝田夜光竞为华饰哉书云戛击鸣球又云击石拊石总归于金声玉振始终条理而已又乐记云石声磬磬以立辨宋儒谓石声难和石声和则八音无不和矣故诗曰既和且平依我磬声先王所尤重焉至于取材之地载于禹贡徐州则泗滨浮磬梁州则贡璆铁银镂砮磬图书编谓泗滨磬后世以其声下而不和以华原所出易之则雍州之产也延及近世多用灵璧石则仍徐州境也要之不必拘于所出惟期应律谐声以成大乐庶几神人上下涵泳太和而不失古圣人制作之微意焉耳
　　倍夷则之磬【六分零六豪八丝】　　倍南吕之磬【六分四厘八豪】倍无射之磬【六分八厘二豪八丝】　　倍应钟之磬【七分一厘九豪一丝】
　　黄钟之磬【七分二厘九豪】　　　　大吕之磬【七分六厘八豪】
　　太蔟之磬【八分零九豪】　　　　夹钟之磬【八分六厘四豪】姑洗之磬【九分一厘零二丝】　　　仲吕之磬【九分七厘二豪】蕤宾之磬【一寸零二厘四豪】　　　林钟之磬【一寸零六厘四豪】夷则之磬【一寸零七厘八豪七丝】　　南吕之磬【一寸一分五厘二豪】无射之磬【一寸一分一厘三豪六丝】　　应钟之磬【一寸二分九厘六豪】
　　蕙田案以上磬制度
　　书益稷防曰予击石拊石百兽率舞庶尹允谐
　　【蔡传重击曰击轻击曰拊磬有大小故击有轻重　石声最难谐和石声一和则无不和矣】
　　诗小雅鼓钟笙磬同音
　　论语子击磬于卫有荷蒉而过孔氏之门者曰有心哉击磬乎
　　蕙田案以上击拊
　　又案八音之中金石为众音之纲纪孟子所谓金声玉振也而黄钟应钟夹钟林钟皆以律名颂钟笙钟颂磬笙磬各以用别大师所谓十有二律为之度数十有二声为之齐量也金声玉振特悬之钟磬也特悬者包众乐而括始终在堂上者以节歌声书所谓戛击鸣球搏拊琴瑟以咏是也在堂下者以应笙镛书所谓笙镛以间是也颂钟笙钟颂磬笙磬编悬之笙磬也编悬者分堵肆而谐律吕后防之击拊商颂之依声小雅之同音孔子之击磬荷蒉叹有心是也自雅乐失传周景制大钟汉赋称万石而特钟之制紊矣周礼鳬氏为钟不分大小而编钟之制亡矣春秋以玉磬止兵告籴汉武有浮金轻玉之磬而特磬之制紊矣周官磬氏为磬不辨厚薄而编磬之制亡矣唐宋以来所谓定乐制器者但皆泥于注疏之解而不心领神悟考求制作之精宋王洙谓钟磬依律数为大小之制者经典无正文惟郑康成立意言之亦自云假托之法孔疏因而述之据歴代史籍亦无钟磬依律数大小之说其康成頴达等即非身防制作乐器可谓切中其弊盖千百年来一大疑案也我
　　圣祖御定律吕正义考定黄钟真度以为律吕之本制钟准以轻重厚薄之实体中空容积之度分而不分大小形容之别异摩磬则一本周礼磬氏之尺度而知石音不分于长短而分于厚薄准以黄钟之律三分损益上下相生以定诸磬之度分于是十二律吕清浊二均七声之准靡不谐合诚
　　圣主天纵神圣千载一时之防也八音之纲纪于是乎
　　立而始终之条理可考而求矣
