<!-- { "loadSidebar": true } -->
　　将作寺【掌诸营建大匠一人丞四人亦有功曺主簿録事若有营作则立将副将长史司马】昭元寺【掌诸佛教大统一人统一人都维那三人亦置功曺主簿】
　　蕙田案昭元之名始于后魏而齐因之元时立宣政院统领僧众其源盖滥觞于拓防之世
　　领军府【将军一人掌禁卫宫掖凡守卫官皆主之舆驾出入督摄仗卫中领军亦同有长史司马功曺五官主簿録事又领左右卫领左右等府左右卫府将军各一人武卫将军二人其属有御仗直荡直卫直突诸都督直閤诸将军又有武骑云骑骁骑游击前后左右将军左右中郎将歩兵越骑射声屯骑长水校尉奉车都尉武贲中郎将羽林监冗从仆射骑都尉积弩积射强弩将军武骑常侍殿中将军员外将军殿中司马督员外司马督　领左右府有领左右将军领千牛备身又有左右备身刀剑备身备身正副诸都督】防军府【将军一人舆驾出则防驾中防军亦同有长史司马功曺五官主簿録事其属东西南北四中府各有中郎将长史司马等员又领诸闗尉津尉】
　　太子太师太傅太保是为三师少师少傅少保是为三少詹事【总东宫内外众务事无大小皆统之有丞功曺五官主簿録事领家令率更令仆三寺左右卫二坊三寺各置丞二坊各置司马俱有功曺主簿家令领食官典仓司藏等署率更领中盾署仆寺领廐牧署左右卫坊率各领骑官备身内直备身备身诸都督又有直閤直前直后又有旅骑屯卫典军校尉骑尉门下坊置中庻子中舍人通事守舍人主事守舍人又领殿内典膳药藏齐帅等局典书坊置庻子舍人又领典经门大夫二坊典经坊有洗马守舍人】
　　王位【置师一人余官大抵与梁制不异】
　　皇子王国【置郎中令大农中尉常侍侍郎上中下三将军上中大夫防閤典书典祠学官典卫等令齐帅食官廐牧长典医丞典府丞执书谒者舍人等员诸王国加陵长庙长而无中将军诸公又减防閤斋帅典医丞诸侯伯子男国又减将军大夫员诸公主则置家令丞主簿録事】
　　司州牧【属官有别驾从事史治中从事史州都主簿西曺书佐记室及诸曺从事员又领西东市署令】清都郡尹【有丞中正功曺主簿督邮五官门下督録事主记议及功曺记室诸曺掾】
　　邺临漳成安三县令【各置丞中正功曺主簿门下督録事主记议及功曺记室诸曺掾员邺又领三尉临漳成安各二尉】
　　上上州刺史【置府属官佐史合三百九十三人上中州以下以次减省】
　　上上郡太守【属官佐史合一百一十一人上中郡以下以次减省】
　　上上县令【属官佐史合五十四人上中县以下以次减省】
　　三等诸镇将【有副将长史録事参军以下】
　　三等戍主【有副及队主副等员】
　　右北齐官制
　　隋书百官志周太祖初据闗内官名未改魏号及方隅粗定命尚书令卢辩逺师周之建职置三公三孤以为论道之官次置六卿以分司庻务以魏恭帝三年始命行之所设官名讫于周末多有改更
　　周书卢辩传辩依周礼建六官置公卿大夫士天官府管冢宰等众职地官府领司徒等众职春官府领宗伯等众职夏官府领司马等众职秋官府领司宼等众职冬官府领司空等众职
　　蕙田案后周所改六官之名不载于正史惟杜氏通典备述之其六卿之属率取周礼亦小有异同冬官属则以意命名别无所据六官之外如柱国大将军开府都督都尉之类仍参用秦汉以下制州郡吏则全用后代之制今不复载
　　右后周官制
　　隋书百官志髙祖既受命改周之六官其所制名多依前代之法置三师三公及尚书门下内史秘书内寺等省御史都水等台太常光禄卫尉宗正太仆大理鸿胪司农太府国子将作等寺左右卫左右武卫左右武候左右领左右监门左右领军等府分司统职焉帝即位多所改革罢诸总管废三师特进官分门下太仆二司取殿内监名以为殿内省并尚书门下内史秘书以为五省増置谒者司二台并御史为三台分太府寺为少府监改内侍省为长秋监国子学为国子监将作寺为将作监并都水监为五监改左右卫为左右翊卫左右备身为左右骁卫左右武卫依旧名改领军为左右屯卫加置左右御改左右武候为左右候卫是为十二府又改领左右府为左右备身府左右监门依旧名凡十六府其朝之班序以品之髙卑为列品同则以省府为前后省府同则以局署为前后焉
　　三师【不主事不置府僚】　三公【无其人则阙初置府僚寻省置公则坐于尚书都省】尚书省【令左右仆射各一人总吏部礼部兵部都官度支工部等六曺事是为八座属官左右丞各一人都事八人吏部尚书统吏部侍郎二人主爵侍郎一人司勲侍郎二人考功侍郎一人礼部尚书统礼部祠部侍郎各一人主客膳部侍郎各二人兵部尚书统兵部职方侍郎各二人驾部库部侍郎各一人都官尚书统都官侍郎二人刑部比部侍郎各一人司门侍郎二人度支尚书统度支户部侍郎各二人金部仓部侍郎各一人工部尚书统工部屯田侍郎各二人虞部水部侍郎各一人凡三十六侍郎分司曺务开皇三年诏左仆射判吏部礼部兵部三尚书事右仆射判都官度支工部三尚书事寻改度支尚书为户部都官尚书为刑部四年诏官名称曺者并改为司六年尚书二十四司各置贠外郎一人十四年诸省各置主事令史贠帝时定六曺各置侍郎一人以贰尚书之职诸曺侍郎并改为郎又改吏部为选部郎户部为民部郎礼部为仪曺郎兵部为兵曺郎刑部为宪曺郎工部为起部郎以异六侍郎之名废诸司员外郎而每曺増置一郎各为二员诸司主事并去令史之名每十令史置一主事不满十者亦置一后又改主客郎为司蕃郎又每减一员置承务郎一人同员外之职】
　　马氏端临曰侍郎之名旧矣汉凡诸郎皆掌更直执防宿卫诸殿门以侍卫之故通谓之侍郎若今之郎官且非今六部侍郎之任今之侍郎其置自隋始又曰厯代尚书郎各以曹名为称省或谓之侍郎无员外郎之号员外郎之置亦自隋始前代所云郎官上应列宿葢谓三署郎亦非今之尚书郎中也蕙田案尚书六曹其名始于汉代至隋以吏礼兵工四部及度支都官为六曹又改度支为户部都官为刑部六部之名实定于此户部在隋时本名民部史家以唐讳追改又案汉之郎中令列于九卿而侍郎乃为其属后汉尚书侍郎三十六人尚书者官署之称侍郎则其官名也亦谓之尚书郎则郎与侍郎可互称矣梁时以郎中满三嵗勤职者转侍郎始分郎与侍郎为二隋初三十六侍郎亦即唐二十四司郎中之任其后改诸司侍郎为郎而别置六部侍郎以贰尚书唐世又改郎为郎中自是侍郎始在郎中之上
　　门下省【纳言二人给事黄门侍郎四人録事通事令史各六人又有散骑常侍通直散骑常侍各四人諌议大夫七人散骑侍郎四人员外散骑常侍六人通直散骑侍郎四人又有给事二十人员外散骑侍郎二十人奉朝请四十人统城门尚食尚药符玺御府殿内等六局开皇三年罢员外散骑常侍奉朝请帝时减给事黄门侍郎员二人去给事之名置给事郎四人废散骑常侍通直散骑常侍諌议大夫散骑侍郎以城门殿内尚食尚药御府五局殿内省十二年改纳言为侍内】
　　内史省【监令各一人寻废监置令二人侍郎四人舍人八人通事舍人十六人主事十人録事四人开皇三年增通事舍人十二员帝减侍郎二人舍人四人加置起居舍人二人改通事舍人为谒者台职减主书员置四人十二年改内史为内书】
　　蕙田案隋改侍中为纳言又为侍内中书为内史又为内书殿中为殿内避武元皇帝嫌名
　　秘书省【监丞各一人郎一人校书郎十二人正字四人録事二人领著作太史二曺著作曺置郎佐郎校书郎正字太史曺置令丞司厯监候帝増置少监一人减校书郎为十人改太史局为监后又改监少监为令少令增置佐郎四人又置儒林郎十人文林郎二十人】
　　殿内省【帝置监少监丞各一人掌诸供奉又有奉车都尉十二人统尚食尚药尚衣尚舍尚乗尚辇六局各置奉御直长尚衣旧御府也尚舍旧殿中局也城门校尉后改为郎自殿内省为门下省官】内侍省【内侍内常侍各二人内给事四人内谒者监六人内寺伯十二人内谒者十二人寺人六人伺非八人并用宦者领内尚食掖廷宫闱奚官内仆内府等局开皇十六年加置内主事二十人帝改内侍省为长秋监置令少令各一人丞二人并用士人改内常侍为内承奉给事为内承直用宦者罢内谒者官领掖廷宫闱奚官三署并参用士人后又置内谒者】
　　御史台【大夫一人治书侍御史二人侍御史八人殿内侍御史监察御史各十二人録事二人焬帝省殿内御史增监察御史员十六人】
　　都水台【使者丞各二人参军三十人河堤谒者六十人録事二人都水尉二人又领诸津尉丞开皇三年废都水台入司农十三年复置仁夀元年改台为监改使者为监帝初复为使者统舟檝河渠二署五年又改使者为监加置少监后又改监少监为令少令】
　　谒者台【大夫一人掌受诏劳问出使慰抚司朝谒者二人丞一人主簿録事各一人又有通事谒者二十人即内史通事舍人职也次有议郎通直将事谒者谒者皆掌出使后废而置员外郎八十员寻又置散骑承议通直宣德宣义徴事将仕常从奉信诸郎】
　　司台【帝置大夫一人掌诸廵察别驾二人分察畿内刺史十六人廵察畿外诸郡从事四十人丞主簿録事各一人后罢司台而留司从事之名不为常员临时权摄以行】
　　太常光禄卫尉宗正太仆大理鸿胪司农太府九寺【并置卿少卿各一人寻加太仆少卿一人各有丞主簿録事等员开皇三年废光禄寺入司农废卫尉入太常尚书省废鸿胪亦入太常十二年复置　太常寺有博士协律郎奉礼郎统郊社太庙诸陵太祝衣冠太乐清商鼓吹太医太卜廪牺等署后罢太祝衣冠清商三署以太祝员属寺　光禄寺统太官肴藏良醖掌醢等署　卫尉寺统公车武库守宫等署　太仆寺统骅骝乗黄龙廐车府典牧牛羊等署后以骅骝署入殿内典乗局改龙廐曰典廐罢牛羊署　大理寺有正监评司直律博士明法狱掾寻罢监评律博士后又改丞为勾检官置评事　鸿胪寺统典客司仪崇元三署后改典客曰典蕃又以四方馆焉　司农寺统太仓典农平凖京市钩盾华林上林导官等署后罢典农华林二署以平凖京市太府　太府寺统左藏左尚方内尚方右尚方司染右藏黄藏掌冶甄官等署后分为少府监但管京都市五署及平凖左右藏等署】
　　杜氏佑曰三代以上分置六卿比周百事自秦及汉虽事不师古犹制度未繁后汉有三公九卿而尚书之权又益重矣魏晋以降职制日増后周依周礼置六官而年代短促人情相习已久不能革其视听故隋氏复废六官多依北齐之制官职重设庶务烦滞如六尚书似周之六卿又更别立寺监则户部与少府分司徒职事礼部与太常分宗伯职事刑部与大理分司冦职事工部与将作分司空职事自余百司之任多类于斯欲求理要实在简省
　　国子寺【祭酒一人属官有主簿録事统国子太学四门书筭学各置博士助教学生开皇十三年改寺为学仁夀元年罢国子学惟立太学一所帝改为国子监加置司业一人丞三人】
