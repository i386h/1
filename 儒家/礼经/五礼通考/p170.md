<!-- { "loadSidebar": true } -->
　　宋书礼志政和三年诏礼制局议方坛制度是嵗新坛成初元丰三年七月诏改北郊圆坛为方丘六年命礼部太常定北郊坛制哲宗绍圣三年权尚书侍郎黄裳等言南郊青城至坛所五百一十八歩自瑞圣园至皇地祗坛之东坛五百五十六歩相去不逺其坛系国初所建神灵顾享已久元丰间有司请地祗神州并为方坛坛之外为坎诏止改圆坛为方请下有司比类南郊増饰制度除治四面稍令低下以应泽中之制诏礼部再为详定指画兴筑至是礼制局言方坛旧制三成第一成髙三尺第二成第三成皆髙二尺五寸上广八丈下广十有六丈夫圎坛既则象于干则方坛当效法于坤今议方坛定为再成一成广三十六丈再成广二十四丈毎成崇十有八尺积三十六尺其广与崇皆得六六之数以坤用六故也为四陛陛为级一百四十有四所谓坤之防百四十有四者也为再壝壝二十有四歩取坤之防二十有四也成与壝俱再则两地之义也斋宫大内门曰广禋东偏门曰东秩西偏门曰西平正东门曰含光正西门曰咸亨正北门曰至顺南内大殿门曰厚徳东曰左景华西曰右景华正殿曰厚徳便殿曰受福曰坤珍曰道光亭曰承休后又増四角楼为定式其神位崇宁初礼部员外郎陈旸言五行于四时有帝以为之主必有神以为之佐今五行之帝既从享于南郊第一成则五行之神亦当列于北郊第一成天莫尊于上帝而五帝次之地莫尊于大祗而岳帝次之今尚与四镇海渎并列请升之于第一成至是议礼局上新仪皇地祗位于坛上北方南向席以稾秸太祖皇帝位于坛上东方西向席以蒲越木神勾芒东岳于坛第一龛东镇海渎于第二龛东山林川泽于坛下东丘陵坟衍原隰于内壝之内皆在卯阶之北以南为上神州地祗火神祝融南岳于坛第一龛南镇海渎于第二龛南山林川泽于坛下南丘陵坟衍原隰于内壝之内皆在午阶之东以西为上土神后土中岳于坛第一龛中镇于第二龛中山林川泽于坛下中丘陵坟衍原隰于内壝之内皆在午阶之西以西为上金神蓐收西岳于坛第一龛西镇海渎于第二龛昆仑西山林川泽于坛下西丘陵坟衍原隰于内壝之内皆在酉阶之南以北为上水神防北岳于坛第一龛北镇海渎于第二龛北山林川泽于坛下北丘陵坟衍原隰于内壝之内皆在子阶之西以东为上神州地祗席以稾秸余以莞席皆内向其余并如元丰仪坛壝之制其位版之制皇地祗位板长二尺取两地之数厚六寸取坤元用六之数广一尺取地之成数书徽号以黄色取黄琮之义皆以金饰配位板各如天地之制又言大礼格皇地祗玉用黄琮神州地祗五岳以两圭有邸今请二者并施于皇地祗求神以黄琮荐献以两圭有邸神州惟用圭邸余不用玉琮之制当用坤数宜广六寸为八方而不剡两圭之长宜共五寸并宿一邸色与琮同牲币如之又言常祭地祗配位各用冰鉴一今亲祀盛暑请増正配及从祀位冰鉴四十一并从之
　　文献通考政和三年诏自今每遇冬大礼后一嵗夏至祭地于方泽其仪物仪卫应奉行事悉从简省从祭臣僚与随驾卫士量行支赐简而易行无偏而不举之失以称朕意可令礼制局裁定以闻
　　宋史徽宗本纪政和四年夏五月丙戌始祭地于方泽以太祖配降徳音于天下
　　礼志政和四年五月夏至亲祭地于方泽以皇弟燕王俣为亚献越王偲为终献皇帝散斋七日于别殿致斋七日于内殿一日于斋宫前一日告配太祖室其有司陈设及皇帝行事并于郊祀之仪是后七年至宣和二年五年亲祀者凡四
　　陆佃传徽宗欲亲祀北郊大臣以为盛暑不可徽宗意甚确朝退皆曰上不以为劳当遂行之李清臣不以为然佃曰元丰非合祭而是北郊公之议也今反以为不可耶清臣乃止
　　文献通考四年五月丙戌夏至日帝始亲祭地于方泽以太祖皇帝配礼成帝亲制二表遣观文殿学士邓洵武告于永泰陵诏以其日为景贶节故事大礼御札皆前期六月乃降六年冬祀夏祭始同一札五使亦同日命之遂为定制前期皇帝散斋七日于别殿致斋七日于内殿一日于斋宫【旧仪侍从官设次青城内余就草塲今听于青城附近官舍设次日给食钱更不具食】祭前一日奏告太祖皇帝室殿中监设大次于外壝西门之内道北南向小次于第二成子阶之西东向设皇帝褥位于小次前东向设文武侍臣次于大次前陪祀行事官宗室及有司次于外壝南门之外设馔幔于内壝东西门之外开瘗坎于坛子阶之北壬地光禄牵牲诣祀所大晟陈登歌之乐于坛上稍北南向设宫架于坛北内壝之外立舞表于酂缀之间祭前一日大史设皇地祗位于坛上南方北向席以藳秸太祖皇帝位于坛上西方东向席以蒲越神州地祗位于第二成午阶席以藳秸五官神岳镇海渎各以其方设位于第二成山林川泽丘陵坟衍原隰各以其方设位于坛下内壝之内皆席以莞内向奉礼郎礼直官设皇帝位版于第二成子阶之西东向饮福位于坛上皇地祗神位东北南向望瘗位于瘗坎之南北向设爟火于望瘗位之西北向司尊彜帅其属设玉币篚于酌尊所又设笾豆簠簋之位正配位皆左十有一笾右十有一豆俱为三行俎一在笾前二在豆右为二重豋一在笾豆间血槃一在豋之前簠一簋一在笾豆外簠在左簋在右又设尊罍之位毎位太尊三着尊二牺尊象尊壶尊山尊各一尊皆有罍以东为上尊南罍北又设篚一于第二成子阶之北【实以槃匜中爵】坫二于正配尊罍之次又设内侍供奉皇帝盥位于皇帝版位之前又设象尊二壶尊二在坛下子阶之西俱南向东上皆加杓幂并实水又设第二成从祀毎位皆左十笾右十豆俱为三行俎二在笾豆前豋一槃一【神州地示五官神用】在笾豆间簠一簋一在笾豆外簠在左簋在右爵一置于俎上内壝神位毎位皆左二笾右二豆俎一在神位前爵一次之簠一簋一在爵之前簠在左簋在右登一在笾豆之间又设尊罍之位二成毎方各牺尊二山尊二坛下毎方设蜃尊二散尊二在神位之左蜃尊散尊外余皆有罍副之凡尊罍皆加杓幂又设正配位笾豆簠簋俎斗鼎各一于馔幔之内太府卿少府监帅其属陈玉币于篚皇地祗玉以黄琮币以黄配帝币亦如之神州帝祗玉以两圭有邸币以黒五行五官五方岳镇海渎诸神币各从其方色礼神之玉各置于神位前瘗玉加于币【先是郊祀尊彜笾豆簠簋之类习用前代无所考正上逺稽三代作郊庙社稷之器至是举而用之粲然大备手诏具亲祀圜坛门】前期一日尚辇奉御进舆于垂拱殿皇帝服通天冠绛纱袍乗舆以出称警跸如常仪乗黄令进玉辂于宣徳门外左辅奏请降舆升辂至斋宫明禋殿前廻辂南向左辅奏请防辂乗舆入斋殿侍卫如常仪祭日皇帝服通天冠绛纱袍乗舆至大次礼仪使等分立大次前有司奏请行事皇帝服衮冕以出礼仪使等前导至中壝门外殿中监跪进大圭皇帝执以入宫架仪安之乐作至午阶乐止登歌乐作至第二成版位东向立乐止礼仪使奏请有司谨具请行事宫架作宁安之乐广生储祐之舞八成止皇帝再拜礼仪使奏请搢大圭盥手登歌乐作手讫执大圭至坛乐止登歌嘉安之乐作殿中监进镇圭皇帝搢大圭执镇圭诣皇地祗神位前南向跪奠镇圭于缫借执大圭俯伏兴搢圭礼仪使奏请受玉币奠讫俯伏兴再拜乐止恭安乐作诣太祖皇帝神位前西向奠圭币如前仪礼仪使前导皇帝还版位登歌乐作至位东向立乐止礼部户部尚书以下奉馔俎宫架丰安之乐作奉奠讫乐止皇帝再诣罍洗搢大圭盥手登歌乐作手洗爵拭爵讫执大圭至坛上乐止登歌光安之乐作诣皇地祗神位前搢大圭跪执爵祭酒三奠爵讫执圭俯伏兴乐止太祝读册皇帝再拜讫登歌英安之乐作诣太祖皇帝神位前如前仪皇帝还版位登歌乐作至位乐止皇帝还小次登歌乐作殿中监跪受大圭帘防乐止文舞退武舞进宫架文安之乐作舞者立定乐止亚献盥讫作降安之乐厚载凝福之舞礼毕乐止终献行礼如前仪皇帝诣饮福位登歌乐作至位乐止禧安之乐作皇帝再拜搢圭跪受爵祭酒三啐酒奠爵受俎尊俎受搏黍豆既奠再受爵饮福讫奠爵执圭俯伏兴再拜乐止皇帝还版位如前仪礼部户部尚书彻俎豆登歌成安之乐作卒彻乐止礼部尚书等降复位礼直官曰赐胙行事陪祀官再拜宫架宁安之乐作一成止皇帝诣望瘗位登歌乐作降自子阶乐止宫架乐作至位北向立乐止礼直官曰可瘗举爟火瘗半坎礼仪使跪奏礼毕宫架乐作皇帝岀中壝门殿中监受大圭皇帝至大次乐止有司奏解严皇帝常服乗大辇还斋宫鼓吹振作皇帝升御座百官称贺皇帝降座鸣鞭殿上侍立官以次退所司放仗还内如常仪
　　宣和二年五月丁巳祭地于方泽　五年五月癸酉祭地于方泽
　　宋史徽宗本纪政和七年五月己丑如玉清和阳宫上承天效法厚徳光大后土皇地祗徽号寳册辛丑祭地于方泽降徳音于诸路
　　文献通考马氏曰北郊之议始于元丰初至元丰六年始罢合祭元祐七年复合祭绍圣以后复罢之政和四年始亲祀地祗于方泽葢自元丰六年至宣和之末共四十二年凡十一郊唯元祐七年一次合祭及政和四年以后四次亲祠方泽而已其余六郊则遂废地祗之祀矣夫本以合祭为非礼分祭为礼至分合之议不决则废亲祠而权以上公摄事者且二十年葢病其非礼而反至于废礼以为不当并祀于圜丘而终不能亲祀于方泽则固不若一遵祖宗之法三嵗并祀南郊之为愈也要之周礼冬至圜丘夏至方泽其礼甚正亦无难行者诸儒议论所以不能以时决者其拘牵有二礼文烦缛则惮劳赏赉优渥则惮费如陈古灵之说毎遇亲郊之嵗一日宿太庙以告一日宿北郊以祭地一日宿南郊以祭天是欲以二祀并祭一时则不至倍费矣而执礼之劳加甚如曽曲阜之说亲郊之嵗依古礼以夏至亲祠方泽一如郊礼至冬至则举圜丘之祀是以二祀分在二时则不至甚劳矣而赏赉之费倍増然礼文乃百王相承之大典不可损畧而赏赉则五季姑息之政何难更张则如政和三年之诏以郊天后一嵗祭地方泽应奉支赐务从简省毋使有偏而不举之失乃为至论但恐当时方倡丰豫之说繁费未必能省所以中兴之后国势倥偬则不复能遵而行之也蕙田案马氏之论极中时至以为不如并祀南郊之为愈乃有激之词非笃论也
　　文献通考髙宗绍兴元年礼部太常寺讨论夏日至祭皇地祗以太祖皇帝配正配二位毎位尊爵笾豆各一实以酒酺鹿臡以献官一员行礼立冬祭神州地祗以太宗皇帝配于天庆观望祭
　　宋史礼志绍兴二年太常少卿程瑀言皇地祗当一依祀天仪式诏从之又言国朝祀皇地祗设位于坛之北方南向政和四年礼局议设于南方北向令北面望祭北向为难且于经无据请仍南向从之
