<!-- { "loadSidebar": true } -->
　　尚书序汤既胜夏欲迁其社不可【孔传汤承尧舜禅代之后顺天应人逆取顺守而有慙徳故革命创制改正易服变置社稷而后世无及句龙者故不可而止　疏汤于初时社稷俱欲改之周弃功多于柱即令废柱祀弃而上世治水土之臣其功无及句龙者故不可迁而止孟子曰牺牲既成粢盛既洁祭祀以时然而旱干水溢则变置社稷郑因此乃云汤伐桀之时大旱既置其礼祀明徳以荐而犹旱至七年故更置社稷乃谓汤即位之后七年大旱方始变之若实七年乃变何书系之胜夏胜夏犹尚不可况在汤誓前乎且礼记云夏之衰也周弃继之商兴七年乃变安得以夏衰为言也若商革夏命犹七年祀柱左传亦不得断为自夏以上祀柱自商以来祀弃也由此而言孔称改正朔而变置社稷所言得其防也汉世儒者説社稷有二左传説社祭勾龙稷祭柱弃惟祭人神而已孝经説社为土神稷为谷神勾龙柱弃是配食者也孔无明説而此经云迁社孔传云无及勾龙即同贾逵马融等説以社为勾龙也】
　　邱光庭兼明书　社配春秋昭二十九年左传曰共工氏之子句龙为后土为社是勾龙生而后土之官死故以之配祭于社今之祭配社以后土配坐即句龙也　稷配明曰有能播百谷者谓之曰正正长也谓为农之长死后以配祭于稷谓之后稷后君也谓为谷之君传曰有烈山氏之子曰柱为稷自夏以上祀之周弃亦为稷自商以来祀之祭稷配以后稷者周弃也
　　蕙田案句龙配社柱弃配稷当以左传祭法为正王肃即以人神为社稷者误也
　　右社稷配神
　　礼记祭法王为羣姓立社曰大社王自为立社曰王社【注羣众也　疏羣姓谓百官以下及兆民言羣姓者包百姓也大社在库门内之右故小宗伯云右社稷王自为立社曰王社者其王社所在书传无文或曰与大社同处王社在大社之西崔氏云王社在籍田王自所祭以共粢盛今从其説故诗颂云春借田而祈社稷是也】
　　【张子曰大社王为羣姓所立必在国外也民各有社不害为大社王自为立社必在城内在汉犹有大社在唐只见一社　又曰天子立大社为羣姓必不但为城中之民为天下也诸侯国社则是一国也郊者郊天之位社者祭地之位郊外无天神之祀社外无地之祀泽中方丘亦社也故凡言社者即地之祭如大社王社又分而言之大社祭天下之地王社祭京师之地五祀祭宫中之地】蕙田案祀社于国所以列地利张子谓大社为羣姓所立必在国外恐非盖左祖右社天子诸侯同之也王社疏谓与大社同处崔氏谓在借田张子谓必在城内则犹注疏之説也至谓社即是祭地社外无地祗之祭则惑矣详见祭地门
　　陈氏礼书先儒谓王社或建于大社之西或建于借田然国语王借则司空除坛农正陈借礼而歴代所祭先农而已不闻祭社也故诗曰春借田而祈社稷非谓社稷建于借田也
　　又曰西汉及魏有官社无官稷晋之时有帝社无帝稷类皆二社一稷议者纷然或欲合二社以为一或欲异二社之所向是虽违经悖礼然亦二社同设于国中未闻借田有之也
　　蕙田案注疏引崔氏説谓王社在借田礼书辨之甚力夫大社为民而立尚在国中王自为立社似不宜在国外陈氏説恐是疏谓与大社同处理或有之然不可考矣
　　郊特牲天子大社必受霜露风雨以达天地之气也【注大社王为羣姓所立　疏风雨至则万物生霜露降则万物成故不为屋以受霜露风雨是天地气达也】蔡邕独断天子之宗社曰大社天子所为羣姓立社也天子之社曰王社一曰帝社古者有命将行师必于此社授以政尚书曰用命赏于祖不用命戮于社
　　右天子社稷
　　礼记王制诸侯祭社稷【礼运同】
　　【马氏晞孟曰社稷者土谷之神也诸侯者为天子守土也故祭社稷在上者可以兼下故天子祭天地社稷五祀在下者不可以兼上故诸侯祭社稷】
　　祭法诸侯为百姓立社曰国社诸侯自为立社曰侯社【疏诸侯国社亦在公宫之右侯社在借田】
　　曲礼问国君之年长则曰能从宗庙社稷之事矣幼则曰未能从宗庙社稷之事也
　　国君去其国止之曰奈何去社稷也【注臣民殷勤之言】国君死社稷
　　【吕氏大临曰以社稷为言指其所本也先王之建国必为之置社稷使其君守之为土地人民之主此有国者所以以社稷为言也】
　　礼运故国有患君死社稷谓之义
　　【方氏慤曰诸侯为守土之臣故死于社稷谓之义义之为言宜也】
　　孟子诸侯不仁不保社稷
　　孝经保其社稷而和其民人盖诸侯之孝也
　　蔡邕独断诸侯为百姓立社曰国社诸侯之社曰侯社
　　白虎通王者诸侯俱两社何俱有土之君礼记三正曰王者二社大社为天下报功王社为京师报功大社尊于王社土地久故而报之
　　陈氏礼书诸侯有侯社国社亡国社与天子同其祭用少牢与天子异先儒谓天子社广五丈诸侯半之天子社五色冒以黄而诸侯受土各以其方之色亦冒以黄其言虽不经见然五土数黄土色则天子社广五丈冒以黄信矣诸侯之礼常半天子天子六军诸侯三军天子六卿诸侯三卿天子六宫诸侯三宫天子辟雍诸侯泮宫天子之马十二闲诸侯之马六闲则社半五丈信矣禹贡徐州贡土五色以为社则大社五色诸侯受土各以其方之色信矣
　　附辨诸家社不置稷
　　【陈氏礼书王社侯社国中之土而已无预农事故不置稷大社国社则农之祈报在焉故皆有稷　西汉及魏有官社无官稷类皆二社一稷　王与诸侯皆三社二稷】
　　【史氏浩曰王社侯社皆不置稷者王与诸侯以寳土地为任也大社国社有稷侑之者民以食为天也郑氏锷曰王自为立社是为土而稷无预与封人所设之社壝谓地兹所以不立稷也】
　　周礼小司徒贾疏诸侯有三社三稷谓国社侯社胜国之社皆有稷配之【州长疏同】
　　马氏晞孟曰古人之言社必有稷祭法言天子诸侯立社而不言稷言社可以兼稷也
　　书召诰孔疏经有社无稷稷是社类知其同告之告立社稷之位其祭用太牢故牛羊豕各一也句龙能平水土祀之以为社后稷能殖百谷祀以为稷左传鲁语祭法皆有此文汉世儒者説社稷有二左氏説社稷唯祭句龙后稷人神而已是孔之所用孝经説社为土神稷为谷神句龙后稷配食者是郑之所从而武成篇云告于皇天后土孔以后土为地言后土社也者以泰誓云类于上帝宜于冢土故以后土为社也小刘云后土与皇天相对以后土为地若然左传云句龙为后土岂句龙为地乎社亦名后土地名后土名同而义异也社稷共牢经无明説郊特牲云社稷太牢二神共言太牢故传言社稷共牢也此经上句言于郊此不言于社此言社于新邑上句不言郊于新邑上句言用牲此言牛羊豕不言用告天不言告地告社不言告稷皆互相足从省文也
　　通志天子三社诸侯三社大夫以下一社立名虽异其神则同皆以句龙配之稷周弃配之
　　蕙田案据注疏王社侯社在借田诗周颂载芟序曰春借田而祈社稷也是王社侯社亦皆有稷也
　　又案王与诸侯皆立两社先儒谓大社国社为公王社侯社为私夫社以祭土天下之土皆天子之土也一国之土皆诸侯之土也又何公私之有窃谓大社天子为羣姓所立即所称五色之土用以分封诸侯与天下共之者乎王自立社则畿内之土神王所自主而与畿内公卿大夫士共之者乎诸侯国社即分封茅土之社与国同为存亡百姓之所繋属者乎自立之社则国邑之土神所谓旱干水溢可以变置者乎春祈秋报则两社皆可并行如此虽畧有分别而皆属于公于义为合观大夫以下成羣立社无有一家自立一社者亦可证也
　　右诸侯社稷
　　周礼春官丧祝掌胜国邑之社稷之祝号以祭祀祷祠焉【注胜国邑所诛讨者社稷者若亳社是矣存之者重神也盖揜其上而栈其下为北牖　疏以祭祀祷祠者祭祀谓春秋正祭祷祠谓国有故祈请求福曰祷得福报赛曰祠云胜国邑所诛讨者据武王伐纣取其社稷而事之故云若亳社是也据其地则曰亳据彼国丧亡即为亡国之社稷此主胜之即为胜国之社稷是以郊特牲云丧国之社春秋谓之亳社也君自无道被诛社稷无罪故存之是重神也公羊白掩其上即屋之也栈其下者非直不受天阳亦不通地隂】
　　【刘氏彛曰周胜于商取其社以祭之故曰胜焉弇上以絶天之阳也栈下以絶地之生也北其牖而祭之为其国亡也故丧祝掌其祀事】
　　【陈氏傅良曰郑谓存之重神也存先代之后忌子夘之日陈垂和之器古人如此皆有深意如诗云有客白马助祭于庙皆是此意若曰商之贤圣六七作岂谓其处此哉皆儆戒修省之意作夏社与此意同】
　　秋官士师若祭胜国之社稷则为之尸【注以刑官为尸略之也周谓亡殷之社为亳社　疏案凫鹥诗宗庙社稷七祀皆称公尸不使刑官今祭胜国之社稷士师为尸故郑云用刑官为尸略之也云周谓亡殷之社为亳社者据周胜殷谓之胜据殷亡即云亡国即郊特牲云废国之社屋之是也据地而言即言亳社春秋亳社灾是也】
　　【郑氏锷曰胜国国为吾所胜也则无主后矣然实我用兵以胜之如周之胜商不废亳社以汤之故不絶祀是以祭之】
　　【易氏祓曰社祭土而主隂气也又曰天子大社必受霜露风雨以达天地之气丧国之社屋之不受天阳也亳社北牖使隂明也言亳社则胜国之社也亳社以隂为主而刑乃隂之类媒氏以男女之隂讼而聴于胜国之社类也此祭胜国之社而刑官为之尸亦类也】
　　【刘氏彞曰凫鹥之诗宗庙社稷七祀皆有尸未闻用刑官为之胜国之社稷其祭五土之神与先稷与夫与王之社稷无以异矣必屋其坛用士师为之尸祭其社稷而威其亡国之妖邪耳】
　　蕙田案古者凡祭外神亦皆有尸此其明文
　　地官媒氏凡男女之隂讼聴之于胜国之社【注阴讼争中冓之事以触法者胜国亡国也亡国之社奄其上而栈其下使无所通就之以聴隂讼之情明不当宣露其罪　疏云胜国亡国也者此社有四名若此徃胜得彼国将社来谓之胜国即此文是也若据彼国丧亡则谓之亡国之社引公羊传者是也又名丧国之社郊特牲云丧国之社必屋之是也据其地则曰亳社则左传云亳社灾是也故云胜国亡国也故郑引公羊传云胜国亡国也云亡国之社者公羊传文云奄其上者即郊特牲屋之不受天阳者是也云栈其下者谓于下着柴以栈之使不通隂故也故云使无所通也云就之以聴隂讼之情明不当宣露者以其胜国社上下不通是不宣露中冓之言亦不宣露故就而聴之也若然案诗召伯聴男女之讼于甘棠之下不在胜国社者彼谓周公未制礼前此据制礼之后故不同】
　　礼记郊特牲丧国之社屋之不受天阳也薄社北牖使隂明也【注屋之北牖絶其阳通其隂而已薄亳殷之社殷始都薄　疏丧国礼社者谓周立殷社以为戒天是生法无生义故屋隔之塞其三面惟开北牖示絶阳而通隂隂明则物死也】
　　尚书序汤既胜夏欲迁其社不可作夏社【孔传汤承尧舜禅代之后顺天应人逆取顺守而有惭徳故革命剏制改正易服变置社稷作夏社言夏社不可迁之义】
　　春秋襄三十年左氏传鸟鸣于亳社如曰嘻嘻
　　定公六年左氏传阳虎盟国人于亳社
