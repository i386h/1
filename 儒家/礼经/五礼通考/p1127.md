<!-- { "loadSidebar": true } -->
　　诗大雅常武赫赫明明王命卿士南仲太祖太师皇父整我六师以脩我戎【笺宣王命卿士为大将用其以南仲为太祖者今太师皇父是也太师者公兼官也　疏上言王命卿士则皇父为卿士矣太师三公之名复言太师皇父是公兼官谓三公而兼卿士之官天子六军军各有将今独命皇父使整六师不命余将盖虽每军各有将而中军之将尊故特命之使总摄诸军也】
　　【陈氏传良曰诗常武王谓尹氏命程伯休父左右陈行戒我师旅率彼淮浦小宰戒司马出征也程伯时为司马】
　　周礼夏官小司马之职掌【注此下字脱灭札烂文阙汉兴求之不得遂无识其数者】军司马　舆司马　行司马
　　【王氏与之曰吉防军賔嘉达于天下而军礼独藏于大司马号司马法若国有师田之事县师始受法于司马以作其众庶小司马之职掌不悉书而军司马舆司马行司马皆不备官有事斯置其不欲观兵盖如此】
　　【李氏嘉会曰自小司马以下皆不见其职掌岂用兵之时他官兼权故职不见耶抑兵事尚宻不当载之书耶二者皆是也先王不以兵机示天下五官治教礼刑事法无不着惟兵法不传后世孙吴尉缭等皆先王所未有】
　　【黄氏度曰司马置属与五官异小司马而下有军司马舆司马行司马舆司马掌车行司马掌卒军司马兼掌之军司马如天官之宰夫地官之乡师以军名官其职可知】
　　【易氏祓曰鲁会晋师于上鄍舆师受一命之服晋享六卿于蒲圃舆尉受一命之服所谓舆者车也晋中行穆子与无终及羣狄战于太原毁车为行所谓行者徒也成周师田之法险野徒为主易野车为主于是设二司马之属专掌车徒之任异于五官】
　　大司马凡制军军将皆命卿师帅皆中大夫旅帅皆下大夫卒长皆上士两司马皆中士伍皆有长【注将帅长司马者其师吏也言军将皆命卿则凡军帅不特置选于六官六乡之吏自卿以下徳任者使兼官焉　疏言军将皆命卿云云者皆据在乡为乡大夫州长党正族师闾胥比长时尊卑命数而言伍皆有长是比长下士不言者以众多官卑故略也】一军则二府六史胥十人徒百人【疏府史有军则置之无则已故不言府二人史六人而逆言其数以见义】
　　【薛氏衡曰周官序官之例未尝有序事之法惟司马所载先详制军之事而后及官属岂非兵者国之大事规画固当早正欤自调民之法立民之从事于军者劳逸出入之相权而力常有余矣于是万二千五百人为军有不容损益者焉自制军之数立国之有军者内外轻重之相制而势可得合矣于是王六军以至小国一军有降杀之差焉帅其军者非威令素孚不行也于是大为之将将皆命卿小为之长长皆上士有以定尊卑上下之志焉军有帅则文移之往来政令之征召有不可略于是一军则二府六史十胥百徒有以为文书调度之备焉军政之要莫先斯四者】
　　【陈氏礼书古之官有常名有异名内而为比长闾师族师党正州长乡大夫此常名也及任以师田之事则为军将师帅旅师卒长两司马公司马此异名也】
　　【蔡氏徳晋曰军不必皆取之于乡而将帅亦不必皆用乡吏观四时教阅之旗号必兼州里野家都鄙而并陈之可见而将帅必临时选择取有徳有才者为之郑康成谓凡军帅不特置选于六官六乡之吏自卿以下徳任者使兼官焉是也】
　　华氏泉曰六军之将皆命卿必有一卿为之主此必是司马其余五卿盖择于司寇司空及六乡之乡大夫为之若太宰司徒宗伯之尊不当使之受节制于司马也杂説云周之军制将则命卿帅则皆大夫卒长司马则皆士葢以诗书礼乐谋元帅无非儒者之事而公卿大夫皆可以充将帅之选方其奉璋峩峩髦士攸宜皆卿大夫之才及其淠彼泾舟烝徒楫之其能济难者皆将帅之职左之而文无不宜右之而武无不有也然则古之选将必以诗书礼乐为先传称晋文公作三军谋元帅赵衰曰郤縠可臣亟闻其语矣説礼乐而敦诗书诗书义之府也礼乐徳之则也徳义利之本也乃使郤縠将中军城濮之战晋侯登有莘之墟以观师曰少长有礼其可用也故一战而霸则诗书礼乐之效也伯主且然况王者之选将命帅乎
　　蕙田案军将命卿以下注及正义甚明薛平仲则云军将命卿説者以为天地四时六官之六卿今考六官中特司马掌兵余卿无与虽田役军旅之事互见六官然特为治事条目云耳初非为军将惟乡大夫掌六乡之政教禁令序官则曰乡大夫每乡卿一人则乡大夫亦谓之卿六军之将即六乡之卿也非特此也比长下士伍长亦下士则伍长即比长闾胥中士两司马亦中士则两司马即闾胥旅师上士卒长亦上士党正下大夫旅师亦下大夫州长中大夫师帅亦中大夫则军将即乡大夫明矣郑谓军帅不特置选于六官六乡之吏自卿以下使兼官焉谓六乡之吏兼官可也何为复曰选于六官彼盖无一定之见不知康成原为六卿为军将而乡大夫以下徳任者则兼师帅之属别而言之也王氏与之谓古者畿兵不出境若以王朝六卿兼掌六乡之军何害是矣而又以军将为乡之卿尤为牵率玩诗常武则宣王固命冡宰矣何得云司马掌兵余卿无与耶
　　又案大司马之职仲夏教茇舍帅以门名县鄙各以其名乡以州名郑注军将皆命卿古者军将盖为营治于国门鲁有东门襄仲宋有桐门右师皆上卿为军将者也县鄙谓县正鄙师至邻长也乡以州名亦谓州长至比长也乡遂大夫文错不见以其素信于民不为军将或为诸帅是以阙焉正义此经六遂直云县鄙不言遂六乡言以州名虽见乡亦不见乡大夫之身其文交错不见乡遂大夫故云文错不见也兵书孙子云素信者与众相得管子云作内政寄军令则乡遂大夫以下至比长邻长皆因为军吏以领本民或别使人为军将则乡遂大夫别领人为师帅旅帅知有别使人为军将者外传穆叔云天子作师公帅之以征不徳是也经又云辨旗物之用王载太常军吏载旗师都载旜乡遂载物注军吏诸军帅也师都遂大夫也乡遂乡大夫也或载旜或载物众属军吏无所将也正义以为从军将以下至伍长皆得称军吏乡遂大夫若为军将则在军吏载旗数中今载旜载物知己所管之众属他军吏己全无所将非直不为军将亦不为诸帅细玩此二节注及正义知先王命将原无一定郑注大司马军将作两法觧之一是六官之长一是乡遂大夫取其徳任者而已此最为精妙薛氏不明此义遂谓六军之将专用六乡大夫非也世固有长于治民短于克敌者安得乡大夫皆全材耶至正义以周公东征四国是皇证三公为将东征之事变也非常也岂得为定制又以韎韐有奭以作六师为诸侯世子为军将皆近穿凿今亦不取
　　【黄氏度曰遂之爵秩降于乡一等邦国亦有乡有遂其爵秩亦当有髙下及在军皆升之使与六卿等大抵军吏无大小皆主号今当使人尊敬之二十五人之长而爵中士其意可见】
　　【李氏嘉防曰先王兵制自五人以上必用命士一人为之长至二千五百人则用中大夫故一军之间卿一人中大夫五人下大夫二十五人上士百二十五人中士五百人下士二千五百人士大夫如此之多故各自爱不致冒昧邀功以自伤所以古者兵败止曰败绩不至甚斩首也】
　　蕙田案以上军将
　　叶氏时曰六军人自为备居有积仓行有裹粮非公家所给也是以太宰之职九赋敛财皆有以待其用独不及军旅九式均财皆有以为之法而亦不及军旅岂非农皆为兵兵皆自赋初无烦于廪给故亦不烦于均节欤
　　蕙田案此条附论军粮
　　书序武王戎车三百两虎贲三百人与受战于牧野【传兵车百夫长所载车称两一车歩卒七十二人凡二万一千人举全数虎贲勇士称也皆百夫长　疏司马法车有七十二人计三百乗当有二万一千六百人孔略六百而言云凡二万一千人故云举全数孔既用司马法一车七十二人又云兵车百夫长所载是实领百人非惟七十二人依周礼大司马法天子六军出自六乡凡起徒役无过家一人故一乡出一军乡为正遂为副若乡遂不足则徴兵于邦国则司马法六十四井为甸计有五百七十六夫共出长毂一乗甲士三人歩卒七十二人至于临敌对战布阵之时则依六乡军法五人为伍五伍为两四两为卒五卒为旅五旅为师五师为军故左传云先偏后伍又云广有一卒卒偏之两非直人数如此车数亦然故周礼云乃会车之卒伍鄚云车亦有卒伍左传战于繻葛杜注云车二十五乗为偏是车亦为卒伍之数也则一车七十二人者自计元科兵之数科兵既至临时配割其车虽在其人分散前配车之人临战不得还属本车当更以虎贲甲士配车而战孔举七十二人元科兵数者欲总明三百两人之大数云兵车百夫长所载者欲见临敌实一车有百人】礼记坊记正义诸侯出赋之时虽成方十里出车一乗甲士三人歩卒七十二人其临敌之时则同乡法五人为伍五伍为两之属故左传云邲之战楚广有一卒卒偏之两又云两之一卒适吴是临军同乡法也牧誓云武王戎车三百两孔注云一车歩卒七十二人则出军法也经云千夫长百夫长谓对敌时也春秋成公元年正义邦国所出一车甲士歩卒总七十五人周礼大司马五人为伍等大致不同者大司马所云谓乡遂出军及临时对敌布陈用兵之法此甲士三人歩卒七十二人谓徴课邦国出兵之时所徴之兵既至临陈还同乡遂之法知临敌用乡遂法者以桓五年战于繻葛先偏后伍又宣十二年广有一卒卒偏之两及尚书牧誓云千夫长百夫长是临时对敌皆用五两卒旅师军也
　　蕙田案以上三説附论调发临敌不同制
　　周礼地官小司徒颁比法于六乡凡起徒役惟田与追胥竭作【注郑司农云田谓猎也追追寇贼也竭作尽行疏此谓六乡之内上剂致甿一人为正卒其余皆为羡卒若六遂之内以下剂致甿一人为正卒一人为羡卒其余皆为余夫饶逺故也】
　　【王氏安石曰田与追胥竭作则猎取禽兽与众同欲逐捕盗贼与众同恶也】
　　【程氏曰竭作如惟为社事单出里惟为社田国人毕作单毕皆尽互言之也】
　　陈氏礼书古者国有游倅田有余夫军有羡卒皆所以副其正也六乡以三剂致民上地中地下地起徒役母过家一人以其余为羡则一人为正卒余可任者皆羡卒也六遂以下剂致民上地中地下地皆以二人任之则一人为正卒一人为羡卒其余不预所以优野人也惟田与追胥竭作乡遂皆然
　　蕙田案田而竭作即礼记所谓惟为社田单出里也陈祥道谓田猎人所同欲其説似陋王应电谓田猎而祭人各致其报本之心是矣而未尽也徒役必留羡卒者重民力慎居守也田而竭作者农隙讲武既无嫌于扰民练习戎备实有国之大计也
　　又案以上论田与追胥非羡卒尽发
　　凡国之大事致民大故致余子【注大事谓戎事也大故谓灾寇也郑司农云国有大事当徴召会聚百姓则小司徒召聚之余子谓羡也谓余子卿大夫之子当守于王宫者也　疏左氏成公传国之大事在祀与戎此言致民明非祭祀是戎事可知司农云余子谓羡也羡卒惟田与追胥竭作大故不合使羡故郑不从之经云大故当宿卫王宫书传云余子皆入学则余子不得为羡】
　　【陈氏礼书羡卒亦谓之余子余子自私言之羡卒自公言之故也】
　　【蔡氏徳晋曰余子羡卒也致余子先王必不得已为之故虽尽室以行而民不怨也】
