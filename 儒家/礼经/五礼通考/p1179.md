<!-- { "loadSidebar": true } -->
　　【吕氏忱曰自黄帝尧舜观象立制服牛乗马自此马始为用考三代之制天子万乗诸侯千乗大夫百乗立国制赋之法莫不以马为本所以乗马之法在古今最为精宻然大而天子次而诸侯下而大夫乗马之数多寡不同细考当时之数所谓牧养之马有养之于官有蔵之于民如丘甸嵗取一匹之类皆是蔵之于民不仰国家刍秣如有事田猎征伐临时徴召在天子之都诸侯之国大夫之家未尝不自蓄马此是养之于官者】
　　【蔡氏徳晋曰兵政莫急于马故校人为政官重职而以中大夫为之校人所养皆公家之马万有余匹自路马而外凡郎衞兵衞従王师田巡狩者皆当以此给之也】
　　蕙田案马政之利病多矣然其要必在民马与官马分而其法始经久而无何则兵之所资者民马也兵众则马亦众非赋于民其何以给故三代之时俾人自养其马则马得所养而国无养马之费此民马之不可以官与焉者也国之所用者王马也王马之所任者国事非养于官何以为政故校人以下俾官共养吾马则马得蕃息而民无养马之累若官马而以民与之则为户马为保马为括马而其害不可胜言矣此校人职特着明曰王马之政可知民马之无与于官官马之不资于民而马政之大纲举矣
　　易坤彖传牝马地类行地无疆
　　系辞传服牛乗马引重致逺以利天下葢取诸随
　　蕙田案以上二条言马之用
　　説卦传干为马【疏乾象天天行健故为马也】
　　【项氏安世曰造化权舆云干阳物也马故蹄圎坤隂物也牛故蹄拆阳病则隂故马疾则卧隂病则阳故牛疾则立马阳物故起先前足卧先后足牛隂物故起先后足卧先前足】
　　为良马为老马为瘠马为驳马【疏良马取其行健之善也老马取其行健之久也瘠马取其行健之甚瘠马骨多也驳马有牙如锯能食虎豹取其至健也】
　　震其于马也为善鸣为馵足为作足为的颡【疏善呜取雷声之逺闻也马后足白为馵取其动而见也作足取其动而行健也的颡白额为的颡亦取动而见也】
　　坎其于马也为美脊为亟心为下首为薄蹄为曳【疏美脊取其阳在中也亟急也取其中坚内动也为下首取其水流向下也为薄蹄取水流迫地而行也曳取水麾地而行也】
　　【崔氏憬曰内阳刚动故为亟心】
　　蕙田案以上马取象
　　周礼夏官校人辨六马之属种马一物戎马一物齐马一物道马一物田马一物驽马一物【注种谓上善似母者以次差之玉路驾种马戎路驾戎马金路驾齐马象路驾道马田路驾田马驽马给宫中之役】
　　【郑氏锷曰种马者马之最善育其种类使生生不穷】
　　马质马量三物一曰戎马二曰田马三曰驽马
　　【蔡氏徳晋曰戎马以即戎田马以出猎驽马以供冗役之用】
　　【髙氏愈曰校人职马有六种而此止言三物者葢种马不常有齐马道马皆王所乗以给臣民之用者唯三物而已】
　　廋人马八尺以上为龙七尺以上为騋六尺以上为马【王氏应电曰八尺以上天子以备五路者月令所谓驾苍龙也七尺以上诸侯之上驷诗所谓騋牝三千也六尺以上常马耳】
　　蕙田案后世论马皆以尺计葢本此
　　诗鲁颂駉駉駉牡马在坰之野薄言駉者有驈有皇有骊有黄以车彭彭思无疆思马斯减【传駉駉良马腹干肥张也骊马白跨曰驈黄白曰皇纯黒曰骊黄骍曰黄】
　　駉駉牡马在坰之野薄言駉者有骓有駓有骍有骐以车伾伾思无期思马斯才【传苍白杂毛曰骓黄白杂毛曰駓赤黄曰骍苍黒曰骐】駉駉牡马在坰之野薄言駉者有驒有骆有駵有雒以车绎绎思无斁思马斯作【传青骊驎曰驒白马黒鬛曰骆赤身黒鬛曰駵黒身白鬛曰雒】
　　駉駉牡马在坰之野薄言駉者有骃有騢有驔有鱼以车祛祛思无邪思马斯徂【传隂白杂毛曰骃彤白杂毛曰騢豪骭曰驔二目白曰鱼】邶风定之方中騋牝三千【笺国马之制天子十有二闲马六种三千四百五十六匹邦国六闲马四种千二百九十六匹】
　　礼记明堂位夏后氏骆马黒鬛殷人白马黒首周人黄马蕃鬛
　　尔雅释畜騊駼马野马駮如马倨牙食虎豹騉蹄趼善陞甗騉駼枝蹄趼善陞甗小领盗骊絶有力駥膝上皆白惟馵四骹皆白驓四蹢皆白首前足皆白騱后足皆白翑前右足白启左白踦后右足白骧左白馵駵马白腹騵骊马白跨驈白州驠尾本白騴尾白駺馰颡白颠白达素县面颡皆白惟駹回毛在膺宜乗在肘后减阳在干茀方在背阕广逆毛居馻騋牝骊牡驹褭骖牡曰隲牝曰騇駵白驳黄白騜駵马黄脊騝骊马黄脊騽青骊駽青骊麟驒青骊繁鬛騥骊白杂毛鸨黄白杂毛駓阴白杂毛骃苍白杂毛骓彤白杂毛騢白马黒鬛骆白马黒唇駩黒喙騧一目白瞷二目白鱼【注騊駼山海经云北海有兽状如马名騊駼色青野马如马而小出塞外駮山海经云駮如白马黒尾音如鼓食虎豹甗山形似甑上大下小騉蹄蹄如趼而健上山秦时有騉蹄苑騉駼亦似马而牛蹄穆天子传曰天子之骏盗骊騄耳又曰右服盗骊盗骊千里马駥即马髙八尺骹膝下也首俗呼为踏雪马启左传曰启服左白前左脚白右白后左脚白易曰震为馵足駵赤色黒鬛骊黒色跨髀间州窍尾本白尾株白尾白但尾毛白馰颡戴星马也素鼻茎也俗所谓漫髗彻齿颡额回毛在膺樊光云俗呼之官府马伯乐相马法旋毛在腹下如乳者千里马干胁皆别旋毛所在之名逆毛马毛逆刺騋牝诗云騋牝三千马七尺以上为騋见周礼驹小马别名褭骖耳或曰此即騕褭古之良马名隲今江东呼驳马为隲騇草马名驳騜诗曰皇驳其马騝騽皆背脊毛黄駽今之铁骢驒色有深浅斑驳隠粼今之连钱骢礼记曰周人黄马繁鬛繁鬛两被毛或云美髦鬛鸨今之乌骢駓今之桃花马阴浅黒今之泥骢骓诗曰有骓有駓騢即今之赭白马形赤礼记曰夏后氏骆马黒鬛騧今之浅黄色者为騧马鱼似鱼目也诗曰有驔有鱼】
　　论语骥不称其力称其徳也
　　伯乐相马经马头为王欲得方目为丞相欲得光脊为将军欲得强腹脇为城郭欲得张四下为令欲得长眼欲得髙有紫艶光鼻孔欲得大鼻头有王火字膺门欲开汗沟欲深口中欲得赤权颊欲满如月膝骨圎而长耳欲得相近而前小而厚【膺门马前胸汗沟马中脊也】又曰伏龙骨欲得成颈欲得长双趺欲得大而突蹄欲得厚腹下欲得平有八字尾骨欲得髙而垂眼下悬蚕悬凿欲得成
　　埤雅旧説相马眼欲得有紫艶口欲得有红光上唇欲得缓下唇欲得急上齿欲钩钩则夀下齿欲锯锯则怒耳欲如劈竹睛欲如悬铃头欲髙如剥兔项欲起如飞龙又曰人眼鸟目鹿背麟腹虎胸尾擎头如膺垂尾如彗又曰望之大就之小筋马也望之小就之大肉马也前视见目傍视见腹后视见足骏马也毛束皮皮束筋筋束肉肉束骨五者兼备天下之马也又曰口中红白间色者夀鼻中红色如米点书者夀眼中赤色如字形者夀
　　齐民要术耳小识人意鼻大则能奔目大则猛利不惊目四满则朝暮健肾欲得小臁腹小则易养致瘦欲得见其肉【谓前肩守肉等类】致肥欲得见其骨【谓头颅等类】龙颅突目平脊大腹防重有肉此三事备者亦千里马也【防胃腕也】颔下欲深嗣骨欲廉如织杼而阔又欲长【颊下侧八骨是】牙欲去齿一寸牙如剑锋则千里额欲方平欲戴中骨髙二寸【中骨也】胸欲直而出颈骨欲大背欲短而方脊欲大而抗脢筋欲大【脢筋夹脊筋也】三府欲齐【两骆及中骨也】附蝉欲大【夜眼也】肘后欲开髀骨欲短两肩骨欲深蹄欲厚三寸硬如石下欲深而明其后开如鹞翼能久走
　　国宪家猷汗沟欲深入如斩竹口中色如日月光者行千里口中有黒者曰御乌短夀白额入口名梅雁一名的卢
　　安骥书头宜少肉如剥兔头口中欲鲜明舌欲方而薄长而大如朱
　　相马经马生下堕地无毛行千里尿举一脚行五百里兰筋竖者千里旋毛在腹下如乳者千里膝如团麴三军莫逐但知所发不知所宿一云蹄团如麴目成人者行千里【一筋従元中出谓之兰筋元中者目上陷如井字目成人者曈子中人头足皆见】
　　国策张仪曰秦马之良探前趹后蹄间三寻【三寻三尺也】海客日谈凡善走之马前蹄之痕印地则后蹄之痕反在前蹄之先谓之跨灶马蹄之下有两空处名曰灶门
　　全雅马之骏者溺皆射前足
　　列子伯乐对秦穆公曰良马可以形容筋骨相也天下之马若灭若没若亡若失若此者絶尘弭辙臣有所与九方臯其相马非臣之下也公使行求马三月而反报曰已得之在沙丘公曰何色对曰牝而黄往取之牡而骊公曰物色牝牡尚弗能知何马之能知伯乐曰若臯之所观天机也得其精而忘其粗在其内而忘其外马至果天下之马也【若灭若没若亡若失言恍惚而不定不可以形求也】
　　集异记宁王得二马其一价一千缗一五百缗坐客观之不相上下莫测其价之悬殊宁王令騐之驰驱数四乃顾千缗者曰此马缓急百返蹄下不起纎尘复顾五百缗者曰此马往来十过足下颇生尘埃以此品其髙下焉
　　相马经凡相马之法先除三羸五驽乃相其余大头小颈一羸弱脊大腹二羸小胫大蹄三羸五驽者大头缓耳一驽长颈不折二驽短上长下三驽大骼短胁四驽浅髋薄髀五驽
　　国宪家猷秣马之法必视其齿厯劳逸而调息之马四年而两齿五年而四齿六年而六齿成矣七年而右一齿缺八年而上下两边各一齿缺九年而上下尽缺十年而下两齿齨十一年而下四齿齨十二年尽齨十七年上四齿齨十八年尽齨十九年上两齿平二十年上四齿平年之长少惟马齿最凖故人自谦曰犬马之齿长矣
　　相马经马一嵗上下齿二十四嵗齿黄三十四嵗齿落不复出
　　马经释义案内经头为诸阳之首具五官通七窍六腑清阳之气五藏精华之血皆会于头故庭阙宜张蕃蔽欲见心气通舌心主血也肝气通目肝主筋也脾气通口脾主肉也肺气通鼻肺主气也肾气通耳肾主骨也腰脊者身之大闗节也腹胁者臓腑之郭也膺门者气海之所藏也跂胫者所以管趋翔也又五臓六腑之精气皆上注于目而为之精精之窠为眼骨之精为瞳子肾所属也筋之精为黒眼肝所属也血之精为络心所属也其窠气之精为白眼肺所属也肌肉之精为约束脾所属也
　　蕙田案以上辨马之名物
　　周礼夏官校人凡颁良马而养乗之乗马一师四圉三乗为皂皂一趣马三皂为系系一驭夫六系为廏廏一仆夫六廏成校校有左右驽马三良马之数丽马一圉八丽一师八师一趣马八趣马一驭夫【注良善也善马五路之马郑司农云四疋为乗养马为圉故春秋传曰马有圉牛有牧谓二耦为乗师趣马驭夫仆夫帅之名也趣马下士驭夫中士则仆夫上士也自乗至廏其数二百一十六匹易干为马此应干之防也至校变言成者明六马各一廏而王马小备也校有左右则良马一种者四百三十二匹五种合二千一百六十匹驽马三之则为千二百九十六匹五良一驽凡三千四百五十六匹然后王马大备丽耦也驽马自圉至驭夫凡马千二十四匹与三良马之数不相应八皆宜为六字之误也师十二匹趣马七十二匹则驭夫四百三十二匹矣然后従而三之既三之无仆夫者不驾于五路卑之也】
