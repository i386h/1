<!-- { "loadSidebar": true } -->
　　王圻续通考洪武十三年九月上以古人父母既没生日当倍悲痛即位以来常不受贺至是李善长等累请乃许之其在位诸司五品以上者自明年始听其表贺明会典万夀圣节百官朝贺仪洪武二十六年定仪与正旦冬至同但致词云恭惟皇帝陛下万夀令节臣某等诚懽诚忭敬祝万万岁夀不传制　凡进表笺洪武二十六年定天夀圣节在外五品以上衙门止进表文一通
　　续文献通考天顺五年十一月丁未以冬至万夀节同日改致词宣表等仪礼部言二节庆贺致词各异又冬至传制圣节不传制今请通致词曰兹遇律应黄钟日当长至恭惟皇帝陛下万夀圣节膺干纳佑奉天永昌臣某等诚懽诚忭敬祝万万岁夀然后惟以冬至制词传答羣臣其各王府及在外文武衙门二节贺表若前后宣读不无重请通宣表目又通宣表文曰忻逢长至恭遇圣旦其在外文武衙门至日行告天祝夀礼宜曰今兹冬至恭遇圣旦圣夀益増从之
　　明会典治十七年敬皇帝万夀圣节以孝肃太皇太后山陵襄事百官服锦绣于奉天门行五拜三叩头礼正德十六年肃皇帝万夀圣节以武宗山陵未毕令天下赍进表文并公侯驸马伯仪宾进贺防縀俱免宣读陈设
　　嘉靖二年肃皇后万夀圣节以孝惠皇太后服制未满先期免习仪至日早于奉先殿行孝慈髙皇后忌辰祭礼毕上服黄袍御奉天殿锦衣卫设卤簿大驾如常仪鸣钟鼓鸣鞭教坊司作乐文武百官具朝服先行四拜礼致词又四拜免鸡唱山呼舞蹈等礼表文防縀免宣读陈设
　　世宗实录嘉靖十四年八月中万夀圣节礼部请先期习仪诏以庙建未成祖考未安朕生辰岂宜受贺至日止常服御殿如朔望日仪礼部又请是日教坊司设乐于奉天门北面百官公服鸿胪寺仍具班首官名致词行五拜礼其表文方物俱免陈设从之
　　右圣节朝贺

　　五礼通考巻一百四十
<经部,礼类,通礼之属,五礼通考>
　　钦定四库全书
　　五礼通考卷一百四十一
　　刑部尚书秦蕙田撰
　　嘉礼十四
　　朝礼
　　蕙田案周礼命妇朝女君则皇后之有朝尚矣汉制自二千石夫人以上服蚕衣以朝晋宋皆然唐永徽五年命妇朝于光顺门其后以朝官命妇杂处朝贺诏停开元礼载皇后正旦冬至受外命妇朝仪于肃章门外齐班然后入内殿行礼贺毕有会长庆以后则外制皇亲国戚之家及臣僚命妇遇节序庆贺许入内进奉而已其朝贺太皇太后皇太后礼同至于正旦冬至朝贺行礼之详无闻焉元正旦命妇则以常礼诣内殿行贺礼明正旦冬至皇后御坤宁殿内使监官引内外命妇入朝礼毕赐宴于后殿今具唐开元礼明礼志集礼及歴代仪注用着于篇
　　宋书礼志自皇后至二千石命妇皆以蚕衣为朝服隋书礼仪志后齐元日中宫朝会陈乐皇后袆衣乗舆以出于昭阳殿坐定内外命妇拜皇后兴妃主皆跪皇后坐妃主皆起长公主一人前跪拜贺礼毕皇后入室乃移幄坐于西厢皇后改服防翟以出坐定公主一人上夀讫就坐御酒食赐爵并如外朝会
　　后周皇后之服凡十有二等朝命妇则服□衣食命妇归寕则服鴩衣临妇学及法道门命妇有时见命妇则苍衣隋仪如后齐制而又有皇后受羣臣贺礼则皇后御座而内侍受羣臣拜以入承令而出羣臣拜而罢
　　皇后祎衣深青质织成领袖文以翚翟五采重行十二等素纱内单黼领罗縠褾蔽【随裳色用翟为章三等】大带【随衣色朱里纰其外上以朱锦下以緑锦纽约用青组】以青衣革带青韈舄【舄以金饰】白玉佩组绶【章采尺寸与乗舆同】祭及朝会凡大事则服之明集礼古者后夫人有房中之乐歌周南召南而不用钟磬所以讽诵以事其君子而朝会之乐未闻焉隋初皇后之庭但设丝管大业以后始制钟磬而犹不设鏄钟
　　唐开元礼皇后正至受羣官朝贺
　　前一日尚寝率其属设御幄座如外命妇朝仪守宫设次于宫城门外如常仪其日未明一刻诸卫各勒所部屯门列仗及陈布于肃章门外奉礼设文武羣官诸亲番客使等卫于宫城门外如庙堂之式典仪设文武羣官位于肃章门外文东武西俱重行北面相对为首诸亲位于文武五品之下朝集使番客等分方位次如常设典仪赞者位于羣官东北差退西向北上又设内给事位羣官之北南向【若与外命妇同时朝则典仪于肃章门外设羣官等版位】文武羣官依时刻集列门外俱就次各服其服【若与上台同上朝贺则上台礼毕羣官仍朝服典谒引从纳义门西行就版位】尚仪奏请中严六尚以下各服其服俱诣内閤奉迎典仪率赞者先入就位典谒引文武羣官入就位尚仪奏外办皇后首饰祎衣以出即御南向坐侍御警跸及设琮玺于御座并如常仪内谒者监引内给事出就南面典仪曰再拜赞者承传文武羣官等俱再拜典仪引为首者一人进内给事前北面跪贺【词至正并与贺皇帝同惟伏惟殿下与时同休为异耳】贺讫俛伏兴典谒引退复位羣官等皆再拜内谒者监引内给事入依式奏闻内给事承令出谒者监引内给事复南面位称令防羣官等皆再拜内给事宣令云履新之庆【冬至云履长之庆】与公等同之羣官等又再拜内谒者监引内给事入典谒引羣官等尚仪前奏礼毕皇后降座以入侍卫警跸如常仪
　　皇后正至受外命妇朝贺并会　太皇太后皇太后受羣臣外命妇朝贺礼并同
　　前二日本司宣摄内外各供其职前一日守宫设外命妇次如常仪尚寝率其属设御幄于皇后正殿北壁南向又设命妇为首者脱舄席于西阶前近西东向如式司乐展宫悬之乐于殿庭设麾于殿上西阶之西东向内仆进重翟以下于肃章门外道东西向北上司赞设命妇版位于殿庭大长公主以下在东太夫人以下在西诸亲妇女以下【宗亲在东异姓在西】俱重行北面相对为首内谒者设外命妇等位于肃章门外大长公主以下于道东太夫人以下于道西俱重行相向北上命妇有从夫之爵无夫有从子之爵设司赞位于东阶东南西向掌赞二人位于司赞之南差退俱西向受朝日依时刻诸卫勒所部屯门列仗及陈布于肃章门外如常仪外命妇等依时刻集到宫门外至下车所道西东向以车为次北上车次定命妇等皆降车内典引引之次各服其服尚仪奏请中严宫官侍卫者皆朝服司宝奉琮宝依式俱诣内閤奉迎司乐帅女工人入就位典乐升就举麾位司赞先入就位内典引引命妇俱就肃章门外位尚仪奏外办皇后首饰祎衣以出警跸如常仪皇后出自西房典乐举麾奏正和之乐即御座南向坐司宝奉琮宝置于御座如常偃麾乐止【凡乐皆典乐举麾工鼓柷而后作偃麾戞敔而后止】司宾承引命妇以次入就位为首者初入门舒和乐作至位乐止命妇等立定司赞曰再拜掌赞承传外命妇皆再拜司宾引为首者一人诣西阶为首者初行乐作至阶乐止为首者脱舄升进当御座前北面跪贺称妾姓等言【贺词与羣官同】贺讫起司宾引为首者降阶纳舄乐作复位立定乐止司赞者曰再拜掌赞承外命妇等皆再拜司言承前令降自西阶诸命妇西北东面称令防外命妇等皆再拜宣令曰履新之庆【冬至云履长之庆】夫人等同之司赞者曰再拜掌赞承外命妇等皆再拜司宾以次引出为首者初行乐作出閤乐止内典引承引以出尚仪前奏礼毕还侍位皇后降座乐作入自东房侍卫警跸如来仪乐止女工人退
　　会　朝讫尚寝帅其属铺外命妇等之座于座上大长公主以下于御座东南重行西向太夫人以下于御座西南重行东向设升殿者座席于东西廊下皆如上仪又量设脱舄席于东西阶下尚食设夀罇于殿上东序之端西向有坫爵一于罇下设升殿者酒罇于东西廊下近北设廊下者酒罇各于其座之南皆有坫幂俱障以帷设讫司乐帅诸乐人就位内典引引外命妇俱诣肃章门外位尚仪奏外办皇后首饰祎衣以出警跸侍卫如常仪皇后出自西房典乐举麾正和之乐作即御座南向坐司宝奉琮宝置于御座如常仪偃麾乐止司宾承引外命妇以次入就位为首者初入门乐作至位乐止外命妇立定【若朝会别日赞拜如朝礼】司言前承令降诸命妇西北南向称令防夫人等升席座司赞曰再拜赞者承传外命妇等皆再拜讫司宾引外命妇应升殿者诣东西阶乐作为首者至阶乐止俱就席脱舄于阶下以升司宾引为首者一人升阶近东西面立以下各就席后立司宾引不升殿者诣东西廊下席后立上下立定司宾引为首者诣酒罇所北面立尚食酌酒一爵以授为首者司宾引为首者至御座前北向授尚食尚食受爵进置御座前司宾引为首者退北面为首者跪奏称妾姓等言元正首祚【冬至云天正长至】妾等不胜大庆谨上千万岁夀兴再拜外命妇等皆再拜讫司言前承令宣令云令防夫人等同纳景福外命妇等又再拜尚食取爵奉进皇后举酒乐作外命妇等皆三称万岁皇后举酒讫尚食受虚爵复于坫乐止司赞曰再拜掌赞承传外命妇等皆再拜司宾引为首者就席后立司赞曰就座掌赞承外命妇等俱就位尚食进酒至阶司赞曰酒至兴掌赞承外命妇等俱兴立席后尚仪至阶省酒尚食奉酒进皇后举酒乐作如常又行外命妇酒酒至司赞曰再拜掌赞承外命妇等俱再拜受觯司赞曰就座掌赞承外命妇等俱就座坐饮皇后举酒讫尚食受虚爵复于坫乐止觞行三周尚食奉御食食升阶司赞曰食至兴掌赞承外命妇等皆起立席后尚食至阶省尚食品尝食讫以次进置御前又行命妇案【御若不食及命妇案先下讫不须兴】设食讫司赞曰就座掌赞承外命妇等皆就席座皇后饭乐作外命妇等俱饭御食毕乐止乃行酒遂设庻羞诸仗以次作若赐酒司言前承令诣东阶上西向称赐酒阶下掌赞承外命妇等皆起再拜立受觯坐饮讫起立授虚觯又再拜就席坐酒行十二徧会毕司赞曰可起掌赞承外命妇等皆起立席后司宾引降各纳舄乐作俱引复阶下位乐止其廊下者仍立于席后立定司赞曰再拜掌赞承外命妇等在位者皆再拜若有束帛则尚功帅其属以束帛先立于东西厢司言前承令降自西阶诣命妇西北东面称令防外命妇等皆再拜宣令讫外命妇等又再拜尚功帅其属以次受束帛讫外命妇等又再拜司宾引命妇等以次出乐作出门乐止内典引承引次出尚仪前奏礼毕遂还侍位皇后降座乐作入自东房警跸侍卫如来仪乐止
　　蕙田案周官内宰掌致后之宾客之礼注谓诸侯夫人有会见王后之法故亦致礼焉然则诸侯夫人朝于王后而王后与之行宴会之礼者其来尚矣唐开元礼仪注独详明集礼有宴会命妇之仪葢本诸此
　　明集礼皇太子正旦朝贺皇后仪注【冬至夀诞同】
