<!-- { "loadSidebar": true } -->
　　蕙田案以上主妇献尸尸酢
　　主妇以爵出赞者受易爵于篚以授主妇于房中【注赞者有司赞者也易爵亦以授妇赞者妇赞者受房户外入授主妇】主妇洗酌献祝祝拜坐受爵主妇答拜于主人之北卒爵不兴坐授主妇【注不狭拜下尸也】主妇受酌献上佐食于户内佐食北面拜坐受爵主妇西面答拜祭酒卒爵坐授主妇主妇献下佐食亦如之主妇受爵以入于房【注不言拜于主人之北可知也爵奠于内篚】
　　蕙田案以上主妇献祝佐食
　　蕙田案亚献礼至此竟
　　賔长洗爵献于尸尸拜受爵賔户西北面拜送爵尸祭酒卒爵賔拜祝受尸爵尸答拜祝酌授尸賔拜受爵尸拜送爵賔坐奠爵遂拜执爵以兴坐祭遂饮卒爵执爵以兴坐奠爵拜尸答拜
　　蕙田案以上賔长献尸尸酢
　　賔酌献祝祝拜坐受爵賔北面答拜祝祭酒啐酒奠爵于其筵前【注啐酒而不卒爵祭事毕示醉也不献佐食将傧尸礼杀】
　　【杨氏复曰案啐爵当作卒爵】
　　蕙田案以上賔长献祝
　　蕙田案终献礼至此竟
　　主人出立于阼阶上西面祝出立于西阶上东面祝告曰利成【注利犹养也成毕也孝子之养礼毕疏自此尽庙门论祭毕尸出庙之事】
　　【敖氏继公曰阶上亦皆序内也】
　　祝入尸谡主人降立于阼阶东西面【注谡起也谡或作休】祝先尸从遂出于庙门【注事尸之礼讫于庙门外　疏上祝迎尸于庙门今礼毕又送尸于庙门按祭统尸在庙门外则疑于臣是以据庙门为断】
　　蕙田案以上祭毕尸出庙
　　祝反复位于室中主人亦入于室复位祝命佐食彻肵爼降设于堂下阼阶南【注彻肵爼不出门将傧尸也不云尸爼未归尸】司宫设对席乃四人【注大夫礼四人馂明惠大也　疏祭统云凡馂之道布兴施惠之象也特牲二人馂惠之小者大夫四人馂明惠之大者也】上佐食盥升下佐食对之賔长二人备【注备四人馂也三馂亦盥升　疏对者不谓东西相当直取东面西面为对下佐食西面近北也賔长二人亦不相当故云备不言对也】司士进一敦黍于上佐食又进一敦黍于下佐食皆右之于席上【注右之者东面在南西面在北　疏东面在南据上佐食西面在北据下佐食右之者饭用手右之便故也】资黍于羊爼两端两下是馂【注资犹减也减置于羊爼两端则一賔长在上佐食之北一賔长在下佐食之南　疏两下者据二賔长地道尊右故二佐食皆在右上佐食居尸坐处明知位次如此】司士乃辨举者皆祭黍祭举【注举举肤今文辨为徧　疏以尸举肺馂者下尸当举肤】主人西面三拜者者奠举于爼皆答拜皆反取举【注三拜旅之示徧也言反者拜时或反其席在东面席者东面拜在西面席者皆南面拜　疏在西面席者以主人在南西面不得与主人同面而拜明回身南面向主人而拜也】司士进一铏于上又进一铏于次又进二豆湆于两下乃皆食食举【注湆肉汁也　疏神坐之上止有羊豕二铏一进与上佐食一进与下佐食故更羞二豆湆于两下湆从门外镬中来以两下无铏故进湆也敖氏继公曰二豆湆亦羊豕各一】
　　卒食主人洗一爵升酌以授上赞者洗三爵酌主人受于户内以授次若是以辨皆不拜受爵主人西面三拜者者奠爵皆答拜皆祭酒卒爵奠爵皆拜主人答一拜【注不拜受爵者大夫馂者贱也答一拜畧也古文一为壹也】
　　钦定义疏特牲者拜受爵少牢者不拜受爵亦礼之相变也非关馂者之贵贱而然凡馂之道每变以众君卿大夫皆馂焉岂有主祭者尊而反贱乎
　　者三人兴出【注出降反賔位】上止主人受上爵酌以醋于户内西面坐奠爵拜上答拜坐祭酒啐酒【注主人自酢者上独止当尸位尊不酌也】上亲嘏曰主人受祭之福胡夀保建家室【注亲嘏不使祝授之亦以黍】
　　【敖氏继公曰胡如胡福之胡】
　　钦定义疏特牲礼有祝辞无嘏辞祝曰有以也见兴惠逮下之意以士之馂者嗣子及长兄弟亲者也亲主于爱少牢礼有嘏辞无祝辞嘏曰主人受祭之福胡夀保建家室则归福于主人之意以大夫之馂者佐食及賔疏者也疏主于敬故也士冠礼注云胡犹遐也逺也
　　蕙田案注云以黍敖云不用黍惟以辞别于尸据经无以黍之文当从敖氏
　　主人兴坐奠爵拜执爵以兴坐卒爵拜上答拜上兴出主人送乃退【注送佐食不拜贱　疏賔主之礼賔出主人皆拜送此佐食送之而不拜故云贱也】
　　钦定义疏大夫不以嗣举奠辟诸侯世子之礼也既不举奠故亦不与于馂下篇佐食不与于賔尸之礼葢自馂而后佐食无事矣长賔在上佐食之左东面众賔长在下佐食之左西面
　　蕙田案以上馂
　　蕙田案少牢大夫礼较特牲士礼加隆乃此经自主妇献尸以至尸谡其仪节视特牲大简以特牲不傧尸而少牢有傧尸礼此圣人制礼损益之节也
　　右仪礼少牢馈食礼




　　五礼通考卷一百十一
<经部,礼类,通礼之属,五礼通考>
　　钦定四库全书
　　五礼通考卷一百十二
　　刑部尚书秦蕙田撰
　　吉礼
　　大夫士庙祭
　　仪礼有司彻【郑目录云少牢之下篇也大夫既祭傧尸于堂之礼天子诸侯之祭明日而绎郝氏敬曰承上事毕有司彻室中馔傧尸于堂傧尸即绎凡大祭明日绎少牢之傧即祭日也　郑谓有司傧尸为上大夫不傧尸为下大夫傧与不傧事故适然或祭有大小礼有损益未可据此分大夫之上下也】
　　钦定义疏上篇正祭以神道事尸于室故用祝与佐食皆室事也此篇傧尸以賔礼接尸于堂故不用祝与佐食而另立侑以辅尸皆堂事也即于祭日摄酒燅爼而行之与天子诸侯明日绎祭者不同祭统云天子之祭也与天下乐之诸侯之祭也与竟内乐之然则大夫之傧尸也亦率其賔客宗族家臣以乐尸而已
　　少牢下篇以傧尸为正礼不傧尸乃礼之杀者故另起言若不傧尸如士冠礼言若不醴则醮用酒若杀则特豚士昏记云若不亲迎则妇入三月然后壻见一例敖氏以为古今文质异宜或亦五方风俗异尚是也又时祭有四或三时傧尸而一时不傧尸或秋冬傧尸而春夏不傧尸亦惟人酌而行之耳
　　蕙田案注疏分傧尸为上大夫不傧尸为下大夫而郝仲舆则云傧与不傧事故适然或祭有大小礼有损益未可据与注疏异据春秋书犹绎説者以为绎祭礼轻宜废而不废故讥是诸侯有废绎之时则上大夫容有不傧尸之事考家语公父文伯祭其祖悼子康子与焉进爼而不授彻爼而不与燕宗老不与则不绎绎不尽饫则退绎即上大夫傧尸也曰绎僣也宗老不与则不绎即所谓若不傧尸也可为确证注疏未妥
　　有司彻【注彻室中之馈及祝佐食之爼】
　　【敖氏继　曰彻室中之馔及者之豆爵与祝之荐爼也祝不自执以出是未归也其二佐食乃众賔为之室中事毕亦反于賔位然则祝与佐食皆当与傧尸之礼矣】
　　【张氏尔岐曰有司谓司马司士宰夫之属不傧尸者尸出之后设馔于西北隅以厌饫神谓之阳厌此既傧尸有祭象故不设馔西北隅为阳厌也】
　　埽堂【注为傧尸新之少仪曰泛埽曰埽埽席前曰拚】司宫摄酒【注更洗益整顿之】乃燅尸爼【注燅温也温尸爼于防肵亦温焉古文燅皆作寻记或作燖春秋传曰若可燖也亦可寒也敖氏继公曰谓皆示新之祝佐食亦与傧尸之礼其爼不温者以无上位畧之但因其故爼而已】
　　钦定义疏自有司彻以下祝与佐食皆不见于经故注以为祝与佐食不与傧尸之礼然经不见祝与佐食出与归爼之文则是犹在列也且事神事尸祝佐食有上事为最贵而傧尸之礼不与可乎以其傧尸不与尸相接而在堂下众賔众兄弟之班故经文不见之也祝佐食之爼不燅者以他人可用尸之余不可令尸用他人之余也是以因其故爼而设于堂下焉正祭主人主妇不设爼亦以傧尸不便于燅爼故耳上篇宗人遣賔朼而二佐食在焉故敖氏以佐食为众賔也其祝若同姓则在兄弟之列异姓则在众賔之列
　　蕙田案祝佐食以神事尸者也侑以賔事尸者也幽明理殊尸賔事异自不宜相袭
　　卒燅乃升羊豕鱼三鼎无腊与肤乃设扃鼏陈鼎于门外如初【注腊为庶羞肤从豕去其鼎者傧尸之礼杀于初如初者如庙门之外东方北面北上】蕙田案少牢五鼎有腊与肤傧尸礼杀肤附豕爼无専鼎也
　　蕙田案以上燅尸爼新傧礼
　　乃议侑于賔以异姓【注议犹择也择賔之贤者可以侑尸必用异姓广敬也是时主人及賔有司已复内位】
　　【敖氏继公曰与賔长谋议可与为侑者此与乡饮酒就先生而谋賔介之意相类侑之言佑也所以辅助尸者也傧尸而立侑亦示敬尸之意且贵多仪也】
　　钦定义疏主人賔有司皆未出庙门则犹在内位也何复之有上篇者三人兴出注云出降反賔位是也三人中佐食在焉抑可见佐食之与于傧尸礼矣
　　宗人戒侑【注戒犹告也南面告于其位戒曰请子为侑疏知南面告于其位者以賔位在门东北面请以为侑明面向其位可知】侑出俟于庙门之外【注俟待也待于外当与尸更入主人兴礼事尸极敬心也】
　　蕙田案以上立侑
　　司宫筵于户西南面【注为尸席也】又筵于西序东面【注为侑席也】尸与侑北面于庙门之外西上【注言与殊尊卑北面者傧尸而尸益卑西上统于賔客】
　　钦定义疏尸者神之所慿慿之则神离之则人也傧尸者处乎神与人之间始犹疑乎神之终则全乎人之者也士之尸未出庙则疑乎神未离之故尸不与于旅酬尸尊也大夫傧尸尸出庙而复入则疑乎神既离之故尸亦与乎旅酬尸卑也　又案燕礼之賔出东面賔之也大射仪之賔出北面臣之也此尸与侑皆北面故注以为尸益卑而敖氏以为尊大夫也疏谓尸执臣道夫同姓之亲天子诸侯尽臣之大夫则或臣或不臣矣岂可槩乎其臣者如东郭偃臣崔武子是也为尸者则不必其皆臣也
　　主人出迎尸宗人摈【注賔客尸而迎之主人益尊摈赞疏宿尸祝摈此宗人摈正祭主人不迎尸以申尸之尊至此賔客尸而迎之】主人拜尸答拜主人又拜侑侑答拜主人揖先入门右【注道尸】
　　【敖氏继公曰凡主人与客揖而先入皆入门右也经独于此见之】
　　尸入门左侑从亦左揖乃让【注没霤相揖至阶又让疏乡饮酒礼之等入门三揖至阶又让】
　　【敖氏继公曰亦三揖至于阶乃三让也惟云揖乃让文省】
　　主人先升自阼阶尸侑升自西阶西楹西北面东上【注东上统于其席　疏賔席以东为上故也】主人东楹东北面拜至尸答拜主人又拜侑侑答拜【注拜至喜之】
　　【郝氏敬曰自主人出迎及拜至皆用賔礼】
　　蕙田案以上迎尸及侑
　　乃举【注举举鼎也举者不盥杀也】司马举羊鼎司士举豕鼎举鱼鼎以入陈鼎如初【注如初如阼阶下西面北上　疏如初如上经正祭时陈鼎之事也】雍正执一以从雍府执二以从司士合执二爼以从司士赞者亦合执二爼以从皆加于鼎东枋二爼设于羊鼎西西缩二爼皆设于二鼎西亦西缩【注凡三鼎一四爼为尸侑主人主妇其二爼设于豕鼎鱼鼎之西陈之宜具也】
　　【姜氏兆锡曰缩之言直犹顺也凡全经言南陈南肆及南顺之属皆异名而同实肆亦陈也谓其陈之皆直而顺也】
