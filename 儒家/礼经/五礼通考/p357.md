<!-- { "loadSidebar": true } -->
　　又曰声五音八何声为本出于五行音为末象八风故乐记曰声成文谓之音比音而乐之谓之乐也陈氏礼书万物盈于天地之间而若坚若脆若劲若韧若实若虗若沈若浮莫过于金石土革丝木匏竹而天下之音具存矣可以和神人可以作动物非深于乐者其能究此乎葢乐器重者从细轻者从大大不逾宫细不逾羽大细之中则角而已金重者也故尚羽瓦丝轻者也故尚宫石轻于金而重于瓦丝故尚角匏竹无大细之从故尚议革木无清浊之变故一声此八音所以直八卦而遂八风也葢主朔易者坎也故其音革而风广莫为果蓏者艮也故其音匏而风融震为竹故其音竹而风明庶巽为木故其音木而风清明兑为金故其音金而风阊阖干为玉故其音石而风不周瓦土器也故坤音瓦而风凉蚕火精也故离音丝而风景以方言之金石则土类也西凝之方也故三者在西匏竹则木类也东生之方也故三者在东丝成于夏故在南革成于冬故在北小胥之序八音先之以金石土中之以革丝后之以匏竹木葢西者声之方虚者声之本故音始于西而终于东西则先金石而后土者隂逆推其所始也东则先匏竹而后木者阳顺序其所生也革丝居南北之正而先革而后丝亦先虚之意欤记曰钟声铿铿以立号号以立横横以立武石声磬磬以立辨辨以致死丝声哀哀以立廉亷以立志竹声滥滥以立防防以聚众鼓声讙讙以立动动以进众葢竹声滥石声清滥则立防以阜财清则立辨以死节丝声哀鼔声讙哀则立亷以制行讙则立动以致功钟声不讙不哀不清铿锵以立号足以肃众横而不屈足以立武此所以聼之有合也魏明帝曰金音铿铿以立横横以劲武故金音正则人思武矣石声硁硁以立别别以致死故石音正则人思守节矣丝音哀哀以立亷亷以立志丝音正则人将立操矣竹音滥滥以立防防以聚众竹音正则人思和洽矣土音浊浊以立太太以含育土音正则人思寛厚矣革音讙讙以立动动以进众革音正则人思毅勇矣匏音啾啾以立清清以忠谨匏音正则人思爱防矣木音直直以立正正以寡欲木音正则人思防已矣
　　陈氏乐书周官大师掌六律六同以合隂阳之声皆播之以八音先金石而土革次之先丝木而匏竹次之八者之序也国语曰铸之金磨之石系之丝木越之匏竹节之鼓而行之以遂八风太元曰防割竹革木土金击石弹丝以和天下掜拟之八风八音所以掜拟八风而遂之八风所以从律而不失先后之序故其论次亦因之而已　金生于土而别于土其卦则兑其方则西其时则秋其风阊阖其声尚羽其音则铿立秋之气也先王作乐用之以为金奏焉周官钟师掌金奏鏄师掌金奏之鼓鼓人掌四金之音声孟子曰金声是也金奏之乐未尝不用鼓特谓之金者以金爲主故也礼曰内金示和也又曰入门而金作示情也国语曰金奏肆夏荘子曰金石有声不考不鸣则金奏而鸣之内以示情外以示和音之实也石之为物坚实而不动其卦则干其时则秋冬之
　　交其方则西北之维其风不周其声尚角其音则辨立冬之气也先王作乐击之以为磬之属焉葢金石之乐其声未尝不相应故荘子曰金石有声不考不鸣国语曰金石以动之唐李真以车铎而得徴音之石则其相应可知矣三代之乐既壊于秦汉汉至成帝尚未有金石之乐及晋武破苻坚之后而四厢金石始备焉后世磬以泗滨石其声下而不和而以华原所出者易之信乎审一以定和难矣哉　土则埏埴以成器而冲气出焉其卦则坤其方则西南之维其时则夏秋之交其风则凉其声尚宫其音则浊立秋之气也先王作乐用之以为埙之属焉故诗曰伯氏吹埙仲氏吹箎又曰如埙如箎乐记以埙箎为徳音之音周官笙师并掌而教之则其声相应信矣革去故以为器而羣音首焉其卦则坎其方则北其时则冬其风广莫其律黄钟其声一其音讙冬至之气也先王作乐用之以为鼓之属焉葢鞉所以兆奏鼔者也二者以同声相应故祀天神以雷鼔雷鼗祭地以灵鼓灵鼗享人鬼以路鼔路鼗乐记亦以鼗鼔合而为徳音周官少师亦以鼗鼓并而鼔之也丝饰物而成声其卦则离其方则南其时则夏其声尚宫其律蕤賔其风景其音哀夏至之气也先王作乐之以爲琴瑟之属焉葢琴瑟之乐君子所常御其大小虽不同而其声应一也故均列之堂上焉匏之为物其性轻而浮其中虚而通笙则以匏为母象植物之生焉其卦则艮其方东北之维其时冬春之交其声尚议其律大吕太簇其风融其音啾立春之气也先王作乐虑之以爲笙竽之属焉记曰歌者在上匏竹在下国语曰匏竹利制葢匏竹相合而成声得清浊之适故也　竹之为物其节直而有制其心虚而能通而利制之音所由岀也其卦则震其方则东其时则春其声尚议其律姑洗其风明庻其音温春分之气也先王作乐窍之以为箫管之属焉木者所以合止乐之器其卦则巽其方东南之维其时春夏之交其风清明其律夹钟其声一其音直立夏之气也先王作乐斵之以为柷敔之属焉乐记曰作为椌楬徳音之音柷敔以椌楬爲用椌楬以柷敔为体二者之声一合一止未尝不相待也
　　又曰乐经之亾乆矣其遗音余韵虽夺于殽乱之众言然质诸他经亦可少概见矣乐记曰圣人作为鞉鼓椌楬埙箎此六者徳音之音也然后钟磬竽瑟以和之葢作革以为鞉鼓作木以为椌楬作土以为埙作竹以为箎作金以为钟作石以为磬作匏以为竽作丝以爲毖则鞉鼔椌楬埙箎唱徳音于其始也钟磬竽瑟和徳音于其终也书曰戞击鸣球拊琴瑟以咏下管鞉鼓合止柷敔笙镛以间葢鸣球以为石琴瑟以为丝下管以为竹拊鞉鼓以为革柷敔以为木笙以为匏镛以为金则戛击鸣球拊琴瑟作之于堂上也管鞉鼓柷敔笙镛作之于堂下也引而伸之触类而长之周官旋宫之乐举钟以见石举鞉鼓以见木举管以见匏举琴瑟以见瓦诗之有瞽言应田县鼓与鞉则革音也言柷圉则木音也言箫管则竹音也言磬则石音也不言金者以石见之不言匏者以竹见之葢八音之于乐一音不备不足以为乐以用言之未有不比音以体言之未有不比物然诗书不言土音易于比坎离独言缶不及土音者葢八音以土爲主犹五事以思为主也故七音非土不和土非七音不备诗书举七音以见土推用以见体也易举缶以见七音眀体以见用也由是观之八音乐之器而乐非器也
　　律吕正义八音之乐各从其类而制器尤宜探其体要书曰诗言志歌永言声依永律和声八音克谐无相夺伦葢生于人声成于乐器而宫调运于其中所以节人声而裁乐器也古圣人初制律吕以和五声然后被之八音金石有厚薄重轻之差匏竹有空窍短长之别丝音则徽柱散实以分声调土乐则中空容积以较度分革木虽止一声亦皆有所由起要之莫不以律吕五音之倍半凖其损益葢丝与金石为一类假人力以生声者也竹与匏土为一类假人气以生声者也革与木为一类所以为乐之节奏者也然八音之中备律吕隂阳之体叶宫调声字之全惟丝竹为最要何也金石之器以律吕实积容受分量较其厚薄重轻古有特钟特磬编磬又有镛钟鏄钟金錞金镯金铙金铎后世变爲方响云锣之类其爲体也虽各不同而为用则一器独限一声而已匏之器曰笙曰簧大者为巢小者爲和又曰竽葢古者皆以匏攒众管而近世不用匏以木代之月令曰调竽笙箎簧则与竹音并列乆矣土之器惟壎有颂壎雅壎之异乐记所谓徳音之音也其声生于空窍其分定于容积与竹音同革木之器虽不以律吕之法为凖则而其度分亦皆依黄钟而得数记曰鼓无当于五声五声弗得不和其大者爲雷鼓灵鼓路鼓鼖鼓鼛鼓晋鼓小者为鼗鼓应鞞相鼓朄鼓又变为腰鼓杖鼓羯鼓铜鼓国语曰木以节之上古惟柷敔后世増为舂牍又变为拍板要之革与木皆所以应和乐之始终节奏耳夫六经所载八音备具然堂上之乐贵人声而以丝音为主虞书戛击鸣球拊琴瑟以咏乐记清庙之瑟朱而疏越一唱而三叹是也堂下之乐贵人气而以竹音为主商颂所谓嘒嘒管声戴记所谓下管象舞夏籥序兴是也凡升歌笙入间歌合乐未有不以丝竹为要领者竹之声在虗虚之多者声浊少者声清而多少之数定于中空之围径短长丝之声在实实之多者声浊少者声清而多少之数定于丝纶之巨细分度所以然者竹音之乐十二律吕为之本相与比例推求而取其声由于比例推求而得其数其围径长短加分减分总不越乎十二律吕之范围大者用其大体本形之度分小者用其小体本形之度分而后竹音诸乐之声字各归于律吕之位而各应于律吕之宫调焉其器之最古者惟排箫具十二律吕之正加以二倍律二倍吕共为一十有六管各一声偹声字清浊之二均合于钟磬而为诸乐之主宰其余为箫为笛为箎为管之属而匏之器同施于竹其制为笙要之其体皆自黄钟之倍半而生其设孔也则又自律吕相和而成故备声字清浊于一器而得适于用焉葢竹音诸乐依人之气而生声故本之中空容积之多寡而无与乎形体厚薄之度分也丝音之乐五声二变为之夲相与比例折取而察其声由于比例折取而得其分其丝纶巨细徽柱逺近总不越乎五声二变之范围大者用其大体本之度分小者用其小体本之度分而后丝音诸乐之声字各得五声二变之位而各应于律吕之宫调焉其器之最古者惟琴与瑟后变而为筝为筑为琵琶为月琴之属而琴瑟最正记有大琴大瑟中琴小瑟三礼图又有雅琴雅瑟颂琴颂瑟之类所言体制虽殊而大则皆起于下徴之分取音必合于三分损益之法其声位始正葢丝音诸乐依人之力而生声故本之丝纶之巨细长短而无与乎形质之大小也今列之乐器所得之度分所应之声字而辨其体用必使丝竹之器一皆恊于十二律吕五声二变之正而众音之器所应宫调声字又皆恊于丝竹之音然后诸乐之大本可得而论焉古之乐器不得其实即今之乐器而索之律吕宫调其声字无不符合者正由三分损益之理为之体而隔八相生之义为之用故也至于诸乐之器数形体孔径度分古今稍有更变者葢缘古者一律一吕各为一声而后世备众声于一器当其一律为一声则合七律为一均而不见有余及乎备众声于一器则一器各为一均且或一均而该众调而不见不足今古虽殊其器一也器即不同其理一也是以声音之微妙全在虚实之分虚者气之所发而实者体之所存气与体鼓动之间而天地之和应焉在器数或阅因革而有变更声气之元则亘古今而无新故寓诸八音而气以行焉体以成焉推之六合之内四海之外此音同此理同也推之百世之上百世之下此理同此音同也是故不知古乐而溺于今非特不知古并不知今也必复古乐而不屑于今非特不知今终亦无从复古也
　　蕙田案声有五而音数八声本于阳五气之流行者也故其数竒音丽于器器属隂八方之对待者也故其数偶阳根于隂五声必附八音而出隂统于阳八音不外五声之用此声音之道所以与天地通也陈氏发明象数自然之理正义推阐律吕度分之详八音名义举其全矣
　　右八音名义
　　书益稷笙镛以间【蔡传镛大钟也】
　　周礼春官钟师掌金奏凡乐事以钟鼓奏九夏【注金谓钟及鏄】镈师掌金奏之鼓凡祭祀鼓其金奏之乐【疏金奏谓奏金金即钟鏄】仪礼大射仪乐入宿县于阼阶东其南笙钟其南鑮皆南陈西阶之西其南钟其南鑮皆南陈
