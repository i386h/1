<!-- { "loadSidebar": true } -->
　　旧唐书宗本纪开元十八年百僚及华州父老累表请上尊号并封西岳不允
　　册府元龟开元十八年正月丁巳亲迎气于东郊礼毕诏凡海内五岳四渎诸镇名山大川及灵迹各令郡县逐处设祭
　　开元二十年四月戊申命有司择日就祭五岳四渎十一月庚申祀后土于脽上命有司陈礼帝质明而享是日大赦制五岳四渎名山大川各令致祭务竭诚敬唐开元礼祭五岳四镇四海四渎仪【四祭毎座笾豆各十簠簋各二爼二】诸岳镇海渎毎年一祭各以五郊迎气日祭之【设祭州界已具歴代祀山川篇】　前祭五日诸祭官各散斋三日致斋二日如别仪　前一日岳令渎令清扫内外又爲瘗塪于坛壬地方深取足容物【海渎则塪内爲坛髙丈四尺皆爲陛】赞礼者设初献位于坛东南亚献终献于初献南少退俱西向北上设掌事者位于终献东南重行西靣以北爲上设赞唱等诸位于终献西南西向北上设献官等望瘗位于瘗坎之东北西向【祭海渎无望瘗位】设祭官以下门外位于南门之外道东重行西向以北爲上祭器之数罇六笾十豆十簋二簠二俎三岳渎令帅其属诣坛东陛升设罇于坛上东南隅北向西上【尊皆加勺幂有坫以置爵】设玉篚于罇坫之所设洗于南陛东南北向罍水在洗东篚在洗西南肆【篚实以巾爵】执罇罍洗篚者各位于罇罍篚之后祭日未明烹牲于厨【其牲各随方色斋郎以豆先取毛血置于馔所】夙兴掌馔者实祭器【牲体牛羊豕皆载右胖前脚三节节一叚肩臂臑皆载之后脚三节节一叚去下节载上肢胳二节又取正脊脡脊横脊短胁正胁代胁各二骨以并余皆不设簋实黍稷簠实稻粱笾十实石塩干鱼枣栗榛菱芡鹿脯白饼黒饼豆十实韭葅醢醢菁葅鹿醢芹葅兎醢笋葅鱼醢脾菜葅豚胉若土无者各以其类充之】凡祭官各服其服【三品毳冕四品绣冕五品冕六品以下爵弁若有二品以下各依令】岳令渎令帅其属入诣坛东陛升设岳神渎神座于坛上近北靣南向席以莞又实罇罍及玉【凡罇一实醴齐一实盎齐一实清酒其酒各实于上罇祭神之玉雨圭有邸】祝版置于坫岳令渎令又以币置于篚斋郎以豆血皆设于馔所【其币长丈八尺各随方色】赞唱者先入就位祝与执罇罍篚者入当坛南重行北靣以西爲上立定赞唱者曰再拜祝以下俱再拜执罇者升自东陛立于罇所执罍篚者各就位祝诣坛东陛升行扫除于上降行扫除于下讫【渎则扫除塪外讫】各就位质明赞礼者引祭官以下俱就门外位立定一刻须赞礼者曰再拜在位者皆再拜赞礼者进初献之左白有司谨具请行事退复位赞唱者曰再拜在位者皆再拜祝跪取玉币于篚兴立于罇所【凡取物者皆跪俛伏而取以兴奠物奠讫俛伏而后兴】掌馔者帅斋郎奉馔陈于东门之外赞礼者引初献诣坛升自南陛进神座前北向立祝以玉币东向进初献受玉币还罇所赞礼者引初献进北向跪奠于神座兴少退北向再拜赞礼者引初献降还本位掌馔者引馔入升自南陛祝迎引于坛上设于神座前掌馔者帅斋郎降自东阶复位祝还罇所赞礼者引初献诣罍洗盥手洗爵升自南陛诣酒罇所执罇者举幂初献酌醴齐赞礼者引初献进诣神座前北向跪奠爵兴少退北向立祝持版进于神座之右东面跪读祝文曰维某年嵗次月朔日子嗣天子某谨遣某官某敢昭告于东岳岱宗唯神赞飬万品作镇一方式因春始【南岳云夏始中岳云季夏西岳云秋始北岳云冬始】谨以玉币牺齐粢盛庶品朝荐于东岳岱宗尚享　东渎大淮云惟神源流深泌潜润溥洽阜成百谷流涤三川青春伊始用遵典秩　南渎大江云惟神总合大川朝宗巨海功昭润化徳表灵长敬用夏首修其常典　西渎大河云惟神上通灵汉光启图书分导九枝旁润千里素秋戒序用率典常　北渎大济云惟神泉源清洁浸彼遐逺播通四气作纪一方冬肇节聿修典制讫兴初献再拜祝进奠版于神座还罇所祝以爵酌清酒进初献之右西向立初献再拜受爵跪祭酒啐酒奠爵祝帅斋郎以爼进减神座前胙肉前脚第二节共置一爼上以授初献初献受以授斋郎初献跪取爵遂饮卒爵祝进受爵复于坫初献兴再拜赞礼者引初献降复位于初献饮福酒赞礼者引亚献诣罍洗盥手洗爵升自东陛诣罇所执罇者举幂亚献酌盎齐赞礼者引亚献诣神座前北靣跪奠爵兴少退北向再拜祝以爵酌清酒进于亚献之右西向立亚献再拜受爵跪祭酒遂饮卒爵祝受虚爵复于坫亚献兴再拜赞者引亚献降复位初亚献将毕赞礼者引终献盥洗升献饮福如亚献之仪讫赞礼者引终献降复位祝进神座前彻豆还罇所赞唱者曰再拜非饮福受胙者皆再拜赞礼者进初献之左白请就望瘗位西向立于献官将拜岳令进神座跪取币斋郎以爼载牲体黍稷饭诣瘗塪以馔物置于塪【祭海渎献官拜讫渎令及斋郎以币血沈于渎渎令退就位】东西厢各二人寘土半塪赞者进初献之左白礼毕遂引初献以下立祝与执罇罍篚幂者俱复执事位立定赞唱者曰再拜讫遂出祝版燔于斋所
　　旧唐书宗本纪开元二十二年春正月癸卯朔制岳渎海镇用牲牢余并以酒脯充奠二月壬寅秦州地震命尚书左丞相萧嵩往祭山川
　　册府元龟开元二十二年六月诏曰春来多雨岁事有妨朕自诚祈灵只降福以时开霁迄用登成永惟休征敢防昭报宜令高品官祭五岳四渎其天下名山大川各令所在长官致祭务尽诚洁用申精意
　　二十三年正月乙亥诏五岳四渎名山大川并令所在长官以礼致祭
　　二十五年十月戊申勅曰时和年丰神所福也精意备物祭之义也朕毎爲苍生尝祈稔嵗防诚有感丕应乃彰今宗社降灵神祗効祉三时不害百谷用成使京坻遍于天下和平之气既无逺而不通禋祀之典亦有期而必报宜令兵部尚书兼中书令晋国公李林甫工部尚书同中书门下三品豳国公牛仙客即分祭郊庙社稷尚书左丞相裴耀卿祭中岳礼部尚书杜暹祭东岳御史大夫李适之祭西岳太子賔客王丘祭北岳国子祭酒张説祭南岳其四渎四海四镇及诸名山灵迹等各委所由州长官祭仍令所司即择日开奏务修蠲洁之礼以致精明之徳冀申诚恳如朕意焉
　　文献通考开元时天台道士司马承祯言今五岳神祠是山林之神也非正真之神也五岳皆有洞府有上清真人降任其职山川风雨隂阳气序是所理焉冠冕服章佐从神仙皆有名数请别立斋祠之所上竒其説因勅五岳各置真君祠一所
　　【蕙田】案以五岳之神爲真君始此方士之谬也
　　册府元龟天寳元年正月丁未改元制曰前王重典在乎祭祀况属惟新事宜昭告五岳四渎名山大川诸灵迹并令所繇州县致祭是日甲寅得灵符于尹喜台西百官请崇徽号壬申诏曰神仙所缄造化同固爰初有待经韫椟而多时潜应改元若符契之相合景福修介祗畏良深而羣官宗室抗防于外元良诸子屡请于中逮夫缁黄兼彼耆老以至诚恳不已前后相仍愿加天寳之名用益开元之号顾惟菲薄何以当之然则元贶在乎钦承人心难以称拒顺天从众义叶至公敬依所请实用多愧斯葢上元厚载爰自百神孚佑效灵通于睿祖幽赞惟新之歴克彰永代之祥宜遵祀典式陈昭报宜差公卿择日祭五岳四渎其名山大川各令所在长官备礼陈祭务申诚敬副朕意焉十二月乙亥诏曰岁之丰俭虽系于常数天之感应实在于精诚顷者案以隂阳求诸推歩至于今岁不合有年朕所以斋心妙门恳其元徳灵征不逺丕应乃彰果获西成颇爲善熟葢至道储祉恵于蒸人亦羣神叶赞锡以昭报诗不云乎无徳不报宜令光禄卿嗣郑王希言祭东岳太子詹事嗣许王瓘祭中岳太常卿韦縚祭北岳所司即择日録奏其四渎及诸名山大川或逺近不同各委所繇郡长官便择吉日致祭务崇丰洁以称朕懐三载四月丙辰遣使分祀岳渎诏曰务农劝穑虽用天道人和岁稔实赖休征顷者春夏之交稍愆时雨収获之际复属秋霖虑害农功毎祈孚佑遂得百神降福羣望效灵既不爲灾仍多羙熟幽赞之徳普洽于生人昭报之仪式遵于祀典宜令太子詹事嗣许王瓘祭东岳光禄卿嗣郑王希言祭中岳宗正卿濮阳郡王彻祭西岳少府监李知柔祭南岳卫尉卿嗣吴王祗祭淮渎光禄少卿彭果祭河渎所司择日録奏其名山大川有路近处亦合便祭僻逺处委所繇长官备礼致祭务陈蠲洁以逹精诚十一月壬申勅曰敬惟明神普存于祀典咸秩羣望式重于邦畿顷者分命使臣致诚岳渎山川便近亦已有处分其闗辅之内屡有陈祈王者所都礼亦异数应関内名山大川各委所繇郡县长官稍优于常礼致祭京兆府界宜委萧照同与少尹分祭倍崇精洁以副诚祈旧唐书宗本纪天寳五载春正月封中岳爲中天王南岳爲司天王北岳爲安天王天下山水名称或同义且不经多因于里谚宜令所司各据图籍改定
　　册府元龟天寳五载正月乙亥诏曰五方定位岳镇总其灵万物阜成云雨施其润上帝攸叙寰区是仰且岱宗西华先已封崇其中岳等三方典礼所尊未齐名秩永言光被用叶灵心其中岳神宜封爲中天王南岳神爲司天王北岳神爲安天王应须告祭仍令所司择日闻奏
　　旧唐书宗本纪天寳六载正月诏五岳既已封王四渎当升公位封河渎爲灵源公济渎爲清源公江渎爲广源公淮渎爲长源公
　　【蕙田】案四渎封公爵始此
　　册府元龟天寳六载正月戊子诏曰四渎五岳虽差秩序兴云播润葢同利物崇号所及锡命宜均其五岳既已封王四渎当升公位递从加等以答灵心其河渎宜封灵源公济渎封清源公江渎封广源公淮渎封长源公仍令所司择日差使告祭并五岳及名山大川并令所在长官致祭
　　旧唐书宗本纪天寳七载十二月改防昌山爲昭应山封山神爲元徳公仍立祠宇
　　册府元龟天寳八载六月诏曰九州之镇实着礼经三代之典必崇望秩事既属于报功义有符于锡命其九州镇山除入诸岳外宜并封公仍各置祠守者量更増修储庆发祥当申昭报宜令所在长官各陈祭祀名山大川亦量事致祭九月命宗正卿褒郡信王璆祭西岳太仆少卿兼单于安北副大都防张齐丘祭北海蜀郡长史鲜于仲通祭江渎太子詹事李旭祭北岳尚书右丞李通迁祭河渎诏白朕肃恭明祀祈福上元冀敷佑于黎蒸将昭报于灵应顷蛮夷欵附万里廓清稼穑丰穰羣方乐业岂惟菲徳以致元和实赖神休永绥景贶思崇望秩用展防诚宜令宗正卿褒信郡王璆等即分往五岳四渎及四海致祭所经道次者名山大川亦便致祭务令精意以称朕懐
　　【蕙田】案九镇封公号始此
　　天寳九载四月诏曰五材并用时表上灵八水分流实称美利京师奥壤秦甸王畿灞浐通于泾渭涝潏汇于沣滈蓄泄雷雨滋育稼穑虽恵泽已及于蒸民而防诚犹阙于祀典聿崇精享庶达明神其泾渭灞浐防八水宜令左庶子韦述取今月二十九日一时备礼致祭务陈蠲洁称朕意焉
　　旧唐书宗本纪天寳十载正月癸丑分遣嗣吴王祗等十三人祭岳镇海渎
