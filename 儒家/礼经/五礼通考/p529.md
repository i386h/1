<!-- { "loadSidebar": true } -->
　　司宫设席于东序西面主人东楹东北面拜受爵尸西楹西北面答拜主妇荐韭菹醢坐奠于筵前菹在北方妇赞者执二笾防蕡主妇不兴受设防于菹西北蕡在防西主人升筵自北方主妇入于房【注设笾于菹西北亦辟铏　疏凡执笾豆之法皆两双执之此侑与主人皆二豆二笾故主妇与妇赞者各执其二于事便故主妇不兴受设之】长賔设羊爼于豆西主人坐左执爵祭豆笾如侑之祭兴左执爵右取肺坐祭之祭酒兴次賔羞湆如尸礼席末坐啐酒执爵以兴司马羞羊肉湆缩执爼主人坐奠爵于左兴受肺坐絶祭哜之兴反加于湆爼司马缩奠湆爼于羊爼西乃载之卒载缩执虚爼以降【注奠爵于左者神惠变于常也】
　　蕙田案郝仲舆谓反加于湆爼之湆衍盛世佐以为非衍今以献尸节例之郝説恐是
　　主人坐取爵以兴次賔羞燔主人受如尸礼主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南【注不降奠爵于篚急崇酒　疏燔即羊燔以主人与尸侑皆用羊体主妇献尸以后悉用豕体賔长献尸后悉用鱼从盛氏世佐曰不奠于篚者盖为从献众賔用之】
　　侑升尸侑皆北面于西楹西【注见主人不反位知将与已为礼】
　　【蔡氏徳晋曰侑升者尸酢已终主人将拜崇酒侑乃升陪尸答拜也】
　　主人北面于东楹东再拜崇酒【注崇充也拜谢尸侑以酒薄充满】尸侑皆答再拜主人及尸侑皆升就筵
　　蕙田案以上尸酢主人
　　司宫取爵于篚以授妇赞者于房东以授主妇【注房东房户外之东　疏自此尽主妇答拜论主妇亚献尸并见从献之事上文主人献节凡有三爵有主人献尸献侑并受酢此主妇献内凡有四爵主妇献尸一也献侑二也致爵于主人三也受尸酢四也献尸一节之内从献有五主妇设两铏一也土妇又设糗与脩二也次賔羞豕湆三也司士羞豕脀四也次賔羞豕燔尸乃卒爵五也】主妇洗爵于房中出实爵尊南西面拜献尸尸拜于筵上受【注尊南西面拜由便也　疏筵上受者以妇人所献不得各就其阶】
　　【髙氏愈曰是时尸南面主妇乃西面拜献且尸止拜受于筵上而不降楹西者以男与女不得正行賔主之礼故也】
　　主妇西面于主人之席北拜送爵入于房取一羊铏坐奠于韭菹西主妇赞者执豕铏以从主妇不兴受设于羊铏之西兴入于房取糗与腶脩执以出坐设之糗在蕡西脩在白西兴立于主人席北西面【注饮酒而有铏者祭之余铏无黍稷杀也糗糗饵也腶脩捣肉之脯】
　　【盛氏世佐曰无黍稷傧尸主于饮也】
　　钦定义疏主妇不可拜献尸于阼阶上故为尊南之拜以献之至拜送则就主人之席北东序之内亦主位妇人与男子为礼当依其夫也少牢主妇献尸于主人之北西面拜送爵其所谓北在室中者也此云主妇西面于主人之席北拜送爵则在堂上者也
　　尸坐左执爵祭糗脩同祭于豆祭以羊铏之柶挹羊铏遂以挹豕铏祭于豆祭祭酒次賔羞豕湆如羊湆之礼尸坐啐酒左执爵尝上铏执爵以兴坐奠爵拜主妇答拜执爵以兴司士羞豕脀尸坐奠爵兴受如羊肉湆之礼坐取爵兴次賔羞豕燔尸左执爵受燔如羊燔之礼坐卒爵拜主妇答拜受爵
　　蕙田案以上主妇献尸
　　酌献侑侑拜受爵主妇主人之北西面答拜【注酌献者主妇　疏其同于尸有三等主妇酌献侑主妇羞糗脩一也司士羞豕脀二也次賔羞燔侑乃卒爵三也降于尸二等无铏与豕匕湆也】
　　主妇羞糗脩坐奠糗于防南脩在蕡南侑坐左执爵取糗脩兼祭于豆祭司士缩执豕脀以升侑兴取肺坐祭之司士缩奠豕脀于羊爼之东载于羊爼卒乃缩执爼以降侑兴【注豕脀无湆于侑礼杀】
　　【敖氏继公曰初献无羊湆故此虽有豕脀亦不用湆】
　　次賔羞豕燔侑受如尸礼坐卒爵拜主妇答拜受爵【注降于尸二等无铏与豕湆】
　　蕙田案以上主妇献侑
　　酌以致于主人主人筵上拜受爵主妇北面于阼阶上答拜【注主妇易位拜于阼阶上辟并敬　疏此主妇致爵于主人时从献亦有五节主妇设二铏一也又设糗脩二也豕湆三也豕脀四也豕燔主人卒爵五也】
　　【敖氏继公曰筵上受因尸礼也与主人行礼故亦得独拜于阼阶上】
　　主妇设二铏与糗脩如尸礼主人共祭糗脩祭铏祭酒受豕湆拜啐酒皆如尸礼尝铏不拜【注主人如尸礼尊也其异者不告防　疏前献尸啐酒不拜拜在尝铏下或此拜字衍】
　　钦定义疏啐酒告防则拜此经主人初献尸有之其献侑及主妇献尸侑俱啐酒而不拜为不告防也尝铏告旨则拜特牲始祭有之其少牢始祭尸尝铏不拜亦为不告防也惟主妇献尸尸啐酒尝铏不告防亦拜此因主人献尸尸啐酒拜告防而为之告防虽杀于主人以主妇与主人体敌故犹拜也主妇献尸之尝铏与主人献尸之啐酒其节同故一以为啐酒拜所为尝铏拜耳至致爵于主人承上献侑之义嫌尝铏有拜故经言尝铏不拜以明之啐酒之不拜不待言矣疏谓啐酒之上无拜字者是也又迁就其辞以为尝铏之拜仍为啐酒者非也
　　蕙田案啐酒之上不当有拜疏以为衍是也敖氏本无拜字共祭或作其盛氏世佐云犹言兼祭也坊本作其误
　　其受豕脀受豕燔亦如尸礼坐卒爵拜主妇北面答拜受爵
　　【盛氏世佐曰如尸礼者如其司士羞豕脀以下至受燔如羊燔之礼也】
　　蕙田案以上主妇致爵于主人
　　尸降筵受主妇爵以降【注将酢主妇　疏此节内从酢有三主妇受酢时妇赞者设豆笾一也司马设羊爼二也次賔羞羊燔主妇卒爵三也以其妇受从与侑同三主人受从与尸同五尊卑差也】主人降侑降主妇入于房主人立于洗东北西面侑东面于西阶西南【注俟尸洗】
　　【敖氏继公曰凡妇人于丈夫之为已而降洗者无从降之礼于此篇及士昏礼见之矣】
　　尸易爵于篚盥洗爵【注易爵者男女不相袭爵】主人揖尸侑【注将升】主人升尸升自西阶侑从主人北面立于东楹东侑西楹西北面立【注俟尸酌】尸酌主妇出于房西面拜受爵尸北面于侑东答拜主妇入于房司宫设席于房中南面主妇立于席西【注设席者主妇尊今文曰南面立于席西　疏賔长以下皆无设席之文】
　　【敖氏继公曰立于席西者亦西为下】
　　蕙田案主妇下应从今文有南面二字
　　妇赞者荐韭菹醢坐奠于筵前菹在西方妇人赞者执防蕡以授妇赞者妇赞者不兴受设防于菹西蕡在防南【注妇人赞者宗妇之少者　疏大夫赞非一人赞主妇及长妇故云宗妇少者】
　　【蔡氏徳晋曰妇赞者及妇人赞者皆宗妇助祭者妇赞者盖长妇妇人赞者其少妇也】
　　主妇升筵司马设羊爼于豆南主妇坐左执爵右取菹防于醢祭于豆间又取防蕡兼祭于豆祭主妇奠爵兴取肺坐絶祭哜之兴加于爼坐捝手祭酒啐酒【注捝手者于帨帨佩巾内则曰妇人亦左佩纷帨】
　　【敖氏继公曰凡祭离肺者必帨手经不尽见之也】
　　次賔羞羊燔主妇兴受燔如主人之礼主妇执爵以出于房西面于主人席北立卒爵执爵拜尸西楹西北面答拜主妇入立于房尸主人及侑皆就筵【注出房立卒爵宜乡尊不坐者变于主人也执爵拜变于男子也　疏凡男子拜卒爵皆奠爵乃拜】
　　【敖氏继公曰出房卒爵宜成礼于所酢者之前也】
　　【郝氏敬曰执爵拜妇人立拜也】
　　钦定义疏特牲主人主妇交致爵皆酢賔又致爵于主人主妇皆自酢此直有主妇致爵于主人又不酢何也凡献酢之节有主有从主献者酢而从献者不酢此主妇献尸而因以致爵于主人则主人固在从献之列无由而酢主妇矣特牲主人主妇交致交酢在三献爵止之后自成对偶此在主妇献尸爵内以主妇为之始终则主人又不得而致爵于主妇矣主人既不致爵于主妇则賔亦不得而致爵于主妇矣故主妇惟受尸酢而其余则否
　　蕙田案以上尸酢主妇
　　上宾洗爵以升酌献尸尸拜受爵賔西楹西北面拜送爵尸奠爵于荐左賔降【注上賔賔长也谓之上賔以将献异之或谓之长賔奠爵爵止也　疏尸不举者以三献讫正礼终欲使神惠均于庭徧得献乃举之故下文主人献及众賔以下讫乃作止爵案特牲尸在室内始行三献未行致爵尸奠爵欲得神惠均于室此傧尸之礼三献讫夫妇又已行致爵讫傧尸又在堂故爵止者欲得神惠均于庭与正祭者异】
　　蕙田案以上上賔献尸尸爵止
　　主人降洗爵尸侑降主人奠爵于篚辞尸对卒洗揖尸升侑不升【注侑不升尸礼益杀不从】
　　蕙田案尸侑皆降而对与升惟尸以主人独酬尸不及侑故也注礼益杀对上主人献尸之时侑从升而言
　　主人实爵酬尸东楹东北面坐奠爵拜尸西楹西北面答拜坐祭遂饮卒爵拜尸答拜降洗尸降辞主人奠爵于篚对卒洗主人升尸升主人实爵尸拜受爵主人反位答拜尸北面坐奠爵于荐左【注降洗者主人】
　　【郝氏敬曰体尸止爵之意将饮賔而先自尸始然不曰献曰酬者献终于三酬继之特牲尸无酬此酬者尸既为賔矣】
　　尸侑主人皆升筵
　　【敖氏继公曰侑升堂之节其在尸奠爵之时乎】
　　蕙田案以上主人酬尸尸奠酬
　　蕙田案前上賔献尸而尸不举此主人复为酬爵劝饮而尸终不举皆欲惠均于下之意
　　乃羞宰夫羞房中之羞于尸侑主人主妇皆右之司士羞庶羞于尸侑主人主妇皆左之【注二羞所以尽欢心房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也内羞在右隂也庶羞在左阳也郝氏敬曰房中之羞妇工所修饼饵之类庶羞雍人所修胾醢之类】
　　蕙田案以上羞于尸侑主人主妇
　　主人降南面拜众賔于门东三拜众賔门东北面皆答壹拜【注拜于门东明少南就之也今文壹为一】
　　【郝氏敬曰主人拜将献也门东主位賔门东北面臣礼不敢居賔也主三拜旅拜也賔答一拜賔众且不敢均礼也】
　　【张氏尔岐曰自此至主人就筵皆主人酌献外庭内庭之事所谓均神惠也凡七节献长賔一也献众賔二也主人自酢于长賔三也酬长賔四也献兄弟五也献内賔六也献私人七也】
　　主人洗爵长賔辞主人奠爵于篚兴对卒洗升酌献賔于西阶上长賔升拜受爵主人在其右北面答拜宰夫自东房荐脯醢醢在西司士设爼于豆北羊骼一肠一胃一切肺一肤一【注羊骼羊左骼上賔一体贱也荐与设爼者既则俟于西序端郝氏敬曰脯为笾醢为豆醢在西则脯在东一豆一笾羊骼以下五物为一爼前叙尸侑主人主妇爼不及賔于此详之】
　　賔坐左执爵右取肺防于醢祭之执爵兴取肺坐祭之祭酒遂饮卒爵执以兴坐奠爵拜执爵以兴主人答拜受爵賔坐取祭以降西面坐委于西阶西南宰夫执爵以从设于祭东司士执爼以从设于荐东【注成祭于上尊賔也取祭以降反下位也反下位而在西阶西南已献尊之祭脯肺】
　　【敖氏继公曰取祭以降以己所有事者也宜亲执之宰夫司士大夫之私人也】
　　【郝氏敬曰取祭以降不敢以賔礼终且避众賔献位也】
　　蕙田案右取肺之肺据注疏及杨氏敖氏本并作脯是也卒爵执以兴敖氏以为执下脱爵字案此或是省文耳宰夫执爵以从爵杨氏敖氏本并作荐为是
　　蕙田案以上主人献长賔
