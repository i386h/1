<!-- { "loadSidebar": true } -->
　　初设科举时初试经义二道四书义一道二论一道三策一道中式后十日复以骑射书算律五事试之后颁科举定式初试四书义三道经义四道四书主朱子集注易主程朱子本义书主蔡氏及古注疏诗主朱子集春秋主左氏公羊谷梁三及胡安国张洽礼记主古注疏永乐间颁四书五经大全废注疏不用其后春秋亦不用张洽礼记止用陈澔集説二试论一道判五道诏诰表内科一道三试经史时务策五道廷试以三月朔乡试直于京府各省于布政司会试于礼部主考乡会试俱二人同考乡试四人会试八人提调一人在内京官在外布政司官会试礼部官监试二人在内御史在外按察司官会试御史供给收掌试卷弥封誊录对读受卷及巡绰监门搜捡怀挟俱有定员各执其事举子则国子生及府州县学生员之学成者儒士之未仕者官之末流者皆由有司申举性资敦厚文行可称者应之其学校训导専教生徒及罢闲官吏倡优之家与居父母丧者俱不许入试试卷之首书三代姓名及其籍贯年甲所习本经所司印记试日入讲问代冒者有禁晚未纳卷给烛三枝文字中回避御名庙号及不许自序门地弥封编号作三合字考试者用墨谓之墨卷誊录用硃谓之硃卷试士之所谓之贡院诸生席舍谓之号房人一军守之谓之号军试官入院辄封钥内外门戸在外提调监试等谓之外帘官在内主考同考谓之内帘官廷试用翰林及朝臣文学之优者为读卷官共阅对策拟定名次临轩或如所拟或有所更定制唱第状元授修撰榜眼探花授编修二三甲考选庶吉士者皆为翰林官其他或授给事御史主事中书行人评事太常国子博士或授府推官知州知县等官举人贡生不第入监而选者或授小京职或授府佐及州县正官或授教职此明一代取士之大略也
　　初太祖起事首罗贤才呉元年设文武二科取士之令使有司劝谕民间秀士及智勇之人以时勉学俟开举之嵗贡京师洪武三年诏曰汉唐及宋取士各有定制然但贵文学而不求徳艺之全前元待士甚优而权豪势要每纳奔竞之人夤缘阿附辄窃仕禄其怀才抱道者耻与并进甘隠山林而不出风俗之弊一至于此自今年八月始特设科举务取经明行修博通古今名实相称者朕将亲策于廷第其高下而任之以官使中外文臣皆由科举而进非科举者毋得与官于是京师行省各举乡试直贡额百人河南山东山西陜西北平福建江西浙江湖广皆四十人广西广东皆二十五人才多或不及者不拘额数高丽安南占城诏许其国士子于本国乡试贡赴京师明年会试取中一百二十名帝亲制策问试于奉天殿擢呉伯宗第一午门外张挂黄榜奉天殿宣谕赐宴中书省授伯宗为礼部员外郎余以次授官有差时以天下初定令各行省连试三年且以官多缺员举人俱免会试赴京聴选又擢其年少俊异者张唯王辉等为翰林院编修萧韶为秘书监直长令入禁中文华堂肄业太子赞善大夫宋濓等为之师帝聴政之暇辄幸堂中评其文字优劣日给光禄寺酒馔每食皇太子亲王迭为之主赐白金弓矢鞍马及冬夏衣宠遇之甚厚既而谓所取多后生少年能以所学措诸行事者寡但令有司察举贤才而罢科举不用至十五年复设十七年始定科举之式命礼部颁行各省后遂以为永制而荐举渐轻久且废不用矣十八年廷试擢一甲进士丁显等为翰林修撰二甲马京等为编修呉文为检讨进士之入翰林自此始也使进士观政于诸司其在翰林承敕监等衙门者曰庶吉士进士之为庶吉士亦自此始也其在六部都察院通政司大理寺等衙门者仍称进士观政进士之名亦自此始也
　　乡试之额洪武十七年诏不拘额数従实克贡洪熙元年始有定额其后渐増至正统间南北直定以百名江西六十五名他省又自五而杀至云南二十名为最少嘉靖间増至四十而贵州亦二十名庆歴启祯间两直益増至一百三十余名他省渐増无出百名者交阯初开以十名为额迨弃其地乃止
　　会试之额国初无定少至三十二人其多者若洪武乙丑永乐丙戌至四百七十二人其后或百名或二百名或二百五十名或三百五十名増损不一皆临期奏请定夺至成化乙未而后率取三百名有因题请及恩诏而广五十名或百名者非恒制也
　　蕙田案会试中额临期奏请始于此
　　初制礼闱取士不分南北自洪武丁丑考官刘三吾白信蹈所取宋琮等五十二人皆南士三月廷试擢陈防为第一帝怒所取之偏命侍读张信等十二人覆阅防亦与焉帝犹怒不已悉诛信蹈及信防等戍三吾于邉亲自阅卷取任伯安等六十一人六月复廷试以韩克忠为第一皆北士也然讫永乐间未尝分地而取洪熙元年仁宗命杨士竒等定取士之额南人十六北人十四宣徳正统间分为南北中卷以百人为率则南取五十五名北取三十五名中取十名景泰初诏书遵永乐间例二年辛未礼部方奉行而给事中李侃争之言部臣欲専以文词多取南人刑部侍郎罗绮亦助侃言事下礼部覆奏臣等奉诏书非私请也景帝命遵诏书不従侃议未防给事中徐廷章复请依正统间例五年甲戌会试礼部奏请裁定于是复従廷章言分南北中卷南卷应天及苏松等府浙江江西福建湖广广东北卷顺天山东山西河南陜西中卷四川广西云南贵州及鳯阳庐州二府滁徐和三州也成化二十二年万安当国周洪谟为礼部尚书皆四川人乃因布政使潘稹之请南北各减二名以益于中治二年复従旧制嗣后相沿不改惟正徳三年给事中赵铎承刘瑾指请广河南陜西山东西乡试之额乃増陜西为百河南为九十五山东西俱九十而以会试分南北中卷为不均乃増四川额十名并入南卷其余并入北卷南北均取一百五十名葢瑾陜西人而阁臣焦芳河南人票防相附和各徇其私瑾芳败旋复其旧
　　蕙田案分路取士之例宋金元已有之南北中卷之分则自明代始
　　初制两京乡试主考皆用翰林而各省考官先期于儒官儒士内聘明经公正者为之故有不在朝列累秉文衡者景泰三年令布按二司同巡按御史推举见任教官年五十以下三十以上文学亷谨者聘充考官于是教官主试遂为定例其后有司徇私聘取或非其人监临官又往往侵夺其职掌成化十五年御史许进请各省俱视两京例特命翰林主考帝谕礼部严饬私而不従其请屡戒外帘官毋夺主考权考官不当则举主连坐又令提学考定教官等第以备聘取然相沿既久积习难移治十四年掌国子监谢铎言考官皆御史方面所辟召职分既卑聴其指使以外帘官预定去取名为防闲实则闗节而科举之法坏矣乞敕两京大臣各举部属等官素有大望者每省差二员主考庶防前弊可革时未能従嘉靖七年用兵部侍郎张璁言各省主试皆遣京官或进士每省二人驰往初两京房考亦皆取教职至是命各加科部官一员阅两科两京房考复罢科部勿遣而各省主考亦不遣京官至神宗十一年诏定科事宜部议复举张璁之説言彼时因主考与监临官礼节小嫌故行止二科而罢今宜仍遣廷臣由是浙江江西福建湖广皆用编修检讨他省用科部官而同考亦多用甲科教职仅取一二而已葢自嘉靖二十五年従给事中万虞恺言各省乡试精聘教官不足则聘外省推官知县以益之四十三年又従南京御史奏两京同考用京官进士易诗书各二人春秋礼记各一人其余乃参用教官神宗四年复议两京同考教官衰老者遣回北京取足于观政进士补甲科南京于附近知县推官取用至是教官益绌初制会试同考八人三人用翰林五人用教职景泰五年従礼部尚书胡濙请俱用翰林部曺其后房考渐増至正徳六年命用十七人翰林十一人科部各三人分诗经房五易经书经各四春秋礼记各二嘉靖十一年礼部尚书夏言论科三事其一言会试同考例用讲读十一人今讲读止十一人当尽入方足供事乞于部科再简三四人以补翰林不足之数世宗命如所请然偶一行之辄如其旧神宗十一年以易卷多减书之一以増于易十四年书卷复多乃増翰林一人以补书之缺至四十四年用给事中余懋孳奏诗易各増一房共为二十房翰林十二人科部各四人至明末不变
　　洪武初赐诸进士宴于中书省宣徳五年赐宴于中军都督府八年赐宴于礼部自是遂着为令
　　歴科事迹稍异者永乐初兵革仓猝元年癸未始令各省乡试二年甲申会试以事变不循午未之旧七年己丑会试中陈燧等九十五人成祖方北征皇太子令送国子监进学俟车驾还京廷试九年辛卯始擢萧时中第一宣徳五年庚戌帝临轩发策毕退御武英殿谓翰林儒臣曰取士不尚虚文有若刘蕡苏轼辈直言抗论朕当显庸之乃赋策士歌以示读卷官顾所擢第一人林震亦无所表见也八年癸丑廷试第一人曺鼐由江西泰和典史会试中式正统七年壬戌刑部吏南昱公陵驿丞郑温亦皆中式十年乙丑会试廷试皆商辂第一辂淳安人宣宗末年乙卯浙榜第一人三试皆第一士子艳称为三元明代惟辂一人而已廷试读卷尽用甲科而是年兵部尚书徐晞户部侍郎奈亨乃吏员天顺元年丁丑读卷左都御史杨善乃译字生时犹未甚拘流品也迨后无杂流会试及为读卷官者矣七年癸未试日屋火死者九十余人俱赠进士出身改期八月会试明年甲申三月始廷试时英宗已崩宪宗以大丧未逾嵗御西角门策之正徳三年戊辰太监刘瑾录五十人姓名以示主司因广五十之额十五年庚辰武宗南巡未及廷试次年世宗即位五月御西角门策之擢杨维聪第一而张璁即是榜进士也六七年间当国用事权侔人主矣嘉靖十四年乙未亲制策问手自批阅擢韩应龙第一降谕论一甲三人及三甲第一名次前后之由礼部因以圣谕列登科录之首而十二人对策俱以次刋刻二十年辛丑考选庶吉士题文曰原政诗曰读大明律皆钦降也四十四年乙丑廷试帝始不御殿神宗时御殿益稀矣天启二年壬戌会试命大学士何宗彦朱国祚为主考故事阁臣典试翰詹一人副之国祚疏辞帝曰今嵗朕首科特用二辅臣以光重典卿不必辞嗣后二辅臣典试为常崇祯七年甲戌知贡举礼部侍郎林釪言举人顔茂猷文兼五经作二十三义帝念其该洽许送内帘茂猷中副榜特赐进士以其名另为一行刻于试录第一名之前五经中式者自此不絶矣
　　王圻续通考明初令有司保举人材即古乡举里选之遗意累朝下诏亦必及之太祖洪武庚子遣使征宋濓刘基章溢叶琛至金陵元年诏起怀才抱徳隠于岩穴之士遣夏原吉等分行天下访求贤才六年命礼部访求贤士于天下上曰古之圣王恒汲汲于求贤若高宗之于傅説文王之于吕尚二君者岂其智之不足而遑遑于版筑鼔刀之徒实以天下之大非人君之所能独理而贤才不备不足以为治也今山林之士岂无徳行文艺有足称者宜令有司以礼起送至京朕将任用之以圗至治是年罢科举専用辟荐其目有明经行修有懐才抱徳有贤良方正有人才有孝亷乡举于朝而各省贡士皆卒业太学以次除用葢罢进士之科者十有余年时既不喜文士又以初立辟荐法行之甚严每举者至京上亲校阅不称防辄坐举主往往有谪戍者至洪武十五年复开科
