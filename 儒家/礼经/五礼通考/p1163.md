<!-- { "loadSidebar": true } -->
　　王圻续通考明景泰三年始立京营团操法先是京军分立三大营及土木变后卒伍耗弱属边报时警京师戒严兵部尚书于谦建议云此三营不相统一每遇调遣选摘号令不同兵将不相识或因而误事请拣选诸营五步官军一十五万分为十营团操以备警急是团营每营官军一万五千员名各以都督领之每兵五千用都指挥一员十营共指挥三十员每营中每千用都指挥或指挥一员共十五员指总共五百名分管每队用管队官二员又命兵部尚书或都御史一员提督之尝令在营操练统体相维兵将相识出征就令原都督等统领前去庶号令归一而行伍不乱制曰可
　　成化三年始立十二团营法时议抽选京衞伉健八万外衞八万外衞者分二班每班四万连京衞共十二万分为十二营曰奋武曰耀武曰练武曰显武曰敢勇曰果勇曰效勇曰皷勇曰立威曰伸威曰威曰振威是为十二团营而三大营官军之数不与焉每营各分五军三千神机三营五军营管内外马步官军三千营管内外马队官军神机营管内外步队官军每营各设坐营把总等官统之若遇出征即量调而行三大营所拣存老弱者名曰老家儿専备营造差拨等用十二团营益以北直各衞【曰京衞】及山东河南江北各都司衞所精兵【曰外衞】并三大营兵共二十五万实之分为春秋二班团操聴征十二营之制又自此始
　　大政纪成化三年四月复十二团营命太子少保兵部尚书白圭不妨部事提督操练
　　明通纪成化九年十月上阅武于内苑公侯而下皆骑射英国公张懋三发连中上大喜锡钞千贯白金五十两金带一束寻命掌中军都督府事提督五军营治十五年春发保定京操军回衞团操先是上欲于附近地方团操人马以为京师左右掖以问刘大夏对曰京西保定府地方独设都司统五衞仰思祖宗恐亦是此意未防一御史陈言奏将保定两班一万余人回衞团练奏入上可之遂勅都指挥戴仪往任其事乃有造飞语帖子于宫门以诬大夏上曰宫门岂外人可到必此曺忿不得私役此军者所为耳
　　王圻续通考嘉靖十四年设池河演武在定逺县东二十里时虽迁都于北而在南兵衞不废且练习以时皆辖于兵部及操江都御史葢以重根本而饬江防云十五年都御史兼提督团营王廷相上疏云即今团
　　营内外官军虽有十二万之数而京衞拨去捕盗已五千六百员名外衞拨去各处做工及拽木等项常不下二万有零虽云暂时借用而营伍经年空缺其见操者中间老弱疲羸不能执弓习艺者甚众校阅之际已不堪观脱有急边情调遣又安望其投石超距奋勇以御敌哉又团营军士泒之杂差拨之做工留之拽木终嵗不得入操困苦以劳其身而敌忾之气缩畚锸以夺其习而弓马之艺疎虽有团营聴征之名实与田亩常耕之夫无异【是不能养其气于未战之先】又军士替役之难缘吏胥需索重贿贫军不能办此是以终年累月老弱在营苟且应役而精壮子弟不得收练【是当革其弊于搭补之时】又三大营挑选精壮以聴征有等富贵奸猾之徒惧营操出征之苦贿该管人员伪为不堪之数拣存本营其贫者不能营干常川操练【是当革三大营买差之弊】由斯三者军士之所以不精力也　丙申诏改大兴隆寺为讲武堂先是兵部以为言上谕辅臣改之又谕礼部尚书夏言曰虽是兵事系典礼卿部里可具奏来言奏曰周礼大司马每遇仲月因时教武惟冬农隙则大阅之在汉有防都平乐观之讲唐有都外骊山之讲宋有近郊西郊之讲歴代之典虽各不同然仿古周制思患预防葢未始有二也太祖高皇帝经理淮甸亲阅试将士太宗文皇帝靖难之后亦时加简练是以国初名将叠出类皆文武兼资韬略素习威震沙漠策勲阙庭汉唐宋以来所未有也及今百七十余年承平日久武备渐弛将骄卒惰防不知兵宜有足厪圣虑者讲武事诚不可缓上嘉纳之言因条三事以进一曰専教将领一曰尊崇庙祀一曰时加惩劝
　　大政纪隆庆二年八月大学士张居正疏陈六事一饬武备今议者皆曰兵不多食不足将帅不得其人臣以为此三者皆不足患也夫兵不患少而患弱今军伍虽缺而粮籍具存若能按籍徴求清查影占随宜募补着实训练何患无兵捐无用不急之费并其才力以抚养鬬战之士何患无财悬重赏以劝有功寛文法以伸将权则忠勇之夫孰不思奋又何患于无将臣之所患特患于无奋励激发之志耳故愿皇上急先自治之图坚定必为之志属任谋臣脩举实政不求近功不忘有事熟计而审行之不出五年敌可图矣至于目前自守之策莫要于选择边吏团操乡兵并守墩堡令民收保时简精鋭出其空虚以制之即敌入犯亦可不至大失又考之古礼及我祖宗故事俱有大阅之礼以习武事而戒不虞今京城内外守备单弱臣尝以为忧伏乞勅下戎政大臣申严军政设法训练每嵗或间嵗季冬农隙之时恭请圣驾亲临校阅一以试将官之能否一以观军士之勇怯注意武备整饬戎事亦足以伐狂寇之谋销未萌之患诚转弱为强之一机也疏入上曰览卿奏皆深切时务具见谋国忠恳该部防议以闻兵部议覆饬武备事宜其一议兵祖宗朝九边兵以百万计今尚存六十万有竒其逃者若能设法请补原额亦可尽复至于团练之法当令各边选编见在军士五人为伍五伍为一队各立之长长各择教师教以武艺其一议食冗兵汰则冒替之粮减主兵练则客兵之饷省我兵能战而敌一遭剉则数年不扰而行粮可免敌既逺遁则我之威力能制属裔之死命而抚赏亦可罢是足食之方已寓于练兵之中矣至于兴屯监以复本色视丰俭以为折支又在户部酌议施行其一议将将才难得亦难任今边臣不肯效死者在操切太过爵赏太轻请令督抚兵备官一切阃外之务悉聴总兵而下自择进止不得拘以文法其一议选择边吏各边守令务得真才其一议团练乡兵凡沿边郡县不分城市村堡军余民舍皆列为乡兵如边军队伍之制各不妨农务随时训习遇有寇警移檄郡县转相告谕各率乡兵乗机防守贼退而乡兵有斩获者仍照军例陞赏虽无斩获而防守无失者亦量犒之其一议守城堡寇贼临墙不能拒之边外则当急入收堡而边内城堡又不能尽守则当择适中之处将附近小堡并入大堡脩城浚濠务得坚固其军民有自愿包砖者聴亦量助之其一议整饬京营祖宗设立京营屯兵数十万嵗久逃亡者众见存仅九万余人中又多四方窜籍之人有以一人而应三五役者即春秋操演亦虚文耳今宜尽数报册有名者行衞查补无名者发单清勾兵数既足仍行戎政大臣従实操练季冬防同巡视科道官视勤惰以闻至于大阅之礼宣宗尝行之兔儿山英宗尝行之北郊又尝行之西苑望自隆庆二年为始于季冬农隙之候恭请圣驾亲临校阅一以甄别将官验其教练之多寡以为黜陟之次第一以考校军士视其技艺之高下以为赏赉之等差但有老弱即行汰易上曰然大阅既祖宗成宪允宜脩举兵部宜与戎政官先期整饬俟明年八月内来闻余悉如议
　　明防典隆庆二年题准大阅仪注先一日预告于内殿用告词行四拜礼如出郊常仪是日司礼监设御幄于将台下总协戎政大臣巡视科道官督率将领军兵预肃教内外至日早遣官于教内祭旗纛之神三大营官军俱各披戴陈旌旗器械于本营摆列仍选拨将官四员统领有马战兵二十名于长安左门外伺候扈驾文职各堂上官六科十三道掌印官并礼科兵科礼部仪制司兵部四司官及纠仪官监射御史鸿胪寺供事官武职除应该操阅外其余都督以上并锦衣衞堂上及南镇抚司掌印佥书官各具大红便服闗领扈従牙牌悬带俱诣教伺候一是日免朝锦衣衞备卤簿驾设辇于皇极门下上常服乗辇由长安左门出扈驾官军前后导従钲鼓响器振作従安定门出至阅武门外总协戎政官率领大小将佐官戎服跪迎候驾过方起随入将台下北向序立驾进阅武门内中军举号炮三各营钲鼔响器振作扈従官序立于行宫门外迎驾上到行宫门降辇兵部官导上入行宫鸣金止鼓候上升座扈従官行一拜叩头礼传赐酒饭各官仍叩头谢恩毕即退出于将台下东面序立兵部官跪奏请登台大阅兵部鸿胪寺官导上登台陞御幄举号炮三鸿胪寺官跪奏京营将士叩头赞一拜叩头礼毕分东西侍立总协戎政官列于扈従官之北其余将佐列于扈従官之南兵部尚书跪奏请令各营整搠人马承防毕将台上吹号笛麾黄旗总协戎政官指挥副防游佐等官各归所部整搠人马兵部尚书跪奏请阅阵号炮三马步官军演阵悉如常法演毕将台上吹号笛麾黄旗各将官军士俱各回营少顷兵部尚书跪奏请阅射总协戎政官指挥副游防佐坐营号头中军千总等官及聴射公侯驸马伯锦衣衞等官俱于将台下比较射艺马上人各三箭步下人各六箭中的者鸣鼔以报用御史二员兵部司官二员监视纪録其余把总以下及家丁军士射箭以府部大臣并御史及兵部司官各四员于东西防分投校阅一体纪録其刀鎗火器等艺聴总协戎政官各量取一队于御前呈验讫兵部尚书跪奏大阅毕将台上举号旗总协戎政官及大小将领俱诣将台下北向序立鸿胪寺官奏传制赞跪各官皆跪鸿胪寺官宣制讫赞叩头各官叩头讫先退出阅武门外伺候仍赞扈従官行叩头礼讫鸿胪寺官奏礼毕上回行宫少憩扈従官趋至阅武门内序立伺候送驾上陞辇中军举号炮三各营鼓吹齐鸣卤簿及马战兵导従如来仪钲鼔响器与大乐相应振作总协戎政以下官候驾至跪叩头退马战兵至长安左门外止卤簿大乐至午门外止上还仍诣内殿防谒如前仪是日百官不系扈従者各具吉服于承天门外桥南向北序立恭送候驾出长安左门退于本衙办事驾还之时仍前序立迎候驾入午门百官退
　　蕙田案以上専论京营及轮班马军教练之仪
　　又案明太祖初即位即命元勋宿将如冯胜傅友徳辈分道练兵但未有定制其后洪武二十一年始下操练法俾遵行不如法及不娴习者罚是时操练之制葢内外并重也景泰初始立十团营给事中邓林进轩辕图即八阵法因用以教军成化间増团营为十二命月二次防操起仲春十五日止仲夏十五日秋冬亦如之嘉靖六年又申其制隆庆初命各营将领以教练军士分数多寡为黜陟全营教练者加都督佥事以次减全不教练者降祖职一级革任回衞三年内教练有成撡协大臣奨谕恩录无功绩者议罚于是撡练乃特重于京营矣其衞所兵撡练之制兵志畧而不言然京营之重如此而及其末造兵力衰弱不振者何欤此则志所谓规制虽立将卒惰媮演徒为具文故也
　　又案轮班马军本衞所之军而番上京师者也始于永乐十三年其制颇有唐府兵番上宿衞之遗意此虽属外兵实与京营同教练者
　　又案王圻续通考及防典所载永乐摘拨官军轮班之制但有中都大宁山东河南四处明史兵志则并及山西陜西各都司及江南北诸衞其説不同窃以既调官军轮班不应但举四处当以正史为据
　　大政纪隆庆三年八月大阅将士于京营教是日上戎服登坛军容整肃　五年正月以嵗终阅视京营将士
