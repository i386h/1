<!-- { "loadSidebar": true } -->
　　律吕正义旋宫起调篇乐之节奏成于声调而声调之原本自旋宫旋宫之理不明则声调之原不着声也者五声二变之七音而调也者所以调七音而互相为用者也旋宫乃秦汉以前谐音之法声调为隋唐而后度曲之名稽之于古六律五声八音肇自虞书而周官太师掌六律六同以合隂阳之声七音之名见于左传国语至管子淮南子始着五声二变之数戴记礼运篇五声六律十二管旋相为宫孟子曰不以六律不能正五音此旋宫之义所自来也迨及汉晋之世乐经残缺律吕失度杂以郑声所见于经史注者类多臆见故旋宫之理晦而不明然周人遗书犹可考证如管子徴羽之数大于宫国语伶州鸠曰宫逐羽音即此二者旋宫之法可定焉隋书音乐志柱国沛公郑译云考寻乐府钟石律吕皆有宫商角徴羽变宫变徴之名七声之内三声乖应每恒求访终莫能通先是周武帝时有兹人曰苏祗婆善胡琵琶聴其所奏一均之中间有七声因而问之答云调有七种以其七调勘较七声防若合符就此七调又有五旦之名旦作七调以华言译之旦者则谓均也其声亦应黄钟太簇姑洗林钟南吕五均已外七律更无调声译遂因其所捻琵琶弦柱相引为均推演其声更立七均合成十二以应十二律律有七音音立一调故成七调十二律合八十四调旋转相交尽皆和合唐书礼乐志云自周陈以上雅郑淆杂而无别隋文帝始分雅俗二部至唐更曰部当凡所谓俗乐者二十有八调【名见下燕乐谱】皆从浊至清迭更其声其后声器寖殊或有宫调之名或以倍四为度有与律吕同名而宫调不雅者其宫调乃应夹钟之律燕设用之宋志载燕乐谱以夹钟收四声曰宫曰商曰羽曰闰闰为角其正角声变徴声徴声皆不收而独用夹钟为律本宫声七调曰正宫髙宫中吕宫道宫【唐书为道调宫】南吕宫仙吕宫黄钟宫商声七调曰大食调髙大食调双调小食调歇指调商调【唐书为林钟商】越调羽声七调曰般涉调髙般涉调中吕调正平调南吕调【唐书为髙平调】仙吕调黄钟调【唐书为黄钟羽】角声七调曰大食角髙大食角双角小食角歇指角商角【唐书为林钟角】越角此其四声二十八调之略也其律本出夹钟观律本而其乐可知变宫变徴既非正声而以变徴为宫以变宫为角反紊乱正声若此夹钟宫谓之中吕宫林钟宫谓之南吕宫者燕乐声髙实以夹钟为黄钟也此三朝史志皆以声调明旋宫之义者也但古旋宫之法合竹与丝并着之而自隋以迄于今独以音发明五声之分律吕旋宫遂失其传夫旋宫者十二律吕皆可为宫立一均之主各统七声而十二律吕皆可为五声二变也声调者声自为声调自为调而又有主调起调转调之异故以转调合旋宫言之名为宫调五声二变旋于清浊二均之一十四声则成九十八声此全音也若夫八十四声六十调实皆生于度以音七声之位递配以十二律吕之分则为八十四声除二变不用止以五声之位递配以十二律吕之分则为六十调此乃案分以命声调非旋宫转调之法也周礼大司乐未载商调先儒皆谓祭不用商声朱子曰恐是无商调不是无商音奏乐时五音依旧皆在唐宋以来无徴调朱子亦曰不是无徴音亦恐无徴调夫以宫立羽位主调则商当变宫不用以羽立羽位主调则徴不起调所谓无商调与无徴调二者名异而理则同也主调起调皆以宫位为主故曰宫调然调虽以宫为主而宫又自为宫调又自为调如宫立一均之主而下羽之声又大于宫故为一调之首即国语之宫逐羽音也羽主调宫立宫一均七声之位已定则当二变者不起调而与调首音不合者亦不得起调葢以羽起调徴在其前变宫居其后二音与羽相近得声淆杂故不相合而变徴为六音亦与羽首音淆杂不合此所以当二变之位与五正声中当徴位者俱不得起调也至于止调亦取本调相合可以起调之声终之当二变与徴位者亦不用焉其立羽位调首之音自本声起者即为本调首音与五音为羽为角次相合首音与三音为羽为宫又次相合且均调相应首音与四音为羽为商转相合可出入故本调为一调自宫位起者为一调自角位起者为一调自商位起者复为一调【自羽位宫位角位起者为正自商位起者为假借故曰可出入如曲中所谓与某宫某调相出入者是也转相合者下羽之调首至角为第五位商之第三音至正羽第八音亦五位也】一均四调七均二十八调合清浊之一十四均则为五十六调矣今乐工度曲七调相转之法四字起四为正调【乐工转调皆用四字调为凖以四乙上尺工凡合七字列位视某字当四字位者名为某调一如五声二变递转旋宫之法以四字当羽位为起调处故云四字起四为四字调乙字起四为乙字调即下文宫声立羽为宫调商声立羽为商调之理也】乙字起四为一字调上字起四为上字调尺字起四为尺字调工字起四为工字调凡字起四为凡字调合字起四为合字调【此皆以笛孔言】四字调乙凡不用乙字调上六不用上字调尺五不用尺字调工乙不用工字调凡上不用凡字调合尺不用合字调五工不用案近代皆以合字为黄钟宫声则当以某字当合为某宫今不取起合而取起四则是以四字为主而非以合字为主矣且不曰某宫而曰某调则是以四字名调而非以四字为宫矣如以四字为宫则四字调之乙字凡字适当商羽之位何故不用惟以四字为调首当羽位则乙字当变宫凡字当变徴故乙凡不用而知其为四字调也即如羽声主调当二变声者不用故知其为羽调宫声主调当商位羽位者不用故知其为宫调也又四字调乙字凡字不得起调而六字亦不得起调即如羽声当羽位主调二变不得起调而徴声亦不得起调也此七调之七字相转即五声二变之旋相为宫是故宫调声字实为一体析而言之则有四科一曰七声定位以五声二变立一定之位自下羽以至正羽共列为八显明隔八相生之理欲知某宫之某调于下羽位视其声字律吕则知其为某宫之某调矣欲知某调之某宫于宫位下视其声字律吕则知其为某调之某宫矣欲知声字律吕之当避者于二变位下视之即知某声字某律吕之当避矣二曰旋宫主调以五声二变旋于七声定位之下亦分为八位如羽声立下羽之下宫声立宫位之下则为宫声立宫而羽声主调也如宫声立下羽之下则商羽立二变之下乃为角声立宫而宫声主调也又如商声立下羽之下则变徴立宫位之下角与变宫立二变之位则为变徴立宫而商声主调也三曰和声起调以十二律吕兼倍半以备用案所生之音各随其均序于旋宫之下仍以调主相和之声所起各调注本律本吕之下以正各调之名如黄钟立宫则倍夷则立下羽之位以主调倍无射正蕤賔当二变之位不起调正夷则立徴位亦不起调故用倍夷则起调者为正羽调起黄钟宫声为正宫起太簇商声为正商起姑洗角声为正角此正宫之四调也如大吕立宫则倍南吕立下羽之位以主调倍应钟正林钟当二变之位不起调正南吕立徴位亦不起调故用倍南吕起调者为清羽调起大吕宫声为清宫起夹钟商声为清商起仲吕角声为清角此清宫之四调也如太簇立宫无射立下羽之位以主调黄钟夷则当二变之位不起调正无射当徴位亦不起调故用倍无射起调者为变宫调起太簇商声为商宫起姑洗角声为姑洗商起蕤賔变徴声为商角此商宫之四调也若夫姑洗立宫则黄钟立下羽位以主调太簇无射当二变之位不起调半黄钟当徴位亦不起调故用黄钟起调者为宫调起姑洗角声为角宫起蕤賔变徴声为角商起夷则徴声为夷则角此角宫之四调也其余立宫主调皆依此例四曰乐音字色以律吕箫笛所命字色随声调而序其次列于律吕之下如黄钟为工字而箫应黄钟者为工字笛应黄钟者为五字皆注于黄钟本律之下大吕为髙工字而箫之髙工字笛之髙五字亦皆注于大吕本吕之下其立羽位之字即为主调其立宫位之字即为立宫其当二变之位则不用当徴位者亦不以起调焉以此四科列为图谱则旋宫转声主调起调之理自显然而无遁情矣
　　蕙田谨案此篇发明十二律吕皆可为宫立一均之主各统七声十二律吕皆可为五声二变至为详明而以管子徴羽之数大于宫国语宫逐羽音二义申明变宫不用二变不起调徴声亦不起调以疏大司乐无商调之故尤千古定论也
