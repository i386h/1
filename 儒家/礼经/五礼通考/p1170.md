<!-- { "loadSidebar": true } -->
　　州长若国作民而师田行役之事则帅而致之掌其戒令与其赏罚【注致之致之于司徒也掌其戒令赏罚则是于军为师帅　疏田谓田猎黄氏度曰六乡之军聴于王主于司徒平居常自为六军之教故六乡徴发则称国言有天子之命也独见之于州长州长承其命也帅而致之军旅致之于小司徒役致之于乡师小司徒乡师各以其事帅之而致于大司徒】
　　党正凡作民而师田行役则以其灋治其政事【注亦于军因为旅帅】
　　【郑氏锷曰师田行役众庶所聚非致严以驭之不可也以法而治其政事又异乎平日之教以礼事矣】
　　族师若作民而师田行役则合其卒伍简其兵器以鼔铎旗物帅而至掌其治令戒禁刑罚【注亦于军因为卒长　疏帅而以至者帅至于乡师以致于司徒也】
　　【郑氏锷曰一旅之众居则有比闾之聨而卒伍犹未之合有耒耜之用而兵器或未之精至于作之而师田行役族师遂为一卒之长欲其师行之有统则必合为卒伍欲其攻战之必胜则必简其兵器合则使之聨而不散简则使之精而无敝又用鼔铎旗物率之至于师田行役之所犹恐其不肃复掌其治令戒禁刑罚孰敢不率哉】
　　县师若将有军旅田役之戒则受灋于司马以作其众庶及马牛车辇会其车人之卒伍使皆备旗鼔兵器以帅而至【注受灋于司马者知所当徴众寡】
　　【黄氏度曰司马主兵其令不得直行必有县师闗节此先王防意兵皆民也发民为兵而主兵之官不应全不知故使其属行司马之法作起也起其众庶马牛车辇而后会其车人卒伍邦国都鄙卒伍乡法虽素定而车人不相须甸稍县都野法车人相须而县鄙居民未尝为卒伍故于此皆以司马之法会之五人为伍百人为卒离则皆伍聨则皆什百人为卒乡为四闾野为四里车徒异部多少称事】
　　遂人若起野役则令各帅其所治之民而至以遂之大旗致之其不用命者诛之【注役谓师田遂之大旗熊虎疏令各帅其所治之民而至者谓令县正以下遂人遂大夫合用鸟隼之旗致众今遂人掌众与大司徒同故致众得用熊虎为旗也】凡事致野役而师田作野民帅而至掌其政治禁令【郑氏锷曰国有功役之事又有师田之事功役则用当役之人师田则众民竭作故于事言野役于师田言野民当役之人则致之使自至众力竭作则其事大有以作而起之遂人帅而至掌政治禁令以齐一之则众虽繁不乱矣】
　　遂师军旅田猎平野民掌其禁令比叙其事而赏罚【注平谓正其行列部伍也郑司农云比读为庀　疏野民谓六遂之民比叙者校比次叙其行伍而行赏罚周礼云比者后郑皆为校比先郑皆为庀庀为具得通一义故引之在下也】
　　【魏氏校曰未至师遂师先以军法部署而行赏罚帅而至则赏罚一聴于大司马及大司徒】
　　县正若将用野民师田行役移执事则帅而至治其政令【注移执事移用其民郑司农云谓转相佐助】
　　稍人若有师田之事则以县师之法作其同徒輂辇帅而以至治其政令以聴于司马【注有军旅田役之戒县师受灋于司马邦国都鄙稍甸郊里惟司马所调以其法作其众庶及马牛车辇会其车人之卒伍使皆备旗鼔兵器以帅而至是以书令之耳其所调若在家邑小都大都则稍人用县师所受司马之法作之帅之以致于司马也同徒司马所调之同凡用役者不必一时皆徧以人数调之使劳逸递焉　疏稍人属县师县师属大司马大司马得王进止县师即受法于司马县师既得法稍人又受法于县师故云以县师之法作其同徒也既作同徒乃致与大司马故云以聴于司马也】
　　蕙田案起徒役之事惟田与追胥竭作则是田猎起徒较他事独众凡经文师田连言者今于出师门内不复分析两载总入田猎内可以互见云
　　又案六乡之乡师州长族师党正等官六遂之遂人遂师县正等官皆平日治民之官也及其有师田之事则凡起徒致民之政令皆以属之递相统率以致于大司徒因以属于大司马惟比长闾师邻长里宰鄼长鄙师诸官所辖者少故不复详但于闾胥云凡春秋之役政聚众庶则读法鄙师云凡作民则掌其戒令鄼长云若作其民而用之则以旗鼓兵革帅而至里宰云掌比其邑之兵器以待有司之政令如是而已
　　又案出师之制先发六乡为六军次发六遂为十二军自近而逺各有差等田猎亦宜然故经于六乡之官言师田者四六遂之官言师田者三若稍人不过一条而县畺则无文葢六遂已不常发稍地则所发尤稀县畺则其地益逺田猎徴发未必及之此经之所以畧也然又有説者大司徒地官之长固无所不统矣而县师之所掌亦兼邦国都鄙稍甸郊里之地域则是従六乡以外及于邦国无不统辖又遂人掌邦之野郑云此野为甸稍县都则遂人于畿内亦无不统辖遂师云经牧其田野疏遂人兼掌采地采地有井田法故此经云经牧其田野则遂师于畿内亦无不统辖其各条内所言师田葢连稍县畺亦并包在内此皆经外之意可以推而知也
　　国语周语王治农于借摉于农隙耨获亦于借狝于既烝狩于毕时是皆习民数者也
　　右田猎征发政令
　　周礼春官小宗伯凡王之甸役之祷祠肄仪为位【注肄习也为位小宗伯主其位】
　　肆师凡四时之大甸猎祭表貉则为位【注貉师祭也于所立表之处为师祭造军法者祷气势之倍増也其神葢蚩蚘或曰黄帝】
　　甸祝掌四时之田表貉之祝号【注杜子春云貉兵祭也尔雅曰是类是祃师祭也元谓田者习兵之礼故亦祃祭祷气势之什百而多获】
　　诗小雅吉日吉日维戊既伯既祷【注伯马祖也重物慎防将用马力必先为之祷其祖祷祷获也　疏言王以吉善之日维戊也于马祖之伯既祭之求祷矣以田祖谓之伯伯者长也郑云马祖天驷释天云天驷房也孙炎曰龙为天马故房四星谓之天驷郑亦引孝经説曰房为龙马者是也】何氏楷曰既伯既祷田祭也伯通作貊亦作貉郑司农读为祃王制祃于所征之地孔丛子云已克敌使择吉日复祃于所征之地郑云祃师祭也为兵祷其礼亡其田猎之祭则名之为貉周礼搜苗狝狩有司皆表貉于陈前郑注谓貉读为千百之百于立表处为师祭祭造军法者其神葢蚩尤或曰黄帝杜子春读亦同云貉兵祭也田以讲武治兵故有兵祭祷气势之十百而多获邢昺云貉之言百祭祀此神求获百倍也愚案貉貊本是一字以百解貊无乃强解读貊为百亦未必然又有言祭貉以导兽者要皆附防以愚意揣之政繇古人读貊与祃同音遂讹祃为貊耳祃祭名也故字従示其意马谐声义必有取或杀马为牲或以马者国之大事克敌必借焉故为马祈福亦未可知师田皆行军之事其同有祃祭焉宜也观説文既伯作既祃可证今韵会中伯字亦有祃音葢繇伯貊相讹而然无足疑者此既伯即田猎之日表貉之祭也毛传以伯为马祖案周礼校人职云春祭马祖郑以为天驷天驷房也晋天文志云天驷为天马主军驾南星曰左骖次左服次右服次右骖亦曰天廏孔云马与人异无先祖可寻故取孝经説房为龙马是马之祖一云行神四时之祭各有所为未闻田猎有马祖之祭亦従未闻马祖有伯之称也祖者始也伯者长也二义悬殊何得以伯当祖乎祈福曰祷毛以为祷获是也战必祷克田必祷获説文作禂云祷牲马祭也案祷牲马祭分为二事周礼甸祝职云禂牲禂马皆掌其祝号杜子春注云为田祷多获禽牲为马禂无疾观此禂牲即貉祭所祷禂马即校人四时之祭所祷皆名为禂也此诗既伯既祷乃甸祝所职也尔雅以为马祭似误以禂牲为禂马耳
　　周礼春官肆师舍奠于祖庙祢亦如之【注舍读为释释奠者告将时田若将征伐郑司农云祢父庙　疏非时而祭曰奠】
　　【王氏曰舍奠有牲而无尸所谓造于祖也】
　　【郑氏锷曰将出田必行释奠之礼以告于庙乃载迁庙之主以行其载以祖为主故舍奠于祖庙祢则但祭而不载亦如之谓舍奠也】
　　右田猎祭祀
　　夏官大司马中春教振旅【注兵者守国之备孔子曰以不教民战是谓弃之兵者凶事不可空设因搜狩而习之凡师出曰治兵入曰振旅皆习战也四时各教民以其一焉春习振旅兵入收众専于农疏尔雅云出为治兵尚威武也入为振旅仄尊卑也反尊卑者出则壮者在前老弱在后入则壮者在后老】
　　【弱在前】
　　【孔氏颖逹曰春秋振旅者以阳气方长兵宜止息也】
　　【黄氏度曰四时之田先教振旅王者之兵出于万全】
　　司马以旗致民平列陈如战之陈【注以旗者立旗期民于其下　疏熊虎之旗】
　　【郑氏锷曰司徒于大军旅大田役以旗致六乡之民遂人于起野役以遂之大旗致六遂之民民之目熟于熊虎之状久矣及是时乡遂之官致之而来司马亦以旗致之因民之所习熟者使之易知耳王氏昭禹曰田猎所习无非军事故平列陈如战之陈平者高下如一之谓虽如战之陈而平列陈则无事于战矣】
　　辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯　【鼓人职曰以路鼓鼓鬼享以鼖鼓鼓军事以晋鼓鼓金奏以金铙止鼓以金铎通鼓以金镯节鼓郑司农云提谓马上鼓有曲木提持鼓立马髦上者故谓之提杜子春云公司马谓五人为伍伍之司马也郑氏锷曰春阳用事雷始出地于卦为震而韗人冒鼓必于起蛰之日教以此时従其类也军将者卿六各为一军之将提使师帅执之者五百人之众左提右挈在掌握之意旅帅视师帅为卑故执鼙鼔之小而卑者也百人之卒长知其当止则止故使执铙两司马知其当进则进故使执铎以通鼔五人之长曰公司马军制自五人始人之寡不能节制则众皆无节故使执镯以节鼓其职至卑其名乃同于司马欲重其权以服人也】
　　【黄氏度曰有节制而后能胜金鼔所以节制也故于教振旅辨之王虽亲征六卿分将而元帅居乎其中】蕙田案王不执鼖鼔而执路鼓者郑康成谓尚之于诸侯也郑刚中亦谓王道之大无所不通以道统众不必自执军中之事诸侯従王欲使军将以下皆聴命故尚之于诸侯今考鼔人职军事宜执鼖鼔而路鼓非军事所宜用但以其有四面象人君声教当四达无间而已则侯之执鼖非所以尊尚之而使众聴命也王志长谓诸侯入朝佐王田猎不敢以桴鼓之事上烦天子故代王执鼖鼔以鼓军事此説得之
　　又案贲鼖古字通用蔡氏宸锡欲改贲为鼖亦不必
　　以教坐作进退疾徐疏数之节【注习战法　疏坐作进退疾徐疏数之节大阅具言于此畧説】
　　【李氏嘉会曰兵事宜尚威武敏捷必以进退疾徐疏数教民者观武王伐商六步七步乃止齐焉兵在于结阵之固进退之齐武侯八阵进则皆进止则皆止所以不可破齐之技击魏之武卒秦之鋭士终不可以当桓文之节制者由此而已】
　　蕙田案坐作进退等皆战之事四时之田虽皆为教战而设然所専于战者秋之大阅耳余春夏従畧而春教振旅主于蔵兵不用则尤畧之贾疏最得经意
