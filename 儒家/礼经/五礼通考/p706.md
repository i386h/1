<!-- { "loadSidebar": true } -->
　　天子有后有夫人有世妇有嫔有妻有妾【注王八十一御妻周礼谓之女御以其御序于王之燕寝妾贱者　疏天子冇后者天子立官则先从后妃为始所以然者为治之法刑于寡妻始于家邦终于四海故删诗则以后妃为首若论气先隂后阳故此言天子冇后也谓之为后者后后也言其后于天子亦以广后也冇夫人者夫扶也言扶持于王也冇世妇者妇服也言其进以服事君子也以其犹贵故加以世言之亦广世也有嫔者嫔妇人之美称可宾敬也冇妻者郑注内则云妻之言齐也以礼见问得与夫敌体也案彼是判合齐体者今此言齐者以进御于王之时暂有齐同之义有妾者郑注内则云妾之言接也闻彼有礼走而往焉以得接见于君子也周礼则嫔在世妇上又无妾之文也】
　　公侯有夫人有世妇有妻有妾【注贬于天子也无后与嫔去上中　疏公侯有夫人者独言公侯举其上者余从可知也既下于天子不得立后故但得以一人正者为夫人有世妇者谓夫人之侄娣故公侯之夫人无子立侄娣子也质家先立侄之子文家先立娣之子二氏亦夫人侄娣贵于二媵则此世妇者谓夫人侄娣】夫人自称于天子曰老妇【注谓畿内诸侯之夫人助祭若时事见】自称于诸侯曰寡小君【注谓飨来朝诸侯之时】自称于其君曰小童自世妇以下自称曰婢子【注小童若云未成人也婢之言卑也于其君称此以接见体敌嫌其当】
　　【吕氏大临曰诸侯自夫人以下如天子之制而无嫔有所杀也自称于天子曰老妇妇事舅姑者也诸侯事天子犹子事父则夫人必称妇也寡小君者臣下称诸异邦之辞犹称其君为寡君也小童之称不见于经传秦夫人告秦伯曰晋君朝以入则婢子夕以死虽夫人亦称婢子自贬而就下也】
　　论语邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人【注孔曰小君君夫人之称对异邦谦故曰寡小君当此之时诸侯嫡妾不正称号不审故孔子正言其礼也　疏此章正夫人之名称也邦君之妻者诸侯之夫人也妻者齐也言与夫齐体上下之通称故曰邦君之妻也君称之曰夫人者夫之言扶也能扶成人君之徳也夫人自称曰小童者自称谦言己小弱之童稚也邦人称之曰君夫人者谓国中之臣民言则系君而称之言是君之夫人也称诸异邦曰寡小君者诸于也谓己国臣民称己君之夫人于他国之人则曰寡小君谦言寡徳之君夫人对君为小故曰寡小君也异邦人称之亦曰君夫人者谓称他国君妻亦曰君夫人也以当此之时诸侯嫡妾不正称号不审故孔子正言其礼也】
　　春秋隠公二年公羊传女在其国称女在涂称妇入国称夫人伯姬归于纪其言归何妇人谓嫁曰归
　　尔雅母之考为外王父母之妣为外王母母之王考为外曽王父母之王妣为外曽王母【注异姓故言外】母之晜弟为舅母之从父晜弟为从舅母之姊妹为从母从母之男子为从母晜弟其女子子为从母姊妹
　　蕙田案此言母党
　　尔雅妻之父为外舅妻之母为外姑【注谓我舅者吾谓之甥然则亦宜呼壻为甥孟子曰帝馆甥于贰室是也】姑之子为甥舅之子为甥妻之晜弟为甥姊妹之夫为甥【注四人体敌故更相为甥甥犹生也今人相呼葢依此】妻之姊妹同出为姨【注同出谓俱已嫁诗曰邢侯之姨】女子谓姊妹之夫为私【注诗卫风硕人篇曰谭公维私疏孙炎云私无正亲之言】　男子谓姊妹之子为出【注春秋公羊传曰葢舅出】女子谓晜弟之子为侄【注左传曰侄其从姑】谓出之子为离孙谓侄之子为归孙女子子之子为外孙女子同出谓先生为姒后生为娣【注同出谓俱嫁事一夫公羊传曰诸侯娶一国二国往媵之以侄娣从娣者何弟也此即其义也】女子谓兄之妻为嫂弟之妻为妇【注犹今言新妇也　疏嫂犹叟也老人之称】长妇谓稚妇为娣妇娣妇谓长妇为姒妇【注今相呼先后或云妯娌　疏广雅云娣姒妯娌娣姒先后也世人多疑娣姒之名皆以为兄妻呼弟妻为娣弟妻呼兄妻为姒丧服娣姒妇报传曰娣姒妇者弟长也以弟长觧娣姒言娣是弟姒是长也公羊传亦云娣者何弟也是其以弟觧娣自然以长解姒长谓身之年长非夫之年长也此止言妇之长稚不言夫之大小左传成公十年穆姜谓声伯之母为姒昭公八年叔向之嫂谓叔向之妻为姒二者皆呼夫弟之妻为姒岂计夫之长幼乎故贾逵郑及杜预皆云兄弟之妻相谓谓长者为姒知娣姒之名不计夫之长幼也】
　　经传通解此篇所指皆姒娣相对之定名同事一夫则以生之先后为长少各事一夫则以夫之长幼为先后所谓从夫之爵坐以夫齿者是也单举则可通谓之姒葢相推让之意耳疏说恐非是
　　蕙田案朱子之说是
　　又案此言妻党
　　妇称夫之父曰舅称夫之母曰姑舅姑在则曰君舅君姑没则曰先舅先姑【注国语鲁语曰吾闻之先姑】谓夫之庶母为少姑夫之兄为兄公【注今俗呼兄钟语之转耳】夫之弟为叔夫之姊为女公夫之女弟为女妹【注今谓之女妹是也】子之妻为妇长妇为嫡妇众妇为庶妇女子子之夫为壻壻之父为姻妇之父为昏父之党为宗族母与妻之党为兄弟妇之父母壻之父母相谓为昏姻两壻相谓为亚【注诗曰琐琐姻亚今江东人呼同门为僚壻】妇之党为昏兄弟壻之党为姻兄弟【注古者皆谓昏姻为兄弟】嫔妇也【注书曰嫔于虞】谓我舅者吾谓之甥也
　　蕙田案母党妻党皆从昏而有故并着焉
　　白虎通天子妃谓之后何后君也天下尊之故谓之后春秋传曰迎王后于纪国君之妻称之曰夫人何明当扶进夫人谓非妾也国人尊之故称君夫人也自称小童者谦也言己智能寡少如童蒙也论语曰国君之妻称之曰夫人夫人自称曰小童国人称之曰君夫人称诸异邦曰寡小君谓聘问兄弟之国及臣他国称之谦之辞也妻者何谓妻者齐也与夫齐体自天子下至庶人其义一也妾者接也以时接见也嫁娶者何谓也嫁者家也妇人外成以出适人为家娶者取也男女谓男者任也任功业也女者如也从如人也在家从父母既嫁从夫夫殁从子也传曰妇人有三从之义也夫妇者何谓也夫者扶也扶以人道者也妇者服也服于家事事人者也配匹者何谓相与偶也谓之舅姑何舅者旧也姑者故也旧故之者老人之称也称夫父母谓之舅姑何尊如父而非父者舅也亲如母而非母者姑也故称夫之父母为舅姑也
　　【石林燕语帝女谓之公主葢昏礼必称主人天子不可与羣臣敌故以同姓诸侯主之主者言主昏尔而汉又有称翁主者诸侯之女也翁者老人之称古人大抵谓父为翁诸侯自相主昏无嫌故称翁者谓其父自主之也自六朝后诸王之女皆封县主隋以后又有称郡主者自是遂循以为故事则主非主昏之名】
　　右名称
　　礼记曲礼取妻不取同姓故买妾不知其姓则卜之郊特牲取于异姓所以附逺厚别也【注同姓或取多相防也】大传其庶姓别于上而戚单于下昏姻可以通乎系之以姓而弗别缀之以食而弗殊虽百世而昏姻不通者周道然也【疏作记之人以殷人五世以后可以通昏故将殷法以问姓别亲尽昏姻应可以通故问其可通与否记者以周法答之周法虽庶姓别于上而冇世系连系之以本姓而不分别若姬氏姜氏大宗百世不改也连缀族人以饮食之礼而不殊异虽相去百世昏姻不得通周道如此异于殷也】
　　【陈氏祥道曰恩出于情有时而可絶义出于理无时而可废故六世而亲属竭者恩之可絶也百世而昏姻不通者义之不可废也然恩之有絶其来尚矣而义之不废特始于周故舜娶于尧而君子不以为非礼昭公娶于吴而君子以为不知礼以其时之文质不同故也】
　　坊记取妻不取同姓以厚别也【注厚犹逺也】故买妾不知其姓则卜之【注妾言买者以其贱同之于众物也士庶之妾恒多凡庸有不知其姓也】以此坊民鲁春秋犹去夫人之姓曰吴其死曰孟子卒【注吴太伯之后鲁同姓也昭公取焉去姬曰吴而已至其死亦略云孟子卒不书夫人某氏薨孟子葢其且字　疏春秋之例吴女亦当云夫人姬氏至自吴鲁则讳其姬姓而不称】
　　杂记夫人之不命于天子自鲁昭公始也
　　论语君取于吴为同姓谓之吴孟子君而知礼孰不知礼
　　春秋哀公十二年夏五月甲辰孟子卒　左氏传昭夫人孟子卒昭公娶于吴故不书姓　公羊传孟子者何昭公之夫人也其称孟子何讳娶同姓葢吴女也　谷梁传孟子者何也昭公夫人也其不言夫人何也讳娶同姓也
　　僖公二十三年左氏传郑叔詹曰男女同姓其生不繁襄公二十八年左氏传庆舍之士谓卢蒲癸曰男女辨姓
　　昭公元年左氏传子产曰侨闻之内官不及同姓其生不殖美先尽矣则相生疾是以君子恶之故志曰买妾不知其姓则卜之违此二者古之所慎也男女辨姓礼之大司也
　　国语晋怀公自秦逃归秦伯召公子于楚楚子厚币以送公子于秦秦伯归女五人怀嬴与焉公子使奉匜沃盥既而挥之嬴怒曰秦晋匹也何以卑我公子惧降服囚命秦伯见公子曰寡人之适此为才子圉之辱备嫔嫱焉欲以成昏而惧离其恶名非此则无故不敢以礼致之欢之故也公子有辱寡人之罪惟命是聴公子欲辞司空季子曰同姓为兄弟黄帝之子二十五人其同姓者二人而已惟青阳与夷鼔皆为已姓青阳方雷氏之甥也夷鼓彤鱼氏之甥也其同生而异姓者四母之子别为十二姓凡黄帝之子二十五宗其得姓者十四人为十二姓姬酉祁已滕葴任荀僖姞儇依是也惟青阳与仓林氏同于黄帝故皆为姬姓同徳之难也如是昔少典取于有蟜氏生黄帝炎帝黄帝以姬水成炎帝以姜水成成而异徳故黄帝为姬炎帝为姜二帝用师以相济也异徳之故也异姓则异徳异徳则异类异类虽近男女相及以生民也同姓则同徳同徳则同心同心则同志同志虽逺男女不相及畏黩敬也黩则生怨怨乱毓灾灾毓灭姓是故取妻避其同姓畏乱灾也故异徳合姓同徳合义义以道利利以阜姓姓利相更成而不迁乃能摄固保其土房今子于子圉道路之人也取其所弃以济大事不亦可乎公子谓子犯曰何如对曰将夺其国何有于妻惟秦所命从也谓子余曰何如对曰礼志有之曰将有请于人必先有入焉欲人之爱己也必先爱人欲人之从己也必先从人无徳于人而求用于人罪也今将昏媾以从秦受好以爱之聴从以徳之惧其未可也又何疑焉乃归女而纳币且逆之
　　家语卫公使其大夫求昏于季氏桓子问礼于孔子孔子曰同姓为宗有合族之义故系之以姓而弗别缀之以食而弗殊虽百世昏姻不得通周道然也桓子曰鲁卫之先虽寡兄弟今已絶逺矣可乎孔子曰固非礼也夫上治祖祢以尊尊也下治子孙以亲亲也旁治昆弟所以敦睦也此先王不易之教也孔丛子季孙问于夫子曰百世之宗有絶道乎子曰继之以姓义无絶也故同姓为宗合族为属虽国子之尊不废其亲所以崇爱也是以缀之以食序列昭穆万世昏姻不通忠笃之道然也
