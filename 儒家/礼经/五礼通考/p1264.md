<!-- { "loadSidebar": true } -->
　　烛反降及执事执馔【注东方之馔】士盥举鼎入西面北上如初载鱼左首进鬐三列腊进柢【注如初如小敛举鼎执匕俎扃鼏朼载之仪鱼左首设而在南鬐脊也左首进鬐亦未异于生也凡未异于生者不致死也　疏案公食右首进鬐此云左首则与生异而云亦未异于生者彼公食言右首据席而言此左首据载者而言若设于席则亦右首也】祝执醴如初酒豆笾爼从升自阼阶丈夫踊甸人彻鼎【注如初祝先升】奠由楹内入于室醴酒北面【注亦如初】设豆右菹菹南栗栗东脯豚当豆鱼次腊特于爼北醴酒在笾南巾如初【注右菹菹在醢南也此左右异于鱼者载者统于执设者统于席醴当栗南酒当脯南】
　　【张氏尔岐曰注载者二句言方其载俎时则以执者之左右为左右及设于席则以席之左右为左右也】
　　既错者出立于户西西上祝后阖户先由楹西降自西阶妇人踊奠者由重南东丈夫踊【注为神冯依之也疏丈夫见奠者至重即踊者重主道为神冯依之故丈夫取以为踊节也】宾出妇人踊主人拜送于门外入及兄弟北面哭殡兄弟出主人拜送于门外【注小功以下至此可以归异门大功亦存焉　疏小功以下为兄弟兼男女也既殡虽归至朝夕朔奠之日近者亦入哭限也至葬时皆就柩所】众主人出门止皆西面于东方阖门【张氏尔岐曰东方门外之东方阖门内人阖庙门】
　　主人揖就次【注次谓斩衰倚庐齐衰垩室也大功有帷帐小功缌麻有牀笫可也】
　　【张氏尔岐曰揖就次相揖各就其次也】
　　田案以上大敛奠
　　君若有赐焉则视敛既布衣君至【注赐恩恵也敛大敛君视大敛皮弁服袭裘主人成服之后往则锡衰　疏防服小记云诸侯吊必皮弁锡衰彼是吊异国之臣法服问云公为卿大夫锡衰以居出亦如之当事则弁绖不见君吊士服案文王世子注君为同姓之士缌衰异姓之士疑衰并据成服后今大敛未成服縁吊异国之臣有服皮弁之法则君吊士未成服之前可服皮弁袭裘也成服之后往则锡衰亦约服问君吊卿大夫之法文王世子注同姓之士缌衰异姓之士疑衰不同者彼谓凡平之士此士与君有师友之恩特赐与大夫同也】
　　【敖氏继公曰君欲视敛则使人告防家故主人不敢升堂而先布绞紟衾衣以待其来防大记云吊者袭裘加带绖则此时君之吊服亦朝服袭裘而加绖与带矣若主人成服之后而往则弁绖疑衰】田案王为公卿锡衰为诸侯缌衰为大夫士疑衰诸侯为卿大夫锡衰为同姓之士缌衰为异姓之士疑衰此注以锡衰为吊士之服疑误也疏谓此士与君有恩特赐与大夫同亦似曲解
　　主人出迎于外门外见马首不还入门右北面及众主人袒【注不厌于君不敢伸其私恩】巫止于庙门外祝代之小臣二人执戈先二人后【注巫掌招弥以除疾病小臣掌正君之法仪者周礼男巫王吊则与祝前防祝王吊则与巫前檀弓曰君临臣防以巫祝桃茢执戈以恶之所以异于生也皆天子之礼诸侯临臣之防则使祝代巫执茢居前下天子也小臣君行则在前后君升则佒阼阶北面凡宫有鬼神曰庙】君释采入门主人辟【注释采者祝为君礼门神也必礼门神者明君无故不来也礼运曰诸侯非问疾吊防而入诸臣之家是谓君臣为谑】君升自阼阶西乡祝负墉南面主人中庭【注祝南面房中东乡君墙谓之墉主人中庭进益北　疏防相君之礼故须乡君】
　　钦定义疏郊特牲君适其臣升自阼阶不敢有其室也则升自阼阶吉防同之君升时主妇及众妇人其暂辟入房中乎
　　君主人哭拜稽颡成踊出【注出不敢必君之卒敛事】君命反行事主人复位【注大敛事】君升主人主人西楹东北面【注命主人使之升】升公卿大夫继主人东上乃敛【注公大国之孤四命也】卒公卿大夫逆降复位主人降出【注逆降者后升者先降位如朝夕吊之位　疏卒者谓卒敛也主人降出者亦是不敢久留君出谓主人出乡门外立】君反主人主人中庭君坐抚当心主人拜稽颡成踊出【注抚手案之凡冯尸兴必踊　疏抚即冯之类兴亦踊故得与主人拾踊也】君反之复初位众主人辟于东壁南面【注以君将降也南面则当坫之东　疏初位即中庭位】君降西乡命主人冯尸主人升自西阶由足西面冯尸不当君所踊主妇东面冯亦如之【注君必降者欲孝子尽其情】
　　【张氏尔岐曰不当君所不当君所抚之处也】
　　奉尸敛于棺乃盖主人降出君反之入门左视涂【注肂在西阶上入门左由便趋疾不敢久留君】君升即位众主人复位卒涂主人出君命之反奠入门右【注亦复中庭位　疏入门右谓在门右南北当中庭也】乃奠升自西阶【注以君在阼　疏凡奠皆升自阼阶为君在阼故辟之而升西阶也】君要节而踊主人从踊【注节谓执奠始升阶及既奠由重南东时也】
　　【敖氏继公曰要犹候也节当踊之节也】
　　【郝氏敬曰当丈夫踊之时则祝导君按节而踊要犹按也】
　　卒奠主人出者止【注以君将出不敢讙嚣聒尊者也】君出门庙中主人不辟君式之【注辟逡遁辟位也古者立乗式谓小俛以礼主人也曲礼曰立视五嶲式视马尾　疏君入臣家至庙门乃下车则贰车木不入大门下云贰车毕乗主人拜送者眀出大门矣】贰车毕乗主人拜送【注贰车副车也其数各视其命之等君出使异姓之士乗之在后君吊盖乗象辂曲礼曰乗君之乗车不敢旷左左必式】袭入即位众主人袭拜大夫之后至者成踊【注后至布衣而后来者　疏若未布衣时来即入前卿大夫从君之内】宾出主人拜送【注自宾出以下如君不在之仪】
　　朱子曰古人君臣之际如君临臣防坐抚当心要节而踊今日之事至于死生之际恝然不相关不啻如路人所谓君臣之义安在我朝祖宗时于旧执政亦尝亲临之　又曰看古礼君于大夫小敛往焉大敛往焉于士既殡往焉何其诚爱之至今乃恝然古之君臣所以事事做得成缘是亲爱一体
　　杨氏复曰尸敛尸抚尸视殡视涂视奠凡六节每一节主人降出主人不敢必君之卒事也君命反主人行事所以尽哀敬之情始终之义也
　　田案以上君视大敛之仪自灭燎陈衣于房至此皆防第三日事
　　三日成服杖拜君命及众宾不拜棺中之赐【注既殡之明日全三日始歠粥矣礼尊者加恵明日必往拜谢之棺中之赐不施己也曲礼曰生与来日　疏既殡之明日是四日矣而言三日者除死日数之也引曲礼者彼注云与犹数也生数来日谓成服杖以死明日数也死数往日谓殡敛以死日数也此士礼也大夫以上皆以来日数】
　　【敖氏继公曰成服者向已绖带矣今复以冠衰之属足而成之也防大记曰士之防二日而殡三日之朝主人杖妇人皆杖然则此盖于未朝为之也君命及众宾谓吊者也拜之者谢其吊巳也棺中之赐谓襚也不拜襚者襚礼不为巳也此谓不吊而襚者若吊襚并行则其拜亦惟主于吊凡往拜之节其于朝奠之后乎拜之皆于其外门外所拜者不见】
　　【盛氏世佐曰凡拜赐之礼必使人将命明己所为来之故若为二事而来则分拜之此于吊襚并行者亦拜吊而不更拜襚何也送终之礼君友之所当自尽也】
　　田案以上成服张尔岐曰经云三日除死日数之实则防之第四日也
　　朝夕不辟子夘【注既殡之后朝夕及哀至乃不代也子夘桀纣亡日防事不辟吉事阙焉】妇人即位于堂南上丈夫即位于门外西面北上外兄弟在其南南上宾继之北上门东北面西上门西北面东上西方东面北上【注外兄弟异姓有服者也疏此外位丈夫亦但文不备】
　　【盛氏世佐曰丈夫谓主人众主人兄弟也西面北上东方之位也门东私臣之位若有诸公亦在焉少进门西公有司之位若有他国之异爵者亦在焉少进西上东上统于门也门东门西乃羣吏之正位诸公与他国之异爵者不恒有有则不可与卿大夫同列故位于此而少进所以尊异之也下文特见之亦以其不恒有耳非谓位于此皆尊者也且大国之孤惟一人而经云西上其不主为诸公明甚敖以下文实之误矣】
　　主人即位辟门【注辟开也凡庙门有事则开无事则闭】妇人拊心不【注方有事止讙嚣　疏方有事谓彻大敛奠设朝奠】主人拜宾旁三右还入门妇人踊【注先西面拜乃南面拜东面拜也】
　　【张氏尔岐曰主人朝自庐中诣殡宫门外即位哭此时众宾来吊其拜之如此拜毕乃入门】
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之宾凡异爵者拜诸其位【注宾皆即此位乃尽哀止主人乃右还拜之如外位矣兄弟齐衰大功者主人则哭小功缌麻亦即位乃哭上言宾此言卿大夫明其亦宾尔少进前于列异爵卿大夫也他国卿大夫亦前于列尊之拜诸其位就其位特拜　疏此内位不言外兄弟以其虽在主人之南少退故卿大夫继主人而言诸公少进谓进于士此所陈位不言士之属吏当亦在门右又在宾之后也】
　　【张氏尔岐曰主人入即堂下之位宾入其拜之如此】
　　彻者盥于门外烛先入升自阼阶丈夫踊【注彻者彻大敛之宿奠】祝取醴北面取酒立于其东取豆笾爼南面西上祝先出酒豆笾爼序从降自西阶妇人踊【注序次也　疏祝执醴在先次酒次豆笾次俎为次第也】设于序西南直西荣醴酒北面西上豆西面错立于豆北南面笾爼既错立于执豆之西东上酒错复位醴错于西遂先由主人之北适馔【注遂先者明祝不复位也适馔适新馔将复奠】乃奠醴酒脯醢升丈夫踊入如初设不巾【注入入于室也如初设者豆先次笾次酒次醴也不巾无菹无栗也菹栗俱则有爼有爼乃巾之】错者出立于户西西上灭烛出祝阖门先降自西阶妇人踊奠者由重南东丈夫踊宾出妇人踊主人拜送【注哭止乃奠奠则礼毕矣】众主人出妇人踊出门止皆复位阖门主人卒拜送宾揖众主人乃就次
　　钦定义疏朝夕奠之外主人兄弟皆不入殡宫小记无事不辟庙门皆于其次是也吊者必于主人朝夕奠时少仪防俟事不犆吊是也
　　田案以上朝夕奠自成服之日至未葬之前并用此礼
　　朔月奠用特豚鱼腊陈三鼎如初东方之馔亦如之【注朔月月朔日也自大夫以上月半又奠如初者谓大敛时】无笾有黍稷用瓦敦有盖当笾位【注黍稷并于甒北也于是始有黍稷死者之于朔月月半犹平常之朝夕大祥之后则四时祭焉】
　　【张氏尔岐曰朝夕之奠有醴酒豆笾而无黍稷至月朔殷奠乃有黍稷如平时常食者以下室又自有燕养之馔故虽不设黍稷而不为薄也既奠殡宫又馈下室者莫必神之所在故也】
　　主人拜宾如朝夕卒彻【注彻宿奠也】
　　【敖氏继公曰朝夕奠无俎非盛馔彻则去之不复改设于序西南也】
　　举鼎入升皆如初奠之仪执朼释匕于鼎爼行朼者逆出甸人彻鼎其序醴酒菹醢黍稷爼【注爼行者爼后执执爼者行鼎可以出其序升入之次】其设于室豆错爼错腊特黍稷当笾位敦启防郤诸其南醴酒位如初【注当笾位俎南黍黍东稷防盖也　疏知当笾位爼南黍黍东稷者依特牲所设为之也】祝与执豆者巾乃出【注共为之也】主人要节而踊皆如朝夕之仪
　　【敖氏继公曰丈夫妇人皆要节而踊唯言主人文省耳】
