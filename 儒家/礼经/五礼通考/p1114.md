<!-- { "loadSidebar": true } -->
　　宋史礼志百官相见仪制干徳二年诏曰国家职位肇分轨仪有序冀等威之斯辨在品式之唯明矧着位之庶官及内司之诸使以至轩墀引籍州县命官凡进见于宰相或参候于长吏既为总摄合异礼容稽于旧仪具无定法或传晋天福周显徳中以廷臣内职宾从将校比其品数着为纲条载于刑统未为详悉宜令尚书省集台省官翰林秘书国子司业太常博士等详定内外羣臣相见之仪翰林学士承防陶谷等奏两省官除授假使出入并参宰相起居郎以下参同舍人五品以上官遇于途敛马侧立须其过常侍以下遇三公三师尚书令引避其值仆射敛马侧立御史大夫中丞皆分路行起居郎以下避仆射遇大夫敛马侧立中丞分路尚书丞郎郎中员外并参三师三公令防郎中贠外兼参左右丞本行尚书侍郎及本辖左右司郎中员外御史大夫以下参三师三公尚书令中丞兼参大夫知襍事参中丞三院御史兼知襍及本院之长大夫避尚书令以上遇防射敛马侧立避大夫遇尚书丞郎两省官诸司三品以上金吾大将军统军上将军皆分路余官遇中丞悉引避知襍兼避中丞遇左右丞敛马侧立余皆分路郎中及少卿监大将军以下皆避知杂三院同行如知杂之例少卿监并参本司长官丞参少卿诸司三品遇仆射于途皆引避诸卫大将军参本卫大将军东宫官参隔品凡参者若遇于途皆避公参之礼列拜堂上位髙受参者答焉四赤县令初见尹趋庭受拜后升防如客礼内官省使谒宰相枢宻使以客礼閤门使以上列拜皆答客省副使至通事舍人诸司使枢宻承防不答焉自枢宻使副宣徽使皆差降其礼供奉官殿直教坊使副辞令官伎术官并趋庭倨受诸司副使参大使通事舍人参閤门使防御团练刺史谒本道节帅节度防御团练副使谒本使并具军容趋庭延以客礼少尹幕府于院长官悉拜防御本圑练判官谒本道节帅并趋庭上佐州县官见宰相枢宻使及本属长官并拜于庭【天长雄武等军使见宰相枢宻亦如之】参本府宾幕官及曹掾县簿尉参令皆拜王府官见亲王如宾职见使长府县官兼三馆职者见大尹同赤县令六品以下未尝参官见宰相枢宻及本司长官并拜阶上流外见流内品官并趋庭诸司非相统摄皆称移牒分路者不得笼街及占中道依秩序以分左右遇于驿舍非相统摄及名位县隔先至者居之台省官当通官呵止者如旧式文武官不得假借呼称以紊朝制当避路者若被宣召及有所捕逐许横度焉又令诸司使副使通事舎人见宰相枢宻使升阶连姓通名展拜不答拜其见枢宻副使参知政事宣徽使以客礼展拜太平兴国以后又制京朝官知令録者见本州长吏以客礼三司判官推官主判官见使如郎中员外见尚书丞郎之仪咸平中又诏开封府左右军巡使京官知司録及诸曹参军到畿县见京尹并趋庭设拜六年命翰林学士梁颢等详定閤门仪制成六卷因上言三司副使序班朝服比品素无定列至道中筵防在知制诰后郎中前今请同诸司少卿监班位在上如官至给諌卿监者自如本品朝防大宴随判使赴长春殿起居引驾其朝防引驾至前殿与诸司使同退大中祥符五年复命翰林学士李宗谔等详定仪制文武百官遇宰相枢宻使参知政事并避起居郎以下遇给舍以上敛马御史大夫遇东宫三师尚书丞郎两省侍郎分路而行中丞遇三师三少太常卿金吾上将军并分路而行知杂御史遇尚书侍郎诸司三品金吾大将军统军诸位上将军分路而行三院同行如知杂例不同行遇左右丞则避尚书丞郎郎中员外遇三师三公尚书令则避郎中贠外遇丞郎则避太常博士以下朝官遇本司长官三师三公仆射尚书丞郎大夫中丞知襍御史并避权知判者不避遇两省给舍以上敛马京官遇丞郎给舍大卿监祭酒以上及本寺少监卿司业并避诸军卫大将军以下遇上将军统军亦避詹事遇上台官如卿监之例庶子少詹事至太子防遇东宫三师三少并避遇上台官如少卿监例中允以下遇东宫三师三少并避遇宾客詹事敛马遇上台官如太常博士例应合避尚书者并避三司使其权知开封府如本官品避其台省官虽不合避而职在统临者并避武班内职并依此品大观二年定王嘉王府侍讲沈锡等奏二王出就外学其初见及侍王礼仪讲说疏数之节请如故事手诏案祥符故事记室翊善见诸王皆下拜真宗特以张士逊为王友命王答拜以示宾礼今讲读辅翊之官职在训道亦王友傅也可如例令王答拜羣臣赴台参谢辞者【新授加恩出使者】尚书侍郎则三院御史各一员中丞大夫皆对拜【三院仍班迎不坐班即不赴】节度使宾客太常宗正卿则御史一员中丞大夫皆对拜两使留后至刺史秘书监至五官正上将军至郎将四厢都指挥使及内职军校遥郡以上枢宻都承防及内职带正员官者四赤县令三京司録节度行军至团练副使幕职官任宪御者皆御史一员对拜中丞大夫对揖【亦令揖讫进言得参风宪再揖而退】若曾任中书门下及左右丞皆不赴加阶勲食邑章服馆閤三司开封府职事及内职转使额军额亦不赴台谢仆射过正衙日台官大夫以下与百官并诸幕次致贺【文官一品二品曽任中书枢宻院者不赴】大夫中丞则郎中少卿监大将军以下亦然【本官约止则不赴仆射赴上都省者罢此仪】明史礼志品官相见礼凡官员揖拜洪武二十年定公侯驸马相见各行两拜礼一品官见公侯驸马一品官居右行两拜礼公侯驸马居左答礼二品见一品亦如之三品以下仿此若三品见一品四品见二品行两拜礼一品二品答受从宜余品仿此如有亲戚尊卑之分从行私礼三十年令凡百官以品秩髙下分尊卑品近者行礼则东西对立卑者西髙者东其品越二三等者卑者下尊者上其越四等者则卑者拜下尊者坐受有事则跪白凡文武官公聚各依品级序坐若资品同者照衙门次第若王府官与朝官坐立各照品级俱在朝宫之次成化十四年定在外总兵廵抚官位次左右都督与左右都御史并都督同知与副都御史并都督佥事与佥都御史并俱文东武西伯以上则坐于左十五年重定都御史系总督及提督军务者不分左右副佥俱坐于左总兵官虽伯亦坐于右凡官员相遇逥避洪武三十年定驸马遇公侯分路而行一品二品遇公侯驸马引马侧立须其过二品见一品趋右让道而行三品遇公侯驸马引马逥避遇一品引马侧立遇二品趋右让道而行四品遇一品以上官引马逥避遇二品引马侧立遇三品趋右让道而行五品至九品皆视此逓差其后不尽遵行文职虽一命以上不避公侯勋戚大臣而其相逥避者亦论官不论品秩矣凡属官见上司洪武二十年定属官序立于堂阶之上总行一揖上司拱手首领官答揖其公干节序见上司官皆行两拜礼长官拱手首领官答礼凡官员公座洪武二十年定大小衙门官贠每日公座行肃揖礼佐贰官揖长官长官答礼首领官揖长官佐贰长官佐贰官拱手
　　庶人相见礼洪武五年令凡乡党序齿民间士农工商人等平居相见及岁时宴防谒拜之礼幼者先施坐次之列长者居上十二年令内外官致仕居乡惟于宗族及外祖妻家序尊卑如家人礼若筵宴则设别席不许坐于无官者之下与同致仕官防则序爵爵同序齿其与异姓无官者相见不须答礼庶民则以官礼谒见凌侮者论如律二十六年定凡民间子孙弟侄甥壻见尊长生徒见其师奴婢见家长久别行四拜礼近别行揖礼其余亲戚长防悉依等第乆别行两拜礼近别行揖礼平交同
　　右列代相见礼
　　书舜典五玉三帛二生一死贽如五器卒乃复【注五玉五等诸侯执其玉三帛诸侯世子执纁公之孤执附庸之君执黄二生卿执羔大夫执雁一死士执雉玉帛生死所以为贽以见之卒终复还也器谓圭璧如五器礼终则还之三帛生死则否　疏周礼典命云凡诸侯之适子誓于天子摄其君则下其君之礼一等未誓则以皮帛继子男之下公之孤四命以皮帛眎小国之君是诸侯世子公之孤执帛也附庸虽无文而为南面之君未有爵命不得执玉则亦继小国之君同执帛也经言三帛必有三色所云纁黄者孔时或有所据未知出何书也王肃云三帛纁黄也附庸与诸侯之适子公之孤执皮帛其执之色未详或曰孤执诸侯之适子执纁附庸执黄王肃之注尚书其言多同孔传周礼孤与世子皆执皮帛郑云皮帛者束帛而表之以皮为之饰此三帛不言皮盖于时未以皮为饰曲礼云饰羔雁者以缋为衣之以布而又画之雉执之无饰士相见之礼卿大夫饰贽以布不言缋此诸侯之臣与天子之臣异也郑之此言论周之礼耳虞时每事犹质羔雁不必有饰贽之言至所执以自至也玉帛生死皆所以为贽以见君与自相见其贽同也五器周礼大宗伯云以玉作五器知器谓圭璧即五玉是也如若也言诸侯贽之内若是五器礼终乃还之如三帛生死则不还也】
　　朱子曰卒乃复是事毕而归非是以贽为复也蕙田案注疏以五器即五玉乃复即复还其贽朱子蔡氏皆不从之
　　周礼春官大宗伯以禽作六挚以等诸臣【注挚之言至所执以自致疏下文有孤执皮帛而此云以禽者以多为主也案庄公传男贽大者玉帛小者禽鸟尚书五玉亦云贽则】
　　【玉亦是贽此玉云瑞禽云贽以相对为文】
　　【郑氏锷曰古之始见君者必有贽贽之为言至也执物以表其至诚之心也盖君子于其所尊不敢质也故用贽焉非特见君为然下而妇人童子亦莫不有挚记曰无辞不相接也无礼不相见也欲民之无渎也】
　　孤执皮帛卿执羔大夫执雁士执雉庶人执鹜工商执鸡【注皮帛者束帛而表以皮为之饰皮虎豹皮帛如今璧色缯也羔小羊取其羣而不失其类雁取其候时而行雉取其守介而死不失节鹜取其不飞迁鸡取其守时而动曲礼曰饰羔雁者以缋谓衣之以布而又画之者自雉以下执之无饰士相见之礼卿大夫饰挚以布不言缋此诸侯之臣与天子之臣异也然则天子之孤饰贽以虎皮公之孤饰挚以豹皮与此孤卿大夫士之挚皆以爵不以命数凡贽无庭实　疏天子诸侯之臣虽尊卑不同命数有异爵同则挚同是以士相见卿大夫士所执亦与此同但饰有异耳凡以皮配帛者皆手执帛以致命而皮设于地谓若小行人圭以马璋以皮皮马设于庭而圭璋特达以升堂致命也此孤相见之时以皮设于庭手执束帛而授但皮与帛为饰耳】
　　【郑氏锷曰三孤贰公宏化寅亮天地以弼一人要当特立无朋然后足以称其位有天子之孤有诸侯之孤非有衣被人之徳与夫炳蔚之文着见于外者不可以当此选故执以皮帛羔羣而不党跪乳而有礼六卿分职各率属以佐王辅弼之臣不可从谀故欲其羣而不党循礼恭逊则民不争故欲其致恭以有礼此所以执羔也雁来往顺时行列有序为大夫者循道以进退视义而去就欲如雁之知时而行不失序此所以执雁也雉耿介而守死五色皆备而成章为元士者欲其备文以相质又欲其耿介守节而不屈执雉宜矣古之工商亦有见君之理如工执艺事以諌郑商人以乘韦先牛犒师匠庆仱州鸠之徒皆工商之得以见君者也工制器商贸迁皆欲其不违乎时其挚以鸡宜矣】
　　【易氏祓曰孤卿大夫士诸臣也庶人工商未为臣亦谓之诸臣以率土之滨莫非王臣苟有以自致于天子之庭皆得以执挚】
