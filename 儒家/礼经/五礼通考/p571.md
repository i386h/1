<!-- { "loadSidebar": true } -->
　　后汉置百石卒史诏碑司徒臣雄司空臣戒稽首言鲁前相瑛书言诏书崇圣道勉六艺孔子作春秋制孝经删述五经演易系辞经纬天地幽赞神明故特立庙褒成侯四时来祠事已即去庙有礼器无常人掌领请置百石卒史一人典主守庙春秋飨礼财出王家钱给大酒直须报谨问太常祠曹椽冯牟史郭辞对故事辟雍礼未行祠先圣师侍祠者孔子子孙太宰太祝令各一人皆备爵太常丞监祠河南尹给牛羊豕鸡各一大司农给米祠臣愚以为宜如瑛言夫子大圣则象乾坤为汉制作先世所尊祠用众牲长吏备爵今欲加宠子孙敬恭明祀于罔极可许臣请鲁相为孔子庙置百石卒史一人掌领礼器出王家钱给大酒直他如故事臣雄臣戒愚戆诚惶诚恐顿首稽首死罪死罪臣稽首以闻制曰可元嘉三年三月二十七日壬寅司徒雄司空戒下鲁相承书从事下当用者选年四十以上经通一艺杂试通利能先圣之礼为宗所归者如诏书到言永兴元年六月甲辰朔十六日辛酉鲁相平行长史事下守长擅叩头死罪敢言之司徒司空府壬寅诏书为孔子庙置百石卒史一人掌领礼器选年四十以上经通一艺杂试通利能奉先圣之礼为宗所归者平叩头叩头死罪死罪谨案文书守文学掾鲁孔龢师孔宪户曹史孔览等杂试龢修春秋严氏通经髙第事亲至孝能奉先圣之礼为宗所归一除龢补名状如牒平惶恐叩头死罪上司空府赞曰巍巍大圣赫赫弥章相乙瑛字少卿平原髙唐人令鲍叠字文公上党屯留人政教稽古名重规矩乙君察举守宅除吏孔子十九世孙麟廉请置百石卒史一人鲍君造作百石史舍功垂无穷于是始【阙】
　　灵帝建宁二年诏祀孔子依社稷出王家谷春秋行礼鲁相史晨奏出王家谷祀夫子碑建宁二年三月癸卯朔七日己酉鲁相臣晨长史臣谦顿首死罪上言臣蒙厚恩受任符守得在奎娄周孔旧寓不能阐德政恢崇一变夙夜忧怖累息屏营臣晨顿首顿首死罪死罪臣以建宁元年到官行秋享饮酒泮宫毕复礼孔子宅拜谒神座仰瞻榱桷俯视几筵灵所凭依肃肃犹存而无公出酒脯之祠臣即自以俸钱修上案食醊具以叙小节不敢空谒臣伏念孔子乾坤所挺西狩获麟为汉制作故孝经援神契曰丘制命帝卯行又尚书考灵曜曰丘生仓际触期稽度为赤立制故作春秋以明文命缀纪撰书修定礼仪臣以为素王稽古德亚皇代虽有褒成世享之封四时来祭毕即归国臣伏见临辟雍日祠夫子以太牢长吏备爵所以尊先师重教化夫封土为社立稷而祀皆为百姓兴利除害以祈丰穰月令祀百辟卿士有益于民矧乃孔子德焕炳光于上下而本国旧居复礼之日阙而不祀诚朝廷圣恩所宜特加臣寝息耿耿情所思维臣辄依社稷出王家谷春秋行礼以供禋祀余胙赐先生执事臣晨诚惶诚恐顿首顿首死罪死罪上言太尉司徒司空大司农府治所部从事府昔在仲尼汁光之精大帝所挺顔母毓灵承弊遭衰黒不代仓辙环歴聘叹凤不臻自卫反鲁养徒三千获麟辍作端门见徴血书着纪黄玊应主为汉制道审可行乃作春秋复演孝经删定六艺象与天谈钧河适洛郤揆未然巍巍荡荡与干比崇
　　右东汉
　　三国魏志文帝本纪黄初二年春正月诏曰昔仲尼资大圣之才懐帝王之器当衰周之末无受命之运在鲁卫之朝教化乎洙泗之上栖栖焉遑遑焉欲屈已以存道贬身以救世于时王公终莫能用之乃退考五代之修素王之事因鲁史而制春秋就太师而正雅颂俾
　　千载之后莫不宗其文以述作仰其圣以成谋兹可谓命世之大圣亿载之师长者也以遭天下大乱百祀隳废旧居之庙隳而不修褒成之后絶而莫继阙里不闻讲颂之声四时不覩烝尝之位斯岂所谓崇化报功盛德百代必祀者哉其以议郎孔羡为宗圣侯邑百户奉孔子祀命鲁郡修起旧庙置百石吏卒以守卫之又于其外广为室屋以居学者
　　晋书礼志魏文帝黄初二年正月诏以议郎孔羡为宗圣侯邑百户奉孔子祀令鲁郡修旧庙置百户吏卒以守卫之
　　魏志崔林林为司空鲁相上言汉旧立孔子庙褒成侯岁时奉祀辟雍行礼必祭先师王家出谷春秋祭祀今宗圣侯奉嗣未有命祭之礼宜给牲牢长吏奉祀尊为贵神制三府议博士祗以春秋传言立在祀典则孔子是也宗圣适足继絶世章盛德耳至于显立言崇明德则宜如鲁相所上林议以为宗圣侯亦以王命祀不为未有命也周武王封黄帝尧舜之后及立三恪禹汤之世不列于时复特命他官祭也今周公以上达于三皇忽焉不祀而礼经亦存其言今独祀孔子者以世近故也以大夫之后特受无疆之祀礼过古帝义逾汤武可谓崇明报徳矣无复重祀于非族也
　　右三国魏
　　晋书武帝本纪泰始三年十二月徙宗圣侯孔震为奉圣亭侯
　　礼志武帝泰始三年十一月改宗圣侯孔震为奉圣亭侯又诏太学及鲁国四时备三牲以祀孔子
　　宋书礼志晋明帝大宁三年诏给事奉圣亭侯孔亭四时祀孔子祭如泰始故事
　　晋书孝武帝纪太元十一年秋八月庚午封孔靖之为奉圣亭侯奉宣尼祝
　　宋书文帝本纪元嘉十九年十二月丙申诏曰胄子始集学业方兴自微言冺絶逝将千祀感事思人意有慨然奉圣之后可速议继袭于先庙地特为营造依旧给祠直令四时享祀阙里徃经冦乱黉校残毁并下鲁郡修学舍采召生徒昔之贤哲及一介之善犹或卫其邱垅禁其刍牧况尼父德表生民功被百代而坟茔荒芜荆棘弗剪可蠲墓侧数户以掌洒扫鲁郡上民孔景等五户居近孔子墓侧蠲其课役供给洒扫并种松栢六百株
　　孝武帝本纪孝建元年十月戊寅诏曰仲尼体天降德维周兴汉经纬三极冠冕百王爰自前代咸加褒述典司失人用阙宗祀先朝逺存遗范有诏缮立世故妨道事未克就国难频深忠勇奋励实凭圣义大教所敦永惟兼懐无忘待旦可开建庙制同诸侯之礼择爽垲厚给祭秩
　　礼志文帝元嘉八年奉圣侯有罪夺爵至十九年又授孔隐之隐之兄子熈先谋逆又失爵二十八年更以孔惠云为奉圣侯后有重疾失爵孝武大明二年又以孔迈为奉圣侯迈卒子莽嗣有罪失爵
　　齐书武帝本纪永明七年二月诏曰宣尼诞敷文德峻极自天辉七代陶钧万品英风独举素王谁匹功隐于当年道深于日月感麟厌世缅邈千祀川竭谷虚邱夷渊塞非但洙泗湮沦至乃飨尝乏主前王敬仰崇修寝庙岁月亟流鞠为茂草今学斆兴立实禀洪规抚事懐人弥增钦属可改筑宗祊务在爽垲量给祭秩礼同诸侯奉圣之爵以时绍继
　　明帝本纪永泰元年三月诏曰仲尼明圣在躬允光上哲厥雅道大训生民师范百王轨仪千载立人斯仰忠孝攸出元功潜被至德弥阐虽反袂遐旷而祧荐靡阙时祭旧品秩比诸侯顷岁以来祀典凌替爼豆寂寥牲奠莫举岂所以克昭盛烈永隆风教者哉可式循旧典详复祭秩使牢饩备礼钦飨兼申
　　梁书武帝本纪天监四年六月庚戌立孔子庙
　　敬帝本纪太平二年春正月壬寅诏曰夫子降灵体喆经仁纬义允光素王载阐元功仰之者弥髙诲之者不倦立忠立孝德被蒸民制礼作乐道冠羣后虽泰山頽峻一篑不遗而泗水余澜千载犹在自皇圗屯阻祧荐不修奉圣之门嗣续殱灭敬神之寝簠簋寂寥永言声烈实兼钦怆可搜举鲁国之族以为奉圣后并缮庙堂供备祀典四时荐秩一皆遵旧
　　陈书废帝本纪光大元年十二月庚寅以兼从祀中郎孔英哲为奉圣亭侯奉孔子祀
　　北魏书世祖本纪太平真君十一年八月舆驾南伐十有一月至于邹山使使者以太牢祀孔子
　　礼志世祖南征至鲁以太牢祭孔子
　　显祖皇兴二年以青徐既平遣中书令兼太常髙允以太牢祀孔子
　　册府元皇兴二年以青徐平诏中书令髙允兼太常至兖州以太牢祭孔子庙帝谓允曰此简徳而行勿有辞也
　　北魏书髙祖本纪延兴二年二月乙巳诏曰尼父禀达圣之姿体生知之量穷理尽性道光四海顷者淮徐未宾庙隔非所致令祀典寝顿礼章殄灭遂使女巫妖觋淫进非礼杀牲鼓舞倡优媟狎岂所以尊明神敬圣道者也自今以后有祭孔子庙制用酒脯而已不听妇女合杂以祈非望之福犯者以违制论其公家有事自如常礼牺牲粢盛务尽丰洁临时致敬令肃如也牧司之官明纠不法使禁令必行
　　太和十三年七月立孔子庙于京师
　　蕙田案此京师立孔庙之始
　　十六年二月丁未改諡宣尼曰文圣尼父告諡孔庙癸丑帝临宣文堂引仪曹尚书刘昶鸿胪卿游明根行仪曹事李韶授策孔子崇文圣之諡于是昶等就庙行事既而帝齐中书省亲拜祭于庙
　　邱氏濬曰案有司荐享始于此前此但云释奠而未尝言庙至是始有宣尼庙之文
　　蕙田案此即十三年所立京师之庙邱氏不深考遂以为至是始有宣尼庙之文耳
　　十九年四月庚申行幸鲁城亲祠孔子庙辛酉诏拜孔氏四人顔氏二人为官如徐州又诏选诸孔宗子一人封崇圣侯邑一百户以奉孔子之祠又诏兖州为孔子起园栢修餙坟垅更建碑铭褒圣德
　　文献通考后魏封孔子二十七叶孙乗为崇圣大夫孝文太和十九年改封二十八叶孙珍为崇圣侯北齐书文宣帝本纪天保元年六月诏封崇圣侯邑一百户以奉孔子之祀并下鲁郡以时修治庙宇务尽褒崇之至遣使人致祭孔父
　　文献通考北齐改封三十一代孙为恭圣侯
　　后周武帝平齐改封孔子后为邹国公
　　北周书宣帝本纪大象二年三月丁亥诏曰盛德之后是称不絶功施于民义昭祀典孔子徳惟藏徃道实生知以大圣之才属千古之运载儒业式叙彛伦至如幽赞天人之理裁成礼乐之务故以作范百王垂风万叶朕钦承宝歴服膺教义眷言洙泗懐道兹深且褒成启号虽彰故实旌崇圣绩犹有阙如可追封为邹国公邑数准旧并立后承袭别于京师置庙以时祭享
　　右南北朝
　　文献通考隋文帝仍旧封孔子后为邹国公炀帝改封为绍圣侯
　　右隋
　　唐书礼乐志髙祖武德九年封孔子之后为褒圣侯阙里志武徳九年十二月二十九日诏曰宣尼以大圣之德天纵多能王道借以裁成人伦资其教义故孟轲称生民以来一人而已自汉氏驭歴魏室分区爰及晋朝暨于隋氏咸相尊尚用存享祀朕钦若前王宪章故实亲师宗圣是所庶几存亡继絶仰推通典可立孔子后为褒圣侯以隋故绍圣侯孔嗣衍嫡子德伦为嗣唐书太宗本纪贞观十一年七月丙午给兖州孔子庙户二十以奉享
　　礼乐志贞观十一年尊孔子为宣父作庙于兖州给户二十以奉之
　　文献通考贞观十一年封孔子裔德伦为褒圣侯旧唐书髙宗本纪干封元年正月甲午次曲阜县幸孔子庙追赠太师增修祠宇以少牢致祭
