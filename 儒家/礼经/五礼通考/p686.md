<!-- { "loadSidebar": true } -->
　　王守仁传子正亿隆庆初袭新建伯子承勋嗣子先进无子以弟先逹子业继先逹妻曰伯无子爵自传吾夫由父及子爵安徃先进怒因育族子业洵为后及承勋卒先进未袭死业洵自以非嫡嗣终当归爵先逹且虞其争乃谤先逹爲乞养而别推承勋弟子先通当嗣屡争于朝数十年不决崇祯时先逹子业与先通疏辨而业洵兄业浩时为总督所司惧忤业浩竟以先通嗣业愤持疏入禁门诉自刎不殊执下狱寻释先通袭伯四年流贼陷京师被杀蕙田案先进爲阳明嫡曾孙义不可絶者也业虽不言有兄弟与否然嫡伯无子便当入嗣袭爵礼之正也先逹妻既不肯以子入嗣则当别立兄弟之子近支果无其人则育业洵而子之亦礼之正也夫业洵之支属虽疎然于先进为子行先通之服属虽近然于先进爲堂弟既可絶先进而别嗣其爵则先逹爲承勋次子宜其有以借口而争者反至无词于是而乞养之谤兴矣是其争讦不已之端一起于业之不肯入嗣再搆于业洵之不袭而反袭一堂弟之先通也故先通有子则当改嗣无子则立业洵此两言而决者也乃告讦纷纷至于朝议不能为之决何欤盖大礼议后伦纪不明先逹妻之説正世宗所谓嗣位不嗣统者也利始祖之爵禄而絶大宗之祭祀上行下效相袭成风揆厥所由盖璁萼之流毒逺矣
　　又案以上诬指人为非其父所生【附】
　　宋史程颢传爲晋城令富人张氏父死旦有老叟踵门曰我汝父也子惊疑莫测相与诣县叟曰身为医逺出治疾而妻生子贫不能养以与张颢质其騐取怀中一书进其所记曰某年月日抱儿与张三翁家颢问张是时才四十安得有翁称叟骇谢
　　大清律若冐认良人爲妻妾子孙者杖九十徒二年半蕙田案晋城老叟特欲诬此少年冀其养赡不知即果其子亦当令张氏别立应继而子随叟归富人之利仍无与也又有孤儿防小宗族争继而贿买闲人冐认己子并质证者此皆诪张为幻之徒彼贫寠之人以子与富人抱养必不利一时之酬谢而使子失一生之产业此人情也然则真者必不认认者必不真居官者慎无爲所惑也
　　又案以上冐认人为己所生【附】
　　又案立后之失至异姓乱宗止矣其间若收养遗弃名他人子甚至诬指人爲非其父所生冐认人为己所生皆异姓爲后之变态也自立后之义不明遂爲世道人心之害因连类附之以爲烱鉴若夫史传所载更有义儿及中官养子则又理外之事与立后无关不赘入焉
　　右立后之失
　　蜀志诸葛亮传乔字伯松亮兄瑾之第二子也本字仲慎初亮未有子求乔为嗣亮以乔为己嫡子故易其字焉年二十五卒子攀诸葛恪见诛于吴子孙皆尽而亮自有胄裔故攀后为瑾后
　　晋书彭城王权传子康王释薨子雄立坐奔苏峻伏诛更以释子纮嗣纮字伟德初继髙密王据雄诛入继本宗
　　嵇绍传子聄早夭以从孙翰袭封成帝时以翰为奉朝请翰以无兄弟自表还本宗
　　魏书城阳王长夀传长夀长子多侯早卒次子鸾字宣明始继叔章武敬王及兄卒还袭父爵
　　宋史礼志熙宁二年同修起居注直史馆蔡延庆父褒故太尉齐之弟也齐初无子子延庆后齐有子而褒絶请复本宗礼官以请许之
　　大清律若所养父母有亲生子及本生父母无子欲还者听　若养同宗之人爲子所养父母无子所生父母有子而舍去者杖一百付所养父母收管
　　蕙田案以上本生无子归宗
　　晋书皇甫谧传出后叔父后叔父有子既冠谧年四十防所生后母遂还本宗
　　南齐书鱼服侯子响传子响字云音世祖第四子也豫章王嶷无子养子响后有子表留为嫡永明六年有司奏子响体自圣明出继宗国大司马臣嶷昔未有嗣所以因心鞠养陛下天伦之爱臣嶷深犹子之恩遂乃继体扶疏世祚垂改茅蒋庵蔚冡嗣莫移诚欣惇睦之风实亏立嫡之教臣等参议子响宜还本乃封巴东郡王
　　隋书郑译传译父道邕魏司空译从祖开府文寛尚魏平阳公主则周太祖元后之妹也主无子太祖令译后之由是译少爲太祖所亲文寛后诞二子译复归本生
　　大清律例若立嗣之后却生子其家产与原立子均分
　　蕙田案以上所后有子归宗
