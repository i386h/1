<!-- { "loadSidebar": true } -->
　　【何氏楷曰小宗伯职云凡祭祀宾客以时将瓒祼此将祼指小宗伯言谓送瓒于王以行祼礼也今此诗明言祼将非言将祼正如孔氏举祼将以表祭事之说矣】
　　周礼春官司尊彛春祠夏禴祼用鸡鸟皆有舟秋尝冬烝祼用斚黄皆有舟
　　礼记祭统君纯冕立于阼夫人副祎立于东房君执圭瓒祼尸【注圭瓒璋瓒祼器也以圭璋爲柄酌郁鬯曰祼天子诸侯之祭礼先有祼尸之事乃后迎牲疏云天子诸侯之祭礼先有祼尸之事者以特牲少牢无此礼今此经祼后有迎牲之处是天子诸侯之事故郑明之也】
　　蕙田案以上王祼
　　周礼天官内宰大祭祀后祼则赞【注谓祭宗庙君既祼后乃从后祼也祭统曰君执圭瓒祼尸大宗伯执璋瓒亚祼此谓夫人不与而摄耳　疏大祭祀谓祭宗庙也后祼者谓室中二祼后亚之祼尸祼时以璋瓒授后】
　　【郑氏锷曰后当行祼献之礼内宰赞其事使不失节】
　　礼记祭统大宗执璋瓒亚祼【注大宗亚祼容夫人有故摄焉　疏大宗主宗庙礼者以亚祼之礼夫人亲爲之此不云夫人而云大宗者记者广言容夫人有故故大宗伯代夫人行礼执璋瓒亚祼之礼璋瓒祼器】
　　【方氏慤曰周官大宗伯凡大祭祀王后不与则摄而荐豆笾彻则大宗固有摄夫人亚祼之礼矣大宗即宗伯也】
　　蕙田案以上后祼
　　礼记礼运孔疏祭日之旦王服衮冕而入尸亦衮冕入在后侑之王不出迎尸故祭统云君不迎尸所以别嫌也尸入室乃作乐降神故大司乐云凡乐圜钟爲宫九变而降神是也乃灌故书云王入太室祼当灌之时众尸皆在太庙中依次而祼所祼郁鬯小宰注云尸祭之啐之奠之是爲一献也王乃出迎牲后从灌二献也
　　蕙田案疏从注以乐在灌前未是
　　通典祭之日王服衮冕而入庙王则奏以王夏王入立于东序后则副祎而入立于西序尸入之后乃就于西房尸服衮冕而入工则奏肆夏王及于室而不迎尸于是王以珪瓒酌鸡之郁鬯以献尸尸以祼地降神尸祭之啐之奠之此爲祼神之一献也后乃以璋瓒酌鸟彛之郁鬯以献尸尸祭之啐之奠之此爲二献也
　　杨氏复曰司尊疏王以圭瓒酌鸡郁鬯始献尸尸以灌地降神注凡郁鬯尸受祭之啐之奠之此爲祼神之一献也后以璋瓒酌郁鬯亚祼内宰大祭祀后祼献则赞注王既出而迎牲后乃从后祼也皆祭啐奠同上此爲祼神之二献
　　陈氏礼书殷人尊神而交神于明故先乐而求诸阳周人尊礼而辨神于幽故先灌而求诸阴书曰王入大室祼祭统曰君执圭瓒祼尸则尸入大室以圭瓒酌郁鬯祼之后又以璋瓒酌郁鬯亚祼其祼尸也如祼宾客则王与后自灌之矣郑氏释小宰谓王酌郁鬯以献尸尸受祭之啐之奠之然尸神象也神受而自灌非礼意也郑氏又谓宗庙有祼天地大神至尊不祼攷之于礼典瑞祼圭有瓒以肆先王以祼宾客玉人祼圭尺有二寸有瓒以祀庙又鬯人秬鬯之所用则社庙山川四方而巳是祼不施于天地也然大宗伯凡祀大神享大祭大示涖玉鬯表记曰亲耕粢盛秬鬯以祀上帝葢祀天有鬯者陈之而巳非必祼也行人曰公再祼侯伯子男一祼诸侯有祼而卿无祼则以酒礼之而巳祭统所谓献之属莫重于祼者此也
　　蕙田案周宗庙之祭以祼爲重九献之礼以祼爲始祭统云献之属莫重于祼郊特牲云周人尚灌用鬯郁合鬯阴达于渊泉灌以圭璋用玉气也其灌之制有有卣有圭瓒有璋瓒有秬鬯有郁鬯有六周礼小宗伯辨六之名物以待果将郑注六鸡尊斚黄虎蜼彛其用之各有时司尊春祠夏禴祼用鸡鸟皆有舟秋尝冬烝祼用斚黄皆有舟追享朝享祼用虎蜼皆有舟每祼用二者贾氏云郁鬯共齐皆配以明水鸡盛明水鸟盛郁鬯郑锷则云王祼后亚之故用二王酌其一后酌其一案此较贾疏爲长皆有舟者郑司农以爲若今时承槃陆佃以爲如今世酒船之类是也受三升尊受五升葢以祼而巳其实少尊则献酧酢焉其实多尊所以大于也明堂位郁尊用黄目郑云即黄案黄又谓之郁尊者以郁鬯之所实名之葢分言则有有尊合言则统名尊耳卣以盛秬鬯诗大雅江汉篇周书文侯之命并称秬鬯一卣传疏并以卣爲中尊孙炎云尊爲上罍爲下卣爲中尊孔疏云祭时实鬯酒于此用卣者未祭则盛于卣及祭则实于是也鬯人庙用脩郑注脩读曰卣是也案卣是盛秬鬯之器故鬯人掌之祼时和之以郁乃始实于而陈之故郁人掌之郑孔乃以爲不用而用卣爲防毕始禘馈食之礼其礼畧故用卣非也其王祼以圭瓒祭统云君执圭瓒祼尸春官典瑞祼圭有瓒以肆先王考工记祼圭尺有二寸有瓒以祀庙先郑云于圭头爲器可以挹郁祼祭谓之瓒后郑云瓒如盘其柄用圭有流前注汉礼瓒盘大五升口径八寸下有盘口径一尺明堂位灌用玉瓒大圭孔疏以玉饰瓒故曰玉瓒以大圭爲瓒柄诗旱麓篇瑟彼玉瓒黄流在中传云玉瓒圭瓒也黄金所以饰流鬯笺云黄流秬鬯也圭瓒之状以圭爲柄黄金爲勺青金爲外朱中央孔云毛以器是黄金照酒亦黄故谓之黄流郑易之者以言黄流在中当谓在瓒之中不谓流出之时瓒中赤而不黄故知非黄金说瓒之状以冬官玉人璋状言之案郑说爲是朱子亦从郑义后亚祼以璋瓒天官内宰大祭祀后祼则赞贾疏后亚王祼尸内宰以璋瓒授尸祭统大宗执璋瓒亚祼孔疏夫人有故大宗伯代夫人行礼其诸侯未赐圭瓒亦用璋瓒小宗伯郑注云天子圭瓒诸侯璋瓒王制孔疏并同诗棫朴篇济济辟王左右奉璋郑笺祭祀之礼王祼以圭瓒诸臣助之亚祼以璋瓒非也亚祼乃后之事后有故则宗伯摄之此云用璋乃文王爲诸侯时之礼非指后祼亦非宗伯摄行之祼泛引殊欠分晓璋形半圭璋瓒有三考工记大璋中璋九寸边璋七寸射四寸厚七寸黄金勺青金外朱中鼻寸衡四寸有缫郑注射琰出者也勺谓酒尊中勺也鼻勺流也凡流皆爲龙口衡谓勺径也三璋之勺形如圭瓒贾疏圭瓒口径八寸下有盘径一尺此径四寸径既倍狭所容亦小但形状相似耳郑锷云祼圭之盘谓之瓒璋之盘谓之勺案祭统明有璋瓒之文锷说非是鬯有秬鬯以秬黍爲酒未和郁者盛之于卣春官鬯人掌共秬鬯而饰之庙用卣诗书左传并云秬鬯一卣是也有郁鬯筑郁金香草煮之和秬鬯实之于春官郁人凡祭祀之祼事和郁鬯以实而陈之郊特牲郁合鬯是也秬鬯郑云鬯酿秬爲酒芬香条畅于上下秬如黒黍一稃二米郁鬯郑云筑郁金煮之以和鬯酒郑司农云郁草名十叶爲贯一百二十贯爲筑以煮之鐎中停于祭前郁爲草若兰肆师及果筑防防读爲煮郑司农云筑煮筑香草煮以爲鬯杂记畅臼以掬杵以梧孔疏畅谓郁鬯掬栢也梧桐也谓以栢爲臼桐爲杵捣郁鬯也据此则以秬黍爲酒盛之于卣者鬯人所掌也筑郁金香草捣之煮之者肆师所掌也以所筑煮和鬯酒以实而陈之者郁人所掌也其仪节前一日司尊陈六鬯人共秬鬯肆师爲郁鬯郁人共祼器典瑞设圭瓒璋瓒祭之日逆尸入室【大祝小祝】君纯冕立于阼夫人副祎立于房中【祭统】郁人濯圭瓒璋瓒和郁鬯以实而陈之奉王沃盥【春官】王入太室祼【洛诰】执圭瓒祼尸【祭统】小宗伯授王圭瓒小宰赞王授尸【小宗伯注疏】尸受之灌地以祭之向口啐之奠之于地【小宰注疏】是爲始献后以璋瓒亚祼内宰赞之后若有故不与大宗伯执璋瓒摄后祼【祭统注疏】执璋瓒者其判在内【朱子诗传】尸受祭之啐之奠之【小宰注】是爲亚献既灌然后迎牲坐尸于堂【并郊特牲】行朝践之礼其云祼将者周礼郁人诏祼将之仪小宰赞王祼将之事小宗伯以时将瓒祼诗大雅云殷士肤敏祼将于京注疏并云将送也犹奉也小宗伯奉瓒祼而授王宾客以瓒鬯而授小宗伯谓之祼将惟殷士祼将孔氏以爲此周人尚举祼将以表祭事见殷士助祭耳不必专助行灌是也其诸侯未赐圭瓒者不得爲鬯白虎通云天子鬯诸侯薰大夫芑兰士蒹庶人艾王制曰诸侯赐圭瓒然后爲鬯未赐圭瓒则资鬯于天子说者以爲未赐圭瓒者毎祭请鬯于天子而用祼非也此言向未赐圭瓒而今始赐者则天子必资之以鬯如诗江汉篇云厘尔圭瓉必兼以秬鬯一卣程大昌云初赐圭瓒未及自爲之鬯即并鬯以赐使归告祖案此正所谓资鬯于天子也书文侯之命用赉尔秬鬯一卣僖二十八年左氏传王赐晋侯秬鬯一卣孔疏云言秬鬯必以圭瓒副可知是也白虎通云圭瓒秬鬯宗庙之盛礼故孝道备而后赐之秬鬯孝道纯备故内和外荣玉以象徳金以配情芬香条鬯以通神灵君子有黄中通理之道美素之徳金者精和之至也玉者美徳之至也鬯者芬香之至合天下之极美以通其志也其唯玉瓒秬鬯乎
　　应氏防谦礼乐彚编王礼篇御仆进盥郁人沃盥如初濯祼玉授王小宰赞王就鸡司举幂王酌郁鬯司彛反幂王执圭瓒祼尸灌之于地以瓒授祝祝授小宰王拜太祖尸答拜三退出卿大夫皆出后盥于内洗内宰濯璋瓒授外宗外宗以授王后后就鸟酌郁鬯司尊启幂反幂如初后执璋瓒亚献授外宗后拜太祖尸答拜后兴入于西房王后有事不与则大宗伯摄之而亚祼宾执璋瓒酌鸡三祼殷士祼将如仪
　　蕙田案经文所载祼事参伍攷之葢巳详明唯王与后执圭璋灌尸尸受祭之啐之奠之郑氏谓尸受灌地降神名爲祭之向口啐之乃奠之于地应氏谓啐之是飨味奠之则非达于渊泉夫祭之便是灌地降神达于渊泉矣乃畧去祭之一层但举啐之奠之爲说非是又祼将经文只有正祼亚祼而赞祼将者特诸臣助祭事诗殷士祼将郑氏谓周人尚举祼将以表祭事不必专助行祼是也应氏又添入宾祼一层非是
　　右祼　王一献后亚献
　　周礼春官大师大祭祀率瞽登歌令奏击拊【疏大祭祀之时下神合乐皆升歌清庙故将作乐时大师率取瞽人登堂于西阶之东北面坐而歌者与瑟以歌诗也拊所以导引歌者】
　　小师大祭祀登歌击拊
　　礼记祭统大尝禘升歌清庙
　　明堂位升歌清庙【疏升升堂也升乐工于庙堂而歌清庙诗也】
　　周礼春官大司乐凡乐黄钟爲宫大吕爲角太簇爲徴应钟爲羽路鼓路鼗阴竹之管龙门之琴瑟九德之歌九防之舞于宗庙之中奏之若乐九变则人可得而礼矣【注先奏是乐以致其神而祼焉乃后合乐而祭之疏致神则下神也周之礼凡祭祀皆先作乐下神乃荐献荐献讫乃合乐而祼焉据宗庙肆献祼是也】
　　蕙田案殷人先作乐而后迎牲故曰先求诸阳周人既祼而后迎牲故曰先求诸阴其实殷人亦未尝不灌灌在作乐之后周人亦未尝不作乐作乐在既祼之后先阳后阴重在乐先阴后阳重在祼非殷人有乐而无祼周人有祼而无乐也郑氏先奏乐而后灌之说与经文未协今移入祼后葢即升歌清庙时也
　　右作乐降神
　　周礼春官太祝逆牡令钟鼓
　　礼记郊特牲既灌然后迎牲【注灌谓以圭瓒酌鬯始献神也巳乃迎牲于庭杀之天子诸侯之礼也　疏先求神后迎牲也云天子诸侯之礼也者以仪礼少牢特牲是大夫士之礼无臭鬱灌鬯之事故也】
　　明堂位君肉迎牲于门卿大夫赞君【疏迎牲于门者谓祼鬯之后牲入之时迎之于门卿大夫助君谓初迎牲币以告及终祭以来之事也】
