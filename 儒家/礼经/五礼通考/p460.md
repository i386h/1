<!-- { "loadSidebar": true } -->
　　祭祀志至治二年正月丁丑始陈卤簿亲享太庙二月二十三日以新作庙正殿夏秋二祭权止秋八月丙辰太皇太后崩太常院官奏国哀以日易月旬有二日外乃举祀事有司以十月戊辰有事于太庙取圣裁制曰太庙礼不可废迎香去乐可也又言太庙兴工未毕有妨陈宫县请止用登歌从之
　　英宗本纪至治三年正月乙未享太庙壬寅命太仆寺增给牝马百匹供世祖仁宗御容殿祭祀马湩
　　泰定帝本纪至治三年十二月太常院臣言世祖以来太庙嵗惟一享先帝始复古制一嵗四祭请裁择之帝曰祭祀大事也朕何敢简其礼命仍四祭
　　二年十月丁亥享太庙
　　祭祀志祖宗御容至治三年迁置普庆寺祀礼废泰定二年八月中书省臣言当祭如故乃命承防斡齐赍香酒至大都同省臣祭于寺
　　泰定帝本纪三年二月甲申祭太祖太宗睿宗御容于翰林国史院　十月庚辰享太庙　四年二月甲戌祭太祖太宗睿宗御容于大承华普庆寺以翰林院官执事七月丙午享太庙
　　致和元年正月甲戌享太庙乙亥御史邹惟亨言时享太庙三献官旧皆勲戚大臣而近以户部尚书爲亚献人既疏逺礼难严肃请仍旧制以省台枢宻宿卫重臣爲之六月丙午遣使祀世祖神御殿　明宗即位遣中书平章政事哈八儿秃同翰林国史院官致祭太祖太宗睿宗三朝御容
　　文宗本纪天厯元年礼官言时享之礼请改用仲月从之十一月癸亥帝宿斋宫甲子服衮冕享于太庙丁丑以躬祀太庙礼成御大明殿受诸王文武百官朝贺十二月丙午幸大崇恩福元寺谒武宗神御殿
　　二年正月甲子时享于太庙　二月丙申命中书省翰林国史院官祀太祖太宗睿宗御容于普庆寺四月己丑时享于太庙五月幸大圣夀万安寺作佛事于世祖神御殿又于玉徳殿及大天源延圣寺作佛事十月甲申朔帝服衮冕享太庙十一月后八不沙请爲明宗资防福命帝师率羣僧作佛事七日于大天源延圣寺道士建醮于玉虚天宝太乙万夀四宫及武当龙虎二山十二月甲辰以明年正月武宗忌辰命髙丽汉僧三百四十人预诵佛经二藏于大崇恩福元寺
　　至顺元年正月辛酉时享太庙二月戊申命中书省及翰林国史院官祭太祖太宗睿宗三朝御容四月甲申时享太庙十月己未遣亚献官中书右丞相雅克特穆尔终献官特穆尔布哈率诸事告庙请以太祖皇帝配享南郊　二年正月乙酉时享太庙二月祀太祖太宗睿宗御容四月乙卯时享太庙五月甲辰宣政院臣言旧制列圣神御殿及诸寺所作佛事每嵗计二百十六今汰其十六爲定式制可十月己酉时享于太庙
　　至顺三年正月己卯时享太庙八月丁未有事于太庙礼乐志武宗至大以后亲祀摄乐章【太常集礼云孔思逮本所録】皇帝入门奏顺成之曲【别本亲祀禘祫乐章词律同】
　　皇帝盥洗奏顺成之曲【至元四年名肃宁之曲辞律同】
　　皇帝升殿登歌乐奏顺成之曲【别本亲祀乐章词律同】
　　皇帝出入小次奏昌宁之曲【太常集礼云此金曲思逮取之详见制乐始末】无射宫　于皇神宫象天清明肃肃来止相惟公卿威仪孔彰君子攸宁神之休之绥成思成
　　迎神奏思成之曲【至元四年名来成之曲词律同】黄钟宫三成　斋明盛服翼翼灵眷礼备多仪乐成九变烝烝孝心若闻且见肸蠁端临来宁来燕
　　大吕角二成　太簇徴二成　应钟羽二成【词并同上】初献盥洗奏肃成之曲【别本亲祀乐章名顺成之曲词律同】
　　初献升殿【降同】登歌乐奏肃宁之曲【至元四年名肃成之曲词律同】司徒捧俎奏嘉成之曲【至元四年曲名词律同】
　　太祖第一室奏开成之曲【至元四年名武成之曲词同】
　　睿宗第二室奏武成之曲【至元四年名明成之曲词同】
　　世祖第三室奏混成之曲无射宫　于昭皇祖体健乗干龙飞应运盛徳光前神功耆定泽被垓埏诒厥孙谋何千万年
　　裕宗第四室奏昭成之曲无射宫　天启深仁须世而昌追惟显考敢后光徽仪肇举礼备音锵皇灵监止降厘无疆
　　顺宗第六室奏庆成之曲无射宫　龙潜于渊徳昭于天承休基命光被纮埏洋洋如临笾豆牲牷惟明惟馨皇祚绵延
　　成宗第七室奏守成之曲无射宫　天开神圣继世清宁泽深仁溥乐协韶英宗枝嘉会气和惟馨繁禧来格永被皇灵
　　武宗第八室奏威成之曲无射宫　绍天鸿业继世隆平惠孚中国威靖边庭厥功惟茂清庙安灵歆兹明祀福禄来成
　　仁宗第九室奏歆成之曲无射宫　绍隆前绪运启文明深仁及物至孝躬行惟皇建极盛徳难名居歆万祀福禄崇成
　　英宗第十室奏献成之曲无射宫　神圣继作式是宪章诞兴礼乐躬事烝尝翼翼清庙有耿光于千万年世仰明良
　　皇帝饮福登歌奏厘成之曲夹钟宫　穆穆天子禋祀太宫礼成乐备敬彻诚通神胥乐止锡之醇醲天子万世福禄无穷
　　文舞退武舞进奏肃成【孔本作肃宁】之曲【至元四年名和成之曲词律同】亚终献行礼宫县奏肃成之曲【至元四年名顺成之曲词律同】彻笾豆登歌乐奏丰宁之曲【至元四年名丰成之曲词律同】
　　送神奏保成之曲【至元四年名来成之曲词律同】
　　皇帝出庙廷奏昌宁之曲无射宫　缉熙惟清吉蠲致诚上仪具举明徳荐馨已事而竣欢通三灵先祖是皇来燕来宁
　　文宗天歴三年明宗祔庙酌献奏永成之曲无射宫猗那皇明世缵神武敬天弗违时潜时旅龙旂在
　　涂言受率土不遐有临永锡多嘏
　　顺帝本纪元统二年罢夏季时享七月辛卯祭太祖太宗睿宗三朝御容罢秋季时享十月戊午享于太庙至元元年七月丁亥享于太庙　二年十月己卯享于太庙　三年十二月己巳享于太庙　四年十月辛卯享于太庙
　　至元六年四月己丑享于太庙五月丙子车驾时廵上都置月祭各影堂香于大明殿遇行礼时令省臣就殿迎香祭之七月戊午享于太庙
　　祭祀志至元六年六月监察御史呈尝闻五行传曰简宗庙废祭祀则水不润下近年雨泽愆期四方多旱而嵗减祀事变更成宪原其所致恐有感召古者宗庙四时之祭皆天子亲享莫敢使有司摄也盖天子之职莫大于礼礼莫大于孝孝莫大于祭世祖皇帝自新都城首建太庙可谓知所本矣春秋之法国君即位逾年改元必行告庙之礼伏自陛下即位以来于今七年未尝躬诣太庙似为阙典方今政化更新并遵旧制告庙之典理宜亲享时帝在上都台臣以闻奉防若曰俟到大都亲自祭也九月二十七日中书省奏以十月初四日皇帝亲祀太庙制曰可前期告示以太师右丞相满济勒台爲亚献官枢宻知院阿噜图爲终献官知院普尔普翰林承防娄章爲助奠官大司农阿雅噶齐爲七祀献官侍中二人门下侍郎一人大礼使一人执劈正斧一人礼仪使四人余名如故事有司具仪注云享前一日质明所司备法驾于崇天门外侍仪官引擎执同导驾官具公服于致斋殿前左右分班侍立承奉舍人引门下侍郎侍中入殿门下侍郎相向立侍中跪奏臣某等官请皇帝中严就拜兴退出少顷引侍中版奏外办就拜兴退皇帝出斋室侍中跪奏请皇帝升舆廵辇路由正门至大明殿西陛下侍中跪奏请皇帝降舆升殿就拜兴引皇帝即御座执事官于午陛下起居讫舍人引侍中门下侍郎入殿至御榻前门下侍郎相向立侍中跪奏请皇帝降殿升舆就拜兴导至大明殿外侍中跪奏请皇帝升舆就拜兴至大明门外太仆卿进御马侍中跪奏请皇帝降舆乗马讫门下侍郎跪奏请车驾进发就拜兴进发时称警跸至崇天门外门下侍郎跪奏请车驾少驻勅众官上马就拜兴侍中承防退称曰制可赞者承传勅众官上马少顷门下侍郎跪奏请车驾进发就拜兴进发时称警跸导至太庙外红门内门下侍郎跪奏请车驾权停勅众官下马就拜兴赞者承传勅众官下马门下侍郎跪奏请车驾进发至石桥南侍中跪奏请皇帝下马歩入神门就拜兴皇帝下马侍仪官同导驾官前导皇帝歩入神门稍西侍中跪奏请皇帝升舆就拜兴至大次殿门前侍中跪奏请皇帝降舆入就大次就拜兴帘降宿卫如式侍中入跪奏勅众官还斋次承防赞者承传勅众官各还斋次俟行礼时至丑时二刻顷侍仪官备擎执同导驾官于大次殿门前舍人引侍中门下侍郎入大次座前侍中跪奏请皇帝中严服衮冕就拜兴退少顷再引侍中跪奏外办就拜兴退礼仪使跪奏请皇帝行礼侍仪官同导驾官导引皇帝至西神门擎执侍仪官同导驾官止行礼毕皇帝由西神门出侍仪官备擎执同导驾官引导皇帝还至大次舍人引侍中入跪奏请皇帝解严释冕服尚食进膳如式毕侍中跪版奏外办就拜兴退导皇帝出大次侍中跪奏请皇帝升舆就拜兴侍仪官同导驾官前导至神门外太仆卿进御马侍中跪奏请皇帝降舆乗马就拜兴乗马讫门下侍郎跪奏请车驾进发就拜兴退进发时称警跸至櫺星门外门下侍郎跪奏请车驾少驻勅众官上马就拜兴侍中承防退称曰制可赞者承传勅众官上马少顷门下侍郎跪奏请车驾进发就拜兴进发时称警跸教坊乐振作至丽正门里石桥北引门下侍郎跪奏请车驾权停勅众官下马就拜兴赞者承传勅众官下马门下侍郎跪奏请车驾进发侍仪官引擎执同导驾官前导执事官后从皇帝由红门里辇路至大明门外侍中跪请皇帝降马乗舆就拜兴侍仪官擎执同导驾官导至大明殿诸执事殿下相向立俟皇帝入殿升座侍中跪奏勅众官皆退赞者承传勅众官皆退
　　顺帝本纪至正元年正月丁巳享于太庙四月甲申享于太庙七月己卯享于太庙十月丁未享于太庙　二年正月丁丑享于太庙四月乙巳享于太庙七月辛未享于太庙十月丁未享于太庙　三年正月丁丑享于太庙四月乙巳享于太庙七月丁卯享于太庙十一月辛未享于太庙　四年正月辛未享于太庙七月己丑享于太庙
　　李黼传黼迁礼部主事拜监察御史首言禴祀烝尝古今大祭今太庙惟二祭而日享佛祠神御非礼也宜据经行之
　　王圻续通考时方永贞请真定玉华宫罢遣太常礼乐议曰原庙之制隆古未闻汉孝惠从叔孙通之请始诏有司立原庙遂有衣冠月出游之名其后郡国所在因各立庙至元帝永平四年贡禹奏郡国祖宗庙不应古礼天子是其议罢之谨案尚书黩于祭祀时谓弗钦春秋之义父不祭于支庶君不祭于臣仆之家伏覩圣朝建立七庙崇奉孝享可谓至矣而睿宗皇帝神御别在真定路玉华宫窃惟有功徳于天下者莫如太祖皇帝世祖皇帝太祖皇帝不闻有原庙世祖皇帝神御奉安大圣夀万安寺嵗时差官以家人礼祭供不用太常礼乐今玉华宫原庙列在郡国又非龙兴降诞之地主者以臣仆之贱供奉御容非礼之甚伏望朝廷稽前汉故事致隆太庙玉华宫照依京师诸寺影堂例止命有司以时祭供罢遣太常礼乐非独圣朝得典礼之正而在天之灵无防凟之烦礼官免失礼之责矣
　　至正六年四月乙卯享于太庙七月己卯享于太庙七年正月己酉享于太庙十月辛未享于太庙　八年正月丁未享于太庙　九年正月丁酉享于太庙四月丁卯享于太庙十月辛卯享于太庙　十一年正月乙卯享于太庙四月乙酉享于太庙十月己卯享于太庙十二年四月己酉时享太庙七月丁丑时享太庙十
