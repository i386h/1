<!-- { "loadSidebar": true } -->
　　皇帝观射于射宫前一日设宫悬张麋侯设第一楅于庭前小西第二楅于第一楅南二歩以次五楅陈赏物罚丰如亲射布王公以下释弓矢席位于中门外左右俱北上布三品以上会席位于殿上如常仪布第四品五品会席位于东西阶南在乐悬南东厢者西面西厢者东面俱北上【若殿上人少四品五品亦升之】布六品以下会席位于乐悬之南北上【若四品五品升殿则在悬内】布王公以下将射位于东西阶前北上布左右司射位于王公将射位前左者西面右者东面俱北上布司马位于右司射南东面布三品以下及左供奉官射席位于御座东楹间少前布三品以上及右供奉射席于御座西楹间少前【席横布各容二人】布四品以下射席于殿阶下如殿上仪布获者位于乏东东面取矢者在获者南俱东面【获者谓着矢踈宻者】置左右司射各三人司马二人其日质明王公以下俱常服持弓矢分为左右引入至中门外位皇帝服武弁服出乐作警跸如常仪王公以下皆跪释弓矢于位典谒引入见会如常仪【凡射先行会礼】酒三徧所司奏请赐三公以下射侍中前承诏退称制曰可王公以下将射者皆降庭前北面相对为首再拜讫典谒引出复中门外位跪取弓矢兴两手奉弓搢乗矢典谒引入就将射位左右司射及司马及获者皆就位执罚罇者立于罇南执篚者立于篚南皆北面酌者立于罇西东面获者持旌南行十歩当侯东行至侯负侯北面立左右司射各一人先导射皆搢乗矢于带两手奉弓左者从东阶右者从西阶至阶左者西面右者东面相顾立定俱升进各当席前北面俱进升射席立定左厢者右旋西面张弓右厢者左旋东面张弓俱南面挟一个【挟谓置矢于弓】司马执弓自西阶升当右射者前左旋南面挥弓命获者去侯获者持旌去侯西行十歩当乏北行至乏止乃射左司射一发右司射一发更迭射讫左司射左旋西面弛弓右司射右旋东面弛弓俱北面立定俱少退各从东西阶降于阶下相向立定乃退复位左右司射各于王公位前北面次北王公从首六人引从东西阶升如司射之仪至射席相对为首北面立左者右旋西面张弓右者左旋东面张弓俱南面挟一个所司奏请以射乐乐王公以下【若两番则每番唯射取中侯未须奏请作乐相应】侍中前承制曰可通事舍人承传西面告太常卿于西悬内东面命乐正曰奏乐间若一【言奏七节节间踈数如一也】司射自西阶升当御前少西东向誓曰无射获无猎获【不得射侯边不得猎过获者之傍】射者俱逡巡司射退降复位司射又升西阶誓曰不鼓不释【不与鼓节相应虽中不释算也】射者又逡巡司马射退降复位协律郎举麾作貍首之乐三节讫左右俱一发使与第四节相应左右又一发使与第五节相应以至七节射讫协律郎偃麾乐止左厢射者左旋西面弛弓右厢射者右旋东面弛弓俱北面立少退从东西阶降立于阶下相向北上立定乃退左右司射各以次取六人俱升射如初四品以下射于殿下即射席升降及射与乐相应如殿上仪射讫者三品以上及近侍之官释弓于下复会位四品以下皆复会位坐其未射者立继射如初射总讫司马升殿挥弓命取矢取矢者上中下矢各一人持其不中者矢一人持至庭前其第一矢跪如第一楅北阔其以下次加楅讫取矢者各立楅南北面王公以下各降执弓庭前北面立所司奏请赏射中者罚不中者侍中承制退称制曰可所司立楅之西东面监唱射矢取六人者各唱中者姓名中者立东阶下西面北上依射中疎宻为第其不中者【谓四矢俱不中侯也】立于西阶下东面北上依品为序东西俱再拜所司东阶下以次付赏物受讫者退复西面位【若赐多且置于位御矢持出中门付之】酌者于罚罇西东面酌进北面跪奠爵丰上立于丰南少西不中者丰南北面横奠弓跪取爵立饮卒爵跪奠爵丰下取弓退复东面位酌者继酌奠于丰不中者以次饮皆如初若更射则取矢者以矢就东西面位付射者讫左右司射各从首取公王以下六人升射如初始作乐与乐相应如上仪其赏罚皆如初讫典谒者引中者及不中者及不射者皆庭前北面各依品相对再拜讫出复中门外持钑者复位御入乐作警跸如常所司持矢出中门外付射者讫引出者御不亲观射则不设乐悬公王以下各执弓矢入庭前北面拜讫通事舍人宣敕赐公王以下食公王等皆再拜典谒引公王以下就东西廊下食以下在位者皆再拜左右司射引公王以下皆如御前之仪射讫公王以下皆北面相对立通事舍人宣敕云射中者依算赐物不中者罚酒公王等皆再拜其受赏及罚皆如御前之仪北面再拜取矢讫引出
　　宋史礼志大射之礼废于五季太宗始命有司草定仪注其羣臣朝谒如元会酒三行有司言请赐王公以下射侍中称制可皇帝改服武弁布七埒于殿下王公以次射开乐县东西厢设熊虎等侯陈赏物于东阶以赉能者设丰爵于西阶以罚否者并图其冠冕仪式表着埻埒之位以进帝览而嘉之谓宰臣曰俟弭兵当与卿等行之凡游幸池苑或命宗室武臣射每帝射中的从官再拜奉觞贡马为贺预射宫中者帝为之解赐袭衣金带散马不解则不赐苑中皆有射棚画晕的射则用招箭班三十人服绯紫绣衣帕首分立左右以唱中否节序赐宴则宗室禁军大校牧伯诸司使副皆令习射遂为定制外国使入朝亦令帅臣伴赐射于园苑政和宴射仪皇帝御射殿侍宴官公服系鞵射官窄衣奏圣躬万福再拜升殿酒三行引射官降皆执弓矢谢恩再拜三公以下在右射官在左不射者依坐次分立皇帝初射中舍人賛拜凡左右祗应臣僚除内侍外并賛再拜招箭班殿上躬奏讫跪进椀射官先传弓箭与殿侍侧立内侍接椀讫就拜起降阶再拜有司进御茶牀天武引进奉马列射垜前员僚奏圣躬万福东上閤门官诣御前躬奏班首姓名以下进酒班首以下横行立賛再拜班首奉酒进乐作饮毕殿上臣僚再拜舍人賛各赐酒羣官俱再拜賛各就坐羣官皆立席后引进司官临阶宣进奉出天武奉马出乐合复賛就坐饮讫揖兴诸司收坐物射官左侧临阶取弓箭侍立皇帝再射中的或双中如上仪进酒临时取防得防进酒更不进奉中扁椀及解中更不贺不进酒臣僚射中别降阶再拜讫殿下侧立御箭解中招箭班进椀如上仪舍人再引射中官当殿揖躬宣有敕赐窄衣金带跪受箱过再拜过殿侧服所赐讫再引当殿再拜更不射如宣再射或更赐箭令射如未退即就位再拜如再射中御箭再解中赐鞍辔马如上仪臣僚射中御箭不解引降阶再拜立招箭班殿上躬奏讫下殿舍人宣有敕赐银椀跪受执椀并箭就拜起再拜如合赐散马即同宣赐宣有勅赐银椀兼赐散马若干匹射讫进御茶牀诸司复陈坐物等羣官各立席后賛就坐羣臣俱坐酒五行宣示醆宣劝如仪皆作乐宴毕内侍举御茶牀三公以下降阶再拜退
　　乾道二年二月四日车驾幸玉津园皇帝射讫次命皇太子次庆王次恭王次管军臣僚等射如是者三每射四发帝前后四中的
　　淳熙元年九月车驾幸玉津园命从驾文武官行宴射之礼皇太子宰执以下酒三行乐作皇帝临轩有司进弓矢皇帝中的皇太子进酒率宰执以下再拜称贺宣皇太子射射中赐宣预射臣僚射使相郑藻起居舍人王卿月环卫官萧图噜拉射中各赐袭衣金带
　　明集礼元制自天子公卿至郡国将佐皆有射垜剪栁之法大概循用国俗
　　明会典洪武三年五月诏行大射礼上以先王射礼久废弧矢惟习于武夫而文士多未解至是诏大学及郡县学诸生皆令习射
　　明集礼射仪前期戒射定耦选执事充司正副司正司射司射器请射举爵收矢执旗树鹄陈设如图仪是日执事者入就位请射者引主射正官及各官员子弟士民俊秀者各就品位司射器者以弓矢置于各正官及司射前请射者诣正官前圆揖毕引诣司器前授弓矢毕引复本位司正执算入立于中后请射者诣司射前曰请诱射引司射二人耦进各以三矢搢于腰带之右以一矢挟于二指之间推年齿相让年上者为上射年幼者为下射上射先进诣射位向鹄正立发矢司正书中投算置于中【或副司正书中】举旗者举旗如式上射射毕退立于旁让下射者诣位发矢书中举旗如前请射者俱引复位收矢者收矢复于射者司正取所中算请射者次请士民俊秀射次请官员子弟射次请品卑至髙品者射其就射位发矢取算书中举旗收矢复位皆如式俱毕司正副司正持算白中于主射正官举爵者酌酒授中者如式饮讫请射请属官以下仍捧弓矢纳于司射器还诣主射正官前圆揖而退
　　何景明乡射直节古者饮毕而射射之司马燕之司正也此礼久不行而其文具仪礼然仪礼古文难读虽昌黎韩子且苦之今即与诸生言或弗解故复刻此使就此习之而后求之仪礼则其文辞绪理可寻也　器一弗备则无以即事惟乐放失久矣其器莫之有能备也今但以笙比人声而以鼓磬节之　事以明贤故遴而后莅故宾主必孚司马以下必能其事虽役必当其才徳焉　射之节于乐也天子以驺虞诸侯以貍首大夫以采苹士以采蘩采苹采蘩示敬也敬则可以修诸其身而施于天下矣　爵齿徳三者通乎天下者也乡饮尚齿也饮毕而射察其徳也夫然侈可以爵之于朝是故古者以射择士　三射之节其于命辞见乎始射而命曰毋射获毋猎获知始射而获也再射而命曰不贯不释知再射而释也三射而命曰不鼓不释知三射而鼔也　始射获而不释试也惧弗审也再射而释则审矣三射而鼓而礼乐备矣　始射不及宾者不敢役宾也不饮者不释则不饮也耦射先宾不敢次宾于耦也众宾不耦宾在宾位则不敢逾大宾也故非主则不敢与宾耦　胜者张弓不胜者弛弓胜者立不胜者饮夫何言哉贤不肖喻矣　夫物惟时事惟宜先后不逾详畧有渐其惟射乎是故髙而无用美而无当欲速而求成圣人勿为也　弓矢敌器也圣人以揖让用之天下复有可争者乎夫射也者禁肆制躁履序蹈和一众心贯万事者也以此施于天下也故治理而生遂
