<!-- { "loadSidebar": true } -->
　　薛氏礼图天子待五等诸侯礼数初入境上公则五积侯伯则四积子男则三积皆用牢出入同等上公三问侯伯再问子男一问皆用脯脩至国则致飱者客始至致小礼也飱有牢上公五侯伯四子男三也有庶羞公四十侯三十二子男二十四有簠公十侯伯八子男六皆实稻也有豆公四十侯伯三十子男二十四皆实菹醢也有铏羮公三十八侯伯二十八子男十八也有壶酒公四十侯伯三十二子男二十四有簋黍稷器也公侯伯子男各十二朝讫致饔飱有牢公九侯伯七子男五也有米公百二十筥侯伯百筥子男八十筥也有醯醢公百二十瓮侯伯百瓮子男八十瓮也有车米视生牢牢十车公则四十车侯伯三十车子男二十车也有车禾视死牢牢十车公五十车侯伯四十车子男三十车也有刍薪其数倍禾也乗禽公日九十双侯伯七十双子男五十双也殷膳太牢中又致膳谓之殷膳也公则三飨三食三燕侯伯则一飨一食一燕若有故不亲飨食燕则以币致之此王待诸侯之礼然也天子待孤卿以下礼数若大国之孤天子待之出入亦三积不问一劳其牢礼飨食及陈设之仪一如子男之礼自卿以下天子待之皆以其爵等为牢礼之数如爵卿也则飱二牢饔饩五牢大夫则飱太牢饔饩三牢士也则飱少牢饔饩太牢至陈设之仪皆如朝聘之礼然则天子待卿以下积则卿出入二积大夫出入一积所以知其如此者诸侯之积视飱牵故大夫之积亦视飱牵也以上皆据从君为介之礼若不从君而特来聘问之卿大夫士天子待之亦与从君为介之礼同等也详见周礼大行人及司仪掌客诸职　诸侯朝天子之礼始至天子之境先谒关人关人告王王使小行人迎劳于畿又使大夫致积及郊王使大行人服皮弁用璧以劳之诸侯亦服皮弁服受之诸侯傧王使者用束帛乗马及国天子赐馆使司空致舍小行人为承傧诸侯傧王使者亦用束帛乗马乃致飱春夏之时将朝之旦诸侯则服禆冕释币于祢迁主各乗其所受上路以朝卿为上介大夫为次介士为众介衣服旌旗朝位逺近陈介各如命数而摈用命数之强半天子迎公则宗伯为上摈小行人为承摈啬夫为末摈王时服衮冕乗金路建大旂在于门内至摈受命请事传承摈自摈而传至介自介而传至公更报而下传命既讫王乃乗车出门下车而揖之公则前至门外相揖而入三摈三介为之三相初出臯门之时三相俱入及库门而止一相及庙门外之舍诸侯入于舍王则更迎侯伯迎侯伯竟更迎子男凡王出迎时公立当车轵侯伯立当前疾子男立当车衡则王出门下车时当车轸而立与王既迎讫则服皮弁服于路门外正朝当宁而立诸侯即服于舍服皮弁各执瑞玉至于朝诸公皆东面诸侯皆西面伯子男从侯而朝序进授玉先尽同姓次及异姓也将授贽之时皆进当王前西北东面奠玉再拜稽首王命亲授诸侯乃执玉而进王以冒玉合圭然后受之诸侯退再拜稽首授贽既讫各还其舍王更服衮冕至于庙中当扆而立诸侯各服禆冕一相而入以行享礼随国所有分为三享王者之后三享皆以圭璋致之五等诸侯三享皆以璧琮致之致享之礼王但抚之诸侯自授于宰先行王礼然后乃行后礼若秋冬之时将朝之旦诸侯皆乗墨车而至于大门之外王不迎直陈摈介上摈自与诸侯相接传命更至庙门之舍盖诸侯前期皆受舍于庙门之外也王服衮当依而立受朝享之礼诸侯入门右皆奠玉再拜王命时受之诸侯更取玉升堂致命王亲受诸侯降堂又再拜稽首王迎升然后行三享之礼王皆抚之诸侯降堂自授王率如朝宗之法惟乗墨车天子不下堂而迎朝享并受于庙为异于朝宗也诸侯行朝享既讫王使宗伯以圭瓒酌鬱鬯祼宾王拜送之次后亦使宗伯以璋瓒亚祼宾后拜送之公于是酢王不酢后所谓王礼再祼而酢也侯伯则王使宗伯一祼侯伯则酢王后不祼也子男则一祼不酢礼毕还馆诸公卿皆就馆见之若有功者天子赐之车服皆使公卿就馆致之诸侯傧使者亦以束帛乗马致饔饩于馆诸侯亦以束帛乗马傧使者夕则后致饔饩之礼后日王速宾来就庙中行飨食燕之礼飨食燕既讫乃还王致赠郊送加劳之礼送之至境凡诸侯当朝之歳有故不得朝则遣世子来朝若已誓于天子者则礼下其君一等未誓者以皮帛继子男也若无世子则使孤孤之礼与子男同所异者立当车前不交摈庙中无相以酒礼而已无孤者则使卿如聘礼也
　　蕙田案孔仲达曲礼疏天子春夏受朝宗则无迎法受享则有之其説与薛氏异未详孰是














　　五礼通考卷二百二十一
　　钦定四库全书
　　五礼通考卷二百二十二
　　刑部尚书秦蕙田撰
　　宾礼三
　　天子受诸侯觐
　　仪礼觐礼【郑目録云觐见也诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省是以享献不见焉三时礼亡惟此存尔觐礼于五礼属宾】
　　蕙田案敖氏谓此篇言同姓大国之君入觐于王之礼初无四时之别与周官秋见曰觐之意异此説非也四时之朝宗觐遇散文言之皆得名朝王制天子无事与诸侯相见曰朝春秋五月公朝于王所是也朝又可名觐诗韩侯初立来朝曰韩侯入觐春秋传晋侯朝王称出入三觐是也其不云宗遇者郑氏谓夏宗依春冬遇依秋故以朝觐为大名也对文言之则当依当宁在朝在庙其礼固区以别矣传记举其一偏故朝觐可以通言仪礼记其节目故朝宗觐遇不可以不辨盛世佐云此篇自郊劳以前赐车服以后文多不具必其详已见于朝礼故略之也礼经之逸者多矣执此区区之仅存者而谓其所不见者皆无是礼也岂通论哉此言得之
　　觐礼至于郊【注郊谓近郊去王城五十里】
　　【张氏尔岐曰此下言侯氏入觐初至之事至郊则郊劳至国则赐舍凡二节】
　　钦定义疏王畿千里王城居中畿面各五百里界首置关面各三关凡十二关司关掌之侯氏之来也君先与卿图事遂戒宰书币夕陈币设监守太子曰监国诸侯之兄弟曰处守乃告于祖奠于祢告于社稷山川之神君行卿大夫士介从师从奉主车祖祭而出见日而行逮日而舍奠过他邦则假道至于关敂关人而司关为之告焉由二百里内之遂及百里之逺郊至五十里之近郊中间如遂人遗人委人各为之委积掌讶环人野庐氏各为之聚而凡王官各赡其事聘礼宾在国受命啓行过邦入境具详此从至于郊始见者文略也抑诸侯适天子尚有他篇其礼文可以互见而今逸之与
　　王使人皮弁用璧劳侯氏亦皮弁迎于帷门之外再拜【注小行人职曰凡诸侯入王则逆劳于畿则郊劳者大行人也皮弁者天子之朝服也璧无束帛者天子之玉尊也不言诸侯言侯氏者明国殊舍异礼不凡之也郊舍狭寡为帷宫以受劳掌舍职曰为帷宫设旌门　疏案大行人上公三劳侯伯再劳子男一劳则五等同有畿劳其子男惟有此一劳而已侯伯又加逺郊劳上公又加近郊劳此云近郊据上公而言案玉人职云案十有二寸枣栗十有二列诸侯纯九大夫纯五夫人以劳诸侯注云夫人谓王后此文不见者以聘礼于聘客主国夫人尚有劳以二竹簋方明后亦有略言王劳不言后文不具也聘礼亦受劳于馆不为帷宫者彼臣礼卿行旅从徒众少故在馆此诸侯礼君行师从徒众多故于帷宫】
　　【敖氏继公曰劳而用璧以为信天子于诸侯之礼也璧无束帛别于享礼且为其当还之也】
　　使者不答拜遂执玉三揖至于阶使者不让先升侯氏升听命降再拜稽首遂升受玉【注不答拜者为人使不当其礼也不让先升奉王命尊也升者升坛使者东靣致命侯氏东阶上西面聼之　疏以帷宫无堂可升故知升者升坛也敖氏继公曰使者不让则侯氏不先让可知侯氏不让者以使者尊当先升而不敢让之也其降拜于阶间北面升就使者北面讶受之】
　　蕙田案侯氏受玉之位当在西面与使者相并下云使者左还而立是使者于授玉之后方南面明是时犹东面也敖氏以为北面讶受之非是
　　使者左还而立侯氏还璧使者受侯氏降再拜稽首使者乃出【注左还还南面示将去也立者见侯氏将有事于已俟之也还玉重礼　疏直云使者左还不云拜送玉者凡奉命使皆不拜送若身自致者乃拜送】
　　【蔡氏徳晋曰前降拜受玉也后降拜送玉也】
　　侯氏乃止使者使者乃入侯氏与之让升侯氏先升授几侯氏拜送几使者设几答拜【注侯氏先升宾礼统焉几者安宾所以崇优厚也上介出止使者则已布席也　疏聘礼卿劳受傧不设几者诸侯之卿卑不与此同也几不可设于地明有席聘礼受聘云几筵既设是几筵相将】
　　【敖氏继公曰有司既布席侯氏乃出止使者止其去也且迎而欲傧之使者亦礼辞许侯氏揖先入使者乃入也既入不言三揖者如上礼可知让升侯氏与使者三让而先升使事既毕则行宾主礼也杨氏复曰今案几布席设几皆在西北位此帷宫恐亦当然】
　　钦定义疏聘礼郊劳劳者出授老币出迎劳者劳者礼辞宾揖先入劳者从之邻国之卿体敌犹出迎劳者侯氏于王命出迎可知盖是时上介先出止之侯氏随出迎之经故云侯氏乃止使者疏谓侯氏不出盖误此几席其莞筵纷纯彤几与
　　侯氏用束帛乗马傧使者使者再拜受侯氏再拜送币【注傧使者所以致尊敬也拜者各于其阶】使者降以左骖出侯氏送于门外再拜侯氏遂从之【注騑马曰骖左骖设在西者其余三马侯氏之士遂以出授使者之从者于外从之者遂随使者以至朝　疏陈四马与人以西为上聘礼礼宾时宾执左马以出此亦以左骖出故知左骖设在西也】
　　【敖氏继公曰四马象在车前故西者曰左骖驾车之马两服居中两骖在傍】
　　【郝氏敬曰左骖庭实四马最西一马也马首北以西为左】
　　【髙氏愈曰遂从之者以天子劳使既至故不敢即安而急趋王所也】
　　蕙田案以上郊劳
　　天子赐舍【注以其新至道路劳苦未受其礼且使即安也赐舍犹致馆也所使者司空与小行人为承摈今文赐作锡　疏聘礼宾至于朝君使卿致馆此不言致馆言赐舍者天子尊极也聘礼致馆宾主人各摈介故知此亦陈摈介必知使小行人为承摈者案小行人云及郊劳眡馆将币为承而摈是其义也李氏如圭曰聘礼宾至即欲受之者主人之礼觐礼且使即安者君上之恵】
　　曰伯父女顺命于王所赐伯父舍【注此使者致馆辞疏此及下经皆云伯父谓同姓大国举同姓大国则同姓小国及异姓之国礼不殊也】
　　钦定义疏上文侯氏遂从之盖从使者至朝告至也与聘礼劳者遂以宾入至于朝同其时天子即降赐舍之命于是小行人帅至于馆而司空乃宣是命辞焉聘礼曰大夫帅至于馆卿致馆其义例可推也
　　侯氏再拜稽首【注受馆】
　　【敖氏继公曰不着其所是于舍门外也使者东面致命侯氏西面听命既则北面拜】
　　傧之束帛乗马【注王使人以命致馆无礼犹傧之者尊王使也侯氏受馆于外既则傧使者于内】
　　【敖氏继公曰侯氏于使者亦有迎送之拜不言者文略耳下于大夫戒之礼亦然】
　　【方氏苞曰此下当有设飱之礼及期侯氏有展币之礼以皆前见故文不具】
　　蕙田案以上赐舍
　　天子使大夫戒曰某日伯父帅乃初事【注大夫者卿为讶者也掌讶职曰凡讶者宾客至而徃诏相其事戒犹告也其为告使顺循其事也初犹故也】侯氏再拜稽首【注受觐日也】
