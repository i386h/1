<!-- { "loadSidebar": true } -->
　　册府元龟开元二十四年七月庚子有上封事者言月令云八月日月防于夀星居列宿之长五者土之数以生为大臣窃以夀者圣人之长也土者皇家之徳也陛下首出夀星之次旅于土徳之数示五运开元之期万夀无疆之应伏请两京各改一殿以万夀为名至千秋节防百僚于此殿如受元之礼毎至八月社日配夀星祠至于大社坛享之诏曰徳莫大于生成福莫先于夀考苟有所主得无祀之今有上事者言仲秋日月防于夀星以为朕生于是月欲以配社而祭于义不伦且夀星角亢也既为列宿之长复有夀星之名岂唯朕躬独享其应天下万姓宁不是懐葢秦时已有夀星祠亦云旧矣宜令所司特置夀星坛甞以千秋节日修其祀典申勅夀星坛宜祭老人星及角亢七宿着之常式
　　玉海天寳十四载三月时雨未降令给事中王维等分祭五星坛
　　册府元龟徳宗贞元六年春二月甲申复祀司中司命司人司禄及灵星
　　五代史唐本纪同光二年九月壬子置水于城门以禳荧惑
　　宋史礼志景徳三年太常礼院言案月令八月命有司享夀星于南郊注云秋分日祭夀星于南郊夀星南极老人星也尔雅云夀星角亢也注云数起角亢列宿之长故云夀星唐开元中特制夀星坛常以千秋节日祭老人星及角亢七宿请用祀灵星小祠礼其坛亦如灵星坛制筑于南郊以秋分日祭之
　　文献通考知枢宻院事王钦若言夀星之祀肇自开元伏以陛下光阐鸿猷并秩羣祀而萧芗之祭独略此祠缙绅之谈皆谓阙典加以周伯星出实居角亢之间天既垂休礼罔不答伏望特诏礼官俾崇祀事庶百祥之允集介万夀以无疆诏有司详定遂请以秋分日飨夀星及角亢七宿为坛南郊髙三尺周回八步四尺四陛下壝其祭器祀礼咸以灵星为凖奏可
　　礼志诸星祠有夀星周伯灵星之祭大中祥符二年翰林天文邢中和言景徳中周伯星出角亢下案天文志角亢为太山之根果符上封之应望于亲郊日特置周伯星位于亢宿间诏礼官与司天监定议且言周伯星出氐三度然亢氐相去不逺并郑分兖州夀星之次宜如中和奏设位氐宿之间以为永式
　　天禧四年从灵台郎皇甫融请凡修河致祭増尾宿天江天记天社等诸星在天河内者凡五十位
　　文献通考庆歴四年灵台郎王太明言案占书主河江淮济沟渠溉灌之事十九星汴口祭河渎七位而不及星司天监定亢池主渡水往来迎送之事北河为胡门北戒南河为越门南戒土司空掌水土功事皆不主江淮济箕计奎三星颛注津渎太明所遗请与东井天津天江咸池积水天渊天潢水位水府四凟九坎天船王良罗堰等十七星在天河内者当祠二月诏汴口祭河兼祠十七星
　　宋史仁宗本纪康定元年十二月癸未诏南京祠大火礼志大火之祀康定初南京鸿庆宫灾集贤校理胡宿请修其祀而以阏伯配焉礼官议阏伯为髙辛火正实居商丘主祀大火后世因之祀为贵神配火侑食如周弃配稷后土配社之比下歴千载遂为重祀祖宗以来郊祀上帝而大辰已在从祀阏伯之庙每因赦文及春秋委京司长吏致奠咸秩之典未始云阙然国家有天下之号实本于宋五运之次又感火徳宜因兴王之地商丘之旧为坛兆祀大火以阏伯配建辰建戌出内之月内降祝版留司长吏奉祭行事乃上坛制高五尺广二丈四陛陛广五尺一壝四面距坛各二十五步位牌以黒漆朱书曰大火位配位曰阏伯位牲用羊豕一器凖中祠岁以三月九月择日令南京长吏以下分三献州县官摄太祝奉礼
　　庆歴以立秋后辰日祀灵星其坛东西丈三尺南北丈二尺夀星坛方丈八尺皇祐定如唐制二坛皆周八步四尺其享礼笾八豆八在神位前左右重三行俎二在笾豆外簠簋一在二俎间象尊二在坛上东南隅北向西上七宿位各设笾一豆一在神位前左右俎一在笾豆外中设簋一簠一在俎左右爵一在神位正前壶尊二在神位右光禄实以法酒
　　元丰中礼文所言时今秋冬享夀星于南郊熙宁祀仪于坛上设夀星一位南向又于坛下夘陛之南设角亢氐房心尾箕七位东向案尔雅所谓夀星角亢非此所谓秋分所享夀星也今于坛下设角亢位以氐房心尾箕同祀尤为无名又案晋天文志老人一星在弧南一曰南极常以秋分之旦见于丙春分之夕没于丁见则治平主夀昌常以秋分之南郊后汉于国都南郊立老人星庙常以仲秋祀之则夀星谓老人矣请依后汉于坛上设夀星一位南向祀老人星其坛下七宿位不宜复设【案通考作元丰四年】
　　元丰详定局言周礼小宗伯之职兆五帝于四郊四类亦如之郑氏曰兆为坛之营域星辰运行无常以气类为之位兆司中司命于南郊以气类祭之熙宁祀仪兆司中司命于国城西北亥地则是从其星位而不以气类也请稽旧礼兆司中司命司禄于南郊祀以立冬后亥日其坛兆则从其气类其祭辰则从其星位仍依熙宁仪以司民从司中司命司禄之位
　　元符元年左司员外郎曾旼言今令文北极天皇而下皆用湿香至于众星之位香不复设恐于义未尽于是每陛各设香又言先儒以为实柴所祀者无玉槱燎所祀者无币今太常令式众星皆不用币葢出于此然考典瑞玉人之官皆曰圭璧以祀日月星辰则实柴所祀非无玉矣槱燎无币恐或未然至是遂命众星随其方色用币
　　宋史乐志司中司命五首
　　迎神欣安　冠峩峩兮服章蕤蕤灵来下兮进止委蛇我涓我坛我洁我俎降舆却旌于兹享御
　　升降敛安　神緌舒舒佩环铿铿陟降上下坛燎光明有盥于罍有帨于巾不吴不敖庶以安神
　　奠币容安　我诚既洁我豆既丰神来降斯有俨其容荐此嘉币肃肃雍雍何以侑之于乐鼓钟
　　酌献雍安　酌兹防酒既盈且芬式用来歆衎衎熏熏何以迎神荐有嘉笾何以锡民曰唯丰年
　　送神欣安　云兮飘飘风兮棱棱颷驭反空杲日来升归斾众乐锵锵我神式懽恵我嘉祥
　　东坡志林绍圣二年五月望日敬造真一法酒成请罗浮道士邓守安拜奠北斗真君将奠雨作已而清风肃然云气解驳月星皆见魁标皆爽彻奠隂雨如初
　　礼志建中靖国元年又建阳徳观以祀荧惑因翰林学士张康国言天下崇宁观并建火徳真君殿仍诏正殿以离明为名太常博士罗畸请宜仿太一宫遣官荐献或立坛于南郊如祀灵星之仪有司请以阏伯从祀离明殿又请增阏伯位案春秋传曰五行之官分为上公祀为贵神祝融高辛氏之火正也阏伯陶唐氏之火正也祝融既为上公则阏伯亦当服上公衮冕九章之服既又建荧惑坛于南郊赤帝坛壝外令有司以时致祭增用圭璧火德荧惑以阏伯配俱南向五方火精神等为从祀坛广四丈髙七尺四陛两壝壝二十五歩从新仪所定
　　徽宗本纪崇宁元年秋七月甲申朔建长生宫以祠荧惑　四年秋七月辛丑置荧惑坛
　　礼志政和新仪夀星坛改定坛高三尺东西袤丈三尺南北袤丈二尺四出陛一壝二十五步初干兴祀灵星值屠牲有禁乃屠于城外至是勅有司凡祭祀牲牢无避禁日着为令
　　政和之制司中司命司民司禄为四坛各广二十五步同壝又言周礼乐师之职凡国之小事用乐者令奏钟鼓説者曰小祀也小师职注小祭祀谓司中司命是也既已有钟鼓则是有乐明矣请有司祀司中司命用乐仍制乐章以为降神之节又言周礼小司徒之职凡小祭祀奉牛牲羞其肆又肆师云小祭祀用牲所谓小祭祀即司中司命司民司禄之类是也后世以有司摄事难于纯用太牢犹宜下同大夫礼用羊豕可也今祀仪司中司命司民司禄用羊豕一祠令小祠牲入涤一月所以备洁养之法今每位肉以豕又取诸市与令文相戾请诸小祀祭以小牢仍月体解请司中司命止荐熟从之
　　文献通考政和三年四月议礼局议上五礼新仪立秋后辰日祀灵星
　　高宗本纪绍兴三年正月癸酉复祭大火
　　礼志绍兴三年诏祀大火太常寺言应天府祀大火今道路未通宜于行在春秋设位
　　高宗本纪绍兴七年五月壬申命礼官举荧惑夀星之祀六月壬辰命岁辰戌月祀大火配以阏伯
　　通考绍兴七年太常博士黄积言立春后丑日祀风师立夏后申日祀雨师雷神秋分日飨夀星立夏日祀荧惑从之夀星礼料用笾一鹿脯豆一鹿臡着尊一实以法酒
　　通考绍兴十八年礼部侍郎沈该言国家乗火徳之运以王天下先朝建阳徳观専奉火徳配以阏伯而祀以夏至旧典可举望诏有司于宫观内别建一殿専奉火徳配以火伯以时修祀益固炎图诏礼部太常寺讨论太常寺讨论得应天府祀大火系以季春秋择日差官于本庙致祭今道路未通从宜于行在春秋设位臣僚言多事以来大火之祀弗举比年多灾虽縁有司不戒然预防之计宜无所不用其至望命有司参酌旧典即行在每建辰戌出纳之月设位望祭岂特昭炎徳昌炽之福亦弭灾之道寻太常寺请以季春出火日于东郊季秋纳火日于西郊各建坛壝以大祀之礼礼火神礼料依感生帝
　　宋史乐志绍兴祀大火乐章十二首
　　降神高安圜钟为宫　五纬相天各率其职司礼与视则维荧惑至阳之精届我长嬴于以求之祀事孔明
　　黄钟为角　有出有藏伏见靡常相我国家鉴观四方视罔不正终然允臧神其来格明徳馨香
　　太簇为徴　小大率礼不愆于仪展采错事秩祀孔时维今之故阅我数度修厥典常神其来顾
　　姑洗为羽　于赫我宋以火徳王永永丕图繄神之相神之来矣维其时矣礼备乐奏神其知矣
　　升殿正安　有俨其容有洁其衷屹屹崇坛伊神与通神肯降格嘉神之休防恭降登神乎安留
　　荧惑位奠玉币嘉安　馨香接神肹蠁恍惚求神以诚荐诚以物有借斯玉有篚斯币是用荐陈昭兹精意
　　商丘宣明王位奠币嘉安　荧惑在天唯火与合繄神主火纯一不杂作配荧惑祀功则然不腆之币于兹告防
　　捧俎丰安　火遵其令无物不长视此牲牢务得其养豢以祀神有腯其肥非神之宜其将曷归
　　荧惑位酌献祐安　皇念有神介我戬谷登时休明有此美禄酌言献之有飶其香神兮燕娭醉此嘉觞宣明王位酌献祐安　谁其祀神知神嗜好阏伯祀火为神所劳睠言配食既与火俱于乐防酒承神嘉虞
　　亚终献文安　神既贶施嗜我饮食申以累献以承灵亿神方常羊咸毕我觞于再于三于诚之将送神用理安　登降上下奠璧献斚音送粥粥礼无违者已虞至旦神其将归顾我国家遗以繁厘
　　出火祀火辰十二首
　　降神高安圜钟为宫　我宋火徳所畀用火纪时允维象类神自类歆诚繇类至有感斯通孚我阳燧
　　黄钟为角　乐音上逹粤惟出虚火性炎上亦生于无我镛我磬我笙我竽气同声应昭哉合符
　　太簇为徴　火在六气独处其两感生维君系辰克相何以騐之占兹垂象腾驾苍虬歘其来飨
　　姑洗为羽　星入于戌与火俱诎火出于辰与星俱伸一伸一诎孰操纵之利用出入民咸用之
　　升殿正安　屹彼嘉坛赤伏始届掞光曜明洋乎如在俛仰重离黙与精防随我降升肃聴环佩
　　大辰位奠玉币嘉安　维莫之春五阳发舒日之夕矣三星在隅莫量匪币莫嘉匪玉明荐孔时神光下瞩
　　商丘宣明王位奠币嘉安　二七储神与天地并孰俪厥徳聿唯南正功懋陶唐泽流亿姓作配严禋贽列唯称
　　捧俎丰安　有严在涤陈彼牲牢孔硕其俎荐此血毛厥初生民饮茹则然以燔以炙伊谁云先
