<!-- { "loadSidebar": true } -->
　　【王氏安石曰王使周公阅来聘鲁享有昌歜白黑形盐辞曰国君文足昭也武可畏也则有备物之享以象其徳羞嘉谷盐虎形麷蕡白黒则所谓羞嘉谷也形盐则所谓盐虎形也昌本则所谓昌歜也推类而言则膴鲍鱼鱐与夫既事之享皆所谓致其养之盛者也孝子之事亲欲致其养养欲致其盛故朝事之笾豆其实如此】
　　馈食之笾其实枣防桃干防榛实【注干防干梅也有桃诸梅诸是其干者榛似栗而小　疏其八笾者其实枣一也栗二也桃三也干防谓干梅四也榛实五也其于八笾仍少三案干防既为干梅经中桃是湿桃既有湿桃干梅明别有湿桃则注引内则桃诸郑云是其干者既有湿桃明有湿梅可知以干桃湿梅二者添五者为七笾案桃梅既并有干湿则枣中亦宜有干湿复取一添前为八也必知此五者之中有八者案仪礼特牲少牢士二笾二豆大夫四笾四豆诸侯宜六天子宜八馈食之豆有八此馈食之笾言六不类又上文朝事之笾言八下加笾亦八岂此馈食在其中六乎数事不可故以义参之为八若不如此任贤者裁之也】
　　加笾之实蔆芡防脯蔆芡防脯【注重言之者以四物为八笾蔆芰也芡鸡头也栗与馈食同郑司农云蔆芡脯脩　疏四物重言之则八笾云蔆芰也者屈到嗜芰即蔆角者也云芡鸡头也者俗有二名今人或谓之雁头也先郑云蔆芡脯脩者先郑意怪馈食重言故为脩替栗得为一义故引之在下也】
　　【王氏详説曰防嘉防也醢美味也故防为馈食之笾亦为加笾之实醢为朝事之豆亦为加豆之实诗云醓醢以荐其周人之尚醢与语曰周人以防其周人之尚防欤】
　　羞笾之实糗饵粉餈【注故书餈作茨郑司农云糗熬大豆与米也粉豆屑也茨字或作餈谓干饵饼之也谓此二物皆粉稻米黍米所为也合蒸曰饵饼之曰餈糗者捣粉熬大豆为饵餈之黏着以粉之耳饵言糗餈言粉互相足　疏云糗饵粉餈者此为二笾糗与粉为一物恐饵餈黏着笾故分于二笾之下云故书餈作茨者此宜从食不宜从草故先郑破之从经为正郑司农云糗熬大豆与米也粉豆屑也并于义是但于义不足故后郑増成之云茨字或作餈者谓故书亦有作次下食者云谓干饵饼之也者饼之曰餈未正干之言故后郑不从谓此二物皆粉稻米黍米所为者据当时目騐而知云合蒸曰饵饼之曰餈者谓粉稻米黍米合以为饵饵既不饼明饼之曰餈今之餈糕皆饼之名出于此云糗者捣粉熬大豆者此与司农义同司农不言捣故后郑增成之云饵言糗餈言粉互相足者此本一物饵言糗谓熬之亦粉之餈言粉捣之亦糗之凡言互者举两物相互今一物之上自相互直是理不足明故言互相足内则注捣熬谷谷则大豆也谷总名也】
　　【刘氏彛曰秔穤黍秫或饵或餈】
　　【郑氏锷曰曰糗曰饵曰粉曰餈亦以四物而为八笾】
　　凡祭祀共其笾荐羞之实【注荐羞皆进也未食未饮曰荐既食既饮曰羞　疏祭祀言凡者谓四时禘祫等皆共其笾笾则荐羞之实是也云未食未饮曰荐者先荐后献祭祀也据朝践馈献时未献前所荐笾豆朝事馈食之笾是也云既食既饮曰羞者谓尸食后酳尸讫所进羞即加笾之实是也郑氏锷曰四笾皆王后所荐笾人则实之耳其他祭祀则共笾中可荐可羞之物不共其笾有司自掌其器也】
　　醢人掌四豆之实【疏言四豆之实者豆与笾并设节数与四笾同时亦谓朝事馈食加豆羞豆之实是也】
　　【礼图曰案考工记旊人为豆髙一尺又郑注周礼及礼记云豆以木为之受四升口员径尺二寸有葢郑注乡射记云豆宜濡物】
　　朝事之豆其实韭菹醓醢昌本麋臡菁菹鹿臡茆菹麇臡【注醓肉汁也昌本昌蒲根切之四寸为菹三臡亦醢也作醢及臡者必先防干其肉乃后莝之杂以粱麴及盐渍以美酒涂置瓶中百日则成矣郑司农云麋臡麋肝髓醢或曰麋臡醤也有骨为臡无骨为醢菁菹韭菹郑大夫读茆为茅茅菹茅初生或曰茆水草杜子春读茆为卯谓菁蔓菁也茆鳬葵也凡菹醢皆以气味相成其状未闻　疏云其实韭菹醓醢者于豆内韲菹之类菜肉通全物若防为菹细切为韲又不言菹者皆是韲则昌本之类是也言昌本本根也昌蒲根为韲言麋臡者以麋肉为醢以其并骨为之则曰臡菁菹鹿臡茆菹麇臡为八豆并后设之醓者以肉为之醓汁即是肉汁云切之四寸为菹者但菹四寸无正文盖以一握为限一握则四寸也即是全物若防云作醢及臡已下者郑以当时之法解之案王制云一为干豆郑注云谓腊之以为祭祀豆实也脯非豆实亦谓作醢始得在豆与此先膊干其肉义合郑司农云麋臡麋肝髓醢此义后郑不从云或曰麋臡醤也有骨为臡无骨为醢后郑从之又菁菹韭菹者以菁为韭菁于义不可后郑不从若为菲字菲则蔓菁于义为是后郑不应破之明本作韭不作菲也郑大夫读茆为茅茅菹茅初生者茅草非人可食之物不堪为菹或曰茆水草后郑从之杜子春读茆为卯于义亦是谓菁蔓菁者破司农为韭菁云茆鳬葵也者增成子春等义云凡菹醢皆以气味相成其状未闻者经云韭菹醓醢以下两两相配者皆是气味相成之状不可知故云其状未闻】
　　馈食之豆其实葵菹蠃醢脾析蠯醢蜃蚳醢豚拍鱼醢【注蠃防蝓蜃大蛤蚳蛾子郑司农云脾析牛百叶也蠯蛤也郑大夫杜子春皆以拍为膊谓胁也或曰豚拍肩也今河间名豚胁声如鍜镈　疏其实葵菹蠃醢者此八豆之内脾析蜃豚拍三者不言菹皆韲也言蠃防蝓蜃大蛤蚳蛾子皆尔雅文蠯谓小蛤豚拍谓豚胁也】
　　【郑氏锷曰葵也脾胁也蜃也豚拍也四物以为菹蠃也蠯也蚳也鱼也四物以为醢】
　　加豆之实芹菹兎醢深蒲醓醢箈菹雁醢笋菹鱼醢【注芹楚葵也郑司农云深蒲蒲蒻入水深故曰深蒲或曰深蒲桑耳醓醢肉醤也箈水中鱼衣故书雁或为鹑杜子春云当为雁谓深蒲蒲始生水中子箈箭萌笋竹萌疏深蒲醓醢者深蒲谓蒲入水深以为韲醓醢与朝事之豆同箈菹者谓以箈箭萌为菹也云笋菹者谓竹萌为菹也芹楚葵出尔雅郑司农云深蒲蒲蒻入水深故曰深蒲者史防急就章曰蒲蒻兰席蒲蒻只堪为席不可为菹故后郑不从云或曰深蒲桑耳者既名为蒲何得更为桑耳故后郑亦不从云箈水中鱼衣者此箈字既竹下为之非是水物不得为鱼衣故后郑不从谓深蒲蒲始生水中子者此后郑以时事而知破先郑也云箈箭萌者一名篠者也笋竹萌者一名簜者也萌皆谓新生者也见今皆为菹】
　　羞豆之实酏食糁食凡祭祀共荐羞之豆实【注郑司农云酏食以酒酏为饼糁食菜餗蒸谓酏也内则云取稻米举糔溲之小切狼臅膏以与稻米为又曰糁取牛羊豕之肉三如一小切之与稻米米二肉一合以为饵煎之疏言酏食者谓与糁实为二豆司农云酏食以酒酏为饼者酏粥也以酒酏为饼若今起胶饼文无所出故后郑不从云糁食菜餗蒸者若今煮菜谓之蒸菜也亦文无所出后郑亦不从谓酏也者案杂问志云内则次糁周礼酏次糁又酏在六饮中不合在豆且内则有无酏周礼有酏无明酏是一也故破酏从也又引内则曰取稻米举糔溲之者案彼上注举犹皆也糔溲博异语谓取稻米皆□之云小切狼臅膏者郑彼注狼臅膏臆中膏也云以与稻米为餈者彼郑云若今膏云又曰糁取牛羊豕之肉三如一】
　　腊人凡祭祀共豆脯荐脯膴胖凡腊物【注脯非豆实豆当为羞声之误也郑司农云膴膺肉郑大夫云胖当为判杜子春读胖为版又云膴胖皆谓夹脊肉又云礼家以胖为半体谓公食大夫礼曰庶羞皆有大者此据肉之所拟祭者也又引有司曰主人亦一鱼加膴祭扵上者此据主人拟祭者膴与大亦一也内则曰麋鹿田豕麕皆有胖足相参正也大者胾之大脔膴者鱼之反覆膴又詀曰大二者同矣则是膴亦防肉大脔胖宜为脯而腥胖之言片也析肉意也礼固有腥腍爓虽其有为孰之皆先制乃亨　疏知脯非豆实者案笾人职有栗脯则脯是笾实故云脯非豆实也知豆当为羞者案笾人职云凡祭祀共其笾荐羞之实郑云未饮未食曰荐已饮己食曰羞羞荐相对下既言荐脯则上当言羞脯也郑司农云膴膺肉郑大夫胖读为判杜子春读胖为版又云膴胖皆谓夹脊肉又云礼家以胖为半体者文无所出皆非也谓公食大夫礼曰庶羞皆有大者此据肉之所拟祭也又引有司曰主人亦一鱼加膴祭扵其上者此据主人拟祭者也膴与大亦一也内则曰麋鹿田豕麕皆有胖足相参正者注引有司并公食大夫二处证膴是大脔引内则明胖与膴不同故云足相参正云大者胾之大脔者重解公食大夫云膴者鱼之反覆者反覆谓鱼生时在腹下今加之于上云膴又诂曰大者据尔雅释诂文云二者同矣者大共膴同是一则膴是防肉大脔同将祭先也云胖宜为脯而腥谓肉薄不煮者云胖之言片析肉意者此解胖是薄义云礼固有腥腍爓虽其有为孰之者祭祀之礼豚解而腥之又有体解而爓之又有荐孰之礼礼经固有此三者皆当共制为胖言此者证胖与膴不同破诸家之意】
　　陈氏礼书脯周礼腊人掌干肉凡脯腊膴胖之事内则牛脩鹿脯田豕脯麋脯大夫燕食有脍无脯有脯无脍郊特牲曰大飨尚腶脩少仪曰其以乗壶酒束脩一犬赐人若献人则陈酒执脩以将命先儒谓薄析曰脯捶而施姜桂曰腵然则腵犹浊氏之冐脯也【食货志注冐以椒姜】腶析而段之脩则其体长矣膴之扵礼可以为轻可以为重可以用之扵前可以羞之扵后膳夫凡王祭祀賔客则有俎凡稍食则脯醢而已冠礼三加有干肉折俎始醮再醮则脯醢而已丧礼则大敛卒涂朔月既夕士虞有牲体鱼腊之俎小敛则特豚脯醢而已以脯醢之扵鱼腊俎为轻故也大飨有腥熟尚腶脩以礼賔冠礼有牲俎取脯以见母昏礼賔取脯以授从者燕礼賔执脯以赐钟人又昏礼妇挚豚脯以见姑学者束脩以见师以脯之扵礼为重故也用之扵前则冠礼始醮再醮之类是也羞之扵后则笾人加笾之实防脯是也葢脯割之也谓之尹曲礼士虞所谓尹祭是也体之直也谓之脡士虞礼所谓脯四脡是也脡亦作挺乡饮礼所谓荐脯五挺是也脡亦谓之膱乡射礼荐腊用笾五膱祭半膱膱长尺二寸是也乡饮乡射大夫礼也故五挺士虞士礼也故四挺春秋之时齐侯唁昭公于野井以四挺脯葢野礼之礼欤【曲礼曰以脯脩置者左朐右末仪礼俎设于脯醢东朐在南】又曰腊周官兽入于腊人腊人掌干肉凡田兽之脯腊膴胖之事葢析而干之曰脯全而干之曰腊脯在笾腊在俎脯常先扵醢腊常亚扵鱼礼有薧腊有鲜腊
