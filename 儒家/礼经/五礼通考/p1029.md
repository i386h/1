<!-- { "loadSidebar": true } -->
　　十七年左氏传雍巫有宠于卫共姬因寺人貂以荐羞于公【注雍人名巫即易牙】
　　成公二年左氏传邴夏御齐侯逢丑父为右齐师败郑周父御佐车宛茷为右载齐侯以免
　　齐侯自齐闗入辟女子女子曰君免乎曰免矣曰鋭司徒免乎曰免矣【注鋭司徒主鋭兵者】既而问之辟司徒之妻也【注辟司徒主垒壁者】
　　成公十八年左氏传齐侯使士华免以戈杀国佐于内宫之朝【注士者士官也掌刑政】
　　襄公二十三年左氏传齐侯伐卫先驱谷荣御王孙挥召为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右启牢成御襄罢师狼蘧疏为右胠商子车御侯朝桓跳为右大殿商子游御夏之御冦崔如为右烛庸之越驷乗【顾氏栋高曰公御曰御戎余但称御】
　　二十五年左氏传祝佗父祭于髙唐
　　申蒯侍渔者【注侍渔监取鱼之官】
　　【顾氏栋高曰周礼人掌以时为梁凡者掌其政令此侍渔当周礼之人也】
　　太史书曰崔杼弑其君崔子杀之其弟嗣书而死者二人其弟又书乃舍之南史闻太史尽死执简以徃闻既书矣乃还
　　【孔氏頴逹曰南史是佐太史者当是小史也居在南故谓之南史耳】
　　二十七年左氏传崔子使圉人驾寺人御而出【注圉人养马者寺人奄士】
　　蕙田案圉人寺人皆大夫家臣二十八年陈氏鲍氏之圉人为优亦同
　　二十八年左氏传公膳日双鸡饔人窃更之以鹜昭公二十年左氏传君盍诛于祝固史嚚【疏服防云祝固齐太祝史嚚太史也】
　　山林之木衡鹿守之泽之萑蒲舟鲛守之薮之薪蒸虞守之海之盐蜃祈望守之【注衡鹿舟鲛虞祈望皆官名也　疏周礼司徒之属有林衡之官掌廵林麓之禁此置衡鹿以守山林是也舟行水之器鲛大鱼之名泽中有水有鱼故以舟鲛为官名也周礼山泽之官皆名为虞毎大泽大薮中士四人薮是少水之泽立官使之望故以虞为名海是水之大神有时祈望祭之因以祈望为主海之官此皆齐自立名故与周礼不同】
　　齐侯田于沛招虞人以弓
　　二十七年左氏传齐侯饮公酒使宰献而请安【疏公燕大夫之礼公虽亲在而别有主人郑云主人者宰夫也宰夫太宰之属掌賔客之献饮食者也君于其臣虽为賔不亲献以其尊莫敢抗礼今齐侯与公饮酒而使宰献是比公于大夫也】
　　哀公六年左氏传鲍子醉而徃其臣差车鲍防【注差车主车之官】
　　蕙田案此亦大夫之家臣
　　二十一年左氏传公及齐侯邾子盟于顾公先至于阳谷齐闾邱息曰为仆人之未次请除馆于舟道辞曰敢勤仆人
　　【顾氏栋高曰杜注以次为次舍则此仆人当如郑之外仆掌次舍者】
　　蕙田案以上齐
　　僖公七年左氏传郑有叔詹堵叔师叔三良为政襄公二年左氏传于是子罕当国【注摄君事】子驷为政【注为正卿】子国为司马
　　九年左氏传同盟于戏郑六卿公子騑公子公子嘉公孙輙公孙虿公孙舍之及其大夫门子皆从郑伯【注门子卿之适子　疏周礼小宗伯掌三族之别以辨亲疎其正室皆谓之门子郑云正室适子也将代父当门者也是卿之适子为门子也】
　　十年左氏传于是子驷当国子国为司马子耳为司空子孔为司徒　子孔当国为载书以位序听政辟大夫诸司门子弗顺
　　十一年左氏传郑使良霄太宰石防如楚
　　【程氏启生曰石防为良霄之介则太宰之官非郑所重矣】
　　十四年左氏传郑司马子蟜
　　十九年左氏传郑人使子展当国子西听政立子产为卿
　　二十二年左氏传郑人使少正公孙侨对【注少正郑卿官　疏十九年传云立子产为卿知少正是郑之卿官春秋之时官名变改周礼无此名也】
　　二十六年左氏传郑伯赏入陈之功享子展赐之先路三命之服先八邑赐子产次路再命之服先六邑子产辞邑曰自上以下降杀以两礼也臣之位在四【注上卿子展次卿子西十一年良霄见经十九年乃立子产为卿故位在四】且子展之功也臣不敢及赏礼请辞邑公固予之乃受三邑
　　子太叔为令正【注主作辞令之正】
　　二十七年左氏传郑伯享赵孟于垂陇子展伯有子西子产子太叔二子石从
　　蕙田案郑有六卿此传七子之中惟公孙叚未为卿三十年传伯有既死使太史命伯石为卿可证也
　　二十九年左氏传郑子展卒子皮即位【注子皮代父为上卿】　罕氏常掌国政以为上卿
　　三十年左氏传郑子皮授子产政　伯有既死使太史命伯石为卿辞太史退则请命焉复命之又辞如是三乃受防入拜子产是以恶其为人也使次已位【注畏其作乱故宠之】
　　【顾氏栋高曰案周礼防命之事掌于内史今郑以太史主之孔疏以为诸侯兼官无内史然尚书酒诰太史友内史友则诸侯得立内史或郑令太史兼摄耳】
　　昭公元年左氏传赵孟曰武请于冢宰矣【注冢宰子皮顾氏栋高曰冢宰执政之美称犹南遗称季孙为卿士防称蒍敖为宰非郑独设冢宰之官】
　　六月郑伯及其大夫盟于公孙叚氏罕虎公孙侨公孙叚印叚游吉驷带私盟于闺门之外实薫隧公孙黒强与于盟使太史书其名且曰七子【注自欲同于六卿故云七子】二年左氏传子产曰不速死司冦将至
　　十六年左氏传郑六卿饯宣子于郊
　　蕙田案六卿谓子齹子产子太叔子游子旗子栁也罕氏世为上卿故子产虽执国政而位次犹在子齹之下
　　十八年左氏传郑火子产使司冦出新客禁旧客勿出于宫
　　司马司冦列居火道【注偹非常也】
　　【顾氏栋高曰郑六卿其名可见者司马司空司徒三官防二年传云子罕当国子驷为政子国为司马十年传云子驷当国子国为司马子耳为司空子孔为司徒盗杀子驷子国子耳子孔当国十九年传云郑人使子展当国子西听政立子产为卿三十年传云子皮授子产政曰虎帅以听谁敢犯子子产为政是郑卿最尊者当国当国之下复有为政一人此二卿未知以何名命之子产以少正为卿则六卿之中当有少正又与宋六官不同】
　　蕙田案昭十八年传司冦与司马并称疑司冦亦卿也
　　隐公元年左氏传颖考叔为颖谷封人【疏周礼封人掌为畿封而树之郑康成云畿上有封若今时界也天子封人职典封疆诸侯封人亦然】
　　桓公十一年左氏传祭封人仲足
　　蕙田案周礼封人以中下士为之祭仲郑之正卿下兼封人之职
　　庄公十四年左氏传原繁曰先君桓公命我先人典司宗祏
　　【顾氏栋高曰案此当亦是宗人之官】
　　文公十七年左氏传郑子家使执讯而与之书【注执讯通讯问之官】
　　宣公四年左氏传宰夫将觧鼋
　　成公十六年左氏传石首御郑成公唐苟为右
　　襄公十一年左氏传郑人纳赂晋侯以师悝师触师蠲十五年左氏传郑人纳赂于宋以马四十乗与师茷师慧
　　二十二年左氏传郑公孙黒肱有疾召室老宗人立叚【顾氏栋高曰此家宗人也】
　　蕙田案室老大夫之宰仪礼所谓贵臣也
　　二十八年左氏传子产相郑伯以如楚舍不为坛外仆言曰昔先大夫相先君适四国未尝不为坛【注外仆掌次舍者】
　　蕙田案僖三十三年传有外仆髠屯
　　三十年左氏传伯有因马师颉介于襄库
　　子皮以公孙鉏为马师
　　三十一年左氏传北宫文子相卫襄公以如楚过郑入聘子羽为行人
　　昭公二年左氏传公孙黒请以印为禇师【注市官也】
　　【顾氏栋高曰周礼地官自司市以下质人防人胥师贾师司虣司稽肆长皆掌市政而无禇师成三年传知防之在楚也郑贾人有将置诸禇中以出六书故禇以贮衣然则禇师之职或当如王制所云布帛精粗不中数幅广狭不中量不鬻于市者而禇师掌其禁欤】
　　七年左氏传朔于敝邑亚大夫也其官马师也
　　十二年左氏传司墓之室有当道者【注掌公墓大夫徒属之家　疏周礼墓大夫下大夫二人中士八人掌凡邦墓之地域为之图令国民族塟郑之司墓亦当如彼】
　　十三年左氏传子产命外仆速张于除
　　十六年左氏传孔张后至立于客间执政御之【注执政掌位列者】
　　十八年左氏传使公孙登徙大龟【注登开卜大夫】　使祝史徙主祏于周庙告于先君使府人库人各儆其事　商成公儆司宫【注司宫巷伯寺人之官】出旧宫人寘诸火所不及　明日使野司冦各保其徴【注县士也　疏谓司冦之官在野者周礼司冦属官有县士掌野知野司冦是县士也县士职曰各掌其县之民数若邦有大役聚众庶则各掌其县之禁令知诸侯县士亦当然也】　郊人助祝史除于国北禳火于元防囘禄　使行人告于诸侯
　　蕙田案以上郑
　　隐公四年左氏传卫人使右宰丑涖杀州吁于濮闵公二年左氏传狄人伐卫渠孔御戎子伯为右黄夷前驱孔婴齐殿及狄人战于荧泽
　　狄人囚史华龙滑与礼孔二人曰我太史也实掌其祭【顾氏栋高曰周礼太史大祭祀与执事卜日祭之日执书以次位常是太史掌祭祀也】
　　僖公二十八年左氏传卫侯与元咺讼士荣为大士【注大士治狱官也　疏以其主狱事故使与晋之狱官对理质证】
　　襄公十四年左氏传献公饮孙蒯酒使太师歌巧言之卒章太师辞师曹请为之【注太师掌乐大夫师曺乐人】
　　公使祝宗告亡
　　右宰谷从而逃归
　　二十七年左氏传以公孙免余为少师公使为卿辞曰太叔仪不贰能赞大事乃使文子为卿
　　蕙田案传所称则少师非卿
　　二十九年左氏传史防
　　【顾氏栋高曰传中如防及史朝史狗杜注无明文论语史鱼朱子集注史官名或是太史也】
　　昭公二十年左氏传卫公孟絷狎齐豹夺之司冦【注齐豹齐恶之子为卫司冦】
　　公孟恶禇师圃
　　华齐御公孟宗鲁骖乗庆比御公公南楚骖乗及公宫鸿駵魋驷乗于公
　　【顾氏栋高曰骖乗周礼谓之陪乗盖即车右也】
　　禇师子申遇公于马路之衢
　　定公四年左氏传其使祝佗从【注祝佗大祝子鱼】
　　哀公十二年左氏传谋于行人子羽【注子羽卫大夫】
　　十五年左氏传先谓司徒瞒成
　　十六年左氏传卫侯占梦嬖人与卜人比而告公【顾氏栋高曰周礼占梦中士四人】
　　十七年左氏传卫侯梦于北宫公亲筮之胥弥赦占之【注赦筮史】
　　二十五年左氏传公之入也夺司冦亥政
　　公纳夏戊之女嬖以为夫人其弟期少畜于公以为司徒
　　公因祝史挥以侵卫【注挥卫祝史】
　　蕙田案春秋传书卫官名甚略其可见者惟司徒瞒成见于续经知其为卿传云夺司冦亥政则司冦亦卿也
　　又案以上卫
　　襄公十七年左氏传司徒卬
　　二十五年左氏传祝祓社司徒致民司马致节司空致地乃还【注陈乱故正其众官修其所职以安定之】
　　昭公八年左氏传司徒招
　　哀公十一年左氏传初辕颇为司徒
　　蕙田案以上陈
　　襄公八年左氏传获蔡司马公子燮
　　二十六年左氏传蔡太师子朝
　　蕙田案以上蔡
　　哀公七年左氏传曹伯阳宠公孙疆使为司城以听政【程氏启生曰司城宋官曺不应有葢曺后衰弱奉宋之政令已久其见灭于宋宜矣】
　　蕙田案以上曹
