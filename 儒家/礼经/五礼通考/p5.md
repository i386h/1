<!-- { "loadSidebar": true } -->
　　一五礼之名肇自虞书五礼之目着于周官大宗伯曰吉凶军宾嘉小宗伯掌五礼之禁令与其用等孔子曰周监于二代郁郁乎文哉吾従周所以经纬天地宰制万物大矣至矣自古礼散轶汉儒掇拾于煨烬之余其传于今者惟仪礼十七篇周官五篇考工记一篇文多残阙礼记四十九篇删自小戴及所存大戴礼间有制度可考而纯驳互见附以注疏及魏晋诸家人自为説益用纷岐唐宋以来惟杜氏佑通典陈氏祥道礼书朱子仪礼经传通解马氏端临文献通考言礼颇详今案通解所纂王朝邦国诸礼合三礼诸经传记荟萃补辑规模精宻第専録注疏亦未及史乗且属未成之书礼书详于名物畧于注通典通考虽网罗载籍兼收令典第五礼仅二书门类之一未克穷端竟委详説反约宋史礼志载朱子尝欲取仪礼周官二戴记为本编次朝廷公卿大夫士民之礼尽取汉晋而下及唐诸儒之説考订辨正以为当代之典未及成书至近代昆山徐氏干学着读礼通考一百二十卷古礼则仿经通解兼采众説详加折衷歴代则一本正史参以通典通考广为搜集庶几朱子遗意所闗经国善俗厥功甚钜惜乎吉嘉宾军四礼属草未就是书因其体例依通典五礼次第编辑吉礼如干卷嘉礼如干卷宾礼如干卷军礼及凶礼之未备者如干卷而通解内之王朝礼别为条目附于嘉礼合徐书而大宗伯之五礼古今沿革本末源流异同失得之故咸有考焉
　　一考制必従其朔法古贵知其意而议礼之家古称聚讼权衡审度非可臆决徐本于经文缺畧注纠纷之处必详悉考订定厥指归兹特兼收异説并先儒辨论附于各条之后以备参稽或并存阙疑于治经之学不无补禆
　　一杜氏马氏所载歴代史事大概専据志书而本纪列不加搜采然史家记事彼此互见且二十二史体例各殊有详于志而不登纪者亦有散见纪而不登于志者举一废一不无挂漏又其采辑之法有时全载议论一事而辨析千言有时専提纲领千言而括成一语详畧不均指归无据兹特徧采纪参校志书分次时代详加考核凡诸议礼之文务使异同并载曲直具存庶几后之考者得以详其本末
　　一作者谓圣述者谓明圣则经而贤则汉艺文志言礼者十三家洎及魏晋师弟受抱残守阙厥功伟焉至宋元诸大儒出粹义微言元宗统防而议礼始有归宿兹编考订専以经为权衡谨缉礼经源流列于首简
　　一歴代礼典西京贾董昌言未遑制作东都鋭意举修多杂谶纬魏晋则仅仪注逮梁天监中五礼始有成书唐开元礼出而五礼之文大备杜氏因之参辑旧闻作为通典马氏续加増广纂入通考元明各有集礼及典章防典等书班孟坚云王者必因前王之礼顺时施宜有所损益夫子亦曰百世可知述礼制因革
　　一吉礼为五礼之冠记曰礼有五经莫重于祭唐虞伯夷典三礼周官大宗伯掌天神地只人鬼之礼第两郊七庙遗文缺微仪礼所特牲少牢皆大夫士之祭故汉志有推士礼而致于天子之讥矧防纬繁兴康成杂入经注辨难滋起如天帝有六地只为二明堂之五室九室祈谷之建子建寅禘郊不分地社莫别宗庙六祭淆于禘祫分年昭穆祧迁紊于兄弟继序他如服冕牲牢乐舞器数岐説益纷几千年间废兴创革往往莫之适従兹编于经搜集无遗冀以补缀万一至先儒论説及累朝奏议亦广为采取较之通典通考详畧悬殊卷帙亦独多于他礼
　　一大宗伯三礼马氏通考以郊社宗庙统之三者亦各自为叙然先农先蚕以人鬼而入郊社六宗四类又不能确指为何神经通解増列百神一项究不如宗伯三礼为统括今但以义类相从未敢强分名目
　　一仪礼十七篇依郑注嘉礼居其七通典従开元礼以大射乡射属军礼宋史仍属嘉礼夫古者射以观徳贯革非所尚也今従郑氏
　　一大宗伯以宾礼亲邦国是时天下封建故诸侯于天子有朝宗觐遇防同问视之礼诸侯邻国亦相朝聘自罢侯置守无复古仪杜氏通典采摭古今分为四条通志但存三恪二王后一则通考竟全删去以藩国朝贡附见于朝仪今辑经文天子诸侯觐聘之礼以存古仪録史藩国朝贡及遣使迎劳诸仪以昭近制而士庶人相见礼终焉
　　一仪礼阙军礼周官大宗伯以军礼同邦国曰大师大均大田大役大封唐开元礼其仪二十有三通典综为九条今兼通考之例为类一十有九
　　一大宗伯以凶礼哀邦国之忧其礼之别有五论语曰所重民食丧祭丧固凶礼一大端也已详徐氏读礼通考兹特以赈禬补其缺云
　　一经礼三百周官六职所掌大小戴记所载广大悉赅通考将田赋选举学校职官象纬封建舆地王礼各为一门不入五礼而朱子经通解俱编入王朝礼最为该洽今祖述通解稍变体例附于嘉礼之内易曰嘉防足以合礼葢言盛也
　　一五礼各门经文之后二十二史纪志列搜择颇广今附通解王朝礼各类经则照五礼条目详加考证史则苐载沿革大端以备参考全文槩従摘畧
　　一徐书上自王朝下逮民俗古礼今制靡弗该载是编六籍而外后世典章始于秦汉讫于前明洪惟我
　　朝
　　圣圣相承制度修明日新富有至于科条所颁敬切训行髙深莫赞【蕙田】叨佐秩宗疎陋是惧复理専门故业略识源流抑亦退食寝兴无忘匪懈云尔

<经部,礼类,通礼之属,五礼通考>
　　钦定四库全书
　　五礼通考卷首第一
　　刑部尚书秦蕙田撰
　　礼经作述源流上
　　王氏通曰吾视千载而上圣人在上者未有若周公焉其道则一而经制大备后之为政者有所持循矣陆氏徳明曰周仪二礼并周公所制　三礼次第周为本仪为末
　　孔氏颖达曰洛诰云考朕昭子刑乃单文祖徳又礼记明堂位云周公摄政六年制礼作乐颁度量于天下所制之礼则周官仪礼也
　　贾氏公彦曰周礼仪礼发源是一理有始终分为二部并是周公摄政太平之书周礼为末仪礼为本
　　观承案陆氏谓周为本仪为末者周礼乃礼之纲要仪礼乃礼之节目也贾氏又谓周礼为末仪礼为本者周礼乃经世宰物之宜仪礼乃敦行实践之事也
　　韩氏愈曰予尝苦仪礼难读又其行于今者葢寡沿袭不同复之无由考于今诚无所用之然文王周公之法制粗在于是孔子曰吾従周谓其文章之盛也古书之存者希矣百氏杂家尚有可取况圣人之制度耶于是掇其大要竒辞奥防着于篇学者可观焉惜乎吾不及其时揖譲进退于其闲呜呼盛哉
　　程子曰有麟趾闗雎之意然后能行周官之法度　问周礼有讹缺否程子曰甚多周公致治之大法亦在其中须知道者观之可决是非也　礼记中有圣人格言亦有俗儒乖谬之説乖谬之説本不能混格言只为学者不能辨别如珠玉之在泥沙耳圣人文章自然与学为文者不同譬之化工生物剪裁绘画虽似相类终不若化工所生者自有一般生意　礼记儒行经解极害义理又曰儒行之篇如后世游説之士所为夸大之説观孔子平日语言有如是者否　礼记除中庸大学唯乐记为最近道学者深思自得之表记亦近道其言正张子曰周礼是的当之书然其闲必有末世増入者如盟诅之类必非周公之意葢盟诅起于王法不行人无所取直故要之于神所谓国将亡聴于神也　天官之职须襟懐洪大看得葢其规模至大若此心欲事事上致曲穷究凑合此心如是之大必不能得也　周礼唯太宰之职难看葢无许大心胸包罗记得此复忘彼其混混天下之事当如捕龙蛇搏虎豹用心力看方可其他五官便易看止一职也
　　周氏谞曰礼经之残缺久矣世之所传曰周礼曰仪礼曰礼记其间独周礼为太平之成法仪礼者又次之礼记者杂记先王之法而尚多汉儒附防之疵此学者所宜精择
　　吕氏大临曰冠昏射乡燕聘天下之达礼也仪礼所载谓之礼者礼之经也礼记所载谓之义者训其经之义耳　周礼直欲使无一物不得其所故其书无一言而非仁
　　晁氏公武曰西汉诸儒得古文礼凡五十六篇髙堂生士礼十七篇为仪礼防服一卷子夏所为
