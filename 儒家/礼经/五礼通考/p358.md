<!-- { "loadSidebar": true } -->
　　尔雅释乐大钟谓之镛其中谓之剽小者谓之栈【注此别钟大小之名也世本云垂作钟释名曰钟空也内空受气多其大者名镛李巡曰大钟音声大镛大也孙炎曰镛深长之声又名鑮大射礼云其南鑮郑云鑮如钟而大是也其不大不小者多剽孙炎曰剽者声轻疾也李廵云其中防小故曰剽剽小也其小者名栈李巡云栈浅也东晋元兴年防稽剡县人家井中得一钟长三寸口径四寸上有铭古文云栈钟之小者既长三寸自然浅也】
　　蕙田案此从郑氏以鑮为大钟未是
　　国语周语伶州鸠曰细钧有钟无镈昭其大也大钧有鏄无钟甚大无镈鸣其细也
　　陈氏礼书细钧角徴也大钧宫商也细必和之以大故有钟无镈大必和之以细故有镈无钟则镈小钟耳韦昭释国语杜预释左传皆以镈为小钟【晋语曰郑伯嘉纳女乐及寳镈左氏曰郑伯嘉纳鲁之寳钟又曰郑人赂晋侯歌钟二肆及其镈磬杜氏谓镈小钟也】特康成曰镈如钟而大孙炎许慎沈约之徒亦以为大镈然尔雅大钟谓之镛不谓之镈又仪礼镈从薄与钱镈之镈同则镈为小钟之説于理或然
　　白虎通钟兑音也钟之为言动也隂气用事万物动成钟为气用金声也镈者时之气声也节度之所生也君臣有节度则万物昌无节度则万物亡亡与昌正相廹故谓之镈
　　风俗通案世本垂作钟秋分之音也
　　蕙田案以上镛钟鑮大小异名
　　周礼磬师掌教击编钟
　　陈氏礼书磬亦编于钟言之者钟有不编不编者钟师击之然则所谓不编者十二辰零钟也岂惟十二零钟哉堂上一磬一钟盖亦不编
　　陈氏乐书编钟十二同在一虡为一堵钟磬各一堵为肆春秋传歌钟二肆则四堵也小胥之职凡县钟磬半为堵全为肆是钟磬皆在所编矣磬师掌教击磬击编钟于钟言编则磬可知明堂位曰叔之离磬编则杂离则特谓之离磬则特县之磬非编磬也言磬如此则钟可知也荀卿言县一钟大戴礼言编县一言特县钟磬如此则编钟编磬亦可知矣
　　蕙田案以上编钟
　　周礼考工记鳬氏为钟两栾谓之铣【注铣钟口两角疏栾铣一物俱谓钟两角古之乐器应律之钟状如今之铃不圜故有两角也】
　　【郑氏谔曰钟之制有镈有镛有编钟编钟十六枚而在一虡小胥正其位磬师教其击者也镛则当十二辰之钟者也所谓笙镛以间而典同辨其声者也此鳬氏言大钟之制所谓镛也旁有两栾正有两面面皆有带】
　　铣间谓之于于上谓之鼔鼔上谓之钲钲上谓之舞【注此四名者钟体也郑司农云于钟唇之上袪也鼔所击处】
　　【郑氏谔曰唇之厚形褰袪然为于记曰易则易于则于钟磬之发欲其缓故谓之于鼔之上声之所止之处曰钲钲之上曰舞惟舞者之舞蹈履有节葢或作或止于是而节】
　　舞上谓之甬甬上谓之衡【注此二名者钟柄】
　　【郑氏谔曰甬如甬道之甬甬上谓之衡者横在甬上平正不欹故名衡】
　　钟县谓之旋旋虫谓之干【注旋属钟柄所以县之也郑司农云旋虫者旋以虫为饰也谓今时旋有蹲熊盘龙辟邪　疏后郑举汉法钟旋之上以铜篆为蹲熊及盘龙辟邪辟邪亦兽名古法亦当然也】
　　【郑氏谔曰其形如环有盘旋之义于旋之上为虫形以饰之其名曰干则有正固之义】
　　钟带谓之篆篆间谓之枚枚谓之景【注带所以介其名也介在于鼓钲舞甬衡之间凡四郑司农云枚钟乳也谓今时钟乳侠鼓与舞毎处有九面三十六】
　　【郑氏谔曰带如衣之带然所以介而辨之其介凡四其名曰篆篆如篆刻之篆篆间四处每处有乳各九四九三十六凡钟有乳三十六枚别无可数故名之曰枚枚谓之景者日之光谓之景】
　　蕙田案乳圆有光故曰景
　　于上之攠谓之隧【注攠所击之处攠弊也隧在鼔中窐而生光有似夫隧】
　　【郑氏谔曰隧如隧道之隧隧而深也本造钟之时必窐其形故谓之隧】
　　十分其铣去二以为钲以其钲为之铣间去二分以为之鼓间以其鼓间为之舞脩去二分以为舞广【注此言钲之径居铣径之八而铣间与钲之径相应鼔间又居铣径之六与舞脩相应舞脩舞径也舞上下促以横为脩从为广舞广四分今亦去径之二分以为之间则舞间之方恒居铣之四也舞间方四则鼓间六亦其方也鼓六钲六舞四此钟口十者其长十六也钟之大数以律为度广长与圆径假设之耳其铸之则各随其钟之制为长短大小也凡言间者亦为从篆以介之钲间亦当六今时钟或无钲间】以其钲之长为之甬长【注并衡数也　疏知并衡数以其衡不言其长又以钲长六为甬长太长不类故并衡数也】以其甬长为之围参分其围去一以为衡围【注衡居甬上又小　疏自两栾以上至甬皆下寛上狭衡又在甬上故宜小于甬一分故三分去一为衡也】参分其甬长二在上一在下以设其旋【注令衡居一分则参分旋亦二在上一在下以旋当甬之中央是其正　疏上文惟以其钲之长为甬长并衡数则未知衡与甬长短之定故云令衡居一分假令三分甬居二衡居一一则于甬中央下有一分上通衡有二分故云令衡居一分则三分旋亦二在上一在下以旋当甬之中央是其正正谓上有二分下有一分也】薄厚之所震动清浊之所由出侈弇之所由兴有説【注説犹意也故书侈作移郑司农云当为侈　疏此钟厚薄之所震动由钟体薄厚出声震动有石有播也云清浊之所由出者清浊据声亦由钟之厚薄云侈弇之所由兴者由钟口侈弇所兴之声亦有柞有鬰于此略言其意言有意者即下文已厚已薄不得所之意是也】钟已厚则石【注大厚则声不发】已薄则播【注大薄则声散】侈则柞【注柞读如咋咋然之咋声大外也】弇则鬰【注声不舒扬】长甬则震【注钟掉则声不正】是故大钟十分其鼔间以其一为之厚小钟十分其钲间以其一为之厚【注言若此则不石不播】钟大而短则其声疾而短闻【注浅则躁躁而竭也】钟小而长则其声舒而逺闻【注深则安安难息】为遂六分其厚以其一为之深而圜之【注厚钟厚深谓窐之也其窐圜故书圜作围杜子春云当为圜　疏此遂谓所击之处初铸作之时即已深而圜以拟撃也】
　　陈氏礼书典同凡为乐器以十有二律为之度数单穆公曰先王之制钟也大不出钧重不过石律度量衡于是乎生则乐器待律然后制而律度又待钟然后生故有十二辰之钟以应十二月之律十二月之钟大钟也大钟特县诗书尔雅所谓镛是也非十二辰之钟则编焉周礼所谓编钟是也钟体之别五铣于鼓钲舞是也钟柄之别二甬衡是也衡上有旋旋饰有虫介于于鼔钲舞之间有带布于带间有枚先儒谓铣金之泽者又曰铣小□也钟栾亦谓之铣以其类□然也于则铣间之曲袪者也鼓则于上之待枷者也钲则鼔舞之正中者也舞则声之震动于此者也甬出舞上者也衡横甬上者也带类篆故谓之篆乳有数故谓之枚然钟之长短径围经无明证其言十分其铣去二以为钲以其钲为之铣间者钲体之径居铣间之八也去钲二分以为之鼓间者鼓间之径居铣间之六也以其鼓间为之舞脩脩舞之径也舞径亦居铣间之四也舞长四而径间亦四舞鼓径六而长亦六郑氏以为此钟口十其长十六也凡乐器以十有二律为之度数若黄钟之律九寸十六之而铣取其十以为度则铣径五寸有竒钲鼓舞之所居者递去二分则舞脩三寸有竒舞广二寸有竒林钟之律六寸十六之而铣取其十以为度则铣径
　　三寸有竒钲鼓舞之居者递去二分则舞修二寸有竒舞广一寸有竒余律之钟亦然贾公彦曰律各倍半
　　以为钟举一端也大钟十分其鼓间以其一为之厚小钟十分其鼓间以其一为之厚小钟十分其钲间以其一为之厚葢钲体居铣之六与鼓间同钲间又杀矣与鼓间异此所以各十分之以为厚薄郑氏曰鼓钲之间同方六而今宜异又十分之一犹太厚皆非也若言鼔外钲外则近之鼓外二钲外一以谓鼓外二间钲外一间而十分之以其一为厚薄其説误矣鳬氏曰以其钲之正为之甬以其甬长为之围三分其围去一以为衡围三分其甬长二在上一在下以设其旋
　　聂氏崇义三礼图律厯志云以律各倍半而为钟黄钟管长九寸其为钟也高二尺二寸半厚八分两栾之间一尺四寸十六分分之十钲之下带横径一尺一寸二分十六分分之八鼓间方八寸四分十六分分之六舞间方舞之四横径八寸四分十六分分之六舞广径五寸六分十六分分之四钟乳谓之枚亦谓之景一物而三名侠鼓与舞皆在带篆之间毎处有九甬长五寸六分余愽三寸厚一寸六分余衡长二寸八分余博一寸八分厚与甬同其甬衡共长八寸四分十六分分之六
　　孟子高子曰禹之声尚文王之声孟子曰何以言之曰以追蠡【朱注追钟纽也蠡者齧木虫也】
　　周礼考工记六分其金而钩居一谓之钟鼎之齐
　　蕙田案以上钟制度
　　礼记明堂位垂之和钟
　　陈氏乐书礼器曰内金示和也郊特牲曰以钟次之以和居参之也盖钟之为乐过则声淫中则声和和钟者一适厚薄侈弇小大长短之齐以合六律六同之和而已
　　周礼春官典同凡声高声防正声缓下声肆陂声散险声敛逹声赢防声韽回声衍侈声筰弇声郁薄声甄厚声石【注高钟形大上上大也高则声上藏衮然旋如里正谓上下直正则声缓无所动下谓钟形大下下大也下则声出去放肆陂读为险陂之陂陂谓偏侈陂则声离散也险谓偏弇也险则声敛不越也逹谓其形防大也逹则声有余若大放也防谓其形防小也韽读为飞鉆湟韽之韽韽声小不成也回谓其形微圜也回则其声淫衍无鸿杀也侈谓中央约也侈则声迫筰出去疾也弇谓中央寛也弇则声鬰勃不出也甄读为甄燿之甄甄犹掉也钟防薄则声掉钟大厚则如石叩之无声　疏此十二种竝是钟之病此职掌十二律之钟是十二辰之零钟非编者直言病钟者欲见除此病外即是钟之善者】
　　李氏光地曰防其声铿然清也韽暗也筰暴疾也弇如弇盖不舒也甄读如震掉也高谓声高也高则铿鎗正谓声平正也正则和缓下谓声下也下则肆此三者声之正也其余则皆声之病也然其诸病亦由三者推之陂险皆正之反陂者声不正也险者声不平也不正则声不根于内而散不平则气不逹于外而敛此二者正声所以失之原也大高而四逹其过则盈溢太下而沈微或纡回其失则暗昧而衍余逹之甚而侈放则暴疾而不蓄回之甚而弇掩则郁抑而不舒高而薄则至于掉而不收下而厚则至于如石而无韵二者几于不成声矣此七者皆高下之过必去其病然后清浊适均可与正声相宣而谐和也案郑氏专指钟之一器而言其理葢亦相通然所谓高下陂险逹防之类皆以钟形为説则字义多有难解且于下文凡为乐器与和乐之义为不合耳蕙田案此典同十二声所以齐量乐器不专指钟而钟器之大者当亦在内也李氏之説是
　　春秋昭公二十一年左氏传周景王将铸无射【注无射钟名律中无射】伶州鸠曰夫乐天子之职也夫音乐之舆也而钟音之器也天子省风以作乐器以钟之【注钟聚也】舆以行之【注乐须音而行】小者不窕【注窕细不满】大者不摦【注□横大不入】则和于物物和则嘉成故和声入于耳而感于心心亿则乐窕则不感【注不充满人心】摦则不容【注心不堪容】
