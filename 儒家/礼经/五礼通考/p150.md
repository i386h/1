<!-- { "loadSidebar": true } -->
　　明史礼志嘉靖九年帝谓大报天而主日配以月大明坛当与夜明坛异且日月照临其功甚大太歳等神歳有二祭而日月星辰止一从祭义所不安大学士张璁亦以爲缺典遂定春秋分之祭如旧仪而建朝日坛于朝阳门外西向夕月坛于阜成门外东向坛制有隆杀以示别朝日防坛地一百亩夕月防坛地三十六亩朝日无从祀夕月以五星二十八宿周天星辰共一坛南向祔焉春祭时以寅迎日出也秋祭时以亥迎月出也王圻续通考嘉靖九年用夏言议改建四郊兆日于东郊兆月于西郊每歳春分行朝日礼秋分行夕月礼朝日坛在朝阳门外方广五丈髙五尺九寸坛面甎青色琉璃四出陛九级圆壝墙七十五丈髙八尺一寸厚二尺三寸櫺星门六正西三南东北各一外围墙前方后圆西北各三门墙西北有石坊曰礼神街夕月坛在阜成门外方广四丈髙四尺六寸坛面甎白色琉璃四出陛六级方壝墙二十四丈髙八尺厚二尺二寸八分櫺星门六正东三南北西各一外围方墙东北各三门墙东北有石坊亦曰礼神街　朝日坛仪注一前期三日夕月前二日太常寺奏祭祀如常仪谕百官致斋二日一前期二日夕月前一日太常卿同光禄卿奏省牲
　　如常仪　一前期一日夕月是日上亲填祝版于文华殿遂告于庙【红楮版硃书如遇遣官之歳则中书官代填日月用白楮版墨书】　一陈设大明之神西向夕月夜明之神东向犊一羊一豕一登一铏一簠簋各二笾十豆十玉爵三夕月金爵三酒尊三红瓷夕月白瓷酒盏三十红玛瑙玉一夕月白璧帛一红色夕月白色篚一祝案一夕月有从位一坛南向笾十豆十帛十青红黄各一白六　一正祭是日免朝锦衣衞备随朝驾上常服乗舆由东长安门出夕月由西长安门出至坛北门入至具服殿具祭服夕月则具皮弁服出导引官导上由左门入夕月由中门入典仪唱乐舞生就位执事官各司其事内赞奏就位上就拜位典仪唱迎神乐作乐止内赞奏四拜夕月则两拜典仪唱奠玉帛乐作内赞奏陞坛导上至大明神位前夕月则夜明神位前奏跪奏搢圭司香官捧香跪进于上左内赞奏上香上香三上香讫捧玉帛官以玉帛跪进于上右内赞奏献玉帛上受玉帛奠讫奏出圭奏复位乐止典仪唱行初献礼乐作内赞奏陞坛导上至神位前奏搢圭捧爵官以爵跪进于上右上受爵内赞奏献爵上献讫奏出圭奏诣读祝位奏跪传赞众官皆跪乐暂止赞读祝读祝官跪读祝毕乐复作奏俛伏兴平身奏复位乐止典仪唱行亚献礼乐作仪同初献但不读祝乐止典仪唱行终献礼乐作仪同亚献乐止太常卿进立于坛前之右唱赐福胙内赞奏诣饮福位导上至饮福位奏跪奏搢圭光禄官捧福酒跪进于上右内赞奏饮福酒上饮讫光禄官捧福胙跪进于上右内赞奏受胙上受讫奏出圭俛伏兴平身奏复位上复位奏两拜传赞百官同典仪唱彻馔乐作执事官彻馔讫乐止典仪唱送神乐作内赞奏四拜夕月则两拜兴平身乐止典仪唱读祝官捧祝进帛官捧帛掌祭官捧馔各诣燎位夕月则诣瘗位乐作内赞奏礼毕乐止导引官导上至具服殿易常服陞辇还参拜于庙参拜毕上还宫遣官则否　一夕月坛分献官仪注初献读祝献官朝上跪至俛伏兴平身赞引引献官由北级上至神位前赞搢笏上香献帛献爵讫赞出笏复位亚终献同上复位赞引引献官至神位前赞搢笏献爵出笏复位一祝文维某年某月某朔某日嗣天子御名谨昭告
　　于大明之神惟神阳精之宗列圣之首神光下照四极无遗功垂今昔率土仰赖兹当仲春式遵古典以玉帛牲醴之仪恭祀于神伏惟鉴歆锡福黎庶尚享　维某年某月某朔某日嗣天子御名谨昭告于夜明之神惟神钟阴之精配阳之德继明于夕有生共赖既惟五星列宿咸司下土各有攸分眇予之资仰承帝命君此生民兹者时惟秋分爰遵典礼以玉帛牲醴之仪用修常祭于神惟神歆鉴福我邦民尚享
　　图书编朝日坛嘉靖九年罢从祀建坛朝阳门外二里许爲制一成坛靣红琉璃东西南北堦九级俱白石内星门四西门外爲燎炉瘗池西南爲具服殿东北爲神库神厨宰牲亭灯库钟楼北爲遣官房外建天门二北天门外西北爲礼神坊西天门外迤南爲陪祀斋宿房防坛地一百亩歳春分祭大明之神于朝日坛西向甲丙戊庚壬年上祭服亲祀余年遣文大臣摄之　夕月坛嘉靖九年建坛阜成门外之南二里许爲制一成坛用白琉璃东西南北堦六级俱白石内櫺星门四东门外爲瘗池东北爲具服殿南门外爲神库西南爲宰牲亭神厨祭器库北门外爲钟楼遣官房外天门二东门外北爲礼神坊防坛地三十六亩七分歳秋分祭夜明之神于夕月坛东向从祀木火土金水星二十八宿周天星辰南向丑辰未戌年上皮弁服亲祀余年遣武大臣摄之
　　蕙田案朝日之祭用天干之五夕月之祭用地支之四六十年中祭日者三十祭月者二十而又有甲辰甲戌等十年日月皆亲祭丁卯己巳等二十年皆不亲祭
　　明史乐志嘉靖九年复定朝日乐章
　　迎神熈和之曲　仰瞻兮大明位尊兮王宫时当仲春兮气融爰遵祀礼兮报功微诚兮祈神昭鉴愿来享兮迓神聪
　　奠玉帛凝和之曲　神灵坛兮肃其恭有帛在篚兮赤琮奉神兮祈享以纳予躬奠兮忻以颙
　　初献夀和之曲　玉帛方奠兮神歆酒行初献兮舞呈齐芳馨兮牺色骍神容恱兮鉴予情
　　亚献时和之曲　二齐升兮气芬芳神顔怡和兮喜将予令乐舞兮具张愿垂普照兮民康
　　终献保和之曲　慇懃三献兮告成羣职在列兮周盈神锡休兮福民生万世永赖兮神功明
　　彻馔安和之曲　一诚尽兮予心怿五福降兮民获禧仰九光兮诚己申终三献兮彻敢迟
　　送神昭和之曲　祀礼既周兮乐舞扬神享以纳兮还青乡予当拜首兮奉送愿恩光兮普万方永耀熹明兮攸赖烝民咸仰兮恩光
　　望燎之曲　覩六龙兮御驾神变化兮凤翥鸾翔束帛殽羞兮诣燎方佑我皇明兮基绪隆长
　　夕月乐章
　　迎神凝和之曲　阴曰配合兮承阳宗式循古典兮斋以恭覩太阴来格兮星辰罗从予拜首兮迓神容初献夀和之曲　神其来止有严其诚玉帛在篚清酤方盈奉而奠之愿鉴微情夫祀兮云何祈祐兮羣氓
　　亚献豫和之曲　二觞载斟乐舞雍雍神歆且乐百职惟供愿顺归兮五行祈民福兮惟神必从
　　终献康和之曲　一诚以申三举金觥钟鼓鍧鍧环佩琤琤鉴予之情愿永保我民生
　　彻馔安和之曲　礼乐肃具精意用申位坎居歆纳兹藻苹彻之弗迟仪典肃陈神其鉴之佑我生民送神保和之曲　礼备告终兮神喜旋穹碧澄辉兮素华鲜星辰从兮返神乡露气清兮霓裳蹁跹望瘗之曲　殽羞兮束帛荐之于瘗兮罔敢愆予拜首兮奉送愿永贶兮民乐丰年
　　礼志十年礼部上朝日夕月仪朝日迎神四拜饮福受胙两拜送神四拜夕月迎神饮福受胙送神皆再拜饮并如旧仪
　　图书编嘉靖十年夕月坛以铁炉置于坎上焚燎不必造燎坛以称祭月于坎之义
　　明史礼志隆庆三年礼部上朝日仪言正祭遇风雨则设小次于坛前驾就小次行礼其升降奠仪俱以太常寺执事官代制曰可
　　蕙田案明集礼朝日夕月皆以清晨行事续文献通考称隆庆以前朝日以卯时夕月以酉时明史称嘉靖时朝日以寅夕月以亥互有不同宋夕月以未后三刻稍爲近之惟
　　本朝日以卯月以酉爲得阴阳出入之正矣
　　右歴代祀日月














　　五礼通考卷三十四
<经部,礼类,通礼之属,五礼通考>
　　钦定四库全书
　　五礼通考卷三十五
　　刑部尚书秦蕙田撰
　　吉礼三十五
　　星辰
　　蕙田案祭法云王宫祭日夜明祭月幽宗祭星此日月与星辰异坛矣春朝朝日秋莫夕月此日月之正祭其星辰正祭不见于经而祭之之秩与日月相等故宗伯实柴典瑞圭璧月令祈年左禜祭皆以日月星辰连言至大宗伯以槱燎杞司中司命风师雨师天府祭天之司民司禄説者以为六者皆星若果皆星则何不统之实柴内而别以槱燎祀之以为非星则风师雨师非星可也司中司命司民司禄何得谓之非星以理揆之实柴槱燎乃祀之秩实柴所祀五纬十二辰二十八宿其余众星不与其众星之中职有所司有功烈于民者乃列名祀之秩尊故燔柴实牲秩卑故槱燎不实牲此周礼所以别言之也其献民数祭司民献谷数祭司禄校人祭马祖诸侯祭分野乃系専祭不在星辰坛至灵星所以祈农礼经不见仅见周颂丝衣诗序汉时颇崇祀亦系専祭与实柴槱燎之文无涉今以类相依以星辰门统之若后世所祀九宫太乙太岁等亦星辰之余并附见焉
　　礼记祭法幽宗祭星也【注宗当为禜字之误也幽禜亦谓星坛也星以昏始见禜之言营也春秋传曰日月星辰之神则雪霜风雨之不时于是乎禜之　疏幽宗祭星坛名也幽闇也宗庙为禜禜坛域也葢星至夜而始出故谓之幽也为营域而祭之故谓之幽禜也】
　　【方氏慤曰幽言其隠而小雄曰视日月而知众星之蔑故祭星之所谓之幽宗焉幽雩皆谓之宗宗尊也祭祀无所不用其尊诗曰靡神不宗无所不用其尊之谓也泰坛泰折不谓之宗者天地之大不嫌于不尊也】
　　蕙田案郑氏改宗为禜似属无据方氏训如字自可通但郑以禜为营防谓为营域而祭之方氏谓祭星之所谓之幽宗义固相同也然不言营域在何方何所今案祭祀之地见于经而有据者祀天于南郊祭地于北郊兆五帝于四郊朝日于坛在东门之外夕月于坎应在西门之外而祭寒暑先儒谓相近于日月之坎坛祭四方又有四坎坛雩宗则诸神自郊徂宫亦各有常祭之处唯祭时之泰昭祭星之幽宗则未甞别见今案此节所祭皆承上燔柴泰坛瘗埋泰折而言意者昭为阳明之意幽为阴闇之意岂四时乃天地之气四方皆有之或在四郊坛兆之南南为离明相见之地故曰昭星乃天象随月而见于夜或在西郊月坎之北坎为隠伏故曰幽与言泰言宗皆尊之之意注疏及方氏説义似未足今姑绎其字义而略为之説以俟考
　　周礼春官大宗伯以实柴祀星辰【注实柴实牛柴上也星谓五纬辰谓日月所防十二次　疏云星谓五纬者五纬即五星东方岁星南方荧惑西方太白北方辰星中央镇星言纬者二十八宿随天左转为经五星右旋为纬案元命包云文王之时五星以聚房也星备云五星初起牵牛此云星明是五纬又案星备云岁星一日行十二分度之一十二岁而周天荧惑日行三十三分度之一三十三岁而周天镇星日行二十八分度之一二十八岁而周天太白日行八分度之一八岁而周天辰星日行一度一岁而周天是五纬所行度数之事且诸文皆星辰合解之故尚书尧典云歴象日月星辰洪范五纪亦云星辰郑皆星辰合释者余文于义不得分为二故合释此文上下不见祭五星之文故分星为五纬与辰别解若然辰虽据日月防时而言辰即二十八星也案昭七年左传晋侯问伯瑕曰何谓六物对曰岁时日月星辰是也公曰多语寡人辰而莫同何谓辰对曰日月之防是为辰故以配日是其事但二十八星面有七不当日月之防直谓之星若日月所防则谓之宿谓之辰谓之次亦谓之房故尚书征云辰弗集于房孔注云房日月所会是也】
