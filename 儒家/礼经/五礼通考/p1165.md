<!-- { "loadSidebar": true } -->
　　王氏曰晋栾鍼曰吾有二位于戎路【襄十四年左】晋侯献楚俘王赐以戎路之服【僖二十八年左】干时之战鲁庄公丧戎路【庄九年】汉淮之军楚鬭丹获戎车【桓公八年】皆其君之所乗者也然周之锋车曰元戎秦之兵车曰小戎周礼车仆自广车而下皆戎车也特不谓之戎路尔车仆凡师革车会同亦如之戎仆掌驭戎车凡巡狩及兵车之会亦如之会同巡狩王虽不乗戎车犹共以従不失备也
　　陈氏礼书乗车之礼君处左车右处右仆处中故造车者必慎于左考工记所谓终日驰骋左不揵是也乗车者不敢旷左戎右所谓会同充革车是也器物不敢指之于左月令所谓载耒耜于参保介之御间是也后世魏公子虚左以迎侯生秦皇虚左以近太后皆古之遗制耳此特乗车为然若兵车则驭者在左戎右在右将帅居中昔晋伐齐郤克将中军解张御郑丘缓为右郤克伤矢流血及屦鼔音未絶曰余病矣解张曰自始合而矢贯余手及肘余折以御左轮朱殷岂敢言病夫郤克伤矢而未絶鼓音则将在鼔下矣解张伤手而血殷左轮则御在车左矣此将帅所乗也
　　兵车左人持弓右人持矛中人御故书戒左不攻于左右不攻于右御非马之正言左右而又言御则御在中可知也左传称秦师过周北门左右免胄而下言左右下则御在中不下可知也【僖三十三年】楚乐伯曰致师者左射以菆是左人持弓也【宣十二年】栾鍼为晋侯右曰寡君使鍼持矛焉【成十六年】衞太子为简子祷曰蒯瞆不敢自佚备持矛焉是右人持矛也【哀二年】葢御无定位右有常处故将帅车则御在左士卒车则御居中右人之持矛虽将帅士卒之车不同而所居常在右所职常持矛也凡此皆三人乗车之法也太仆凡军旅田役赞王鼔王之乗车有御与戎右又有太仆则四驷乗矣春秋之时侯叔夏御庄叔绵房甥为右富父终甥驷乗杜预云驷乗四人乗车
　　蕙田案此论乗车左右之礼
　　六韬武王问于太公曰以车与骑步所当防何公曰车者军之羽翼也所以陷坚阵要强敌遮北走易战之法一车当步卒八十人八十人当一车一车当六骑六骑当一车十乗败千人百乗败万人此其大数也置车之吏数五车而一长十车而一吏五十车而一卒百乗而一将易战之法五车为列前后相去四十步左右十步险战之法车必循道十车为聚二十车为屯前后相去二十步左右六步队间三十六步五车一长縦横相去一里各返故道选车士之法取年四十以下长七尺五寸已上走能逐马及驰而乗之前后左右上下周旋能超乗旌旗力彀八石弩射前后皆便习者武车之士不可不厚也车战之地凡车之死地有十其胜地有八往而无还者车之死地也越絶险阻乗敌逺行者车之竭地也前易后险者车之困地也陷之险阻而难出者车之絶地也圯下渐泽黒土黏埴者车之劳地也左险右易上陵抑阪者车之逆地也殷草横亩犯歴深泽者车之拂地也车少地易与步不敌者车之败地也后有沟渎左有新水右有险阪者车之坏地也日夜霖雨旬日不止道路渍陷前不能进后不能解者车之陷地也此十者车之死地也敌之前后行阵未定即陷之旌旂扰乱人马数动即陷之士卒前后相顾前往而疑后恐而怯即陷之三军卒惊皆薄而起即陷之战于易地暮不能解即陷之逺行而暮舍三军恐惧即陷之此八者车之胜地也
　　陈氏礼书古者之用兵也险野人为主易野车为主则险野非不用车而主于人易野非不用人而主于车车之于战动则足以冲突止则足以营衞将卒有所芘兵械衣裘有所赍诗曰君子所依小人所腓则车之为利大昔周伐郑为鱼丽之陈先偏后伍伍承弥缝【桓公五年】邲之战楚君之戎分为二广广有一卒卒偏之两【宣公十二年】楚巫臣使于呉以两之一卒适呉舍偏两之一焉【成公七年】考之周礼五伍为两四两为卒司马法二十五人为两百人为卒卒两则人也偏则车也杜预云十五乗为大偏九乗为小偏其尤大者又有二十五乗之偏则周鱼丽之偏二十五乗之偏也楚二广之偏十五乗之偏也巫臣所舍之偏九乗之偏也先偏后伍伍従其偏也卒偏之两两従其偏也先其车足以当敌后其人足以待变则古者车战之法畧可知也或者谓晋人以什共车必克房琯以车战取败遂以为用车不若用人与骑之愈是不知晋人之克非什之利用什之幸也房琯之败非车之不利用车之罪也古者教民以射御为艺君子以射御为能故孔子曰吾执射乎执御乎诗称叔叚之多才则曰叔善射忌又良御忌古人相率以射御如此则登车而不能御参乗而不能射者鲜矣房琯之用车有是人乎不然巫臣教呉以乗车而能取胜于楚何也戎车之制不可以考姑仿小戎以见之
　　章氏潢曰车战之法每车用甲士三人步卒七十二人行则以车为衞居则以车为营一车之间又有倅车【见周礼车仆】春秋如韩原之战辂秦伯将止之鞌之战韩厥中御而従齐侯鄢陵之战郤至遇楚子韩厥従郑伯邲之战楚子乗广以逐赵旃用车以战而使敌人得与吾元帅相接则是环衞之车不设也葢古者车战之法前后整齐必有防衞前后行列元帅未易动摇也至春秋列国所云往往军伍不整而元帅每以车逐利混然左右率无定法故敌人得以及之终春秋之世致败者未有不由车战之无法而轻动摇也惟繻葛之战二拒用事若原繁高渠弥以中军奉公未尝轻动摇深得古法
　　马氏端临曰兵虽凶器然古之以车战其坐作进退整暇有法未尝掩人之不备而以竒取胜也故韩厥遇齐侯则奉觞加璧郤至遇楚子则免胄趋风可以死则为于犫之请矢可以无死则为庾公之叩轮所谓杀人之中又有禋焉虽春秋伯国之君臣其志在于争城争地然于勍敌之人初不迫人于险固如此至后世舍车而用徒然彼长于徒我长于车今舍吾之长技而与之搏是以兵子敌也故必设覆以诱之未陈而薄之然后可以取胜而车战之法废矣顾氏炎武曰古制一车甲士三人步卒七十二人炊家子十人固守衣装五人廏养五人樵汲五人【见司马法】随车而动如足之腓也【传曰腓辟也笺曰腓当作芘皆未是】步乗相资短长相衞行止相扶此所以为节制之师也繻葛之战郑原繁高渠弥以中军奉公为鱼丽之陈先偏后伍伍承弥缝卒不随车遇阙即补斯已异矣【古时营陈遇阙处仍以车补周禋车仆掌阙车之萃注阙车所用补阙之车也左传宣公十二年楚子使潘党率游阙四十乘注游车补阙者】大卤之师魏舒请毁车以为行五乗为三伍【注乗车者车三人五乗十五人今改去车更以五人为伍分为三伍】为五陈以相离两于前伍于后専为右角参为左角偏为前拒専任步卒以取捷速然亦必山林险阻之地而后可用也步不当骑于是赵武灵王为变服骑射之令而后世因之所以取胜于敌者益轻益速而一败涂地亦无以自保然后知车战之谋逺矣　终春秋二百四十二年车战之时未有斩首至于累万者车战废而首功兴矣先王之用兵服之而已不期于多杀也杀人之中又有礼焉以此毒天下而民従之不亦宜乎
　　蕙田案以上七条论车战之道
　　观承案车战自是古法然与井田相待而成井田既废已无车赋又无沟洫以限戎马之足而犹泥古之迹侈言鱼丽此房琯陈涛斜之败所以贻笑于唐也
　　右车战
　　诗大雅皇矣以尔钩援与尔临冲以伐崇墉临冲闲闲崇墉言言临冲茀茀崇墉仡仡【传钩钩梯也临临车也冲冲车也闲闲动摇也茀茀强盛也　笺言言犹孽孽将坏貌　疏临者在上临下之名冲者従旁冲突之称二车不同兵书有作临车冲车之法墨子有备冲之篇知临冲俱是车也笺以诗美文王以徳服崇若临冲本所不用则不应言之今诗言冲则是用以攻城故知言言仡仡皆将坏之貌】
　　陈氏礼书诗曰临冲闲闲毛氏曰临车冲车也葢临车高冲车大高则可以临下大则可以突前故荀卿曰渠冲入穴而求利杨子曰冲不荠皆言冲车之大也冲或作防説文曰陷阵车孙武曰攻城之法修其橹輼轒輼四轮车葢冲车之类也楚子使解扬登楼车以告宋人葢临车之类
　　右攻城之车
　　春秋隠公九年左氏传北戎侵郑郑伯御之患戎师曰彼徒我车惧其侵轶我也【注徒步兵也轶突也】公子突曰使勇而无刚者尝冦而速去之【注尝试也勇则能徃无刚则不耻退】君为三覆以待之【注覆伏兵也】戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞従之戎人之前遇覆者奔祝逐之衷戎师前后击之尽殪戎师大奔
　　宣公十二年左氏传邲之战栾武子曰楚君之戎分为二广【注君之亲兵】广有一卒卒偏之两【注十五乗为一广司马法百人为卒二十五人为两车十乗为大偏今广十五乗亦用旧偏法复以二十五人为承副】右广初驾数及日中左则受之以至于昏内官序当其夜【注内官近官序次也】以待不虞不可谓无备
　　楚子为乗广三十乗分为左右右广鸡鸣而驾日中而説【注説舍也】左则受之日入而説许偃御右广养由基为右彭名御左广屈荡为右【注楚王更迭载之故各有御右】
　　成公七年左氏传晋申公巫臣使于呉以两之一卒适呉舍偏两之一焉【注司马法百人为卒二十五人为两车九乗为小偏十五乗为大偏葢留九乗车及一两二十五人令呉习之也】与其射御教呉乗车教之战阵教之叛楚寘其子狐庸焉使为行人于呉
　　昭公元年左氏传晋中行穆子败无终及羣狄于太原【注即大卤也无终山戎】崇卒也【注崇聚也】将战魏舒曰彼徒我车所遇又阨【注地险不便车】以什共车必克【注更增十人以当一车之用】困诸阨又克【注车每困于阨道今去车故为必克】请皆卒【注去车为步卒】自我始乃毁车以为行【注魏舒先自毁其属车为步阵】五乗为三伍【注乗车者车三人五乗十五人今改去更车以五人为伍分为三伍】荀呉之嬖人不肯即卒斩以徇【注魏舒辄斩之荀呉不恨所以能立功】为五陈以相离两于前伍于后専为右角参为左角偏为前拒【注皆临时处置之名】以诱之翟人笑之未陈而薄之大败之【注传言荀呉能用善谋】
　　右春秋车战
　　汉书夏侯婴传破李由军于雍丘以兵车趣攻战疾破之従击章邯军东阿濮阳下以兵车趣攻战疾破之又击秦军雒阳东以兵车趣攻战疾破之
　　灌婴传婴以御史大夫将车骑别追项籍至东城破之衞青传青以武刚车自环为营【张晏曰兵车也】而縦五千骑往当单于
　　李广传陵与单于相值围陵军陵居两山间以大车为营引士出营外为陈连战士卒中矢伤三创者载辇两创者将车一创者持兵战
　　马氏端临曰先儒因考西汉书此数条以为车战之制汉尚用之然详考其辞则是以车载糗粱器械立则环以为营耳所谓甲士三人左持弓右持矛中执绥之法已不复存矣
　　文献通考后汉光武造战车可驾牛上作楼橹置于塞上以拒敌
　　灵帝时阳璇为零陵守制车数十乘以御贼
　　蕙田案以上汉
　　晋马隆击鲜卑树机能以众数万据险拒之隆以山陿隘乃作扁箱车地广则为鹿角车营路狭则为木屋施于车上转战而前行千余里杀伤甚众遂平凉州刘裕伐南燕以车四千乗为左右翼方轨徐进与燕兵战于临朐败之
