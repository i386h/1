<!-- { "loadSidebar": true } -->
　　【郝氏敬曰听事犹言待罪告告摈者】
　　摈者谒诸天子天子辞于侯氏曰伯父无事归宁乃邦【注谒告宁安也乃犹汝也】
　　朱子曰周礼最是大行人等官属之司宼难晓盖觐礼诸侯行礼既毕则降而肉袒请刑王曰伯父无事归宁乃邦此所谓懐诸侯则天下畏之也如此等处皆是合着如此初非圣人私意
　　侯氏再拜稽首出自屏南适门西遂入门左北面立王劳之再拜稽首摈者延之曰升升成拜降出【注王辞之不即左者当出隠于屏而袭之也天子外屏劳之劳其道劳也疏以屏外不见天子为隠向者右袒今王辞以无事故宜袭也】
　　钦定义疏执圭行礼时王与侯氏授玉受玉皆袭过此而享则裼矣以裼乃其常也此裼袭相对者也侯氏请事则袒天子辞之而出则袭此袒袭相对者也虽袭犹裼自若也亦以裼乃其常也
　　蕙田案以上侯氏听事天子劳
　　天子赐侯氏以车服迎于外门外再拜【注赐车者同姓以金路异姓以象路服则衮也鷩也毳也古文曰迎于门外也　疏案周礼巾车掌五路玉路以祀尊之不赐诸侯金路同姓以封象路异姓以封革路以封四卫木路以封蕃国郑云同姓谓王子母弟率以功徳出封虽为侯伯其画服犹如上公赐鲁侯郑伯服则衮冕得乗金路以下与上公同则太公与杞宋虽异姓服衮冕乗金路矣异姓谓甥舅之国与王有亲者得乗象路异姓侯伯同姓子男皆乗象路以下四卫谓要服以内庶姓与王无亲者自侯伯子男皆乗革路以下蕃国据外为总名皆乗木路而已司服上陈王之吉服有九下云公之服自衮冕而下如王之服侯伯自鷩冕而下如公之服子男自毳冕而下如侯伯之服也】
　　【敖氏继公曰门外舍门外也案聘礼舍惟一门此今文虽有外门外之文然以行礼之节求之无二门之征且以古文为正】
　　【张氏尔岐曰自此至乃归皆言王赐礼侯氏之事】
　　蕙田案敖君善谓舍无二门宜从古文此説是也今文盖衍一外字
　　路先设西上路下四亚之重赐无数在车南【注路谓车也君所乗车曰路路下四谓乗焉也亚之次车而东也诗云君子来朝何锡予之虽无予之路车乗马又何予之元衮及黼重犹善也所加赐善物多少由恩也　疏郑注周礼云路大也君之居以大为名是以云路寝路门之等敖氏继公曰路车一而已乃云西上者以其与马同设也四马设于车东异于驾也】
　　诸公奉箧服加命书于其上升自西阶东面大史是右【注言诸公者王同时分命之而使赐侯氏也右读如周公右王之右是右者始随入于升东面乃居其右古文是为氏也　疏言诸非一之义以诸侯来觐者众各停一馆故命诸公分徃赐之周公右王左传晋祁奚语引之者证太史是右是佐公而在公右之义也太史卑始时随公后升讫公东面太史于是乃居公右而并东面以宣王命也】
　　【敖氏继公曰置服于箧故谓之箧服命书若文侯之命之类是也此不言揖让之礼如劳可知】
　　侯氏升西面立太史述命【注读王命书也】侯氏降两阶之间北面再拜稽首【注受命】
　　【敖氏继公曰是时侯氏升降自阼阶故拜于两阶之间不于阶东者拜至尊之命宜异于常礼也】
　　升成拜【注太史辞之降也春秋传曰且有后命以伯舅耋老母下拜此辞之类　疏彼以齐侯年老故未降已辞此下拜礼也故降拜乃辞之彼齐侯不升成拜者亦以年老故也】
　　【盛氏世佐曰升成拜以公辞之故也不言公辞文省既拜于下乃辞礼之正也春秋传齐侯未下拜宰孔辞之待以殊礼也既不复成拜于上者谦不敢贪天子之命也故与此异敖氏以为不辞而升成拜者非】蕙田案盛氏駮敖君善不辞之説极当但郑注谓太史辞之盛氏谓公辞之案上文述王命者太史则此辞侯氏者亦必太史也盛説似非
　　太史加书于服上侯氏受【注受箧服】使者出侯氏送再拜傧使者诸公赐服者束帛四马傧大史亦如之【注既云拜送乃言傧使者以劳有成礼略而遂言】
　　【张氏尔岐曰使者兼公与太史而言傧使者在拜送前乃于送后略言之者以前郊劳时已详载成礼故略言已足也】
　　蕙田案以上赐车服
　　同姓大国则曰伯父其异姓则曰伯舅同姓小邦则曰叔父其异姓小邦则曰叔舅【注据此礼云伯父同姓大邦而言　疏周礼冡宰掌建邦之六典以佐王治邦国注云大曰邦小曰国彼对文则例散文则通故以大国言国小国言邦也】蕙田案此条贾疏称伯父叔父不要同姓为定引下曲礼东西二伯不问同姓异姓皆称伯父与曲礼之文显相违反传记亦絶无称异姓伯父之事其谬甚矣义疏引贾氏疏则云下曲礼东西二伯同姓称伯父异姓称伯舅州牧同姓称叔父异姓称叔舅与此异但徧检南北雍本闽本汲古阁本及内府新刋本皆不然未识何所据也
　　又案以上诸侯称谓
　　飨礼乃归【注礼谓食燕也王或不亲以其礼币致之略言飨礼互文也掌客职曰上公三飨三食三燕侯伯再飨再食再燕子男一飨一食一燕　疏掌客五等飨食燕三者具有今飨下有礼故以礼为食燕也变食燕而言礼见王有故不亲食燕则以礼币致之直言飨见王无故亲飨之若有故亦以酬币之礼致之食燕云礼见王有故以侑币之礼致之亦宜有王无故亲食燕故云互文也】
　　钦定义疏聘礼飨食燕之外有羞有献周官庖人职共宾客之禽献则王于觐宾亦有羞献可知聘礼有大夫享食有还玉有贿有赠此皆当有之文不具耳雝诗言相予肆祀载见诗言率见昭考则羣后入觐者当祭则无不与而二王之后宜为长宾也考工梓人职张五采之侯则逺国属地官牛人春官镈师眡了典庸器夏官小臣诸职于宾射胥有事焉则天子有与诸侯宾射之礼盖又别于燕射但或举或不举非若飨食燕之有常耳侯氏既觐而归则告于祖祢社稷山川饮至舍爵防勲焉礼也
　　蕙田案以上飨礼
　　诸侯觐于天子为宫方三百歩四门坛有十二寻深四尺加方明于其上【注四时朝觐受之于庙此谓时防殷同也宫谓壝土为埒以象墙壁也为宫者于国外春防同则于东方夏防同则于南方秋防同则于西方冬防同则于北方八尺曰寻十有二寻则方九十六尺也深谓髙也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等每面十二尺方明者上下四方神明之象也上下四方之神者所谓神明也防同而盟明神监之则谓之天之司盟有象者犹宗庙之有主乎王廵狩至于方岳之下诸侯防之亦为此宫以见之司仪职曰将防诸侯则命为坛三成宫旁一门诏王仪南乡见诸侯也　疏案大宗伯云时见曰防殷见曰同郑注云时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二歳王如不廵狩则六服尽朝朝礼既毕王亦为坛合诸侯以命政焉所命之政如王廵狩殷见四方四时分来终歳则遍若如注则时防殷同亦有朝觐在庙假令当方诸侯有不顺服则顺服者皆来朝王其中若当朝之歳者自于庙朝觐若不当朝之歳者当在坛朝十二年王不廵守则殷朝六服之内若当歳者即在庙其余在坛朝故郑言既朝觐乃为坛于国外也朝事仪未在坛朝而先言帅诸侯拜日亦谓帅已朝者诸侯而言也四方之坛并宜在西郊之内以其拜日之等于近郊退来就坛明坛在近郊之内但去城不知逺近或四方皆依成数东方八里南方七里西方九里北方六里四方此其定分南乡见诸侯者王在堂上公于上等侯伯于中等子男于下等奠玉拜皆升堂授玉乃降也张氏尔岐曰自此至篇末皆言时防殷同及王廵守为坛而见诸侯之事】
　　【盛氏世佐曰此下言诸侯入觐而天子率之以祀羣神也既分觐之又总防之所以固其志也为宫掌舍职也司仪主令之四门所谓旁一门也坛有十二寻者谓其下等也坛凡三等上有堂以祀方明并王立之所方二丈四尺堂下每等加广二丈四尺上等方四丈八尺中等方七丈二尺下等则方九丈六尺矣每等髙一尺堂亦髙一尺从堂视下深四尺也】
　　蕙田案诸侯防同为宫方三百歩六尺为歩则方二百二十五寻也坛方十二寻居宫之中央坛上设方明及天子所立斧依之位诸侯升成拜亦于是焉坛三成成崇一尺广皆寻有四尺上等长六寻诸公拜位在焉中等长九寻侯伯拜位在焉下等长十有二寻子男拜位在焉坛之下距壝门一百六寻有四尺则公侯伯子男立位在焉上介奉旂而置于宫者是也诸公位中阶最近前侯东阶伯西阶稍次之诸子门东诸男门西最逺
　　方明者木也方四尺设六色东方青南方赤西方白北方黒上元下黄设六玉上圭下璧南方璋西方琥北方璜东方圭【注六色象其神六玉以礼之上宜以苍璧下宜以黄琮而不以者则上下之神非天地之至贵者也设玉者刻其木而着之】
　　【敖氏继公曰设六色以象天地四方之色也设六玉为祀时以此礼之】
　　【张氏尔岐曰方明之制合六木而为之上下四方各异色刻木为陷而饰以玉盖以一物而象上下四方之神非六物也】
　　【盛氏世佐曰六色设之于木上六圭则分方而置诸其侧以礼神也上从南下从北注云刻木而着之恐非是】
　　蕙田案方明盖一木随其方色而饰之张氏以为合六木为之非也其设六玉郑氏注刻其木而着之贾疏以为刻木安于中考周礼大宗伯以玉作六器以礼天地四方郑注谓始告神时荐于神坐也此经四方礼神用珪璋琥璜正与彼同惟上圭下璧为异所以然者天地至尊避璧琮不用礼从杀也四方卑无嫌故从同也祀方明亦宜以玉荐于神坐明矣先儒以上下之位不顺故为刻木之説但传记别无所据盛氏谓上从南下从北则于礼神之方位仍属无碍较旧説为长矣又案六色先东南西北而后上下六玉先上下而后南西北东变文无义例也
　　上介皆奉其君之旂置于宫尚左公侯伯子男皆就其旂而立【注置于宫者建之豫为其君见王之位也诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上尚左皆建旂公东上侯先伯伯先子子先男而位皆尚东方也诸侯入壝门或左或右各就其旂而立王降阶南乡见之三揖土揖庶姓时揖异姓天揖同姓见揖位乃定古文尚作上　疏上介奉君旂置于宫前期一日可也公侯就旂据临朝之时也此旂与在军徽帜同皆以尺易刃小而为之中阶之前已下皆朝事仪明堂位文朝事仪论防同之事明堂位周公朝诸侯于明堂不在宗庙皆与此同也二伯帅诸侯初入宫或左或右皆北面立定乃始各就其旂而立王乃降南面见之而揖觐礼天子不下堂而见诸侯今王降者以在坛防同相见与觐异故也】
　　【盛氏世佐曰尚上通上左者据王而言也王南乡以东为左故诸公北面者东上诸侯在诸伯之东诸子在诸男之东是皆以左为上也】
　　蕙田案礼入门以东为右出以东为左觐礼侯氏入门右谓门东也此经云尚左据王南乡而言与彼不同盛氏之説可以羽翼注疏矣敖氏谓五等之位自西而东皆北面为一列与大戴礼朝事义相违不可从
