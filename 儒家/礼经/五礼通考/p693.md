<!-- { "loadSidebar": true } -->
　　曾子问曰将冠子冠者至揖让而入闻齐衰大功之丧如之何【注冠者賔及赞者】孔子曰内丧则废外丧则冠而不醴彻馔而埽即位而哭如冠者未至则废【注内丧同门也不醴不醴子也其废者丧成服因丧而冠】如将冠子而未及期日而有齐衰大功小功之丧则因丧服而冠【注废吉礼而因丧冠俱成人之服及至也】除丧不改冠乎【疏曾子疑除丧之后更改易而行吉冠之礼】孔子曰天子赐诸侯大夫冕弁服于太庙归设奠服赐服于斯乎有冠醮无冠醴【注酒为醮冠礼醴重而醮轻此服赐服酌用酒尊赐也不醴明不为改冠改冠当醴之】
　　杂记以丧冠者虽三年之丧可也既冠于次入哭踊三者三乃出【注言虽者明齐衰以下皆可以丧冠也始遭丧以其冠月则丧服因冠矣非其冠月待变除卒哭而冠次庐也　疏谓将冠值丧当成服时因丧服加冠非但轻服得冠虽三年重丧亦可因丧服而冠故云可冠于次谓加冠于庐次之中若齐衰以下加冠于次舍之处冠后入丧所哭而跳踊毎哭一节三踊如此者三凡九踊乃出就次所】
　　蕙田案冠以责人为人子为人弟之道遭丧则尽哀尽敬全子道焉可不冠乎冠者以丧冠冠以丧之冠也曾子问因丧服而冠是也
　　大功之末可以冠子可以嫁子父小功之末可以冠子可以嫁子可以取妇已虽小功既卒哭可以冠取妻下殇之小功则不可【注此皆谓可用吉礼之时父大功卒哭而可以冠子嫁子小功卒哭而可以取妇已大功卒哭而可以冠子小功卒哭而可以取妻必偕祭乃行也下殇小功齐衰之亲除丧而后可为昏礼凡冠者其时当冠则因丧而冠之】
　　方氏苞曰大功以上其情切而为期逺故因丧服而冠小功缌麻则俟焉而用吉可矣此人情之实也梁氏万方曰注已大功卒哭而可以冠子句子字当为衍文
　　通典大功小功末冠议晋傅纯难曰杂记本文已在小功则得冠大功不得冠也郑云已大功卒哭可以冠与本文不同何耶贺循答曰道父为子嫌但施于子不施于已故下言己虽小功着已与子亦同也俱同则大功之末己可以冠以理推之正自应尔非谓与本文不同髙崧问范汪曰小功之末可以冠子已虽小功卒哭可以冠而郑孙二家注并云已大功卒哭可以冠求之于礼无可冠之文范汪答曰大功之末可以冠子此于子已为无服又云父小功可以冠子疑与上章俱有末语特于下言已虽小功卒哭可以冠是为小功卒哭皆得行冠娶之事也大夫三月而而后虞虞而后卒哭是为父虽小功子服尽也大功许冠婚则小功便无所不可也髙崧重问范汪曰下殇小功则不可而云小功之末可以冠婚何范汪重答曰下殇小功此是周服之下殇不可以服轻而恩疎也或曰因丧而冠亦礼之明文何以复于大功小功丧中毎言冠乎答曰在丧冠而已不行冠礼也于大功小功之末故可行冠礼因丧而冠与备行冠礼殊也或问者曰礼大功之末可以冠子嫁子小功之末可以冠子嫁子可以取妇已虽小功既卒哭可以娶妻案经大功之末虽云可以冠子嫁子不言已可以冠郑注云已大功卒哭而可以冠未解经又云大功之末而注云卒哭不知此言末便是卒哭为非卒哭耶答曰记云大功之末可以冠子嫁子而注又云已大功卒哭而可以冠小功卒哭而可以冠娶妻者冠而后娶今既云冠嫁其子则于文不得复自着已冠故注家合而明之以小功得娶妻则大功亦可以得冠冠轻昏重故大功之末得自冠小功之末得自娶以记文不备故注兼明之注之有此比礼三月既卒哭于小功则余有二月是末也于大功则正三分之一便谓之末意尝以疑之然郑氏注丧服经云葬丧之大事既毕故谓之末耶重问曰省及申释注意甚为允也然仆犹有所未了礼小功卒哭可以取者婚礼娶妇之家三日不举乐明婚虽属吉而有嗣亲之感小功余丧不重祖考之思故可以娶也大功可冠犹有疑焉夫吉礼将事必先筮宾然后成礼大功之末可以冠嫁其子者以已大功之末于子则小功服已过半情降既殊日算浸逺故子可以行吉事至于已身亲有功布重制月数尚近而便释亲重之服行轻吉之礼于此称情无乃薄耶且非礼正文出自注义耳若有广比想能明例以告之答曰齐衰之丧则冠婚皆废大功则废婚而行冠冠吉轻而婚吉重故也冠吉轻故行之于大功之末婚吉重故行之于小功之余但以大功末云可以冠子而自着已冠之文不便贤者以三隅反之推小功得自娶则大功得自冠以身有功服月数尚近释亲重之服行轻吉之事今正以大功小功之末俱得行吉礼故施轻吉于重末行重吉于轻余重服不可以行重吉故许其轻者轻服可以通重吉故因得行之若大功之冠则行吉冠之礼而反丧服若服在齐衰不得行吉则因丧而冠以冠礼贵及不可逾时而齐衰之服崇重则大功之末差轻轻则行以吉重则因以凶也
　　蕙田案范汪之答于经注两合
　　右有丧而冠
　　周礼春官大宗伯以嘉礼亲万民以昏冠之礼亲成男女
　　【郑氏锷曰昏者礼之本冠者礼之始昏则亲男女之情冠则成男女之徳也】
　　地官党正凡其党之昏冠教其礼事
　　礼记乐记昏姻冠笄所以别男女也
　　冠义凡人之所以为人者礼义也礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服备服备而后容体正顔色齐辞令顺故曰冠者礼之始也是故古者圣王重冠古者冠礼筮日筮宾所以敬冠事敬冠事所以重礼重礼所以为国本也故冠于阼以着代也醮于客位三加弥尊加有成也已冠而字之成人之道也见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也【注国本国以礼为本也阼谓主人之北也适子冠于阼若不醴则醮用酒于客位敬而成之也戸西为客位庶子冠于房戸外又因醮焉不代父也乡先生谓乡老而致仕者服冠端异于朝也疏阼是主人接宾处适子冠于阼所以着代父之义也郑注阼为主人之北若不醴则醮用酒庶子冠于戸外又因醮焉皆士冠礼文周礼适子则以醴礼之庶子则以酒醮之其于周时或有旧俗行先代之礼虽适子亦用酒醮则因而行不必改也醮者醮尽之义郑注士冠礼酌而无酬酢曰醮是也冠于客位尊以成人若宾客待之也加有成也谓益加有成人之事此记是士冠礼故三加若大夫亦同士冠礼云古者五十而后爵何大夫冠礼之有是大夫虽冠用士礼若诸侯则有冠礼故左传云公冠用祼享之礼行之金石之乐节之其加则四而有冕故大戴礼公冠四加也诸侯四加则天子亦当五加衮冕也今唐礼母见子但起立不拜案仪礼庙中冠子以酒脯奠庙讫子持所奠酒脯以见于母母拜其酒脯重从尊者处来故拜之非拜子也】
　　【吕氏大临曰母拜之义古今学者疑焉孔氏疏义曰庙中冠子以酒脯奠庙子持所奠脯以见母母以脯自庙中来故拜之非拜子也此说未然所荐脯醢为醴子设非奠庙也盖古者有庸敬有斯须之敬子之于母固所尊也所尊则庸敬矣然妇人之义在家从父已嫁从夫夫死从子母虽尊也卒有从子之道故当其冠也以成人之礼礼之则屈其庸敬以申斯须之敬明从子之义犹未害乎母之尊也庸何疑焉陈氏祥道曰仪礼曰主人冠而朝服缁带而素韠立于庙门之东面以筮日者以日月往来而吉凶无常者也古之人举大事兴大功则必择之以辰占之以卜人况冠礼之大者也冠以象道之幽朝服皮弁以致其诚之洁缁以黑为主素以白为主黑与白纯而不变者也惟夫有道之君子素其诚而不杂其行此所以筮日而日无不吉也筮其宾客仪礼所谓前期三日如求日之仪是也昔之人有吉事则与贤者欢成之有凶事则亦与贤者哀戚之冠事吉礼所以筮宾而欢成之也上而有冠则天道也中而有服则人道也下而有履则地道也故三加而弥尊每加莫不有此三者焉夫始加也其冠则缁布而服则端爵韠屦则白而絇缁及其三加则冠非特此而授之以纁裳韎韐也屦则纁而其絇黑其加之有序其序之有章而众人由之亦足以得性命之文而况夫君子者乎所谓喻其志则有成者凡在是也母所以生我者也兄所以长我者也而见于母母拜之见于兄弟兄弟拜之岂非以见其既冠而深责之以成人耶此家与之成礼也君者出令以正我者也而不可以不见故端冠以奠摰见于君非特家与之成礼也而国又与之成礼也乡大夫以智帅我者也乡先生以徳先我者也而不可以不见故遂以挚见于乡大夫乡先生者非特国与之成礼而乡党邻里亦与之成礼也故自一家达于一乡自一乡达于一国莫不与之成礼故曰将责成人者将责其为人子为人弟为人臣为人少之礼行焉其是之谓乎盖冠必用醴若不醴则醮焉以醴者太古之物故其礼简所以示质酒者后世之味故其礼烦所以示文故适子用醴庶子用醮适妇有醴与飨庶妇使人醮之不飨诸侯大夫受赐服于天子归设奠服赐服于斯乎有冠醮无冠醴是醮轻于醴也士冠若不醴则醮者则冠适子或醴或醮惟其所用矣】
　　【方氏慤曰所谓冠端者礼运曰天子齐衣冠裳郊特牲曰冕齐戒司服曰其齐服有端或曰冕或曰冠或曰衣或曰端何也盖有旒则谓之冕无旒则谓之冠以其身之所依则谓之衣以其服有两端则谓之端或衣而加冕或衣而加冠皆谓之端玉藻曰天子端而祭则冕端者祭服也冠端齐服也然而冕虽以祭亦有用之以齐者郊特牲言冕齐戒是也冠虽以齐亦有用之以燕者玉藻言端而居是也】
　　成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重欤故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也【疏先王重冠故行之于庙士行之于祢庙故士冠礼注庙谓祢庙既在祢庙此云尊先祖者尊祢即尊先祖之义且下士祖祢共庙其诸侯则冠于太祖之庙故左传云先君之祧处之聘礼云不腆先君之祧郑注以为始祖之庙则天子当冠于始祖之庙也】说苑冠者所以别成人也修道束躬以自申饬所以检其邪心守其正意也君子始冠必祝成礼加冠以励其心故君子成人必冠带以行事弃幼小嬉戱惰慢之心而衎衎于进徳修业之志是故服不成象而内心不变内心修徳外被礼文所以成显令之名也是故皮弁素积百王不易既以修徳又以正容孔子曰正其衣冠尊其瞻视俨然人望而畏之斯不亦威而不猛乎
　　白虎通冠者□也所以□持其髪也人怀五常莫不贵徳示成礼有修饰首别成人也
　　小学司马温公曰冠者成人之道也成人者将责为人子为人弟为人臣为人少者之行也将责四者之行于人其礼可不重与冠礼之废乆矣近世以来人情尤为轻薄生子犹饮乳已加巾帽有官者或为之制公服而弄之过十嵗犹总角者盖鲜矣彼责以四者之行岂能知之故往往自幼至长愚騃如一由不知成人之道故也古礼虽称二十而冠然世俗之不可猝变若敦厚好古之君子俟其子年十五以上能通孝经论语粗知礼义之方然后冠之斯其美矣
　　右冠义







　　五礼通考卷一百四十八
