<!-- { "loadSidebar": true } -->
　　【张氏尔岐曰奠觯媵爵者奠于荐南之觯也公举之为大夫旅酬也如初如为賔为卿举旅之节也】
　　卒【注旅毕也】
　　蕙田案以上公为大夫举旅
　　笙入立于县中奏南陔白华华黍【注以笙播此三篇之诗县中县中央也乡饮酒礼曰磬南北面奏南陔白华华黍皆小雅篇也今亡其义未闻　疏诸侯轩县阙南面而已故得言县中乡饮酒惟有一磬县而已不得言县中故云磬南】
　　主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人【注一人笙之长者也乡射礼曰笙一人拜于下】
　　【敖氏继公曰升授主人下当有爵字如乡饮乡射礼此文脱耳】
　　众笙不拜受爵降坐祭立卒爵辩有脯醢不祭【疏辩有脯醢者亦献讫荐于位之前】乃间歌鱼丽笙由庚歌南有嘉鱼笙崇丘歌南山有台笙由仪【注间代也谓一歌则一吹也六者皆小雅篇也】遂歌乡乐周南关睢葛覃卷耳召南鹊巢采蘩采苹【注周南召南国风篇也　疏二南是大夫士乐故名乡乐乡饮酒不言乡乐者以是己之乐不须言乡此是诸侯礼下歌大夫士乐故以乡乐言之又乡饮酒注云合乐谓歌与众声俱作此经无合乐字其实亦与众声俱作】
　　大师告于乐正曰正歌备【注大师上工也掌合隂阳之声教六诗以六律为之音者也子贡问师乙曰吾闻声歌各有宜也如赐者宜何歌也是明其掌而知之也正歌者升歌及笙各三终间歌三终合乐三终为一备备亦成也】
　　杨氏复曰燕礼歌笙间合四节与乡饮酒礼同乡饮酒礼则四节相继而作燕礼于工歌三终之后公为大夫举旅既举旅之后乃笙入三终间歌三终合乐三终而后乐备盖燕尚饮酒故于工歌之后笙入之前有旅酬之礼
　　乐正由楹内东楹之东告于公乃降复位【注言由楹内者以其立于堂亷也复位位在东县之北】
　　【敖氏继公曰告于公亦北面不告賔者臣统于君与乡礼异也复位则是反其初位矣乡饮酒礼注云乐正降立西阶东北面】
　　蕙田案降复之位敖説与注不同敖説近之又案以上乐终
　　射人自阼阶下请立司正公许射人遂为司正【注君许其请因命用为司正君三举爵乐备作矣将留賔饮酒更立司正以监之察仪法也射人俱相礼其事同郝氏敬曰初燕礼严终则易懈初酬賔卿大夫人少终酬士人众故正之以司正也】
　　司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安【注洗奠角觯于中庭明其事以自表威仪多也君意殷勤欲留賔饮酒命卿大夫以我故安或亦其实不主意于賔也　疏乡饮酒司正洗觯执以升自西阶不奠是威仪少也不主意于賔者欲兼羣臣共安也】司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首【注右还将适觯南先西面也必从觯西为君之在东也少立者自严正慎其位也】左还南面坐取觯洗南面反奠于其所【注反奠虚觯不空位也】
　　【郝氏敬曰其所即中庭初奠之所】
　　【杨氏复曰燕礼大射礼司正洗角觯南面坐奠于中庭又降自西阶南面取觯升酌散降南面坐奠觯又右还北面取觯卒觯奠之再拜稽首又左还南面坐取觯进退皆由觯西盖君在阼不敢背君若从觯东而左还北面则背君故也乡饮乡射皆臣礼只有北面奠觯之文威仪简故也】
　　蕙田案以上立司正
　　升自西阶东楹之东请彻俎降公许告于賔賔北面取俎以出膳宰彻公俎降自阼阶以东【注膳宰降自阼阶以賔亲彻若君亲彻然　疏臣之升降当西阶今不降西阶而降自阼阶当君降处故云若君亲彻降自阼阶也】
　　钦定义疏凡请于君皆自阼阶下乃司正之请安賔与此请彻俎则于东楹之东者既受安賔之命当以辩命于堂既承彻俎之命亦当以告于賔二者皆将有事于堂上故与他礼异也彻俎下降字疑当在告于賔下传写者误耳乡饮射礼司正既降命弟子复升立序端及賔彻俎乃受以出此礼賔自彻以出故直言降而已亦别于臣礼也
　　卿大夫皆降东面北上【注以将坐降待賔反也】
　　蕙田案以上彻俎
　　賔反入及卿大夫皆説屦升就席公以賔及卿大夫皆坐乃安【注凡燕坐必説屦屦贱不在堂也礼者尚敬敬多则不亲燕安坐相亲之心也　疏不云君降説屦者据少仪尊者坐在室则説屦于户内今此燕在堂上则君尊説屦于堂上席侧可知】羞庶羞【注谓肝膋狗胾醢也骨体所以致敬也庶羞所以尽爱也敬之爱之厚贤之道　疏案大射云羞庶羞注云所进众羞谓肝膋狗胾醢也或有炮鼈脍鲤雉兎鹑鴽大射先行燕礼明与彼同此注不言炮鼈已下注文不具也肝膋见内则用狗肝蒙之以其膋濡炙之】大夫祭荐【注燕乃祭荐不敢于盛成礼也　疏谓未立司正之前立行礼受献之时不祭脯醢祭先是成礼不敢成礼于盛时也】
　　【敖氏继公曰献时不得祭荐故至是乃为之必祭者宜终此礼然后可以食庶羞也】
　　司正升受命皆命君曰无不醉賔及卿大夫皆兴对曰诺敢不醉皆反坐【注皆命者命賔命卿大夫也起对必降席司正退立西序端】
　　蕙田案以上説屦升坐
　　主人洗升献士于西阶上士长升拜受觯主人拜送觯【注献士用觯士贱也　疏大夫已上献用觚旅酬乃用觯献士即用觯士贱】士坐祭立饮不拜既爵其他不拜坐祭立饮【注他谓众士也亦升受爵不拜】
　　【郝氏敬曰士长士之尊者如司正司士等是也其他谓长以下不拜谓受送皆不拜也】
　　乃荐司正与射人一人司士一人执幂二人立于觯南东上【注天子射人司士皆下大夫二人诸侯则上士其人数亦如之司正为上　疏此等皆士而先荐者以其皆有事故先荐司士掌羣士爵禄废置之事士中之尊故亦先荐司正为上者以其在庭长故设在上先荐之又士位在西有事者别在觯南北面东上也】辩献士士既献者立于东方西面北上乃荐士【注每已献而即位于东方盖尊之毕献荐于其位　疏庭中之位卿东方西面大夫北面士西方东面是东方尊今卿大夫得献升堂位空故士得献即东方卿位是尊之也】钦定义疏士之变位其义有二一则以卿大夫既献皆变而位于上故士亦既献而变其位于东也二则以卿大夫既升则东方虚无人而东为君方故变士之位以从君也燕义所谓士以次就位于下者此也
　　祝史小臣师亦就其位而荐之【注次士献之已不变位位自在东方　疏上设位之时祝史在门东小臣在东堂下是先在东方也】主人就旅食之尊而献之旅食不拜受爵坐祭立饮【注北面酌南乡献于尊南不洗者以其贱略之也亦毕献乃荐之主人执虚爵奠于篚复位】
　　蕙田案以上主人献士及旅食
　　若射则大射正为司射如乡射之礼【注大射正射人之长者也如乡射之礼者燕为乐卿大夫宜从其礼也如者如其告弓矢既具至退中与算也纳射器而张侯其告请先于君乃以命賔及卿大夫其为司正者亦为司马君与賔为耦乡射记曰自君射至龙旜亦其异者也荐旅食乃射者是燕射主于饮酒】
　　【张氏尔岐曰经云若射不定之辞或射或否唯君所命若不射则主人献旅食后賔即媵觯举酬注云荐旅食乃射是燕射主于饮酒以大射主于射未为大夫举旅即射也】
　　蕙田案以上因燕而射
　　賔降洗升媵觚于公酌散下拜公降一等小臣辞賔升再拜稽首公答再拜【注此当言媵觯酬之礼皆用觯言觚者字之误也古者觯字或作角旁氏由此误尔】
　　【郝氏敬曰酌散先自饮也公降一等敬其为賔也】
　　賔坐祭卒爵再拜稽首公答再拜賔降洗象觯升酌膳坐奠于荐南降拜小臣辞賔升成拜公答再拜賔反位【注反位反席也】
　　钦定义疏賔之媵觯其义有四主人献賔承公命也以卑不敢酢尊故賔酢主人而未尝酢公至是而借以示报焉所以成礼于公也明有尊也媵觯者下大夫而賔亦大夫也向者以君命而尊于其伍至是而亦事其事焉所以自伍于下大夫也明等夷也为賔卿举旅使下大夫媵宜也为大夫举旅亦用下大夫所媵之觯犹之可也若为士举旅而媵以下大夫则非等矣于是賔自媵之所谓降尊以就卑也明下贱也酬之义主于周向者虽三举旅未尝及士至是賔则借其所媵者以使在燕之长防卑尊无不饮公之徳公亦借賔之所媵者以使在燕之长防卑尊无不饮賔之觯盖君臣之分益明而賔主之道两得矣明辩惠也
　　蕙田案以上賔媵觯于公
　　公坐取賔所媵觯兴唯公所赐【注至此又言兴者明公崇礼不倦也今文觯又为觚】
　　【敖氏继公曰此酬主于士而所赐不及之以其贱而在下也】
　　受者如初受酬之礼
　　【张氏尔岐曰如其自賔降至进受虚爵也】
　　降更爵洗升酌膳下拜小臣辞升成拜公答拜乃就席坐行之【注坐行之若今坐相劝酒】有执爵者【注士有盥升主酌授之者】
　　【张氏尔岐曰前三举旅皆酬者自酌授人至此乃有代酌授之者】
　　唯受于公者拜【注公所赐者也其余则否】
　　【郝氏敬曰惟最初一人受公赐爵者拜其余执爵者所送皆就席坐饮不拜也】
　　司正命执爵者爵辩卒受者兴以酬士【注欲令惠均】
　　【张氏尔岐曰前三举旅皆止于大夫今为士举旅故命之相旅固司正职也执爵者爵辩卒受者兴以酬士即其命之之辞】
　　大夫卒受者以爵兴西阶上酬士士升大夫奠爵拜士答拜【注兴酬士者士立堂下无坐位】大夫立卒爵不拜实之士拜受大夫拜送士旅于西阶上辩【注祝史小臣旅食皆及焉】
　　【敖氏继公曰拜受拜送旅酬之正礼也士始受旅故从其正礼至无算爵则旅不拜矣】
　　士旅酌【注旅序也士以次序自酌相酬无执爵者】卒
　　蕙田案以上公为士举旅
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼【注庶子掌正六牲之体及舞位使国子修徳学道世子之官也而与膳宰乐正聨事乐正亦教国子以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君隂事隂令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也　疏天子谓之诸子诸侯谓之庶子掌公卿大夫士之适子掌事实同故取诸子职觧之以掌正六牲之体得与膳宰聨事掌国子修徳学道得与乐正聨事言此者欲见膳宰得献此庶子亦得献之意云左右正者据中庭为左右】
　　【敖氏继公曰庶子谓卿大夫士之子周官亦多以庶子继士而言正指此也燕义以此为诸子之官似失之献之于阼阶上变于其父所饮之位也庶子未必皆有爵乃先左右正献之明不与之序也左右正未详其官然与内小臣同献意其亦为内臣也】
　　【郝氏敬曰庶子左右正内小臣皆君侍从之臣主人于献士后皆献之庶子即公卿大夫子侍卫者左右君左右诗云膳夫左右正长也内小臣奄士以上三臣在君侧就阼阶上献之】
