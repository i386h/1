<!-- { "loadSidebar": true } -->
　　传曰为旧君者孰谓也仕焉而已者也何以服齐衰三月也言与民同也君之母妻则小君也【注仕焉而已者谓老若有废疾而致仕者也为小君服者恩深于民　疏此经上下臣为旧君有二故问云仕焉而已者意以下为旧君是待放之臣以此为致仕之臣也云何以服齐衰三月者怪其旧服斩衰今服三月也言与民同也者以本义合但今义已防故抑之使与民同也下文庶人为国君无小君是恩浅此为小君是恩深于民也虞氏喜曰或问曰丧服经为旧君谓仕焉而已者郑注曰仕焉而已谓老若废疾而致仕者也今致仕与废疾理得同不喜正之曰癈疾沉沦固同人伍不沦臣道齐衰三月可也老而致仕臣礼既全恩纪无替自应三年不得三月传言仕焉而已者谓既仕而去义同人伍耳】
　　【殷泉源问天子诸侯臣致仕服有同异范宣答曰夫礼制残缺天子之典多不全具唯国君之礼往往有之臣之致仕则为旧君齐衰三月天子之臣则亦然矣天子之与国君虽名号差异至于臣子奉之与王者无殊矣】
　　【敖氏继公曰己犹止也郑氏以为致仕是也此尝仕矣今又在国其服宜异于民乃亦齐衰三月者葢不在其位则不宜服斩以同于见为臣者而臣于君又无期服故但齐衰三月而不嫌其与民同也然又为小君服则亦异于民矣】
　　钦定义疏身虽致仕所食者君之禄也若大夫则所乗者君之车也国政犹与闻焉恩谊深矣然一切典礼不可参错于见为臣者之班是以服同于民也于寄公及致仕者皆言与民同见齐衰三月本为民服君之服也古人臣进退不苟细故防嫌有奉身而退者如楚子文三仕三已柳下恵为士师三黜略可见也注以老与废疾者言之似未赅
　　田案疏及诸家皆主在国者言盛氏依虞喜主去国者言则与下文旧君无别故盛説不载
　　庶人为国君【注不言民而言庶人庶人或有在官者天子畿内之民服天子亦如之　疏云庶人在官者谓府史胥徒经言庶人兼在官者而言之云天子畿内之民亦如之者以其畿外上公五百里侯四百里以下其民皆服君三月则畿内千里専属天子亦如诸侯之境内也】
　　问仪礼诸侯为天子斩衰三年庶人为国君齐衰三月注天子畿内之民服天子亦如之自古无有通天下为天子三年之制前辈恐未之考朱子曰后世士庶人既无本国之君服又无至尊服则是无君亦不可不去其变如今凉衫亦不害此亦只存得些影子或问有官人嫁娶在祔庙后朱子曰只不可带花用乐少示其变　君之丧士庶亦可聚哭但不可设位【敖氏继公曰庶人此服夫妻同之非当家者则不服也畿内之民其服天子亦当如此乃不著者则此经唯主为侯国而作益可见矣】
　　钦定义疏敖氏谓非在官者不服非也民无不服之理上传再言与民同足以见之矣民之于君逺矣不可同于臣又不敢以轻服服之是以齐衰三月也侯国之民不服天子者势弥逺而分逾尊故不可制服也然遏宻八音亦足以致其情矣为公卿夫夫之君无服诸侯世大夫不世经特言国君以此庶人为君之母妻无服
　　大夫在外其妻长子为旧国君【注在外待放已去者疏此大夫在外不言为本君服与不服者案杂记云违诸侯之夫夫不反服违大夫之诸侯不反服以其尊卑不敌若所仕敌乃反服旧君则此大夫已去他国不言服者是其君尊卑不敌不反服者也是以直言其妻长子为旧国君郑氏昕曰礼为夫之君期今夫虽在外妻尚未去恐或者嫌犹宜期故言与民同则出国无服可知也所以别言之者明夫既去位妻便同于人耳】
　　【敖氏继公曰此承庶人之下故但据其妻与长子言之云旧国君明妻子亦在外也大夫与旧君恩深故虽去国而于己服之外妻子又为之服也去国且若是则在国可知大夫在位与其长子俱为君服斩妻服期去位则皆为之齐衰三月而已又为君之母妻若去国则夫不服其母妻也士之异于夫夫者长子无服若去其国则夫妻亦不服之矣】
　　【盛氏世佐曰案大夫在外为旧君服已见上矣此则主为其妻长子言也其妻长子亦与大夫俱去者不曰旧君而曰旧国君见不在其国也大夫妻为君服在不杖期章服问云大夫之适子为君如士服今皆降在此者亦以其去国故也唯云大夫则士之妻长子去国者无服矣】
　　传曰何以服齐衰三月也妻言与民同也长子言未去也【注妻虽从夫而出古者大夫不外娶妇人归宗往来犹民也春秋传曰大夫越境逆女非礼君臣有合离之义长子去可以无服】
　　【敖氏继公曰其为服之意若但如是而已则士之在外者妻与长子亦宜然也何必大夫乎传似失之郝氏敬曰大夫奔他国携其妻子去妻尝为命妇去则与国人同其宗族在旧国其长子或不去则与民同去则无服郑谓古者大夫不外娶妇人归宗往来犹民凿説也所引春秋传非经义先王封建小者不过五十里若大夫皆限境内婚同姓又不通则女亦不足矣】
　　【盛氏世佐曰案妻旧命妇也已去而犹同之于民以其受恩深也云长子言未去也者谓此长子是大夫在国时所生故为旧国君反服若生于去国之后则无服矣圣人不为恩义所不及者制服也言此则妻亦在国时所娶可知于妻言与民同于长子言未去文互见也传意本是如此后人错会其意乃以未去为留在国者夫身居其国即庶人尚为国君有服宁独故大夫之长子乎倘庶子遂无服耶且在国者亦不得目其君为旧国君也以是数者推之注疏之误显然矣然则大夫在外其长子留在国于君宜何服曰大夫以罪去国长子虽留亦与民同以其义已防故也又案古者君臣一体适子既冠则奠挚见于君死则赴于君士礼且然矧大夫乎大夫虽无世及之义而大夫之子得行大夫礼则其受君眷深矣故其父在位则亦为君服斩已去犹与民同服所以报也留在国者亦无加焉抑之也若大夫致仕者之长子则仍如士服矣】
　　钦定义疏案妻若随夫去则不必与民同矣未去则虽外娶者亦与民同义不系于归宗往来也士昏礼有若异邦之文士且外娶况大夫乎公羊之言亦不可为典要敖氏推勘大夫与士应有不同固为入细然反复经文则以妻长子为已去者终觉未安传云未去亦谓将去而未去适遇君丧者尔
　　田案大夫为旧君服见上下文此主为其妻长子将去未去适遇君丧者言郑氏昕及义疏説是也敖氏盛氏以为已去与传文不协郑注分妻为已去长子为未去尤未安盛氏妻是在国时所娶子是在国时所生亦为凿説
　　继父不同居者【注尝同居今不同　疏此则期章云必尝同居然后为异居者也无传者已于期章释讫是以不言也】
　　【敖氏继公曰为继父同居者期而为异居者不降一等为大功乃服此服者恩同于父不敢以卑服防之也继父于子同居异居皆不为服知不为服者二章无报文且齐衰三月不可用于卑者也郝氏敬曰谓不同居谓继父续生子使其妻前夫之子别居昔尝同居恩深故为齐衰三月汪氏琬曰或问律文继父同居而两有大功亲者为之齐衰三月借令一有大功以上亲一无大功以上亲则如之何曰小记皆无主后同财而祭其祖祢为同居有主后为异居疏谓此子有子亦为异居也然则律文虽与礼不同而其义即皆有主后者也或问果应服乎曰父不当继继父亦不当同居而礼与律有同居异居之别此服制之变末世之不得已也亦为人子者之不得已也】
　　钦定义疏先尝同居则固两无大功之亲相依年久且又以彼货财筑此宫庙而嵗时借以奉祀矣其后或继父自有子或立同宗为后乃异居而其初同居之谊犹夫故也以异居故不服期以先尝同居故齐衰未可改也恩同于父亦非过论　又案檀弓有论同母异父之昆弟之服者葢指此尝同居后异居者也继父后有子乃相为昆弟服继父故并论其子之相为服而或以为大功或以为齐衰耳若本非同居则嫁母且絶不为亲矣母之后夫与后夫所生之子皆路人也何服之可议乎要之先即同居而异父之昆弟不应有服故经无其文而子夏以为未之前闻也齐功纷纭殊为多事　又案父子祖孙服有重轻无不相为服者继父而不报则逾于祖父矣无此理也不杖期可施于卑者乃靳此三月乎经不言报或传写失之
　　曽祖父母【疏曽髙本合小功加至齐衰故次继父之下此经直云曽祖不言髙祖案族祖父以髙祖之孙而缌麻则髙祖有服明矣故此注兼曽髙而説也经不言者见其同服可知】
　　【袁氏准曰案丧服云为曽祖父母齐衰三月自天子至于士一也祖期则曽祖大功髙祖小功而云三月者此通逺祖之言也今有彭祖之夀无名之祖存焉尔雅有来孙云孙仍孙昆孙有相及者故也十代之祖在堂则不可以无服也郯子曰我髙祖少皥挚之立也非五代祖也蒯瞆祷康叔自称曽孙非四代之曽孙然则髙逺也无名之祖希及之矣故不复分别而重言之也】
　　问魏徴加服朱子曰观当时所加曽祖之服仍为齐衰而五月非降为小功也今五服格仍遵用之虽于古为有加然恐亦未为不可也
　　【沈氏括曰丧服但有曽祖曽孙而无髙祖元孙或曰经之所不言则不服是不然曽重也自祖而上者皆曽祖也自孙而下者皆曽孙也虽百世可也苟有相逮者则必为服丧三月故虽成王之于后稷亦称曽孙而祭礼祝文无逺近皆曰曽孙】
　　【黄氏榦曰唐贞观十四年侍中魏徴奏谨案髙祖曽祖旧服齐衰三月请加为齐衰五月　开元礼为曽祖父母齐衰五月髙祖父母齐衰三月　今服制令为曽祖父母齐衰五月为髙祖父母齐衰三月敖氏继公曰曽犹重也谓祖之上又有祖也】
　　【顾氏炎武曰礼记祭法言适子适孙适曽孙适孙适来孙左传王子虎盟诸侯亦曰及而孙无有老幼孙之文见于记传者如此然宗庙之中并无此称诗维天之命骏恵我文王曽孙笃之郑氏笺曰曽犹重也自孙之子而下事先祖皆称曽孙礼记郊特牲称曽孙某注谓诸侯事五庙也于曽祖已上称曽孙而已左传哀公二年衞太子祷文王称曽孙蒯聩晋书钟雅传元帝诏曰礼事宗庙自曽孙已下皆称曽孙义取于重孙可歴世共其名无所改也　曽祖父母齐衰三月而不言曽祖父之父母非经文之脱漏也葢以是而推之矣凡人祖孙相见其得至于五世者鲜矣夀至八九十而后可以见曽孙之子百有余年而曽孙之子之子亦可见矣人之夀以百年为限故服至五世而穷苟六世而相见焉其服不异于曽祖也经于曽祖已上不言者以是而推之也观于祭之称曽孙不论世数而知曽祖之名统上世而言之矣】
　　【盛氏世佐曰案尔雅云曽祖王父之考为髙祖王父曽祖王父之妣为髙祖王母然则髙祖之名非起于后人矣尔雅又云曽孙之子为孙孙之子为来孙来孙之子为晜孙晜孙之子为礽孙礽孙之子为云孙自孙而下五世各有名称而宗庙之中自孙之子而下皆称曽孙者不惟义取于重且以孙等皆疏逺之名故不称也异其名者所以别世数同其称者见其世虽逺而事先之情如一也然尔雅孙之名及于八世而祖之名止于四世髙祖父之父母其谓之何曰自髙祖王父之考以上统谓之祖而已祭法云王立七庙一坛一墠曰考庙曰王考庙曰皇考庙曰显考庙曰祖考庙所谓祖考者即髙祖王父之考也而直云祖考则自此以上都无异名可知丧服经但着曽祖父母之服而髙祖已上略而不言以其相及者鲜且自曽祖而推之可知也顾云苟六世而相见焉其服不异于曽祖是也云曽祖之名统上世而言之则非矣】
