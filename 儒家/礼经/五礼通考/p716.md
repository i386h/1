<!-- { "loadSidebar": true } -->
　　蕙田案昏礼之见于经者惟仪礼士昏礼由士而上则为天子诸侯大夫下则为庶人而其礼不载盖阙如矣家语孔子对哀公云敬之至矣大昏为大大昏至矣大昏既至冕而亲迎合二姓之好以为天地宗庙社稷之主是天子诸侯有昏礼也又云无大夫冠礼而有其昏礼是大夫有昏礼也惟庻人之昏辞无所见今考大宗伯以嘉礼亲万民以昏冠之礼亲成男女而大司徒又云以隂礼教亲遂人以乐昏扰民媒氏掌万民之判皆属于地官何也宗伯之昏礼以节文为主虽无所不统而以天子诸侯大夫士为重若大司徒教养万民贵在男女及时家室完聚内无怨外无旷故媒氏所掌曰防男女而娶判妻入子者皆书之司无夫家者而防之至纳币不过纯帛非士大夫之元纁束帛也荒则多昏何择乎冰泮霜降之时与六礼之相将也且不用令者有罚迁葬嫁殇者有禁岂所以行于士大夫者乎此盖庶人之昏也何也礼不下庶人也
　　右庶人昏
　　礼记昏义昏礼者将合二姓之好上以事宗庙而下以继后世也故君子重之是以昏礼纳采问名纳吉纳征请期皆主人筵几于庙而拜迎于门外入揖让而升听命于庙所以敬愼重正昏礼也【注聼命谓主人听使者所传壻家之命　疏此一节总明昏礼之义而拜迎于门外揖让而升自从始至终也纳采者谓采择之礼故昏礼云下逹纳采用鴈也问名者问其女之所生母之姓名故昏礼云谓谁氏言女之母何姓氏也此二礼一使而兼行之纳吉者谓男家既卜得吉与女氏也纳征者纳聘财也徴成也先纳聘财而后昏成春秋则谓之纳币其庻人则缁帛五两卿大夫则纁元三纁二加以俪皮及诸侯加以大璋天子加以谷圭皆具于周礼经注也请期者谓男家使人请女家以昏时之期由男家告于女家何必请者男家不敢自専执谦敬之辞故云请也女氏终听男家之命乃告之纳吉纳徴请期每一事则使者一人行惟纳徴无雁以有币故其余皆用雁主人筵几于庙者谓行此等之礼主人谓女父母设筵几于祢庙此等皆据士昏礼而知之也听命于庙者谓女之父母聼受壻之使者之命扵庙堂之上两楹之间也】父亲醮子而命之迎男先于女也子承命以迎主人筵几于庙而拜迎于门外壻执雁入揖让升堂再拜奠雁盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也【注酌而无酬酢曰醮醮之礼如冠醮与其异者扵寝耳壻御妇车轮三周御者代之壻自乘其车先道之归也共牢而食合而酳成妇之义　疏此一节明亲迎之时父之醮子明迎妇之节所以必命迎者欲使男徃迎之女则从男而来也是男子先迎女从后至是男先女也拜迎于门外以敌礼待之共牢而食者共一牲牢而同食不异牲谓半瓢以一瓠分为两瓢谓之壻之与妇各执一片以酳故云合以酳同尊卑谓共牢也所以合体同尊卑者欲使壻之亲妇妇亦亲壻所以体同为一不使尊卑有殊也】敬慎重正而后亲之礼之大体而所以成男女之别而立夫妇之义也
　　夙兴妇沐浴以俟见质明赞见妇于舅姑妇执笲栗腵脩以见赞醴妇妇祭脯醢祭醴成妇礼也
　　【陈氏礼书枣栗腵脩贽也见舅以枣栗见姑以腵脩者以枣栗者天所产腵修者人所成也枣栗进于舅而舅拜之腵脩进于姑而姑拜之以礼无不答犹冠礼母拜子燕礼君答臣祭礼尸答主人也见必立于堂下而拜必于阶上者立于堂下妇之所以尊尊也拜于阶上舅姑所以亲亲也】
　　舅姑入室妇以特豚馈明妇顺也【注以馈明妇顺者供养之礼主于孝顺】厥明舅姑共飨妇以一献之礼奠酬舅姑先降自西阶妇降自阼阶以着代也【注言既献之而授之以室是也降者各还其燕寝妇见及馈飨于适寝昏礼不言厥明此言之者容大夫以上礼多或异日　疏此以士为主亦兼明大夫故有厥明舅姑共飨妇若士妇见舅姑之日即舅姑飨妇故士昏礼舅姑醴妇醴妇既讫则飨之不待厥明也阼阶是舅姑所升之处令妇由阼阶而降是着明代舅姑之事也】
　　【陈氏礼书冠必醴子昏必醴女以至主人醴賔舅姑醴妇皆致其诚敬而示以质也醴妇必席于户牖间其酌以觯其荐以脯醢其礼有祭而拜送拜答则赞者而已若夫飨妇则不然故舅洗在庭姑洗在北堂则所与行礼者舅姑也然则醴与飨必于户牖间犹冠者之醮于客位也妇降自阼阶犹冠者之冠于阼也庶妇则使人醮之犹庶子之冠不醴也】
　　【方氏慤曰阼者主人之阶子之代父将以为主于外妇之代姑将以为主于内故此与冠礼并言着代也】
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏【注室人谓女妐女叔诸妇也当犹称也后言称夫者不顺舅姑不和室人虽有善者犹不为称夫也】是故妇顺备而后内和理内和理而后家可长乆也故圣王重之【注顺备者行和当事成审也　疏以审守委积葢藏者言以此详审保守家之所有委积掩葢藏聚之物也室人是在室之人非男子也女妐谓壻之姊也女叔谓壻之妹也诸妇谓娣姒之属】是以古者妇人先嫁三月祖祢未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也【注谓与天子诸侯同姓者也嫁女必就尊者教成之教成之者女师也祖祢女所出之祖也公君也宗室宗子之家也妇徳贞顺也妇言辞令也妇言婉娩也妇功丝麻也祭之祭其所出之祖也鱼苹藻皆水物隂类也鱼为俎实苹藻为羮菜祭无牲牢告事耳非正祭也其齐盛用黍云君使有司告之宗子之家若其祖庙已毁则为坛而告焉】杂记妇见舅姑兄弟姑姊妹皆立于堂下西面北上是见已【注妇来为供养也其见主于尊者兄弟以下在位是为已见不复特见】见诸父各就其寝【注旁尊也亦为见时不来】
　　郊特牲币必诚辞无不腆【注诚信也腆犹善也】告之以直信【注直犹正也此二者所以教妇正直信也】信事人也信妇徳也【注事犹立也】壹与之齐终身不改故夫死不嫁【注齐谓共牢而食同尊卑也齐或为醮】男子亲迎男先于女刚柔之义也天先乎地君先乎臣其义一也【注先谓倡道也】执挚以相见敬章别也【注言不敢相防也挚所奠雁也】男女有别然后父子亲父子亲然后义生义生然后礼作礼作然后万物安【注言人伦有别则气性醇也】无别无义禽兽之道也【注言聚麀之乱类也】壻亲御授绥亲之也亲之也者亲之也【注言己亲之所以使之亲己】敬而亲之先王之所以得天下也【注先王若太王文王】出乎大门而先男帅女女从男夫妇之义由此始也【注先者车居前也】妇人从人者也幼从父兄嫁从夫夫死从子【注从谓顺其教令】夫也者夫也夫也者以知帅人者也【注夫之言丈夫也夫或为傅】
　　【陈氏澔曰太王爰及姜女文王亲迎于渭皆是敬而亲之之道以至扵有天下故曰先王之所以得天下也】
　　冕斋戒鬼神隂阳也将以为社稷主为先祖后而可以不致敬乎【注元冕祭服也隂阳谓夫妇也】
　　【陈氏澔曰服元冕而致斋戒是事鬼神之道鬼者隂之灵神者阳之灵故曰鬼神隂阳也今昏礼者盖将以主社稷之祭祀承先祖之宗庙也可不以敬社稷与先祖之礼敬之而元冕斋戒乎】
　　共牢【注牢爼也】而食同尊卑也故妇人无爵从夫之爵坐以夫之齿【注爵谓夫命为大夫则妻为命妇】器用陶匏尚礼然也【注此谓太古之礼器也】三王作牢用陶匏【注言太古无共牢之礼三王之世作之而用太古之器重夫妇之始也】厥明妇盥馈舅姑卒食妇馂余私之也【注私之犹言恩也】舅姑降自西阶妇降自阼阶授之室也【注明当为家事之主也】昏礼不用乐幽隂之义也乐阳气也【注幽深也欲使妇深思其义不以阳散之也】昏礼不贺人之序也【注序犹代也】
　　曽子问孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也【注谓舅姑没者也必祭成妇义者妇有共养之礼犹舅姑存时盥馈特豚于室　疏昏礼奠菜之后更无祭舅姑之事此云祭于祢者正谓奠菜也则庙见奠菜祭祢是一事也】
　　【汪氏克寛曰案礼舅姑存成昏明日妇见舅姑共盥馈之礼此成昏三月择日祭祢者则舅姑巳没而妇见于庙也非谓庙见后择日又祭也妇人谓嫁曰归故称来妇诗谓之子于归易言归妹是矣曰成妇之义者曰生既不获供养扵舅姑庙祭亦如生成盥馈之礼明敬事之当完故曰成妇之义也此虽存没不同亦皆互文以见义耳然则庙见必待三月者父母既没为人子者谓妇之来以成丝麻布帛以审守委积盖藏者其事也和室人当于夫在中馈者其行也上以奉宗庙下以继后世此又礼之重也职或不修有可去之事则不可以苟合也故必待久观其成夫妇之道而后告庙焉此亦致敬于其所事也】
　　曲礼男女非受币不交不亲故日月以告君斋戒以告鬼神为酒食以召郷党僚友以厚其别也【注日月娶妇之期也媒氏书之以告于君厚其别者重愼男女之伦也】
　　女子许嫁缨非有大故不入其门
　　贺取妻者曰某子使某闻子有客使某羞
　　【吕氏曰贺者以物遗人而有所庆也着代以为先祖后人子之所不得已故不用乐且不贺也然为酒食以召郷党僚友则遗问不可废也故其辞曰闻子有客使某羞舍曰昏礼而谓之有客则所以羞者佐其供具之费而已非贺也作记者因俗之名称贺】
　　坊记昏礼壻亲迎见于舅姑舅姑承子以授壻恐事之违也【注舅姑妻之父母也妻之父为外舅妻之母为外姑父戒女曰夙夜无违命母戒女曰毋违宫事】以此坊民妇犹有不至者【注不至不亲夫以孝舅姑也春秋成公九年春二月伯姫归于宋夏五月季孙行父如宋致女是时宋共公不亲迎恐其有违而致之也】
　　曲礼纳女于天子曰备百姓于国君曰备酒浆于大夫曰备埽洒【注纳女犹致女也不亲迎则女之家遣人致之此其权也姓之言生也天子皇后以下百二十人广子姓也】
　　【吕氏大临曰不敢以伉俪自期愿备妾媵之数而已皆自卑之辞也】
　　【马氏晞孟曰纳女者嫁女之家谦辞也备百姓者以嗣续为重备酒浆者以祭祀为重备埽洒者以賔客为重】
　　【陆氏佃曰备百姓则百斯男太姒之事也曰备酒浆诸侯宜有礼乐之事焉曰备埽洒下于夫人有事人之道而已】
　　【陈氏祥道曰传曰凡公主嫁于敌国姊妹则上卿送之公子则下卿送之于大国虽公子亦上卿送之于天子则诸卿皆行于小国则上大夫送之故晋叔向送女于楚而防啓疆曰上卿上大夫致之则送女谓之致女也纳女而不及士何也仪礼凡女行于大夫以上曰嫁于士曰适人嫁者有家之辞适人则适于人而已此所以略而不言】
