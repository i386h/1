<!-- { "loadSidebar": true } -->
　　是故古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立徳行者莫若射故圣王务焉【注选士者先考徳行乃从决之于射男子生而有射事长学礼乐以饰之】
　　射者仁之道也射求正诸己巳正而后发发而不中则不怨胜己者反求诸己而已矣【注诸犹于也】
　　【吕氏大临曰仁者之道不怨天不尤人行有不至反求诸己而已盖以仁为己任无待于外也射者求中有似于此故曰射者仁之道也射也者正己而后发发而不中知反求诸己而不怨胜己者知所以中莫不在己非人之罪也至爱人不亲治人不治礼人不答反尤诸人盖不以仁为己任不知其类者也君子无所不用其学故于射也得反己之道焉】
　　孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中【注何以言其难也声谓乐节也画布曰正栖皮曰鹄正之言正也鹄之言梏也梏直也言人正直乃能中也吕氏大临曰射之为艺非専心志则不得也射以乐为节射者欲其容体比于礼而中多故曰何以射欲其节比于乐循声而发发而不失正鹄故曰何以听何以射者体之所动不在乎他处也何以听者耳之所司不在乎它是为用志不分不过乎物推是道也将无入而不自得况于射乎居是位也得行是事也其心也或之乎彼也或之乎此也一出焉一入焉将无所徃而可也故射虽一艺也而可以分贤不肖者以此】
　　中庸子曰射有似乎君子失诸正鹄反求诸其身孟子仁者如射射者正己而后发发而不中不怨胜己者反求诸己而已矣
　　白虎通义天子所以亲射何助阳气达万物也春气微弱恐物有窒塞不能自达者夫射自内发外贯坚入刚象物之生故以射达之也含文嘉曰天子射熊诸侯射麋大夫射虎豹士射鹿豕天子所以射熊何示服猛巧佞也熊为猛兽巧者非但当服猛也示当服天下巧佞之臣也诸侯射麋者示达迷惑人也麋之言迷也大夫射虎豹者示服猛也士射鹿豕示除害也各取徳所能服也大夫士两射者人臣示为君亲视事身劳苦也或曰臣隂故数偶也侯者以布为之何用人事之始也本正则末正矣所以名为侯何明诸侯有不朝者则射之故礼射祝曰嗟尔不宁侯尔不朝于王所以故天下失业亢而射尔所以不射正身何君子重同类不忍射之故画兽而射之射正何为乎曰射义非一也夫射者执弓坚固心平体正然后中也二人争胜乐以徳养也胜负俱降以崇礼让可以选士故射选士大夫胜者发近而制逺也其兵短而害长也故可以戒难也所以必因射助阳选士者所以扶助微弱而抑其强和调隂阳戒不虞也何以知为戒难也诗云四矢反兮以御乱兮因射习礼乐射于堂上何示从上制下也礼曰宾主执弓请升射于两楹之间天子射百二十步诸侯九十步大夫七十步士五十步明尊者所服逺也卑者所服近也
　　说苑射者必心平体正持弓矢审固然后射者能以中诗大侯既抗弓矢斯张射夫既同献尔发功此之谓也弧之为言豫也豫者豫吾意也
　　【杜佑通典自黄帝有天下建万国爰至夏商及于周氏虽更相吞灭而不改旧防周初诸侯尚千八百国所以崇三射之制立五善之目于兹选士由此封侯本在戡敌实寓大政周衰礼多亡失重以秦灭典坟天子之礼无闻诸侯二篇而已诚与今异畧存古制焉】
　　【聂氏崇义曰射之所起在于黄帝故系辞黄帝九事云古者木为弧剡木为矢弧矢之利以威天下又世本以黄帝臣挥作弓夷牟作矢是弓矢起于此矣】
　　【虞书曰侯以明之传云当行射侯之礼以明善恶之教则射侯见于尧舜夏殷无文至周大备故礼有天子诸侯卿大夫大射宾射燕射之文各张其侯乡射记曰君国中射注云国中城中谓燕射也于郊谓大射也于竞谓于邻国君射即宾射也】
　　【陈氏祥道曰古者祈子带弓韣生子县桑弧其成童也教以射其贡之也试以射则射岂君子之所可忽耶然则弧矢之作始于黄帝侯以明之见于虞书至周弓之别有六矢之别有八侯之别有三则大射宾射燕射之侯也士无大射而有宾射燕射庶人无宾射燕射特有主皮之射而已】
　　【王安石上仁宗皇帝书古者教士以射御为急其他技能则视其人才之所宜而后教之其才之所不能则不强也至于射则为男子之事人之生有疾则已苟无疾未有去射而不学者也在庠序之间固当从事于射也有宾客之事则以射有祭祀之事则以射别士之行同能偶则以射于礼乐之事未尝不以射而射亦未尝不在于礼乐祭祀之间也易曰弧矢之利以威天下先王岂以射为可以习揖让之仪而己乎固以为射者武事之尤大而威天下守国家之具也居则以是习礼乐出则以是从战伐士既朝夕从事于此而能者众则边疆宿卫之任皆可以择而取也夫士尝学先王之道其行义尝见推于乡党矣然后因其才而托之以边疆宿卫之事此古之人君所以推干戈以属之人而无内外之虞也】
　　蕙田案以上射之大义
　　周礼地官司徒六艺礼乐射御书数【注五射一曰白矢矢贯侯过见其镞白也二曰参连前放一矢后二矢连续而去也三曰剡注谓羽头髙镞低而去剡剡然也四曰襄尺谓臣与君射不与君并立譲君一尺而退也五曰井仪谓四矢贯侯如井之容仪也】
　　保氏掌谏王恶而养国子以道乃教之六艺三曰五射【注郑司农云五射白矢参连剡注襄尺井仪也】
　　【李氏呈芬曰周官保氏教国子五射曰白矢白镞至指也此弯弓之法所谓彀率也曰参连谓先发一矢三矢夹于三指间相继拾发不至断絶此注矢之法也曰剡注剡鋭也弓弰也注指也箭发则靡其弰直指于前以送矢所谓防□是也或谓矢头剡处直前注于侯不从髙而下即谚所谓水平箭此发矢之法也曰襄尺襄平也尺曲尺也谓平其肘使肘上可置杯水盖架毕便引之比及满使臂直如矢也或曰襄包也肘至手为尺射者常以肱蔽其胄胁无使他人之矢从虚而入此自防之法也曰井仪言开弓圆满似井形也或谓四矢集侯如井字即诗四矢如树此射法之妙也呜呼射之道备矣】
　　书太甲若虞机张往省括于度则释
　　【蔡氏沈曰言若虞人之射弩机既张必往察其矢括之合于法度然后发之则发无不中矣】
　　盘庚予告汝于难若射之有志
　　【蔡氏沈曰射之有志若射之必于中】
　　【邓氏钟曰射法虽多大要不过审固满分四字耳持弓欲固开弓欲满视的欲审发矢欲分知镞者满之象也而审益精臂力者固之徴也而分始齐射有臂力知镞工夫靡不命中矣而先之以入扼壁立为入门正心养气为根本至于射敌又与射的不仝射的贵从容射敌贵神速从容则引弓稍轻而调可以及逺中微神速者非强弓重矢安能杀敌于百步之外哉】
　　【戚继光纪効新书射法篇怒气开弓息气放箭量力调弓量弓制矢凡射前手如推泰山后手如握虎尾一拳主定前后直正慢开弓紧放箭射大存于小射小加于大存压其前手加举其后手务取水平前手撇后手絶二句射之机一撇一絶正相应之妙一齐着力使两臂伸合则箭絶而加于寻常数等矣此手法也凡射頥恶旁引头恶却垂胸恶前凸背恶后偃此身法也】
　　蕙田案以上总论射法
　　论语子曰君子无所争必也射乎揖让而升下而饮其争也君子【注必也射乎言君子至于射则有争也下降也饮射爵者亦揖让而升降胜者袒决遂执张弓不胜者袭説决拾却左手右加弛弓于其上而升饮君子耻之是以射则争中】
　　朱子曰此言君子恭逊不与人争惟于射而后有争然其争也雍容揖逊乃如此则其争也君子而非若小人之争矣
　　诗齐风猗嗟终日射侯不出正兮【二尺曰正　笺正所以射于侯中者天子五正诸侯三正大夫二正士一正外皆居其侯中参分之一焉　疏正者侯中所射之处经典多言正鹄其正之广狭则无文郑以为大射则张皮侯而设鹄宾射则张布侯而画正正大如鹄三分侯广而正居一焉侯身长一丈八尺者正方六尺侯身一丈四尺者正方四尺六寸大半寸侯身一丈者正方三尺三寸长半寸正以防画为之其外之广虽不同其内皆方二尺又射人注云鹄乃用皮其大如正鹄居侯中三分之一则知正亦在侯三分之一各凖其侯之广狭而画之耳谓之正者射人注云正之言正也射者内志正则能中大射注云正者正也亦鸟名齐鲁之间名题肩为正正鸟之防黠者射之难中以中为俊故射取名焉大射射鹄宾射射正此言不出正兮据宾射为文也】
　　射则贯兮四矢反兮以御乱兮【传四矢乗矢　笺反复也礼射三而止每射四矢皆得其故处此之谓复射必四矢者象其能御四方之乱也　疏乗车必驾四马因谓四马为乗大射乡射皆以四矢为乗矢故传依之大射皆三番射讫止而不复射是礼射三而止也必三而止者案仪礼大射初使三耦射之而未释获射讫取矢以复君与卿大夫等射释获饮不中者讫君与卿大夫等又射取中于乐节注云君子之于事也始取苟能中课有功终用成法教化之渐也然则初射惟三耦其后两畨君始与卿大夫等射此言礼射三而止通三耦等为言射法三而止而云终日射侯者美其久射常中非礼射终一日也】蕙田案此诗前节疏以为宾射后节疏以为大射乡射是未尝确指何礼凡诸仪皆可通用也
　　又案以上通论诸射仪
　　周礼春官乐师凡射王以驺虞为节诸侯以貍首为节大夫以采苹为节士以采蘩为节【注驺虞采苹采蘩皆乐章名在国风召南惟貍首在乐记郑司农説以大射礼曰乐正命大师曰奏貍首问若一大师不兴许诺乐正反位奏貍首以射貍首曾孙　疏凡此为节之等者无问尊卑人皆四矢射节则不同故射人云天子九节诸侯七节大夫士皆五节尊卑皆以四节为乗矢拾发其余天子五节诸侯三节大夫士一节皆以为先以听先听未射之时作之使射者预听知射之乐节以其射法须其体比于礼其节比于乐而中多者乃得预于祭故须预听但优尊者故射前节多也郑知驺虞采苹采蘩皆乐名者以其诗为乐章故也云惟貍首在乐记者案乐记云左射貍首右射驺虞是也案射义亦云貍首曰曾孙侯氏四正具举小大莫处御于君所不引之者郑畧引其一以证耳先郑引大射者证大师用乐节之事云间若一者谓七节五节之间缓急稀稠如一彼诸侯礼故有乐正命大师此天子礼故乐师命大师也云貍首曾孙者貍首是篇名曾孙章头即射义所云是也】
　　钟师凡射王奏驺虞诸侯奏貍首卿大夫奏采苹士奏采蘩【注郑司农云驺虞圣兽　疏言凡射则大射宾射等同用此为射节】
　　礼记射义其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐会时也采苹者乐循法也采蘩者乐不失职也是故天子以备官为节诸侯以时会天子为节卿大夫以循法为节士以不失职为节故明乎其节之志以不失其事则功成而徳行立矣徳行立则无暴乱之祸矣功成则国安故曰射者所以观盛徳也【注驺虞采苹采蘩今诗篇名貍首逸下云曾孙侯氏是也乐官备者谓驺虞曰壹发五豝喻得贤者多也吁嗟乎驺虞叹仁人也乐会时者谓貍首曰小大莫处御于君所乐循法者谓采苹曰于以采苹南涧之滨循涧以采苹喻循法度以成君事也乐不失职者谓采蘩曰被之僮僮夙夜在公】
　　蕙田案以上射乐
　　右射礼通论
