<!-- { "loadSidebar": true } -->
　　大明六年南徐州从事史祖冲之上表曰尧典云日短星昴以正仲冬以此推之唐代冬至日在今宿之左五十许度汉代之初即用秦歴冬至日在牵牛六度汉武改立太初歴冬至日在牛初后汉四分法冬至日在斗二十二晋时姜岌以月蚀检日知冬至在斗十七今参以中星课以蚀望冬至之日在斗十一通而计之未盈百载所差二度旧法并令冬至日有定处天数既差则七曜宿度渐与歴舛乖谬既着輙应改制仅合一时莫能通逺迁革不已又由此条今令冬至所在岁岁微差郤检汉注并皆审宻将来久用无烦屡改臣法兴议书云日短星昴以正仲冬直以月维四仲则中宿常在卫阳羲和所以正时取其万世不易也冲之曰书以四星昏中审分至者据人君南面而言也且南北之正其详易准流见之势中天为极先儒注述其义佥同而法兴以为书説四星皆在卫阳之位自在已地进失向方退非始见舍午称己午上非无星也必据中宿余宿岂复不足以正时若谓举中语兼七列者觜参尚隠则不得言月盈则食必在日冲以检日则宿度可辨违冲移宿显然易覩故知天数渐差则当式遵以为典事验昭晳岂得信古而疑今中星见伏记籍每以审时者葢以厯数难详而天验易显各据一代所合以为简易之政也亦犹夏礼未通商典濩容岂袭韶节诚天人之道同差则蓺之兴因代而推移矣
　　唐书志日度议曰古歴日有常度天周为岁终故系星度于节气其説似是而非故久而益差虞喜觉之使天为天岁为岁乃立差以追其变使五十年退一度何承天以为太过乃倍其年而反不及皇极取二家中数为七十五年葢近之矣考古史及日官候簿以通法之三十九分太为一岁之差自帝尧演纪之端在虚一度及今开元甲子却三十六度而干策复初矣日在虚一则鸟火昴虚皆以仲月昏中合于尧典刘依大明厯四十五年差一度则冬至在虚危而夏至火已过中矣梁武帝据虞厯百八十六年差一度则唐虞之际日在斗牛间而冬至昴尚未中以为皆承闰后节前月却使然而此经终始一岁之事不容顿有四闰故淳风因为之説曰若冬至昴中则夏至秋分星火星虚皆在未正之西若以夏至火中秋分虚中则冬至昴在巳正之东互有盈缩不足以为岁差证是又不然今以四象分天北正枵中虚九度东正大火中房二度南正鹑火中七星七度西正大梁中昴七度总昼夜刻以约周天命距中星则春分南正中天秋分北正中天冬至之昏西正在午东十八度夏至之昏东正在午西十八度轨漏使然也冬至日在虚一度则春分昏张一度中秋分虚九度中冬至胃二度中昴距星直午正之东十二度夏至尾十一度中心后星直午正之西十二度四序进退不逾午正间而淳风以为不叶非也又王孝通云如岁差自昴至壁则尧前七千余载冬至日应在东井井极北故暑斗极南故寒寒暑易位必不然矣所谓岁差者日与黄道俱差也假令至日躔大火之中则春分黄道交于虚九而南至之轨更出房心外距赤道亦二十四度设在东井差亦如之若日在东井犹去极最近表景最短则是分至常居其所黄道不迁日行不退又安得谓之岁差乎孝通及淳风以为冬至日在斗十三度昏东壁中昴在巽维之左向明之位非无星也水星昏正可以为仲冬之候何必援昴于始觌之际以惑民之视聴哉
　　古法冬至昏明中星去日九十二度春分秋分百度夏至百一十八度率一气差三度九日差一刻
　　宋史天文志四时中星见于尧典盖圣人南面而治天下即日行而定四时虚鸟火昴之度在天夷隩析因之候在人故书首载之以见授时为政之大也而后世考验冬至之日尧时躔虚至于三代则躔于女春秋时在牛至后汉永元已在斗矣大略六十余年輙差一度开禧占测已在箕宿校之尧时几退四十余度盖自汉太初至今已差一气有余而太阳之躔十二次大约中气前后乃得本月宫次盖太阳日行一度近岁纪元术定岁差约退一分四十余杪葢太阳日行一度而微遅缓一年周天而微差积累分杪而躔度见焉术家考之万五千年之后所差半周天寒暑将易位世未有知其説者焉
　　蕙田案岁差者星辰推移也寒暑者日道发敛也本属两事日行一周天而成岁于天无差而以星校之则岁岁有差者星自移而东也宋志所云乃求其故不得而为之辞
　　元史志周天之度周岁之日皆三百六十有五全防之外又有竒分大率皆四分之一自今岁冬至距来岁冬至积三百六十五日而日行一周凡四周积千四百六十则余一日析而四之则四分之一也然天之分常有余岁之分常不足其数有不能齐者惟其所差至微前人初未觉知迨汉末刘洪始觉冬至后天谓岁周余分太强乃作乾象术减岁余分二千五百为二千四百六十二至晋虞喜宋何承天祖冲之谓岁当有差因立岁差之法其法损岁余益天周使岁余浸弱天周浸强强弱相减因得日躔岁退之差岁余天周二者实相为用岁差由斯而立日躔由斯而得一或损益失当孰能与天叶哉今自刘宋大明壬寅以来凡测景验气得冬至时刻真数者有六取相距积日时刻以相距之年除之各得其时所用岁余复自大明壬寅距至元戊寅积日时刻以相距之年除之得每岁三百六十五日二十四分二十五秒比大明术减去一十一秒定为方今所用岁余余七十五秒用益所谓四分之一共为三百六十五度二十五分七十五秒定为天周余分强弱相减余一分五十秒用除全度得六十六年有竒日却一度以六十六年除全度适得一分五十秒定为岁差复以尧典中星攷之其时冬至日在女虚之交及攷之前史汉元和二年冬至日在斗二十一度晋太元九年退在斗十七度宋元嘉十年在斗十四度末梁大同十年在斗十二度隋开皇十八年犹在斗十二度唐开元十二年在斗九度半今退在箕十度取其距今之年距今之度较之多者七十余年少者不下五十年輙差一度宋庆元间改统天术取大衍岁差率八十二年及开元所距之差五十五年折取其中得六十七年为日却行一度之差施之今日质诸天道实为宻近然古今术法合于今必不能通于古宻于古必不能验于今今授时术以之考古则增岁余而损岁差以之推来则增岁差而损岁余上推春秋以来冬至往往皆合下求方来可以永久而无弊
　　日之丽天县象星着大明一生列宿俱熄古人欲测躔度所在必以昏旦夜半中星衡考其所距从考其所当然昏旦夜半时刻未易得真时刻一差则所距所当不容无舛晋姜岌首以月食冲检知日度所在纪元术复以太白志其相距逺近于昏后明前验定星度因得日躔今用至元丁丑四月癸酉望月食既推求得冬至日躔赤道箕宿十度黄道九度有竒仍自其年正月至己夘岁终三年之间日测太隂所离宿次及岁星太白相距度定验参考共得一百三十四事皆躔箕宿适与月食所冲允合以金赵知微所修大明术法推之冬至犹躔斗初度三十六分六十四秒比新测实差七十六分六十四秒
　　蕙田案日月五星右移术家通説也恒星亦有右移之度与七曜同法故今岁冬至日躔起某宿某度至明年即少差其差甚微几于不觉积之七十年而差及一度此日星相较有差非日躔于天有差也损岁余益天周谬于实理至若一岁小余古强今弱一由日小轮径差一由最卑动移【説详江氏岁实消长辨】郭氏增损岁余岁差乃未得其根而以法迁就似宻实疎不足为法
　　观承案天行万古无差日行既一日一周天而适足于天无差则日亦无差矣其岁之有差者新法谓星自移而东其差葢在星也差在星则日本无差也然则星自移而东为右旋者可知日自随乎天而左旋矣何必执定右旋之説以为实测也耶
　　明史天文志古今中星不同由于岁差而岁差之説中西复异中法谓节气差而西西法谓恒星差而东然则归一也今将李天经汤若望等所推崇祯元年京师昏旦时刻中星列于后春分戌初二刻五分昏北河三中寅正一刻一十分旦尾中清明戌初三刻十三分昏七星偏东四度【昏旦时或无正中之星则取中前中后之大星用之距中三度以内者为时不及一刻可勿论四度以上去中稍逺故纪其偏度焉】寅正初刻二分旦帝座中糓雨戌正一刻七分昏翼偏东七度寅初二刻八分旦箕偏东四度立夏戌正三刻二分昏轸偏东五度寅初初刻十三分旦箕偏西四度小满亥初初刻十二分昏角中丑正三刻三分旦箕中芒种亥初一刻十二分昏大角偏西六度丑正二刻三分旦河鼓二中夏至亥初二刻五分昏房中丑正一刻一十分旦须女中小暑亥初一刻十二分昏尾中丑正二刻三分旦危中大暑亥初初刻十二分昏箕偏东七度丑正三刻三分旦营室中立秋戌正三刻二分昏箕中寅初三刻十三分旦娄偏东六度处暑戍正一刻七分昏织女一中寅初初刻八分旦娄中白露戌初三刻十三分昏河鼔二偏东四度寅正初刻二分旦昴偏东四度秋分戍初二刻五分昏河鼔二中寅正一刻十一分旦毕偏西五度寒露戌初初刻十四分昏牵牛中寅正三刻一分旦参四中霜降酉正三刻十一分昏须女偏西五度夘初初刻四分旦南河三偏东六度立冬酉正二刻十一分昏危偏东四度夘初一刻五分旦舆鬼中小雪酉正一刻十二分昏营室偏东七度夘初二刻二分旦张中大雪酉正一刻五分昏营室偏西八度夘初二刻一十分旦翼中冬至酉正一刻二分昏土司空中夘初二刻十三分旦五帝座中小寒酉正一刻五分昏娄中夘初二刻一十分旦角偏东五度大寒酉正一刻十三分昏天囷一中夘初二刻二分旦亢中立春酉正一刻一十分昏昴偏西六度夘初一刻五分旦氐中雨水酉正三刻十一分昏参七中夘初初刻四分旦贯索一中惊蛰戌初初刻十四分昏天狼中寅正三刻一分旦心中
