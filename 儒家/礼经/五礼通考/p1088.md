<!-- { "loadSidebar": true } -->
　　主君郊劳交摈三辞车迎拜辱三揖三辞拜受车送三还再拜【注主君郊劳备三劳而亲之也郑司农云交摈三辞谓宾主之摈者俱三辞也车迎主人以车迎宾于馆也拜辱宾拜谢辱也谓交摈者各陈九介使传辞也车迎拜辱者宾以主君亲来乗车出舎门而迎之若欲逺就之然见之则下拜迎谢其自屈辱来也至去又出车若欲逺送然主君三还辞之乃再拜送之也车送迎之节各以其等则诸公九十步立当车轵也三辞重者先辞辞其以礼来于外后辞辞升堂　疏云备三劳而亲之者大行人有三问三劳之文也先郑云车逆主人以车迎宾于馆也拜辱宾拜谢辱也后郑不从者此直是备三劳既来至国何有辄迎宾于馆乎后郑谓各陈九介者以其在道俱不为主故无五摈之事而各陈九介其位主君至馆大门外北面而陈此九介去门九十步东面宾在大门内于门外之东亦陈九介西面云立当车轵也者宾主俱立当轵大行人文】
　　【蔡氏徳晋曰宾至近郊主君亲出劳敬宾之临臣再劳为未足复躬亲之也】
　　致馆亦如之【注馆舎也使大夫授之君又以礼亲致焉疏聘礼云大夫帅至馆卿致之以知此先遣大夫授馆也此大夫亦应是卿上主君郊劳此亲致馆故知亦如之也凡云致者皆有币以致之致之使若己有然也】
　　【王氏详说曰天子之于诸侯其馆之也赐舍而已至诸侯相为宾则有致馆之礼焉聘礼授馆于聘使故使大夫此诸侯相为宾既亲致馆则授馆当使卿与】
　　致飱如致积之礼【注俱使大夫礼同也飱食也小礼曰飱大礼曰饔饩　疏上公飱五牢宾始至之礼欲致馆后即言之云如致积之礼者积在道已致故云如之云飱食也者以其刍薪米禾食之类故云食也聘礼使宰夫设飱礼物又少故曰小饔饩有腥有牵刍薪米禾又多故曰大】
　　【郑氏锷曰宾已入馆乃飱飱夕食也言其微而寡也】
　　【王氏昭禹曰三辞拜受旅摈与致积同】
　　及将币交摈三辞车逆拜辱宾车进答拜三揖三让每门止一相及庙唯上相入賔三揖三让登再拜授币宾拜送币每事如初宾亦如之及出车送三请三进再拜宾三还三辞告辟【注郑司农云交摈摈者交也宾车进答拜宾上车进主人乃答其拜也及出车送三请主人三请留宾也三进进随宾也宾三还三辞告辟宾三还辞谢言已辟去也谓既三辞主君则乗车出大门外迎宾见之而下拜其辱宾车乃前下答拜也三揖者相去九十歩揖之使前也至而三让让入门也相谓主君摈者及宾之介也谓之相者于外传辞耳入门当以礼诏侑也介绍而传命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此谓介雁行相随也止之者絶行在后耳宾三揖三让让升也登再拜授币授当为受主人拜至且受玉也每事如初谓享及有言也賔当为傧谓以郁鬯礼宾也上于下曰礼敌者曰傧礼器曰诸侯相朝灌用鬰鬯无笾豆之荐谓此朝礼毕傧賔也三请三进请宾就车也主君每一请车一进欲逺送之也三还三辞主君一请者宾亦一还一辞疏此并在主君大门外宾去门九十步而陈九介主君在大门外之东陈五摈上摈入受命出请事传辞与承摈承摈传与末摈末摈传与末介末介传与承介承介传与上介上介传与賔賔又传与上介上介传与承介承介传与末介末介传与末摈末摈传与承摈承摈传与上摈上摈入告君如是者三谓之交摈三辞诸交摈者例皆如此也车迎拜辱者传辞既讫主君乗车出大门至宾所下车拜賔屈辱来此也宾车进答拜者宾初升车进就主君主君下宾亦下车荅主君拜也三揖者主君遥揖宾使前北面三让入大门也云每门止一相者既入门逥面东至祖庙之时祖庙西仍有二庙以其诸侯五庙始祖庙在中两厢各有二庙各别院为之则有二门门傍皆有南北隔墙隔墙皆通门故得有每门若不然从大门内即至祖庙之门何得有每门而云门止一相乎故为此解也云上相入者即上摈上介须诏礼故须入云三揖者亦谓入门揖当曲揖当碑揖也云三让登者至阶主君让宾宾让主君如是者三主君先升云再拜授币者授当为受宾主俱升主人在阼阶上北面拜乃就两楹间南面宾亦就主君宾授玉主君受之故云再拜受币也云宾拜送币者宾既授乃退向西阶上北面拜送币乃降也先郑言主人荅拜后郑不从者车逆拜辱己是主人今云车进荅拜当是客何得主人再荅拜所言三请留宾后郑亦不从者行朝享礼宾讫送宾出礼既有限何因更有留宾之事云介绍而传命者此聘义文案彼介绍而传命谓聘者旅摈法引证此交摈者但绍继也谓介相继而陈则交摈皆得为绍故此交摈亦得绍介而传命也案彼注质谓正自相当宾主不敢正自相当故须摈介通情也云君入门以下玉藻文君入门不言所拂者朝君入由闑西亦拂闑不言之者君特行不与介连类故不言也介拂闑者上介随君后与大夫士介自为雁行于后也聘礼介皆入庙门门西北面西上故知此君介亦入门门西北面西上可知故云絶行在后后亦入庙也谓享及有言也者按聘礼享夫人下云若有言束帛如享礼是也云上于下曰礼敌者曰傧者大行人云王礼再祼而酢之属是上于下曰礼此诸侯云傧是敌者曰傧也】
　　【王氏详说郊劳宾车迎主君而拜其辱者谢主君之逺出此将币主君车迎宾而拜其辱者谢宾之逺来也车逆之后未入大门故知揖者在朝位宾主之间揖之使前也不曰礼而曰傧者觐礼侯氏之礼于天子使者曰傧故两君相礼亦曰傧】
　　【郑氏锷曰将币交摈三辞者主君谦不敢当其将币之礼】
　　钦定义疏主君出送以车从备賔退乗以入且若将逺送故賔辞也及三辞则賔告辟以主君将拜驱而辟之不欲见主人之拜也主君再拜当在宾告辟后而序于前见賔告辟时主君即拜而宾已辟然后主賔之敬皆曲尽而各得其安也
　　致饔饩还圭飨食致赠郊送皆如将币之仪【注此六礼者唯飨食速宾耳其余主君亲往亲往者宾为主人主人为宾君如有故不亲飨食则使大夫以酬币侑币致之郑司农云还圭归其玉也故公子重耳受飱反璧谓聘以圭璋礼也享以璧琮财也已聘而还圭璋轻财而重礼赠送以财既赠又送至于郊　疏案公食大夫礼君亲食之君不亲食则以侑币致之聘礼云公于宾壹食再飨上介壹食壹飨若不亲食致之以侑币致飨以酬币以此知二者皆速宾也聘礼云君使卿归饔饩又云宾迎于门外又云大夫东面致命君使卿还玉于馆宾迎于外门外不拜帅大夫以入以此二者知宾为主人主人为宾致赠郊送亦然可知也聘礼乃君于臣此两君敌明主君亲为之矣先郑云公子重耳事见左传僖公二十三年但彼反璧者义取不贪寳意非还圭故后郑不从也后郑谓聘以圭璋礼也者聘义云以圭璋聘重礼也谓行聘礼也云享以璧琮财也者贡财货时用璧琮以致之故云财也云赠送以财者聘礼宾遂行舍于郊公使卿赠如觌币注云言如觌币见为友报是赠并送至于郊】
　　【蔡氏徳晋曰饔饩致于宾之大礼也还圭谓将币时宾以命圭为挚礼既毕而还之也飨食以饮食速宾也致赠宾将去而赠以财也郊迎者复郊送始终无失礼也六礼惟飨食二者主君为主其余君亲往则宾为主而主君为宾矣】
　　宾之拜礼拜饔饩拜飨食【注郑司农云賔之拜礼者因言宾所当拜者之礼也所当拜者拜饔饩拜飨食谓宾将去就朝拜谢此三礼三礼礼之重者也宾既拜主君乃至馆赠之去又送之于郊　疏按聘礼饔饩燕羞俶献之明日賔皆拜于朝将去又三拜乘禽于朝彼臣故尽拜谢此宾之拜礼在致赠郊送之下则不及燕羞俶献乘禽以其君畧小惠将去唯拜其大礼也案聘礼宾三拜乘禽于朝遂行舎于郊公使卿赠若然此致赠郊送在拜礼后今设文在前者欲取如将币之仪故进文在前其赠送合在后也云賔既拜主君乃至馆赠之去又送之于郊者郑以赠送之文在前拜礼在后恐疑颠倒故此解之是其次也】钦定义疏主君亲郊劳致馆而拜礼不及何也二礼以拜其来朝之辱也故賔无庸拜之不拜还圭者还圭非加礼也
　　賔继主君皆如主国之礼【注郑司农云賔继主君复主人之礼费也谓继主君者傧主君也傧之者主君郊劳致馆饔饩还圭赠郊送之时也如其礼者谓玉帛皮马也有馔陈之积者不如也若飨食主君及燕亦速焉　疏后郑不从先郑复主人之礼之说者以主人礼费既多非宾所能复也后郑以为傧主君者案聘礼君遣卿劳及致馆等皆傧傧者报也上注云敌者曰傧故此报主君为傧案聘礼云宾至于近郊君使卿朝服用束帛劳又云賔用束锦傧劳者君使卿韦弁归饔饩又云大夫奉束帛又云宾降授老币出迎大夫注云出迎欲傧之庭实设马乘宾降堂受老束锦賔奉币西面大夫东面賔致币是皆有傧法彼两臣有傧此两公有傧可知也彼聘礼君使卿致馆无币故亦无傧臣于君虽他国亦不敢速君飨食此两君故不同也主君有故不能亲以侑币酬币致之亦无傧】
　　【蔡氏徳晋曰主君方致礼而宾即荅之故曰继】
　　诸侯诸伯诸子诸男之相为宾也各以其礼相待也如诸公之仪【注宾主相待之仪与诸公同也饔饩飨食之礼则有降杀　疏五等诸侯以命数分为三等其圭璋饔饩飱积步数摈介皆降杀备于大行人掌客其进退升降揖让之仪一与公同故云如诸公之仪】凡四方之宾客礼仪辞命饩牢赐献以二等从其爵而上下之【注上下犹丰杀　疏二等谓降杀以两爵尊者礼丰爵卑者礼杀】
　　凡宾客送迎同礼【注谓郊劳郊送之属】
　　【王氏应电曰不丰前而啬后不敬始而怠终礼也】
　　礼记玉藻君入门介拂闑大夫中枨与闑之间士介拂枨【注此谓两君相见也枨门楔也君入必中门上介夹闑大夫介士介雁行于后示不相沿也君若迎聘客摈者亦然　疏君必中门者谓当枨闑之中主君在闑东宾在闑西主君上摈在君之后稍近西而拂闑賔之上介在宾之后稍近东而拂闑大夫摈介各当君后在枨闑之中央】
　　【贾氏公彦曰以一闑言之君最近闑亦拂之而过上介则随君而行拂闑而过所以与君仝行者臣自为一列主君既出迎宾主君与宾并入主君于东闑之内宾于西闑之内并行而入上介于西闑之外上摈于东闑之外皆拂闑次介次摈皆大夫中枨与闑之间末介末摈皆士各自拂枨如是得君入中门之正上摈上介俱得拂闑又得不逾尊者之迹矣】
　　礼器诸侯相朝灌用鬱鬯无笾豆之荐【注灌献也　疏谓五等自相朝也朝享礼毕未飨食之前主君酌郁鬯之酒以献宾示相接以芬芳之徳不在殽味也司仪职云凡诸公相为宾将币毕云傧亦如之郑云傧谓以鬱鬯礼宾也】
　　周礼考工记玉人瑑琮八寸诸侯以享夫人【注献于所朝聘君之夫人也　疏言以享夫人则是诸侯自相朝所用致享者也五等诸侯朝天子享用璧琮不降瑞若自相享降瑞一等此八寸据上公二王后自相享亦用璧琮八寸侯伯当六寸子男自相享退用琥璜降用四寸经言诸侯止是朝注兼云聘者其臣聘瑑圭璋璧琮亦皆降一等与君寸数同故兼言聘也此经直言瑑琮不言瑑璧以享君文畧可知也】
