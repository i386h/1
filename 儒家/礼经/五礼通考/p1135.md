<!-- { "loadSidebar": true } -->
　　文献通考秦自非子为附庸至秦仲始大秦仲之孙襄公兴兵讨西戎以救周遂有岐丰之地修其车马备其兵甲武事备矣至穆公霸西戎始作三军殽之役三帅车三百乗鲁定公五年秦子蒲子虎帅车五百乗救楚兵力益以强盛
　　史记商君列传秦孝公用商鞅定变法之令令民为什伍有军功者各以率受上爵为私鬭者各以轻重被刑宗室非有军功论不得为属籍行之十年民勇于公战怯于私鬭凡战获一首赐爵一级皆以战功相君长汉书刑法志春秋之后灭弱吞小并为战国稍増讲武之礼以为戏乐用相夸视而秦更名角觝先王之礼没于淫乐中矣雄桀之士作为权诈以相倾覆吴有孙武齐有孙膑魏有吴起秦有商鞅皆禽敌立胜垂着篇籍当此之时齐愍以技击彊【孟康曰兵家之技巧技巧者习手足便器械积机关以立攻守之胜】魏惠以武卒奋【师古曰奋盛起】秦昭以鋭士胜【师古曰鋭勇利】世方争于功利而驰説者以孙吴为宗唯荀卿非之曰孙吴上势利而贵变诈施于暴乱昏嫚之国君臣有间上下离心故可变而诈也仁人在上为下所仰犹子弟之卫父兄若手足之扞头目何可当也魏氏武卒衣三属之甲【服防曰作大甲三属竟人身也苏林曰兜鍪也盘领也髀禈也如淳曰上身一髀禈一踁缴一凡三属也属聫也】操十二石之弩负矢五十个置戈其上冠胄带剑赢三日之粮【师古曰个枚也胄兜鍪也冠冑带剑者着兜鍪而又带剑也】日中而趍百里中试则复其户利其田宅【师古曰中试试之而中科条也复谓免其赋税也利田宅者给其便利之处也】如此其气力数年而衰是危国之兵也秦人其生民也陿阸其使民也酷烈【师古曰陿地小也阨险固也酷重辱也烈猛威也】刼之以势隐之以阸【郑氏曰秦地多隘隐其民于隘中也】狃之以赏庆道之以刑罚使民所以要利于上者非战无由也功赏相长五甲首而五家【服防曰能得着甲者五人首使得役五家也】是最为有数故能有胜于天下然皆干赏蹈利之兵庸徒鬻卖之道耳未有安制矜节之理也故虽地广兵彊鳃鳃常恐天下之一合而共轧已也若秦因四世之胜据河山之阻任用白起王翦豺狼之徒奋其爪牙禽猎六国以并天下穷武极诈士民不附卒之徒还为敌讐猋起云合果共轧之斯为下矣
　　史记秦始皇本纪分天下以为三十六郡收天下兵聚之咸阳销以为钟鐻金人十二重各千石
　　文献通考始皇并天下分三十六郡郡置材官讲武之礼罢为角觝时北筑长城四十余万南戍五岭五十余万骊山阿房之役各七十余万兵不足用而后发谪其后里门之左切发之而胜广起
　　【易氏曰始皇北筑长城南戍五岭又有骊山阿房之役兵不足用乃先发里门之左名闾左之戍未及发右而二世立复调材士五万人以卫咸阳民不聊生天下骚动而胜广起矣是时楚兵百万而秦发近县不及乃赦骊山徒奴产子以击盗及关东盗贼益炽又发关中卒以击之而章邯三歳将兵亡失已十数万坑于降楚者又二十余万沛公入关而秦遂以亡原秦之亡皆起于兵备废弛而倚办于仓卒髙祖鉴其弊而于郡国京师兵备严整且内外有相制之势汉法之善者也】
　　蕙田案秦得天下其意主于销兵而不用及盗起而无以应之则又尽发民以为兵二者皆非也而其原则由于商鞅之废周礼周之制乡遂采地邦国调发多寡不同而从无羡卒尽发之事秦自鞅变法尚首功尽驱民以为兵始皇惩六国之纷争既销兵矣三十三年遂发诸尝逋亡人赘壻贾人略取陆梁地为桂林象郡三十五年益发谪徙边其后治狱不直者尝有市籍者大父母父母尝有市籍者皆发之民能堪乎夫惟无事无克诘之实故有事有驿骚之累欲不亡不可得矣
　　右秦兵制
　　汉书刑法志髙祖置京师南北军之屯
　　文献通考京师有南北军之屯南军卫尉主之掌宫城门内之兵武帝时置期门羽林【皆宿卫士属南军】北军中尉主之掌京城门内之兵中尉秦官掌廵徼京师
　　蕙田案以上总论南北军
　　汉书百官表中垒校尉掌北军垒门
　　文献通考武帝増置八校更名中尉为执金吾左右京辅都尉尉丞兵卒皆属中尉【属北军】
　　后汉书百官志光禄勲掌宿卫宫殿门户典谒署郎更直执防宿卫门户五官中郎将五官中郎五官侍郎五官郎中凡郎官皆主更直执防宿卫诸殿门户出充车骑左右仆射主虎贲郎习射左右陛长主直虎贲朝会在殿中虎贲中郎侍郎郎中节从皆羽林中郎将羽林郎皆掌宿卫侍从常选汉阳陇西安定北地上郡西河凡六郡良家子弟补
　　王氏应麟汉制考周礼司门注司门若今城门校尉主王城十二门疏云都司总监十二门官故举汉法况之
　　汉书刑法志武帝平百粤内増七校【晋灼曰百官表中垒屯骑歩兵越骑长水胡骑射声虎贲凡八校尉胡骑不常置故此言七也】岁时讲肄修武备
　　蕙田案穆天子传王勤七萃士文选王元长曲水诗序七萃连镳虞子阳诗云屯七萃士注萃聚也亦犹传有七舆大夫聚集有智力者为王之爪牙白居易云周设七萃汉列八屯皆以拱卫王宫肃严徼道然则七萃之设非武帝创为之也
　　又案城门校尉七校皆属北军
　　钱文子补汉兵志南军则卫士是也北军在未央北为军垒垣置中垒校尉以一校守之有事屯兵其中事已輙罢武帝时有诸校尉则常屯矣
　　唐六典南军若今诸卫也北军若今左右羽林也【易氏曰汉之兵制莫详于京师南北军之屯虽东西两京沿革不常然皆居重驭轻而内外自足以相制兵制之善者也】
　　玉海秦之军制内有屯卫外置材官汉南北军之屯葢因秦之屯卫而更其制古者前朝后市王宫在南故汉卫宫之兵在城内者为南军卫城之兵在城外者为北军
　　蕙田案髙后本纪及外戚传吕后以吕禄为上将军居北军吕产为相国居南军又文帝本纪帝入未央宫夜拜宋昌为卫将军领南北军葢汉宫城门内为南军宫卫屯兵属焉京城门外为北军京辅兵卒焉其权为最重故吕后及文帝皆先置腹心以领二军又案此南北军设官
　　李氏光地兵制论古者民与兵出于一故天子有六乡六遂之兵诸侯有三郊三遂之兵此外又有都鄙丘甸之兵其实则皆比闾族党井邑之民而已汉初亦然京师有南北军之屯而已其余则天下有事乃以虎符发调郡国之兵事已兵休则仍复于其故故三代汉无养兵之费而财用足三代则又不轻于用兵而民力裕其时有农隙讲武追胥竭作之法固无患乎武备之不修也六朝日事战争而兵与民亦未尝二至唐府卫之制虽善然已骎骎乎有兵之名而兵民始二矣于后藩镇分裂始有长聚不散之兵而天下之费尽于养兵遂自宋至今不能改焉
　　蕙田案山斋易氏谓汉时兵农未分南北两军实调诸民犹有古者井田之遗意冯唐谓吏卒皆家人子弟起田中从军后汉礼仪志谓罢遣卫士必劝以农桑由是观之知是时兵民不甚分也
　　又案此论南北军寓兵于农
　　玉海葢寛饶传卫卒愿更留一年是郡国番上于南军之制黄霸为京兆尹发骑士诣北军是三辅番上于北军之制南军犹调于郡国北军苐调于京辅
　　蕙田案唐李揆谓汉以南北军相制故周勃能以北军安刘氏易氏亦谓南军以卫宫城而乃调之于郡国北军以防京城而乃调之于三辅尝考司马子长三王世家载公户满意之言曰古者天子必内有异姓大夫所以正骨肉也外有同姓大夫所以正异姓也葢同姓亲也于内为逼故处于外而使之正异族异姓疏也于亲为有间故处于内而使之正族属南北军调兵之意殆犹是欤郡国去京师甚逺民情无所适莫而缓急为可恃故以之卫宫城而谓之南军三辅距京师甚迩民情有闾里坟墓族属之爱而利害必不相弃故以之防京城而谓之北军其防微杜渐之意深矣以上二説深得汉制之妙窃谓汉制多近古观南军调郡国北军调三辅则知周礼所谓乡为六军遂为十二军虽立法如此然必非先虚其内以实其外调发之际即先征邦国无所不可不得泥采芑之注而谓周家发兵专恃王畿以内也章俊卿山堂考索云杜佑通典谓汉重兵悉聚京师此非确论汉南北军仅盈数万而京军不出征有所征伐调发皆郡国之兵为多此説得之又案此论南北军征调
　　玉海南军北军卫士皆调发郡国材官骑士为之自武帝増八校胡越骑皆属中尉而北军始有召募之兵又于光禄勲増羽林期门与卫尉同掌宫门而南军始有长从之兵又发中尉卒征西羗而京师之兵始逺调昭言以后禁旅列屯有警则发虽金城之逺羽林胡越骑亦从中而遣自是之后募外兵以从军如始元二年募吏民击益州本始二年选伉健习骑射者从军而更代之法寖弛
　　蕙田案此论南北军之废
　　又案以上汉京师之兵
　　汉书刑法志高祖躬神武之才天下既定踵秦而置材官于郡国
　　应劭汉官仪高祖令天下郡国选能引关蹶张材力武猛者为轻车骑士材官楼船常以立秋后讲肄课试各有员数平地用车骑山阻用材官水泉用楼船【杜佑通典略同】张氏晏曰材官骑士习射御骑驰战陈常以八月太守都尉令长丞会都试课殿最
　　钱文子补兵志材官骑士属郡都尉以歳八月太守都尉令长丞为会都试水处为楼船令丞尉亦各统其县守尉不得专也大抵金城天水陇西安定北地河东上党上郡多骑士三河颍川沛郡淮阳汝南巴蜀多材官江淮以南多楼船
　　蕙田案申屠嘉周勃俱以材官起积功得至将相赵充国亦始为骑士而霍去病传骑士孟已有功至赐爵关内侯其推迁之格如此
　　文献通考光武以幽冀并州兵定天下始于黎阳立营领兵骑常千人以谒者监之号黎阳兵其后又以扶风都尉部在雍县以凉州近羗数犯三辅将兵卫防园陵故俗称雍营
　　蕙田案此总论郡国兵及都试之法
　　汉书高帝本纪十一年秋七月发上郡北地陇西车骑巴蜀材官军霸上
　　惠帝本纪七年冬十月发车骑材官诣荥阳太尉灌婴将之
　　文帝本纪三年五月发中尉材官属卫将军军长安五行志文帝三年诏丞相灌婴发车骑士八万五千人诣高奴击右贤王后六年春二月发材官屯陇西景帝中二年秋匈奴寇边中尉不害将车骑材官士屯代髙栁
　　景帝本纪后二年春发车骑材官屯雁门
　　武帝本纪元光二年六月李息为材官将军屯马邑谷中六年秋韩安国为材官将军屯渔阳
　　韩安国传汉伏车骑材官三千余匿马邑旁谷中
　　宣帝本纪神爵元年发材官骑士诣金城
　　赵充国传神爵元年三月发三河颍川沛郡淮阳汝南材官金城陇西天水安定北地上郡骑士诣金城补兵志骑士材官楼船其兴发量地逺近若宣帝以沛郡淮阳汝南征西羗葢罢民矣
　　玉海汉兵散于郡国虽郡守不得擅发其属县又郡国不擅斥骑士赵广汉传坐擅斥除骑士
　　蕙田案此郡国兵征调
