<!-- { "loadSidebar": true } -->
　　太祖侑安　光大含坤元之力海宇咸宁列祖之徳作配方坛不僭不忒子孙其承母替厥则
　　饮福禔安　载登坛阼载酌尊彜牲酒嘉止福禄纯熙其福惟何万物咸宜其禄惟何永承神禧
　　送文舞迎武舞威安　雍雍肃肃建我采旄舞以玉戚不呉不敖其将其肆脾臄嘉肴何以侑乐钟鼓管箫
　　亚终献仪安　折俎在笾胾羮在豆何以酌之酒醴是侑何以锡之贻尔眉夀何以格之永尔康阜彻豆丰安　曵我黼黻履舄接武锵我珩璜降升圉圉其将彻兮既曰不侮其终彻兮恭饮惟主
　　送神阜安　神兮来下享此苾芬酌献雍雍执事孔勤神之还矣忽乗飞云遗我祺祥物象忻忻
　　常祀皇地祗五首
　　迎神宁安【八变】　坤元之徳光大无疆一气交感百物阜昌吉蠲致享精明是将介兹景福鼎祚灵长升降正安　礼经之重祭典为宗上公摄事登降弥恭庶品丰洁令仪肃雍百祥萃止惟吉之从
　　奉俎丰安　礼崇禋祀神鉴孔明牲牷博腯以炰以烹馨香蠲洁品物惟精锡之纯嘏享兹至诚
　　退文舞迎武舞威安　进旅退旅载扬干扬不愆于仪容服有章式绥式侑神保是听鼓之舞之神永安宁
　　送神迎安　物备百嘉乐周八变克诚是享明徳斯荐神鉴孔昭蕃禧锡羡回驭飘然邈不可见
　　宋史礼志神宗元丰元年二月郊庙奉祀礼文所言古者祀天于地上之圜丘在国之南祭地于泽中之方丘在国之北其牲币礼乐亦皆不同所以顺阴阳因髙下而事之以其类也由汉以来乃有夫妇共牢合祭天地之说殆非所谓求神以类之意本朝亲祀上帝即设皇地示位稽之典礼有所未合遂诏定更改以闻于是陈襄王存李清臣张璪黄履陆佃何洵直杨完等议或以当郊之嵗冬夏至日分祭南北郊各一日而祀徧或以圜丘之旁别营方丘而望祭或以夏至盛暑天子不可亲祭改用十月或欲亲郊圜丘之嵗夏至日遣上公摄事于方丘议久未决
　　三年翰林学士张璪言先王顺阴阳之义以冬至祀天夏至祀地此万世不可易之理议者乃欲改用他月无所据依必不得已宜即郊祀之嵗于夏至之日盛礼容具乐舞遣冢宰摄事虽未能皆当于礼庶先王之遗意犹存焉于是礼官请如璪议设宫架乐文武二舞改制乐章用竹册匏爵増配帝犊及捧俎分献官广坛壝齐宫修定仪注上之既而曽肇言今冬至若罢合祭而夏至又以有司摄事则不复有亲祭地示之时于父天母地之义若有隆杀请遇亲祀南郊之嵗以夏至日备礼躬欵北郊以存事地之义
　　曽巩传弟肇字子开同知太常礼院太常自秦以来礼文残阙先儒各有臆说无所稽据肇在职多所厘正亲祀皇地祗于北郊葢自肇发之异端莫能夺其议
　　四年四月乃诏亲祀北郊并以南郊之仪有故不行即以上公摄事
　　六年礼部太常寺上亲祀仪并如南郊其摄事唯改舞名及不备官其笾豆乐架玉币之数尽如亲祠是嵗十一月甲辰冬至祀昊天上帝以太祖配始罢合祭不设皇地示位
　　黄履传改崇政殿说书兼知諌院神宗尝询天地合祭是非对曰国朝之制冬至祭天圜丘夏至祭地方泽毎嵗行之皆合于古犹以有司摄事未足以尽于是三嵗一郊而亲行之所谓因时制宜者也虽施之方今为不可易惟合祭之非在所当正然今日礼文之失非独此也愿勑有司正羣祠为一代损益之制诏置局详定命履董之北郊之议遂定
　　哲宗初立未遑亲祠有司摄事如元丰仪
　　元祐五年夏至祭皇地示命尚书右丞许将摄事将言王者父天母地三嵗冬至天子亲祠徧享宗庙祀天圜丘而夏至方泽之祭乃止遣上公则皇地示遂永不在亲祀之典此大缺礼也望博诏儒臣讲求典故明正祀典为万世法礼部尚书赵彦若请依元丰所定郊祀之嵗亲祀方丘及摄事已合礼之正更不须聚议礼部郎中崔公度请用陈荐议仍合祭天地从祀百神复诏尚书侍郎两省及侍从台諌礼官集议于是翰林学士顾临等八人请合祭如故事竢将来亲祠北郊则合祭可罢宋兴一祖六宗皆合祭天地其不合祭者唯元丰六年一郊耳去所易而就所难虚地示之大祭失今不定后必悔之吏部侍郎范纯礼等二十二人皆主北郊之议中书舍人孔武仲又请以孟冬纯阴之月诣北郊亲祠如神州地示之祭彭汝砺曽肇复上疏论合祭之非文多不载
　　九月三省上顾临等议太皇太后曰宜依仁宗皇帝故事吕大防言诸儒献议欲南郊不设皇地示位于祖宗之制未覩其可范百禄以圜丘无祭地之礼记曰有其废之莫可举也先帝所废稽古据经未可轻改大防又言先帝因礼文所建议遂令诸儒定北郊祀地之礼然未经亲行今皇帝临御之始当亲见天地而独不设地示位恐亦未安况祖宗以恩霈四方庆赉将士非三嵗一行则国力有限今日宜为勉行权制俟北郊议定及太庙享礼行之未晚太皇太后以大防之言为是而苏颂郑雍皆以古者人君嗣位之初必郊见天地今皇帝初郊而不祀地恐未合古乃下诏曰国家郊庙特祀祖宗以来命官摄事唯三嵗一亲郊则先享清庙冬至合祭天地于圜丘元丰间有司援周制以合祭不应古义先帝乃诏定亲祀北郊之仪未之及行是嵗郊祀不设皇地示位而宗庙之享率如权制朕方修郊见天地之始其冬至日南郊宜依熙宁十年故事设皇地示位以严并况之仪厥后躬行方泽之祀则修元丰六年五月之制俟郊礼毕集官详议典礼以闻十一月冬至亲祠南郊遂合祭天地而诏罢饮福宴
　　七年帝初郊合祭地祗于圜丘
　　八年礼部尚书苏轼复陈合祭六议令礼官集议以闻已而下诏依元祐七年故事合祭天地于南郊仍罢集议
　　文献通考绍圣元年以右正言张商英言先帝制详定礼文所谓合祭非古据经而正之元祐之臣乃复行合祭请再下礼官议御史中丞黄履谓南郊合祭因王莽謟事元后遂跻地位同席共牢迨先帝亲郊大臣以宣仁同政复用莽意合祀渎乱典礼帝以询辅臣章惇曰北郊嵗谓之社黄履曰郊者交于神明之义所以天地皆称郊社者土之神耳岂有祭大祗亦可谓之社乎乃以履奏送礼部太常寺权礼部侍郎盛陶太常丞王谊等言宜用先帝北郊仪注以时躬行罢合祭礼三省言合祭既非礼典但盛夏祭地必难亲行诏令两省台諌礼官同议可以亲祀北郊然后可罢合祭之礼曽布言天地宗庙四时皆有祭未闻盛夏可以废祭祀也若谓议可以亲祀北郊然后可议罢合祭则先帝罢合祭为不当矣四月翰林学士钱勰刑部侍郎范纯礼议先帝亲祀之诏所宜遵守但当斟酌时宜省去繁文末节以行亲祠之礼若谓盛夏难于出郊则姑从权变礼以循祖宗故事吏部侍郎韩宗师兵部侍郎王古殿中侍御史井亮采监察御史常安民又以南郊合祭当循祖宗旧制权户部侍郎李琮以乗舆出郊暑雨不常合祭权宜亦难轻罢太常博士傅楫以事天地不可以暑暍废大礼给事中虞防权给事中刘定中书舍人盛陶太常少卿黄裳请用十月亲祭皇地祗于北郊吏部侍郎丰稷请于夏至前三日皇帝致斋于文徳殿遗官奏告太庙至日五鼓诣北郊斋殿质明行事礼毕还宫不甚炎溽若遇阴雨大庆殿可陈望祭之礼起居舍人叶祖洽谓北郊之礼主于事地而太庙景灵宫自可差官摄事皇帝致斋于文徳殿前事一日夙兴至郊外斋宫次日五鼓行事质明礼毕还内则是乗舆宿外不过一日无惮暑之虞于理为可户部尚书蔡京礼部尚书林希翰林学士蔡卞御史中丞黄履工部侍郎呉安持秘书少监晁端彦侍御史翟思殿中侍御史郭知章正言刘拯监察御史黄庆基董敦逸等请罢合祭天地自后间因大礼嵗以夏至之日亲祀北郊其亲祠北郊之嵗更不亲祀南郊明年乃诏罢合祭自今间因大礼之嵗以夏至之日躬祭地祗于北郊应缘祀事仪物及坛壝道路帷宫等宜令有司参酌详具以闻葢用蔡京等议然北郊亲祀终帝世未克举云
　　权礼部侍郎黄裳等言南郊用大驾卤簿仪仗二万六十一人明堂祫享用法驾计一万八千八十八人今亲祠北郊备物则当用大驾如以盛暑之月稍减烦文即依明堂礼用法驾卤簿诏依南郊用大驾卤簿
　　又言南郊朝祭服皆以罗绫为之今北郊盛暑之月难用祫服谨案月令孟夏初衣暑服孟冬始裘欲依衮冕制度改用单衣从之
　　宋史哲宗本纪绍圣三年春正月戊午诏罢合祭间因大礼之嵗夏至日躬祭地祗于北郊六月乙酉立北郊斋宫于瑞圣园
　　元符元年春正月甲戌幸瑞圣园观北郊斋宫
　　文献通考元符元年帝幸瑞圣园观新城北郊斋宫故事郊宫悉设以幕帟其费不赀上命缮营不日而成曰三嵗一郊次舍之费缣帛三十余万工又倍之易以屋室一劳永逸所省多矣
　　徽宗崇宁元年礼部尚书黄裳言南郊坛十二龛壝中布列从享星位具载其名凡三百三十有八至于北郊苐以岳镇海渎山林川泽丘陵坟衍原隰之目别以四方寘于成壝而不列其名虽从享于大祗莫非山泽而何者来格今兹讲行北郊大礼尚未论著是为阙典乞令太常寺丞陈旸考其名位取其可以从祀者详具以闻列于成壝从之
　　二年礼部员外郎陈旸奏臣闻天一与地六合而生水于北其神防地二与天七合而生火于南其神祝融天三与地八合而生木于东其神勾芒地四与天九合而生金于西其神蓐收天五与地十合而生土于中其神后土葢地乗阴气播五行于四时常有帝以为之主必有神以为之佐也五行之帝既从享于南郊第一成则五行之神亦当列于北郊第一成矣上辛大雩帝及五时迎气并以五人神配而不设五行之神是取小而遗大也神宗皇帝尝诏地祗之祭以五行之神从享以五人神配然尚立岳镇海渎之间臣今欲陞之第一成又云地示之祭先儒之说有二或系于神州皆有所经见唯尔雅曰西北之美者有昆仑之球琳琅玕焉河图括象曰昆仑东南万五千里曰神州是昆仑不过域于西北神州不过域于东南也神宗皇帝尝诏礼官讨论北郊祀典位昆仑于方丘第一成之西北位神州于第一成之东南而其上设地祗位焉昆仑神州之说虽出不经然古人有其举之莫敢废也特降于从享之列耳欲望明推神考诏防列昆仑神州于从享之位又言三代而上山川之神有望秩之祭故五岳之秩视三公四渎之秩视诸侯五岳不视侯而视公犹未极乎推崇之礼圣朝始帝五岳而王四渎切唯天莫尊于上帝而五方帝次之地莫尊于大示而五岳帝次之神宗皇帝亲祠上帝于南郊而五方帝列于第一成然则五岳帝其可尚与四镇海渎而并列乎今欲陞之于第一成并从之
　　蕙田案五行之帝即五行之神陈旸二之非是昆仑神州既知其不经而又曰有其举之莫敢废也亦依违之见帝五岳而王四渎尤非是
