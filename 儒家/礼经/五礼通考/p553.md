<!-- { "loadSidebar": true } -->
　　前享三日典设郎设皇太子便次于庙东西向又设便次于学堂之后随地之宜守宫设文武侍臣次各于便次之后文左武右设诸次享官于斋坊之内从享之官于庙东门之外随地之宜【国学设献官以下次于斋坊太公仪同国学】前享二日太乐令设轩悬之乐于庙庭东方西方磬簴起北钟簴次之北方磬簴起西钟簴次之设三镈钟于编悬之间各依辰位树路鼓于北悬之间道之左右植建鼓于三隅置柷敔于悬内柷在左敔在右设歌钟歌磬于庙堂之上前楹间北向磬簴在西钟簴在东其匏竹者立于堂下阶间重行北向相对为首【凡悬皆展而悬之】诸工人各位于悬后右校扫除内外又为塪于院内堂之壬地方深取足容物南出陛【自设轩悬以下国学太公仪并同】前享一日奉礼设皇太子位于东陛东南西向【国学设三献位于东门之内道北执事则近南西向北上太公仪同国学】又设望位于庙堂东北当埋塪西向【望与国学同太公仪并同】设亚献终献位于皇太子东南执事者各位于后俱重行西向北上【国学无亚献以下仪太公并同】设御史位于庙堂之下西南东向令史陪其后设奏礼位于乐悬东北赞者二人在南差退俱西靣又设奉礼赞者位于埋塪东北南靣东上设协律郎位于庙堂上前楹之间近西东向设太乐位于北悬之间北向【自御史位以下与国学同太公仪同国学】设从享官七品以上位【国学则舘官位太公仪设庙官位】于乐悬之东当执事西南向监官学官位于乐悬之西当宫官东向【国学则设学官位于悬西当舘官东向太公庙设庙官位同】设学生位于宫官监官学官之后俱重行北上【国学学生位于学官舘官后有观者于南门内道左右相对为首太公无学生】设门外位为亚献终献位于东门之外道南执事位于后每等异位俱北向西上【国学设三献门外位如常仪太公仪与国学同】监官学官位于献官之东南【国学则舘官学官位太公仪庙官位】从享宫官位于学官之东俱重行北靣以西为上设酒樽之位于庙堂之上先圣牺樽二象樽二山罍二在前楹间北向先师牺樽二象樽二山罍二在先圣酒樽之东俱西上【樽皆加勺羃有坫以置爵其先师爵同置于一坫太公及留侯同上】洗设于东阶东南亚献之洗又于东南俱北向罍水在洗东篚在洗西南肆【篚实以巾爵】执樽罍篚羃者各位于樽罍篚羃之后设币篚二各于樽坫之所典设郎设皇太子座于学堂之上东壁下西向监司设讲榻于北壁下南向又设执读者位于前楹间当讲榻北向守宫设太傅少傅座于皇太子西北南靣东上【若有令詹事以下坐则设坐于皇太子西南北向东上】侍讲者座于执读西北【执如意者一人立于侍讲之西】三馆学官非侍讲者座于侍讲者之西皆北靣东上若有上台三品以上观讲者设座于侍讲之北南靣东上设论议座于讲榻之前近南北靣设脱履席于西阶之南东向掌仪设版位宫官七品以上东阶东南西向北上执经侍讲等于西阶西南监官及学官非侍讲者于侍讲者之后有上台三品以上观讲者位于执经之北少退重行皆东靣北上学生分位于宫官学官之后皆重行北上又设掌仪位于宫官西北赞者二人在南皆西向【国学无设皇太子座下至此仪】晡后郊社令帅斋郎以樽坫罍洗篚羃入设于位【升堂者自东阶】谒者引祭酒司业诣厨视濯溉【凡导引者每一曲一逡廵太公仪引三献视濯溉】赞引引御史诣厨省馔具【司业以下每事讫各还斋所】享日未明十五刻太官令帅宰人以鸾刀割牲祝史以豆取毛血置于馔所遂烹牲【其牲用太牢二正座及先师首爼皆升右胖十一体左丘明以下折分余体升之国学太公并同】未明五刻郊社令帅其属及庙司各服其服升设先圣神座于堂上西楹间东向【国学设神座于庙室内西楹间东向太公仪拂神幄】设先师神座于先圣神座东北南向西上【若前堂不容则又于堂外之东至陈而北东向南上】席皆以莞设神位各于座首【国学仪其七十二弟子名以其歴代祀先儒篇太公仪无先圣神座以下至此】
　　出宫
　　前出宫二日本司宣摄内外各供其职守宫设从享宫官次于东宫朝堂如常其日未明所司依卤簿陈设于重明门外奉礼设从享宫官位于东宫朝堂如常文武宫臣七品以上依时刻俱集于次各服公服诸卫率各勒所部陈设如式左庶子版奏请中严典谒引宫臣各就位诸侍卫官各服其器服【左庶子负玺如式】俱诣閤奉迎仆进辂车于西閤外南向【若须乘辇则听临时进止】内率一人执刀立于车前北向中允一人在侍臣之前赞者二人在中允之前左庶子版奏外办仆奋衣而出正立执辔皇太子着具服远游冠乘舆以出左右侍卫如常仪内率前执辔皇太子升车仆立授绥左庶子以下夹侍如常仪中允进当车前跪奏称请发引俛伏兴退复位【凡中允奏请皆当车前跪奏称具官臣某言讫俛伏兴】车动中允与赞者夹引以出内率夹车而趋出重明门至侍臣上马所中允奏称请车权停令侍臣上马赞者承传文武侍臣皆上马庶子以下夹侍于车前赞者在供奉官人内侍臣上马毕中允奏称请令车右升左庶子前承令退称令曰诺中允退复位内率升讫中允奏称请发引退复位皇太子车动太傅乘车训导少傅乘车训从出延喜门不鸣鼓吹从享宫臣乘马陪从如常仪
　　馈享
