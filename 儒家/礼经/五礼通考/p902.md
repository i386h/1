<!-- { "loadSidebar": true } -->
　　【今测河鼓一星黄经初宫二十八度零三分纬北二十六度五十分赤经初宫二十四度五十七分纬北五度四十五分　二星黄经初宫二十七度一十九分纬北二十九度二十二分赤经初宫二十三度五十分纬北八度零七分　三星黄经初宫二十六度三十六分纬北三十一度一十八分赤经初宫二十二度五十一分纬北九度五十四分】
　　【星经河鼓三星中大星为将军左星为左将军右为右将军　史记天官书牵牛其北河鼓河鼔大星上将左右左右将　晋书天文志河鼓在牵牛北天鼓也主军鼓主鈇钺　宋史天文志在牵牛西北】



　　鼓上三星号织女
　　【今测织女一星黄经初宫一十度二十七分纬北六十一度四十八分赤经初宫六度一十八分纬北三十八度三十二分】
　　【星经织女三星在天市东端天女主果丝帛故藏珍宝及女变去北辰五十二度也　史记天官书婺女其北织女天女孙也正义曰在河北天纪东　宋两朝天文志距大星去极五十二度半入斗宿五度】








　　左旗右旗各九星河鼓两畔右边明
　　【今测右旗三星黄经初宫一十九度一十一分纬北二十四度五十六分赤经初宫一十七度二十一分纬北二度三十六分　五星黄经初宫二十一度二十八分纬北二十度一十五分赤经初宫二十度零六分纬南一度四十五分　六星黄经初宫二十度二十七分纬北一十四度二十八分赤经初宫一十九度五十八分纬南七度三十七分】
　　【星经左右旗各九星并在牛北枕河主军鼓左旗黒色主隂幽之处备警急之事　史记天官书房东北曲十二星曰旗正义曰两旗者左旗九星在河鼓左也右旗九星在河鼓右也　宋史天文志左旗九星在河鼓左旁右旗九星在牵牛北河鼓西南天之鼓旗旌表也主声音设险知敌谋　宋两朝天文志左旗距西第四大星去极七十三度半入斗宿二十四度】



　　更有四黄名天桴河鼓直下如连珠
　　【星经天桴四星在左旗南南北列主漏刻　晋书天文志旗端四星南北列曰天桴鼓桴也　宋史天文志天桴四星在牵牛东北横列武宻曰主桴鼓之用宋两朝天文志距大星去极九十四度入斗宿二十四度半】


　　罗堰三乌牛东居
　　【今测罗堰二星黄经一宫三度二十四分纬北初度二十分】
　　【星经罗堰二星在牛东　晋书天文志罗堰九星在牵牛东岠马也以壅蓄水潦溉渠也　宋两朝天文志罗堰三星距北星去极一百九度入牛宿四度】
　　蕙田案罗堰星经云二星晋志九星宋志及步天歌俱三星互有不同



　　渐台四星似口形
　　【星经渐台四星属织女东足主晷律吕隂阳事　晋书天文志织女东足四星曰渐台临水之台也　宋两朝天文志距东南星去极五十八度入斗宿十度】




　　辇道东足连五丁辇道渐台在何许欲得见时近织女【星经辇道五星属织女西足主天子逰宫嬉乐之道也　宋两朝天文志距西北星去极四十七度半入斗宿十一度半】
　　牛宿之属合象







　　【宋史天文志案步天歌已上诸星俱属牛宿晋志以织女渐台辇道皆属太防垣以河鼓左旗右旗天桴属天市垣余在二十八宿之外武宻以左旗属箕属斗右旗亦属斗渐台属斗又属牛余与步天歌同乾象新书则又以左旗织女渐台辇道九坎皆属于斗】



　　女四星如箕主嫁娶
　　【今测女一星黄经一宫七度二十三分纬北八度一十分赤经一宫七度四十一分纬南一十度三十三分　二星黄经一宫八度三十九分纬北八度一十九分】
　　【星经须女四星主布帛为珍宝一名婺女天女四星去北辰一百六度　晋书天文志须女四星天少府也须贱妾之称妇职之卑者也主布帛裁制嫁娶宋史天文志汉永元铜仪以须女为十一度景祐测騐十二度距西南星去极百五度在赤道外十四度　宋两朝天文志去极一百四度半】









　　十二诸国在下陈先从越国向东论东西两周次二秦【今竝一星】雍州南下双雁门【即代也今一星】代国向西一晋伸韩魏

　　各一皆北轮楚之一国魏西屯楚城南畔独燕军燕西一郡是齐邻齐北两邑平原君【即赵也今一星】欲知郑在越下存十六黄精细区分
　　【星经越一星在婺女之南郑一星在越星南赵二星在郑之南齐二星在越星南周二星在越星东楚二星在魏星南燕一星在楚星南秦二星在周星东南魏二星在韩星北韩一星在晋星北晋一星在代星北代二星在秦星南　隋书天文志九坎东列星北一星曰齐齐北二星曰赵赵北一星曰郑郑北一星曰越越东二星曰周周东南北列二星曰秦秦南二星曰代代西一星曰晋晋北一星曰韩韩北一星曰魏魏西一星曰楚楚南一星曰燕　宋史天文志十二国十六星在牛女南近九坎各分土居列国之象宋两朝天文志十二诸侯十六星其赵距西星去极一百二十三度入牛宿四度】
　　蕙田案十二国方位今圗与古所传不尽合俟考
　　离珠五星【今无】
　　五个离珠女上星
　　【星经离珠五星在女北主藏府以御后宫西入女一度去北辰九十四度也　宋两朝天文志距东北大星去极九十五度入牛宿六度半】





　　败珠上瓠生两个各五瓠明
　　【星经瓠五星在离珠北败五星在瓠南入女一度去北辰七十一度　史记索隐荆州占云瓠一名天鸡在河鼓东　宋两朝天文志败距南星去极八十二度半入牛宿六度瓠距西星去极七十九度入牛宿七度】





　　天津九个弹弓形两星入牛河中横
　　【今测黄经一宫二十度三十五分纬北五十七度一十分赤经一宫二度四十六分纬北三十九度一十分】
　　【星经天津九星在虚北河中主津渎津梁知穷危通济度之官西入牛二度去北辰四十九度也　史记天官书营室旁有八星絶汉曰天潢宋均云天潢天津也　晋书天文志天津九星横河中一曰天汉一曰天江　宋两朝天文志距西弰星去极四十七度半入斗宿二十三度】


　　四个奚仲天津上
　　【星经奚仲四星在天津北　隋书天文志天津北四星如衡状曰奚仲古车正也　宋两朝天文志距西北星去极三十八度入斗宿十八度】


　　七个仲侧扶筐星
　　【星经扶筐七星在天柱东主桑蚕之事　晋书天文志天棓东七星曰扶筐盛桑之器主劝蚕也　宋两朝天文志距南第一星去极三十二度半入斗宿六度】



　　女宿之属合象







　　【宋史天文志案步天歌已上诸星俱属须女而十二国及奚仲匏败等星晋志不载隋志有之晋志又以离珠天津属天市垣扶筐属太防垣乾象新书以周越齐赵属牛秦代韩魏燕晋楚郑属女武宻以离珠匏属牛又属女以奚仲属危乾象新书以离珠匏属牛败属斗又属牛以天津一星属斗中属牛东五星属女】



　　虚上下各一如连珠
　　【今测虚一星黄经一宫一十九度零一分纬北八度四十二分赤经一宫一十八度四十四分纬南六度五十二分】
　　【星经虚二星主庙堂哭泣一名枵二名颛顼三大卿　史记天官书虚为哭泣之事　晋书天文志虚二星冡宰之官也主北方主邑居庙堂祭祀祝祷事宋史天文志汉永元铜仪以虚为十度唐开元游仪同旧去极百四度今百一度景祐测騐距南星去极百三十度在赤道外十二度　宋两朝天文志距南星去极一百度半】







　　命禄危非虚上陈
　　【星经司命司禄司危司非各二星已上在虚北　隋书天文志虚北二星曰司命北二星曰司禄又北二星曰司危又北二星曰司非司命主举过行罚灭不祥　宋两朝天文志司命距西星去极九十二度入虚宿三度】
　　【星经司禄次司命北　隋书天文志司禄主増年延德　宋两朝天文志司禄距西星去极九十度入虚宿四度】
　　【星经司危次司禄北　宋史天文志司危主矫失正下又主楼阁台榭死丧流亡　宋两朝天文志司危距西星去极八十五度半入女宿八度】
　　【星经司非次司危北　宋史天文志司非主司候内外察愆尤过失乾象新书命禄危非八星主天子已下夀命爵禄安危是非之事　宋两朝天文志司非距西星去极七十九度半入女宿九度半】





　　虚危之下哭泣星哭泣双双下垒城
　　【星经哭二星在虚南主死哭之事　宋两朝天文志距西星去极一百一十七度半入女宿九度今测泣二星黄经一宫二十八度五十分纬北二度四十六分】
　　【星经泣二星在哭东　晋书天文志泣哭皆近坟墓宋两朝天文志距南星去极一百四度半入危宿三度】



　　天垒团圜十三星
　　【今测天垒城一星黄经一宫一十九度四十二分纬北六度零二分　三星黄经一宫二十度三十九分纬北二度零三分】
　　【星经天垒十三星如贯索状在哭泣之南主北夷丁零匈奴之事也　宋史天文志圜如大钱形若贯索宋两朝天文志距西星去极一百二十六度入女宿十一度】


　　败臼四星城下横
　　【星经败臼四星在虚危南西南入女十三度去北长一百三十一度　宋史天文志败臼四星两两相对宋两朝天文志距北星去极一百三十九度半入虚宿八度】


　　臼西三个离瑜明
　　【星经璃瑜三星在秦代东南北列主王后衣服　隋书天文志秦代东三星南北列曰离瑜离圭衣也瑜玉饰皆妇之服星也　宋史天文志离瑜三星在十二国东乾象新书在天垒城南　宋两朝天文志距西星去极一百二十八度入女宿九度】




　　虚宿之属合象






　　【宋史天文志案步天歌已上诸星俱属虚宿司命司禄司危司非离瑜败臼晋志不载隋志有之乾象新书以司命司禄司危司非属须女泣星败臼属危武宻书与步天合】



　　危三星不直旧先知
　　【今测危一星黄经一宫二十九度纬北一十度四十二分赤经一宫二十七度二十六分纬南一度四十八分　三星黄经一宫二十七度三十二分纬北二十二度零八分赤经一宫二十二度一十二分纬北八度二十八分】
　　【星经危三星主宫室祭祀　史记天官书危为葢屋索隐曰宋均云危上一星髙旁两星坠下似乎葢屋也　晋书天文志危三星主天府天市架屋　宋史天文志危宿三星在天津东南为天子宗庙祭祀又为天子土功又主天府天市架屋受藏之事汉永元铜仪以危为十六度唐开元游仪十七度旧去极九十七度距南星去极九十八度在赤道外七度】




　　危上五黑号人星
　　【星经人五星在危北主天下百姓　隋书天文志车府东南五星曰人星主静众庶柔逺能迩一曰卧星主防滛　宋史天文志人五星在虚北车府东如人形　宋两朝天文志距西南星去极七十度入虚宿六度半】




　　人畔三四杵臼形
　　【星经杵臼星在人旁主舂军粮臼四星在杵下　隋书天文志人星南三星曰杵东南四星曰杵臼　宋史天文志杵三星在人星东一在臼星北主舂军粮臼四星在杵星下一在危东　宋两朝天文志杵距南星去极六十一度半入危宿三度臼距西南星去极六十九度半入危宿三度半】









　　人上七乌号车府
