<!-- { "loadSidebar": true } -->
　　礼志宣孝太子庙大定二十五年七月有司奏依唐典故太子置庙设官属奉祀拟于法物库东建殿三间南垣及外垣皆一屋三门东西垣各一屋一门门设九防斋房神厨度地之宜又奉防太子庙既安神主宜别建影殿有司定拟制度于见建庙稍西中间限以砖墉内建影殿三间南面一屋三门垣周以甓无缺角及东西门外垣正南建三门一屋左右翼廊二十间神厨斋室各二屋三间是岁十月庙成十一日奉安神主十四日奉迁画像神主用栗依唐制诸侯用一尺刻谥于背省部遣官于本庙西南隅靣北设幄次监视制造讫其日晚奉神主官奉神主承以箱覆以帕捧诣题神主幄中次日丑前五刻题神主官与典仪并礼官诣幄次前题神主官诣罍洗位盥手帨手讫奉神主官先以香汤奉沐拭以罗巾题神主官就褥位题谥号于背云宣孝太子神主墨书用光漆摸讫授奉神主官承以箱覆以梅红罗帕借以素罗帕诣座置于匮乃下帘帏侍衞如式俟典仪俛伏跪请备腰舆伞扇诣神位道引侍衞皆减昭徳庙仪祭有司言当随祖庙四时祭享初献于皇孙皇族亚献或皇族或五品以下有差乐用登歌量减用二十五人具接神奏无射宫陞降彻豆则歌夹钟牲羊豕各一笾豆各八簠簋各二登铏各一其余祭食亦量减之　二十六年十一月一日奉神主入庙牲牢乐县官给影庙皇孙奉祀
　　宣孝太子别庙登歌乐章
　　初献升殿夹钟宫承安之曲　有腯斯牲有馨斯齐美哉洋洋升降以礼礼容既庄乐亦谐止神之格思式歆明祀
　　酌献无射宫和宁之曲　于惟光灵孝徳昭宣高丽有奕来宁来燕于荐惟祫既时既蠲从我列祖载享亿年
　　亚终献和宁之曲　金石和奏豆笾惟丰祠宫奉事斋敬精衷笙吟伊浦鹤驻缑峰是保是飨灵徳无穷彻豆夹钟宫和安之曲　寝庙奕奕今兹其时明称肇祀将礼之仪侯安以怿羞嘉且时乐阕献已神其飨思
　　庄宪太子传庄宪太子名守志宣宗长子也贞祐元年闰九月立为皇太子三年正月薨谥庄献立其子铿为皇太孙十二月薨四年正月赐諡冲怀太孙
　　元史祭祀志至元二十二年十二月丁未皇太子薨太常博士议曰前代太子薨梁武帝谥统曰昭明齐武帝谥长懋曰文惠唐宪宗谥宁曰惠昭金世宗谥允恭曰宣孝又建别庙以奉神主准中祀以陈登歌例设令丞嵗供洒扫斯皆累代之典莫不追美洪休时中书翰林诸老臣亦议宜加谥立别庙奉祀遂谥曰明孝太子作主用金三十年十月朔皇太子祔于太庙
　　元史纪事本末三十年冬十月祔明孝太子主于庙先是皇太子珍戬卒太常博士议建别庙以奉神主至是祔于太庙
　　宗传宗文惠明孝皇帝讳珍戬世祖嫡子也中统十年二月立为皇太子二十二年薨
　　文宗纪至顺元年十二月辛亥立燕王阿喇特纳实哩为皇太子二年正月辛卯皇太子阿喇特纳实哩薨壬辰命宫相法里及给事者五十八人防灵轝北祔葬于山陵三月甲申绘皇太子真容奉安庆寿寺之东鹿顶殿祀之如累朝神御殿仪
　　续文献通考文宗又命皇太子影殿造祭器如祖宗故事
　　宗室世系表成宗皇帝皇太子德夀早薨泰定皇帝四子长皇太子阿里勒济三锡锡太子四允丹藏布太子俱早殒文宗皇帝三子长皇太子阿喇特纳实哩次二雅克特古斯太子次三太平讷太子俱早殒
　　明史兴宗传兴宗孝康皇帝标太祖长子也洪武元年正月立为皇太子薨祔葬孝陵东谥曰懿文
　　怀献太子传怀献太子见济母杭妃始为郕王世子及郕王即位景泰三年五月废汪后立杭妃为皇后立见济为太子四年二月太子薨谥曰怀献葬西山天顺元年降称怀献世子
　　悼恭太子传悼恭太子祐极成化七年立为皇太子薨哀冲太子传哀冲太子载基世宗第一子生二月而殇庄敬太子传庄敬太子载□嘉靖八年世宗将南廵立为皇太子二十八年薨帝命与哀冲太子并建寝园嵗时祭祀从诸陵后
　　宪怀太子传宪怀太子翊釴穆宗长子生五嵗殇赠裕世子隆庆元年追谥
　　熹宗诸子传怀冲太子慈然悼懐太子慈焴献怀太子慈炅俱殇
　　右歴代太子庙

　　五礼通考卷一百七
　　钦定四库全书
　　五礼通考卷一百八
　　刑部尚书秦蕙田撰
　　吉礼一百八
　　诸侯庙祭
　　礼记王制诸侯五庙二昭二穆与太祖之庙而五【注太祖始封之君王者之后不为始封之君庙　疏凡始封之君谓王之子弟封为诸侯为后世之太祖当此君之身不得立出王之庙则全无庙也故诸侯不敢祖天子若有大功徳王特命立之则可若鲁有文王之庙郑祖厉王是也此皆有功德特赐非礼之正此始封君之子得立一庙始封六世之孙始五庙备也若异姓始封如太公之属初封则得立五庙从诸侯礼也若二王之后郊天之时则得以逺代之祖配天而祭】
　　陈氏礼书孔頴达曰若异姓始封如太公之属得立五庙从诸侯礼然王者始受命所立不过四庙诸侯初封葢亦庙止髙祖而已谓得立五庙无是理也玉藻曰皮弁以听朔于太庙而朔祭有牲是月祭及太祖也祭法谓王考皇考月祭之显考祖考享尝乃止非礼意也谷梁曰诸侯受朔于祢庙其说无据蕙田案陈氏谓王者始受命所立不过四庙与疏不同朱子答汪尚书曰政和之制二昭二穆之上通数髙祖之父以备五世夫既非始封之君又已亲尽而服絶矣乃苟可以备夫五世而祀之于义何所当乎陈氏为优
　　祭法诸侯五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼【疏诸侯立五庙一坛一墠者降天子故止有五庙坛墠与天子同无功德之祖为二祧也曰考庙曰王考庙曰皇考庙皆月祭之者天子月祭五诸侯卑故唯得月祭三也显考庙祖考庙享尝乃止者显考髙祖也祖考太祖也太祖乃不迁而与髙祖并不得月祭止预四时又降天子也去祖为坛者去祖谓去太祖也即髙祖之父诸侯无功徳二祧若髙祖之父亦迁即寄太祖而不得于太祖庙祭时祭唯有祈祷则去太祖而往墠受祭也】
　　陈氏礼书祭法言天子至士立庙之制多与礼异郑氏谓凡鬼荐而不祭贾氏申之谓大夫之鬼荐于太祖坛士之鬼荐之于庙此尤无据
　　右诸侯庙制
　　曲礼君子将营宫室宗庙为先廐库为次居室为后【注重先祖及国之用】
　　王制寝不逾庙
　　诗大雅緜其绳则直缩版以载作庙翼翼【传言不失绳直也乘谓之缩君子将营宫室宗庙为先廐库为次居室为后　笺绳者营其广轮方制之正也既正则以索缩其版筑上下相承而起庙成则严显翼翼然乗声之悮当为绳也】
　　【何氏楷曰作起也亦剏造之谓庙宗庙也曹氏云此章俾立室家则定其规模面向若其营作则先于庙故其序如此】
　　右诸侯立庙
　　大戴礼成庙将迁之新庙君前徙三日斋祝宗人及从者皆斋【注谓亲过髙祖则毁庙以昭穆迁之春秋谷梁传曰作主坏庙有时日于练焉坏庙坏庙之道易檐可也改涂可也范寗云纳新神故示有所加郑士虞礼记注曰练而后迁也礼志云迁庙者更衅其庙而移故主焉按此篇成庙之文与谷梁相傅也】徙之日君服从者皆服从至于庙【注庙殡宫】羣臣如朝位【注列于庙门外如路门之位】君入立于阼阶下西向有司如朝位【注立于门内如门外之位】宗人摈举手曰有司具请升君升祝奉币从在左北面【注祝主辞故在左神将迁故出在戸牖间南面矣】再拜兴祝声三曰孝嗣侯某敢以嘉币告于皇考某侯【注言嗣以迁代不言国未忍有之也】成庙将徙敢告【注卒不奠币者礼毕矣于此将有事于新庙】君及祝再拜兴祝曰请导君降立于阶下奉衣服者皆奉以从祝【注不言奉主而称奉衣服者以毁易祖考诚人神之不忍从祝者祝所以导神也言皆者衣服非一称周礼守祧职曰掌先王先公之庙祧其遗衣服藏焉】奉衣服者降堂君及在位者皆辟也奉衣服者至碑君从有司皆以次从出庙门奉衣服者升车乃步君升车从者皆就车也【注皆就车谓乘贰车者】凡出入门及大沟渠祝下摈【注神车祝为左故于步处则下】至于新庙筵于戸牖间【注始自外来故先于堂】樽于西序下【注四时之祭在室筵隩中在堂筵序下是以设樽恒于东方今惟布南面之席故置樽于西以因其便矣】脯醢陈于房中【注房西房也诸侯在右房也】设洗当东荣南北以堂深【注记因卿士当言东霤】有司皆先入如朝位祝导奉衣服者乃入君从奉衣服者入门左【注门左门西】在位者皆辟也奉衣服者升堂皆反位君从升奠衣服于席上祝奠币于几东君北向祝在左赞者盥升适房荐脯醢君盥酌奠于荐西反位君及祝再拜兴祝声三曰孝嗣侯某敢用嘉币告于皇考某侯今月吉日可以徙于新庙敢告再拜君就东厢西面祝就西厢东面【注东西俟也祝就西厢因其便也】在位者皆反走辟如食间【注走疾趋也】摈者举手曰请反位君反位祝从在左卿大夫及众有司诸在位者皆反位祝声三曰孝嗣侯某洁为而明荐之享【注诗云洁蠲为饎是用孝享】君及祝再拜君反位【注东厢之位】祝彻反位【注西厢之位】摈者曰迁庙事毕请就燕君出庙门卿大夫有司执事者皆出庙门告事毕【注事谓内主藏衣服敛币彻几筵之等】乃曰择日而祭焉【注所以安神】
　　右诸侯迁庙
　　蕙田案诸侯衅庙见前衅礼
　　春秋庄公三年秋纪季以酅入于齐　公羊传鲁子曰请后五庙以存姑姊妹【注纪与齐为讐不直齐大纪小季知必亡故以酅首服先祖有罪于齐请为五庙后以酅共祭祀存姑姊妹　疏季为附庸而得有五庙者旧说云此诸侯之礼故也直言以存姑姊妹不言兄弟子侄者谦不敢言之欲言兄弟子侄亦随国亡但外出之女有所归趣而已】陈氏礼书公侯伯子男其衣服宫室车旗等衰虽殊其立五庙一也附庸之封虽不能五十里亦国君尔故亦五庙春秋书纪季以酅入于齐公羊传曰纪季请后五庙以存姑姊妹则附庸之庙与诸侯同可知也
　　右附庸五庙
　　春秋庄公二十三年秋丹桓宫楹　谷梁传礼天子诸侯黝垩【注黝垩黑色按黝黑也垩谓白垩也】大夫苍士黈【注黈黄色】丹楹非礼也二十四年春刻桓宫桷【注桷榱也方曰桷员曰椽】　谷梁传天子之桷斵之砻之加密石焉【注以细石磨之】诸侯之桷斵之砻之大夫斵之士斵本刻桷非正也【注非正谓刻桷丹楹也】
　　蕙田案此鲁庙饰非礼也
