<!-- { "loadSidebar": true } -->
　　太蔟为徴　猗欤禖宫祀典所贵粤自艰难礼或弗备以迄于今始建坛壝愿戒云车歆此诚意
　　姑洗为羽　春气肇分万类滋荣惟此祀事皆象发生求神以类式昭至诚庶几来格子孙绳绳
　　升坛正安　有奕禖宫在国之南坛壝既设威仪孔严登祀济济神兮顾瞻佑我皇祚宜百斯男
　　奠玉币嘉安　青律载阳有鳦颉颃祈我繁祉立子生商三牲既荐玉帛是将克禋克祀有嘉其祥奉俎丰安　只祓禖坛洁蠲羊豕博硕肥腯爰具牲醴执事骏奔肃将俎几神其顾歆永锡多子
　　青帝位酌献祐安【伏羲髙辛酌献并同】　瑞鳦至止祀事孔时酌以清酒祼献载只神具醉止介我蕃禧乃占吉梦维熊维罴
　　亚终献文安　中春涓吉蒇事禖祠礼备乐作笾豆孔时贰觞毕举荐献无违庶几神恵祥啓熊罴送神理安　嘉荐令芳有严禋祀神来燕娭永既醉止风驭言还栗然歘起以祓以除锡我蕃祉
　　金史章宗本纪明昌六年二月己未始祭髙禖
　　礼志明昌六年章宗未有子尚书省臣奏行髙禖之祀乃筑坛于景风门外东南端当阙之卯辰地与圜丘东西相望坛如北郊之制嵗以春分日祀青帝伏羲氏女娲氏凡三位坛上南向西上姜嫄简狄位于坛之第二层东向北上前一日未明三刻布神位省牲器陈御弓矢弓韣于上下神位之右其斋戒奠玉币进熟皆如大祀仪青帝币玉皆用青余皆无玉每位牲用羊一豕一有司摄三献司徒行事礼毕进胙倍于他祀之肉进胙官佩弓矢弓韣以进上命后妃嫔御皆执弓矢东向而射以次饮福享胙
　　章宗本纪承安元年二月甲子命有司祠髙禖如新仪二年五月皇子生六月乙巳命礼部尚书张暐报祀髙禖
　　明史礼志嘉靖九年青州儒生李时飏请祠髙禖以祈圣嗣礼官覆以闻帝曰髙禖虽古礼今实难行遂寝其议已而定祀髙禖礼
　　春明梦余録髙禖台明初无此祀世宗嘉靖中始设木台于皇城东永安门北震方坛上皇天上帝南向骍犊花璧奉献皇考配西向牛一羊一豕一髙禖在坛下西向牛一羊一豕一礼三献乐九奏陈八佾皇帝位坛下北向后妃嫔位坛南数十丈外北向用帷坛下陈弓矢弧韣如后妃嫔之数祭毕女官导后妃嫔至髙禖前跪取弓矢授后妃嫔受而纳于弧韣张璁言顷者生员李时飏监生张岑各疏请举祀郊禖之礼以祈圣嗣夫古后稷之生祈于郊禖孔子之生亦祷于尼山祷之说古礼有之然大雅既醉之诗曰公尸嘉告曰君子万年永锡祚允曰厘尔女士从以孙子夫公尸之告皆祖考之锡福也皇上仁孝诚敬天地神明日监在兹况祖考之亲者乎臣愿当兹慎选淑女之时以广求嗣续之诚告于太庙以祈祖考之祐以慰圣母之心上嘉其请择十二月二十四日行礼夏言充祈嗣醮坛监礼使
　　世宗实録十年十一月复于钦安殿建祈嗣醮以礼部尚书夏言充监礼使侍郎湛若水顾鼎臣充迎嗣导引官啓醮及除坛日帝亲诣进香行礼余遣大臣五人迭代
　　圗书编髙禖设木台于震方皇城东永安门之北祭品上帝仪同祈谷皇考仪同髙禖太羮一和羮二簠簋各二笾豆各六牛一羊一豕一帛用红上拜位设于坛下北向后妃位七设于坛南数十丈外北向用帷待赞行礼行钦天监择吉具奏前三日太常卿奏斋戒于宫中上及皇后以下斋三日执事内外官斋一日前二日太常寺卿光禄卿奏省牲如仪昊天上帝正位皇考献皇帝配位西向髙禖设于坛下西向陈弓韣弓矢如妃嫔之数质明上祭服后礼服妃嫔各服其服上率后以下乗辂车至坛所降导驾官导上至拜位女官导后以下各至拜位典仪唱执事官各司其事内赞奏就位上就位传赞同后以下帷中就位典仪唱迎神内赞奏陞坛上陞至上帝前奏跪奏搢圭奏上香司香官捧香跪进于左上三上香讫奏出圭导至皇考前仪同分献官诣髙禖神位前上香讫退立于东奏复位奏四拜典仪唱奠帛内赞奏陞坛上陞至上帝前跪奏搢圭奏奠帛捧帛官以帛跪进于右上受帛讫导至皇考前仪同奏复位典仪唱行亚献礼终献礼仪同太常卿进立于坛前东向立唱赐福胙内赞奏诣饮福位奏饮福酒上饮讫光禄寺卿捧福胙跪于左内赞奏受胙上受讫奏出圭俯伏兴平身奏复位奏四拜平身传赞同典仪唱彻馔唱送神内赞奏四拜平身传赞同典仪唱读祝读祝官捧祝进帛官捧帛掌祭官捧馔各诣燎位典仪唱望燎内赞奏诣望燎位上诣望燎位燎毕内赞奏礼毕分献太常寺官俱退女官导皇后以下至髙禖神位前赞跪皇后以下皆跪赞受弓矢女官跪诣神位取弓矢以次授皇后以下受讫纳韣赞俯伏兴再拜礼毕退执事捧禖神位帛馔诣燎所焚之上率后以下乗辂还宫蕙田案世宗定制郊禖改祀昊天上帝因明无五帝祀也然太亵矣
　　大学衍义补丘氏濬曰不孝有三无后为大盖祖宗一气相传自开辟天地有人类以来至于今日生生禅续之不已一旦至我身而阏絶焉岂非大变事乎矧有天下之大宗社之重将以绵千百世之宗支而为亿兆生民之主宰尤不可不加之意焉然是事也虽若人为而实由乎天是以自古圣王制为郊禖之祀以为祈嗣之礼必顺天时感物类精意以禋之备礼以祀之庶几髙髙在上者或有所闻而冀有感格之祥后世不知出此乃信方士之惑而设素馔投青词而求之窈防茫昩之外而不知吾圣人自有当行之礼也臣窃以为古者祀髙禖于郊坛郊者祀天之常所而使后妃嫔御涉于其间不无亵渎况郊在国都之外而后妃嫔御之出入亦或有不便焉者臣请择宫中洁浄之地立为禖坛中设帝位而以髙禖配庶于行礼为宜
　　蕙田案古者祭祀之事必备内外之官后世一切典礼妇人不预虽髙禖系后妃应行之礼往往以为难行而罢此古今礼数之异也丘氏之说或亦有可采者欤
　　右歴代祀髙禖














　　五礼通考卷五十五
<经部,礼类,通礼之属,五礼通考>
　　钦定四库全书
　　五礼通考卷五十六
　　刑部尚书秦蕙田撰
　　吉礼五十六
　　蜡腊
　　蕙田案周礼籥章国祭蜡则吹豳颂击土鼓以息老物郊特牲天子大蜡八岁十有二月合聚万物而索飨之盖当万寳告成嵗功既毕教民报本反始息老送终小民终岁勤动至此始得醉饱欢乐又因以教之礼让党正国索鬼神而祭祀则以礼属民而饮于序以正齿位注以为即乡饮酒之礼是也周衰礼废一国之人皆若狂然此饮酒意在劳农休息故孔子以为百日之蜡一日之泽虽若狂未足深过月令曰腊先祖五祀左传曰虞不腊矣孔疏谓明当时有腊祭周时腊与大蜡各为一祭汉改曰腊不蜡而为腊矣以经传考之蜡之祭自先啬至水庸猫虎腊则止先祖五祀而已蜡之祭广故顺成之方乃行之腊之祭専虽年不顺成不能废先祖五祀之礼此蜡与腊所以不同而举蜡者仍复举腊也自汉改蜡为腊而蜡礼始不举矣自蔡邕合蜡腊为一而祖腊之说兴则并腊之正礼亦亡矣自魏以后祖腊异名神位多少异数亥辰寅戌异日颇乖古义并采着之以考其得失焉
　　礼记郊特牲伊耆氏始为蜡【注伊耆氏古天子号也疏明堂云土鼔苇籥伊耆氏之乐礼运云夫礼之初始诸饮食蒉桴土鼓俱称土鼓则伊耆氏神农也以其初为田事故为蜡祭以报天也下云主先啬神农既为始蜡岂自祭其身以为先啬乎皇氏云神农伊耆一代总号】
　　【陈氏祥道曰礼记曰伊者氏始为蜡周礼伊耆氏掌共王之杖咸以老者待杖然后安犹老物待蜡然后息也伊耆氏以有功于耆老着矣故后世以其官为姓周文以其姓名官先儒谓其始制鼔籥又始为蜡于是以为古王者之号然古之制法者首造歴大桡作甲子苍颉造书之类岂皆古王者哉果伊耆氏实古王者之号周人固应尊异而神之不宜列于街枚氏壶涿氏而以下士之官名之也】
　　蜡也者索也岁十二月合聚万物而索享之也【注索谓求索也嵗十二月周之正朔谓建亥之月也享者祭其神也万物有加功于民者神使之也祭之以报焉造者配之也疏万物非所享但享其万物之神所以享其神者万物所以能加功于民神使为之】
　　【马氏晞孟曰建亥之月五谷已入万物所以成者神有以相功于其幽民有以致力于其明神有功以相其幽则报之民有力以致其明则劳之所谓百日之蜡一日之泽是也】
　　蕙田案蜡者索也合聚万物而索享之盖农功既成特祭享以报先啬而凡物之有功于啬事者甚多因非常祀之所及故必索而祭之楚词吾将上下而求索是索字义也既云索则细微幽隐无所不到故天子大蜡仁之至义之尽其非常祀所及之神明矣自郑氏解月令以天宗公社门闾先祖五祀皆谓之蜡而蜡之名义已失夫日月星辰社稷宗庙乃国家之大祀何待索而祭之耶且合天宗与猫虎同类而祭不已防乎又以先祖五祀为蜡则混腊为蜡而腊之礼亦失故蜡之名义不可以不正名义正而注疏及后世之沿袭误谬可一览而知也
　　右蜡名义
　　礼记郊特牲天子大蜡八【疏大蜡八者郑注云先啬一司啬二农三邮表畷四猫虎五坊六水庸七昆虫八蜡云大者是天子之蜡礼运云仲尼与蜡宾是诸侯有蜡也】
　　蕙田案郑注八蜡有昆虫以祝词误也经文实无之
　　蜡之祭也主先啬而祭司啬也【注先啬若神农者司啬后稷是也　疏曰若是不定之辞以神农比拟故云若司啬后稷无所疑故不言若直云后稷是也以先啬为主司啬从祭种曰稼敛曰啬不云稼而云啬者取其成功收敛受啬而祭也】祭百种以报啬也【疏百种则农及邮表畷禽兽等所以祭之者报其助啬之功使尽享焉】享农及邮表畷禽兽仁之至义之尽也【注农田畯也邮表畷谓田畯所以督约百姓于井间之处也　疏农谓古之田畯有功于民邮表畷者是田畯于井间所舍之处邮若邮亭屋宇处所表曰畔畷者谓田畔相连畷于此田畔相连畷之所造此邮舍田畯处焉禽兽者即下文云猫虎之属】
　　古之君子使之必报之迎猫谓其食田防也迎虎谓其食田豕也迎而祭之也【迎其神也】祭坊与水庸事也【注水庸沟也疏曰祭坊与水庸事也者是营为所须之事故云事也坊者所以畜水亦以鄣水庸者所以受水亦以泄水谓祭此坊与水庸之神】
　　【方氏慤曰上言祭下言享互相备也百种百谷之种也百种乃啬之所成故祭百种以报啬也农则致所掌以养人而不失其时者也邮则田官于此有所识畷则田官于此有所聮皆督约农事之处也故三者合为八蜡之一焉防之与豕皆足以为田之害而猫与虎能食而除之迎其神而祭之则所以报之也于猫虎如此则六者可知矣】
　　【马氏晞孟曰先啬者其智足以剏物立于其先司啬者因其成法而谨其职而已故祭则以先啬为主而以司啬配之】
　　张子曰八蜡以记四方八者先啬一也是始治稼穑者据易则是神农也司啬是脩此职者二也农三也邮表畷四也猫虎五也坊六也水庸七也百种八也百种百谷之种也祭之以民食之重亦报其啬所成旧说以昆虫为八虫是为害者不当祭百种或致此百种而祭之或只祭稷而已
　　【陈皓集说啬与穑同先啬神农也主言为八神之主也司啬上古后稷之官百种司百谷之种之神也报啬谓报其教民树艺之功】
