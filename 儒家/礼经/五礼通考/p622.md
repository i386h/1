<!-- { "loadSidebar": true } -->
　　周礼秋官朝士掌建外朝之灋左九孤卿大夫位焉羣士在其后右九公侯伯子男位焉羣吏在其后面三槐三公位焉州长众庻在其后左嘉石平罢民焉右肺石达穷民焉【注树以为位者取其赤心而外刺象以赤心三刺也槐之言怀也怀来人于此欲与之谋羣吏谓府史也州长乡遂之官】
　　帅其属而以鞭呼趋且辟【注趋朝辟行人执鞭以威之】
　　禁慢朝错立族谈者【注慢朝谓临朝不肃敬也错立族谈违其位僔语也　疏违其位解错立僔亦聚也聚语解族谈也】
　　邱氏濬曰案外朝在库门之外最居外者也人君不常御国家有大礼典则于此朝防而朝士掌其法有大疑难则于此询问而小司寇掌其政法者经常之制政者权宜之事也朝着之间有上下之位有前后之次入者必循序渐进而不可参差立者必肃容守次而不可错乱非奏对不言无故不可聚而喧哗故当人臣朝见之时小司寇则摈而相之使之次第而进朝士则帅其属而用鞭号呼以肃之使之各趋其位而知所避焉后世人君出警入跸而鸣鞭以肃众其原葢出于此
　　蕙田案以上外朝听政之仪
　　右外朝询事听政

　　五礼通考卷一百三十二
<经部,礼类,通礼之属,五礼通考>
　　钦定四库全书
　　五礼通考卷一百三十三
　　刑部尚书秦蕙田撰
　　嘉礼六
　　朝礼
　　蕙田案周制天子三朝惟路门外之朝曰治朝王日眡朝于此即后世所谓常朝也古者三公坐而论道王眡朝则冡宰赞听治大仆正位百官各从表着之位上下之分至严君臣之情至亲凡国之利病政事之得失民生之疾苦无有壅于上闻者秦汉以防迄于南北朝史志详于朝防之仪注而常朝阙如自唐以后其仪始僃唐常朝于太极殿其在大明宫则于宣政殿贞观初每日临朝十三年三日一朝永徽中五日一朝仍有朔望朝开元礼有朔日受朝其后又有紫宸殿入閤中叶以还又有开延英召对敬宗定以朔望入閤昭宣帝时定一五九日开延英后唐明宗始诏羣臣五日一诣内殿起居仍复朔望入閤宋制文武官每日赴文明殿正衙曰常五日一赴崇徳殿或垂拱殿曰起居而外别有入閤之仪但唐之入閤御便殿也其礼视正衙为简宋之入閤御前殿也其礼视正衙为繁则非唐旧矣熙寜以后罢入閤仪重定朔望御殿之制政和新仪有文徳殿月朔视朝紫宸殿望垂拱殿四紫宸殿日垂拱殿日叅崇政殿假日起居辽有常朝起居仪太宗至燕御元和殿入閤金以朔望日为朝余日为常朝元惟宰执每日入延春閤及别殿奏事明常朝有御殿仪有御门仪每日晨兴御奉天门至午晩复出坐朝其后御殿之礼废午晩二朝亦废景泰治始复午朝未几旋罢至世宗神宗之世常朝御门数十年不一举焉常朝仪宋志列之賔礼今依通典明集礼防典作嘉礼而继周官朝礼之后盖视朝之正礼也
　　史记秦始皇本纪三十五年始皇以为咸阳人多先王之宫廷小吾闻周文王都丰武王都镐丰镐之间帝王之都也乃营作朝宫听事羣吏受决事悉于咸阳宫二世二年赵髙説二世曰先帝临制天下久故羣臣不敢为非进邪説今陛下富于春秋初即位奈何与公卿廷决事事即有误示羣臣短也天子称朕固不闻声于是二世常居禁中与髙决诸事其后公卿希得朝见蕙田案周制王日眡朝秦去古未逺故始皇梁父刻石云既平天下不懈于治夙兴夜寐建设长利则犹知听政之勤也至二世信赵髙邪説居禁中与髙决事而朝礼始废矣
　　汉书宣帝本纪地节二年上始亲政事五日一听事续汉书礼仪志注胡广曰旧仪公卿以下每月常朝先帝以其频故省惟六月十月朔朝后复以六月朔盛暑省之
　　三国魏志文帝本纪黄初五年五月有司以公卿朝朔望日因奏疑事听断大政论辨得失
　　魏志齐王本纪景初元年正月即位七月始亲临朝听公卿奏事
　　宋书孝武帝本纪孝建三年二月丁丑始制朔望临西堂接羣下
　　梁书武帝本纪大同六年八月辛未诏曰经国有体必询诸朝所以尚书置令仆丞郎旦旦上朝以议时事前共筹怀然后奏闻顷者不尔每有疑事倚立求决古人有云主非尧舜何得发言便是是故放勲之圣犹咨四岳重华之叡亦待多士岂朕寡徳所能独断自今尚书中有疑事前于朝堂参议然后启闻不得习常其军机要切前须谘审自依旧典
　　北魏书穆亮传髙祖临朝堂谓亮曰三代之礼日出视朝自汉魏已防礼仪渐杀晋令有朔望集公卿于朝堂而论政事亦无天子亲临之文今因卿等日中之集中前则卿等自论政事中后与卿等共议可否遂命读奏案髙祖亲自决之
　　蕙田案读奏案亲自决之今之御门大学士进御前内阁学士读本请防即其意也
　　前废帝本纪普泰元年四月诏员外諌议大夫歩兵校尉奉车都尉羽林监给事中积射将军奉朝请其七品以上朔望入朝
　　防齐书孝昭本纪帝日昃临朝访问左右冀获直言后周书武帝本纪保定三年五月甲子朔避正寝不受朝旱故也
　　建徳二年秋七月自春末不雨至于是月壬申集百寮于大徳殿帝责躬罪已问以政治得失
　　隋书髙祖本纪上每旦临朝日昃忘倦
　　右秦至隋常朝
　　唐六典太极殿朔望坐而视朝两仪殿常日听朝而视事
　　唐书职官志文武官职事九品以上及二王后朝朔望文官五品以上及两省供奉官监察御史员外郎太常博士日号常官武官三品以上三日一朝号九官五品以上及折冲当番者五日一朝号六官文崇文馆国子监学生四时凡诸王入朝及以恩追至者日九品以上自十月至二月袴褶以朝五品以上有珂蕃官及四品非清官则否
　　文献通考贞观元年十一月梁州都督窦轨请入朝上曰君臣共事情犹父子外官久不入朝情或疑惧朕亦须数见之问以人间风俗许令入朝
　　蕙田案此外官入朝也
　　贞观十三年十月尚书左仆射房龄奏天下太平万机事简请三日一临朝许之
　　通典贞观十五年正月太宗谓侍臣曰古者诸侯入朝有汤沐邑刍禾百车待以客礼汉家故事为诸州刺史郡守创立邸舍于京城顷闻都督刺史充考使至京师皆赁房与商人杂居旣优礼之不足必是人多不便至十七年十月下诏令就京城内闲坊为诸州朝集使各造邸第三百余所太宗亲观幸焉
　　贞观二十二年十月令百僚朔望服袴褶以朝
　　册府元髙宗以贞观二十三年即位九月十一日太尉无忌等奏请视朝坐日上报曰朕登大位日夕孜孜犹恐拥滞众务自今以后毎日常坐
　　永徽二年八月二十九日诏来月一日太极殿受朝此后毎五日一度太极殿视朝朔望朝即永为常式京官文武五品依旧五日一
　　显庆二年太尉长孙无忌等奏以天下无虞请隔日视事许之
　　文献通考中宗神龙元年初令文武官五品以上毎朔望日升殿食四月上以时属炎暑制令毎隔日不坐右拾遗靳恒上疏諌曰臣闻昔汉制反支日亦通奏事又光武在军躬自览疏明帝抚运夜必读书岂以四气炎寒妨于政理窃为陛下不取
　　册府元先天二年二月太上皇诰正月十五日朝改取十一日毎年皆然又非朔望而同朔望受朝者前后有诰非一
　　文献通考先天二年勅文武官朝应着袴褶珂繖者其有不着入班者各夺一月俸若无故不到者夺一季禄其行香拜表不到亦凖此频犯者量事贬防其衣冠珂繖仍许着到司十月勅诸蕃使都府管覊縻州其数极广毎州遣使朝集颇成劳扰应须朝贺委当蕃都督与上佐及管内刺史自相通融明为次第毎年一蕃令一人入朝给左右不得过二人仍各分领诸州贡物于都府防检一时录奏
　　开元中萧嵩奏毎月朔望皇帝受朝于宣政殿先列仗卫及文武四品以下于庭侍中进外办上乃歩自西序门出升御座朝罢又自御座起歩入东序门然后放仗散臣以为宸仪肃穆升防俯仰众人不合得而见之乃请备羽扇于殿两厢上将出所司承防索扇扇合土座定乃去扇给事中奏无事上将退又索扇如初今以为常
　　蕙田案开元礼朔日受朝仪与此畧同而加详彼云受朝于太极殿据在大内而言此云宣政殿据在大明宫而言也
　　唐开元礼朔日受朝【其朔日读时令则不行此礼】前一日尚舍奉御设御幄于太极殿北壁南向守宫设文官次于朝堂如常仪太乐令展宫悬于殿庭设举麾位于殿上西阶之西东向一位于乐悬东南西向并如常仪其日典仪设文官三品以上位于横街之南道东设武官三品以上位于道西俱毎等异位重行北面相对为首设文官四品五品位于悬东六品以下于横街之南毎等异位重行西面北上设武官四品五品位于悬西六品以下于横街之南当文官毎等异位重行东面北上设典仪位于乐悬东北赞者二人在南少退又奉礼设门外位文官于东朝堂西面武官于西朝堂东面皆毎等异位重行北上其日依时刻诸卫勒所部列仗屯门及陈于殿庭如常仪羣官朝集官俱就次各服公服吏部兵部赞羣官俱出次通事舍人各引就朝堂前位侍中版奏请中严钑防近仗入陈于殿太乐令帅工人入就位协律郎入就举麾位诸卫之官各服其器服符宝郎奉宝俱诣閤奉迎典仪司赞者入就位通事舍人引四品以上先入就位侍中版奏外办有司承防索扇皇帝弁服绛纱衣御舆以出曲直华葢警跸侍卫如常仪皇帝将出仗动太乐令令撞黄钟之钟右五钟皆应协律郎跪俯伏举麾鼓柷奏太和之乐皇帝出自西房即御座南向坐符宝郎奉宝置于御座如常仪协律郎偃麾戛敔乐止通事舍人引三品以上以次入就位公初入门舒和之乐作至位乐止立定典仪曰再拜赞者承传在位者皆再拜典仪又曰再拜赞者承传羣官在位者又再拜舍人引羣官北面位者以次出公初行乐作出门乐止侍中前跪奏称侍中臣某言礼毕俯伏兴还侍位有司承防索扇皇帝兴太乐令令撞蕤宾之钟左五钟皆应奏太和之乐皇帝防座御舆入自东房侍卫警跸如来仪侍臣从至閤乐止舍人引东西面位者以次出皇帝若御翼善冠则羣臣皆服袴褶不设乐悬去警跸
　　朝集使引见【奉辞附】前一日尚舍奉御先奏于御殿所设御座如常仪其日依时刻所司量加队仗陈列如常式典仪于殿庭横街之南北设版位如常仪其日朝集使夙兴并集朝堂各服其服朝京官文武九品以上并服袴褶诸侍奉官及京官文武四品以上就位如式通事舍人引京官文武三品以上及朝集使俱就所御殿门外序立以次侍中进奏外办皇帝常服即御座南向坐侍卫如常仪通事舍人分引京官文武三品以上诣横街南相对北面位立定典仪曰再拜羣官在位者皆再拜讫通事舍人各引就街北东西班停立又通事舍人分引朝集使入北面位【东方南方在东西方北方在西】立定典仪曰再拜朝集使等俱再拜通事舍人承防诣朝集使东北面立称有制朝集使等皆再拜舍人宣勅讫又再拜【答制先定行首一人跪奏舍人为奏听进止】若承恩慰问即舞蹈讫又再拜舍人宣勅讫侍中奏礼毕皇帝还宫如来仪侍臣退羣官等以次退其朝集使奉辞皆凖奉之仪其京官但常官列版位其朝集使三品以上引升殿赐食四品以下于廊下赐食并临时奏听进止
　　册府元开元二十二年闰十一月诏诸州考使六品以下朔望日朝宜凖例赐食
　　通典天宝三载二月勅百官朔望朝应服袴褶并着珂至闰二月一日宜停自今以后毎逢此闰仍永为恒式
