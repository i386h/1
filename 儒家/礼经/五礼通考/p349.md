<!-- { "loadSidebar": true } -->
　　李氏光地曰辰谓日月交防处也斗柄星纪之次之斗宿也天鼋枵之次也星注以为辰星者周以木王受之于水故占辰星也大辰之次为天驷房星晨正而农时起故曰农祥也五位者日月嵗星辰也三所者天鼋天驷鹑火也案王问七律之义而鸠以天象对其末举夷则之四律又絶与问意不相应故此条之説莫能通晓今亦不能强为之解姑以理之可通者言之据诸家谓古惟五声至周始加二变而七此王所以疑而问也又据史记林钟本位在丑南吕本位在夘应钟本位在已以居其冲故在未酉亥之位也然则黄钟下生林钟林钟上生太簇太簇下生南吕南吕上生姑洗姑洗下生应钟应钟上生蕤宾此七声者乃自子至午之律阳气自始生至于极之数也律纪阳气而黄钟一均尤为声气之元故其七声之用独与阳气终始理既如此又伐殷之月日月星辰之躔自天鼋子位至于鹑火午位是此七舍者诸曜所经复适直周家受命之符故武王欲以七律应之其言自鹑至驷七列者葢谓若止于五声则用不及鹑而止于驷故言自鹑至驷尚有七列必兼而用之然后子午南北之揆与律同七声合也后言四律不与七律之义应者案司马迁云武王伐纣吹律听声杀气相并而音尚宫今此所用皆宫声与史记合矣而云以黄钟之宫布戎则黄钟之声和平深厚于杀气为不类且云辰在戍上而用夷则之宫则夷则是申非戍义亦不应故疑夷则之上宫黄钟之下宫皆无射也葢以六阳律言之则无射在夷则之后黄钟之前前者为下后者为上必两名之者互发以见义也无射为穷秋之律战干之位故云杀气相并又当夜阵之时日正加戍故用其律以应之及甲子昧爽防于牧野则夘与戍合故亦遂用无射以布戎也案周官奏无射歌夹钟舞大武以享先祖则大武之乐葢用无射至下宗庙大祭则废商声而避无射之律葢武者一时之功而乐者崇德之事圣人尚德不尚功故其取舍如此及其布令施舍所谓太簇之下宫无射之上宫则皆黄钟也克殷之后偃武修文故去杀伐之声而用中和之乐然黄钟一调即是自子至午七律鸠之言此葢亦隠合七律之义而又以讽铸无射之非也凡声髙急则功近而德微和缓则德厚而功逺若如旧説则布戎之时既以黄钟施德之日反用无射揆以声音之理既为难通且是赞王之铸无射也益难通之甚矣案十二钟独铸无射之指不可测知意者王以周家用大武之乐兴而其律用无射故欲尊此以立威武传言苌欲强周室之衰即此时也然其意既不明言故州鸠亦不显对但述武王受命之始天象如此人事如此明应天运且由修德言外之意亦可推见　又案七律之变如此章之説其义亦精葢自子至辰五位而阳气毕者正也然已为纯阳而午为正阳故亦必兼而用之者数之溢也舜作五弦之琴以歌南风则是时五声而已汉志虽有七始之文亦未足据武王周公监于前代制作弥精故説者谓七律起于周家参以此篇问答之语理或然也
　　蕙田案李氏解极精
　　汉书律厯志书曰予欲闻六律五声八音七始咏以出纳五言汝听
　　【李氏光地曰葢七始者宫徴商羽角变宫变徴也七音之清浊皆始于人声故曰七始也咏即舜典所谓歌咏言者而五言即所谓诗言志之言也以其言不离乎五音故曰五言虽有七始究亦五音也葢上所谓五声者以调言也通调而名之以宫名之以商是也下所谓七始者以音言也逐字而名之以宫名之以商是也变宫变征不为调故声止于五若歌奏而有清浊髙下之音则七者备焉故始究于七七始之音歌咏言者用之而八音取法焉其音有清浊髙下则有开发收闭故曰咏以出纳五言也葢舜典先言志咏言而后及于五声六律八音者以人声为主然后被以五声节以六律而成以八音循本以及末也此先六律五声八音而后七始咏以出纳五言者以律吕为主然后五声应之八音和之虽人声亦必受其均节焉制法以存神也舜典言五声可包七始然彼以调为重故只举五声此以音为重则非七而音有缺矣葢二变之不为调与调之外又有音皆赖此文而可见也】
　　礼乐志七始华始肃倡和声
　　史记髙渐离击筑荆轲和而歌为变徴之声
　　后汉志伏羲作易纪阳气之初以为律法建日冬至之声以黄钟为宫太簇为商姑洗为角林钟为徴南吕为羽应钟为变宫蕤宾为变徴此声气之元五音之正也
　　隋书一十三曲变徴调蕤宾也一十三曲变宫调应钟也唐书十二变徴调居角音之后正徴之前十二变宫调在羽音之后清宫之前
　　【呉氏鼐曰五音分配十二律商羽角各二律宫徴各三律七音以宫徴终十二律亦以宫徴终且即以七音言始于宫徴终于宫徴亦以见首尾循环之妙】
　　通典注应钟为变宫蕤宾为变徴自殷以前但有五音自周以来加文武二声谓之七声正声为正二声为变变者和也
　　经传通解朱子钟律篇二变相生之法
　　变宫　　　　　　　　变徴
　　四十二【余九分分之六】　　　　五十六【余九分分之八】
　　【羽后　　　　　　　　角后宫前　　　　　　　　徴前】
　　上生变徴
　　【朱子曰五声相生至于角位则其数六十有四隔八下生当得宫前一位以为变宫然其数三分损一每分各得二十有一尚余一分不可损益故五声之正至此而穷若欲生之则须更以所余一分析而为九损其三分之一分乃得四十二分余九分分之六而后得成变宫之数又自变宫隔八上生当得徴前一位其数五十有六余九分分之八以为变徴正合相生之法自此又当下生则又余二分不可损益而其数又穷故立均之法至于是而终焉然而二变但为和缪已不得为正声矣】
　　律吕新书蔡氏曰五声宫与商商与角徴与羽相去各一律至角与徴羽与宫相去乃二律相去一律则音节和相去二律则音节逺故角徴之间近徴收一声比徴少下故谓之变徴羽宫之间近宫收一声少髙于宫故谓之变宫也角声之实六十有四以三分之不尽一算既不可行当有以通之声之变者二故置一而两三之得九以九因角声之实六十有四得五百七十六三分损益再生变宫变徴二声以九归之以从五声之数存其余数以为强弱至变徴之数五百一十二以三分之又不尽二算其数又不行此变声所以止于二也变宫变徴宫不成宫徴不成徴古人谓之和缪又曰所以济五声之不及也变声非正故不为调也
　　考律绪言吴氏鼎曰通典曰五音相生而独宫徴有变声何也宫为君商为臣角为民徴为事羽为物臣有常职民有常业物有常形商羽角三声此其无所变者也君就万务不可执于一方事通万务不可滞于一隅故宫徴二声必有变也北齐郑译曰汉书律厯志云天地人及四时谓之七始黄钟为天始林钟为地始太簇为人始是谓三始姑洗为春蕤宾为夏南吕为秋应钟为冬四时之始是以为七今若不以二变为调曲则是缺冬夏之声四时不备是以每宫须立七调明黄佐乐典曰十二管皆有三调流转用事律必娶妻故徴代为宫而变宫为角吕必生子故商代为宫而变徴为角合而奏之内之为夫妇母子之道也黄钟既以宫倡太簇复以宫和分而序之外之为君臣之道也案诸家之论二变详矣取义于君臣民事物者通典之説也取义于天地人及四时者郑译之説也取义于五声之相去一律相去二律者蔡氏之説也取义于天地人三统者黄佐之説也各说不同要皆从既有二变之后旁引曲证以明二变之不可去若从未有二变之先顺损益相生之序以观声之何以有变而变之何以止于二则诸家尚未有的解也尝试言之审音必先分度度者何正宫之度倍宫之度半宫之度是已假如以九寸为正宫之度则由九寸以上至一十八寸皆倍宫之度由四寸半以下为半宫之度度既分矣然后凖度以生声今且以正宫之度言之宫下生徴徴何不下生商而有不可者下生之商已入半宫之度也入半宫之度则商为半声而非正声矣徴上生商商何不上生羽而有不可者上生之羽已入倍宫之度也入倍宫之度则羽为倍声而非正声矣循此推之三分损一以上生三分益一以下生一上一下相间成声无非欲合正宫之度唯其然故变宫縁之以起唯其然故变徴縁之以终其縁之以起者则以一下一上而角声所生尚有其位位在正宫之度也如使不在正宫之度则先无变宫安有变徴其縁之终者则以一下一上而变徴所生已无其位位入半宫之度也如使不入半宫之度则既有变徴何妨又有变角此以知母下生者子上生母上生者子下生一下一上之交不容忽焉中断故有可生者仍听其生此徴商羽角之外所以有变宫变徴也一下一上之交又不容忽焉易辙故或重下生或重上生者俱不凖其生此变宫变徴之外所以无变商变羽变角也若其所以名之为变宫变徴者葢以角所生声比于宫故名变宫变宫所生者声比于徴故名变徴比则不能独立故音不过乎五变则不可乱真故音不止于五也
　　【李氏光地曰律有变律声有变声何也曰变犹闰也十二月有十二闰日故十二律有十二变律也五嵗有二闰月故五声有二变声也声阳也主气律隂也主月律备而声余如月备而气余声备而律余如气备而月余也五嵗之中有再闰则时定而嵗成矣五声之中有二变则声和而气应矣葢次三次五之嵗节气之相距必隔越一月而病于不相及次三次五之声则律管之相逺亦必隔越一月而病于不相及也故有闰月则气朔均齐有变声则音律调停宋房庶所谓闰宫闰羽亦此意也变律者设以待用而已如闰月之积以待用也】
　　辨乐书无二变之説
　　【陈旸乐书曰五声者乐之指拇也二变者五声之骈枝也骈拇枝指出于形而侈于形存之无益也去之可也二变出乎五声而滛于五声存之亦无益也削之可也葢五声之于乐犹五星之在天五行之在地五常之在人也五声可益为七音然则五星五行五常亦可益而七乎其説必不行矣】
　　吴氏鼎曰音有万而统之为五者政犹五星五行五常之理不可减不可増故二变两声仍名之为宫徴所谓变化而不离乎五音者也若不究其理之所由然但以数相较则七较之五而多其二者将十二较之五而亦多其七是音不得有其七而律亦不得有其十二矣岂理也哉朱载堉既知二变之不可去而陈氏之説为非乃又欲讳变字之名而另以和字代变宫中字代变徴葛中选谓韦昭诸儒妄立二变之名所见已非乃又于宫商角徴羽之外别添一华音暗以华音当变宫而弃去变徴以迁就六律之説夫曰中曰和曰华乃陈氏所谓骈枝者彼岂知夫变宫变徴之义哉
