<!-- { "loadSidebar": true } -->
　　大河故道在范县之北仓亭津在焉【津在今县东北】旧经云自范县渡河而北六十里即莘县是也而聊城故博州治今东昌府治焉开元十年博州河决五代晋天福四年河决博州即此也
　　又东经东阿县北博平县及茌平县南
　　东阿自昔大河之冲也南涨则渰东平东溢则浸济南五代梁末唐遣李嗣源取郓州守杨刘【今在东阿县】梁人攻杨刘决河口以限晋兵决口益大连年为曹濮患同光二年命娄继英督汴滑兵塞之未几复壊晋天福二年河决郓州【自东阿决而南】开运三年河决杨刘西入莘县广四十里自朝城北流【自东阿决而西也】周显徳初命宰相李谷治隄自阳谷抵张秋口遏塞之宋干徳二年河决郓州之竹村【在州西北】三年郓州河决太平兴国七年河涨凌郓州城将陷咸平三年河决郓州王陵埽【在州西】浮钜野入淮泗水势悍激侵迫州城明道二年废郓州土桥渡以避水【渡在州东是时河流涨入小清河济南淄川皆被其患后河势益趋而北郓州之患始少】此五代及宋郓州水患也而博平茌平为大河东出之道矣
　　又东经长清县北禹城县南
　　长清以西古大河所经也碻磝津在焉南北朝时大河皆经此矣大抵东阿以东往往挟济而流又东北以达于海也
　　又东经歴城县北临邑县南
　　临邑东有四渎津大河故道所经唐五行志永徽六年齐州河溢即此地也
　　又东北经商河县北武定州南
　　此昔时大河所经也唐长夀二年河溢棣州又开元十年棣州河决太和二年河决壊棣州城宋祥符四年河决棣州聂家口【在今武定州西南二十里旧州之西南】五年又决于州东南李氏湾六年徙州治而北以避河患自是澶滑之间大河屡溢而棣州之流渐絶矣
　　又东经濵州境合清河以入海
　　水经注河水东迳湿沃津【今蒲台县】又东经千乗城北又东过利城北【利城今博兴县譌为黎城】又东北济水从西来注之又东北入于海夫水流变迁其详不可得而知今大清河自蒲台利津县东北入海惟小清河则经青州府博兴乐安县境而后入于海或谓宋初大河东行大抵从濵州境合于大清河或谓大清河即东汉以来大河经流之处【水经注有南北二济无大小清河之名其所言北济者大槩与小清河相参错或大清河即大河故渎河迁而济水注其中与】夫自东汉至隋唐水之侵齧涨溢岂能尽免而由平原千乗间以入海则未经变异也然则治河如王景其成法讵不足遵与自梁晋夹河之战苟且目前横挑大衅【梁段凝决河引水以限晋兵谓之防驾水此五代以后溃决之患所由致也】延及宋季横决无已金元河患皆与国为终始水经诸书既未能条贯源流兼综终始史家纪载又往往参差同异兹畧举往迹为之差次古今之变览者亦可知其梗槩矣
　　右古大河终
　　大河今自阳武县南又东迳开封府城北封邱县南大河今在开封府城北十里宋元符三年河决开封之苏村【旧志云府西三十余里有苏村】元至元二十三年河决开封祥符等郡县十五处皇庆三年河决开封陈留等县延祐七年河决开封县苏村及七里寺诸处泰定二年河溢汴梁三年复壊汴梁乐利隄发民夫筑塞明洪武七年河决开封隄十六年又决开封东隄自陈桥至陈留【陈桥在府东北一十里】二十年河复决开封城三十年河溢开封正统十三年河决荥阳寻自荥泽县孙家渡决而东南开封遂在河北景泰中始复【河渠考国初开封城北去大河四十里洪武二十四年河决原武而东经城北五里至此遂出府南筑塞以后大河经城北不过十数里】天顺五年河溢决开封府北门治三年河决开封南入淮成化十四年河决开封府西杏祀营【在府西二十里】神宗十七年河决府西北刘兽医等隄十余处【刘兽医隄在府西北三十五里】四十四年河决开封陶家店张湾【陶家店在府西北二十里张家湾在府西北十五里】由防城隄下经陈留等处入亳州涡河是冬决口淤河复旧道崇祯十五年贼决开封西北朱家寨【在城西北十七里】城陷大河自陈頴诸州漫入淮泗葢大河出阳武之南开封城外皆为漫滛沮洳之场矣而河北之封丘县南去大河五十一里旧时大河在县西北四十余里金明昌五年河决阳武灌封丘而东此封丘阳武在河北之始也元至大二年河决封丘顺帝至元初河复决于封丘宏治一年河决原武其支流决封丘荆隆口【在县西南三十余里】漫祥符下曹濮冲张秋五年河复决于荆隆口濵仪封之黄陵冈更犯张秋壊防通河寻命刘大夏治之志云县东南有陈桥集【在县东南四十余里与祥符县接界】东连马家口西抵荆隆口为大河冲要神宗十五年河复决于荆隆口长垣东明几于陷溺堤防切焉　自阳武而入封丘河益东南流荆隆口直东则经长垣东明出曹濮直趋大清河矣较之出徐沛合淮泗以入海者道为径易夫河行之道宜直不宜纡入海之口宜近不宜逺河之两岸宜濶而归流宜深【归流即俗语所谓落槽也】浑水则宜置斗门且多置之用王景更相回注之意使不至旁溢河未必不可东也虽然大河东则防通河废防通河不废则大河不可得而东两者不并立矣
　　又东经陈留县及兰阳县之北河之北岸为长垣县之境
　　大河在陈留县北三十里【河防考大河北岸有陈留塞铜瓦厢为黄河冲激之处属陈留界内】又东三十五里至兰阳县县北去大河十五里【大河旧在县北三十余里】志云大河经陈留兰阳而东水流湓溢冲激曹郓嘉靖七年于县北开赵皮寨白河一带以分杀水势十三年河决赵皮寨口南入淮既而河流迁徙赵皮寨口复塞十九年兵部侍郎王以旂于县东开李景髙支河【在县东北十里】引河由萧县出徐州小浮桥凡六百余里以济二洪之涸【时河决睢州而南也】未几复淤神宗十七年河决李景髙口入睢陈故道【决河故道也】寻塞之而长垣县南数里有河隄旧为大河所经【即宏治中刘大夏所筑大行隄也河防考长垣县南隄长九十七里而与封邱县新丰村接界隄外有淘北河相传即黄河故道】今县大河六十里而遥矣
　　又东经仪封县北河之北岸为东明县界
　　大河今在仪封县北二十里元至元二十三年以后河屡决汴梁路河出兰阳仪封之南大徳元年河决杞县蒲口【仪封西南至杞县九十五里蒲口在杞县东北】二年蒲口复决漂溺归徳属县田庐三年复决蒲口归徳郡县皆罹水灾明洪武十六年河决开封东隄寻决杞县入于巴河宏治二年河决原武分流泛滥于仪封考城归徳趋宿州五年河决封丘荆隆口渍仪封黄陵冈【在县东十里】冲张秋而河北之东明西接长垣东南旧有长堤为河流所迳今河益引而东南东明去河逺矣
　　又东南迳睢州及考城县之北又东南迳归徳府北河之北岸为曹县界
　　大河南至睢州七十里明嘉靖十九年河决睢州野鸡冈【在州北六十余里其旁决处曰孙继口】由涡河迳亳州入淮徐州吕梁百步二洪皆涸寻修塞之又迳考城县南去县三里县境右为河流之冲也【河防考大河北岸有芝麻庄陈隆口为县境隄防要地】又东南迳归徳府北南去府城三十里自元以前归徳去河逺患颇少元至元二十三年河冲决河南郡县归徳始被其患大徳二年河决蒲口三年复决蒲口侵归徳郡县至大二年河决归徳是时河南徙归徳常在河北至顺以后河渐决而北归徳仍在河南明洪武二十三年河决归徳命修塞之自正统以后河决而南归徳又在河北正徳以后则仍在河南其新集口及丁家道口皆河濵冲要也【新集口在府北三十里稍东即丁家道口】嘉靖三十七年新集河淤河流于是一变四十四年河淤益甚而运河大受其病未几河复决新集塞厐家屯【在府东北】东出飞云桥神宗二十九年河决蒙城集东南萧家口【蒙城集在府东北三十里以故蒙城而名】河复南徙而曹县在归徳府西北百里南至大河五十余里县为河流南下之冲一有溃决县輙当其患金大定八年河决李固渡【在县西】水溃曹州城分流于单州之境【今曹县故曹州也单县故单州也自宋时大河北决以后寻复徙而南金史所载河患始见于此】二十九年河复溢于曹州小堤之北元至顺元年河决曹州北魏家道口至正四年河北决白茅堤【在曹县西北七十余里与东明县接界】又北决金堤【在濮州西南亦曰老堤】五年河复决济隂【即曹州】九年白茅河东注沛县遂成巨浸乃命贾鲁治之疏塞并举河复故道南滙于淮又东入于海二十六年河复自州境北徙东明曹濮下迄济寜民皆被害明洪武元年河决曹州从双河口入鱼台正徳四年河决曹县杨家口【在县西】犇流曹单二县境东达王子河【故河在单县东接丰县境】抵丰沛舟楫通行遂为大河七年始塞之【河臣刘恺筑大隄自县西北魏家湾东至双堌集亘八十里赵瓉继其职复増筑三十里曹单始平】八年河复决曹县嘉靖七年河复决曹县杨家口二十六年河决曹县冲鱼台之谷亭三十七年河复自曹县境东北出冲单县之东南葢归徳府北之新集淤而河流四溢也自嘉靖以前曹县河患称为首冲几与宋之澶郓同一辙矣　曹县河患论者谓始于金之大定中非也后汉永平中诏书称河汴分流复其旧迹陶邱之北渐就壤坟然则曹州于汉世已曽为沮洳之矣大约濬滑澶濮曹单数州县间大河东出实为要膂之地疏濬无方病必先见自古及今其得免于垫溺者几希矣
　　又东为虞城县及夏邑县之北河之北岸为单县之境
　　大河在虞城县北三十里又东迳夏邑县北二十二里嘉靖十三年河自兰阳赵皮寨南决入淮运河淤二洪涸继而自夏邑县太邱白村等集【太邱集在县东北三十里接永城县界又西即回村集】冲激数口转向东北流经萧县城南出徐州小浮桥济二洪之涸运道得以不阻赵皮寨寻塞而单县南去大河二十余里去夏邑县八十余里亦河流之冲也嘉靖六年河决单县冲入沛县九年河由单县侯家村【在县东南】决鱼台塌口冲谷亭【决而东北也塌口在鱼台县南四十里】神宗二十一年河决单县西南黄堌口【近虞城县界】一出徐州小浮桥一出旧河达镇口闸【旧河沛县南旧运河也镇口闸在徐州之茶城】二十五年河复大决于黄堌口二十九年河决单县之蒙墙寺三十年河复决单县之苏庄【在县东南】冲鱼台丰沛明年复决苏庄冲入沛县太行堤【在县西北】灌昭阳湖入夏镇横冲运道于是泇河之议起葢河患之剧曹单其最矣
　　又东为砀山县之北又东流经丰县之南
　　大河在砀山县北二十里为丰沛上游【县西北有坚城集为单县接境之处旧筑斜坝于其东以防垫溢又西刘霄等口亦为河流冲要】志云大河旧经县南三十里嘉靖三十八年河流北徙始出县北又东经丰县南二十里又东入萧县界
　　又东迳沛县之南萧县之北
