<!-- { "loadSidebar": true } -->
<经部,礼类,通礼之属,五礼通考>
　　钦定四库全书
　　五礼通考卷四十六
　　刑部尚书秦蕙田撰
　　吉礼四十六
　　四望山川
　　蕙田案虞书望于山川又望秩于山川是祭山川皆称望而周礼四望之祭与山川不同小宗伯兆五帝于四郊四望四类亦如之兆山川丘陵坟衍各因其方是兆不同典瑞两圭有邸旅四望璋邸射以祀山川是玉不同大司乐奏姑洗歌南吕舞大防以祀四望奏蕤賔歌函钟舞大夏以祭山川是乐不同又周礼于四望则曰祀于山川则曰祭是秩不同葢同一山川逺而望祭之则名曰望祭于其地则直曰祭山川也而郊后之望不能徧及故独祭其宗郑氏所谓岳渎是也而名山大川不以封其礼不通于诸侯故鲁之三望僭也春秋讥之若夫山川之祭则凡能兴云雨者皆足以济民泽物而祈报由辟之典天子则及天下近者就祭之小宗伯所谓兆山川因其方也逺者或因事祭之书所谓柴望诗所谓陟高山是也或命有司祭之月令所谓祈祀是也诸侯则祭境内左传所谓并走羣望曾子问所谓命祝史告于山川是也朱子曰天子有天下则天下鬼神属焉诸侯守一国则一国鬼神属焉明为所统属则精神相通也详考书传専言山川则岳渎在其中故礼谓名山大川五岳视三公四渎视诸侯其余视伯子男对四望言则四望大而秩隆山川小而秩卑故周礼坛壝牲玉乐舞之属皆有等差通典通考以山川一门兼四望然经有明文不可强合今先列四望后列山川分为两节其汉以后祀典不常不可析别仍为合叙而封禅本非正礼因其有事于山川附缀于末焉
　　周礼春官小宗伯兆五帝于四郊四望四类亦如之【注郑司农云四望道气出入谓四望五岳四镇四渎兆为坛之营域　疏司农云四望道气出入者案上注司农以为日月星海后郑不从矣今此云道气出入与上注不同者以无正文故两注有异若然云道气出入则非日月星海谓五岳之等也故后郑就足之还为五岳之属解之天子四望诸侯三望境内山川案僖三十一年夏四月犹三望服氏云三望分野星国中山川又上文先郑云四望日月星海后郑必知望祭中无天神者案哀六年云初楚昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也尔雅又云梁山晋望又案尚书云望于山川则知望祭中无天神可知若天神日月之等当入四类之内也若然尚书云望于山川必知四望非山川是五岳四渎者以其下云兆山川丘陵之等山川既在下故知此四望是五岳之属山川之大者也】
　　【郑氏锷曰鲁有三望之祭或以为分野星及国中山川或以为日月星海考之书云望于山川唯山川则望而祭之故楚昭王曰三代命祀祭不越望江汉睢漳楚之望也即是论之则四望之为五岳四镇四渎明矣诸侯得祭其境内山川而礼下于天子故望止于三天子有天下祭及于四方故凡名山大川在四方者皆望而祭之四望之祭亦如五帝因其方而为之兆也】
　　【丘氏濬曰自古所以祀五岳四渎山川者皆以其能出敛云雨也出云雨则便不至于旱暵敛云雨则便不至于淫潦无非欲其生五谷五谷熟而民人育则君位安矣又曰所谓四望者葢以五岳四镇四渎乃天下山川之大者天子兼有天下之大不能亲临其地故遥望而祭之也又曰郑司农解周礼四望以谓日月星海郑谓礼无祭海之文考周颂般序及观学记谓三王祭川先河后海则是海之祭三代已有矣乌可谓无祭海之礼乎】
　　附辨礼书望兼上下之神
　　【陈氏礼书天子四望逹于四方鲁三望太山河海而已书曰海岱及淮维徐州诸侯之望皆其境内之名山大川也望虽以名山大川为主而其实兼上下之神故诗于柴望言懐柔百神及河乔岳周礼于望皆言祀而不言祭又典瑞四望与山川异玉大司乐四望与山川异乐左氏曰望郊之细也又曰望郊之属也公羊曰方望之事无所不通则望兼上下之神可知矣郑司农释大宗伯曰四望日月星海杜预释左传曰望祀分野之星及封内山川许慎日四望日月星辰河海大山其说葢有所受之也郑康成释小宗伯曰四望五岳四渎释大司乐又兼之以司中司命风伯雨师释舞师又以四望为四方其言异同不可考也望之礼有二而其用不一男巫掌望祀望衍郑氏读衍为延谓望祀有牲与粢盛望衍用币致神而已然郑氏于大祝衍祭亦以为延祭礼文残阙不可考也】
　　杨氏复曰四望之说惟郑氏注小宗伯云四望五岳四镇四渎其说为是葢言望祭天下之名山大川也所谓懐柔百神者言合祭四方名山大川之神故云百神非必兼上下之神也舜即位类于上帝禋于六宗望于山川徧于羣神类也禋也望也各是一事非望兼上下之神可知也
　　蕙田案小宗伯四郊之兆各为一坛以望祀一方之名山大川舜典望于山川典瑞两圭有邸以祀地旅四望司服王祀四望山川则毳冕是四望为祭山川而属地祗也春秋僖公三十一年四卜郊不从乃免牲犹三望公羊传曰天子有方望之事无所不通三望者何祭太山河海也郑康成以鲁境不及河乃以淮易之左传哀公六年楚昭王曰三代命祀祭不越望江汉睢漳楚之望也尔雅梁山晋望也皆祭山川名望之证也郑众以四望为日月星海许慎以为日月星辰河海太山贾逵服防杜预以三望为鲁分野之星及国中山川陈氏礼书因谓兼上下之神非也大宗伯以血祭祭五岳以埋沈祭山林川泽王制说苑天子祭天下名山大川五岳视三公四渎视诸侯山川视子男葢四望祭山川之大且逺者山川则凡近且小者就而祭之也公羊方望之事无所不通是言天子之疆域无所不届非谓其兼上下之神也杨信斋驳之当矣
　　又案郑康成大小宗伯注以四望为五岳四镇四渎是矣而以公羊传河海润于千里及学记三王之祭川皆先河而后海推之则四望中当有四海邱琼山之言亦是
　　观承案礼有望祭其类不十考之尚书周礼春秋其称望者率指山川而言先郑解大宗伯四望谓日月星海而康成不从专以五岳四镇四渎当之是也故此编亦以四望定为山川之礼以昭画一也然义有可通则其说亦不得不并存古者祭祀之礼有定名而亦有通号如五天帝称五帝而五人帝亦称五帝门行尸灶中霤称五祀而左传五官之神亦称五祀望本遥祭之名祭山川者固秩于望祀而凡望祀者则不独山川也周礼大司乐分乐而序有祀享祭之别而祀四望乃与祭山川对举祀祭虽散文可通而对文则别是山川地类故称祭四望必天类故称祀耳康成注先以岳镇四渎还其本称而后曰此言祀者司中司命风师雨师或亦用此乐欤可谓读经精审而据本文祀字以疑之不为无徴也则左氏谓望者郊之细又曰郊之属杜氏谓望祀分野之星及封内山川许慎谓日月星辰河海大山而康成释舞师又以四望为四方者夫亦各有所受而未可一概屏除者乎但其常祀则主于山川而已
　　右四望坛
　　礼记王制五岳视三公四渎视诸侯【注视三公视诸侯视其牲器之数也杨氏复曰舜望秩于山川秩序也以次序而祭之五岳视三公四渎视诸侯特言其礼有隆杀重轻耳】
　　书舜典望秩于山川【疏祭五岳如祭三公之礼祭四渎如祭诸侯之礼祭山川如祭伯子男之礼】
　　【蔡传望望秩以祀山川也秩者其牲币祝号之次第也】
　　右秩望祀
　　书舜典望于山川【蔡传山川名山大川五岳四渎之属望而祭之故曰望】
　　【王氏樵曰山川名山大川五岳四渎之属不能亲诣望所在而祭之故曰望】
　　周礼春官司服祀四望则毳冕【注郑司农云毳罽衣也元谓毳画虎蜼谓宗彛也其衣三章裳二章凡五也　疏云毳罽衣也者案尔雅云毳牦谓之罽则续毛为之若今之毛布但此毳则宗彛谓虎蜼而先郑以为罽衣于义不可故后郑不从也】
　　【郑氏锷曰毳冕虎蜼二物不可以偏言以其皆毛物故因名曰毳虎西方之义兽蜼遇雨则以其尾塞鼻兽之有智者二者皆山林之物故服之以祭四望山川而祀四渎亦服之者以山川通气故也王氏详说曰四望山川国之阻固以扞御于外者故以虎蜼之服】
　　典瑞两圭有邸以旅四望【注两圭者以象地数二也】
　　【王氏昭禹曰旅四望则五岳四渎在焉】
　　考工记玉人之事两圭五寸有邸以旅四望【疏此亦依典瑞所解谓国有故旅祭四望】
　　【林氏希逸曰四望之旅祭用之属地也】
　　地官牧人望祀各以其方之色牲毛之【注望祀五岳四镇四渎也　疏知望祀是四望者以其言望与四望义同故知是四望五岳等也】
　　【郑氏锷曰各仿其方之色岂徒东青西白南赤北黒哉必欲其毛之纯乎青白赤黒也】
　　春官大司乐奏姑洗歌南吕舞大防以祀四望【注姑洗阳声第三南吕为之合四望五岳四镇四渎　疏四望又卑于神州故降用阳声第三及用大防也又曰云姑洗阳声第三南吕为之合者以其南吕六二上生姑洗之九三是阳声第三也姑洗辰之气也三月建焉而辰在大梁南吕酉之气也八月建焉而辰在夀星是南吕为之合也云四望五岳四镇四渎者以大宗伯五岳在社稷下山川上此文四望亦在社稷下山川上故知四望是五岳四镇四渎也】
　　【陆氏佃曰南吕则隂之所成者事】
　　【易氏祓曰防绍也言舜之继尧而能绍其道也故大防之乐起于姑洗之辰而应以南吕之酉以舜之柴望于方岳而四岳四镇四海四渎之神咸秩以祀四望亦其类也】
　　周礼春官男巫掌望祀旁招以茅【注杜子春云旁招以茅招四方之所望祭者】
　　【郑氏锷曰用茅以招之神来无方其招亦非一方也故曰旁招茅之为物柔顺洁白惟洁白可以见诚敬之心惟柔顺可以致懐柔之礼】
　　礼记礼器五献察【注察明也　疏谓祭四望山川其神既尊神灵明察又曰毳冕五章祀四望山川故知五献祭四望山川也】
　　通典杜氏曰其祭之岳镇则升血为始次荐豆笾及爓肉为朝践　大祭用腥则次祀用爓也爓为沈肉于汤故郑云汤肉为爓　时王酌盎齐以献所谓朝践之献也大宗伯亚献亦以盎齐至熟王酌清酒以献尸亚者亦清酒所谓馈食之献通前四献也尸食讫王又酌清酒以酳尸凡五献也
　　右望正祭礼物仪节
　　大戴礼三正记郊后必有望
　　通典杜氏曰一嵗凡四祭一者谓迎气时二者郊天时三者大雩时四者大蜡时
　　蕙田案春秋书不郊犹三望则望祭行于郊后可知三正记之言当非无据也
　　右郊后望
　　书舜典嵗二月东廵守至于岱宗柴望秩于山川五月南廵守至于南岳如岱礼八月西廵守至于西岳如初十有一月朔廵守至于北岳如西礼【孔传岱宗太山为四岳所宗故名柴燔柴祭天告至东岳诸侯境内名山大川如其秩次望祭之谓五岳牲礼视三公四渎视诸侯其余视伯子男】朱子曰燔柴以祀天而遂望祭东方之山川又各以其秩次而就祭之也　注家以至岱宗柴为句某谓当以柴望秩于山川为一句如柴望大告武成汉郊祀志亦云柴望秩于山川
　　礼记王制嵗二月东廵守至于岱宗柴而望祀山川觐诸侯
　　【陈氏祥道曰廵守之礼凡大山川于其所至则望之故时迈言廵守告祭柴望也于其所过则祀之故般言廵守而祀四岳河海也柴望先于觐诸侯尊神也方氏慤曰柴而望祀山川即诗时迈言廵守告祭柴望是也以天之髙故燔柴以上逹以山川之逺故望而祀之皆所以告至而已】
