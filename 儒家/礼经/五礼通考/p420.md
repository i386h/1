<!-- { "loadSidebar": true } -->
　　【方氏慤曰则肉露故谓之肉所以致亲割之劳割谓割牲以人君之尊而服劳如此所以爲敬之至服屈服于神故曰敬之至也服也诗言勿剪勿拜而以拜爲屈故曰拜服也拜下两手而巳稽首则首至地焉故曰稽首服之甚也首虽至地又未若肉之劳焉故曰肉服之尽也】
　　周礼夏官羊人祭祀割羊牲登其首【注登升也升首报阳也升首于室疏知升首于室者见郊特牲云用牲于处升首于室注云制祭之后升牲首于北墉下云报阳者首爲阳对足爲阴祭祀之时三牲之首俱升此特言羊者以其羊人所升不升余牲故言羊也】
　　礼记郊特牲升首于室【注升首于室谓制祭之后升牲首于北墉下尊首尚气也方氏慤曰升首于室即升首报阳若羊人祭祀割牲登其首】
　　升首报阳也
　　【方氏慤曰首者阳之体升者阳之事皆阳类也】
　　首也者直也【注直者训所以升首祭也直或爲犆　疏直正也言首爲一体之正】
　　【方氏慤曰首谓升首也首犆而直支偶而曲故曰首也者直也以其直故得特达以升于室焉】蕙田案杀牲取血膋而诏祝于室隋于主前夫人奠盎则血祭巳毕至是将举腥祭乃割牲而豚解之正所谓或肆或将者也首牲体之元爲腥肉之尊者故先升之祭血自诏室而及堂祭腥在堂而升首于室于彼于此皆所以求神也故合割牲升首爲一条以爲荐腥荐爓之渐
　　辨陆佃割牲爲馈食时事
　　【郊特牲肉亲割陆佃曰凡祭稽首不必肉肉不必稽首兼之者此与葢朝践以前以素为贵父子之事多馈食以后以文爲贵君臣之事多】
　　蕙田案肉割牲亦朝践之事说者以爲馈食以后非也山阴陆氏于祭义教民相爱节训朝践尊而馈食亲于此处又云朝践以前父子之事馈食以后君臣之事义不相顾縁强说割牲爲馈食事故也
　　辨陆佃升首独羊之说
　　【祭义鸾刀以刲取膟膋陆佃曰郊特牲曰取膟膋燔燎升首报阳也与此取膟膋不同彼羊也此牛也知然者以羊人云祭祀割牲登其首知之也】
　　蕙田案升首于室三牲并升不独羊也周礼羊人登其首贾疏谓祭祀时三牲之首俱升特言羊者以其羊人所升不升余牲故言羊是也陆氏分郊特牲取膟膋爲羊祭义取膟膋爲牛甚悮
　　右割牲升首
　　礼记礼运腥其俎【注腥其爼谓豚解而腥之　疏腥其且者谓朝践时既杀牲以爼盛肉进于尸前也案士防礼小敛之奠载牲体两髀两肩两胉并脊凡七体也士虞礼主人不视豚解注云豚解解前后胫脊脇而已是豚解七体也案特牲少牢以荐孰爲始之时皆体解无豚解以无朝践荐腥故也其天子诸侯既有朝践荐腥故知腥其爼爲豚解】
　　礼器大飨腥【疏大飨之时血与腥同时俱荐当朝事迎尸于户外荐血腥也虽以大飨爲主其宗庙之祭皆然也】
　　蕙田案二条荐腥
　　礼运孰其殽【注孰其殽谓体解而爓之　疏孰其殽爲体解而爓之体解则特牲少牢所升于爼以进神者是也案特牲九体肩一臂二臑三肫四胳五正脊六横脊七长胁八短胁九少牢则十一体加以脡脊代胁爲十一体也是分豚爲体解此孰其殽谓体解讫以汤爓之不全孰次于腥而荐之堂故祭义曰爓祭祭腥而退是也】
　　蕙田案此条荐爓
　　祭义爓祭祭腥而退【注爓祭祭腥祭爓肉腥肉也汤肉曰爓　疏荐膟膋之后以爼载爓肉腥肉而以祭祭卒而退是恭敬之至极也此腥肉即礼运腥其爼也爓肉即礼运孰其殽也此先云爓便文耳非先后之次云汤肉爲爓者以鬼神异于生虽曰孰殽但汤肉而已若其他小祀则煮肉合孰故郊特牲云一献孰是爓与孰又别也】
　　【方性夫曰爓则向乎孰矣腥则全乎生而已】
　　郊特牲腥肆爓腍岂知神之所飨也主人自尽其敬而已矣【疏主祭或进腥体或荐解剔或进汤沈或荐煮熟】
　　陈氏礼书血腥爓熟礼记曰有虞氏之祭也尚用气血腥爓用气也商人臭味未成涤荡其声周人尚臭则自气至于臭其礼浸文矣又曰郊血大飨腥三献爓一献熟则自血至于熟其诚浸杀矣葢宗庙之祭始则以神事焉故以腥终则以人养焉故以熟则坐尸于堂血毛诏于室乃腥其爼熟其殽进于尸主之前以行朝践焉郑康成谓腥者豚觧而腥之以法于上古熟者体解而爓之以法于中古是也
　　【沈氏括曰一说谓腥爓以鬼道接之馈食以人道接之致疑也一或谓鬼神嗜腥爓此虽出于异说圣人知鬼神之情状也或有此理未可致诘】
　　【方氏慤曰由爓而上则尚气而已至于孰则又尚味焉故郊特牲曰至敬不飨味而贵气臭也】辨贾疏爓祭为馈食时
　　【春官小子贾疏天子诸侯之祭有腥冇爓有孰故初朝践有豚解而腥之馈食则有体解而爓之酳尸乃有孰与大夫士不同也】
　　郊特牲孔疏血谓祭初以血诏神于室腥谓朝践荐腥肉于堂爓谓沈肉于汤次腥亦荐于堂　祭义孔疏言荐膟膋之后以爼载爓肉腥肉而祭并当朝践之节
　　蕙田案朝践在堂以神道事尸故荐血荐腥荐爓皆尚气之事馈食在室以人道事尸故荐孰荐黍稷皆尚味之事郊特牲以爓祭爲用气孔疏以爲次于腥而荐之堂固在朝践时非馈食时也
　　右祭腥祭爓
　　周礼春官司尊彛春祠夏禴其朝践用两献尊皆有罍秋尝冬烝其朝献用两着尊皆有罍【注朝践谓荐血腥酌醴始行祭祀既又酌献】
　　礼记礼器庙堂之上罍尊在阼牺尊在西君在阼夫人在房君西酌牺象夫人东酌罍尊【疏罍尊在阼故君于阼阶西向酌犠尊夫人于西房之前东向酌罍尊】
　　周礼天官大宰享先王赞玉爵【注宗庙献用玉爵　疏享先王有玉爵按明堂位献用玉琖谓王朝践馈献酳尸时】
　　内宰后献则赞【注献谓王荐腥荐孰后亦从后献也疏献谓朝践馈献后以玉爵亚王而献尸内宰赞后】
　　春官外宗赞王后献【注献酒于尸　疏朝践馈献及酳尸以食后亦是献献中可以兼之】礼记礼运孔疏迎牲而入至于庭故礼器云纳牲诏于庭王亲执鸾刀启其毛而祝以血毛告于室故礼器血毛诏于室凡牲则庙各别牢故公羊传云周公白牡鲁公骍犅案逸礼云毁庙之主昭共一牢穆共一牢于是行朝践之事尸出于室太祖之尸坐于户西南面其主在右昭在东穆在西相对坐主各在其右故郑注祭统云天子诸侯之祭朝事延尸于户外是以有北面事尸之礼祝乃取牲膟膋燎于炉炭入以诏神于室又出以荐于主前郊特牲云诏祝于室坐尸于堂是也王乃洗肝于郁鬯而燔之以制于主前所谓制祭次乃升牲首于室中置于北墉下后荐朝事之豆笾乃荐腥于尸主之前谓之朝践即此礼运荐其血毛腥其爼是也王乃以玉爵酌着尊泛齐以献尸三献也后又以玉爵酌着尊醴齐以亚献四献也
　　通典王乃而迎牲于门牲入门则奏昭夏王亲牵牲公卿大夫执币以从入而告于庭云博硕肥腯王乃丽牲于碑亲执鸾刀启其毛血以授于祝祝入室告幽全之义遂乃杀牲始行朝践之事凡牲庙用一牢朝践之时尸出于室坐于户西南面主在西东面时尸主之前荐以笾豆脯醢而已乃取牲膟膋燎于炉炭入以诏神于室于时王亲洗肝于郁鬯而燔之以隋于主主人亲制其肝所谓制祭也次乃升牲首于室中北墉下尊首尚气之义也时又荐腥于尸主之前谓之朝践于时王以玉爵酌献尊中醴齐以献尸此三献也后于是荐朝事之笾时堂上以夹钟之调歌堂下以无射之调作大武之乐后于是亦以玉爵酌献尊醴齐以献尸此四献也时堂下之乐亦作也于时王自阼阶而西酌献后从西阶东酌献杨氏复曰周礼内宰疏云堂上朝践之节王出迎牲时祝延尸于户外之西南面后荐八豆笾王牵牲以入以血毛告讫以此腥其爼荐于神前王以玉爵酌醴齐以献尸后亦以玉爵酌醴齐以献尸二疏大畧皆同但后荐豆笾有先后之异案笾人疏云祝延尸于户外后荐此八笾则当以内宰及笾人疏爲正蕙田案三条互有得失尸主南面孔疏是通典误荐豆笾在制祭前通典是孔疏误
　　右朝践王三献后四献
　　周礼春官太师乃奏无射歌夹钟舞大武以享先祖【易氏祓曰武功也言武王偃武而卒其伐功故大武之乐起于无射之戍应以夹钟之卯以享先祖葢主乎后稷而先公与焉谓王业之大实基于此亦其类也】
　　【刘氏彛曰周之先祖惟后稷诗之雝言禘太祖生民言尊祖而谓后稷生于姜嫄则凡言祖者皆后稷郑乃以先祖爲先王先公葢先公自公刘而下先王自王季而下非始祖矣】
　　下管播乐器令奏鼓朄【疏凡乐歌者在上匏竹在下故云下管播乐器】
　　礼记祭统大尝禘下而管象朱干玉戚以舞大武入佾以舞大夏此天子之乐也
　　明堂位下管象朱干玉戚冕而舞大武皮弁素积禓而舞大夏
　　【陆氏佃曰宗庙之礼升歌清庙下管象舞继之夏籥序兴是也】
　　周颂诗序有瞽始作乐而合乎祖也【注合者大合诸乐而奏之　疏谓合诸乐器一时奏之经所云鞉磬柷圉箫管之属是也不合异代之乐】
　　礼记礼器庙堂之下县鼓在西应鼓在东礼交动乎上乐交应乎下和之至也【注言交乃和　疏礼交动乎上者谓君与夫人酌献之礼交相动于堂上也乐交应乎下者谓县鼓应鼓相应在于堂下和之至也者谓堂上下礼乐交相应防和谐之至极也】
　　蕙田案祼之后当作乐以下神故升歌清庙堂上之乐作荐血荐腥荐爓所以享神故奏无射歌夹钟舞大武堂下之乐作诗序作乐而合乎祖礼器乐交动乎下是也书下管鼗鼓合止柷敔亦即此意也是爲乐之第二节
　　右下管舞大武
　　诗小雅楚茨祝祭于祊祀事孔明【传祊门内也　笺孝子不知神之所在故使祝博求之平生门内之旁待宾客之处　疏释宫云閍谓之门李廵曰閍庙门名孙炎曰诗云祝祭于祊祊谓庙门也彼直言门知门内者以正祭之礼不宜出庙门也而郊特牲云直祭祝于主注云直正也谓祭熟时祭以熟爲正又曰索祭祝于祊注云庙门外曰祊又注祊之礼宜于庙门外之西室于此不同者以彼祊对正祭是明日之名又彼记文称祊之于东方爲火明在西方与绎俱在门外故礼器曰爲祊于外祭统曰而出于祊对设祭于室爲正是亦明日之绎故皆在门外与此不同以庙门谓之祊知内外皆有祊称也祝祭于祊者以孝子不知神之所在故使祝博求之于庙门内之旁待宾客之处也毎处求之是祀礼于是甚明也明此祊庙门之名其内得有待宾客之处者聘礼公食大夫皆行事干庙其待之迎于大门之内则天子之礼焉其迎诸侯之臣或于庙门内也绎祭之祊在庙门外之西此正祭之祊或在庙门内之西天子迎宾在门东此祭当在门西大率系之门内爲待宾客之处耳】
　　朱子集传祊庙门内也孝子不知神之所在故使祝博求之于门内待宾客之处也
