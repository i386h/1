<!-- { "loadSidebar": true } -->
　　僖公二十七年左氏传楚子将围宋使子文治兵于暌【注子文时不为令尹故云使治兵习号令也暌楚邑也】终朝而毕不戮一人【注终朝自旦及食时也子文欲委重于子玉故略其事】子玉复治兵于蒍【注子玊为令尹故蒍楚邑】终日而毕鞭七人贯三人耳国老皆贺子文子文饮之酒【注贺子玊堪其事】蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获防何子玉之败子之举也举以败国将何贺焉子玉刚而无礼不可以治民过三百乗其不能以入矣苟入而贺何后之有【注三百乗二万二千五百人言子玉力小任重将不能以入其众而治之也苟子玉能入其众而举贺典未为后时而失礼言不胜其任不足贺】
　　蕙田案以上校阅失礼之事
　　右校阅
　　通典汉兴设南北军之备外命天下郡国选能引强蹶张材力武猛者以为轻车骑士材官楼船常以立秋后郊礼毕斩牲于东门以荐陵庙肄孙呉兵法六十四阵每十月都试金革骑士各有员数
　　蕙田案刘昭注续汉志引魏书汉承秦制十月会五营士为八乗进退名曰乗之晋志亦曰都讲
　　续汉礼仪志汉仪立秋之日自郊礼毕始威武斩牲于郊东门以荐陵庙乗舆御戎辂白马朱鬛躬执弩射牲太宰命谒者各一人载以获车驰送陵庙还宫遣使者赍束帛以赐武官武官肄兵习战阵之仪斩牲之礼名曰防刘兵官皆肄孙呉兵法六十四阵名曰乗之晋书礼志既还公卿以下陈雒阳街乗舆到公卿以下拜天子下车公卿亲识顔色然后还宫
　　汉书文帝本纪十四年冬匈奴冦边杀北地都尉卬遣三将军军陇西北地上郡中尉周舍为衞将军郎中令张武为车骑将军军渭北车千乗骑卒十万人上亲劳军勒兵申教令赐吏卒
　　武帝本纪元封元年冬十月诏曰南越东瓯咸伏其辜西蛮北裔颇未辑睦朕将巡边陲择兵振旅躬秉武节置十二部将军亲帅师焉行自云阳北歴上郡西河五原出长城北登单于台至朔方临北河勒兵十八万骑旌旗径千余里
　　郊祀志冬上议曰古者先振兵释旅然后封禅遂北巡朔方勒兵十余万骑还祭黄帝冢桥山释兵凉如【注李竒曰凉如地名】
　　后汉书世祖本纪建武六年初罢郡国都尉官
　　【刘氏攽曰郡有都尉国有中尉此时罢郡都尉耳不应有国字】
　　章如愚曰光武见翟义反隗嚣叛皆以秋试勒车骑诛守长以起事也是以罢郡国都尉无都试之法惟京师肄兵如故
　　顺帝本纪永建元年夏五月严饬障塞缮设屯备立秋之后简习戎马冬十月庚寅遣黎阳营兵出屯中山北界告幽州刺史令缘边増置步兵列屯塞下调五营弩师郡举五人令教习战射【注调选也五营五校也谓长水步兵射声胡骑车骑五校】尉
　　何进传灵帝中平五年天下滋乱望气者以为京师当有大兵两宫流血大将军司马许凉假司马伍宕説进曰太公六韬有天子将兵事可以威厌四方进以为然入言之于帝于是乃诏进大发四方兵讲武于平乐观下起大坛上建十二重五采华葢高十丈坛东北为小坛复建九重华葢高九丈列步兵骑士数万人结营为阵天子亲出临军驻大华葢下进驻小华葢下礼毕帝躬擐介马称无上将军行阵三匝而还诏使进悉领兵屯于观下是时置西园八校尉以小黄门蹇硕为上军校尉虎贲中郎将袁绍为中军校尉屯骑都尉鲍鸿为下军校尉议郎曺操为典军校尉赵融为助军校尉淳于琼为佐军校尉又有左右校尉帝以蹇硕壮健而有武略特亲任之以为元帅督司隷校尉以下虽大将军亦领属焉
　　魏志武帝本纪建安十三年春正月作元武池以肄舟师
　　晋书礼志献帝建安二十一年魏国有司奏古四时讲武皆于农隙汉西京承秦制三时不讲惟十月都试今金革未偃士众素习可无四时讲武但以立秋择吉日大朝车骑号曰治兵上合礼名下承汉制奏可是秋阅兵魏王亲执金鼓以令进退
　　右汉
　　晋书礼志延康元年魏文帝为魏王是年六月立秋治兵于东郊公卿相仪王御华葢亲令金鼓之节
　　魏志文帝本纪黄初六年十月行幸广陵故城临江观兵
　　明帝本纪太和元年冬十月丙寅治兵于东郊
　　蜀志后主建兴十年亮休士劝农于黄沙作流马木牛毕教兵讲武
　　右三国
　　晋书武帝本纪咸宁元年十一月癸亥大阅于宣武观三年十一月丙戌帝临宣武观大阅
　　太康四年十二月庚午大阅于宣武观　六年十二月甲申大阅于宣武观旬日而罢
　　礼志元帝太兴四年诏左右衞及诸营教习依大习仪作鴈羽仗
　　成帝本纪咸和元年十一月壬子大阅于南郊
　　文献通考咸宁元年太康四年六年皆大阅习众然不自令进退自帝以后其礼遂废成帝咸和中诏内外诸军戯兵于南郊之故其地因名鬬自后蕃镇桓庾诸方伯往往阅习朝廷无事焉
　　右晋
　　宋书文帝本纪元嘉二十年二月甲寅车驾于白下阅武　二十五年春正月庚寅诏曰安不忘虞经世之所同治兵教战有国之恒典故服训明耻然后少长知禁顷戎政虽修而号令未审今宣武始成便可刻日大习众军当因校猎肄武讲事
　　孝武帝本纪孝建二年九月丁亥车驾于武阅武大明五年二月癸巳车驾阅武诏曰昔人称人道何先于兵为首虽淹纪勿用忘之必危朕以聴览余闲因时讲事坐作有仪进退无爽军幢以下普量班锡　七年春正月癸未诏曰春搜之礼着自周令讲事之语书于鲁史所以昭宣徳度示民轨则今嵗稔气荣中外宁晏当因农隙葺是旧章可尅日于元武湖大阅水师并巡江右讲武校猎十一月癸巳车驾习水军于梁山南齐书武帝本纪永明二年八月戊申车驾幸元武湖讲武　三年闰月戊午车驾幸宣武堂诏曰今亲阅六师少长有礼领驭群帅可量班赐　四年九月戊辰车驾幸琅邪城讲武观者倾都普颁酒肉
　　陈书后主本纪祯明四年秋九月甲午车驾幸元武湖肄舻舰阅武宴羣臣赋诗
　　魏书昭成帝本纪建国五年秋七月七日诸部毕集设坛埒讲武驰射因以为常
　　道武帝本纪登国六年秋七月壬申讲武于牛川　八年秋七月车驾临幸新坛庚寅宴羣臣仍讲武　十年八月帝亲治兵于河南
　　皇始元年八月庚寅治兵于东郊
　　天兴二年秋七月辛酉大阅于鹿苑享赐各有差　五年春正月帝闻姚兴将冦边庚寅大简舆徒诏并州诸军积谷于平阳之干壁六月治兵于东郊部分众军明元帝本纪永兴二年秋七月丁巳立马射台于陂西仍讲武教战　五年春正月己巳大阅畿内男子十二以上悉集己卯幸西宫拔大渠帅四十余人诣阙赐以缯帛锦罽各有差乙酉诏诸州六十户出戎马一匹庚寅大阅于东郊部署将帅以山阳侯奚斤为前军众三万阳平王熙等十二将各万骑帝临白登躬自校览焉二月戊申赐阳平王熙及诸王公侯将士布帛各有差庚戌幸高栁川甲寅车驾还宫
　　太武帝本纪始光元年九月大简舆徒治兵于东郊部分诸军五万骑　二年冬十月治兵于西郊　四年夏四月治兵讲武
　　延和元年夏五月大简舆徒于南郊　九年九月乙酉治兵于西郊　十一年八月癸未治兵于西郊
　　文成帝本纪兴安二年九月壬子阅武于南郊
　　册府元太安四年七月壬子诏曰朕每嵗以秋月闲日命羣官讲武平壌所幸之处必立宫坛糜费之功劳损非一宜仍旧贯何必改作也
　　文献通考文成帝和平三年因嵗除大傩遂耀兵示武更为制令步兵陈于南骑士陈于北各击钟鼔以为节度其步兵所衣青赤黒黄别为部队楯矟矛防相次周回转易以相赴就有飞龙腾蛇之变为车箱鱼鳞四门之阵凡十余法跪起前却莫不应节阵毕南北二军皆鸣鼓角众尽大噪各令骑将六千人去来挑战步兵更进退以相拒击南败北捷以为威观自后以为常魏书孝文帝本纪延兴四年八月戊申大阅于北郊五年冬十月太上皇帝大阅于北郊
　　太和五年二月己酉讲武于唐水之阳三月辛酉朔车驾幸肆州癸亥讲武于云水之阳九月庚午阅武于南郊大享羣臣　十六年八月癸丑诏曰文武之道自古并行威福之施必也相借故三五至仁尚有征伐之事夏殷明叡未舍甲兵之行然则天下虽平忘战者殆不教民战可谓弃之是以周立司马之官汉制将军之职皆所以辅文强武威肃四方者矣国家虽崇文以怀九服修武以宁八荒然于习武之方犹为未尽今则训文有典教武阙然将于马射之前先行讲武之式可勅有司豫修埒其列阵之仪五戎之数别俟后勅　十八年八月丁未幸阅武台临观讲武　十九年春正月壬午讲武于汝水之西大赉六军　二十年九月戊辰车驾阅武于小平津癸酉还宫　二十二年三月庚寅行幸樊城观兵襄耀武而还
　　宣武帝本纪景明三年九月丁巳车驾行幸邺戊寅阅武于邺南
　　隋书礼仪志后齐常以季秋皇帝讲武于都外有司先莱野为为三军进止之节又别墠于北舆驾停观遂命将简士教众为战阵之法凡为陈少者在前长者在后其还则长者在前少者在后长者持弓矢短者持旌旗勇者持钲鼓刀楯为前行防槊者次之弓箭为后行将帅先教士目使习见旌旗指挥之踪发起之意旗卧则教士耳使习金鼔动止之节声鼔则进鸣金则止教士心使知刑罚之苦赏赐之利教士手使习持五兵之使战鬬之备教士足使习跪及行列崄泥之涂前五日皆请兵严于所依方色建旗为和门都墠之中及四角皆建五采牙旗应讲武者各集于其军戒鼓一通军士皆严备二通将士贯甲三通步军各为直陈以相俟大将各处军中立旗鼓下有司陈小驾卤簿皇帝武弁乗革辂大司马介胄乗奉引入行殿百司陪列位定二军迭为客主先举为客后举为主従五行相胜法为阵以应之
　　周书太祖本纪大统三年进太祖柱国大将军　五年冬大阅于华隂　九年冬十月大阅于栎阳还屯华州十年冬十月大阅于白水　十一年冬十月大阅于
　　白水遂西狩岐阳
　　武帝本纪保定二年冬十月辛亥帝御大武殿大射公卿列将皆防戊午讲武于少陵原　三年冬十月丁亥上亲率六军讲武于城南京邑观者舆马弥漫数十里诸蕃使咸在焉
　　天和六年冬十月壬寅上亲率六军讲武于城南建徳元年十一月丙午上亲帅六军讲武城南　二年十一月辛巳帝亲率大军讲武于城东癸未集诸军都督以上五十人于道防苑大射帝亲临射宫大备军容三年六月丁未集诸军将教以战阵之法十一月行
　　幸同州己巳大阅于城东十二月癸卯集诸军讲武于临臯泽
　　宣帝本纪宣政元年十一月己亥讲武于道防苑帝亲擐甲胄
　　右南北朝
　　隋书文帝本纪开皇二年十二月辛未上讲武于后园帝本纪大业五年癸亥出临津闗渡黄河至西平陈兵讲武
