<!-- { "loadSidebar": true } -->
　　少仪燕侍食于君子则先饭而后己【注所以劝也　疏先饭先君子之饭若尝食然君子食罢而后己若劝食然】毋放饭毋流歠小饭而亟之【注亟疾也备哕噎若见问也　疏小饭谓小口而饭亟谓疾速而咽小饭备哕噎也速咽之备见问也】数噍毋为口容【注口容弄口　疏数噍谓数数嚼之】客自彻辞焉则止【注主人辞其彻】
　　蕙田案以上侍食饮于君子
　　玉藻凡侍于君绅垂足如履齐頥霤垂拱视下而听上视带以及袷听乡任左【注绅垂则磬折也齐裳下缉也袷交领也　疏凡者臣无贵贱皆然绅大带也身直则带倚磬折则带垂身折则裳前下缉委地故行则足恒如践履裳下也霤屋檐也身俯故颈临前垂頥如屋霤拱沓手也身俯则宜手沓而下垂也视下者视髙则傲故下瞩也聴上谓听尊者语宜谛听故仰头而面乡上以聴之也视带以及袷视尊者之防也视君之法下不过带髙不过袷听上及聴乡任左皆备君教使也侍君坐时侍者在左右耳近君是以聴鄊皆以左为任也】
　　侍坐则必退席不退则必引而去君之党【注引却也党鄊之细者谓旁侧也引而去者辟君之亲党也疏引却而去坐君亲党之下也】
　　蕙田案以上臣侍君
　　君若赐之爵则越席再拜稽首受登席祭之饮卒爵而俟君卒爵然后授虚爵【注先饮示贱者先即事后授虚爵与相者示不敢先君尽爵此谓朝夕侍君得爵者若大礼则君先饮而后臣饮燕礼公卒爵而后饮是也此云再拜稽首而后受燕礼则先受而后再拜又云至三爵而退明非大飨之饮若燕礼非惟三爵而已】
　　君子之饮酒也受一爵而色洒如也二爵而言言斯礼已三爵而油油以退【注洒如肃敬貌言言和敬貌斯犹尔也油油说敬貌以退礼饮过三爵则敬杀可以去矣　疏言臣侍君小燕惟止三爵】退则坐取屦隐辟而后屦坐左纳右坐右纳左【注坐跪也初说屦堂下故退而跪取屦起而逡廵隠辟以着之纳犹着也若坐左膝则着右足之屦坐右膝则着左足之屦】
　　若赐之食而君客之则命之祭然后祭先饭辨尝羞饮而俟【注侍食则不祭虽见宾客犹不敢备礼也君将食臣先尝羞忠孝也俟君食而后食　疏礼敌者共食则先祭降等之客则后祭臣侍君而赐之食则不祭若君以客礼待之则虽得祭又须君命之祭乃敢祭也君未食而臣先食徧甞羞膳示行臣礼为尝食也尝羞毕歠饮以俟君飧臣乃敢飧也】若有尝羞者则俟君之食然后食饭饮而俟【注甞羞者膳宰也饭饮利将食也　疏此谓臣侍食得赐食而非君所客者也故不得祭君使膳宰自尝羞故不得甞羞既不祭不尝则俟君食后已乃食也】君命之羞羞近者【注辟贪味也】命之品尝之然后唯所欲凡尝逺食必顺近食【注从近始也　疏虽君已食已乃后食而犹未敢食羞故又须君命虽得君命犹先食近其前者一种而止若越次前食逺者则为贪好味也品徧也既未敢越次多食故君又命徧尝已乃徧尝之随所欲不复次第也】君未覆手不敢飧君既食又饭飧饭飧者三饭也【注覆手以循口已食也飱劝食也君既食又饭飧不敢先君饱也三饭臣劝君食如是可也　疏覆手谓食饱必覆手以循口邉恐有殽粒污着之也飧谓用饮浇饭于器中也礼食竟更作三飧以劝助令饱实不虚也君既食又饭飧者君食毕竟而又飧则臣乃敢飧明不先君而饱也三飧谓三度飧也】君既彻执饭与酱乃出授从者【注食于尊者之前当亲彻也　疏饭酱是食之主故自执之】
　　论语侍食于君君祭先饭【注郑曰于君祭则先饭矣若为君尝食然】
　　蕙田案此即士相见礼所云君赐之食则君祭先饭徧尝膳饮而俟君命之食然后食者也君不以客待之故君祭而臣不祭君侧无尝羞者故先饭辩尝膳代膳宰之职
　　又案以上臣赐食于君
　　曲礼谋于长者必操几杖以从之【注从犹就也】长者问不辞让而对非礼也【注当谢不敏】
　　见父之执不谓之进不敢进不谓之退不敢退不问不敢对【注敬父同志　疏父之执谓执友与父同志者也或故往见或路中相见也】
　　年长以倍则父事之【注谓年二十于四十者】十年以长则兄事之五年以长则肩随之【注肩随者与之并行差退】羣居五人则长者必异席【注席以四人为节因宜有所尊】
　　从于先生不越路而与人言【注尊不二也先生老人教学者】遭先生于道趋而进正立拱手【注为有教使】先生与之言则对不与之言则趋而退【注为其不欲与已并行】从长者而上丘陵则必乡长者所视【注谓逺视不察有所问】
　　凡为长者粪之礼必加帚于箕上以袂拘而退其尘不及长者以箕自乡而扱之
　　奉席如桥衡【注横奉之令左昻右如有首尾然】请席何鄊请袵何趾【注顺尊者所安也袵卧席也坐问乡卧问趾因于隂阳】
　　先生书防琴瑟在前坐而迁之戒勿越【注广敬也】虚坐尽后【注谦也】食坐尽前【注为污席】坐必安执尔顔【注执犹守也】长者不及毋儳言【注儳犹暂也非类杂】
　　少仪排闼说屦于户内者一人而已矣【注虽众敌犹有所尊也】有尊长在则否【注在在内也后来之众皆说屦于户外疏宾主登席其众须入户内者如尊卑相敌犹推一人为尊排闼谓排推门扇说屦于户内者一人而已言止许一人不得并皆如此也有尊长在则否者谓先有尊长已在于堂或室众人后入不得一人说屦于户内也】
　　尊长于己逾等不敢问其年【注逾等父兄党也问年则己恭敬之心不全】燕见不将命【注自不用宾主之正来则若子弟然】遇于道见则面【注可以隐则隠不敢烦动也】不请所之【注尊长所之或卑亵】防俟事不犆吊【注亦不敢故烦动也事谓朝夕哭时】寝则坐而将命【注命有所传辞也坐者不敢临之】
　　蕙田案以上卑幼见长者杂仪
　　右经传相见礼
