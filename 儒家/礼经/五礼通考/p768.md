<!-- { "loadSidebar": true } -->
　　大侯既抗弓矢斯张射夫既同献尔发功发彼有的以祈尔爵【大侯君侯也抗举也有燕射之礼的质也祈求也　笺举者举鹄而栖之于侯也周礼梓人张皮侯而栖鹄天子诸侯之射皆张三侯故君侯谓之大侯大侯张而弓矢亦张节也将祭而射谓之大射下章言烝衎烈祖其非祭与射夫众射者也献犹奏也既比众耦乃诱射射者乃登射各奏其发矢中的之功发发矢也射者与其耦拾发发矢之时各心竞云我以此求爵女爵射爵也射之礼胜者饮不胜所以养病也故论语曰下而饮其争也君子　疏唯言大侯君侯不言侯之所用梓人云张兽侯则王以息燕是燕射射兽侯则毛意亦当然矣燕射之礼自天子至士皆一侯上下共射之无二侯故乡射记云天子熊侯白质诸侯麋侯赤质大夫布侯画以虎豹士布侯画以鹿豕注云此所谓兽侯也燕射则张之乡射及宾射当张采侯二正而记此者天子诸侯之燕射各以其乡射之礼而张此侯是以云焉白质赤质者皆采其地不采者白布也熊麋虎豹鹿豕皆正面画其头象于正鹄之处君画一臣画二阳奇隂耦之数也燕射射熊虎豹不忘上下相犯射麋鹿豕志在君臣相飬也其画之者皆毛物也又曰凡画者丹质注云宾射之侯皆画云气于侧以为饰必先以丹采其地丹浅于赤又曰乡侯中十尺侯道五十弓弓二寸以为侯中如此则天子燕射惟射一侯耳侯身一文其中三分居一以白地画熊于外则丹地画以云气唯此一侯君臣共射而云大侯君侯者以君所射故谓之大解言大之意故以君侯释之非谓与君臣别侯也大射礼云大侯九十弓彼张三侯其九十弓者最髙大故云名大侯亦以君之所射故也言有燕射之礼者以上文为燕此下説射言礼有燕射之礼故此诗得言之若然燕礼言若射如乡射之礼案乡射初则张侯此举酬之下始言大侯既抗者乡射之初虽言张侯而以事未至经云不繋左下纲中掩束之至于将射以司正为司马乃云司马命张侯弟子脱束遂繋左下纲是将射始张之故于此言既抗也案大射前射三日司马命量人巾车张三侯夏官射人云若王大射则以貍歩张三侯则天子亦前射三日其侯射人张之矣此将射而言大侯既抗明非始张侯体言举鹄而栖之于侯中也知者郑既云周礼梓人张皮侯而栖鹄是鹄在侯复别栖之栖即举也彼注云皮侯以皮所饰之侯也其上文云梓人为侯广与崇方三分其广而鹄居一焉注云髙广等谓侯中天子射礼以九为节侯道九十弓弓二寸以为侯中髙广等则天子侯中一丈八尺诸侯于其国亦然鹄所射也以皮为之各如其侯也居侯中三分之一则此鹄方六尺唯大射以皮饰侯故言张皮侯而栖鹄也天官司裘注云以虎熊豹麋之皮饰其侧又方制之为质谓之鹄着于侯中所谓皮侯也又解名曰大侯之意天子诸侯之射皆张三侯故云君侯谓之大侯郑以此为大射故云张三侯若燕射则张一侯而已无三侯也射人云王大射张三侯司裘王大射供虎侯熊侯豹侯设鹄天子之射张三侯也大射巾车张三侯是诸侯之射张三侯也司裘又曰诸侯供熊侯豹侯不三侯者注云诸侯谓三公及王子弟封于畿内者是畿内诸侯屈于天子故二侯也既言大射之礼而毛以此为燕射故破之云将祭而射谓之大射下章言烝衎烈祖其非祭乎既烝衎烈祖是为祭事则此时祭为大射明矣故难之也王肃述毛云幽王饮酒无度故言燕礼之义其奏云言燕乐之义得则能进乐其先祖犹孝经説大夫士之行曰然后能守其宗庙而保其祭祀非唯祭之日然后能保而行之以此故言烝衎非实祭也孙毓以谓燕礼轻祭事重幽王无度无不慢也举重可以明轻轻不足以明重又锡尔纯嘏子孙其湛非饮燕之文所得及也一篇之防笺义为长大射所以择士当助祭者莫不在焉既同非一之辞故知射夫众射者也献奏皆奉上之言以发矢能中是呈奏己功故以献为奏也大射礼选羣臣为三耦若大夫不足以士充之三耦之外其余众士与射者各自取匹谓之众耦射人説宾射之礼云王以六耦则天子大射亦六耦也故周礼夏官大司马职云若大射则合诸侯之六耦此其义也射人云诸侯四耦大射唯三耦者宾射对邻国之君尊故四耦大射与己之臣子卑故降之天子尊无与敌其与射者皆是诸侯来朝及在朝公卿无所差降明矣大射宾射但六耦之外亦当有众耦矣言既比众耦乃诱射者众耦正谓王之六耦外之众耦也何者大射于司射誓射之下云遂比三耦司射命三耦取弓于次司射升堂诱射既诱射然后三耦登堂而射三耦既射乃云遂比众耦是比众耦在诱射之后今此笺云既比众耦乃诱射射者乃登堂而射各奏其发矢中的之功言比众耦文在诱射之上始云登堂而射故知众耦非如大射之众耦也必知然者射以正耦为主故礼定其尊卑之数其余众耦才厠末而已郑何当舍其正耦而言及众乎正以六耦非一故称众也　毛氏于射侯之事正鹄不明唯猗嗟传云二尺曰正亦不言正之所施周礼郑众马融注皆云十尺曰侯四尺曰鹄二尺曰正四寸曰质则以为侯皆一丈鹄及正质于一侯之中为此等级则亦以此质为四寸也王肃亦云二尺曰正四寸曰质又引尔雅云射张皮谓之侯侯中者谓之鹄鹄中者谓之正正方二尺也正中谓之方六寸也则质也旧云方四寸今云方六寸尔雅説之明宜从之此肃意唯改质为六寸其余同郑马也贾逵周礼注云四尺曰正正五重鹄居其内而方二尺以为正正大于鹄鹄在正内虽内外不同亦共在一侯郑于周礼上下捡之以为大射之侯其中制皮为鹄宾射之侯其中采画为正正大如鹄皆居侯中三分之一其燕射则射兽侯侯中画为兽形即乡射记所谓熊侯白质之类矣三射之侯皆不同也射人注説画正之法云其外之广居侯中三分之一中言二尺与毛二尺曰正同也司裘注説皮侯之状云以虎熊豹麋之皮饰其侧又方制之以为质谓之鹄是郑意以侯中所射之处为质也此唯言的质也不言质之大小不必同于诸儒四寸六寸也且的者明白之言若广才四寸不足以为明矣盖亦为所射处与郑同也毛以此为燕射则的者谓熊侯白质者也言射事故知发为发矢大射礼曰上射既发挟矢而后下射射拾发以将乗矢是射者与其耦拾发也彼注云拾更将行也然则四矢谓之乗言射者更代发以行此四矢使四矢徧射也上言献尔发功谓其行射时此又本其发时之心故云发矢之时各心竞云我以此求汝爵谓求不饮也射义引此诗即云祈求也求中以辞爵也酒者所以养老所以养病求中以辞养也注云欲求中之者以求不饮汝爵是矣故此云射之礼胜者饮不胜者所以养病是辞养也大射礼曰司射命设丰司宫士奉丰由西阶升坐设于西楹西胜者之弟子洗觯升酌散南面坐奠于丰上司射命三耦及众射者胜者皆袒决遂执张弓不胜者皆袭説决拾却左手右加弛弓于其上遂执弣胜者先升堂不胜者进北面坐取丰上之觯兴少退立卒觯坐奠于丰下三耦卒饮众皆继饮射爵如三耦是饮射之礼故论语曰下而饮其争也君子引此者明祈尔爵为心中之争也此饮于西阶上言下而饮者谓饮射爵时揖让而升下意取而饮与争故引彼文不尽耳】
　　朱子曰初筵即初席也左右筵之左右也秩秩有序也设宿设而又迁于下也大射乐人宿县厥明将射乃迁乐于下以避射位是也举醻举所奠之醻爵也凡射张侯而不系左下纲中掩束之至将射司马命张侯弟子説束遂系下纲也大侯张而弓矢亦张节也射夫既同比其耦也射礼选羣臣为三耦三耦之外其余各自取匹谓之众耦爵射不中者饮丰上之觯也卫武公饮酒悔过而作此诗此章言因射而饮者初筵礼仪之盛酒既调美而饮者齐一至于设钟鼓举酬爵抗大侯张弓矢而众耦拾发各心竞云我以此求爵汝也
　　蕙田案此诗毛以为燕礼郑以为大射礼郑所据者以第三章有祭祀之事与射义所谓将祭择士合耳将祭择士先儒多疑之毛所据者以有燕之事耳然大射及宾射燕射皆有之则毛郑之説两通可也朱子集传于钟鼓既设句引大射乐人宿悬之文则亦以为大射矣今从之
　　礼记射义诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也【注发犹射也的谓所射之识也言射的必欲中之者以求不饮女爵也辞养让见养也吕氏大临曰射礼胜饮不胜所以争胜者辞乎饮也君子责己重而责人轻我之不中则反求诸己曰非病也不能也心平体正持弓矢审固循声而发发而不失正鹄者惟贤者能之若不肖之人彼将安能以中此责己重也彼之不中则曰非不能也病也酒者所以养老与病也故揖让而升以礼相下以饮其不胜者此责人轻也诗云发彼有的以祈尔爵求中以辞爵则所以争者乃所以辞也养则利之也争辞养乃所以争辞利也】
　　右大射
　　周礼夏官射人以射法治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正【注射法王射之礼治射仪谓肄之也郑司农云三侯虎熊豹也容者乏也待获者所蔽也九节析羽九重设于长杠也正所射也诗云终日射侯不出正兮二侯熊豹也豻侯豻者兽名也兽有防豻熊虎谓三侯者五正三正二正之侯也二侯者三正二正之侯也一侯者二正而已此皆与宾射于朝之礼也考工记梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而画以朱緑其外之广皆居侯中参分之一中二尺今儒家云四尺曰正二尺曰鹄鹄乃用皮其大如正此説失之矣大射礼豻作干读如宜豻宜狱之豻豻胡犬也士与士射则以豻皮饰侯下大夫也大夫以上与宾射饰侯以云气用采各如其正九节七节五节者奏乐以为射节之差言节者容侯道之数也乐记明乎其节之志不失其事则功成而徳行立　疏此则宾射在朝之仪言王射之礼者此经兼有诸侯臣各在家与宾客射法各自有官掌之射人但作法与之耳此射人所掌王射之礼以别诸侯已下之射也肄则习也此经言容仪礼大射乡射等云乏言容者据唱获者容身于其中据人而言云乏者矢至此乏极不过据矢而説也案乡射记云于境则虎中龙旜谓诸侯宾射之礼彼又云唯君有射国中其余臣则否注云臣不习武事于君侧则臣皆不得在国射若然在朝宾射唯有天子而此云皆与宾射于朝之礼者谓诸侯已下宾射在已朝不谓于天子之朝行此宾射之礼也九节者五节先以听七节者三节先以听五节者一节先以听尊者先听多卑者少为差皆留四节以乗矢拾发云言节者容侯道之数者谓若九节者侯道九十弓七节者侯道七十弓五节者侯道五十弓也引乐记设侯道逺近亦为节也此射义文云乐记者误】
　　【黄氏曰自此以下则射事也射法自王而下各有其法故以射法治射仪射法必自射人出故射人虽不掌士而士之法仪具焉】
