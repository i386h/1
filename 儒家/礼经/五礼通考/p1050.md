<!-- { "loadSidebar": true } -->
　　大理寺【卿一人左右少卿各一人左右寺丞各一人掌审谳平反刑狱之政令其属司务二人左右寺寺正各一人寺副二人评事四人吴元年置大理司洪武元年革三年置磨勘司寻亦革十四年复置大理寺又置审刑司共平庶狱十九年罢审刑司】
　　蕙田案刑部都察院并大理寺谓之三法司而大理寺独以平反为职凡三法司防审初审刑部都察院为主覆审则大理寺为主
　　詹事府【詹事一人少詹事二人府丞二人掌辅导太子其属主簿一人録事二人通事舍人二人　左春坊大学士左庶子左谕德各一人左中允左賛善左司直郎各二人左清纪郎一人左司諌二人右春坊亦如之　司经局洗马一人校书正字各二人　洪武初东宫官属自三少賔客外则有左右詹事同知詹事院副詹事詹事丞及左右率府使同知副使谕德賛善大夫皆以勲旧大臣兼领又有文学中舍正字侍正洗马庻子及賛读等官十五年更定左右春坊司经局官二十二年始置詹事院二十五年改院为府凡坊局之事悉总之建文中又置资德院成祖复旧制按詹事府多由他官兼掌成化以后率以礼部尚书侍郎由翰林出身者兼之其协理者无常员春坊大学士司直司諌清纪郎俱不常置中叶以后出阁讲读每点别员本府坊局仅为翰林官迁转之阶】
　　翰林院【学士一人掌制诰史册文翰之事备天子顾问侍读学士侍讲学士各二人侍读侍讲各二人掌讲读经史五经博士九人典籍二人侍书二人待诏六人孔目一人史官修撰编修检讨庶吉士无定员吴元年初置翰林院十四年令编修检讨典籍同左春坊左司直郎正字賛读考驳诸司奏启平允则署其衔曰翰林院兼平驳诸司文字某官某列名书之建文时设承防改侍读侍讲两学士为文学博士成祖初复旧又特简讲读编检等官叅预机务谓之内阁然解缙胡广等既直文渊阁犹相继署院事洪熈以后杨士竒等加至师保礼絶百僚始不复署内阁本翰林之职故嘉隆以前文移关白犹称翰林院以后则竟称内阁矣其在六部自成化以后礼部尚书侍郎必由翰林吏部两侍郎必有一由于翰林其由翰林者尚书则兼学士侍郎则兼读讲学士其在詹事府暨坊局官视其品级必带本院衔】
　　王氏圻曰英宗天顺中大学士李贤建议请专选进士科充翰林院官遂为制自后非进士起家不得居翰林为孤卿非翰苑出身不得入内阁居宥宻
　　国子监【祭酒一人司业一人掌国学诸生训导之政令其属监丞一人五经博士五人助教十五人学正十人学録七人典簿一人典籍一人掌馔二人明初即置国子学洪武八年又置中都国子学十五年改为国子监二十六年罢中都国子监建文中陞监丞为堂上官革学正学録成祖初复旧祭酒司业明初择有学行者任之后皆由翰林官迁转】
　　蕙田案明制府院寺监设丞俱为堂上官独国子监丞领绳愆防事为属员
　　太常寺【卿一人少卿二人寺丞二人掌祭祀礼乐之事其属典簿二人博士二人协律郎二人賛礼郎九人司乐二十人天坛地坛朝日坛夕月坛先农坛帝王庙祈谷殿长陵献陵景陵裕陵茂陵泰陵显陵康陵永陵昭陵各祠祭署俱奉祀二人祀丞二人牺牲所吏目一人吴元年置太常司三十年改为寺　提督四夷馆少卿一人掌译书之事初翰林院后増太常卿少卿各一员为提督嘉靖中裁卿一员】
　　光禄寺【卿一人少卿二人寺丞二人掌祭享宴劳酒醴膳羞之事其属典籍二人録事一人大官珍羞良醖掌醢四署各署正一人署丞四人监事四人司牲司大使副使各一人司牧局大使一人银库大使一人吴元年置宣徽院洪武元年改为光禄寺八年改寺为司三十年复为寺】
　　太仆寺【卿一人少卿二人寺丞二人掌牧马之政令其属主簿一人常盈库大使一人所辖各牧监监正监副録事各一人各羣羣长一人洪武初置羣牧监于荅荅失里营所六年更置羣牧监于滁州旋改为太仆寺后定所辖牧监十四羣九十有七三十年置行太仆寺于北平永乐以后以行太仆寺为太仆寺其旧在滁州者为南京太仆寺】
　　鸿胪寺【卿一人左右少卿各一人左右寺丞各一人掌朝防賔客吉凶仪礼之事其属主簿一人司仪司賔二署各署丞一人鸣賛四人序班五十人吴元年置侍仪司九年改为殿庭仪礼司三十年改为鸿胪寺】尚寳司【卿一人少卿一人司丞三人掌寳玺符牌印章太祖初设符壐郎吴元年改为尚寳司】吏户礼兵刑工六科【都给事中各一人左右给事中各一人给事中吏科四人户科八人礼科六人兵科十人刑科八人工科四人掌侍从规諌补阙拾遗稽察六部百司之事明初设给事中洪武六年始分为六科十年承敕监十二年改通政司十三年置諌院有左右司諌及正言后又置諌议大夫寻皆罢二十二年改给事中为源士未防复旧】
　　中书科【中书舍人二十人掌书冩诰敕制诏银册铁劵等事　直文华殿东房中书舍人掌奉防书冩书籍直武英殿西房中书舍人掌奉防篆冩册寳图书俱无定员　内阁诰敕房中书舍人制敕房中书舍人并无定员诰敕房掌书办文官诰敕畨译敕书并外国文书揭帖兵部纪功勘合底簿制敕房掌书办制敕诏书诰命册表寳文玉牒讲章碑额题奏揭帖一应机宻文书各王府敕符底簿洪武七年设直省舍人中书省后改中书舍人与给事中俱承敕监建文中革中书舍人改为侍书翰林院成祖复旧制寻设中书科定舍人员宣德间内阁置诰敕制敕两房皆设中书舍人嘉靖二十年选各部主事大理寺评事带原衔直诰敕制敕两房】
　　蕙田案明代中书舍人有三其直文华武英殿者率取善书画者充之其直诰敕制敕两房者则为内阁之属嘉靖以后多选部寺诸臣入直归有光以太仆寺丞直制敕房则各寺堂上官亦有直两房者矣两房舍人与文华武英殿舍人及中书科舍人名同实异明史并为一条今姑从之而附辨于后
　　行人司【司正一人左右司副各一人行人三十七人掌捧节奉使之事洪武十三年置建文中鸿胪寺后复旧】
　　钦天监【监正一人监副二人掌天文厯数占推歩之事其属主簿一人春夏中秋冬五官正各一人五官灵台郎八人五官保章正二人五官挈壶正二人五官监三人五官司书二人五官司晨八人漏刻博士六人明初设太史监吴元年改监为院洪武元年改为司天监又置囘回司天监三年改曰钦天监三十一年罢囘囘钦天监】
　　太医院【院使一人院判二人掌医疗之法其属御医四人吏目一人生药库惠民药局各大使一人副使一人太祖设医学提举司寻改为太医监吴元年改监为院】
　　上林苑监【左右监正各一人左右监副各一人左右监丞各一人掌苑囿园池牧畜树种之事其属典簿一人良牧蕃育林衡嘉蔬四署各典署一人署丞一人録事一人永乐五年置】
　　中东西南北五城兵马指挥司【各指挥一人副指挥四人吏目一人掌廵捕盗贼疏理街道沟渠及囚犯火禁之事】
　　蕙田案明初各城门设兵马以指挥司领之其后令专掌刑名盗贼职如两京州县而官名犹仍旧则以文职而繋武职之衔矣
　　顺天府【府尹一人府丞一人治中一人通判六人推官一人儒学教授一人训导一人其属经厯知事各一人照磨检校各一人所辖宛平大兴二县及司狱司都税司宣课司税课司税课分司逓军所批騐所】武学【京卫武学教授训导各一人卫武学教授一人训导二人或一人】
