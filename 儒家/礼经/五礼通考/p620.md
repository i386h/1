<!-- { "loadSidebar": true } -->
　　诸侯皮弁以听朔于太庙【注皮弁下天子也　疏以天子用冕诸侯用皮弁故云下天子也此诸侯聼朔于太庙熊氏云周之天子于洛邑立明堂惟大享帝就洛邑耳其每月聼朔当在文王庙也以文王庙为明堂制故也此听朔于太庙谷梁传云诸侯受乎祢庙与礼乖非也凡每月以朔告神谓之告朔即论语云告朝之饩羊是也则于时聼治此月朔之事谓之聼朔此玉藻文是也聼朔又谓之视朔文十六年公四不视朔是也告朔又谓之告月文六年闰月不告月是也行此礼天子于明堂诸侯于太祖庙讫然后祭于诸庙谓之朝享司尊云朝享是也又谓之朝庙文六年云犹朝于庙是也又谓之朝正襄二十九年释不朝正于庙是也又谓之月祭祭法云皆月祭之是也】
　　【方氏慤曰天子聼朔于南门示受之于天也诸侯聼朔于太庙示受之于祖也诸侯受朔于天子而云受之于祖者以已得受朔于天子由祖故也元冕祭服也皮弁朝服也天子以祭服受之于天故神之诸侯以朝服受之于祖故明之】
　　春秋僖公五年左传春王正月辛亥朔日南至公既视朔遂登观台以望而书礼也【注视朔亲告朔也　疏公既告庙受朔即听视此朔之政】
　　文公十六年夏五月公四不视朔【注诸侯每月必告朔聼政因朝于庙今公以疾阙不得视二月三月四月五月朔也春秋十二公以疾不视朔非一也义无所取故特举此以表行事因明公之实有疾非诈齐　疏天子颁朔于诸侯诸侯受而藏之于祖庙每月之朔以特羊告庙受而施行之遂聼治此月之政谓之视朔因以其日又以朝享之礼祭皇考以下谓之朝庙此年公疾自二月至于五月已经四月不得视朔故书公四不视朔告朔谓告于祖庙视朔谓聼治月政视朔由公疾而废其告朔或有司告之不必废也论语云子贡欲去告朔之饩羊必是废其礼而羊在葢从是以后更有不告朔者故欲去其羊耳六年闰月不告月书经以讥之在后若不告朔不复书之者葢以闰月不告其讥已明故于后不复讥之公羊何注视朔説在六年不举不朝庙者礼月终于庙先受朝政乃朝明王教尊也朝庙礼也故以不视朔为重常以朔者始重也】
　　【文六年闰月不告月何注礼诸侯受十二月朔政于天子藏于太祖庙每月朔朝庙使大夫南面奉天子命君北面而受之比时使有司先告朔礼之至也受于庙者孝子归美先君不敢自专也言朝者縁生以事死亲在朝朝莫夕已死不敢渫神故事必于朔者感月始生而朝】
　　蕙田案告朔与朝庙无二礼何邵公注公羊其説甚明郑康成乃别以司尊彞之朝享当朝庙殊误详见吉礼告朔门
　　左传公四不视朔疾也公羊传公曷为四不视朔公有疾也何言乎公有疾不视朔自是公无疾不视朔也然则曷为不言公无疾不视朔有疾犹可言也无疾不可言也【注言无疾大恶不可言也是后公不复视朔政事委任公子遂】
　　家语季康子朝服以缟曾子问于孔子曰礼乎孔子曰诸侯皮弁以告朔然后服之以视朝若此礼者也荀悦申鉴曰天子南面听天下向明而治葢取诸离天之道也月正听朝国家之大事也宜正其仪以明旧典
　　杜氏预春秋释例人君者设官分职以为民极逺细事以全委任之责从诸下以尽知力之用总成败以效能否执八柄以明诛赏故自非机事皆委任焉诚信足以相感事实尽而不拥故受位居职者思効忠善日夜自进而无所顾忌也天下之细事无数一日二日万端人君之明有所不照人君之力有所不堪则不得不借问近习有时而用之如此则六乡六遂之长虽躬履此事躬造此官当皆移听于内官回心于左右政之粃乱常必由此圣人知其不可故简其节敬其事因月朔朝庙迁坐正位防羣吏而听大政考其所行而决其烦疑非徒议将然也乃所以考已然又恶其宻听之乱公也故显聚以防之是以上下交泰官人以理万民以察天下以治也每月之朔必朝于庙因听政事事敬而礼成故告以特牛然则朝庙朝正告朔视朔皆同日之事所从言异耳
　　右听朔
　　周礼天官宰夫掌治朝之法叙羣吏之治以待賔客之令诸臣之复万民之逆【注恒次叙诸吏之职事三者之来则应使办理之郑司农云复请也逆迎受王命者宰夫主诸臣万民之复逆故诗人重之曰家伯维宰元谓复之言报也反也反报于王谓于朝廷奏事自下而上曰逆逆谓上书　疏复谓羣臣受王命使臣行之讫反报于王故云朝廷奏事也自上而下曰顺故自下而上曰逆也言上书者则今之上表也若然据夏官诸侯诸臣万民皆复逆并有则此亦皆有上书奏事耳】
　　【吴氏澄曰令者賔客有求于朝也复者诸臣反命于上也逆者万民有言于上也待之有叙则下得以致其情于上待之无叙则上无以审择于其下故賔客之令有轻重诸臣之复有先后万民之逆有缓急宰夫皆叙羣吏之治以待之则賔客臣民俱顺矣】
　　邱氏濬曰案天官卿冡宰其贰则少宰少宰之次又有宰夫王眡朝则冡宰赞听治而宰夫掌其治之法所谓叙羣吏之治即今百司各奏所治之事也待賔客之令即今鸿胪引见藩府所遣使及外夷也诸侯之复万民之逆即今通政司所奏事也正公卿大夫羣吏之位正之为言疏谓察其不如仪者即前代殿中御史之职今轮御史纠仪也古今委任之职不同而所当为之令所当禁之法则一而已
　　夏官太仆掌正王之服位出入王之大命掌诸侯之复逆建路鼓于大寝之门外而掌其政以待逹穷者与遽令闻鼓声则速逆御仆与御庻子【注服王举动所当衣也位立处也出大命王之教也入大命羣臣所奏行也郑司农云复谓奏事也逆谓受下奏穷谓穷失职则来撃此鼓以达于王若今时上变事撃鼓矣遽传也若今时驿马军书当急闻者亦撃此鼔令闻此鼓声则速逆御仆与御庻子也太仆主令此二官使速逆穷遽者谓达穷者谓司寇之属朝士掌以肺石达穷民聼其辞以告于王遽令邮驿上下程品御仆御庻子直事鼔所者太仆闻鼔声则速逆此二官当受其事以闻】
　　吴氏澄曰建路鼔于大寝门之外非惟以鼓为朝事早晩之节也葢亦如后世之登闻鼔焉穷谓穷失职者遽令谓事当急闻者之政令也御仆御庻子二官皆直事于鼓所者若闻鼓声则太仆即速迎此二官而受其事也
　　小臣掌三公及孤卿之复逆【疏诸侯是賔客其复逆太仆尊官掌之三公孤卿是臣在朝廷故小臣掌也】
　　御仆掌羣吏之逆及庻民之复以序守路鼓【注羣吏府史以下序更　疏太仆掌诸侯复逆小臣掌三公孤卿复逆此所云羣吏对庻民是府史以下言以下兼胥徒若然不见大夫士者小臣孤卿中兼之矣序更者即太仆郑云直事鼔所者也】
　　蕙田案内竖掌内外之通令凡小事注云内外以大事闻王则俟朝而自复然则宰夫太仆小臣御仆所掌诸臣之复逆皆以大事闻于王者也诸臣复逆大率在路寝听政之时不必正当眡朝而于此可以想见先王之勤政事通下情舜之好察迩言大禹之稽于众皆由此道也故先着于此
　　又案以上复逆
　　礼记玉藻将适公所宿齐戒居外寝沐浴史进象笏书思对命既服习容观玉声乃出揖私朝煇如也登车则有光矣【注思所思念将以告君者也对所以对君者也命所受君命者也书之于笏为失忘也私朝自大夫家之朝也揖其臣乃行】
　　陈氏澔曰既服着朝服毕也容观容貌仪观也玉声佩玉之声也揖私朝与其家臣揖而往朝于君也
　　论语孔子沭浴而朝
　　朱子集注沐浴斋戒以告君重其事而不敢忽也
　　右臣将适君所
　　礼记玉藻朝辨色始入【注羣臣也入入应门也辨犹正也别也】
　　蕙田案此诸侯之礼诸侯有库雉路三门则所入者雉门也郑误以平诸侯有臯应路故云应门
　　诗齐风鸡鸣鸡既鸣矣朝既盈矣【传朝盈而君作】
　　论语入公门鞠躬如也如不容立不中门行不履阈朱子集注公门髙大而若不容敬之至也中门中于门也谓当枨闑之间君出入处也阈门限也
　　右臣入门
　　礼记玉藻君日出而视之
　　【陈氏澔曰臣入常先君出常后尊卑之礼然也视朝而见羣臣所以通上下之情】
　　诗齐风鸡鸣东方明矣朝既昌矣【毛传朝己昌盛则君聼朝】
　　蕙田案鸡鸣而朝盈玉藻所谓辨色始入也东方明而聼朝所谓君日出而视之也及其衰也朝廷兴居无节东方未明而颠倒衣裳违视朝之常期则诗人刺之
　　东方未明东方未明颠倒衣裳颠之倒之自公召之【笺挈壶氏失漏刻之节东方未明而以为明故羣臣促遽颠倒衣裳羣臣之朝别色始入自从也羣臣颠倒衣裳而朝人又从君所来而召之漏刻失节君又早兴】
　　蕙田案小雅庭燎一篇苏氏诗传以为王将起视朝不安于寝而问夜之早晩朱子集传亦因之然案之周礼秋官司烜之大事则供坟烛庭燎葢惟诸侯来朝设之其日视朝不设庭燎也当从笺义以为诸侯来朝故不载
　　宗元案古人习勤子事父母皆鸡初鸣而盥漱况人君聼朝有不于其时者乎虽人臣之入朝犹辨色君之视朝俟日出然栉洗衣冠必于色未辨日未出时方能及时朝防其余执事侍御之臣尤当早集于朝门此庭燎之所以不可不设今据司烜氏国有大事共坟烛庭燎然亦未尝指定常朝之非大事也且坟烛与庭燎并言或常朝但有庭燎而不设坟烛或庭燎为数差减不比诸侯来朝时之多亦未可定欤
　　论语君在踧踖如也与与如也【马曰君在视朝也踧踖恭敬之貌与与威仪中适之貌】
　　孟子朝将视朝
　　右君出视朝
　　周礼夏官司士司士摈孤卿特揖大夫以其等旅揖士旁三揖王还揖门左揖门右【注特揖一一揖之也旅众也大夫爵同者众揖之公及孤卿大夫始入门石皆北面东上王揖之乃就位羣士及故士太仆之属登在其位羣士位东面王西南向而揖之三揖者士有上中下王揖之皆逡遁既复位】
　　邱氏濬曰天子视朝之际臣下入朝之初大臣则逐位而拜羣臣则逐列而拜小臣则即其位而旁拜左右侍从之臣则方有事而未暇也故王于大臣则答以特揖之礼于羣臣则答以旅揖之礼于小臣则于再揖之后向其旁而答之焉听政既毕王将还内而侍卫于门之左右者始行拜礼王于是随其所在而左右揖之可见隆古盛时以礼为治位有尊卑而礼无不答也秦不师古始尊君卑臣而此礼废矣
　　礼记礼器诸侯视朝大夫特士旅之【注大夫特士旅之谓君揖之　疏视朝谓日出视诸臣之朝者也特犹独也旅众也君行日出路门视诸臣之朝若大夫则君人人揖之若士则不问多少而君众共一揖之也是大夫贵故人人得揖士贱故众共得一揖是以少为贵也此诸侯所尊者少故大夫特士旅之若天子之朝所尊者多故司士云孤卿特揖大夫以其等旅揖士旁三揖是也】
　　王制七十不俟朝【注大夫士之老者君揖则退故不俟朝　疏此谓大夫士老年而聼致仕者朝君之时入门至朝位君出揖之即退不待朝事毕也】
　　右揖
　　夏官司士大仆前【注前正王视朝之位】
　　大仆王眡朝则前正位而退入亦如之【注前正位而退道王王既立退居路门左待朝毕　疏太仆本位在路门之左今进前正位讫还退在本位故云退居路门左也王退入路寝聼事时亦前正王位却位立也】
　　右正位
　　天官宰王眡治朝则赞听治【注王视之则佐王平防】
