<!-- { "loadSidebar": true } -->
　　笙师掌教龡箫
　　礼记乐记从以箫管
　　尔雅释乐大箫谓之言小者谓之筊【注大箫编二十三管长尺四寸小者十六管长尺二寸箫一名籁　疏此别箫大小之名也风俗通云舜作箫其形参差以象鳯翼十管长二尺博雅曰箫大者二十三管无底小者十六管有底其大者名言李廵曰大箫声大者言言也郭云编二十三管长尺四寸其小者名筊李廵曰小者声扬而小故言筊筊小也郭云十六管长尺二寸箫一名籁又通卦验云箫长尺四寸其管数长短虽异要是编小竹管为之耳】
　　陈氏礼书箫【大者二十四管小者十六管】书于箫言乐成诗于箫言备举礼凡言箫多在笙竽之后则箫之奏葢后于笙矣庄周曰人籁比竹荀卿曰鳯凰于飞其翼若笙其声若箫葢箫比竹为之其状鳯翼其声鳯声言与籁皆其异名也
　　陈氏乐书周官之于箫教之小师播之瞽蒙吹之笙师则箫之为乐其器细其音肃必待众职而后致用堂下之乐备举之奏也蔡邕曰箫大者二十四管无底小者十六管有底古有洞箫无底岂其大者欤然则邕时无洞箫小者矣葢箫之为管长则浊短则清以蜡蜜实其底而增损之然后其声和矣古者造箫之法或以玉或以竹以玉若梁州记得玉箫是也以竹若丹阳记有慈姥山生箫管竹是也今制尽以律管协律取声第一管黄钟二管大吕三太簇四夹钟五姑洗六中吕七蕤宾八林钟九夷则十南吕十一无射十二应钟十三黄钟清十四大吕清十五太簇清十六夹钟清
　　律吕正义古称箫曰鳯箫风俗通曰舜作箫其形参差以象鳯翼然则古之所谓箫者实排箫也攷排箫之制其来最古律吕十二管备具其中史称伶伦截管以听鳯凰之鸣雌雄各六金石八音由此而定所以箫韶九成而以箫爲主也上古排箫之制寖失其传者葢因近代不用律吕损益倍半之法故排箫别爲一器而与律吕不相交渉惟朝贺郊祀大乐中用之不过较工尺以备器数耳其制则十六管为一具长者张两旁参差渐短若羽翼然其用单吹无旁出孔其管之最长者得今尺九寸五六分上下其次八寸四五分上下递至最短则四寸余十六管之径亦微不同乐工相传谓最长第一管爲合字依次渐髙此时用排箫之大畧也【近代皆以琴之一定笛之合字得徴分者为黄钟之宫案今尺七寸二分九厘之黄钟为古尺九寸之黄钟则今尺九寸之黄钟实与今尺九寸一分之倍夷则相近而今尺九寸之黄钟应笛之髙凡字与合字相近或黄钟为合字又为此乎然既不能定黄钟之真度其又何以知黄钟之正声为合字也】夫古人制礼作乐极其精微防制裁成咸有深意况排箫为诸管乐之首彚声音清浊之大成岂可不以律吕定其凖则耶论排箫之制大之亦可小之亦可大之则用黄钟倍积或二倍或三倍或四倍各具本体所生之十二律吕小之则用黄钟半积或几分之几亦各具本体所生之十二律吕但同其径加二倍律二倍吕共成一十有六则皆可以取音而备用然推原古制必用十二律吕之正加以二倍律二倍吕始为适中也今以十二律吕正声排箫之制言之阳律阴吕平分二翼左则用黄钟之律为浊均之宫以太簇姑洗蕤宾夷则无射爲浊宫之商角变徴徴羽右则用太吕之吕爲清均之宫以夹钟仲吕林钟南吕应钟爲清宫之商角变徴徴羽其变宫若用黄钟大吕之半则音太髙而诸乐难和故取二变宫于二正宫之前以倍无射为黄钟宫之变宫以倍应钟为大吕宫之变宫又取二下羽于二变宫之前以倍夷则爲黄钟宫之下羽以倍南吕为大吕宫之下羽此所以备旋宫转调之用而爲诸乐之纲领也【按五声二变旋宫之法以某律吕某声字立宫位则当二变者不用而立羽位者主调今用黄钟大吕各立一宫故取倍夷则倍南吕为下羽以主调也】夫夷则南吕无射应钟实本均徴羽之声但倍之而用于宫声之前则爲变宫下羽此正古人宫逐羽音之义也以黄钟宫之半应变宫之理推之正夷则乃倍夷则之半正夷则爲黄钟宫之徴而倍夷则爲黄钟宫之下羽则是下羽之半变而为正徴矣正无射乃倍无射之半正无射为黄钟宫之羽而倍无射为黄钟宫之变宫则变宫之半亦变而为正羽矣此即正黄钟宫之半变而爲变宫之理也【唐宋以来皆以四清声为黄钟大吕太簇夹钟之半故陈旸以为靡靡之音谓其过髙也今于正律之外用四倍律则宫声居中而无过髙之讥矣】同径之十六管分隂阳二均径各二分七厘四豪二丝【凡乐器皆以今尺言】其左以黄钟之律宫声工字立低音均之主爲第三管长七寸二分九厘而以倍夷则之律下羽低上字为第一管长九寸一分零二豪以倍无射之律变宫低尺字为第二管长八寸零九厘其第三管则黄钟之律宫声工字次则以太簇之律商声低凡字为第四管长六寸四分八厘以姑洗之律角声低六字爲第五管长五寸七分六厘以蕤宾之律变徴低五字为第六管长五寸一分二厘以正夷则之律徴声低乙字爲第七管长四寸五分五厘一豪以正无射之律羽声低上字爲第八管长四寸零四厘五豪此排箫左翼之八管也【案正无射之羽声上字较之倍夷则羽声上字实当为清羽髙上字但倍南吕较于倍夷则为清羽髙上字故正无射转而为浊均之羽声髙上字而正应钟又为清均羽声之最髙上字也】其右以大吕之吕清宫髙工字立髙音均之主爲第三管长六寸八分二厘六豪而以倍南吕之吕下羽髙上字爲第一管长八寸六分四厘以倍应钟之吕变宫髙尺字爲第二管长七寸六分八厘其第三管则大吕之吕清宫髙工字次则以夹钟之吕清商髙凡字为第四管长六寸零六厘八豪以仲吕之吕清角髙六字为第五管长五寸三分九厘三豪以林钟之吕清变徴髙五字为第六管长四寸八分六厘以正南吕之吕清徴髙乙字为第七管长四寸三分二厘以正应钟之吕清羽髙上字为第八管长三寸八分四厘此排箫右翼之八管也观此二均声字具备宫调递迁正变互易旋转用之无所不可然黄钟大吕自统一均阳律阴吕各从其类所谓阴阳分用而不相紊者此也
