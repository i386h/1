<!-- { "loadSidebar": true } -->
　　周礼考工记辀人六分其金而锡居一谓之钟鼎之齐礼记明堂位崇鼎贯鼎【注崇贯皆国名文王伐崇古者伐国迁其重器以分同姓】祭统夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也惟贤者能之铭者论譔其先祖之有徳善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也夫铭者壹称而上下皆得焉耳矣是故君子之观扵铭也既美其所称又美其所为为之者明足以见之仁足以与之智足以利之可谓贤矣贤而勿伐可谓恭矣故卫孔悝之鼎铭曰六月丁亥公假扵太庙公曰叔舅乃祖庄叔左右成公成公乃命荘叔随难扵汉阳即宫扵宗周奔走无射啓右献公献公乃命成叔纂乃祖服乃考文叔兴旧耆欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服悝拜稽首曰对扬以辟之勤大命施扵烝彛鼎此卫孔悝之鼎铭也古之君子论譔其先祖之美而明着之后世者也以比其身以重其国家如此子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也
　　尔雅释器鼎絶大谓之鼐【注最大者】圜弇上谓之鼒【注鼎敛上而小口】
　　【博古图曰歴代之鼎形制不一有腹着饕餮而间以雷纹者父乙鼎父癸鼎之类是也有练色如金着饰简美者辛鼎癸鼎之类是也有縁饰族花竒古可爱者象形鼎横戈父癸鼎之是也有宻布花云或作云雷迅疾之状者晋姜鼎云雷鼎之类是也有隠起饕餮间以云龙或作细乳者亚虎父丁鼎文王鼎王伯鼎之类是也或如孟鼎之侈口中鼎之无文伯硕史頙鼎之至大金银错鼒之絶小或自方如簠或分底如鬲或设盖如敦曰崇曰贯则名其国也曰防曰刑则着其事也曰牢曰陪则设之异也曰神曰寳则重之极也】
　　春秋昭公五年左氏传飱有陪鼎【注熟食为飱陪加也】
　　周礼天官膳夫王日一举鼎十有二物皆有爼【注鼎十有二牢鼎九陪鼎三物谓牢鼎之实亦九爼　疏案礼记郊特牲鼎爼竒而笾豆偶者谓正鼎九陪鼎三即是竒数总而言之即十二云物皆有爼者爼据正鼎而鼎各一爼案聘礼致饔饩注云饪一牢鼎十有二是也牢鼎九在西阶前云牛羊豕鱼腊肠胃同鼎肤鲜鱼鲜腊云陪鼎三者当内兼膷臐膮并陪牛羊豕鼎后是也云物即牢鼎之实者言实即牛羊豕之类也云亦九爼者陪鼎三膷臐膮者谓庶羞在于豆惟牢鼎之物各在爼故云亦九爼】
　　亨人掌共鼎镬　祭祀共大羮铏羮【注镬所以煮肉及鱼腊之器既熟乃脀于鼎大羮肉湆郑司农云大羮不致五味也铏羮加盐菜矣　疏案少牢爨在庙门外之东大夫五鼎羊豕肠胃鱼腊各异镬镬别有一鼎镬中肉孰各升一鼎故郑云既孰乃脀于鼎大羮肉湆盛于登镬中煮肉汁一名湆故郑云大羮肉湆云铏羮者皆是陪鼎膷臐膮牛用霍羊用苦豕用薇调以五味盛之于铏器即谓之铏羮若盛之于豆即谓之庶羞即公食大夫十六豆膷臐膮等也】
　　礼记礼运备其鼎爼【疏备其鼎爼者以牲煮于镬镬在庙门之外鼎随镬设各陈于镬西取牲体以实其鼎举鼎而入设于阼阶下南北陈之爼设于鼎西以次载于爼也案少牢陈鼎于庙门外东方北面北上又云鼎入陈于东方堂序西面北上爼皆设于鼎西是也】
　　【方氏慤曰鼎有牛羊之异用爼有梡嶡之异名然不一也故曰备】
　　郊特牲鼎爼奇而笾豆偶隂阳之义也【疏鼎爼以盛牲体牲体动物属阳故其数奇案聘礼牛一羊二豕三鱼四腊五肠胃六肤七鲜鱼八鲜腊九是鼎九其数奇也又有陪鼎膷一也臐二也膮三也亦其数奇也正鼎九鼎别一爼爼亦九也又少牢陈五鼎羊一豕二肤三鱼四腊五其肠胃从羊五鼎五爼又特牲三鼎牲鼎一鱼鼎二腊鼎三亦有三爼是鼎爼奇也】
　　仪礼士虞礼陈三鼎扵门外之右北面北上设扃鼏士虞礼记羮饪升左肩臂臑肫骼脊胁离肺肤祭三取诸左膉上肺祭一实于上鼎【疏肉谓之羮饪熟也脊胁正脊正胁也丧祭略七体耳离肺举肺也少牢馈食礼曰举肺一长终肺祭肺三皆刌膉脰肉也】
　　升鱼鱄鲋九实扵中鼎【注差减之　疏案少牢鱼十有五今为丧祭略而用九故云差减之也】
　　升腊左胖髀不升实扵下鼎【注腊亦七体牲之类】
　　特牲馈食礼陈鼎于门外北面北上有鼏【注门外北面当门也　疏以其经直言门外不言门之东西故知当门】　举鼎鼏告絜　羮饪实鼎陈扵门外如初　主人在右及佐食举牲鼎賔长在右及执事举鱼腊鼎除鼏【注及与也主人在右统于东主人与佐食者賔尊不载少牢馈食礼鱼用鲋腊用麋士腊用兔】
　　鼎西面错右人抽扃委扵鼎北【注右人谓主人及二賔既错皆西面俟也】少牢馈食礼雍人陈鼎五三鼎在羊镬之西二鼎在豕镬之西【注鱼腊从羊肤从豕统于牲】陈鼎扵庙门之外东方北面北上【注北面北上乡内相随】　主人出迎鼎除鼏士盥举鼎有司彻司马举羊鼎司士举豕鼎举鱼鼎以入陈鼎如初【注如初如阼阶下西面北上】
　　杨氏复仪礼旁通鼎数图
　　一鼎【特豚无配】
　　特豚
　　士冠醮子【特豚载合升煮扵镬曰亨在鼎曰升在爼曰载载合升者明亨与戴皆合左右胖】士昏妇盥馈舅姑【特豚合升侧载右胖载之舅爼左胖载之姑爼】　小敛
　　之奠【特豚四鬄去蹄两胉脊肺】　朝祢之奠【既夕朝庙有二庙则馔于祢庙有小敛奠尸啓】
　　三鼎【特豚而以鱼腊配之】
　　豚鱼腊
　　特牲【有上中下三鼎牲上鼎鱼中鼎腊下鼎】　昏礼共牢【陈三鼎扵寝门外】大敛之奠【豚合升鱼鱄鲋九腊左胖】　朔月奠【朔月用特豚鱼腊陈三鼎如初】迁祖奠【陈鼎如殡】
　　五鼎【羊豕曰少牢凡五鼎皆用羊豕而以鱼腊配之】
　　羊豕鱼腊肤
　　少牢【雍人陈鼎五鱼鼎从羊三鼎在羊镬之西肤从豕二鼎在豕镬之西伦肤九鱼用鲋十有五腊一纯】　聘礼致飱众介皆少牢五鼎　玉藻诸侯朔月少牢
　　少牢五鼎大夫之常事又有杀礼而用三鼎者如有司彻乃升羊豕鱼三鼎腊为庶羞肤从豕去腊肤二鼎陈扵门外如初以其绎祭杀于正祭故用少牢而鼎三也又士礼特牲三鼎有以盛葬奠加一等用少牢者如既夕遣奠陈鼎五于门外是也
　　七鼎
　　牛羊豕鱼腊肠胃肤
　　公食大夫【甸人陈鼎七此下大夫之礼】
　　九鼎
　　牛羊豕鱼腊肠胃肤鲜鱼鲜腊
　　公食大夫上大夫九爼九爼即九鼎也鱼腊皆二爼明加鲜鱼鲜腊
　　牛羊豕曰大牢凡七鼎九鼎者大牢而以鱼腊肠胃肤配之者为七又加鲜鱼鲜腊者为九
　　十鼎
　　正鼎七【牛羊豕鱼腊肠胃肤】
　　陪鼎三【膷臐膮　陪鼎又曰羞鼎所谓陪鼎羞鼎皆铏鼎也铏鼎所以实羮者也亨人祭祀賔客共铏鼎铏羮所以具五味也其菜则藿牛苦羊薇豕其具则膷牛臐羊膮豕自羮言之曰铏羮自鼎言之曰铏鼎以其陪正鼎曰陪鼎以其为庶羞曰羞鼎其实一也】
　　聘礼【设飱上介饪一牢鼎七羞鼎三羞鼎则陪鼎也】
　　十二鼎
　　正鼎九【牛羊豕鱼腊肠胃肤鲜鱼鲜腊】
　　陪鼎三【膷臐膮】
　　聘礼宰夫朝服设飱饪一牢在西鼎九羞鼎三　饔饪一牢鼎九设扵西阶前陪鼎当内廉
　　周礼膳夫王日一举鼎十有二物皆有爼【后与王同庖】凡十鼎十二鼎皆合正鼎陪鼎或十或十二也郊特牲云鼎爼奇而笾豆偶以象阴阳鼎有十有十二者以其正鼎与陪鼎别数则为奇数也
　　礼记礼运实其簠簋笾豆铏羮【疏实其簠簋笾豆铏羮者此举事尸之时所供设也若笾豆亦兼据賔客及兄弟等】
　　【方氏慤曰以稻粱而实簠以黍稷而实簋以水土之品而实笾豆以五味之和而实铏鼎故曰实】
　　仪礼士虞礼一铏亚之【疏一铏亚之者菹以东也】　设一铏扵豆南【注铏菜羮也】　尸祭铏尝铏
　　士虞礼记铏芼用苦若薇有滑夏用葵冬用荁有柶【注苦苦荼也荁堇类也干则滑夏秋用生葵冬春用干荁】
　　特牲馈食礼铏在东房南上【注东房房中之东当夹北】　两铏芼设于豆南南陈【注芼菜也】　记铏芼用苦若薇皆有滑夏葵冬荁
　　少牢馈食礼上佐食羞两铏取一羊铏扵房中坐设扵韭葅之南下佐食又取一豕铏扵房中以从上佐食受坐设扵羊铏之南皆芼皆有柶尸扱以柶祭羊铏遂以祭豕铏尝羊铏　司士进一铏扵上又进一铏扵次【疏神坐之上止有羊豕二铏进于上佐食一进于下佐食】一
　　陈氏礼书鼐鼎鼒铏鼎之器扵象为备【易曰鼎象也】鼎之齐于金为多【六分其金而锡居一谓之钟鼎之齐】下有足上有耳有鼏以覆之有以举之【説文鼏以木横其鼎耳而举之周礼庙门容大鼏七个即易玉也鼏幕狄切】鼏茅为之长则束其本短则编其中扃木为之大者庙门容七个小者闱门容三个【考工记】诗称鼐鼎及鼒尔雅曰鼎絶大者谓之鼐圆弇上者谓之鼒附耳外谓之釴欵足谓之鬲士虞礼有上鼎中鼎下鼎有司彻司马举羊鼎司士举豕鼎鱼鼎则鼎之体有大小侈弇之别而其用有牛羊豕鱼之异天子诸侯有牛鼎【后汉书曰函牛之鼎】大夫有羊鼎士豕鼎鱼鼎而已上得兼下下不得兼上则鼐鼎特王有之也周官膳夫王日一举鼎十有二掌客诸侯之礼鼎皆有十二聘礼賔之飱饔皆饪一牢鼎九而飱腥一牢鼎七饔腥二牢鼎二七上介飱饔皆饪一牢鼎七而飨腥一牢鼎七众介飱少牢饪鼎五大夫少牢五鼎士特牲丧礼三鼎既夕五鼎而掌客聘礼诸侯与卿之鼎过于王之数士既夕之鼎过扵特牲之制何也聘礼陈鼎也王之日举食鼎也特牲庸礼也既夕斯须礼也然所谓陪鼎羞鼎皆铏鼎也铏鼎所以实羮者【亨人祭祀賔客共铏羮】铏羮所以具五味也其芼则藿【牛】苦【羊】薇【豕】也其臭则膷【牛】臐【羊】膮【豕】也自羮言之曰铏羮自器言之曰铏鼎以其陪正鼎曰陪鼎以其为庶羞曰羞鼎其实一也王日食九鼎而陪鼎三公食大夫七鼎而铏鼎四【宰夫设四铏于豆南】掌客上公铏四十有二侯伯铏二十有八子男铏十有八聘礼之賔飱饔之羞鼎皆三上介飱饔之羞亦三少牢佐食设羊铏豕铏特牲主妇设两铏然公食大夫之铏多扵王日食者以公食者众故也聘介之铏同扵賔者以王鼎杀故也周官亨人掌共鼎镬给以水火之齐少牢爨在庙门外之东三鼎在羊镬之西二鼎在豕镬之西然则牲体皆亨扵镬然后肉脀之鼎而羮纳之铏登【大羮在登】则镬者釡锜之总名也旧图天子之鼎饰以黄金诸侯饰以白金容一斛大夫羊鼎饰以铜容五斗士豕鼎饰以铁容三斗而牛羊豕鼎各状其首扵足上若然鱼鼎腊鼎岂皆状以鱼腊乎所谓饰以金与铜铁而容一斛与五斗三斗葢以后世之鼎言之也士丧礼陈鼎扵寝门外西面士虞陈鼎于门外之右北面鼎入设扵西阶前东面特牲陈鼎扵门外北面鼎入当阼阶东面则鼎固有面矣其详不可得而知
