<!-- { "loadSidebar": true } -->
　　宾升自西阶主人从之宾右北面至再拜宾答再拜【注主人宰夫也又掌宾客之献饮食君于臣虽为宾不亲献以其莫敢亢礼】主人降洗洗南西北面【注宾将从降乡之不于洗北辟正主】宾降阶西东面主人辞降宾对主人北面盥坐取觚洗宾少进辞洗主人坐奠觚于篚兴对宾反位【注宾少进者所辞异宜违其位也献不用爵辟正主】主人卒洗宾揖乃升【注宾每先升揖之】主人升宾拜洗主人宾右奠觚答拜降盥宾降主人辞降宾对卒盥宾揖升主人升坐取觚【注取觚将就瓦甒酌膳】执幂者举幂主人酌膳执幂者盖幂酌者加勺又反之【注反之覆勺】筵前献宾宾西阶上拜受爵于筵前反位主人宾右拜送爵【注宾既拜于筵前受爵退复位】宰胥荐脯醢【注宰胥宰官之吏也不使膳宰荐不主于饮酒变于燕】宾升筵庶子设折俎【注庶子司马之属掌正六牲之体者也乡射记曰宾俎脊脇肩肺不使膳宰设俎为射变于燕】宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜【注降席席西也防美也】乐阕【注阕止也乐止者尊宾之礼盛于上也　疏燕礼记云宾及庭奏肆夏宾拜酒主人答拜而乐阕亦据啐酒时按郊特牲宾入大门而奏肆夏卒爵而乐阕与此啐酒乐阕不同者彼谓朝聘者故卒爵而乐阕此燕已臣子法故啐酒而乐阕也】宾西阶上北面坐卒爵兴坐奠爵拜执爵兴主人答拜
　　蕙田案以上主人献宾
　　宾以虚爵降主人降宾洗南西北面坐奠觚少进辞降主人西阶西东面少进对宾坐取觚奠于篚下盥洗【注既卒爵宾将酢主人也篚下篚南也】主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵主人坐祭不啐酒不拜酒遂卒爵兴坐奠爵拜执爵兴宾答拜主人不崇酒以虚爵降奠于篚宾降立于西阶西东面摈者以命升宾宾升立于西序东面【注命公命也】
　　蕙田案以上宾酢主人
　　主人盥洗象觚升酌膳东北面献于公公拜受爵乃奏肆夏【注言乃者其节异于宾】
　　蕙田案前宾入之时已奏肆夏故康成云其节异于宾敖继公云此奏当以东方之县
　　主人降自西阶阼阶下北面拜送爵宰胥荐脯醢由左房庶子设折俎升自西阶【注乡射记曰主人俎脊胁臂肺】公祭如宾礼庶子賛授肺不拜酒立卒爵坐奠爵拜执爵兴主人答拜乐阕升受爵降奠于篚
　　蕙田案以上主人献公
　　更爵洗升酌散以降酢于阼阶下北面坐奠爵再拜稽首公答拜主人坐祭遂卒爵兴坐奠爵再拜稽首公答拜主人奠爵于篚
　　蕙田案以上主人自酢
　　主人盥洗升媵觚于宾酌散西阶上坐奠爵拜宾西阶上北面答拜主人坐祭遂饮宾辞卒爵兴坐奠爵拜执爵兴宾答拜主人降洗宾降主人辞降宾辞洗卒洗宾揖升不拜洗主人酌膳宾西阶上拜受爵于筵前反位主人拜送爵宾升席坐祭酒遂奠于荐东主人降复位宾降筵西东南面立
　　蕙田案以上主人酬宾
　　又案自此以下仪节多与燕礼相为出入
　　小臣自阼阶下请媵爵者公命长小臣作下大夫二人媵爵媵爵者阼阶下皆北面再拜稽首公答拜媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南小臣请致者若命皆致则序进奠觯于篚阼阶下皆北面再拜稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜媵爵者皆退反位【注反门右北面位】
　　蕙田案以上媵觯于公
　　公坐取大夫所媵觯兴以酬宾宾降西阶下再拜稽首小臣正辞宾升成拜【注正长也】
　　【敖氏继公曰小臣正辞亦公命之】
　　公坐奠觯答拜执觯兴公卒觯宾下拜小臣正辞宾升再拜稽首公坐奠觯答拜执觯兴宾进受虚觯降奠于篚易觯兴洗公有命则不易不洗反升酌膳下拜小臣正辞宾升再拜稽首公答拜宾告于摈者请旅诸臣摈者告于公公许
　　【敖氏继公曰旅旅酬之也宾因君所赐请旅诸臣所以广君赐也公许摈者又以告宾乃旅也】
　　宾以旅大夫于西阶上摈者作大夫长升受旅宾大夫之右坐奠觯拜执觯兴大夫答拜宾坐祭立卒觯不拜若膳觯也则降更觯洗升实散大夫拜受宾拜送遂就席
　　【盛氏世佐曰宾初立西序东面既及于筵西东南面立至是始就席礼以渐杀也】
　　大夫辩受酬如受宾酬之礼不祭酒卒受者以虚觯降奠于篚复位
　　蕙田案以上公为宾举旅
　　主人洗觚升实散献卿于西阶上司宫兼卷重席设于宾左东上卿升拜受觚主人拜送觚卿辞重席司宫彻之乃荐脯醢卿升席庶子设折俎
　　【敖氏继公曰卿有俎大射差重于燕也】
　　【盛氏世佐曰案此荐不言其人意亦宰胥也】
　　卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴主人答拜受爵卿降复位【注复西面位】辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席
　　蕙田案以上主人献诸公卿
　　小臣又请媵爵者二大夫媵爵如初请致者若命长致则媵爵者奠觯于篚【注命长致者使长者一人致也公或时未能举自优暇】一人待于洗南【注不致者】长致者阼阶下再拜稽首公答拜【注再拜稽首拜君命】洗象觯升实之坐奠于荐南降与立于洗南者二人皆再拜稽首送觯公答拜【注奠于荐南先媵者上觯之处也二人皆拜如初共劝君饮之】
　　蕙田案以上二人再媵觯于公
　　公又行一爵若宾若长唯公所赐【注于是言赐射礼明尊卑】以旅于西阶上如初【注赐宾则以酬长赐长则以酬宾大夫长升受旅以辩】大夫卒受者以虚觯降奠于篚
　　蕙田案言赐敖氏云文异耳盛世佐云当从注
　　又案以上公为卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【注大夫卒爵不拜贱不备礼】胥荐主人于洗北西面脯醢无脀辩献大夫遂荐之继宾以西东上若有东面者则北上卒摈者升大夫大夫皆升就席
　　蕙田案以上主人献大夫
　　乃席工于西阶上少东小臣纳工工六人四瑟【注工谓瞽蒙善歌讽诵诗者也六人太师少师各一人上工四人四瑟者礼大乐众也】
　　【敖氏继公曰大射差重于燕加瑟者二人然则诸侯祭飨歌与瑟各四人与以是推之天子之制其隆杀之数亦可知矣】
　　仆人正徒相大师仆人师相少师仆人士相上工【注徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱　疏正为长师为众故仆人正为长师为佐士在仆人之下故知仆人之吏】相者皆左何瑟后首内挎越右手相【注谓相上工者后首主于射略于乐也内挎越以右手相工由便也越瑟下孔所以发越其声者也】后者徒相入【注谓相大师少师者也上列官之尊卑此言先后之位亦所以明贵贱凡相者以工出入】小乐正从之【注从大师也后升者变于燕也小乐正于天子乐师也　疏燕礼乐正先升又不使小乐正者彼主于乐此则畧于乐也】升自西阶北面东上【注工六人】坐授瑟乃降【注相降立于西县之北】小乐正立于西阶东【注不统于工明工虽众位犹在此】乃歌鹿鸣三终【注歌鹿鸣三终而不歌四牡皇皇者华主于讲道畧于劳苦与谘事】主人洗升实爵献工工不兴左瑟【注洗爵献工辟正主也献不用觚工贱异之工不兴不能备礼左瑟便其右】一人拜受爵【注谓大师也言一人者工贱同之也工拜于席】主人西阶上拜送爵荐脯醢使人相祭【注使人相者相其祭荐祭酒】卒爵不拜主人受虚爵众工不拜受爵坐祭遂卒爵辩有脯醢不祭主人受爵降奠于篚复位大师及少师上工皆降立于鼓北羣工陪于后【注鼓北西县之北也言鼓北者与鼓齐面余长在后也羣公陪于后三人为列也　疏下文太师少师始迁向东明此降者在西县之北可知云鼓北者案前列乐县之时鼓在鑮南今不言在钟磬之北遥继鼓而言之者欲取形大又面向东工亦面向东故遥取鼓面也】乃管新宫三终【注管谓吹簜以播新宫之乐其篇亡其义未闻管从工而入既管不献畧下乐也立于东县之中】
　　【张氏尔岐曰注立于东县句可疑愚案燕礼笙入立于县中注云县中县中央也乡饮酒礼曰磬南北面疏云诸侯轩县阙南面而已故得言县中乡饮酒唯以磬县而已不得言县中而云磬南注引乡饮酒者欲见此虽轩县近北面县之南也此经初设乐无北面县但移东县建鼓在阼阶西又设一建鼓在西阶东正当北面一县之处簜在建鼓之间注云簜谓笙箫之属倚于堂又与燕礼笙入所立之位同疑设之在此者亦奏之于此至此管新宫三终注乃云立于东县之中不知于经何据若云辟射位射事未至无可辟也且上文太师等立于鼓北亦当是此建鼓之北注以为西县之北不知西县何以单名为鼓窃疑大师等立此或亦以将奏管故临之非徒立也至下管三终乃相率而东耳既从工而入工升堂笙即立堂下亦其宜也姑存此疑以质知者】
　　卒管太师及少师上工皆东坫之东南西面北上坐【注不言县北统于堂也于是时大乐正还北面立于其南】
　　【盛氏世佐曰管之者大师诸人也管数未闻然以郷射记三笙一和推之则管亦不止于一矣管奏则堂下诸乐并奏以应之书曰下管鞉鼓合止柷敔既管不献者以奏管者既受献羣工贱又不奏管故也】
　　蕙田案以上作乐娱宾射前燕礼备
　　摈者自阼阶下请立司正【注三爵既备上下乐阼君将留羣臣而射宜更立师正以监之察仪法也】公许摈者遂为司正【注君许其请因命用之不易之者俱相礼其事同也】司正适洗洗角觯南面坐奠于中庭【注奠觯者着其位以显其事威仪多也】升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安【注以我安者君意殷勤欲留之以我故安也】
　　【敖氏继公曰此中庭者亦阼阶前南北之中与燕礼司正之位同以当辟射也羣臣皆为射而来时犹未射固无嫌于不安而司正乃受命以安之者縁其意君不敢必君之终行射事然也受命亦北面与请彻俎同】
　　司正降自西阶南面坐取觯升酌散降南面坐奠觯【注奠于中庭故也】兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立【注皆所以自昭明于众也将于觯南北面则右还于觯北南面则左还如是得从觯西往来也必从觯西往来者为君在阼不背之也】
　　蕙田案以上将射立司正安宾察仪
