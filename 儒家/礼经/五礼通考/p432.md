<!-- { "loadSidebar": true } -->
　　蕙田案尔雅释宫云祊谓之门祊有二一正祭之祊楚茨诗祝祭于祊郊特牲索祭祝于祊注疏并以爲正祭之祊是也一绎祭之祊郊特牲祊之于东方注疏以爲绎祭之祊家语周礼绎祭于祊是也其祊之所在尔雅释宫但云祊谓之门而注疏之家有以爲门内者楚茨毛传郑笺孔疏朱传是也有以爲门外者礼器爲祊于外疏郊特牲索祭祝于祊注祊之于东方注是也有以庙门内外皆有祊称者尔雅邢疏是也其以庙门爲言者则礼器孔疏以爲西旁郊特牲郑注以爲西室孔疏以爲西堂又各不同今据尔雅祊谓之门既不明言内外而楚茨郑笺以爲孝子不知神之所在故使祝博求之平生门内之旁待賔客之处于理可通而绎祭之祊注疏并以爲庙门外者则以礼器言爲祊乎外之语不知此特对设祭于堂言故以爲外其实非庙门之外也祭统云君在庙门外则疑于君入庙门则全于臣全于子葢祭祀之礼皆行于庙门之内不当在庙门之外则庙门外之说恐非也且均之祊也正祭之祊在庙门之内绎祭之祊则在庙门之外于义何取耶尔雅门侧之堂谓之塾仪礼所谓东塾西塾尚书所谓左塾右塾是也此庙门两旁称祊不称塾则祭不在塾明矣祊祭之所当在庙门内之西南何者月令疏祀灶祀门祀行先设席于庙门之奥賔主之礼主人在阼賔在西待賔客之处自亦在西奥尊者所居则祊祭必当在西南隅矣其或言堂或言室者葢统门内外而言则门外爲堂门内爲室止就门内而言亦可称堂如房无北壁谓之北堂称堂称室葢异名而同处也至于绎与祊或以爲一或以爲二绎与賔尸或以爲一或以爲二其以绎与祊爲一者郊特牲孔疏绎祭当于庙门外之西堂祭统孔疏祊谓明日绎祭出庙门旁广求神于门外之祊是也以绎与祊爲二者郊特牲郑注祊之礼宜于庙门外之西室绎又于其堂是也其以绎与賔尸爲一者春秋宣八年犹绎杜注绎又祭陈昨日之礼所以賔尸谷梁传曰绎者祭之旦日之享賔也丝衣绎賔尸孔疏绎祭之礼主爲賔事此尸是也其以绎与賔尸爲二者尔雅邢疏天子诸侯谓之绎祭之明日寻绎复祭少牢馈食大夫之礼也谓之賔尸与祭同日若然是亦与賔尸事不同矣诗序言绎者是此祭之名賔尸是此祭之事是也今案尔雅以绎爲又祭则绎是祭名其曰祊者祭之所也其曰賔尸者既祭燕尸于堂也则是绎祭在于祊绎与祊止一祭非绎祭之时复有祊祭也賔尸在于堂绎与賔尸爲二事非即指賔尸爲绎祭也统言之皆曰绎故郑氏谓绎又于其堂言賔尸必于堂也陈用之云祊其位也绎其祭也賔尸其事也此爲得之诸儒或混而言之或离而言之故前后多抵牾今类而考之附辨于后以侯论礼者质焉
　　附辨注疏正祭绎祭二祊
　　【诗楚茨祝祭于祊郑笺孝子不知神之所在故使祝博求之平生门内之旁待賔客之处孔疏知门内者以正祭之礼不宜出庙门也　郊特牲索祭祝于祊孔疏此索祭是正祭日之祊】
　　蕙田案以上据注疏以爲正祭之祊
　　【礼器爲祊于外郑注祊祭明日之绎祭也　祭统而出于祊孔疏祊谓明日绎祭而出庙门旁广求神于门外之祊　郊特牲祊之于东方郑注祊之礼宜于庙门外之西室绎又于其堂此二者同时而大名曰绎】
　　蕙田案以上据注疏以爲绎祭之祊
　　郊特牲孔疏祊有二种一是正祭之时诗楚茨云祝祭于祊与祭同日二是绎祭之时即上文云祊之于东方是也今此索祭是正祭日之祊
　　方氏慤曰设祭于堂言正祭之时也爲祊乎外言索祭之时也言堂以见外之爲门言外以见堂之爲内祭言其事也祊言其所也　何氏楷曰郊特牲于直祭祝于主之下即继之曰索祭祝于祊礼器于设祭于堂之下即继之曰爲祊乎外互相备也皆曰于彼乎于此乎葢汲汲乎求神也
　　蕙田案楚茨祝祭于祊爲正祭之祊郊特牲祊之于东方爲绎祭之祊注疏无悮其礼器祭统二条郑注以爲绎祭案礼器设祭于堂正祭也爲祊于外亦正祭之祊也不应上言正祭下遽言绎祭而总结之曰于彼于此也如绎于堂之说则绎止一祭耳安得既绎祭于堂又祊祭于门乎注家之失葢以绎祭之祊爲在庙门外而以爲祊于外当之不知此特对堂而言故庙门爲外非谓祊在庙门之外而绎祭之在庙门外亦未见其必然也观下文曰于彼乎于此乎明与郊特牲同义何以于郊特牲指爲正祭之祊于礼器又指爲绎祭之祊乎祭统诏祝于室而出于祊此即郊特牲直祭祝于主索祭祝于祊之事故郑注亦以索祭释之孔疏乃以爲绎祭是同一索祭而于郊特牲训以正祭于祭统训以绎祭亦前后乖违矣今定此二节俱当爲正祭之祊
　　附辨注疏祊有门内门外
　　【诗楚茨毛传祊门内也郑笺使祝博求之平生门内之旁待賔客之处　郊特牲索祭祝于祊孔疏求神于庙门内】
　　蕙田案以上以祊在庙门内
　　【礼器孔疏祊谓明日绎祭在于庙门外之西旁　祭统孔疏祊谓明日绎祭而出庙门旁求神于门外之祊　郊特牲祊之于东方郑注祊之礼宜于庙门外之西室　尔雅释宫孙炎云祊谓庙门外】
　　蕙田案以上以祊在庙门外
　　【诗楚茨孔疏以庙门谓之祊知内外皆有祊称　尔雅释宫邢疏庙门内外皆有祊称】
　　蕙田案以上以祊兼门内门外
　　陆氏佃曰祊在庙门内而礼器曰爲祊乎外者葢祊虽在内自堂视之亦外也故称门内也
　　何氏楷曰案尔雅祊作閍云閍谓之门说文祊一作云门内祭先祖所以徬徨是则祊祭自在门内原无二祊礼器所谓设祭于堂爲祊乎外葢对堂而言则门爲外非谓祊在门外也
　　蕙田案尔雅释宫但以祊爲门不言门内外而注疏诸家以正祭之祊爲门内者一则郑氏以爲孝子不知神之所在故使祝博求之平生门内之旁待賔客之处孔疏引聘礼公食大夫皆行事于庙其待之迎于大门之内以爲门内之证一则孔疏以爲释宫直言门知门内者以正祭之礼不宜出庙门二说是也其以绎祭之祊爲门外者则以礼器爲祊乎外一语不知礼器所言并是正祭而非绎祭外之云者亦以门对堂而爲外非谓门之外也且绎祭之祊与正祭之祊同一祊耳而一在门内一在门外于义何取求其说而不得则曰内外皆有祊称亦调停两岐之说也郊特牲孔子曰绎之于库门内祊之于东方失之矣夫祊于东方爲失则祊于西方非失矣绎于库门内爲失则绎于庙门内非失矣何必强分内外凿附防以成其说耶
　　附辨注疏祊绎賔尸异同
　　【郊特牲孔疏绎祭当于庙门外之西堂　祭统孔疏祊谓明日绎祭出庙门旁广求神于门外之祊　家语公西赤问周礼绎祭于祊】
　　蕙田案此以绎与祊爲一事
　　【郊特牲郑注祊之礼宜于庙门外之西室绎又于其堂】
　　蕙田案此以绎与祊爲二事
　　【春秋宣公八年犹绎杜注绎又祭陈昨日之礼所以賔尸胡传绎者祭之明日以賔尸也　谷梁传绎者祭之旦日之享賔也杨疏卿大夫当日賔尸天子诸侯明日賔尸　诗鳬鹥篇朱子语古者宗庙之祭有尸既祭之明日则暖饮食以燕爲尸之人故有此诗丝衣小序绎賔尸也孔疏绎祭之礼主爲賔事此尸】
　　蕙田案此以绎与賔尸爲一事
　　【尔雅释祭邢疏天子诸侯谓之绎祭之明日寻绎复祭少牢馈食大夫之礼也谓之賔尸与祭同日若然是绎与賔尸事不同矣诗丝衣序言绎者是此祭之名賔尸是此祭之事　周颂丝衣孔疏祭宗庙之明日又设祭事以寻绎昨日之祭谓之爲绎以賔事所祭之尸天子诸侯谓之绎卿大夫谓之賔尸是绎与賔尸事不同】
　　蕙田案此以绎与賔尸爲二事
　　周氏谞曰绎之于祊一祭也绎言其意祊言其地今若离之爲二祭非也
　　何氏楷曰葢是日先行绎祭之礼而后享尸孔云言公尸来燕是祭后燕尸非祭时也
　　陈氏礼书祊其位也绎其祭也賔尸其事也绎祭谓之祊而祭之祊不谓之绎绎之名施于天子诸侯賔尸之名亦施于卿大夫
　　蕙田案尔雅以绎爲又祭则绎是祭名其曰祊者祭之所也家语云周礼绎祭于祊是也其曰賔尸者既祭而燕尸于堂也朱子训鳬鹥以爲祭之明日绎而賔尸是也故绎祭在于祊賔尸在于堂绎与祊止一祭绎与賔尸爲二事非即指賔尸爲绎祭统言之皆曰绎陈用之说最爲得之诸儒或离一事爲两事或合两事爲一事故说多难通
　　附辨陈氏澔绎祊在庙门外西堂西室
　　【陈氏澔曰绎是堂上接尸祊是室内求神皆一时之事绎之礼当于庙门外之西堂祊当在庙门外西室】蕙田案此以绎与祊分作两事一悮谓俱在庙门外二悮又于庙门外分西堂西室而以绎祊分属之三悮
　　右绎祭

　　五礼通考卷八十九
<经部,礼类,通礼之属,五礼通考>
　　钦定四库全书
　　五礼通考卷九十
　　刑部尚书秦蕙田撰
　　吉礼九十
　　宗庙时享
　　汉书文帝本纪文帝元年冬十月辛亥皇帝见于髙庙景帝本纪元年诏髙庙酎【张晏曰正月旦作酒八月成名曰酎酎之言纯也至武帝时因八月尝酎会诸侯庙中出金助祭所谓酎金也师古曰酎三重酿醇酒也故以荐宗庙酎直秋反】武帝本纪元鼎五年九月列侯坐献黄金酎祭宗庙不如法夺爵者百六人【如淳曰汉仪注诸侯王嵗以户口酎黄金于汉庙皇帝临受献金金少不如斤两色恶王削县侯免国】
　　韦成传汉时祖宗庙在郡国者六十八合百六十七所【六十八者郡国之数百六十七者宗庙之数】京师自髙祖下至宣帝与太上皇悼皇考各自居陵旁立庙并为百七十六又园中各有寝便殿日祭于寝月祭于庙时祭于便殿寝日四上食庙嵗二十五祠【如淳曰月祭朔望加腊为二十五晋灼曰汉仪注宗庙一嵗十二祠五月尝麦六月七月三伏立秋防娄又尝粢八月先夕馈飱皆一太牢酎祭用九太牢十月尝稻又饮烝二太牢十一月尝十二月腊二太牢又每月一太牢如闰加一祀与此上十二为二十五祠师古曰晋説是也】便殿嵗四祠又月一游衣冠而昭灵后武哀王昭哀后孝文太后孝昭太后卫思后戾太子戾后各有寝园与诸帝合凡三十所一嵗祠上食二万四千四百五十五用卫士四万五千一百二十九人祝宰乐人万二千一百四十七人养犠牲卒不在数中汉旧仪宗庙八月饮酎用九太牢皇帝侍祠　寝庙月一太牢四上食　十二月一太牢餽食与闰月十三尝祠正月尝薤又尝羔　六月尝黍　七月嵗事　八月尝酎特牛　九月尝鴈　十月尝稻　十一月嵗事及赛祷　凡正祠一嵗二十二　原庙一嵗十二祠有闰加一祠皆用太牢月游衣冠以庙餽事之曰嵗凡十二祠立秋防娄又尝麻八月先夕馈飱皆一太牢皇帝会诸侯酎金庙中以上计仪设九賔陪位它祠无有十月尝稻又饮蒸二太牢　十一月尝文臧【未详】　十二月腊二太牢　十二月击牛饮酌无饭故先夕餽飱文帝所加以正月日作酒八月成名曰酎酒　园庙一嵗四祠皆太牢七月嵗事　十二月嵗事腊以亥日初嵗椒酒凡四祠皆太牢凡一嵗大祠五十二小祠千一百八月酎车驾夕牲牛以绣衣之皇帝暮亲牲以鉴遂
