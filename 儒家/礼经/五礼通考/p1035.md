<!-- { "loadSidebar": true } -->
　　中书省【监令各一人掌出内帝命侍郎四人又有通事舍人主事令史等员其后除通事直日中书舍人】
　　秘书省【监丞各一人郎一人掌国之典籍圗书著作郎一人佐郎八人著作郎多以他官领之又有撰史学士亦知史书】
　　蕙田案学士官名始见于此通考称北齐有文林馆学士后周有麟趾殿学士史志俱不载
　　御史台【大夫一人天监元年复曰中丞掌督司百僚治书侍御史二人侍御史九人殿中御史四人又有符节令史】
　　谒者台【仆射一人掌朝觐賔飨之事属官谒者十人】
　　诸卿【梁初犹依宋齐皆无卿名天监七年以太常为太常卿加置宗正卿以大司农为司农卿三卿为春卿加置太府卿以少府为少府卿加置太仆卿三卿为夏卿以卫尉为卫尉卿廷尉为廷尉卿将作大匠为大匠卿三卿为秋卿以光禄勲为光禄卿大鸿胪为鸿胪卿都水使者为太舟卿三卿为冬卿凡十二卿皆置丞及功曺主簿　太常卿统明堂二庙太史太祝廪牺太乐鼓吹乘黄北馆典客馆令丞及陵监国学又置协律校尉总章校尉太乐又有清商署丞太史又有灵台丞国学有祭酒博士助教等员皆焉　司农卿统大仓导官籍田上林令又管乐游北苑丞左右中部三仓丞荚库荻库箬库丞湖西诸屯主又置劝农谒者　大府卿统左右藏令上库丞南北市令闗津皆属焉　少府卿置材官将军左中右尚方甄官平水署南塘邸税库东西治中黄细作炭库纸官柴署等令丞　太仆卿统南马牧左右牧龙廐内外廐丞又有宏训太仆亦置属官　卫尉卿统武库公车司马令又有宏训卫尉亦置属　廷尉卿梁初曰大理后改有正监平律博士　大匠卿统左右校诸署　光禄卿统守宫黄门华林园暴室等令又有左右光禄金紫光禄大中中散等大夫并无员以养老疾　太舟卿梁初为都水防置使者参军河隄谒者后改】
　　蕙田案太常诸卿系卿于官名葢始于此列代太后有三卿此惟有卫尉太仆无少府
　　大长秋【统黄门中署奚官暴室华林等署】
　　领军防军左右卫骁骑游骑等六将军【是为六军又有中领中防资轻于领防】左右前后四将军左右中郎将屯骑歩骑越骑长水射声五校尉武贲冗从羽林三将军积射强弩二军殿中将军武骑【皆以分司丹禁侍卫左右天监六年置左右骁骑左右防击将军改旧骁骑曰云骑防击曰防骑又置朱衣直閤将军】
　　太子太傅少傅詹事【各置丞功曺主簿天监初又置东宫常侍】　家令率更令仆【各置丞】　左右卫率【各有丞各置殿中将军十人员外将军十人正员司马四人又有员外司马督其屯骑歩兵翊军三校尉各一人谓之三校旅贲中郎将冗从仆射各一人谓之二将左右积弩将军各一人】　门大夫【一人】　中庶子【四人功髙者一人为祭酒】　中舍人【四人又有通事守舍人典事守舍人典法守舍人】　庶子【四人】　舍人【十六人】　通事舍人【二人】　典经局洗马【八人又有典经守舍人典事守舍人】
　　皇弟皇子府【置师长史司马从事中郎谘议叅军及掾属嗣王及蕃王府逓减】　王国【置郎中令将军常侍官又置典祠令庙长陵长典医典府丞典书令学官令食官长中尉侍郎执事中尉司马谒者典卫令舍人中大夫大农等官嗣王国则惟置郎中令中尉常侍大农等员蕃王则无常侍公己下各置相及典祠典书典尉等员】
　　州刺史【置别驾治中从事各一人主簿以下各因其州之大小而置员】　郡太守【置丞王国曰内史】　县令长【皆置丞尉国曰相郡县吏亦各以大小而制贠】
　　右梁官制
　　隋书百官志陈承梁皆循其制官又置相国位列丞相上并丞相太宰太傅太保大司马大将军并以为赠官定令尚书置五员郎二十一员其余并遵梁制国之政事并由中书省有中书舍人五人领主事五人书吏二百人分掌二十一局事各当尚书诸曺并为上司总国内机要而尚书惟听受而已
　　蕙田案尚书五员葢以右仆射领祠部事不复立祠部也梁时尚书郎二十三曺陈省其二不知所省何曺
　　通典自魏晋重中书之官居喉舌之任则尚书之职稍以疎逺至梁陈举国机要悉在中书献纳之任又归门下而尚书但听命受事而已
　　杜氏佑曰自魏晋以来宰相但以他官参掌机宻或委知政事者则是矣无有常官其相国丞相或为赠官或则不置自为尊崇之位多非人臣之职其真为宰相者不必居此官【魏文帝以刘放孙资为中书监令并掌机宻晋武帝诏以荀朂为中书监侍中毗賛朝政张华为中书令侍中刘卞谓华曰公居阿衡之地东晋庾亮庾氷相次为中书监先是王导辅政以寛和得众庾亮以法裁物颇失人心至氷经纶时务升擢后进朝野注心咸曰贤相殷浩为州刺史参综朝权王敦为大将军侍中上表曰臣备位宰辅谢安为中书监録尚书省事宋文帝初徐羡之为司空録尚书事后以江湛王僧绰俱为侍中任以机宻后又以殷景仁为侍中左卫将军与侍中右卫将军王华侍中左卫将军王昙首侍中刘湛四人俱居门下皆以风力局干冠冕一时同时之美近代莫及初王为江州刺史加侍中后征辅政以为侍中司徒録尚书事而弟昙首为文帝所任与华相埒华常谓己力用不尽每叹息云宰相顿有数人天下何由得理湛母忧去职后徴为太子詹事加给事中与殷景仁并被任遇湛常云今代宰相何难此正可当我南阳郡汉代功曺耳沈演之为侍中卫将军文帝谓之曰侍中领卫俱为优重此盖宰相便坐卿其勉之齐王俭为侍中尚书令常谓人曰江左风流宰相惟有谢安葢自况也明帝顾命江祏兄弟及始安王遥光尚书令徐孝嗣领军萧坦之更日帖敕时呼为六贵皆宰相也梁何敬容初为吏部尚书侍中时徐勉为仆射参掌机事以疾陈觧因举敬容自代故敬容迁为仆射掌选事侍中如故此并为宰相后敬容屡转他官参掌如故又王训为侍中武帝问敬容曰禇彦囬年几为宰相对曰年过三十帝曰今之王训无谢彦囬彦囬宋明帝时为侍中又周舍卒后朱异为散骑常侍代掌机宻北齐韩轨为中书令寻授司空自以勲庸厯登台案此则或掌机宻或録尚书或综机权或管朝政或单侍中或给事中或受顾命皆为宰相也然侍中职任机务之司不必他名亦多为宰相其有侍中兼外官若宋王侍中兼内官若沈演之其例不少则非宰相盖在当时委任而已】
　　右陈官制
　　魏书官氏志太祖登国元年南北置大人对治二部是年置都统长又置幢将及外朝大人官皇始元年始建曺省备置百官
　　通典后魏旧制有大将军不置太尉有丞相不置司徒正光以后始俱置之然而尤重门下官多以侍中辅政则侍中为枢宻之任【中书省后魏谓之西台宣武帝谓中书监崔光曰卿是朕西台大臣御史台谓之南台】　初有殿中乐部驾部南部北部五尚书其后亦有吏部【初曰选部】
　　兵部都官度支七兵祠部民曺等尚书又有金部库部虞曺仪曺右民宰官都牧牧曺右曺太仓太官祈曺神都仪同曺等尚书【魏初分尚书三十六曺西魏改为十二部】以太常光禄勲卫尉谓之三卿太仆廷尉大鸿胪宗正大司农少府谓之六卿
　　蕙田案后魏末又剙立天柱大将军及柱国大将军大丞相诸名皆古所未有
　　右魏官制
　　隋书百官志后齐制官多循后魏置太师太傅太保是为三师次有大司马大将军是为二大次置太尉司徒司空是为三公【三师二大三公府各置长史司马谘议参军从事中郎掾属主簿録事功曺记室户曺金曺中兵外兵骑兵长流城局刑狱等参军事东西閤祭酒及参军事法墨田水铠集士等曺行参军兼左户右户行参军长兼行参军参军督防等员司徒则加有左右长史】三公下次有仪同三司【加开府者亦置长史以下官属而减记室仓城局田水铠士等七曺各一人】干明中又置丞相河清中分为左右【亦各置府僚】
　　尚书省【令仆射吏部殿中祠部五兵都官度支六尚书又有録尚书一人位在令上録令仆射总理六尚书事谓之都省其属左右丞各一人都令史八人六尚书分统列曺吏部统吏部考功主爵三曺殿中统殿中仪曺三公驾部四曺祠部统祠部主客虞曺屯田起部五曺祠部无尚书则右仆射摄五兵统左中兵右中兵左外兵右外兵都兵五曺都官统都官二千石比部水部膳部五曺度支统度支仓部左户右户金部库部六曺凡二十八曺吏部三公郎中各二人余并一人凡三十郎中】
　　门下省【掌献纳谏正及司进御之职侍中给事黄门侍郎各六人録事四人通事令史主事令史八人统领左右尚食尚药主衣斋帅殿中六局】
　　中书省【管司王言及司进御之音乐监令各一人侍郎四人并司伶官西凉龟兹清商诸部又领舍人省中书舍人主书各十人】
　　秘书省【典司经籍监丞各一人郎中四人校书郎十二人正字四人又领著作省郎二人佐郎八人校书郎二人】
　　集书省【掌讽议左右从容献纳散骑常侍通直散骑常侍各六人谏议大夫七人散骑侍郎六人员外散骑常侍二十人通直散骑侍郎六人给事中六人员外散骑侍郎一百二十人奉朝请二百四十人又领起居省散骑常侍通直散骑常侍散骑侍郎通直散骑侍郎各一人校书郎二人】
　　中侍中省【掌出入门閤中侍中二人中常侍中给事中各四人又有中尚药中谒者中尚食诸局】御史台【掌察纠弹劾中丞一人治书侍御史二人侍御史八人殿中侍御史检校御史各十二人録事四人领符节署】
　　都水台【管诸津桥使者二人参事十人又领都尉合昌坊城三局】
　　谒者台【掌导相礼仪仆射二人谒者三十人録事一人】
　　太常光禄卫尉宗正太仆大理鸿胪司农太府是为九寺【置卿少卿丞各一人各有功曺主簿録事】　太常【掌陵庙羣祀礼乐仪制天文术数衣冠之属其属有博士协律郎八书博士统诸陵太庙太乐衣冠鼓吹太祝太史太医廪牺太宰诸署】　光禄寺【掌诸膳食帐幕噐物宫殿门户等事统守宫太官宫门供府肴蔵清漳华林等署】　卫尉寺【掌禁卫甲兵统城门寺又领公车武库卫士等署】　大宗正寺【掌宗室属籍】　太仆寺【掌诸车辇马牛畜产之属统骅骝左右龙左右牝驼牛司羊乗黄车府等署】　大理寺【掌决正刑狱有正监评律博士明法掾槛车督掾狱丞掾司直明法】　鸿胪寺【掌蕃客朝防吉凶吊祭统典客典寺司仪等署】　司农寺【掌仓市薪菜园池果实统平准太仓钩盾典农导官梁州水次仓石济水次仓借田诸署】　太府寺【掌金帛府库营造器物统左中右三尚方左藏司染诸冶东西道署黄藏右藏细作左校甄官等署】
　　杜氏佑曰晋荀朂云九寺可并于尚书后魏亦有三府九寺则九卿称寺久矣然通异名不连官号其官寺连称自北齐始也
　　蕙田案两汉光禄勲主宫掖门户领三署郎为禁卫亲近之职魏晋以后无三署郎而光禄不复居禁中后齐始令兼主膳食嗣后遂为典膳之职与汉之光禄名同而实异矣今之光禄卿在汉为太官令
　　国子寺【掌训教胄子祭酒一人亦置功曺五官主簿録事领博士助教学生又领太学四门学亦有博士助教学生】
　　长秋寺【掌诸宫閤卿中尹各一人并用宦者丞二十人亦有功曺五官主簿録事领中黄门掖廷晋阳宫中山宫园池中宫仆奚官等署】
