<!-- { "loadSidebar": true } -->
　　蕙田案以上迎尸之前设馔祝神曰隂厌
　　祝出迎尸于庙门之外主人降立于阼阶东西面祝先入门右尸入门左【注主人不出迎尸伸尊也特牲馈食礼曰尸入主人及賔皆辟位出亦如之祝入门右者辟尸盥也既则后尸　疏自此尽牢肺正脊加于肵论尸入正祭之事】宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以授尸坐取箪兴以受尸巾【注庭南没霤　疏庭南者于庭近南是没尽门屋霤近门而盥也是以特牲亦云尸入门北面盥继门而言即亦此没霤者也】
　　蕙田案旧监本脱以授尸坐取箪兴七字今依敖氏本及新刊本添入
　　祝延尸尸升自西阶入祝从【注由后诏相之曰延延进也周礼曰大祝相尸礼祝从从尸升自西阶】主人升自阼阶祝先入主人从【注祝接神先入宜也】
　　蕙田案以上尸入
　　尸升筵祝主人西面立于户内祝在左【注主人由祝后而居右尊也祝从尸尸即席乃却居主人左】祝主人皆拜妥尸尸不言尸答拜遂坐【注拜妥　拜之使安坐也尸自此答拜遂坐而卒食其间有不啐奠不尝铏不告防大夫之礼尸弥尊也不告防者为初亦不飨所谓曲而杀】
　　【盛氏世佐曰不祝飨与士礼异者以有傧尸于堂之礼故畧之与】
　　祝反南面【注未有事也堕祭尔敦官各肃其职不命】
　　【敖氏继公曰妥尸事毕也南面云反以见从尸入时位在此】
　　蕙田案以上妥尸
　　尸取韭菹辨防于三豆祭于豆间上佐食取黍稷于四敦下佐食取牢一切肺于爼以授上佐食上佐食兼与黍以授尸尸受同祭于豆祭【注牢羊豕也同合也合祭于爼豆之祭也黍稷之祭为堕祭将食神余尊之而祭之今文辨为徧　疏隂厌是神食后尸来即席食尸馂鬼神之余故尸亦尊神而祭之】
　　【杨氏复曰切肺祭肺也三取其一也爼豆当作菹豆】
　　上佐食举尸牢肺正脊以授尸上佐食尔上敦黍于筵上右之【注尔近也或曰移也右之便尸食也重言上佐食明更起不相因】
　　【杨氏复曰案贾疏授尸下有尸受祭肺四字】
　　主人羞肵爼升自阼阶置于肤北【注羞进也肵敬也亲进之主人敬尸之加疏为尸特加故云加】
　　蕙田案此主人亲设肵爼
　　上佐食羞两铏取一羊铏于房中坐设于韭菹之南下佐食又取一豕铏于房中以从上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏【注芼菜也羊用苦豕用薇皆有滑　疏芼菜者菜是地之芼知羊用苦豕用薇皆有滑者按公食大夫记云铏芼牛藿羊苦豕薇皆有滑是也】
　　蕙田案此二佐食羞羊铏豕铏
　　食举【注举牢肺正脊也先食啗之以为道也　疏特牲举肺脊以授尸注肺气之主也脊体之贵也先食啗之所以道食通气是也】三饭【注食以黍】上佐食举尸牢干尸受振祭哜之佐食受加于肵【注干正胁也古文干为肝　疏上文食举是正脊故知此食干亦先取正胁也】上佐食羞胾两瓦豆有醢亦用瓦豆设于荐豆之北【注设于荐豆之北以其加也四豆亦防羊胾在南豕胾在北无臐膮者尚牲不尚味】尸又食食胾上佐食举尸一鱼尸受振祭哜之佐食受加于肵横之【注又复也或言食或言饭食大名小数曰饭鱼横之者异于肉　疏少牢特牲言三饭五饭九饭之等据一口谓之一饭五口谓之五饭故云小数曰饭】又食上佐食举尸腊肩尸受振祭哜之上佐食受加于肵【注腊鱼皆一举者少牢二牲畧之腊必举肩以肩为终也别举鱼腊崇威仪　疏特牲兽鱼常一时同举而此兽鱼别举故云崇威仪】又食上佐食举尸牢骼如初【注如举干也】又食【注不举者卿大夫之礼不过五举须侑尸　疏云五举者举牢肺脊一也牢干二也一鱼三也腊肩四也牢骼五也】尸告饱祝西面于主人之南独侑不拜侑曰皇尸未实侑【注侑劝也祝独劝者更则尸饱实犹饱也祝既侑复反南面　疏此与特牲皆有尸饭法天子诸侯亦当有之故大祝九拜之下云以享侑祭祀注云侑劝尸食而拜若然士三饭即告饱而侑大夫七饭告饱而侑诸侯九饭告饱而侑天子十一饭而侑也】
　　【陈氏礼书饭必告饱而告饱必侑侑礼有拜以致其敬有辞以道其勤有乐以乐其心特牲尸告饱祝侑主人拜少牢尸告饱主人拜侑此拜以致其敬也少牢祝侑曰皇尸未实侑此辞以道其勤也大祝逆尸令钟鼓侑亦如之此乐以乐其心也然特牲三饭告饱而侑少牢七饭告饱而侑则九饭三侑饭寡而侑多十一饭再侑饭多而侑寡者葢礼杀者仪蹙故告饱速而侑多礼隆者仪纾故告饱迟而侑少此侑礼所以不同也】
　　尸又食上佐食举尸牢肩尸受振祭哜之佐食受加于肵【注四举牢体始于正脊终于肩尊于始终　疏正脊及肩皆体之贵者故先举正脊为食之始后举肩为食之终】尸不饭告饱祝西面于主人之南【注祝当赞主人辞　防以其西面是祝之有事之位故从南向西面位也】主人不言拜侑【注祝言而不拜主人不言而拜亲踈之宜】尸又三饭【注为祝一饭为主人三饭尊卑之差凡十一饭下人君也】上佐食受尸牢肺正脊加于肵【注言受者尸授之也尸授牢干而实举于菹豆食毕操以授佐食焉　疏上文初食举不言置举之所至此尸十一饭后乃言上佐食受尸牢肺正脊加于肵者约特牲举肺脊其时尸实举于菹豆今尸食毕尸乃于菹豆上取而授上佐食】
　　蕙田案以上正祭尸食
　　蕙田案礼以馈食为名故正祭先馈黍牢至酳尸乃酌酒献为初献
　　主人降洗爵升北面酌酒乃酳尸尸拜受主人拜送【注酳犹羡也既食之而又饮之所以乐之古文酳作酌　疏自此尽折一肤论主人酳尸之事酳取饶羡之义故以为乐之也】尸祭酒啐酒賔长羞牢肝用爼缩执爼肝亦缩进末盐在右【注羞进也缩从也盐在肝右便尸擩之古文缩为蹙　疏在尸之左】尸左执爵右兼取肝防于爼盐振祭哜之加于菹豆卒爵主人拜祝受尸爵尸答拜【注兼兼羊豕】
　　蕙田案以上主人酳尸
　　祝酌受尸尸醋主人主人拜受爵尸答拜主人西面奠爵又拜【注主人受酢酒侠爵拜弥尊尸　疏使祝代酌已是尊尸主人拜受讫又拜为侠拜是弥尊尸也】
　　蕙田案祝酌受尸受当作授敖本及新刊本并同
　　上佐食取四敦黍稷下佐食取牢一切肺以授上佐食上佐食以绥祭【注绥或作挼挼读为堕将受嘏亦尊尸余而祭之　疏周礼守祧既葬则藏其堕取堕减之义也主人受嘏之时先堕祭是以佐食授黍稷与主人为堕礼】主人左执爵右受佐食坐祭之又祭酒不兴遂啐酒【注右受佐食右手受堕于佐食也至此言坐祭之者明尸与主人为礼也尸恒坐有事则起主人恒立有事则坐　疏礼器云周坐尸曲礼立如齐郑云齐谓祭祀时】祝与二佐食皆出盥于洗入二佐食各取黍于一敦上佐食兼受之以授尸尸执以命祝【注命祝以嘏辞疏谓命祝使出嘏辞以嘏于主人下文是也】
　　【敖氏继公曰三人皆为将执所嘏之物而盥敬其事也】
　　卒命祝祝受以东北面于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之【注嘏大也予主人以大福工官也承犹传也来读曰厘厘赐也耕种曰稼勿犹无也替废也引长也言无废止时长如是也　疏案特牲尸亲嘏主人此使祝嘏者大夫尸尊故不亲特牲无嘏文不具也】
　　蕙田案敖氏读来如来禹之来为是
　　主人坐奠爵兴再拜稽首兴受黍坐振祭哜之诗懐之实于左袂挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内【注诗犹承也实于左袂便右手也季犹小也出出户也宰夫掌饮食之事者收敛曰啬明丰年乃有黍稷也复尝之者重之至也纳犹入也】
　　蕙田案以上尸醋主人命祝嘏
　　主人献祝设席南面祝拜于席上坐受【注室中迫狭疏大夫士庙室皆两下五架正中曰栋栋南两架北亦两架栋南一架名曰楣前承檐以前名曰栋北一架为室南壁而开户即是一架之开广为室故云迫狭也】
　　蕙田案室在堂北室于堂居四之一天子至大夫士并同不独大夫士为迫狭亦不因四注而下分广狭也郝仲舆谓室为事神行礼陈设之所非狭也礼岂因地狭遂简是也
　　主人西面答拜【注不言拜送下尸】荐两豆菹醢【注葵菹蠃醢疏葵菹蠃醢是馈食之豆当馈食之节今祝用之亦其常事】
　　蕙田案荐者敖氏以为宰夫姜上均以为主妇盛世佐泛云有司当以盛説为是敖氏又以朝事之豆易馈食之豆亦不可从
　　佐食设爼牢髀横脊一短胁一肠一胃一肤三鱼一横之腊两髀属于尻【注皆升下体祝贱也鱼横者四物共爼殊之也腊两髀属于尻尤贱不殊疏髀与短胁横脊皆羊豕之下体属于尻又腊之下体为祝贱故也鱼独在爼缩载今横者为四物共爼横】
　　【而殊之也缩有七物而云四物者据羊豕鱼腊也羊豕体不属于尻以腊用左右胖故有两髀尻在中髀与尻相连属不殊是尤贱也】
　　蕙田案祝爼一而杂用五爼之物是祝贱之敖氏以为见其尊未的
　　祝取菹防于醢祭于豆间祝祭爼【注大夫祝爼无肺祭用肤逺下尸不哜之肤不盛　疏特牲尸爼有祭肺离肺祝爼有离肺无祭肺是下尸今大夫祝离肺祭肺俱无是逺下尸也离肺祭讫哜之加于爼今以肤替肺是不盛故不哜】祭酒啐酒肝牢从祝取肝防于盐振祭哜之不兴加于爼卒爵兴【注亦如佐食授爵乃兴不拜既爵大夫祝贱也　疏特牲祝卒爵则拜士卑故祝不贱】
　　蕙田案肝牢当从敖氏作牢肝
　　主人酌献上佐食上佐食戸内牖东北面拜坐受爵主人西面答拜佐食祭酒卒爵拜坐授爵兴【注不啐而卒爵者大夫之佐食贱礼畧　疏特牲佐食亦啐天子诸侯礼虽亡或对天子诸侯佐食啐乃卒爵贵故也】
　　【敖氏继公曰凡室中北面拜者皆在戸牖间卒爵拜之拜葢衍文】
　　爼设于两阶之间其爼折一肤【注佐食不得成礼于室中折者择取牢正体余骨折分用之】
　　【郝氏敬曰折一肤豕肉一片折分也】
　　主人又献下佐食亦如之其脀亦设于阶间西上亦折一肤【注上佐食既献则出就其爼特牲记曰佐食无事则中庭北面谓此时】
　　蕙田案以上主人献祝佐食
　　蕙田案自主人降洗爵至此初献礼竟
　　有司赞者取爵于篚以升授主妇赞者于房户【注男女不相因】妇赞者受以授主妇主妇洗于房中出酌入户西面拜献尸【注入户西面拜由便也不北面者辟人君夫人也拜而后献者当侠拜也昏礼曰妇洗在北堂直室东隅】
　　【郝氏敬曰出酌出房酌酒于房户间之甒】
　　尸拜受主妇主人之北西面拜送爵【注拜于主人之北西面妇人位在内此拜于北则上拜于南由便也】
　　【郝氏敬曰主妇又拜送所谓侠拜也】
　　尸祭酒卒爵主妇拜祝受尸爵尸答拜易爵洗酌授尸【注祝出易爵男女不同爵】
　　【髙氏愈曰士礼亚献之时主妇有设两笾及兄弟长以燔从之礼此不设者以后有傧尸之礼故也】
　　主妇拜受爵尸答拜上佐食绥祭主妇西面于主人之北受祭祭之其绥祭如主人之礼不嘏卒爵拜尸答拜【注不嘏夫妇一体】
　　【敖氏继公曰士妻抚祭内子受祭又有于房于室之异皆相变也】
