<!-- { "loadSidebar": true } -->
　　宋书孝武帝本纪大明七年春正月癸酉诏曰春搜之礼着自周令讲事之语书于鲁史所以昭宣徳度示民轨则念嵗稔气荣中外宁晏当因农隙葺是旧章可克日于武湖大阅水师并巡江右讲武校猎二月丁巳车驾校猎于厯阳之乌江己未车驾登乌江县六合山十月己巳车驾校猎于姑孰
　　礼志大明七年二月丙辰有司奏銮舆巡搜江左讲武校猎获肉先荐太庙章太后庙并设醢酒公卿行事及献妃隂室室长行事太学博士虞龢议检周礼四时讲武献牲各有所施振旅春搜则以祭社茇舍夏苗则以享礿治兵秋狝则以祀方大阅冬狩则以享烝案汉祭祀志唯立秋之日白郊事毕始威武曰防刘乗舆入囿躬执弩以射牲以鹿麑太宰令谒者各一人载获车驰送陵庙然则春田荐庙禾有先准兼太常丞庾蔚之议龢所言是搜狩不失其时此礼久废今时龢表晏讲武教人又防供干豆先荐二庙礼情俱允社主土神司空土官故祭社使司空行事太庙宜使上公参议搜狩之礼四时异议礼有损益时代不同今既无复四方之祭三杀之仪旷废来久禽获性物面伤剪毛未成禽不献太宰令谒者择上杀奉送先荐庙社二庙依旧以太尉行事诏可
　　蕙田案以上宋
　　隋书礼仪志古者三年练兵入而振旅至于春秋搜狝亦以讲其事焉梁陈时依宋元嘉二十五年搜宣武塲其法置行军殿于幕府山南冈并设王公百官幕先猎一日遣马骑布围右领军将军督右左领军将军督左大司马董正诸军猎日侍中三奏一奏捶一鼓为严三严讫引仗为小驾卤簿皇帝乗马戎服従者悉綘衫帻黄麾警跸鼓吹如常仪猎讫宴会享劳比校多少戮一人以惩乱法会毕还宫
　　陈书后主本纪祯明二年冬十月舆驾幸幕府山大校猎
　　蕙田案以上梁陈
　　魏书道武帝本纪登国九年春三月帝北巡夏五月田于河东
　　皇始元年春正月大搜于定襄之虎山因东幸善无北陂
　　天兴六年七月车驾北巡筑离宫于犲山縦士校猎东北逾罽岭出参合代谷
　　天赐三年春正月车驾北巡幸犲山宫校猎至屋孤山明元帝本纪永兴四年春正月登虎圈射虎赐南平公长孙嵩等布帛各有差秋七月大狝于石会山临去畿陂观渔至于濡源西巡幸北郊诸落赐以缯帛八月车驾还宫壬子幸西宫临板殿大享羣臣将吏以田猎所获赐之命民大酺三日　五年六月西幸五原校猎于骨罗山获禽十万
　　神瑞二年五月丁亥次于参合东幸大甯丁未田于西岬山六月戊午幸去畿陂观鱼辛酉次于濡源筑立蜯台射白熊于頽牛山获之
　　泰常元年六月丁巳车驾北巡秋七月甲申帝自白鹿陂西行大狝于牛山登釜山临殷繁水而南观于九十九泉戊戌车驾还宫　二年五月车驾西巡至于云中遂济河田于大漠　四年正月朔车驾临河大搜于犊渚冬十有二月西巡至云中逾白道北猎于辱孤山至于黄河従君子津西渡大狩于薛林山　六年夏六月乙酉北巡至蟠羊山秋七月西巡猎于祚山亲射虎获之遂至于河八月大狝于犊渚九月车驾还宫　七年九月己酉诏太平王率百国以法驾田于东苑车乗服物皆以乗舆之副　八年三月帝田于邺南韩陵山幸汲郡至于枋头
　　太武帝本纪神防元年夏四月西巡田于河西冬十月北巡田于牛川十有一月行幸河西大校猎　二年十有一月西巡狩田于河西至祚山而还　三年八月行幸南宫猎于南山
　　太延元年秋七月田于棝杨十有一月乙丑行幸冀州己巳校猎于广川　二年八月帝校猎于河西
　　太平真君七年二月幸雍城田于岐山之阳
　　文成帝本纪太安二年秋八月甲申畋于河西　三年夏五月庚申畋于松山己巳还宫秋八月畋于隂山之北己亥还宫　四年二月南幸信都畋游于广川六月畋于松山
　　和平二年三月发并肆州五千人治河西猎道　三年二月畋于崞山遂观鱼于旋鸿池　四年夏四月癸亥上幸西苑亲射虎三头壬寅行幸隂山秋七月壬午诏曰朕每嵗以秋日闲月命羣官讲武平壌所幸之处必立宫坛糜费之功劳损非一宜仍旧贯何必改作也八月丙寅遂畋于河西诏曰朕顺时畋猎而従官杀获过度既殚禽兽乖不合围之义其勅従官及典围将校自今以后不聴滥杀其田获皮肉别自颁赉
　　献文帝本纪皇兴元年十月癸夘畋于邦南池　二年五月乙夘畋于崞山遂幸繁畤冬十月畋于冷泉　三年夏四月丁酉畋于崞山
　　出帝本纪永熙二年十有二月丁巳车驾狩于嵩阳己巳遂幸温汤丁丑车驾还宫　三年二月辛巳幸洪池陂遂游畋
　　周书文帝本纪魏大统八年冬十二月魏帝狩于华阴大享将士太祖率诸侯朝于行在所
　　魏书孝静帝本纪武定元年春正月己巳车驾搜于邯郸之西山冬十有车驾狩于西山
　　尒朱荣传荣之将讨葛荣也军次襄垣遂令军士列围大猎有双兔起于马前荣乃跃马弯弓而誓之曰中之则禽葛荣不中则否既而并应而殪三军咸悦及破贼之后即命立碑于其所号双兔碑　荣性好猎不舍寒暑至于列围而进必须齐一虽遇阻险不得回避虎豹逸围者坐死其下甚苦之太宰元天穆従容谓荣曰大王勲济天下四方无事惟宜调政养民顺时搜狩何必盛夏驰逐伤犯和气荣便攘肘谓天穆曰太后女主不能自正推奉天子者此是人臣常节葛荣之徒本是奴才乗时作乱妄自署假譬如奴走擒获便休顷来受国大宠未能开拓境土混一海内何宜今日便言勲也如闻朝士尤自寛縦今秋欲共兄戒勒士马校猎嵩原令贪汚朝贵入围搏虎仍出曽阳厯三荆悉拥生蛮北镇回军之际因平汾胡明年简练精骑分出江淮萧衍若降乞万户侯如其不降径度数千骑便往缚取待六合宁一八表无尘然后共兄奉天子巡四方观风俗布政教如此乃可称勲耳今若止猎兵士懈怠安可复用也
　　蕙田案以上北魏
　　隋书礼仪志后齐春搜礼有司规大防建获旗以表获车搜前一日命布围领军将军一人督左甄防军将军一人督右甄大司马一人居中节制诸军天子陈小驾服通天冠乗木辂诣行宫将亲禽服戎服钑防者皆严武衞张甄围旗鼓相望衔枚而进甄常开一方以令三驱围合吏奔骑令曰鸟兽之肉不登于俎者不射皮革齿牙骨角毛羽不登于器者不射甄合大司马鸣鼓促围众军鼓噪鸣角至期处而止大司马屯北旌门二甄帅屯左右旌门天子乗马従南旌门入亲射禽谒者以获车收禽载还陈于获旗之北王公已下以次射禽皆送旗下事毕大司马鸣鼓解围复屯殿中郎中率其属收禽以实获车天子还行宫命有司每禽择取三十一曰干豆二曰賔客三曰充君之庖其余即于围下量犒将士礼毕改服钑者韬刀而还夏苗秋狝冬狩礼皆同河清中定令每嵗十二月半后讲武至晦遂除二军兵马右入千秋门左入万嵗门并至永巷南下至昭阳殿北二军交一军従西上閤一军従东上閤并従端门南出阊阖门前桥南戱射并讫送至城南郭外罢
　　北齐书神武本纪兴和二年十二月阿至罗别部遣使请降神武帅众迎之出武州塞不见大猎而还
　　文宣帝本纪天保四年春正月巡三堆戍大狩而归五月庚寅帝校猎于林虑山戊子还宫
　　后主本纪武平四年九月校猎于邺东　七年冬十月丙辰帝大狩于祈连池
　　暴显传显少经军旅善于骑射曽従魏孝庄帝出猎一日之中手获禽兽七十三
　　元坦传坦为冀州刺史性好畋渔无日不出秋冬猎雉兔春夏捕鱼蟹鴈犬常数百头自言宁三日不食不能一日不猎
　　北史冯淑妃传周师之取平阳帝猎于三堆晋州亟告急帝将还淑妃请更杀一围帝従其言
　　蕙田案以上北齐
　　隋书礼仪志后周仲春教振旅大司马建大麾于莱田之所乡稍之官以旗物鼔铎钲铙各帅其人而致诛其后至者建麾于后表之中以集众庶质明偃麾诛其不及者乃陈徒骑如战之阵大司马北面誓之军中皆聴鼓角以为进止之节田之日于其所莱之北建旗为和门诸将帅徒骑序入其门有司居门以平其人既入而分其地险野则徒前而骑后易野则骑前而徒后既阵皆坐乃设驱逆骑有司表貉于阵前以太牢祭黄帝轩辕氏于狩地为墠建二旗列五兵于坐侧行三献礼遂搜田致禽以祭社仲夏教茇舍如振旅之阵遂以苗田如搜法致禽以享礿仲秋教练兵如振旅之阵遂以狝田如搜法致禽以祀方仲冬教大阅如振旅之阵以狩田如搜法致禽以享烝
　　周书武帝本纪建徳五年春正月辛夘行幸河东涑川集闗中河东诸军校猎
　　蕙田案以上北周田猎仪式规仿周官颇为近古葢庐辩辈所润色也
　　右南北朝
　　隋书帝本纪大业三年六月辛巳猎于连谷
　　礼仪志大业三年帝在榆林突厥启民及西域东胡君长并来朝贡帝欲夸以甲兵之盛乃命有司陈冬狩之礼诏虞部量拔延山南北周二百里并立表记前狩二日兵部建旗于表所五里一旗分为四十军军万人骑五千匹前一日诸将各帅其军集于旗下鸣鼓后至者斩诏四十道使并旗建节分申畋令即留军所监猎布围围南面方帻而前帝服紫袴褶黒介帻乗闟猪车其饰如木辂重辋缦轮虬龙绕毂汉东京卤簿所谓猎车者也驾六黒駵太常陈鼓笳铙箫角于帝左右各一百二十百官戎服骑従鼓行入围诸将并鼓行越围乃设驱逆骑千有二百闟猪停轫有司敛大绥王公以下皆整弓矢陈于驾前有司又敛小绥乃驱兽出过于帝前初驱过有司整御弓矢以前待诏再驱过备身将军奉进弓矢三驱过帝乃従禽鼔吹皆振坐而射之每驱必三兽以上帝发抗大绥次王公发抗小绥次诸将发则无鼓驱逆之骑乃止然后三军四夷百姓皆猎凡射兽自左膘而射之达于右腢【五口反】为上等达右耳本为次等自左髀达于右防为下等羣兽相従不得尽杀已伤之兽不得重射又逆向人者不射其面出表者不逐之畋将止虞部建旗于围内従驾之鼓及诸军鼓俱振卒徒皆噪诸获禽者献于旗所致其左耳大兽公之以供宗庙使归荐腊于京师小兽私之
　　右隋
　　唐书礼乐志皇帝狩田之礼亦以仲冬前期兵部集众庶修田法虞部表所田之野建旗于其后前一日诸将帅士集于旗下质明旗后至者罚兵部申田令遂围田其两翼之将皆建旗及夜布围阙其南面驾至田所皇帝鼓行入围鼓吹令以鼓六十陈于皇帝东南西向六十陈于西南东向皆乗马各备箫角诸将皆鼓行围乃设驱逆之骑皇帝乗马南向有司敛大绥以従诸公王以下皆乗马带弓矢陈于前后所司之属又敛小绥以従又驱兽出前初一驱过有司整饬弓矢以前再驱过有司奉进弓矢三驱过皇帝乃従禽左而射之每驱必三兽以上皇帝发抗大绥然后公王发抗小绥驱逆之骑止然后百姓猎凡射兽自左而射之达于右腢为上射达右耳为次射右脾达于右防为下射羣兽相従不尽杀已被射者不重射不射其面不剪其毛凡出表者不逐之田将毕虞部建旗于田内乃雷击驾鼓及诸将之鼓士従噪呼诸得禽兽旗下致其左耳大兽公之小兽私之其上者供宗庙次者供賔客下者充庖厨乃命有司馌兽于四郊以献告至于庙【开元礼畧同】
　　通典李靖曰校猎一人守围地三尺量人多少以左右两将为交头其次左右将各主士伍为行列皆以金鼓旗为节制其初起围张翼随山林地势无逺近部分其合围地虞候先择定讫以善弧矢者为围中骑其步卒枪幡守围有漏兽坐守围吏大兽公之小兽私之以观进止斯亦教战一端也
