<!-- { "loadSidebar": true } -->
　　宋政和五礼新仪遣使赈抚诸州水旱虫灾使者将至所在长官预集本州官属及乡老等所司先于长官大门外设使者次又于门外设使者位东向长官以下位北向西又于庭望阙设长官以下位重行设使者位于长官之左使者至所司引就次各服公服赞者先引长官以下立于门外位又引使者就位立史二人以案奉诏书立于使者之南赞者曰拜长官以下皆再拜赞者引长官以下以次先入就庭中位史捧诏书案前行使者从之入就庭中位赞者赞使者搢笏取诏书执笏以诏书加于笏上史以案退使者称有诏赞者曰拜长官以下皆再拜使者宣诏书讫长官以下皆再拜赞者引使者及长官各少前相向俛伏跪搢笏使者以诏书授长官讫各执笏长官以诏书加于笏上各俛伏兴赞者曰再拜长官以下皆再拜赞者引使者还次长官以下退
　　右遣使存恤

　　五礼通考卷二百四十六
<经部,礼类,通礼之属,五礼通考>
　　钦定四库全书
　　五礼通考卷二百四十七
　　邢部尚书秦蕙田撰
　　凶礼二
　　荒礼
　　周礼地官大司徒以荒政十有二聚万民【注荒凶年也郑司农云救饥之政十有二品】
　　【郑氏锷曰金穰水毁木饥火旱或不可逃所恃以无恐者有救荒之政以聚之则虽荒而不流徙矣史氏浩曰大司徒裂土以封诸侯度地以授万民宜先于赋敛而首及于荒政聚民之教见先王本以恤民为主】
　　一曰散利【注郑司农云散利贷种食也　疏谓丰时聚之荒时散之积而能散使民利益云贷种食者谓民无者従公贷之或为种子或为食用至秋熟还公据公家为散据民往取为贷】
　　【李氏曰夫家之征则薄之山泽之禁则弛之闗之讥则去之所以充一嵗之入而为国之经费者今皆以予民则已厚矣而又散利果何従给乎吾是以知其所以为荒政之备者其蓄积有素也后世常平义仓敛散之法美意出于此】
　　【王氏昭禹曰若遗人云县都之委积以待凶荒是也】
　　【丘氏濬曰易云何以聚人曰财大学曰财散则民聚葢天立君以治民君必得民然后可以为君是君不可一日无民也然民必有安居托处之地日用饮食之具而后能聚焉人君为治所以使一世之民恒有聚处之乐而无分散之忧者果用何物哉财而已矣然是财也所以耗而费之者固由乎人力然尤莫甚于天灾焉是以人君当夫丰穣无事之时而恒为天灾流行之思斯民乏絶之虑豫有以蓄积之以为凶荒之备焉此无他恐吾民之散而不可复聚也是以周礼十二荒政而以散利为首郑氏谓散利者贷种食也盖子之食以济一时之饥予之种以为嗣歳之计圣人忧民之心至矣逺矣既散所有之利而又行薄征以下十一事以济之此治古之世所以时有丰凶而民无忧患民生所以长聚而君位所以永安者其以此欤】
　　蕙田案荒政惟散利一条所包最广以后代之法言之大约有三大端曰周曰贷曰粜周者予而不责其偿宜施于灾伤已成之后贷者荒时散之丰时敛之宜施于青黄不接之时粜者减价出售以平市直宜施于谷米踊贵之日此因时而别者也又极贫戸宜周次贫戸宜贷中等戸宜粜此因戸而别者也注所云贷种则后世借给耔种是也贷食则后世借给口粮是也
　　乡师以歳时巡国及野而赒万民之囏阨以王命施惠【注歳时者随其事之时不必四时也囏阨饥乏也郑司农云赒读为周急之周】
　　旅师掌聚野之耡粟屋粟闲粟而用之以质剂致民平颁其兴积施其惠散其利而均其政令【注而读为若声之误也若用之谓恤民之囏阨委积于野如遗人于乡里也以质剂致民案入税者名防而贷之兴积所兴之积谓三者之粟也平颁之不得偏颇有多少县官徴聚物曰兴今云军兴是也是粟县师徴之旅师敛之而用之以赒衣食曰惠以作事业曰利均其政令者皆以国服为之息　疏所聚之粟遇有凶年赈恤所输入之人欲与之粟还案入税者之人名防计多少以贷之】凡用粟春颁而秋敛之【注困时施之饶时收之疏上所云是贷而生利此所云是直给不生利也官得旧易新民得济其困乏官民俱益之也】
　　【易氏祓曰春颁者平颁其兴积秋敛者聚野之耡粟屋粟而用之盖凶荒之歳秋虽不熟尚有余积或可移用及春作之始苟非上之人为之补助则将有救死不赡之患此先王所以专立春颁之法汉之春和议赈贷正与同意】
　　【李氏景齐曰散之以春则民有以济其乏而敛之以秋则粒米狼戾之时不至于谷贱而伤农】蕙田案大司徒荒政之散利即此旅师所云施惠散利也春时农事方兴其无力者颁粟以贷之秋则计其所贷而敛之均政令者各计其戸口之多少年歳之盈歉以爲颁粟之差等郑以国服爲息觧之疑非是盖散利者所以恤民之乏不当又取其息也
　　仓人掌粟入之藏辨九谷之物以待邦用若谷不足则止余灋用有余则藏之以待凶而颁之
　　【王氏昭禹曰法式所用有虽不足不可以已者有待有余然后用者所谓余法用则待有余而余用者易氏祓曰大府所谓式贡之余财以供玩好币余之赋以待赐予委人所谓凡其余聚以待颁赐止余法用止此者欤有余则藏之以待凶而颁之是乐歳则取之于民凶年则遂以颁之于民取之不以为虐颁之乃所以为利无非充裕民之仁政】
　　遗人县都之委积以待凶荒【疏县四百里都五百里不见稍三百里则县都中可以兼之特于此三处言凶荒者畿外凶荒则入向畿内取之畿内凶荒则向畿外取之】
　　【郑氏锷曰凶荒则流离入闗者多矣故积于县都以待之如汉时闗东水旱流民入闗中仰食之即都鄙之境上以赒恤之不来莩于京师】
　　【李氏景齐曰司徒荒政所以散利或者取具于此欤】
　　司稼掌均万民之食而赒其急而平其兴【注均谓度其多少赒禀其艰阨李氏嘉防曰司稼尤近民故赒急平兴以先之又不足廪人始有移民就谷之事】
　　【黄氏度曰司稼巡稼知歳之丰凶民之寛急为最切故通掌其事】
　　【王氏与之曰平其兴亦当如旅师谓平均其所兴举之粟以给之】
　　司救凡歳时有天患民病则以节巡国中及郊野而以王命施惠【注施惠赒恤之】
　　春秋文公十六年左氏传宋公子鲍礼于国人宋饥竭其粟而贷之
　　襄公二十九年左氏传五月郑子展卒子皮即位于是郑饥而未及麦民病子皮以子展之命饩国人粟戸一钟是以得郑国之民故罕氏常掌国政以爲上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书爲大夫之无者贷宋无饥人
　　昭公三年左氏传晏子曰公弃其民而归于陈氏齐旧四量豆区釡钟四升爲豆各自其四以登于釡釡十则钟陈氏三量皆登一焉钟乃大矣以家量贷而以公量收之
　　蕙田案春秋时列国无复举散利施惠之政者旅师司稼其职久废而世卿大族或借以结民心而专国政若宋子罕者其犹有归美于君之意乎
　　孟子齐饥陈臻曰国人皆以夫子将复爲发棠殆不可复【注棠齐邑也孟子尝劝齐王发棠邑之仓以赈贫穷时人赖之今齐人复饥陈臻言一国之人皆以为夫子将复若发棠时劝王也殆不可复言之也】
　　汉书文帝本纪后六年夏四月大旱蝗发仓庾以振民后汉书章帝本纪永平十八年京师及三州大旱诏其以见谷赈给贫人
　　建初元年春正月诏三州郡国方春东作恐人稍受廪徃来繁剧或妨耕农其各实覈尤贫者计所贷并与之流人欲归本者郡县其实禀令足还到听过止官亭无雇舍宿长吏亲躬无使贫弱遗脱小吏豪右得容奸妄诏书既下勿得稽留刺史明加笃察尤无状者
　　和帝本纪永元十二年闰四月赈贷敦煌张掖五原民下贫者谷六月舞阳大水赐被水灾尤贫者谷人三斛十三年三月丙午赈贷张掖居延朔方日南贫民及
　　寡羸弱不能自存者秋八月诏象林民失农桑业者赈贷种粮禀赐下贫谷　十四年夏四月庚辰赈贷张掖居延敦煌五原汉阳防稽流民下贫谷各有差　十五年二月诏禀贷颍川汝南陈留江夏梁国敦煌贫民安帝本纪永和元年正月禀司兖豫徐冀并州贫民二年春正月禀河南下邳东莱河内贫民二月遣光
　　禄大夫樊凖吕仓分行冀兖二州禀贷流民冬十月禀济隂山阳元莵贫民十二月禀河郡钜鹿广阳安定襄沛国贫民　四年正月禀上郡贫民各有差二月禀九江贫民
　　元初二年正月诏禀三辅及并凉六郡流宂贫人　五年三月京师及郡国五旱诏禀遭旱贫人
　　顺帝本纪永建二年二月诏禀贷荆豫兖冀四州流冗贫人所在安业之疾病致医药　三年四月遣光禄大夫案行汉阳及河内魏郡陈留东郡禀贷贫人
　　阳嘉元年二月诏禀甘陵贫人大小口各有差三月禀冀州尤贫民
　　永和四年秋八月太原郡旱民庶流冗癸五遣光禄大夫案行禀贷
　　桓帝本纪建和元年二月荆扬二州人多饿死遣四府掾分行赈给
　　魏志文帝本纪黄初三年秋七月冀州大蝗民饥使尚书杜畿持节开仓廪以振之　五年十一月以冀州饥遣使者开仓廪振之
　　明帝本纪景初元年九月冀兖徐豫四州民遇水遣侍御循行没溺死亡及失财产者在所开仓赈救之晋书武帝本纪泰始四年九月青徐兖豫四州大水伊洛溢合于河开仓以振之
　　惠帝本纪元康八年春正月地震诏发仓廪振雍州饥人
　　元帝本纪太兴元年十二月江东三郡饥遣使振给之食货志太兴二年三吴大饥死者以百数吴郡太守邓攸輙开仓廪赈之元帝时使黄门侍郎虞桓彞开仓廪振给并省众役
　　成帝本纪咸康二年七月扬州防稽饥开仓振给哀帝本纪隆和元年冬十月赐贫乏者米人五斛宋书文帝本纪元嘉十二年六月丹阳淮南吴兴义兴大水以徐豫南兖三州防稽宣城二郡米数百万斛赐五郡遭水民
　　沈演之传元嘉十二年东诸郡大水民人饥馑吴兴义兴及吴郡之钱唐升米三百以演之及尚书祠部郎江邃并兼散骑常侍巡行拯防许以便宜从事演之乃开仓廪以赈饥民民有生子者口赐米一斗
　　二十年诸州郡水旱伤稼民大饥遣使开仓赈防孝武帝本纪大明元年五月吴兴义兴大水民饥乙卯遣使开仓赈防　七年十月诏曰虽秋泽频降而夏旱婴弊可即开行仓并加赈赐　八年二月诏曰去歳东境偏旱田亩失收使命来者多至乏絶或下流穷穴顿伏街巷朕甚闵之可出仓米付建康秣陵二县随宜赡恤若温拯不时以至捐弃者严加紏劾
　　南齐书武帝本纪永明六年八月诏吴兴义兴水潦被水之乡赐痼疾笃癃口二斛老疾一斛小口五斗　八年十月诏吴兴水淹过度开所在仓赈赐
　　魏书太武帝本纪泰常八年十月即皇帝位十有二月开仓库赈穷乏
　　册府元泰常八年十月以歳饥诏所在开仓赈给魏书太武帝本纪神防四年二月定州民饥诏启仓以赈之
　　太平真君元年州镇十五民饥开仓赈恤　九年二月山东民饥启仓赈之
　　文成帝本纪兴安元年十有二月诏以营州蝗开仓赈恤
　　太安三年十有二月以州镇五蝗民饥使使者开仓以赈之　五年冬十有二月诏曰六镇云中髙平二雍秦州徧遇灾旱年谷不收其遣开仓廪以赈之有流徙者谕还桑梓
