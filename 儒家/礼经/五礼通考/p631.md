<!-- { "loadSidebar": true } -->
　　续文献通考十一年八月丙子朔诏领敕及谢恩见辞之制俱如旧先是正月帝以疾数不视朝鸿胪卿王道中因请领敕谢恩及见辞官暂受事左顺门后因循遂为定制礼部以为非祖制不可帝以诸事非系重大其如寺议于是尚书夏言议曰领敕必于御前以重帝命可防诈传旁出之奸缴敕必于御前以达下情可防迟留隠匿之弊至面见面辞人员即遇免朝岂不能少待而遽废上下之礼殆非臣子之心所安帝然之诏并遵旧制如遇雨雪风寒暂三五日不视朝并令候待若免朝日久准受命左顺门着为令
　　明世宗寔録十三年十一月帝以大祀御殿誓戒羣臣中书舍人无侍殿班者御史杨行中奏之掌中书事傅棨等言故事誓戒无舍人侍班下礼部议言升殿礼仪翰林官与中书舍人俱用四人东西侍班縁防典所载互有详略故于誓戒进歴等礼有翰林而无中书今宜着为令凡御殿称贺诸礼皆令中书舍人侍班从之续文献通考十四年三月丁卯帝与大学士张孚敬李时议复午朝帝日讲毕召辅臣张孚敬李时见于文华殿西室语次歴评诸臣时因请举先朝午朝之典毎午御左顺门命大臣朝见即奏事亦足以联属人心帝曰先朝仍有晚朝之仪朕常思之如鸿胪寺奏谢恩见辞是朝仪若政事另行为是今通政司奏事全是行政非朝也孚敬曰午朝骤难复不若时常宣召大臣于文华殿质问政事时曰不但质问政事亦可知人臣贤否臣等亦在侧侍班帝曰也着科道官侍俟廷试后举行之大政记隆庆元年正月戊午帝御宣治门视事
　　明穆宗实録帝初即位礼部请御宣治门听政诏以元年正月二日始至三月己卯始御皇极门复常仪明书辛酉诏复召对旧典令科道随入
　　大政记元年二月考定朝仪
　　续文献通考隆庆元年都给事辛自修等以朝仪久旷班行不肃请令礼官考议成式疏下礼部礼科防议至是奏言国家初制百官以品序立故今皇极殿前所列品山表识森然其后更定制度又有不拘于品者如内阁官锦衣卫升立宝位之东西翰林学士列于佥都御史之上其他翰林官不论品级叙于京堂之内科道官自为一等列于部属之先及鸿胪寺尚宝司列于西阶三科六道与东班对侍虽若次序叅错班行混淆然或以顾问纠察或以奉事承防莫不有因难以轻改今后常朝悉如此例其余官员仍依品级崇卑衙门次序为列如有紊越听纠仪官纠奏至于各官被服束带防典所载甚明不得僣用以乖典制从之
　　谷城山房笔麈国初朝仪专叙品级不分散要世宗自甲午以后三十余年不视常朝旧典无人记忆穆考登极始复常朝鸿胪搜求故实多所散失不知于世庙初年合否班行东西分列勲臣在西上东面不与百官齿左班面西侍立一品二品为一行三品次之为第二四品五品京堂次之为第三宫坊五品六品次之为第四翰林六品七品次之为第五两房中书次之为第六此为一叚其下则六科为第一吏部第二中书舍人第三此为一叚其下则御史第一五部次之自此以下品级官次紊不可纪矣右班面东侍立则锦衣在前五军都督府次之其后七十二卫指挥等官叩头礼毕则左班内阁右班锦衣俱由玉陛升立金台左右六科升立甬道左右东西向御史立于甬道左右北向其北面行礼班次则公侯驸马伯立三班于前去文武阶次稍逺其下则文武两班同上御道左右分立一品二品为第一三品第二四品五品京堂至翰林史官吉士第三科道中书第四其下则六部郎官亦颇紊乱其同班序立翰林七品在小九卿六品之上宫坊六品在小九卿五品之上宫坊五品在大九卿五品之上讲读学士在大九卿四品之上惟让佥都少詹光学士在佥都之上至于六部郎官往时一吏二礼其下则戸兵等部故有主事立于郎官之上者其后戸部主事贺邦泰以礼部在其上尝疏争之有诏六部郎中并列员外次之主事又次之久之又稍稍紊矣
　　三年闰六月南京吏部尚书吴岳上疏谓常朝止于见谢弥文即奏对常规姑取塞责宜将各部院衙门编为班次分定日期皇上亲御便殿依次召入令其各照职掌次第敷陈其科道官亦得分畨叅与可否则可以广圣聪劝百辟报可
　　明史礼志隆庆六年诏以三六九日视朝
　　明神宗实録元年礼部议应否常朝官定规除兵部协理戎政侍郎遇开操日免朝户部总督仓塲管东官防禄米仓银库大通桥崇文门礼部提督四夷馆工部管修京通仓戸刑二部照磨各部司务俱朔望日朝叅刑部提牢主事暂免其余在京差管仓塲防厰官俱常朝其差出城者临时填注门籍
　　明史礼志神宗三年令常朝日记注起居官四人列于东班给事中上稍前以便观听午朝则列于御座西稍南
　　明神宗实録大学士张居正奏国初设起居注官日侍左右实古者左史记事右史记言之制后定官制乃设翰林院修撰编修检讨等官葢以记载事重故设官加详原非有所罢废而自职名更定遂失朝夕记注之规以致累朝史文阙略记载臣等仰稽成宪叅酌时宜窃以宫禁邃严流传少实堂亷逺隔听睹非真何以据事直书传信垂后谨案礼仪定式凡遇常朝记事官居文武官第一班之后近上便于观听即古螭头载笔之意洪武二十四年定召见臣下仪以修撰编修充侍班官即古随仗入直纪事之意今遵祖制除升殿例用史官侍班外凡常朝御皇极门毎日轮该记注起居并史官共四人列于东班各科给事中之上午朝御防极门列于御座西稍南专记言动诏依拟行
　　续文献通考神宗四年六月癸酉帝命礼兵二部议五府官应否与勲臣同班立于是礼部言都督诸臣于殿下则当立锦衣卫官后而稍出其上与六部对侍常朝御门初立亦如之行礼后则与南北司无执事者同班而序其上命着为令
　　春明梦余録各班武臣当以都督为先自嘉靖以来锦衣权重又陆朱二公皆以三公重衔官在都督之上故立于首神宗六年戊寅朱太傅已殁掌锦衣者俱都指挥等官相沿旧规仍立前列其后遂有争议部中以锦衣贵重竟不得持可否乃令锦衣仍前立行稍下都督立其后稍上非正礼也
　　明防典神宗四年议准于左右掖门内各设序班分立东西与原设催促入班序班二员一同纠察
　　十二年议令吉服朝叅日期除祭祀斋戒不面纠外其余照常纠仪又令叅将见朝在京营者照京官仪不赞跪在外者照外官仪赞跪失仪俱面纠
　　常朝近仪凡早朝鼓起文武官各于左右掖门外序立候钟鸣开戸各以次进过金水桥至皇极门丹墀东西相向立候上御宝座鸣鞭鸿胪寺官赞入班文武官俱入班行一拜三叩头礼分班侍立鸿胪寺官宣念谢恩见辞人员传赞午门外行礼毕鸿胪寺官唱奏事各衙门应奏事件以次奏讫御史序班纠仪无失仪官则一躬而退鸿胪寺官跪奏奏事毕鸣鞭驾兴百官以次出近例朝觐外官及举监人等不许擅戴暖耳入朝明神宗实録十四年十一月己未给事中王三余疏言视朝太早多有未便即日出亦不为迟既可调养圣躬保和元气且于门禁朝仪俱为便益皇上如欲希古帝王及我祖宗中兴之盛莫若再复午朝之规日与公卿大臣及执事等官商确政事面赐批答可也帝报闻明史荘烈帝本纪崇祯元年八月乙未诏非盛暑祁寒日御文华殿与辅臣议政
　　续文献通考是月甲寅御史王相説言文华殿召辅臣商确机务请仍轮词臣二员以备记注台省臣二员以备纠叅庶几古人左右史记言动及諌官随宰相入閤之意从之
　　春明梦余録崇祯十五年闰十一月初七日诏二祖旧制日常朝见羣臣裁决政事朕今率循成宪除门朝照例应免日期传免外余毎日视朝毕勲戚文武诸司等官有欲奏事者赴政门报名候召内外官员敢有壅蔽阻当者定以奸欺论
　　观承案常朝周制不过旅揖特揖其仪最简而君体盘臣体蹙其分未始不严东迁以后上替下陵天子下堂侯国大夫相率而拜于上其朝可知矣秦矫其弊而立朝揖朝之法遂不复行然受决事于咸阳宫庶防其犹旧典礼欤叔孙通采古礼与秦仪杂治之为汉朝仪其见于史书者皆秦仪也颇采古礼者安在且不可用于常朝汉初公卿毎月常朝宣帝始亲国事五日一朝则常朝也其仪不着意者即以仿秦之所为决事者为古礼欤唐宋以来重常朝而仪特备一切已非秦汉之旧至明御门商确事于晚朝俾从容陈论依古以来独此为近载考汉唐君臣决事于殿庭也皆列坐宋太祖宻撤范质之坐宰相立而白事至不时之朝惟汉唐有之故汲黯得见武帝于武帐魏徴得见太宗于便殿宋以下则待召而入夫周之掌治朝者为小宰通复逆者为小臣皆士也而君臣又不时可见秦汉唐宋明用宦寺不得时见宜乎多奄祸而繁文缛节皆成日中之蔀已
　　右明常朝

　　五礼通考卷一百三十五
<经部,礼类,通礼之属,五礼通考>
　　钦定四库全书
　　五礼通考卷一百三十六
　　刑部尚书秦蕙田撰
　　嘉礼九
　　朝礼
　　蕙田案古者有朝觐之礼无朝贺之文秦改封建为郡县始有朝十月之礼汉叔孙通起朝仪其制始详大朝防实始于此其冬至称贺昉于魏晋千秋之节始于有唐前明以元正冬至圣节为三大节我
　　朝因之盖以元正者一嵗之始冬至者一阳之始圣节者人君之始帝王所以临御万国臣子所以致敬君父将于是乎观礼焉若唐五代宋以五月朔受大朝辽以重五称贺元明则有郊祀庆成受贺其礼大畧相仿辽志别有贺祥瑞平难诸仪皆起于一时创制不合于古今编次五礼概不及録元正冬至朝贺晋书宋辽诸志俱入宾礼今以杜佑通典明集礼防典之例载入嘉礼云
　　史记秦始皇本纪二十六年始皇推终始五徳之传以为水徳之始改年始朝贺皆自十月朔衣服旄旌节旗皆上黒
　　蕙田案三代盛时无所谓朝贺也每日则有视朝之仪月朔则有听朔之礼听朔者天子于明堂诸侯于祖庙行之故亦谓之朝庙不于朝也其在嵗首行之则谓之朝正春秋襄二十九年经书公在楚左氏传云释不朝正于庙也后世朝正之名盖始于此但古者于庙行告朔之礼所以尊祖后世于朝举贺嵗之礼乃以尊君名同而实异秦朝贺仪虽不可考然汉叔孙通所起朝仪颇采用之当亦不甚相逺此后代正朔朝防之权舆也
　　右秦正旦朝贺
