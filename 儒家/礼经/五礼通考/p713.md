<!-- { "loadSidebar": true } -->
　　【敖氏继公曰至是乃用卺者昏礼将终示以合体相亲之意也亦如之者亦如初而无从也】
　　赞洗爵酌于户外尊入户西北面奠爵拜皆答拜坐祭卒爵拜皆答拜兴【注赞酌者自酢也】
　　【敖氏继公曰三酳乃自酢变于常礼也】
　　主人出妇复位【注复尊西南面之位】
　　蕙田案前文夫妇皆答拜此时夫妇室中之拜皆顺其东西向兴谓夫妇也主人出为将脱服扵房也妇但当脱服扵室故不出复旧位而立也
　　乃彻于房中如设于室尊否【注彻室中之馔设于房中为媵御馂之彻尊不设有外尊也】主人説服于房媵受妇説服于室御受姆授巾【注巾所以自洁清】御袵于奥媵袵良席在东皆有枕北止【注袵卧席也妇人称夫曰良孟子曰将覸良人之所之止足也古文止作趾　疏布同牢席夫在西妇在东今乃易处者前者示隂阳交防有渐今取阳往就隂也】主人入亲说妇之缨【注入者从房还入室妇人十五许嫁笄而礼之因着缨明有系也盖以五采为之其制未闻】
　　蕙田案疏缨有二曲礼云女子许嫁缨注云系缨有从人之端也即此说缨之缨也内则云男女未冠笄者总角衿缨此幼时缨也皆与男子冠缨异今主人亲脱之者明此缨为已而系也然亦暂脱之耳妇事舅姑衿缨仍当饰之
　　烛出【注昏礼毕将卧息】媵馂主人之余御馂妇余赞酌外尊酳之【注外尊房户外之东尊】媵侍于户外呼则闻【注为尊者有所徴求】
　　蕙田案以上妇至成礼
　　夙兴妇沐浴纚笄宵衣以俟见【注夙早也昏明日之晨兴起也俟待也待见扵舅姑寝门之外古者命士以上年十五父子异宫】
　　蕙田案特牲主妇宵衣盖士妻之正服也解见前疏谓纯衣纁袡嫁时之盛服故事已而复其常也
　　质明赞见妇于舅姑席于阼舅即席席于房外南面姑即席【注质平也房外房户外之西】妇执笲枣栗自门入升自西阶进拜奠于席【笲音烦　注笲竹器有衣者其形盖如今之筥籚矣进拜者进东面乃拜奠之者舅尊不敢授也】舅坐抚之兴答拜妇还又拜【注还又拜者还于先拜处拜妇人与丈夫为礼则侠拜】降阶受笲腵脩升进北面拜奠扵席姑坐举以兴拜授人【注人有司姑执笲以起答妇拜授有司彻之舅则宰彻之　曲礼疏脯搏肉无骨而之修取肉鍜治而加姜桂干之如脯者】
　　蕙田案枣栗腵脩所以为贽也乃皆奠之而不敢授者凡相见之礼尊卑不敌则奠之舅抚而姑举示受之也舅姑答拜与冠礼母拜之之拜同
　　【张氏尔岐曰妇见舅讫复自西阶降受腵修以见姑】
　　蕙田案以上妇见舅姑
　　赞醴妇【注醴当为礼赞礼妇者以其妇道新成亲厚之】席于户牖间【注室户西牖东南面位】侧尊甒醴扵房中妇疑立于席西【注疑正立自定之貌】赞者酌醴加柶面枋出房席前北面妇东面拜受赞西阶上北面拜送妇又拜荐脯醢【注妇东面拜賛北面答之变于丈夫始冠成人之礼】妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东北面坐取脯降出授人于门外【注奠于荐东升席奠之取脯降出授人亲彻且荣得礼人谓妇氏人】
　　蕙田案以上醴妇
　　舅姑入于室妇盥馈【注馈者妇道既成成以孝养】特豚合升侧载无鱼腊无稷并南上其他如取女礼【注侧载者右胖载之舅爼左胖载之姑俎异尊卑并南上者舅姑共席扵奥其馔各以南为上其他谓酱湆菹醢女谓妇也如取妇礼同牢时　疏自侧载以下南上以上与取女异周人吉礼尚右故知右胖载之舅俎左胖载之姑俎以异尊卑也】
　　蕙田案异俎则异席但同在奥而东面耳东面舅南而姑北
　　妇赞成祭卒食一酳无从【注賛成祭者授处之今文无成也】席于北墉下【注室中北墙下】妇彻设席前如初西上妇馂舅辞易酱【注妇馂者即席将馂也辞易酱者嫌淬污】妇馂姑之馔御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之【注奠于篚】妇彻于房中媵御馂姑酳之虽无娣媵先于是与始饭之错【注古者嫁女必娣侄从之谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也古文始为姑】
　　蕙田案士之媵无娣侄故曰虽无娣媵先则士之媵盖以他女备之然既曰媵则始至之时亦客之也故酳媵在御先媵御固同馂姑之余但止饭黍而无食举故止与始饭敦黍而交错馂之亦犹特牲少牢上下馂之分敦黍之意注谓媵馂舅余御馂姑余似可商又案以上妇馈舅姑
　　舅姑共飨妇以一献之礼舅洗于南洗姑洗于北洗奠酬【注以酒食劳人曰飨南洗在庭北洗在北堂设两洗者献酢酬以洁清为敬奠酬者明正礼成不复举凡酬酒皆奠于荐左不举其燕则更使人举爵】舅姑先降自西阶妇降自阼阶【注授之室使为主明代已】归妇俎于妇氏人【注言俎则飨礼有牲矣妇氏人丈夫送妇者使有司归以妇俎当以反命扵女之父母明其得礼】
　　蕙田案昏义厥明飨妇乃异日也注疏谓大夫以上或异日士同日非
　　又案以上舅姑飨妇
　　舅飨送者以一献之礼酬以束锦【注送者女家有司也爵至酬賔乂从之以束锦所以相厚古文锦皆作帛　疏尊无送卑之法士无臣故知有司送之也】姑飨妇人送者酬以束锦【注妇人送者隷子弟之妻妾凡飨速之　疏凡速者皆就馆速之】若异邦则赠丈夫送者以束锦【注赠送也就賔馆】
　　蕙田案以上飨送者
　　若舅姑既没则妇入三月乃奠菜【注没终也奠菜者以篚祭菜也盖用堇疏必三月者三月一时天气变妇道可成也此言舅姑俱没者若舅没姑存则当时见姑三月亦庙见舅若舅存姑没妇人无庙可见或更有继姑自然如常礼也案曾子问云三月而庙见择日而祭于襧郑云舅姑没者也妇有供养之礼犹舅姑存时盥馈特豚扵室此言奠菜即彼祭扵祢一也】席于庙奥东面右几席于北方南面【注庙考妣之庙北方墉下】
　　【张氏尔岐曰席扵奥者舅席也席于北方者姑席也舅姑别席异而象生时妇见之礼与常祭同几者不同也】
　　祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子【注帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也　疏盥于门外此亦异于常祭云某子者言若张子李子也】
　　【张氏尔岐曰疏以妇新入门称姓以告故亦以姓称其舅与】
　　妇拜扱地坐奠菜扵几东席上还又拜如初【注扱地手至地也妇人扱地犹男子稽首　疏妇人以尔手为正今云扱地则妇人之重拜也男子稽首亦拜中之重故以相况也】盛氏世佐曰妇人拜法见扵经传者五曰肃拜少仪云妇人吉事虽君赐肃拜是也曰手拜少仪注云凶事乃手拜孔疏云妇人除为防主其余轻防凶事乃有手拜是也曰稽颡防服小记云妇人为夫为长子稽颡是也曰顿首左传晋穆嬴抱太子以适赵氏顿首扵宣子是也曰扱地此奠菜礼是也惟肃拜为正余皆非吉礼扱地之拜盖介乎吉凶之间以致其哀敬之意与以男子九拜例之肃拜军中之拜也手拜盖与空首相似其法先以手至地而头来至手也稽颡即凶拜顿首是男子平敌相与之拜而穆嬴施于其臣疏家以为私求法非礼之正然嬴时遭襄公之防则亦凶拜也殆如吉拜拜而后稽颡为殷之凶拜与扱地于九拜无所似贾疏谓以手至地而首不至手又与空首不同注云妇人扱地犹男子稽首稽首拜头至地臣拜君之拜举以相况者明其为拜中之最重非为拜法似之也然则扱地与肃拜异稽颡又与扱地异手拜与扱地皆以手至地而首或至手或不至手亦异熊氏谓初嫁及为夫为长子主防则以手扱地葢考之未精矣又案肃拜之法周礼注云肃拜但俯下手今时撎是也疏引郷饮酒礼注推手曰揖引手曰撎为证少仪注云肃拜拜低头也若然女拜益不折腰屈矣郝氏谓男子坐拜妇人立拜故妇人见舅姑手枣栗腵修拜而后奠若坐拜必奠后拜此说得之敖氏云凡妇人之拜以左掌据地故右手执物而可以拜殆未讲乎肃拜之法与特牲礼主妇致爵讫酌酢左执爵拜则以左掌据地之说不辨自破矣郝氏又谓妇拜舅立而使其舅坐拜答之于礼未当且庙见妇拜扱地舅姑坐拜不当扱地耶愚谓扱地之拜为不逮事舅姑者设将以生其哀慕之心焉故与凶事手拜相似岂宜施于具庆者防先圣使妇人肃拜所以重男女之别也拜君赐拜君舅君姑非不欲加隆焉而礼有所止恶其不纯乎吉者参之也郝氏每以臆见测古礼无怪乎其疑之也
　　妇降堂取笲菜入祝曰某氏来妇敢告于皇姑某氏奠菜于席如初礼【注降堂阶上也室事交乎户今降堂者敬也扵姑言敢告舅尊于姑】妇出祝阖牖户【注凡庙无事则闭之】老醴妇于房中南面如舅姑醴妇之礼【注因于庙见礼之】
　　【盛氏世佐曰上云賛醴妇賛即老也以其助舅姑行礼故曰賛此无所助故直指其人言之郝氏敬扵醴妇章尝以男女不亲授受今用男子酌新妇而礼文不言用何等男子献疑张氏尔岐亦云尝疑此老与前赞者并是男子乃使与新妇为礼在前圣必自有说非末学所可臆度愚谓老家臣之长必有徳而年髙者为之故使之醴妇所以代舅姑也特牲少牢礼有主妇与尸祝佐食賔献酢致爵之事古人行礼固不以为嫌后人不之疑而独疑昏礼何居又郝氏谓三月庙见以夫妇共为祭主非以三月为限也苟未三月而及祭期妇可以不与于祭乎与于祭可以不先见乎此皆臆说也妇入三月然后祭行未三月而及祭期妇固不与也以其未成妇也】
　　壻飨妇送者丈夫妇人如舅姑飨礼【注舅姑没故壻兼飨丈夫妇人如舅姑飨礼】
　　【盛氏世佐曰春秋宣五年经书齐髙固及子叔姬来左传云反马也杜注云礼送女留其送马谦不敢自安三月庙见遣使反马此士礼虽无反马之事然送女者则必俟其成妇而后归亦犹谦不敢自安之意也舅姑存则以昏之明日见于舅姑舅姑醴之而妇礼成矣送者可以归矣故舅姑于飨妇之后即飨送者不必三月也若舅姑既殁则必待三月庙见而后成妇记云择日而祭于祢成妇之仪也又云如未庙见而死归葬于女氏之党示未成妇也成妇而后送者乃可归故经言壻飨送者于老醴妇之后着其行礼之节也敖云此礼宜行于始嫁之时非且妇未受礼而先飨送者亦失其尊卑先后之次矣】蕙田案以上舅姑没妇庙见及飨妇飨送者之礼
　　盛氏世佐曰此章言礼之变亦记体也凡言礼之变者二一后世变礼自不合入经如冠礼不醴若杀此篇不亲迎之类是也一古者元有其礼以通乎正之所穷特以非常故不见扵经而贤者识之以补其所未备如冠礼孤子冠母不在此篇宗子无父之类是也此章亦其类矣
　　记士昏礼凡行事必用昏昕受诸祢庙辞无不腆无辱【注用昕使者用昏壻也腆善也宾不称币不善主人不谢来辱　疏辞无不腆无辱者郊特牲云告之以直信是賔纳币之时不得谦虗为辞主人亦不为谦虗教女正直之义也】
　　朱子曰用昕即诗所谓旭日始旦也
　　【敖氏继公曰士一庙则祖祢皆在焉惟云祢者祖尊而祢亲受昏礼宜于亲者】
　　挚不用死皮帛必可制【注挚雁也皮帛俪皮束帛也】
