<!-- { "loadSidebar": true } -->
　　【李氏光地曰此二章言终兄弟之爱之道也人之防也兄弟同羣饮食必俱相亲相思故曰孺慕也离居异食则意渐疎故必常陈酒食使兄弟具在则其和乐也且将如孺子时矣人方未有妻子兄弟之爱无衰也有妻子则有间之者俱有妻子则又有交相间者兄弟之爱徃徃不终矣夫妻室各缘异姓之合不能与我齐心固恒情也兼于各子其子则视兄弟愈隔故必使妻子与我好合如琴瑟之同调而无异声则兄弟翕聚而不散其和乐也且将耽嗜以终身矣】
　　宜尔室家乐尔妻帑是究是图亶其然乎
　　【诗缉严氏粲曰言尔能与兄弟翕合则可宜尔之室家乐尔之妻帑尔试穷究之图谋之庶几信吾之言乎李氏光地曰序以为周公所作其极情理之至信非圣人不能道然传所谓吊二叔之不咸汉儒或指夏商之末其説近是序遂以管蔡之事当之反覆篇中言兄弟急难御务乎天性正与管蔡相反如谓诡词以哀之则又无复劝戒之意故朱传但以燕饮兄弟为説文王之徳刑于寡妻至于兄弟由关雎以至麟趾之应故周公推以着训首如此】
　　蕙田案此诗燕饮兄弟故极道兄弟天性之亲切騐之死生急难而愈真情意之和乐推之妻子室家而大顺要皆由燕饮兄弟以合之此饮食之礼所以重也
　　诗大雅行苇序行苇忠厚也周家忠厚仁及草木故能内睦九族外尊事黄耉养老乞言以成其福禄焉【笺九族自已上至髙祖下至孙之亲也　疏亲睦九族非直其父祖子孙而已故言上至髙祖下至孙之亲见髙祖五服之内皆亲之文王世子云族食世降一等则天子所燕及者非独五服之内此唯言九族者言亲亲以及逺举九族以见同姓皆亲之】
　　朱子诗传此祭毕而燕父兄耆老之诗
　　【李氏光地曰燕同姓之诗也朱传以爲祭毕者以列在大雅别于小雅之燕享云】
　　敦彼行苇牛羊勿践履方苞方体惟叶泥泥戚戚兄弟莫逺具尔或肆之筵或授之几【传戚戚内相亲也肆陈也或陈筵者或授几者笺王与族人燕兄弟之亲无逺无近俱揖族而道之年稚者爲设筵而已老者加之以几】
　　【诗缉严氏粲曰首章兄弟之爱也言敦敦然聚者是彼道旁之芦苇勿令牛羊践履之此苇方苞而成丛方体而成茎其叶初生泥泥然润泽而可爱忍伤之乎草之丛生如兄弟之聚也戚戚然亲爱之兄弟切莫疎逺宜俱相亲近也】
　　【真氏徳秀曰使人主能体此章之防则虽一草一木且不敢轻于摧折也况骨肉之戚而纵寻害乎此诗二章以下皆言燕乐兄弟之事然必以此心爲之本而后燕乐不爲虚文不然非所知也】
　　【吕氏祖谦曰戚戚兄弟莫逺具尔忠厚之意蔼然见于言语之外矣下章之燕乐皆所以乐于此也】
　　肆筵设席授几有缉御或献或酢洗爵奠斚醓醢以荐或燔或炙嘉殽脾臄或歌或咢【传设席重席也歌者比于琴瑟也徒击鼓曰咢疏毛以爲承上肆筵设几之文更申其事言王于族人既爲肆之筵上又设重席其授几之人尊敬老者则】
　　【有致敬蹴踖之容既设几筵族人升堂受燕或乃主人进酒而献之于宾宾既受卒爵或乃酌而酢答主人主人卒饮又洗爵酢以酬宾宾受而奠此斚不复举之王与族燕以异姓爲宾使宰夫爲主人行此献酢之礼也郑以上二句特爲老者设文既为老者肆筵又重设席授之以几复有惇史相续代而侍之】
　　朱子诗传言侍御献醻饮食歌乐之盛也
　　【黄氏佐曰侍御以养其体饮以养其阳食以养其隂歌乐以和其心燕礼之盛如此所以示慈惠也】
　　敦弓既坚四鍭既钧舍矢既均序宾以贤敦弓既句既挟四鍭四鍭如树序宾以不侮
　　朱子诗传言既燕而射以爲乐也
　　【诗缉严氏粲曰既燕族人而射以爲乐】
　　【李氏光地曰既燕而射以乐之且观徳焉先序其贤多者隽也既序其不侮敬者优也虽同姓亦曰賔故下曽孙曰主】
　　曾孙维主酒醴维醹酌以大斗以祈黄耉黄耉台背以引以翼夀考维祺以介景福
　　【诗缉严氏粲曰述既射而复燕因以乞言也为之主者成王也其酒醴皆醇厚矣遂以长柄大斗従大器中酌之于樽以为礼而求于黄耉之人谓乞言也兄弟之中有老者焉古者燕饮于旅也语必因以求诲于老成人不徒为燕乐也大老告成王以善道引导辅翼以成其徳故自天佑之成王得夀考吉祥助其大福也】
　　【李氏善曰侍御之盛言其人之不乏也献醻之盛言其礼之无阙也饮食之盛言其物之丰也歌乐之盛言其声之和也前二章未射而燕饮之始也故备言其礼乐之盛后二章既射而燕饮之终也故惟致其颂祷之诚言之固有序也】
　　蕙田案常棣行苇二诗古盛王以饮食之礼亲宗族兄弟之实际也夫由身而推之分形同气者莫如兄弟皆吾亲之体也自五服之属以及于无服之族皆吾祖一人之体也君子齐家以治国亲亲而仁民必自其所厚者始亲之则思所以厚之厚之则思所以乐之此饮食之礼所以不能已也至亲莫如兄弟其情非可以言説喻也常棣为燕饮之乐将以深致其莫可喻之情而反极之急难御务以着其非良朋所得而拟而复道其燕会懽饫室家好合以感动其天性之良骨肉之爱所以体贴精到而反覆长言之者殆无以加矣行苇由物理以察人伦维叶泥泥戚戚兄弟之词恳欵亲切恻然惟恐伤之千载而下犹能使人兴起圣人笃亲亲以化平天下其精意固如此矣至于礼乐牲醴之盛威仪节次之详则又有可考焉先之以肆筵设几筵有席几有御陈设之备也继之以献酢奠斚賔主之礼也考燕礼诸侯燕其臣以膳宰为主人主人献賔賔卒爵賔洗爵酢主人主人卒爵主人献公公卒爵公酌酢主人主人卒爵于是主人酌以酬賔賔奠而不举诗之或献或酢洗爵奠斚正与礼合文王世子云族燕则异姓为宾膳宰为主人是也其牲牢酒醴则有醓有醢有燔有炙正馔之外则有嘉肴有脾臄有笾豆而从献加爵之礼行矣若夫合乐以道和而或歌或咢燕射以为乐而序宾以贤序宾以不侮至于敬老乞言颂祷之事无不举焉呜呼可谓盛矣葢其合也礼乐之美兼有飨食之仪文而将之以亲爱本之宗庙之昭穆而聨之以欢乐所谓别之以礼义而孝悌之道达者欤饮食之礼见于礼经者甚畧今详疏其辞义以补逸礼之所未备云
　　小雅湛露湛湛露斯在彼丰草厌厌夜饮在宗载考【传丰茂也夜饮必于宗室　笺丰草喻同姓诸侯也载之言则也考成也夜饮之礼在宗室同姓诸侯则成之于庶姓其让之则止　疏丰草得露则湛湛然柯叶低垂以兴王之燕饮于彼同姓诸侯此同姓诸侯得王燕饮则威仪寛纵也王与欢酣至于厌厌安闲之夜留之私饮虽则辞譲以其宗室之故则留之而成饮不许其让以成亲厚焉】
　　蕙田案此注疏以为同姓诸侯也
　　楚茨诸父兄弟备言燕私【传燕而尽其私恩　笺祭礼毕归宾客爼同姓则留与之燕所以尊宾客亲骨肉也　疏其诸父兄弟留之使皆备具我当与之燕而尽其私恩也】
　　乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔恵孔时维其尽之子子孙孙勿替引之【笺燕而祭时之乐复皆入奏以安后日之福禄骨肉安而君之福禄安女之殽羞已行同姓之臣无有怨者而皆庆君是其欢也小大犹长幼也同姓之臣燕已醉饱皆再拜稽首曰神乃歆嗜君之饮食使君夀且考此是庆词　疏宗族不亲则公室倾危故骨肉欢而君之福禄安同姓无怨而皆庆是其欢矣神嗜饮食以下是虚词也】
　　【蒋氏悌生曰卒章同姓复燕于寝以厚其恩也】
　　中庸燕毛所以序齿也
　　朱子章句燕毛祭毕而燕则以毛发之色别长防为坐次也
　　陈氏礼书先王之于同姓有时燕焉有因祭而燕焉国语曰时燕不淫此时燕也诗曰诸宰君妇废彻不迟诸父兄弟备言燕私坊记曰因其酒肉聚其宗族以教民睦此因祭而燕也其礼之详虽不可考要之服皮弁服即于路寝【王皮弁以日视朝诗刺不能宴同姓而曰有頍者弁则皮弁也】宰夫为主异姓为宾王与族人燕于堂后帅内宗之属燕于房其物肴烝所以合好也其食世降一等所以辨亲疎也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无算以尽驩其大率葢与诸侯燕礼不异诸侯燕族人与父兄齿虽王之尊葢亦不以至尊废至亲也
　　国语周语定王谓晋随会曰郊禘之事则有全烝王公立饫则有房烝【注礼之立成者为饫】亲戚燕飨则有肴烝【注肴烝升体节解折之爼也谓之折俎】今女非他也而叔父使士季实来唯是先王之宴礼欲以贻女余一人敢设饫禘焉夫王公诸侯之有饫也将以讲事成章【注章章程也】建大徳昭大物也【注大徳大功也大物大器也】故立成礼烝而已【注立成不坐也烝升也升其满物而已】饫以显物燕以合好【注显物示物备也】故嵗饫不倦时燕不淫敬王十年苌欲城周卫彪徯见单穆公曰昔武王克殷而作诗作此以为饫歌名之曰支以遗后之人使永监焉夫礼之立成者为饫昭明大节而已
　　鲁语公父文伯之母祭悼子康子与焉胙不受彻俎不宴宗不具不绎绎不尽饫则退【注昭谓立曰饫坐曰燕言宗具则与绎绎毕而饮不尽饫礼而退恐有醉饱之失皆所以远嫌也】
　　公父文伯之母欲室文伯飨其宗老请守卜之族师亥闻之曰善哉男女之飨不及宗臣宗室之谋不过宗人
　　陈氏礼书古者合族之礼方其平居无事则有燕以申好及其有大疑谋则有饫以图事燕则脱屦升堂坐而不立其牲体折节而殽烝所以致爱饫不脱屦升堂立而不坐其牲体半解而房烝所以致严周语曰王公之有饫礼立成礼烝而已又曰嵗饫不倦然则饫以图事非必嵗为之也国语言嵗饫时燕葢明其疎数之异而已卫彪徯曰武王克商作诗以为饫歌名之曰支以遗后之人使永监焉以其戒慎尤在于厌饫之时也公父文伯之母祭悼子康子与焉绎不尽饫而退则饫非燕礼之多仪也
　　诗王风葛藟序葛藟刺平王也周室道衰弃其九族焉【疏弃其九族者不复以族食族燕之礼叙而亲睦之故王之族人作此诗以刺王也】
　　緜緜葛藟在河之浒终逺兄弟谓他人父谓他人父亦莫我顾【疏王族宜得王之恩施犹葛藟宜得河之润泽王何故遗弃我宗族之人乎】
　　緜緜葛藟在河之涘终逺兄弟谓他人母谓他人母亦莫我有【疏上言谓他人父责王无父恩此言谓他人母责王无母恩也然则下章谓他人昆责王无兄恩也】
　　緜緜葛藟在河之漘终逺兄弟谓他人昆谓他人昆亦莫我闻
　　小雅頍弁序頍弁诸公刺幽王也暴戾无亲不能燕乐同姓亲睦九族故作是诗也【疏时同姓之诸公刺幽王也为不能燕乐同姓明诸公是同姓诸公也不能燕乐即不能亲睦亲睦由于燕乐以经责王之不燕乐今不亲睦故分而言之耳】有頍者弁寔维伊何尔酒既防尔殽既嘉岂伊异人兄弟非他茑与女萝施于松栢未见君子忧心奕奕既见君子庶几説怿【笺礼天子诸侯朝服以燕天子之朝皮弁以日视朝女酒既美矣女殽既嘉矣何以不用与族人宴也王所当与宴者岂有异人疎逺者乎皆兄弟与王无他言至亲刺其弗为也幽王久不与诸公宴诸公未得见幽王之时惧其将危亡故忧而心奕奕然若得见幽王諌正之则庶几其改变意解怿也】
