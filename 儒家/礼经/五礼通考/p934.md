<!-- { "loadSidebar": true } -->
　　蕙田案古人以启蛰为正月之候雨水为二月之候夏小正正月启蛰左传启蛰而郊月令孟春之月蛰虫始振是启蛰在正月其改
　　启蛰为惊蛰以汉初避景帝讳故也月令仲春之月始雨水是雨水在二月也郑氏云汉始以惊蛰为正月中雨水为二月节正义云太初以后更改气名以雨水为正月中惊蛰为二月节迄今不改案汉书载三统术正月惊蛰二月雨水与月令同而班固注云惊蛰今曰雨水雨水今曰惊蛰然则太初以后之术仍是先惊蛰后雨水至东汉行四分术乃更其先后耳易通卦騐周书时训解淮南子天文训俱先雨水后惊蛰纬书出于东汉时训一篇亦后人所托惟淮南子系武帝时书疑亦后人以时术追改之非淮南之旧也唐初傅仁均戊寅术李淳风麟德术用古法以启蛰在雨水之前开元修大衍术复以雨水为寅月中惊蛰为卯月节至今因之周书所记七十二候于二月不取始雨水者既以雨水为正月中气则不得以纪二月之候故也又案孟春行夏令之类自当主人君政令失
　　时而言盖天人一理也天道错而人事应君政失而天变应上下相通之机感移至速洪范之咎徴与月令所言其理如合符节或乃指此为迂怪之说以为天之时令错行非人事之失慢矣
　　又案唐石经月令正月之节日在虚昏昴中晓心中斗建寅位之初正月中气日在危昏毕中晓尾中斗建寅位之中改旦为晓避睿宗讳也所记中星与此不同者盖据当时测騐改之后皆放此　唐本又有是月也命有司祭风师是月也命有司衅防占兆审卦吉凶其移孟冬衅一条于此月则用郑氏注也
　　淮南子东方木也其帝太皥其佐句芒执规而治春其神为嵗星其兽苍龙　孟春之月招摇指寅盛德在木东风解冻蛰虫始振苏鱼上负氷獭祭鱼候雁北服八风水爨萁燧火东宫御女青色衣青彩鼓琴瑟其兵矛其畜羊朝于青阳左个以出春令布德施惠行庆赏省徭赋立春之日天子亲率三公九卿大夫以迎嵗于东郊修除祠位币祷鬼神牺牲用牡正月官司空其树杨
　　蕙田案淮南时则训与月令文多同今取其异者附于每月之后
　　王居明堂礼出十五里迎嵗
　　易通卦騐立春雨水降条风至雉雊鸡乳氷解正月中猛风至獭祭鱼仓庚鸣
　　泛胜之农书土长冐橛陈根可防耕者急发
　　孝经钩命诀先立春七日勅狱吏决词讼有罪当入无罪当出立春勅门栏无扄钥以迎春之精下弓戴楯鼓示时声动昆虫也
　　仲春之月日在奎昏弧中旦建星中其日甲乙其帝太皥其神勾芒其虫鳞其音角律中夹钟其数八其味酸其臭羶其祀户祭先脾始雨水桃始华仓庚鸣鹰化为鸠【注皆记时也汉始以雨水为二月节】天子居青阳大庙乘鸾路驾仓龙载青旂衣青衣服仓玉食麦与羊其器疏以达是月也安萌芽养幼少存诸孤【注助生气也】择元日命民社命有司省囹圄去桎梏毋肆掠止狱讼【注顺阳寛也】是月也元鸟至【注元鸟燕也】至之日以太牢祠于髙禖天子亲徃后妃帅九嫔御乃礼天子所御带以弓韣授以弓矢于髙禖之前是月也日夜分雷乃发声始电蛰虫咸动启户始出【注又记时候发犹出也】先雷三日奋木铎以令兆民曰雷将发声有不戒其容止者生子不备必有凶灾【注主戒妇人有娠者也】日夜分则同度量钧衡石角斗甬正权概【注因昼夜等而平当平也同角正皆谓平之也】是月也耕者少舍乃修阖扇寝庙毕备【注因蛰虫启户耕事少闲而治门户也】毋作大事以妨农之事【注大事兵役之属】是月也毋竭川泽毋漉陂池毋焚山林【注顺阳养物也】天子乃鲜羔开氷先荐寝庙上丁命乐正习舞释菜天子乃帅三公九卿诸侯大夫亲徃视之仲丁乃命乐正入学习乐是月也祀不用牺牲用圭璧更皮币【注为季春将选而合腾之也更犹易也当祀者告以玉帛而已】仲春行秋令则其国大水寒气总至冦戎来征【注酉之气乘之也】行冬令则阳气不胜麦乃不熟民多相掠【注子之气乘之也】行夏令则国乃大旱暖气早来虫螟为害【注午之气乘之也】
　　【马氏晞孟曰始雨水隂阳交而成和也凡植物始茁为萌浸长为芽动物始生为幼未壮为少植物欲其无践履故曰安动物欲其无殄灭故曰养】
　　【朱氏申曰鹰以秋杀仲春仁气盛故化为鸠】
　　【方氏慤曰日阳也夜隂也阳长而隂消则日长夜短隂长而阳消则夜长日短皆非隂阳之中也春秋之分隂阳适中而日夜无长短之差故言日夜分春分以阳为主故继言雷乃发声秋分以隂为主故继言雷始收声乃者继事之辞始者肇事之辞始必有终终则有始故也川泽之物非竭其水则不可以尽取故曰竭陂池之物漉之以网罟则可以尽之矣故曰漉毋竭川泽毋漉陂池主渔者言之毋焚山林主田者言之】
　　蕙田案淮南子髙诱注耕者少舍言耕皆出在野少有在都邑者也与郑氏注异尚书仲春平秩东作诗四之日举趾则建卯之月正耕作之时未可云稍休也髙説较长
　　又案唐月令二月之节日在营室昏东井中晓箕中斗建卯位之初二月中气日在奎昏
　　东井中晓南斗中斗建卯位之中又有是月也祀朝日于东郊是月也命有司祭马祖
　　淮南子仲春之月招摇指卯桃李始华蛰虫咸动苏二月官仓其树杏
　　王居明堂礼带以弓韣礼之禖下其子必得天材易通卦騐二月雁北惊蛰大壮初九桃始华仓库多火
　　诗泛律枢梅柳惊春羊牛来暮
　　说文祀髙禖以请子请子必以乙至之日者春分来秋分去开生之鸟帝少昊司命之官也
　　季春之月日在胃昏七星中旦牵牛中其日甲乙其帝太皥其神句芒其虫鳞其音角律中姑洗其数八其味酸其臭羶其祀户祭先脾桐始华田防化为鴽虹始见萍始生【注皆记时也鴽鴾母防蝀谓之虹】天子居青阳右个乘鸾路驾仓龙载青旂衣青衣服仓玉食麦与羊其器疏以达是月也天子乃荐鞠衣于先帝命舟牧覆舟五覆五反乃告舟备具于天子焉天子始乘舟荐鲔于寝庙乃为麦祈实【注于含秀求其成也】是月也生气方盛阳气发泄句者毕出萌者尽达不可以内【注时可宣出不可收敛也句屈生者芒而直曰萌】天子布德行恵命有司发仓廪赐贫穷振乏絶开府库出币帛周天下勉诸侯聘名士礼贤者是月也命司空曰时雨将降下水上腾循行国邑周视原野修利隄防道达沟渎开通道路毋有障塞【注沟渎与道路不得不通所以除水潦便民事也】田猎罘罗网毕翳餧兽之药毋出九门【注为鸟兽方孚乳伤之逆天时也】是月也命野虞毋伐桑柘【注爱蚕食也】鸣鸠拂其羽戴胜降于桑【注蚕将生之也鸣鸠飞且翼相击趋农急也戴胜织纴之鸟是时恒在桑】具曲植蘧筐后妃斋戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服毋有敢惰是月也命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为淫巧以荡上心是月之末择吉日大合乐天子乃帅三公九卿诸侯大夫亲徃视之是月也乃合累牛腾马游牝于牧牺牲驹犊举书其数命国难九门磔攘以毕春气季春行冬令则寒气时发草木皆肃国有大恐【注丑之气乘之也】行夏令则民多疾疫时雨不降山陵不收【注未之气乘之也】行秋令则天多沈隂淫雨蚤降兵革并起【注戌之气乘之也】
　　【陈氏祥道曰孟春生气未盛之时故命相布德施惠而已季春生气方盛之时故天子布德行惠焉孟春兼言布令行庆而此言德惠者详在于臣要在于主也】
　　【陆氏佃曰桐始华蔡邕曰木之后华者也穉之故曰始王城面各三门南北九经东西九纬若今朱雀门三经经各一门是也毋出九门谓毋出此门也】
　　【马氏晞孟曰田防化为鴽则隂类之慝者迁乎阳而其性和也萍始生则隂物之浮以承阳者也方氏慤曰虹者天地讧溃之气隂干阳所乃见而出故又谓之蝀焉气以有所干而交以无所干而辨季春则隂阳向乎交矣故始见孟冬则隂阳极乎辨矣故藏而不见也】
　　【陈氏澔曰在内则命有司奉行在外则勉诸侯奉行凡此皆天子之德惠】
　　【吴氏澄曰南三门王之正门平日罘之物皆不得出余门则出此月则皆禁之】
　　蕙田案九门吕氏春秋作国门唐石经同郑氏解九门谓路门应门雉门库门臯门城门近郊门逺郊门关门然罗网毒药岂宜出自路门又天子五门但云毋出臯门则路应雉
　　库已在其内矣合五门与郊关诸门以足九数殊觉牵强当以陆氏吴氏之説为是又案唐月令三月之节日在娄昏柳中晓南斗中斗建辰位之初三月中气日在胃昏张
　　中晓南斗中斗建辰位之中
　　淮南子季春之月招摇指辰行是月令甘雨至三旬三月官乡其树李
　　王居明堂礼季春出疫于郊以攘春气
　　泛胜之农书三月榆荚雨髙地疆土可种术
　　孟夏之月日在毕昏翼中旦婺女中其日丙丁【注丙之言炳也万物皆炳然着见而强大】其帝炎帝其神祝融其虫羽【注象物从风鼓翼飞鸟之属】其音徴律中中吕其数七【注火生数二成数七但言七者亦举其成数】其味苦其臭焦其祀灶祭先肺蝼蝈鸣蚯蚓出王瓜生苦菜秀【注皆记时也蝼蝈蛙也王瓜萆挈也】天子居明堂左个乘朱路驾赤駵载赤旂衣赤衣服赤玉食菽与鸡其器髙以麤【注菽实孚甲坚合属水鸡木畜时热食之亦以安性也麤犹大也器髙大者象物盛长】是月也以立夏先立夏三日太史谒之天子曰某日立夏盛德在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣说乃命乐师习合礼乐命太尉赞杰俊遂贤良举长大【注助长气也三王之官有司马无太尉秦官则有太尉今俗人皆云周公作月令未通于古】行爵出禄必当其位是月也继长増髙毋有坏堕【注亦为逆时气】毋起土功毋发大众【注为妨蚕农之事】毋伐大树【注亦为逆时气】是月也天子始絺【注初服暑服】命野虞出行田原为天子劳农劝民毋或失时命司徒循行县鄙命农勉作毋休于都【注急趋于农也】是月也驱兽毋害五谷毋大田猎【注谓伤蕃庑之气】农乃登麦天子乃以彘尝麦先荐寝庙是月也聚畜百药靡草死麦秋至【注旧说云靡草荠葶苈之属】断薄刑决小罪出轻繋【注崇寛】蚕事毕后妃献茧乃收茧税以桑为均贵贱长幼如一以给郊庙之服是月也天子饮酎用礼乐孟夏行秋令则苦雨数来五谷不滋四鄙入保【注申之气乘之也】行冬令则草木蚤枯后乃大水败其城郭【注亥之气乘之也】行春令则蝗虫为灾暴风来格秀草不实【注寅之气乘之也】
　　【髙氏诱曰蝼蝼蛄蝈虾蟇也四月隂气始动于下故鸣王瓜色赤感火之色而生苦菜味苦感火之味而成】
　　【张氏虙曰王瓜大瓜也种最多有大有小以大者为善】
