<!-- { "loadSidebar": true } -->
　　【方氏慤曰楬豆未有他饰以木为柄若蜡氏之楬而已玉豆则于楬之上又饰之以玉也献若周官所谓再献之献再献对朝践言之则朝践为初献矣醢人所谓朝践之豆者初献也所谓馈食之豆者再献也此言献豆则主祭祀之豆耳以祭祀之豆为疏刻之形则燕享之豆不疏刻矣司尊彛所谓献尊义亦类此是皆渐増其饰也】
　　何氏楷曰以木为之则无异饰楬以言其制玉以言其饰献以言其用
　　荐用玉豆雕篹【注篹笾属也以竹为之雕刻饰其直者也　防荐用玉豆者谓所荐菹醢之属也以玉饰豆故曰玉豆雕篹者与豆连文故知笾属形似筥亦荐时所用篹既用竹不可刻饰故知雕镂其柄郑注饰其直直谓柄也】
　　【马氏晞孟曰玉豆所荐谓菹醢之属水草之和气也雕篹所荐谓陆产之物也凡器饰之以玉皆贵文之意也】
　　【方氏慤曰天子饰豆以玉诸侯以象玉豆则天子之豆也以玉以象则与笏之所用同义】
　　仪礼士虞礼馔两豆菹醢于西楹之东醢在西【注醢在西南面取之得左取菹右取醢便其设之　疏以其尸在舆东面设者西面设于尸前菹在南醢在北今于西楹束馔之菹在东醢在西是南面取之得左取菹右取醢至尸前西面又左菹右醢故云便也】　从献豆两亚之四笾亚之北上【注豆从主人献祝笾从主妇献尸祝北上菹与枣不东陈　疏据此陈之次然则东北菹为首次南醢醢东栗栗北枣枣东枣枣南栗云豆从主人献祝者此二豆主人先献祝酒后及荐豆故言从云笾从主妇献尸祝者以其四笾二笾从主妇献尸二笾从主妇献祝亦是从也】士虞礼记豆实葵菹菹以西蠃醢笾枣烝栗择【注枣烝栗择则菹刌也枣烝栗择则豆不楬笾有縢也】
　　特牲馈食礼宗人升自西阶视壶濯及豆笾　主妇盥于房中荐两豆葵菹蜗醢醢在北　佐食羞庶羞四豆设于左南上有醢【注庶众也众羞以豕肉所以为异味四豆者膮炙胾醢南上者以膮炙为上以有醢不得防也】　宗妇执两笾戸外坐主妇受设于敦南【注两笾枣栗枣在西】　席于户内　设两豆两笾【注主妇荐两豆笾东面也】特牲馈食记笾巾以绤也纁裹枣烝栗择【注笾有巾者果实之物多皮核优尊者可烝裹之也烝择互文旧説云纁裹者皆被】
　　少牢馈食礼司宫摡豆笾　馔豆笾与篚于房中放于西方【注放犹依也】　改馔豆笾扵房中南面如馈之设实豆笾之实　主妇被锡衣侈袂荐自东房韭菹醓醢坐奠于筵前主妇赞者一人亦被锡衣侈袂执葵菹蠃醢以授主妇主妇不兴遂受陪设于东韭菹在南葵菹在北【注韭菹醓醢朝事之豆也而馈食用之丰大夫礼葵菹在北防　疏云韭菹醓醢朝事之豆也者案周礼醢人职朝事之豆韭菹醓醢彼天子八豆今大夫取二豆为馈食用之丰大夫礼故也若然葵菹蠃醢亦天子馈食之豆今大夫用之郑不言者彼馈食当其节天子八豆此大夫取二而已】　上佐食羞胾两瓦豆有醢亦用瓦豆设于荐豆之北【注设于荐豆之北以其加也四豆亦防羊胾在南豕胾在北】　荐两豆菹醢【注葵菹蠃醢　防上亦云葵菹蠃醢是馈食之豆当馈食之节是其常事故不言丰大夫之礼今祝用之亦其常事故知葵菹蠃醢也】　祝取肝防于盐
　　有司彻主妇自东房荐韭菹醢坐奠于筵前菹在西方妇赞者执昌菹醢以授主妇主妇不兴受陪设于南昌在东方兴取笾于房麷蕡坐设于豆西当外列麷在东方妇赞者执白黑以授主妇主妇不兴受设于初笾之南白在西方兴退【注昌昌本也韭菹醓醢昌本麋臡麷熬麦也蕡熬枲实也白熬稻黑熬黍此皆朝事之豆笾大夫无朝事而用之傧尸亦丰大夫之礼主妇取笾兴者以馔异亲之当外列辟铏也退退入房也】
　　主人酌献侑　主妇荐韭菹醢坐奠于筵前醢在南方妇赞者执二笾麷蕡以授主妇主妇不兴受之奠麷于醢南蕡在麷东
　　司空设席于东序　主妇荐韭菹醢坐奠于筵前菹在北方妇赞者执二笾麷蕡主妇不兴受设麷于菹西北蕡在麷西
　　主妇西面于主人之席北　入于房取糗与腶脩执以出坐设之糗在蕡西脩在白西【注糗糗饵也腵脩捣肉之脯】
　　酌献侑　主妇羞糗脩坐奠糗于麷南脩在蕡南酌以致主人　主妇设二铏与糗脩
　　主人揖尸侑　妇赞者荐韭菹醢坐奠于筵前菹在西方妇人赞者执麷蕡以授妇赞者妇赞者不兴受设麷于菹西蕡在麷南
　　主妇反取笾于房中执枣糗坐设之枣在稷南糗在枣南妇赞者执栗脯主妇不兴受设之栗在糗东脯在枣东【注枣馈食之笾糗羞笾之实杂用之下賔尸也栗脯加笾之实也】
　　宰夫荐枣糗坐设枣于菹西糗在枣南【注内子不荐笾祝贱使官可也】主妇洗于房中酌致于主人　主妇荐韭菹醢坐设于席前菹在北方妇赞者执枣糗以从主妇不兴受设枣于菹北糗在枣西
　　酌致爵于主妇　妇赞者荐韭菹醢菹在南方妇人赞者执枣糗授妇赞者妇赞者不兴受设枣于菹南糗在枣东
　　诗小雅楚茨为豆孔庶【传豆谓内羞庶羞也　笺庶防也祭祀之礼后夫人主共笾豆必取肉物肥防美者也　传正义曰毛以孔庶为甚众此豆实则菹醢也周礼醢人注云凡醢者必先防干其肉乃莝之杂以粱麴及塩渍以美酒涂置瓶中百日则成矣然则为豆先祭而豫作此本而言之非当祭时也豆内羞庶羞者以言孔庶则非一故为兼二羞也有司彻云宰夫羞房中之羞于尸侑主人主妇皆右之司士羞庶羞于尸侑主人主妇皆左之注云二羞所以尽欢心房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也内羞在右隂也庶羞在左阳也是有二羞之事也】
　　礼记祭统夫人荐豆执校执醴授之执镫【注校豆中央直者也执醴授醴之人授夫人以豆则执镫镫豆下跗也　疏郑注执醴授醴之人者谓夫人献尸以醴齐此人酌醴以授夫人至夫人荐豆此人又执豆以授夫人献与荐皆此人所掌故也】
　　周礼考工记旊人豆中县【注县县绳正豆之柄　疏豆中县者豆柄中央把之者长一尺宜上下直与县绳相应其豆则直】
　　杨氏复仪礼旁通圗笾豆　士冠脯醢【脯用笾醢用豆】士昏醴賔脯醢　乡饮脯醢众賔辩有脯醢　乡射荐用笾脯五膱醢以豆　聘礼醴賔脯醢　又筵几于室荐脯醢　燕礼大射礼献賔献公献卿荐脯醢　士丧礼始死奠脯醢　小敛脯醢　朝夕奠脯醢　特牲主人献賔荐脯醢【以上皆一豆一笾】
　　士冠再醮两豆葵菹蠃醢两笾栗脯　大敛毼豆两笾无縢　士虞两豆两笾献祝两豆两笾　特牲两笾两豆　主妇致爵于主人两豆两笾【以上皆两豆两笾】既夕遣奠四豆四笾　少牢賔尸四豆四笾【以上皆四豆四笾】
　　杨氏复曰案仪礼吉凶所用或一豆一笾或二豆二笾或四豆四笾此士大夫之礼然也周礼醢人掌四豆之实朝事之豆八馈食之豆八加豆之实八羞豆之实二笾人掌四笾之实朝事之笾馈食之笾加笾之实羞笾之实此天子之祭礼也礼器云天子之豆二十有六诸侯十有六此天子诸侯所用之数也又案聘礼归饔饩二十豆公食大夫下大夫六豆上大夫八豆此皆诸侯待聘賔之礼也周官掌客上公豆四十侯伯豆三十有二子男豆二十有四此天子待诸侯之礼也掌客之豆较之扵礼器之豆掌客之数又多焉何耶或曰礼器之数用数也掌客之数陈数也
　　有豆无笾　士昏礼夫妇席醯醤二豆菹醢四豆无笾　妇馈舅姑有菹醢无笾【妇见舅姑有笄枣栗】　聘礼归饔馈八豆西夹六豆东夹亦如之无笾　公食大夫下大夫六豆无笾上大夫八豆无笾　士丧礼朔月奠无笾有黍稷当笾位　又礼器天子之豆二十六以下言豆不言笾周官掌客上公豆四十以下不言笾及夫人致礼方有豆有笾盖豆重而笾轻观特牲礼厌祭时荐两豆葵菹蜗醢及迎尸馈食之时尸取菹防于醢祭于豆间又佐食羞庶羞四豆皆未用笾也及主妇亚献尸始设笾赞笾祭　少牢厌祭设韭菹醯醢葵菹蠃醢及迎尸馈食之时尸取韭菹防于三豆祭扵豆间及主妇献尸亦未用笾也逮明日賔尸扵是主妇荐韭菹醢昌菹醢取笾于房设爵实白黑四笾后其所荐先后之序则豆重笾轻扵此可见矣
　　尔雅释器木豆谓之豆【注豆礼器也　疏案周礼旊人为豆实三而成觳崇尺郑注云崇髙也豆实四升又祭统云夫人荐豆执校执醴授之执镫郑注云校豆中央直者也镫豆下跗也又礼圗云口员径尺黑漆饰朱中大夫以上画以云气诸侯以象天子以玉皆谓饰其豆口也然则豆者以木为之髙一尺口足径一尺其足名镫中央直竖者名校校径二寸总而言之名豆其实四升用荐菹醢周礼醢人掌四豆之实朝事之豆其实韭菹醯醢之类是也其饰则三代不同明堂位曰夏后氏以楬豆殷玉豆周献豆注云楬无异物之饰也献疏刻之是也以供祭祀燕享故云礼器也】
　　竹豆谓之笾【注笾亦礼器　疏案郑注笾人及士虞礼云笾以竹为之口有藤縁形制如豆亦受四升盛枣栗桃梅菱芡脯脩膴鲍糗饵之属是也亦祭祀飨燕所用故云亦礼器】
　　蕙田案豆尔雅云木豆谓之豆周礼旊人为豆实三而成觳崇尺郑注豆实四升祭统云夫人荐豆执校执醴授之执镫郑注校豆中央直者也镫豆下跗也礼图云口员径尺黒漆饰朱中大夫以上画以云气诸侯以象天子以玉皆谓饰其豆口也然则豆者以木为之髙一尺口足径一尺其足名镫中央直竖者名校校径二寸总而言之名豆其实四升用荐菹醢周礼醢人掌四豆之实朝事之豆其实韭菹醯醢之类是也登一名瓦豆尔雅瓦豆谓之登疏云冬官旊人掌为瓦器而云豆中县郑云县绳正豆之柄是瓦亦名豆也诗大雅生民云于豆于登毛传豆荐菹醢登盛大羮仪礼少牢馈食两瓦豆有醢亦用瓦豆楬豆明堂位夏后氏以楬豆郑云楬无异物之饰陈氏礼书曰楬者木之属也以木为之则无异饰玉豆明堂位云殷玉豆又云荐用玉豆疏以玉饰豆故曰玉豆献豆明堂位云周献豆郑云献疏刻之笾尔雅云竹豆谓之笾周礼笾人掌四笾之实郑注笾人及士虞礼云笾以竹为之口有藤缘形制如豆亦受四升盛枣栗桃梅菱芡脯脩膴鲍糗□之属乡射记注云豆宜湿物笾宜干物雕篹明堂位荐用雕篹郑注笾属也以竹为之雕刻饰直者也疏云形似筥
　　周礼天官笾人掌四笾之实【注笾竹器如豆者其容实皆四升　疏言四笾谓下经朝事馈食加笾羞笾是也郑知笾是竹器者以其字竹下为之亦依汉礼器制度而知也云如豆者皆面径尺柄尺亦依汉礼知之也云其容实皆四升者据其笾之所受则曰容据其所实麷蕡等则曰实故云容实皆四升亦约与豆四升同也】
　　【史氏浩曰笾以竹为之所以陈干物】
　　朝事之笾其实麷蕡白黑形盐膴鲍鱼鱐【注形盐盐之似虎者膴防生鱼为大脔鲍者于楅室中糗干之出于江淮也鱐者析干之出东海王者备物近者腥之逺者干之因其宜也今河间以北煮穜麦卖之名曰逢燕人脍鱼方寸切其腴以啗所贵　疏麷为熬麦蕡为麻子白为熬稻米黑为熬黍米形盐盐似虎形膴以鱼肉为大脔鲍以鱼于楅室糗干之鱐为干鱼】
