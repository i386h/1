<!-- { "loadSidebar": true } -->
　　前二日本司宣摄内外各供其职前一日典设郎设皇太子幄座于正殿东序西向守宫设羣官等次东宫朝堂伶官帅展轩悬之乐于殿庭以姑洗之均又设三鏄钟姑洗夷则大吕各依其位设登歌以南吕之均及设麾于殿上并如常仪典设郎铺羣官牀座于殿上文官三品以上于皇太子西南重行北向武官三品以上于皇太子西北重行南向俱以东为上朝集使三品以上及都督刺史各依方于文武官之下设不升殿者座席于殿庭东西厢文官四品五品于悬东六品以下于横街之南每等异位重行西向北上武官四品五品于悬西六品以下于横街之南当文官毎等异位俱重行东向北上朝集使非升殿者分方各依文武官当品之下诸州使人分方各于朝集使之下亦如之诸亲于四品五品之下【宗亲在东异姓亲在西掌仪仍各设版位】奉礼设门外位于东宫朝堂之前文官在东武官在西俱每等异位重行相向北上诸亲位于文武四品五品之下【宗亲在东异姓亲在西】设诸州朝集使位东方南方于宗亲之南每等异位重行西面西方北方于异姓亲之南每等异位重行东面俱以北为上典膳量设罇于廊下近北设不升殿者酒罇各于其座之南皆有坫幂俱障以帷其日质明诸卫各率勒所部屯门列仗文武羣官依时刻集朝堂次各公服左庻子量时刻版奏请中严近仗就陈于门外诸侍卫之官各服其器服俱诣閤奉迎伶官帅工人二舞入就位又伶官帅一人升就位举麾掌仪帅赞者入就位吏部兵部赞羣官俱出次通事舍人各引就门外位又舍人引羣官非升殿者先入就位左庻子版奏外办皇太子着从省服【未冠则双童髻】以出侍卫如常伶官帅举麾奏承和之乐皇太子即座西向坐偃麾乐止【凡乐皆伶官帅举麾工鼓柷而后作偃麾戞敔而后止】掌仪一人升就西阶上东面立赞者二人立于阶下通事舍人引羣官以次入就位公初入门舒和之乐作左庻子前跪奏称左庻子臣某言请殿下迎公王兴俛伏兴还侍位皇太子降立于座后【若有三公诸伯叔则降立于东阶下西面公至阶则升立诣于座后皇太子升降伶官举麾乐作止如式】公至阶乐止公以下升座者俱脱履于阶下【所司先设脱履席】通事舍人接引羣官升就位立定掌仪唱再拜赞者承羣官上下皆再拜讫通事舍人引羣官为首者一人进皇太子前东面立贺称元正首祚景福惟新伏惟皇太子殿下与时同休【冬至贺云天正长至伏惟殿下与时同休】贺讫退复位皇太子答再拜左庻子前承令进宣令讫羣官上下又再拜左庻子前跪奏称左庻子臣某言请坐俛伏兴还侍位皇太子坐掌仪唱就座赞者承羣官上下就座皆就座俛伏坐伶官帅引歌者及琴瑟至阶脱履于下升就位坐其笙管者诣阶间北面立典膳郎进酒至阶掌仪唱酒至兴赞者承羣官上下皆俛伏兴立席后左庻子到阶省酒典膳郎奉酒进皇太子举酒食宫令又行羣官酒酒至掌仪唱再拜赞者承羣官上下皆再拜【若皇太子遣停拜即止】羣官皆搢笏受觯掌仪唱就坐赞者承羣官上下皆就坐俛伏兴饮皇太子初举酒豋歌作昭和之曲典膳郎进受虚觯复于坫豋歌讫降复位觞行三周典膳郎进食食升阶左庻子到阶省案掌仪唱食至兴赞者承羣官上下俛伏兴立座后典膳郎品尝食讫以次进置皇太子前食宫令又行羣官案【皇太子若不食及宫臣案先下讫不须兴】设食讫掌仪唱就座赞者承羣官上下皆就座俛伏坐皇太子及饭奏休和之乐羣官上下俱饭皇太子食毕乐止仍行酒遂设庻羞伶官帅引二舞以次入酒行九徧会毕掌仪唱可起赞者承羣官上下皆俛伏起立席后左庻子前跪奏称左庻子臣某言请殿下降座俛伏兴还侍位皇太子降立于座后掌仪唱再拜赞者承羣官上下皆再拜皇太子答再拜通事舍人引羣官降纳履以出公初出乐作【若有三公诸伯叔皇太子升降伶官帅举麾作止如式】公出门乐止左庻子前跪奏称左庻子臣某言请殿下升座俛伏兴还侍位乐作皇太子升座乐止羣官出毕【非升座者仍立于殿庭】左庻子前跪奏称左庻子臣某言礼毕俛伏兴还侍位皇太子兴乐作皇太子降座以入侍卫如来仪侍臣从至閤乐止又通事舍人引侍卫者以次出
　　皇太子元正冬至受宫臣朝贺【并会】
　　前二日本司宣摄内外各供其职前一日典设郎设皇太子幄座于正殿东序西向卫尉设宫臣次于重明门外伶官出展轩悬之乐于殿庭以姑洗之均设麾于殿上西阶之西又设为首者解剑席于悬西横街之南并如常仪设宫臣版位于悬南文东武西俱重行北面相对为首设典仪位于东阶南赞者二人在南差退俱西向北上设宫臣门外位文官道东武官道西重行相向以北为上　受朝　其日未明三刻开诸宫殿门诸卫率各勒所部屯门列仗如常宫臣依时刻集重明门外各服其器服左庻子版奏请中严近仗就陈于閤外伶官帅工人入就位又伶官帅一人升就位诸侍卫之官各服其器服俱诣閤奉迎典仪帅赞者先入就位通事舍人引宫臣俱就门外位又舍人引六品以下先入就位左庻子版奏外办皇太子服逺游冠绛纱袍以出左右卫侍如常仪皇太子将出仗动伶官帅跪俛伏兴举麾皷柷奏永和之乐皇太子升自阼阶即座西向坐偃麾戞敔乐止通事舍人引宫臣五品以上以次入就位宫臣初入门奏舒和之乐至位乐止宫臣立定典仪曰再拜赞者承宫臣在位者皆再拜讫通事舍人引为首者一人诣西阶为首者初行乐作至解剑席后乐止为首者就席解剑置于席俛伏兴通事舍人引升阶进当皇太子座前东面跪贺【其贺词与羣官同】俛伏兴通事舍人引降诣席后为首者跪着剑俛伏兴乐作复悬南位乐止宫臣俱再拜左庻子前承令降诣宫臣西北东面称令防宫臣俱再拜宣令讫宫臣又再拜左庻子还侍位典仪曰再拜赞者承传宫臣在位者皆再拜通事舍人以次引出还次为首者初行乐作出门乐止左庻子前跪奏称左庻子臣某言礼毕俛伏兴还侍位皇太子兴乐作降座入侍卫如来仪侍臣从至閤乐止
　　会　伶官帅登歌于殿上以南吕之均典设郎铺宫臣牀座于其殿上文官于皇太子幄座西南重行北向武官于皇太子西北重行南向俱以东为上设不升殿者座席于东西廊下设解剑席于悬西横街之南俱以北为上典设郎设夀罇于殿上西序之端东西有坫加爵一于罇下又设升殿者酒罇于西廊下近北设殿下者酒罇各于其座之南皆有坫幂俱障以帷设讫通事舍人引宫臣出次俱就门外位左庻子奏外办皇太子服逺游冠绛纱袍以出侍卫如常皇太子将出仗动乐作皇太子升自阼阶即座西向坐乐止典仪一人升就东阶上西面立通事舍人引文武宫臣以次入就位宫臣初入门乐作为首者至位乐止宫臣立定【若朝会别日设防賛拜如朝礼】左庻子前承令降命宫臣升座位者皆再拜通事舍人引应升殿者诣西阶为首者初行乐作至解剑席乐止宫臣各脱舄履跪解剑置于席上俛伏兴通事舍人引升阶宫臣为首者一人升立于阶西东向以下各就座后立于其位又通事舍人引廊下位者就座后上下立定典膳郎前跪称典膳郎臣某言请赐宫臣上夀俛伏兴左庻子称令曰诺典膳郎退升诣酒罇东面立通事舍人引为首者诣酒罇之所北面立典膳郎酌酒一爵授为首者搢笏受爵通事舍人引为首者诣皇太子座前东面授左庻子左庻子受爵进置皇太子前为首者执笏通事舍人引为首者退东面跪称某官臣等稽首言正元首祚【冬至云天正长至】臣等不胜大庆谨上千万夀俛伏兴再拜宫臣等上下再拜立于席后左庻子前承令少退宣令讫宫臣上下又再拜左庻子取爵奉进皇太子举酒奏休和之乐宫臣上下皆舞蹈三称万岁皇太子举酒讫左庻子进受虚爵以授典膳郎典膳郎受爵复于坫乐止初左庻子受虚爵殿上典仪唱再拜阶下赞者承传宫臣上下皆再拜通事舍人引为首者就座后立殿上典仪唱就座阶下赞者承传宫臣上下俱就座俛伏兴伶官帅引歌者及琴瑟至阶脱屣于下升就位坐又引笙管进诣阶间北面立典膳郎进酒至阶殿上典仪唱酒至兴阶下赞者承传宫臣上下皆俛伏起立席后左庻子到阶省酒典膳郎奉酒进皇太子举酒食会令及行宫臣酒至殿上典仪唱再拜阶下赞者承传宫臣上下皆再拜俛伏兴坐饮皇太子初举酒豋歌作昭和之乐三终行觞三周典膳郎进食皇太子奏休和之乐食毕乐止仍行酒设庻羞之奠如会羣官仪伶官帅引诸伎以次入乐作若赐酒左庻子前承令诣东阶上西向称赐酒殿上典仪承传阶下赞者又承传宫臣上下皆执笏俛伏起再拜搢笏立受觯就座俛伏坐饮讫俛伏起受虚觯再拜执笏又再拜就座俛伏坐酒九行徧会毕殿上典仪唱可起阶下赞者承传宫臣上下皆俛伏起立席后通事舍人引宫臣降诣解剑席后跪着剑俛伏兴纳舄履乐作复悬南位乐止位于东西廊下者仍立于席后立定典仪曰再拜赞者承传宫臣在位者皆再拜【廊下者拜于席后】诸伎俱作通事舍人引宫臣以次出为首者初行乐作出门乐止左庻子跪奏称左庻子臣某言礼毕俛伏兴还侍位皇太子兴奏永和之乐皇太子降座以入侍卫如来仪侍臣从至閤乐止皇太子与师傅保相见【附】
　　前一日卫尉设师傅保次于宫门外道南西向伶官帅展轩悬于殿庭以姑洗之均其日质明诸卫率各勒所部屯门列仗典仪设师傅保位于西阶之西东向三少位于师傅保之南少退俱东向北上太师太傅太保及三少至宫门通事舍人引就次左庻子奏请中严伶官帅工人就位又通事舍人引师傅保及三少立于正殿门西差退俱东向左庻子奏外办请侍卫之官各服其器服俱诣閤奉迎皇太子着从省服以出左右侍卫如常仪永和之乐作至东阶下西面立乐止通事舍人引师傅保三少入就位乐作如常师傅保立定皇太子再拜师傅保答再拜【若三少特见则三少先拜】通事舍人引师傅保出乐作止如常师傅保出门左庻子前跪称左庻子臣某言礼毕皇太子左右侍卫及乐奏如来仪
　　皇太子受朝集使参辞【附】
　　前一日典设郎设皇太子幄座于东宫正殿东序西向又设宫臣次及朝集使次于重明门外其日质明所司设宫臣及朝集使次于殿庭诸卫率各勒所部屯门列仗东宫文武官依时刻集朝堂就位服袴褶朝集使并就次服公服左庻子量时刻版奏请中严近仗就陈于閤外侍卫之官各服其器服就閤奉迎通事舍人各令引羣官及朝集使就门外位左庻子版奏外办皇太子常服即座西向坐通事舍人引宫臣入就位如常典仪曰再拜赞者承传在位者皆再拜又通事舍人令引朝集使横行北面立定掌仪曰再拜朝集使皆再拜通事舍人承令诣朝集使前称有令朝集使皆再拜宣令讫又再拜舍人引宫臣以次出其辞礼亦如之
　　宋政和五礼新仪
