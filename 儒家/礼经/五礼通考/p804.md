<!-- { "loadSidebar": true } -->
　　明初优礼师儒教官擢给事御史诸生嵗贡者易得美官然钳束亦甚谨太祖时教官考满兼覈其嵗贡生员之数后以嵗贡为学校常例二十六年定学官考课法专以科举为殿最九年任满核其中式举人府九人州六人县三人者为最其教官又考通经即与陞迁举人少者为平等即考通经亦不迁举人至少及全无者为殿又考不通经则黜降其待教官之严如此生员入学十年学无所成者及有大过者俱送部充吏追夺廪粮至正统十四年申明其制而稍更之受赃奸盗冒籍宿娼居丧娶妻妾所犯事理重者直隷发充国子监膳夫各省发充附近儒学膳夫斋夫满日为民俱追廪米犯轻充吏者不追廪米其待诸生之严又如此然其后教官之黜降生员之充发皆废格不行即卧碑亦具文矣诸生上者中式次者廪生年久充贡或选防为贡生其累试不第年逾五十愿告退闲者给与冠带仍复其身其后有纳粟马捐监之例则诸生又有援例而出学者矣提学官嵗试校文之外令教官举诸生行优劣者一二人赏黜之以为劝惩此其大较也
　　右歴代郡县学

　　五礼通考卷一百七十一
<经部,礼类,通礼之属,五礼通考>
　　钦定四库全书
　　五礼通考卷一百七十二
　　邢部尚书秦蕙田撰
　　嘉礼四十五
　　学礼
　　礼记文王世子天子视学大昕鼓徴所以警众也众至然后天子至【注大昕早昧爽击鼓以召众警犹起也周礼凡用乐大胥以鼓徴学士　疏视学谓仲春合舞李春合乐仲秋合声之时也】
　　【陈氏澔曰天子视学之日初明之时学中击鼓以徴召学士盖警动众聴使早至也】
　　月令仲春之月上丁命乐正习舞释莱天子乃帅三公九卿诸侯大夫亲往视之
　　季春之月择吉日大合乐天子乃帅三公九卿诸侯大夫亲往视之【注大合乐者所以助阳达物风化天下也其礼亡】
　　蕙田案大司乐掌成均之法以乐徳乐语乐舞教国子故大合乐必于太学而天子亲往视之以观礼焉大雅云于伦鼓钟于乐辟廱此合乐于学宫之证也周礼大胥职云春入学舍菜合舞秋颁学合声説者以颁学合声在仲秋之月天子亦视学于养老而月令无之文不具也
　　学记未卜禘不视学游其志也【注禘大祭也天子诸侯既祭乃视学考校陈氏礼书古者丧毕则禘未卜而视学非所以示孝道而不足以游学者之志也春秋传称晋人曰以寡君之未禘祀未禘祀犹不可务外事况视学乎】
　　王制将出学小胥大胥小乐正简不帅教者以告于大乐正大乐正以告于王王命三公九卿大夫元士皆入乐不变王亲视学
　　陈氏礼书天子视学四养老也简不帅教也出征受成也以讯馘告也养老必于仲春季春仲秋而简不帅教出征受成以讯馘告者无常时虽无常时其入学也亦必养老焉天子将视学以鼓徴众序立以齿及天子至命有司行事祭先师先圣于西学有司卒事反命乃适东序养老焉此视学之大略也
　　蕙田案文王世子记视学警众之节月令记视学合乐之事学记记视学考校之法王制记视学简不帅教之事其养老受成讯馘诸仪俱别见
　　诗鲁颂泮水鲁侯戾止在泮饮酒
　　陈氏礼书诸侯视学之礼盖有同于天子诗云鲁侯戾止在泮饮酒既饮防酒永锡难老此养老也在泮献囚此以讯馘告也
　　右天子诸侯视学
　　后汉书世祖本纪建武五年冬十月初起太学车驾幸太学赐博士弟子各有差
　　桓荣传建武十九年拜荣为博士车驾幸太学防诸博士论难于前荣被服儒衣温防有蕴借辨明经义每以礼让相厌不以辞长胜人儒者慕之及特加赏赐又诏诸生雅吹击磬尽日乃罢
　　明帝本纪永平二年春三月临辟雍冬十月壬子幸辟雍
　　儒林传中元元年初建三雍明帝即位亲行其礼天子始冠通天衣日月备法物之驾盛清道之仪帝正坐自讲诸儒执经问难于前冠带缙绅之人圜桥门而观听者盖亿万计
　　和帝本纪永元十四年春三月戊辰临辟雍
　　明帝本纪阳嘉元年春三月庚寅帝幸辟雍
　　魏志髙贵乡公本纪甘露元年四月丙辰帝幸太学二年五月辛未帝幸辟雍防命羣臣赋诗
　　晋书武帝本纪泰始六年冬十一月幸辟雍赐太常博士帛牛酒各有差
　　宋书文帝本纪元嘉二十三年九月己卯车驾幸国子学策试诸生问答凡五十九人冬十月诏曰庠序兴立累载胄子肄业有成近观策试覩济济之美缅想洙泗永怀在昔诸生问答多可采览教授之官并宜沾赉赐帛各有差
　　南齐书武帝本纪永明四年三月辛亥国子讲孝经车驾幸学赐国子祭酒博士助教绢各有差
　　梁书武帝本纪天监九年三月己丑车驾幸国子学亲临讲肆赐国子祭酒以下帛各有差　十二月癸未舆驾幸国子学策试胄子赐训授之司各有差
　　魏书孝文帝本纪太和十六年四月甲寅幸皇宗学亲问博士经义　十七年九月壬申幸太学观石经隋书礼仪志后齐将讲于天子先定经于孔父庙置执经一人侍讲二人执读一人摘句二人録义六人奉经二人讲之旦皇帝服通天冠元纱袍乗象辂至学坐庙堂上讲讫还便殿改服绛纱袍乗象辂还宫
　　周书武帝本纪保定三年夏四月戊午幸太学
　　宣帝本纪大象二年二月丁巳帝幸露门学
　　隋书髙祖本纪开皇十年十一月辛卯幸国学颁赐各有差
　　旧唐书礼仪志武徳七年二月丁酉幸国子学引道士沙门有学业者与博士杂相驳难久之
　　唐书陆元朗传补太学博士髙祖已释奠召博士徐文逺浮屠慧乗道士刘进喜各讲经徳明随方立义徧析其要帝大喜曰三人者诚辩然徳明一举辄蔽可谓贤矣
　　蕙田案唐祖举幸学之典乃以沙门道士与博士相论难去重道之意逺矣
　　旧唐书礼仪志贞观十六年三月丁丑太宗幸国子学亲观释奠祭酒孔頴达讲孝经
　　开元礼皇帝皇太子视学前一日所司洒扫学堂之内外尚舍设大次于学堂之后守宫设皇太子次于大次之东皆随地之宜并如常仪尚舍设御位学堂上北壁下当中南向监司设讲榻于御之西南向设执读座于前楹间当讲榻北向尚舍又设皇太子座于御座东南西向设文官三品以上座于皇太子之南少退重行西面北上设武官三品以上座于讲榻西南当文官重行东面北上设侍讲于执读西北武官之前东面北上其执如意者一人立于侍讲之南东面设论议座于讲榻之前西阶下典仪设版位皇太子于东陛东南西面执经于西阶西南东面文官三品以上于皇太子东南重行西面北上武官三品以上于执经西南侍讲执读执如意等于执经之后重行东面北上学生分于文武官之后皆重行北上设典仪位于东阶之西赞者二人在南差退俱西面　出宫前三日本司宣摄内外各供其职其日应从驾文武官依时刻集朝堂诸衞陈设仗衞侍中版奏外办皇帝乗马文武侍从并如常行幸之仪驾将至祭酒率监官学官学生等奉迎于路左学生青衿服驾至大次门外降入如常　视学皇帝既入大次执经侍讲执读执如意等及学官各服公服典仪率赞者先入就位谒者赞引文武三品以上及执经以下学生等入就堂下位皇太子立于学堂门外之东西向如常侍中版奏外办皇帝出大次升自北阶即御座南向坐侍臣及近侍量人从升典仪一人升就东阶上西面立舍人引皇太子就位立诸衞率庶子等量人从入立于皇太子东南西面北上奉礼曰再拜赞者承传皇太子以下在位者皆再拜侍中跪奏称请敕皇太子及公王等升坐又侍中称制曰可侍中诣东阶上西面称勅皇太子及公王等升殿上典仪承传阶下赞者又承传皇太子以下应坐者皆再拜讫通事舍人引皇太子及羣官坐者各升座讫其公服者脱屦于阶下及降纳皆如常执读读所讲经执经释义讫侍讲者执如意就论议座以次论难侍中跪奏礼毕羣官皆起通事舍人各降堂下位若有勅赐防则侍中前承制降诣堂下宣勅及太官下食案等并如常仪皇帝降座还大次侍衞如常仪羣官以下防讫皆出执经以下改服常防学生仍青衿服　车驾还宫皇帝既还大次侍中量时刻版奏外办皇帝出次文武官陪从还宫如来仪初驾出国子祭酒帅监官学官学生等奉辞于路左如常式玉海周显徳二年初建国子监国初又増置学舍太祖亲撰先圣及亚圣赞十哲以下命宰臣两制撰太祖三幸国子监阅土木之功
　　蕙田案玉海据祖宗故事谓艺祖建隆元年正月首幸国学次月又幸范百禄以为祖宗隆儒师古躬化天下之意但续通鉴长编防要日歴诸书皆不载此事考本纪两幸国学在建隆三年编纂故事者误移之元年耳
　　宋史太祖本纪建隆二年十一月己巳幸国子监　三年春正月癸未幸国子监二月丙辰复幸国子监干徳元年夏四月丁亥幸国子监
　　太宗本纪太平兴国四年二月壬子幸国子监
　　文献通考端拱元年八月幸国子监谒文宣王毕升辇将出西门顾见讲坐左右言学官李觉方聚徒讲书即召觉令对御讲说觉曰陛下六飞在御臣何敢辄陞髙座帝为降辇令有司张帟幕设别坐诏觉讲易之泰卦从臣皆列坐觉因述天地感通君臣相应之言帝甚悦特赐帛百匹
　　玉海淳化五年十一月上幸国子监赐直讲孙奭五品服因幸武成王庙徧阅塑像复幸太学赐羣臣坐时侍讲李至执经讲尧典一篇未毕令奭讲説命三篇奭曰尚书主言治世之道説命最备文王得太公髙宗得傅説皆贤相也至事不师古以克永世匪奭攸闻上曰诚哉是言因叹曰何髙宗之时而有贤相如此饮从官酒三行赐奭帛三十匹
　　咸平二年七月甲辰幸国子监谒先圣因览壁画三礼圗移幸武成王庙复至国学命学官崔偓佺讲大禹谟赐绯祭酒邢昺以下银防还幸崇文院阅羣书命从臣纵览登秘阁观太学圣制墨迹恻怆久之袐丞刘锴献幸太学颂
　　景徳二年夏五月戊申幸国子监
　　天圣二年八月己卯幸国子监谒文宣王召从臣升讲堂令直讲马龟符説论语一篇赐三品服已而观七十二贤赞述阅东序三礼圗因问侍讲冯元三代制度元引经以对
　　宋史仁宗本纪庆歴四年夏五月壬申幸国子监谒孔子赐直讲孙复五品服
　　哲宗本纪元祐六年冬十月庚午幸国子监赐祭酒丰稷三品服监学官赐帛有差
　　礼志哲宗始视学遂幸国子监御敦化堂召从官赐坐礼部太常寺本监官承事郎以上侍立承务郎以下三学生坐于东西庑侍讲吴安诗执经祭酒丰稷讲尚书无逸终篇复命宰臣以下至三学生坐赐茶丰稷赐三品服本监官学官等赐帛有差
　　徽宗本纪崇宁三年十一月甲戌幸太学官论定之士十六人遂幸辟雍赐国子司业吴絪蒋静四品服学生推恩有差
