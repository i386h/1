<!-- { "loadSidebar": true } -->
　　张五采之侯则逺国属【注五采之侯谓以五采画正之侯也射人职曰以射法治射仪王以六耦射三侯三获三容乐以驺虞九节五正下曰若王大射则以貍步张三侯明此五正之侯非大射之侯明矣其职又曰诸侯在朝则皆北面逺国属者若诸侯朝会王张此侯与之射所谓宾射也五采者内朱白次之苍次之黄次之黑次之其侯之饰又以五采画云气焉　疏此据宾射之侯言五采是九十弓之侯若七十弓者则三正五十弓者则二正也】
　　【郑氏锷曰五采之鹄者即射人所谓五正之侯也虎侯五正熊侯三正豹侯二正用五采以画焉中朱次白次苍次黄而元居外以五行相克为次也以南为首故先朱以正为的故曰正画用五采故曰采侯张五采之侯则王与来朝之诸侯行宾射之礼也惟朝会而张此侯以射此逺国所以系心于王而不敢擕贰也】
　　张兽侯则王以息燕【注兽侯画兽之侯也息者休农息老物也燕谓劳使臣若与羣臣闲暇饮酒而射　疏此燕射之侯也息老物劳使臣无事饮酒三者燕皆有射法】
　　【郑氏锷曰六兽皆正面画其正首于鹄之处张兽侯以明兽之害人者吾已射之矣此可以息燕焉】
　　祭侯之礼以酒脯醢【注谓司马实爵而献获者于侯荐脯醢折俎获者执以祭侯　疏谓司马实爵已下皆依大射而言彼虽诸侯礼天子射亦然又不辨大射宾射燕射则三等射皆同王氏昭禹曰侯而祭之者神无乎不在而君子无往不用其至也】
　　其辞曰唯若宁侯毋或若女不宁侯不属于王所故抗而射女强饮强食诒女曾孙诸侯百福【注若犹汝也宁安也谓先有功徳其鬼有神或有也若如也属从朝会也抗举也张也诒遗也曾孙诸侯谓女后世为诸侯者】
　　【易氏祓曰侯之为侯非止射侯而已内能受矢外能威人者为射之侯屏蔽王室敌王所忾者亦为天子之诸侯使诸侯而安其为侯则善矣其或不安其为侯不能奉承乎王命则司马九伐之法在所必及故托其辞于祭侯曰抗而射女尔诸侯可不知所戒乎诚能安其为后谨守臣节则富贵可以长守故曰强饮强食诒女曾孙诸侯百福虽曰诒之自上而所谓惟若宁侯者实诸侯之自求多福也】
　　【吴氏澄曰宁侯谓诸侯先有功徳者能安宁其国故今射者愿如安宁之侯而毋得如不宁之侯言当效有道之君而勿效无道之君也不属于王所即所谓不宁侯也以其无道而遂疾之故抗射焉抗举也强饮强食祝颂辞也】
　　聂崇义三礼图虎侯图説曰司裘王大射则供虎侯言王大射者谓王将祀五帝于四郊昊天于圜丘及享先王选助祭者故于四郊小学之中王与诸侯及羣臣等行大射之法也虎侯者谓以虎皮饰其布侯之侧其鹄亦以虎皮方制之着于侯中其侯道九十弓弓二寸以为侯中中亦身也侯身广丈八尺三分其侯而鹄居其一焉则鹄方六尺矣此王之所射之侯也与梓人张皮侯而栖鹄其为一事侯制上广下狭盖取象于人张臂八尺张足六尺是取象率焉乐以驺虞九节　熊侯图説曰王大射司裘亦供熊侯此助祭诸侯所射之侯也亦以熊皮饰侯侧兼方制其鹄侯道七十弓弓二寸以为侯中广丈四尺亦三分其侯而鹄居其一则鹄方四尺六寸大半寸者贾释云以侯广丈四取丈二三分之得四尺又于四尺之内取尺八寸得六寸有二寸在寸为三分二寸总六分取二分二分于三分为三分寸之二也三分寸之二即是大半寸也故云鹄方四尺六寸大半寸又梓人为侯广与崇方崇髙也上下为崇横度为广则虎侯中丈八尺熊侯中丈四尺豹麋侯中一丈皆方故云广与崇方也又射之诸侯乐以貍首七节　豹侯图説曰王大射司裘亦供豹侯此助祭卿大夫并士所射之侯也亦以豹皮饰侯侧兼以豹皮方制其鹄侯道五十弓弓二寸以为侯中广一丈亦三分其侯而鹄居其一则鹄方三尺三寸少半寸者贾释云以侯广一丈内取九尺得三尺一尺取九寸一寸分为三分取一分则一分于二分为三分寸之一三分寸之一则是少半寸故云鹄方三尺三寸少半寸也谓鹄者取名于鳱鹄鳱鹄小鸟捷黠难中是以中之为隽而取鹄之言较者直也射所以直已志虎熊豹示伏猛言能伏得猛厉诸侯也麋者迷也以麋皮为侯示能讨击迷惑之诸侯也射者大礼故于三侯之上取义众多又侯道九十七十五十弓逺近三等者以人有尊卑分为三节尊者射逺卑者射近故也射人云孤卿大夫乐以采苹五节乐以采蘩五节　熊侯图説曰司裘云诸侯则供熊侯豹侯此谓畿内诸侯大射将祀先祖亦与羣臣射以择士熊侯则诸侯自射者也豹侯所选助祭臣下所射者也亦以熊豹皮各饰其侯侧方谓之鹄其侯道鹄居皆与王之熊侯豹侯同　麋侯图説曰司裘云卿大夫则供麋侯此谓王朝卿大夫畿内有采地者将祭先祖亦行大射之礼张麋侯君臣共射焉亦以麋皮饰侯侧又以皮方制其鹄着于侯中其侯道亦五十弓侯广鹄方丈尺之数亦与王之豹侯同　大侯图説曰畿外诸侯将祭先祖亦行大射礼而射三侯与天子同畿内诸侯近尊不得同于天子三侯但射二侯而已畿外诸侯逺尊故得申也三侯虽仝而用皮别耳即大射大侯九十参侯七十干侯五十是也大射直言九十七十五十不云弓者案乡射记注云大侯九十弓糁侯七十弓豻侯五十弓是有弓可知也又大射注云参读曰糁糁杂也干读曰豻豻胡犬也畿外诸侯自射大侯即熊侯也云大侯者与天子大侯同九十弓也其糁侯助祭者所射也大侯与天子虽同其糁豻二侯用皮为别　糁侯图説曰此谓畿外诸侯卿大夫助祭于君所射之糁侯也糁杂也杂侯者以豹尊于麋明以豹为鹄以麋为饰耳不纯用豹麋者下天子卿大夫故也其侯道七十弓侯广鹄方丈尺之数并与天子熊侯同　豻侯图説曰豻侯者外诸侯之士助君祭所射之侯也豻外国野犬以豻皮饰侯亦方制为鹄其侯道五十弓侯鹄方广并与天子豹侯同　五正侯图説曰天子宾射射五正三正二正之侯若诸侯朝正于王张此三侯与之共射谓之宾射五正之侯九十弓亦三分其侯正居一焉凡画正五正五采三正三采二正二采五采者先从中画朱方二尺次白次苍次黄次黒皆充尺寸使大如鹄苍即青也以射者相刻相伐之事故还以南方为本其外白青等皆相刻为次也又画此五色云气以饰其侧乐以驺虞九节　三正侯图説曰此三正七十弓之侯亦三分其侯正居一焉三正之侯去黄余同五正还以朱白青三色画云气以饰其侧此是诸侯朝王为宾所射之侯也凡画云气用丹为地以丹浅于赤也故于丹上得见赤色之云诸侯于已国射三正二正之侯乐以貍首七节　二正侯图説曰此二正五十弓之侯亦三分其侯正居一二正之侯又去白青直用朱緑而已还用朱緑二色画云气以饰其侧此卿大夫聘会于王共射之侯也　熊首兽侯图説曰梓人云张兽侯则王以息燕注云兽侯画兽为侯乡射记曰凡侯天子熊侯白质诸侯麋侯赤质白质者谓以蜃灰涂之使白为地正面画其熊之头状亦象正鹄三分其侯而处其一亦各画云气饰其侧燕谓王劳使臣与饮酒而射也息谓王休农息老物之后亦行此燕射之礼王自射此五十弓熊首之侯也麋首兽侯图説曰诸侯麋侯赤质谓以赤涂之使
　　赤为地正面画其麋之头状必知然者案貍首者射不来者之首也明熊麋以下皆正面画其头也王燕劳之时诸侯射此五十弓麋首之侯也亦画云气饰其侧　虎豹首兽侯图説曰卿大夫布侯画以虎豹言布侯者谓不采其地直于布上正面画虎豹头状亦画云气饰其侧王燕射则卿大夫射此五十弓虎豹首之侯也燕射必射此熊虎豹之首者不忘上下相犯也言此三兽皆猛不苟相下若君臣之道献可者替否者不苟相从辄当犯顔而谏似此兽也故用之　鹿豕首兽侯图説曰王燕射士射五十弓鹿豕之布侯者亦谓不采其地直于布上面画鹿豕头及画气以饰其侧诸侯必射麋士必射鹿豕者志在君臣相养也案内则云麋鹿豕皆有轩并是可食之物故知相养也天子诸侯特射熊麋之首卿大夫士兼射虎豹鹿豕之首所谓君画一臣画二阳奇隂耦之数也此燕射天子已下尊卑皆用一侯其侯道又皆五十弓弓二寸以侯中同方一丈者降尊就卑之义以燕礼主于欢心故也
　　陈氏礼书周官司裘于王共虎侯熊侯豹侯设其鹄诸侯熊侯豹侯卿大夫共麋侯皆设其鹄此大射之侯也梓人所谓张皮侯而栖鹄则春以功是也射人以射法治射仪王射三侯五正诸侯射三侯三正孤卿大夫射一侯二正士射豻侯二正此宾射之侯也梓人所谓张五采之侯则逺国属是也乡射记曰凡侯天子熊侯白质诸侯麋侯赤质大夫布侯画以虎豹士布侯画以麋豕此燕射之侯也梓人所谓张兽侯以息燕是也大射之侯用虎熊豹麋之皮饰其侧而中又制皮以为鹄宾射之侯亦虎熊豹麋之皮饰其侧而中画五色【朱白苍黄】以为正燕射之侯则画熊麋虎豹鹿豕之形以象鹄此三射之别也然司裘诸侯熊侯豹侯则畿内诸侯大射之礼也畿外诸侯大侯参侯干侯故大射礼量人巾车张三侯大侯之崇见鹄于参参见鹄于干干不及地武是也司裘不言豻侯以士无大射故也不言参侯以畿外非司裘所共故也射人言士豻侯二正则王三侯之为虎熊豹诸侯二侯之为熊豹大夫之侯亦为麋可知也盖大射以鹄则犹宾射之有正也宾射有皮则犹大射之饰其侧也大射侧中皆皮故曰皮侯宾射侧皮而中五采故曰五采之侯则司裘射人之三侯二侯一侯其侧则同而所异者中而已郑司农释射人曰三侯熊虎豹二侯熊豹是也郑康成曰三侯五正三正二正之侯二侯三正二正之侯一侯二正而已其説非也盖王三侯皆五正诸侯二侯皆三正经言王五正康成谓有三正二正经言诸侯三正康成谓有二正可乎夫天子诸侯所尚者威孤卿大夫所尚者才士所尚者志威以服猛为事而虎熊豹皆猛兽也故天子大射之侯以虎熊豹才以除害为职而麋害谷者也故大夫大射之侯以麋士以有事四方为能以胜夷狄之守为善而豻胡犬也故士宾射之侯以豻然燕射天子降以熊诸侯降以麋大夫止用虎豹士用鹿豕者息燕劳功则礼杀于祭祀宾客故天子诸侯杀其威然后能下下孤卿大夫隆其才然后能卫上大夫隆其才以至于威士隆其志以至于才则燕之为礼所以异乎大射宾射之严分守也麋鹿类也豕亦害物者也春秋以冬多麋为灾诗以町疃鹿为患礼记以食田豕为虎之功此麋鹿豕之不可不除也然则畿外诸侯大射以大侯参侯干侯何也大侯熊侯也参侯麋侯也干侯豻侯也诸侯三侯熊为上故曰大侯大夫麋侯参于天子诸侯之侯为三故曰参侯天子得以兼诸侯之侯故有熊侯诸侯得以兼大夫士之侯故有麋侯豻侯康成以参为糁谓糁侯豹鹄而麋饰以大夫用虎豹不忘上下相犯士用鹿豕不忘君臣相养非射礼之意也鹄取名于鳱鹄正取名于题肩皆鸟之捷黠难中者故以中为隽焉其义则鹄者直也正者正也直已正志然后能中故记曰不失正鹄者其惟贤者乎郑众马融王肃则以正在鹄内贾逵则以鹄在正内二者之説皆无所据要之大射之侯栖鹄宾射之侯设正燕射之侯画兽以象正鹄而已考工记梓人为侯广与崇方三分其广鹄居一焉由是言之则宾射之侯亦三分其广正居一也盖弓二寸以为中虎侯九十弓则侯中丈八尺鹄方六尺熊侯七十弓则侯中丈四尺鹄方四尺六寸有奇豹侯麋侯五十弓则侯中一丈鹄方三尺三寸有奇郑众马融之徒以四尺曰鹄误也
