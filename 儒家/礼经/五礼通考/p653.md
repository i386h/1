<!-- { "loadSidebar": true } -->
　　礼志徽宗以十月十日为天宁节定上夀仪皇帝御垂拱殿羣臣通班起居毕分班从义郎以下医官待诏等先退知引进司官一员读奏目知东上閤门官一员奏进夀酒由东阶升舍人通教坊使以下赞再拜奏圣躬万福又再拜复位次看醆人稍前舍人赞再拜上殿祗分东西两阶立进酒升殿次舍人引亲王入殿庭北向立赞再拜班首奏万福舍人引进奉西入列于亲王后酒器檐牀置马前揖天武躬奏万福造奉马先出内侍进御茶牀殿中监酹酒讫知东上閤门官殿上躬奏亲王某以下进夀酒舍人揖亲王以下躬赞再拜乃引亲王二员升殿知东上閤门官引诣御座前舍人东阶下西向立尚醖典御奉盘醆授班首搢笏受盘醆西向立奉御启醆亲王一员搢笏注酒班首奉诣御座东进讫少退虚跪兴以盘授典御退閤门引降阶舍人引当殿北向立东上赞拜兴搢笏跪奉表舍人接表一员在东余诣亲王西置表笏上授引进知引进司官殿上读奏目退亲王以下俛伏兴躬舍人赞再拜引班首升东阶余殿下分立閤门引诣御座东北向搢笏尚醖典御如前奉盘立乐作皇帝饮讫受醆复位再拜如上仪知引进司官诣折槛东西向宣曰进奉收赞拜舞蹈又再拜西出亲王以下赴紫宸殿立班引进官宣进奉出天武奉进奉以出閤门复立殿上教坊司赞送御酒又再拜教坊致语讫赞再拜退次枢密官上夀次管军观察以上上夀进奉并如仪内侍举御茶牀舍人赞教坊司以下谢祗应再拜讫閤门侧奏无公事皇帝赴紫宸殿后閤受羣臣上夀质明三公以下百僚并于殿门外就次东上閤门御史台太常寺分引入诣殿庭东西立閤门附内侍进班齐牌皇帝出閤禁卫诸班亲从迎驾自赞帝起居皇帝升座鸣鞭礼直官通事舍人引三公至执政官御史台东上閤门分引百官并横行北向立典仪赞再拜舞蹈班首奏万福又再拜讫分东西立礼直官引殿中监少监升东阶诣酒尊所稍西南向西上立舍人揖教坊司以下通班大起居次首醆人谢升殿赞再拜内侍进御茶牀殿侍酹酒讫礼直官通事舍人分引三公至执政官御史台东上閤门分引百寮并横行北向立典仪赞再拜赞者承传在位官皆再拜礼直官通事舍人引上公升东阶东上閤门官接引升殿授醆启醆如上仪上公诣御座俛伏跪奏文武百寮上公具官臣某等稽首言天宁令节臣等不胜大庆谨上千万岁夀俛伏兴退降阶舍人接引复位典仪赞再拜讫礼直官引知枢宻院官诣御座前承防退诣折槛稍东西向宣曰得公等夀酒与公等内外同庆典仪赞拜如仪百官分东西立礼直官通事舍人引上公升东阶东上閤门官接引诣御座东搢笏殿中监授盘上公奉进御座东北向乐作皇帝饮讫閤门引接醆降复位典仪赞拜如上仪宗室遥郡以下先退礼直官引枢宻院官诣御座前承防退诣折槛稍东宣曰宣羣臣升殿典仪赞拜讫礼直官通事舍人分引三公以下升东阶亲王使相以下升西阶御史台东上閤门分引秘书监以下升两朶殿并东西廊席后立尚醖典御以醆授殿中监奉御启醆殿中监西向立殿中少监以酒注于醆【第二第三凖此】奉诣御座前躬进讫少退举盘西向立乐作皇帝饮讫殿中监接醆退授奉御出笏复位通事舍人分引殿上官横行北向舍人赞再拜典仪曰再拜赞者承皆再拜舍人赞就坐各立席后复赞就坐羣臣皆坐酒初行先宰臣次百官皆作乐尚食典御奉御进食太官设羣官食皇帝再举酒羣官兴立席后乐作饮讫舍人赞就坐再行羣官酒皇帝三举酒并如第二之仪酒三行舍人曰可起羣官兴立席后若宣示醆即随东上閤门官以下揖称宣示醆躬赞就坐若宣劝即立席后躬饮讫赞再拜内侍举御茶牀礼直官引左辅诣御座前北向俛伏跪奏左辅具官臣某言礼毕俛伏兴退复位礼直官通事舍人分引三公以下文武百僚降阶横行北向立枢宻院官在亲王后典仪赞再拜皆舞蹈再拜退钦宗本纪靖康元年夏四月己酉干龙节羣臣上夀于紫宸殿
　　髙宗本纪建炎元年五月癸夘天申节罢百官上夀礼志建炎元年五月宰臣等上言请以五月二十一日为天申节诏曰朕承祖宗遗泽获托士民之上求所以扶危持颠之道未知攸济念二圣銮舆在逺万民失业将士暴露夙夜痛心寝食几废况以躬之故闻乐饮酒以是为乐乎非惟深拂朕志实增感于朕心所有将来天申节百官上夀常礼可令寝罢至是止就佛寺启散祝夀道诣閤门或后殿拜表称贺
　　孝宗本纪淳熙十五年冬十月甲申会庆节诏北使百官诣东上閤门拜表起居免入贺
　　光宗本纪绍熙四年秋九月庚午重明节百官上夀宁宗本纪绍熙五年七月即皇帝位冬十月丙午复以朱熹奏请却瑞庆节贺表
　　度宗本纪咸淳四年夏四月庚寅干会节帝御紫宸殿羣臣称贺
　　辽史礼志皇帝生辰朝贺仪臣僚国使班齐皇帝陞殿坐臣僚使副入合班称贺合班出皆如皇太后生辰仪中书令北大王奏诸道进奉表目教坊起居七拜臣僚东西门入合班再拜赞进酒班首上殿进酒宣徽使宣答羣臣谢宣谕分班奏乐皇帝卒饮合班班首下殿分班出皆如正旦之仪进奉皆如皇太后生辰仪皇帝诣皇太后殿近上皇族外戚大臣并从奉迎太后即皇帝殿坐皇太后御小辇皇帝辇侧歩从臣僚分行序引宣徽使诸司閤门攅队前引教坊动乐控鹤起居四拜引驾臣僚并于山楼南方立侯皇太后入閤揖使副并臣僚入幕次皇太后陞殿坐皇帝东方侧立引契丹汉人臣僚使副两洞门入合班起居舞蹈五拜赞各祗侯面殿立皇帝降御座殿上立进皇太后生辰物过毕皇帝殿上再拜殿上下臣僚皆拜皇帝陞御座引臣僚分班出契丹臣僚入谢宣宴汉人臣僚使副入通名谢宣宴上殿就位不应坐臣僚出从人入皆如仪御牀入皇帝初进皇太后酒皇太后赐皇帝酒皆如皇太后生辰仪赞各就坐行酒宣饮尽就位谢如仪殿上一进酒毕从人入就位如仪亲王进酒行饼引教坊致语如仪行茶行殽饍如仪七进酒使相乐曲终从人起曲破臣僚使副起余皆如正旦之仪
　　太宗本纪天显三年冬十月甲子天授节上御五鸾殿受羣臣及诸国使贺
　　会同四年十一月以永宁天授二节并受贺着令穆宗本纪应歴十四年秋八月戊申以生日值天赦不受贺十七年八月辛酉生日以政事令阿不底病亟不受贺
　　圣宗本纪统和元年冬十二月戊申千龄节祭日月礼毕百僚称贺　二十七年冬十二月辛夘皇太后崩于行宫己酉诏免贺千龄节
　　金史礼志元日圣诞上夀仪【具元旦朝贺门】
　　蕙田案上夀仪与元日同惟致词则云万春令节谨上夀巵伏惟皇帝陛下万岁万岁万万岁宣答云得卿夀酒与卿等内外同庆
　　熙宗本纪皇统三年正月乙巳万春节如正旦仪世宗本纪大定二十八年三月丁酉朔万春节御庆和殿受羣臣朝复宴于神龙殿诸王公主以次捧觞上夀上驩甚以本国音自度曲葢言临御久春秋髙然思国家基绪之重万世无穷之托以戒皇太孙当修身养德善于持守及命太尉左丞相克宁尽忠辅导之意于是上自歌之皇太孙及克宁和之极驩而罢
　　章宗本纪明昌元年九月壬子朔天夀节以世宗防不受朝　二年九月丁未朔天夀节以皇太后防不受朝三年九月庚午朔天夀节以皇太后防不受朝　四
　　年九月甲子朔天夀节御大安殿受亲王百官及宋髙丽夏使朝贺
　　承安二年秋七月戊辰天夀节御紫宸殿受朝
　　宣宗本纪贞祐四年二月戊戌免亲王公主长春节入贺致礼
　　兴定元年二月庚戌谕防曰时方多难将来长春节亦免贺礼　三年二月己夘长春节免朝贺　四年三月癸夘长春节诏免朝　五年三月戊戌长春节免朝元光二年三月丙辰长春节免朝
　　哀宗本纪天兴二年九月乙未万年节州郡以表来贺二十余所
　　元史世祖本纪至元八年八月己未圣诞节初立内外仗及云和署乐位十一月乙亥刘秉忠及王磐圗克坦履等言元正朝会圣诞诏赦及百官宣勅具公服迎拜行礼从之
　　礼乐志天夀圣节受朝仪如元正仪
　　世祖至元八年秋八月己未初起朝仪先是至元六年春正月甲寅太保刘秉忠大司农博罗奉防命赵秉温史扛访前代知礼仪者肄习朝仪既而秉忠奏曰一人习之虽知之莫能行也得防许用十人遂徴儒生周铎刘允中尚文岳忱闗思义侯祐贤萧琬徐汝嘉从亡金故老乌固伦居贞完顔复昭完顔从愈葛从亮于伯仪及国子祭酒许衡太常卿徐世隆稽诸古典参以时宜沿情定制而肄习之百日而毕秉忠复奏曰无乐以相须则礼不备奉防搜访旧教坊乐工得杖鼓色杨皓笛色曹楫前行色刘进教师郑忠依律运谱被诸乐歌六月而成音声克谐陈于万夀山便殿帝听而善之秉忠及翰林太常奏曰今朝仪既定请备执礼员有防命丞相安圗大司农孛罗择防古宿卫士可习容止者二百余人肄之期月七年春二月奏以丙子观礼前期一日布绵蕝金帐殿前帝及皇后临观于露阶礼文乐节悉无遗失冬十有一月戊寅秉忠等奏请建官典朝仪帝命与尚书省论定以闻八年春二月立侍仪司以呼圗克伊蘓额森乃为左右侍仪奉御赵秉温为礼部侍郎兼侍仪司事周铎刘允中为左右侍仪使尚文岳忱为左右直侍仪事关思义侯祐贤为左右侍仪副使萧琬徐汝嘉为佥左右侍仪事乌固伦居贞为承奉班都知完顔复昭为引进副使葛从亮为侍仪署令于伯仪为尚衣局大使夏四月侍仪司奏请制内外仗如歴代故事从之秋七月内外仗成遇八月帝生日号曰天夀圣节用朝仪自此始
　　成宗本纪元贞二年秋九月辛未圣诞节帝驻跸安同泊受诸王百官贺
　　大德二年秋九月己丑圣诞节驻跸阻妫之地受诸王百官贺　三年秋九月癸未圣诞节驻跸古栅受诸王百官贺　九年秋九月戊申圣诞节帝驻跸于夀宁宫受朝贺
　　文宗本纪至顺元年春二月中书省臣言旧制正旦天夀节内外诸司各有贽献顷者罢之今江浙省臣言圣恩公溥覆帱无疆而臣等殊无补报凡遇庆礼进表称贺请如旧制为宜从之
　　顺帝本纪至元十九年夏四月以天下多故却天夀节朝贺诏羣臣曰朕方今宜敬天地法祖宗以自修省朕初度之日羣臣毋贺庚午左丞相太平暨文武百官奏曰天夀节朝贺乃臣子报本实合礼典今谦让不受固陛下盛德然今军旅征进君臣名分正宜举行不允壬申皇太子复率羣臣上奏曰朝贺祝夀是祖宗以来旧行典故今不行有乖于礼帝曰今盗贼未息万姓荼毒正朕恐惧修省敬天之时奈何受贺以自乐乙亥御史大夫特哩特穆尔复奏曰天夀朝贺之礼葢出于臣子之诚伏望陛下曲狥所请若朝贺之后内廷燕集特赐除免亦古者人君减膳之意仍乞宣示中书使内外知圣天子忧勤惕厉至于如此帝曰为朕缺于修省以致万姓涂炭今复朝贺燕集是重朕之不德当天下安宁行之未晚卿等其无复言卒不听
　　王圻续通考洪武元年定朝贺仪凡冬至圣节朝会宴享皆同其圣节致词皇太子则云兹遇父皇陛下圣诞之辰谨率诸弟某等敬祝万万岁夀丞相则云兹遇皇帝陛下圣诞之辰谨率文武百僚敬祝万万岁夀不传制
　　明太祖实録五年八月庚辰帝曰正旦为岁之首天运维新人君法天出治礼亦宜之生辰冬至于文繁矣昔唐太宗谓生辰是父母劬劳之日况朕皇考皇妣早逝每于是日不胜悲悼忍受天下贺乎宜皆罢之
