<!-- { "loadSidebar": true } -->
　　曲礼大夫士相见虽贵贱不敌主人敬客则先拜客客敬主人则先拜主人【注此谓使臣行礼受劳已竟次见彼国卿大夫而徳劣亦先拜有徳之士也谓异国则尔同国则否】
　　朱子曰今案此未有以见同国异国之辨更详之下放此
　　凡非吊防非见国君无不答拜者【注礼尚往来防宾不答拜不自宾客也国君见士不答其拜士贱　疏吊所以宾不答拜者己本来为助执于防事非行宾主之礼故主人虽拜己己不答也故士防礼有宾则拜之宾不答拜是也君不答士者谓士见已君君尊不答也】大夫见于国君国君拜其辱【注自外来而拜拜见也自内来而拜拜辱也　疏君谓见他国君也故聘礼云公在门左拜是拜其辱也熊氏曰同国大夫见己君拜其辱者以其初为大夫敬之也】士见于大夫大夫拜其辱【注谓平常相答拜非加敬也故聘礼宾问卿卿迎再拜士相见礼士见大夫于其入也主人一拜宾退送又再拜】同国始相见主人拜其辱【注主人必先拜辱不论有徳也】君于士不答拜也非其臣则答拜之【注不臣人之臣】大夫于其臣虽贱必答拜之【注辟正君　疏大夫为君宜辟正君故不辨己臣贵贱皆答拜也】男女相答拜也【注嫌逺别不相答拜以明之】
　　玉藻士于大夫不敢拜迎而拜送【注礼不敌始来拜则士辟也　疏此谓大夫诣士礼既不敌故士不敢迎而先拜大夫虽拜士则辟之而拜送者案仪礼乡射乡饮酒公食聘礼但是主人送宾者皆主人再拜宾不答拜郑注云不答拜者礼有终故也】士于尊者先拜进面答之拜则走【注士往见卿大夫卿大夫出迎答拜亦辟也　疏谓士往诣卿大夫即先于门外拜之拜竟乃进面亲相见若大夫出迎而答其门外之拜则士走辟之也】
　　蕙田案以上拜
　　曲礼席南乡北乡以西方为上东乡西乡以南方为上【注布席无常此其顺之也上谓席端也坐在阳则上左坐在隂则上右　疏东西设席南鄊北乡则以西方为上头也南北设席东乡西乡则以南方为上头也盖坐在阳则贵左坐在隂则贵右南坐是阳其左在西北坐是隂其右亦在西东坐是阳其左在南西坐是隂其右亦在南也然此乃据平常布席如此若礼席则或不然也】若非饮食之客则布席席间函丈【注谓讲问之客也函犹容也讲问宜相对容丈足以指画也饮食之客布席于牖前丈或为杖　疏函容也既来讲说则所布两席中间相去使容一丈之地足以指画也记云侍坐于大司成逺近间三席席之制三尺三寸三分寸之一则三席是一丈故郑云容丈也丈或为杖者王肃以为古人讲説用杖指画故使容杖也】主人跪正席【注虽来讲问犹以客礼待之异于弟子】客跪抚席而辞【注抚之者答主人之亲正席　疏抚谓以手按止也辞不听主人之正席也】客彻重席主人固辞【注彻去也去重席谦也再辞曰固　疏礼器云席诸侯三重大夫再重又乡饮酒之礼公三重大夫再重是尊者多卑者少故主人为客设多重席客谦而自彻也尊卑有数而客必彻之者既言讲说本以徳义相接不以尊卑为用也】客践席乃坐【注客安主人乃敢安也讲问宜坐　疏客起彻重席主人止之故客还履席将坐主人乃坐也】主人不问客不先举【注客自外来宜问其安否无恙及所为来故】
　　玉藻登席不由前为躐席【注升必由下也】徒坐不尽席尺【注示无所求于前不忘谦也　疏徒坐空坐也谓非饮食及讲问时也】读书食则齐豆去席尺【注读书声当闻尊老食为污席也　疏读书食则坐近前与席畔齐豆去席尺者又解食所以近前之意以设豆去席一尺不得不前坐就豆】
　　蕙田案以上登席
　　曲礼将上堂声必扬【注警内人也】户外有二屦言闻则入言不闻则不入【注不干谒人之私也　疏谓室有两人故户外有二屦两人体敌故二屦在外若尊卑不同则长者一人脱屦于户内有二人或谓问宻事若内人语闻于户外则外人乃可入也】将入户视必下入户奉扄视瞻毋囬【注奉扄敬也　疏问户之木称扄凡奉扄之时必两手向心今入户虽不奉扄木其手若奉扄然视瞻毋囬者见初将入时视必下而竟不得囬转广有瞻视也】户开亦开户阖亦阖【注不以后来变先】有后入者阖而勿遂【注示不拒人】毋践屦毋踖席抠衣趋隅必慎唯诺【注趋隅升席必由下也慎唯诺者不先举见问乃应】
　　【陈氏澔曰毋践屦谓后来者不可蹋先入者所脱之屦也踖犹躐也玉藻曰登席不由前为躐席是登席当由前也抠提也抠衣与论语摄齐同欲便于坐故当抠之趋隅由席角而升坐也唯诺皆应辞既坐定又当谨于应对也】
　　蕙田案以上上堂入户
　　客若降等执食兴辞【注辞者辞主人之临已食若欲食于堂下然　疏降等谓若大夫为卿之客也食饭也兴起也客既卑故未食必执饭以辞谢饭为食主故也若欲往堂下食者公食礼云宾左拥簠粱右执湆以降郑云辞主人临已食若欲食于堂下然是也此降等谓大夫于卿故欲降而不降若臣于君则降也若敌者则公食礼云大夫相食宾执粱与湆之西序端无降法也】主人兴辞于客然后客坐【注复坐　疏主人起辞止之则客从辞而止】主人延客祭【注延道也祭祭先也君子有事不忘本也客若降等则先祭　疏祭者种种出少许置在豆间之地以报先代造食之人也若敌客则得自祭不须主人之延道今此卑客聴主人先祭道之已乃从之也】祭食祭所先进【注主人所先进先祭之所后进后祭之如其次】殽之序徧祭之【注谓胾炙脍也以其本出于牲体也公食礼鱼腊湆醤不祭也　疏序次序也谓炙胾之属虽同出于牲今祭之故种种次第徧匝祭之也】三饭主人延客食胾然后辩殽【注先食胾后食殽殽尊也凡食殽辩于肩食肩则饱也　疏三饭谓三飱而告饱须劝乃更食故三饭竟主人乃道客食胾也三飱后乃食胾者案公食礼亦以胾为加故客三飱前未食之也特牲少牢云初食殽次食脊次食骼后食肩是辩于肩也】主人未辩客不虚口【注俟主人也虚口谓酳也客自敌以上其酳不待主人饱主人不先饱也　疏酳谓食竟荡口也用浆曰潄用酒曰酳主人常让客故客待主人辩乃得酳也】共食不饱【注让也谓共羮饭之大器也】共饭不泽手【注谓汗手不洁也泽谓捼莎也礼饭以手】毋抟饭【注为欲致饱不谦】毋放饭【注去手余饭于器中人所秽】毋流歠【注大歠嫌欲疾】毋咤食【注嫌薄之】毋齧骨【注为有声响不敬】毋反鱼肉【注谓已歴口人所秽】毋投与狗骨【注为其贱饮食之物】毋固获【注为其不亷也欲专之曰固争取曰获】毋扬饭【注饭热当待冷若扬去热气则为贪快伤亷也】饭黍毋以箸【注饭黍当用匕】毋嚃羮【注亦嫌欲疾也嚃为不嚼菜】毋絮羮【注为其详于味也絮犹调也】毋刺齿【注为其弄口也口容止】毋歠醢【注亦嫌详于味也歠者为其淡故】客絮羮主人辞不能亨客歠醢主人辞以寠【注优宾　疏若客失礼而絮羮则主人谢之云已家不能享煮故羮味不调也若歠醢则主人亦致谢云主人作醢淡而无盐故可歠也】濡肉齿决【注决犹断也】干肉不齿决【注坚宜用手】毋嘬炙【注为其贪食甚也嘬谓一举尽脔】卒食客自前跪彻饭齐以授相者【注谦也自从也齐酱属也相者主人賛馔者公食礼宾卒食北面取粱与酱以降也　疏食坐在前南向客食竟加于俎起从坐前北面当已坐而跪自彻已所食饭与齐饭齐食主故答主人初所亲馈者也此是卑者侍食之客耳若敌者则否相者谓佐助进食者】主人兴辞于客然后客坐【注不听亲彻　疏主人起辞不听自彻则客亦止而坐也】
　　玉藻客祭主人辞曰不足祭也客飱主人辞以疏【注客祭盛主人之馔也客飱者美主人之食也疏之言粗也】主人自置其酱则客自彻之【注敬主人也】一室之人非宾客一人彻【注同事合居者也宾客则各彻其馔】一食之人一人彻【注一食之人一犹聚也谓赴事聚食】凡燕食妇人不彻【注质不备礼】
　　孔子食于季氏不辞不食肉而飱【注以其待已以及馔非礼也】杂记孔子曰吾食于少施氏而饱少施氏食我以礼吾祭作而辞曰疏食不足祭也吾飱作而辞曰疏食也不敢以伤吾子
　　蕙田案以上宾主饮食
　　曲礼侍坐于先生先生问焉终则对【注不敢错乱尊者之言】请业则起请益则起【注尊师重道也】
　　侍坐于所尊敬无余席【注必尽其所近尊者之端为有后来者　疏所以然者欲得亲近先生似若扶持然备拟先生顾问不可过逺且拟后人之来故阙其在下空防以待之】见同等不起【注不为私敬】烛至起【注异昼夜】食至起【注为馔变】上客起【注敬尊者疏谓尊者之上客也尊者见之则起故侍者宜从之而起食与烛至起则尊者不起】
　　侍坐于君子君子欠伸撰杖屦视日蚤暮侍坐者请出矣【注以君子有倦意也撰犹持也】
　　【陈氏澔曰气乏则欠体疲则伸此四者皆厌倦之容恐妨君子就安故请退】
　　侍坐于君子君子问更端则起而对【注离席对敬异事也君子必令复坐吕氏大临曰问更端则起而对者因事有所变而起敬也】
　　侍坐于君子若有告者曰少间愿有复也则左右屏而待【注复白也言欲须少空闾有所白也屏犹退也隠也】
　　【吕氏大临曰屏而待不敢干其私也】
　　侍坐于长者屦不上于堂【注屦贱不陈于尊者之侧】解屦不敢当阶【注为妨后升者】就屦跪而举之屏于侧【注谓独退也就犹着也屏亦不当阶】乡长者而屦跪而迁屦俯而纳屦【注谓长者送之也不得屏迁之而已俯俛也纳内也疏此一节明解屦着屦之法】
　　侍于君子不顾望而对非礼也【注礼尚谦也不顾望若子路率尔而对】少仪侍坐弗使不执琴瑟不画地手无容不翣也【注端慤所以为敬也尊长或使弹琴则为之可　疏不画地者卢云不敢无故画地也手无容者卢云不弄手也不翣者卢云翣扇也虽热亦不敢摇扇也】
　　侍坐于君子君子欠伸运笏泽剑首还屦问日之蚤莫虽请退可也【注以此皆解倦之状伸频伸也运泽皆玩弄也金器弄之易以汗泽　疏还转也谓君子自转屦也尊者脱屦于戸内是屦恒在侧故得自还转之也】
　　蕙田案士相见礼曲礼俱有此条而文小异又案以上侍坐于君子
　　曲礼侍食于长者主人亲馈则拜而食【注劝长者食耳虽贱不得执食兴辞拜而已示敬也　疏此明侍从尊长为客礼也馈谓进馔也已虽侍尊长而主人若自亲馈与己己则拜谢之而后食也】主人不亲馈则不拜而食【注以其礼于己不隆】
　　侍饮于长者酒进则起拜受于尊所【注降席拜受敬也燕饮之礼乡尊注谓长者赐侍者酒进至侍者前侍者不敢即饮故起也尊所者陈尊之防也】长者辞少者反席而饮长者举未釂少者不敢饮【注不敢先尊者尽爵曰釂】
　　御同于长者虽贰不辞【注谓侍食于长者馔宜与之同也贰谓重殽膳也辞之为长者嫌】偶坐不辞【注盛馔不为己　疏或彼为客设馔而召己往嫓偶于客共食此馔本不为己设故不辞】
　　玉藻侍食于先生异爵者后食先饭【注谦也】
　　凡食果实者后君子火孰者先君子【注果实隂阳所成非人事故后君子火孰备火齐不得故先君子】
