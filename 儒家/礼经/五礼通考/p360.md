<!-- { "loadSidebar": true } -->
　　律吕正义太古之世制作淳朴中古至圣条理详明故箫韶九成鳯凰来仪人间可致之祥莫不因大乐之和而毕至迨及三代之世不相沿乐列国纷争秦焚汉续渐失正传于兹数千百年而古制尚有存乎今观祠庙之所悬与古器所存及史志图书所载钟之形式有上鋭中腰细而口径大者有中腰广口径小上径仍小于口径者有上下一制而中腰独大者有上径小口径大形体直而两角下垂者有形体浑圆者有形体扁侧者有两栾独垂者有底口平正者有各种雷纹者有带篆乳枚者夫钟之纹与带枚不过形体之外饰初无预于声音之高下姑置而不论惟以形体之各种不一者辨之其上鋭中腰细而口径大者如三才图防之镛钟镈钟编钟也其中腰广口径小上径仍小于口径者如博古图周山钟花乳钟也其上下一制而中腰独大者如三礼图编钟博古图周齐侯鏄钟宋公防钟汉环钮钟之类也其上径小口径大形体直而两角下垂者如博古图周大编钟特钟蛟篆钟迟父钟聘钟宝和钟防首钟素带钟素篆钟素乳钟雷纹钟之类也其扁侧者如博古图周挟耳钟螭纹钟六朝编钟也其口径平者如博古图周鳯钮钟也其形体浑圆者乃中古之定制所谓以律计自倍半而有中空容积之度分高径面幂之相差得体用之兼备者也至于形体扁侧与两栾之下垂者乃后世稽古之书记其器并载以图绘图以纸不得体之圜周姑以扁圜合两弧而为之口面视之不但扁侧不圜而且两角下垂此正钟之两栾下垂所由始也然形体圆者周围击之其声皆同形体扁者击其大面声必下击其小面声必高况两栾下垂而成两角口径不平将何以得浑厚中正之声韵哉原夫钟之两栾或肇自太古立制朴畧全体难于浑铸但以两瓣合成用条片锢之令其坚固是以栾之两边分之而为铣耳其形体稍扁者亦两栾合成之所致实非有意于不圜也惟钟之形体一归于圜则中腰与上顶下口之大小随制立法无所不可总不越乎中空容积之多寡焉如中腰细而口径大者不过分径为三等口径为最大其次舞广又其次中腰为最小夫口径即考工记之所谓铣问也中腰即考工记之所谓钲也其上顶反大于腰者即考工记之所谓舞也如中腰广而口径小者与上下一致而中腰独大者盖皆一理形为撱圆独上下平耳唯此制为最正而声音铿然浑厚且无余音比之中腰细而口径大者制易而体坚考之通典三礼图等书所绘编钟十六枚而悬一虡者亦皆如之今礼部太常所用亦仍此制但形体稍扁耳要而言之钟之取声不在于镌纹设枚之外饰而生于轻重厚薄之实体无与乎大小形容之别异实系乎中空容积之度分其倍半清浊之相资一本之黄钟律法与律吕同理容积多者声大容积少者声小律吕之径同故于长短损益其容积钟之形体若依律为大小而又大者厚小者薄则皆比例同声反不与十二律吕相应是犹管之长者径大而短者径小之説矣大扺钟之形制外体宜同其理犹之律吕管径之相同也定黄钟之钟取其厚薄比騐中容之积以为准则次自大吕以下递减其容积俾由浊而渐清夫递减其容则不得不递增其厚声之大者其体薄惟体薄则中空大而容受多也声之细者其体厚惟体厚则中空小而容受少也其理犹之律吕管籥之有长短也今约其法以为制钟之准亦必本之黄钟之律先定其中空容积之度分次考其实体之厚薄与夫钧两之重轻再较其声音倍半之所应复度以三分损益之相差而后钟体之制可言也定其中空容积者何法以黄钟之积为本倍以五百一十二龠【用五百一十二龠者八倍黄钟之管得声应黄钟之律今复八倍之为六十四倍亦应黄钟之律再八倍之则为五百一十二倍仍应黄钟之律故以之为钟之中空积也】得积今尺之二百二十寸三百九十九分二百一十一厘五百二十豪为此一钟之中空容积之度分既得此中空容积乃以黄钟之长七寸二分九厘为此钟之内高然编钟之制中腰大而上下小上下同径如仍以黄钟之度为中腰大径则上下径所得度分太小而形制不称惟以大吕之度为中腰大径则上下径所得度分适合于宜而形制称焉大吕之度六寸八分二厘六豪为中腰大径则面幂得三十六寸六十分二十一厘三十七豪以内高黄钟之度七寸二分九厘乘之得二百六十六寸八百二十九分五百八十二厘五百九十三豪是为中腰大径同径之长圆形体积也此形较之编钟中空容积为大以此形体积内减五百一十二倍黄钟之二百二十寸三百九十分二百一十一厘五百二十豪余四十六寸四百三十分三百七十一厘零七十三豪是为中腰大径所成长圆形比编钟中空容积多出之余分为凹面形之体积也复以此凹面体积三倍之得一百三十九寸二百九十一分一百一十三厘二百二十一豪则成中腰大径所成长圆形之比上下小径所成长圆形之较积为圆圜体形矣爰以中腰大径所成之长圆形积内减去此圆圜体积一百二十七寸五百三十八分四百六十九厘三百七十二豪是为上顶下口小径同径之小长圆形焉以内高七寸二分九厘除之得一十七寸四十九分四十九厘八十八豪即上下小径同径长圆形之面幂以之求径得四寸七分一厘九豪乃上顶下口之同径也攷其实体之厚薄与夫钧两之重轻者何一则以黄钟之积较其体一则以黄钟之容黍较其重或自体而得其重或因重而成其体务使二者合一始为立法之宻以黄钟之积较其体者法黄钟之龠六十四为之实【用六十四者八八之数也】得积今尺之二十七寸五百四十九分九百零一厘四百四十豪为此钟实体之总积以内高除中空容积得上下相均长圆形之内径面幂三十寸二十三分三十厘八十八豪以之求径得六寸二分零四豪复以此径求周得一十九寸四分九厘一豪仍以高乘周得一百四十二寸零九分一十五厘七十七豪即为此钟之内皮面积以之加于内径面幂得一百七十二寸三十二分四十六厘六十五豪乃此钟内皮之总面积以此总面积而除实体之总积得一分五厘九豪八丝是为此钟之体厚以之加于内高得七寸四分四厘九豪为此钟之外高以体厚倍之加于中腰大径得七寸一分四厘六豪加于上下径得五寸零三厘九豪是为此钟之中腰上下外径之数也以黄钟之容黍较其重者此钟之实体乃六十四倍黄钟之积为二十七寸五百四十九分九百零一厘四百四十豪既有体积而其钧两因之而生矣以此实积用制钟之三合铜每正方寸为今之铢两七两八钱二分之数乘之得二百一十五两四钱有余归尽其奇为二百一十六两以每斤十六两分之得一十三斤八两为此钟实体之重数也或以黄钟容黍千二百之重今之铢两为二钱五分以分此钟实体之二百一十六两得八百六十四龠是此一钟之重得黄钟之八百六十四龠也既有重而其实体之度分亦可因之而生矣如不用黄钟之积较其体而以黄钟八百六十四龠之重反求其实体积而以内周面幂之总面积分之亦得此钟之体厚一分五厘九豪八丝此所以自体而得其重自重而得其体二法同归于一致乃为成始而成终也较其声音倍半之所应者何既定中空容积之度分又得实体重轻之铢两依制而铸一体审其音正应黄钟之律复制倍体以较其声此倍体非中空容积之倍乃实体重轻厚薄之倍其形模外范初未尝异制也于焉以此钟之厚一分五厘九豪八丝倍之为三分一厘九豪六丝外形一仍其制独内径与内高减其分焉如以此钟之重倍之为四百三十两零八钱得斤二十六斤余一十四两八钱此正国语大不出钧重不过石之説也以此斤两反求其积得五十五寸八十九分五百一十四厘以正体中空容积所成上下相均长圆形径六寸二分零四豪内减去倍体多出两边厚分三分一厘九豪六丝余五寸八分八厘四豪四丝是为倍体中空容积所成上下相均长圆形之径以此径求得面幂加以内周内皮之面积得内皮总积一百五十九寸零一分六十二厘以除实体倍积之五十五寸八十九分五百一十四厘得三分四厘六豪比之所倍之厚大二厘六豪盖因体圆愈内而积渐厚之故斯又权度加倍之尤当详审者也依此倍体而制一钟审其音亦应黄钟之律夫律吕管音黄钟之半虽为清声乃不应黄钟之清而下应倍无射之清是体虽为清而声未得本律之清也今钟正体之应黄钟律者倍体虽为清声恰亦应黄钟之律而为黄钟之清此与律吕管音正黄钟之半不应黄钟之清而应倍无射之清递下一音之理为不同矣管律之正为浊而半为清体虽为清而声不得本律之清钟律之正为浊而倍反为清体既为清而声又得本钟律之清倍半之为用也不同而清浊生声之理亦异斯又管律钟律之宜晰者矣此正国语重者从细轻者从大之説也度以三分损益之相差者何既得正体与倍体其间十二声音之准一取法乎此以斤两之重轻而三分损益之则自倍体而渐减至正体或正体而渐加至倍体以度分之厚薄而损益之则自厚体而渐损至薄体或自薄体而渐益至厚体总之不越三分损益之理焉法以倍体为损益之原所得十有二分其第十三分之度上生则不及倍体下生则不及正体即如仲吕还生不及黄钟之理其取各分为各钟之度者则自正体递取其渐厚者而为应钟之准焉是以倍体正体俱应黄钟之律宫声工字其自倍体所得第十二分即比正体差厚微重乃应大吕之吕清宫高工字其第十一分则应太蔟之律商声凡字第十分应夹钟之吕清商高凡字第九分应姑洗之律角声六字第八分应仲吕之吕清角高六字第七分应蕤賔之律变徴五字其第六分乃应夷则之律征声乙字而变体所生之第十二分则在倍体所生第七分第六分之间其声始应林钟之吕清变徴高五字倍体所生第五分则应南吕之吕清徴高乙字第四分应无射之律羽声上字第三分应应钟之吕清羽高上字第二分应半黄钟之律变宫尺字而倍体所生之第十三分为变体者乃应半大吕之吕清变宫高尺字至此清浊二均之一十四声已具然编钟一十有六取下羽至正羽之阴阳合八而用应二倍律二倍吕之四体故取倍体所生第二第三第四与第十三变体之半声而倍体所生之第二与第十三之变体不用所用者倍体所生之第三第四以至第十二合黄钟之一正体变体所生之第十二与四半体共为一十有六以应排箫之阴阳二均焉【倍体所生之第四分半之应倍夷则之律下羽上字第三分半之应倍南吕之吕清下羽高上字第二分半之应倍无射之律变宫尺字第十三分变体半之应倍应钟之吕清变宫高尺字】夫钟体三分损益之法一如律吕但律吕自长而生短声由浊而渐清钟律自厚而生薄声反自清而渐浊故自正体计之实自薄而渐厚亦由浊而渐清也是故编钟之一十有六外形皆同一制其外高皆七寸四分四厘九豪外皮中径皆七寸一分四厘六豪外上下径皆五寸零三厘九豪其内高中径上顶下口之度分与夫中空容积之多寡实体之厚薄斤两之轻重具详载其数列表于左俾后世有所依据爰以制器而考声焉倍夷则之钟【倍者非言钟之倍体乃声应倍律倍吕之钟也故列于黄钟之前】　内高七寸三分一厘六豪七丝　中径六寸八分八厘零一丝　上顶下口内径俱四寸七分七厘三豪一丝　中容积二百二十五寸一十六分七百五十五厘八百四十豪　体厚一分三厘三豪重一百七十九两七钱
