<!-- { "loadSidebar": true } -->
　　风俗通五岳东方泰山诗云泰山岩岩鲁邦所瞻尊曰岱宗岱者长也万物之始隂阳交代云触石而出肤寸而合不崇朝而徧雨天下其唯泰山乎故爲五岳之长岱宗庙在博县西北三十里山虞长守之十月日合冻腊月日涸冻正月日解冻皆太守自侍祠若有秽疾代行事法七十万五千三牲燔柴上福脯三十朐县次送京师四岳皆王同礼南方衡山一名霍霍者万物盛长垂枝布叶霍然而大庙在庐江灊县西方华山华者华也万物滋然变华于西方也庙在农华隂县北方恒山恒者常也万物伏藏于北方有常也庙在中山上曲阳县中央曰嵩髙嵩者高也诗云嵩髙维岳峻极于天庙在颍川阳城县四渎河出炖煌塞外昆仑山发源注海易河图圣人则之禹贡九河既道诗曰河水洋洋庙在河南荥阳县河隄谒者掌四渎礼祠与五岳同江出蜀郡湔流互徼外防山入海诗云江汉陶陶禹贡江汉朝宗于海庙在广陵江都县淮出南阳平氏桐栢大复山东南入海禹贡海岱及淮淮沂其又诗云淮水汤汤庙在平氏县济出常山房子赞皇山东入海禹贡浮于汶逹于济庙在东郡临邑县
　　后汉书明帝本纪永平六年冬十二月幸阳城遣使者祀中岳
　　章帝本纪元和二年春二月诏曰今山川鬼神应典礼者尚未咸秩其议増修羣祀以祈丰年丙辰东廵守辛未幸太山柴告岱宗有黄鹤三十从西南来经祀坛上东北过于宫屋翺翔升降进幸奉髙
　　三年春正月丙申北廵守二月戊辰进幸中山遣使者祀北岳出长城三月己卯进幸赵庚辰祀房山于灵寿安帝本纪延光三年春二月辛卯幸太山柴告岱宗祭祀志延光三年上东廵守至太山柴祭及祀汶上明堂如元和三年故事
　　右两汉祀山川
　　三国魏志文帝本纪黄初二年六月初祀五岳四渎咸秩羣祀
　　晋书礼志二年礼五岳四渎瘗沈珪璧
　　六年七月帝以舟军入淮九月壬戌遣使者沈璧于淮三国魏志明帝本纪太和四年八月辛巳行东廵遣使者以特牛祠中岳
　　青龙元年夏五月诏诸郡国山川不在祀典者勿祠陈留王本纪咸熙元年春正月行幸长安使使者以璧币祀华山
　　右三国魏祀山川
　　晋书礼志太始元年十二月诏曰昔圣帝明王修五岳四渎名山川泽各有定制所以报隂阳之功故也然以道莅天下者其鬼不神其神不伤人故祝史荐而无媿辞是以其人敬慎幽防而滛祀不作末世信道不笃僣礼渎神纵欲祈请曽不敬而逺之徒偷以求幸祅妄相煽舍正爲邪故魏朝疾之其案旧礼具爲之制使功着于人者必有其报而祅滛之鬼不乱其间
　　隋书礼仪志建武元年令郡国有五岳者置宰祝二人及有四渎若海应祠者皆以孟春仲冬祠之
　　晋书明帝本纪太寜三年七月诏曰自中兴以来五岳四渎名山大川载在祀典应望秩者悉废而未举主者其依旧详处
　　礼志穆帝升平中何琦备论五岳祠曰唐虞之制天子五载一廵狩顺时之方柴燎五岳望于山川徧于羣神故曰因名山升中于天所以昭告神祗飨报功徳是以灾厉不作而风雨寒暑以时降及三代年数虽殊而其礼不易五岳视三公四渎视诸侯着在经记所谓有其举之莫敢废也及秦汉都西京泾渭长水虽不在祀典以近咸阳故尽得比大川之祠而正立之祀可以阙哉自永嘉之乱神州倾覆兹事替矣唯灊【音潜】之天柱在王略之内也旧台选百户吏卒以奉其职中兴之际未有官守庐江郡常遣太史兼假四时祷赛春释寒而冬请氷咸和迄今又复堕替计今非典之祠可谓非一考其正名则滛昏之鬼推其糜费则百姓之蠧而山川大神更为简阙良由顷国家多难日不暇给草建废滞事有未遑今元憝【徒对反】已歼宜修旧典岳渎之域风教所被而神明禋祀未之或甄崇明前典将候皇舆北旋稽古宪章大厘制度爼豆牲牢祝嘏大辞旧章靡记可令礼官作式归诸诚简以逹明徳馨香如斯而已其诸妖孽可粗依法令先去其甚俾邪正不黩时不见省
　　右晋祀山川
　　宋书世祖本纪大明七年春二月甲寅车驾廵南豫南兖二州丙辰诏曰江汉楚望咸秩周禋礼九嶷于盛唐祀蓬莱于渤海皆前载流训列圣遗式霍山是曰南岳实维国镇韫灵呈瑞肇光宋道朕驻跸于野有事岐阳瞻睇风云徘徊以想可遣使奠祭
　　礼志大明七年六月丙辰有司奏诏奠祭霍山未审应奉使何官用何牲馔进奠之日又用何器殿中郎丘景先议修祀川岳道光列代差秩珪璋义昭聨册但业旷中叶仪漏典文寻姬典事继宗伯汉载持节侍祠血祭霾沈经垂明范酒脯牢具悉有详例又名山着珪币之异大冡有尝禾之加山海祠霍山以太牢告玉此凖酌记传其可言者也今皇风缅畼辉祀通岳愚谓宜使以太常持节牲以太牢之具羞用酒脯时谷礼以赤璋纁币又鬯人之职凡山川四方用脤则盛酒当以蠡桮其余器用无所取説案郊望山渎以质表诚器用陶匏借以茅席近可依凖山川以兆宜爲坛域参议景先议爲允令以兼太常持节奉使牲用太牢加以璋币器用陶匏时不复用脤宜同郊祀以爵献凡肴馔种数一依社祭爲允诏可
　　右宋祀山川
　　隋书礼仪志梁令郡国有五岳者置宰祀三人及有四渎若海应祠者皆以孟春仲冬祠之
　　右梁祀山川
　　北魏书礼志泰常三年立五岳四渎庙于桑干水之隂春秋遣有司祭有牲及币四渎唯以牲牢凖古望秩云其余山川及海若诸神在州郡者合三百二十四所每岁十月遣祀官诣州镇遍祀有水旱灾厉则牧守各随其界内祈谒其祭皆用牲王畿内诸山川皆列祠次祭若有水旱则祷之
　　太宗本纪泰常四年秋八月辛未东廵遣使祭恒岳礼志四年八月幸代至雁门闗望祀恒岳
　　八年正月南廵恒岳祀以太牢幸洛阳遣使以太牢祀嵩髙华岳还登太行五月至自洛阳诸所过山川羣祀之
　　世祖本纪太延元年六月甲午诏守宰祭界内名山大川十二月癸卯遣使者以太牢祀北岳
　　礼志太延元年立庙于恒岳华岳嵩岳上各置侍祀防十人岁时祈祷水旱其春秋泮涸遣官率刺史祭以牲牢有玉币
　　太平真君十一年十一月世祖南征迳恒山祀以太牢浮河济祀以少牢过岱宗祀以太牢
　　文成皇帝即位三年正月遣有司诣华岳修庙立碑数十人在山上闻虚中若音声声中称万岁云
　　和平元年正月帝东廵歴桥山祀黄帝幸辽西望祀医无闾山遂縁海西南幸冀州北至中山过恒岳礼其神而返
　　二年帝南廵过石门遣使者用玉璧牲牢礼恒岳皇兴二年以青徐既平遣中书令兼太常高允奉玉币祀于东岳
　　髙祖本纪太和四年二月癸巳诏曰朕承干绪君临海内夙兴昩旦如履薄氷今东作方兴庶类萌动品物资生膏雨不降岁一不登百姓饥乏朕甚惧焉其勅天下祀山川羣神及能兴云雨者修饰祀堂荐以牲璧十九年春正月己亥车驾济淮夏四月己未行幸瑕丘遣使以太牢祀岱岳
　　礼志太和十九年帝南征正月车驾济淮命太常致祭又诏祀岱岳
　　右北魏祀山川
　　北齐书宣帝本纪天保元年六月己亥诏分遣使人致祭于五岳四渎
　　右北齐祀山川
　　文献通考后周大将出征遣太祝以羊一祭所过名山大川
　　右后周祀山川
　　隋书礼仪志开皇十四年闰十月诏东镇沂山南镇防稽山北镇医无闾山【山逺则遥祀】冀州镇霍山并就山立祠东海于防稽县界南海于南海镇南并近海立祠及四渎吴山并取侧近巫一人主知洒扫并令多莳松栢其霍山雩祀日遣使就焉
　　大学衍义补丘氏濬曰郑注周礼四望有五岳四镇四渎后世祀典止有五岳四渎而无四镇至是始祀之而又以冀州霍山爲中镇是爲五镇
　　隋书髙祖本纪开皇十五年春正月壬戌车驾次齐州亲问疾苦丙寅旅三符山庚午上以岁旱祀泰山以谢愆咎大赦天下三月己未至自东廵狩望祭五岳海渎六月辛丑诏名山大川未在祀典者悉祀之
　　礼仪志十六年正月又诏北镇于营州龙山立祠东镇晋州霍山镇若修造并准西镇吴山造神庙
　　炀帝本纪大业四年八月辛酉亲祀恒岳河北道郡守毕集
　　礼仪志大业中炀帝因幸晋阳遂祭恒岳其礼颇采高祖拜岱宗仪増置二坛命道士女官数十人于壝中设醮十年幸东都过祀华岳筑塲于庙侧事乃不经葢非有司之定礼也　隋制行幸所过名山大川则有司致祭岳渎以太牢山川以少牢
　　右隋祀山川
　　唐书礼乐志唐制岳镇海渎祭于其庙无庙则爲之坛坎广一丈四向爲陛者海渎之坛也岳镇海渎以山尊实醍齐山林川泽以蜃尊实沈齐皆二岳镇海渎以两圭有邸币如其方色岳镇海渎山林川泽笾豆各二簋簠爼各一丘陵坟衍原隰笾豆各一簋簠爼各一四时祭五岳四镇四海四渎爲笾豆十簋二簠二爼三犊皆少牢
　　髙祖本纪武徳二年十月甲子祠华山　三年四月丙申祠华山
　　册府元龟武徳七年六月幸仁智宫以少牢祭宫所山川
　　文献通考唐武徳贞观之制五岳四镇四海年别一祭各以五郊迎气日祭之东岳岱山祭于兖州东镇沂山祭于沂州东海于莱州东渎大淮于唐州南岳衡山于衡州南镇防稽山于越州南海于广州南渎大江于益州中岳嵩山于洛州西岳华山于华州西镇吴山于陇州西海及西渎大河于同州北岳恒山于定州北镇医无闾山于营州北海及北渎大济于洺州其牲皆用太牢礼官以当界都督刺史充
　　册府元龟贞观十九年征辽三月丁丑幸定州经北岳帝自爲文祭之
　　唐书武后本纪中宗嗣圣五年【即武后垂拱四年】七月丁巳改洛水爲永昌洛水封其神爲显圣侯加特进禁渔钓改嵩山爲神岳封其神爲天中王太师使持节大都督【蕙田】案山川之神加以人爵封号葢始于此非礼之端肇之者则天也
　　文献通考武后万岁通天元年尊神岳天中王爲神岳天中皇帝神龙元年复爲天中王先天二年封华岳爲金天王
　　【蕙田】案古者四望山川之祭坛而不屋易以庙号非古也况复封之爲王爲帝尊号频加频改不益惑之甚乎
　　旧唐书宗本纪开元四年二月以闗中旱遣使祈雨于骊山应时澍雨以少牢致祭仍禁樵采
　　册府元龟开元五年十二月戊寅诏曰国之大事在祀神之所歆惟敬洁诚而斋精意以享则可臻介福致休祥深虑有司未副厥防所縁岳渎等祭宜令礼官博士斟酌古今务加防肃合于典礼即详定奏闻
　　八年三月勅顷嵗未登水旱不节今春事方起农桑是忧宜令太常长官分祭华岳温汤
　　十一年四月庚申勅曰河东冀方其镇惟霍神爲天吏山有岳灵在昔皇业初兴肇蒙嘉祉今者省方旋轸重获休征同受三神之贶独防百邑之礼其霍山宜崇饬祠庙秩视诸侯蠲山下十戸以爲洒扫晋州刺史春秋致祀
　　十二年十一月庚午幸东都勅有司所经名山大川精意致祭以酒脯时果用代牲牢丙寅至华州命刺史徐知仁与信安王祎勒石于华岳祠南之通衢帝亲制其文
　　文献通考十三年封泰山神爲天齐王礼秩加三公一等
　　册府元龟开元十六年六月丁亥诏曰爰自首春有时雨朕忧勤黎庶精祷灵祗遂蒙九元垂福百神效祉膏泽频降嘉年繁育睠彼山川能兴云雨报功享徳祀典存焉诸州所管名山大川宜令当处长官设祭务尽诚敬以昭典礼庚寅诏曰宗社垂祐隂阳顺成甘泽应时庶物繁育祗奉灵庆寅畏载深宜令中书门下肃事昭报仍令有司奏闻
