<!-- { "loadSidebar": true } -->
　　诗大雅生民厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时惟后稷【传生民本后稷也姜姓也后稷之母配髙辛氏帝焉　笺言周之始祖其生之者是姜嫄也姜姓者炎帝之后有女名嫄当尧之时为髙辛氏世妃本后稷之初生故谓之生民　疏晋语云黄帝以姬水成炎帝以姜水成成而异徳故黄帝为姬炎帝为姜是姜者炎帝之姓故云姜姓也言后稷之母配髙辛氏帝谓为帝喾之妃与喾相配而生此后稷以后稷为喾之子也张晏曰髙辛所兴地名喾以字为号上古质故也大戴礼帝系篇帝喾卜其四妃之子皆有天下上妃有邰氏之女曰姜嫄而生后稷次妃有娀氏之女曰简狄而生契次妃陈锋氏之女曰庆都生帝尧下妃娵訾之女曰常仪生挚以尧与契俱为喾子家语世本其文亦然故毛为此及鸟之司马迁为五帝本纪皆遵用焉其后刘歆班固贾逵马融服防王肃皇甫谧等皆以为然然则尧为圣君契为贤弟在位七十载而不能用必待众乃举之者圣人显仁藏用匿迹隠端虽则自知故不委任待众举而后用见取人之大法耳若稷契尧之亲弟当生在尧立之前比至尧崩百余歳矣尧崩之后仍为舜所勅用者以其并是上智夀或过人不可以凡人促龄而怪彼永命也若稷契即是喾子则未甞隔世左传之説八元云世济其美者正以能承父业即称为世不要歴数世也其纬候之书及春秋命歴序言五帝传世之事为毛説者皆所不信　郑以命歴序云少昊八世颛顼九世帝喾十世则尧非喾子稷年又少于尧则姜嫄不得为帝喾之妃故云当尧之时为髙辛氏之世妃谓为其后世子孙之妃也人世短长无定于是时书又散亡未知其为几世故直以世言之其大戴礼史记诸书皆郑所不信张融云稷契年稚于尧尧不与喾并处帝位则稷契焉得为喾子乎若使稷契为喾子如史记是尧之兄弟也尧有贤弟七十不用须舜举之此不然明矣诗之雅颂姜嫄履迹而生为周始祖有娀以鸟生商而契为王即如毛史记之説喾为稷契之父帝喾圣夫姜嫄正妃配合生子人之常道则诗何故但叹其母不美其父而云赫赫姜嫄其德不回上帝是依是生后稷周鲁何殊特立姜嫄之庙乎融之此言盖得郑防但以姜嫄为世妃则于左传世济之文复协故易传不以为髙辛之妃也　笺正义曰文十八年左传曰髙辛氏有才子八人尧不能举舜臣尧而举之使布五教于四方尧典注云举八元使布五敎契在八元中稷亦髙辛氏之后自然在八元中矣故知舜臣尧而举之郑志赵商问此笺云姜嫄为髙辛氏世妃意以为非帝喾之妃史记喾以姜嫄为妃是生后稷明文皎然又毛亦云髙辛氏帝茍信先籍未觉其偏隐是以敢问易毛之义答曰即姜嫄诚帝喾之妃履大人之迹而歆歆然是非真意矣乃有神气故意歆歆然天下之事以前騐后其不合者何可悉信是故悉信亦非不信亦非稷稚于尧尧见为天子髙辛与尧并在天子位乎是笺易之意也　异义诗齐鲁韩春秋公羊説圣人皆无父感天而生左传圣人皆有父谨案尧典以亲九族即尧母庆都感赤龙而生尧尧安得九族而亲之礼防云唐五庙知不感天而生之闻也诸言感生得无父有父则不感生此皆偏见之説也商颂曰天命鸟降而生商谓娀简吞鳦子生契是圣人感见于经之明文刘媪是汉太上皇之妻感赤龙而生髙祖是非有父感神而生者也且夫蒲卢之气妪煦桑虫成为已子况乎天气因人之精就而神之反不使子贤圣乎是则然矣又何多怪如郑此言天气因人之精使之贤圣则天气不独生人此姜嫄得无人道而生子者言非一端也彼以古今异説言感生则不得有父有父则不得感生偏执一见理未通故郑引蒲卢为喻以证有父得感生耳必由父也所引吞鳦生契即是不由父矣又何怪于后稷也稷契等虽感天气母实有夫则亦为有父继父为亲故称喾之胄唐尧之亲九族立五庙亦犹此也稷契俱是感生弃稷不弃契者人之意异耳或者简狄虽有吞鳦仍御于夫其心自安故不弃之耳马融之説此诗则异于是矣王肃引马融曰帝喾有四妃上妃姜嫄生后稷次妃简狄生契次妃陈锋生帝尧次妃娵訾生帝挚挚最长次尧次契下妃三人皆已生子上妃姜嫄未有子故禋祀求子上帝大安其祭祀而与之子任身之月帝喾崩挚即位而崩帝尧即位帝喾崩后十月而后稷生盖遗腹子也虽为天所受然寡居而生子为众所疑不可申説姜嫄知后稷之神竒必不可害故欲弃之以着其神因以自明尧亦知其然故听姜嫄弃之肃以融言为然又其奏云稷契之兴自以积德累功于民事不以大迹与燕卵也且不夫而育乃载籍之所以为妖宗周之所防灭其意不信履大迹之事而又不能申弃之意故以为遗腹子姜嫄避嫌而弃之王基驳之曰凡人有遗体犹不以为嫌况于帝喾圣主姜嫄贤妃反当嫌于遭防之月便犯礼哉人情不然一也就如融言审是帝喾之子凡圣主贤妃生子未必皆贤圣能为神明所祐尧有丹朱舜有商均文王有管蔡姜嫄御于帝喾而有身何以知其特有神奇而置之于寒冰乎假令鸟不覆翼终疑逾甚则后稷为无父之子喾有滛昏之妃姜嫄有汚辱之毁当何以自明哉本欲避嫌嫌又甚焉不然二也又世本云帝喾卜其四妃之子皆有天下若如融言任身之月而帝喾崩姜嫄尚未知有身帝喾焉得知而卜之茍非其理前却絷碍义不得通不然三也不夫而育载籍之所以为妖宗周之所以防灭诚如肃言神灵尚能令二龙生妖女以灭幽王天帝反当不能以精气育圣子以兴帝王也此适所以明有感生之事非所以为难肃信二龙实生褒姒不信天帝能生后稷是谓上帝但能作妖不能为嘉祥长于为恶短于为善肃之乖戾此尤甚焉马昭曰稷奇见于既弃之后未弃之前用何知焉孙毓曰天道徴祥古今有之皆依人道而有灵助刘媪之任髙祖着有云龙之怪褒姒之生由于鼋之妖巨迹之感何独不然而谓自履其夫帝喾之迹何足异而神之乃敢弃隘巷寒冰有覆翼之应乎而王传之知其神奇不可得害以何为徴也且匹夫凡民遗腹生子古今有之喾崩之月而当疑为奸非夫有识者之所能言也郑説能言羣贤以郑为长长则信矣所言王短短犹未悉何则马王立説自云述毛其言遗腹寡居必谓得毛深防案下传曰天生后稷异之于人欲以显其灵帝不顺天是不明也故承天意而异之于天下是言天异后稷于人帝又承天之意所以弃而异之明示天下安有遗腹寡居之事乎即由天异而弃之何须要在寡居若以寡居为嫌何以必知其异若使无异可弃竟当何以自明又上传云帝髙辛氏下传云帝不顺天则帝亦髙辛之帝安得谓之尧也五帝传云尧见天因邰而生后稷因之曰尧不名髙辛益知此帝不为尧也何以尧知其然听姜嫄弃之且马王之説姜嫄为髙辛之正妃其于帝尧则君母也比之后世则太后也以太后之尊欲弃已子足以自専不假尧命云何听弃之也又尧为人兄听母弃弟纵其安忍之心残其圣父之不慈不孝亦不是过岂有钦明之后用心若此哉若以尧知其神故为显异则尧之知稷之甚矣初生以知其神才长应授之以位何当七十余载莫之收采且有圣弟不欲明虞舜登庸方始举任虽帝难之岂其若此故知王氏之説进退多尤所言遗腹非毛防矣即有邰家室尧见天因邰而生后稷故国后稷于邰命使事天以显神顺天命耳尧改封于邰就其成国家室无变更也】
　　朱子诗传姜嫄出祀郊禖见大人迹而履其拇遂歆歆然有人道之感于是即其所大所止之处而震动有娠乃周人所由以生之始明其受命于天固有以异于常人也然巨迹之説先儒颇或疑之而张子曰天地之始固未甞先有人也则人固有化而生者矣葢天地之气生之也苏氏亦曰凡物之异于常物者其取天地之气常多故其生也或异麒麟之生异于犬羊蛟龙之生异于鱼鼈物固有然者矣神人之生而有以异于人何足怪哉斯言得之矣
　　又曰毛公説姜嫄出祀郊禖履帝喾之迹而行将事齐敏郑氏説姜嫄见大人迹而履其拇二家之説不同诸儒多是毛而非郑然史记亦云姜嫄见大人迹心忻忻欲践之践之而身动如孕则非郑之臆説矣后世所谓祥瑞固多伪妄然岂可因后世之伪妄
　　而并真实者皆以为无乎凤鸟不至河不出图孔子之言不成亦以为非　履巨迹之事有此理且如契之生诗中亦云元鸟降而生商葢以为稷契皆天生之耳非有人道之感非可以常理论也汉髙祖之生亦类此此等不可以言尽当意防之可也
　　观承案姜嫄事马融以为遗腹生子者最无稽而不足辨毛郑二説似俱可通而毛説为长葢履帝武敏歆谓随帝喾以行而禖神速享之敏歆与下文上帝居歆之歆同极文从字顺帝即帝喾未见帝武之为大人迹也惟弃之之故则不可解老泉以荘公寤生惊姜氏例之然姜氏亦苐恶之而已未甞弃之也母子天性即谓首生太易何至弃之平林寒冰而必欲杀之乎则张子气化而生之説颇为稳当下章居然生子一语经文已明明注出葢郊禖礼毕于所介所止之处非有人道之感而震动有身之甚早故曰徒然生子此之谓气化而生生民之初固有如是者姜嫄不知故疑而弃之耳史记正坐读经不详之故因习见武帝时缑氏仙人迹东莱大人迹因而谬解此诗彼康成又过信史记而衍之耳元鸟诗亦然郊禖之时元鸟适至因祷之而生契诗人神其事以为天命之而生商此如岳降生申岂真有岳神下降而生申伯哉且堕卵事经中本无其文语常不语怪固孔子之家法也
　　即有邰家室【邰姜嫄之国也尧见天因邰而生后稷故国后稷于邰命使祀天以显神顺天命耳　笺后稷敎民使种黍稷熟则大成以此成功尧改封于邰就其成国之家室无变更也】
　　朱子诗传邰后稷之母家也尧以其有功于民封于邰使即其母家而居之以主姜嫄之祀故周人亦世祀姜嫄焉
　　刘氏瑾曰曹氏曰生民之功本于姜嫄不可弗祀故周官大司乐奏夷则歌小吕舞大濩以享先妣而序于先祖之上尊之也
　　鲁颂閟宫閟宫有侐实实枚枚赫赫姜嫄其德不回【传閟闭也先妣姜嫄之庙在周常闭而无事孟仲子曰是禖宫也　笺閟神也姜嫄神所依故庙曰神宫　疏周人立姜嫄之庙常闭而无事既言其庙遂説其身赫赫显著者其姜姓之女名嫄也礼生曰母死曰妣姜嫄是周之先母故谓之先妣春官大司乐以享先妣则先妣之庙有祭事矣周礼定其用乐明其有祭之时或因大祭而祭之也传亦以此司乐之文故知其庙在周耳言其在周则谓鲁无其庙以周立是非常故鲁不得有也笺以诗人之作覩事兴辞若鲁无姜嫄之庙不当先述閟宫又卒章云新庙奕奕奚斯所作则所新之庙新此閟宫自然在鲁不在周也以其为姜嫄神之所依故庙曰神宫】
　　新庙奕奕奚斯所作【笺修旧曰新新者姜嫄庙也僖公承衰乱之政上新姜嫄之庙姜嫄之庙庙之先也】
