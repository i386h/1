<!-- { "loadSidebar": true } -->
　　蕙田案注疏及通典经传通解皆不言天子诸侯祝酌奠爲阴厌之事故凡遇诏祝之事或以爲荐血毛或以爲告事于尸或以爲馈食各岐其说而不相合于元酒以祭祭以清酒或以爲广言祭用酒事或以爲设元酒于五齐三酒之上于是天子诸侯阴厌一节竟无着落而大祝酌奠之祝亦无安排遂使周礼太祝之祝号虚悬而无归宿而既奠萧之奠登馂受爵之嗣举奠两奠俱无根本所以谓天子诸侯之祭礼亡葢亡于注释有以也然观太祝之辨鬼号执明水火而祝号则其爲未迎尸之前酌奠之祝号无疑也是时尸未迎而主先在室故特牲曰诏祝于室直祭祝于主祭统曰诏祝于室则其爲室中祝主之事而在血毛之诏尸祼献之前无疑也是时祝先酌奠而加以明水故礼运曰元酒以祭信南山曰祭以清酒其爲阴厌有元酒有酌奠飨神无疑也有此一节而后天子之祭阴厌之礼无阙既奠举奠之事有本陈氏礼书谓王未迎尸阴厌也天子诸侯正祭有阴厌又曰厌所以饫神正祭有厌谓其尸不存故也又曰阴厌尊有元酒诚可谓深于礼者矣故今列入迎主之后迎尸之前俟学礼者质焉
　　【通礼蔡氏徳晋曰特牲少牢礼皆自馈食始故初即设馔祝酌奠于馔南天子诸侯祭礼有祼以降神则祝之酌奠飨神自当在祼后此时尚未设馔也先妥之而后祼故拜妥尸当在祼前祼则神巳降故祝酌奠以依之祝延尸出坐及朝践毕仍延尸入室而举此奠斚也祝之酌奠又预爲嗣子举奠张本固当次于王及后祼后也天子及上公祭用五齐九献则祼用郁齐宜以泛齐酌奠亦如之朝践宜醴齐馈食宜盎齐王及后俱同三酳尸则王及后宜缇齐宾长宜沈齐也】
　　蕙田案蔡氏谓酌奠飨神及延尸入室举此奠斚又爲嗣子举奠张本其说宻矣更以其説而推之燔燎萧乃益爲可信祭义云建设朝事燔燎羶芗见以萧光郊特牲云萧合稷阳达于墙屋故既奠然后萧合羶芗一萧也郑康成以祭义爲朝事之萧以郊特牲爲馈食之萧推其意葢以朝事之时安得有稷未祭安得有奠求其义而不得故强分爲二礼今案郊特牲云取膟膋燔燎升首报阳也升首在燔燎之后则其爲朝事无疑而郊特牲之萧合羶芗宜即同此燔燎羶芗而既奠二字究无着落故先儒多疑之而未定何元子曰一祭而前后有二燎未知然否陈氏礼书曰萧合膟膋黍稷而燔燎之在朝事之节而朝事之初有迎牲奠盎之礼则祭义郊特牲之文虽殊其事一也葢迎牲而刲之则血毛诏于室以示其幽全膟膋于堂以达其臭气而羮定之所诏又在其后不足谓之尚也据二家之言皆以郑氏分二节爲未确而又不敢遽定是皆脱去祝酌奠一节无说以破郑氏故陈氏又疑奠盎之奠爲既奠之奠葢疑之也今考郊特牲周人尚之下即继之以郁合鬯阴达于渊泉既灌迎牲致阴气即继之以萧合黍稷阳达于墙屋既奠然后萧合羶芗与虞氏尚气殷人尚声皆是始求神之时朝践以前之事则郊特牲之萧必不在馈食之时且馈事则以人道亲之不应复有求神之举今既指出酌奠祝飨一节不惟爲嗣子举奠张本而萧之既奠亦豁然贯通无碍矣苐蔡氏以此爲王及后祼之后考尸行灌礼天子及后各有一献尸皆奠之不应再有酌奠飨神之事且飨神乃阴厌当在尸未入之前于义不合不可从
　　观承案礼经虽亡散见于三礼中者未尝不各有脉络可通康成于礼可谓勤矣而说之不精往往骑墙而矛盾得后人融浃而贯串之先王典礼乃始粲然心目可知汉人说礼之不精亦尚是读礼之不熟耳
　　右祝酌奠飨神阴厌
　　周礼春官小祝大祭祀送逆尸沃尸盥【疏逆尸者爲始祭迎尸而入祭义云乐以迎来是也云沃尸盥者尸尊不就洗案特牲少牢尸入庙门盥于盘其时小祝沃水】
　　太祝肆享逆尸令钟鼓
　　【王氏昭禹曰逆尸以钟鼓爲节太祝则令钟鼓】
　　礼记曾子问孔子曰尸弁冕而出卿大夫士皆下之尸必轼必有前驱
　　少仪酌尸之仆如君之仆其在车则左执辔右受爵祭左右轨范乃饮【疏仆爲尸御车之人将欲祭軷酌酒与尸之仆今为軷祭如似酌酒与君之仆以其爲尸则尊之似君也其在车则左执辔右受爵者尸仆受酒法也其在车谓仆在车中时也仆既所主尸车故于车执辔而受爵也尸位在左仆立在右故左执辔右受爵祭酒也君仆亦然祭左右轨范者轨谓毂末范谓式前仆受爵将饮则祭之酒于车左右轨及前范也所以祭者爲其神助巳不使倾危故也乃饮者祭徧乃自饮也】
　　祭统君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子
　　周礼天官大司乐尸出入则奏肆夏【疏谓尸初入庙时】
　　天官掌次凡祭事张尸次【注郑司农云祭祀之尸所居更衣帐】
　　礼记礼器周坐尸
　　陈氏礼书周官掌次祭祀张尸次仪礼大夫士之礼皆祝迎尸于门外祝入门左则固张于庙门之西矣及其入也主人立于阼阶东西面尸盥而进升自西阶主人升自阼阶祝从尸主人从祝尸入即席东面而坐祝主人西面而立皆拜妥尸尸答拜遂坐而祭焉礼祀曰周坐尸诏侑无方观仪礼大夫士之祭则人君事尸之仪畧可见矣
　　蔡氏徳晋曰少牢礼祝出迎尸于庙门之外尸入门沃尸盥祝延尸尸升入祝主人皆拜妥尸尸答拜陆农师曰少牢特牲无朝践故妥尸在馈尸之初若天子诸侯之妥尸宜在初入即席灌尸之前孔仲达曰在奥东面以南爲尊主尊故在南尸来升席自北方尸主各席坐于主北
　　诗小雅楚茨以妥以侑【传妥安坐也　疏祝诏主人拜安尸】
　　右迎尸入妥尸
　　应氏防谦礼乐彚编王礼篇祭之日鸡人夜嘑旦以百官巾车展軨以应鸡人太史奏鸡鸣于阶下鼓人鼓路鼓应门击柝王夙兴郁人荐鬯王祼鬯鷩冕膳夫进食王一举王世子及公族朝于内朝乃行驾玉辂典路赞驾太仆自左驭而前驱太驭掌驭行以肆夏趋以采齐以鸾和爲节齐右持马陪乘王出在外朝典路赞说朝士序仪太仆正位公卿以下进见如外朝之位王歩至太庙羣臣序从节服氏衮冕六人维王之太常虎贲氏先后王而趋以卒五旅贲氏执戈盾夹王车而趋条狼氏八人执鞭以趋辟宫正跸师氏使其属帅四夷之各以其兵服守王之门外百官官以物至与祭者诸侯建旂卿建旜大夫士建物官府各象其事大司冦及肆师率旅贲氏先入清宫王后服副衣祎衣赤舄乘重翟锡面朱总自闱门出九嫔世媍女御女史从内小臣前驱内竖跸即位于西房王即位于门外东方西面王世子及公卿以下序爵于西方北面宾即位于西方东面祭仆六人立于王后传王命命太祝小祝立于宾西北东面北上小宗伯告备于王王揖先入太仆齐右祭仆从入虎贲氏列于两阶之东西序王先入门右大司乐令奏王夏御仆一人奉槃东面于庭南小臣奉匜水西面于槃东御仆一人奉箪巾西面于槃北乃沃王盥于槃上卒盥坐奠箪取巾兴振之三以授王王拭乃入立于阼阶与祭者从入列于阶下如门外之位太祝小祝六人先时迎羣庙之主升于筵及是宗人摈举手曰有司具请升王登太宰奉币从入太室祝在左王再拜稽首祝祝曰孝王某某年月吉日丁亥敢以嘉币荐岁事于太祖某公以某妃配某氏【世祖以下同】尚飨王又再拜稽首祝出迎尸于庙门之外王出降立于阼阶东西面祝先入门右每尸一祝尸入门左王及宾皆辟位小祝沃盥如王入之仪大司乐令奏肆夏尸升自西阶入室祝从王升自阼阶大宗伯小宰师氏保氏御仆祭仆从祝先入东面尸升筵坐于主北王西向立于户内拜妥尸尸不言答拜祝拜尸答拜遂坐大冡宰及六官升入拜妥羣尸亦如之【大祫则更用二】王乃退立
　　蕙田案应氏所叙礼仪节次多有谬悮如王夙兴郁人荐鬯此见国语系借田之礼其祭宗庙不见有夙兴祼鬯之文恐未便添入文王世子公族朝于内朝郑注谓以宗族事防并不指祭时而言且宁有将入庙行祭而先受朝之理又在外朝有序仪正位羣臣进见之仪俱繁冗无据既云王歩至太庙又云节服氏维王之太常旅贲氏夹王车而趋忽歩忽车不相照应入庙而旅贲清宫礼亦无文至入室祝拜不及酌奠尤爲踈漏
　　观承案应氏礼书亦号详明然细加考究其不免踈漏者有如此甚矣礼学之难言非有精心大力者乌足语此







　　五礼通考卷八十六
<经部,礼类,通礼之属,五礼通考>
　　钦定四库全书
　　五礼通考卷八十七
　　刑部尚书秦蕙田撰
　　吉礼八十七
　　宗庙时享
　　尚书洛诰王入太室祼【传太室清庙祼鬯告神　疏太室室之大者故爲清庙庙有五室中央曰太室王肃云太室清庙中央之室清庙神之所在故王入太室灌献鬯酒以告神也祼者灌也王以圭瓒酌郁鬯之酒以献尸尸受祭而灌于地因奠不饮谓之祼周人尚祭礼以灌爲重故曰王祼夏氏僎曰郊特牲云既灌然后出迎牲则祼在前杀牲在后今此先言杀后言祼者葢此所谓王宾杀禋咸格非谓诸侯至杀牲时始至也乃谓诸侯以王将举此杀禋盛礼皆成助祭诸侯既至然后王入清庙祼酒也此与郊特牲之义何异】
　　礼记祭统献之属莫重于祼
　　【方氏慤曰祼所以求阴而贵气周人则先求诸阴而尚也故重祼】
　　【陈氏礼书献之属有九而莫重于祼是以降神者爲重凡献卿大夫及羣有司皆其轻者也】
　　郊特牲灌用鬯郁合鬯臭阴达于渊泉灌以圭璋用玉气也【疏灌用鬯臭者臭谓鬯气也未杀牲先酌鬯酒灌地以求神郁合鬯者郁郁金也鬯谓鬯酒煮郁金草和之其气芬芳条鬯也氏读句则云郁合鬯阴达于渊泉者用郁鬯灌地是用臭气求阴达于渊泉也灌以圭璋用玉气也者王肃云以圭璋爲瓒之柄也瓒所以鬯也玉气洁润灌用玉瓒亦求神之宜也玉气亦是尚也】
　　周礼天官小宰凡祭祀赞王祼将之事【注又从太宰助王也将送也祼送送祼谓赞王酌郁鬯以献尸谓之祼祼之言灌也明不爲饮主以祭祀唯人道宗庙有祼天地大神至尊不礼莫称焉凡郁鬯受祭之啐之奠之　疏朝践以后尸乃饮二祼爲奠不饮故云不爲饮主以祭祀云凡郁鬯受祭之啐之奠之者谓王以圭瓒酌郁鬯献尸后亦以璋瓒酌郁鬯献尸尸皆受灌地降神名为祭之向口啐之啐之谓入口乃奠之于地也】
　　春官小宗伯凡祭祀以时将瓒祼【注将送也犹奉也祭祀以时奉而授王疏此小宗伯又奉而授之王者此据授王彼小宰据授尸谓瓒既在王手小宰乃赞王授尸故二官俱言也】郁人诏祼将之仪与其节凡祼事沃盥【注节谓王奉玉送祼蚤晏之时疏奉玉谓王与后祼时奉瓒而酌郁鬯云送祼者谓送之以授尸尸得祭之哜之奠之不饮故上文司农云】
　　【停于祭前也王及后祼皆郁人沃以水盥手及洗瓒也】
　　【郑氏锷曰诏告以祼将之仪与夫多少之节小宗伯赞祼将肆师亦赞祼将郁人诏之以其仪节而已】
　　诗大雅文王殷士肤敏祼将于京【传祼灌鬯也周人尚臭　疏殷臣壮敏来助周祭祼将是也王肃亦云故士自殷以其美德来归周助祭行灌鬯之礼也然宗庙之祭以灌爲主于礼王正祼而后亚祼则祼将主人之事矣而云助行濯者天官小宰凡祭祀赞灌将之事注云又从太宰助王祼谓赞王酌郁鬯以献尸言太宰赞王小宰赞太宰是祼将之事有臣助之矣此周人尚举祼将以表祭祀事见殷士助祭耳不必专助行灌也】
