<!-- { "loadSidebar": true } -->
　　又曰国语日祭月祀时享既与周礼祀天神祭地祗享人鬼之名不合韦昭又谓日上食于祖祢月祀于髙曾时享于二祧亦但于祭法畧相表里而不见于他经又主既复寝则其几筵未知当俟临祭而后设耶或常设而不除也
　　陈氏礼书周礼大宗伯以肆献祼馈食享先王以春祠夏禴秋尝冬烝享先王祭法王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止诸侯五庙一坛一墠曰考庙曰王考庙曰皇考庙皆月祭之显考庙祖考庙享尝乃止然则周礼有时祭无月祭祭法有月祭无时祭周语祭公谋父曰甸服者祭侯服者祀賔服者享要服者贡日祭月祀时享嵗贡楚语观射父曰先王日祭月享时类嵗祀诸侯舍日卿大夫舍月士庶人舍时韦成韦昭之徒则曰天子日祭于祖考月祭于髙曾时享于二祧嵗贡于坛墠此与汉法日祭于寝月祭于庙时祭于便殿其事相类而甸侯賔要荒五服之制与禹贡相合盖夏商之礼如此故左丘明荀卿司马迁皆得以传之也周礼小宗伯凡天地之大灾类社稷宗庙为位则类于宗庙者无常时与所谓王时类者异矣王制庶人春荐韭夏荐麦秋荐黍冬荐稻韭以卵麦以鱼黍以豚稻以雁则荐于四时者有常物与所谓庶人舍时者异矣然则玉藻言天子听朔于南门之外诸侯听朔于太庙春秋文公六年书闰月不告朔犹朝于庙论语曰子贡欲去告朔之饩羊郑氏释玉藻谓天子听朔于明堂以特牲告其帝及神配以文王武王释论语谓人君每月告朔有祭谓之朝享然周礼朝享非谓告朔而听朔于明堂以特牲告其帝及神配以文王武王无所经见要之告朔于庙饩以特牲谓之月祭此先王之礼也鲁文公不行告朔之礼但身至庙拜谒而已故春秋讥之谷梁言天子告朔于诸侯诸侯受于祢庙礼也又曰闰月不以告朔然受朔于祢则异于玉藻闰月不告朔则异于左氏【左氏曰闰以正时时以作事事以厚生生民之道于是乎在不告朔弃时政也】祭法诸侯月祭不及祖考其说与谷梁同不知何据然也
　　蕙田案祭法有享尝有月祭享尝则四时之祭是巳月祭则注疏无明文又考之玉藻听朔孔疏春秋告月孔疏公羊徐疏谷梁杨疏论语邢疏并以祭法月祭释之案告朔天子以特牛诸侯以特羊此是告庙之礼并非祭礼告庙亦止在所藏之祖庙未必徧告五庙且据玉藻听朔于南门之外南门之外则明堂是已王立七庙安得俱在南门之外乎长乐陈氏以月祭为荐新之祭其说为是今从之其周语祭公谋父所云月祀楚语观射父所云月享之文并当训为荐新之祭礼记亦以告朔牵合月祭恐未为的
　　右月祭荐新
　　汉书叔孙通传惠帝尝出游离宫叔孙通曰古者有春尝果方今樱桃熟可献愿陛下出因取樱桃献宗庙上许之诸果之献由此兴
　　后汉书邓太后纪安帝七年正月庚戌谒宗庙命妇羣妾相礼仪与皇帝交献成礼而还因下诏曰凡供荐新味多非其节或鬰养强孰或穿掘萌芽味无所至而夭折生长岂所以顺时育物乎传曰非其时不食自今奉祠陵庙须时乃上凡省二十三种
　　三国魏志明帝本纪太和六年四月甲子初进新果于庙
　　髙堂隆云案旧典天子诸侯月有祭事其孟则四时之祭也三牲黍稷时物咸备其仲月季月皆荐新之祭也大夫以上将之以羔或加以犬而已不备三牲也士以豚庶人则唯其时宜鱼雁可也皆有黍稷礼器曰羔豚而祭百官皆足太牢而祭不必有余羔豚则荐新之礼也太牢则时祭之礼也诗云四月其蚤献羔祭韭周之四月则夏之二月也月令仲春天子乃献羔开冰季春之月天子始乘舟荐鲔仲夏之月天子乃尝鱼咸荐之寝庙此则仲月季月荐新之礼也
　　蜀谯周礼祭集志天子之庙始祖及髙曾祖考皆月朔加荐以像平生朔日也谓之月祭二祧之庙无月祭也凡五谷新熟珍物新成天子以荐宗庙礼未荐不敢食新孝敬之道也其月朔荐及臈荐荐新皆奠无尸故羣庙皆一日之间尽毕
　　晋书武帝本纪咸宁二年六月癸丑荐荔枝于太庙册府元龟太康元年五月丁卯荐渌酒于太庙
　　北魏书髙祖本纪太和十五年八月壬辰诏郡国有时物可以荐宗庙者贡之
　　通典唐四时各以孟月享太庙室各用一太牢若品物时新堪进御者有司先送太常令尚食相知简择务令洁净仍以滋味与新物相宜者配之太常卿及少卿一人奉荐太庙【卿及少卿有故即差五品以上摄】有司行事不出神主仲春荐冰亦如之
　　开元礼荐新于太庙仪
　　荐新之日太庙令帅斋郎洒扫庙之内外太官先馔所荐之物于神厨【若有酒者庙司设樽坫罍洗如式】谒者引太常卿入立于门东之内道北靣南谒者赞引称再拜太常卿再拜进馔者奉馔入自正门升自太阶各诣于神座前【笾豆盖幂彻之如式】讫降自东阶以出谒者引太常卿升自东阶诣献祖室前盥洗酌献讫再拜又再拜【若无酒即俱再拜】讫谒者引太常卿复位谒者赞拜讫谒者引出
　　荐新物
　　冬鱼蕨笋蒲白韭堇小豆眢豆襄荷菱仁姜菱索春酒桑落酒竹根黄米粳米糯米粱米稷米茄子甘蔗芋子鸡头仁苜蓿蔓菁胡瓜冬瓜瓠子春鱼水苏枸杞芙茨子藕大麦麪瓜油蔴麦子椿头莲子栗冰甘子李樱桃杏林檎橘椹庵萝果枣兎脾麞鹿野鸡凡荐新皆所司白时新堪供进者先送太常令尚食相与简择仍以滋味与新物相宜者配之以荐皆如上仪
　　旧唐书礼仪志天寳十一载闰三月制自今已后每有朔望日宜令上食造食荐太庙每室一牙盘内官享荐仍五日一开室门洒扫
　　宋史礼志开寳通礼荐新之仪诣僖祖室户前盥洗酌献讫再拜次献诸室如上礼遂诏曰夫顺时搜狩礼有旧章非乐畋游将荐宗庙久堕前制阙孰甚焉爰遵时令暂狩近郊既躬获禽用以荐爼其今月十一日畋猎亲射所获田禽并付所司以备太庙四时荐享着为令玉海太宗淳化三年正月二十六日诏仲春开冰献羔祭韭
　　宋史礼志仁宗景祐三年宗正丞赵良规言通礼着荐新凡五十余物今太庙祭享之外唯荐冰其余荐新之礼皆寝不行宜以品物时新所司送宗正令尚食简择滋味与新物相宜者配以荐之于是礼官宗正条定逐室时荐以京都新物畧依时训协用典章请每嵗春孟月荐蔬以韭以菘配以卵仲月荐冰季月荐蔬以笋果以含桃夏孟月尝麦配以彘仲月荐果以瓜以来禽季月荐果以芡以菱秋孟月尝粟尝穄配以鸡果以枣以梨仲月尝酒尝稻蔬以茭笋季月尝豆尝荞麦冬孟月羞以兎果以栗蔬以藷藇仲月羞以雁以麞季月羞以鱼凡二十八种所司烹治自彘以下令御厨于四时牙盘食烹馔卜日荐献一如开寳通礼又太常礼院言自来荐冰惟荐太庙逐室帝主后主皆阙谨案朔望毎室牙盘食帝后同荐又案礼有荐新如朔奠详此献祀帝后主别无异等之义今后前庙逐室后主欲乞四时荐新并如朔望牙盘例后庙奉慈庙如太庙之礼
　　皇祐三年太常寺王洙言毎内降新物有司皆择吉日至渉三四日而物已损败自今令礼部预为闗报于次日荐之更不择日
　　吕公绰传故事荐新诸物礼官议乃荐或后时陈败公绰采月令诸书以四时新物及所当荐者配合为圗
　　神宗元丰元年宗正寺奏据太常寺报选日荐新兎藷藇栗黄今三物久粥于市而庙犹未荐颇违礼意盖节序有蚤晏物品有先后自当变通安能齐一又唐开元礼荐新不出神主今两朝荐新及朔望上食并出神主请下礼官参定所宜详定所言古者荐新于庙之寝无尸不卜日不出神主奠而不祭近时择日而祭非也天子诸侯物熟则荐不以孟仲季为限吕氏月令一嵗之间八荐新物开元礼加以五十余品景祐中礼官议以吕纪简而近薄唐令杂而不经于是更定四时所荐凡二十八物除依时礼月令外又增多十有七品虽出一时之议然嵗时登荐行之已久依于古则大畧违于经则无法今欲稍加刋定取其间先王所尝享用膳羞之物见于经者存之不经者去之请自今孟春荐韭以卵羞以葑仲春荐冰季春荐笋羞以含桃孟夏尝麦以彘仲夏尝雏以黍羞以瓜季夏羞以芡以菱孟秋尝粟与稷羞以枣以梨仲秋尝麻尝稻羞以蒲季秋尝菽羞以兎以栗孟冬羞以雁仲冬羞以麕季冬羞以鱼今春不荐鲔诚为阙典请季春荐鲔无则阙之旧有林檎荞麦藷藇之类及季秋尝酒并合删去凡新物及时出者即日登献既非正祭则不当卜日汉仪尝韭之属皆于庙而不在寝故韦元成传以为庙嵗二十五祠而荐新在焉自汉至于隋唐因仍其失荐新虽在庙然皆不出神主今出神主失礼尤甚请依五礼精义但设神主仍庙成荐新于寝诏依所定如鲔阙即以鲂鲤代之既而知宗正丞赵彦若言礼院以仲秋茭萌不经易以蒲白今仲秋蒲无白改从春献大观礼局亦言荐新虽系以月如樱笋三月当进或萌实未成转至孟夏之类自当随时之宜取新以荐
　　文献通考元丰七年诏旧制荐新米麦之属皆取于市今后宜令玉津琼林宜春瑞圣诸园及金明池后苑供具其所无者乃索之杂买务
　　宋史礼志政和四年比部贠外郎何天衢言先王建祭祀之礼必得疏数之中未闻一日并行两祭者也今太庙荐新有与朔祭同日者夫朔祭之礼行于一月之首不可易也若夫荐新则未尝卜日一月内皆可荐也新物未备犹许次月荐之亦何必同朔祭之日哉自是荐新偶与朔祭同日诏用次日焉
　　文献通考宋礼部修立太庙荐新仪注
　　陈设前一日有司设新物于太常卿斋所至日以行事设笾豆于毎室户外以新物实之【毎室孟春豆三实以韭葑卵仲春豆一实以冰季春豆三实以笋蒲鲔鱼笾一实以含桃孟夏豆三实以彘肉大小麦仲夏豆二实以雏鸡黍笾一实以瓜季夏笾二实以蔆防孟秋豆二实以粟稷笾二实以枣梨仲秋豆二实以麻稻季秋豆二实以菽兎笾一实以栗孟冬豆一实以雁仲冬豆一实以麕季冬豆一实之以鱼】又设盥洗于阼阶下直东霤北向罍在洗东加勺篚在洗西南肆实以巾设太常卿席位于殿下东南西向　省馔　前一日祠祭官引宫闱令诣太常卿斋所同眡新物应馔者有司诣厨省镬以时率其属临造　行事　荐新日祠祭官行宫闱令先入诣殿庭内向立祠祭官曰再拜宫闱令再拜升自西阶【凡行事执事官升降皆自西阶】开室【不出神主】帅其属扫除退就执事位次有司实新毕礼直官引太常卿常服入就殿下席位北向立赞再拜太常卿再拜次引诣盥洗位北向立搢笏盥手帨手执笏升殿诣僖祖室户外搢笏执事者以新物授太常卿太常卿受新物奉入诣神位前北向跪奠执笏俛伏兴出户外北向再拜次诣宣祖室太祖室太宗室真宗室仁宗室英宗室神宗室哲宗室徽宗室钦宗室别庙懿节皇后室安穆皇后室安恭皇后室行礼并如上仪降复位少立退宫闱令阖户降退辽史太宗本纪天显五年七月戊子荐时果于太祖庙六年七月壬子荐时果于太祖庙
　　穆宗本纪应歴十三年七月乙丑荐时羞于太庙金史礼志海陵天徳二年命有司议荐新依典礼合用时物令太常卿行礼正月鲔明昌间用牛鱼无则鲤代二月雁三月韭以卵以葑四月荐冰五月笋蒲羞以含桃六月彘肉小麦仁七月尝雏鸡以黍羞以瓜八月羞以茨以菱以栗九月尝粟与稷羞以枣以梨十月尝麻与稻羞以兎十一月羞以麕十二月羞以鱼从之世宗大定三年有司言毎嵗太庙五享若复荐新似涉于数拟遇时享之月以所荐物附于笾豆荐之以合古者祭不欲数之义制可
