<!-- { "loadSidebar": true } -->
　　南齐书礼志永元元年歩兵校尉何佟之议曰葢闻圣帝明王之治天下也莫不尊奉天地崇敬日月故冬至配天于圜丘夏至祭地于方泽春分朝日秋分夕月所以训民事君之道化下严上之义也故礼云王者必父天母地兄日姊月周礼典瑞云王搢大圭执镇圭藻借五采五就以朝日马融云天子以春分朝日秋分夕月觐礼天子出拜日于东门外【此处当有脱文观下卢郑二条并是解玉藻可见】卢植云朝日以立春之日也郑云端当爲冕朝日春分之时也礼记朝事议云天子冕而执镇圭尺有二寸率诸侯朝日于东郊所以教尊尊也故郑知此端爲冕也礼记保傅云天子春朝朝日秋暮夕月所以明有敬也而不明所用之定辰马郑云用二分之时卢植云用立春之日佟之以爲日者太阳之精月者太阴之精春分阳气方永秋分阴气向长天地至尊用其始故祭以二至日月礼次天地故朝以二分差有理据则融之言得其义矣汉世则朝朝日暮夕月魏文帝诏曰觐礼天子拜日东门之外反祀方明朝事议曰天子冕而执镇圭率诸侯朝日于东郊以此言之葢诸侯朝天子祀方明因率朝日也汉改周法羣公无四朝之事故不复朝于东郊得礼之变矣然旦夕常于殿下东向拜日其礼太烦今采周春分之礼损汉日拜之仪又无诸侯之事无所出东郊今正殿即亦朝会行礼之庭也宜常以春分于正殿之庭拜日其夕月文不分明其议奏魏秘书监薛循请【魏书通典俱作薛靖循请二字并衍误】论云旧事朝日以春分夕月以秋分案周礼朝日无常日郑云用二分故遂施行秋分之夕月多东升而西向拜之背实逺矣谓朝日宜用仲春之朔夕月宜用仲秋之朔淳于睿驳之引礼记云祭日于东祭月于西以端其位周礼秋分夕月并行于上世西向拜月虽如背实亦犹月在天而祭之于坎不复言背月也佟之案礼器云爲朝夕必放于日月郑云日出东方月出西方又云大明生于东月生于西此阴阳之分夫妇之位也郑云大明日也知朝日东向夕月西向斯葢各本其位之所在耳犹如天子东西游幸朝堂之官及拜官者犹北向朝拜宁得以背实爲疑邪佟之谓魏世所行善得与夺之衷晋初弃圜丘方泽于两郊二至辍礼至于二分之朝致替无义江左草创旧章多阙宋氏因循未能反古窃惟皇齐应天御极典教惟新谓宜使盛典行之盛代以春分朝于殿庭之西东向而拜日秋分于殿庭之东西向而拜月此即所谓必放日月以端其位之义也使四方观化者莫不欣欣而颂美旒藻之饰葢本天之至质也朝日不得同昊天至质之礼故冕三旒也近代祀天着衮十二旒极文章之义则是古今礼之变也礼天朝日既服宜有异顷世天子小朝会着绛纱袍通天金博山冠斯即今朝之服次衮冕者也窃谓宜依此拜日月甚得差降之宜也佟之任非礼局轻奏大典实爲侵官伏追慙震从之
　　蕙田案佟之议甚得礼意但谓于殿庭间东向西向拜之非是
　　魏书太祖本纪天兴三年二月丁亥诏有司祀日于东郊
　　礼志天兴三年春帝始祀日于东郊用骍牛一秋分祭月于西郊用白羊一
　　太和十五年八月甲寅集羣官诏曰近论朝日夕月皆欲以二分之日于东西郊行礼然月有余闰行无常凖若一依分日或值月出于东而行礼于西寻情即礼不可施行昔秘书监薛靖等常论此事以爲朝日以朔夕月以朏卿等意谓朏朔二分何者爲是尚书游明根对曰考案旧式推校众议宜从朏月
　　髙祖本纪太和十六年二月甲午初朝日于东郊遂以爲常八月庚寅车驾初夕月于西郊遂以爲常
　　蕙田案自汉以后朝日夕月之礼至魏髙祖始合于经义
　　周书孝闵帝本纪元年二月癸酉朝日于东郊
　　隋书礼仪志礼天子以春分朝日于东郊秋分夕月于西郊汉法不俟二分于东西郊常以郊泰畤旦出竹宫东向揖日其夕西向揖月魏文帝讥其烦防似家人之事而以正月朝日于东门之外前史又以爲非时及明帝太和元年二月丁亥朝日于东郊八月己丑夕月于西郊始合于古后周以春分朝日于国东门外爲坛如其郊用特牲青币青圭有邸皇帝乗青辂及祀官俱青冕执事者青弁司徒亚献宗伯终献燔燎如圜丘秋分夕月于国西门外爲坛于埳中方四丈深四尺燔燎礼如朝日
　　周书武帝本纪保定元年春二月甲午朝日于东郊宣帝本纪宣政元年六月即位秋八月丙寅夕月于西郊
　　隋书髙祖本纪开皇七年二月丁巳祀朝日于东郊礼仪志隋因周制开皇初于国东春明门外爲坛如其郊毎以春分朝日又于国西开逺门外爲坎深三尺广四丈爲坛于坎中髙一尺广四尺毎以秋分夕月牲币与周同
　　北史刘芳传芳转太常卿以所置日月之位去城里数于礼有违乃上疏曰臣闻国之大事莫先郊祀郊祀之本实在审位臣学谢全经业乖通古岂可轻荐瞽言妄陈管说窃见所置坛祀逺近之宜考之典制或未允衷既曰职司请陈肤浅据殷周汉魏所行故事依礼朝拜日月皆于东西门外今日月之位去城东西路各三十窃又未审礼又云祭日于坛祭月于坎今计造如上云云诏曰所上乃有明据但先朝置立已久且可从旧隋书音乐志朝日夕月歌诗二首【迎送神登歌与圜丘同】
　　朝日奏诚夏辞　扶木上朝暾嵫山沉暮景寒来游晷促暑至驰辉永时和合璧耀俗泰重轮明执圭尽昭事服冕罄防诚
　　夕月奏諴夏辞　澄辉烛地域流耀镜天仪歴草随长珠胎逐望亏成形表蟾兔窃药资王母西郊礼既成幽坛福惟厚
　　唐书礼乐志春分朝日于东郊秋分夕月于西郊广四丈髙八尺者朝日之坛也爲坎深三尺纵广四丈坛于其中髙一尺方广四丈者夕月之坛也
　　旧唐书礼仪志武德贞观之制春分朝日于国城之东秋分夕月于国城之西各用方色犊一笾豆各四簠簋防爼各一
　　音乐志祀朝日乐章八首【贞观中作今行用】
　　降神用豫和【词同冬至圜丘】　皇帝行用太和【词同冬至圜丘　夕月同】登歌奠玉帛用肃和　惟圣格天惟明飨日帝郊肆类王官戒吉珪奠春舒钟歌晓溢礼云克备斯文有秩
　　迎神用雍和　晨仪式荐明祀惟光神物爰止灵晖载扬端肃事紫幄兴祥福履攸假于昭令王皇帝酌献饮福用夀和【词同冬至圜丘　夕月同】
　　送文舞出迎武舞入用舒和　崇牙树羽延调露旋宫扣律掩承云诞敷懿德昭神武载集丰功表睿文武舞用凯安【词同冬至圜丘】　送神用豫和【词同冬至圜丘　夕月同】
　　又祀朝日乐章二首【太乐旧有此辞不详所起】
　　迎神　太阳朝序王宫有仪蟠桃彩驾细柳光驰轩祥表合汉歴彰竒礼和乐备神其降斯
　　送神　五齐兼饬百羞具陈乐终广奏礼毕崇禋明鉴万防昭临兆人永流洪庆式动曦轮
　　祀夕月乐章八首【贞观中作今行用】
　　登歌奠玉帛用肃和　测妙爲神通防曰圣坎祀贻则郊禋展敬璧荐登光金歌动暎以载嘉德以流曾庆
　　迎爼用雍和　朏晨争举天宗礼辟夜典凉秋阴明湛夕有斯防有牲斯硕穆穆其晖穰穰是积送文舞出迎武舞入用舒和　合吹八风金奏动分容万舞玉鞘惊词昭茂典光前烈夕耀乗功表盛明

　　五礼通考卷三十三
　　钦定四库全书
　　五礼通考卷三十四
　　刑部尚书秦蕙田撰
　　吉礼三十四
　　日月
　　旧唐书礼仪志王仲丘撰成一百五十卷名曰大唐开元礼以日月爲中祀
　　开元礼皇帝春分朝日于东郊仪【秋分夕月及摄事附】
　　斋戒
　　前祀五日皇帝散斋三日致斋二日如圜丘仪诸应祀之官斋戒如别仪
　　陈设【如祀五帝仪唯不设配帝位及罇罍燎坛方八尺髙一丈开上南出戸方三尺】銮驾出宫【如圜丘之仪】
　　奠玉帛
　　祀日未明三刻诸祀官各服其服郊社令良醖令各帅其属入实罇罍玉币【凡罇之次太罇为上实以醴齐着罇次之实以盎齐罍罇实以清酒其酒各实于上罇罍罇无酒礼神之玉以圭有邸其币大明以青夜明以白】太官令帅进馔者实诸笾豆簠簋入设于内壝东门之外馔幔内未明二刻奉礼帅赞者先入就位赞引引御史太祝及令史与执罇罍筐幂者入自东门当坛南重行北靣以西爲上【凡引导者毎曲一逡巡】立定奉礼曰再拜赞者承传【凡奉礼有词赞者皆承传】御史以下皆再拜讫执罇者升自东陛立于罇所坛下执罍洗篚幂者各就位赞引引御史太祝诣坛东陛升行埽除于上令史祝史行埽除于下讫引降就位驾将至谒者赞引各引祀官及从祀羣官诸国蕃客使俱就门外位驾至大次门外回辂南向将军降立于辂右侍中进当銮驾前跪奏称侍中臣某言请降辂俛伏兴还侍立皇帝降辂之大次通事舍人引文武五品以上从祀之官皆就门外位太乐令帅工人二舞次入就位文舞入陈于悬内武舞立于悬南道西谒者引司空入就位立定奉礼曰再拜司空再拜讫谒者引司空诣坛东陛升行埽除于上降行乐悬于下讫引出就位皇帝停大次半刻顷通事舍人分引从祀文武羣官介公酅公诸国客使先入就位太常博士引太常卿立于大次门外当门北向侍中版奏外办皇帝服冕出次华葢侍衞如常仪【侍中负宝陪从如式】博士引太常卿太常卿引皇帝【凡太常卿前导皆博士先引】至南内壝门外殿中监进大圭尚衣奉御又以镇圭授殿中监殿中监受进皇帝搢大圭执镇圭华葢仗衞停于门外近侍者从入如常谒者引礼部尚书太常少卿陪从如常皇帝至版位西靣立【毎立定太常卿与博士退立于左】谒者赞引各引祀官次入就位立定太常卿前奏称请再拜退复位皇帝再拜奉礼曰众官再拜在位者皆再拜太常卿前奏有司谨具请行事【摄则初司空入谒者赞引各引祀官以次入就位赞拜讫谒者进太尉之左曰请行事凡献皆以太尉为初献】退复位协律郎跪俛伏举麾兴【凡取物者皆跪俯伏而取以兴奠物则奠讫俛伏而后兴】鼓柷奏元和之乐乃以圜钟之均以文舞之舞乐舞六成偃麾戞敔乐止【凡乐皆协律郎举麾工鼓柷而后作偃麾戞敔而后止】太常卿前奏称请再拜退复位【摄则奉礼赞曰众官再拜】皇帝再拜奉礼曰众官再拜在位者皆再拜太祝取玉币于篚立于罇所太常卿引皇帝太和之乐作【皇帝毎行皆作太和之乐】皇帝诣坛升自南陛侍中中书令已下及左右侍从量人从升【以下皆如之】皇帝升坛北向立乐止【摄则谒者引太尉升奠】太祝加玉于币以授侍中侍中奉玉帛东向进皇帝搢镇圭受玉帛【毎受物搢镇圭奠讫执圭俛伏兴】登歌作肃和之乐乃以大吕之均太常卿引皇帝进北面跪奠于大明【夕月云夜明】神座俛伏兴太常卿引皇帝少退北向再拜讫登歌止太常卿引皇帝乐作皇帝降自南陛还版位西向立乐止【摄则谒者引太尉】初羣官拜讫祝史奉毛血之豆立于门外俟登歌止祝史奉毛血入升自南陛太祝迎取于坛上进奠于神座前太祝与祝史退立于罇所
　　进熟
