<!-- { "loadSidebar": true } -->
　　秋官司仪王燕则诸侯毛【注谓以须髪坐也朝事尊尊上爵燕则亲亲上齿郑司农云谓老者在上也老者二毛故曰毛　疏此燕则公三燕侯伯再燕子男一燕朝事上爵者依爵尊卑为先后燕则不问爵之尊卑取以年齿为先后也】
　　陈氏祥道曰于司仪见王所以燕诸侯者以齿也故曰王燕则诸侯毛于膳夫见王所以为燕者非自为主也故曰王燕饮则为献主于太仆见王所以燕者必于内朝也故曰王燕则太仆相其法于酒正见王所以燕賔者必有多寡之数也故曰王燕则共其计于鞮鞻氏见王所以燕者必有乐也故曰掌四夷乐与其声歌祭祀则龡而歌之燕亦如之然其牢礼之物献酬之数衣服器皿之用与夫乐舞节奏皆不得而详故孔頴达谓天子燕礼已亡也
　　蕙田案以上天子燕礼
　　礼记郊特牲三献之介君专席而酢焉此降尊以就卑也【注三献卿大夫来聘主君飨燕之以介为賔賔为茍敬则彻重席而受酢也专犹单也　疏谓诸侯遣卿来聘卿礼三献其副为大夫与卿为介谓之三献之介大夫席虽再重今为介降一席祗合专席主君若受此介之酢爵虽是诸侯合三重之席必彻去重席单席而受焉降诸侯之尊以就介之卑也五等诸侯之卿皆三献若春秋之时则与此礼异若大国之卿则礼同子男故昭元年郑人飨赵孟具五献笾豆杜注朝聘之制大国之卿五献其侯伯次国其卿与大国大夫同故昭六年季武子云下臣得贶不过三献杜云大夫三献是也】
　　蕙田案此诸侯燕聘賔之礼
　　檀弓朝不坐燕不与【注朝燕于寝大夫坐于上士立于下　疏若路门外正朝则大夫以下皆立若燕朝在于路寝如孔子摄齐升堂则坐也燕礼献卿大夫及乐作之后西阶上献士士既献者立于东阶下西面无升堂之文是士立于下】
　　蕙田案燕礼士非不与云不与者谓不与堂上之位
　　又案此诸侯燕其臣之礼
　　少仪凡祭于室中堂上无跣燕则有之【注祭不跣者主敬也燕则有跣为欢也燕所尊在堂将燕降脱屦乃升堂】
　　凡饮酒为献主者执烛抱燋客作而辞然后以授人【注为宵言也主人亲执烛敬賔示不倦也言献主者容君使宰夫也末爇曰燋】执烛不让不辞不歌【注以烛继画礼杀　疏礼賔主有让及更相辞谢又各歌诗相显今既夜莫所以杀于三事】
　　蕙田案此燕时杂仪
　　郑康成诗谱其用于乐国君以小雅天子以大雅然而飨賔或上取燕或下就何者天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同【疏左传曰肆夏天子所以飨元侯鲁语曰金奏肆夏繁遏渠天子所以飨元侯是天子飨元侯歌肆夏也则非元侯不得歌之肆夏颂之族类颂下惟有大雅故知于诸侯歌文王也传又言文王两君相见之乐是诸侯于邻国之君亦歌文王与天子于诸侯同也乡饮酒燕礼合乐皆降于升歌则知歌文王者当合鹿鸣歌肆夏者合文王也传言金奏肆夏此云歌者凡乐之初作皆击金奏之论语云始作翕如也郑云始作谓金奏又左传云歌钟二肆是歌必以金奏之其实文王鹿鸣亦金奏肆夏亦工歌互言之也此歌在堂上故郊特牲云歌者在上贵人声也其合乐则在堂下故降升歌一等元侯谓诸侯之长牧伯也牧伯与上公则为大国其余侯伯为次国子男为小国非元侯也故总谓之诸侯用乐与两君相见之乐同仪礼注云两君相见歌大雅合小雅天子与次国小国之君燕亦如之是也仲尼燕居云两君相见升歌清庙下管象彼两元侯相见法也元侯相见亦与天子于元侯同不歌肆夏避天子也其元侯于次国小国亦当与诸侯于邻国同】天子诸侯燕羣臣及聘问之賔皆歌鹿鸣合乡乐【疏天子诸侯于国君皆云飨于臣皆云燕所以见尊卑之礼异臣与国君别其等其实国君与臣飨燕皆有何者周礼掌客职曰上公三飨三燕是天子于诸侯飨燕俱有也鹿鸣天子小雅而序曰燕羣臣嘉賔也既饮食之笺云饮之而有币酬即飨所用是天子于羣臣飨燕俱有也左传曰晋侯使士防平王室定王飨之又曰晋士文伯如周王与文伯燕是天子于聘问之賔飨燕俱有也秋官司仪职曰凡诸公相为賔致飨食左传曰公与晋侯燕于河上是诸侯相于飨燕俱有也左传曰穆叔如晋晋侯飨之聘礼曰公于賔再飨一燕是诸侯于聘问之賔飨燕俱有也左传曰季文子如宋致女复命公飨之燕礼燕已之臣子是诸侯自于羣臣飨燕俱有也其用乐由尊卑为差不由飨燕为异燕礼燕隣国聘问之賔歌鹿鸣晋侯飨穆叔歌鹿鸣之三三拜是其用乐同也故仪礼注引穆叔之辞乃云然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅所言用乐与此飨同是天子诸侯于国君飨燕同乐也此用乐之差谓升歌合乐为例其舞则燕礼云若舞则酌是诸侯于臣得用颂与此异也又郊特牲曰大夫之奏肆夏自赵文子始注云僣诸侯明诸侯得奏肆夏故郊特牲又曰賔入门而奏肆夏示易以敬注云賔朝聘者也又大射燕礼纳賔皆云及庭奏肆夏及周礼注杜子春云賔来奏纳夏之等皆谓賔始入及庭未行礼之时与升歌合乐别也】
　　蕙田案此论燕时之乐
　　诗小雅鹿鸣序鹿鸣燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣【笺饮之而有币酬币也食之而有币侑币也　疏燕礼賔惟一人而云羣臣皆为嘉賔者燕礼于客之内立一人为賔使宰夫为主与之对行礼耳其实君设酒殽羣臣皆在君为之主羣臣总为賔也燕礼云若与四方之賔燕则迎之于大门内其燕皆与臣同则此嘉賔之中容四方之賔矣】
　　朱子曰君臣之分以严为主朝廷之礼以敬为主然一于严敬则情或不通而无以尽其忠告之益故先王因其饮食聚防而制为燕飨之礼以通上下之情而其乐歌又以鹿鸣起兴而言其礼意之厚如此庶乎人之好我而示我以大道也序以此为燕羣臣嘉賔之诗而燕礼亦云工歌鹿鸣四牡皇皇者华即谓此也乡饮酒用乐亦然而学记言大学始教宵雅肄三亦谓此三诗然则又为上下通用之乐矣岂本为燕羣臣嘉賔而作其后乃推而用之乡人也与
　　呦呦鹿鸣食野之苹我有嘉賔鼓瑟吹笙吹笙鼓簧承筐是将人之好我示我周行
　　何氏楷曰鼓瑟吹笙即燕乐也瑟在堂上笙在堂下古者主人三献礼成之后而乐作记所谓凡举爵三作而不徒爵故作乐以乐之燕礼小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降工歌鹿鸣四牡皇皇者华卒歌笙入立于县中奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪先鼓瑟而后吹笙故诗言之序如此承筐指币帛言或疑燕礼无用币之文儿焘谓周语云先王之燕体解节折而共饮食之于是乎有折俎加豆酬币宴货以示容合好则燕未尝不用酬币也
　　呦呦鹿鸣食野之蒿我有嘉賔徳音孔昭视民不恌君子是则是效我有防酒嘉賔式燕以敖【笺徳音先王道徳之教也饮酒之礼于旅也语】
　　何氏楷曰焘谓此作乐坐燕之后而复行旅酬之礼时也乡射礼云古者于旅也语疏义云賔筵之初礼乐方盛言语则慢矣迨至旅酬则礼已成乐已备于是而语乃无嫌也
　　呦呦鹿鸣食野之芩我有嘉賔鼓瑟鼓琴鼓瑟鼓琴和乐且湛我有防酒以燕乐嘉賔之心
　　何氏楷曰八音以丝为君丝又以琴为君乡饮酒礼二人皆左何瑟燕礼小臣左何瑟不及琴者以瑟见琴也焘谓首章言鼓瑟吹笙至此复言鼓瑟鼓琴者盖旅酬既终作无算乐之时也先是作乐乐賔之后君命曰以我安皆对曰诺敢不安既而君曰无不醉皆兴对曰诺敢不醉于是旅酬礼毕无算爵言以醉为节不限数也公有命彻幂然后皆升堂反坐无算乐向者献酬有节笙歌间合皆三终今曰无算不拘三也此诗鼓瑟鼓琴重言义或因此
　　伐木序伐木燕朋友故旧也自天子至于庶人未有不须友以成者亲亲以睦友贤不弃不遗故旧则民徳归厚矣
　　朱子曰此燕朋友故旧之乐歌
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之聼之终和且平
　　伐木许许酾酒有藇既有肥羜以速诸父宁适不来微我弗顾于粲洒扫陈馈八簋既有肥牡以速诸舅宁适不来防我有咎【传以筐曰酾以薮曰湑藇美貌羜未成羊也天子谓同姓诸侯诸侯谓同姓大夫皆曰父异姓则称舅国君友其贤臣大夫士友其宗族之仁者粲鲜明貌圎曰簋天子八簋　笺粲然已洒矣陈其黍稷矣谓为食礼　疏此有酒有羜召族人饮之盖是燕礼非飨也何则聘礼注云飨谓烹太牢以饮賔也今此惟肥羜而已是非飨礼明矣燕礼记云其牲狗不用羊豕此有肥羜者天子之礼异于诸侯也仪礼特牲少牢聘礼公食之等皆以簋盛黍稷则八簋是黍稷之器案周官掌客职五等诸侯簋皆十二又公食大夫礼上大夫八簋此天子云八簋者据待族人设食之礼知是食礼者燕礼主于饮酒无饭食则此簋盛黍稷是食礼可知】
　　伐木于阪酾酒有衍笾豆有践兄弟无逺民之失徳干糇以愆有酒湑我无酒酤我坎坎鼓我蹲蹲舞我迨我暇矣饮此湑矣【传衍美貌糇食也湑莤之也酤一宿酒也蹲蹲舞貌　笺践陈列貌兄弟父之党母之党此族人陈王之恩也王有酒则泲莤之王无酒酤买之要欲厚于族人为我击鼓坎坎然为我兴舞蹲蹲然谓以乐乐已又述王意曰及我今之闲暇共饮此湑酒欲其无不醉之意　疏礼有同姓异姓庶姓同姓王之同宗是父之党也异姓王舅之亲庶姓与王无亲者天子于诸侯非同姓皆曰舅不由有亲无亲则舅文又兼庶姓矣其中容有舅甥之亲故通言母之党也父党母党得同曰兄弟者兄弟是相亲之辞推而广之异姓亦得言之故释亲云父之党为宗族母与妻之党为兄弟此不言妻党者以舅是母党之称故特言母耳其实妻党亦曰兄弟释亲又曰妻之父为婚兄弟婿之父为姻兄弟是也】
　　朱子曰言人之所以至于失朋友之义者非必有大故或但以干糇之薄不以分人而至于有愆耳故我于朋友不讣有无但及闲暇则饮酒以相乐也丘氏濬曰此诗可见人君之于其臣下非但有大燕飨若夫闲暇之时其于诸父诸舅朋友故旧亦必有燕饮以笃其恩义云
　　何氏楷曰伐木文王季冬大饮三族也王居明堂礼季冬命国为酒以合三族君子説小人乐诗云迨我暇矣饮此湑矣谓嵗暮礼阕王者乃暇也礼有飨有食有燕此诗言有肥牡有肥羜是用太牢则同于飨言陈馈八簋笾豆有践是有饭有殽则同于食言有酒湑我无酒酟我是无算爵言坎坎鼓我蹲蹲舞我是无算乐则同于燕兼是三者而有之礼之盛也三族有二义其一谓父子及身小记云以三为五以五为九是也其一谓父族及母族妻族也是诗有以速诸舅之言则当从后义
　　鱼丽序鱼丽美万物盛多能备礼也
　　朱子曰此燕飨通用之乐歌案仪礼乡饮酒及燕礼前乐既毕皆间歌鱼丽笙由庚歌南有嘉鱼笙崇丘歌南山有台笙由仪然则此六者盖一时之诗而皆为燕飨賔客上下通用之乐
　　鱼丽于罶鲿鲨君子有酒防且多　鱼丽于罶鲂鳢君子有酒多且防　鱼丽于罶鰋鲤君子有酒防且有物其多矣维其嘉矣　物其防矣维其偕矣　物其有矣维其时矣
　　朱子曰即燕飨所荐之羞而极道其美且多见主人礼意之勤以优賔也
