<!-- { "loadSidebar": true } -->
　　唐书礼乐志宪宗元和五年诏以来岁正月借田太常修撰韦公肃言借田礼废乆矣有司无可考乃防礼经参采开元乾元故事为先农坛于借田皇帝夹侍二人正衣二人侍中一人奉耒耜中书令一人礼部尚书一人侍从司农卿一人授耒耜于侍中太仆卿一人执牛左右卫将军各一人侍卫三公以宰相摄九卿以左右仆射尚书御史大夫摄三诸侯以正员一品官及嗣王摄推数一用古制礼仪使一人太常卿一人赞礼三公九卿诸侯执牛三十人用六品以下官皆服袴褶御耒耜二并韬皆以青其制度取合农用不雕饰毕日收之耤耒耜丈席二先农坛高五尺广五丈四出陛其色青三公九卿诸侯耒十有五御耒之牛四其二副也并牛衣每牛各一人绛衣介帻取闲农务者礼司以人赞导之执耒持耜以髙品中官二人不袴褶皇帝诣望耕位通事舍人分导文武就耕所太常帅其属用庶人二十八以郊社令一人押之太常少卿一人率庶人趍耕所博士六人分赞耕礼司农少卿一人督视庶人终千亩廪牺令二人一人奉耒耜授司农卿以五品六品清官摄一人掌耒耜太常寺用本官三公九卿诸侯耕牛四十其十副也牛各一人庶人耕牛四十各二牛一人庶人耒耜二十具锸二具木为刄主借田县令一人具朝服当耕时立田侧毕乃退畿甸诸县令先期集以常服陪耕所耆艾二十人陪于庶人耕位南三公从者各三人九卿诸侯从者各一人以助耕皆绛服介帻用其本司是时虽草具其仪如此以水旱用兵而止
　　王海隋书借田令以青箱穜稑之种跪陈司农诣耕所洒之唐不行此礼
　　右汉至唐亲耕享先农

　　五礼通考卷一百二十四
<经部,礼类,通礼之属,五礼通考>
　　钦定四库全书
　　五礼通考卷一百二十五
　　刑部尚书秦蕙田撰
　　吉礼一百二十五
　　亲耕享先农
　　宋史礼志借田之礼岁不常讲太宗雍熙四年始诏以来年正月择日有事于东郊行借田礼所司详定仪注依南郊置五使除耕地朝阳门七里外为先农坛髙九尺四陛周四十歩饰以青二壝寛博取足容御耕位观耕台大次设乐县二舞御耕位在壝门东南诸侯耕位次之庶人又次之观耕台髙五尺周四十歩四陛如坛色其青城设于千亩之外又言隋以青箱奉穜稑唐废其礼青箱旧无其制请以竹木为之而无葢两端设襻饰以青中分九隔隔盛一种覆以青帊穜稑即早晚之种不定谷名请用黍稷秫稻粱大小豆大小麦陈于箱中大礼使李昉言案通礼乘耕根车今请改乘玉辂载耒耜于耕根车又前典不载告庙及称贺之制今请前二日告南郊太庙耕礼毕百官称贺于青城礼有劳酒合设会于还宫之翌日望如亲祀南郊之制择日大宴详定所言御耒耜二具竝盛以青縚凖唐乾元故事不加雕饰礼毕收于禁中以示稼穑艰难之意其祭先农用纯色犊一如郊祀例进胙余竝权用大祀之制皇帝散斋三日致斋二日百官不受誓戒神农后稷册学士院撰文进书以卤簿使贾黄中言复用象辂载耒耜以重其事五年正月乙亥帝服衮冕执镇圭亲享神农以后稷配备三献遂行三推之礼毕事觧严还行宫百官称贺帝改御大辇服通天冠绛纱袍鼓吹振作而还御乾元门大赦改元端拱文武递进官有差二月七日宴羣臣于大明殿行劳酒礼
　　乐志雍熙享先农六首【余同祈谷】
　　降神静安　先农播种九谷务滋灵坛致享良耜陈仪吉日维亥运属纯熙乐之作矣神其格思
　　奠玉币敷安　亲耕展祀明灵来格九有骏奔百司庀职献奠肃肃登降翼翼祈彼丰穰福流万国奉爼丰安　肃陈韶舞祗荐牺牲乃逆黄爼以率躬耕
　　亚献正安　祀惟古典食乃民天歆兹洁祀以应祈年
　　终献正安　式陈芳荐爰致防诚神其降鍳永福黎甿
　　送神静安　明禋绀氊灵风肃然登歌已阕神驭将旋道光帝借礼备公田鍳兹躬稼永锡丰年
　　文献通考学士院上东郊青城殿门名前殿曰两仪后殿曰延庆大殿门曰龙德左掖门曰光天右掖门曰丽天东门曰鳯阳西门曰安福南门曰祈年北门曰元英大殿东西廊门曰日华月华后园五花亭曰会芳御幄后门曰福庆诏付有司
　　宋史礼志景德四年判太常礼院孙奭言来年画日正月一日享先农九日上辛祈糓祀上帝春秋传曰启蛰而郊郊而后耕月令曰天子以元日祈谷于上帝乃择元辰亲载耒耜躬耕帝借先儒皆云元日谓上辛郊天也元辰谓郊后吉亥享先农而耕借也六典礼阁新仪竝云上辛祀昊天次云吉亥享先农望改用上辛后亥日用符礼文
　　明道元年诏以来年二月丁未行借田礼而罢冬至亲郊遣官奏告天地宗庙诸陵景灵宫州都就告岳渎宫庙其礼一如端拱之仪而损益之礼成遣官奏谢如告礼
　　仁宗本纪明道二年二月丁未祀先农于东郊
　　玉海明道二年正月庚辰诏以皇兄建雄军节度允升摄左卫上将军蒋国公为祀先农亚献彰信军节度使观察留后允宁摄右卫上将军莱国公为三献二月丙午上斋宿于东郊日傍有黄气如龙鳯丁未服衮冕执圭祀神农后稷于坛
　　会要学士院撰享先农登歌乐章
　　文献通考广文馆开封府贡举人等上书以国家躬训农事难逄之会乞陪序于坛次以观盛典从之令陪位于文官九品之下　大礼使言借田礼希旷已乆比闻修举内外翘属况亲屈万乘劝农力本伏请下有司令徧谕宻近村聚候御耕日特许父老乡民观望盛礼勿令呵止从之
　　乐志明道亲享先农十首
　　迎神静安　稼政之本民食唯天甫田兆岁后稷其先灵坛既祀黛耜攸防乃圣能享亿万斯年
　　皇帝升降隆安　冕服在御坛壝有仪陟降左右天维显思
　　奠玉币嘉安　将躬黛耜先陟灵坛嘉玉量币乐举礼殚神既至止福亦和安千斯积咏万国多欢奉爼丰安　将迎景福乃荐嘉牲借于千亩用此精诚
　　皇帝初献禧安　云罍已实玉爵有舟荐于灵借伫乃神休
　　饮福禧安　神既至享福亦来酬申锡纯嘏防酒维柔思文后稷贻我来年子孙千亿丕荷天休
　　退文舞进武舞正安　羽葆有奕文武交相周旋合度福禄无疆
　　亚献正安　豆笾维庶黍稷非馨惠我丰岁歆兹至诚
　　终献正安　歆我嘉荐锡我蕃禧多黍多稌如京如坻
　　送神静安　献终豆彻礼备乐成祠容肃肃风驭冥防三时务本一拨躬耕人祗胥恱祉福是膺
　　景祐享先农五首
　　迎神凝安　在昔神农首兹播殖无有汚莱尽为稼穑乃粒斯民实惟帝力嘉荐令芳伫瞻来格
　　升降同安　居德之厚厥祀攸陈土膏初脉晨事先春鉴然金奏俨若华绅陟降于阼福禄惟神
　　奠币明安　农为政本食乃民天苾芬明祀藨蓘良田陈兹量币被此丰年茂介福祉来钦吉蠲
　　酌献成安　农祥晨正平秩东作倬彼大田庤乃钱镈酒醴盈尊金璆合乐期兹万年充于六幕
　　送神凝安　务啬之本恤祀惟馨神斯至止降福攸宁崇兹稼政合于礼经爼彻乐阕邈仰廻灵
　　礼志元丰二年诏于京城东南度田千亩为借田置令一员徙先农坛于中神仓于东南取卒之知田事者为借田兵乃以郊社令辛公佑兼令公佑请因旧防麦殿规地为田引蔡河水灌其中并种果蔬冬则藏氷凡一岁祠祭之用取其焉先荐献而后进御有余则贸钱以给杂费输其余于内藏库着为令权管干借田王存等议以南郊防麦殿前地及玉津园东南菱地并民田共千一百亩充借田外以百亩建先农坛兆开阡陌沟洫置神仓斋宫并耕作人牛庐舍之属绘图以进已而殿成诏以思文为名
　　文献通考哲宗绍圣四年权礼部侍郎范镗等言每遇临幸借田常遣官祭告先农坛其借田刈稼皆以为粢盛之实车驾临幸则取新荐献当在所先即刈麦乞以所进麦付所司变造礼食于临幸次日荐之太庙然后进供颁赐竝如故事秋观刈禾亦如之及乞观麦礼毕车驾移幸稻池防殿以观揷稻诏可
　　徽宗政和元年有司议享先农为中祠命有司摄事帝止行耕借之礼罢命五使及称贺肆赦之类太史局择日不必専用吉亥耕借所乘改用耕根车罢乘玉辂躬耕之服正用通天冠绛纱袍百官竝朝服仿雍熙仪注九卿以左右仆射六尚书御史大夫摄诸侯以正员三品官及上将军摄设庶人耕位于诸侯耕位之南以成终亩之礼备青箱设九谷如隋之制寻复以耕借为大祠依四孟朝享例行礼又命礼制局修定仪注孟春之月太史择上辛后吉日皇帝亲耕借田命有司以是日享先农后稷于本坛如常仪
　　文献通考髙宗绍兴二年四月上谓辅臣曰朕闻祖宗时禁中有打麦殿今朕于后圃令人引水灌畦种稻不唯务农重谷示王政所先亦欲知稼穑之艰难
　　宋史髙宗本纪绍兴七年五月壬申命礼官举先农之祀
　　礼志绍兴七年始举享先农之礼以立春后亥日行一献礼
　　文献通考绍兴十四年十一月诏以嗣岁之春祗祓青坛亲载黛耜躬三推之礼
　　命临安府守臣度城南之田得五百七十亩有竒廼建思文殿观耕台神仓及表亲耕之田又诏母建殿宇设幕殿席屋如南郊事毕撤去庶不扰民
　　太常丞王湛谓新仪帝乘耕根车左辅奉耒耜载以象辂列于伏内政和八年左辅奉耒耜于玉辂耕借使卫以仪仗二千人先诣坛所王之五辂玉辂最贵耕根一名芒车所谓农舆无葢车之无饰者也齐代借田御史乘马车载耒耜于五辂之后时以为礼轻更用侍中载于象辂真宗明道二年二月帝乘玉辂适耕所司农卿以耕根车载耒耜前玉辂以行今政和仪帝御耕根而耒耜乃载于玉辂轻重失序请乘玉辂而以耕根载耒又谓端拱明道之礼备矣政和中徽宗正之故新仪最为蕳要宜遵而行
　　权工部侍郎钱时敏奏耕借使所乘车礼官谓象车以象饰诸末诸班轮八銮左衡左建旂右载闟防驾马四饰以鞶缨轮衣络带皆绣以銮车髙丈有五尺广丈请下有司制之甲子礼官请前三日司农以青箱奉九谷穜稑之种进内前二日皇太后率六宫献之于帝次日授司农以待耕事九谷种以竹木箱为之无葢饰以青色覆以青帕三公三少宰臣亲王使相五推执政臣二省台谏九推庶人终亩又请少府制御耒耜二及韬皆饰以青御耕青牛四衣以青【如无青牛以黄牛代以青罗夹衣葢搭】从耕官每耒耜用牛二头耒耜三十牛六十庶人四十人竝青衣耒耜四十牛八十锸十畚二十各命有司具之时敏又谓象车小様庳请加髙二尺为丈有七尺茵缛用紫閠十一月祭酉兵部谓仗士二千以太常鼓吹黄麾仗足之前期阅习前一日宿仗于皇城南门外质明卫耒耜先往礼官请用其半又请耕借使用本品卤簿王公六百八十有八人请用其半礼官请亲耕日命有司享先农己巳诏讨论象车合制与否礼官乃谓新仪象辂载耒耜宣和耕借使乘象车参考端拱亲耕以耕根车载耒耜而使不乘车请用端拱礼耕借使朝服骑防耒耜行于仗内仗士千人质明先往坛所以车驾罢象辂不制唯制耕根车从之
　　宋史髙宗本纪绍兴十六年春正月壬辰亲享先农于东郊玉海绍兴十六年正月五日礼官修定亲享先农亲耕仪注上之二十二日壬辰皇帝衮冕亲享先农二十五日乙未百官表贺
　　文献通考享先农亲耕借田仪注
