<!-- { "loadSidebar": true } -->
　　【张氏尔岐曰此下言将觐之事王使人告觐期诸侯先期受次于庙凡二事帅乃初事者遵循朝觐之旧典也】
　　蕙田案以上戒日
　　诸侯前朝皆受舍于朝同姓西面北上异姓东面北上【注言诸侯者明来朝者众矣顾其入觐不得并耳受舍于朝受次于文王庙门之外聘礼记云宗人受次次以帷少退于君之次则是次也言舍者尊舍也天子使掌次为之诸侯上介先朝受焉此觐也言朝者觐遇之礼虽简其来之心犹若朝也分别同姓异姓受之将有先后也春秋传曰寡人若朝于薛不敢与诸任齿则周礼先同姓　疏春夏受贽于朝无迎法受享于庙有迎礼秋冬受贽受享皆在庙并无迎法是以大门外无位既受觐于庙故在庙门外受次天子春夏受享诸侯相朝聘迎宾客者皆有外次即聘礼记宗人受次是也有外次于大门外者则无庙门外之内次天子觐遇在庙者有庙门外之内次无大门外之外次此文是也曲礼云天子当依而立诸侯北面而见天子曰觐彼诸侯皆北面不辨同姓异姓与此不同者此谓庙门外为位时彼谓入见天子耳】
　　【李氏心传曰受舍于朝所谓外朝也】
　　钦定义疏受舍于朝其地当在臯门以内库门以外属外朝之东西一以来觐者众余地能容一以宾车不入大门下行为近也若庙外则觐日陈摈介又诸侯亦当有从臣执币马者在焉占地多矣且觐尚严庙外宜肃苟尽张次于此仪卫纷嚣非所以为敬也受舍之舍与赐舍之舍别赐舍之舍馆舍也有屋宇盖司空之属掌之受舍之舍次舍也以帷幕天官之属掌之
　　蕙田案经云受舍于朝则以为在外朝者得之注疏谓在庙门外疑非
　　又案以上受舍于朝
　　侯氏禆冕释币于祢【注将觐质明时也禆冕者衣禆衣而冠冕也禆之为言埤也天子六服大裘为上其余为禆以事尊卑服之而诸侯亦服焉上公衮无升龙侯伯鷩子男毳孤絺卿大夫元此差司服所掌也祢谓行主迁主矣而云祢亲之也释币者告将觐也其释币如聘大夫将受命释币于祢之礼既则祝藏其币归乃埋之于祧西阶之东】
　　【陈氏祥道曰聘宾释币于庙故举币而埋之侯氏释币于行主故举币而藏之】
　　【郝氏敬曰古者大事出奉其庙主行有事则告禆犹副也天子衮冕为正诸侯以下冕服为副天子受觐于庙所以昭先烈也诸侯入觐告祢所以率先职也】
　　【张氏尔岐曰此下至升成拜降出备言入觐之事质明先以将觐告行主乃入觐以瑞玉为贽次行三享次肉请罪凡三节王劳之乃出禆冕者上公衮冕侯伯鷩冕子男毳冕也案玉藻诸侯元冕以祭不得服衮冕以下而此禆冕释币于祢者以将入天子之庙故服之也】
　　【盛氏世佐曰上公衮冕九章侯伯鷩冕七章子男毳冕五章皆其上服也而谓之禆者据王而言犹记以金路以下为偏驾也玉藻亦云诸侯元冕以祭禆冕以朝是三礼所言合矣侯氏禆冕为将朝也释币则因事而服之耳故与正祭异也诸侯于其国虽祭不得服其上服惟于朝天子及助祭之时服之而敖氏又谓当服其次则上服更何所服之乎其説盖不可通矣祢注以为迁庙主据曽子问而言也但彼所云乃天子廵守之礼诸侯述职无明文故敖氏直以为考据经而断近得其实当从之】
　　蕙田案以上释币于祢
　　乗墨车载龙旗弧韣乃朝以瑞玉有缫【注墨车大夫制也乗之者入天子之国车服不可尽同也交龙为旂诸侯之所建弧所以张縿之弓也弓衣曰韣瑞玉谓公桓圭侯信圭伯躬圭子谷璧男蒲璧缫所以借玉以韦衣木广袤各如其玉之大小以朱白苍为六色　疏尔雅説旌旂正幅为縿故以此弧弓张縿之两幅也月令云带以弓韣韣是弓衣可知】
　　【敖氏继公曰乗墨车屈也载龙旂不没其实也晋韩宣子聘于周自称曰士大国之卿自比天子之士则其君自比于大夫宜也】
　　【盛氏世佐曰凡旌旂之属皆有弧以张縿弧上又画枉矢考工记弧旌枉矢以象弧是也龙旂弧韣载之于车以为饰也龙旂象文徳也载弧不忘武备也于龙旂则张之弧则韫之以韣是矢其文徳虽有武备而不用也一车饰也而先王之写意深矣】
　　钦定义疏墨车自士昏乗之为摄盛自入觐乗之则为屈交龙之旂五等所同斿数则异弧以张縿必备韣者为将敛也聘礼旜有张敛此亦然与
　　天子设斧依于户牖之间左右几【注依如今绨素屏风也有绣斧文所以示威也斧谓之黼几玉几也左右者优至尊也其席莞席纷纯加缫席画纯加次席黼纯　疏尔雅牖户之间谓之扆以屏风为斧文置于依地绨赤也素白也汉时屏风以绨素为之象古者白黒斧文故郑以汉法为况周礼司几筵云左右玉几注左右有几优至尊也又太宰云賛玉几注云立而设几优尊者但几惟湏其一又几坐时所以慿依今左右及立两设之皆是优至尊也两注相兼乃具】
　　【郝氏敬曰神几尚右人几尚左左右兼设以安至尊为神人共主也】
　　天子衮冕负斧依【注衮衣者禆之上也缋之绣之为九章其龙天子有升龙有降龙衣此衣而冠冕南乡而立以俟诸侯见　疏负谓背之南面也】啬夫承命告于天子【注啬夫盖司空之属也为末摈承命于侯氏下介传而上上摈以告天子天子见公摈者五人见侯伯摈者四人见子男摈者三人皆宗伯为上摈　疏周礼司仪职两诸侯相朝皆为交摈此诸侯见天子亦交摈可知此所陈摈介当在庙之外门东陈摈从北向南门西陈介从南向北各自为上下啬夫承命告于天子则命先从侯氏出下文天子得命呼之而入命又从天子下至侯氏即令入此觐遇之礼略惟有此一辞而已司仪云交摈三辞者据诸侯自相见于大门外法其天子春夏受享于庙见于大门外亦可交摈三辞矣大宗伯职云朝觐防同则为上相注云出接宾曰摈入诏礼曰相若四时常朝则小行人为承摈故小行人职云将币为承而摈此文啬夫为末摈若子男三摈此则足矣若侯伯四摈别増一士上公五摈更别増二士若时防殷同则肆师为承摈】钦定义疏庙在库门内之左将觐质明时侯氏至外朝下车入次俟王入庙升堂负斧依而立然后侯氏入库门而左至于庙门外接西塾东面乃袭执玉摈介既设于是啬夫乃承侯氏请觐之命于下介逓传而上上摈入告天子经云啬夫承命告于天子乃约其仪以为文啬夫未必得入庙也
　　蕙田案周礼五官无啬夫故郑疑为司空之属考之汉书上林虎圈有啬夫百官表县置啬夫汉去古未逺其职虽不尽同而官名相因必有自矣夏书啬夫驰见于古文征篇则其为天子之官无疑敖氏以啬夫为大夫之误盛氏则以啬夫为诸侯之末介二説似皆未然
　　天子曰非他伯父实来予一人嘉之伯父其入予一人将受之【注言非他者亲之辞嘉之者美之辞也上摈又传此而下至啬夫侯氏之下介受之传而上上介以告其君君乃许入今文实作寔嘉作贺】
　　侯氏入门右坐奠圭再拜稽首【注入门右执臣道不敢由宾客位也卑者见尊奠挚而不授】
　　钦定义疏聘礼从宾道者皆入门左聘与享是也从臣道者皆入门右宾介私觌是也侯氏初入门执臣道故右也
　　摈者谒【注谒犹告也上摈告以天子前辞欲亲受之如宾客也其辞所易者曰伯父其升】钦定义疏经止称摈者注知为上摈者以聘礼摈者之为上摈决之也然则承摈以下其亦在门内之东负东塾而立与
　　侯氏坐取圭升致命王受之玉侯氏降阶东北面再拜稽首摈者延之曰升升成拜乃出【注摈者请之侯氏坐取圭则遂左降拜稽首送玉也从后诏礼曰延延进也　疏侯氏得摈者之告坐取圭即言升致命无出门之文明知遂向门左从左堂涂升自西阶致命也从后诏礼曰延者以其宾升堂摈者不升】
　　【敖氏继公曰拜于西阶东别于内臣也侯氏既成拜宰乃受玉以东是时王于侯氏之拜皆不答所以见至尊之义也】
　　钦定义疏坐取圭而遂左者宾礼也以摈者谒而天子辞之故也王既受玉以授宰则裼侯氏出则亦裼而奉束帛加璧以享矣
　　蕙田案以上觐
　　四享皆束帛加璧庭实唯国所有【注四当为三古书作三四或皆积画此篇又多四字字相似由此误也大行人职曰诸侯庙中将币皆三享其礼差又无取于四也初享或用马或用虎豹之皮其次享三牲鱼腊笾豆之实也金也丹漆丝纩竹箭也其余无常货此地物非一国所能有惟所有分为三享皆以璧帛致之　疏三牲鱼腊笾豆之实以下皆礼器文彼诸侯国为王祫祭而致之与此因觐致之同云璧帛致之者据享天子而言若享后即用琮锦但三享在庭分为三叚一度致之据三享而言非谓三度致之为皆也】
　　蕙田案郑氏破四享为三享据大行人职而言先儒皆从之独郝仲舆以为四享者诸侯五等子男同等故四也案五等诸侯虽入觐同时受之必有先后且三享庭实甚多若五等诸侯之享礼一时并陈恐庙庭亦不能容郝説殊误
　　奉束帛匹马卓上九马随之中庭西上奠币再拜稽首【注卓犹的也以素的一马以为上书其国名后当识其何产也马必十匹者不敢斥王之乗用成数敬也　疏中庭南北之中不参分庭一在南者以其三享同陈须入庭深设之故也】
　　【敖氏继公曰匹马卓上谓以一马卓然居前而先行明其入不与九马相属也此奠币盖于入门左之位郝氏敬曰特出曰卓一马中庭卓立九马罗列于后先进者从西以次并列而东故曰西上】蕙田案卓字之义当以敖氏郝氏为长周礼校人职云大祭祀朝觐防同毛马而颁之齐其色此侯氏享礼之马亦当然注疏以卓为素的疑非也但敖氏谓一马卓然居前者据初入门而言及其陈于中庭仍与九马并列而居左故下文以马出授人解为左马非匹马一行九马别为一行也
　　摈者曰予一人将受之【注亦言王欲将受之】
　　蕙田案受觐听事所称天子之命皆摈者述之彼云天子此云摈者彼此互见为义
　　侯氏升致命王抚玉侯氏降自西阶东面授宰币西阶前再拜稽首以马出授人九马随之【注王不受玉抚之而已轻财也以马出随侯氏出授王人于外也王不使人受马者至于享王之尊益君侯氏之卑益臣　疏币即束帛加璧并玉言币故小行人合六币皮马与玉皆为币宰即太宰太宰主币周礼太宰职云大朝觐防同賛玉币玉献玉几玉爵注云助王受此四者是也春夏受贽于朝虽无迎法王犹在朝至受享又迎之而称宾主觐礼受享皆无迎法不下堂而见诸侯已是王尊臣卑王犹亲受其玉至于三享使自执其马王不使人受之于庭是王之尊益君侯氏之卑益臣也诸侯觐天子享天子讫亦当有币问公卿大夫隠七年左氏传云戎朝于周发币于公卿是也】
　　【敖氏继公曰西阶前拜送币者非其正位以欲执马由便也摈者不延之以升变于授圭时也马左马也侯氏亲以左马出敬之至也王臣不于内受马者无以为节亦至尊之礼异也】
　　事毕【注三享讫】
　　【方氏苞曰三享讫宜更享后王后之礼事多以大宗伯摄文不具】
　　蕙田案三享者以庭实分为三耳经无三次受享之文郑氏于受享事毕注云三享讫知三享实止一享也敖氏以为经所见者初享之仪其次二享空其文者非
　　又案以上享
　　乃右肉袒于庙门之东乃入门右北面立告听事【注右肉袒者刑宜施于右也凡以礼事者左袒入更从右者臣益纯也告听事者告王以国所用为罪之事也　疏告王以国所用为罪之事者加得字解之当云告王以国所用者有得罪之事】
