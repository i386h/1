<!-- { "loadSidebar": true } -->
　　郊特牲祭黍稷加肺报阴也【注祭黍稷加肺谓绥祭也疏尸既坐绥祭之时祭黍稷加之以肺兼肺而祭故云加肺也】
　　【陆氏佃曰祭黍稷加肺少牢所谓上佐食取黍稷下佐食取肺尸受同祭于豆是也】
　　周礼春官守祧既祭则藏其隋【注隋尸所祭肺脊黍稷之属藏之以依神　疏案特牲少牢及曽子问皆有隋祭之事特牲礼祝命绥祭尸取菹防于醢祭于豆间佐食取黍稷肺祭授尸尸祭之注云肺祭则肺是其隋者彼不言脊似误】
　　【王氏昭禹曰其隋则埋以藏之】
　　【王氏安石曰隋肉谓之隋隋葢尸祭之余】
　　【易氏祓曰藏其隋则埋于西阶之东】
　　礼记曾子问摄主不绥祭【注不绥祭谓今主人也绥周礼作堕　疏主人欲食之时先咸黍稷牢肉而祭之于豆间故曰绥祭尸与主人俱有绥祭凡将受福先爲绥祭今辟正主不敢受福故不绥也绥是减毁之名故从周礼堕为正守祧云既祭则藏其隋是也】
　　陈氏礼书仪礼士虞祝命佐食隋祭佐食取黍稷肺祭授尸特牲祝命尸挼祭之尸取菹擩于醢祭于豆间佐食授主人挼祭主妇则佐食挼祭主妇抚之少牢尸受肺与黍同祭于豆间主人佑受佐食绥祭坐祭之主妇亦受佐食绥祭祭之郑康成谓下祭曰隋则隋与春秋传所谓隋成之隋同周官与士虞作隋少牢与礼记作绥特牲作挼其实一也隋祭所以祭鬼神之物犹生者之饮食必祭也其物黍稷与肺其乐钟鼓赞之以祝祭之以佐食藏之以守祧而尸与主人主妇皆有是礼则尸既举奠而绥祭祭神食也主人受酢而绥祭祭尸食也少牢主妇受祭于佐食而祭之特牲主妇祭以佐食而抚之以士卑而礼简故也摄主不绥士虞无尸不绥以摄与无尸非备文故也周人所祭莫先于肺天子诸侯或隋于堂上或隋于室中固不可攷要之皆先祭肺而已
　　右隋祭
　　周礼大司徒奉牛牲羞其肄享先王亦如之【注郑司农云羞进也肆陈骨体也】
　　蕙田案康成与司农解不同经文当兼豚解体解两事今并存之
　　夏官司士帅其属而割牲羞爼豆【疏体其犬豕牛羊郑云分别骨肉之贵贱以爲众爼也更破使多熟而荐之】
　　小子掌祭祀羞羊殽肉豆【疏大夫士祭自馈熟始故正祭即体解为二十一体天子诸侯之祭有腥有爓至酳尸乃有孰与大夫士不同也】
　　大司马大祭祀飨食羞牲鱼授其祭【注牲鱼鱼牲也祭谓尸賔所以祭也郑司农云大司马主进鱼牲　疏此大祭祀据宗庙而言授尸祭祭者鱼之大脔即少牢下篇云尸爼五鱼侑主人皆一鱼加膴祭于其上膴谓鱼之反覆者公食大夫亦云授賔祭故云祭谓尸賔所祭】
　　天官亨人共大羮铏羮【注大羮肉湆郑司农云大羮不致五味也铏羮加盐菜矣　疏大羮肉湆盛于登谓太古之羮不调以盐菜及五味也镬中煮肉汁一名湆故郑云大羮肉湆云铏羮者皆是陪鼎膷肿膮牛用藿羊用苦豕用薇调以五味盛之于铏器即谓之铏羮若盛之庶羞即公食大夫十六豆膷肿膮等也】
　　诗小雅楚茨或肆或将郑笺云有肆其骨体于爼者或奉持而进之者孔疏外饔掌外祭祀之割亨供其脯修刑膴陈其鼎爼实之性体则肄其骨体于爼是外饔也大司徒云祀五帝奉牛牲羞其肆享先王亦如之注云肆进所解骨体又小子职云掌祭祀羞羊肆羊殽肉豆则奉持进之是司徒小子之类也然羣臣助祭各有所掌奉持进之非独此二职也
　　蕙田案郑笺与毛传异因其在絜尔牛羊之下执防之前故从传编入朝践节条下然据其所引周礼则馈食时当有荐孰一事不可缺也
　　又案仪礼少牢尸受祭之后未食之前有主人羞肵爼上佐食羞两铏尸扱以柶祭羊铏遂以祭豕铏尝羊铏一节事诗楚茨疏引周礼各条谓是羣臣助祭奉持进之正是天子诸侯馈食时进孰授祭之礼也
　　右进孰授祭
　　周礼春官大祝辨九以享右祭祀【注享献也谓朝献馈献也右读爲侑侑劝尸食而拜　疏云侑劝尸食而拜者案特牲尸食祝侑主人拜少牢主人不言拜侑故知侑尸时有拜】仪礼少牢尸告饱祝侑曰皇尸未实侑郑注侑劝也实犹饱也贾疏此与特牲皆有尸饭法天子诸侯当亦有之故大祝九拜之下云以享侑祭祀注云侑劝尸食而拜若然士三饭即告饱而侑大夫七饭告饱而侑诸侯九饭告饱而侑天子十一饭而侑也有司彻尸告饱主人拜侑不言尸又三饭郑注凡十一饭士九饭大夫十一饭其余有十三饭十五饭贾疏上篇士礼九饭少牢上下大夫同十一饭士大夫既不分命数爲尊卑则五等诸侯同十三饭天子十五饭可知
　　礼记曾子问尸入三饭贾疏天子诸侯祭礼既亡今仪礼唯有大夫士祭礼案特牲馈食礼祝延尸于奥迎尸而入即延坐三饭告饱祝侑尸尸又饭至于九饭毕若大夫依少牢馈食尸食十一饭而毕郑注少牢云士九饭大夫十一饭也案此说则诸侯十三饭天子十五饭也
　　逆尸令钟鼓右亦如之【注右读亦当爲侑　疏亦上九拜之下享右之字皆爲侑郑氏锷曰侑食之时亦令击钟鼓故曰亦如之右当爲侑谓劝侑尸食】
　　诗小雅楚茨以享以祀以妥以侑【传侑劝也　笺享献也以黍稷爲酒食献之以祀先祖既又迎尸使处神坐而食之爲其嫌不饱祝以主人之辞劝之　疏妥侑当馈食之节故云又迎尸使处神坐而食于时拜以安之是妥也爲其嫌不饱祝以主人之辞劝之是侑也言嫌者以天子使公卿爲尸尸爲天子所尊已有爲臣之嫌故言嫌不饱祝以主人之辞劝之知祝者以今少牢特牲之礼主人及尸之言皆祝之所传故也】
　　礼记礼器诏侑武方【注武当爲无声之悮也方犹常也告尸行节劝尸饮食无常若孝子就养无方此亦周所因于殷也　疏诏告也侑劝也子事父母就养无方故在宗庙之中礼主于孝凡预助祭皆得告尸威仪劝尸饮食无常人也案特牲延尸及诏侑相尸之礼皆是祝官则是有常而云无常者谓但是祝官皆得为之不常用一祝也】
　　蔡氏徳晋礼传天子尸十五饭十一饭告饱而侑诸侯十三饭九饭告饱而侑大夫十一饭七饭告饱而侑士九饭三饭告饱而侑
　　陈氏礼书特牲礼尸三饭告饱祝侑之如初【郑云不复饭者三三者士之礼大成也】少牢礼尸三饭又食胾又食举腊肩又食举牢骼又食告饱又曰皇尸未实侑尸又食举牢肩尸不饭主人拜侑尸礼有以多爲贵故特牲士祭尸九饭少牢大夫祭尸十一饭有以少爲贵故礼器天子一食诸侯再大夫三葢一食即一饭也士九饭大夫十一饭则饭以九与十一而又加者也正饭致其隆故贵多加饭嫌于凟故贵少此饭礼所以不同也郑氏曰士九饭大夫十一饭其余有十三饭十五饭而贾公彦谓十三饭诸侯礼十五饭天子礼理或然也饭必告饱而告饱必侑侑礼有拜以致其敬有辞以道其勤有乐以乐其心特牲尸告饱祝侑主人拜少牢尸告饱主人拜侑此拜以致其敬也少牢祝侑曰皇尸未实侑此辞以道其勤也大祝逆尸令钟鼓侑亦如之此乐以乐其心也然特牲三饭告饱而侑少牢七饭告饱而侑则九饭三侑饭寡而侑多十一饭再侑饭多而侑寡者葢礼杀者仪蹙故告饱速而侑多礼隆者仪纾故告饱迟而侑少此侑礼所以不同也贾公彦谓诸侯九饭而侑天子十一饭而侑理或然也然以论语考之每饭异乐每乐异工则侑固多矣而特牲少牢尸饭止于三侑再侑大司乐王大食三侑者葢有每饭之侑有终食之侑每饭之侑一工而已终食之侑侑礼之大者也故荀卿言三嗅之不食大戴史记亦言三侑之不食此皆指其大者论之也古者之于賔客如祭祀礼而祼献之数未尝不同则天子而下其饭数宜与尸食无异矣大司乐王大食三侑皆令奏钟鼓则凡非大食无钟鼓欤
　　右尸食侑馈食毕王五献后
　　六献
　　周礼春官司尊彛其朝献用两着尊【注朝献谓尸卒食王酳之其变朝践为朝献者尊相因也明堂位曰爵用玉琖又郁人职曰受举斚之卒爵而饮之则王酳尸以玉爵也　疏朝献是王酳尸因朝践之尊醴齐引郁人职欲证王酳尸与前同用玉爵之意也】
　　通考马氏曰朝献即食后酳尸之礼谓之朝献者葢以酳尸因朝践之尊而得名与
　　礼记明堂位爵用玉琖仍雕【注爵君所进于尸也仍因也因爵之形爲之饰也疏爵君酌酒献尸杯也琖夏后氏之爵名也以玉饰之故曰玉琖仍因也因用爵形而为之饰故曰仍雕】陈氏礼书夫卒食必有酳曾子问言侑酳是侑食然后有酳也乐记言执酱而馈执爵而酳是馈食然后有酳也特牲少牢之祭皆曰馈食而献皆曰酳尸则大夫士无朝献馈献之礼特酳尸于馈食之后而已
　　右朝献王酳尸
　　周礼夏官量人凡祭祀制其从献脯燔之数量【注从献者肉殽从酒也元谓燔从于献酒之肉炙也数多少也量长短也　疏祭礼献以燔从案特牲少牢云主人献尸以肝从主妇献尸以燔从故后郑据此以爲从献以燔案仪礼脯十脡各长尺二寸是多少长短燔之数量未闻王氏详说曰正献之脯见于笾人所谓加笾之实蔆芡栗脯正献之燔见于生民所谓载燔载烈王氏昭禹曰从献者以所献牲牢爲正而以脯燔爲从也物之所共则有数器之所容则有量】
　　诗小雅楚茨或燔或炙【传燔取膟膋炙炙肉也　笺燔燔肉也炙肝灸也皆从献之爼也其爲之于防必取肉也肝也肥硕之大者　疏传以炙爲炙肉则是荐爼非从献也从献之炙用肝】朱子集传燔烧肉也炙炙肝也皆所以从献也特牲主人献尸賔长以肝从主妇献尸兄弟以燔从是也何氏楷曰燔是近火烧之如今之烧肉火焰所及也炕举也以物贯之而举于火上以炙之也吕祖谦云爲爼孔硕谓荐熟也或燔或炙谓从献也郑氏以爲一事误矣燔肉与肝灸岂得谓之孔硕乎
　　蕙田案或燔或炙毛郑异义毛以爲燔取膟膋郑以爲从献之爼据取膟膋在杀牲时则当言之或肆或将之下而不应言之执防踖踖之下此执爨踖踖已是荐熟时非朝践时矣故朱子从郑而不从毛也
　　礼记礼运荐其燔炙【疏谓燔肉炙肝案特牲礼主人献尸賔长以肝从主妇献尸兄弟长以燔从则此君荐用炙夫人荐用燔是也】
　　陈氏礼书楚茨先言执防而继之以或燔或炙鳬鹥先言尔殽而终之以燔炙芬芬礼运亦先言孰其殽然后继之以荐其燔炙周礼量人制从献脯燔之数量特牲主人献尸宾长以肝从主妇献尸賔长以燔从是燔以肉炙以肝燔炙在血腥爓孰之后非祭之所先也谓之从献非献之正味也故制之不在司士而在量人献之不在主人而在賔特祭义言建设朝事燔燎羶芗继之以荐黍稷羞肺肝加以郁鬯而郑氏谓朝事君亲制祭则亲制其肝洗郁鬯而燔之以诏神于室又出以堕于主前然则主人用肝之礼又与从献者异矣
　　蕙田案肺肝血气之盛也故制祭用之从献又用之制祭之肝生用尚血也从献之肝已炙进熟也制祭之祭肺贵气主生用也祭黍稷加肺熟用也一在朝践时一在馈食时截然不同先儒多混
　　又案特牲礼主人洗角升酌酳尸【注酳犹衍也是献尸也云酳者尸既卒食又故颐衍养乐之】尸拜受賔长以肝从尸卒爵主人拜少牢礼主人降洗爵升北面酌酒乃酳尸尸拜受賔长羞牢肝用爼卒爵主人拜是酳尸以肝从爲一时事此七献也
　　右从献
