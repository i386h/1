<!-- { "loadSidebar": true } -->
　　蕙田案周礼外宗礼记祭统明堂位载王后夫人荐豆笾详见朝践条下
　　右荐馈食豆笾
　　礼记礼器羮定诏于堂【疏羮肉湆也定孰肉也谓煮肉既孰将迎尸主入室乃先以爼盛之告神于堂是荐孰未食之前也】
　　【方氏慤曰羮定则事以人道神明之也故诏于堂以堂比室爲明故也】
　　右诏羮定
　　周礼春官小宗伯逆齍【注受饎人之盛以入　疏案少牢饎防在庙门之外明天子诸侯饎防亦在庙门外今逆齍迎入向庙堂中实之于簠簋也】
　　小祝迎齍盛【疏祭宗庙馈献后尸将入室食小祝于庙门外迎饎人之齍盛于庙堂也实之荐于神座前】
　　肆师祭之日表齍盛告絜
　　春秋桓公六年左氏传奉盛以告曰絜粢丰盛谓其三时不害而民和年丰也【注三时春夏秋】
　　右逆齍盛
　　周礼春官大司乐以六律六同五声八音六舞大合乐以致鬼神示【注大合乐者谓徧作六代之乐　疏云大合乐者据荐腥之后合乐之时用之也此所合乐即下云若乐六变若乐八变若乐九变之等彼据祭天下神此据正祭合乐若然合乐在下神后而文退下神在乐后者以下神用一代乐此用六代六代事重故进之在上　此经六乐即上六舞故知徧作六代之乐言徧作乐而一时俱爲待一代讫乃更爲故云徧作也】
　　以乐舞教国子舞云门大卷大咸大防大夏大大武大祭祀率国子而舞【注当用舞者率以往】
　　礼记祭统夫大尝禘升歌清庙下而管象朱干玉戚以舞大武八佾以舞大夏此天子之乐也【疏祫祭在秋大尝禘在夏用天子礼则升歌清庙及舞大武大夏之乐所以爲大尝禘也】
　　明堂位升歌清庙下管象朱干玉戚冕而舞大武皮弁素积禓而舞大夏
　　蕙田案注疏详见制度乐舞条
　　祭统及入舞君执干戚就舞位君爲东上冕而总干率其羣臣以乐皇尸
　　【陈氏礼书周之兴也功莫大于武功乐莫重于武舞故舞大武以祭服之冕舞大夏则朝服之皮弁而已】蕙田案大合乐则声容相应咏蹈相宣注徧作六代之乐夫徧作非奏其全乐也备其器服用其威仪节奏而已君执干戚就舞位是舞初入时冕而总干以爲之倡亦非君始终自舞也是时君方入室献尸矣
　　右大合乐
　　仪礼特牲馈食礼祝延尸尸升入尸即席坐主人拜妥尸【注延进在后诏侑曰延礼器所谓诏侑武方者也妥安也】
　　礼记郊特牲举斚角诏妥尸【注妥安坐也尸始入举奠斚若奠角将祭之祝则诏主人拜安尸使之坐尸即至尊之坐或时不自安则以拜安之也天子奠斚诸侯奠角　疏斚角爵名也馈食荐孰之时尸未入祝先奠爵于铏南尸入即席而举之如特牲礼阴厌后尸入举奠焉也诏告也尸始即席举奠斚角之时未敢自安祝当告主人拜尸使尸安坐是诏妥尸也】
　　蔡氏徳晋曰设馔于堂尸将入室饮食故徙堂上之馈于室祝酌奠于馔南尸入而举之也
　　曾子问接祭不迎尸孔疏接祭者接捷也捷速也速而祭之然案郊特牲云既灌然后迎牲则迎尸于奥在杀牲前凡迎尸之礼其节有二一是祭祖迎尸于奥而行灌礼灌毕而后出迎牲于时迎尸于户外亲割荐血毛行朝践之礼设腥爓之爼于尸前是一也然后退而合亨更迎尸入坐于奥行馈孰之礼是二也注云不迎尸者直于堂上行朝践礼毕则止不更迎尸而入此谓宗庙之祭郊社之祭无文不迎尸亦在此时
　　蕙田案馈食时延尸入室亦曰迎尸迎尸有二一是始祭时太祝逆尸相尸礼小祝逆尸沃尸盥是也一是荐孰时迎尸入室曾子问接祭条郑云接祭不迎尸孔云退而合亨更迎尸入坐于奥行馈孰之礼不迎尸者直于堂上行朝践礼毕则止不更迎尸而入案此是当祭而日食大庙火则不迎尸入室若常礼则有两迎尸胡邦衡以爲即始祭时之迎尸非也郊特牲举斚角诏妥尸郑孔并云在荐孰时尸入室后今案仪礼特牲少牢并有妥尸之文与尸入相连郑孔之说是也
　　辨应防谦朝践在室馈食在堂
　　【应防谦礼乐彚编问先儒谓朝践于堂馈食于室今反之何也曰此非无据而敢然也据礼运元酒在室醴醆在户粢醍在堂澄酒在下是以酒之贵者在室而贱者在堂也周礼五齐一曰泛齐二曰醴齐三曰盎齐四曰醍齐五曰沈齐先儒周礼注以爲朝践之献尊实醴醍馈食之象尊实盎沈朝践之醴齐在户醍齐在堂而其礼行之于堂馈食之盎齐在户沈齐在堂下而其礼反行之于室先儒谓设而不酌者今以礼器祭统徴之盎齐并非馈食所荐是知醴醆在户内爲朝践之所荐而粢醍在堂爲馈食之所荐无疑也朝践血腥爓祭礼之精防者也今反在堂馈食礼之近人情非其至者也今反在室不惟与所设之酒不合于理亦已悖矣先儒徒见特牲馈食少牢馈食皆行之于室而不知大夫士惟无朝践之礼故馈食在室天子诸侯以朝践为尊故馈食行之于堂也郊特牲曰诏祝于室坐尸于堂用牲于庭升首于室是迎牲奠币之时祝诏尸出堂杀牲而升首是尸已反于室而行朝践也礼器曰纳牲诏于庭血毛诏于室羮定诏于堂继之曰设祭于堂为祊于外是知羮定诏于堂而即设正祭焉此即馈食之礼也祭义曰建设朝事燔燎羶芗见以萧光以报气也荐黍稷羞肝肺首心覸以侠甒加以郁鬯以报魄也是升首固朝事也郊特牲既曰升首于室矣又曰取膟膋燔燎升首报阳也朝践礼在室无疑今不信经而信诸儒之说固不可也】
　　蕙田案朝践在堂馈食在室先儒并无岐说应氏乃反易之以爲朝践在室馈食在堂然就其说案之仍有难通者郊特牲曰诏祝于室坐尸于堂用牲于庭升首于室注疏以爲朝践时应氏亦以爲朝践时则明知朝践在室之不符矣而乃云迎牲奠币尸在堂升首时尸入室是朝践一节而忽堂忽室则朝践在室一语仍不能周全而无缺矣曾子问既傧而祭一条云尸入三饭不侑酳不酢齐衰之祭一条云尸入三饭不侑酳不酢可见馈食正祭尸入而饭而侑而酳而酢节次相连若以饭侑酳酢俱行于堂则所谓尸入者果从何入耶则馈食在堂之说亦难通矣至所引礼运元酒在室云云亦安设之礼宜尔朝践血腥爓祭以神道事之于堂馈食黍稷铏羮以人道事之于室先神后人先堂后室莫非礼之精防者而何以爲悖于理耶应氏违反旧义正程子所诃解经而欲新竒未可信也
　　右延尸入室
　　周礼春官司尊彛其馈献用两壶尊皆有罍【注变再献爲馈献者亦尊相因馈献谓荐孰时　疏变再献为馈献者亦尊相因其实先馈献后再献也以其馈献在朝践后亦当在尸未入室再献是王酳尸后节也是以云馈献谓荐孰时也此即礼运云熟其殽郑注云体解而爓之是也】蕙田案荐熟在馈食时非爓也荐爓乃朝践事注以熟其殽爲荐熟恐非
　　礼记明堂位尊用象【疏象象尊也以象骨饰之此尊象周礼春夏之祭堂上荐朝事竞尸入室馈食时用以盛盎齐君及夫人所酌以献尸也】
　　郊特牲祭齐加明水报阴也【注明水司烜所取于月之水也齐五齐也五齐加明水则三酒加元酒也　疏正祭之时陈列五齐之尊上又加明水之尊故云祭齐加明水也水属北方皆阴类故云报阴】
　　明水涗齐贵新也凡涗新之也其谓之明水者由主人之絜着此水也【注涗犹清也五齐浊泲之使清谓之涗齐及取明水皆贵新也周礼防氏以涗水沤丝涗齐或作泛齐新之者敬也着犹成也言主人齐絜此水乃成可得也】
　　【周氏谓曰周官司尊彛之职谓郁齐献酌醴齐缩酌及盎齐涗酌以五齐清浊次之则泛齐醴齐同用缩酌而湜齐沈齐与盎齐同用涗酌此言明水涗齐葢自盎而下三齐也涗者以水和之解之也和解之则新矣贵新故不嫌于味之薄也】
　　春秋桓公六年左氏传奉酒醴以告曰嘉栗防酒谓其上下皆有嘉徳而无违心也
　　蕙田案郊特牲祭齐加水疏以正祭释之且与祭黍稷文相属其爲馈食正祭之酒无疑左传奉酒体以告亦在奉盛以告之后其次序与郊特牲相合
　　右馈食王献
　　周礼天官太宰享先王赞玉爵
　　内宰后献则赞
　　春官外宗赞王后献
　　蕙田案以上三条注见前朝践条
　　右馈食后献
　　礼记礼运孔疏乃退而合亨至荐孰之时尸入室故礼器云设馔于堂乃后延尸入室太祖东面昭在南面穆在北面徙堂上之馔于室内坐前祝以斚爵酌奠诏主人拜郊特牲注云天子奠斚诸侯奠角即此之谓也自此以前谓之接祭乃迎尸入室举此奠斚主人拜以妥尸故郊特牲云举斚角拜妥尸是也后荐馈献之豆笾王乃以玉爵酌壶尊盎齐以献尸爲五献也后又以玉爵酌壶尊醴齐以献尸是六献也通典至荐孰之时谓之馈食先荐孰于堂【视陈此设馔之礼非谓即食】设馔之时王及尸皆有倚住之处设机于傍故云变机也设席之后更设尸主之席于室在户内西方东面尸在其北布尸主席讫乃迁所设于堂上之馔置尸主坐前时祝又以斚酌奠奠于馔南所谓天子奠斚乃迎尸主入室即席举奠斚将祭之时祝则诏王拜妥尸拜讫尸遂祭酒以菁茅谓之缩酒尸遂啐之奠之尸乃坐于是王以玉爵酌象尊盎齐以献尸五献也时后荐馈食之豆笾又以玉爵酌象尊醴齐以献尸此六献也
　　杨氏复曰仪礼特牲馈食士礼也少牢馈食大夫礼也大夫士之祭不祼不荐血腥唯室中设尸主东面行馈食礼天子诸侯馈食以前堂上设南面位行祼鬯荐腥之礼而后延尸入室东面位行馈食礼郊特牲注云奠谓荐孰时当此之时大合乐自此以后谓之接祭乃迎尸入室举此奠斚主人拜以妥尸后荐馈献之豆笾王以玉爵酌盎齐以献尸此五献也后又以玉爵酌醴齐以献尸此六献也
　　周礼春官外宗王后以乐羞齍则赞【疏羞进也齍黍稷也后进黍稷之时依乐以进之则赞后者亦佐后进之豆笾与齍此官已赞九嫔又赞者以笾豆及黍稷器多故诸官共赞】天官九嫔凡祭祀赞玉齍【注玉齍玉敦受黍稷器　疏言凡祭祀者惟宗庙禘祫与四时月祭等赞玉齍者祭祀之时男子进爼妇人进豆笾簠簋赞助后也】
　　诗小雅信南山是烝是享苾苾芬芬
　　【何氏楷曰烝冬祭名牲既杀矣臭既升矣于是行烝祭中享献之礼谓荐孰也荐孰之礼周礼谓之馈献亦谓之馈食此时始荐黍稷故以苾苾芬芬言苾芬觧见楚茨篇馈食之荐不止于黍稷而独言苾芬者祭以黍稷爲主也】
　　楚茨苾芬孝祀
　　【何氏楷曰苾说文云馨香也芬说文云草初生其香分布荀子注云花草气香也愚案此当指黍稷言书曰黍稷非馨明徳维馨明黍稷有馨颂所谓有飶其香有椒其馨者也祭以酒食爲主而此诗又爲农事既成而作故云然】
　　右羞齍
　　周礼春官小祝大祭祀赞隋【注隋尸之祭　疏賛隋者特牲少牢尸始入室拜妥尸尸隋祭以韭菹擩于醢以祭于豆间小祝其时賛尸授之】
　　礼祀明堂位周祭肺【注气主盛也】
　　陈氏礼书祭以右手凡祭必于脯醢之豆间特公食大夫有司彻祭于上豆之间以豆数多故也祭之尚肺周礼而已若有虞氏则祭首夏后氏则祭心殷则祭肝以时异则礼异也周之尚肺特宗庙賔客饮食之间而已若五祀则户先脾中霤先心门先肝以事异则礼异也士冠有哜肺而乡饮酒乡射燕礼之类皆有离肺而无祭肺昏礼有离肺又有祭肺鬼神阴阳之意也特牲馈食先祭肺后祭肝祝亦祭肺后祭肝则祭肺非不祭肝也以肺爲主耳由是推之夏殷非不祭肺也以心与肝爲主而已
