<!-- { "loadSidebar": true } -->
　　【吕氏大临曰古之贵老也其政则导其妻子使养其老家植之桑畜之鸡豚狗彘则老者衣帛食肉矣其教则食三老五更于太学天子袒而割牲执酱而馈执爵而酳冕而总干四代之养皆于庠序更用飨食之礼皆所以使民不遗老穷知贵老之义故饮酒之礼老者加豆有至于六也尊长近乎事兄弟也养老近乎养亲孝也入则顺乎父兄出则顺乎长上则民徳归厚矣强不犯弱众不暴寡人伦既正教行俗美薰沐涵濡迁善而不自知故曰非家至而日见之也春秋合诸州长之射冬行之党正正齿位乡党习见礼容之盛渐乎礼义之俗孝弟之行不肃而成行礼之效也】
　　语类赵恭父问此篇自乡饮酒之义而下先儒以为记乡大夫饮宾于庠序之礼自乡饮酒之礼而下先儒以为记党正饮酒以正齿序之位今详考其文前有古之学术道者将以得身云云固足以见宾兴之意后有六十者坐五十者立侍以听政役亦足以证序齿之事但某窃疑仪礼所载乡饮只是乡大夫兴其贤能而以礼宾之不知説礼何取于党饮而记为是义朱子曰此无他义只是作记者并举之耳蕙田案党正饮酒之礼古经当别为一篇亦名乡饮酒礼记所举六十者坐五十者立侍六十者三豆七十者四豆八十者五豆九十者六豆皆此篇中之文而今不矣记礼者以篇名相同故并取释之其实兴贤尚齿明是两事后儒求其故而不得辄思并而为一而仪礼礼记之文俱不可通矣
　　孔子曰吾观于乡而知王道之易易也【注乡乡饮酒也易易谓教化之本尊贤尚齿而已】主人亲速宾及介而众宾自从之至于门外主人拜宾及介而众宾自入贵贱之义别矣【注速谓即家召之别犹明也】三揖至于阶三让以宾升拜至献酬辞让之节繁及介省矣至于众宾升受坐祭立饮不酢而降隆杀之义辨矣【注繁犹盛也小减曰省辨犹别也尊者礼隆卑者礼杀尊卑别也】
　　【吕氏大临曰介之升也不三揖三让不拜洗主人不之阼阶拜送不哜肺不啐酒不告防不自酌酢授主人爵主人不举酬省于宾可知及众宾则升受坐祭立饮不阼其拜受者众宾之长三人余则不拜省于介可知于一等之中寖有省焉此所以辨隆杀也】
　　【方氏慤曰宾三宾也三宾贵于众宾而介则辅三宾者也主酌宾为献宾答主为酢主又答宾为酬是礼也三宾则备之至于介则省酬焉至于众宾则又省酢矣升受坐祭立饮者其升而受爵者唯祭酒则坐饮酒则立也盖饮酒所以养老以其卑不敢坐而当其养故也此所以杀于三宾】
　　蕙田案乡饮酒惟宾最尊次则介又次则三宾三宾者众宾之长席于宾西南面者也记所云众宾升受坐祭立饮者正指三宾而言而方氏乃以三宾为正宾不亦谬之甚乎又礼称坐祭谓跪而祭酒非説屦升坐之坐方氏乃云众宾卑不敢坐而当其养尤误似未读仪礼者
　　工入升歌三终主人献之笙入三终主人献之间歌三终合乐三终工告乐备乃出一人觯乃立司正焉知其能和乐而不流也【注工谓乐正也乐正既告备而降言遂出者自此至去不复升也流犹失礼也立司正以正礼则礼不失可知　疏工入升歌三终者谓升堂歌鹿鸣四牡皇皇者华每一篇而一终也主人献之谓献瑟与歌者也笙入三终者谓吹笙之人入于堂下奏南陔白华华黍每一篇一终也主人献之者谓献笙人也间歌三终者间代也谓笙歌已竟而堂上与堂下更代而作也堂上人先歌鱼丽则堂下笙由庚此为一终又堂上歌南有嘉鱼则堂下笙崇丘此为二终也又堂上歌南山有台则堂下笙由仪此为三终也合乐三终者谓堂上下歌瑟及笙并作也若工歌闗雎则笙吹鹊巢合之若工歌葛覃则笙吹采蘩合之若工歌卷耳则笙吹采苹合之工升歌后立司正以正之故知乡饮酒能和乐不流邪失礼也】朱子曰合乐孔疏非是当从仪礼贾疏谓堂上歌瑟堂下笙磬合奏此六诗也三终者二南各三终也
　　宾酬主人主人酬介介酬众宾少长以齿终于沃洗者焉知其能弟长而无遗矣【注遗犹脱也忘也　疏言旅酬之时宾主人之党各以少长为齿以次相旅至于执掌罍洗之人以水沃盥洗爵者皆预酬酒之限此经据旅酬之时其少长以齿终于沃洗是无算爵之节也弟少也言少之与长皆被恩泽而无遗弃也】
　　朱子曰弟悌也敬顺之意言能使少者皆承顺以事长者而无所遗弃也
　　降説屦升坐修爵无数饮酒之节朝不废朝莫不废夕宾出主人拜送节文终遂焉知其能安燕而不乱也【注朝夕朝莫听事也不废之者既朝乃饮先夕则罢其正也终遂犹充备也　疏降説屦升坐者此谓无算爵之初也以前皆立而行礼未彻俎故未説屦至此彻俎之后乃説屦升堂坐也修爵无数者谓无算爵也熊氏云谓行爵无数矣】
　　蕙田案仪礼説屦揖让如初升坐乃羞无算爵无云修爵者此文修字当是羞之误耳羞字为句仪礼所云乃羞也爵无数为句仪礼所谓无算爵也
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也
　　【吕氏大临曰礼之所尊尊其义也其文则摈相习之其义则君子知之也修其文达其义然后可以化民成俗也有贵贱隆杀之义则有别矣有别有礼也和乐而不流燕安而不乱则有节矣有节义也弟长而无遗则均均则仁矣仁义具有礼行乎一乡达乎一国所谓正身安国矣举斯术也达之于天下则天下安矣故由一乡而知王道可行于天下此礼是也】
　　蕙田案自孔子曰吾观于乡至此朱子仪礼经通解移置本篇之首
　　观承案朱子仪礼经通解考订次第裁节注疏俱为精当而简明惟其将经文移易之处每多不概于人心即如乡饮酒义一篇其义在前而孔子之论在后亦何不可乃定将孔子一叚移置在首恐反失先案后断之序矣何如悉仍旧次之为当乎
　　乡饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政教之本也【注日出于东僎所在也月生于西介所在也三光三大辰也天之政教出于大辰焉　疏前经隂阳据其气日月言其体僎在东北象日出也介在西南象月出也昭十七年有星孛于大辰公羊云大辰者何大火也伐为大辰北辰亦为大辰故尔雅云大辰房心尾也大火谓之大辰北极谓之北辰是三大辰也何休云大火与代天所以示民时早晚天下取以为正故谓之大辰辰时也是天下之政教出于大辰】亨狗于东方祖阳气之发于东方也【注祖犹法也狗所以养宾阳气主养万物】洗之在阼其水在洗东祖天地之左海也【注海水之委也】尊有酒教民不忘本也【注太古无酒用水而已吕氏大临曰天地之间海居于东东则左也故洗在阼水在东有左海之义】
　　宾必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也【注春犹蠢也蠢动生之貌也圣之言生也假大也愁读为揫揫敛也察犹察察严杀之貌也南乡乡仁贵长大万物也】
　　【吕氏大临曰天子南面而立左则东方东方圣也左之则尊之也乡则南方南方仁也乡之则宗之也右则西方西方义也右之则用之也偝则北方北方藏也偝之则违之也天子之立如是而坐宾亦南乡者尊宾之至也】
　　介必东乡介宾主也【注献酬之礼主人将西宾将南介覸其间也】主人必居东方东方者春春之为言蠢也产万物者也主人者造之产万物者也【注言礼之所共由主人出也】月者三日则成魄三月则成时是以礼有三让建国必立三卿三宾者政教之本礼之大参也【注言礼者隂也大数取象法于月也疏月者三日则成魄者谓月尽之后三日乃成魄魄谓月轮生傍有微光也此谓月明尽之后而生魄前月小则三日乃生魄凡建国立三卿助君治国今乡饮酒立三宾亦象国之立三卿故云政教之本也】
　　朱子曰魄者月之有体而无光处也故书言哉生明旁死魄皆谓月二三日月初生时也言既生魄即谓月十六日月始阙时也此篇两言月三日而成魄疏知其缪而曲徇之故相戾之甚
　　蕙田案古人以死魄为朔生魄为望朔之日明已生矣至三日而曰哉生明者前此之明尚微也望之日魄已生矣至三日而曰成魄者前此之魄尚微也记云三日则成魄谓望后之三日以月自既望以后自盈而亏有盈满不居之象三让之义实取于此记文本无误疏家以为朔后之三日因谓魄在月轮傍之微光则是误会本文耳
　　陈氏礼书礼义者人性之所固有然民劳于耕获则旷于尊卑长幼贵贱之节先王于是因其暇时制为乡饮之礼以正齿位此争让絜敬之俗所以成而鬬辨暴乱之祸所以息也其属饮则于乡学其主则乡官其宾介则处士贤者其谋宾介则就先生【先生致仕老于乡里者】党正国索鬼神而祭祀以礼属民饮酒于序则党正饮酒必于每歳蜡时也州长春秋以礼会民射于州序卿大夫士之射必先行乡饮酒礼则州之饮酒必于春秋也乡大夫三年大比而兴贤者能者以礼礼宾之则乡之饮酒又于三年兴贤能之时也其坐主人于东南僎于东北坐宾于西北坐介于西南此所以正齿位也一命齿于乡里再命齿于父族三命不齿六十者三豆七十者四豆八十者五豆九十者六豆此所谓正齿也以至牲则用狗乐则工歌鹿鸣之三间歌鱼丽之三笙由庚之三尊于房户之间羞出东房洗当东荣与夫升降酬酢繁省隆杀之辨皆制之以道此孔子所以观之而知王道之易易也然乡射众宾之席继而西乡饮三宾之席不属乡射无介而饮有介乡射处士为宾大夫与则易之以公士乡饮处士为宾有大夫与不易之者以乡饮之所重者在宾与射异也后世乡饮酒废间或讲求而复古者则汉明晋武常举之于上伏湛李忠常行之于下而史臣称之以为美谈盖名生于不足也
　　右乡饮酒义















　　五礼通考卷一百六十七
<经部,礼类,通礼之属,五礼通考>
　　钦定四库全书
　　五礼通考卷一百六十八
　　刑部尚书秦蕙田撰
　　嘉礼四十一
　　乡饮酒礼
　　汉书成帝本纪鸿嘉二年三月博士行饮酒礼
　　续汉书礼仪志明帝永平二年郡国县道行乡饮酒于学校祀先圣先师周公孔子牲以犬
　　后汉书伏湛湛虽在仓卒造次必于文徳以为礼乐政化之首颠沛犹不可违是歳奏行乡饮酒礼遂施行之
　　蕙田案伏湛奏行乡饮酒礼以纪参校当在建武五年是此礼光武时已行之不始于永平也
　　李忠建武六年忠迁丹阳太守为起学校习礼容春秋乡饮选用明经郡中向慕之
　　晋书礼志武帝太始六年十二月帝临辟雍行乡饮酒之礼诏曰礼仪之废久矣乃令复讲肄旧典赐太常绢百匹丞博士及学生牛酒咸宁三年及惠帝元康九年复行其礼
　　晋傅辟雍乡饮酒赋时皇帝亲枉万乗之尊号以幸乎辟雍卤簿齐列官正其容乃延卿士乃命王公定小会之常仪兮享殊俗而见逺邦揖让而升有主有宾礼虽旧制其教惟新若其俎豆有数威仪翼翼宾主百拜贵贱攸敕酒清而不饮肴干而不食及至嘒嘒笙磬喤喤钟鼓琴瑟安歌徳音有叙乐而不淫好朴尚古四坐先迷而后悟然后知礼教之宏普也
