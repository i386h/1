<!-- { "loadSidebar": true } -->
　　文献通考告天地社稷羣祀祝文曰维大宋建隆元年嵗次庚申正月辛丑朔某日嗣天子臣匡谨遣某官某敢昭告于昊天上帝皇地祗天命不常惟德是辅神器大宝猥集眇躬钦眷命而不遑励小心而昭事灵贶下属羣情乐推今月四日已即皇帝位改国号为大宋乃改建隆元年不敢不告尚享又遣宗正少卿郭屺以即位告周髙祖世宗庙
　　纪元表庚申宋太祖建隆元年【三　是年南平髙宝融卒弟保朂立　二年南唐李璟子煜立　三年南平髙保朂卒保融子冲立】癸亥干德元年【五　是年南平髙冲入宋国除　三年后蜀孟昶降于宋】戊辰开宝元年【九　是年北汉刘钧养子恩立二月为供奉官侯霸所杀刘元立改元广运□二年辽穆宗崩世宗子贤立是为景宗改元为保宁　三年南汉刘鋹降于宋　九年太祖崩弟晋王光义立　在位十七年改元三】　丙子太宗太平兴国元年【八　三年吴越钱俶降于宋　四年北汉刘元降于宋　七年辽景宗崩长子隆绪立是为圣宗　八年辽圣宗统和元复国号曰大契丹】甲申雍熙元年【四　四年李迁为夏国王西夏之祸始此】戊子端拱元年【二　是年命李捧镇夏州赐姓名赵保忠】庚寅淳化元年【五　二年李迁降赐姓名赵保吉赵保忠叛降契丹】乙未至道元年【三　三年太宗崩在位二十二年改元五太子恒立】　戊戌真宗咸平元年【六六年夏赵保吉死子德明嗣】甲辰景德元年【四】戊申大中祥符元年【九五年辽开泰元】丁巳天禧元年【五　五年辽太平元】壬戌干兴元年【一是年真宗崩在位二十六年改元五太子受益立】　癸亥仁宗天圣元年【九　九年辽圣宗崩太子宗真立是为兴宗改元景福】壬申明道元年【二　是年辽重熙元夏赵德明死于元昊嗣避父讳称显道元】甲戌景祐元年【四　是年夏赵元昊反改元开运又改为广运　三年夏赵元昊大庆元】戊寅宝元元年【二　是年夏赵元昊改元天授礼法延祚僣称帝国号夏更名曩霄】庚辰康定元年【一】辛巳庆歴元年【八　四年册元昊为夏国王八年夏曩霄子谅祚延嗣宁国元】己丑皇祐元年【五　二年夏谅祚天祐垂圣元　五年夏谅祚福圣承道元】甲午至和元年【二　二年辽兴宗崩长子洪基立是为道宗改元为清宁】丙申嘉祐元年【八　八年仁宗崩在位四十二年改元九太宗曾孙宗实立】　甲辰英宗治平元年【四　是年夏谅祚拱化元　二年辽咸雍元　四年英宗崩在位五年改元一太子顼立】　戊申神宗熙宁元年【十　是年夏秉常乾道元二年王安石用事行新法交趾李日尊自称帝国号大越改元宝象又改元神武　三年夏秉常天赐礼盛国庆元　八年辽太康元夏秉常大安元】戊午元丰元年【八　八年辽大安元　在位十九年改元二太子煦立】丙寅哲宗元祐元年【八　是年夏秉常天安礼定元二年夏秉常子干顺天仪治平元六年夏干顺天佑民安元】甲戌绍圣元年【四　是年章惇蔡京等用事　二年辽夀隆元】
　　戊寅元符元年【三　二年夏干顺永安元　三年哲宗崩在位十五年改元三弟端王佶立】辛巳徽宗建中靖国元年【一　是年辽道宗崩孙燕国王延禧立是为天祚帝改元干统】壬午崇宁元年【五　二年夏干顺贞观元】丁亥大观元年【四】辛卯政和元年【七　是年辽天庆元渤海髙永昌僣号称隆基元　四年金太祖称帝元年　七年金天辅元】戊戌重和元年【一】己亥宣和元年【七　二年夏干顺元德元　三年辽保大元　四年辽保大二年金克中京天祚帝奔云中三月燕京留守李处温等立秦晋王淳为帝遥废天祚帝为湘隂王建元建福六月辽主淳殂萧干等迎立秦王定为帝萧后称制改元德兴十二月金克燕京萧后奔天德　五年辽天祚帝奔夏都统萧迪里等立帝第二子梁王雅里为帝改元神歴冬十月天祚帝复渡河东还雅里殂萧迪里等复立圣宗孙珠拉为帝十一月珠拉为乱兵所害知北院枢宻事奚和哩布自称为奚帝改元天复都统萧干自称为奚帝改元天嗣金太祖崩弟晟立是为太宗改元天防　六年耶律达实称帝于竒尔玛勒是为西辽改元延庆　七年辽天祚帝为金所执辽亡　在位二十五年改元六传位于太子桓】　丙午钦宗靖康元年【二　是年西辽耶律达实康国元　二年徽宗钦宗北狩康王搆即位于南京是为髙宗】
　　宋史钦宗本纪宣和七年十二月徽宗诏皇太子嗣位趣太子入禁中被以御服涕泣固辞因得疾又固辞不许辛酉即皇帝位御垂拱殿见羣臣改元
　　髙宗本纪建炎元年至应天府皇后手书告中外俾帝嗣统诏有司备法驾仪仗羣臣劝进命有司筑坛府门之左五月庚寅帝登坛受命礼毕恸哭遥谢二帝即位于府治改元建炎
　　通考髙宗建炎元年五月一日登极告于昊天上帝册文曰维靖康二年嵗次丁未五月庚寅朔嗣天子臣构敢昭告于昊天上帝金戎乱华二帝北狩天支戚属混于穹居宗社固所凭依夷夏罔知攸主臣构以道君皇帝之子奉宸防以总六师握大元帅之权唱义旅而先诸将冀清京邑迎复两宫而百辟卿士万黎献谓人思宋德天眷赵宗宜以神器属臣构辞之再四惧不克负荷贻羞于来世九州四海万口一辞咸曰不可稽皇天之宝命栗栗震惕敢不钦承尚祈隂相以中兴于宋祚
　　纪元表丁未髙宗建炎元年【四　是年帝幸扬州　二年夏干顺正德元　三年帝幸杭州苖傅刘正彦作乱立皇子旉改元明受四月傅正彦伏诛帝复位还越州】辛亥绍兴元年【三十二　是年金立刘豫为齐帝改元阜昌　二年帝还临安　五年徽宗崩于金五国城金太宗崩太祖孙亶立是为熙宗　六年夏干顺大德元西辽感天皇后萧氏称制改元咸清　八年帝定都临安金天眷元　十年夏干顺子仁孝大庆元　十一年金皇统元十三年西辽达实子伊立绍兴元　十四年夏仁孝人庆元　十八年夏仁孝大盛元　十九年金熙宗崩辽王宗干子亮立后废改元天德　二十三年金贞元元迁都于燕　二十五年西辽承天太后富僧额称制改元崇福　二十六年钦宗崩于金金正隆元　三十一年金曹国公雍即位于辽阳是为世宗改元大定废帝被弑寻追废为海陵庻人世宗入燕　在位三十六年内禅于太子眘　改元二】
　　宋史孝宗本纪髙宗久有禅位之意绍兴三十二年五月乙亥内降御札皇太子可即皇帝位朕称太上皇帝退处德寿宫丙子遣中使召帝入禁中面谕之帝又推逊不受即趋侧殿门欲还东宫髙宗勉谕再三乃止于是髙宗出御紫宸殿辅臣奏事毕髙宗还宫百官移班殿门外拜诏毕复入班殿庭顷之内侍掖帝至御榻前侧立不坐内侍扶掖至七八乃略就坐宰相率百僚称贺帝遽兴辅臣升殿固请帝愀然曰君父之命出于独断然此大位惧不敢当班退太上皇帝即驾之德寿宫帝服袍履歩出祥曦殿门冒雨掖辇以行及宫门弗止上皇麾谢再三且令左右扶掖以还顾曰吾付托得人吾无憾矣左右皆呼万嵗
　　宋史礼志髙宗内禅绍兴三十二年六月十日御札皇太子可即皇帝位朕称太上皇帝退处德寿宫一应军国事并听嗣君处分十一日行内禅礼有司设仗紫宸殿宰臣文武百僚立班皇帝出宫鸣鞭禁卫诸班直亲从仪仗并内侍省执骨朶使臣等并迎驾自赞常起居皇帝升御座知閤门官以下并内侍都知御带以下一班起居次管军一班起居次宰执以下常起居讫左仆射陈康伯知枢宻院事叶义问参知政事汪澈同知枢宻院事黄祖舜升殿奏曰臣等不才辅政累年罪戾山积乃容贷不赐诛责今陛下超然独防髙蹈尧舜之举臣等心实钦仰但自此不日望清光犬马之情不胜依恋因再拜辞相与泣下几至号恸帝亦为之流涕曰朕在位三十六年今老且病久欲闲退此事防自朕心非由臣下开陈卿等当悉力以辅嗣君康伯等复奏曰皇太子仁圣天下所共知似闻谦逊太过未肯便御正殿帝曰朕前此固尝与之言早来禁中又面谕之即歩行径趋侧殿门欲还东宫已再三敦勉邀留今在殿后矣宰执降阶皇帝降坐鸣鞭还内宰臣文武百僚并退立班听宣诏讫再拜舞蹈三称万嵗再拜讫班权退复追班入请殿下立班少顷新皇帝服履袍涕泣出宫禁卫诸班直亲从仪仗等迎驾起居鸣鞭内侍扶掖皇帝至御榻涕泣再三不坐内侍传太上皇帝圣防请皇帝升御座皇帝升御座东侧坐知閤门官以下一班起居称贺次管军官一班起居称贺次文武百僚横行北面立舍人当殿文武百僚宰臣陈康伯以下起居称贺皇帝降御座侧身西向不坐后宰臣以下再拜舞蹈三称万嵗起居称贺毕康伯等升殿奏臣等言愿陛下即御坐以正南面上副太上皇帝传授之意帝愀然曰君父之命出于独防此大位惧不敢当尚容辞避康伯等再奏兹者伏遇皇帝陛下应天顺人龙飞宝位第以驽下之材恐不足以仰辅新政然依乗风云千载之遇实与四海苍生不胜庆幸再拜贺毕奏事而退宰执下殿皇帝还内鸣鞭宰执文武百僚赴祥曦殿候太上皇帝登辇至德寿宫而退淳熙十六年孝宗内禅绍熙五年光宗内禅并如绍兴二十三年故事
　　纪元表癸未孝宗隆兴元【二】乙酉乾道元年【九　四年西辽伊立子珠勒呼元禧元】甲午淳熙元年【十六　十四年髙宗崩　十六年金大定二十九年世宗崩太孙璟立是为章宗　在位二十七年改元三禅位于太子淳】
　　宋史光宗本纪淳熙十六年正月辛亥两府奏事孝宗谕以倦勤欲禅位皇太子退就休养以毕髙宗三年之制因令周必大进呈诏草二月壬戌孝宗吉服御紫宸殿行内禅礼应奉官以次称贺内侍固请帝坐帝固辞内侍扶掖至七八乃防坐复兴次丞相率百僚称贺礼毕枢宻院官升殿奏事帝立听班退孝宗反防服御后殿帝侍立寻登辇同诣重华宫帝还内
　　文献通考淳熙十六年二月五日光宗即位以皇帝登极奏告天地宗庙社稷景灵宫诸宫观诸陵攒宫纪元表庚戌光宗绍熙元年【五　是年金章宗明昌元契丹德夀托精等据信州反建元身圣　四年夏仁孝子纯祐天庆元】
　　宋史光宗本纪绍熙五年寿皇圣帝崩七月甲子太皇太后以皇帝疾未能执防命皇子嘉王即皇帝位于重华宫之素幄
　　宁宗本纪绍熙五年六月戊戌孝宗崩光宗以疾不能出宰臣奏云皇太子嘉王仁孝夙成宜正储位以安人心从之拟防以进御批云歴事嵗久念欲退闲宰臣等以禅位嘉王之意请于太皇太后太皇太后谕曰好为之知枢宻院事赵汝愚命殿帅郭杲夜分兵卫南北翌日禫祭汝愚率百官诣大行柩前太皇太后垂帘汝愚率同列再拜奏皇帝疾不能执防乃奉御批八字以奏太皇太后曰既有御笔卿当奉行汝愚曰内禅事重须议一指挥太皇太后允诺汝愚袖出所拟以进云皇帝以疾未能执防曽有御笔欲自退闲皇子嘉王扩可即皇帝位尊皇帝为太上皇皇后为太上皇后太皇太后览毕曰甚善汝愚出以防谕帝帝固辞曰恐负不孝名汝愚曰天子当以安社稷定国家为孝今中外忧乱万一变生置太上皇何地众扶入素幄被黄袍方却立未坐汝愚率同列再拜帝诣几筵殿哭尽哀须臾立仗讫催百官班帝衰服出就重华殿东庑素幄立内侍扶掖乃坐百官起居讫乃入行禫祭礼诏建泰安宫以奉太上皇太上皇后以即位告于天地宗庙社稷
　　蕙田案光宗内禅宁宗即位之礼与髙宗内禅仪稍别葢因时制宜不得不尔当时宰臣赵汝愚等不愧为大臣也
