<!-- { "loadSidebar": true } -->
　　熈寜以后定天下为二十三路【初真宗分江南为两路川陜为四路曰十八路自是诸路分合不常神宗元丰八年定天下为二十三路】京东东路【以青州守臣兼领】京东西路【仍以开封守臣兼领】京西南路【以襄阳守臣兼领】京西北路【仍以河南守臣兼领宋志仁宗时常分京东京西両路置京畿路后仍罢归本路云】河北东路【仍以大名守臣兼领】河北西路【以真定守臣兼领】河东路【仍以太原守臣兼领】陜西永兴路【仍以永兴守臣兼领京兆府亦名永兴军也】秦凤路【以秦州守臣兼领初陜西分四路神宗又建熈河路又分置永兴路为六路至是定为两路　以鄜延环庆入永兴以泾原熈河入秦凤】淮南东路【仍以州守臣兼领】淮南西路【以庐州守臣兼领】江南东路【仍以江寜守臣兼领】江南西路【以洪州守臣兼领】两浙路【仍以杭州守臣兼领宋志熈寜中常分两浙为东西路西路治杭州东路治越州】荆湖南路【仍以潭州守臣兼领】荆湖北路【仍以江陵守臣兼领】西川成都路【仍以成都守臣兼领】梓州路【以梓州守臣兼领】峡西利州路【仍以兴元守臣兼领】防州路【以防州守臣兼领】福建路【仍以福建守臣兼领】广南东路【仍以广州守臣兼领】广南西路【仍以桂州守臣兼领徽宗时又尝分置黔南路治融州】自王安石喜边功而种谔取绥州韩绛取银州王韶取熈河章惇取懿洛【懿州即今辰州府沅州洽州在今沅州西境】谢景温取徽诚【徽州今靖州绥寜县诚州即靖州也】熊本取南平【峡西路南平军也宋志熈寕中置南平军统溱播诸降獠溱播二州见唐江南道注】郭逵取广源【广源州在今安南境内】李宪取兰州沈括取葭芦四砦【四砦曰葭芦即今延安府葭州曰米脂即今葭州米脂县曰浮图在今绥德州西北境曰安疆在今庆阳府北百五十里】继以王赡取青唐【即鄯州也】邈州【即湟州也】寜塞【即廓州也】龙支【在今西寜卫东南八十里亦曰宗哥城】王厚复湟鄯【徽宗初立以西边困弊吐蕃复叛议弃诸州未防复命王厚将兵取之】徽宗时又建燕山云中两路【燕山路领府一曰燕山府即唐之幽州州九曰涿州檀州平州易州营州顺州蓟州景州经州也云中路领府一曰云中府即唐之云州州七曰应州朔州蔚州奉圣州归化州儒州妫州也景州今顺天府遵化州经州今蓟州玉田县奉圣州即新州归化州即武州而燕山路亦曰山前云中路亦曰山后】不可胜纪髙宗南渡舆地登于职方者东尽明越西抵岷嶓【嶓冡山在汉中府寜羗州沔县西百二十里】南斥琼崖北至淮汉补短截长分路十六浙西【统府四临安平江镇江嘉兴也州三常州严州湖州也军一江隂也宋志髙宗升杭州曰临安府秀州曰嘉兴府理宗时又改湖州曰安吉州】浙东【统府一绍兴也州六婺州温州衢州处州明州台州也宋志髙宗升越州曰绍兴府光宗初又升明州为庆元府】江东【统府一建康也州六宣州池州徽州饶州信州太平州也军二广德南康也宋志髙宗改江寜府为建康府孝宗时又升宣州为寜国府】江西【统州七洪州赣州袁州江州抚州瑞州吉州也军四兴国建昌临江南安也宋志孝宗时升洪州曰隆兴府理宗初改沔州曰瑞州而江州亦曰定江军】淮东【统州六州泰州真州滁州通州楚州也军二髙邮招信也宋志髙宗时升髙邮军曰承州旋复故又升泗州盱眙县为招信军而废天长军涟水军涟水军寻亦复故又理宗升楚州治山阳县为淮安军又为淮安州又升寳应县为州今髙邮州寳应县也度宗又置安淮军今凤阳府五河县也又置清河军今淮安府清河县】淮西【统府一夀春也州七舒州庐州和州濠州光州黄州蕲州也军二六安无为也宋志孝宗废夀春曰安丰军寜宗升舒州为安庆府理宗又増置懐逺军即今凤阳府懐逺县也】湖南【领州七潭州衡州道州永州邵州郴州全州也军三武冈桂阳荼陵也宋志髙宗时升桂阳监为军即今长沙府荼陵州也理宗时又升邵州为寳庆府】湖北【统府二荆南德安也州十鄂州岳州鼎州复州澧州归州峡州辰州沅州靖州也军二汉阳荆门也宋志髙宗改江陵府曰荆南寻复故孝宗又升鼎州曰常徳府又寜宗増置夀昌军即今武昌府武昌县通释湖北路兼领信阳军云】京西【统府一襄阳也州四随州房州均州郢州也军二光化枣阳也宋志髙宗増置枣阳军今襄阳府枣阳县】成都【领府二成都崇庆也州十二眉州嘉州汉州绵州卭州彭州黎州雅州简州隆州威州茂州也军二永康石泉也宋志髙宗升蜀州为崇庆军孝宗升为府又改仙井监曰隆州寜宗升嘉州为嘉定府又为嘉庆军】潼川【领府二潼川遂寜也州九泸州资州普州叙州昌州合州渠州果州荣州也军三懐安广安长寜也监一富顺也宋志理宗升果州为顺庆府度宗末又升荣州为绍熈府改泸州为江安州广安军为寜西军】利州【统府一兴元也州十四利州金州洋州兴州凤州阆州蓬州巴州剑州阶州文州龙州西和州成州也军二天水大安也宋志髙宗分利州路为东西路东路治兴元领剑利阆金洋巴蓬大安等州凡九西路治兴州领阶成和凤文龙等州凡七后屡合屡分又髙宗改岷州为西和州移治今巩昌府西和县又置大安军治今汉中府寜羗州沔县西八十里废三泉县孝宗时改剑州为隆庆府寜宗改兴州为沔州又置天水军今秦州西南七十里天水　废县是也理宗又改成州为同庆府】防州【统府一重庆也州十防州达州忠州开州万州涪州黔州施州播州思州也军三云安梁山南平也监一大寜也宋志髙宗升渝州为重庆府理宗升黔州曰绍庆府度宗又升忠州为咸淳府】福建【统州六福州建州泉州汀州漳州南剑州也军二兴化邵武也宋志髙宗末年升建州为建寜府】广东【统府二肇庆德庆也州十二广州韶州惠州潮州英州南雄州连州新州封州梅州循州南恩州也宋志髙宗升康州为德庆府寕宗又升英州为英徳府】广西【领府一静江也州二十一容州邕州象州融州昭州梧州藤州浔州贵州栁州宜州賔州横州化州髙州雷州亷州钦州贺州琼州郁林州也军三万安朱崖南寜也宋志髙宗升桂州为静江府又改昌化军为南寜军而废龚州入浔州白州入郁林州度宗时又升宜州曰庆辽府】凡府州军监一百九十县七百有三
　　右宋
　　地志辽起自临潢【临潢在今废大寜卫东北七百余里其城南临潢水契丹世居其地】西兼突厥【取隂山以西地】东并渤海【渤海大氏初据有辽东及朝鲜濊貊诸国至是为契丹所灭】有城邑之居百有三初有中华营平二州地【刘守光称燕帝求援于契丹遂割营平二州畀之契丹又分平州地置滦州即今永平府滦州也】援立石晋取燕云十六州后复南侵至汴灭晋而还周伐契丹复关南地于是以白沟河为界【白沟河在今保定府新城县南三十里下流合卫河入海亦曰界河】西至金山【在今陜西甘肃徼外哈宻卫北】迄于流沙北至胪朐河【在漠北千余里今名饮马河】东至海延袤万里建五京【临潢曰上京亦曰皇都辽阳曰南京亦曰东京又为东平府辽西曰中京又为大定府幽州曰南京又为析津府云中曰西京又为大同府】有府六【曰定理府故挹娄国地曰率賔府故率賔国地曰铁利府故铁利国地皆在沈阳东北境曰安定府曰长岭府皆在盛京奉天府东境曰镇海府在奉天南境辽志开州亦曰关封府今在开元县东北故濊貊地也霸州亦曰兴中府唐河北道营州地也而龙州亦曰黄龙府今奉天府开原县又张防曰契丹八路盖指五京为五路而黄龙兴中及平州共为八路云】州军城百五十有六县二百有九部族五十有二属国六十
　　金起自海濵【女真世居混同江东长白山鸭绿水之源其国东邻髙丽西界北海铁甸南凭海北接室韦地方千里混同江在今开元县北千五百里长白山在今开元县北千里吉林乌拉永吉州东南横亘千里髙二百里为混同鸭绿诸江之源鸭绿江源出长白山至奉天府东南境入于海】西克黄龙南取辽阳进取临潢克中京又西克云中乃入居庸并幽蓟还都防【今奉天府开原县】既灭辽【时辽地尽亡于金辽主延禧徬徨于山隂天德之间金将娄室执之以归辽亡山隂今大同府应州山隂县天德山在今大同府朔州西北三百里唐天德军城在焉】遂侵汴都还取两河地继又略关陜攻山东残西京【粘没喝兀术等屡陷河南州郡皆弃而不守至尽取关中六路及山东州郡乃移师入汴宋人弃城南走】屯田募兵增设守备与宋分疆西循大散东限长淮袭辽制建五京【以防寕为上京辽阳为东京燕山为南京大同为西京大定为中京完顔亮迁都燕改燕京为中都大兴府而以大定府为北京以汴京路为南京宣宗迁于汴又以河南府为中京至哀宗守绪亡于蔡州】置十四总管府共为十九路【金以防寕辽阳燕山大同大定五京为五路而于河东置河东南路治平阳河东北路治太原于河北置河北东路治河间河北西路治真定于山东置山东东路治益都山东西路治东平于关中置京兆路治长安熈秦路治凤翔庆原路治庆阳鄜延路治延安又于宋之东京置汴京路于宋之北京置大名路而于辽东东境置婆娑路黒水北境置蒲兴路是为十四路总管府后又増置咸平等路云益都即今青州府婆娑府在今奉天府城东四百七十里蒲兴府在今开原县北千余里咸平府亦在开原县东北境】闲散府九【广寜府今辽东广寜县济南府即今府也河中府今平阳府蒲州晋安府今平阳府绛州中山府今真定府定州也彰德府归德府巩昌府临洮府皆今府也凡不系五京十四路所治而称府者曰闲散后置德兴府今保安州又德平军置中京号金昌府即今河南府也】节镇三十六防御郡二十二刺史郡七十三军十【利渉军故黄龙府也来逺军在辽东闲原县北六百里武兴军今大同府西废东胜州也顺天军今保定府永定军今保定府雄县髙阳军今保定府易州信安军今顺天府霸州定海军今莱州府河平军今卫辉府金安军今西安府华州也】州六【澄州今奉天府海城县宜州今锦州府义州复州今奉天府复州盖州今奉天府盖平县沈州今奉天府承徳县贵德州在沈阳卫东境】县六百三十二城塞堡关百二十二镇四百八十八东极海西逾积石【今陜西西寜卫西南百余里大积石山是】北过隂山南抵淮汉地方亦万余里
