<!-- { "loadSidebar": true } -->
　　将作寺【大匠一人丞主簿録事各二人统左右校署开皇二十年改寺为监以大匠为大监增置副监帝初改为大匠少匠又统甄官署五年改大监少监十三年又改为令少令】
　　少府监【帝置监少监各一人丞二人统左尚右尚内尚司织司染铠甲弓弩掌冶等署复改监少监为令少令并司织司染为织染署废铠甲弓弩二署】
　　左右翊卫【本名左右卫】左右骁卫【本名左右备身府】左右武卫【依旧名】左右屯卫【本名领军府】左右御卫【帝置】左右候卫【本名左右武】是为十二卫【帝所定各置大将军一人将军二人统诸鹰府改骠骑为鹰郎将车骑为鹰副郎将大都督为校尉帅都督为旅帅都督为队正增置队副以贰之改亲勲武三卫为三侍毎卫置防军四人寻改为武贲郎将置武牙郎将六人副焉诸卫皆置长史録事参军司仓兵骑铠曺等员翊卫府又有亲侍鹰扬府其府领亲勲武三侍五年改副郎将为鹰击郎将】左右备身府【本名左右领左右府置备身郎将一人直齐二人统千牛左右司射左右各十六人置长史録事司兵仓骑参军等员有折冲果毅雄武武勇诸郎将以统领骁果有司兵司骑二局】左右监门府【依旧名改将军为郎将各一人直閤六人官属并同备身府统左右门尉】
　　蕙田案唐十六卫及折冲果毅诸府名皆出于此
　　行防省【有尚书令仆射兵部度支尚书及丞各一人都事四人有考功礼部膳部兵部驾部库部刑部度支户部金部工部屯田侍郎各一人每行台置食货农圃武器百工监副监各一人有丞録事】太子太师太傅太保少师少傅少保【开皇初置詹事二年罢】　门下坊【左庻子二人内舍人四人録事二人主事令史四人统司经宫门内直典膳药藏齐帅六局司经置洗马校书正字等员后减内舍人二人改正字为正书】　典书坊【右庻子二人舍人通事舍人各八人録事二人主事令史四人内坊典内及丞各二人内廐尉二人后改舍人为管记舍人减四员改通事舍人为宣令舍人】　家令率更令仆【各一人是为三寺家令掌刑法食膳仓库等事率更令掌伎乐漏刻仆掌宗族亲疎车舆骑乗各置丞録事家令领食官典仓司藏三署仆寺领廐牧令帝改家令为司府令】　左右卫【各置率一人副率二人有长史司马録事诸曺参军行参军等员又各有直閤直寝直齐直后等员帝改左右卫为左右侍罢直閤直斋员】　左右宗卫【制官如左右卫无直閤以下帝改左右宗卫为左右武侍】　左右虞候【各置开府一人长史以下如左右卫而无録事参军帝改开府为率并置副率】　左右内【率副率各一人有长史司马直长有千牛备身有左右备身等员帝改千牛备身为司仗左右备身为主射左右】　左右监门【各率一人副率二人有长史司马直长帝改监门率为宫门将直长为直事】
　　上柱国柱国上大将军大将军上开府仪同三司开府仪同三司上仪同三司仪同三司大都督帅都督都督总十一等国王郡王国公郡公县公侯伯子男凡九等【皇伯叔昆弟皇子为亲王置师友各一人文学二人嗣王则无师友长史司马谘议参军事掾属各一人又置主簿録事诸曺军东西閤祭酒军诸曺行军典籖等员上柱国嗣王郡王以下僚佐曺掾以次逓减三师三公府佐与柱国同　诸王国官有令大农各一人尉二人典卫八人常侍二人侍郎四人庙长学官长各一人食官廐牧长丞各一人典府长丞各一人舍人四人上柱国柱国公以下以次减省帝留王公侯三等余并废又改国令为家令　大长公主长公主公主置家令丞各一人主簿谒者舍人各二人郡王减主簿】雍州【置牧属官有别驾賛务州都郡正主簿録事诸曺从事等员并佐史合五百二十四人】　京兆郡【置尹丞正功胄主簿以下并佐史合二百四十四人帝时京兆河南俱为尹设内史以贰之乂有賛务】　大兴长安县【置令丞正功曺主簿以下并佐史合一百四十七人帝时洛阳河南亦为京县】
　　州【分上上上中上下中上中中中下下上下中下下凡九等上上州置刺史长史司马録事参军以下并佐史合三百三十三人余州吏属以次减省】　郡【亦分九等上上郡置太守丞尉正功曺主簿以下及佐史合一百四十六人余以次减省开皇三年罢郡以州统县帝又罢州置郡郡分三等罢长史司马置賛务一人贰之旧有兵防则刺史带诸军事以统之至是别置都尉副都尉以领兵又加置通守一人位次太守改郡賛务为丞位通守下】　县【亦分九等上上县置令丞尉正功曺主簿以下及市领等员合九十九人余以次减】
　　杜氏佑曰自魏晋已后刺史多带将军开府则州与府各置僚属州官理民【别驾治中以下是】府官理戎【长史司马等官是】至隋以州为郡无复军府则州府之吏变为郡吏矣
　　顾氏炎武曰秦置御史以监诸郡汉省丞相遣史分刺州不常置武帝元封五年初置十三州刺史魏晋以后为刺史持节都督【魏志言自汉季以来刺史总统诸郡赋政于外非若曩时司察之任而已】隋文帝开皇三年罢郡以州统县【杜氏通典曰以州治民职同郡守无复刺举之任】自是刺史之名存而职废后虽有刺史皆太守之互名【有时改郡为州则谓之刺史有时改州为郡则谓之太守其实一也】非旧刺史之职领一郡而已汉之刺史犹今之廵按御史魏晋以下之刺史犹今之总督隋以后之刺史犹今之知府及直知州也
　　古隋官制












　　五礼通考卷二百十七
<经部,礼类,通礼之属,五礼通考>
　　钦定四库全书
　　五礼通考卷二百十八
　　刑部尚书秦蕙田撰
　　嘉礼九十一
　　设官分职
　　唐书百官志唐之官制其名号禄秩虽因时増损而大抵皆防隋故其官司之别曰省曰台曰寺曰监曰卫曰府各统其属以分职定位其辨贵贱叙劳能则有品有爵有勲有阶以时考覈而升降之初太宗省内外官定制为七百三十员曰吾以此待天下贤材足矣然是时已有员外置其后又有特置同正员至于检校兼守判知之类皆非本制又有置使之名或因事而置事已则罢或遂置而不废其名类繁多莫能徧举自中世以后盗起兵兴又有军功之官遂不胜其滥矣
　　宰相之职佐天子总百官治万事其任重矣然自汉以来位号不同而唐世宰相名尤不正初唐因隋制以三省之长中书令侍中尚书令共议国政此宰相职也其后以太宗尝为尚书令臣下避不敢居其职由是仆射为尚书省长官与侍中中书令号为宰相其品位既崇不欲轻以授人故常以他官居宰相职而假以他名自太宗时杜淹以吏部尚书参议朝政魏徴以秘书监叅预朝政其后或曰参议得失参知政事之类其名非一皆宰相职也贞观八年仆射李靖以疾辞位诏疾小瘳三两日一至中书门下平章事而平章事之名葢起于此其后李勣以太子詹事同中书门下三品谓同侍中中书令也而同三品之名葢起于此然二名不专用而佗官居职者犹假佗名如故自髙宗以后为宰相者必加同中书门下三品虽品髙者亦然惟三公三师中书令则否其后改易官名而张文瓘以东台侍郎同东西台三品同三品入衔自文瓘始永淳元年以黄门侍郎郭待举兵部侍郎岑长倩等同中书门下平章事平章事入衔自待举等始自是以后终唐之世不能改初三省长官议事于门下省之政事堂其后裴炎自侍中迁中书令乃徙政事堂于中书省开元中张説为相又改政事堂号中书门下列五房于其后一曰吏房二曰枢机房三曰兵房四曰户房五曰刑礼房分曹以主众务焉宰相事无不统故不以一职名官自开元以后常以领他职实欲重其事而反轻宰相之体故时方用兵则为节度使时崇儒学则为大学士时急财用则为盐铁转运使又其甚则为延资库使至于国史太清宫之类其名颇多皆不足取法故不着其详
　　通典唐侍中中书令是真宰相【尚书左右仆射亦尝为宰相其间或改为纳言内史左相右相黄门监紫防令等名其本即侍中中书令也共有四员其仆射贞观末始加平章事方为宰相】其余以他官参掌者无定员但加同中书门下三品【贞观十七年以兵部尚书李勣同中书门下三品同中书门下三品自此始也永淳道之际裴炎为正议大夫守侍中崔知温为正议大夫守中书令刘齐贤为中大夫守侍中并同中书门下三品按此当以阶卑官髙令所给禄秩同三品耳当时权时之制其后亦有阶卑为侍中中书令者即更不言】及平章事知政事参知机务参与政事及平章军国重事之名者并为宰相亦汉行丞相事之例也自先天之前其员颇多景龙中至十余人开元以来常以二人为限或多则三人天寳十五年之后天下多难勲贤并建故备位者众然其秉钧持衡亦一二人而已
　　蕙田案正议大夫阶正四品中大夫阶从四品而侍中中书令皆正二品故云阶卑官髙也髙宗以后官至侍中中书令则无同三品同平章事之称
　　又案唐书宰相表以他官参宰相之任者称号不一有云知政事平章政事参议朝政参预朝政参知政事参议得失专典机宻参知机务参掌机宻参预机务同掌机务同知军国政事平章军国重事者髙宗以后同中书门下三品同中书门下平章事二名兼用肃代以降宰相无不称平章事者矣
　　【马氏端临曰唐初始定制以三省为宰相之司存以三省长官为宰相之职任然省分为三各有所掌而其官亦复不一相职既尊无所不统则不容拘以一职于是始有同中书门下三品同平章事参知机务参预政事之名焉诸名之中所谓同平章事者唐初虽以称宰相乃以处资浅之人在参知政事之下中世以后则独为真宰相之官至宋元丰以前皆然】
　　学士之职本以文学言语被顾问出入侍从因得参谋议纳諌诤其礼尤宠而翰林院者待诏之所也唐制乗舆所在必有文词经学之士下至卜医伎术之流皆直于别院以备宴见而文书诏令则中书舍人掌之自太宗时名儒学士时时召以草制然犹未有名号干封以后始号北门学士元宗初置翰林待诏以张説陆坚张九龄等为之掌四方表疏批答应和文章既而又以中书务剧文书多壅滞乃选文学之士号翰林供奉与集贤院学士分掌制诏书敕开元二十六年又改翰林供奉为学士别置学士院专掌内命凡拜免将相号令征伐皆用白麻其后选用益重而礼遇益亲至号为内相又以为天子私人凡充其职者无定员自诸曺尚书下至校书郎皆得与选入院一嵗则迁知制诰未知制诰者不作文书班次各以其官内宴则居宰相之下一品之上宪宗时又置学士承防唐之学士文集贤分隷中书门下省而翰林学士独无所属
　　三师三公太师太傅太保【各一人】太尉司徒司空【各一人皆不设官属】
