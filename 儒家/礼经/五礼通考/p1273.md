<!-- { "loadSidebar": true } -->
　　尊两甒于庙门外之右少南水尊在酒西勺北枋【注少南将有事于北有酒即吉也此在西尚防也言水者防质无幂不乆陈】
　　【张氏尔岐曰庙门寝门也】
　　洗在尊东南水在洗东篚在西【注在门之左又少南】馔笾豆脯四脡【注酒宜脯也】
　　【盛氏世佐曰虞祭两豆菹醢饯则一豆一笾是其异也脯笾实也不言豆实亦醢可知】
　　有干肉折俎二尹缩祭半尹在西塾【注干肉牲体之脯也如今凉州鸟翅矣折以为俎实优尸也尹正也虽其折之必使正缩从也】
　　【张氏尔岐曰二正体缩陈俎上又截正体之半以备授祭】
　　尸出执几从席从【注祝入亦告利成入前尸尸乃出几席素几苇席也以几席从执事也】尸出门右南面【注俟设席也】席设于尊西北东面几在南賔出复位【注将入临之位士防礼賔继兄弟北上门东北面西上门西北面东上面方东面北上】主人出即位于门东少南妇人出即位于主人之北皆西面哭不止【注妇人出者重饯尸　疏妇人有事自堂及房而已今出寝门之外故云重饯尸也】尸即席坐唯主人不哭洗废爵酌献尸尸拜受主人拜送哭复位
　　【敖氏继公曰唯主人不哭为将行礼也然则亚献三献之时主妇賔长亦不哭特于此见之也主人拜送盖亦北面如室中之仪】
　　【盛氏世佐曰唯主人不哭见其余哭自若也将献者哭止献主于敬不欲以哭乱之】
　　荐脯醢设俎于荐东朐在南【注胊脯及干肉之屈也屈者在南变于吉　疏曲礼云以脯脩置者左朐右末是吉时屈者在左今尸东面而云朐在南则屈在右末在左故云变于吉也】尸左执爵取脯擩醢祭之佐食授哜【注授干肉之祭】尸受振祭哜反之祭酒卒爵奠于南方【注反之反于佐食佐食反之于俎尸奠爵礼有终　疏爵不酢而奠之是为礼有终】主人及兄弟踊妇人亦如之
　　【敖氏继公曰亦如之者亦及内兄弟之属皆踊也】
　　主妇洗足爵亚献如主人仪无从踊如初賔长洗繶爵三献如亚献踊如初佐食取俎实于篚
　　【郝氏敬曰无从无笾豆从荐也】
　　【盛氏世佐曰饯尸之礼主人既不以肝从献则主妇之不以燔从可知不待言也此云无从者指笾而言上经自反两笾栗设于防南是也以其继爵而进亦得云从并此而无之礼尤杀也】
　　尸谡从者奉篚哭从之祝前哭者皆从及大门内踊如初【注男女从尸男由左女由右及至也从尸不出大门者由庙门外无事尸之礼也】尸出门哭者止【注以饯于外大门犹庙门】賔出主人送拜稽颡【注送賔拜于大门外　疏从尸不出大门者有事尸限送賔大门外自是常礼但礼有终賔无答拜之礼也】主妇亦拜賔【注女賔也不言出不言送拜之于闱门之内闱门如今东西掖门】丈夫説绖带于庙门外【注既卒哭当变麻受之以葛也夕日则服葛者为祔期疏防服注云大夫以上虞而受服士卒哭而受服约此文而言也今日为卒哭祭明旦为祔前日之夕为祔祭之期变麻服葛是因祔期即变之使賔知变节故也张氏尔岐曰是日之夕主人因告賔祔期则服葛带也】
　　入彻主人不与【注入彻者兄弟大功以下言主人不与则知丈夫妇人在其中】妇人説首绖不説带【注不説带齐斩妇人带不説也妇人少变而重带带下体之上也大功小功者葛带时亦不説者未可以轻文变于主妇之质至祔葛带以即位檀弓曰妇人不葛带　疏大功以下夕时未变麻服葛者以其与主妇同在庙门外主妇不变大功以下亦不变夕后入室可以变故至祔旦以葛带即位也张氏尔岐曰檀弓所言亦谓妇人服齐斩者大功以下是日虽不説麻明日祔祭则葛带以即位矣】
　　蕙田案以上记卒哭饯尸之礼
　　无尸则不饯犹出几席设如初拾踊三【注以饯尸者本为送神也丈夫妇人亦从几席而出　疏虽无尸送神不异故云如初】哭止告事毕賔出
　　蕙田案以上记无尸不饯之礼
　　死三日而殡三月而葬遂卒哭【注谓士也杂记曰大夫三月而葬五月而卒哭诸侯五月而葬七月而卒哭此记更从死起异人之间其义或殊　疏士三日殡三月葬皆通死日死月数是以士之卒哭在三月内大夫以上殡葬除死日死月数大夫三月葬除死月则通四月又有五虞则卒哭在五月诸侯以上可知注异人谓记者不一人故言有更端】将旦而祔则荐【注荐谓卒哭之祭张氏尔岐曰旦谓明旦之旦】
　　卒辞曰哀子某来日某隮祔尔于尔皇祖某甫尚飨【注卒辞卒哭之祝辞隮升也尚庶几也不称馔明主为告祔也　疏迎尸之前祝释孝子辞云尔】女子曰皇祖妣某氏【注女孙祔于祖母　疏此女子谓女未嫁而死或出而归或未庙见而死归葬女氏之家既葬祔于祖母也】妇曰孙妇于皇祖姑某氏【注不言尔曰孙妇差疏也】其他辞一也【注来日某隮祔尚飨】飨辞曰哀子某圭为而哀荐之飨【注飨辞劝强尸之辞也圭絜也诗曰吉圭为饎凡吉祭飨尸曰孝子　疏祔及练祥吉祭其辞亦用此但改哀为孝耳】
　　蕙田案以上记卒哭告祔之辞及飨辞
　　明日以其班祔【注卒哭之明日也班次也防服小记曰祔必以其昭穆亡则中一以上凡祔已复于寝如既祫主反其庙练而后迁庙　疏祔祭与练祭祭在庙祭讫主反于寝其大祥与禫祭其主自然在寝祭之案下文禫月逢四时吉祭之月即得在庙祭但未配而已】沐浴栉搔翦【注弥自饰也】用专肤为折俎取诸脰膉【注专犹厚也折俎谓主妇以下俎也体尽人多折骨以为之今以脰膉贬于纯吉今文字为折俎而説以为肵俎亦甚诬矣】
　　【张氏尔岐曰吉祭折俎用体骨此用肤为不同】
　　其他如馈食【注如特牲馈食之事或云以左胖虞右胖祔今此如馈食则尸俎肵俎皆有肩臂岂复用虞臂乎其不然明矣　疏虞不致爵夫妇无俎此上文有俎则夫妇致爵矣以祔时变麻服葛其辞称孝夫妇致爵与特牲同注或云以下郑君以经文破当时左胖虞右胖祔之説也】
　　【敖氏继公曰其他谓陈设之位与事神事尸之仪及执事者也】
　　用嗣尸【注虞祔尚质未暇筮尸　疏用嗣尸者从虞以至祔祭惟用一尸而已】
　　钦定义疏自虞至祔惟用一尸不易尸者固以防中不暇筮尸亦以数日之间欲令神之冯依有定不可倐彼而倐此也或曰孙于祖为嗣用嗣尸者即以虞尸为皇祖之尸而新祔之孙不另设尸也
　　曰孝子某孝显相夙兴夜处小心畏忌不惰其身不寜【注称孝者吉祭】用尹祭【注尹祭脯也大夫士祭无云脯者今不言牲号而云尹祭亦记者误矣】嘉荐普淖普荐溲酒【注普荐铏羮不称牲记其异者】适尔皇祖某甫以隮祔尔孙某甫尚飨【注欲其祔合两告之曽子问曰天子崩国君薨则祝取羣庙之主而藏诸祖庙礼也卒哭成事而后主各反其庙然则士之皇祖于卒哭亦反其庙无主则反庙之礼未闻以其币告之乎】
　　【张氏尔岐曰上句告死者下句谓皇祖】
　　蕙田案以上记祔祭之礼
　　期而小祥【注小祥祭名祥吉也檀弓曰归祥肉】曰荐此常事【注祝辞之异者言常者期而祭礼也】
　　【张氏尔岐曰此谓练祭】
　　又期而大祥曰荐此祥事【注又复也　疏谓二十五月大祥祭】
　　【敖氏继公曰凶事至是尽除故曰大祥而其辞曰祥事言大者对小之称】
　　中月而禫【注中犹间也禫祭名也与大祥间一月自防至中凡二十七月禫之言澹澹然平安意也】是月也吉祭犹未配【注是月是禫月也当四时之祭月则祭犹未以某妃配某氏哀未防也少牢馈食礼祝祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨　疏谓是禫月得禫祭仍在寝此月当四时吉祭之月则于庙行四时之祭于羣庙而犹未得以某妃配敖氏继公曰禫之月即安祭所以安神至是方云吉祭则于祔云其他如馈食者亦大约言之耳犹未配孝子之母虽先其父而卒者此时犹未以之配祭也盖此祭主于安其父之神灵故不及其母】盛氏世佐曰别云是月则禫祭与吉祭同月而异日明矣吉祭谓以吉礼祀今亡者于庙也前此者虞不致爵小祥不旅酬大祥无无筭爵皆未吉也至此纯以吉礼行之故曰吉祭一月而两祭者禫尚在寝吉祭则以其新迁于庙而为是祭以妥其神也配谓以其妃之先卒者合食也妇人无庙其妃之先卒者乡祔于皇祖姑今其夫迁庙之后乃合食焉是则所谓配也未配则祭考而已不及妣也未配之义有二一则以其在二十七月之内未忍纯以鬼神之道事之一则防三年不祭是时羣庙之祭犹未举固不得而独私其母也盖此祭为新迁庙者不为旧在庙者至于羣庙之祭则必待三年防毕二十八月而后行之也疏以此祭为祭羣庙非
　　蕙田案以上记大祥小祥禫祭吉祭
　　右仪礼士虞礼
　　附方氏苞仪礼丧服或问
　　防服不及髙祖何也与曽祖同也何以知其同无可杀也何以知其非无服也未有旁服以是属而反遗于正体者也服之有差所以责其诚以义则髙曽等重而恩亦未见其有差也后世易曾祖为五月髙祖三月而例以小功缌麻之月数未达于先王称情以立文之义也
　　父在为母齐衰期何也所以达父之情而便其事也期之外父居复寝乐作矣而子累然哭泣于其旁是使父不自克也若父之防则母与子同戚忧故不虑其相感动也古者大夫有出疆之政则祭必摄期之外祭当摄而废焉是使父不得伸敬于祖父也然则父殁为母三年何以不虑祭之废子以哀而不得伸敬于祖父情也以子之哀而使父不得伸敬于祖父是伤父之志也然则后世加以三年易以斩衰而众安焉何也古之为防也责其实后世之为防也侈其文古者服有厌降而居处饮食一如其常期是文虽屈而不害其实之伸也若实之亡而徒以三年为隆是相率而为伪也父母何别焉又况斩齐苴削象于外以为文者乎
　　父殁为母齐衰三年何也不贰斩者原母之情而不敢并于父也加以再期原子之情而着其本不异于父也杖之削也绖之右本也取诸天地隂阳以为象焉耳非谓恩义之有重轻也记曰三年之防如斩期之防如剡不曰斩衰之防如斩齐衰之防如剡也然则父在为母期所以达父之情而非子之情有所杀便父之事而于子之事无所变也决矣
　　慈母如母何也妇人同室志常不相得能使视他人之子如已子乎因其无子无母者而命之然后身以有所托而安情以无所分而笃又申之以母服盖重其义以生恩也又縁其恩以起义也
　　妇为舅姑齐衰期何也称情以立文其情适至是而止也妇之痛其舅姑信及子之半可以称妇顺矣其义之重比于孙之防其祖不可谓非隆矣虞杖不入于室祔杖不升于堂谓可以舍杖而仍焉是作伪于其亲也妇为舅姑后世易以斩衰三年将责以诚乎抑任其伪乎此以知礼非圣人不能作也
