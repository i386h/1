<!-- { "loadSidebar": true } -->
　　【张氏尔岐曰主人执醴筵前西北面以待賔賔拜于西阶上乃进筵前受醴受讫复西阶北面之位主人乃扵阼阶上拜送此醴古人受爵送爵相拜之法率如此】
　　赞者荐脯醢賔即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜【注即就也左执觯则祭以右手也凡祭于脯醢之豆间啐尝也尝之者成主人意建犹扱也兴起也奠停也】賔即筵奠于荐左降筵北面坐取脯主人辞【注荐左笾豆之东降下也自取脯者尊主人赐将归执以反命辞者辞其亲彻】賔降授人脯出主人送扵门外再拜【注人谓使者从者授于阶下西面然后出去】
　　蕙田案以上醴賔
　　纳吉用鴈如纳采礼
　　【张氏尔岐曰如纳采礼其揖让升阶致命授雁及主人醴賔取脯出门之节并如之】
　　蕙田案以上纳吉
　　纳徴纁束帛俪皮如纳吉礼【注征成也使使者纳币以成昏礼用纁者象阴阳备也束帛十端也周礼曰凡嫁子娶妻入币纯帛无过五两俪两也执束帛以致命两皮为庭寔皮鹿皮疏此纳征无鴈者以有束帛为贽故也周礼纯帛缁帛也是庻人用缁无纁士大夫乃以纁束帛天子加】
　　【以谷圭诸侯加以大璋杂记云纳币一束束五两两五寻然则每端二丈纁束帛者合言之阳竒阴偶三二纁也】
　　【陈氏礼书郑氏释周礼曰纯寔缁字也古缁以才为声士大夫乃以纁束帛贾公彦曰庻人用缁无纁然考之于史曰锦绣千纯又曰文绣千纯则纯匹端也周礼所谓纯帛乃匹帛也郑改以为缁误矣匹帛无过五两则庶人不必五两大夫士不得过焉非谓庻人用缁大夫用纁也先王之制昏礼其用财不过如此则妇之所饰可知矣以为合二姓之好上以事宗庙下以继后世而不在财也后世之俗有以金币相髙盖不知此】
　　【盛氏世佐曰以三二纁释五两则六端纁四端矣其说本之聘礼郑注本之杂记杂记云鲁人之赠也三二纁是也但赠是送死之制币此则用以聘女吉凶不同其制或异古防字多讹为纯郑改纯为缁不为无据然而不纁与此不合疏以缁为庶人礼亦无明文可证陈氏说可以防考】
　　蕙田案以上纳徴
　　请期用鴈主人辞賔许告期如纳徴礼【注主人辞者阳倡隂和期日宜由夫家束也夫家必先卜之得吉日乃使使者徃辞即告之】
　　【敖氏继公曰壻家既得吉日乃不敢直以告女家而必请之者示聼命扵女家之意尊之也】
　　蕙田案以上请期
　　期初昏陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扄鼏【注期取妻之日鼎三者升豚鱼腊也寝壻之室也北面郷内也特犹一也合升合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时则祭之饭必举之贵之也每皆二者夫妇各一耳凡鱼之正十五而鼎减一为十四者欲其敌偶也腊兎腊也肫或作纯全也凡腊用全髀不升者近窍贱也饪熟也扃所以扛鼎鼏覆之】
　　【张氏尔岐曰此下言亲迎之礼先陈同牢之馔乃乘车往迎妇至成礼共三节】
　　设洗于阼阶东南【注洗所以承盥洗之器弃水者】馔于房中醯酱二豆葅醢四豆兼巾之黍稷四敦皆盖【注醯酱者以醯和酱生人尚防味兼巾之者六豆共巾也巾为御尘盖为尚温周礼曰食齐视春时】太羮湇在防【注太羮湇煮肉汁也太古之羮无盐菜防火上周礼曰羮齐视夏时】尊于室中北墉下有禁酒在西绤幂加勺皆南枋【注墉墙也禁所以庪甒者酒不防古也绤粗葛】尊于房户之东无酒篚在南实四爵合卺【注无酒者略之也夫妇酌于内尊其余酌于外尊合卺破匏也四爵两卺凡六为夫妇各三酳一升曰爵】
　　蕙田案以上将亲迎陈器馔
　　主人爵弁纁裳缁袘从者毕端乗墨车从车二乗执烛前马【注主人壻也爵弁冕之次大夫以上亲迎冕服袘谓縁也从者有司也乗二车从行者也毕犹皆也士而墨车摄盛也执烛前马使从役持炬火居前炤道】
　　【敖氏继公曰此礼据壻家而言故以壻为主人爵弁者以亲迎当用上服也此言缁袘不言衣带鞸与士冠礼互见也从者谓在车及执烛者也从者栈车也】
　　【张氏尔岐曰一命大夫冕而无旒士变冕为爵弁故云冕之次士助祭扵公用之是士服之盛者大夫以上亲迎则皆冕服矣疏以为五等诸侯亦不过冕天子亲迎当衮冕或然也】
　　【盛氏世佐曰郊特牲孔疏云士昏用上服以爵弁则天子以下皆用上服以五冕色俱故总称冕也朱子尝是其说贾云五等诸侯亦不过冕殆误】
　　妇车亦如之有裧【注亦如之者车同等士妻之车夫家共之大夫以上嫁女则自以车送之裧车裳帷周礼谓之容车有容则固有盖】
　　盛氏世佐曰亦如之者如其乘墨车而下之仪也嫁时之车王后重翟上公夫人厌翟侯伯子男夫人翟车孤卿以下至士皆与夫同唯有裧为异裧周礼谓之容诗谓之帏裳一名童容【周礼作幢容】容者以为车之容饰也帏裳者以其帏障车之傍如裳也其上有盖谓之童容四傍垂而下谓之裧【裧与襜同】其实一物也男子立乗有盖无裧妇人坐乗重自蔽故有盖复有裧敖君善云以布为之想当然耳又云在上曰裧在下曰帷裳此唯有裧而已以裧与帷裳为二非也郑注杂记云裧谓鼈甲边縁裧固在旁不在上又案裧车之形不见于聂氏三礼图
　　蕙田案郑司农云容谓襜车山东谓之裳帷或谓之幢容似系一物
　　至扵门外【注妇家大门之外】主人筵于户西西上右几【注主人女父也筵为神布席】女次纯衣纁袡立于房中南面【注次首饰也今时髲也周礼追师掌为副编次纯衣丝衣女从者卑袗则此衣亦矣袡亦縁也袡之言任也以纁縁其衣象隂气上任也凡妇人不常施袡之衣盛昏礼为此服防大记曰复衣不以袡明非常　疏不言裳者以妇人之服不殊裳次次第髪长短为之所谓髲髢外内命妇衣鞠衣襢衣者服编衣褖衣服次其副唯于三翟祭祀服之士服爵弁助祭之服以迎则士之妻亦服褖衣助祭之服也此纯衣即衣褖衣是士妻助祭之服寻常不用纁为袡今用之故云盛昏礼为此服】姆纚笄宵衣在其右【注姆妇人年五十无子出而不复嫁能以妇道教人者若今时乳母纚縚髪笄今时簮也纚亦广充幅长六尺宵读为诗素衣朱绡之绡鲁诗以绡为绮属也姆亦衣以绡为领因以为名且相别耳姆在女右当诏以妇礼】女从者毕袗纚笄被顈黼在其后【注女从者谓侄娣也诗诸娣从之祁祁如云袗同也同者上下皆也顈襌也诗云素衣朱襮尔雅云黼领谓之襮周礼曰白与黒谓之黼天子诸侯后夫人狄衣卿大夫之妻刺黼以为领如今偃领矣士妻始嫁施襌黼扵领上假盛饰耳言被明非常服】
　　【陈氏云袗设饰也説文曰褧檾也枲属顈与褧檾通袗元设饰以元也顈黼以枲为领而刺黼也】蕙田案注引诗诸娣从之释女从者非也惟天子诸侯一娶九女娣侄从之白虎通义云卿大夫一妻二妾士一妻一妾不备娣侄何北面之势不足尽人骨月之亲也据此则卿大夫已异于诸侯之礼矣何况士乎女从者即下经所谓妇人送者耳
　　主人端迎于门外西面再拜賔东面答拜【注賔壻也】主人揖入賔执鴈从至于庙门揖入三揖至于阶三让主人升西面賔升北面奠鴈再拜稽首降出妇从降自西阶主人不降送【注賔升奠鴈拜主人不答明主为授女耳主人不降送礼不防　疏礼賔主宜各一人今妇既从故主人不参也】壻御妇车授绥姆辞不受【注壻御者亲而下之绥所以引升车者曲礼曰仆人之礼必授人绥】
　　蕙田案女已从男故称妇也
　　妇乗以几姆加景乃驱御者代【注乘以几者尚安舒也景之制盖如明衣加之以为行道御尘令衣鲜明也景亦明也驱行也行车轮三周御者乃代壻】壻乗其车先俟扵门外【注壻车在大门外乘之先者道之也男率女女从男夫妇刚柔之义自此始也俟待也门外壻家大门外　疏乘以几者谓登车时也景盖以襌縠为之】
　　【顾氏炎武曰主人爵弁纁裳缁袘注主人壻也壻为妇主主人筵于戸西注主人女父也亲迎之礼自夫家而行故壻称主人至于父家则女父又当为主人故不嫌同辞也女父为主人则壻当为賔故曰賔东面答拜注賔壻也对女父之辞也至于賔出而妇从则变其文而直称曰壻壻者对父之辞也曰主人曰賔曰壻一人而三异其称可以见礼时为大而义之由内矣】
　　【陈氏礼书纳币必以使而春秋之时有亲行之者庄公如齐纳币是也逆女必亲而春秋之时或以使公子翚公子遂如齐逆女是也应亲而不亲不应亲而亲之此春秋所以讥耳礼必亲迎若不亲迎则有妇入三月壻见之仪存焉】
　　蕙田案以上亲迎
　　妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交【注升自西阶道妇入也媵送也谓女从者也御当为讶讶迎也谓壻从者也媵沃壻盥扵南洗御沃妇盥于北洗夫妇始接情冇亷耻媵御交道其志　疏御与妇人为盥非男子之事谓夫家之贱者也】
　　【李氏心传曰御壻家之女侍也】
　　蕙田案御为壻家女侍故后文媵馂主人之余御馂妇余不为防矣
　　【敖氏继公曰奥室中西墉下少南也布席东面北上宜变扵神席也夫妇既升而并俟于堂媵既布席乃入也即席立于席上也妇立于尊西则尊亦当户明矣交者御沃媵盥媵沃御盥也居室之始即行此礼相下相亲之义也】
　　蕙田案媵御交侍沃盥示交亲之义也盥者夫与妇以将礼食也敖氏以为媵御盥非夫亦盥于北洗故经不见出入之文注谓壻盥于南洗恐未安
　　赞者彻尊羃举者盥出除鼏举鼎入陈于阼阶南西面北上俎从设【注执匕者执俎者从鼎而入设之匕所以别出牲体也俎所以载也】北面载执而俟【注执爼而立俟豆先设】者逆退复位于门东北面西上【注执者事毕逆退由便至此乃着其位略贱也】赞者设酱于席前菹醢在其北俎入设扵豆东鱼次腊特于俎北【注豆东葅醢之东】赞设黍于酱东稷在其东设湇扵酱南【注馔要方也】设对酱于东【注对酱妇酱也设之当特俎】菹醢在其南北上设黍于腊北其西稷设湇于酱北御布对席赞启会郤扵敦南对敦于北【注启发也】赞告具揖妇即对筵皆坐皆祭祭荐黍稷肺【注赞者西面告馔具也壻揖妇使即席荐菹醴】赞尔黍授肺脊皆食以湇酱皆祭举食举也【注尔移也移置席上便其食也皆食食黍也以用也用者谓用口啜湇用指酱】三饭卒食【注卒巳也同牢示亲不主为食起三饭而成礼也】赞洗爵酌酳主人主人拜受赞户内北面答拜酳妇亦如之皆祭【注酳潄也酳之言演也安也潄所以洁口且演安其所食酳酌内尊　疏壻拜当东面妇拜当南面少牢籑答拜注云在东面席者东面拜在西面席者南面拜故知妇拜南面若赞答妇拜亦于户内北面也】赞以肝从皆振祭哜肝皆实于菹豆【注肝肝炙也饮酒宜有肴以安之】卒爵皆拜【注妇拜见上篇见母章此篇妇见奠菜一章及内则女拜尚右手】赞答拜受爵
　　【敖氏继公曰卒爵而拜拜其饮己之赐也賛答拜亦一拜也受爵出奠于篚乃复洗他爵以升】
　　再酳如初无从三酳用卺亦如之【注亦无从也】
