<!-- { "loadSidebar": true } -->
　　通典隋大业七年征髙丽帝遣诸将于蓟城南桑干河上筑社稷二坛设方坛行宜社礼帝斋于临朔宫懐荒殿与告官及侍从各斋于其所十二卫兵士并斋帝服衮冕玉辂备法驾礼毕御金辂服通天冠还宫唐开元礼制遣大将出征有司宜于大社将告有司卜日如别仪前一日诸告官致斋于社所守宫设告官以下位各于常所诸将位于社宫北门外道西东向南上右校清扫内外又为瘗埳二于南门内坛西南如常奉礼设告官以下版位如常仪设诸将位于北门内当太社坛南西面东上诸将门外位于北门外道西东向南上郊社令帅其属设罇罍玉帛等如式执罇罍者位如常告日未明十刻太官令先具牢馔质明告官等各服其服太史令诸社令升设神席良醖之属入实罇罍玉币【大罍及配座象罇实醴齐酒各实于上罇玉社稷两珪有邸币以元一丈八尺】奉礼帅赞者先入就位赞引引御史太祝以下入行扫除如常仪讫就位赞引引告官以下俱就门外位谒者引告官赞引引执事者入就位立定奉礼曰再拜赞者承传告官以下皆再拜太官令出帅进馔者奉馔陈于西门外告官等入谒者引诸将俱就门外位告官入讫谒者引诸将入就位立定奉礼曰再拜大将以下皆再拜谒者进告官之左曰有司谨具请行事还本位诸祝俱取玉币于篚各立于罇所谒者引告官诣大社坛升北面以下至奠玉币酌饮福受祚如廵狩告社摄事仪初告官诣稷坛赞者引诸将诣大社坛升西陛进立于大社神坐前南面东上初诸将升诸祝帅斋郎以爵酌福酒进诸将东西面立诸将皆再拜受爵跪祭酒啐酒奠爵俛伏兴诸祝帅斋郎进俎减神前胙肉以次授诸将受以授斋郎诸将俱跪取爵遂饮卒爵太祝帅斋郎受爵复于坫诸将俛伏兴再拜讫谒者引诸将降诣太稷坛饮福受胙如大社仪讫还本位奉礼曰再拜诸将以下皆再拜谒者引出初诸将出诸祝各进跪彻豆以下及告官望瘗玊币至礼毕如廵狩告社仪若凯旋唯陈俘馘及军实于北门南面其告礼如上仪祝版燔于斋所蕙田案此开元所定命将宜社礼天子亲征宜社礼已见前类帝中彼此互见
　　明会典洪武三年定天子亲征宜于社前期择日皇帝服武弁乗革辂用牲犊币帛作乐行三献礼其仪同春秋祭社稷之仪军将俱饮福于太稷庙
　　蕙田案诸侯出师有宜社造祢之礼此在周礼王制无文而杜佑通典有之未详所据今不另列此条
　　右宜社
　　礼记王制天子将出征造乎祢【注造至也至考庙也】
　　【郑氏锷曰蔡祖曰造葢特造至而祭之非四时之常享此国内之礼】
　　【汪氏克寛曰造造而告之之祭也告于祖祢告以道其事而致其敬也考之王制又曰受命于祖泰誓曰受命于文考此盖因造告卜于庙受命于祖考而后征也】
　　周礼春官大祝掌六祈以同鬼神示二曰造【注大师者六军亲征之称出必徧祭七庙取迁庙之主而行】
　　大师造于祖则前祝
　　【王氏安石曰司马法曰将用师乃造于先王所谓造于俎也】
　　蕙田案王制之造但祭考庙周礼之造徧祭七庙二説互相备
　　司马法兴甲兵以讨不义乃造于先王
　　唐开元礼皇帝亲征告于太庙　斋戒将告有司卜日皇帝清斋及应告官清斋等并如廵狩告仪又诸军将各于正寝清斋一宿【若在营斋于军幕】诸卫令其属守庙门工人俱清斋如常仪　陈设前告三日陈设如廵狩告庙仪又设军将次于南门外道东西向北上前二日设乐悬前一日设御座及从驾官位如廵狩告庙仪又设军将门外道东每等异位重行西向北上设入罍洗大告日未明十五刻烹牲等并如廵狩告庙仪　銮驾出宫皇帝服武弁服乗革辂前后备六军严鼓并准大驾余同圜丘仪　晨祼【廵狩告庙同】　馈食皇帝既升裸下至献九室讫降复位并如廵狩告庙仪又皇帝既降谒者引诸军将升自东阶进立于睿宗大圣至孝皇帝室户前北面西上初军将升诸太祝各帅斋郎以爵酌罍福酒进立军将之东西面北上以下至啐奠降复位如类上帝仪军将登作诸祝各入室彻豆还罇所以至燔版于斋坊如类上帝仪　銮驾还宫皇帝既还大次侍中版奏请解严【将士不得擅离部伍】皇帝仍武弁乗革辂还宫如常仪明会典洪武三年定天子亲征造于太庙前期择日皇帝服武弁乗革辂备六军祭告太庙每庙用牲币行三献礼其仪皆同时享军将饮福于皇考之室
　　右造庙
　　礼记王制天子将出征祃于所征之地【注祃师祭也为兵祷　疏案释天云是禷是祃师祭也故知祃为师祭也谓之祃者案肆师注云貉读如十百之百为师祭造军法者祷气势之増倍也其神盖蚩尤或曰黄帝郑既云祭造军法者则是不祭地熊氏以祃为祭地非也】
　　【杜氏佑曰祃于所征之地者则兼黄帝蚩尤之神若田狩但祭蚩尤而已】
　　【陈氏礼书黄帝与蚩尤战于版泉军法之兴始于此故后世祭之】
　　路史史记逸周书大戴礼文所云炎帝赤帝皆谓蚩尤而书传举以为榆罔失之
　　【日下旧间説蚩尤者不一孔子三朝记大戴礼记以为庶人孔氏小司马氏以为诸侯应劭以为古天子或以为炎帝之后或以为九黎之君或谓杀之于中冀或谓杀之于青丘或谓杀之于凶黎之谷传闻异辞并存焉可也】
　　诗大雅皇矣是类是祃
　　【朱子诗传祃至所征之地而祭始造军法者谓黄帝及蚩尤也】
　　【章氏侗曰汉书称髙祖祀黄帝蚩尤于沛廷管仲称蚩尤作剑防史记称黄帝与蚩尤战于阪泉岂军法之兴始于此故后世祭之欤】
　　尔雅释天是禷是祃师祭也【注师出征伐祃于所征之地　疏祃祭造兵为军法者为表以祭之祃周礼作貉貉又或为貊字古今之异也貉之言百祭祀此神求获百倍】
　　春秋荘公八年春王正月甲午祠兵　公羊传祠兵者何出曰祠兵入曰振旅其礼一也皆习战也【注祠兵祭也左氏作治兵盖礼兵不徒使故将出兵必祠于近郊陈兵习战杀牲飨士卒】
　　丘氏濬曰此经传言祠兵之始先儒谓何氏解祠兵有二义一则祀其兵器后世祭旗节始此一则杀牲享士卒后世犒赏士卒始此
　　汉书髙祖本纪秦二世元年髙祖乃立为沛公祠黄帝祭蚩尤于沛廷而衅鼓旗帜皆赤
　　郊祀志髙祖徇沛为沛公则祀蚩尤衅旗鼓【应劭曰蚩尤好五兵故祠祭之求福祥也衅祭也杀牲以血涂鼔曰衅臣瓉曰案礼记及大戴礼有衅庙之礼皆无祭事】蕙田案王制明有祃祭臣瓒以为无祭事谬矣
　　髙祖本纪二年立蚩尤之祀于长安
　　郊祀志武帝伐南越告祷泰一以牡荆画幡日月北斗登龙以象太一三星为泰一鏠旗命曰灵旗为兵祷则太史奉以指所伐之国【师古曰以牡荆为幡竿而画幡为日月龙及星】
　　蕙田案此以太乙为旗神
　　后汉滕辅祭牙文恭修太牢洁荐遐灵推毂之任实讨不庭天道助顺正直聪明敬建髙牙神武攸托雄防推锋龙渊洒锷
　　晋顾恺之祭牙文某年某月日録尚书事豫章公裕敢告黄帝蚩尤五兵之灵两仪有政四海有王奉命在天世徳重光烈烈髙牙阗阗伐鼓白气经天简扬神武恭行帝罚长殱丑虏维徳是依维人是辅
　　蕙田案此祭黄帝蚩尤五兵
　　宋郑鲜之祭牙文洁牲先事荐兹敬祭崇牙既建义锋増厉人鬼一揆三才同契惟兹灵鉴庶必有察逆顺幽辨忠孝显节凶丑时殱主宁臣悦振旅上京凯归西蕃神器増辉四境永安
　　隋书礼仪志后齐天子亲征卜日建牙旗于墠祭以太牢将届战所卜刚日备牲列军容设柴于辰地为墠而祃祭大司马奠矢有司奠毛血乐奏大濩之音礼毕彻牲柴燎
　　开皇二十年太尉晋王广北伐突厥四月己未次于河上祃祭轩辕黄帝以太牢制币陈甲兵行三献之礼大业七年征辽东行幸望海镇于秃黎山为坛祀黄帝行祃祭诏太常少卿韦霁博士褚亮奏定其礼皇帝及诸预祭臣近侍官诸军将皆斋一宿有司供帐设位为埋埳神坐西北内壝之外建二旗于南门外以熊席设帝轩辕神坐于壝内置甲胄弓矢于坐侧建槊于坐后皇帝出次入门羣官定位皆再拜奠礼毕还宫
