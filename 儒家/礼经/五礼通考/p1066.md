<!-- { "loadSidebar": true } -->
　　竹书纪年大戊二十六年西戎来宾王使王孟聘西戎　六十一年东九夷来宾
　　河亶甲五年侁人来宾
　　盘庚七年应侯来朝
　　武丁三十四年王师克鬼方氐来宾
　　孟子武丁朝诸侯有天下犹运之掌也
　　诗商颂殷武维女荆楚居国南乡昔有成汤自彼氐莫敢不来享莫敢不来王曰商是常【笺氐夷狄国在西方者也享献也世见曰王维女楚国近在荆州之域居中国之南方而背叛乎成汤之时乃氐逺夷之国来献来见曰商王是吾常君也此所用责楚之义女乃逺夷之不如】
　　天命多辟设都于禹之绩歳事来辟勿予祸适稼穑匪解【笺多众也来辟犹来王也天命乃令天下众君诸侯立都于禹所治之功以歳时来朝觐于我殷王者勿罪过与之祸适徒勅以劝民稼穑非可懈倦时楚不修诸侯之职此所用告晓楚之义也禹平水土弼成五服而诸侯之国定是以云然】
　　【朱子集传言天命诸侯各建都邑于禹所治之地而皆以歳事来见于商以祈王之不谴曰我之稼穑不敢解也庶可以免咎矣言荆楚既平而诸侯畏服也】
　　蕙田案此章郑笺以为责楚之辞朱传以为荆楚平而诸侯自相畏服之辞
　　竹书纪年祖甲十三年西戎来宾
　　武乙三十四年周公季厯来朝
　　帝辛三十年春三月西伯率诸侯入贡
　　右殷朝觐
　　书序巢伯来朝芮伯作旅巢命【传巢殷之诸侯伯爵也南方逺国武王克商慕义来朝】
　　竹书纪年周武王十三年巢伯来宾　十五年肃慎氏来朝　十六年箕子来朝
　　礼记明堂位武王崩成王幼弱周公践天子之位以治天下六年朝诸侯于明堂
　　【陈氏澔曰六年五服一朝盖始于此】
　　后汉书南蛮列传交阯之南有越裳国周公居摄六年制礼作乐天下和平越裳以三象重译而献白雉曰道路悠逺山川阻深音使不通故重译而朝成王以归周公公曰徳不加焉则君子不享其质政不施焉则君子不臣其人吾何以获此赐也其使请曰吾受命吾国之黄耉曰乆矣天之无烈风雷雨意者中国有圣人乎有则盍徃朝之周公乃归之于王称先王之神致以荐于宗庙
　　蕙田案此事亦见尚书大传竹书纪年载在成王十年与此不同
　　竹书纪年成王七年王如东都诸侯来朝　九年肃慎氏来朝王使荣伯锡肃慎氏命
　　书序成王既伐东夷肃慎来贺王俾荣伯作贿肃慎之命【传海东诸夷驹丽扶余馯貊之属武王克商皆通道焉成王即政而叛王伐而服之肃慎氏来贺荣国名同姓诸侯为卿大夫王使之为命书以币贿赐肃慎之来贺】
　　竹书纪年成王十年越裳氏来朝　二十四年于越来宾　二十五年王大会诸侯于东都四夷来宾三十年离戎来宾
　　诗小雅蓼萧蓼彼萧斯零露湑矣既见君子我心写兮【笺既见君子者逺国之君朝见于天子也】燕笑语兮是以有誉处兮【笺天子与之燕而笑语则逺国之君各得其所是以称扬徳美使声誉常处天子】
　　蓼彼萧斯零露瀼瀼既见君子为龙为光【传龙宠也笺为宠为光言天子恩泽光耀被及已也】其徳不爽夀考不忘
　　蓼彼萧斯零露泥泥既见君子孔燕岂弟宜兄宜弟令徳夀岂
　　蓼彼萧斯零露浓浓既见君子鞗革冲冲和鸾雝雝万福攸同【传鞗辔也革辔首也冲冲垂饰貌在轼曰和在鏣曰鸾　笺此説天子之车饰者诸侯燕见天子天子必乗车迎于门是以云然　疏燕见迎诸侯者以王惟觐礼不下堂而见诸侯耳其朝宗当迎之故秋官大行人説车迎之法宾主歩数从六服诸侯尚有车迎则四夷之君车迎可知燕主欢心不可不接既然迎接不得无车故燕礼云若四方之宾公迎之于大门内是燕有迎法】
　　采菽采菽采菽筐之筥之君子来朝何锡予之虽无予之路车乗马又何予之衮及黼【传与也菽所以芼太牢而待君子也羊则苦豕则薇君子谓诸侯也衮卷龙也白与黒谓之黼笺王飨寳客有生爼乃用铏羮故使采之赐诸侯以车马言诸无予之尚以为薄衮衣而画以卷龙也黼黼黻谓絺衣也诸公之服自衮冕而下侯伯自鷩冕而下子男自毳冕而下王之赐维用有文章者】
　　觱沸槛泉言采其芹君子来朝言观其旂其旂渒渒鸾声嘒嘒载骖载驷君子所届【传觱沸泉出貌槛泉正出也渒渒动也嘒嘒中节也笺芹可以为菹亦所用待君子也届极也诸侯来朝王使人迎之因观其衣服车乗之威仪所以为敬且省】
　　【祸福也诸侯将朝于王则骖乗乗四马而徃此之服饰君子法制之极也】
　　【朱子集传见其旗闻其鸾声又见其马则知君子之至于是也】
　　赤芾在股邪幅在下彼交匪纾天子所予乐只君子天子命之乐只君子福禄申之【传诸侯赤芾邪幅幅偪也所以自偪束也纾缓也笺芾太古蔽膝之象也冕服谓之芾其他服谓之韠以韦为之其制上广一尺下广二尺长三尺其颈五寸肩革带博二寸胫本曰股邪幅如今行縢也偪束其胫自足至滕故曰在下彼与人交接自偪束如此则非有解怠纾缓之心天子以是故赐与之只之言是也古者天子赐诸侯也以礼乐乐之乃后命予之也天子赐之神则以福禄申重之所谓人谋鬼谋也】
　　【朱子集传言诸侯服此芾偪见于天子恭敬齐遫不敢纾缓则为天子所与而申之以福禄也】
　　维柞之枝其叶蓬蓬乐只君子殿天子之邦乐只君子万福攸同平平左右亦是率从【传殿镇也平平辨治也】
　　【朱子集传左右诸侯之臣也又言其左右之臣亦从之而至此也】
　　泛泛杨舟绋纚维之乐只君子天子葵之乐只君子福禄膍之优哉游哉亦是戾矣【传葵揆也膍厚也戾至也】
　　蕙田案正小雅自由庚以下郑氏诗谱以为皆成王周公时诗采菽之序云刺幽王也侮慢诸侯诸侯来朝不能锡命以礼数征会之而无信义君子见微而思古焉朱子以为此诗与楚茨诸篇意相类疑正雅之篇错脱在此今读其诗有美而无刺断为正小雅之诗但未详其世姑附于成周之末
　　观承案采菽诗是宣王美东诸侯来朝而次于鱼藻下则鱼藻正是东诸侯美宣王之诗耳今玩鱼藻诗三歌王在在镐恰对厉王在彘而言则鱼藻采菽皆宣王时东畿之雅可信向来谓武王诗固谬或以为刺幽或以为刺厉皆非也
　　竹书纪年康王元年甲戌春正月王即位命冢宰召康公总百官诸侯朝于丰宫
　　通鉴前编元子钊麻冕黼裳即位朝见诸侯于应门内诸侯听命出王释冕反防服元年癸亥徧告诸侯朝于丰宫
　　竹书纪年穆王六年春徐子诞来朝锡命为伯　十五年春正月留昆氏来宾　十七年西王母来朝宾于昭宫　十八年春正月王居祗宫诸侯来朝　三十七年荆人来贡　三十九年王会诸侯于涂山通鉴前编夷王元年天子始下堂见诸侯觐礼废史记周本纪宣王修政法文武成康之遗风诸侯复宗周
　　诗小雅庭燎序庭燎美宣王也因以箴之【笺诸侯将朝宣王以夜未央之时问夜早晚美者美其能自勤以政事因以箴者王有鸡人之官凡国事为期则告之以时王不正其官而问夜早晚】
　　夜如何其夜未央庭燎之光君子至止鸾声将将【传央旦也庭燎大烛君子诸侯也将将鸾镰声　笺此宣王以诸侯将朝夜起曰夜如何其问早晚之辞夜未央犹言夜未渠央也而于庭设大烛使诸侯早来朝闻鸾声将将然】
　　夜如何其夜未艾庭燎晰晰君子至止鸾声哕哕【传艾乆也晰晰明也哕哕徐行有节也】
　　夜如何其夜乡晨庭燎有煇君子至止言观其旂【传煇光也笺晨明也上二章闻鸾声尔今夜乡明我见其旂是朝之时也朝礼别色始入】
　　蕙田案苏子由以为王将起视朝不安于寝而问夜之早晚朱子集传因之然国语称诸侯宾至甸设庭燎周官阍人大祭祀防纪之事设门燎宾客亦如之则庭燎惟诸侯来朝乃设之若每日视朝辨色始入不用庭燎也当从传笺为是
　　竹书纪年宣王四年王命蹶父如韩韩侯来朝
　　大雅韩奕序韩奕尹吉甫美宣王也能锡命诸侯【笺梁山于韩国之山最髙大为国之镇所望祀焉故美大其貌奕奕然谓之韩奕也梁山今在冯翊夏阳西北韩姬姓之国也后为晋所灭】
　　【朱子集传韩侯初立来朝始受王命而归诗人作此以送之】
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪解防共尔位朕命不易榦不庭方以佐戎辟【传奕奕大也甸治也禹治梁山除水灾宣王平大乱命诸侯有倬其道有倬然之道者也受命受命为侯伯也　笺梁山之野尧时俱遭洪水禹甸之者决除其灾使成平田定贡赋于天子周有厉王之乱天下失职今有倬然着明复禹之功者韩侯受王命为诸侯戎犹女也】
　　【朱子集传受命盖即位除防以士服入见天子而聼命也纉继戎女也言王锡命之使继世而为诸侯也榦正也不庭方不来庭之国也】
　　四牡奕奕孔脩且张韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂锡鞹鞃浅幭鞗革金厄【传淑善也交龙为旂绥大绥也错衡文衡也镂有金镂其也鞹革也鞃轼中也浅虎皮浅毛也幭覆式也厄乌蠋也　笺诸侯秋见天子曰觐韩侯乗长大之四牡奕奕然以时觐于宣王觐于宣王而奉享礼贡国所出之寳善其尊宣王以常职来也书曰黒水西河其贡璆琳琅玕王为韩侯以常职来朝享之故故多锡以厚之善旂旂之善色者也绥所引以登车有采章也簟茀漆簟以为车蔽今之藩也钩膺樊缨也眉上曰刻金饰之今当卢也鞗革谓辔也以金为小环徃徃纒搤之　疏毛于崧髙以介圭为所执之瑞则此介圭亦为瑞也以其介圭入觐于王谓正行觐礼笺以韩侯入觐为行觐礼入觐于王为行享礼行享而云介圭则圭是为享之物绥大绥者即王制所谓天子杀下大绥者是也天官夏采注云徐州贡夏翟之羽有虞氏以为绥后代或无染鸟羽象而用之或以旄牛尾为之缀于幢上然则绥者即交龙旂竿所建与旂共一竿为贵贱之表章故云绥章鞹靱者盖以去毛之皮施于轼之中央持车使牢固也幭字礼记作幦周礼作榠字异而义同玉藻言羔幦鹿幦春官巾车言犬幎豻榠皆以有毛之皮为幦此云浅幭则以浅毛之皮为幭也兽之浅毛者惟虎耳少仪説御车之法云负良绥申之面拖诸幦明在式上故知覆轼也厄乌蠋释虫文郭璞曰大虫如指如蚕毛以厄为厄虫则金厄者以金接辔之端如厄虫也笺以此经所陈其事各别若绥共旂一物淑旂可以兼之不应重出其文故易传以绥为所引登车者绥是升车之索当以采丝为之故云绥章镂施镂于之上释器云金谓之镂故知刻金为饰当卢者当马之额卢在眉眼之上案巾车玉路樊缨金路钩樊缨注云金路无有钩计玉路非赐臣之物此言钩膺必金路矣而得有镂锡者盖特赐之使得施于金路也】
　　【曹氏粹中曰既觐则王班圭而复之乃以车马旗服赐焉】
　　蕙田案此章述韩侯入觐仪节与觐礼互相发明四牡奕奕孔修且张韩侯入觐即觐礼之乗墨车乃朝也以其介圭入觐于王即觐礼侯氏入门右坐奠圭再拜稽首也王锡韩侯以下即觐礼天子赐侯氏以车服也介圭即五等诸侯所受之瑞毛义盖得之笺以为享礼之圭璧非也
