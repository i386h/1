<!-- { "loadSidebar": true } -->
　　烛先入者升堂东楹之南西面后入者西阶东北面在下【注照正柩者先先柩者后后柩者适祖时烛亦然互记于此　疏此烛本是殡宫中照开殡者在道时一在柩前一在柩后今又一升堂一在堂下】主人降即位彻乃奠升自西阶主人踊如初【注如其降拜賔至于要节而踊不荐车不从此行】
　　【张氏尔岐曰彻者彻从奠乃奠者奠其如小敛之馔也经文朝祖时正柩设从奠讫主人降拜賔以后有彻奠设奠哭踊之节此亦如之也】
　　祝及执事举奠巾席从而降柩从序如初适祖【注此谓朝祢明日举奠适祖之序也此祝执醴先酒脯醢爼从之巾席为后既正柩席升设设奠如初祝受巾巾之凡丧自卒至殡自启至葬主人之礼其变同则此日数亦同矣序从主人以下】
　　姜氏兆曰朝祢礼与朝祖多同其异者惟重正门外庙不设重柩不设夷牀奠亦不设巾三者为异耳以此推之则朝祢后恐即当朝祖故三者不设也若每一庙即停一日则三者当无不设之理而重止门外露处越宿尤非孝子事亡如事存之义况送葬职事亲踈上下男女长防之属更非可信宿积时以湏之者哉
　　钦定义疏二庙则启之日从奠设于祢庙彻从奠乃设迁祢之奠此迁祢之奠即以当迁祖奠矣以日不三奠故也及朝祖则祢奠从设于祖庙荐车荐马等事皆于祖庙行之至载柩还车则彻迁祢之奠设祖奠次当然也馔于祢庙者一鼎馔于祖庙者三鼎亦隆杀之宜也朝祢不再奠则即日朝祖可见矣
　　蕙田案以上记二庙者朝祢之仪
　　荐乗车鹿浅幦干笮革靾载旜载皮弁服缨辔贝勒县于衡【注士乗栈车鹿浅鹿夏毛也幦覆笭玉藻曰士齐车鹿幦豹犆干盾也笮矢箙也靾缰也旜旌旗之属通帛为旜孤卿之所建亦摄焉皮弁服者视朔之服贝勒贝饰勒有干无兵有箙无弓矢明不用　疏此并下车三乗谓葬之魂车】道车载朝服【注道车朝夕及燕出入之车朝服日视朝之服也元衣素裳　疏士乗栈车更无别车而上云乗车下云稾车此云道车虽有一车所用各异故有乗车道车稾车之名士之道车而用朝君之服不用私朝元端服者亦摄盛也】稾车载簑笠【注稾犹散也散车以田以鄙之车簑笠备雨服凡道车稾车之缨辔及勒亦县于衡也】
　　【敖氏继公曰巾车职士乗栈车则此三车者皆漆车也以制言之其乗车道车轮与辀之髙下又等但因事名之耳考工记田车之轮六尺有三寸乗车之轮六尺有六寸又云国马之辀深四尺有七寸田马之辀深四尺足以知其制矣】
　　将载祝及执事举奠户西南面东上卒束前而降奠席于柩西【注将于柩西当前束设之】
　　【张氏尔岐曰载载柩于车卒束前而降谓举奠者当束柩于车将毕之前即降也奠席柩西为设奠先设席也】
　　巾奠乃墙【注墙饰柩也疏即帷荒】抗木刋【注剥削之　疏木无皮者直削之有皮者剥乃削之】茵着用荼实绥泽焉【注荼茅秀也绥亷姜也泽泽兰也皆取其香且御湿　疏茵内所着非直用荼兼实绥与泽】苇苞长三尺一编【注用便易也　疏苇草即长截取三尺一道编之】菅筲三其实皆瀹【注米麦皆湛之汤未知神之所享不用食道所以为敬张氏尔岐曰以菅草为筲其中所盛黍稷麦皆淹渍之】
　　祖还车不易位【注为乡外耳未行】
　　【张氏尔岐曰车乗车道车槀车既祖则还之向外但不易初荐时位】
　　执披者旁四人【注前后左右各二人　疏一旁四人两旁则八人也】凡赠币无常【注賔之赠也玩好曰赠在所有】凡糗不煎【注以膏煎之则防非敬　疏经葬奠四笾糗栗脯不云糗之不煎故记人明之】
　　蕙田案以上记祖庙中荐车载柩陈器奠赠诸事
　　唯君命止柩于堩其余则否【注不敢留神也堩道也曽子问曰葬既引至于堩】车至道左北面立东上【注道左墓道东先至者在东疏当是陈器之南以乗车道车槀车三者次第为先后先至者乗车也】柩至于圹敛服载之【注柩车至圹祝说载除饰乃敛乗车道车槀车之服载之不空之以归送形而往迎精而反亦礼之宜　疏柩车既空乃敛皮弁服朝服簑笠三者之服载之于柩车】卒窆而归不驱【注孝子往如慕反如疑为亲之在彼】蕙田案以上记柩在道至圹卒窆之事
　　君视敛若不待奠加盖而出不视敛则加盖而至卒事【注为有他故及辟忌也　疏卒事者待大敛奠讫乃出】
　　【张氏尔岐曰记君于臣有视敛不终礼者有既敛加盖而后至者二者之节】
　　蕙田案此记君视敛之变礼
　　既正柩賔出遂匠纳车于阶间【注遂匠遂人匠人也遂人主引徒役匠人主载柩窆职相左右也车载柩车周礼谓之蜃车杂记谓之团或作辁或作搏声读皆相附耳未间孰正其车之轝状如牀中央有辕前后出设前后辂轝上有四周下则前后有轴以辁为轮许叔重说有辐曰轮无辐曰辁疏经不云纳柩车时莭故记人明之遂师注云蜃车柩路也四轮廹地而行有似于蜃因名焉轝状与輴车同但輴车无轮有转辚此有辁轮为异耳】
　　【敖氏继公曰賔出而纳此车于阶间为主人送賔而入则当载矣】
　　祝馔祖奠于主人之南当前辂北上巾之【注言馔于主人之南当前辂则既祖祝乃馔】
　　【张氏尔岐曰既还柩向外祝即馔祖奠于主人之南及还车还重俱讫乃奠之柩车西如初】蕙田案以上记朝祖纳柩车之节及设祖奠之处
　　弓矢之新沽功【注设之宜新沽示不用　疏沽谓麤为之弓矢谓入圹用器举弓矢以例余者】有弭饰焉【注弓无縁者谓之弭弭以骨角为饰】亦张可也【注亦使可张】有柲【注柲弓檠弛则之于弓衷备损伤以竹为之诗云竹柲绲縢】设依挞焉【注依纒也挞弣侧矢道也皆以韦为之　疏依者谓以苇依纒其即今时弓是也挞所以挞矢令出生时以骨为之】有韣【注韣弓衣也以缁布为之】
　　钦定义疏有弭饰谓两端有弭而亦以骨角饰之也挞即今箭溜也以韦若骨大如钱嵌入弣侧以别上下射时在弓之右矢之上矢由此而去故名溜溜亦挞之意也
　　翭矢一乗骨镞短卫【注翭犹也物而射之矢也四矢曰乗骨镞短卫亦示不用也生时翭矢金镞凡为矢五分笴长而羽其一】
　　【张氏尔岐曰卫矢羽也矢笴长三尺五分羽一则六寸是生时之矢羽固不短矣】
　　志矢一乗轩輖中亦短卫【注志犹拟也习射之矢书云若射之有志輖也无镞短卫亦示不用生时志矢骨镞凡为夫前重后轻也　疏司弓矢注云恒矢之属轩輖中所谓志也知是习射矢者以其矢中特轻于习射宜也周礼有八矢翭矢居前最重恒矢居后最轻既不尽用故取其首尾张氏尔岐曰郑解輖也与轾同轩轾中谓前后轻重均也注凡为矢前重后轻亦欲明此轩轾中之异于生用耳】
　　蕙田案以上记明器弓矢自启之昕以下至此皆既夕篇之记也
　　右仪礼既夕

　　五礼通考卷二百六十一
<经部,礼类,通礼之属,五礼通考>
　　钦定四库全书
　　五礼通考卷二百六十二
　　刑部尚书秦蕙田撰
　　凶礼十七
　　防礼
　　仪礼士虞礼【郑目録云虞安也士既塟其父母迎精而反日中而祭之于殡宫以安之虞于五礼属防　疏虞卒哭在寝祔乃在庙】
　　士虞礼特豕馈食【注馈犹归也　疏卜日曰牲此虞为防祭又塟日虞因其吉日略无卜牲之礼故指豕体而言不云牲大夫以上亦当然以物与神及人皆言馈】
　　钦定义疏馈食吉祭之名以虞易奠为自防即吉之始故放馈食之礼行之未塟殷奠用特豚豚解而已遣奠用羊豕亦豚解而已此云特豕者见此豕之为体解而异于奠也不云特牲者吉祭曰特牲宜避之也周官大宗伯以肆献祼享先王以馈食享先王谓吉祭也鬯人庙用脩郑氏以为三年防毕之吉祭自馈食始不用祼鬯则天子诸侯之虞亦用馈食礼可知
　　侧亨于庙门外之右东面【注侧亨亨一胖也亨于爨用镬不于门东未可以吉也是日也以虞易奠祔而以吉祭易防祭鬼神所在则曰庙尊言之　疏案吉礼皆全左右胖皆亨此亨一胖者以其虞不致爵自献賔以后则无主人主妇及賔已下之俎故唯亨一胖也特牲吉礼鼎镬皆在门东此云门外之右是门之西未可以吉也】
　　【张氏尔岐曰此虞在殡宫即适寝也而曰庙故注曰尊言之也】
　　鱼腊爨亚之北上【注爨灶　疏鱼腊各别镬言北上则次在豕爨之南】
　　【敖氏继公曰于特豕云亨云东面鱼腊云爨云北上文互见也】
　　【张氏尔岐曰三镬皆在西方】
　　饎爨在东壁西面【注炊黍稷曰饎饎北上上齐于屋宇于虞有亨饎之爨弥吉　疏案特牲云主妇视饎爨于西堂下今在东亦反吉也小敛大敛未有黍稷朔月荐新始有黍稷向吉仍未有爨至此始有亨饎之爨故云弥吉】
　　【盛氏世佐曰饎爨在门内以妇人主之故也此士礼大夫则廪人掌之在门外】
　　设洗于西阶西南水在洗西篚在东【注反吉也亦当西荣南北以堂深疏吉时设洗皆当东荣】尊于室中北墉下当户两甒醴酒酒在东无禁幂用絺布加勺南枋【注酒在东上醴也絺布葛属疏吉礼酒在上今防祭礼无酒则醴在上】素几苇席在西序下【注有几始鬼神也　疏大敛奠时已有席至虞乃有几若天子诸侯始死则几筵具周礼司几筵云每敦一几据始殡及塟时也】苴刌茅长五寸束之实于篚馔于西坫上【注苴犹借也】
　　【张氏尔岐曰刌度也截也苴刌茅者借祭之刌茅也度而截之故谓刌茅】
　　馔两豆菹醢于西楹之东醢在西一铏亚之【注醢在西南面取之得左取菹右取醢便其设之　疏一铏亚之菹以东也尸在奥东面设者西面设于尸前菹在南醢在北今于两楹东馔之菹在东醢在西是南面取之得左菹右醢至尸前西面设之便也】从献豆两亚之四笾亚之北上【注豆从主人献祝笾从主妇献尸祝比上菹与不东陈别于正　疏此从献豆笾虽文承一铏之下而云亚之下别云北上是不从铏东为次宜于铏东北以北为上向南陈之然则东北菹为首次南醢醢东栗栗北东南栗故郑云北上菹与也云不东陈别于正者以二豆与铏在尸为献前为正此皆在献后为非正故东北别也】馔黍稷二敦于阶间西上借用苇席【注借犹荐也】
　　【敖氏继公曰借敦未必有席席字盖因上文而衍也特牲礼借用萑】
　　匜水错于槃中南流在西阶之南箪布在其东【注流匜吐水口也】
　　【敖氏继公曰自设洗至此其陈设之位与特牲馈食异者皆为变于吉】
　　陈三鼎于门外之右北面北上设扃鼏【注门外之右门西也】匕俎在西塾之西【注不馔于塾上统于鼎也塾有西者是室南乡】羞燔俎在内西塾上南顺【注南顺于南面取缩执之便也肝俎在燔东】
　　【郝氏敬曰羞俎之俎非正俎三鼎为正从荐为羞肉曰燔肝曰炙不言炙可知也】
　　蕙田案以上陈馔具
　　主人及兄弟如葬服賔执事者如吊服皆即位于门外如朝夕临位妇人及内兄弟服即位于堂亦如之【注葬服者既夕曰丈夫髽散带垂也賔执事者賔客来执事也疏始虞与葬服同三虞皆同至卒哭乃变麻服葛也賔客来执事以其虞为防祭主人未执事案曽子问士则朋友奠不足则取于大功以下】
