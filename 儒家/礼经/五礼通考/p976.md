<!-- { "loadSidebar": true } -->
　　【易氏祓曰虖池河汉志代郡卤城县虖池河东至参合入虖别从河东至文安入海并州川其河自雁门县西南流入崞与唐林二县又西南流至忻州秀容县又西南流入定襄县又南流至太原府之盂县又东流至恒州之灵夀真定九门藁城鼓城五县又东流至定州之无极县又东流入深州之饶阳鹿城安平三县又东南流入瀛州之髙阳河间二县又东流入莫州之唐兴及莫县以至任邱文安即汉志所谓至文安入海者也呕夷郑注疑即祁夷出平舒攷汉志代郡平舒县有祁夷水北至桑干入沽唐蔚州兴唐县本代郡地呕夷一名滱水出县西北之高氏山东北流至兴唐县又东流至瀛州之博野东入于河】
　　钦定义疏虖池水在今山西代州繁畤县东北泰戯山至直天津府静海县小直沽入海呕夷水在今大同府蔚州灵丘县西北髙氏山一名唐河至直保定府安州北合于易水　又案郑注疑呕夷为祁夷郦道元注水经以呕夷即滱水师古注汉书则以并州之川为滱与郑注不同据水经注滱水出代郡灵丘县髙氏山至长城入于易祁夷水出平舒县至桑干县入湿水则祁夷之流短于滱不足槩一州之川似当以道元师古二説为是但郑说未必无据并存之
　　其浸涞易【注涞出广昌易出故安】
　　【易氏祓曰涞水汉志代郡广昌县涞水东南至容城入河并州浸案唐蔚州飞狐县即汉广昌县地有飞狐口涞水所出东南流至易州易县又东北流至涞水县又南流入容城县即汉志所谓东至容城入河者也易水汉志易水出涿郡故安县阎乡东至范阳入濡并州浸此言易出故安则近幽州之境按唐蔚州飞狐县周属并自县北入妫州之懐戎即古飞狐口易水所出东南流至易州易县至北方是汉涿郡故安县之地又东流至涿州之归义县又东北流入涿州范阳县之南界即汉志所谓至范阳入涞是也黄氏度曰易水有三皆出易州易县寰宇记北易一名安国河出县西北穷独山水经注所谓濡水也中易出阎乡城寛中谷东南流至古易京城与北易合流入巨马河水经注易水与濡水互摄通称南易出县东南即山燕王仙台东石虎罡东流与雹河防又东至霸州容城县南流入髙阳县合水水经注又云易水至文安县与虖池合班固阚骃皆以此为南易文安今霸州县并之极东界】
　　钦定义疏涞水即拒马河发源直易州广昌县流入紫荆闗过易州西北界至房山县境分为二支一东流涿州经固安县东南入桑干河一南流涞山县经定兴新城入白沟河易水在易州南三十里发源易州寛中谷流至定兴县北河村合拒马河入白沟河地理通释周九州荆豫青兖雍幽冀并郑氏注荆豫兖雍冀与禹贡略同青州则徐州地也幽州则青冀之北也无徐梁晋地理志云成王时改作禹贡徐梁入于青雍冀野析于幽并王氏云九州之序禹贡始于冀次以兖而终于雍职方氏则始于次以荆而终于并者盖禹贡言治水之序也职方言逺近之序也治水则自帝都而始然后顺水性所便自下而上故由兖至雍而止也以逺近言之则周之化自北而南为逺故闗睢鹊巢之诗分为二南汉广亦言文王之道被于南国德化之所及以逺为至也始于则以在东南次以荆则以荆在正南终于并州以并在正北先逺而后近也左传王使詹桓伯辞于晋曰我自夏以后稷魏骀芮岐毕我西土也及武王克商蒲姑商奄吾东土也巴濮楚邓吾南土也肃慎燕亳吾北土也汉贾捐之曰武丁成王殷周之大仁也然地东不过江黄西不过氐羗南不过蛮荆北不过朔方
　　尔雅释地鲁有大野【注今髙平钜野县东北大泽是也　疏此下至周有焦防释十薮之名也禹贡徐州云大野既猪】晋有大陆【注今钜鹿北广河泽是也　疏禹贡冀州云大陆既作是也】秦有杨陓【注今在扶风汧县西　疏周礼冀州云其泽薮曰杨陓郑注云所在未闻又雍州云其泽薮曰蒲郑注云在汧今注亦云在汧然则周礼蒲即此杨陓也】宋有孟诸【注今在梁国睢阳县东北　疏周礼青州其泽薮曰望诸郑注云望诸明都也禹贡豫州导菏泽被孟猪左传亦作孟诸】楚有云梦【注今南郡华容县东南巴丘湖是也　疏周礼荆州云其泽薮曰云梦禹贡云云土梦作又昭三年左传楚子与郑伯田于江南之梦定四年楚子渉睢济江入于云中云梦一泽而每处有名者司马相如子虚赋云云梦者方九百里则此泽跨江南北亦得单称云单称梦】吴越之间有具区【注今吴县南太湖即震泽是也疏周礼州云其泽薮曰具区禹贡州云三江既入震泽厎定是也】齐有海隅【注海滨广斥】燕有昭余祁【注今太原邬陵县九泽是也　疏周礼并州其泽薮曰昭余祁】郑有圃田【注今荥阳中牟县西圃田泽是也　疏周礼豫州云其泽薮曰圃田僖三十三年左传云郑之有原冈犹秦之有具囿也】周有焦防【注今扶风池阳县瓠中是也　疏诗六月云玁狁匪茹整居焦防是也】
　　【陈氏曰九州山川泽薮各在职方不入诸侯之版观诗不以囿田系郑春秋不以沙麓系晋略可覩矣周季诸侯始擅不朌之利齐斡山海而桃林之塞郇瑕之地晋实私之此诸侯所以僭侈王室所以衰微也】
　　诗大雅生民即有邰家室【传尧见天因邰而生后稷故国后稷于邰　笺尧改封于邰就其成国之家室无变更也　疏世本云有邰氏女曰姜嫄故知邰是姜嫄之国也传以此言封之于邰下言祭天之事故觧其意云尧见天因邰而生后稷谓使邰国之女生后稷也故国后稷于邰谓封为邰国之君后稷以前未有国于此始封之也此邰为后稷之母家其国当自有君所以得封后稷者或时君絶灭或迁之他所也】
　　公刘笃公刘匪居匪康廼埸廼疆廼积廼仓廼裹糇粮于橐于囊思辑用光弓矢斯张干戈戚爰方启行【传公刘居于邰而遭夏人乱廹逐公刘公刘乃避中国之难遂平西戎而迁其民邑于豳焉盖诸侯之从者十有八国】
　　度其夕阳豳居允荒【传山西曰夕阳荒大也　笺夕阳者豳之所处也　疏夕阳者总言豳人一国之所处也其界在山之西不知是何山也谱云豳在岐山之北书传说太王去豳逾梁山注云梁山在岐山东北然则豳国之东有大山者其唯梁山乎】
　　笃公刘于豳斯馆【传馆舎也】
　　緜緜緜瓞民之初生自土沮漆【传兴也緜緜不絶貌民周民也沮水漆水也　笺喻后稷乃帝喾之冑封于邰其后公刘失职迁于豳居沮漆之地至太王而徳益盛故本周之兴云于沮漆也　疏郑于生民之笺以姜嫄为髙辛氏世妃而生后稷经云即有邰家室周本纪云舜封弃于邰号曰后稷是稷为帝喾之胄封于邰也公刘云笃公刘于豳斯馆是公刘失职迁于豳也周语云昔我先世后稷以服事虞夏及夏之衰也弃稷不务我先王不窋用失其官而自窜于戎狄之间韦昭云不窋失官去夏而迁于豳豳西近戎北近狄然则失职迁豳自不窋始矣言公刘迁豳者案公刘之篇説公刘避乱适豳其言甚详不可得而改而外传史记皆言不窋奔于戎狄盖不窋之时已尝失官逃窜豳也犹尚徃来邰国未即定居于豳公刘者不窋之孙至公刘而尽以邰民遂徃居焉豳有漆沮之水故言居漆沮之地公刘以下常居沮漆】古公亶父陶复陶穴未有家室
　　古公亶父来朝走马率西水浒至于岐下爰及姜女聿来胥宇【传率循也浒水厓也胥相宇居也　笺循西水厓沮漆水侧也　疏古公避狄之难其来以早朝之时疾走其马循西方冰厓沮之侧东行而至于岐山之下】
　　文王有声文王受命有此武功既伐于崇作邑于丰【笺作邑者徙都于丰以应天命】
　　考卜维王宅是镐京维正之武王成之【疏此章言武王之事而并言文王作邑于其傍者以二邑皆在丰傍举丰而言可以并及文王欲连言之帝王世纪云丰镐皆在长安之西南言丰邑在丰水之西镐京在丰水之东以时验而知之】
　　文王周虽旧邦其命维新【笺太王聿来胥宇而国于周王迹起矣而未有天命至文王而受命】
　　【阎氏若璩曰周虽旧邦郑笺云太王聿来胥宇而国于周周字贴太王不若诗集传以周受封始自后稷为真旧左传我自夏以后稷魏骀芮岐毕吾西土也言受此五国世为西土之长释例土地名曰魏河东河北县芮冯翊临晋县芮乡是毕在京兆长安县西北骀在武功岐在美阳孔颖达曰今案其地芮在魏之西南百余里耳岐在骀之西北无百里也诗称后稷封邰与岐毕相近为之长可矣计魏在邰东六百余里而令邰国与魏为长道路太遥公刘居豳又在岐西北四百余里此传极言逺竟而辞不及豳并不解其故余谓颍达毎好依阿康成元凯莫敢是正兹独上攻及传之正文殊可喜也宜亟标出之但云豳距岐四百余里四当作二】
