<!-- { "loadSidebar": true } -->
　　礼志秀安僖王庙绍熙元年三月诏秀王袭封等典礼礼部太常寺乞依濮安懿王典礼避秀安僖王名一字诏恭依乃置园庙四月诏皇伯荥阳郡王伯圭除太保依前安德军节度使充万夀观使嗣秀王以奉王祀汪应辰传三十二年建储集议秀王封爵应辰定其称曰太子本生之亲议入内降曰皇太子所生父可封秀王
　　唐文若传上将内禅前数日手诏追崇皇太子所生父文若既书黄因过周必大诵圣德而疑名称未安归白宰相请更黄堂吏不可文若执不已宰相以闻诏改称本生亲寻又改宗室子偁其后诏称皇兄蕙田案孝宗事同濮王而称皇伯当时无一人言者葢久而上下志定矣
　　右宋孝宗
　　理宗本纪理宗皇帝太祖十世孙父希瓐追封荣王以开禧元年正月癸亥生于邑中虹桥里第是时宁宗弟沂靖惠王亮无嗣以宗室希瓐子赐名均为沂王后寻改赐名贵和嘉定十三年八月景献太子卒宁宗以国本未立选太祖十世孙年十五以上者教育如髙宗择普安恩平故事遂以十四年六月丙寅立贵和为皇子改赐名竑而以帝嗣沂王赐名贵诚十七年八月宁宗违豫弥逺称诏以贵诚为皇子改赐名昀闰月丁酉帝崩于福宁殿弥逺入白杨皇后称遗防以皇子竑开府仪同三司进封济阳郡王命子昀嗣皇帝位
　　端平元年正月丙寅诏太师中书令荣王已进王爵宜封三代曾祖子奭赠太师吴国公祖伯旴赠太师益国公父师意赠太师越国公
　　右宋理宗
　　度宗本纪度宗皇帝太祖十一世孙父嗣荣王与芮理宗母弟也嘉熙四年四月九日生于绍兴府荣邸理宗在位嵗久无子乃属意托神器焉寳祐元年正月庚辰诏立为皇太子改赐今名五年十月丁夘理宗崩受遗诏太子即皇帝位十一月加封嗣荣王与芮武康宁江军节度使
　　右宋度宗
　　蕙田案理宗度宗追尊所生曰王曰节度使葢益谦矣而当时后世不闻以为薄者濮议诸臣排折政府之力也事久论定岂非人心之公天理之正哉乃后人犹有袒欧阳之说者其亦冷褒段犹之流也夫

　　五礼通考卷一百五
<经部,礼类,通礼之属,五礼通考>
　　钦定四库全书
　　五礼通考卷一百六
　　刑部尚书秦蕙田撰
　　吉礼一百六
　　私亲庙
　　辽史世宗纪世宗皇帝让国皇帝长子母柔贞皇后萧氏防同九年从伐晋大同元年二月封永康王四月丁丑太宗崩于栾城戊寅梓宫次镇阳即皇帝位于柩前改大同元年为天禄元年追谥皇考曰让国皇帝义宗传义宗名倍太祖长子神册元年春立为皇太子天显元年从征渤海破之改其国曰东丹名其城曰天福以倍为人皇王主之太祖讣至倍即日奔赴山陵倍知皇太后意欲立德光乃谓公卿曰大元帅功德及人神中外攸属宜主社稷乃与羣臣请于太后而让位焉于是大元帅即皇帝位是为太宗太宗既立见疑浮海而去唐以天子仪卫迎倍明宗以庄宗妃夏氏妻之赐姓东丹名之曰慕华明宗养子从珂弑其君自立倍密报太宗曰从珂弑君盍讨之及太宗立石敬瑭为晋主加兵于洛从珂欲自焚召倍与俱倍不从遣壮士李彦绅害之敬瑭入洛防服临哭以王礼权厝后太宗改葬于医巫闾山谥曰文武元皇王世宗即位谥让国皇帝陵曰献陵统和中更谥文献重熈二十年増谥文献钦义皇帝庙号义宗及谥二后曰端顺曰柔贞五子长世宗
　　右辽世宗
　　金史熙宗本纪熈宗皇帝太祖孙景宣皇帝子母富察氏天辅三年己亥嵗生天会八年安班贝勒杲薨太宗意久未决十年左副元帅宗翰右副元帅宗辅左监军完顔希尹入朝与宗干议曰安班贝勒虚位已久今不早定恐授非其人哈喇先帝嫡孙当立相与请于太宗者再三乃从之四月庚午诏曰尔为太祖之嫡孙故命尔为安班贝勒其无自谓冲幼狎于童戏惟敬厥德安班贝勒者太宗尝居是官及登大位以命弟杲杲薨帝定议为储嗣故以是命焉十三年正月己巳太宗崩庚午即皇帝位二月乙巳追谥太祖后唐古氏曰圣穆皇后费摩氏曰光懿皇后
　　景宣帝传景宣皇帝讳宗峻太祖第二子母曰圣穆皇后唐古氏太祖元妃宗峻在诸子中最嫡太祖崩帝与兄宗干率宗室羣臣立太宗天会二年薨熙宗即位追上尊諡曰景宣皇帝庙号徽宗改葬兴陵海陵弑立降熙宗为东昏王降帝为丰王世宗复尊熙宗庙谥尊帝为景宣皇帝子哈喇常胜察喇哈喇是为熙宗
　　右金熙宗
　　世宗本纪世宗皇帝太祖孙睿宗子也母曰贞懿皇后李氏天辅七年癸夘岁生于上京海陵正隆六年十月丙午告于太祖庙即皇帝位丁未大赦改元大定十一月甲申追尊皇考豳王为皇帝谥简肃庙号睿宗皇妣富察氏曰钦慈皇后李氏曰贞懿皇后
　　睿宗纪睿宗皇帝讳宗尧太祖征伐诸子皆总戎旅惟帝在帷幄天辅十三年薨年四十陪葬睿陵追封潞王谥襄穆皇统六年进冀国王正隆二年追赠太师上柱国改封许王世宗即位追上尊谥立德显仁启圣广运文武简肃皇帝庙号睿宗二年改葬于大房山号景陵
　　右金世宗
　　元史武宗本纪武宗皇帝顺宗达尔玛巴拉之长子也母曰兴圣皇太后鸿吉哩氏至元十八年七月十九日生大德十一年春成宗崩五月甲申皇帝即位于上都是日追尊皇考曰皇帝尊太母元妃曰皇太后六月丁酉中书右丞相哈喇哈逊达尔罕左丞相塔喇海言臣等与翰林集贤太常老臣集议皇帝嗣登寳位诏追尊皇考为皇帝皇考大行皇帝同母兄也大行皇帝祔庙之礼尚未举行二帝神主依兄弟次序祔庙为宜今拟请谥皇考昭圣衍孝皇帝庙号顺宗大行皇帝曰钦明广孝皇帝庙号成宗太祖之室居中睿宗西第一室世祖西第二室裕宗西第三室顺宗东第一室成宗东第二室先元妃鸿吉哩氏实哩达喇宜谥曰贞慈静懿皇后祔成宗庙室制曰可
　　顺宗传顺宗昭圣衍孝皇帝讳达尔玛巴拉裕宗第二子也母曰徽仁裕圣皇后鸿吉哩氏至元初裕宗为燕王达尔玛巴拉生于燕邸二十二年裕宗薨达尔玛巴拉以皇孙钟爱两宫优其出阁之礼二十八年始诏出镇怀州明年薨年二十有九子三人长曰阿穆尔克封魏王郭出也妃所生者曰海山是为武宗曰阿裕尔巴里巴特喇是为仁宗大徳十一年秋武宗即位追谥曰昭圣衍孝皇帝庙号顺宗祔享太庙
　　右元武宗
　　泰定帝本纪泰定皇帝显宗噶玛拉之长子裕宗之嫡孙也初显宗以长孙封晋王至元十三年十月二十九日帝生于晋邸大德六年晋王薨帝袭封是为嗣晋王至治三年八月英宗遇弑癸巳即皇帝位十二月戊辰请皇考皇妣谥于南郊皇考晋王曰光圣仁孝皇帝庙号显宗皇妣晋王妃曰宣懿淑圣皇后
　　显宗传显宗光圣仁孝皇帝讳噶玛拉裕宗长子也母曰徽仁裕圣皇后鸿吉哩氏封梁王改封晋王大德六年薨子三人曰伊逊特穆尔曰松山曰徳勒格尔布哈王薨后十年仁宗即位谥王献武又十一年英宗遇弑伊逊特穆尔以嗣晋王即皇帝位追尊曰光圣仁孝皇帝庙号显宗祔享太室又六年文宗即位乃毁其庙室
　　右元泰定帝
　　明史世宗本纪世宗皇帝宪宗孙也父兴献王祐杭国安陆正德十四年薨十六年三月丙寅武宗崩无嗣慈夀皇太后与大学士杨廷和定防以遗诏迎兴王于兴邸即皇帝位戊申命礼臣集议兴献王封号秋七月壬子进士张璁言继统不继嗣请追崇所生立兴献王庙于京师初礼臣议考孝宗改称兴献王皇叔父援宋程颐议濮王礼以进不允至是下璁奏命廷臣集议杨廷和等抗疏力争皆不听冬十月己夘朔追尊父兴献王为兴献帝祖母宪宗贵妃邵氏为皇太后母妃为兴献后
　　睿宗传睿宗兴献皇帝祐杭宪宗苐四子母邵贵妃成化二十三年封兴王治四年建邸德安已改安陆正德十四年薨谥曰献王薨二年而武宗崩召王世子入嗣大统是为世宗礼臣毛澄等援汉定陶宋濮王故事考孝宗改称王为皇叔父兴献大王王妃为皇叔母帝命廷臣集议未决进士张璁上书请考兴献王帝大恱会母妃至自安陆止通州不入帝启张太后欲避天子位奉母妃归藩羣臣惶惧太后命进王为兴献帝妃为兴献后璁更为大礼或问以进而主事霍韬桂萼给事中熊浃议与璁合帝因谕辅臣杨廷和蒋冕毛纪帝后加称皇廷和等合廷臣争之未决嘉靖元年禁中火廷和及给事中邓继曾朱鸣阳引五行五事为废礼之证乃辍称皇加称本生父兴献帝尊园曰陵黄屋监卫如制设祠署安陆岁时享祀用十二笾豆乐用八佾帝心终未慊三年加称为本生皇考恭穆献皇帝兴国太后为本生母章圣皇太后建庙奉先殿西曰观德殿祭如太庙七月谕去本生号九月诏称孝宗皇伯考称献皇帝曰皇考璁萼等既骤贵干进者争以言礼希上意百户随全録事钱子勲言献皇帝宜迁葬天夀山礼部尚书席书议髙皇帝不迁祖陵太宗不迁孝陵葢其慎也小臣妄议山陵宜罪工部尚书赵璜亦言不可乃止尊陵名曰显陵明年修献皇帝实録建世庙于太庙左六年以观德殿狭隘改建崇先殿七年命璁等集明伦大典成加上尊諡曰恭睿渊仁寛穆纯圣献皇帝亲制显陵碑封松林山为纯德山从祀方泽次五镇改安陆州为承天府十七年通州同知丰坊请加尊皇考庙号称宗以配上帝九月加上尊諡知天守道洪德渊仁寛穆纯圣恭俭敬文献皇帝庙号睿宗祔太庙位次武宗上明堂大享奉主配天罢世庙之祭四十四年芝生世庙柱复立玊芝宫祀焉穆宗立乃罢明堂配享初杨廷和等议封益王次子崇仁王厚为兴王奉献帝祀不允兴国封除
　　嘉靖元年正月清宁宫后殿灾命称孝宗皇考慈夀皇太后圣母兴献帝后为本生父母三月戊午上兴献后曰兴国太后
　　明史纪事本末嘉靖元年春正月清宁宫小房灾杨廷和蒋冕毛纪费宏上言火起风烈此殆天意况廹清宁后殿岂兴献帝后之加称祖宗神灵容有未恱乎给事中邓继曾上言五行火主礼今日之礼名紊言逆隂极变灾臣虽愚知为废礼之应主事髙尚贤郑佐相继上言郁攸之灾不于他宫而于清宁之后不在他日而在郊祀之余变岂虚生灾有由召帝览之心动乃从廷和等议称孝宗为皇考慈夀皇太后为圣母兴献帝后为本生父母而皇字不复加矣先是司礼监传谕兴献帝册文朕宜称子廷和等上言不可复传谕宜称孝子廷和等言册文称长子本生父情自明请勉行正礼从之遣官诣安陆上兴献帝尊号命司礼太监温祥督礼仪成国公朱辅上册寳礼部侍郎贾咏题神主咏遵廷和指题其主曰兴献帝神主不称考及叔亦不署子名
　　明防典庆源殿嘉靖元年命安陆州官以四孟及朔望致祭于家庙四孟笾豆牲牢俱如太庙之仪朔望常祭如奉先殿之仪
　　明史纪事本末嘉靖二年春二月太常卿汪举上言安陆庙宜用十二笾豆如太庙仪从之礼部请置奉祀官又言乐舞未敢轻议帝命杨廷和集议之礼部侍郎贾咏会公侯九卿等上言正统本生义宜有间八佾既用于太庙安陆乐舞似当少杀以避二统之嫌帝曰仍用八佾于是何孟春及给事中张翀黄臣刘最御史唐侨仪秦武等南京给事中郑庆云各上言力争不报冬十一月奉孝惠皇太后主于奉慈殿遣官告安陆庙
