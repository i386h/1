<!-- { "loadSidebar": true } -->
　　蕙田案死谓雉也虞书二生一死二生鴈其一也士当用雉因其死而不用故用鴈此记所以释用鴈之义必可制谓当其人与时之宜可制而服之也聘礼记云币美则没礼过美则不可制而况滥恶乎是皆谓之不可制而非所云币必诚也
　　腊必用鲜鱼用鲋必殽全【注殽全者不馁败不剥伤】
　　【郝氏敬曰同牢礼飨用腊必新干者鲋鲫鱼性相依附曰鲋殽用全牲体备也】
　　【盛氏世佐曰殽全谓豚爼也殽骨体也全者不折也一骨而分为二曰折特牲少牢礼言俎之折者不一是皆有殽而不全也虽一体完矣而二十一体不备亦不可谓全惟同牢之礼用其全耳郝氏说近之】
　　蕙田案以上记昏礼时地辞命用物
　　女子许嫁笄而醴之称字【注许嫁已授纳徴礼也笄女之礼犹冠男也使主妇女賔执其礼　疏笄女许嫁者用醴礼之未许嫁者当用酒醮之】祖庙未毁教于公宫三月若祖庙已毁则教于宗室【注祖庙女髙祖为君者之庙也以有缌麻之亲就尊者之宫教以妇徳妇言妇容妇功宗室大宗之家】
　　【张氏尔岐曰此谓诸侯同族之女将嫁之前敎成之法其与诸侯共髙祖者是缌麻之亲教之于公宫其共曾祖共祖共祢庙者皆教扵公宫可知也若与君絶服者则于大宗之家教之大宗之家谓别子之世适长子族人所宗事者也】
　　【盛氏世佐曰宗子所以尊祖收族女子将嫁教于宗室三月亦收族之一端案注云大宗之家疏云不于小宗者小宗卑故也昏义孔疏大宗小宗之家悉得教之与大宗近者扵大宗与大宗逺者于小宗二说不同当以贾疏为正若谓与国君絶服者教于大宗之家与大宗絶服者教于小宗之家设有继髙祖之宗而与大宗絶服者其女当于何教乎教于大宗则已逺教于已室是无统矣此则孔说所不通也】
　　蕙田案以上记笄女嫁女
　　问名主人受鴈还西面对賔受命乃降【注受鴈于两楹间南面还于阼阶上对賔以女名】
　　蕙田案此记问名之仪
　　祭醴始扱一祭又扱再祭賔右取脯左奉之乃归执以反命【注反命谓使者问名纳吉纳徴请期还报于壻父疏祭醴谓替醴賔之时礼成于三始祭醴之初扱一祭及又扱则分为两祭是为三也】
　　【张氏尔岐曰凡祭醴之法皆如此】
　　蕙田案以上记祭醴之仪
　　纳徴执皮摄之内文兼执足左首随入西上参分庭一在南【注摄犹辟也兼执足者左手执前两足右手执后两足左首象生曲礼曰执禽者左首西上中庭位并】
　　【敖氏继公曰先儒读摄为折则训叠也今人屈物而叠之谓之折古之遗言与内文兼执足摄之之法也左首谓西上也云随入者以其并摄嫌亦并行也西上统乎賔也】
　　【张氏尔岐曰纳征之礼賔执束帛入别有二人执皮以为庭宝其执之之法襞摄之使文在内两手兼执其四足首向左二人相随入门至庭则并立以西为上三分庭之一而在其南】
　　賔致命释外足见文主人受币士受皮者自东出于后自左受遂坐摄皮逆退适东壁【注賔致命主人受币庭寳所用为节士谓若中士下士不命者以主人为官长自由也】
　　【张氏尔岐曰賔堂上致命时执皮者庭中释皮外足见文主人堂上受命时主人属吏受皮者自东方出执皮者之后至其左北面受之既受皮遂坐摄之复使内文逆退适东壁者初二人相随自东而西及退反东壁则后者在前也】
　　蕙田案以上记纳徴庭实之仪
　　父醴女而俟迎者母南面于房外【注女既次纯衣父醴之于房中南面盖母荐焉重昏礼也女奠爵于荐东立于位而俟壻壻至父出使摈者请事母出南面房外示亲授壻且当戒女也】女出于母左父西面戒之必有正焉若衣若笄母戒诸西阶上不降【注必有正焉者以托戒之使不忘】
　　【张氏尔岐曰母在房户西南面女出房至母左时父阼阶上西面戒之母送女至西阶上乃戒之也父母不降送庶母及门内申父母之命】
　　蕙田案以上记父母戒女
　　妇乗以几从者二人坐持几相对【注持几者重愼之疏王后则履石大夫诸侯亦应有物履之但无文今人犹用台】
　　蕙田案此记妇升车乗几
　　妇入寝门赞者彻尊幂酌酒三属于尊弃余水于堂下阶间加勺【注属注也酒涚水贵新昏礼又贵新故事至乃取之三注于尊中】
　　蕙田案此记酒之节
　　笲缁被纁里加于桥舅答拜宰彻笲【注被表也笲有衣者妇见舅姑以饰为敬桥所以庪笲其制未闻今文桥为镐】
　　蕙田案此记笲饰及受笲之节
　　妇席荐馔于房【注醴妇飨妇之席荐也】飨妇姑荐焉【注舅姑共飨妇舅献爵姑荐脯醢】妇洗在北堂直室东隅篚在东北面盥【注洗在北堂所谓北洗北堂房中半以北洗南北直室东隅东西直房户与隅间】妇酢舅更爵自荐【注更爵男女不相因也】不敢辞洗舅降则辟于房不敢拜洗【注不敢与尊者为礼】凡妇人相飨无降【注姑飨妇人送者扵房无降者以北洗篚在上　疏言凡者欲见舅姑共飨妇及姑飨妇人送者皆然】
　　蕙田案以上记醴妇飨妇馔具仪节
　　妇入三月然后祭行【注入夫之室三月之后于祭乃行谓助祭也】
　　蕙田案注云助祭盖兼舅姑存没适妇庶妇而言三月之后妇道既成故凡祭皆行也特牲少牢礼妇人助祭者内賔宗妇皆与若谓助夫祭为主妇必舅姑既没或老而传者乃为得之舅在无姑妇仍不得为主妇也注是疏不合
　　又案此记妇助祭之期
　　庻妇则使人醮之妇不馈【注庶妇庶子之妇也使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之其仪则同不馈者共养统于适也】
　　【张氏尔岐曰亦昏之明日妇见舅姑时因使人醮之于房外之西如醴妇之仪妇不馈则舅姑亦不飨也】盛氏世佐曰庶妇之醮当适妇之醴其不飨又因不馈而见非一义也注以不飨释醮疏云以醮赞飨误矣醮之位未闻以冠礼醮世子法例之当在房外敖氏谓亦在户牖间非或疑醮礼亦行于妇见舅姑之日斯时房外之位姑寔在焉岂庶妇见舅姑其位亦异于适与曰非也上文赞醴妇时舅姑尚在阼与房外之位若亲醴之然所以尊适也礼毕乃入室此云使人醮之则舅姑早入于室矣无妨妇席于房外也人亦室老也舅姑不在其位故不云赞
　　蕙田案此记庶妇礼
　　敖氏继公曰此以上专记事以下专记辞不欲其相乱也
　　昏辞曰吾子有惠贶室某也【注昏辞摈者请事告之辞吾子谓女父也称有惠明下逹贶赐也室犹妻也某壻名】某有先人之礼使某也请纳采【注某壻父名也某也使名也】对曰某之子惷愚又弗能教吾子命之某不敢辞【注对曰者摈出纳賔之辞某女父名也吾子谓使者】致命曰敢纳采
　　蕙田案以上记纳采之辞
　　问名曰某既受命将加诸卜敢请女为谁氏【注某使者名也谁氏者谦也不必其主人之女】
　　盛氏世佐曰古人有姓有氏姓如姬姜之类氏如季孙叔孙之类男子恒称氏妇人恒称姓记云防名冠字五十以伯仲男子之礼也妇人既笄之后即以伯仲为字而称之皆与男子异故以姓配伯仲妇人之通称间有以姓配氏者如栾黡之妻曰栾祁东郭偃之姊曰东郭姜之类盖传者以此相别耳非常称也妇人之氏有二种而姓氏之氏不与焉一则以姓为氏如曰姬氏姜氏是也一则以字为氏如诗称戴嬀太任皆曰仲氏是也上文云某氏来妇某姓也此云女为谁氏谁字也礼本问名辞乃问字者使者不敢斥言主人之对则直告以女名矣若女之姓氏于媒氏传言时已知之何必问耶注误以问名为问姓嫌于知而复问故以谦不必其主人之女解之真曲说也疏家主扵防注遂创为名有二种之说皆泥于妇人不以名行之说故耳夫不以名行者特以妇人无外事故名不闻于人非谓有名而不称也昭二十七年左传云请以重见是妇人称名之例矣周礼媒氏云凡男女自成名以上皆书岁月日名焉记云男女非有行媒不相知名然则女子未字以前其名不出于梱唯媒氏知之而男家则犹待问也姜氏上均以问名为问字亦未为得昏义孔疏又云问名者问其女之所生母之姓名亦非问女名将以卜之也问女母之姓名何为防又案此辞及下文吾子有命以下至某不敢辞皆賔在庙门外与摈者对答之辞即经所谓摈者出请賔执鴈请问主人许者也賔致命于堂当曰敢问名主人则以女名对之即上记所谓主人受鴈还西面对者也疏以此为致命之辞张氏尔岐谓告摈者之辞当亦不异皆未的夫不敢斥言而云谁氏者使者之辞直云问名者壻父之命自纳采以至请期致命之辞俱相似故记于纳采纳徴见其例而余则畧之
　　对曰吾子有命且以备数而择之某不敢辞【注卒曰某氏不记之者明为主人之女】
　　蕙田案注当云对以女名今曰某氏与前经主人受鴈还西面对注语不合云不记之者明其为主人之女更未妥见前盛氏辨中又案以上记问名之辞
　　醴曰子为事故至于某之室某有先人之礼请醴从者【注言从者谦不敢斥也】对曰某既得将事矣敢辞【注将行】先人之礼敢固以请【注主人辞固如故】某辞不得命敢不从也【注賔辞也不得命者不得辞已之命】
　　蕙田案以上记醴賔之辞
　　纳吉曰吾子有贶命某加诸卜占曰吉使某也敢告【注贶赐也赐命谓许以女名也某壻父名】对曰某之子不教唯恐弗堪子有吉我与在某不敢辞【注与犹兼也】
　　蕙田案以上记纳吉之辞
　　纳徴曰吾子有嘉命贶室某也某有先人之礼俪皮束帛使某也请纳徴致命曰某敢纳徴对曰吾子顺先典贶某重礼某不敢辞敢不承命【注典常也法也】
　　蕙田案以上记纳徴之辞
　　请期曰吾子有赐命某既申受命矣惟是三族之不虞使某也请吉日【注三族谓父昆弟已昆弟子昆弟虞度也不亿度谓卒有死防此三族者已及子皆为服期期服则逾年欲及今之吉也杂记曰大功之末可以冠子嫁子】对曰某既前受命矣唯命是听【注前受命者申前事也】曰某命某听命于吾子【注曰某壻父名也】对曰某固唯命是听使者曰某使某受命吾子不许某敢不告期曰某日【注某吉日之甲乙】对曰某敢不敬须【注须待也】
　　蕙田案以上记请期之辞
　　凡使者归反命曰某既得将事矣敢以礼告【注告礼所执脯】主人曰闻命矣
　　蕙田案此记使者反命之辞
　　父醮子【注子壻也　疏父醮子用酒在寝】命之辞曰徃迎尔相承我宗事【注相助也宗事宗庙之事】朂帅以敬先妣之嗣若则有常【注朂勉也若犹女也勉帅妇道以敬其为先妣之嗣女之行则当冇常深戒之诗云太姒嗣徽音】
　　【张氏尔岐曰谓妇为相以其为夫之助也注以朂帅以敬八字为句愚谓当四字为句事嗣叶相常首尾叶若曰今徃迎尔相以承我宗事当勉帅以敬使其惟先妣是嗣汝之敬必有常不可敬始而怠终也末句申劝之】
　　子曰诺唯恐弗堪不敢忘命
　　蕙田案以上记父醮子辞
　　賔至摈者请对曰吾子命某以兹初昏使某将请承命【注賔壻也命某某壻父名兹此也将行也使某行昏礼来迎】对曰某固敬具以须【敖氏继公曰壻家告期而賔乃云吾子之命者不敢自专若受命于妇家也】
