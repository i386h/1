<!-- { "loadSidebar": true } -->
　　礼记郊特牲诏祝于室直祭祝于主索祭祝于祊【注朝事延尸于户西南面布主席东面取牲膟膋燎于炉炭洗肝于鬰鬯而燔之入以诏神于室直正也祭以孰为正则血腥之属尽敬心耳索求神也庙门曰祊谓之祊者以扵绎祭名也】
　　祭统诏祝于室而出于祊此交神明之道也【注诏祝告事于尸也出于祊谓索祭也　防诏祝于室者诏告也祝祝也谓祝官以言诏告祝请其尸扵室求之而出于祊者谓明日绎祭而出庙门旁广求神于门外之祊此交神明之道也者神明难测不可一处求之或门旁不敢定是求神明交接之道鬼神通故云道】
　　诗小雅楚茨祝祭于祊【传祊门内也　笺孝子不知神之所在故使祝博求之平生门内之旁待賔客之处】
　　蕙田案以上祝主祝祊
　　工祝致告徂赉孝孙【传善其事曰工　笺祝致神意告主人使受嘏既而以嘏之物往予主人】
　　工祝致告神具醉止【传致告告利成也　笺于是致孝孙之意告尸以利成具皆也】礼记礼运祝嘏莫敢易其常古是谓大假【防言天子诸侯所祭之时祝以主人之辞而告神神以嘏福而与主人二者皆依旧礼无敢易其常事古法是谓大假假大也】宣祝嘏辞祝【防宣扬也祝嘏有旧辞更宣扬告神也】
　　蕙田案以上祝嘏
　　易巽卦九二用史巫纷若吉
　　礼记礼运王前巫而后史
　　周礼春官司巫掌羣巫之政令祭祝则共匰主及道布及蒩馆【注杜子春云匰器名主谓木主也道布新布三尺也馆神所馆止也或曰布者以为席也谓道布者为神所设巾中霤礼曰以功布为道布属于几也蒩之言借也祭食有当借者馆所以承蒩谓若今筐也主先匰蒩后馆互言之者明共主以匰共蒩以筐大祝取其主蒩陈之器则退也士虞礼曰蒩刌茅长五寸实于筐馔于西坫上又曰祝盥升取苴降洗之升入设于几东席上东缩　防子春所解及读字唯解匰器名一事后郑从之自余并义无所取后郑不从谓道布者为神所设巾即引中霤礼以功布为道布属于几是也云蒩之言借者祭食有当借者谓常借所当之食云馆所以承蒩谓若今筐也者筐所以盛蒩也云主先匰蒩后馆互言之者谓主先匰器在上者欲见以匰器盛主来向祭所大祝取得主匰器即退蒩后言馆器欲见大祝取得蒩馆器退明亦初以馆盛蒩来互言之是以郑云明共主以匰共蒩以筐大祝取其主蒩陈之器则退也二事双解之引士虞礼曰苴刌茅长五寸实于筐馔于西坫上者刌切也切之长五寸又陈之西坫者堂西南隅谓之坫馔陈于此未用前又曰祝盥升取苴降洗之升入设于几东席上东缩者士虞礼设席于奥礼神东面右几故设于几东席上东缩缩纵也据神东面为正东西设之故言东缩引之者见苴是借祭之物郑氏锷曰主在庙则藏于石室谓之宗祏及合祭于庙则以匰盛而至祭所祝取主而匰退蔡氏徳晋曰匰盛主之器道布郝仲舆谓幂主之巾主在道用以掩覆防防也葅茅属尸祭黍稷而以之为借馆则所以盛蒩者筐属也】
　　国语楚语在男曰觋在女曰巫【注巫觋见鬼者周礼男亦曰巫】是使制神之处位次主【注处居也位祭位也次主次其尊卑先后也】而为之牲器时服【注牲之毛色小大也器所当用也时服四时服色所宜也】而后使先圣之后之有光烈【注烈明也】而能知山川之号【注号名位也】髙祖之主【注髙祖庙之先也】宗庙之事昭穆之世【注父昭子穆先后之次也春秋跻僖公谓之逆祀】齐敬之勤【注齐荘也】礼节之宜威仪之则容貎之崇【注崇饰也】忠信之质【注质诚也】禋洁之服【注洁祀曰禋】而敬恭明神者以为之祝【注祝大祝也掌祈福祥】使名姓之后能知四时之生【注名姓谓旧族若伯夷炎帝之后为尧秩宗生嘉谷韭卵之属】牺牲之物玉帛之类采服之仪彛器之量【注彛六彛器爼豆量大小也】次主之度【防数之度】屏摄之位【注周氏云屏者并摄主人之位昭谓屏屏风也摄形如今要扇皆所以分别尊卑为祭祀之位近汉亦然】坛场之所【注除地曰场】上下之神氏姓之出【注所自出也】而心率旧典者为之宗【注宗宗伯也掌祭祀之礼】
　　荀子天子出戸而巫觋有事出门而宗祝有事
　　蕙田案以上庙巫
　　又案先王事神如事人人必得介绍以命而后賔主之情通鬼神亦然故先王立大小祝之官使之辨其名号洁其牲币恭其拜跪善其词祝以顺道鬼神之欲恶而宣逹祭者之悃忱则神无怨恫而幽明之际涣然融洽足以召福祥而弭灾变矣孔子曰祝鮀治宗庙葢重之也
　　右祝







　　五礼通考卷六十二
<经部,礼类,通礼之属,五礼通考>
　　钦定四库全书
　　五礼通考巻六十三
　　刑部尚书秦蕙田撰
　　吉礼六十三
　　宗庙制度
　　周礼春官郁人掌祼器【注祼器谓彛及舟与瓒　防知祼器中有彛及舟者此经下文云和鬰鬯以实彛又见司尊彛云春祠夏禴祼用鸡彛鸟彛皆有舟秋冬及追享朝享皆云焉故知有彛舟也知有瓒者案礼记王制云诸侯赐圭瓒然后为鬯尚书序云平王赐晋文侯秬鬯圭瓒皆与秬鬯相将即下文祼玉是也故知祼器中有瓒瓒则兼圭瓒璋瓒也】
　　【郑氏锷曰典瑞于祼圭有瓉特辨其名物司尊彛于彛舟特诏其爵辨其用葢不掌其器郁人取所筑以煮之郁金以和秬鬯实之扵六彛故并祼器掌之】
　　礼记明堂位灌尊夏后氏以鸡夷殷以斚周以黄目其勺夏后氏以龙勺殷以疏勺周以蒲勺【注夷读为彛周礼春祠夏禴祼用鸡彛鸟彛秋尝冬烝祼用斚彛黄彛龙龙头也疏通刻其头蒲合蒲如鳬头也　防此一经明鲁有三代灌尊及所用之勺彛法也与余尊为法故称彛鸡彛者或刻木为鸡形而画鸡扵彛斚画为禾稼黄目以黄金为目郑引周礼以下司尊彛之文鸡彛盛明水鸟彛盛郁鬯斚彛黄彛义亦然龙勺勺为龙头疏为刻镂通刻勺头蒲谓刻勺为鳬头其口微开如蒲草本合其末微开口也】
　　陈氏礼书尊之为言尊也彛之为言常也尊用以献上及于天地彛用以祼施扵宗庙而已故尊于祭器独名尊彛于常器均名彛籍谈曰有勋而不废抚之以彛器臧武仲曰大伐小取其所得以作彛器则彛之为常可知矣尊亦谓之彛彛亦谓之尊故黄目彛也记曰郁气之上尊鸡斚皆彛也明堂位曰灌尊然彛之为器不特饰以鸡鸟黄目虎蜼之象而已凡邦国之约剂书于此司约大约剂书于宗彛是也凡臣之有功铭扵此祭统勤大命施扵烝彛鼎是也盖臣之有功祭扵大烝故勤大命者施于烝彛鼎则三时之彛不预也　又曰鸡者司晨之始则隂盛而阳微祼所以求诸隂故夏后氏以之若夫司尊彛以春言之者春则所谓时之首焉者也龙勺龙阳中之隂也渊潜而为仁以泽万物故夏以之殷以疏者亦前疏屏之意蒲之为物柔而顺有懐柔百神之意
　　【陆氏佃曰六彛鸡东方也鸟南方也虎西方也蜼北方也黄彛斚彛中央也郑氏谓斚画禾稼龙勺为龙头蒲勺为鳬头疏勺为雉头经曰雉曰疏趾龙勺以能施为义疏勺以能不滛为义蒲勺以能不溺为义】
　　周礼春官司尊彛春祠夏禴祼用鸡彛鸟彛皆有舟秋尝冬烝祼用斚彛黄彛皆有舟凡四时之间祀追享朝享祼用虎彛蜼彛皆有舟【注鸡彛鸟彛谓刻而画之为鸡鳯凰之形皆有舟言春夏秋冬及追享朝享有之同郑司农云舟尊下台若今时承槃斚读为稼稼彛画禾稼也黄彛黄目尊也明堂位曰夏后氏以鸡彛殷以斚周以黄目谓黄目以黄金为目郊特牲曰黄目鬰气之上尊也黄者中也目者气之清明者也言酌扵中而清明扵外蜼禺属卬鼻而长尾　防云鸡彛鸟彛谓刻而画之为鸡鳯凰之形者案尚书云鸣鸟之不闻彼鸣鸟是鳯凰则此鸟亦是鳯凰故云画鸡鳯凰之形也云皆有舟言春夏秋冬及追享朝享有之同者即文自具故知有之同也郑司农云舟尊下台若今时承槃者汉时酒尊下槃象周时尊下有舟故举以为况也云斚读为稼稼彛画禾稼也者以诸尊皆物为饰今云斚于义无取故破从稼也云黄彛黄目尊也者依明堂位文引明堂位者证鸡彛是夏法斚彛是殷法黄彛是周法谓黄目以黄金为目者无正文郑以目既为眼目黄又与黄金字同故为黄金释之也引郊特牲者觧黄目之义也云蜼禺属卬鼻而长尾者案鸡彛鸟彛相配皆为鸟则虎彛蜼彛相配皆为兽故尔雅蜼在释兽中云蜼禺属彼注蜼似猕猴而大黄黒色尾长数尺似獭尾末有岐鼻露向上雨即自悬扵树以尾塞鼻或以两指今江东人亦取养之为物防健若然向来所説鸡彛鸟彛等皆有所出其虎彛蜼彛当是有虞氏之尊故郑注尚书云宗彛宗庙之中郁尊虞氏所用故曰虞夏以上虎蜼而已也】
　　【郑氏锷曰祼献必用彛尊非苟以为盛鬯齐之器而已各因时而用之时不同则器不同各因时以明义也鬯必盛以彛春祠之彛则饰以鸡鸡东方之畜嵗起于东于时为春也夏禴之彛则饰以鸟鸟鳯也书曰我则鸣鸟不闻指鸟为鳯夏为文明而鳯具五色文明之禽也王祼矣后亚之故用二彛王酌其一后酌其一尊之有罍备齐酒之乏彛之有酒岂不备鬯之乏乎舟之制陆佃谓如今世酒船之类酒船喻舟其义甚着但今宗庙中尊罍无此制度耳康成读斚为稼谓秋者万物揫敛之时禾稼西成故祼用斚彛以明农事之成黄彛者画为黄目也人目未尝黄龟目则黄气之清明未有如龟者故记曰黄者中也目者清明也言酌于中而清明于外也冬者万物归根复命之时祼用黄彛言明于外而欲以观其复先儒谓虎者西方之义兽虽似猕猴而大其鼻上向雨则自垂于树以尾塞鼻盖兽之智也追享及迁庙之主世既逺矣犹不忘祭是谓尊尊尊尊至于逺祖可以谓之义彛刻以虎以其义也朝享行于祖考之庙亲为近矣毎月祭焉是谓亲亲亲亲不忘乎月祭可以谓之智彛刻以蜼以其智也】
　　礼记明堂位郁尊用黄目【注郁鬯之器也黄彛也　疏郁尊用黄目者郁谓郁鬯酒黄目尝烝所用尊崇周公于夏禘用之】
　　【方氏慤曰所谓黄目即黄彛也而又曰郁尊者以郁鬯之所实也】
　　【王氏安石曰周官有鬯人郁人不知郁谓之秬鬯鬯人供之煮郁金和鬯酒谓之郁鬯郁人掌之天子赐诸侯以圭瓉则诸侯可用郁鬯宣王尝以圭瓉秬鬯二卣赐文侯周公在东都日成王尝以秬鬯二卣命周公禋于文王武王则秬鬯圭瓉鲁公必受此赐无疑案礼秋尝冬烝灌用黄彛黄彛即黄目赐诸侯或一卣或二卣不言黄彛何也卣乃中尊盖黄彛别名谓尊有三彛为上卣为中罍为下失其义矣凡灌天子诸侯用圭瓉后夫人用璋瓉瓉者其槃圭其柄也故郁尊有黄目灌有圭瓉虽鲁人得用然瓉有大圭未免僭天子礼】
　　郊特牲黄目郁气之上尊也黄者中也目者气之清明者也言酌于中而清明扵外也【注黄目黄彛也周所造于诸侯为上也　防黄彛以黄金镂其外以为目因取名也贮郁鬯酒故云郁气也祭祀时列之最在诸尊之上故云上也黄是中方色目是气之清明者也酒在尊中而可斟酌示人君虑于祭事必斟酌尽于中也目在尊外而有清明示人君行祭必外尽清明洁净也案明堂位云周以黄目是周所造也天子则黄彛之上有鸡彛鸟彛备前代之器诸侯但有黄彛故云于诸侯为上也】
　　陈氏礼书先王制器或逺取诸物或近取诸身其取之也有义其用之也以类鸡鸟虎蜼之彛取诸物也斚耳黄目取诸身也
