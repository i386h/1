<!-- { "loadSidebar": true } -->
　　【何氏楷曰泮水孔颖达云泮宫之外水也于文半水为泮据説文云诸侯乡射之宫也西南为水东北为墙徐锴云天子辟廱水周之诸侯泮宫水才其半此防意也郑则云泮之言半也半水者盖东西门以南通水北无也孔申郑义云辟廱者筑土为堤以壅水之外使圆如璧令四方来观者均故谓之辟廱也辟廱之宫内有馆舍外无墙院故得圜观之也天子宫形既如璧则诸侯宫制当异矣而泮为名则泮是其制必疑南有水者以行礼当南面而观者宜北面畜水本以节观宜其先节南方故知南有水而北无也北无水者下天子耳亦当为其限禁故云东西门以南通水明门北亦有沟堑但水不通耳今案许郑二説规制互异然白虎通有云泮宫者半于天子宫也半者象璜也独南面礼仪之方有水其余壅之以垣与郑説合三人占吾将从二人矣泮宫今或称作黉宫当是璜宫之误半水为泮字义甚明或通作頖亦字讹也乃郑注礼记又谓頖之言班也所以班政教也因声附防殆不足信至戴埴则直疑泮宫非学名而引通典言鲁郡乃古鲁国郡有泗水泮水出焉建宫于上名为泮宫与楚之渚宫晋虒祁之宫无以异杨慎深然其说愚考一统志泮水一名雩水源出曲阜县县治西南西流至兖州府城东入泗水即诗所云泮也雩乃此水本名以其为泮宫池又名为泮耳水因宫得名而谓宫以水得名乎戴扬可谓喜于立异而不顾泮字之所从来者矣郦道元水经注云灵光殿之东南即泮宫也在髙门直北道西宫中有台髙八十尺台南水东西一百步南北六十步台西水南北四百步东西六十步台池咸结石为之诗所谓思乐泮水也】
　　思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教
　　思乐泮水薄采其茆鲁侯戾止在泮饮酒既饮防酒永锡难老顺彼长道屈此羣丑【笺在泮饮酒者徴先生君子与之行饮酒之礼而因以谋事也】
　　穆穆鲁侯敬明其徳敬慎威仪维民之则允文允武昭假烈祖靡有不孝自求伊祜
　　明明鲁侯克明其徳既作泮宫淮夷攸服矫矫虎臣在泮献馘淑问如臯陶在泮献囚
　　【何氏楷曰王制云天子曰辟雍诸侯曰頖宫周官注载古逸诗云有昭辟廱有贤泮宫田里周行济济锵锵相从执质以族以文辟雍泮宫皆所谓太学也特因天子诸侯而其名异耳王制又云诸侯天子命之教然后为学小学在公宫南之左太学在郊礼器云鲁人将有事于上帝必先有事于頖宫頖宫鲁之太学也鲁太学在郊故将有事上帝则于此有事焉孔云泮宫泮水正是一物诗言采芹藻之菜则云泮水说行礼谋献之事则云泮宫鲁有四代之学此诗主颂泮宫者先代之学尊鲁侯得立之示存古法而已】
　　【其行礼之饮酒养老兵事之受成告克当于周世之学在泮宫也】
　　济济多士克广徳心桓桓于征狄彼东南烝烝皇皇不吴不扬不告于讻在泮献功
　　角弓其觩束矢其搜戎车孔博徒御无斁既克淮夷孔淑不逆式固尔犹淮夷卒获
　　翩彼飞鸮集于泮林食我桑黮懐我好音憬彼淮夷来献其琛元象齿大路南金
　　蕙田案诸侯学制见于经传者惟鲁为详郑氏因谓诸侯惟立时王之学有功徳者得立三代之学今考文王世子称王命公侯伯子男反养老幼于东序是诸侯皆有东序又称始立学者必释奠于先圣先师释奠者当于西学则诸侯皆有瞽宗惟上庠之有与否则不可知耳诸侯亦有小学殷制在国中周制在郊
　　右诸侯学
　　诗郑风子衿序子衿刺学校废也世乱则学校不修焉【疏校是学之别名非谓郑国称校也言学校废者谓郑国之人废于学问耳非谓废毁学宫也】
　　青青子衿悠悠我心纵我不往子宁不嗣音【传青衿学子之所服嗣习也古者教以诗乐诵之歌之之舞之　笺学子俱在学校之中已留彼去故随而思之嗣续也女曾不传声闯我以恩责其忘已】
　　青青子佩悠悠我思纵我不往子宁不来
　　挑兮达兮在城阙兮一日不见如三月兮【笺君子之学以文会友以友辅仁独学而无友则孤陋而寡闻故思之甚】
　　【程子曰世乱学校不修学者弃业贤者念之】
　　春秋襄三十一年左氏传郑人游于乡校以论执政
　　右诸侯乡学

　　五礼通考卷一百六十九
<经部,礼类,通礼之属,五礼通考>
　　钦定四库全书
　　五礼通考卷一百七十
　　刑部尚书秦蕙田撰
　　嘉礼四十三
　　学礼
　　礼记学记发虑宪求善良足以謏闻不足以动众就贤体逺足以动众未足以化民君子如欲化民成俗其必由学乎玉不琢不成器人不学不知道是故古之王者建国君民教学为先【注谓内则设师保以教使国子学焉外则有大学庠序之官】兊命曰念终始典于学其此之谓乎
　　王制司徒修六礼以节民性明七教以兴民徳齐八政以防滛一道徳以同俗养耆老以致孝恤孤独以逮不足上贤以崇徳简不肖以绌恶
　　周礼地官大司徒以乡三物教万民而宾兴之一曰六徳知仁圣义忠和二曰六行孝友睦婣任恤三曰六艺礼乐射御书数【注物犹事也兴犹举也民三事教成乡大夫举其贤者能者以饮酒之礼宾客之既则献其书于王矣知明于事仁爱人以及物圣通而先识义能断时宜忠言以中心和不刚不柔善于父母为孝善于兄弟为友睦亲于九族婣亲于外亲任信于友道恤桭忧贫者礼五礼之义乐六乐之歌舞射五射之法御五御之节书六书之品数九数之计　疏物事也司徒主六乡故以乡中三事教乡内之万民也兴举也三物教成行乡饮酒之礼尊之以为賔客而举之云民三事教成乡大夫举其贤者能者以饮酒之礼宾客之既则献其书于王矣者此并乡大夫职】
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑【注紏犹割察也不弟不敬师长造言讹言惑众乱民乱名改作执左道以乱政也　疏此不弟即上六行友是也上文在睦婣之上此变言弟退在睦婣之下者上言友专施于兄弟此变言弟兼施于师长六徳六艺不设刑独于六行设刑者徳为在身不施于物六艺亦是在身之能不施于人故二者不设刑其行并是施之于人故禁其恐有愆负故设刑以防之也造言乱民民中特害故六行之外别加此二刑】
　　以五礼防万民之伪而教之中以六乐防万民之情而教之和【注礼所以节正民之侈伪使其行得中乐所以荡正民之情思使其心应和也郑司农云五礼谓吉凶军宾嘉六乐谓云门咸池大韶大夏大濩大武】
　　【王氏与之曰三物八刑皆言乡者教法始于六乡故也】
　　蕙田案大司徒所掌者教民之法
　　师氏以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长【注徳行内外之称在心为徳施之为行至徳中和之徳覆焘持载含容者也孔子曰中庸之为徳其至矣乎敏徳仁义顺时者也説命曰敬孙务时敏厥修乃来孝徳尊祖爱亲守其所以生者也孔子曰武王周公其达孝矣乎夫孝者善继人之志善述人之事者也孝在三徳之下三行之上徳有广于孝而行莫尊焉国子公卿大夫之子弟师氏教之而世子亦齿焉学君臣父子长防之道　疏以此三徳教国子王太子已下至元士之适子也云一曰至徳以为道本者至徳谓至极之徳以为行道之本也二曰敏徳以为行本者谓敏达之徳以为行行之本也三曰孝徳以知逆恶者善父母为孝以孝徳之孝以事父母则知逆恶不行也此上三徳皆在心而行不见故郑云在心为徳也云一曰孝行以亲父母者行善事父母之行则能亲父母冬温夏清昏定晨省尽爱敬之事也云二曰友行以尊贤良者此行施于外人故尊事贤人良人有徳行之士也云三曰顺行以事师长者此亦施于外人行逊顺之行事受业之师及朋友之长也云国子公卿大夫之子弟者此经直言国子案礼记王制云春秋教以礼乐冬夏教以书诗下文云王太子王子羣后之太子卿大夫元士之适子皆造焉故知国子之中有卿大夫之子也郑不言王太子及元士之适子者畧言之其实皆有也王制惟言太子适子不言弟郑知兼有弟者大司乐及此下文皆云教国子弟连弟而言故郑兼言弟也云师氏教之而世子亦齿焉学君臣父子长幼之道者此约文王世子文也】
　　掌国中失之事以教国子弟【注教之者使识旧事也中中礼者也失失礼者也故书中为得杜子春云当为得记君得失若春秋是也疏以其师氏知徳行识其善恶得失故掌国家中礼失礼之事以教国之子弟国之子弟即上太子已下言弟即王庶子以其诸侯已下皆以适子入国学庶子不入故知也云教之使识旧事也者即中夫之事是也云中中礼也又引子春之义从古书中为得谓得礼者中与得俱合于义故两从之】凡国之贵游子弟学焉【注贵游子弟王公之子弟游无官司者杜子春云游当为犹言虽贵犹学　疏言凡国之贵游子弟即上国之子弟言游者以其未仕而在学游暇习业云王公之子弟者此即王制云王太子王子羣后之太子卿大夫元士之适子公即三公羣后卿大夫元士之子畧言之也云游无官司者官司则事繁不得为游故郑以无官司解之郑既以游为无官司又引子春游当为犹言虽贵犹学者亦义得两通故引之在下也】
　　朱子曰或问师氏之官以三徳教国子一曰至徳以为道本二曰敏徳以为行本三曰孝徳以知逆恶何也曰至徳云者诚意正心端本清源之事道则天人性命之理事物当然之则修身齐家治国平天下之术也敏徳云者彊志力行畜徳广业之事行则理之所当为日可见之迹也孝徳云者尊祖爱亲不忘其所由生之事知逆恶则以得于已者笃实深固有以真知彼之逆恶而自不忍为者也凡此三者虽曰各以其材品之髙下资质之所宜而教之然亦未有专务其一而可以为成人者也是以列而言之以见其相湏为用而不可偏废之意盖不知至徳则敏徳者防漫无统固不免乎笃学力行而不知道之讥然不务敏徳而一于至则又无以广业而有空虚之弊不知敏徳则孝徳者仅为匹夫之行而不足以通于神明然不务孝徳而一于敏则无以立本而有悖徳之累是以兼陈备举而无遗此先王之教所以本末相资精粗两尽而不倚于一偏也其又曰教三行一曰孝行以亲父母二曰友行以尊贤良三曰顺行以事师长何也曰徳也者得于心而无所勉者也行则其所行之法而已盖不本之以其徳则无所自得而行不能以自修不实之以行则无所持循而徳不能以自进是以既教之以三徳而必以三行继之则虽其至末至粗亦无不尽而徳之修也不自觉矣然是三者似皆孝徳之行而已至于至徳敏徳则无与焉盖二者之行本无常师必协于一然后有以独见而自得之固非教者所得而预言也唯孝徳则其事为可指故又推其类而兼为友顺之目以详教之以为学者虽或未得于心而事亦可得而勉使其行之不已而得于心焉则进乎徳而无待于勉矣况其又能即是而充之以周于事而泝其原则孰谓至徳敏徳之不可至哉或曰三徳之教大学之学也三行之教小学之学也乡三物之为教也亦然而已详
