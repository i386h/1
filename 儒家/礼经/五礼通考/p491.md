<!-- { "loadSidebar": true } -->
　　礼志太和十九年癸亥诏曰知太和庙已就神仪灵主宜时奉宁可尅三月三日己巳内奉迁于正庙其出金墉之仪一凖出代都太和之式入新庙之典可依近至金墉之轨其威仪卤簿如出代庙百官奉迁宜可省之但令朝官四品已上侍官五品已上及宗室奉迎文成文明皇后传文成文明皇后冯氏父朗坐事诛后遂入宫年十四髙宗践极选为贵人后立为皇后显宗即位尊为皇太后及髙祖生太后躬亲抚养承明元年尊曰太皇太后太后与髙祖游于方山顾瞻川阜有终焉之志因谓羣臣曰舜苍梧二妃不从岂必逺祔山陵然后为贵哉吾百年之后神其安此髙祖乃诏有司营建夀陵于方山又起永固石室将终为清庙焉太和五年起作八年而成刋石立碑颂太后功德　初髙祖孝于太后乃于永固陵东北里余豫营夀宫有终焉瞻望之志及迁洛阳乃自表瀍西以为山园之所而方山虚宫至今犹存号曰万年堂云
　　蕙田案冯后显祖之嫡母李后则所生之母也今冯后居别庙而以李后配食焉
　　太和十九年六月相州刺史髙闾表言伏惟太武皇帝发孝思之深诚同渭阳之逺感以邺土舅氏之故乡有归魂之旧宅故为宻皇后立庙于城内岁时祭祀置庙戸十家斋官三十人春秋烝甞冠服从事刺史具威仪亲行荐酌升降揖譲与七庙同仪礼毕撤会而罢今庙殿亏漏门墙倾毁簠簋故败行礼有阙臣备职司目所亲覩若以七庙惟新明堂初制配享之仪备于京邑者便应罢壊辍其常祭如功髙特立宜应新其灵宇敢陈所见伏请恩裁诏罢之
　　孝文昭皇后传孝文昭皇后髙氏司徒公肇之妹也文明太后见后姿貌竒之遂入掖庭生世宗及冯昭仪宠盛宻有母养世宗之意后自代如洛阳崩于汲郡之共县或云昭仪遣人贼后也世宗践阼追尊配享后先城西长陵东陵制卑局因就起山陵号终宁陵肃宗诏曰文昭皇太后德协坤仪美符文姒作合髙祖实诞英圣而夙世沦没孤茔弗祔先帝孝感自哀迁奉未遂永言哀恨义结幽明废吕尊薄礼伸汉代又诏曰文昭皇太后尊配髙祖祔庙定号促令迁奉自终及始太后当主可更上尊号称太皇太后以同汉晋之典正姑妇之礼庙号如旧文昭迁榇于长陵北西北六十步
　　礼志华隂公主帝【帝太宗也】姊也元绍之为逆有保防功故别立其庙于太祖庙垣后因祭荐焉
　　太武恵太后窦氏传世祖保母窦氏初以夫家坐事诛与二女俱入宫操行纯备进退以礼太宗命为世祖保母性仁慈勤抚导世祖感其恩训奉养不异所生及即位尊为保太后后尊为皇太后太后训厘内外甚有声称性恬素寡欲喜怒不形于色好人之善隠人之过世祖征凉州蠕蠕吴提入寇太后命诸将击走之真君元年崩时年六十三诏天下大临三日諡曰惠崞山从后意也初后甞登崞山顾谓左右曰吾母养帝躬敬神而爱人若死而不灭必不为贱鬼然于先朝本无位次不可违礼以从园陵此山之上可以终托故焉别立后寝庙于崞山建碑颂德
　　文成昭太后常氏传髙宗乳母常氏本辽西人太延中以事入宫世祖选乳髙宗慈和履顺有劬劳保防之功髙宗即位尊为保太后寻为皇太后谒于郊庙和平元年崩诏天下大临三日諡曰昭于广磨笄山俗谓之鸣鸡山太后遗志也依惠太后故事别立寝庙置守陵二百家树碑颂德
　　蕙田案华隂公主以保防太宗之功因立别庙于太祖庙垣后视晋之竟以公主祔庙者此差近礼若夫窦常二氏尊之未免已甚内则云异为孺子室于宫中择于诸母与可者必求其寛裕慈惠温良恭敬慎而寡言者使为子师其次为慈母其次为保母注云诸母众妾也可者傅御之属也子师示以善道者慈母知其嗜欲者保母安其居防者又曾子问子游问曰防慈母如母礼欤孔子曰非礼也古者男子外有傅内有慈母君命所使敎子也何服之有又防服小记云慈母与妾母不世祭也南史司马筠传梁天监七年帝曰礼言慈母有三条一则妾子无母使妾之无子者养之命为子母服以三年防服齐衰章所言慈母如母是也二则嫡妻子无母使妾养之虽均乎慈爱但嫡妻之子妾无为母之义而恩深事重故服以小功防服小功章所以不直言慈母而云庶母慈己者明异于三年之慈母也其三则子非无母择贱者视之义同师保而不无慈爱故亦有慈母之名师保无服则此慈母亦无服矣子游所问自是师保之慈非三年小功之慈也故夫子得有此答岂非师保之慈母无服之证乎今北魏窦常二保母正与梁武所言第三条慈母相同服且不制况于称太后置园陵立寝庙哉史臣谓世祖髙宗缘保母劬劳之恩并极尊崇之义虽事乖典礼而观过知仁谅哉斯言因备论之而附于魏后妃庙之后云
　　右北魏后妃庙






　　五礼通考卷一百二
<经部,礼类,通礼之属,五礼通考>
　　钦定四库全书
　　五礼通考卷一百三
　　刑部尚书秦蕙田撰
　　吉礼一百三
　　后妃庙
　　旧唐书礼仪志景云元年冬追尊昭成肃明二皇后于亲仁里别置仪坤庙四时享祭
　　唐书肃明刘皇后传睿宗肃明顺圣皇后刘氏祖德威仪鳯中帝在藩纳为孺人俄为妃生寜王夀昌代国二公主帝即位为皇后会帝降号皇嗣复为妃长夀二年为戸婢诬与窦德妃挟蛊道祝诅武后并杀之宫中秘莫知景云元年追諡肃明皇后
　　昭成窦皇后传睿宗昭成顺圣皇后窦氏曾祖抗父孝谌后婉淑尤循礼则帝为相王纳为孺人即位进德妃生元宗及金仙玉真二公主与肃明同追諡并招魂东都之南肃明曰惠陵后曰靖陵立别庙曰仪坤以享云帝崩追称皇太后与肃明祔桥陵后以子贵故先祔睿宗室肃明以开元二十年乃得祔庙蕙田案元宗先以生母祔庙继以肃明并祔也
　　文献通考唐制追赠皇太后皆别立庙
　　旧唐书礼仪志开元四年令以仪坤庙为中宗庙寻又改造中宗庙于太庙之西贞节等以肃明皇后不合与昭成皇后配祔睿宗奏议曰臣闻于礼宗庙父昭子穆皆有配座每室一帝一后礼之正仪自夏殷而来无易伏惟昭成皇后有太姒之德已配食于睿宗则肃明皇后无啓母之尊自应别立一庙谨案周礼云奏夷则歌小吕以享先妣先妣者姜嫄是也姜是帝喾之妃后稷之母特立庙名曰閟宫又礼论云晋伏系之议云晋简文郑宣后既不配食乃筑宫于外歳时就庙享祭而已今肃明皇后无祔配之位请同姜嫄宣后别庙而处四时享祀一如旧仪从之于是迁昭成皇后神主祔于睿宗之室唯留肃明皇后神主于仪坤庙
　　陈贞节传贞节迁太常博士元宗奉昭成皇后袝睿宗室又欲肃明皇后并升焉贞节奏请凖周姜嫄晋宣后纳别主庙时享如仪于是留主仪坤庙诏太庙毋置官属
　　音乐志仪坤庙乐章十二首
　　迎神用永和【林钟宫散骑常侍昭文舘学士徐彦伯作】　猗若清庙肃肃荧荧国荐严祀坤舆淑灵有几在室有乐在庭临兹孝享百禄惟宁
　　金奏【夷则宫不详作者一本无此章】　除灵効祉轩曜降精祥符淑气庆集柔明瑶爼既列雕桐发声徽猷永逺比德皇英
　　皇帝行用太和【黄钟宫左谕德昭文馆学士邱説撰】　孝哉我后冲乎廼圣道映重华德辉文命慕深视箧情殷抚镜万国移风兆人承庆
　　酌献登歌用肃和【中吕均之太簇羽一云蕤賔均之夹钟羽太子洗马昭文馆学士张齐贤撰】　祼圭既濯鬰鬯既陈画羃云举黄流玉醇仪充献酌礼盛众禋地察惟孝愉焉飨亲
　　迎爼用雍和【姑洗羽太中大夫昭文馆学士郑善玉作】　酌郁既灌取萧方笾豆静嘉簠簋芬飶鱼腊荐美牲牷表洁是戢是将载迎载列
　　肃明皇后室酌献用昭和【林钟宫礼部尚书昭文馆学士薛稷作】　阳灵配德隂魄昭升尧坛凤下汉室龙兴伣天作对前旒是凝化行南国道盛西陵造舟集灌无德而称我粢既洁我醴既澄隂隂灵庙光灵若凭德馨惟飨孝思蒸蒸
　　昭成皇后室酌献用坤贞【不详作者】　乾道既亨坤元以贞肃雍攸在辅佐斯成外睦九族内光一庭克生叡哲祚我休明钦若徽范悠哉淑灵建兹清宫于彼上京缩茅以献洁秬惟馨实受其福期乎亿龄
　　饮福用夀和【黄钟宫太子詹事崇文馆学士徐坚作】　于穆清庙肃雍严祀合福受厘介以繁祉
　　送文舞出迎武舞入用舒和【南吕商银青光禄大夫崇文馆学士胡雄作】送文迎武递参差一始一终光圣仪四海生人歌
　　有庆千龄孝享肃无亏
　　武舞用安和【太簇征秘书少监崇文馆学士刘子元作】　妙算申帷幄神谋出庙庭两阶文物备七德武功成校猎长杨屯军细栁营将军献凯入歌舞溢重城
　　彻爼用雍和【蕤賔均之夹钟羽银青光禄大夫崇文馆学士员半千作】　孝享云毕维彻有章云感元羽风凄素商瞻望神座只恋匪遑礼终乐阕肃雍锵锵
　　送神【林钟宫金紫光禄大夫崇文馆学士祝钦明作】　閟宫实实清庙防防降格无象馨香有依式昭纂庆方融嗣徽明禋是享神保聿归
　　又仪坤庙乐章二首【太乐又有一本与前本略同二章不同如左不详撰者】迎神【一本有此章而无徐彦伯之词】　月灵降德坤元授光娥英比秀任姒均芳瑶台荐祉金屋延祥迎神有乐歆此嘉芗
　　送神【一本有此章而无祝钦明之词】　玉帛仪大金丝奏广灵应有孚徴不爽降彼休福歆兹禋享送乐有章神麾其上
　　旧唐书礼仪志元宗二十一年又特令迁肃明皇后神主祔于睿宗之室仍以旧仪坤庙为肃明观
　　唐书昭德王皇后传德宗昭德皇后王氏帝为鲁王时纳为嫔生顺宗既即位册号淑妃贞元三年立为皇后册礼方讫而后崩羣臣大临三日帝七日释服将后母郕国郑夫人请设奠有诏祭物无用寓欲祭听之于是宗室王大臣李晟浑瑊等皆祭自发涂日日奠终发引乃止靖陵置令丞如他陵台立庙奏坤元之舞永贞元年改祔崇陵
　　音乐志昭德皇后室酌献用坤元乐章九首【内出】
　　迎神用永和　穆清庙荐严禋昭礼备和乐新望灵光集元辰祚无极享万春
　　登歌鬯用肃和　诚心达娱乐分升萧膋鬰氛氲茅既缩鬯既薫后来思福如云
　　迎爼用雍和　我将我享尽明而诚载芬黍稷载涤牺牲懿矣元良万邦以贞心乎爱敬如覩容声酌献用坤元　于穆先后俪圣称崇母临万防道被六宫昌时恊庆理内成功殷荐明德传芳国风送文舞出迎武舞入用舒和　金枝羽部辍清歌瑶堂肃穆笙磬罗谐音遍响合明意万类昭融灵应多武舞用凯安　辰位列四星帝功参十乱进贤勤内辅扈跸清多难承天厚载均并曜宵光灿留徽蔼前躅万古披圗焕
　　彻爼用雍和　公尸既起享礼载终称歌进彻尽敬由衷泽流恵下大小咸同
　　送神用永和　昭事终幽享余移月御返仙居璇庭寂灵幄虚顾徘徊感皇储
　　蕙田案题云九章实止八首葢阙其一
　　唐书孝明郑太后传宪宗孝明皇后郑氏丹阳人元和初李锜反有相者言后当生天子锜闻纳为侍人锜诛没入掖廷侍懿安后宪宗幸之生宣宗宣宗为光王后为王太妃及即位尊为皇太后懿宗立尊后为太皇太后六年崩移仗西内上諡册景陵旁园恭僖王太后传穆宗恭僖皇后王氏越州人本仕家子幼得侍帝东宫生敬宗长庆时册为妃敬宗立上尊号为皇太后文宗时称宝歴太后大和五年宰相建白以太皇太后与宝歴太后称号未辨前代诏令不敢斥言皆以宫为称今宝歴太后居义安殿宜曰义安太后诏可防昌五年崩有司上諡光陵东园
