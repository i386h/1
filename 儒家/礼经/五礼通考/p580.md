<!-- { "loadSidebar": true } -->
　　【邱氏濬曰天下之神祠多矣有一方専祀者又有天下通祀者専祀者则俾有司考求其所以为神之故有何功烈有何灵騐始于何代详着其姓氏爵位及歴代有无封号其通祀者惟于所生及游宦之地详其始末其他处则着其建置祠宇岁月及在此灵应之迹命祠部辑为一书以备稽考】
　　宋史哲宗本纪绍圣三年六月癸亥真定立赵普庙文献通考绍圣三年诏徳州大中大夫东方朔庙以达隐为额又封辩智侯
　　元符三年臣僚言案史记言韩厥之功不在程婴杵臼之下请于祚德设位从祀从之
　　宋史徽宗本纪崇宁元年六月癸丑诏封伯夷为清惠侯叔齐为仁惠侯
　　政和元年正月壬申毁京师神祠一千三十八区礼志大观中尚书省言神祠加封爵等未有定制廼并给告赐额降勅已而诏开封府毁神祠一千三十八区迁其像入寺观及本庙仍禁军民擅立大小祠秘书监何志同言诸州祠庙多有封爵未正如屈原庙在归州者封清烈公在潭州者封忠洁侯永康军李氷庙已封广济王近乃封灵应公如此之类皆未有祀典致前后差误宜加稽考取一髙爵为定悉改正之他皆仿此故凡祠庙赐额封号多在熈宁元祐崇宁宣和之时其新立庙若何承矩李允则守雄州曹玮帅秦州李继和节度镇戎军则以有功一方者也韩在中山范仲淹在庆州孙冕在海州则以政有威惠者也王承伟筑祁州河堤工部员外郎张夏筑钱塘江岸则以为人除患者也封州曹觐德庆府赵师旦邕州苏缄恩州通判董元亨指挥使马遂则死于乱贼者也若王韶于熈河李宪于兰州刘沪于水洛城郭成于懐庆军折御卿于岚州作坊使王吉于麟州神堂砦各以功业建庙冦凖死雷州人怜其忠而赵普祠中山韩祠相州则以乡里皆载祀典焉
　　【邱氏濬曰徽宗之世崇尚神怪之事顾于神祠乃加毁壊其时虽非而所行则是也朱子谓后世有个坐的神道人心邪向他他便盛如狄仁杰只留防伯伍子胥庙壊了许多庙其鬼亦不能为害这是他见得无这物事了上蔡云可者欲人致生之故其鬼神不可者欲人致死之故其鬼不神可见鬼神不能自神所以神不神由人心之向背也】
　　政和二年武学谕张滋言诗云赫赫南仲惟师尚父文武吉甫显允方叔王命召虎程伯休父是均为周将功着声诗今昔所尊惟一尚父而南仲吉甫之徒不预配食余如却縠之说礼乐敦诗书尉缭以言为学者师法不当弃而不录请并配食博士孙宗鉴亦请以黄石公配后有司讨论不定国子监丞赵子崧复言之宣和五年礼部言武成王从祀除本已有封爵者其未经封爵之人齐相管仲拟封涿水侯大司马田穰苴横山侯吴大将军孙武沪渎侯越相范蠡武遂侯燕将乐毅平虏侯蜀丞相诸葛亮顺兴侯魏西河守吴起封广宗伯齐将孙膑武清伯田单昌平伯赵将亷颇临城伯秦将王翦镇山伯汉前将军李广懐柔伯吴将军周瑜平虏伯于是释奠日以张良配享殿上管仲孙武乐毅诸葛亮李勣并西向田穰苴范蠡韩信李靖郭子仪并东向东庑白起孙膑廉颇李牧曹参周勃李广霍去病邓禹冯异吴汉马援皇甫嵩邓艾张飞吕蒙陆抗杜预陶侃慕容恪宇文宪韦孝寛杨素贺若弼李孝恭苏定方王孝杰王晙李光弼并西向西庑吴起田单赵奢王翦彭越周亚夫卫青赵充国寇恂贾复耿弇段颎张辽闗羽周瑜陆逊羊祜王濬谢王猛王镇恶斛律光王僧辩于谨吴明彻韩擒虎史万岁尉迟敬德裴行俭张仁亶郭元振李晟并东向凡七十二将云
　　蕙田案七十二将以拟七十二贤不经甚矣
　　王圻续通考徽宗宣和间加封徽州府乌聊山广惠王庙隋末盗起郡人汪华有保障功后因立庙祀之【燕翼贻谋录皇朝追褒先贤皆有所因仁宗景祐元年诏封扁鹊为神应侯以上疾愈医者许希有请也徽宗崇宁元年二月封孔鲤泗水侯孔伋沂水侯崇先圣之祠也六月封伯夷清惠侯叔齐仁惠侯重节义之风也宣和元年封列御冦冲虚观妙真君庄周防妙元通真君尚虚无之教也然仁宗因医者之请姑勉从之伯鱼子思之封以配享从例封也伯夷叔齐逊千乘之国岂求身后虚名庄列物外又何羡真君之号不必封可也】
　　文献通考髙宗建炎元年十一月丙寅郊赦歴代忠臣烈士有功于民载在祀典者命所在有司祭之【后此赦皆如之】宋史礼志绍兴二年驾部员外郎李愿奏程婴公孙杵臼于赵最为功臣神宗命绛州立庙岁时奉祀今庙宇隔絶祭亦弗举宜于行在所设位望祭从之
　　髙宗本纪绍兴十一年八月戊辰立祚德庙于临安祀韩厥
　　礼志绍兴十一年五月国子监丞林保奏窃见昭烈武成王享以酒脯而不用牲牢虽时四方多事礼用绵蕝然非所以右武而励将士乞今后上戊释奠用牲牢以管仲至郭子仪十八人祀于殿上从之又绍兴十一年中书舍人朱翌言谨案晋国屠岸贾之乱韩厥正言以拒之而程婴杵臼皆以死匿其孤卒立赵武而赵祀不絶厥之功也宜载之祀典与婴杵臼并享春秋之祀亦足为忠义无穷之劝礼寺言崇宁间已封厥义成侯今宜依旧立祚德庙致祭
　　髙宗本纪绍兴二十二年秋七月甲午朔加封程婴公孙杵臼韩厥为公升中祀
　　礼志绍兴十六年加婴忠节成信侯杵臼通勇忠智侯厥忠定义成侯后改封婴强济公杵臼英畧公厥启侑公升为中祀
　　髙宗本纪绍兴二十三年十一月壬寅诏立张叔夜庙于信州
　　王圻续通考髙宗时李纲为相请褒恤仗节死义者乃赠李若水观文殿学士諡忠悯霍安国延康殿学士刘韐资政殿学士安国立庙于河南懐州二人庙未详所在　死节副总管刘惟辅立庙于巩昌成县额号忠烈知徐州王复死节立忠烈庙　知吉水熊彦明御贼
　　死立庙祀之　金骑渡江武昌郡守李宜婴城固守被杀建祠祀焉赐额忠义　李彦仙守陜州拒金城防死诏立庙以祀赐号忠烈　知永丰赵训之与尉陈自仁力御金以卫孟太后皆遇害诏赠官立庙以祀　左翼军都统崔亮从髙宗驾南渡领兵戍漳州以讨冦战没立庙死所赐额表忠　赵令晟知黄州御金不屈而死诏諡忠悯立庙祀之赐额显忠　延平府陈谏议祠祀陈忠肃公瓘　赐雷州寇莱公祠额曰旌忠　绍兴时山隂蔡定父革坐法被系时年七十余法当免系鞫胥持不可定诣府请代弗许定知父终不可赎也仰天呼曰父老而刑定生何益自赴河而死府帅闻之惊曰真孝子也立命出革厚为定具棺殓而抚周其家且请于朝为立庙赐额曰愍孝　刘晏击贼戚方于宣城被害赠官立庙　杨邦乂死节于建康创祠聚宝门外额曰褒忠邦乂庐陵人庐陵旧有三忠祠祀欧阳修胡铨与邦乂嘉定末又益以周必大杨万里为四忠一节祠一节指邦乂也　郦琼叛统制官乔仲福张景以不从乱被杀立庙祀之名乔张庙　太行义士王忠植屡败金师后以所部赴援为叛将赵惟忠执送金人而死事闻赠官建祠　宿迁人魏胜起兵复山东后与金战援兵不至坠马死诏諡忠壮立庙镇江之蒜山祀之额曰褒忠　广信州郑骧张叔夜前后死节知州建双庙合祀之　金主亮南侵统制姚兴力战父子俱死诏即其地立庙及复淮西又立庙又于战所立庙赐额曰旌忠滁州守刘位屡败金兵金遣使招之位斩其使未几出战中流矢死诏建庙滁阳赐号刚烈　扬州守将元怡梁宏张昭与金战死立三将军庙　扬州统制王方魏全与金力战而死立庙曰旌忠　陈希造从父清流县丞告老御贼于武平死之汀人建祠祀焉　渑池人张玘以家财募兵与金人战于海州中流矢死孝宗命祀于战所　莆田郭义重事亲至孝母丧庐于坟傍甘露降白鹊驯集及卒为立庙名郭孝子祠后元孙道卿子廷炜俱以孝闻并绘像以祀名三孝子祠　武翼郎袁章与贼战死立庙于仙游邱祈亦战死附祀焉庙名灵惠袁侯祠　李亘为刘豫守大名宻谋取豫归宋事泄而死朝廷赠官立祠曰悯忠
　　蕙田案南宋及金元贤臣祠祀王圻续考胪载颇详苐年月多失考今芟其繁芜摘其卓然不磨者彚附于每朝之末后同
　　宋史孝宗本纪乾道三年二月甲申为知陈州陈亨祖立庙于光州赐名愍忠
　　五年十一月丙寅为岳飞立庙于鄂州
　　礼志六年诏武成王庙升李晟于堂上降李勣于李晟位次仍以曹彬从祀先是绍兴间右正言都民望言李勣邪説误国唐祀几灭李晟有再造王室之勲宜升李晟于堂上置李勣于河间王孝恭之下至是著作郎傅伯夀言武成庙从祀出于唐开元间一岁铨次失于太杂如尹吉甫之伐玁狁召虎之平淮夷实亚鹰扬之烈陈汤介子冯奉世班超之流皆为有汉之隽功在晋则谢安祖逖在唐则王忠嗣张廵辈皆不得预从祀之列窃闻迩日议臣请以本朝名将从祀谓宜并诏有司讨论歴代诸将为之去取然后与本朝名将绘于殿庑亦乞取建隆建炎以来骁俊忠槩之臣功烈暴于天下者参陪庙祀故有此命
　　孝宗本纪淳熈元年二月辛巳为郭浩立庙于金州十一年冬十月壬午诏诸以忠义立庙者两淮漕臣缮治之
　　王圻续通考孝宗隆兴初环庆路统制强霓及其弟震皆为金人所执不屈死赠官立庙额曰旌忠　郴寇犯永州境都廵检使王政被执骂贼以死赐庙额褒忠宋史寜宗本纪嘉泰四年夏四月甲午朔立韩世忠庙于镇江府五月癸未追封岳飞为鄂王
　　王圻续通考宁宗时常熟令孙应时建吴公祠以祀子游朱子记曰案太史公志孔门诸子多东州之士独子游为吴人县有巷名子游有桥名文学图经又言公之故宅在县西北而旧井存焉公为此县之人不诬矣开禧中蕲州通判秦钜与郡守李诚之协力御金人城破自刎死子浑浚从父皆死诏封诚之正节侯钜义烈
　　侯立庙蕲州　吴昉知荆门军钟相之党攻城昉阖室被害二子雍澧在襁褓间得免诏立庙于军城南赐额英愍　杨震仲权知大安军不从吴曦之叛饮药死诏諡节悯赐庙曰旌忠　南安洞贼入泰和大肆焚掠县着姓萧必显萧伯达起义兵保障一方事闻徴必达赐以爵凡死于阵者立庙祀之额曰忠义　金人攻凤阳统制韩存秦允以所部血战死之立祠曰忠义　江西洞寇犯南雄境郡守赵善偰督战与其子汝振司法黄枢俱死立祠于保昌县　洞寇犯南雄境摧锋将梁满战死立梁侯祠祀之
　　理宗宝庆时南雄建四先生祠以祀周子二程及朱子【真西山有记】　建朱文公祠于建安其季子在嫡孙鉴从士友之请也建安又有游御史祠祀游酢有胡文定祠祀胡安国皆在府学内有屏山刘文靖公祠祀刘子翚在府治南朱文公祠一在浦城一在晋江一在南安一在龙溪一在仙游一在同安又建寕府守王埜建书院以祀文公理宗赐额曰建安家庙　南平县有道南祠祀杨时而以罗李朱三公配　循州兴寕县尉顔公衮御贼遇害主簿徐千能等皆被害邑人立庙祀之　建康都统吴从龙为元人所获使至秦州城下诱降终不屈死之诏庙祀扬秦二州　胡斌以殿司禆将从童德兴讨汀寇贼大至斌率兵死战杀贼甚众血凝两肘双刃既折复以铁鞭击之既而力不支至莲塘前遇害死犹执鞭强立不仆数日郡人頼其拒战获奔免者数万贼退后民哀泣为殓塟即其地剏祠祀之事闻赐额曰忠勇端平时建兴孝祠于东阳县祀吴孝子斯敦晋孝子
