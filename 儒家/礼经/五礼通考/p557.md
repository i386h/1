<!-- { "loadSidebar": true } -->
　　文献通考诏追封孔子弟子兖公顔回兖国公费侯闵损琅琊公郓侯冉耕东平公薛侯冉雍下邳公齐侯宰予临淄公黎侯端木赐黎阳公徐侯冉求彭城公卫侯仲由河内公呉侯言偃丹阳公魏侯卜商河东公郕伯曾参瑕邱侯陈伯颛孙师宛丘侯江伯澹防灭明金乡侯单伯宓不齐单父侯原伯原宪任城侯莒伯公冶长髙宻侯郯伯南宫縚龚丘侯郳伯公晳哀北海侯宿伯曾防莱芜侯伯顔无繇曲阜侯蒙伯商瞿须昌侯共伯髙柴共城侯滕伯漆雕开平舆侯任伯公伯寮寿张侯向伯司马耕楚丘侯樊伯樊须益都侯郜伯公西赤钜野侯卞伯有若平隂侯鄫伯巫马期东阿侯颍伯陈亢南顿侯梁伯梁鳣千乘侯萧伯顔辛阳谷侯纪伯冉孺临沂侯东平伯冉季诸城侯聊伯伯防沭阳侯黄伯公孙龙枝江侯彭衙伯秦甯新息侯少梁伯秦商鄄城侯武城伯漆雕哆濮阳侯琅琊伯顔骄雷泽侯须句伯漆雕徒父髙苑侯北徴伯壤驷赤上邽侯清河伯林放长山侯睢阳伯商泽邹平侯石邑伯石作蜀成纪侯任城伯任不齐当阳侯鲁伯申枨文登侯东牟伯公良孺牟平侯曹伯曹防上蔡侯下邳伯奚容蒧济阳侯淇阳伯句井疆阳侯邵陵伯申党淄川侯期思伯公祖句兹即墨侯雩娄伯荣期猒次侯钜野伯县成武城侯临淄伯左人郢南华俟渔阳伯燕伋汧源侯荥阳伯郑国朐山侯汧阳伯秦非华亭侯乘氏伯施之常临濮侯朱虚伯顔哙济隂侯淳于伯歩叔乘博昌侯东武伯顔之仆句侯卫伯蘧瑗内黄侯瑕丘伯叔仲防博平侯开阳伯顔何堂邑侯临济伯狄黒林虑侯平陆伯邽巽髙堂侯汶阳伯孔忠郓城侯重丘伯公西舆如临朐侯祝阿伯公西蒧徐城侯南陵伯琴张顿邱侯
　　又诏封元圣文宣王庙配飨先鲁史左丘明瑕丘伯齐人公羊髙临淄伯鲁人谷梁赤龚丘伯秦博士伏胜乘氏伯汉博士髙堂生莱芜伯九江太守戴圣楚丘伯河间博士毛苌乐寿伯临淮太守孔安国曲阜伯中垒校尉刘向彭城伯后汉大司农郑众中牟伯河南杜子春缑氏伯南郡太守马融扶风伯北中郎将卢植良乡伯大司农郑康成髙宻伯九江太守服防荥阳伯侍中贾逵岐阳伯諌议大夫何休任城伯魏卫将军太常兰陵亭侯王肃赠司空尚书郎王弼封偃师伯晋镇南大将军开府仪同三司当阳侯杜预赠司徒豫章太守范甯封钜野伯一命三司使两制待制馆阁官作赞
　　玉海大中祥符二年三月庚辰诏文宣庙木圭易以玉赐桓圭一五月乙夘朔诏追封顔回兖国公至卜商河东公曽参瑕邱侯至琴张顿邱侯诏曰四科钜贤并超五等七十逹者俱赠列侯令中书门下及两制馆阁分撰赞命王旦撰顔子赞初帝覧崇文院检定七十二弟子案史记唐防要凡七十七人今曲阜庙唯七十二人帝曰何故不同王旦言国学七十二弟子经太祖定议曲阜凖国学画像七月戊寅诏封左丘明至范甯二十一人皆为伯赠王肃司空杜预司徒命羣臣为赞曲阜县志大中祥符二年追封顔子为兖国公诏曰朕乃封峦禅社昭列圣之鸿勲崇徳报功广百王之彛制言旋于阙里遂躬谒于鲁堂瞻河海之姿晬容穆若出洙泗之上髙风凛然举茂典之有加期斯文之益振由是推恩世胄并锡宠章増其奉邑念性与天道徳冠生民议兹元圣之名兾广严师之礼兼朕亲制以表崇儒至于四科钜贤并超五等七十逹者俱赠列侯仍命寮宷分纪遗烈式书褒之防庶几善诱之方宜令中书枢宻院三司两制承郎待制馆阁直馆校理分撰赞以闻
　　宋史真宗本纪大中祥符三年六月丙辰颁天下释奠先圣庙仪并祭器图
　　礼志大中祥符三年判国子监孙奭言上丁释奠旧礼以祭酒司业博士充三献官新礼以三公行事近嵗止命献官两员临时通摄未副崇祀向学之意望自今备差太尉太常光禄卿以充三献又命崇文院刋释奠仪注及祭器图颁之诸路
　　真宗本纪大中祥符四年五月癸巳诏州城置孔子庙五年改諡元圣文宣王曰至圣文宣王
　　礼志诏太常礼院定州县释奠器数先圣先师每坐酒尊一笾豆八簋二簠二爼三罍一洗一筐一尊皆加勺幂各置于坫巾共二烛二爵共四有坫从祀之处诸坐各笾二豆二簋一簠一爼一烛一爵一
　　仁宗本纪天圣二年八月己邜幸国子监谒孔子玉海明道元年八月戊午诏国子监重修七十二贤堂左邱明而下二十一人并以本品衣冠图之
　　文献通考景祐元年诏释奠用登歌
　　宋史乐志景祐祭文宣王庙六首
　　迎神凝安　大哉至圣文敎之宗纪纲王化丕变民风常祀有秩备物有容神其格思是仰是崇
　　初献升降同安　右文兴化宪古师今明祀有典吉日惟丁丰牺在爼雅奏来庭周旋陟降福祉是膺奠币明安　一王垂法千古作程有仪可仰无得而名齐以涤志币以逹诚礼容合度黍稷非馨
　　酌献成安　自天生圣垂范百王恪恭明祀陟降胶庠酌彼醇防荐以令芳三献成礼率由旧章
　　饮福绥安　牺象在前豆笾在列以享以荐旣芬旣洁礼成乐备人和神悦祭则受福率遵无越
　　兖国公配位酌献成安【哲宗朝増此一曲】无疆之祀配侑可宗事举以类与享其从嘉栗防酒登荐惟恭降此遐福令仪肃雍
　　送神凝安　肃肃庠序祀事惟明大哉宣父将圣多能歆馨肹蠁廻驭凌兢祭容斯毕百福是膺
　　陈氏乐书成周之制大胥春入学舍菜合舞秋颁学合声故礼记文王世子凡释奠必有合也有国故则否凡大合乐必遂飬老又曰释奠于先圣先师先老终之遂发咏焉登歌清庙下管象舞大武而已月令仲春上丁命乐正习舞释菜葢学校之于天下礼乐之所自出小有释菜而以食为主大有释奠而以饮为主其习舞与声而大合六代之乐一也北齐天子讲毕以太牢释奠孔子配以顔回设轩架之乐六佾之舞唐开元中释奠文宣王始用宫架之乐然孔子人臣也用轩架足以为礼用宫架则过矣【宫架天子之制四面皆县钟磬备六律六吕如宫室之有墙故谓之宫架轩架诸侯之制三面县去中吕蕤宾林钟缺其一面如轩车之有籓故谓轩架图见乐书】圣朝春秋上丁释奠于东序上戊释奠于西序并设登歌之乐不用轩架而用判架【判架只东西两面县而已南北皆缺又去黄钟大吕应钟也】抑又不施于堂下而施于堂上于其庭又不设舞焉是有歌奏而无舞非古人习舞合乐之意厘而正之以广礼乐之敎于天下实圣朝急务也
　　仁宗本纪庆歴四年五月壬申幸国子监谒孔子有司言旧仪止肃揖帝特再拜赐直讲孙复五品服
　　礼志仁宗再幸国子监谒文宣王庙皆再拜焉
　　宋欧阳修襄州谷城县夫子庙记释奠释菜祭之畧者古者士之见师以菜为贽故始入学者必释菜以祀其先师其学官四时之祭乃皆释奠释奠有乐无尸而释菜无乐则其又畧也故其礼亡焉而今释奠幸存然亦无乐又不徧举于四时独春秋行事而已记曰释奠必合乐国有故则否谓凡有国各自祭其先圣先师若唐虞之防伯夷周之周公鲁之孔子其国之无焉者则必合于邻国而祭之然自孔子没后之学者莫不宗焉故天下皆尊为先圣而后世无以易学校废久矣学者莫知所师又取孔子门人之髙弟曰顔回者而配焉以为先师隋唐之际天下州县皆立学置学官生员而释奠之礼遂以着令其后州县学废而释奠之礼吏以其着令故得不废学废矣无所从祭则皆庙而祭之荀卿子曰仲尼圣人之不得势者也然使其得势则为尧舜矣不幸无时而没特以学者之故享弟子春秋之礼而后之人不推所谓释奠者徒见官为立祠而州县莫不祭之则以为夫子之尊由此为盛甚者乃谓生虽不得位而没有所享以为夫子荣谓有徳之报虽尧舜莫若何其谬论者欤祭之礼以迎尸酌鬯为盛释奠荐馔直奠而已故曰祭之畧者其事有乐舞授器之礼今又废则于其畧者又不备焉然古之所谓吉凶乡射宾燕之礼民得而见焉者今皆废失而州县幸有社稷释奠风雨雷师之祭民犹得以识先王之礼器焉其牲酒器币之数升降俯仰之莭吏人多不能习至其临事举多不中而色不庄使民无所瞻仰见者怠焉因以为古礼不足复用可胜叹哉大宋之兴于今八十年天下无事方修礼乐崇儒术以文太平之功以谓王爵未足以尊夫子又加至圣之号以褒崇之讲正其礼下于州县而吏或不能谕上意凡有司簿书之所不责者谓之不急非好学者莫肯尽心焉谷城令狄君栗为其邑未逾时修文宣王庙易于县之左大其正位为学舍于其傍藏九经书率其邑之子弟兴于学然后考制度为爼豆笾篚罇爵簠簋凡若干以与其邑人行事谷城县政久废狄君居之期月称治又能遵国典修礼兴乐急其有司所不责者諰諰然惟恐不及可谓有志之士矣
　　爱日斋藂抄释奠释菜古礼仅存而行于学欧阳公记襄州谷城县夫子庙有云释奠释菜祭之畧者也古之见师以菜为贽故始入学者必释菜以见其先师其学官四时之祭乃皆释奠释奠有乐无尸而释菜无乐则其又畧也祭之之礼以迎尸酌鬯为盛释奠荐馔直奠而已故曰祭之畧者余读其文因考之礼凡学春官释奠于其先师秋冬亦如之凡始立学者必释奠于先圣先师及行事必以币凡释奠必有合也天子视学适东序释奠于先圣见文王世子出征执有罪反释奠于学以讯馘告见王制凡皆言释奠而释奠必于学春官大祝大防同皆造于太庙宜于社过大山川则用事焉反行舍奠甸祝掌四时之田表貉之祝号舍奠于祖祢亦如之师甸致禽于虞中乃属禽及郊馌兽舍奠于祖祢亦云舍奠也始立学者既兴器用币然后释菜见文王世子仲春上丁命乐正习舞释菜见月令大学始敎皮弁祭菜示敬道也见学记大胥春入学舍菜合舞见春官凡皆言释菜也而亦莫不于学士婚礼舅姑既没则妇入三月乃奠菜士丧礼君释菜入门丧大记大夫士既殡而君往焉释菜于门内春官筮人乃舍萌于四方以禳恶梦注谓犹释菜萌菜始生则凡祭礼皆有释菜也郑氏以释菜奠者设荐馔酌奠而已无迎尸以下之事又以县释菜奠币孔氏以为直奠置于物方氏以为释其所执之物而祭之故其字或作舍奠言物就可荐以菜则特用菜而已仪礼疏奠之为言停停馔具而已又案周礼注郑司农云舍菜为舞者皆持有香之菜或曰古者士见于君以雉为贽见于师以采为贽菜直为蔬食菜羮之菜或曰学者皆人君卿大夫之子衣服采饰舍菜者减损觧释盛服以下其饬也元谓舍即释也采读为菜苹菜之属吕氏春秋注舍犹置也初入学宫必礼先师置采帛于前以贽神采菜两音而异义其説惟议礼之家有以折也邱氏濬曰案修之记作于宋盛时而谓释菜礼亡又谓释奠幸存而亦无乐今制则国子监毎月朔先期太常寺送兔蔬等物至日行礼其春秋上丁二祭则先期皇帝制遣官行礼文武官朝服侍班牲用太牢礼行三献乐备登歌舞用八佾其礼可谓备矣説者谓释奠释菜二者之重轻系乎乐之有无今世之乐袭胜国用宋人魏汉津所制大晟之故耳非古乐也吁礼废羊存虽曰不合于古岂不胜于无哉方今圣明在上必有当制作之任者行古之礼复古之乐政有望于今日
　　熈宁五年国子监言旧例遇贡举嵗礼部贡院集诸州府所贡第一人谒奠先圣如春秋释奠仪况春秋自有释奠礼请罢贡举人谒奠
　　蕙田案此罢贡举人释奠
