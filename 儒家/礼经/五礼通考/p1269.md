<!-- { "loadSidebar": true } -->
　　蕙田案此记襚者仪位
　　夏祝浙米差盛之【注差择之】
　　【盛氏世佐曰必差之者择其粒之坚好者以饭尸而以其余为粥悬于重也】
　　御者四人抗衾而浴防第【注抗衾为其祼程蔽之也防袒也袒箦去席盝水便】其母之丧则内御者浴鬠无笄【注内御女御也无笄犹丈夫之不冠也】设明衣妇人则设中带【注中带若今之禈襂　疏设明衣者男子其妇人则设中带】钦定义疏玩记意似谓男妇皆设明衣裳而妇人又多中带也
　　卒洗贝反于笄实贝柱右齻左齻【注象齿坚　疏齻谓牙两畔最长者张氏尔岐曰卒洗洗贝也】
　　夏祝彻余饭【注彻去鬻】
　　【张氏尔岐曰余饭饭尸余米也夏祝彻去煮之为鬻以实重鬲也】
　　瑱塞耳【注塞充窒　疏不同生人悬于耳旁】掘坎南顺广尺轮二尺深三尺南其壤【注南顺统于堂轮从也】垼用块【注块堛也】
　　【张氏尔岐曰坎以埋弃潘者垼以煮潘者】
　　明衣裳用幕布袂属幅长下【注幕布帷幕之布升数未闻也属幅不削幅也长下又有裳于蔽下体深也　疏属幅不削幅者布幅二尺二寸凡用布皆削去邉幅旁一寸为二寸计之则此不削幅谓缭使相着还以袂二尺二寸云长下者谓为此衣长至下】
　　有前后裳不辟长及觳【注不辟襀也觳足跗也凡他服短无见肤长无被土　疏裳前三幅后四幅不辟积者以其一服不动不假上狭下寛也】縓綼緆【注一染谓之縓今红也饰裳在幅曰綼在下曰緆】缁纯【注七入为缁缁黒色也饰衣曰纯谓领与袂衣以缁裳以縓象天地也】设握里亲肤系钩中指结于【注掌后节中也手无决者以握繋一端绕还从上自贯反与其一端结之　疏前经云设握据右手有决者不言左手无决者故记之】
　　【盛氏世佐曰此设左握法也中指手第三指也右手有决极先设而后设握则握之里虽在内而不与肤相亲矣握系与决系连结于掔则不必钩中指矣】
　　甸人筑坅坎【注筑实土其中坚之穿坎之名一曰坅】
　　【张氏尔岐曰筑坅之皆甸人也】
　　人湼厠【注人罪人也今之徒役作者也湼塞也为人复往防之又亦鬼神不用】
　　【盛氏世佐曰湼与敜通书云敜乃穽传训为塞与此注合】
　　既袭宵为燎于中庭【注宵夜】
　　蕙田案以上记沐浴饭含袭诸仪节张尔岐曰自记首至此并始死日事
　　厥明灭燎陈衣【注记节　疏小敛陈衣当袭之明旦灭燎之时】凡绞紟用布伦如朝服【注凡凡小敛大敛也伦比也疏如朝服者朝服十五升】
　　【敖氏继公曰紟不必言凡与绞连文尔大敛有紟小敛无之】
　　设棜于东堂下南顺齐于坫馔于其上两甒醴酒酒在南篚在东南顺实角觯四木柶二素勺二豆在甒北二以并笾亦如之【注棜今之举也角觯四木柶二素勺二为夕进醴酒兼馔之也勺二醴酒各一也豆笾二以并则是大敛馔也记于此者明其他与小敛同陈　疏大小敛之奠皆有醴酒但用二觯一柶而觯有四柶有二者朝夕二奠各馔其器也小敛一豆一笾大敛乃二豆二笾大敛陈笾豆之外皆与小敛同故就小敛节内陈之取省文之义也】凡笾豆实具设皆巾之【注笾豆偶而为具具则于馔巾之巾之加饰也明小敛一豆一笾不巾】
　　【张氏尔岐曰皆者皆东堂与奠所也二笾二豆者馔于东堂设于奠所二处皆巾之也小敛一笾一豆惟至设于牀东乃巾之方其馔堂东时则不巾矣】
　　觯俟时而酌柶覆加之面枋及错建之【注时朝夕也檀弓曰朝奠日出夕奠逮日】
　　【张氏尔岐曰觯虽豫陈必待奠时乃酌其酌醴之法既酌醴以柶覆于觯上使柄向前及其错于奠所则极柶体中】
　　小敛辟奠不出室【注未忍神逺之也辟袭奠以辟敛既敛则不出于室设于序西南毕事而去之　疏始死犹生事之不忍即为鬼神事之故奠不出室】无踊节【注其哀未可节也敖氏继公曰踊节即所谓要节而踊者也凡丈夫妇人之踊或以彻奠者之往来为节嫌此辟奠之时亦然故以明之】
　　【盛氏世佐曰始死之奠亦谓之袭奠者袭后仍设之也奠以事神是时尸在室若辟奠逺在室外则神无所依故不忍也辟奠之时主人以下皆踊无算故不以辟奠者之往来为节】
　　既冯尸主人袒髺髪绞带众主人布带【注众主人齐衰以下　疏知众主人非众子者以众子皆斩衰绞带故知众主人齐衰以下也】
　　钦定义疏经云主人髺髪袒众主人免于房记此者明着绞带布带在此时也绞带者以苴麻之绳为带其垂者则散之此时尚未绞也谓之绞带指其束于要者耳
　　大敛于阼【注未忍便离主人位也主人奉尸敛于棺则西阶上賔之】大夫升自西阶阶东北面东上【注视敛】既冯尸大夫逆降复位【注中庭西面位　疏上篇朝夕哭云主人入堂下直东序西面卿大夫在其南卿大夫与主人同西面向殡故知大夫位在中庭西面也】巾奠执烛者灭烛出降自阼阶由主人之北东【注巾奠而室事已】
　　蕙田案以上记小敛大敛诸仪节
　　既殡主人说髦【注既殡置铭于肂复位时也今文说皆作税儿生三月鬋髪为鬌男角女羁否则男左女右长大犹为饰存之谓之髦所以顺父母防小之心至此尸柩不见丧无饰可以去之髦之形象未闻　疏丧大记郑注云士既殡说髦小敛说髦盖诸侯礼士既殡诸侯小敛于死者俱三日也】
　　三日绞垂【注成服日绞要绖之散垂者】冠六升外縪缨条属厌【注縪谓缝着于武也外之者外其余也缨条属者通屈一条绳为武垂下为缨属之冠厌伏也　疏冠六升据斩衰而言齐衰以下冠衰各有差降古者冠吉凶皆冠武别材武谓冠卷以冠前后皆缝着于武若吉冠则从武上乡内缝之縪余在内谓之内縪若凶冠从武下乡外缝之縪余在外谓之外縪吉冠缨武别材凶冠缨武同材以一绳从前额上以两头乡项后交通至耳各缀之于武使乡下缨结之先为缨武讫乃后以冠属着武故云属也冠在武下故云厌也】衰三升【注衣与裳也】履外纳【注纳收余也】杖下本竹桐一也【注顺其性也】
　　蕙田案以上记三日成服
　　居倚庐【注倚木为庐在中门外东方北户】寝苫枕块【注苫编藁块堛也】不说绖带【注哀戚不在于安】哭昼夜无时【注哀至则哭非必朝夕】非丧事不言【注不忘所以为亲】歠粥朝一溢米夕一溢米不食菜果【注不在于饱与滋味粥糜也二十两曰溢为米一升二十四分升之一实在木曰果在地曰蓏】
　　蕙田案以上记居丧寝处哭泣言语饮食
　　主人乗恶车【注拜君命拜众賔及有故行所乗也杂记曰端衰丧车皆无等然则此恶车王丧之木车也】白狗幦【注未成豪狗幦覆笭也以狗皮为之取其臑也白于丧饰宜】
　　【张氏尔岐曰玉藻君羔幦虎犆陈注云幦者覆式之皮此白狗幦亦是以狗皮覆车式】
　　蒲蔽【注蔽藩　疏谓车两边御风者以蒲草亦无饰也】御以蒲菆【注不在于驱驰蒲菆牡蒲茎也】
　　【张氏尔岐曰蒲菆杨栁之堪为箭者御者以之防马与为蔽之蒲同名而异类】
　　犬服【注笭间兵服以犬皮为之取坚也亦白】
　　【张氏尔岐曰服盛矢器注云兵服似泛言五兵之服】
　　木錧【注取少声】约绥约辔【注约绳绥所以引升车】木镳【注亦取少声】马不齐髦【注齐翦也今文髦为毛主人之恶车如王之木车则齐衰以下其乗素车缫车駹车漆车与　疏案巾车王之丧车五乗木车始死所乗素车卒哭所乗缫车既练所乗駹车大祥所乗漆车既禫所乗士之丧车亦当五乗主人乗恶车齐衰乗素车与卒哭同大功乗缫车与既练同小功乗駹车与大祥同缌麻乗漆车与既禫同主人至卒哭以后哀杀故齐衰以下节级约与主人同士寻常乗栈车不革鞔而漆之今既禫亦与王以下同乗漆车者礼穷则同也】
　　钦定义疏据此则漆车在士为吉车在王则为第五等之丧车也丧车无等亦大概言之未必士遂能备五乗也
　　主妇之车亦如之疏布裧【注裧者车裳帷于盖弓垂之疏疏布裧在亦如之之下见不与男子同】
　　【敖氏继公曰妇人之车必有裧丧车则以疏布为之主妇乗车而出者拜夫人之命及女宾之吊者也】
　　贰车白狗摄服【注贰副也摄犹縁也狗皮縁服差饰　疏兵服加白狗皮縁之】其他皆如乗车【注如所乗恶车　疏唯白狗摄服为异】
　　【敖氏继公曰主人主妇皆有贰车各得用二乗此贰车亦恶车也】
　　蕙田案以上记丧中之车马
　　朔月童子执帚郤之左手奉之【注童子子弟若内竖寺人之属执用左手郤之示未用　疏下文扫室聚诸窔故不用箕】从彻者而入【注童子不専礼事】
　　【张氏尔岐曰彻彻宿奠者】
　　比奠举席埽室聚诸窔布席如初卒奠埽者执帚垂末内鬛从执烛者而东【注比犹先也】
　　钦定义疏童子从彻者入以既彻乃举席而埽也既扫无事矣俟卒奠乃出者从而入亦从而出不敢先出且以观奠也从执烛者而东亦降自阼阶也童子盖以轻服子弟为之
　　蕙田案以上记朔月扫室
　　燕养馈羞汤沐之馔如他日【注燕养平常所用供养也馈朝夕食也羞四时之珍异汤沐所以洗去污垢内则曰三日具沐五日具浴孝子不忍一日废其事亲之礼于下室日设之如生存也进彻之时如其顷】
　　【张氏尔岐曰朝夕之奠与朔月之奠设于殡宫燕养之馔设于下室下室燕寝也】
　　朔月若荐新则不馈于下室【注以其殷奠有黍稷也下室如今之内堂正寝聼朝事　疏大小敛奠朝夕奠无黍稷唯下空有黍稷今此殷奠自有黍稷故不湏更馈也】
　　蕙田案以上记下室之馈
　　筮宅冢人物土【注物犹相也相其地可葬者乃营之】卜日吉告从于主妇主妇哭妇人皆哭主妇升堂哭者皆止【注事毕】
　　【张氏尔岐曰经但言主妇哭不言众妇人皆哭与哭止之节故记详之】
　　蕙田案以上记筮宅卜日自记首至此皆士丧礼上篇之记也
　　启之昕外内不哭【注将有事为其讙嚣既启命哭】夷牀輁轴馔于西阶东【注明阶间者位近西也夷牀馔于祖庙輁轴馔于殡宫其二庙者于祢亦馔輁轴焉　疏夷牀在祖庙輁轴在殡宫以其西阶东是同故并言之注云明阶间者位近西也者以经直云阶间恐正当两阶之间故记人明之輁轴以载柩其二庙者以先庙祢故至祢庙移柩升堂明旦移于輁轴上载以朝祖庙朝祖时下柩讫明日用蜃车輁轴不复用不馔之矣】
　　蕙田案以上记将启之事
　　其二庙则馔于祢庙如小敛奠乃启【注祖尊祢卑也士事祖祢上士异庙下士共庙】
　　【张氏尔岐曰将启先具此一鼎一豆一笾之奠于祢庙既启朝祢彻从奠乃设之至明日朝祖则设奠如大敛于祖庙如经文所陈也】
　　朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊【注重不入者主于朝祖而行若过之矣门西东面待之便也疏正柩两楹间奠位在户牖之间则此于两楹间亦稍近西乃当奠位也要节而踊者奠升主人踊设者降妇人踊也】
　　【张氏尔岐曰奠谓从奠】
