<!-- { "loadSidebar": true } -->
　　宋书东平王子嗣传子嗣字孝叔孝武帝第二十七子也大明七年生仍封东平王继东平冲王休倩休倩母顔性理严酷泰始二年子嗣所生母景宁园昭容谢上表曰故东平冲王休倩托荄璿极岐嶷夙表降年弗永遗绪莫传孝武皇帝敕妾子臣子嗣出继爲后既承国祀方奉烝荐庶覃遐庆式延于逺而妾顔训养非恩抚导乖理情阙引进义违负螟昔世祖平日诡申慈爱崩背未几真性便犹逼畏崇宪少欲藏掩自兹以后专纵严酷实显布宗戚宣灼宫闱用伤人伦爰恻行路妾天属冥至感切实深伏愿干渥广临曲垂末照赐复改命还依本属则妾母子虽陨之辰犹生之年许之
　　晋熙王昶传昶二妾各生一子并卒泰始六年以第六皇子爕字仲绥继昶改封为晋熙王爕袭爵太宗既以爕继昶乃下诏曰夫虎狼防子猴猨负孙毒性薄情亦有仁爱故识念气类尚均羣品况在人伦可亡天属晋熙太妃谢氏沈刻无亲物理罕比征北公虽孝道无替而遭此不慈自少及长阙恩育之【阙】乃至休否莫关寒温不访晨昏屏塞定省靡因事无违忤动致诮责毒句口人所难闻加恶备苦过于雠隙遂事愤于宗姻义伤于行路公故妃郗氏妇礼无违逢此严酷遂以忧卒用夭盛年又谢氏食则丰珍衣则文丽奉己之余播覃羣下而诸孙纩不温体食不充饥付于姆妳之手纵以任军之路遇其所生弃若粪土防缕比之重囚穷困过于下使诚皇规方逺沙塞将一公修短不讳亦难豫图兼妾女累弱一第领主防闲之道人理斯急朕所以诏第六子爕奉公爲嗣欲以毗整一门爲公继绍但谢氏待骨肉至亲尚相弃蔑况以义合免苦为难患萌防渐危机湏断便可还其本家削絶蕃秩
　　蕙田案以上所后不慈归宗
　　右爲后归宗

　　五礼通考卷一百四十七
<经部,礼类,通礼之属,五礼通考>
　　钦定四库全书
　　五礼通考卷一百四十八
　　刑部尚书秦蕙田撰
　　嘉礼二十一
　　冠礼
　　蕙田案大宗伯嘉礼以昏冠之礼亲成男女曲礼人生十年曰幼学二十曰弱冠又曰男子二十冠而字内则二十而冠始学礼冠义所谓责以成人之道是也山堂考索云三代之盛冠礼颇备东迁以后礼乐废壊鲁襄公可冠而未冠则晋悼公问其年而告之曰盍为冠具春秋之时犹如此则盛时可知也秦汉以来人自为礼家自为俗虽缙绅大夫岂知所谓筮日筮宾卜筮之制为如何始加缁布再加皮弁三加爵弁其弁之制为如何夏用葛屦冬用皮屦其屦之制又如何唐栁宗元答韦中立书云冠礼数百年来人不复行近有孙昌引者独发愤行之既成礼明日造朝至外廷荐笏言于卿士曰某子冠毕应之者咸怃然京兆尹郑叔则怫然曳笏却立曰何预我耶廷中皆大笑天下不以非郑尹而快孙子何哉独为所不为也由是观之则冠礼之废也乆矣考其制度天子诸侯大夫冠礼之有无见于经传者已无定论所纪十二十三十五行冠之年嵗又不尽如曲礼内则之云特士冠之见于仪礼者为稍完耳今从朱子经传通解以仪礼为首摭拾经史遗文以缀于篇
　　仪礼士冠礼【郑目録云童子任职居士位年二十而冠主人冠朝服则是仕于诸侯天子之士朝服皮弁素积古者四民世事士之子恒为士冠礼于五礼属嘉礼　疏天子诸侯同十二而冠自有天子诸侯冠礼但仪礼之内亡耳士既三加为大夫早冠者亦依士礼三加若天子诸侯则多故大戴礼公冠篇云公冠四加缁布皮弁爵弁后加冕天子亦四加后当加衮冕矣天子之子亦用士礼而冠案家语冠颂云王大子之冠拟冠则天子元子亦拟诸侯四加若诸侯之子不得四加与士同三加可知】
　　【敖氏继公曰此篇主言士冠其适子之礼】
　　筮于庙门【注冠必筮日于庙门者重以成人之礼成子孙也庙谓祢庙】
　　【敖氏继公曰于庙门者为将有事于庙中也必于门者明其求于外神也】
　　蕙田案疏云不筮月者夏小正云二月绥多士女冠子取妻时也既有常月故不筮非也绥多士女专指昏言周礼仲春之月令会男女是也云冠子取妻乃注家之误耳下经云屦夏用葛冬皮屦可也则冠无常月明矣筮日而不筮月筮之常法也
　　主人冠朝服缁带素韠即位于门东西面【注主人将冠者之父兄也冠委貌也朝服者十五升布衣而素裳也衣不言色者衣与冠同也筮必朝服尊着之道也缁带黒缯带也天子与其臣　冕以视朔皮弁以日视朝诸侯与其臣皮弁以视朔朝服以日视朝】
　　【郝氏敬曰冠缯为之朝服见君之礼】
　　【陈氏礼书特牲筮祭同端少牢筮与祭同朝服而士冠筮服朝服冠服端者特牲少牢祭事也筮不可尊于先祖故同服士冠非祭事也筮可尊于子孙故异服也】
　　有司如主人服即位于西方东面北上【注有司羣吏有事者谓主人之吏所自辟除府史以下也今时卒吏及假吏皆是也】
　　【敖氏继公曰有司即筮者占者宰宗人之类】
　　筮与席所卦者具馔于西塾【注筮谓着也所卦者所以画地记爻馔陈也具俱也西塾门外西堂也】布席于门中闑西阈外西面【注闑门橜也阈阃也张氏尔岐曰布席将坐以筮也前具之西塾至此乃布之云门中者以大分言之闑西阈外则布席处也】
　　筮人执防抽上韇兼执之进受命于主人【注筮人有司主三易者也韇藏防之器也自西方而前受命者当知所筮也】
　　【张氏尔岐曰防即蓍兼执之者兼上韇与下韇而并执之此时蓍尚在下韇待坐时乃取出以筮】
　　宰自右少退赞命【注宰有司主政教者也赞佐也佐主人告所以筮也】筮人许诺右还即席坐西面卦者在左【注东面受命右还北行就席卦者有司主画地识爻者也】卒筮书卦执以示主人【注书卦者筮人以方写所得之卦也】主人受眡反之【注反还也】筮人还东面旅占卒进告吉【注旅众也还与其属共占之】若不吉则筮逺日如初仪【注逺日旬之外　疏曲礼吉事先近日冠吉事故先筮近日不吉乃更筮逺日是上旬不吉乃更筮中旬又不吉乃更筮下旬云如初仪者自筮于庙门已下至告吉是也】彻筮席【注彻去也】宗人告事毕【注宗人有司主礼者也】
　　【陈氏礼书筮必于庙尊其尊也庙必于祢亲其亲也士筮于门而不于堂避其君也筮必面西求诸隂也卦者必居筮之左上其北也聘礼君受聘于先君之祧卿受问于祖庙士冠士昏皆止言庙则凡言庙者祢庙也记曰凡行事受于祢庙是也若诸侯则冠于祖庙左氏曰以先君之祧处之是也】
　　蕙田案以上筮日
　　主人戒宾宾礼辞许【注戒警也告也宾主人之僚友古者有吉事则乐与贤者欢成之有凶事则欲与贤者哀戚之今将冠子故就告僚友使来礼辞一辞而许也再辞而许曰固辞三辞曰终辞不许也】主人再拜宾答拜主人退宾拜送
　　【盛氏世佐曰凡拜送者客不答拜礼有终也】
　　蕙田案以上戒宾
　　前期三日筮賔如求日之仪【注前期三日空二日也筮賔筮其可使冠子者贤者恒吉冠义曰筮日筮宾所以敬冠事】
　　【张氏尔岐曰前日戒宾泛及僚友此又于僚友中专筮一人使为加冠之宾也】
　　蕙田案以上筮宾
　　乃宿宾宾如主人服出门左西面再拜主人东面答拜【注宿进也宿者必先戒戒不必宿其不宿者为众宾或悉来或否主人朝服】
　　蕙田案宿宾在冠前二日为筮宾之明日也
　　乃宿宾宾许主人再拜宾答拜主人退宾拜送【注乃宿宾者亲相见致其辞】宿赞冠者一人亦如之【注赞冠者佐宾为冠事者谓宾若他官之属中士若下士也宿之以筮宾之明日】
　　【张氏尔岐曰佐宾为冠事即下文坐栉设纚卒纮诸事助宾成礼故取其属降于宾一等者为之】
　　蕙田案以上宿宾
　　厥明夕为期于庙门之外主人立于门东兄弟在其南少退西靣北上有司皆如宿服立于西方东靣北上【注厥其也宿服朝服】
　　【张氏尔岐曰宿宾之明夕冠前一日之夕也为期犹言约期也】
　　摈者请期宰告曰质明行事【注摈者有司佐礼者在主人曰摈在客曰介质正也宰告曰旦日正明行冠事】告兄弟及有司【注摈者告也】告事毕【注宗人告也】摈者告期于宾之家
　　【敖氏继公曰宾谓宾及众宾也】
　　蕙田案以上为期
　　夙兴设洗直于东荣南北以堂深水在洗东【注洗承盥洗者弃水器也士用铁荣屋翼也】
　　【敖氏继公曰说文曰屋梠之两头起者为荣又曰梠楣也尔雅曰楣谓之梁然则荣者乃梁东西之两端也直东荣谓遥当之也周制卿大夫以下为夏屋故其设洗以东荣为节人君为殿屋故以东霤为节其处同也】
　　陈服于房中西墉下东领北上【注墉墙也】
　　【张氏尔岐曰所陈之服即下文爵弁服皮弁服端三服也房在堂上之东北上者爵弁服在北皮弁服次南端最南也冠时先用卑服北上便也】
　　爵弁服纁裳纯衣缁带韎韐【注此与君祭之服杂记曰士弁而祭于公爵弁者冕之次其色赤而防黑如爵头然或谓之緅其布三十升纁裳浅绛裳凡染绛一入谓之縓再入谓之赪三入谓之纁朱则四入与纯衣丝衣也余衣皆用布惟冕与爵弁服用丝耳先裳后衣者欲令下近缁明衣与带同色韎韐緼韨也士緼韨而幽衡合韦为之士染以茅搜因以名焉今齐人名蒨为韎韐韨之制似韠冠弁者不与衣陈而言于上以冠名服耳　疏凡冕以木为体长尺六寸广八寸绩麻三十升布上以下以纁前后有旒其爵弁制大同惟无旒又为爵色为异又名冕者俛也低前一寸二分故得冕称其爵弁则前后平故不得冕名其尊卑次于冕故云冕之次也陈服则于房缁布冠皮爵弁在堂下是冠弁不与服同陈今以弁在服上并言之者以冠弁表明其服耳不谓同陈之也】皮弁服素绩缁带素韠【注此与君视朔之服也皮弁者以白鹿皮为冠象上古也积犹辟也以素为裳辟蹙其要中皮弁之衣用布亦十五升其色象焉】端裳黄裳杂裳可也缁带爵韠【注此莫夕于朝之服端即朝服之衣易其裳耳上士裳中士黄裳下士杂裳杂裳者前后黄士皆爵韦为韠其爵同不以冠名服者是为缁布冠陈之】
　　【敖氏继公曰爵弁服士之上服也皮弁次于爵弁亦士之尊服也二弁之衣用丝者宜别于冠服也冠服之衣用布】
　　缁布冠缺项青组缨属于缺缁纚广终幅长六尺皮弁笄爵弁笄缁组纮纁边同箧【注缺读如有頍者弁之頍缁布冠无笄者着頍围髪际结项中隅为四缀以固冠也项中有亦由固頍为之耳今未冠笄者着卷帻頍象之所生也属犹着纚今之帻梁也终充也纚一幅长六尺足以韬髪而结之矣笄今之簪有笄者屈组为纮垂为饰无笄者缨而结其绦纁边组侧赤也同箧谓此以上凡六物隋方曰箧】
　　【敖氏继公曰下经言宾受冠右手执项左手执前则是冠后亦谓之项也此缺项者盖别以缁布一条围冠而后不合故名之曰缺项谓其当冠项之处则缺也其两端有别以物贯穿而连结之以固冠其两相又皆以缨属之而结于頥下以自固盖太古始知为冠之时其制如此后世之冠缝着于武亦因缺项之法而为之也纚旧说谓缯为之纚长六尺则固足韬其髪矣然广惟一幅则围髪际而不足或亦缺其后与古者布帛幅广二尺经言纚于缺项二笄之间以见三加同一纚也纮弁之系也以组一条为之冠用缨弁用纮各从其便也】
