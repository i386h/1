<!-- { "loadSidebar": true } -->
　　司射适堂西袒决遂取弓于阶西兼挟乗矢升自西阶阶上北面告于宾曰弓矢既具有司请射【注司射主人之吏也于堂西决遂者主人无次隠蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方待矢曰挟乗矢四矢也大射曰挟乗矢于弓外见镞于弣右巨指钩　疏大射诸侯礼有大射正为长射人次之司射又次之小射正次之皆是士为之则此大夫士礼不得用士故知是主人之吏】宾对曰某不能为二三子许诺【注言某不能谦也二三子谓众宾已下】司射适阼阶上东北面告于主人曰请射于宾宾许司射降自西阶阶前西面命弟子纳射器【注弟子宾党之年少者也纳内也射器弓矢决拾旌中筹楅丰也宾党东面主人之吏西面】乃纳射器皆在堂西宾与大夫之弓倚于西序矢在弓下北括众弓倚于堂西矢在其上【注上堂西亷矢亦北括　疏序在堂上故矢在弓下堂西在堂下故矢随其弓而直堂西亷棱之上也】主人之弓矢在东序东【注亦倚于东序也矢在其下北括】司射不释弓矢遂以比三耦于堂西三耦之南北面命上射曰某御于子命下射曰子与某子射【注比选次其才相近者也】司正为司马【注兼官由便也立司正为涖酒尔今射司正无事】司马命张侯弟子説束遂繋左下纲【注事至也】司马又命获者倚旌于侯中【注为当负侯也获者亦弟子也谓之获者以事名之】获者由西方坐取旌倚于侯中乃退乐正适西方命弟子賛工迁乐于下【注当辟射也賛佐也迁徙也】弟子相工如初入降自西阶阼阶下之东南堂前三笴西面北上坐【注笴矢干也疏矢人注矢干长三尺是去堂九尺也】乐正北面立于其南【注北面乡堂不与工序】
　　【盛氏世佐曰以上三节皆一时事当司射比三耦之时司马即命张侯倚旌而乐正命迁乐矣经文序事不得不尔非真有先后也】
　　蕙田案以上请射纳射器比耦张侯迁乐
　　司射犹挟乗矢以命三耦各与其耦让取弓矢拾【注犹有故之辞拾更也　疏更递取弓矢见威仪也非决拾之拾】三耦皆袒决遂有司左执弣【注有司弟子纳射器者也】右执而授弓遂授矢三耦皆执弓搢三而挟一个【注搢揷也揷于带右】司射先立于所设中之西南东面三耦皆进由司射之西立于其西南东面北上而俟司射东面立于三耦之北搢三而挟一个揖进当阶北面揖及阶揖升堂揖豫则钩楹内堂则由楹外【注钩楹绕楹而东也序无室可以深也豫读如成周宣榭灾之榭周礼作序凡屋无室曰榭】
　　蕙田案敖氏继公曰今文豫作序序之文意明白于豫且记亦以序与堂对言宜从今文序州党之学也堂即庠乡学也州属于乡党属于州则三者之学其大小浅深有差矣郑谓序乃夏后氏之学故不从今文作序而从古文作豫又破为榭州长职春秋以礼会民而射于州序此即乡射之事郑注礼记亦以序为州党之学何于此独为异説乎当从敖氏
　　当左物北面揖及物揖左足履物不方足还视侯中俯正足【注方犹并也志在于射左足至右足还并足则是立也南面视侯之中乃俯视并正其足】不去旌【注以其不获】诱射【注诱犹教也】将乗矢【注将行也行四矢】执弓不挟【注不挟矢尽】右执南面揖揖如升射降出于其位南适堂西改取一个挟之遂适阶西取扑搢之以反位【注扑所以挞犯教者书云扑作教刑】
　　蕙田案以上三耦就位司射诱射
　　司马命获者执旌以负侯【注欲令射者是侯与旌深有志于中】获者适侯执旌负侯而俟【注俟待也】
　　【敖氏继公曰使之执旌于侯中以示射者若谓中侯则举此而言获然】
　　司射还当上耦西面作上耦射【注还左还也作使也】司射反位上耦揖进上射在左并行当阶北面揖及阶揖上射先升三等下射从之中等【注中犹问也】上射升堂少左下射升上射揖并行【注并并也并东行】皆当其物北面揖及物揖皆左足履物还视侯中合足而俟
　　钦定义疏此仪一如诱射但于其行也言左言并于其升也言先言从则以诱射一人射偶二人故也
　　司马适堂西不决遂袒执弓【注不决遂因不射不备】出于司射之南升自西阶钩楹由上射之后西南面立于物间右执箫南扬弓命去侯【注钩楹以当由上射者之后也箫弓末也大射曰左执弣扬犹举也】获者执旌许诺声不絶以至于乏坐东面偃旌兴而俟【注声不絶不以宫商不絶而已乡射威仪省偃犹仆也】司马出于下射之南还其后降自西阶反由司射之南适堂西释弓袭反位立于司射之南【注围下射者明为二人命去侯】司射进与司马交于阶前相左由堂下西阶之东北面视上射命曰无射获无猎获上射揖司射退反位【注射获谓矢中人也猎矢从旁　疏相左之时在西阶之西司马由北而西行司射由南而东行各以左相近故云相左也】乃射上射既发挟弓矢而后下射射拾发以将乗矢【注后后也】获者坐而获【注射者中则大言获获得也射讲武田之类是以中为获也】举旌以宫偃旌以商【注宫为君商为臣声和律吕相生】获而未释获【注但大言获未释其算】
　　【敖氏继公曰第一番射获者但大言其获未释算及第二番射始设中而释算】
　　【张氏尔岐曰释算取以识中之多寡注上下文皆言大言获疏乃以宫为大言获商为小言获是一矢而再言获恐未然】
　　卒射皆执弓不挟南面揖揖如升射【注不挟亦右执如司射】上射降三等下射少右从之中等并行上射于左【注降下疏此上射下射升与降皆上射为先又上射升降皆在左】与升射者相左交于阶前相揖由司马之南适堂西释弓説决拾袭而俟于堂西南面东上三耦卒射亦如之司射去扑倚于西阶之西升堂北面告于宾曰三耦卒射【注去扑乃升不敢佩刑器即尊者之侧】宾揖【注以揖然之】
　　蕙田案以上三耦初射
　　司射降搢扑反位司马适堂西袒执弓由其位南进与司射交于阶前相左升自西阶钩楹自右物之后立于物间西南面揖弓命取矢【注揖推之也】获者执旌许诺声不絶以旌负侯而俟【注俟弟子取矢以旌指教之】司马出于左物之南还其后降自西阶遂适堂前北面立于所设楅之南命弟子设楅【注楅犹幅也所以承笴齐矢者】乃设楅于中庭南当洗东肆【注东肆统于宾】司马由司射之南退释弓于堂西袭反位弟子取矢北面坐委于楅北括乃退司马袭进当楅南北面坐左右抚矢而乗之【注抚拊之也就委矢左右手抚而四四数分之也上既言袭矣复言之者嫌有事即袒也凡事升堂乃袒　疏北括者顺射时矢南行也】若矢不备则司马又袒执弓如初升命曰取矢不索【注索犹尽也】弟子自西方应曰诺乃复求矢加于楅
　　蕙田案以上设楅取矢第一番射事竟
　　司射倚扑于阶西升请射于宾如初宾许诺宾主人大夫若皆与射则遂告于宾适阼阶上告于主人主人与宾为耦【注言若者或射或否在时欲耳　疏射礼三而止第一番直司射与三耦诱射不释算第二番三耦与众耦俱射释算第三番兼有作乐为射节宾主大夫则或射或否】
　　【张氏尔岐曰自此至释获者少西辟荐反位言宾主大夫众宾耦射释获升饮之仪射之第二番也司射请射比耦三耦取矢于楅众耦受弓矢序立乃设中为释获之射三耦射宾主人射大夫射众宾射司马取矢乗矢司射视释获者数获设丰饮不胜者献获者献设获者凡十三节】
　　遂告于大夫大夫虽众皆与士为耦以耦告于大夫曰某御于子【注大夫皆与士为耦谦也来观礼同爵自相与耦则嫌自尊别也大夫为下射而云御于子尊大夫也士谓众宾之在下者及羣士来观礼者也礼一命已下齿于乡里】西阶上北面作众宾射【注作使】司射降搢扑由司马之南适堂西立比众耦【注众耦大夫耦及众宾也命大夫之耦曰子与某子射其命众耦如三耦】众宾将与射者皆降由司马之南适堂西继三耦而立东上大夫之耦为上若有东面者则北上【注言若有者大夫士来观礼及众宾多无数也】宾主人与大夫皆未降【注言未降者见其志在射】司射乃比众耦辩【注众宾射者降比之耦乃徧】
　　蕙田案以上比众耦继三耦而立
　　遂命三耦拾取矢司射反位【注反位者俟其袒决遂来】三耦拾取矢皆袒决遂执弓进立于司马之西南司射作上耦取矢司射反位上耦揖进当楅北面揖及楅揖上射东面下射西面上射揖进坐横弓郤手自弓下取一个兼诸弣顺羽且兴执而左还退反位东面揖【注横弓者南踣弓也郤手由弓下取矢者以左手在弓表右手从里取之便也兼并矢于弣当顺羽既又当执也顺羽者手放而下备不整理也　疏表弓背也且兴者谓以右手顺羽之时则兴故云且也左还者以左手向外而西回也东面揖揖下射取矢也】下射进坐横弓覆手自弓上取一个兴其他如上射【注覆手由弓上取矢者以左手在弓里右手从表取之亦便】
　　【朱子曰上文东向覆手南踣弓则向身此云西向却手南踣弓则向外】
　　既拾取乗矢揖皆左还南面揖皆少进当楅南皆左还北面搢三挟一个【注楅南乡当楅之位】揖皆左还上射于右【注上射转居右便其反位也下射左还少南行乃西面】与进者相左相揖退反位【注相左皆由进者之北】三耦拾取矢亦如之后者遂取诱射之矢兼乗矢而取之以授有司于西方而后反位【注取诱射之矢挟五个弟子逆受于东面位之后】
　　蕙田案以上三耦拾取矢进退相左
　　众宾未拾取矢皆袒决遂执弓搢三挟一个由堂西进继三耦之南而立东面北上大夫之耦为上【注未犹不也众宾不拾者未射无楅上矢也言此者嫌众宾三耦同伦初时有射者后乃射有拾取矢礼也】
　　蕙田案以上众宾受弓矢序立
　　司射作射如初一耦揖升如初司马命去侯获者许诺司马降释弓反位司射犹挟一个去扑与司马交于阶前升请释获于宾【注犹有故之辞司射既诱射恒执弓挟矢以掌射事备尚未知当教之也今三耦卒射众足以知之矣犹挟之者君子不必也】宾许降搢扑西面立于所设中之东北面命释获者设中遂视之【注视之当教之】释获者执鹿中一人执算以从之【注鹿中谓射于榭也于庠当兕中】释获者坐设中南当楅西当西序东面兴受算坐实八算于中横委其余于中西南末兴共而俟【注兴还北面受算及东面实之】司射遂进由堂下北面命曰不贯不释【注贯犹中也不中正不释算也】上射揖司射退反位释获者坐取中之八算改实八算于中兴执而俟【注执所取算】乃射若中则释获者坐而释获每一个释一算上射于右下射于左若有余算则反委之【注委余算礼尚异也委之合于中西】又取中之八算改实八算于中兴执而俟三耦卒射
　　【敖氏继公曰此节在于次耦升而将射之时后皆如之言三耦卒射者着继射之节也】
　　蕙田案以上三耦再射释获
　　宾主人大夫揖皆由其阶降揖主人堂东袒决遂执弓搢三挟一个宾于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖宾序西主人序东皆释弓説决拾袭反位升及阶揖升堂揖皆就席
　　【朱子曰后记有君袒朱襦大夫袒纁襦君在大夫射则肉袒然则士射皆肉袒欤】
