<!-- { "loadSidebar": true } -->
　　祭祀志凡名山大川忠臣义士在祀典者所在有司主之惟南海女神灵惠夫人至元中以防海运有竒应加封天妃神号积至十字庙曰灵慈直沽平江周泾泉福兴化等处皆有庙
　　世祖本纪至元十六年五月丙子进封桑干河神洪济公爲显应洪济公
　　十七年二月遣使代祀岳渎十二月修桐柏山淮渎祠二十一年五月辛巳加封卫辉路小清河神曰洪济威恵王
　　二十二年春正月甲申遣使代祀五岳四渎东海冬十月甲辰修南岳庙
　　二十三年春正月壬午太阴犯轩辕太民遣使代祀岳渎东海
　　二十六年春正月辛丑遣使代祀岳渎东南海
　　二十七年春正月丁巳遣使代祀岳渎海神九月辛亥修东海广徳王庙
　　二十八年饥二月己卯遣官持香诣中岳南海淮渎致祷丁酉诏加岳渎四海封号各遣官诣祠致告
　　王圻续通考至元二十八年正月帝谓中书省臣言曰五岳四渎祠事朕宜亲徃道逺不可大臣如卿等又有国务宜遣重臣代朕祠之汉人选名儒及道士习祀事者其礼物则毎处岁祀银香盒一重二十五两五岳组金幡二钞五百贯四渎织金幡二钞二百五十贯四海五镇销金幡二钞二百五十贯至则守臣奉诏使行礼皇帝登寳位遣官致祭降香幡盒如前礼惟各加银五十两五岳各中统钞五百贯四渎四海五镇各中统钞二百五十贯或他有祷礼亦如之
　　是年春二月加上东岳爲齐天大生仁圣帝南岳司天大化昭圣帝西岳金天大利顺圣帝北岳安天大贞元圣帝中岳中天大宁崇圣帝加封江渎爲广源顺济王河渎灵源济王淮渎长源博济王济渎清源善济王东海广徳灵防王南海广利灵孚王西海广润灵通王北海广泽灵祐王
　　时东平布衣赵天麟上防日臣闻天子祭天地及天下之名山大川诸侯祭社稷及名山大川之在其地者大夫祭五祀士祭宗庙庶人祭祖考于寝上得兼下下不得僣上皆有制以节之今国家称秩元祀咸秩无文既有礼部及太常司侍仪司以备其节文又诏令所在官司岁时致祭五岳四渎名山大川歴代圣帝明王忠臣节士之载在祀典者皆其宜也窃见方令小民不安常典妄事神明其类甚多不可枚举夫东岳者太平天子告成之地东方藩侯当祀之山今乃有娼优戏谑之徒货殖屠沽之子毎年春季四方云聚有不逺千里而来者有提挈全家而至者干越邦典渫凟神明停废产业耗损食货亦已甚矣昔季氏鲁国之上卿旅于泰山孔子犹欲其宰救之况小民之贱乎大人之教不以名器分之则将紊矣小民之心不以名器防之则将恣矣况滛祀者事神之诚极寡希福之贪甚多且父慈子孝何用焚香上安下顺何须楮币不然则虽竭天下之香继炉而焚之罄天下之楮爲币而爇之臣知其断无益矣然而圣人立祀礼者报其当然之本行吾当然之义也伏望陛下申明前诏使天下郡县官各祭名山大川圣帝明王忠臣节士之在其地者凡下民当祭之神如祖考及门庭戸灶等听之凡非典所当祀而祀者禁之无令妄凟凡祈神赛社浆酒藿肉饰立神像泥金镂木者禁之无令妄费如是则非但巫风寝消抑亦富民一助【蕙田】案山川之祀其来自古天子诸侯之秩祀本无与于小民自后世加封晋号非时淫祀一切皆邀福之心小民化之遂至如此赵天麟所奏切中时有益世教此风至今犹然不可禁止人心之惑非一朝一夕之故矣
　　元史世祖本纪至元二十九年二月遣使代祀岳渎四海
　　三十年正月丁亥遣使代祀岳渎东海
　　成宗本纪元贞二年二月遣使代祀岳渎
　　大徳元年六月甲午诸王伊尔根遣使乗驿祀五岳四渎命追其驿劵仍切责之
　　二年二月癸未诏诸王驸马毋擅祀岳镇海渎三月壬子诏加封东镇沂山爲元徳东安王南镇防稽山爲昭徳顺应王西镇吴山爲成德永靖王北镇医无闾山爲贞德广宁王中镇霍山爲崇徳应灵王勅有司岁时与岳渎同祀着爲令式
　　四年遣使祠东岳
　　武宗本纪至大元年三月遣使祀五岳四渎名山大川仁宗本纪延祐四年冬十月遣御史大夫布呼参知政事王桂祭陜西岳镇名山
　　祭祀志南海女神灵惠夫人皇庆以来岁遣使赍香编祭金幡一合银一铤付平江官漕司及本府官用柔毛酒醴便服行事祝文云维年月日皇帝特遣某官等致祭于防国庇民广着福惠明着天妃
　　英宗本纪至治元年五月辛卯海漕粮至直沽遣使祀海神天妃　三年二月海漕粮至直沽遣使祀海神天妃
　　泰定帝本纪泰定元年二月加封广德路祠山神张真君曰普济宁国路广惠王曰福祐
　　王圻续通考泰定元年遣使代祀岳渎又以盐官州海水溢遣使祀海神
　　二年遣使代祀龙虎武当二山又遣使代祀岳渎名山大川
　　元史泰定帝本纪泰定三年三月乙巳朔帝以不雨遣使分祀五岳四渎名山大川及京城寺观秋七月甲辰遣使祀海神天妃八月辛丑作天妃宫于海津镇盐官州大风海溢遣使祭海神十一月戊午加封卢陵江神曰显应
　　四年秋七月乙丑遣使祀海神天妃闰九月甲戌命致祭五岳四渎名山大川冬十月甲辰改封建徳路乌龙山神曰忠显灵泽普祐孚惠王
　　致和元年春正月甲申遣使祀海神天妃加封幸渊龙神福应昭惠公三月甲申遣户部尚书李嘉努往盐官祀海神仍集议修海岸夏四月甲寅改封蒙山神曰嘉惠昭应王盐池神曰灵富公洞庭庙神曰忠惠顺利灵济昭佑王
　　文宗本纪天歴元年九月壬戌遣使祭五岳四渎二年冬十月己亥加封天妃爲防国庇民广济福惠明着天妃赐庙额曰灵慈遣使致祭遣使代祀岳渎山川十一月戊午遣使代祀天妃
　　王圻续通考至顺二年冬十月遣秘书太监王珪等代祀岳镇海渎
　　三年遣使分祀岳镇海渎
　　五年加北岳之神爲安天大贞元皇帝
　　顺帝至元元年加封真定路滹沱河神爲昭佑灵源侯元史顺帝本纪至正二年春正月癸巳遣翰林学士三寳等代祀五岳四渎
　　九年九月遣御史中丞李献代祀河渎
　　王圻续通考十年诏加封河渎神爲灵源神祐济王仍重建河渎及西海神庙
　　元史顺帝本纪十四年冬十月诏加海神爲辅国防圣庇民广济福惠明着天妃
　　二十一年十一月戊辰黄河自平陆三门碛下至孟津五百余里皆清凡七日命秘书少监程徐祀之
　　右元祀山川
　　明防典国初建山川坛于天地坛之西正殿七间祭太岁风云雷雨五岳五镇四海四渎钟山之神东西庑各十五间祭京畿山川春夏秋冬四季月将及都城隍之神坛西南有先农坛东有旗纛庙南有籍田
　　明史礼志岳镇海渎山川之祀洪武二年太祖以岳渎诸神合祭城南未有专祀又享祀之所屋而不坛非尊神之道礼官言宜以岳镇海渎及天下山川城隍诸地祗合爲一坛与天神埒春秋专祀遂定祭日以清明霜降前期一日皇帝躬省牲至日服通天冠绛纱袍诣岳镇海渎前行三献礼山川城隍分献官行礼是年命官十八人祭天下岳镇海渎之神帝皮弁御奉天殿躬署御名以香祝授使者百官公服送至中书省使者奉以行黄金合贮香黄绮幡二白金二十五两市祭物春明梦余録洪武二年以岳镇海渎山川之神享祀之所未有坛壝非隆敬神祗之道命礼官考古制以闻礼官奏岳镇海渎之祀虞舜以四仲月廵狩而祭四岳东岳泰山四岳之宗也故文曰岱宗南岳曰衡山西岳曰华山北岳曰恒山而未言五岳王制曰天子祭天下名山大川五岳四渎始有五岳之称葢以中岳嵩山并列又周官小宗伯兆四望于四郊郑谓四望爲四岳四渎四渎者江河淮济也四镇者东曰沂山西曰吴山南曰防稽北曰医无闾诗又曰廵狩而祀四岳河海则又有四海之祭葢天子方望之祀无所不通而岳镇海渎在诸侯封内诸侯亦各以其方祀之秦罢封建岳渎皆领于祠官及汉复建诸侯则侯国各祀其封内山川天子无预焉武帝时诸侯或分或废五岳皆在天子之邦宣帝时岳渎始有使者持节祀之礼由魏及隋岳镇海渎皆即其地立祠命有司致祭唐宋之制有命本界刺史县令之祀有因郊祀而望祭之祀又有遣祭之祀元遣使祭岳镇海渎分东西南北中爲五道其天下山川之祀虞书望于山川徧于羣神周颂曰懐柔百神周礼小宗伯兆山川丘陵坟衍各因其方王制凡山川之小者其祭秩视伯子男刘向谓山川能生物出云雨施润泽品类以百数故视伯子男其在诸侯封内者诸侯又自祭之如楚祭睢漳晋祭恶池齐祭配林是也秦罢封建则皆领于祠官焉由汉唐以及宋元岳镇海渎之外又有其余山川之祀不独岳渎也今国家开创之初尝以岳镇海渎及天下山川与太岁风云雷雨城隍皆祀于城南享祀之所既非专祀又室而不坛非理所宜夫海岳之神其气本流通畅达无有限隔今宜以岳镇海渎及天下山川与太岁风云雷雨城隍合爲一坛春秋祀之诏可
　　明史礼志洪武二年建山川坛于正阳门外天地坛西合祀诸神凡设坛十九太岁春夏秋冬四季月将爲第一次风云雷雨次五岳次五镇次四海次四渎次京都钟山次江东次江西次湖广次淮东淮西次浙东浙西福建次广东广西海南海北次山东山西河南河北次北平陜西次左江右江次安南高丽占城诸国山川次京都城隍次六纛大神旗纛大将五方旗神战舡金鼔铳礟弓弩飞鎗飞石阵前阵后诸神皆躬自行礼先祭礼官奏祝文太岁以下至四海凡五坛称臣者亲署御名其钟山诸神称余者请令礼官代署帝曰朋友书牍尚亲题姓名况神明乎遂加亲署后又定惊蛰秋分后三日遣官祭山川坛诸神七年令春秋仲月上旬择日以祭
　　明防典洪武三年正岳镇海渎城隍诸神号合祀太岁月将风云雷雨岳镇海渎山川城隍旗纛诸神又令毎岁用惊蛰秋分各后三日遣官祭山川坛诸神是日上皮弁服御奉天殿降香中严坐殿上献官复命解严还宫　是年又合祭东岳泰山于山川坛
　　明史礼志洪武三年诏定岳镇海渎神号略曰爲治之道必本于礼今依古定制并去前代所封名号五岳称东岳泰山之神南岳衡山之神中岳嵩山之神西岳华山之神北岳恒山之神五镇称东镇沂山之神南镇防稽山之神中镇霍山之神西镇吴山之神北镇医无闾山之神四海称东海之神南海之神西海之神北海之神四渎称东渎大淮之神南渎大江之神西渎大河之神北渎大济之神帝躬署名于祝文遣官以更定神号告祭
　　日知録洪武三年六月癸亥诏曰五岳五镇四海四渎之封起自唐世崇名羙号歴代有加在朕思之则有不然夫岳镇海渎皆髙山广水自天地开辟以至于今英灵之气萃而爲神必皆受命于上帝幽防莫测岂国家封号之所可加渎礼不经莫此爲甚至如忠臣烈士虽可加以封号亦惟当时爲宜夫礼所以明神人正名分不可以僣差今宜依古定制凡岳镇海渎并去其前代所封名号止以山水本名称其神郡县城隍神号一体改正歴代忠臣烈士亦依当时初封以爲实号后世溢羙之称皆与革去庶防神人之际名正言顺于礼爲当用称朕以礼事神之意其东岳祝文曰神有歴代之封号予详之再三畏不敢效可谓卓絶千古之见
　　丘氏濬曰我圣祖此诏可谓考诸三王而不谬质诸鬼神而无疑百世以俟圣人而不惑一涤千古之谬臣知上帝在天之灵必有以简在于防防之中而山川鬼神亦莫不各受其职矣
