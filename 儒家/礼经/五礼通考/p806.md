<!-- { "loadSidebar": true } -->
　　崇祯二年正月二十日驾幸太学
　　右歴代视学
　　礼记王制王太子王子羣后之太子卿大夫元士之适子国之俊选皆造焉凡入学以齿【疏长幼受学虽王太子亦然】文王世子行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也【注司主也一一人也元大也良善也贞正也　疏物犹事也谓与国人齿让之一事三善谓众知父子知君臣知长幼也云父在则礼然君在则礼然直云长长不言兄在则礼然者世子无兄故也国人谓不知礼者疑而发问也有父在则礼然者是知礼者晓其意而答之也父在则常湏谦退不敢居人之前故云父在则礼当如此父子天性自然故云道君臣以义合故云义长幼有等级上下故云节世子惟在学受业时与国人齿若朝防饮食则各以位之尊卑诸子职云辨其等正其位是也国人闻世子居臣子之礼于是各知尊其君父故世子所以父在为子礼君在为臣礼也斯语辞也云谓之臣者世子于君虽曰君臣异于义合也乐正主太子诗书之业父师成就其徳行一人谓世子也一人有大善则万国以正也】祭义当入学而太子齿【注文王世子曰行一物而三善皆得惟世子而已其齿于学之谓也疏当入学而世子齿于国人故云而太子齿】
　　汉书儒林天监七年诏大启庠斆博延胄子于是皇太子皇子宗室王侯始就业焉
　　武帝本纪天监九年三月乙未诏曰皇子从学着自礼经贵游咸在实惟前诰所以式广义方克隆教道今成均大启元良齿让自斯以降并宜肄业皇太子及王侯之子年在从师者可令入学
　　隋书礼仪志大同七年皇太子表其子宁国临城公入学时议者以与太子有齿胄之义疑之侍中尚书令臣敬容尚书仆射臣缵尚书臣僧旻臣之遴臣筠等以为防点并事宣尼回路同谘泗水邹鲁称盛洙汶无讥师道既光得一资敬无亏亚贰况于两公而云不可制曰可唐书宗本纪开元七年十一月乙亥皇太子入学齿胄赐陪位官及学生帛
　　礼乐志开元七年皇太子齿冑于学谒先圣诏宋璟亚献苏颋终献临享天子思齿胄义乃诏三献皆用冑子祀先圣如释奠右散骑常侍褚无量讲孝经礼记文王世子篇唐开元礼皇太子束脩束帛一篚五匹酒壸二斗脩一案五脡其日平明皇太子服学生之服其服青衿至学门外博士公服执事者引立学堂东阶上西面相者引皇太子立于门外之东西面陈束帛壶酒脯案于皇太子之西面当门北向重行西上将命者出立门西东面曰敢请就事皇太子少进曰某方受业于先生敢请见将命者入告博士曰某也不徳请皇太子无辱将命者出告皇太子曰某不敢为仪敢固请将命者入告博士曰请皇太子就位某敢见将命者出告皇太子曰某不敢以视宾客请终赐见将命者入告博士曰某辞不得命敢不从将命者出告执篚者以篚东面授皇太子皇太子执篚博士降俟于东阶下西面相者引皇太子执事者奉壶酒脩案以从皇太子入门而左诣西阶之南东面捧酒脩者立于皇太子西南东面北上皇太子跪奠篚再拜博士答再拜皇太子还避遂进跪取篚相者引皇太子进博士前东面授币奉壶酒脩案者从奠于博士前博士受币执事者取酒脩币以东相者引皇太子立于阶间近南北面奉酒脩者出皇太子拜讫相者引皇太子出皇太子释奠于孔宣父礼毕既入便次改服常服执经侍讲执读执如意等及三馆学官并服公服学生仍青衿服余皆常服掌仪帅赞者先入就位谒者各引羣官及学生等次入就位左庶子版奏外办皇太子乗舆出便次若湏乗马临时听进止侍衞如常仪至学堂后降舆升自北阶即座坐左右侍衞量人从升太傅少傅各就座坐掌仪曰再拜赞者承传羣官及学生等在位者皆再拜执经不拜左庶子跪奏请令执经等升俯伏兴又左庶子称令曰诺左庶子退降诣西阶下立于执经等之前北面宣令曰执经以下并升座应坐者皆再拜执经不拜通事舍人引执经以下升各就座坐其升坐者皆脱屦如式讫执读读所讲经执经释义讫执如意者以如意授侍讲侍讲兴受进诣论议座北面问所疑执经为通之讫兴退以如意授执者退还本座执如意者以如意次授诸侍讲者皆如上仪总讫左庶子跪奏礼毕羣官皆起通事舍人各引降复堂下位皇太子降座降自北阶入学堂后便次羣官以次出执经以下改服常服学生仍青衿服
　　蕙田案通典载皇太子释奠仪自陈设至还宫仪注甚详此专録其讲学一节
　　又案世子齿胄之礼秦汉以后废不复讲其见于史册者惟梁天监唐开元二事耳若后代东宫出閤讲学诸仪虽亦毓徳之要务而无关于学校故不録
　　右世子齿学
　　大戴礼武王践阼三日召士大夫而问焉曰恶有藏之约行之行万世可以为子孙常者乎诸大夫对曰未得闻也然后召师尚父而问焉曰黄帝颛顼之道存乎意亦忽不可得见与师尚父曰在丹书王欲闻之则齐矣三日王端冕师尚父亦端冕奉书而入负屏而立下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世藏之约行之行可以为子孙常者此言之谓也臣闻之以仁得之以仁守之其量百世以不仁得之以仁守之其量十世以不仁得之以不仁守之必及其世武王闻之惕若恐惧退而为戒书于席之四端为铭焉于几为铭焉于鉴为铭焉于盥盘为铭焉于楹为铭焉于杖为铭焉于带为铭焉于履屦为铭焉于觞豆为铭焉于户为铭焉于牖为铭焉于剑为铭焉于弓为铭焉于矛为铭焉
　　蕙田案三代圣王终始典学缉熙光明设三公之官坐而论道又有师氏保氏掌以诏王王举则从其时虽不闻有经筵之名然大戴礼称帝入太学承师而问道而学记亦云太学之礼虽诏于天子无北面盖古圣待讲学之臣其崇重如此大戴礼有武王践阼一篇称王下堂东面立师尚父西面授王丹书与经筵之仪相近后代举经筵不于太学而于殿廷亦相类也故録以为经筵之縁起云
　　汉书宣帝本纪甘露三年三月己丑诏诸儒讲五经同异太子太傅萧望之等平奏其议上亲称制临决焉后汉书章帝本纪建初四年十一月壬戌诏下太常将大夫博士议郎郎官及诸生诸儒会白虎观讲议五经同异帝亲称制临决如孝宣甘露石渠故事
　　蕙田案宣帝之讲石渠章帝之议虎观此讲经殿中之始然其时特令诸儒讲议异同称制平决盖二主皆以通经为尚借此风示天下也
　　玉海唐元宗开元三年九月戊寅诏左散骑常侍马怀素与右常侍褚无量更日侍读
　　潜确类书经筵歴代无专官汉宣帝诏诸儒讲五经于石渠阁唐元宗改丽正书院为集贤院选耆儒日一人侍读以质史籍疑义置集贤侍读学士褚无量马怀素为侍讲每入阙门则令乗肩舆以进
　　王圻续通考唐穆宗召韦处厚路随为侍读命讲书蕙田案内殿侍读昉于唐时尚无经筵之名
　　玉海太袓建隆三年六月召宗丞赵孚讲易于后殿开寳三年召王昭素赐坐便殿讲乾卦
　　天禧旧制侍臣皆赐坐讲者别坐而听干兴后侍臣先赐茶毕彻席立讲毕复坐赐汤侍读无所职但侍立而已自宋绶夏竦侍读始令日读唐书一传又读正説讲日帝亲书古贤诗或经书要言一二纸
　　宋史仁宗本纪景祐元年正月丁亥置崇政殿説书玉海命贾昌朝赵希贤王宗道杨安国并为崇政殿説书日以二人侍讲説
　　二年春正月癸丑置迩英延义二阁冩尚书无逸篇于屏
　　东斋记事宋崇政殿西有延义阁南向迎阳门之北有迩英阁东向皆讲书所仁宗初御延义每令讲论或讲读终篇则宣二府大臣同听赐飞白书或赐宴其后专御迩英也
　　玉海庆歴二年二月丁丑召中丞贾昌朝侍讲于迩英阁宪府侍经筵自此始
　　天圣以前讲读官皆坐侍自景祐以来皆立侍皇祐三年九月丁丑诏讲读臣僚立侍敷对余皆赐坐侍于阁中
　　程颢论经筵事臣窃以人主居崇髙之位持威福之柄百官畏慑莫敢仰视万方承奉所欲随得茍非知道畏义所养如此其惑可知中常之君无不骄肆英明之主自然满假此自方同患治乱所系也故周公告成王称前王之徳以寅畏祗惧为首从古以来未有不尊贤畏相而能成其圣者也皇帝陛下未亲庶政方专问学臣以为辅养圣徳莫先寅恭动容周旋当主于此嵗月积习自成圣性臣窃闻经筵臣寮侍者皆坐而讲者独立于礼为悖欲乞今后时令坐讲乃与义理为顺所以养主上尊儒重道之心取进止
　　经筵前一日进讲义自元丰元年陆佃始
　　宋史礼志元祐二年九月经筵讲论语彻章赐宰臣执政经筵官宴于东宫帝亲书唐人诗分赐之
　　玉海元祐二年侍读苏颂请诏史官学士録新旧唐书日进数事十一月壬申诏经筵官非讲读日进汉唐故事二条
　　言行録程伊川在经筵当进讲必宿斋豫戒潜思存诚以感动上心哲宗幼冲正叔以师道自居每侍上讲色甚庄继以讽谏上畏之正叔曰吾以布衣为上师傅其敢不自重一日讲读罢未退上忽起凭槛折柳枝伊川进曰方春发生不可无故摧折文潞公与吕范诸公入侍经筵闻伊川讲説相与叹曰真侍讲也
