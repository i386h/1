<!-- { "loadSidebar": true } -->
　　礼志政和四年有司言政和元年孟冬祫享奉惠恭神主入太庙祔于祖姑之下今岁当祫而明达皇后神主奉安陵祠缘在城外三代之制未有即陵以为庙者今明达皇后追正典册岁时荐享并同诸后宜就惠恭别庙増建殿室迎奉神主以祔又言明达神主祔谒日于英宗室增设宣仁圣烈皇后明达皇后二位及徧祭七祀配享功臣并别庙祔享惠恭明达二位
　　绍兴七年惠恭改諡为显恭以上徽宗圣文仁德显孝之諡故也
　　刘贵妃传刘贵妃由才人七迁至贵妃生济阳郡王棫祁王模信王榛政和三年秋薨帝大悲恻特加四字諡曰明达懿文又欲踵温成故事追崇使皇后表请因册赠为后而以明达諡焉
　　髙宗本纪绍兴十二年四月皇后邢氏崩讣初至七月丁酉上皇后諡曰懿节祔神主于别庙
　　礼志绍兴十二年五月礼部侍施垌言懿节皇后神主候至卒哭择日祔庙合依显恭皇后礼于太庙内脩建殿室以为别庙安奉又言将来祔庙其虞主合于本室后瘗埋缘别系行在祔庙欲于本室册宝殿奉候回京日依别庙故事从之七月有司行九虞之祭奉安髙宗宪节邢皇后传髙宗宪节邢皇后开封祥符人父焕朝请髙宗居康邸以妇聘之封嘉国夫人王出使夫人留居蕃衍宅金人犯京师夫人从三宫北迁及即位遥册为皇后绍兴九年后崩于五国城年三十四金人秘之髙宗虚中宫以待者十六年显仁太后回銮始得崩闻上为辍朝行释服之祭諡懿节祔主于别庙绍兴十二年八月后梓宫至攅于圣献太后梓宫之西北淳熈末改諡宪节祔髙宗庙
　　绍兴十三年初筑三殿圣祖居前宣祖至祖宗诸帝居中殿元天大圣后与祖宗诸后居后
　　髙宗本纪绍兴二十九年九月庚子皇太后韦氏崩十月戊寅册諡皇太后曰显仁十一月丙午权攅显仁皇后于永祐陵十二月甲子祔显仁皇后神主于太庙韦贤妃传妃开封人髙宗母也初入宫为侍御崇宁末封平昌郡君大观初进婕妤累迁婉容髙宗在康邸出使封贤妃从太上皇北迁建炎改元遥尊为宣和皇后绍兴七年徽宗及郑皇后崩闻至翰林学士朱震请遥尊为皇太后从之豫作慈夀宫命参政王次翁等为奉迎使十二年四月次燕山八月至临安入居慈宁宫二十九年九月崩諡曰显仁攅于永佑陵之西祔神主太庙
　　乐志绍兴二十九年显仁皇后祔庙一首
　　酌献歆安　恭惟圣母跻祔孔时陈羞宗祏徼福坤仪钟鼔惟序牲玉载祗于皇来格永介丕基
　　绍兴别庙二首
　　安穆皇后室酌献歆安　祥发伣天符彰梦日有懐慈容孝享庙室泰尊是酌防酒嘉栗灵其格思祚以元吉
　　安恭皇后室酌献歆安　美咏河洲德嫔妫汭徽音如存肇修已事缩以包茅酌以醴齐灵来顾歆降福攸备
　　礼志绍兴三十一年礼部太常言故妃郭氏追册为皇后合依懿节皇后祭于别庙所有庙殿见安懿节皇后神主行礼狭隘乞分为二室以西为上各置戸牖及擗截本庙斋宫权安懿节神主工毕还殿王普又请各置祏室并从之
　　工部侍郎兼太常少卿王普言谨案春秋公羊説曰主藏庙室西壁中以备火灾左氏説曰主祏于宗庙言庙有祏室以藏神主汉仪藏主于西墙壁塪中去地六尺一寸葢塪即祏室也非特备灾亦神道尚幽之义然则古者庙必有主主必有祏郑原繁曰先君桓公命我先人典司宗祏此诸侯庙主之祏也卫孔悝使车反祏于西圃此大夫庙主之祏也开寳通礼别庙时享孝明孝惠皇后享日宫闱令入室开塪奉出神主置于座政和五礼时享别庙仪享日祠祭官赞奉神主宫闱令于祏宫内奉惠恭皇后神主于神幄启匮设于座至送神乐止祠祭官赞奉神主入祏室宫闱令纳神主于匮捧入祏室然则本朝故事别庙后主亦有祏室自艺祖至徽宗未之有改也昨绍兴五年祖宗后神主至自温州始建太庙才为屋五间后稍増至七间皆有殿而无室但置神主并匵于案上以帐帱之每遇祭享则就案启匵而荐献于前其草创如此十二年祔懿节皇后乃建别庙亦如太庙其草创也十六年新造礼器告成诏增笾豆簠簋之数悉依典礼而太庙殿上迫狭不能容之于是始作新庙凡十三间除东西夹室之外为十一室各开户牖安祏室于西墙略仿京师庙制唯别庙一位祭器不多遂且仍旧以至于今此有司因循之过也兹追册皇后将祔于懿节之次既修别庙分为二室当各置祏室如累朝故事诏从之
　　孝宗成穆郭皇后传孝宗成穆郭皇后开封祥符人奉直大夫直卿之女孙其六世祖为章穆皇后外家孝宗为普安郡王时纳郭氏封咸寜郡夫人生光宗及庄丈太子愭魏惠宪王恺邵悼肃王恪绍兴二十六年薨年三十一追封淑国夫人三十一年用明堂恩赠福国夫人既建太子追封皇太子妃及受禅追册为皇后諡恭懐寻改安穆及营阜陵又改成穆祔孝宗庙
　　孝宗本纪乾道三年六月辛卯皇后夏氏崩七月癸酉权攒安恭皇后于临安
　　礼志乾道三年闰七月安恭皇后神主祔于别庙为三室
　　成恭夏皇后传成恭夏皇后宜春人曾祖令吉为吉水簿夏氏初入宫为宪圣太后阁中侍御普安郡王夫人郭氏薨太后以夏氏赐王封齐安郡夫人即位进贤妃逾年奉上皇命立为皇后乾道三年崩諡安恭改諡成恭
　　寜宗本纪开禧三年五月辛卯以太皇太后谢氏有疾赦是日崩八月己巳上大行太皇太后諡曰成肃皇后九月乙酉权攒成肃皇后于阜陵壬寅祔成肃皇后神主于太庙
　　成肃谢皇后传成肃谢皇后丹阳人被选入宫宪圣太后以赐普安郡王封咸安郡夫人王即位进婉容逾年进贵妃成恭皇后崩中宫虚位淳熙三年上皇谕立贵妃为皇后光宗受禅上尊号寿成皇后孝宗崩尊为皇太后庆元初加号慈惠嘉泰二年加慈佑太皇太后开禧三年崩諡成肃攒祔于永阜陵
　　乐志开禧三年成肃皇后祔庙一首
　　酌献歆安　天合重华内治昭融承承继继保佑恩隆归从阜陵登祔太宫燕我后人福禄来从
　　上册寳十三首
　　册寳入门隆安　威仪皇止庶尹在庭爰举徽章遹观厥成勒崇休写之琼瑛迄于万祀发闻惟馨册寳升殿崇安　有猷有言顺承天则聿崇号名再典册朱英寳函左右翼翼千秋万歳保兹无极迎神歆安黄钟宫　笾豆大房牺尊将将馨香既登明灵迪甞其乐伊何吹笙鼔簧灵来燕娭降福无疆大吕角二奏　吉蠲惟时礼仪既备奉章峩峩羣公在位神之格思永锡尔类展彼令徳于焉来暨大簇徴二奏　雍雍在宫翼翼在庭显相休嘉肃雍和鸣神嗜饮食明徳惟馨绥我思成式燕以宁应钟羽二奏　牺牲既成笾豆有楚摐金击石式歌且舞追懐懿德令闻令仪灵兮来格是享是宜罍洗嘉安　嘉肴防酒洁粢丰盛既盥而徃以我齐明有孚颙若黍稷非馨神之格思享于克诚
　　升降熙安　佩玉锵锵其来雝雝陟降孔时步武有容恪兹祀事神罔时恫绥我邦家福禄来崇
　　酌献明安　防酒嘉栗有飶其香衎我淑灵歆此令芳德贻彤管号正椒房神具醉止降福穰穰
　　退文舞进武舞昭安　籥翟既陈干戚斯进旅退旅一弛一张其仪不忒容服有光以宴以乐德音不忘
　　亚终献和安　望髙六宫位应四星辅佐君子警戒相成祎衣福崇琛册追荣于以奠之有椒其馨彻豆成安　濯濯其英殖殖其庭有来羣工赉我思成嘉肴既将防酒既清雍彻不迟福禄来宁
　　送神歆安　礼仪既备神保聿归洋洋在上不可度思神之来兮肹蠁之随神之去兮休嘉是贻
　　上钦成皇后册寳六首
　　入门升殿显安　上帝锡羡实生婉淑辅佐神皇宠膺天禄诞育泰陵劬劳顾复于昭徽音久而弥郁迎神歆安　于显惟德徽柔懿明嫔于初载有闻惟馨肆我鼔钟万舞在庭神保是格来止来宁
　　盥洗嘉安　有炜柔仪率履不越惠于初终既明且达我将我享相盥乃登胡臭亶时攸介攸宁
　　升降熙安　苾苾其芬殽核其旅陟降孔时有秩斯祜德容内化维神之明明则不渝绥我思成
　　酌献明安　天维显思有相于内右贤去邪夙夜儆戒猗欤追册重翟祎衣既右享之百世是仪
　　亚终献和安　酌彼玉瓒有椒其馨鬷假无言雍容在庭生莫与崇于赫厥声祀事孔明神格是听
　　上明达皇后册寳五首
　　迎神歆安　恭俭宜家柔顺承天德昭彤管忧在进贤寳而祎翟追荣寿原四时祼享何千万年
　　酌献明安　涓宫有严广乐在庭钟鼓筦磬九变既成缩茅以献洁秬惟馨灵游可想来燕来宁
　　退文舞进武舞昭安　秉翟竣事万舞摐金总干挥戚节以鼓音礼容有炜肹蠁来歆淑灵是听雅奏愔愔
　　彻豆成安　登献罔愆爼豆斯彻神具醉止礼终乐阕御事既退佩玦介我繁祉歆此蠲洁
　　送神歆安　备成熙事虚除翠楹神保聿归云车夙征鉴我休德神交惚恍留祉降祥千秋是享
　　仁宗本纪景祐三年十一月戊寅保庆皇太后杨氏崩辛卯上寳庆太后諡曰庄惠四年二月己酉葬庄惠皇后于永定陵己未奉神主于奉慈庙
　　礼志治平元年同判太常寺吕公着言案防服小记慈母不世祭章惠太后仁宗尝以母称故加保庆之号葢生有慈保之勤故没有庙享之报今于陛下恩有所止礼难承祀其奉慈庙乞依礼废罢熙宁二年命太常卿张琰奉章惠太后神主瘗陵园
　　文献通考神宗即位知谏院杨绘言章惠太后于仁宗有抚养之恩故别祭于奉慈庙今陛下之于仁宗皇帝则孙也乞下有司详议礼官复申治平之义乃命太常卿奉神主瘗于陵园帝率羣臣诣琼林苑酌献以辞遂废其庙
　　杨淑妃传杨淑妃益州郫人祖瑫父知俨妃年十二入皇子宫真宗即位拜才人又拜婕妤进婉仪后加淑妃真宗崩遗制以为皇太后始仁宗在乳褓章献使妃防视凡起居饮食必与之俱所以拥佑扶持恩意勤备后名其所居宫曰保庆称保庆皇太后景祐三年无疾而薨年五十三殡于皇仪殿帝思其保防之恩令礼官议加服小功初仁宗未有嗣后每劝帝择宗子近属而贤者养于宫中其选即英宗也英宗立言者谓礼慈母于子祭于孙止请废后庙瘗其主园陵英宗弗欲遽也诏下有司议未上会帝崩遂罢蕙田案以上四条系仁宗慈母祔庙享故附于末
　　右宋后妃庙










　　五礼通考卷一百三
<经部,礼类,通礼之属,五礼通考>
　　钦定四库全书
　　五礼通考卷一百四
　　刑部尚书秦蕙田撰
　　吉礼一百四
　　后妃庙
　　金史世宗本纪大定元年十月丙午即皇帝位十一月甲申追尊皇考豳王为皇帝諡简肃庙号睿宗皇妣富察氏曰钦慈皇后李氏曰贞懿皇后戊子辞谒太祖庙及贞懿皇后园陵
　　贞懿皇后传后李氏世宗母辽阳人父绰尔齐仕辽官至桂州观察使天辅间后入睿宗邸七年世宗生天会十三年睿宗薨世宗时年十三后祝髪为比邱尼号通慧圆明大师赐紫衣归辽阳营建清安禅寺别为尼院居之贞元三年世宗为东京留守正隆六年五月后卒世宗即位于东京尊諡为贞懿皇后其寝园曰孝宁宫大定二年改睿宗于景陵初后自建浮图于辽阳是为垂庆寺临终谓世宗曰乡土之念人情所同吾已用浮屠法置塔于此不必合也我死毋忘此言世宗深念遗命乃即东京清安寺建神御殿诏有司增大旧塔起奉慈殿于塔前九年神御殿更名曰报德殿十三年东京垂庆寺起神御殿
