<!-- { "loadSidebar": true } -->
　　陈氏礼书先蚕坛吕氏月令言荐鞠衣于先帝不言享先蚕唐月令言荐鞠衣于先帝又言享先蚕考之于古食必祭先仓灶必祭先炊视学祭先圣先师养老祭先老射祭侯师祭祃则将蚕而享先蚕葢礼然也汉仪以中牢羊豕祭蚕神曰苑窳妇人寓氏公主凡二神晋武时先蚕坛在皇后采桑坛东南北齐为蚕坛每嵗季春谷雨后吉日使公卿以一太牢祠先蚕黄帝氏于坛上无配如祀先农礼讫皇后乃躬桑后周皇后至蚕所以一少牢亲进祭奠先蚕西陵氏神二嫔为亚献终献隋制先蚕坛于宫北三里为坛季春上已皇后服鞠衣以太牢制币祭先蚕用一献之礼唐制亦皇后上已享先蚕遂以亲桑李林父释月令曰先蚕天驷也先蚕之神或以为苑窳妇人寓氏公主或以为黄帝或以为西陵氏或以为天驷歴代儒者议论不一然则蚕其首马首其性喜温恶湿其浴火月而再养则伤马此固与马同出于天驷矣然天驷可谓蚕祖而非先蚕者也蚕妇人之事非黄帝也史记黄帝娶西陵氏而西陵氏始蚕于志无见汉祀苑窳妇人寓氏公主二人此或有所传然也其坛或在桑坛东南或在桑坛之西其祭或少牢或太牢或一献或三献歴代之所尚异也然礼必皇后亲享北齐使公卿祠之非古也
　　蕙田案圣王祀典凡有利于民者必报之故饮食必祭原其始也凡先圣先师先农先老先医先牧先炊先仓皆始为之者之神葢理与事之所必有而不必实指其为谁何也先蚕之名旧説为天驷为黄帝为西陵氏为苑窳妇人寓氏公主夫既为始蚕之人则非天驷显然而西陵氏已下则亦无明据也祀先蚕礼自汉以后具有之陈氏考之特详但其正义则经无明文耳惟月令鞠衣之荐为近于祀事今取通典及礼书説附于经文之下从其类也至先蚕之神似当与祭诸先同例而不必求其人以实之与俟议礼者质焉
　　右飨先蚕
　　周礼天官内宰中春诏后帅外内命妇始蚕于北郊【注蚕于北郊妇人以纯隂为尊】
　　【郑氏锷曰中春者可蚕之候也説者谓月令季春之月鸣鸠拂其羽戴胜降于桑后妃斋戒亲东乡躬桑而先儒于祭义大昕之注亦以为季春朔日今此仲春诏后何也然以七月之诗考之春日载阳有鸣仓庚女执懿筐爰求柔桑谓仲春也仓庚以仲春鸣记礼者乃言季春岂季春者蚕事之始欤谓之始蚕意可知矣】
　　礼记祭义古者天子诸侯必有公桑蚕室近川而为之筑宫仭有三尺棘墙而外闭之【疏公桑蚕室者谓官家之桑于处而筑养蚕之室近川取其浴蚕种便也筑宫谓筑养蚕宫墙七尺曰仭言墙之七尺又有三尺髙一丈也棘墙者谓墙上置棘外闭谓扇在户外闭也】
　　【陈氏礼书天子诸侯之礼文而有辨故耕于南郊东郊王后夫人之礼质而少变故皆蚕于北郊公桑蚕室近川为之以其便于浴蚕也筑宫仭有三尺棘墙而外闭之所以谨于蚕者也】
　　【方氏慤曰公桑犹公田也以其别于私故谓之公筑宫谓筑宫墙也前曰蚕室此曰筑宫者蚕居于内故曰室墙围于外故曰宫也仭者度土髙深之用考工记曰人长八尺登下以为节故八尺为仭也墙髙于人长之外又有三尺所以防窥伺也又置棘所以防逾越也阍人自外闭其门以亲蚕者皆妇人故也陆氏佃曰棘墙而外闭之者不専为防也故曰外戸而不闭御风而已若棘亦以为暖今养华用棘】
　　蕙田案以上公桑蚕室
　　月令季春之月命野虞毋伐桑柘鸣鸠拂其羽戴胜降于桑具曲植籧筐【注毋伐桑柘爱蚕食也野虞谓主田及山林之官鸣鸠飞且翼相撃趋农急也戴胜织纴之鸟是时恒在桑皆蚕将生之候也言降于桑者若时始自天来重之也曲薄也植槌也皆养蚕器也　疏曲植籧筐案方言云宋魏陈楚江淮之间谓之曲自关而西谓之簿故云曲簿方言注槌县蚕薄柱也宋魏陈楚江淮之间谓之植自闗而西谓之槌】
　　【方氏慤曰以致曲而织故曰曲以取直而立故曰植籧则席之粗者筐则筥之方者凡此皆蚕具】
　　蕙田案此条具蚕器
　　祭义及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之【注大昕季春朔日之朝也诸侯夫人三宫半王后也风戾之者及早凉脆采之风戾之使灵燥乃以食蚕蚕性恶湿也　疏世妇亦诸侯世妇前虽总举天子诸侯此特举诸侯互言之奉种浴于川言蚕将生而又浴之初于仲春已浴至此更浴之也】
　　【陆氏佃曰郑氏谓大昕季春朔日之朝然则余日为昕朔日然后谓之大昕言大以有小文王世子大昕鼓徴视学葢亦朔日不然朝愈益早矣】
　　蕙田案此条浴蚕
　　月令季春之月后妃齐戒亲东乡躬桑【注后妃先采桑示帅先天下也束乡者乡时也是明其不常留养蚕也留养者所卜夫人与世妇】禁妇女毋观省妇使以劝蚕事【注毋观去容饰也妇使缝线组紃之事】
　　周礼夏官马质禁原蚕者【注原再也天文辰为马蚕书蚕为龙精月直大火则浴其种是蚕与马同气物莫能两大禁再蚕者为伤马与疏辰则大火房为天驷故云辰为马月值大火谓二月则浴其种则内宰云仲春诏后帅外内命妇治蚕于北郊是也若然祭义云大昕之朝奉种浴于川注云大昕季春朔日之朝是建辰之月又浴之者葢蚕将生重浴之故彼下文即云桑于公桑之事是也云是蚕与马同气者以其俱取大火是同气也云禁再蚕者为伤马与者二者既同不可两大而禁再蚕明恐伤马无正文故云与以疑之也】
　　【李氏嘉防曰今东南如兖扬衣被天下蚕盛而无马西北苦寒之地有马而无蚕葢可知矣】
　　蕙田案以上躬桑禁戒
　　礼记祭义嵗既单矣世妇卒蚕奉茧以示于君遂献茧于夫人夫人曰此所以为君服与遂副祎而受之因少牢以礼之古之献茧者其率用此与【注嵗单谓三月月尽之后也言嵗者蚕嵗之大功事毕于此也副祎王后之服而云夫人容二王之后欤礼之礼奉茧之世妇也其率用此与问者之辞也】
　　【方氏慤曰自去嵗蚕成之后迄今嵗蚕成期一嵗矣故谓之嵗单若孟夏称麦秋亦此意蚕嵗既单故继言世妇卒蚕也茧则示于君而献于夫人者示则告其成而已献则欲其受之以缫也礼之以少牢则所以劳其还也】
　　月令蚕事既登分茧称丝效功以共郊庙之服毋有敢惰【注登成也敕徃蚕者蚕毕将课功以劝戒之】
　　【方氏慤曰蚕事既登者事毕而登比年之数也与曲礼年谷不登之登同义分茧所以使之缫称丝所以使之织效其功之多少以共郊庙之服无有敢惰敬之至也】
　　孟夏之月蚕事毕后妃献茧乃收茧税以桑为均贵贱长幼如一以给郊庙之服【注后妃献茧者内命妇献茧于后妃收茧税者收于外命妇外命妇虽就公桑蚕室而蚕其夫亦当有祭服以助祭收以近郊之税耳贵贱长幼如一国服同　疏后妃献茧者谓后妃受内命妇之献茧知非后妃献茧于王者祭义曰世妇卒蚕奉茧以示于君遂以献于夫人是夫人不献茧也内命妇既以献茧乃收外命妇之赋税外命妇虽受公桑蚕室而蚕既是官家之桑茧应全入于巳所以有税者以其夫亦当有祭服官家所给故输茧税以供造之但税寡少载师云近郊十一公桑在国比近郊故知收以近郊之税也以桑为均者言收税之时以受桑多少为赋之均齐桑多则赋多桑少则赋少胡氏铨曰郑谓后妃受内命妇献茧非也据经云后妃献茧则献于王矣郑以祭义云世妇奉茧以示于君遂以献夫人是夫人不献故云后亦不献按天子尊于后妃若诸侯与夫人体敌也不可以为比又祭义云世妇献茧于君则夫人不可献也此不云世妇献茧于天子则后妃自献无疑也郑又谓收外命妇茧税案内宰职后妃帅外内命妇蚕则茧税亦内外均何必外命妇】
　　祭义及良日夫人缫三盆手遂布于三宫夫人世妇之吉者使缫【注三盆手者三淹也凡缫毎淹大总而手振之以出绪也　疏良日谓吉日宜缫之日明缫更择日日至而后夫人自缫毎淹以手振出其绪故曰三盆手夫人亲缫三盆以手振出其绪讫遂布与三宫夫人世妇之吉者既据诸侯则夫人惟一人而云世妇之吉者杂互天子言之以天子有三夫人就其中取吉者若诸侯惟世妇之吉者蚕缫非一人择其吉者主领而已】
　　蕙田案以上献茧缫丝
　　月令季夏之月命妇官染采黼黻文章必以法故无或差贷黒黄苍赤莫不质良毋敢诈伪
　　祭义遂朱绿之元黄之以为黼黻文章服既成君服以祀先王先公敬之至也
　　【陈氏礼书缫必三盆手者礼成于三也三盆手犹王借之三推也然后布于三夫人世妇之吉者使缫遂朱緑之元黄之以为祭服犹庻人之终亩也】
　　蕙田案以上染采作服
　　右亲蚕之礼
　　汉书文帝本纪十三年诏曰皇后亲桑以奉祭服其具礼仪
　　景帝本纪二年诏曰后亲桑以奉宗庙祭服为天下先元后孝元王皇后为太后春幸茧馆【师古曰上林苑有茧馆盖蚕茧之所也】率皇后列侯夫人桑
　　后汉书礼仪志注汉旧仪曰春桑生而皇后亲桑于苑中蚕室养蚕千薄以上祀以中牢羊豕祭蚕神曰菀窳妇人寓氏公主凡二神羣臣妾从桑还献于茧馆皆赐从桑者丝皇后自行凡蚕丝絮织室以作祭服祭服者冕服也天地宗庙羣臣五时之服其皇帝得以作缕缝衣得以作中絮而已置蚕官令丞诸天下官皆诣蚕室亦妇人从事故旧有东西织室作法
　　通典汉皇后蚕于东郊
　　蕙田案史家称周礼蚕于北郊汉则东郊非古也魏依周制用北郊为是晋则西郊葢止取与东郊借田相对俱非古义
　　后汉书礼仪志明帝永平二年三月皇后帅公卿诸侯夫人蚕祀先蚕礼以少牢
　　注丁孚汉仪曰皇后出乗鸾辂青羽葢驾驷马龙旗九斿大将军妻叅乗太仆妻御前鸾旗车皮轩闟防雒阳令奉引亦千乗万骑车府令设卤簿驾公卿五营校尉司校尉河南尹妻皆乗其官车带夫本官绶从其官属导从皇后置虎贲羽林骑戎头黄门鼓吹五帝车女骑夹毂执法御史在前后亦有金钲黄钺五将导桑于蚕宫手三盆于茧馆毕还宫案谷永对称四月壬子皇后蚕桑之日也则汉桑亦用四月东观汉记曰明徳马皇后置织室蚕室于濯龙中数徃来观视
　　晋书礼志周礼王后帅内外命妇享先蚕于北郊汉仪皇后亲蚕东郊苑中蚕室祭蚕神曰菀窳妇人寓氏公主祠用少牢魏文帝黄初七年正月命中宫蚕于北郊依周典也
　　魏韦诞皇后亲蚕颂于时明庶扇物鸟帑昏正躬耕帝借迈徳班令嘉柔桑之肇敷思郊庙之至敬命皇后以亲蚕俾躬桑于郊坰考时日于巫咸诏太卜以献祯御坤徳之大辂翳翠葆以旌尔乃皇英参乗涂山奉舆总姜任于后陈载樊卫于贰车千乗隐其雷动万骑粲以星敷启前路于三官命蚩尤而清衢游青蚪于左角歩素螭于右隅登崇坛而正位觌休气于朝阳歩雕辇而下降手柔条于公桑嫔妾肃以莅事职蚕植而承筐供副祎之六服昭孝敬于蒸尝盛华礼于中宇神化驰于八方乃延羣妾宴赐于前降至贵以逮下布恺悌之渥恩礼仪备序巾车回辕班中黄之禁财散束帛之戋戋神泽沛以雨施洪恩布于膴原同硕庆于生民三灵之永欢苞繁祜于万国卷福厘以言旋羙休祚于亿载岂百世之曾元
　　隋书礼仪志魏遵周礼蚕于北郊吴韦昭制西蚕颂则孙氏亦有其礼矣
