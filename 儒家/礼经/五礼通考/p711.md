<!-- { "loadSidebar": true } -->
　　【胡传案周制王姬嫁于诸侯车服不系其夫下王后一等礼亦隆矣春秋之义尊君抑臣其书王姬下嫁曷为与列国之女同辞而不异乎曰阳倡而隂和夫先而妇从天理也述天理训后世则虽以王姬之贵其当执妇道与公侯大夫士庶人之女何以异哉故舜为匹夫妻帝二女而其书曰嫔于虞西周王姬嫁于齐侯亦执妇道成肃雝之徳其诗曰曷不肃雝王姬之车自秦而后尤欲尊君抑臣为治而不得其道至谓列侯尚公主使男事女夫屈于妇逆隂阳之位故王阳条奏世务指此为失而长乐王回亦以其弊至父母不敢畜其子舅姑不敢畜其妇原其意虽欲尊君抑臣为治而使人伦悖于上风俗坏于下又岂所以为治也其流至此然后知春秋书王姬侯女同辞而不异垂训之义大矣】
　　【汪氏克寛曰后世公主出嫁无王姬执妇道之风莫不庸奴其夫虽尚公主者极有才名而势屈于崇贵吞悲茹气无所逃诉故晋人有无事取官府之说至六朝其失尤甚江斆尚临海公主让昏表有云制勒甚于仆隷则其敝可知矣春秋书王姬之归与诗相表里实万世之法也】
　　蕙田案以上王姬下嫁
　　右天子诸侯昏【王姬下嫁附】
　　春秋隠公八年左氏传四月甲辰郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育【注鍼子陈大夫礼逆妇必先告祖庙而后行故楚公子围称告荘共之庙郑忽先逆妇而后告庙故曰先配而后祖疏先配后祖多有异説贾逵以配为成夫妇也礼齐而未配三月庙见然后配案昏礼亲迎之夜袵席相连】
　　【是士礼不待三月也禹娶涂山四日即去而有唘生焉亦不三月乃配是贾之谬也郑众以配为同牢食也先食而后祭祖无敬神之心故曰诬其祖也案昏礼妇既入门即设同牢之馔其间无祭祀之事先祭乃食礼无此文是郑之妄也郑以祖为祓道之祭也先为配匹而后祖道言未去而行配案传既言入于郑乃云先配而后祖宁是未去之事也若未去先配则鍼子在陈讥之何须云送女也此三说皆滞故杜引楚公子围告庙之事言郑忽先逆妇而后告庙故曰先配而后祖此时忽父见在计告庙以否当是庄公之事而讥忽者楚公子围亦人臣矣而自布几筵告于庄共之庙不言禀君之命知逆者虽受父命当自告庙且忽先为配匹而后告祖见其告祖方始讥之知忽自告祖也或可郑伯为忽娶妻先逆而后告庙鍼子见而讥之公子围告庙者专权自由耳非正也】
　　庄公二十七年莒庆来逆叔姬　公羊传莒庆者何莒大夫也莒无大夫此何以书讥何讥尔大夫越竟逆女非礼也【注礼大夫任重为越竞逆女于政事有所捐旷故竟内乃得亲逆所以屈私赴公也】　谷梁传诸侯之嫁子于大夫主大夫以与之来者接内也不正其接内故不与夫妇之称也【注董仲舒曰大夫无束脩之餽无诸侯之交越竟逆女纪罪也】
　　宣公五年秋九月齐高固来逆子叔姬
　　胡传案左氏公如齐高固使齐侯止公请叔姬焉书夏公至自齐秋齐高固来逆子叔姬罪宣公焉其曰来者以公自为之主称子者或谓别于先公之女也诸侯嫁女于大夫主大夫以与之者为体敌也而公自为之主压尊毁列卑朝廷慢宗庙矣夫以郑国小楚公子围之贵骄强大来娶于郑子产辞而却之使馆于外欲野赐之几不得抚有其室【事见左传昭公元年】宣公以鲁国周公之后逼于高固请昏其女强委禽焉而不能止惟不知以礼为守身之干是以得此辱也春秋详书为后世鉴欲人之必谨于礼以定其位不然卑巽妄说不近于礼奚足逺耻辱哉
　　冬齐髙固及子叔姬来　左氏传冬来反马也　公羊传何言乎髙固之来言叔姬之来而不言髙固之来则不可子公羊子曰其诸为其双双而俱至者与
　　胡传左氏曰反马也礼嫁女留其送马不敢自安及庙见成妇遣使反马则高固亲来非礼也又礼女子有行逺父母者嵗一归宁今见逆逾时未易嵗也而叔姬亟来亦非礼也故书及书来以着齐罪也凡昏姻常事不书而书此者则以为非常为后世戒也【孔氏曰天子诸侯嫁女留其乗车马固反马则大夫亦留其车妻之道也反马壻之义也妇至质明见于舅姑若舅姑既没则妇入三月乃祭因以三月为反马之节舅姑存者亦当以三月反马也法当遣使不合亲行故经传具见其事以示讥】
　　右大夫昏













　　五礼通考卷一百五十一
<经部,礼类,通礼之属,五礼通考>
　　钦定四库全书
　　五礼通考卷一百五十二
　　刑部尚书秦蕙田撰
　　嘉礼二十五
　　昏礼
　　仪礼士昏礼【郑目録云士娶妻之礼以昏为期因而名焉必以昏者阳往而隂来日入三商为昏于五礼属嘉礼　疏商谓商量是漏刻之名马氏云日未出日入后皆二刻半前后共五刻三商据整数言其实二半也】
　　【敖氏继公曰此篇主言士之适子娶妻之礼娶必以昏者取其近夜也】
　　昏礼
　　【敖氏继公曰此不言士者辟下逹之文也】
　　下逹纳采用鴈【注逹通逹也将欲与彼合婚姻必先使媒氏下通其言女氏许之乃后使人纳其采择之礼诗云娶妻如之何匪媒不得昏必以媒交接设绍介皆所以养亷耻纳采而用鴈为贽者取其顺阴阳徃来】
　　【陆氏佃曰若逆女之类自天子逹是也大夫有昏礼而无冠礼则冠礼不下达矣】
　　【朱子曰下逹之说注疏迂滞不通陆氏说为近是盖大夫执雁士执雉而士昏下逹纳采用雁如大夫乗墨车士乗栈车而士昏亲迎乗墨车也注疏知乗墨车为摄盛而不知下达二字本为用雁一事而言自士以下至于庻人皆得用雁亦摄盛之意也盖既许摄盛则虽庶人不得用匹又昏礼贽不用死故不得不越雉而用雁耳今注疏既失其指陆于下达之义虽近得之然不知其与用鴈通为一义则亦未为尽善也】
　　【敖氏继公曰此谓自天子下逹于庶人纳采皆用鴈也经惟有士昏礼故因以下达之文见之也以此推之则余礼之用雁者皆当下逹惟纳徴之礼或异耳媒妁传言女家已许乃敢纳其采女之礼采者取也用雁者先儒谓取其不再偶义恐或然春秋传曰郑徐吾犯之妺美公孙黒使强委禽焉是大夫纳采亦用雁也】
　　蕙田案下达用鴈先儒顺阴阳往来及敖氏不再偶之説似属附防盖男先乎女六礼皆然故曰下达不特用鴈一事敖氏从朱子摄盛之义而谓自天子至于庻人纳采皆用鴈不知朱子之意以为雁乃大夫之挚本非士庶人所得用故为摄盛若卿以上自当用其本等之挚不必下同于大夫矣盖士当用雉而雉不可生致故舍雉而用雁记云挚不用死是也
　　主人筵于户西西上右几【注主人女父也筵为神布席也户西者尊防将以先祖之遗体许人故受其礼扵祢庙席西上右设几神不统于人席有首尾　疏公食记蒲筵萑席皆卷自末是席有首尾也】
　　【张氏尔岐曰女家将受纳采之礼先设神坐乃受之西上席首在西也郷射燕礼等设席皆东上以近主人为上是统于人今以神尊不统于人取地道尊右之义故席西上几在右也】
　　使者端至【注使者夫家之属若羣吏使往来者　疏如至人是上士则属是中士主人是中士则属是下士主人是下士则属亦当是下士礼穷即同也士冠礼端士莫夕于朝之服又以端祭庙今使者亦于主人庙中行事也】
　　蕙田案使者注疏谓中下士敖君善以为家臣似注疏说是家臣不宜服端也下经从者毕端疏又以为仆隷存参
　　摈者出请事入告【注摈者有司佐礼者也请犹问也礼不必事虽知犹问之重愼也】主人如賔服迎于门外再拜賔不答拜揖入【注门外大门外不答拜者奉使不敢当其盛礼】
　　【张氏尔岐曰此时賔自执雁】
　　至于庙门揖入三揖至于阶三让【注入三揖者至内霤将曲揖既曲北面揖当碑揖】主人以賔升西面賔升西阶当阿东面致命主人阼阶上北面再拜【注阿栋也入堂深示亲亲　疏礼之通例賔主敌者賔主俱升若士冠与此文是也若郷饮酒郷射皆主尊賔卑故初至之时主人升一等賔乃升至卒洗之后亦俱升惟聘礼则公升二等賔始升也】
　　【敖氏继公曰主人以賔升谓主人先升而賔从之也】
　　蕙田案賔尊于主则先升聘礼是也主賔敌则主先升以导客故曰以賔升曲礼主人与客让登主人先登客从之是也敖说是
　　授于楹间南面【注授于楹间明为合好其节同也南面并授也】
　　【张氏尔岐曰授谓授雁楹间两楹之间凡授受敌者扵楹间不敌者不于楹间君行一臣行二是也今使者不敌而授扵楹间明为合好故其逺近之节同也】
　　賔降出主人降授老鴈【注老羣吏中之尊者　疏大夫家臣称老是以防服公食大夫以贵臣为室老士虽无君臣之名云老亦是羣吏中尊者也】
　　蕙田案以上纳采
　　摈者出请【注不必賔之事冇无】
　　【敖氏继公曰请请事也下文仿此】
　　賔执鴈请问名主人许賔入授如初礼【注问名者将归卜其吉凶　防此一使兼行纳采问名二事相因也入门升堂授雁与纳采礼同故云如初礼也】
　　【张氏尔岐曰案记主人受鴈还西面对賔受命乃降是主人既受雁还复阼阶之位西面以女名对賔賔乃降阶出门也此一使兼行二礼既采须卜其事相因故也】
　　蕙田案以上问名
　　陈氏礼书礼言婚姻礼下达而继之以纳采纳采辞曰吾子有惠贶室某也某有先人之礼使某也请纳采则纳采之前已达其言矣纳采扵庙賔受主人雁讫降出摈者出请賔执鴈请问名入授如初礼摈者出请醴賔主人迎于庙门外揖让如初一使而二鴈三入庙而再迎之则问名因于纳采故其礼略也士昏贽用鴈者不以死贽亦摄盛也观其所乗大夫之墨车所衣助祭之爵弁而女必次纯衣纁袡腊必用鲜鱼必殽全则摄贽以鴈不为过也郑氏曰用鴈取其顺阴阳来徃理必不然
　　摈者出请賔告事毕入告出请醴賔【注此醴亦当为礼礼賔者欲厚之】賔礼辞许【注礼辞一辞】主人彻几改筵东上侧尊甒醴于房中【注彻几改筵者郷为神今为人侧尊亦言无酒侧尊于房中亦有篚有笾豆如冠礼之设张氏尔岐曰彻去其几后将授賔也改筵改西上而东上也为人设则束上者统扵主人也】
　　主人迎賔于庙门外揖让如初升主人北面再拜賔西阶上北面答拜主人拂几授校拜送賔以几辟北面设于坐左之西阶上答拜【注拂拭也拭几者尊賔新之也校几足辟逡遁　疏揖让如初升者如纳采时也主人北面再拜者拜賔至此堂饮之主人拂几者案有司彻主人西面左手执几缩之以右推拂几三二手横执几进授尸扵筵凡敌者拂几皆若此卑于尊者则内拂之授校者凡授几之法卑者以两手执几两端尊者则以两手扵几间执之授设皆然受几之时或受其足或受于手间皆横受之及其设之皆旋几纵执乃设之于坐南北面陈之位为神则右之为人则左之不坐设之者几轻故也】赞者酌醴加角柶面叶出于房【注賛佐也佐主人酌事也賛者亦洗酌加角柶覆之如冠礼矣出房南面待主人迎受】主人受醴面枋筵前西北面賔拜受醴复位主人阼阶上拜送【注主人西北而疑立待賔即筵也賔复位于西阶上北面明相尊敬此筵不主为饮食起】
