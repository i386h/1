<!-- { "loadSidebar": true } -->
　　蔡邕传初帝好学自造皇羲篇五十章因引诸生能为文赋者本颇以经术相招后诸为尺牍及工书鸟篆者皆加引召遂至数十人侍中祭酒乐松贾防多引无行趣执之徒并待制鸿都门下喜陈方俗闾里小事帝甚悦之待以不次之位邕上封事曰古者取士必使诸侯嵗贡孝武之世郡举孝廉又有贤良文学之选于是名臣辈出文武并兴汉之得人数路而已夫书画辞赋才之小者匡国理政未有其能陛下即位之初先渉经术听政余日观省篇章聊以游意当代博奕非以教化取士之本而诸生竞利作者鼎沸其髙者颇引经训风喻之言下则连偶俗语有类俳优或窃成文虗冒名氏臣每受诏于盛化门差次録第其未及者亦复随辈皆见拜擢既加之恩难复收改但守奉禄于义已宏不可复使理人及仕州郡昔孝宣防诸儒于石渠章帝集学士于白虎通经释义其事优大文武之道所宜从之若乃小能小善虽有可观孔子以为致逺则泥君子故当志其大者光和元年遂置鸿都门学画孔子及七十二弟子象其诸生皆勅州郡三公举用辟召或出为刺史太守入为尚书侍中乃有封侯赐爵者士君子皆耻与为列焉
　　【马氏廷鸾曰鸿都门汉宫门也太子保之废来歴与九卿朝臣俱诣鸿都门证太子无过即其所也太学公学也鸿都学私学也学乃天下公而以为人主私可乎是以士君子之欲与为列者则以为耻公卿州郡之举辟也必勅书强之人心之公岂可诬也】
　　【马氏端临曰灵帝之鸿都门学即西都孝武时待诏金马门之比也然武帝时虽文学如司马迁相如枚皋东方朔辈亦俱以俳优畜之固未尝任以要职而灵帝时鸿都门学之士至有封侯赐爵者士君子皆耻与为列则其人品可知然当太学诸生三万余人其持危言覈论以激浊扬清自负者诛戮禁锢殆靡孑遗而其在学授业者至争第更相告讼无复亷耻且当时在仕路者上自公卿下至孝亷茂才皆西园谐价献修宫钱之人矣于鸿都学士乎何诛】
　　献帝本纪初平四年九月试儒生四十余人上第赐位郎中次太子舍人下第者罢之诏曰孔子叹学之不讲不讲则所识日忘今耆儒年逾六十去离本土营求粮资不得事业结童入学白首空归长委农野永絶荣望朕甚悯焉其依科罢者听为太子舍人
　　右后汉国学
　　魏志文帝纪黄初五年四月立太学制五经课试之法鱼豢魏畧黄初元年之后新主乃扫除太学之灰炭补旧石碑之缺壊备学士之员録依汉甲乙以考课申告州郡有欲学者皆遣诣太学太学始开有弟子数百人至太和中中外多事人懐避就虽性非解学多求诣太学太学诸生有千数而诸博士率皆麤踈无以教弟子弟子本亦避役竟无能习学冬来春去嵗嵗如是魏志刘馥传馥子靖上疏陈儒训之本曰自黄初以来崇立太学二十余年而寡有成者盖由博士选轻诸生避役髙门弟子耻非其伦故夫学者虽有其名而无其人虽设其教而无其功宜髙选博士取行为人表经任人师者掌教国子依遵古法使二千石以上子孙年从十五皆入太学明制绌陟荣辱之路其经眀行修者则进之以崇徳荒教废业者则退之以惩恶举善而教不能则劝浮华交游不禁自息矣
　　蕙田案宋书礼志以为馥所上疏与三国志不同考馥以建安十三年卒而此疏乃在齐王正始中则宋志误也文献通考亦承其误
　　宋书礼志孙休永安元年诏置学官立五经博士覈取应选加其宠防科见史之中及将吏子弟有志好者各令就业一嵗课试差其品第加以位赏
　　右三国国学
　　宋书礼志晋武帝太始八年有司奏太学生七千余人才任四品听留诏已试经者留之其余遣还郡国大臣子弟堪受教者令入学
　　咸宁二年起国子学盖周礼国之贵游子弟所谓国子受教于师氏者也
　　晋书职官志咸宁四年武帝初立国子学定置国子祭酒博士各一人助教十五人以教生徒博士皆取履行清淳通明典义者若散骑常侍中书侍郎太子中庶子以上乃得召试
　　蕙田案国子学之名始于此东汉立五经博士十四人以聪明有威重者一人为祭酒祭酒者众所尊之称陈元为司空南閤祭酒则公府亦有祭酒矣晋时公府掾属设东閤祭酒西閤祭酒军谘祭酒而国子学亦设之唐以后惟国子监有祭酒而诸曹并不设是官矣　晋立国子学宋志在咸宁二年晋志在四年必有一误
　　宋书礼志太康五年修作明堂辟廱灵台
　　文献通考成帝咸康三年国子祭酒袁瓌太常冯怀以江左浸安请兴学校帝从之乃立太学徴生徒而士大夫习尚老庄儒术终不振
　　宋书礼志孝武太元初于中堂立行太学于时无复国子生置太学生六十人国子生权铨大臣子孙六十人事讫罢
　　太元九年尚书谢石请兴复国学以训胄子颁下州郡普修乡校烈宗纳其言其年选公卿二千石子弟为生増造庙房屋百五十五间而品课无章君子耻与其列国子祭酒殷茂言臣闻旧制国学生皆冠族华胄比列皇储而中者混杂兰艾遂令人情耻之诏褒纳竟不施行
　　右晋国学
　　宋书礼志宋髙祖受命诏有司立学未就而崩太祖元嘉二十年复立国子学二十七年废
　　通鉴帝雅好艺文使丹阳尹庐江何尚之立元学太子率更令何承天立史学司徒叅军谢元立文学散骑常侍雷次宗立儒学为四学
　　司马氏光曰君子多识前言往行以畜其徳孔子曰辞达而已矣然则史者儒之一端文者儒之余事至于老庄虚无固非所以为教也夫学者所以求道天下无二道安有四学哉
　　南齐书礼志建元四年正月诏立国学置学生百五十人其有位乐入者五十人生年十五以上二十以还取王公已下子孙悉取家去都二千里为限太祖崩乃止张绪传初立国学以绪为太常卿领国子祭酒【马氏廷鸾曰齐髙即位之初求直言崔祖思以为人不学则不知道此逆乱之所由生宜开文武二学使人依方习业优殊者待以不次此国学之所以置欤张绪见谓风流在清简寡欲之目以为有正始之风善清言而已师道不止于清言然当时以为极选矣是春置学秋以国哀罢曽不及嵗江左之学校如此】
　　礼志永明三年正月诏立学创立堂宇召公卿子弟下及员外郎之嗣凡置生二百二十人其年秋中悉集王俭传永明三年领国子祭酒省总明观于俭宅开学士馆悉以四部书充俭家诏俭以家为府十日一还学监试诸生巾卷在庭剑衞令史仪容甚盛
　　礼志建武四年正月诏立学
　　永泰元年东昏侯即位尚书符依永明旧事废学领国子助教曹思文上表曰今制书始下而废学先闻将恐观国之光者有以拟议也若以国讳宜废昔汉成立学爰洎元始百余年中未尝暂废其间有国讳也且晋武之崩其学犹存斯皆先代不以国讳而废学之明文也永明以无太子故废斯非古典今之国学即古之太学天子入国学以行礼也太子入国学以齿让也太学之与国学斯是晋世殊其士庶异其贵贱耳然贵贱士庶皆湏教成故国学太学两存之也非有太子故立也今学非惟不宜废而已乃宜更崇向其道使郡县有学乡闾立教请付尚书及二学详议有司奏从之学竟不立隋书百官志梁国学有祭酒一人博士二人助教十人太学博士八人天监四年置五经博士各一人旧国子学生限以贵贱帝欲招来后进五馆生皆引寒门隽才不限人数
　　【胡氏寅曰史称武帝雅好儒术至是置五经博士开馆宇招后进四馆所养士逾千人射策通明者除吏又修孔子庙以示尊师他日又幸国子监亲临讲肄且令皇太子及王侯之子年可从师者皆入学可谓勤矣然儒风不振人才不出何也帝心尚佛自天监改元即不肉食此躬行也故特以美行兴学养士故人不从其令而从其意意乃身率令乃文具其后纲维不立人纪胥废国破身陨为万世笑盖始于此人主心术所尚可不慎哉】
　　陈书儒林传髙祖创业日不暇给弗遑劝课世祖以降稍置学官虽博延生徒成业葢寡
　　魏书儒林传太祖初定中原始建都邑立太学置五经博士生员千有余人天兴二年増国子太学生员至三千
　　太宗时改国子为中书学立教授博士
　　世祖始光三年春别立太学于城东
　　髙祖太和中改中书学为国子学建明堂辟廱又开皇子之学及迁都洛阳立国子太学四门小学
　　蕙田案四门小学始于此
　　世宗时复诏营国学树小学于四门大选儒生以为小学博士员四十人虽黉宇未立而经术弥显时天下承平学业大盛故燕齐赵魏之间横经着録不可胜数大者千余人小者犹数百
　　正光二年始置国子生三十六人
　　隋书百官志后齐国子等掌训教胄子祭酒一人领博士五人助教十人学生七十二人太学博士十人助教二十人太学生二百人四门学博士二十人助教二十人学生三百人
　　北齐书儒林传齐氏太学博士徒有虚名唯国子一学生徒数十人耳胄子以通经进仕者唯博陵崔子发广平宋游卿而已
　　周书武帝纪天和元年七月诏诸胄子入学但束脩于师不劳释奠释奠者学成之祭自今永以为式
　　右南北朝国学
　　隋书百官志隋国子寺祭酒一人统国子太学四门书算学各置博士国子太学四门各五人书算各二人助教国子太学四门各五人书算各二人学生国子一百四十人太学四门各三百六十人书四十人算八十人
　　蕙田案国子寺不太常自隋始
　　仁夀元年罢国子学唯立太学一所置博士五人学生七十二人
　　髙祖本纪仁夀元年六月诏国子学惟留学生七十人太学四门及州县学并废七月改国子为太学
　　儒林传开皇二十年废国子四门及州县学惟置太学博士二人学生二十七人刘上表言学校不宜废情理甚切髙祖不纳
　　蕙田案本纪及百官志俱云仁夀元年此称开皇二十年疑误
　　百官志炀帝即位国子监依旧置祭酒加置司业一人丞三人国子学置博士助教各一人学生无常员太学博士助教各二人学生五百人
　　蕙田案国子学置司业始于此
　　右隋国学
