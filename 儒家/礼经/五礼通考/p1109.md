<!-- { "loadSidebar": true } -->
　　文公四年秋卫侯使俞来聘　左氏传卫武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　九年冬楚子使椒来聘【椒谷梁作荻】　左氏传楚子越椒来聘执币傲叔仲恵伯曰是必灭若敖氏之宗傲其先君神弗福也　公羊传椒者何楚大夫也楚无大夫此何以书始有大夫也始有大夫则何以不氏许夷狄者不一而足　谷梁传楚无大夫其曰荻何也以其来我褒之也
　　十有二年秋秦伯使术来聘【术公羊作遂】　左氏传秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉【注大器圭璋也不欲与秦为好故辞玉】对曰不腆敝器不足辞也主人三辞宾曰寡君愿徼福于周公鲁公以事君不腆先君之敝器使下臣致诸执事以为瑞节【注节信也出聘必告庙故称先君之器】要结好命所以借寡君之命结二国之好是以敢致之襄仲曰不有君子其能国乎国无陋矣厚贿之【注贿赠送也】公羊传遂者何秦大夫也
　　宣公八年冬齐侯使国佐来聘　左氏传国武子来报聘
　　成公三年冬十有一月晋侯使荀庚来聘卫侯使孙良夫来聘
　　四年春宋公使华元来聘　左氏传通嗣君也【注宋共公即位】八年春宋公使华元来聘　左氏传聘共姬也
　　冬十月晋侯使士燮来聘　左氏传言伐郯也
　　十有一年春王三月晋侯使郤犨来聘　左氏传郤犨来聘且涖盟
　　十有八牟晋侯使士匄来聘　左氏传晋范宣子来聘且拜朝也【注拜谢公朝】君子谓晋于是乎有礼
　　襄公元年冬卫侯使公孙剽来聘晋侯使荀防来聘左氏传卫子叔晋知武子来聘礼也凡诸侯即位小国朝之大国聘焉以继好结信谋事补阙礼之大者也五年夏郑伯使公子发来聘　左氏传郑子国来聘通嗣君也【注郑僖公初即位】
　　七年冬十月卫侯使孙林父来聘　左氏传卫孙文子来聘且拜武子之言而寻孙桓子之盟
　　八年冬晋侯使士匄来聘　左氏传晋范宣子来聘且拜公之辱告将用师于郑公享之
　　十有二年夏晋侯使士鲂来聘　左氏传晋士鲂来聘且拜师【注谢前年伐郑师】
　　十有五年春宋公使向戌来聘　左氏传宋向戌来聘且寻盟
　　二十有六年夏晋侯使荀吴来聘　左氏传中行穆子来聘召公也【注召公为澶渊防】
　　二十有七年春齐侯使庆封来聘【杜注景公即位通嗣君也】
　　二十有九年夏晋侯使士鞅来聘　左氏传范献子来聘拜城杞也
　　吴子使札来聘　左氏传吴公子札来聘通嗣君也公羊传吴无君无大夫此何以有君有大夫贤季子也谷梁传吴其称子何也善使延陵季子故进之也身
　　贤贤也使贤亦贤也延陵季子之贤尊君也其名成尊于上也
　　三十年春王正月楚子使防罢来聘　左氏传通嗣君也
　　昭公二年春晋侯使韩起来聘　左氏传晋侯使韩宣子来聘【注公即位故】且告为政而来见礼也
　　十有二年夏宋公使华定来聘　左氏传通嗣君也二十有一年夏晋侯使士鞅来聘【杜注晋顷公即位通嗣君】
　　蕙田案以上诸侯聘鲁
　　又案春秋列国聘鲁者九国齐来聘五晋来聘十一宋来聘四卫来聘四楚来聘三【称人者一】陈郑秦吴来聘各四王畿诸侯来聘者一祭叔是也
　　庄公二十有五年冬公子友如陈【杜注报女叔之聘诸鲁出朝聘皆书如不果彼国必成其礼故不称朝聘　何注如陈者聘也内朝聘言如者尊内也】
　　三十有二年冬公子庆父如齐【杜注庆父既杀子般季友出奔国人不与故惧而适齐欲以求援时无君假赴告之礼而行】　谷梁传此奔也其曰如何也讳莫如深深则隐苟有所见莫如深也
　　蕙田案诸家皆以为出奔以经无明文姑存于此
　　僖公五年夏公孙兹如牟　左氏传公孙兹如牟娶焉七年秋公子友如齐【杜注罢盟而聘谢不敏也】
　　十有三年冬公子友如齐
　　二十有八年秋公子遂如齐【杜注聘也】
　　三十年冬公子遂如京师遂如晋　左氏传东门襄仲将聘于周遂初聘于晋
　　三十有一年春公子遂如晋　左氏传拜曹田也文公元年冬公孙敖如齐　左氏传穆伯如齐始聘焉礼也凡君即位卿出并聘践修旧好要结外援好事邻国以卫社稷忠信卑让之道也
　　五年夏公孙敖如晋
　　六年夏季孙行父如陈　左氏传季文子聘于陈且娶焉
　　秋季孙行父如晋　左氏传季文子将聘于晋使求遭防之礼以行【注闻晋侯疾故】
　　十有一年秋公子遂如宋　左氏传襄仲聘于宋十有五年春季孙行父如晋　左氏传为单伯与子叔姬故也
　　秋季孙行父如晋
　　十有七年冬公子遂如齐　左氏传襄仲如齐拜谷之盟
　　十有八年秋公子遂叔孙得臣如齐【杜注书二卿以两事行非相介】左氏传襄仲庄叔如齐恵公立故且拜葬也【注襄仲贺恵公立庄叔谢齐来防葬】
　　谷梁传使举上客而不称介不正其同伦而相介故列而数之也【注上客聘主也礼大夫为卿介遂与得臣俱为卿是以同伦为副使故两言之明无差降】冬季孙行父如齐
　　宣公元年夏季孙行父如齐　左氏传季文子如齐纳赂以请防
　　公子遂如齐　左氏传东门襄仲如齐拜成
　　八年夏六月公子遂如齐至黄乃复　公羊传其言至黄乃复何有疾也何言乎有疾乃复讥何讥尔大夫以君命出闻防徐行而不反
　　秋季孙行父如齐　左氏传季文子初聘于齐【注齐侯初即位】冬公孙归父如齐　左氏传子家如齐伐邾故也十有八年秋七月公孙归父如晋
　　成公五年春王正月仲孙蔑如宋　左氏传报华元也【注前年宋华元来聘】
　　六年夏六月公孙婴齐如晋
　　冬季孙行父如晋　左氏传贺迁也
　　八年春公孙婴齐如莒　左氏传声伯如莒逆也【注自为逆妇而书者因聘而逆】
　　十有一年夏季孙行父如晋　左氏传季文子如晋报聘且涖盟也
　　秋叔孙侨如如齐　左氏传宣伯聘于齐以修前好襄公二年秋七月叔孙豹如宋　左氏传穆叔聘于宋通嗣君也
　　四年夏叔孙豹如晋　左氏传穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜
　　六年冬叔孙豹如邾　左氏传穆叔如邾聘且修平季孙宿如晋　左氏传晋人以鄫故来讨曰何故亡鄫季武子如晋见且听命
　　七年秋季孙宿如卫　左氏传季武子如卫报子叔之聘且辞缓报非贰也
　　九年夏季孙宿如晋　左氏传季武子如晋报宣子之聘也
　　十有六年冬叔孙豹如晋　左氏传穆叔如晋聘且言齐故
　　十有九年春季孙宿如晋　左氏传季武子如晋拜师二十年秋叔老如齐　左氏传齐子初聘于齐礼也冬十月季孙宿如宋　左氏传季武子如宋报向戌之聘也
　　二十有四年春叔孙豹如晋
　　二十有八年秋八月仲孙羯如晋　左氏传孟孝伯如晋告将为宋之盟故如楚也
　　二十有九年冬仲孙羯如晋　左氏传孟孝伯如晋报范叔也
　　昭公二年夏叔弓如晋　左氏传叔弓聘于晋报宣子也晋侯使郊劳【注聘礼宾至近郊君使卿劳之】辞曰寡君使弓来继旧好固曰女无敢为宾彻命于执事敝邑宏矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉
　　冬季孙宿如晋　左氏传季孙宿遂致服焉【注致少姜之襚服】谷梁传公如晋而不得入季孙宿如晋而得入恶季孙宿也
　　六年夏季孙宿如晋　左氏传季孙宿如晋拜莒田也晋侯享之有加笾【注笾豆之数多于常礼】武子退使行人告曰小国之事大国也苟免于讨不敢求贶得贶不过三献【注周礼大夫三献】今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之也敢闻加贶固请彻加而后卒事晋人以为知礼重其好货【注宴好之货】
　　冬叔弓如楚　左氏传叔弓如楚聘且吊败也
　　八年夏四月叔弓如晋　左氏传贺虒祁也
　　九年夏仲孙貜如齐　左氏传孟僖子如齐殷聘礼也【注自叔老聘齐至今二十年礼意久旷今修盛聘以无忘旧好故曰礼】
　　二十有三年春王正月叔孙婼如晋
　　二十有五年春叔孙婼如宋　左氏传叔孙婼聘于宋定公六年夏季孙斯仲孙何忌如晋　左氏传季桓子如晋献郑俘也阳虎强使孟懿子往报夫人之币晋人兼享之
　　十年冬叔孙州仇如齐　左氏传武叔聘于齐
　　蕙田案以上鲁聘列国
　　又案春秋鲁所聘九国如齐者十七如晋者二十四如宋者五如陈者三如卫如邾如莒如牟如楚者各一他如涖盟纳币逆女致女防葬诸使非因聘而出皆不载襄五年叔孙豹鄫世子巫如晋亦非为聘故亦不载
　　右春秋交聘






　　五礼通考卷二百三十一
<经部,礼类,通礼之属,五礼通考>
　　钦定四库全书
　　五礼通考卷二百三十二
　　刑部尚书秦蕙田撰
　　宾礼十三
　　相见礼
　　蕙田案王制述司徒之六礼相见居其一焉盖先王重交际之礼必介绍以通其诚贽币以厚其礼揖让以致其敬以故上交不谄下交不凟有交孚之徳而无苟合之咎古人列朋友于五伦而相见之礼与冠昏防祭并举诚重之也仪礼士相见一篇虽主于士礼而大夫相见及士大夫见君侍食见先生君子诸仪皆连类及之兹复采曲礼少仪玉藻诸文禆其不备以存古相见之略云
　　仪礼士相见礼【郑目录云士以职位相亲始承挚相见之礼士相见于五礼属宾礼张氏尔岐曰据经初言士相见礼次言士见于大夫又次言大夫相见又次言士大夫见于君未及见尊长诸仪皆自士相见推之故以士相见名篇】
　　士相见之礼贽冬用雉夏用腒左头奉之曰某也愿见无由逹某子以命命某见【注贽所执以至者君子见于所尊敬必执贽以将其厚意也士贽用雉者取其耿介交有时别有伦也雉必用死者为其不可生服也夏用腒备腐臭也左头头阳也无由达言久无因縁以自达也某子今所因縁之姓名也以命者称述主人之意　疏周礼庖人夏行腒鱐郑云腒干雉鱐干鱼冬时虽死形体不异故存本名称曰雉夏为干腒形体异故变本名称曰腒也某子谓绍介之姓名以命者言绍介之人称述主人之辞意传来宾也旧未相见今始来见主人故须某子传通孺悲欲见孔子不由绍介故孔子辞以疾】
　　【张氏尔岐曰士与士相见之礼再请返再辞贽而后见宾初以贽见次请宾反见次主人复还贽见宾而礼成】
