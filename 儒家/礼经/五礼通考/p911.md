<!-- { "loadSidebar": true } -->
　　求黄道实行　用弧三角法【江氏永曰斜弧三角也】求得黄白大距及交均【以黄白大距中数为一边黄白大距半较为一边次引倍度为所夹之角求得对边为黄白大距并求得对半较之角为交均　江氏永曰朔望黄白大距小两黄白大距大其较一十九分折其中数五度八分半较则九分半也欲求毎度之黄白大距有两边夹一角求对角之边正法须用两次乗除防法以加减代一次乗除其法两边相加为总弧相减为较弧以两弧余相减折半为初数视所夹角不过象限者用正矢过一象限者用大矢过二象限与过一象限同过三象限与不过象限同以其矢与初数相乗半径为法除之得对弧较弧两矢之较以矢较加入较弧矢得对弧矢以矢减半径为余以余减八线表得所求黄白大距前有两边又求得一边因以求对半较之角是三边求角也亦仿前法而倒用四率以黄白大距中数为一边求得黄白大距为一边两边相较为总弧相减为较弧各以余相减折半为初数以半较对弧与较弧两矢之较与半径相乘初数为法除之得所求角之矢得矢即得余因以得对半较之角其谓之交均何也两交亦有加减均度也黄白大距中数一边为纬半交一边为经两交防皆在经圈惟朔望两二边相合无交均角则两交防如其平行之度过此即有次引倍度角亦必有交均角而交防渐离其平行之处矣次引倍度满象限即半较亦成正线与白道经圈平行而均度最大得一度四十六分此一度四十六分即半较九分半所成盖半较在五度有竒之处则小在九十度处则大故也】以交均加减正交平行【次引倍度不及半周为减过半周为加　江氏永曰交行左旋减者更进而前加者则却而后也】得正交实行【江氏永曰交行常为前却之行惟朔望两平行即实行】又加减六宫为中交实行【江氏永曰正交移则对宫者亦移】置白道实行减正交实行得距交实行【江氏永曰白道实行不及减者加十一宫减之距交只论正交后以距交查切线或距正交或距中交】以本天半径为一率黄白大距之余为二率距交实行之正切为三率求得四率为黄道之正切【江氏永曰此正弧三角两角与一边求对余角之边也黄白大距为黄白交角距交实行为白道一边又黄白距纬从黄极出线截白道交黄道其交必成正角又为一角今求对余角之黄道同升度法以两角之正余比两边之正切亦即句股形大与大句若小与小句也后凡求黄赤五星本道求黄皆仿此　本天半径为一率即正角之正也后凡正弧三角用半径者仿此】检八线表得度分与距交实行相减余为升度差以加减白道实行【距交实行不过象限或过二象限为减过象限或过三象限为加　江氏永曰此与前求用时条黄赤升度时差二分后加二至后减同理距交不过象限或过二象限犹之二分后也过象限或过三象限犹之二至后也时与度相反故彼为加者此为减彼为减者此为加】为黄道实行【江氏永曰月不行黄道然求宿度求合朔望求交宫皆论黄道度故必先求黄道实行】
　　求黄道纬度　以本天半径为一率黄白大距之正为二率距交实行之正为三率求得四率为距纬之正检八线表得黄道纬度【距交实行初宫至五宫为黄道北六宫至十一宫为黄道南　江氏永曰距交实行之正谓黄道距交度凡正弧三角四率俱用正者正角有所对之角而所求之边又有所对之角也】
　　求宿度　依日躔求宿度法【江氏永曰各宿毎年加五十一秒】求得本年黄道宿钤以黄道实行月孛正行及正交中交实行各度分视其足减宿钤内某宿则减之余为各种宿度求合朔望　太隂实行【江氏永曰谓黄道实行】与太阳实行同宫同度为合朔限距三宫为上限距六宫为望限距九宫为下限皆以太隂未及限度为本日已过限度为次日求时之法以太阳本日实行与次日实行相减又以太隂本日实行与次日实行相减两减余数相较为一率【江氏永曰两减余数相较是交限日太隂距太阳之实行也以一日实行为法比出距限余分应得若干时刻】日法为二率本日太阳实行加限度【上加三宫望加六宫下加九宫】减本日太隂实行余为三率【江氏永曰求合朔即于本日太阳实行内减太隂实行余为三率　一率三率皆以度化分分下有秒约三为五六为十后求交宫时刻仿此】求得四率为距子正之分数如法收之得合朔望时刻求交宫时刻　以太隂本日实行与次日实行相减【未过宫为本日已过宫为次日】余为一率日法为二率太隂本日实行【不用宫】与三十度相减余为三率求得四率为距子正之分数如法收之得交宫时刻
　　求正升斜升横升　合朔日太隂实行自子宫十五度至酉宫十五度为正升【江氏永曰春分前后一宫半也】自酉宫十五度至未宫初度为斜升【江氏永曰夏至前一宫半也】自未宫初度至寅宫十五度为横升【江氏永曰夏至后五宫半也】自寅宫十五度至子宫十五度为斜升【江氏永曰冬至前半宫后一宫半也】
　　求太隂出入时刻　以本日太阳黄道经度求其赤道度【以本天半径为一率黄赤大距之余为二率本日太阳距春秋分黄道经度之正切为三率求得四率为赤道经度之正切　江氏永曰时刻宗赤道故必先求太阳赤道度其求法与白道求黄道同理】又用弧三角法【江氏永曰斜弧三角也】以太隂距黄道为一边【江氏永曰前既求得黄道距纬度分矣距纬在北减九十度距纬在南加九十度为太隂距黄极度】黄赤大距为一边【江氏永曰黄赤大距与黄极距北极等北极为心黄极为界规一小轮大距正恒为半径此一边即小轮半径度】太隂距冬至黄道经度为所夹之外角【过半周者与全周相减用其余　江氏永曰外角减半周即本角求对边用本角取矢锐角用正矢钝角用大矢】求得对边【江氏永曰对所夹本角之边】为太隂距北极度【江氏永曰求法两边相并为总弧相减为较弧两各取余相加折半为初数与角之矢相乗半径千万除之得对弧较弧两矢之较以矢较加较弧矢得对弧矢以矢减半径为余以余检表得对边】加减九十度得赤道纬度【不及九十度者与九十度相减余为北纬过九十度者减去九十度余为南纬】又求得近北极之角为太隂距冬至赤道经度【江氏永曰前有两边又求得距北极一边用三边以求又一角为近北极之角其度即太隂距冬至赤道经度求法以黄赤大距为一边太隂距北极为一边两边相并为总弧相减为较弧各取余视总弧过象限两余相加不过象限相减折半为初数又以较弧矢与对边之矢相减半径乘之初数为法除之得所求角之矢矢减半径为余检表得太隂距冬至赤道经度】乃以本天半径为一率北极髙度之正切为二率太隂赤道纬度之正切为三率求得四率为赤道正【江氏永曰赤道纬度正切与半径平行赤道正与极髙正切平行故能为句股比例与求日出入卯酉前后赤道度同理】检八线表得太隂出入在卯酉前后赤道度【太隂在赤道北出在卯正前入在酉正后太隂在赤道南出在卯正后入在酉正前　江氏永曰与春秋分前后太阳出入同理】以加减【前减后加】太隂距太阳赤道度【太隂赤道经度内减去太阳赤道经度即得不足减者加十二宫减之】得数变时【江氏永曰假令距太阳九十度则变为六小时】自卯正酉正后计之【出地自卯正后入地自酉正后】再加本时太隂行度之时刻【约一小时行三十分变为时之二分江氏永曰月离不平行所差者微可用约数如六小时约行三度为时十二分】即得太隂出入时刻
　　【江氏永曰日躔月离两篇不言求闰月者既求得定气定朔视无中气之月置闰不必求也古法置闰常在嵗终至汉太初律始改用无中气之月然犹未知定朔也自唐以来始用定朔然不用定气则无中气之月未必果无中气也至我　朝始兼定朔定气以置闰而闰始真百余年来正月与十月十一月十二月未置闰者太阳最卑近冬至此数月日行速节气缩与闰不相值故也】
　　蕙田案以上推月离法
　　右推步法上








　　五礼通考卷一百九十五
<经部,礼类,通礼之属,五礼通考>
　　钦定四库全书
　　五礼通考卷一百九十六
　　刑部尚书秦蕙田撰
　　嘉礼六十七
　　观象授时
　　会典推月食法【江氏永曰月食无视差较易于日食故先之】
　　用数
　　朔策二十九日五三○五九三【江氏永曰日月平行相会之日数也小余与授时大统同十二小时四十四分三秒十四微有竒】
　　望策一十四日七六五二九六五【江氏永曰小余十八小时二十二分一秒三十七微有竒】
　　太阳平行朔策一十○万四千七百八十四秒三○四三二四【半之为望策下三条同】
　　【江氏永曰二十九度六分二十四秒十八微竒　平行望防五万二千三百九十二秒一五二一六二】
　　太阳引数朔策一十○万四千七百七十九秒三五八八六五
　　【江氏永曰二十九度六分十九秒竒　引数望策五万二千三百八十九秒六七九四三二五】
　　太隂引数朔防九万二千九百四十○秒二四八五九【江氏永曰满周天去之得二十五度四十九分竒引数望防当加半周六十四万八千秒再折半凡六十九万四千四百七十秒一二四二九五】
　　太隂交周朔策一十一万○四百一十四秒○一六五七四
　　【江氏永曰满周天去之得一宫零四十分十四秒竒交周望策当加半周六十四万八千秒再折半凡七十万三千二百零七秒○○八二八七】
　　太阳小时平行一百四十七秒八四七一○四九【江氏永曰二分二十七秒竒也】
　　太阳小时引数一百四十七秒八四○一二七
　　太隂小时引数一千九百五十九秒七四七六五四二【江氏永曰三十二分三十九秒竒也】
　　太隂小时交周一千九百八十四秒四○二五四九【江氏永曰三十三分四秒竒也】
　　月距日小时平行一千八百二十八秒六一二一一○八
　　【江氏永曰三十分二十八秒竒也】
　　太阳光分半径六百三十七
　　【江氏永曰地半径设一百太阳实半径五百零七而光体四溢更有余分一百三十以此照地体能侵入下半而地景亦因之瘦小也】
　　地半径一百
　　【江氏永曰设整数便于算也地圆周九万里半径二万四千一百三十余里】
　　太隂实半径二十七
　　【江氏永曰比太阳半径少一十九倍有竒也日月实体甚相悬而视径略相等全径约半度有竒月稍大于日焉最髙最卑则各有加减】
　　太阳最髙距地一千○一十七万九千二百○八与地半径之比例为一十一万六千二百
　　【江氏永曰太阳本天半径加本轮半径减去均轮半径为太阳最髙距地数其比例为一千一百六十二地半径髙卑之中一十一万四千一百五十四竒　本轮均轮渐小则此数亦微差】
　　太隂最髙距地一千○一十七万二千五百与地半径之比例为五千八百一十六
　　【江氏永曰太隂本天半径加本轮半径减去均轮次均轮两半径为太隂最髙距地数其比例为五十八地半径竒也髙卑之中五千七百一十七四竒】
　　朔应二十六日三八五二六六六
