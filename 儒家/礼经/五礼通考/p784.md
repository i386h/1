<!-- { "loadSidebar": true } -->
　　蕙田案乡大夫兴贤饮酒之礼三年而一举仪礼所説是也州长习射饮酒之礼一年而再举射义云卿大夫之射必先行乡饮酒之礼是也党正正齿位饮酒之礼歳终而一举乡饮酒义六十者坐五十者立侍是也其乡大夫士饮国中贤者之礼周礼无其文乡饮酒义所谓乡人士君子尊于房户之间者是也
　　诗豳风七月九月肃霜十月涤朋酒斯飨曰杀羔羊跻彼公堂称彼兕觥万夀无疆【注两樽曰朋飨者乡人以狗大犬加以羔羊公堂学校也觥所以誓众也　疏乡人饮酒而谓之飨者乡饮酒礼尊事重故以飨言之乡饮酒礼自是三年宾贤能之法而党正饮酒之礼亦与之同乡饮酒经云尊两壶于房户之间是用两樽也记云其牲狗是乡人以狗也王制云大夫无故不杀羊是行礼饮酒有故得用羊故云大夫加以羔羊也学校谓之公堂者以公法为学故称公耳天官酒正云凡为公酒者注云谓乡射饮酒以公事作酒者是乡人之事得称公也】蕙田案此条毛以为乡饮酒礼郑以为国君大饮之礼未详孰是姑依毛説采入
　　观承案七月篇乃追述先公时旧俗如此末章则冬时收获已毕邠民跻堂称祝以尽其爱公之诚可以想见古初君民一体之谊耳其时固未有周礼也毛以为乡饮郑以为国君大饮必曲曲附会周礼则太凿矣
　　礼记少仪客爵居左其饮居右【注客爵谓主人所酬宾之爵也以优宾耳宾不举奠于荐东】介爵酢爵僎爵皆居右【注三爵皆饮爵也介宾之辅也酢所以酢主人也古文礼僎作遵遵谓乡人为卿大夫来观礼者　疏此一节明客爵所在乡饮酒礼主人酬宾之爵宾受奠觯于荐东是客爵居左也旅酬之时一人举觯于宾宾奠觯于荐西至旅酬宾取荐西之觯以酬主人是其饮居右也介宾副也酢谓客酌还答主人也僎谓乡人来观礼副主人者也此主人既不被优故爵并居右示为饮之】
　　蕙田案献用爵酬用觯此记客爵居左郑以酬爵解之则觯亦通名爵也朱子经传通解采此条为乡饮酒之记云
　　祭义壹命齿于乡里再命齿于族三命不齿族有七十者不敢先【注此谓乡射饮酒时也齿者谓以年次立若坐也三命列国之卿也不复齿席之于宾东不敢先族之七十者谓既一人举觯乃入也虽非族亦然承齿乎族故言族尔　疏云谓以年次立若坐者士立于堂下大夫坐于堂上知者乡射云大夫受献讫及众宾皆升就席于时虽立至彻俎即坐乡射记又云既旅士不入不见士坐之文明立于堂下云三命列国之卿也者据诸侯言之若天子国党正饮酒三命不齿谓上士也以天子上士三命故也族七十者初饮酒之时则与众宾先入此三命者得为待献宾献介献众宾之后至一人举觯之时乃始得入故云不敢先尔是以郑注云虽非族亦然熊氏云党正饮酒正齿位故有七十若乡饮酒之礼则无七十者故乡饮酒明日乃息司正告丁先生君子是老者明日乃入也】
　　射义卿大夫士之射也必先行乡饮酒之礼
　　论语乡人饮酒杖者出斯出矣
　　朱子曰六十杖于乡未出不敢先既出不敢后
　　蕙田案此正齿位之饮
　　右经乡饮诸仪
　　周礼地官大司徒以阳礼教让则民不争【注阳礼谓乡射饮酒之礼也】
　　礼记王制六礼冠昏丧祭乡相见
　　经解乡饮酒之礼所以明长幼之序也乡饮酒之礼废则长幼之序失而争鬬之狱繁矣
　　仲尼燕居乡射之礼所以仁乡党也
　　乡饮酒义乡饮酒之义主人拜迎宾于庠门之外入三揖而后至阶三让而后升所以致尊让也【注庠乡学也州党曰序】盥洗觯所以致絜也【注举也】拜至拜洗拜受拜送拜既所以致敬也【注拜至谓始升时拜拜宾至】尊让絜敬也者君子之所以相接也君子尊让则不争絜敬则不慢不慢不争则逺于鬬辨矣不鬬辨则无暴乱之祸矣斯君子所以免于人祸也故圣人制之以道【注道谓此礼　疏谓乡大夫故迎宾于庠门外若州长党正则于序门外也盥洗觯者谓主人将献宾以水盥手而洗爵觯谓既献之后举觯酬宾之时亦盥洗也必盥洗者所以致其絜敬之意也拜至者谓宾与主人升堂之后主人于阼阶之上北面再拜是拜至也拜洗者谓主人拜至讫洗爵而升宾于西阶上北面再拜拜主人洗也拜受者宾于西阶上拜受爵也拜送者主人于阼阶上拜送爵也拜既者既尽也宾饮酒既尽而拜也】
　　【吕氏大临曰君子之相接尊让絜敬如此其至虽有争慢之心无从生矣尊让絜敬之礼行则尊让絜敬之俗成礼行而至于成俗则天下之人皆将逺于鬬辨而免于人祸先王制礼岂茍为繁文末节而已哉马氏晞孟曰入三揖而后至阶主所以致尊于宾三让而后升宾所以致让于主】
　　【徐氏师曾曰此释自迎宾以至卒爵之义】
　　乡人士君子尊于房户之间宾主共之也尊有酒贵其质也【注乡人乡大夫也士州长党正也君子谓乡大夫士也乡大夫士饮国中贤者亦用此礼也共尊者人臣卑不敢専大惠】羞出自东房主人共之也【注羞燕私可以自専也】洗当东荣主人之所以自絜而以事宾也【注絜犹清也疏以乡大夫等惟有东房故设酒尊于东房之西室户之东在宾主之间示宾主之共有此酒也酒虽主人之设宾亦以酢主人北面设尊酒在左谓在尊酒之西也所以设酒在西者地道尊右贵其质素故也】
　　钦定义疏乡人所该甚广士则乡人之秀而君子则有徳有位之通称注谓士为州长党正以指侯国则可若王朝则乡大夫为上大夫州长为中大夫党正为下大夫不得谓州长党正为士也其谓主人为乡大夫者亦専本乡法而言若州射党祭则又州长党正为主人恐不得拘也其在侯国则乡大夫者乡人也有饮国中贤能之礼州长者士也有习射乡饮之礼党正者亦士也有蜡祭乡饮之礼乡大夫者有宾兴贤能乡饮之礼总谓之乡饮饮有献酬拜洗拜受拜送拜既之礼故曰宾主共之羞则宰夫授之而已故曰主人共之
　　宾主象天地也介僎象隂阳也三宾象三光也让之三也象月之三日而成魄也四面之坐象四时也【注隂阳助天地养成万物之气也三宾象天三光者系于天也古文礼僎皆作遵】天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊宾故坐宾于西北而坐介于西南以辅宾宾者接人以义者也故坐于西北【注宾者接人以义言宾来以成主人之徳】主人者接人以仁以徳厚者也故坐于东南而坐僎于东北以辅主人也【注以僎辅主人以其仕在官也】仁义接宾主有事俎豆有数曰圣圣立而将之以敬曰礼礼以体长幼曰徳【注圣通也所以通宾主之意也将犹奉也】徳也者得于身也故曰古之学术道者将以得身也是故圣人务焉【注术犹艺也得身者谓成已令名免于刑罚也言学术道则此説宾贤能之礼　疏此一节明宾主介僎坐位之义也三宾象三光者谓众宾也主人东南象夏始宾西北象冬始僎东北象春始介西南象秋始其四时不离天地隂阳之内而坐即是宾主介僎之所象也圣通也谓上诸事并是通宾主之意也圣立而将之以敬曰礼者谓通宾主之事其道已立能将行之以恭敬乃谓之礼也礼以体长幼曰徳徳者得也既能有礼以体成长幼于事得宜故曰徳也徳也者得于身也重释称徳之义得善行于其身谓身之所行皆得于礼也术者艺也言古之人学此才艺之道也将以得身也谓使身得成也此谓宾贤之人有术道今以宾敬接待之事其尊敬学习术道身得成就而有令名】
　　【张子曰坐有位者礼主于尊贤而已若宾主正对则兼主于敬主故宾主不相对坐以见尊贤之义虽四时之坐皆有义其实欲明其尊贤也】
　　【陈氏澔曰或谓介有刚辨之义僎有防入之义各从其类义或然也】
　　祭荐祭酒敬礼也哜肺尝礼也啐酒成礼也于席末言是席之正非専为饮食也为行礼也此所以贵礼而贱财也卒觯致实于西阶上言是席之上非専为饮食也此先礼而后财之义也先礼而后财则民作敬让而不争矣【注非専为饮食言主于相敬以礼也致实谓尽酒也酒为觞实祭荐祭酒哜肺于席中唯啐酒于席未也　疏此一节明饮酒之礼祭荐祭酒相尊敬之心贵礼贱财之义祭荐者主人献宾宾即席祭所荐时脯醢也礼礼也者言宾既祭荐又祭酒是宾敬重主人之礼也宾取俎上之肺哜齿之所以尝主人之礼也饮主人酒而入口成主人之礼于席末谓席西头也此席専为饮食应于席中啐酒今乃席末啐酒此席之设本不为饮食是主人敬重于宾故设席耳祭荐祭酒哜肺在席中者敬主人之物故在席中啐酒入于巳故在席末也于席上祭荐祭酒是贵礼席末啐酒是贱财也卒觯主人酬宾主人先饮卒觯也致实谓致尽其所实之酒于西阶上此席之上非専为饮食也故不于席所而卒觯啐才始入口犹在席末也卒觯则尽爵故逺在西阶上】
　　【吕氏大临曰孔子曰吾食于少施氏而饱少师氏食吾以礼吾祭作而辞曰疏食不足祭也吾飱作而辞曰疏食也不敢以伤吾子然则君子之于饮食饱于敬而不饱于味也饮食之礼尽主人之敬以养宾尽宾之敬以答主人者也主人献宾宾受爵荐脯醢宾升席设折俎宾祭脯醢奠爵取肺哜之坐祭酒兴席末啐酒主人之礼宾不敢不答故祭荐祭酒敬主人行此礼也宾敬主人在礼不在食故哜以尝之啐以成之也啐于席之末不于席之正主于行礼不可以饮食凟也此贵敬而贱食也宾卒爵于西阶之上不于席之上者明是席之上可以成饮食之礼不可以卒饮食之事是先敬而后食也敬礼也食财也人之所以争者无礼而志于财也如知乎贵礼而贱财先礼而后财之义则敬让行矣一饮食之间可以化民成俗则升降之文不为末节也】
　　【方氏慤曰祭荐祭酒必祭其先而后饮食之也肺者据周人所贵祭荐祭酒则神之也故曰敬礼哜肺则味之矣故曰尝礼啐酒则饮之矣故曰成礼啐酒献宾之觞也卒觯则酬宾之时也西阶宾所有事之阶也席之正则有别于席之末席之上则有别于席之下西阶上即席之下也】
　　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣【注此説乡饮酒谓党正国索鬼神而祭祀则以礼属民而饮酒于序以正齿位之礼也其乡射则州长春秋以礼会民而射于州序之礼也谓之乡者州党乡之属也或则乡之所居州党乡大夫亲为主人焉如今郡国下令长于乡射饮酒从太守相临之礼也　疏此明党正饮酒正齿位之事六十者坐五十者立侍者案乡饮酒礼宾贤能则用处士为宾其次为介其次为众宾皆以年少者为之此正齿位之礼其宾介等皆用年老者为之其余为众宾宾内年六十以上于堂上于宾席之西南面坐若不尽则于介席之北东面北上其五十者则立于西阶下东面北上示有陪侍之义非即在六十者旁同南面立也以听改役者所以立于阶下示其听受六十以上政事役使也六十者三豆至九十者六豆每十年加一豆非正礼故不得为笾豆偶也其五十者亦有豆也但二豆而已民入孝弟谓入门而能行孝弟出尊长养老者谓出门而能尊长养老也】
