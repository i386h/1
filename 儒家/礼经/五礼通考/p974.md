<!-- { "loadSidebar": true } -->
　　胡氏渭曰周礼正南曰荆州衡山云梦江汉皆禹贡荆州之山水唯其浸颍湛则有可疑郑云颍出阳城宜属豫州在此非也湛未闻今按汉志颍水出颍川阳城县阳干山至下蔡入淮湛水见杜预左传注襄十六年晋楚战于湛阪注云襄城昆阳县北有湛水东入汝水经注湛水出犨县北鱼齿山东南流歴山下为湛浦春秋襄公十六年晋伐楚楚公子格及晋师战于湛陂楚师败绩遂侵方城之外今水北山有长阪盖即湛水以名阪故有湛阪之名湛水又东南迳昆阳县浦城北而东入汝杜预亦以是水为湛水周礼荆州其浸颍湛郑元云未闻盖偶有不照也今考地则不乖其土言水则有符经文矣然湛与颍实皆在河南淮北之地若割以属荆则斗入豫域七八百里畧似后世郡国犬牙相制之形非帝王分疆建牧之意颍湛二字或古文传写譌误如兖州卢维之类未可知也
　　河南曰豫州其山镇曰华山
　　【易氏祓曰禹贡荆河豫州其封在大河之南南条荆山之北故曰荆河殷之豫州则南境距汉北境接河故曰河南周人于豫亦曰河南而南境则仍禹贡之旧】
　　其泽薮曰圃田【注圃田在中牟】
　　【易氏祓曰圃田泽汉志在河南郡中牟县西唐以县属郑州今属开封府圃田泽一名原圃】
　　其川荥雒其浸波溠【注波读为播禹贡荥波既猪春秋传楚子除道梁溠营军临随则溠宜属荆州在此非也】
　　胡氏渭曰周礼河南曰豫州其山镇曰华山其泽薮曰圃田其川荥雒其浸波溠华山圃田荥雒皆在禹贡豫州之域唯波溠可疑郑注云波读为播禹贡曰荥播既猪春秋传曰楚子除道梁溠营军临随则溠宜属荆州在此非也今案荥即荥泽至周而已道为川故曰其川波则别是一水非荥播也水经水注云波水出霍阳西川大岭东谷俗谓之歇马岭【霍阳故县在今汝州东南二十里霍山下】即应劭所谓孤山波水所出也马融广成颂曰浸以波溠其水南迳蛮城下又南分三川于白亭东而俱南入水水自下兼波水之通称也盖洛别百答之外又有此波水道元以为豫州之浸浸可以为陂灌溉者也章懐注马融传云波水出在汝州鲁山县西北汝州今属河南州西四十里广成泽一名黄陂周百里有灌溉之利后汉于其地置广成苑为游猎之所泽水出狼皋山东南流合温泉水波水自西来注之又东南合水入汝此即波溠之波也马融精于周官其颂广成明言浸以波溠郑违其义非是禹贡之荥波自当作播职方之波溠当读如字不可牵合溠水杜预云在义阳厥县西东南入郧水经注溠水出随县西北黄山南经防水县西又东南迳随县故城西春秋庄公四年楚武王伐随除道梁溠谓此水也又南流注于涢溠水流短涢水出蔡阳县大洪山一名清发水东南迳随县至安陆入于溠既合涢自下可以通称经所谓溠盖即涢也豫州南界至汉殷时已然周人因之吕氏春秋云河汉之间曰豫州溠水在汉北其为豫浸又何疑焉
　　正东曰青州
　　胡氏渭曰周礼正东曰青州其疆域与禹贡大异郑注云青州则徐州地也盖以其山镇曰沂山其川淮泗其浸沂沭知之禹贡曰海岱及淮惟徐州又曰淮沂其又又曰浮于淮泗是知徐并于青也贾疏云周之青州于禹贡侵豫州之地盖以其泽薮望诸知之望诸即孟猪禹贡于豫州曰导菏泽被孟猪是知侵豫之地也疏又云周时幽州南侵豫州之地盖以其泽薮曰貕养知之地理志琅邪长广县西有奚养泽琅邪郡属徐州是知侵徐之地也渭案长广故城在今登州府莱阳县东汉属徐州实古青州域幽之所侵乃青地非徐地也不但此也其川河济其浸菑时皆青地为幽所侵而贾不言何其疎也盖今青登莱三府之地在青域者周时皆割入幽其西又为兖所侵而损豫之东南境以益之徐则岱山大野皆入于兖是青亦不全得徐也郑云青州即徐州亦言其大畧而已
　　又曰周礼正东曰青州禹贡徐州之山水皆在焉盖以徐为青青地大半入幽而徐之西则又入于兖云吕氏春秋泗上曰徐州郑渔仲释之曰泗水出陪尾山至下邳入淮源皆在徐州非若淮之与共济之与兖共也故不韦亦得以为说焉
　　其山镇曰沂山【注沂山沂水所出也在盖　疏沂水出沂山水乃取名于山地理志沂水出今泰山郡盖县】
　　【易氏祓曰唐沂州沂水县本汉东莞县属琅琊郡沂山在县北一百二十四里】
　　钦定义疏汉志沂水出泰山郡盖县唐志沂州沂水县有沂山实一山也延亘两地耳在今山东青州府临朐县南百五十里
　　其泽薮曰望诸【注望诸明都也在睢阳　疏案禹贡导菏泽被明都禹贡无望诸故从明都又案春秋宋薮泽有孟诸明都即孟诸也】
　　【易氏祓曰孟诸泽唐志在宋州虞城县西北十里汉属沛郡今属南京应天府孟诸俗号盟诸故书谓之孟诸周官谓之望诸汉志谓之孟都史记谓之明都其实一也】
　　其川淮泗【疏案禹贡海岱及淮惟徐州又云淮沂其又此在青州者周以禹贡徐州地为青故也又禹贡淮出桐柏泗水在鲁国出济隂乘氏东又至睢陵入淮行千二百一十里江河淮泗汉洛等注不释所出者以禹贡有成文如导洛自熊耳导淮自鸟防导河自积石导江自岷山导淮自桐柏导汉自嶓是也】钦定义疏淮水发源河南南阳府桐柏县桐柏山东流至光州固始颍上怀逺五河泗州盱眙入洪泽河出淮安府清河县之清口与黄河防东则刷黄河以入海南则入运河以济漕歴州府之宝应县髙邮州抵江都县入子江案江淮本未通春秋时吴伐齐于广陵城东南筑邗城城下掘深沟谓之邗江东北通射阳湖而北至末口属淮此沟通江淮之故道也至晋永和中江都水断乃于欧阳埭【在江都县西南】引江至广陵城而北出白马湖合中渎以至淮谓之山阳渎隋时又开广之以通战舰明初陈瑄循故渎开新运河以通漕即今之运道也泗水出山东兖州府泗水县东五十里陪尾山四源并发故名西南流至兖州府城东金口坝分为二一越坝西南流至济寕州界为泗河又西南至鲁桥入运河一从坝上西流至兖州府城西为府河又西南至济寜州东合洸水又西南至天井牐入运河
　　其浸沂沭【注沭出东莞　疏沭出东莞属琅琊南至下邳入泗】
　　【蔡氏沈曰沂水地志云出泰山郡盖县艾山今沂州沂水县也】
　　【易氏祓曰沂水汉志在泰山郡盖县南至下邳入泗盖县在唐及今皆兖州之境下邳唐属泗州今为淮军沂水经下邳为二一于城北西南入泗一经城东亦注泗谓之小沂水沭水汉志在琅琊郡东莞县南至下邳入泗案唐志沂州沂水县本汉东莞县地沭水所出东南至泗州下邳县又东北至泗州涟水县今为涟水军至此与泗水合而入淮】
　　钦定义疏沂水出山东沂州府沂水县西北一百七十里雕崖山【郑康成云沂水出沂山或云临乐山郦道元云沂水出艾山盖雕崖临乐艾山皆沂山支阜之异名也】接蒙隂县界南流至江南淮安府宿迁县北滙为骆马湖又南入运河沭水县北大弁山东南流迳莒州兰山郯城界至江南沭阳县迳桑沤湖为涟水
　　河东曰兖州其山镇曰岱山其泽薮曰大野其川河济胡氏渭曰尔雅济河间曰兖州注云自河东至济周礼河东曰兖州而贾疏以为侵禹贡青徐之地者盖以其山镇为岱山其泽薮曰大野知之殷之兖州自河东至济与禹贡同其徐州自济东至海亦与禹贡同而周则言河不言济盖其境越济而东得岱矣岱南为徐岱北为青徐州曰大野既猪是知侵禹贡青徐之地也兖界跨济唯周制有然以言乎禹贡之衮州则悖矣
　　其浸卢维【注卢维当为雷雍之误也禹贡雷夏既泽雍沮防同雷夏在城阳　疏禹贡及地理志无卢维又字类雷雍故从之】
　　【易氏祓曰注卢维当为雷雍盖以濮州雷泽县雷夏泽在其北又灉沮二水源俱出雷夏泽正兖州之境也】
　　钦定义疏雷夏今山东曹州府濮州东南有雷泽接菏泽县界水经注云雷泽在大城阳故城西北十余里其陂东西二十余里南北十五里即舜所渔也元和志灉水沮水俱出濮州雷泽县西北平地去县四十里九域志濮州有沮沟即禹贡灉沮防同是也宋时河决曹濮间灉沮之源适当其冲久而泥滓填淤二水遂涸蔡氏沈以汳睢当之非是韩汝节云汳睢在豫徐之境无预于兖州而兖自有灉沮也
　　顔师古曰卢水在济北卢县康成读为雷非也唐以卢县属郓州今废入阳谷【今济南府长清县西有废卢县】
　　蔡氏沈曰潍水地志云出琅邪郡箕县今宻州莒县【案莒县今沂州府莒州】东北潍山北至都昌入海今潍州昌邑也【案潍州今潍县属莱州府】
　　黄氏度曰潍水出宻州莒县潍山北至潍州昌邑县入海卢水水经注出宻州诸城县卢山即久台水也西北入潍
　　钦定义疏案康成以卢维为雷雍解自明白师古以县水当之而黄氏度又谓即久台水久台水下流入潍水水经注谓之卢水较师古说又似易晓然兖地之浸俱在青州何也　潍水出今山东沂州西北九十里箕屋山即潍山也土人名为淮河【淮即潍字通作维惟并见汉书地理志其淮沂淮从佳与此异】东流迳诸城县西折而北至莱州府昌邑县东北五十里入海
　　正西曰雍州其山镇曰岳山
　　【易氏祓曰禹贡有雍有梁故梁为正西而雍为西北殷周皆省梁入雍故雍州为正西】
