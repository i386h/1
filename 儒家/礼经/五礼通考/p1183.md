<!-- { "loadSidebar": true } -->
　　开元礼仲春祀马祖将祀有司筮日如别仪以下先牧马社马步皆筮日前祀三日应飨之官散斋二日致斋一日如别仪前祀二日守宫设祀官次于东壝外道南北向西上陈馔幔于内壝外郊社令积柴于燎坛方髙五尺太官令具特牲之馔未明二刻太史令郊社令升设神座于坛上席以莞南向奉礼设献官位于坛东南西向执事位又于东南俱西向北上设奉礼位于献官西南赞者二人在南差退又设奉礼赞者位于燎坛东北俱西向北上望燎位当柴坛北南向设祀官等门外位于东壝外道南西上郊社令设酒罇于坛上东南隅北向洗于坛东南北向执罇篚者如常未明一刻太祝献官等各服其服郊社令与良醖令入实罇罍及币质明谒者引献官以下俱就门外位奉礼郎帅赞者先入就位赞引引太祝与执罇罍篚幂者入当坛南重行北面西上立定奉礼曰再拜赞者承传太祝以下俱再拜太祝与执罇者升东阶至罇所执罍洗篚幂者各就位谒者引献官以下入就位立定奉礼曰再拜在位者俱再拜谒者进献官之左白有司谨具请行事退复位太官令出诣馔所太祝跪取弊于篚兴立罇所谒者引献官诣神座前北面立太祝奉币东向授献官献官受币进北面跪奠于神座俛伏兴少退北面再拜谒者引献官还本位太官令引馔入升南陛太祝迎引于坛上设于神座前讫太官令以下降复位太祝还罇所谒者引献官诸罍洗盥手洗爵讫谒者引献官升自南陛诣酒罇所执罇者举幂献官酌酒谒者引献官进神座前北向跪奠爵俛伏兴少退北向立太祝持版进于神座之右东向跪读祝文曰维某年嵗次月朔日天子谨遣具官臣姓名昭告于马祖天驷之神爰以春季游牝于牧祗荐制币牺齐粢盛庶品明荐于马祖天驷之神尚飨讫兴献官再拜太祀进跪奠版于神座俛伏兴还罇所太祝以爵酌福酒进献官之右西向立献官再拜受爵跪祭酒遂饮卒爵太祝进受爵于坫献官俛伏兴太祝帅斋郎进俎减神前胙肉以授献官受以授斋郎谒者引献官降自南陛还本位立太祝进跪彻豆俛伏兴还罇所奉礼曰再拜在位者皆再拜已饮福受胙者不拜奉礼曰再拜在位者俱再拜谒者进献官之左白请就望燎位谒者引献官就望燎位南向立奉礼又帅赞者退立于燎坛东北位太祝进神座前跪取制币祝版爵酒又以俎载牲体黍饭兴当柴坛东南行自南陛登柴坛以币酒祝版馔置柴上讫奉礼曰可燎东西南各二人以炬燎火者以炬投坛上火半柴谒者进献官之左白礼毕遂引献官以下出奉礼赞者还本位赞引引太祝以下俱复执事位立定奉礼曰再拜太祝以下皆再拜赞引引出仲夏飨先牧秋祭马社仲冬祭马步同前飨三日应飨之官散斋二日于正寝致斋一日于飨所右校埽除坛之内外为瘗塪于坛之壬地方深取足容物衞尉设飨官次于东壝外道南北向西上太官令具特牲之馔其日未明二刻以下至设赞者位于瘗塪西南同马祖仪设瘗塪位于坛之西南北向设飨官以下门外位以下至读祝文如马祖仪祝文曰昭告于先牧之神肇开牧养厥利无穷式因颁马爰以制币云云尚飨讫兴献官再拜太祝进跪彻以下至燔版如马祖仪其塪寘土东西各二人祭马社祝文曰惟神肇教人乗用赖于今式用肆仆爰以制币云云尚飨马步祝文曰惟神为国所重在于闲牧神其屛兹凶慝使无有害载因献校爰以制币云云尚飨
　　册府元永泰五年四月丙午命太常寺复置马祖坛依常式飨祭
　　右隋唐
　　五代会要后梁开平四年颁夺马令冒禁者罪之【先是梁师攻战得敌人之马必纳官故出令命获者有之】
　　后唐同光三年下河南河北诸州和市战马官吏除一疋外匿者有罪
　　长兴四年勅沿边藩镇或有蕃部卖马可择其良壮者给券具数以闻
　　先是上问见管马数枢宻使范延光奏天下常支草粟者近五万匹见今西北诸蕃卖马者往来者如市其邮传之费中估之直日四十五贯以臣计之国力十耗其七马无所使财赋渐锁朝廷甚非所利上善之故有是勅
　　晋天福九年发使于诸道州府括取公私马以备御契丹
　　右五代










　　五礼通考卷二百四十四
<经部,礼类,通礼之属,五礼通考>
　　钦定四库全书
　　五礼通考卷二百四十五
　　刑部尚书秦蕙田撰
　　军礼十三
　　马政下
　　宋史兵志太祖初置左右飞龙二院以左右二使领之太平兴国五年改为天廏坊雍熙四年改为骐骥院左右天驷监四左右天廏坊二皆焉真宗咸平三年置羣牧使以内臣勾当制置羣牧司京朝官为判官景徳二年改诸州牧龙坊悉为监赐名铸印以给之在外之监十有四大名曰大名洺州曰广平衞州曰淇水并分第一第二河南曰洛阳郑州曰原武同州曰沙苑相州曰安阳澶州曰镇宁邢州曰安国中牟曰淳泽许州曰单镇四年以知枢宻院陈尧叟为羣牧制置使副都监判官凡廏牧之政皆出于羣牧司自骐骥而下皆聴命焉诸州有牧监知州通判兼领之
　　蕙田案此宋初牧监之法马政以牧监为上国无养马之费马有蕃息之功外此而市马茶马犹可权宜行之若户马保马社马则皆使民养之于是民累深而马政亦壊矣其故皆由牧监之废故首着之
　　文献通考太祖始置养马二务又兴葺旧马务四以为牧放之地分遣中使诣边州嵗市马自是闲廏之马始备矣凡市马之处河东则府州岢岚军陜西则秦渭泾原仪环庆阶文州镇戎军川峡则益黎戎茂雅防州永康军皆置务遣官以主之嵗得五千余疋以布帛茶他物凖其直招马之处秦渭阶文之吐蕃回纥麟府之党项丰州之蔵才族环州之白马鼻家保家名市族洎泾仪延鄜火山保安军唐龙镇制胜开之诸蕃每嵗皆给空名勅书委沿邉长吏择牙吏入蕃招募给券以诣京师至则估马司定其直
　　宋史兵志太平兴国四年太宗观兵于幽得汾晋燕蓟之马四万二千余匹内皂充牣始分置诸坊
　　名臣奏议太宗端拱元年国子博士李觉上奏曰臣闻冀北燕代马之所生戎之所恃也故制敌之用实资骑兵为急议者以为欲国之多马在乎啗戎以利使重译而至焉然市马之费嵗益而廏牧之数不加者盖失其生息之理也且戎人畜牧转徙驰逐水草腾驹游牝顺其物理由是浸以蕃滋也暨乎市易之马至于中国则絷之维之饲以枯槁离析牝牡制其生性元黄豗隤因而减耗宜然矣又不同中国之马服习成性食枯刍处华廏率以为常故多生息古者用赋之法六十四井出戎马四疋天子畿方千里出戎马四万疋兵车万乗此赋马之数也诸侯大者马四千疋车千乗故称千乗之国卿大夫大者马四百疋兵车百乗故称百乗之家则天下之广诸侯之众戎马之赋多矣是以唐尧暨晋皆处河北而无边患由马之多后世戎马悉従官给是以匈奴为患由马之少也故晁错説文帝劝农功令民有车骑马一疋者复卒三人谓免三人甲卒之赋也至武帝七十年间众庶街巷有马阡陌成羣乗牝字者摈而不得会聚此则马皆生于中国不闻市之于戎也今军伍中牝马乗多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠养马之卒有罪无利是以驹子生乃令齅灰而死其后官司知有此蠧于是议及养驹之卒量给赏缗其如所赐无防尚习前今切揣量国家所市戎马直之少者疋不下二十千往来资给赐予复在数外是贵市于外夷而贱弃于中国非理之得也国家縦未暇别择牝马以分蓄牧宜且减市马之半直赐畜驹之将卒増为月给俟其后纳马即止焉则是货不出国而马者滋也大率牝马二万而驹收其半亦可嵗获万疋况复牝又生驹十数年间马必倍矣
　　真宗大中祥符元年立牧监赏罚之令外监息马一嵗终以十分为率死一分以上勾当官罚一月俸余等第决杖牧倍多而死少者给赏缗有差凡生驹一疋兵校而下赏绢一疋当是时凡内外坊监及诸军马凡二十余万疋饲马兵校一万六千三十八人每嵗京坊草六十六万六千围麸料六万二千二百四石盐油药糖九万五千余觔石诸州军不预焉左右骐骥六坊监止留马二千余疋皆春季出就牧孟冬则别其羸病就栈皂养饲其尚乗之马唯备用者在焉
　　文献通考天禧初宰相向敏中言国马之数方先朝倍多广费刍粟若令羣牧司度数出卖散于民间缓急取之犹外廏耳是秋乃诏十三嵗以上配军马估直出卖蕙田案开国之始马政必严承平之后马多必变法省初费而变为卖马马政由是多故矣
　　宋史兵志凡牧监之在河南北天禧后灵昌监为河决所冲至干兴天圣间兵久不试言者多以为牧马费广而亡补乃废东平监以其地赋民五年废单镇监六年废洛阳监于是河南诸监皆废悉以马送河北
　　蕙田案开国之初习于军旅每以马政为重设监置牧马必蕃庶及承平日久上下恬熙民不知兵往往以马多为无补而専惜其费于是牧监渐废及需马之时马不足用一切苟且之政行而马益耗民益困此汉唐宋明之锢病前后一辙也
　　名臣奏议仁宗四年知谏院余靖上奏畧曰臣谨案诗书已来中国养马蕃息故事乃知不独出于戎狄也秦之先曰非子居犬丘好马及畜善养息之周孝王召使主马于汧渭之间马大蕃息犬丘今之兴平汧渭今之秦陇州界也周官校人之职春执驹以养血气夏攻持以防蹄齧衞文公居河之湄以建其国而诗人歌之曰騋牝三千不言牡而言牝则牝为蓄息之本也衞则今之衞州也诗人又颂鲁僖公能遵伯禽之业亦云駉駉牡马鲁今属兖州左氏云冀之北土马之所生即今镇定并代皆其地也月令季春之月乃合累牛腾马游牝于牧仲夏之月游牝别羣则絷腾驹亦秦人之马政也汉之太原有家马廏一廏万匹又楼烦元池皆出名马即今之并岚石隰界也武帝出攻匈奴官私马十四万匹于汉之马最为多矣唐以沙苑监最为宜马即今之同州也又案唐自贞观至麟徳中国马四十万疋开元中置七坊四十八监半在秦陇绥银则知古来牧马之政修之由人不在于地今之同州及太原巴东相衞邢洛皆有马监其余州军牧地七百余所乞敕于羣牧使副都监判官等内一员往监牧旧地相度水草拣择孳生四逺牧放一依周官月令之法务令蕃息别立赏罚以明劝沮庶防数年之后马蓄蕃盛
　　仁宗皇祐五年中书舍人丁度言祥符天圣间牧马至十余万其后言者以天下无事不可虚费遂废八监然犹秦渭环阶麟府文州火山保徳岢岚军嵗市马二万二百疋补京畿塞下之阙自西鄙用兵四年所收三万而已马少地闲坊监诚可罢若贼平马归则不可阙今河北河东京东西淮南皆籍丁壮为兵请令民畜一战马者得免二丁仍不计资产以升户等则缓急有备而国马蕃矣言不果行
　　嘉祐中韩琦请括诸监牧地留牧外聴下戸耕佃遣都官员外郎髙访等括河北得闲田三千三百五十顷募佃嵗约得谷十一万七千八百石绢三千二百五十疋草十六万一千二百束羣牧司言诸监牧地间有水旱每监牧放外嵗刈白草数万束以备冬饲今悉赋民异时监马増多及有水旱无以转徙牧放诏遣左右厢提防官相度除先被侵冒已根括出地权给租佃余委羣牧司审度存留有闲土即募耕佃五年群牧司言凡牧一马往来践食占地五十亩诸监既无余地难以募耕请存留如故广平废监先赋民者亦乞取还乃诏河北京东牧监帐管草地自今母得縦人请射犯者论以违制
