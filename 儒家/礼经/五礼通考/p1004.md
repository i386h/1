<!-- { "loadSidebar": true } -->
　　春秋昭公十七年左氏传郯子来朝公与之宴昭子问焉曰少皥氏鸟名官何故也郯子对曰吾祖也我知之昔者黄帝氏以云纪故为云师而云名【注黄帝受命有云瑞故以云纪事百官师长皆以云为名号缙云氏盖其一官也　疏以少皥之立有鳯鸟之瑞而以鸟纪事黄帝以云纪事明其初受天命有云瑞也云为官名更无所出唯文十八年云缙云氏有不才子疑是黄帝时官故云缙云氏盖其一官也】炎帝氏以火纪故为火师而火名【注炎帝神农氏有火瑞以火纪事名百官】共工氏以水纪故为水师而水名【注共工以诸侯覇有九州者在神农前大皥后亦受水瑞以水名官】大皥氏以龙纪故为龙师而龙名【注大皥伏牺氏有龙瑞故以龙名官　疏此黄帝以上四代用火云水龙纪事其官之名必用火云水龙为之但书典散亡更无文纪其名不可复知故杜不复为説唯有缙云见疑是黄帝官耳服防云黄帝以云名官盖春官为青云氏夏官为缙云氏秋官为白云氏冬官为黒云氏中官为黄云氏炎帝以火名官春官为大火夏官为鹑火秋官为西火冬官为北火中官为中火共工以水名官春官为东水夏官为南水秋官为西水冬官为北水中官为中水大皥以龙名官春官为青龙氏夏官为赤龙氏秋官为白龙氏冬官为黑龙氏中官为黄龙氏此皆事无所见苟出肺肠少皥鸟纪不以五方名官焉知彼四代者皆以四时五方名官乎以缙为赤色则云夏官为缙云焉知余方不更为之目而直指青黄为名也以天文有大火鹑火即云春为大火夏为鹑火其余何故直以西北名火也此皆虚而不经故不可采用】我髙祖少皥之立也鳯鸟适至故纪于鸟为鸟师而鸟名鳯鸟氏厯正也【注鳯鸟知天时故以名厯正之官　疏当时名官直为鸟名而已其所职掌与后代名官所司事同所言厯正以下及司徒司冦工农之属皆以后代之官所掌之事托言之言尔时鸟名如今之此官也】鸟氏司分者也【注鸟燕也以春分来秋分去　疏此鸟以春分来秋分去故以名官使之主二分】伯赵氏司至者也【注伯赵伯劳也以夏至鸣冬至止】青鸟氏司唘者也【注青鸟鸧鴳也以立春呜立夏止】丹鸟氏司闭者也【注丹鸟鷩雉也以立秋来立冬去入大水为蜃上四鸟皆厯正之属官】祝鸠氏司徒也【注祀鸠鹪鸠也鹪鸠孝故为司徒主教民】鴡鸠氏司马也【注鴡鸠王鴡也鸷而有别故为司马主法官】鸤鸠氏司空也【注鸤鸠鴶鵴也鸤鸠平均故为司空平水土】爽鸠氏司冦也【注鸠鹰也鸷故为司冦主盗贼】鹘鸠氏司事也【注鹘鸠鹘鸼也春来冬去故为司事】五鸠鸠民者也【注鸠聚也治民上聚故以鸠为名】五雉为五工正【注五雉雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利器用正度量夷民者也【注夷平也】九扈为九农正【注扈有九种也春扈鳻鶞夏扈窃元秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事】扈民无淫者也【注扈止也止民使不淫放】自颛顼以来不能纪逺乃纪于近为民师而命以民事则不能故也【注颛顼氏代少皥者徳不能致逺瑞而以民事命官】仲尼闻之见于郯子而学之
　　贾氏公彦曰政教君臣起自人皇之世至伏羲因之伏羲已前虽有三名未必具立官号至黄帝名位乃具案左传云自颛顼以来不能纪逺乃纪于近是少皥以前天下之号象其徳百官之号象其徴颛顼以来天下之号因其地百官之号因其事事即司徒司马之类是也少皥氏言祝鸠氏为司徒者本名祝鸠言司徒者以后代官况之
　　二十九年左氏传蔡墨曰五行之官是为五官实列受氏姓封为上公【注爵上公】祀为贵神社稷五氏是尊是奉木正曰句芒【注正官长也取木生句曲而有芒角也　疏正训为长木官之最长也其火金水土正亦然】火正曰祝融【注祝融明貌】金正曰蓐收【注秋物摧蓐而可収也】水正曰元冥【注水隂而幽防】土正曰后土【注土为羣物主故称后也】魏献子曰社稷五祀谁氏之五官也对曰少皥氏有四叔【疏四叔是少皥之子孙未知于少皥逺近也四叔出于少皥耳其使重为句芒非少皥使之世族谱云少皥氏其官以鸟为名然则此官皆在髙阳之世也楚语云少皥氏之衰也九黎乱徳民神杂糅不可方物颛顼受之乃命南正重司天以属神命火正黎司地以属民是则重黎居官在髙阳之世也又郑语云黎为髙辛氏火正命之曰祝融则黎为祝融又在髙辛氏之世案世本及楚世家云髙阳生称称生卷章卷章生黎如彼文黎是颛顼之曾孙也楚语云少皥之衰颛顼受之即命重黎似是即位之初不应即得命曽孙为火正也少皥世代不知长短颛顼初已命黎至髙辛又加命不应一人之身緜歴两代事既久逺书复散亡如此参差难可考校世家云共工作乱帝礐使黎诛之而不尽帝诛黎而以其弟吴冋为黎复居火正为祝融即如此言黎或是国名官号不是人之名字颛顼命黎髙辛命黎未必共是一人言世不失职二者或是父子或是祖孙其事不可知也由此言之少皥四叔未必不有在髙辛世者也】曰重曰该曰修曰熙实能金木及水【注能治其官】使重为句芒【注木正】该为蓐収【注金正】修及熙为元防【注二子相代为水正】世不失职遂济穷桑此其三祀也【注穷桑少皥之号四子能治其官使不失职济成少皥之功】颛顼氏有子曰犂为祝融【注犂为火正】共工氏有子曰句龙为后土【疏共工有子谓后世子耳亦不知句龙为后土在于何代少皥氏既以鸟名官此当在颛顼以来耳】此其二祀也后土为社稷田正也【注掌播殖也】有烈山氏之子曰柱为稷自夏以上祀之周弃亦为稷自商以来祀之
　　汉书百官公卿表自颛顼以来为民师而命以民事有重黎句芒祝融后土蓐収元冥之官
　　蕙田案此木正火正金正水正土正及田正凡六官名皆颛顼以后之制尧命弃为后稷盖因于此　史记黄帝置左右大监监于万国其文不见于经故不备载
　　观承案五官之外又有田正则是六官矣此即禹于水火金木外分土与谷为六府之所本也
　　右上古官制
　　书周官唐虞稽古建官惟百内有百揆四岳外有州牧侯伯【尧舜考古以建百官内置百揆四岳象天之有五行外置州牧十二及五国之长上下相维外内咸治言有法】庶政惟和万国咸宁【官职有序故众政惟和万国皆安所以为正治疏唐尧虞舜考行古道立官惟数止一百也内有百揆四岳者百揆揆度百事为羣官之首立一人也四岳内典四时之政外主方岳之事立四人也外有州牧侯伯牧一州之长侯伯五国之长各监其所部之国外内置官各有所掌众政惟以协和万邦所以皆安也】
　　【吕氏祖谦曰唐虞建官惟百而谓之稽古则官之有百盖前于唐虞矣侯伯逮春秋犹袭以霸者之称在唐虞则必次州牧而总诸侯者也唐虞之官见于书者犹多成王独举其四惟识其大故能挈其纲也】
　　尧典乃命羲和钦若昊天厯象日月星辰敬授人时【重黎之后羲氏和氏世掌天地四时之官　疏楚语云颛顼命南正重司天以属神火正黎司地以属民尧育重黎之后使复典之以至夏商据此则自夏及商无他姓也吕刑称乃命重云重即羲即和也羲和虽别为氏族而出自重故吕刑以重言之】
　　朱子曰厯是古时一件大事故炎帝【当作少昊】以鸟名官首曰鳯鸟氏厯正也嵗月日时既定则百工之事可考其成
　　共工方鸠僝功【共工官称】
　　帝曰咨四岳【四岳即羲和之四子分掌四岳之诸侯故称焉】
　　朱子曰四岳官名一人而总四岳诸侯之事也语类问四岳百揆曰四岳是总在外诸侯之官百揆则总在内百官者又问四岳是一人是四人曰汝能庸命巽朕位不成让于四人又如咨二十有二人乃四岳九官十二牧尤见得四岳只是一人
　　蕙田案孔以四岳即羲仲羲叔和仲和叔四人分掌四岳之事其説牵合难信据春秋云夫许太岳之后也又云谓我姜戎四岳之裔胄也则尧时四岳盖姜姓姜姓出于神农与羲和之出自髙阳者异矣
　　舜典纳于百揆百揆时叙【揆度也度百事总百官纳舜于此官】
　　【蔡氏沈曰百揆者揆度庶政之官惟唐虞有之犹周之冡宰也】
　　乃日觐四岳羣牧班瑞于羣后
　　【蔡氏沈曰四岳四方之诸侯羣牧九州之牧伯也】
　　【邓氏孝孺曰四岳领羣牧羣牧领羣后】
　　月正元日舜格于文祖询于四岳辟四门【询谋也谋政治于四岳开辟四方之门未开者广致众贤】明四目逹四聪咨十有二牧曰食哉惟时【咨亦谋也所重在于民惟当敬授民时】柔逺能迩惇徳允元【柔安迩近惇厚也元善之长言当安逺乃能安迩厚行徳信使足长善】而难任人蛮夷率服【任佞难拒也佞人斥逺之则忠信昭于四夷皆相率而来服】
　　舜曰咨四岳有能奋庸熈帝之载【奋起庸功载事也访羣臣有能起发其功广尧之事者】使宅百揆亮采恵畴【亮信恵顺也求其人使居百揆之官信立其功顺其事者谁乎】佥曰伯禹作司空【四岳同辞而对禹代鲧为崇伯入为天子司空治洪水有成功言可用之】帝曰俞咨禹汝平水土惟时懋哉【然其所举称禹前功以命之懋勉也惟居是百揆勉行之】禹拜稽首让于稷契暨臯陶【居稷官者弃也契臯陶二臣名稽首首至地】帝曰俞汝往哉【然其所推之贤不许其让勅使往宅百揆】
　　【蔡氏沈曰佥众也四岳所领四方诸侯有在朝者也平水土者司空之职盖四岳及诸侯言伯禹见作司空可宅百揆舜然其举而咨禹使仍作司空而兼行百揆之事录其旧绩而勉其新功也以司空兼百揆如周以六卿兼三公后世以他官平章事知政事亦此类也】
　　帝曰弃黎民阻饥汝后稷播时百谷【阻难播布也众人之难在于饥汝后稷布种是百谷以济之美其前功以勉之】
　　【金氏履祥曰弃之为稷久矣帝始即位因其职而中命之也舜典凡不咨而命命而不让者皆因其职而申命之也】
　　帝曰契百姓不亲五品不逊【五品谓五常逊顺也】汝作司徒敬敷五教在寛【布五常之教务在寛所以得人心亦美其前功】
　　帝曰臯陶蛮夷猾夏冦贼奸宄汝作士五刑有服【士理官也五刑墨劓剕宫大辟服从也言得轻重之中正】五服三就【既从五刑谓服罪也行刑当就三处大罪于原野大夫于朝士于市】五流有宅五宅三居【谓不忍加刑则流放之若四凶者五刑之流各有所居五居之差有三等之居大罪四裔次九州之外次千里之外】惟明克允【言臯陶能明信五刑施之逺近蛮夷猾夏使咸信服无敢犯者因禹让三臣故厯述之】
　　朱子曰礼乐所以成教化而兵刑辅之当唐虞之时礼乐之官析为二兵刑之官合为一详畧之意可见【薛氏季宣曰礼大刑用甲兵则蛮夷盗贼之事亦领于士师也】
　　【陈氏大猷曰隆古之时兵既不常用但领之于士官圣人仁天下之深意也唐虞兵刑之官合为一而礼乐分为二成周礼乐之官合为一而兵刑分为二盖帝者之世详于化而畧于政王者之世详于政而畧于化此世变升降之异也】
