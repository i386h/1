<!-- { "loadSidebar": true } -->
　　礼志政和三年诏封王安石为舒王配享安石子雱临川伯从祀新仪成以孟春元日释菜仲春仲秋上丁日释奠以兖国公顔回邹国公孟轲舒王王安石配飨殿上琅琊公闵损东平公冉耕下邳公冉雍临淄公宰予黎阳公端木赐并西向彭城公冉求河内公仲由丹阳公言偃河东公卜商武城侯曾参并东向东庑颍川侯颛孙师以下至成都伯扬雄四十九人并西向西庑长山侯林放以下至临川伯王雱四十八人并东向颁辟雍大成殿名于诸路州学
　　五年太常等言兖州邹县孟子庙诏以乐正子配享公孙丑以下从祀皆拟定其封爵乐正子克利国侯公孙丑寿光伯万章博兴伯浩生不害东阿伯孟仲子新防伯陈臻莱伯充虞昌乐伯屋庐奉符伯徐辟仙源伯陈代沂水伯彭更雷泽伯公都子平隂伯咸丘蒙须城伯髙子泗水伯桃应胶水伯盆成括莱阳伯季孙丰城伯子叔承阳伯大晟乐成诏下国子学选诸生肄习上丁释奠奏于堂下以祠先圣
　　辍耕录宋黄震云徃嵗顔孟配享并列先圣左近升曾子子思又并列先圣左而虗其右不以相向震闻太学博士陆鹏举云初制顔孟配享左顔而右孟熈丰新经盛行以王安石为圣人没而跻之配享位顔子下故左则顔子及安石右则孟子未几安石女婿蔡卞当国谓安石不当在孟子下迁安石于右与顔子对而移孟子位第三次顔子之下遂左列顔孟而右列安石又未几蔡卞再欲升安石厌顔子渐次而升为代先圣张本
　　玉海政和六年闰正月二日诏髙丽受学者元日随贡士释菜
　　宋史徽宗本纪宣和四年三月辛酉幸秘书省遂幸太学赐秘书少监翁彦深王时雍国子祭酒韦寿隆司业权邦彦章服馆职学官诸生恩锡有差
　　阙里志宣和四年车驾幸太学奠谒先圣
　　宋史钦宗本纪靖康元年五月戊辰罢王安石配飨孔子庙庭
　　礼志靖康元年右諌议大夫杨时言王安石学术之谬请追夺王爵明诏中外毁去配享之像使邪説辞不为学者之惑诏降安石从祀庙庭尚书傅墨卿言释奠礼馔宜依元丰祀仪陈设其五礼新仪勿复遵用杨时传时以谏议大夫兼国子祭酒上言蔡京用事二十余年蠧国害民几危宗社人所切齿而论其罪者莫知其所本也盖京以继述神宗为名实挟王安石以圗身利故推尊安石加以王爵配飨孔子庙庭今日之祸实安石有以启之伏望追夺王爵明诏中外毁去配享之像使邪説滛辞不为学者之惑疏上安石遂降从祀之列
　　【挥尘前录崇宁中以王荆公配宣圣亚兖公而居邹公之上故迁邹于兖之次靖康初诏黜荆公但舁塑像不复移邹公于旧位至今天下庠序悉兖邹并列而虗右虽后来重建者举皆沿袭而竟不能革也容斋随笔自唐以来相传以孔门髙弟顔渊至子夏为十哲故坐祀于庙堂上其后升顔子配享则进曾子于堂居子夏之次以补其阙然顔子之父路曾子之父防乃在庑下从祀之列子处父上神灵有知何以自安所谓子虽齐圣不先父食正谓是也又孟子配食与顔子并而其师子思子思之师曾子亦在下此两者于礼于义实为未然特相承既久莫之敢议耳】
　　髙宗本纪绍兴十年秋七月甲子以释奠文宣王为大祀
　　玉海绍兴十年七月甲子复释奠文宣王为大祀用王普请也祀前受誓戒加笾豆十二其礼如社稷又在京为大祀州县为中祀
　　宋史髙宗本纪绍兴十四年三月己巳幸太学
　　礼志绍兴十三年七月国学大成殿告成奉安庙像明年二月国子司业髙闶请幸学上从之诏略曰偃革息民恢儒建学声明丕阐轮奂一新请幸方坚理宜从欲将欵谒于先圣仍备举于旧章三月上服鞾乘辇入监止辇于大成殿门外入幄羣臣立班于庭帝出幄升东阶跪上香执爵三祭酒再拜羣臣皆再拜上降入幄分奠从祀如常仪尚舍先设次于崇化堂之后及堂上之东南向设御坐閤门设羣臣班于堂下如月朔视朝之仪宰辅从臣次于中门之外上乘辇幸太学降辇于堂入次更衣讲官入就堂下讲位北向执经官学生皆立于堂下东西相向帝出次升御座羣臣起居如仪乃命三公宰辅以下升堂皆就位左右史侍立讲书及执经官北面起居再拜皆命之升立于御坐左右学生北面再拜分立两庑北上内侍进书案牙籖以经授执经官赐三公宰辅以下坐讲毕羣臣皆起降阶东西相向立执经官降讲官进前致词乃降北面再拜左右史降乃赐茶三公以下北面再拜升各立于位后学生北面再拜分立两庑上下就坐赐茶毕三公以下降阶学生自两庑降阶北面再拜羣臣以次出上降坐还次乘辇还宫特命礼部侍郎秦熺执经司业髙闶讲易之防遂幸养正持志二斋赐闶三品服学官迁秩诸生授官免举赐帛有差上既奠拜注视貌象翼翼钦慕覧唐明皇及太祖真宗徽宗所制赞文命有司悉取从祀诸赞皆录以进帝遂作先圣及七十二子赞冠以序文亲洒翰墨以方载之五月丙辰登之防殿备仪卫作乐命监学之臣自行宫北门迎置学宫揭之大成殿上及二庑序曰朕自睦邻息兵首开学校教飬多士以遂忠良继幸太学延见诸生济济在庭意甚嘉之因作文宣王赞机政余闲歴取顔回而下七十二人亦为制赞用广列圣崇儒右文之声复知师弟之间缨弁森森覃精绎思之训其于世道人心庶几焉
　　蕙田案礼志云绍兴十三年七月国学大成殿告成明年二月国子司业髙闶请幸学从之髙宗纪亦云十四年三月己巳幸太学而通考乃云十三年恐传冩之误也
　　王圻续通考乾道八年正月丙戌宰辅请讨论上丁释奠及太子入学之仪上曰文王世子篇载此甚详梁克家奏入学以齿则知父子君臣长防之道虞允文奏事备于礼经上曰可令有司讨论以闻
　　玉海淳熈三年赵粹中请削去安石从祀
　　宋史孝宗本纪淳熈四年二月乙亥幸太学祗谒先圣退御敦化堂命国子祭酒林光朝讲中庸
　　秋七月乙酉罢临川伯王雱从祀
　　李焘焘论两学释奠从祀孔子当升范仲淹欧阳修司马光蘓轼黜王安石父子从祀武成王当黜李勣众议不叶止黜王雱而已
　　王圻续通考淳熈七年二月十七日礼官言祥符间颁下州县祭器止有散尊与新仪不同乞除去兼政和之后配位从祀神位升降及封爵不同虑州县塑绘不一乞依国子监大成殿并两庑从祀位数爵号姓名并尊器制度颁降从之
　　宋史胡安国传安国除提举万寿观兼侍读未行谏官陈公辅上疏诋假托程頥之学者安国奏曰孔孟之道不传久矣自颐兄弟始发明之然后知其可学而至今使学者师孔孟而竟不得从颐学是入室而不由户本朝自嘉祐以来西都有邵雍程颢及其弟颐闗中有张载皆以道徳名世公卿大夫所钦慕而师尊之防王安石蔡京等曲加排抑故其道不行望下礼官讨论故事加之封爵载在祀典比于荀韩氏
　　玉海绍熈元年十月知漳州朱熹条上释奠礼仪数事后不果行
　　朱子乞増修礼书状伏见本军昨凖尚书礼部符下政和五礼祭祀仪式窃尝参考其间颇有未详备处方欲具状申审今覩进奏官报近者判部侍讲侍郎奏请编类州县臣民礼仪镂版颁降已奉圣防依奏此诚化民善俗之本天下幸甚然熹窃虑其间未详备处将来奉行或致抵牾今具如后须至申闻者一所凖行下释奠礼仪熹案其神位除正配三位外有殿上两廊从祀未见位号名数不委新仪全书有无具载欲乞讨论并赐行下然案祀令二月八月上丁释奠文宣王以兖国公邹国公配牲共用羊一豕一白币三而已今其所祀乃近一百余位一羊一豕无缘可以遍及又州县庙学窄狭祭器献官多不及数徃徃不能二分献其为欺慢莫甚于斯窃欲更乞相度申明许令州学免祭两廊诸位县学并免殿上十位庶几事力相称仪物周备可以尽其诚敬熹又案行下释奠行事仪引三献官诣舒王神位前一节系政和间所定后来靖康年中已有指挥追贬王安石爵秩停罢配享讫今来上件仪注尚仍旧文窃虑州县奉行反至疑惑亦合申明改正并乞台照一所凖行下释奠陈设仪云设着尊四牺尊四为二重在殿之东南隅北向西上【配位即于正位酌尊之东】着尊在前有坫加勺幂为酌尊【着尊一实明水为上尊余实泛齐初献酌之牺尊一实明水为上尊余实醴齐亚终献酌之】熹案后章行事仪云初献酌牺尊之泛齐亚终献酌象尊之醴齐与此不协窃疑两处必有一误寻考祭社稷祀风雨雷师陈设皆设牺尊象尊为酌尊乃知正是此章之误其着字当作牺字牺字当作象字又既云北向则是牺尊在北象尊在南所云在前亦是重复倒置欲乞申明改正行下一所凖行下释奠祭祀陈设章皆云又设太尊二山尊二在神位前【太尊一实泛齐山尊一实醴齐各以一尊实明水】着尊二牺尊二象尊二壶尊六【着尊一实盎齐牺尊一实醍齐象尊一实沈齐各以一尊实明水壶尊三实元酒三实三酒明水元酒皆在上五齐三酒皆以本处酒充】在殿下皆北向西上加幂五齐三酒皆设而不酌熹按此太尊山尊乃是都共设于殿之前楹坛之南面其北更容献官拜跪酌献非是逐位之前各设四尊所谓北向者恐是太尊二为一行其南山尊二为一行又次南阶下着尊二为一行又次南牺尊二为一行又次南象尊二为一行又次南壶尊六为三行【其南向者反此】所谓西上者为西实元酒东实五齐三酒【其东上者反此】未委是否乞讨论并赐行下
　　朱子语类古人神位皆西坐东向故献官皆西向拜而今皆南向了释奠时献官犹西向拜不知是如何若宣圣庙室则先圣东向先师南向今既一列皆南向到拜时亦向望西拜都是相背　古人用笾豆簠簋等陈于地当时只席地而坐故如此饮食为便今塑像髙髙在上而祭馔反陈于地情文全不相称夫子像设置于椅上已不是又复置在防座上到春秋释奠却乃陈簠簋笾豆于地是甚义理　释奠据开元礼只是临时设位后来方有塑像顔孟配享始亦分位于先圣左右后来方并坐于先圣之东西向孔子居中顔孟当列东坐西向七十二人先是排
　　东庑三十六人了却方是西头排起当初如此自升曾子于殿上下面趱一位次序都乱了又云某经歴诸处州县学都无一个合礼序　开宝礼只是全录开元礼易去帝号耳若政和五礼则甚错今释奠有伯鱼而无子思又十哲亦皆差互且仲弓反在上且如绍兴中作七十二子赞只据唐爵号不知后来已经加封矣近尝申明之　孟子配享乃荆公请之配享只当论传道合以顔子曾子子思孟子配
　　蕙田案配享之位得朱子此论始定
　　文献通考绍熈间项安世为越州敎授告先师文曰常平使者朱熹为安世言开元礼先圣东向先师南向故三献官皆西向则稽古尚右也今祀典正位南向配位西向三献官犹西向则兼而用之也独此府庙学有司以私意复古使配位皆东向此古者先圣之位也拂今之法戾古之意先师其不妥于此也安世用惕然不敢宁处谨择日奉安先师于西向故位不敢不告惟先师鍳之
　　朱子乞以泗水侯从祀先圣状熹恭覩崇宁元年二月二十五日诏封孔鲤为泗水侯孔伋为沂水侯今案本部降到神位名号其泗水侯独未得在从祀之列葢尝考之论语伯鱼过庭亲承诗礼之训先圣又尝使为周南召南之学其才虽曰不及顔渊然亦不应尽出七十子之下窃意当世礼官一时讨论偶失编载非故有所取舍升黜于其间也熹愚欲望朝廷特赐详酌将泗水侯列于从祀位在七十子之后沂水侯之前庶几孔门之贤悉登祀典有以仰称崇宁圣诏褒崇之意须至申闻者
