<!-- { "loadSidebar": true } -->
　　士昏礼记妇洗在北堂直室东隅篚在东北面盥【注洗在北堂所谓北洗北堂房中半以北洗南北直室东隅东西直房戸与隅间　疏房与室相连爲之房无北壁故得北堂之名故云洗在北堂也云北堂房半以北者以其南堂是户外半以南得堂名则堂是户外之称则知此房半以北得堂名也知房无北户者见上文云尊于房户之东房有南户矣燕礼大射皆云羞膳者升自北阶立于房中不言入房是无北壁而无户是以得设洗直室东隅也云洗南北直室东隅者是南北节也云东西直房戸与隅间者是东西节也】
　　有司彻酌致爵于主妇主妇北堂
　　大射仪工人士与梓人升自北阶　卒画自北阶下司宫埽所画物自北阶下【注工人士梓人司宫位在北堂下　疏南方不见有其位其人升降自北阶明位在北堂下也】
　　郝氏敬曰北阶堂后阶
　　乃命执幕者执幕者升自西阶立于尊南北面东上【注羞膳者由堂东升自北阶立于房西面南上不言命者不升堂略之】
　　朱子释宫房中半以北曰北堂有北阶士昏礼记妇洗在北堂直室东隅注曰北堂房中半以北贾氏曰房与室相连爲之房无北壁故得北堂之名案特牲馈食礼记尊两壶于房中西墉下南上内賔立于其北东面南上宗妇北堂北上内賔在宗妇之北乃云北堂又妇洗在北堂而直室东隅是房中半以北爲北堂也妇洗在北堂而士虞礼主妇洗足爵于房中则北堂亦通名房中矣大射仪工人士与梓人升下自北阶注曰位在北堂下则北阶者北堂之阶也蕙田案以上房内北堂仪礼所载皆主东房爲之盖主人主妇位在东也诗衞风焉得諠草言树之背传背北堂也疏背者向北之义岂男子居恒常在奥而妇人常在北堂欤北阶即北堂之阶其西房之制不可考矣又案以上东房西房
　　仪礼聘礼西夹六豆设于西墉下北上六壶西上二以并东陈【注东陈在北墉下】馔于东方亦如之【注东方东夹室】堂上之馔八西夹六【注八六者豆数也】
　　公食大夫礼大夫立于东夹南　宰东夹北
　　礼记杂记成庙则衅之门夹室皆用鸡先门而后夹室割鸡门当门夹室中室【疏门庙门也夹室东西厢也】
　　内则大夫七十而有阁天子之阁左达五右达五公侯伯于房中五大夫于阁三【注阁以板爲之庋食物也达夹室大夫言于阁与天子同文　疏宫室之制中央爲正室正室左右爲房房外有序序外有夹室天子尊庖厨逺故左夹室五阁右夹室五阁诸侯卑庖厨宜稍近故降于天子惟在一房之中而五阁也大夫既卑无嫌故亦于夹室而阁三也】方氏慤曰夹室以自是而夹于外故谓之达
　　陆氏佃曰堂上爲达公侯伯于房中下天子也左达左夹室前堂右达右夹室前堂
　　朱子释宫序之外谓之夹室公食大夫礼大夫立于东夹南注曰东于堂贾氏曰序以西爲正堂序东有夹室今立于堂下当东夹是东于堂也又案公食礼宰东夹北西面贾氏曰位在北堂之南与夹室相当特牲馈食礼豆笾铏在东房注曰东房房中之东当夹北则东夹之北通爲房中矣室中之西与右房之制无明文东夹之北爲房中则西夹之北盖通爲室中其有两房者则西夹之北通爲右房也欤
　　蕙田案夹室之制孔安国谓房与夹室实同而异名郑康成又谓房当夹室之北非也尚书顾命明分西夹与西房爲二孔氏何得合而一之房之南即堂之东西空处疏谓序中半以南乃得堂称堂上行事非专一所近戸则爲戸东户西近房则言房外之东房外之西康成何得云夹在房南乎夹室在序之两旁当以贾氏公彦之疏爲定其士丧礼袭绖于序东之疏云序墙之东当东夹之前公食大夫礼賔升大夫立于东夹南之疏云序以西爲正堂序东有夹室又公许賔升公揖退于厢之疏云室有东西厢曰庙其夹皆在序外是也盖夹室与房一在序外一在序内不相混也乃郝仲舆又谓夹室在庭之两旁东西相向与堂不属万氏斯同谓顾命明言西夹南向则夹非东西相向可知矣礼祖宗之祧主皆藏于夹室以其在序之两旁故可藏于此若在庭之左右则是子孙俨然居上而坐祖宗于堂下矣有是理乎夹室与左右房并在堂北何云与堂不属乎陈用之谓房之南有东西夹室亦同郑氏之误不知夹室之前亦谓堂内则谓之左达右达山隂陆氏谓堂上爲达左达左夹室前堂右达右夹室前堂是也内则又谓大夫于阁三是大夫兼有夹室不特有左右房而已
　　又案以上东西夹室
　　右庙中房室之制

　　五礼通考巻六十
<经部,礼类,通礼之属,五礼通考>
　　钦定四库全书
　　五礼通考巻六十一
　　刑部尚书秦蕙田撰
　　吉礼六十一
　　宗庙制度
　　周礼春官司几筵凡大朝觐大飨射凡封国命诸侯王位设黼衣【注斧谓之黼其绣白黒采以绛帛爲质依其制如屏风然　疏屏风之名出于汉世郑以今晓古故举屏风而爲况也孔注顾命其置竞户牖间竞终也戸牖间狭故置之终满户牖间也】筵国賔于牖前
　　仪礼觐礼天子设斧依于户牖之间左右几天子衮冕负斧依【注依如今绨素屏风也有绣斧文所以示威也斧谓之黼天子衮冕南面而立以俟诸侯见疏尔雅戸牖之间谓之扆以屏风爲斧文置于依地孔安国顾命传云扆屏风画爲斧文置户牖间是也白与黒谓之黼】
　　士虞礼佐食无事则出户负依南面【注戸牖之间谓之依　疏此尔雅文谓戸西南面也】
　　书顾命狄设黼扆缀衣【传狄下士扆屏风画爲斧文置户牖间复设屋帐象平生所爲疏释宫云牖户之间谓之扆李巡曰谓牖之东戸之西爲扆郭璞曰窓东户西也礼云斧扆者以其所在处】
　　【名之郭璞又云礼有斧扆形如屏风画爲斧文置于扆地因名爲扆是先儒相传黼扆者屏风画爲斧文在于户牖之问考工记云画缋之事白与黑谓之黼是用白黒画屏风置之于扆地故名此物爲黼扆】尔雅释宫牖户之间谓之扆
　　书顾命牖间南向敷重篾席【防牖谓窓也间者窓东户西户牖之间也周理司几筵云凡大朝觐大飨射凡封国命诸侯王位设黼扆扆前南向设席彼所设者即此坐也户牖之间谓之扆彼言扆前此言牖间即一坐也又觐礼天子待诸侯设斧依于户牖之间彼在庙此在寝其牖间之坐则同】
　　仪礼士昏礼赞醴妇席于戸牖间【注设户西牖东南面位　疏以其賔客位于此是以礼子礼妇皆于此尊之故也】
　　乡饮酒礼乃席賔【注賔席牖间南面】
　　朱子释宫戸牖之间谓之依郭氏曰窗东户西也觐礼斧扆亦以设之于此而得扆名士昏礼注曰戸西者尊处以尊者及賔客位于此故又曰客位
　　陈氏礼书黼或作斧扆或作依则依欲其有所依黼明其有所断也【旧图从广八尺画斧无柄设而不用之意】朝于寝觐于庙射于郊学朝于明堂皆于戸牖之间设之其制则左右有张容焉荀卿曰居则设容负张扆容之爲物盖若唱射之容尔雅曰容谓之防郭璞谓如曲屏风观此则天子张容之制可知矣然礼言负黼扆则张容不画黼矣诗曰既登乃依士虞礼佐食无事出戸负扆南面盖诸侯至士皆有依焉或画或否不可考也掌次王大旅上帝张氊案设皇邸郑司农曰皇羽覆上邸后版也郑康成谓后版屏风与染羽象鳯羽色而爲之孔颍达谓大方版于坐后此不在寝庙无扆不得云扆故别名皇邸然皇邸非扆类也其说误矣蕙田案以上扆戸牖间人君之制则设黼依于此士大夫设賔席焉尊賔也
　　燕礼司宫筵賔于戸西东上
　　士昏礼主人筵于戸西西上右儿
　　士冠礼賔受醴于戸东
　　聘礼主人立于戸东祝立于牖西堂上八豆设于戸西【注户室戸也】夫人归礼堂上笾豆六设于戸东
　　朱子释宫戸东曰房戸之间士冠礼注曰房西室戸东也寝庙以室爲主故室戸专得戸名凡言户者皆室户若房戸则兼言房以别之大夫士房戸之间于堂爲东西之中案诗正义曰乡饮酒义云尊于房户之间賔主共之由无西房故以房与室戸之间爲中也又乡饮酒礼席賔于戸牖间而义曰賔坐于西北则大夫士之戸牖间在西而房户间爲正中明矣人君之制经无明证案释宫曰两阶间谓之乡郭氏曰人君南乡当阶间则人君之室正中其西爲右房而户牖间设扆处正中矣又案诗斯干曰筑室百堵西南其戸笺曰天子之寝左右房异于一房者之室戸也正义曰大夫惟有一东房故室户偏东与房相近天子诸侯既有右房则室当在其中其戸正中比一房之室户爲西当考
　　蕙田案以上户东戸西牖西戸东正室外近东房之处戸西则中也故筵賔戸西兼户牖而言则曰戸牖间省文则但曰戸西也牖西则近西房矣朱子以房户间爲正中夫房与室户之中则有楹矣岂成规制郑注所以不可从也
　　公侧袭受玉于中堂与东楹之间【注中堂南北之中也入堂深尊賔事也东楹之间亦以君行一臣行二　疏凡庙之室堂皆五架栋南面皆有两架栋北一架下有壁开户栋南一架谓之楣则楣北有二架楣南有一架今于当楣北面拜讫乃更前北侵半架于南北之中乃受玉故云南北之中乃入堂深尊賔事故也云东楹之间亦以君行一臣行二者两楹之间爲賔主处中今乃于东楹之间更侵东半间故云君行一臣行二也】振币进授当东楹北面　受币堂中西北面【注堂中西中央之西】受币于楹间【注敌也】
　　士昏礼授于楹间南面【注授于楹间明爲合好　疏楹间谓两楹之间凡賔主敌者授于楹间非敌者不于楹间是以聘礼賔觌大夫云受币于楹间南面郑注云授币于楹间敌也聘礼又云公侧袭受玉于中堂与东楹之间郑注云东楹之间亦以君行一臣行二至礼賔及賔私觌皆云当东楹是尊卑不敌故不于楹间也今使者不敌而云楹间故云明爲合好也】
　　乡射礼司正由楹内适阼阶上遂立于楹间以相拜【注楹内楹北相谓赞主人】
　　乡射礼记射自楹间【注楹间中央东西之节也】
　　乡饮酒礼介揖让升授主人爵于两楹之间【注就尊南授之　疏以上云尊于房戸间当两楹之北故云就尊南授之也】
　　礼记檀弓夫子曰殷人殡于两楹之间则与賔主夹之也
　　仪礼乡饮酒礼主人坐奠爵于西楹南介右　主人坐取爵于西楹下
　　燕礼司宫尊于东楹之西
　　诗小雅斯干有觉其楹【疏有觉然高大者其宫寝之楹柱也】
　　【何氏楷曰楹谓之柱说文云楹之言盈盈然对立之貌】
　　朱子释宫堂之上东西有楹楹柱也古之筑室者以垣墉爲基而屋其上惟堂上有两楹而已楹之设盖于前楣之下案乡射礼曰射自楹间注曰谓射于庠也又曰序则物当栋堂则物当楣物画地爲物射时所立处也堂谓庠之堂也又曰豫则钩楹内堂则由楹外当物北面揖豫即序也钩楹绕楹也物当栋而升射者必钩楹内乃北面就物则栋在楹之内矣物当楣而升射者由楹外北面就物又郑氏以爲物在楹间则楹在楣之下也又案释宫曰梁上楹谓之棁棁侏儒柱也梁楣也侏儒柱在梁之上则楹在楣之下又可知矣
