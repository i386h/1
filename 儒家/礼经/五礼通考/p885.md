<!-- { "loadSidebar": true } -->
　　元嘉二十年何承天进元嘉术表曰月有迟疾日月蚀不在朔望非法意也故元嘉皆以盈缩定其小余以正朔望之日钱乐之严粲奏曰承天法每月有频三大频二小比旧法殊为异旧日蚀不唯在朔亦有在晦及二日公羊传所谓或失之前或失之后愚谓此一条自宜仍旧员外散骑郎皮延宗又难承天若晦朔定大小余纪首值盈则退一日便应以故嵗之晦为新纪之首承天乃改新法依旧术不复每月定大小余如延宗所难太史所上
　　北齐书方技列传信都芳私撰书名为灵宪算月有频大频小食必以朔证据甚甄明每云何承天亦为此法不能精灵宪若成必当百代无异议书未就而卒唐书志傅仁均戊寅元术月有三大三小孝孙使算学博士王孝通以甲辰术法诘仁均曰平朔定朔旧有二家三大三小为定朔望一大一小为平朔望日月行有迟速相及谓之合会晦朔无定由时消息若定大小皆在朔者合会虽定而蔀元纪首三端并失若上合履端之始下得归余于终合会有时则甲辰元术为通术矣仁均对曰书云季秋月朔辰弗集于房孔氏云集合也不合则日蚀可知又云先时者杀无赦不及时者杀无赦既有先后之差是知定朔矣诗云十月之交朔日辛卯又春秋传曰不书朔官失之也自后术差莫能详正故秦汉以来多非朔食宋御史中丞何承天防欲见意不能详究乃为散骑侍郎皮延宗等所抑孝通之语乃延宗旧説治数之本必推上元日月如合璧五星如连珠夜半甲子朔旦冬至自此七曜散行不复余分普尽总会如初唯朔分气分有可尽之理因其可尽即有三端此乃纪其日数之元尔或以为即夜半甲子朔冬至者非也冬至自有常数朔名由于月起月行迟疾匪常三端安得即合故必须日月相合与至同日者乃为合朔冬至耳
　　大衍术合朔议曰虞曰所谓朔在会合茍躔次既同何患于频大也日月相离何患于频小也春秋日蚀不书朔者八公羊曰二日也谷梁曰晦也左氏曰官失之也刘孝孙推俱得朔日以丘明为是乃与刘焯皆议定朔为有司所抑不得行傅仁均始为定朔而曰晦不东见朔不西脁
　　元史志古法谓月平行十三度十九分度之七汉耿夀昌以为日月行至牵牛东井日过度月行十五度至娄角始平行赤道使然贾逵以为今合朔望月食加时所以不中者盖不知月行迟疾意李梵苏统皆以月行当有迟疾不必在牵牛东井娄角之间乃由行道有逺近出入所生刘洪作乾象术精思二十余年始悟其理列为差率以囿进退损益之数后之作术者咸因之至唐一行考九道委蛇曲折之数得月行疾徐之理先儒谓月与五星皆近日而疾逺日而迟数家立法以入转一周之日为迟疾二术各立初末二限初为益末为损在疾初迟末其行度率过于平行迟初疾末率不及于平行自入转初日行十四度半强从是渐杀积七日适及平行度谓之疾初限其积度比平行余五度四十二分自是其疾日损又积七日行十二度防强向之益者尽损而无余谓之疾末限自是复行迟度又积七日适及平行度谓之迟初限其积度比平行不及五度四十二分自此其迟日损行度渐増又歴七日复行十四度半强向之益者亦损而无余谓之迟末限入转一周实二十七日五十五刻四十六分迟疾极差皆五度四十二分旧法日为一限皆用二十八限今定验得转分进退时各不同今分日为十二共三百三十六限半之为半周限析而四之为象限
　　梅氏文鼎曰月行迟疾一周之日数内分四限入转初日太隂行最疾积至六日八十余刻而复于平行谓之疾初限厥后行渐迟积至十三日七十七刻竒而其迟乃极谓之疾末限于是太隂又自最迟以复于平行亦六日八十余刻谓之迟初限厥后行又渐疾亦积至十三日七十七刻竒其疾乃极如初日矣谓之迟末限合而言之共二十七日五十五刻四十六分而迟一周谓之转终也
　　迟疾分限数何也太隂行天有迟疾其迟疾又有初末与太阳之盈缩同所不同者太阳之盈缩以半嵗周分初末而其盈缩之度止于二度竒太隂之迟疾以十三日七十七刻竒分初末而其迟疾之度至于五度竒【疾初只六日八十八刻竒而疾五度迟初只六日八十八刻竒而迟五度】术家以八百二十分为一限【即八刻竒】一日分十二限十二分而自朝至暮逐限之迟疾细分可得而求矣
　　以右旋之度言之日每日平行一度月每日平行十三度有竒合朔时日月同度积策七日【二八二六四八二五】而月度超前离日一象限是为上又积策而月度离日半周天与日对度是为望自此以后月向日行又积策而距日一象限是为下更积策而月追日及之又复周度而为合朔矣凡此者皆有常度有常期故谓之经朔经望经也乃若定朔定望定则有时而后于常期故有加差焉有时而先于常期故有减差焉凡加差之因有二一因于日度之盈夫日行既越于常度则月不能及一因于月度之迟夫月行既迟于常度则不能及日二者皆必于常期之外更増时刻而后能及于朔望之度故时刻加也减差之因亦有二一因于日度之缩夫日行既缓于常度则月易及之一因于月度之速夫月行既速于常度则易及于日二者皆不待常期之至而已及于朔望之度故时刻减也乃若以日之盈遇月之迟二者皆宜有加差以日之缩遇月之疾二者皆宜有减差故【盈与迟缩与疾】并为同名而其度宜并若以日之盈遇月之疾在日宜加在月则宜减以日之缩遇月之迟在日宜减在月宜加故【盈与疾缩与迟】并为异名而其度宜相减用其多者为主也如上所论既以【盈缩迟疾】二差同名相从异名相消则加减差之大致已定然而又有乘除者上所言者度也非时刻也故必以此所得之度分【即同名相从异名相消之度分】用每限之时刻【八百二十分】乘之为实每限之月行度为法【即迟疾行度】除之即变为时刻而命之为加减差矣以异乘同除之理言之月行迟疾行度则所积时刻为八百二十分今加减之度有几个迟疾行度则月行时刻亦当有几个八百二十分故以此乘除而知加减差之时刻
　　新法算引太隂之行参错不一推步筹算为力倍艰苟或分秒乖违交食岂能宻合故必细审其行度所以然而后可立法致用也盖月较诸曜本旋之外行复多种第一曰平行一日十三度有竒但此行之界凡四一界是从某宫次度分起算此界定而不动二界为本天之最髙此非定界每日自顺天右行七分有竒是月距本天最髙一日为十三度三分有竒也故其平行二十七日三十刻有竒为一周已复于宫次元度又必再行二十三刻有竒为二十七日五十三刻始能及于本天之最髙此行新法谓之月自行中法于此周谓之转周满一周谓之转终其最髙则行八年有竒而周天谓之月孛三界为黄白二道相交之所所谓正交中交此界亦自有行乃逆行也【自东而西】每日三分有竒则月平行距正交一日为十三度十三分有竒至二十七日二十七刻减交行之一度二十三分得二十七日十五刻有竒月乃囘于元界术家谓之交终四界是与太阳去离太阳一日约行一度则太隂距太阳为十二度十分有竒至二十九日五十三刻有竒逐及太阳复与之会术家谓朔策是也凡上四行总归第一平行其第二行曰小轮每一朔内行满轮周二次每日为二十四度有竒【若以不同心圈论此即太隂中距圈也】因有此行复生第二损益加减分云第二者盖于朔望所用加减分外再加再减故也此行中法所无以上太隂诸行新法定其轨辙不外三者均圈一不同心圈一小轮一然不同心圈与小轮名异而理实同术家资以推算两用互推所得之数正等也各朔后月夕西见迟疾不一甚有差至三日者其故有三一因月视行度视行为疾段则疾见迟段则迟见一因黄道升降或斜或正正必疾见斜必迟见一因白道在纬南纬北凡在纬北疾见纬南迟见也此外又有极出地之不同朦胧分与炁差诸异所以迟疾难齐也新法表异月与五星本轮之外皆有次轮所以行度益繁就月言之同心轮负本轮之心而右本轮又负次轮之心而左俱一周而复月复循次轮而右半周而复次轮半径半于本轮半径并之得五度弱为二唯朔望月在本轮内规不须次轮加减止一加减已足余日则于一加减外另有二三均数多寡不等
　　右月行迟疾
　　五礼通考卷一百八十九
<经部,礼类,通礼之属,五礼通考>
　　钦定四库全书
　　五礼通考卷一百九十
　　刑部尚书秦蕙田撰
　　嘉礼六十三
　　观象授时
　　夏书征惟时羲和颠覆厥德沉乱于酒畔官离次俶扰天纪遐弃厥司乃季秋月朔辰弗集于房【传辰日月所会房所含之次集合也不合即日食可知】瞽奏鼔啬夫驰庶人走【传凡日食天子伐鼓于社瞽乐官乐官进鼔则伐之啬夫主币之官驰取币礼天神众人走供救日食之百役也】羲和尸厥官罔闻知昬迷于天象以干先王之诛政典曰先时者杀无赦【传政典夏后为政之典籍若周官六卿之治典先时谓律象之法四时节气望晦朔先天时则罪死无赦】不及时者杀无赦【传不及谓推象后天时虽治其官苟有先后之差则无赦况废官乎　疏昭七年左传曰晋侯问于士文伯曰何谓辰对曰日月之会是谓辰日月俱右行于天日行迟月行疾日每日行一度月日行十三度十九分度之七计二十七日过半月已行天一周又逐及日而与日聚会谓此聚会为辰一嵗十二会故为十二辰即子丑寅卯之属是也房谓室之房也故为所含之次日月当聚会共含今言日月不合于含则是日食可知也日食者月掩之也月体掩日日被月映即不成共处故以不集言日食也或以为房谓房星九月日月会于大火之次房心共为大火言辰在房星事有似矣知不然者以集是止含之处言其不集于含故得以表日食若言不集于房星似太迟太疾惟可见算错不得以表日食也且日之所在星宿不见止可推算以知之非能举目见之君子慎疑寜当以日在之宿为文以此知其必非房星也先时不及者谓此推象之法四时节气望晦朔不得先天时不得后天时四时时各九十日有余分为八节节各四十五日有余也节气者周天三百六十五日四分日之一四时分之均分为十二月则月各得三十日十六分日之七以初为节气半为中气故一嵗有二十四气也计十二月每月二十九日彊半也以月初为朔月尽为晦当月之中日月相望故以月半为望望去晦朔皆不满十五日也又半此望去晦朔之数名之曰者言其月光正半如弓也晦者月尽无月言其闇也朔者苏也言月死而更苏也先天时者所名之日在天时之先假令天之正时当以甲子为朔今律乃以癸亥为朔是造律先天时也若以乙丑为朔是造律后天时也律后即是不及时也其气望等皆亦如此】
