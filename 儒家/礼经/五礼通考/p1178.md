<!-- { "loadSidebar": true } -->
　　至元元年秋七月陜西猎户移猎商州冬十月乙巳禁上都畿内捕猎　二年四月戊子禁北京平泺等处人捕猎　三年十月申禁京畿畋猎　四年十一月申严京畿畋猎之禁七年七月命达噜噶齐乌兰济达给上都扈従畋猎粮　九年冬十月己亥敇自七月至十一月终聴捕猎余月禁之　十年正月己未禁鹰坊扰民九月辛巳辽东饥弛猎禁戊子禁京畿五百里内射猎己丑勅自今秋猎鹿豕先荐太庙　十二年二月勅辉和地春夏毋猎孕字野兽十月辛丑弛北京义锦等处猎禁　十四年八月车驾畋于上都之北冬十月辛酉弛葢州猎禁　十七年春正月丁夘畋近郊　十八年春正月丁未畋于近郊五月禁髙丽全罗等处畋猎扰民者九月癸亥朔畋于近郊　十九年春正月丙子车驾畋于近郊三月丙戌禁益都东平沿淮诸郡军民官捕猎冬十月庚寅以嵗时不登聴诸军捕猎于汴梁之南　二十二年春正月丙申帝畋于近郊七月癸酉诏禁捕猎　二十三年十一月敇禽兽字孕时无畋猎二十四年二月甲午畋于近郊乙未禁辉和地禽兽孕孳时畋猎闰二月乙丑畋于近郊　二十五年春正月弛辽阳渔猎之禁惟毋杀孕兽丙午畋于近郊二月敇江淮勿捕天鵞弛鱼泺禁三月甲午禁捕鹿羔　二十七年三月乙巳中山畋户饥给六十日粮九月申严汉人畋猎之禁　二十八年十一月武平平泺诸州饥弛猎禁其孕字之时勿捕　二十九年二月丁夘畋于近郊戊子禁杭州放鹰
　　成宗本纪大徳元年三月癸酉畋于栁林丁亥禁正月至七月捕猎大都八百里内亦如之五月丁丑禁民间捕鬻鹰鹞八月丁未命诸阿济格自今出猎悉自供具毋伤民力十一月癸亥诏自今畋猎始自九月闰十二月弛湖泊之禁仍聴正月捕猎　二年二月己巳畋于漷州　五年冬十月丙戌以嵗饥禁酿酒弛山泽之禁聴民捕猎　七年二月真定路饥赈钞五万锭仍谕诸王小薛及鹰师等毋于真定近地縦猎扰民
　　武宗本纪至大元年十一月辛巳罢益都诸处哈喇齐等狩猎　三年秋七月立河南打捕鹰坊鱼课都提举司秩正四品八月甲子猎于玛固诺尔之地十一月以益都宁海等处连嵗饥罢鹰坊縦猎其余猎地并令禁约以俟秋成
　　仁宗本纪至大四年三月仁宗即位四月禁鹰坊扰民九月复置中宫位下齐哩克昆诸色民匠打捕鹰坊都总管府秩正三品十二月禁人持弓矢兵器田猎
　　皇庆元年五月诸王托果斯哈雅黙色以农时出猎扰民敇禁止之自今十月方许出猎　二年七月诸被灾地并弛山泽之禁猎者毋入其境
　　延祐二年四月乙巳车驾幸上都宣徽院以供尚膳遣人猎于归徳敇以其扰民特罢之　三年春正月以真定保定荐饥禁畋猎三月鹰坊博啰等扰民于大同敇拘还所奉玺书禁天下春时畋猎　五年三月庚午立诸王鄂啰木乌逊部打捕鹰坊诸色人匠齐哩克昆总管府秩従四品　六年十一月中书省臣言曩赐诸王阿济格钞三万锭使营子钱以给畋廪膳毋取诸民今其部阿勒呼木等出猎恣索于民且为奸事宜令宗正府刑部讯鞫之以正典刑制曰可
　　英宗本纪至治元年二月丁巳畋于栁林　三年二月癸酉畋于栁林
　　泰定帝本纪泰定二年春正月乙未以畿甸不登罢春畋　三年八月甲午以灾变罢猎辛丑次中都畋于翁果察图之地　四年二月壬午狩于漷州
　　致和元年正月乙夘帝将畋猎栁林御史王献等以嵗饥谏帝曰其禁衞士毋扰民家命御史二人巡察之文宗本纪天厯二年正月癸酉敇罢今嵗栁林畋狩十一月甲子止鹰坊毋猎畿甸
　　至顺元年二月庚寅立诸色民匠打捕鹰坊都总管府秩正二品十一月知枢宻院事雅克布琳请依旧制全给鹰坊刍粟使毋贫乏帝曰国用皆百姓所供当量入为出朕岂以鹰坊失所重困吾民哉不従戊戌立打捕鹰坊红花总管府于辽阳行省秩正四品十二月癸酉诏宣忠扈衞亲军都万户府凡立营司境内所属山林川泽其鸟兽鱼鳖悉供内膳诸猎捕者坐罪甲戌赈辽阳行省所居鹰坊户粮一月　二年八月丁巳命邠王巴延特穆尔围猎于抚州
　　顺帝本纪至元三年春正月戊午帝猎于栁林凡三十五日秋七月癸夘车驾出猎　四年二月庚午车驾猎于栁林
　　蕙田案元代最重田事史志所纪御位下打捕鹰房官至一千二百余户诸王位下打捕鹰房官防至千戸约计天下州县所设猎户防三万三千余户既非籍之兵又非屯田之卒奸民未免寄食于其中以扰害闾阎矣
　　明大政纪永乐二十年五月乙酉车驾度偏岭命将士猎于道傍山下上顾従臣曰朕非好猎顾士卒随朕征讨道中唯畋猎可以驰马挥戈振武士作其骁勇之气耳
　　明史宣宗本纪宣徳四年十月甲午阅武于近郊乙未猎于峪口戊戌还宫　五年十月丙子巡近郊己夘猎于坌道丙戌至洗马林徧阅城堡兵备壬辰还宫　九年九月癸未自将巡邉乙酉度居庸闗丙戌猎于坌道丁酉至洗马林阅城堡兵备己亥大猎冬十月丙午还宫
　　王圻续通考明英宗天顺二年十月上校猎南苑苑在京城南二十里方一百六十里苑中有按鹰台台旁有三海皆元之旧也本朝辟四门缭以周垣獐鹿雉兔甚多设海户千余守视自永乐定都以来嵗时搜猎于此亦所以训武也是日上亲御弓矢命勲戚武将应诏驰射获辄献之既毕赐酒馔以所获分赐従臣而归大政纪正徳十二年正月上猎南海子九月二十七日上猎大同阳和衞城天雨雹军士有死者是夜又星陨明日驾赴大同　十三年四月上亲诣天夀山祭告六陵遂往黄花镇宻云等处游猎
　　明史武宗本纪正徳十四年春二月丁丑大祀天地于南郊遂猎于南海子冬十一月乙巳渔于清江浦蕙田案明史兵志不载田猎事本纪亦不详礼志复不及之葢有明一代惟宣宗孝宗颇有志讲武者由今考之侍衞上直军及四衞营其皆従猎之军欤
　　右明
　　周礼夏官大司马仲春教振旅遂以搜田火献禽以祭社【注火火止也春田主用火因焚莱除陈草皆杀而火止　疏火弊者谓田止也】
　　司爟掌行火之政令时则施火令【注焚莱之时】野焚莱则有刑罚焉【注野焚莱民擅放火　疏野焚莱有罚者大司马仲春田猎云火弊郑云春田主用火因除陈生新则二月后擅放火则有罚也】
　　蕙田案施火令谓昆虫既蛰以后刑焚莱谓春田火以后也
　　牧师凡田事赞焚莱【注焚莱者山泽之虞　疏山虞二月焚莱除陈生新】
　　礼记王制昆虫未蛰不以火田【注谓未十月之时十月则得火田故罗氏云蜡则作罗注云今俗放火张罗従十月以后至仲春皆得火田若陶铸之火则季春出火季秋内火案春秋传三月郑人铸刑鼎士文伯曰火未出而作火郑其有灾乎刑鼎则陶铸也】
　　蕙田案疏云十月至仲春皆得火田此正司爟修火令之时也与季春出火季秋内火无涉
　　月令仲春之月毋焚山林
　　【方氏慤曰毋焚山林主田者言之也】
　　蕙田案孔疏十月至仲春皆得火田此云毋焚山林者葢已在日夜分之后春搜火献禽已毕司爟所谓野焚莱者有罚时也
　　郊特牲季春出火为焚也【注谓焚莱也凡出火以火出】然后简其车赋而厯其卒伍而君亲誓社以习军旅左之右之坐之起之以观其习变【注君亲誓社誓吏士以习军旅既而遂田以祭社也言祭社则此是仲春之礼也仲春以火田田止火然后献禽至季春火出而民乃用火今云季春出火乃后誓社记者误也　疏祭社既用仲春此出火为焚当在仲春之月今云季春者以季春之时民始出火遂以为天子诸侯用焚亦在季春故误为季春当为仲春也出火以火出者案春秋火出为夏三月此出火者谓陶冶之火故左氏昭六年郑人铸刑书火未出而用火士文伯讥之若田猎之火则昆虫蛰后得火田以至仲春也案司爟云季春出火民咸従之作记之人谓为焚莱祭社故称季春】
　　春秋桓公七年春二月乙亥焚咸丘【注焚火田也咸丘鲁地讥尽物故书疏以火焚地明为田猎故知焚是火田也不言搜狩者以火田非搜狩之法而直书其焚以讥其尽物也礼】
　　【记王制云昆虫未蛰不以火田则是已蛰得火田也又尔雅释天云火田为狩似法得火田而讥其焚者説尔雅者李巡孙炎皆云放火烧草守其下风周礼罗氏蜡则作罗襦郑云襦细宻之罗此时蛰者毕矣可以罗网围取禽也今俗放火张罗其遗教然则彼火田者直焚其一丛一聚罗守下风非谓焚其一泽也礼天子不合围诸侯不掩羣尚不尽取一羣岂容并焚一泽知其讥尽物故书也沈氏以周礼仲春火弊谓夏之仲春今周之二月乃夏之季冬故讥其尽物义亦通也】
　　蕙田案疏解火田之説是
　　尔雅释天火田为狩【注放火烧草猎亦为狩疏与冬猎同名故云亦也】
　　蕙田案冬猎曰狩火田在昆虫既蛰之后亦冬猎也狩不必皆火田而火田常在冬时故二者同名春秋书焚咸丘于春二月于夏时为季冬非讥其不时讥其尽物也
　　陈氏礼书建辰之月鹑火见于南方则令民出火所谓季春出火是也建戌之月火伏于日下故令民纳火所谓季秋纳火是也司烜仲春修火禁以火未出而不可以作火故也王制昆虫未蛰不以火田以火伏而后蛰者毕故也然孟春启蛰而周礼中春之田有火者焚圃草以田可也焚山林以田不可也月令仲春禁焚礼也郊特牲季春出火为焚非礼也春秋之时楚子田使齐侯载燧此火田之所用者欤蕙田案周礼司爟四时变国火此鑚燧之火顺隂阳之衰旺以为变改之宜所以平饮食也季春出火季秋内火此陶冶之火视心星之伏见以为出内之候所以利器用也王制昆虫未蛰不以火田尔雅火田曰狩此田猎之火视昆虫之动蛰以为焚莱之节所以仁庶物也钻燧之火四时不废陶冶之火用于夏至季秋而纳之田狩之火用于冬至中春而禁之三者各为一事全不相涉火田之令自孟冬闭蛰而始至中春搜田而止大司马云火火者火止也火止则焚山林有禁矣月令之文与周官互相发明郊特牲云季春出火为焚也葢误合出火与焚莱而一之郑注驳之最是陈氏礼书于此处似未明晰故其言多鹘突后世如辽道宗清宁二年诏曰方夏长养鸟兽孳育之时不得縦火于郊其有合于昆虫未蛰不以火田之义者矣
　　右火田附













　　五礼通考卷二百四十三
<经部,礼类,通礼之属,五礼通考>
　　钦定四库全书
　　五礼通考二百四十四
　　刑部尚书秦蕙田撰
　　军礼十二
　　马政上
　　蕙田案马者国之大用故政官以司马名之重其事也考古天子之马有二一曰国马亦曰王马一曰民赋之马民赋者井邑丘甸中所出戎马一甸出戎马四疋畿内提封万井出戎马四万疋是皆民养之平日有军旅则赋之故曰万乗千乗百乗此军政也国马则天子使人自养之周礼校人以下趣马牧师廋人圉师及马质等皆以养马为职其事则牧之有地聚之有廏孳息有候阜育有方制驭有法劳逸有节所以养之教之尽物之性以供国之用者皆马政也自井田法废马不赋于民而尽养于官汉唐以来言马政者日亟其盛衰得失之由闗于军国者钜矣故详述其源流以备考鉴
　　周礼夏官校人掌王马之政【注政谓差择养乗之数也月令曰颁马政　疏辨六马是差择也颁良马而养乗是养乗也马政谓齐其色度其力】
