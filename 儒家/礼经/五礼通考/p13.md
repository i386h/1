<!-- { "loadSidebar": true } -->
　　【卷又郊丘议三卷魏太尉蒋济撰祭法五卷又明堂议三卷王肃撰杂祭法六卷晋司空中郎卢谌撰祭典三卷晋安北将军范汪撰七庙议一卷又后养议五卷干寳撰杂乡射等议三卷晋太尉庾亮撰逆降议三卷宋特进顔延之撰逆降议一卷田僧绍撰分明士制三卷何承天撰释疑二卷郭鸿撰答问四卷徐广撰答问五十卷何允撰又答问十卷亡】
　　三礼图九卷【郑及后汉侍中阮谌等撰】周室王城明堂宗庙图一卷【郑谌撰梁又有冠服图一卷五宗图一卷月令图一卷亡】
　　旧唐书经籍志杂礼义十一卷【吴商等撰】礼议杂记故事十一卷　礼论答问九卷【范甯撰】杂礼仪问答四卷【戚夀撰】礼论降议三卷【顔延之撰】礼论抄六十六卷【任预撰】礼杂抄畧二卷【荀万秋撰】礼议一卷【傅伯祚撰】礼统郊记六卷　礼论要抄十三卷　礼论抄畧十三卷　礼大义十卷【梁武帝撰】礼统十三卷【贺撰】三礼图十二卷【夏侯伏朗撰】
　　唐书艺文志魏徴次礼记二十卷【亦曰类礼旧唐书魏徴以戴圣礼记编次不伦遂为类礼二十卷以类相従削其重复采先儒训注择善従之研精覃思数年而毕太宗览而善之赐物千段録数本赐太子诸王仍藏秘府】元行冲类礼五十卷李敬元论礼六十卷张镒三礼图九卷唐质类礼二十卷韦彤五礼精义十卷丁公着礼志十卷丘伯敬五礼异同十卷孙玉汝五礼名义十卷杜肃礼畧十卷张频礼粹二十卷宋史艺文志五礼纬书二十卷聂崇义三礼图集注二十卷【文献通考晁氏曰聂崇义周世宗时被防纂集以郑康成阮谌等六家图刋定建隆三年奏之】欧阳丙三礼名义五卷鲁有开三礼通义五卷殷介集五礼极义一卷李洪泽直礼一卷王慤中礼八卷陆佃礼象十五巻【文献通考陈氏曰陆佃改旧图之失其尊爵彞鼎皆取公卿家及秘府所藏古遗器与聂图大异】何洵直礼论一巻陆佃大裘议一巻陈祥道礼例详解十巻礼书一百五十巻【文献通考晁氏曰祥道元祐初以左宣议郎仕太常博士解礼之名物且绘其象甚精博朝廷闻之给札缮写奏御　陈氏曰论辨详博间以绘画于唐代诸儒之论近世聂崇义之图或正其失或补其阙元祐中表上之】李心传丁丑三礼辨二十三巻【中兴艺文志以仪礼之説与郑氏辨者八十四周礼之説与郑氏辨者二百二十六皆有据大戴之书疑者三十小戴之书疑者一百九十八郑氏之注疑者三百七十五亦各辨其所以而详识之】郑伯谦太平经国书统集七十卷郑樵乡饮礼七巻
　　王圻续文献通考三礼发微【赵敦临奉化人】伊洛礼书补亡【陈傅良】礼讲解【奉化舒璘】礼学举要礼学从宜【仙游郑鼎新着】三礼说【萧防着】校正大戴记三十四篇【吴澄序次序曰大戴记三十四篇澂所序次案隋志大戴记八十五篇今其书缺前三十八篇始三十九终八十一当为四十三篇中间第四十三第四十四第四十五第六十一四篇复阙第七十四有二总四十篇据云八十五篇则末又缺其四或云止八十一皆不可考窃意大戴类萃此记多为小戴所取后人合其余篇仍为大戴记已入小戴记者不复録而阙其篇是以其书冗泛不及小戴书甚盖彼其膏华而此其查滓尔然尚或间存精语不可弃遗其与小戴重者投壶哀公问也投壶公冠诸侯迁庙诸侯衅庙四篇既入仪礼逸经朝事一篇又一仪礼传哀公问小戴已取之则于彼宜存于此宜去此外犹三十四篇夏小正犹月令也明堂犹明堂位也本命以下杂録事辞多与家语荀子贾傅等书相出入非专为记礼设礼运以下诸篇之比也小戴文多缀补而此皆成篇故其篇中章句罕所更定唯其文字错误参互考校未能尽正尚以俟好古博学之君子云】三礼考注【康宗武着】三礼订疑【湛若水着】
　　明史艺文志夏时正三礼仪畧举要十巻湛若水二礼经传测六十八巻【大畧以曲礼仪礼为经礼记为传】吴岳礼考一巻刘绩三礼图二巻贡汝成三礼纂注四十九巻李黼二礼集解十二巻【合周礼仪礼为一集诸家之説以解之】李经纶三礼类编三十卷邓元锡三礼编绎二十六巻唐伯玉礼编二十八巻【以上通礼】
　　右礼经传述源流




　　五礼通考巻首第二
<经部,礼类,通礼之属,五礼通考>
　　钦定四库全书
　　五礼通考卷首第三
　　刑部尚书秦蕙田撰
　　礼制因革上
　　虞书舜典修五礼　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首譲于防龙帝曰俞往钦哉
　　臯陶谟天秩有礼自我五礼有庸哉
　　通典自伏羲以来五礼始彰尧舜之时五礼咸备
　　礼记礼器三代之礼一也民共由之或素或青夏造殷因
　　论语子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也　子曰夏礼吾能言之杞不足征也殷礼吾能言之宋不足征也文献不足故也足则吾能徴之矣中庸非天子不议礼不制度不考文今天下车同轨书同文行同伦虽有其位茍无其徳不敢作礼乐焉虽有其徳茍无其位赤不敢作礼乐焉子曰吾説夏礼杞不足徴也吾学殷礼有宋存焉吾学周礼今用之吾従周书周官宗伯掌邦礼治神人和上下
　　周礼惟王建国辨方正位体国经野设官分职以为民极乃立天官冢宰使帅其属而掌邦治以佐王均邦国立地官司徒使帅其属而掌邦教以佐王安扰邦国立春官宗伯使帅其属而掌邦礼以佐王和邦国立夏官司马使率其属而掌邦政以佐王平邦国立秋官司寇使率其属而掌邦禁以佐王刑邦国【立冬官司空使率其属而掌邦事以佐王富邦国吴澄补】
　　天官大宰掌六典以佐王治邦国三曰礼典以和邦国以统百官以谐万民　以八则治都鄙一曰祭祀以驭其神六曰礼俗以驭其民　小宰以六属举邦治三曰春官其属六十掌邦礼　以六职辨邦治三曰礼职以和邦国以谐万民以事鬼神
　　地官大司徒施十有二教一曰以祀礼教敬则民不苟二曰以阳礼教譲则民不争三曰以隂礼教亲则民不怨四曰以乐礼教和则民不乖五曰以义辨等则民不越六曰以俗教安则民不偷　以荒政十有二聚万民七曰眚礼　以乡三物教万民而宾兴之三曰六艺礼乐射御书数　以五礼防万民之伪而教之中　保氏教六艺一曰五礼
　　春官大宗伯之职掌建邦之天神人鬼地之礼以佐王建保邦国以吉礼事邦国之鬼神示以凶礼哀邦国之忧以宾礼亲邦国以军礼同邦国以嘉礼亲万民小宗伯之职掌五礼之禁令与其用等凡国之大礼佐大宗伯凡小礼掌事如大宗伯之仪【吉礼之别十有二禋祀实柴槱燎血祭貍沈疈辜肆献裸馈食祠禴尝烝凶礼之别五丧荒吊禬恤宾礼之别八朝宗觐遇防同问视军礼之别五大师大均大田大役大封嘉礼之别六饮食昏冠宾射享燕脤膰贺庆】
　　天官内宰以隂礼教六宫九嫔
　　春官都宗人正都礼家宗人掌家礼
　　秋官小行人掌邦国宾客之礼籍以待四方之使者令诸侯春入贡秋献功王亲受之各以其国之籍礼之【注名位尊卑之书　疏邦之礼籍诸侯及臣皆在】掌讶掌邦国之等籍以待宾客【注等九仪之差等】
　　春秋左传隠公七年春同盟称名继好息民谓之礼经【注此言凡例乃周公所制礼经也十一年不告之例又曰不书于防明礼经皆当书于防　疏此为礼之常法丘明意言周公谓之】闵公元年仲孙曰鲁犹秉周礼周礼所以本也鲁不弃周礼未可动也　僖公二十一年成风曰崇明祀保小寡周礼也　二十五年卜偃曰周礼未改今之王古之帝也　文公十八年太史克曰周公制周礼曰则以观徳徳以处事事以度公公以食民　宣公十六年王曰享有体荐宴有折俎公当享卿当宴王室之礼也　成公二年晋献齐捷王使委于三吏礼之如侯伯克敌使大夫告庆之礼降于卿礼一等【僖十一年王以上卿之礼享管仲管仲受下卿之礼而还　昭四年左师献公合诸侯之礼六子产献伯子男防公之礼六】昭公二年韩宣子适鲁见易象与鲁春秋曰周礼尽在鲁矣吾今知周公之徳与周之所以王也　哀公七年子服景伯曰周之王也制礼上物不过十二今弃周礼而曰必百牢子贡曰大伯端委以治周礼
　　国语公子如楚楚成王以周礼享之　晋侯使随防聘于周定王享之殽烝王曰惟是先王之宴礼欲以贻女武子归乃讲聚三代之典礼修执秩以为晋法
　　礼记王制司徙修六礼以节民性
　　明堂位周公摄政六年制礼【疏周官仪礼也】
　　礼运天子适诸侯必舎其祖庙而不以礼籍入是谓壊法乱纪【注谓太史典礼执简记奉讳恶】
　　中庸武王末受命周公成文武之徳追王太王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也　宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
　　论语孔子曰周监于二代郁郁乎文哉吾従周
　　孟子诸侯恶其害已也而皆去其籍
　　汉书礼乐志周监于二代礼文尤具事为之制曲为之防故称礼经三百威仪三千于是教化浃洽民用和睦灾害不生祸乱不作囹圄空虚四十余年孔子美之曰郁郁乎文哉吾従周及其衰也诸侯逾越法度恶礼制之害已去篇籍遭秦灭学遂以乱亡通典夏商二代散亡多阙洎周公摄政六年述文武之徳制周官及仪礼以为后王法礼序云礼也者体也履也统之于心曰体践而行之曰履然则周礼为体仪礼为履矣周衰诸侯僭忒自孔子时已不能具秦平天下收其仪礼归之咸阳但采其尊君抑臣以为时用
　　【徐氏干学曰周官仪礼皆汉儒所传后人疑其未必皆出周公手当孔子未作春秋以前鲁史记韩宣子聘鲁见鲁之易象春秋叹曰周礼尽在鲁矣吾今而知周公之徳与周之所以王也齐仲孙湫曰鲁秉周礼未可动也及夫子既作春秋其间朝聘防盟郊祭庙祀婚嫁防葬宾军诸礼与僭窃之非制行事之得失无不犁然具备故孟子曰春秋天子之事也左氏传春秋以礼为释经之例某人某事曰礼也某人某事曰非礼也其他记礼特详则是春秋即周礼也以鲁之春秋而尚叹为周礼况经大圣人之制作也乎谓春秋为周礼奚不可】
　　史记齐世家景公二十六年猎鲁郊因入鲁与晏婴俱问鲁礼
　　孔子世家孔子为儿嬉戯常陈俎豆设礼容　孟厘子戒其嗣懿子曰孔丘年少好礼其达者欤吾即没若必师之懿子与鲁人南宫敬叔往学礼焉　南宫敬叔言鲁君曰请与孔子适周俱适周问礼葢见老子云　孔子之时周室微而礼乐废诗书缺追迹三代之礼序书传上纪唐虞之际下至秦穆编次其事曰夏礼吾能言之殷礼吾能言之观夏殷所损益曰后虽百世可知也以一文一质周监二代郁郁乎文哉吾従周故书传礼记自孔氏　孔子以诗书礼乐教弟子葢三千焉身通六艺者七十有二人　鲁世世相传以嵗时奉祀孔子冢而诸儒亦讲礼乡饮大射于孔子冢　适鲁观仲尼庙堂车服礼器诸生以时习礼其家余低囘留之不能去云
