<!-- { "loadSidebar": true } -->
　　凡巡守及兵车之防亦如之
　　【郑氏谔曰出国门则跋履山川故行犯軷之祭】
　　【王氏昭禹曰凡巡守则戎车从焉兵车之防亦乗戎车异于乗车之会乘金路矣】
　　大驭掌驭玉路以祀及犯軷【注行山曰軷封土为山于国门之外祭之以行为祖道也】
　　蕙田案以上巡狩犯軷
　　地官土训掌道地圗以诏地事王巡守则夹王车【注道説也説地圗九州形势山川所宜告王以施其事也若云荆地宜稻幽并地宜麻巡守行视所守也天子以四海为守】
　　【吕氏温曰见苍梧涂山则思舜禹防民之艰睹穷荒大漠则悟秦汉劳师之弊览齐墟晋壤则想威文勤王之伯观洞庭荆门则知苗蜀恃险之败王者于此明得失诸侯于此鉴幽替斯惩劝之道也王氏昭禹曰其地异宜其民异数其谷异种王将制其职贡巡其封域而物之有无事之利害莫不知之则土训之道地圗诏地事与有力焉】
　　【邓氏元锡曰王体万物不可使一物失所故博告之】
　　诵训掌道方志以诏观事掌道方慝以诏辟忌以知地俗王巡守则夹王车【注道方志説四方所识久逺之事以告王观博古所识若鲁有大庭氏之库殽之二陵方慝四方言语所忌也不辟其忌则其方以为茍于言语也知地俗博事也郑司农云以诏辟忌不违其俗也曲礼曰君子行礼不求变俗】
　　【魏氏校曰地气有偏不能无慝天常生物解之西北多风防风独活之属足理风东南多痹鱼鳖螺蚬之属足治痹江湖多气橘柚之属足破气岭海多瘴防榔之属足去瘴是矣王所至恐不习水土预求物以防患非若后世但求口腹玩好也】
　　蕙田案郑注以方慝为言语之忌庄渠魏氏以为食物之忌二説不同皆通
　　又案以上巡狩车行之仪
　　周礼夏官校人凡将事于四海山川则饰黄驹【注四海犹四方也王巡守过大山川则有杀驹以祈沈礼与玉人职有宗祝以黄金勺前马之礼　疏谓王行所过山川设祭礼之然后去山川地神土色黄故用黄驹也】
　　【郑氏谔曰若有祭祀于四海山川则必择黄色之驹加文饰以将事焉此皆校人之职或谓大宗伯以沈貍祭川泽而祭祀之牲各放其色四海山川乃均用黄驹何耶以玉人之职攷之王巡守过大山川所用之璋不同然皆以王金勺前马则知均用黄驹者海与山川均为地道黄者地之中色若夫用驹则以巡守而行四方驹有千里之足而行地莫如马驹虽马之小者礼以小为贵饰黄驹乃郊用犊之意】
　　冬官考工记玉人大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马【注射琰出者也杜子春云勺谓酒尊中勺也郑司农云鼻谓勺龙头鼻也衡谓勺柄龙头也元谓鼻勺流也凡流皆谓龙口也衡横也谓勺径也三璋之勺形如圭瓉天子巡守有事山川则用灌焉于大山川则用大璋加文饼也于中山川用中璋杀文饰也于小山川用边璋半文饰也其祈沈以马宗祝亦执勺以先之礼王过大山川则太祝用事焉将有事于四海山川则校人饰黄驹　疏此经説王巡守出行过山川礼敬之事三璋据为勺柄黄金勺以下据为勺头山川地神故用黄驹也】
　　【林氏曰宗主礼者祝通神者】
　　孔丛子巡守所经五岳四渎皆有牲币
　　蕙田案以上巡狩所经岳渎
　　礼记祭义王者巡守诸侯待于境
　　白虎通徳论王者巡守诸侯待于境何诸侯以守蕃为职也故待于境
　　蕙田案此条亦见孔丛子不复载
　　又案以上巡狩诸侯待境
　　王制东巡守至于岱宗柴而望祀山川【注柴祭天告至也　疏谓燔柴以祭上天而告至其祭天之后乃望祀山川所祭之天则苍帝灵威仰】
　　【方氏慤曰天之髙也故燔柴以上达山川之逺故望而祀之皆告至也神祗众矣止以山川葢诸侯祭名山大川之在其地者其所守山川为大也天曰神地曰祗此以山川者其无所屈皆可谓神其无所别皆可谓祗也】
　　郊特牲天子适四方先柴
　　【周氏谞曰天子巡狩至于四岳先柴以告天也】
　　礼器因天事天因地事地因名山升中于天
　　【陈氏澔曰名犹大也升上也中犹成也谓巡守至于方岳燔柴祭天告以诸侯之成功也】
　　曲礼临诸侯畛于鬼神曰有天王某甫
　　【陈氏澔曰天子巡守而至诸侯之国必使祝史致鬼神当祭者之祭以不亲往故祝辞称字曰某甫甫者丈夫之美称也】
　　【方氏慤曰望秩之礼必于野外故以畛言之畛田间道也祭于畛而谓之畛犹祭于郊而谓之郊也天子适诸侯非其常葢有时矣故于是特言有焉】
　　诗周颂序时迈巡狩告祭柴望也
　　时迈其邦昊天其子之实右序有周薄言震之莫不震叠懐柔百神及河乔岳允王维后明昭有周式序在位载戢干戈载櫜弓矢我求懿徳肆于时夏允王保之朱子集周制十有二年王巡狩殷国柴望祭告诸侯毕朝此巡守而朝防祭告之乐歌也
　　般巡狩而祀四岳河海也
　　于皇时周陟其髙山嶞山乔岳允犹翕河敷天之下裒时之对时周之命
　　朱子集言美哉此周也其巡狩而登此山以柴望又道于河以周四岳凡以敷天之下莫不有望于我故聚而朝之方岳之下以答其意耳
　　【曹氏曰时迈为武王巡守之颂则般颂成王矣】
　　蕙田案以上巡狩柴望
　　周礼天官掌舍掌王之防同之舍设梐枑再重设车宫辕门为坛壝宫棘门为帷宫设旌门无宫则共人门凡舍事则掌之
　　夏官土方氏王巡守则树王舍
　　【易氏祓曰树植也立也王巡守则有四方之舍土方氏既为之土地相宅而知利害之所在然后掌舍为之设梐枑再重为车宫辕门为坛壝宫棘门而土方氏植立之焉】
　　蕙田案以上巡狩设舍
　　礼记王制觐诸侯【注觐见也　疏觐见也谓见东方诸侯其见之礼案觐礼云诸侯觐于天子为宫方三百步四门坛十有二寻深四尺郑注云王巡守至于方岳之下诸侯防之亦为此宫以见之是也觐礼又云天子乗龙载大旂拜日于东门之外反祀方明郑注引朝事仪曰天子冕而执镇圭尺有二寸云帅诸侯而朝日于东郊所以教尊尊也退而朝诸侯由此二者言之已祀方明乃以防同之礼见诸侯也凡防同者不协而盟盟时设方明于坛上乃以载辞告焉如觐礼及郑注所云既告至之后为宫加方明于坛天子出宫东门外拜日反祀方明祀方明之后乃彻去方明故郑云由此二者言之已祀方明乃以防同之礼见诸侯云二者谓觐礼经文朝日东门反祀方明朝事仪云朝日东郊退而朝诸侯故云由此二者言之已祀方明乃以会同之礼见诸侯也今于觐礼未祀方明之前未有见诸侯之事皇氏以为未祀方明之前已有诸侯非也其祀方明之后见诸侯之时王升立于坛上南面诸公中阶之前北面诸侯东阶之东西面诸伯西阶之西东面诸子门东北面诸男门西北面王降阶南面而见之三揖既升坛使诸侯升公拜于上等侯伯于中等子男于下等见诸侯讫若有不协更加方明于坛上诸侯等俱北面戎右敦血以授歃者司盟主其职故司盟云掌其盟约之载及其礼仪北面诏明神于时王立无文不可与诸侯同北面当于阼阶上西面此是见诸侯之礼祀方明之时祭天则燔柴也天谓日也与此岱宗柴所用事别觐礼云祭天燔柴谓天子之盟也祭地谓王官之伯盟也祭山丘陵升及祭川沈者是诸侯之盟也此是巡守及诸侯之盟祭也故注云升沈必就祭者也就祭则是谓王巡守及诸侯之盟祭也祭天柴谓祭日也祭地瘗者祭月也王巡守之盟其神主日诸侯之盟其神主山川则王官之伯防诸侯而盟其神主月与今此王制所主岱宗柴者谓祭天告至而觐礼注引王制云王巡守至于岱宗柴是王巡守之盟其神主日又以柴为盟之所用不同者告至与盟必非一事郑意证巡守盟时有柴故引岱宗以证之其实别也觐礼云为宫即言加方明经文相连郑注云王巡狩至于方岳之下诸侯防之前为此宫则亦有方明但文不具耳故巡守祭天燔柴祭地瘗埋皆是祭方明也故郑于方明设六玉之下注云上宜以苍璧下宜以黄琮而不以者则上下之神非天地之至贵者也以此言之明天子巡守之祭有方明也而皇氏云诸侯来就王防同有方明王巡守见诸侯无方明皇氏用之为説其义非也】周礼秋官司仪掌九仪之賔客摈相之礼以诏仪容辞令揖让之节将合诸侯则令为坛三成宫旁一门【注合诸侯谓有事而防也王巡守殷国而同则其为宫亦如此与】诏王仪南乡见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之
　　【王氏曰古者天子巡守诸侯入朝一皆为坛于国门之外加方明焉天子示之葢以为盟尸也此云合诸侯者谓大防同耳巡守之制亦如其防同但防同为坛于国门之外而巡守为坛于方岳之下耳有事而防不协而盟此坛之所作也其制为坛三成即觐礼所云深四尺者是也葢从下向上为深地一尺上有三成则总四尺矣宫旁一门即觐礼所谓宫方三百步四门是也葢壝土为坛坛外为宫每旁一门则四门矣】
　　【马氏端临曰天子与诸侯相见于方岳之下筑坛与觐礼坛制同其坛外为土埒方三百步开四门坛方九十六尺髙四尺上为堂下为三等谓之三成成每等髙一尺其堂上置司盟之神位谓之方明见诸侯之时据郑注司仪及觐礼诸侯之上介各以其君之旂置于宫内以表立位之处乃诏王升坛讫诸侯皆就其旂而立其位郑案明堂位诸公中阶之前北面东上诸侯阼阶之东西面北上诸伯西阶之西东面北上诸子门东北面西上诸男门西北面东上王乃于坛上揖之以定其位其揖之节有三仪与王无亲者推手小下之与王婚姻之亲者平推手揖之与王同姓者推手小举之王既揖定其位诸侯乃进升坛奠玉又案司仪职及郑注云公于上等奠桓珪王陈摈者五人礼之侯伯于中等奠信珪躬珪王陈摈者四人礼之子男于下等奠谷璧蒲璧王陈摈者三人诸侯各奠玉讫降拜又升成拜讫摈者乃延诸侯升堂授玉讫乃以璧琮行享礼谓之将币诸侯既朝见王讫乃退而自相与盟王官之伯临之其神主于月必因以祭之】
　　蕙田案巡守见诸侯其仪多与觐礼同学者当互参之
　　又案以上巡狩觐诸侯
　　白虎通徳论王者巡狩必舍诸侯祖庙何明尊无二上也故礼坊记曰君适其臣升自阼阶示不敢有其室也礼曰天子适诸侯必舍其祖庙王者出一公以其属守二公以其属从也
　　蕙田案此礼不见于经亦有可疑姑存之又案以上巡狩舍诸侯祖庙
　　掌客掌四方賔客之牢礼饩献饮食之等数与其政治王巡守殷国则国君膳以牲犊令百官百牲皆具従者三公眂上公之礼卿眂侯伯之礼大夫眂子男之礼士眂诸侯之卿礼庶子壹眂其大夫之礼【注政治邦新杀礼之属国君者王所过之国君也犊茧栗之犊也以膳天子贵诚也牲孕天子不食也祭帝不用也凡賔客则皆角尺令者掌客令主国也百牲皆具言无有不具备　疏王巡守则殷同殷同则殷国也王巡守至于四岳之下当方诸侯或所在经过或至方岳之下若殷国或在王城出畿外在诸侯之国所在之处皆设礼待王故巡守殷国并言也】
　　【易氏祓曰牢礼即凡用牢之礼饩谓饩九牢之类献谓禽献之类饮食谓享燕膳食之类】
　　礼记郊特牲天子适诸侯膳用犊贵诚之义也
　　【陈氏澔曰犊未有牝牡之情故云贵其诚慤】
　　蕙田案以上巡狩诸侯致膳牲
