<!-- { "loadSidebar": true } -->
　　天官大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以紏万民六曰事典以富邦国以任百官以生万民【注典常也经也法也王谓之礼经常所秉以治天下者也邦国官府谓之礼法常所守以为法式也常者其上下通名郑司农云治典冡宰之职教典司徒之职礼典宗伯之职政典司马之职刑典司冦之职此三时皆有官惟冬无官以三隅反之则事典司空之职也】
　　【髙氏愈曰太宰言六典犹中庸言九经也邦国守之为常经百官修之为常职万世由之为常道由是典则治不由是典则乱六典六官所分掌而惟大宰兼统之所以隆其职冠于五官之上也】
　　乃施法于官府而建其正立其贰设其攷陈其殷置其辅【注正谓宰司徒宗伯司马司冦司空也贰谓小宰小司徒小宗伯小司马小司冦小司空也考成也佐成事者谓宰夫乡师肆师军司马士师也司空亡未闻其考　疏乡师云及执纛以与匠师御匶注云匠师事官之属其于司空若乡师之于司徒若然则匠师司空之考而此云未闻者彼文以义约之无正文故也】小宰以官府之六属举邦治一曰天官其属六十掌邦治大事则从其长小事则専逹二曰地官其属六十掌邦教大事则从其长小事则専逹三曰春官其属六十掌邦礼大事则从其长小事则専逹四曰夏官其属六十掌邦政大事则从其长小事则専逹五曰秋官其属六十掌邦刑大事则从其长小事则専逹六曰冬官其属六十掌邦事大事则从其长小事则専逹【注大事从其长若庖人内外饔与膳夫共王之食小事専逹若宫人掌舍各为一官六官之属三百六十象天地四时日月星辰之度数天道备焉　疏大事从其长若膳夫食官之长则下庖人内外饔亨人有事皆来谘白膳夫也小事则専逹若宫人掌舍无大事无长官可谘自専行事】
　　【王氏应电曰三百六十之属固以六官为长而六官之下又有各司之长如膳夫为膳官长医师为医官长内宰为内官长也有大事焉则分司之属承命于各官之长各司之长又承命于六官之长而无敢専行有小事焉则各司之长専行之而六官有弗与或分司之属専行之而其长亦弗与盖大臣而理小事则是上侵乎下而失其大体小臣而専大事则是下侵乎上而挠其大权其失均矣】
　　以官府之六职辨邦治一曰治职以平邦国以均万民以节财用二曰教职以安邦国以宁万民以懐賔客三曰礼职以和邦国以谐万民以事鬼神四曰攻职以服邦国以正万民以聚百物五曰刑职以诘邦国以纠万民以除盗贼六曰事职以富邦国以养万民以生百物【注懐亦安也賔客来共其委积所以安之聚百物者司马主九畿职方制其贡各以其所有】
　　【髙氏愈曰六职即六典也大宰以天子所统经纶天下者言之故谓之典小宰以百官所掌纪纲一事者言之故谓之职】
　　田案以上六官之纲
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人【注变冡言大进退异名也百官总焉则谓之列职于王则称大冡大之上也山顶曰冡旅众也下士治众事者自大宰至旅下士转相副贰皆王臣也王之卿六命其大夫四命士以三命而下为差】府六人史十有二人【注府治藏史掌书者凡府史皆其官长所自辟除】胥十有二人徒百有二十人【注此民给徭役者若今卫士矣胥读如谞谓其有才知为什长　疏府史大例皆府少而史多而府又在史上惟御史史百有二人特多而在府上以其掌賛书多也有府兼有史以其当职事繁也有史而无府以其当职事少得史即足故也至于角人羽人等直有府无史以其当职文书少而有税物湏藏之也腊人食医之等府史俱无以其専官行事更无所湏也惟天府一官府特多于史以其所藏物特重也有胥必有徒胥为什长故也腊人之类有徒无胥者得徒则足不假长帅也食医之类胥徒并无者専官行事不假胥徒也】
　　【林氏之竒曰冢宰三公之任而命以卿盖卿爵也冢宰官也其爵则卿其官则三公可以兼之王氏昭禹曰有藏则置府有书则置史有号令之事则置徒有徒则置胥有市贾之事则置贾也蔡氏徳晋曰治典太宰以卿一人主之少宰以中大夫二人副之既已职其要矣然非多设佐员以职其详则治之繁剧者无由理故更设宰夫以下大夫四人统领上中下士五十六人使职治典之详也府史胥徒则吏员也自太宰至旅下士凡六十三人而府史胥徒止百五十人官甚多而吏甚简盖周时百官各勤于政吏止取其给不必过多且吏简则易周知其情弊不至朋比为奸以蒙蔽其上况吏多而禄不给不得不薄薄则内顾之念重不得不为奸惟吏简则禄易给而得厚则人咸知自爱然则先王之减省吏员诚法也又成周下士与庶人在官者同禄则知吏之与官其位亦不甚悬絶盖必取儒雅贤厚之人居之如汉世博士弟子之眀经者多补太守卒吏是以吏之流品不杂此又正本清源之法也】
　　宫正上士二人中士四人下士八人府二人史四人胥四人徒四十人【注正长也宫正主宫中官之长　疏上大宰至旅下士总驭羣职故为上首自此宫正已下至夏采六十官随事缓急为先后故自宫正至宫伯二官主宫室之事安身先湏官室故为先也自膳夫至腊人皆供王膳羞饮食馔具之事人之处世在安与饱故食次宫室也自医师已下至兽医主疗疾之事有生则有疾故医次食馔也自酒正至宫人陈酒饮肴羞之事医治既毕湏酒食养身故次酒肴也自掌舍至掌次安不忘危出行之事故又次之自大府至掌皮并是府藏计防之事既有其余理湏贮积或出或纳宜计防之故相次也自内宰至屦人陈后夫人已下内教妇功妇人衣服之事君子明以访政夜以安息故言妇人于后也夏采一职记招魂以其死事故于末言之也】
　　宫伯中士二人下士四人府一人史二人胥二人徒二十人【注伯长也】
　　【魏氏校曰宫正宫伯皆士先王燕居宫巾宦侍妇人不得在侧左右前后所与居者惟士耳程子尝言于哲宗曰人主亲贤士大夫之时多亲宦官官妾之时少则可涵养徳性薰陶气质得斯义矣王氏应电曰天官之职宫中为至要故小宰宰夫以宫职为至重宫正宫伯与小宰宰夫相戒交举乃天官之第一义所以列衘百职之首也】
　　【蔡氏徳晋曰成周天子之卫有四官正宫伯所掌居守环列之卫也令官吏及士庶子有徳行道艺者直宿卫以养成君徳为务孟子所谓在王所者长防卑尊皆薛居州王谁与为不善乃相臣格王要道故属宰太仆所掌侍御仆从之卫也主于通政令虎贲所掌奔趋先后之卫也取其有勇力故二者属司马司所掌周防守御之卫也令四翟之吏守王之门外与罪同为五故属司冦然别言之则有四卫合言之止二卫而已宫正宫伯所掌即汉光禄勲所掌之郎卫也太仆虎贲司所掌即汉卫尉所掌之兵卫也汉之郎卫类取明经行脩者充之自议郎外皆主更直执防宿卫诸殿门出充车骑光禄勲考其徳行而进退之犹存周官遗法魏晋以后郎卫废而光禄不复居禁中至北齐光禄寺则掌膳羞怅幕而已】
　　膳夫上士二人中士四人下士八人府二人史四人胥十有二人徒百有二十人【注膳之言善也今时美物曰珍膳膳夫食官之长也郑司农以诗説之曰仲允膳夫】
　　【蔡氏徳晋曰养生莫切于饮食然物性不齐而四时五脏各有宜忌膳夫选择牲物和调美善而后进于王所以均平其气体卫护其生理非徒以肥甘养口体而已记以饮食为人之大欲存焉而鲁共公择言亦谓必有以酒与味亡其国者则知饮食之欲不可不防闲撙节也人主玉食万方苟纵欲不已小之则如唐时贡荔枝置递铺至死者相望于道以为民害大之则如商辛之酒池肉林而宗社为墟矣膳夫以礼制王食以道节王欲使品物有定多寡有数则臣民不得贡四方珍竒之味人主不得恣口腹无厌之求此所以成王清心寡欲之徳也且膳夫一饮一食必与王俱如晋知悼子卒平公饮酒宰夫杜蒉遂入寝而諌是也是其有助于相臣格君心之职者非小故膳夫属之宰也】
　　庖人中士四人下士八人府二人史四人贾八人胥四人徒四十人【注庖之言苞也裹肉曰苞苴贾主市买知物贾】
　　内饔中士四人下士八人府二人史四人胥十人徒百人【注饔割烹煎和之称内饔所主在内】
　　外饔中士四人下士八人府二人史四人胥十人徒百人【注外饔所主在外】
　　亨人下士四人府一人史二人胥五人徒五十人【注主为外内饔煮肉者】
　　朱子曰陈君举説天官之职如膳羞衣服之官皆属之此是治人主之身此説是
　　魏氏校曰今之厨役古乃以士为之事外无道也后世士多清谈鼎镬之事以为贱役事道判矣读周礼者以此类求之庶知古人温恭朝夕执事有恪之义
　　甸师下士二人府一人史二人胥三十人徒三百人【注郊外曰甸师犹长也甸师主共野物官之长】
　　兽人中士四人下士八人府二人史四人胥四人徒四十人
　　人中士二人下士四人府二人史四人胥三十人徒三百人
　　鼈人下士四人府二人史二人徒十有六人
　　腊人下士四人府二人史二人徒二十人【注腊之言夕也髙氏愈曰自膳夫至腊人凡十官为一属以其皆奉王饮食之事也天官自宰夫而下首列宫官所以拥卫王居而防肘腋之变次列食官医官所以保防王躬而防意外之虞三者皆官之至要固不得以他官先之矣】
　　医师上士二人下士四人府二人史二人徒二十人【注医师众医之长】
　　食医中士二人【注食有和齐药之类】
　　疾医中士八人
　　医下士八人【注创癕也】
　　兽医下士四人【注兽牛马之类】
　　【黄氏度曰周宰必兼三公使其燥湿寒暑之不戒饮食起居之不节而疾生焉何以为师保故食医之调适饮食为详而医师奉王之事属于宰】
　　【叶氏时曰人君一起居一饮食不知致谨皆足以生疾不统于大臣则小臣何所忌西汉以太医太官少府而统于丞相御史犹有周官遗意至东汉则尚药太官虽如旧而悉用奄人主之唐亦之内侍省起居饮食之重不揆于大臣而委之奄竖岂有防微杜渐葆和毓徳之计哉】
　　【蔡氏徳晋曰医师职在调防王躬其属以食医为上治之于未病也疾疡二医则治之于己病矣食医之法下及君子先王之体羣臣也疾疡之疗徧及万民先王之子庶民也至兽如牛马之属人所任用者亦不忍其疾痬而设医治之先王爱物之仁至矣疾医不使疗内外之证异也民医不使疗兽人物之类殊也人则疾痬分为二职兽则统于一职详于贵而畧于贱也先王经制之善如此宜其上下恬熙民无夭札物无疵疠以成大和之治也】
　　酒正中士四人下士八人府二人史八人胥八人徒八十人【注酒正酒官之长】
　　【髙氏愈曰自酒正至幂人共九职亦皆主王饮食供养之事但女酒女浆之属皆以女人在王宫之内内外贵有别故不与膳夫庖人相次】
　　酒人奄十人女酒三十人奚三百人【注奄精气闭藏者今谓之宦人月令仲冬其器闳以奄女酒女奴晓酒者古者从坐男女没入县官为奴其少才知以为奚今之侍史官婢或曰奚宦女】
