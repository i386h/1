<!-- { "loadSidebar": true } -->
　　尔雅释天星名夀星角亢也【注数起角亢列宿之长故曰夀】天根氐也【注角亢下系于氐若木之有根】天驷房也【注龙为天马故房四星谓之天驷】大辰房心尾也【注龙星明者以为时候故曰大长】大火谓之大辰【注大火心也在中最明故时候主焉】析木谓之津箕斗之间汉津也【注箕龙尾斗南斗天汉之津梁】星纪斗牵牛也【注牵牛斗者日月五星之所终始故谓之星纪】枵虚也【注虚在正北北方黒色枵之言耗耗亦虚意】颛顼之虚虚也【注颛顼水德位在北方】北陆虚也【注虚星之名凡四】营室谓之定【注定正也作宫室皆以营室之中为正】娵觜之口营室东壁也【注营室东壁星四方似口因名云】降娄奎娄也【注奎为沟渎故名降】大梁昴也西陆昴也【注昴西方之宿别名旄头】浊谓之毕【注掩兎之毕或呼为浊因星形以名】咮谓之柳【注咮朱鸟之名】柳鹑火也【注鹑鸟名火属南方】何鼓谓之牵牛【注今荆楚人呼牵牛星为檐鼓檐者荷也】
　　蕙田案尔雅十二次阙实沈鹑首鹑尾实沈参也牧星参也鹑首东井舆鬼也鹑尾轸也龙角谓之灵星婺女谓之媭女尾谓之依昴谓之留轸谓之帑营室谓之大水娵訾之口谓之豕韦枵谓之天鼋夀星大火析木之津东陆也星纪元枵娵訾之口北陆也降娄大梁实沈西陆也鹑首鹑火鹑尾南陆也轸至氐曰夀星氏至尾曰大火尾至南斗曰析木之津南斗至婺女曰星纪婺女至危曰枵危至东壁曰娵訾之口东壁至娄曰降娄娄至毕曰大梁毕至东井曰实沈东井至柳曰鹑首柳至张曰鹑火张至轸曰鹑尾建星星纪之维首也婺女枵之维首也虚北陆之中也尔雅所略用是补之
　　又案史记律书二十八舍有建星无南斗有罚无觜觽有狼弧无东井舆鬼月令所纪诸星有弧建星无箕昴舆鬼张
　　汉书天文志凡天文在图籍昭昭可知者经星常宿中外官凡百一十八名积数七百八十三
　　晋书天文志马绩云天文在图籍昭昭可知者经星常宿中外官凡一百一十八名积数七百八十三皆有州国官宫物类之象张衡云文曜丽乎天其动者有七日月五星是也日者阳精之宗月者隂精之宗五星五行之精众星列布体生于地精成于天列居错峙各有攸属在野象物在朝象官在人象事其以神着有五列焉是为三十五名一居中央谓之北斗四布于方各七为二十八舍中外之官常明者百有二十四可名者三百二十为星二千五百防星之数葢万有一千五百二十后武帝时太史令陈卓摠甘石巫咸三家所着星图大凡二百八十三官一千四百六十四星以为定纪隋书天文志后汉张衡为太史令铸浑天仪总序经星谓之灵宪其大略曰中外之官常明者百有二十可名者三百二十为星二千五百防星之数万有一千五百二十衡所铸之圗遭乱堙灭星官名数今亦不存三国时吴太史令陈卓始列甘氏石氏巫咸三家星官着于图録并注占赞总有二百五十四官一千二百八十三星并二十八宿及辅官附坐一百八十二星总二百八十三官一千四百六十五星宋元嘉中太史令钱乐之所铸浑天铜仪以朱墨白三色用殊三家而合陈卓之数髙祖平陈得善天官者周坟并宋氏浑仪之器乃令庾季才等参校周齐梁陈及祖暅孙僧化官私旧圗刋其大小正彼疎宻依凖三家星位以为葢圗以坟为太史令自此太史观生始能识天官
　　蕙田案晋隋二志述陈卓星圗总数只差一星未知孰是
　　明史天文志崇祯初礼部尚书徐光启督修天文上见界总星圗以为囘囘立成所载有黄道经纬度者止二百七十八星其绘圗者止十七座九十四星并无赤道经纬今皆崇祯元年所测黄赤二道经纬度毕具后又上赤道两总星图其説谓常现常隐之界随北极髙下而殊圗不能限且天度近极则渐狭而见界圗从赤道以南其度反寛所绘星座不合仰观因从赤道中剖浑天为二一以北极为心一以南极为心从心至周皆九十度合之得一百八十度者赤道纬度也周分三百六十度者赤道经度也乃依各星之经纬防之逺近位置形势皆合天象至于恒星循黄道右旋惟黄道纬度无古今之异而赤道经纬则嵗嵗不同然亦有黄赤俱差甚至前后易次者如觜宿距星唐测在参前三度元测在参前五分今测已侵入参宿故旧法先觜后参今不得不先参后觜不可强也又有古多今少古有今无者如紫防垣中六甲六星今只有一华葢十六星今止有四传舎九星今五天厨六星今五天牢六星今二又如天理四势五帝内座天柱天牀大赞府大理女御内厨皆全无也天市垣之市楼六星今二太防垣之常陈七星今三郎位十五星今十长垣四星今二五诸侯五星全无也角宿中之库楼十星今八亢宿中之折威七星今无氐宿中之亢池六星今四帝席三星今无尾宿中天五星今四斗宿中之鼈十四星今十三天籥农丈人俱无牛宿中之罗堰三星今二天田九星俱无女宿中之赵周秦代各二星今各一扶匡七星今四离珠五星今无虚宿中之司危司禄各二星今各一败臼四星今二离瑜三星今二天垒城十三星今五危宿中之人五星今三杵三星今一臼四星今三车府七星今五天钩九星今六天钱十星今四葢屋二星今一室宿中之羽林军四十五星今二十六螣蛇二十二星今十五八魁九星今无壁宿中之天廏十星今三奎宿中之天溷七星今四毕宿中之天节八星今七咸池三星今无觜宿中之座旗九星今五井宿中之军井十三星今五鬼宿中之外厨六星今五张宿中之天庙十四星今无翼宿中之东瓯五星今无轸宿中之青邱七星今三其军门土司空器府俱无也又有古无今有者策星旁有客星神宗元年新出先大今小南极诸星古所未有近年浮海之人至赤道以南徃徃见之因测其经纬度其余増入之星甚多并详恒星表其论云汉起尾宿分两派一经天江南海市楼过宗人宗星涉天津至螣蛇一由箕斗天弁河鼓左右旗涉天津至车府而会于螣蛇过造父直趋附路阁道大陵天船渐下而南行厯五车天关司怪水府傍东井入四渎过阙邱弧矢天狗之墟抵天社海石之南逾南舡带海山贯十字架蜜蜂傍马腹经南门络三角杵而属于尾宿是为带天一周以理推之隐界自应有云汉其所见当不诬又谓云汉为无数小星大陵鬼宿中积尸亦然考天官书言星汉皆金之散气则星汉本同类得此可以相证又言昴宿有三十六星皆得之于窥逺镜者凡测而入表之星共一千三百四十七防细无名者不与其大小分为六等内一等十六星二等六十七星三等二百零七星四等五百零三星五等三百三十八星六等二百一十六星悉具黄赤二道经纬度列表二卷
　　续文献通考明季西洋法入中国崇祯元年所测诸星悉具黄赤经纬度载于崇祯新书明史撮其大要入于天文志今案马端临象纬考云古今志天文者述天官星之名义大略皆同两朝志亦出入晋隋二史但能言其去极若干度某宿若干度为异然亦惟赤道经纬度耳西法所测悉具黄赤经纬度至所上星圗其见界总星圗即一行葢天圗也然赤道以外众星疎宻之状唐书已云与仰观小殊则从赤道分为南北二圗岂非着圗之良法欤明史云恒星有古多今少古有今无者后汉书注引张衡灵宪云三光有似珠玉神守精存丽其职而宣其明及其衰神歇精斁于是乎有陨星恒星之隐显有无岂亦犹其説欤梅大鼎文集云西法黄道十二象与中土异而囘囘与欧逻巴复自不同至黄道内外之星或以为六十象或以为六十二象而贯索一星囘囘以为缺椀欧逻巴以为冕旒其余星名亦多互异今所传之圗皆因西法所列而变从中法之星座星名或以西星合古圗而有疑似不敢辄定遂并收之而有増附之星或以古星求西圗而弗得其处不能强合遂芟去之而成古有今亡之星要之皆徐李诸公译西星而酌为之非西传之旧此论最为明确今又有即其增附之星收入本座而与古合者矣惟大赞府古无是星步天歌云上卫少卫次上丞后门东边大赞府葢或以垣墙丞卫诸星为赞襄之府或讹辅为府今不可考至近南极诸星与隐界云汉理宜有之广东诸省已有见者
　　观承案紫宫垣十五星东八而西七若以大赞府为星名则多一星而成十六星矣宋志载石氏説则东西两蕃总十六星葢于西蕃七星内添一太尉星亦非所谓大赞府也可知大赞府只是虚句而非星名也
