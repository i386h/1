<!-- { "loadSidebar": true } -->
　　七介以相见也不然则已慤三辞三让而至不然则已蹙【注已犹甚也慤蹙愿貌大愿则辞不见情无由至也疏陈七介以相见申宾主之情也言七介者举中言之司仪宾至大门外陈摈介交摈三辞毕君迎宾拜辱至大门三让三让入大门主君每门让宾一辞是三辞三让而情意交至也】礼有摈诏乐有相歩温之至也【注皆为温借重礼有摈诏告道宾主者也相歩扶工也诏或为绍】
　　蕙田案宾礼陈摈介之仪有二一为交摈摈介相传辞徃复自上而下自下而上更迭而徧其仪繁天子见诸侯诸侯自相朝则行之一为旅摈但陈傧介而不传辞其仪略卿大夫聘问则行之天子受诸侯朝觐大宗伯为上摈小行人为承摈啬夫为末摈大宗伯卿也小行人大夫也啬夫士也上公摈五人一卿一大夫三士侯伯四人一卿一大夫二士子男三人一卿一大夫一士此见于经与注疏者也其诸侯所陈之介亦当以卿大夫士充之而经无明文以聘礼侯伯相聘上介一人士介四人推之然则上公九介一卿一大夫七士侯伯七介一卿一大夫五士子男五介一卿一大夫三士与
　　右摈介
　　礼记曲礼君天下曰天子朝诸侯分职授政任功曰予一人【注皆摈者辞也天下谓外及四海也今汉于蛮夷称天子于王侯称皇帝觐礼曰伯父实来余一人嘉之余子古今字】
　　五官之长曰伯是职方【注谓为三公者周礼九命作伯职主也是伯分主东西者春秋传曰自陜以东周公主之自陜以西召公主之一相处于内】其摈于天子也曰天子之吏【注摈者辞也春秋传曰王命委之三吏谓三公也】天子同姓谓之伯父异姓谓之伯舅自称于诸侯曰天子之老于外曰公于其国曰君【注称之以父与舅亲之之辞也外自其私土之外天子畿内】九州之长入天子之国曰牧【注每一州之中天子选诸侯之贤者以为之牧也周礼曰乃施典于邦国而建其牧】天子同姓谓之叔父异姓谓之叔舅于外曰侯于其国曰君【注牧尊于大国之君而谓之叔父辟伯也亦以此为尊礼或损之而益谓此类也外自其国之外九州之中曰侯者本爵也二王之后不为牧　疏案晋文公为二伯左传僖二十八年云王曰叔父不称伯者以州牧之礼命之也昭九年云伯父恵公归自秦而诱以来又云我在伯父犹衣服之有冠冕晋称伯父者以晋为州牧又为二伯若以州牧为礼称之则曰叔父若以二伯之礼称之则曰伯父故晋或称伯或称叔也周公分陜为二伯诗称王曰叔父者成王以本亲命之晋文侯仇为伯尚书直云父义和不云伯者亲亲之也又二伯称天子之老自敌以下曰寡人僖四年齐桓公对屈完称不谷者谦也凡常诸侯皆称寡人庄十一年宋灾鲁徃吊之宋闵公称孤者传云列国有凶称孤礼也以有凶灾故降名称孤】
　　其在东夷北狄西戎南蛮虽大曰子【注谓九州之外长也天子亦选其诸侯之贤者以为之子子犹牧也入天子之国曰子天子亦谓之子虽有诸侯之地本爵亦无过子是以同名曰子】于内自称曰不谷【注与民言之谦称谷善也】于外自称曰王老【注威逺国也外亦其戎狄之中】庶方小侯入天子之国曰某人于外曰子自称曰孤【注谓戎狄子男君也男者于外亦曰男举尊言之　疏凡二伯自称及介传命曰天子之力臣故玉藻云伯者天子之力臣是也若摈者传命于天子则曰天子之吏故此云摈于天子则曰天子之吏是也于诸侯及朝廷则曰天子之老则此文及昭十三年刘献公对叔向云天子之老是也九州之长及介传命则曰某土之守臣某知者玉藻文若其摈者传命于天子则曰天子之老臣某侯某知者约此文天子之老及下文云某侯某其余诸侯介传命云某土之守臣某知者亦约玉藻文也摈者传命云某侯某知者约下文也凡九州之外大国之子介传命某屏之守臣某故玉藻又云其在边邑曰某屏之守臣某是也摈者告天子称某子某与中国诸侯同庶方小侯介传命云某土之孤某知者玉藻云小国之君曰孤是也摈者告天子亦应云某孤某知者约寻常诸侯称某侯某但称孤为异耳其二伯以下对天子皆称名也】
　　诸侯见天子曰臣某侯某【注谓啬夫承命告天子辞也其为州牧则曰天子之老臣某侯某奉圭请觐】
　　玉藻凡自称天子曰予一人【注谦自别于人而已】伯曰天子之力臣【注伯上公九命分陜者】诸侯之于天子曰某土之守臣某其在边邑曰某屏之守臣某其于敌以下曰寡人小国之君曰孤摈者亦曰孤【注边邑谓九州之外大国之君自称曰寡人摈者曰寡君】
　　蕙田案觐礼以大国称伯父伯舅小国称叔父叔舅据寻常五等诸侯而言曲礼则専举二伯九牧而言故不尽同
　　右天子诸侯称谓
　　礼记曾子问孔子曰诸侯适天子必告于祖奠于祢【注皆奠币以告之互文也】冕而出视朝【注聼国事也诸侯朝天子必禆冕为将庙受也禆冕者公衮侯伯鷩子男毳】命祝史告于社稷宗庙山川【注临行又徧告宗庙孝敬之心也】乃命国家五官而后行【注五官五大夫典事者命者勅之以其职】道而出【注祖道也聘礼曰出祖释軷祭酒脯也】告者五日而徧过是非礼也【注既告不敢久留也】凡告用牲币反亦如之【注牲当为制字之误也制币一丈八尺　疏诸侯视朝当用元冠缁衣素裳今服禆冕者案觐礼侯氏禆冕天子受之于庙今诸侯徃朝天子为天子将欲于庙中受已之礼故诸侯豫敬之以冕服视朝也上文云告于祖奠于祢此又命祝史告于宗庙山川知再告也言徧告宗庙则五庙皆告也大宰云建其牧立其监设其参传其伍是诸侯有三卿五大夫既命大夫则卿亦命之可知皇氏熊氏以为诸侯礼不当用牲故牲当为制其天子则当用牲校人云王所过山川则饰黄驹是也知诸侯不用牲者约下文云币帛皮圭以告故知不用牲也或天子诸侯出入有告有祭故告用制币其卿大夫惟入祭而已故聘礼既聘而反祭用牲也】
　　【陈氏祥道曰告有特用币有兼牲币非一端也大祝大师宜于社造于祖大防同造于庙宜于社过大山川用事焉反行释奠郑氏引曽子问曰凡告必用牲币及释曽子问则改牲币为制币是自惑也礼凡告朔告至必用牲也孰谓天子诸侯之告不皆用牲耶】
　　右诸侯朝觐告祭
　　曾子问老聃曰诸侯朝天子见日而行逮日而舍
　　右在途
　　周礼地官司门凡四方之宾客造焉则以告【注造犹至也告告于王而止客以俟逆】
　　司关凡四方之宾客敂关则为之告【注谓朝聘者也敂关犹谒关人也郑司农説以国语曰周之秩官有之曰敌国宾至关尹以告行理以节逆之】
　　秋官小行人凡诸侯入王则逆劳于畿【注郑司农云入王朝于王也】
　　蕙田案此逆劳于畿在郊劳之前
　　讶士邦有宾客则与行人送逆之入于国则为之前驱而辟野亦如之【注送逆谓始来及去也入国入野自以时事】
　　掌讶掌邦国之等籍以待宾客【注等九仪之差数】若将有国宾客至则戒百官脩委积与士逆宾于疆为前驱而入及宿则令聚及委则致积【注官谓牛人羊人舍人委人之属士讶士也既戒乃出逆宾令令野庐氏致积以王命致于宾】
　　环人掌送逆邦国之通宾客以路节达诸四方【注路节旌节也四方圻上】舍则授馆令聚有任器则令环之【注令令野庐氏郑司农云四方之人有任器者则环人主令殉环守之】凡门关无几送逆及疆【注郑司农云门关不得苛留环人也元谓环人送逆之则宾客出入不见几】
　　野庐氏掌达国道路至于四畿【注达谓廵行通之使不防絶也去王城五百里曰畿】若有宾客则令守涂地之人聚之有相翔者诛之【注守涂地之人道所出庐宿旁民也相翔犹昌翔观伺者也郑司农云聚之聚击以宿卫之也有奸人相翔于宾客之侧则诛之不得令寇盗宾客】
　　右至郊
　　地官大司徒大宾客令野修道委积【注令令遗人使为之也少曰委多曰积皆所以给宾客　疏云大宾客者据诸侯来朝大司徒令遗人于野路之上修治道涂及委积刍薪来禾之等以待宾客】
　　遂人凡宾客令修野道而委积【注委积于庐宿市】
　　遂师宾客则廵其道修庀其委积【注廵其道修行治道路也故书庀为比郑司农云读为庀庀具也】
　　遗人郊里之委积以待宾客【疏里居也郊民所居即六乡之民所居郊者其委积留之以待宾客】凡宾客掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积【注庐若今野候徙有庌也宿可止宿若今亭有室矣候馆楼可观望者一市之间有三庐一宿】
　　委人以稍聚待宾客【注聚凡畜聚之物匏葵芋御冬之具也】
　　牛人共其牢礼积膳之牛【注牢礼飱饔也积所以给宾客之用若司仪职曰主国五积者也膳所以间礼宾客若掌客云殷膳太牢】
　　夏官羊人共其灋羊【注灋羊飱饔积膳之羊】
　　秋官大行人上公出入五积侯伯出入四积子男出入三积【注郑司农云出入五积谓馈之刍米也元谓出入谓从来讫去也每积有牢礼米禾刍薪　防出入五积者谓在路供宾来去皆五积】
　　右委积
　　大行人上公之礼三问三劳侯伯再问再劳子男壹问壹劳【注问问不恙也劳谓苦倦之也皆有礼以币致之疏三问者案司仪诸公相为宾主国五积三问注间阔则问行道则劳其礼皆使卿大夫致之天子于诸侯之礼亦当使卿大夫问之亦有礼以致之所行三处亦当与三劳同处也三劳者案小行人逆劳于畿觐礼至于郊王使人皮弁用璧劳注云郊谓近郊其逺郊劳无文但近郊与畿大小行人劳则逺郊劳亦应使大行人也】
　　小行人凡诸侯入王及郊劳眡馆将币为承而摈【注王使劳宾于郊致馆于宾至将币使宗伯为上摈皆为之丞而摈之　疏使宗伯为上摈者惟谓将币时于郊劳及眡馆二者不使大宗伯为上摈以其使者或大行人官卑何得使大宗伯为摈也当别遣余官为上摈小行人为承摈】
　　蕙田案贾疏駮注説甚当　又案郊劳仪节详见仪礼觐礼篇
　　右郊劳
　　考工记玉人案十有二寸枣防十有二列诸侯纯九大夫纯五夫人以劳诸侯【注纯犹皆也郑司农云案玉案也大人天子夫人元谓案玉饰案也夫人王后也记时诸侯僣称王而夫人之号不列是以同王后于夫人也玉案十二以为列王后劳朝诸侯皆九列聘大夫皆五列则十有二列者劳二王之后也枣防实于器乃加于案聘礼曰夫人使下大夫劳以二竹簋方元被纁里有葢其实枣烝防择兼执之以进疏案十有二寸者谓玉案十有二枚云枣防十有二列案案皆有枣防为列十有二者还据案十二为数不谓一案之上十有二也】
　　蕙田案今仪礼竹簋作竹簠陆徳明释文云或作簋
　　【陈氏礼书玉人所言皆玉器非玉饰之器则所谓案者非玉饰者也酒正浆人有后夫人致饮于宾客之礼则是宾客之礼王夫人预焉非必记时诸侯夫人与王后同号也】
　　【戴氏震曰案者棜禁之属仪礼注曰棜之制上有四周下无足礼器注曰禁如今方案隋长局足髙三寸此亦案承枣防上宜有四周汉制小方案局足此亦宜有足】
　　右后劳
