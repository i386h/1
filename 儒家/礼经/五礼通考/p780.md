<!-- { "loadSidebar": true } -->
　　王琚马射法曰势如追风目如逐电满开弓急放箭目勿瞬视身勿倨坐不失其驰舍矢如破夫马者人之命则调马先之矣凡马须平日适饲养时调度踪蹲听令触物不惊驰道不削前两脚从耳下齐出后两脚向前倍之则疾且穏而人可用器边马惯战数倍中国居常调度之功也马上射把有以箭揷衣领内或插腰间俱不便必须以箭二枝连弓弝把定又以一枝中挂为便马始骑时左手挽弓右手揽辔一纵时身即左跨便搭箭当左手髙张如鸟舒一翼弓拽圆满至把子与马相对左手即落与左膝相对望把根射百发百中凡开弓必至九分满乃发即七八分亦难中也马多右开人身左跨左重马不能右开间有左开身一右转马即过矣马行直否尽在两腿若久驰纯熟则马上身法如分鬃对镫抹秋云者惟所用之郑若曾曰武士之常技三曰分鬃向前射也曰对镫向傍对也曰抹秋向后射也分騣者以马之颈騣为界一边挽弓一边发矢乃弄花巧之法边军不然以身俯出马外于此挽弓就于此发矢临敌仓遑之际庶无谬误对镫者主左一边而言今北方响马常勒马由道右而行让客于左以便发箭亦此义也然此法但可施于途遇一二人耳设使众敌丛射或敌在右将旋马以应酬之也学骑射者须习左右手皆便方可虽然此以射言也若披坚执鋭攻战于白刃之外又必两边用力身活直坐以张弄武艺身若太伏恐马前失身若后倚恐马仰坐左右少跨与射不仝盖射不用力身犹轻也手持器械尽力使用身太离鞍马蹶人仆是可以不慎乎哉
　　蕙田案此条附论马射之法
　　右厯代射礼


　　五礼通考卷一百六十六
<经部,礼类,通礼之属,五礼通考>
　　钦定四库全书
　　五礼通考卷一百六十七
　　刑部尚书秦蕙田撰
　　嘉礼四十
　　乡饮酒礼
　　蕙田案乡饮酒之礼见于经者有四乡大夫三年大比献贤能于王以礼礼宾之一也党正国索鬼神而祭祀则以礼属民饮酒以正齿位二也州长春秋习射于序先行乡饮酒礼三也乡大夫士饮其国中贤者四也其用之州党而亦谓之乡者先儒以为州党乡之属也或乡大夫入而观礼或乡大夫居此党内故亦以名之也仪礼所载乃乡大夫礼宾之礼其正齿位之法见于周官者一命齿于乡里再命齿于父族三命而不齿见于礼记者六十者坐五十者立侍又有三豆四豆五豆六豆之等而仪礼佚其篇其详不可得闻焉州长习射之仪先饮酒而后射仪礼乡射篇可以互参惟饮国中贤者之礼经无正文大约与乡大夫宾贤之典畧相类耳汉制郡国行乡饮酒礼盖用正齿位之説魏晋以下间或行之唐兼采二説宾兴贤能则以刺史或上佐为主其制皆仿于古而小损之有主宾介而无僎乐则笙歌间合各一作而不备所谓鹿鸣宴也正齿位则行于冬季主人以县令为之复降杀其礼宋淳化中诏有司讲求乡饮酒礼政和中有司奏参酌古制于州军贡士之月以礼饮酒用知州军事或本州佐官为主上舍生当贡者与州之羣老为众宾畧如辟雍宴贡士之仪绍兴十三年礼部奏修定仪制颁下郡国盖本用宾贤之説而已仕未仕者以齿序位于两廊则亦兼取党正正齿位之文二者合为一礼矣明初定乡饮礼仪命有司与学官率士大夫之老者于儒学行之又于是日令一人升读律令盖取正齿位之义其乡试举人中式者亦有鹿鸣宴然不名之为乡饮酒也周礼云以阳礼教让则民不争先儒以乡饮乡射当之礼记亦云乡饮酒之礼废则长幼之序失而争鬭之狱繁然则先王制此礼或主于兴贤或主于尚齿虽所重不同而所以劝民行厚民俗之意则一也今采经及厯代史志所述具列于篇云
　　仪礼乡饮酒礼【郑目録云诸侯之乡大夫三年大比献贤者能者于其君以礼宾之与之饮酒于五礼属嘉礼　疏凡乡饮酒之礼其名有四此宾贤能一也乡饮酒义云六十者坐五十者立侍是党正饮酒亦谓之乡饮酒二也乡射州长春秋习射于州序先行乡饮酒三也乡饮酒义又有乡大夫士饮国中贤者四也王制云习射尚功习乡尚齿是州长党正饮酒法】
　　【孔氏颖达曰郑云乡饮酒有四事一则三年宾贤能二则乡大夫饮国中贤者三则州长习射饮酒四则党正蜡祭饮酒总而言之皆谓乡饮酒乡则三年一饮州则一年再饮党则一年一饮所以然者天子六乡诸侯三乡各有乡大夫而乡有乡学取致仕在乡之中大夫为父师致仕之士为少师在于学中名为乡先生教于乡中之人谓乡学每年入学三年业成必升于君若天子之乡则升学士于天子若诸侯之乡则升学士于诸侯凡升之必用正月将升用之先为饮酒之礼乡大夫与乡先生谋事择学士最贤使为宾次者为介又次者为众宾皆乡大夫为主人与之饮酒而后升之故周礼乡大夫职云三年则大比考其徳行道艺而兴贤者能者乡老及乡大夫帅其吏与其众寡以礼礼宾之若州一年再饮者是春秋习射因而饮之以州长为主人也若党一年一饮者是歳十二月国于大蜡祭而党中于学饮酒子贡观蜡是也亦党正为主人】
　　【张氏尔岐曰乡饮有四此篇所载宾贤之礼常以正月行之将射而饮于春秋行之党正正齿位于季冬蜡祭乡大夫饮国中贤者则无常时】
　　乡饮酒之礼主人就先生而谋宾介【注主人谓诸侯之乡大夫也先生乡中致仕者宾介处士贤者周礼大司徒之职以乡三物教万民而宾兴之乡大夫以正月之吉受法于司徒退而颁之于其乡吏使各以教其所治以考其徳行察其道艺及三年大比而兴贤者能者乡老及乡大夫帅其吏与其众寡以礼礼宾之厥明献贤能之书于王是礼乃三年正月而一行也诸侯之乡大夫贡士于其君盖如此云古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者为宾其次为介又其次为众宾而与之饮酒是亦将献之以礼礼宾之也今郡国十月行此饮酒礼以党正每歳邦索鬼神而祭祀则以礼属民而饮酒于序以正齿位之説然此篇无正齿位之事焉凡乡党饮酒必于民聚之时欲其见化知尚贤尊长也孟子曰天下有达尊三爵也徳也齿也　疏引周礼是天子乡大夫法诸侯乡大夫无文以此约之若据乡贡一人其介与众宾不贡之矣但立介与众宾辅宾行礼待后年还以贡之耳】
　　【杨氏复曰此篇主于宾贤虽无正齿位法然自宾介而下众宾有长立于堂下者有东上北上乐正与立者皆荐以齿旅酬少长以齿是亦正齿位法但无党正三豆四豆五豆六豆之等差耳】
　　蕙田案以上谋宾介
　　主人戒宾宾拜辱主人答拜乃请宾宾礼辞许主人再拜宾答拜主人退宾拜辱【注戒告也拜辱拜其屈辱至已门也不固辞者素所有志退犹去也去又拜者以送谢之　疏知宾出门者见冠礼主人宿宾宾出门左乡射戒宾亦出门故知此亦出门也冠礼主人戒同寮同寮尊又使之加冠于子尊重之故主人先拜此则乡大夫尊宾卑又将贡已宜尊敬主人故宾先拜辱】
　　【朱子曰学成行修进仕于朝上以致君下以泽民此士之素所有志也】
　　【盛氏世佐曰礼先生异爵者请见先见之不敢拜迎而此云拜辱者当賔兴大典主人好善忘势而宾亦以道自重故以处士而与大夫抗礼不为骄也士冠礼乡射礼于主人戒宾皆云礼辞许不闻有固辞者一辞而许为宾之道固然此亦如其常而已以为将贡已而固辞君子恶其矫也】
　　介亦如之【注如戒宾也　疏众宾亦当遣人戒速使知但畧而不言】
　　蕙田案以上戒宾介
　　乃席宾主人介众宾之席皆不属焉【注席敷席也夙兴徃戒归而敷席宾席牖间南面主人席阼阶上西面介席西阶上东面席众宾于宾席之西不属者不相续也皆独坐明其徳各特也　疏乡射云席宾南面东上众宾之席继而西此众宾之席亦当然虽不属犹统宾为位同南面也】钦定义疏乡饮酒义于宾席云坐于西北又曰南乡谓于室户之西而南乡也于介席曰坐于西南又曰东乡谓于西阶之上而东乡也于主人席曰坐于东南又曰东方谓于东阶之上而西乡也于遵者席曰坐于东北谓于宾东而南乡也若三宾之席则自宾席以西至于西序是其位也凡位室户之西为最尊次则西阶之上为客位若宾东之位则燕礼所以席卿者也而饮射之遵者位于是宾西之位则燕礼所以席大夫者也而饮射之三宾位于是此堂上之席次也
　　蕙田案众宾席于宾西南面者宾长三人即乡饮酒义所谓三宾也不属者谓众宾之席不与宾相属所以尊宾也乡射主习民以礼乐故众宾之席继宾而西不相别异若乡饮主于兴贤宾则贤能之中尤异者故特贡之众宾既不与于贡安得不与宾相别注谓众宾皆独坐似未得经防
　　尊两壶于房户间斯禁有酒在西设篚于禁南东肆加二勺于两壶【注斯禁禁切地无足者酒在西上也肆陈也　疏东肆以头首为记从西向东上头在西也】
　　【吴氏澄曰房户间者东房之西室户之东在宾主之间虽主人之设而宾亦以之酢主人也斯禁一名棜长四尺广二尺四寸深五寸无足大夫用棜士用禁北面设尊酒在左左酒尊之西也】
　　【张氏尔岐曰两壶酒与酒各一也酒在酒之西壶各有勺以备挹酌】
　　设洗于阼阶东南南北以堂深东西当东荣水在洗东篚在洗西南肆【注荣屋翼　疏堂深谓从堂亷北至房室之壁堂下洗北去堂逺近深浅取于堂上深浅若堂深二丈洗亦去堂二丈以此为度】
　　【杨氏复曰上篚在禁南东肆下篚在洗西南肆上篚爵三觯一献宾献遵献工皆异爵三也主人取觯降洗以酬宾一也下篚觯四一人举觯为旅酬始一也司正举觯二也二人举觯为无算爵始四也张氏尔岐曰此复设篚者上篚所贮三爵每行毕即奠于下篚且贮余觯也】
　　蕙田案以上设席及器
　　羮定主人速宾宾拜辱主人答拜还宾拜辱介亦如之宾及众宾皆从之【注肉谓之羮定犹熟也速召也还犹退从犹随也言及众宾介亦在其中矣】
　　【敖氏继公曰速宾之仪与戒宾同宾不遂从之者为主人当复速介众宾亦速惟言宾介者以主人亲为之】
　　蕙田案以上速宾介
　　主人一相迎于门外再拜宾宾答拜拜介介答拜【注相主人之吏摈賛命者】揖众宾【注差益卑也拜介揖众宾皆西南面疏宾介众宾立位在门外以北为上主人与宾正东西相当则介与众宾差在南东面主人正西面拜宾则侧身向西南拜介揖众宾矣】主人揖先入【注揖揖宾也先入门而西面　疏庠学惟有一门主人导宾先入至内霤西面待宾】宾厌介入门左介厌众宾入众宾皆入门左北上【注皆入门西东面宾之属相厌变于主人也推手曰揖引手曰厌今文皆作揖　疏宾既北上主人西面相向揖讫乃相背各向堂涂介与众宾亦随宾至西阶下也厌者以手向身引之】主人与宾三揖至于阶三让主人升宾升主人阼阶上当楣北面再拜宾西阶上当楣北面答拜【注三揖者将进揖当陈揖当碑揖楣前梁也复拜拜宾至此堂尊之　疏楣前梁对后梁为室户上】
　　蕙田案以上迎宾
　　主人坐取爵于篚降洗【注将献宾也】宾降【注从主人也】主人坐奠爵于阶前辞【注重以已事烦宾也事同曰让事异曰辞】宾对【注对答也宾主之辞未闻】主人坐取爵兴适洗南面坐奠爵于篚下盥洗【注已盥乃洗爵者致洁敬也】宾进东北面辞洗【注必进东行示情】
　　【敖氏继公曰凡洗者必盥盥洗皆立】
