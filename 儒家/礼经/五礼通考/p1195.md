<!-- { "loadSidebar": true } -->
　　燕翼贻谋录民间诉水旱旧无限制或秋而诉夏旱或冬而防秋旱徃徃于收割之后欺罔官吏无从覈实拒之则不可听之则难信故太宗淳化二年正月丁酉诏荆湖江淮二浙四川岭南管内州县诉水旱夏以四月三十日秋以八月三十日爲限自此遂爲定制
　　宋史食货志天禧初诏诸路自今候登熟方奏丰稔或已奏丰稔而非时灾沴者即须上闻违者重寘其罪先是民诉水旱者夏以四月秋以七月荆湖淮南江浙川峡广南水田不得过期过期者吏勿受令佐受诉即分行检视白州遣官覆检三司定分数蠲税亦有朝防特増免数及应输者许其倚阁京畿则特遣官覆检太祖时亦或遣官徃外州检视不爲常制伤甚有免覆检者至是又以覆检烦扰止遣官就田所阅视即定蠲数范祖禹封还臣竂论浙西赈济事状臣窃详臣竂所言朝廷已赐米百万钱二十余万州县亦自依条发仓廪作粥饭救济行将少苏矣臣窃以作粥救饥最出下防夫民相聚食粥则疾疫将起饥困已甚死者必众此乃灾伤之极正当忧虑岂得便爲少苏又言细民习爲骄虚以少爲多其弊已久臣窃谓常年小有旱涝被诉灾伤侥幸之民或容有此今浙西灾害甚大民已流散乞食迫于死亡方且疑其习爲骄虚而不加信何其忍哉又言乞诏监司州县详具灾伤分数赈贷行遣次第各行申奏而惩责其尤甚者臣窃谓朝廷以侍从之臣爲一路钤辖又选差监司以徃行未及境未及设施朝廷既不凭信钤辖司之言又约监司州县如此臣恐官吏手不能有所施爲上下观望各求苟免夫奏灾伤分数过实赈济用物稍广此乃过之小者正当阔略不问以救人命若因此惩责一人则自今官司必将坐视百姓之死而不救矣又臣竂言人言异同不可不察乞下钤辖提转及苏湖等五州各令开具逐州水灾所及凡几县几村有无漂荡庐舎溺死人口及髙田无水与水退可耕之地各约若干并令诣实申奏不得相闗稍渉谬妄乞重行降黜臣伏见近日浙西申奏自今年正月大雨至六月太湖泛溢苏湖秀等州城市并遭水浸田不布种庐舎漂荡民弃田卖牛散走乞食臣谓朝廷闻此当令官司如救焚拯溺犹恐不及今若降此指挥逐县村须遣人抄劄庐舎人口田土数目饥荒之际此等行遣必爲烦扰一事不实即忧及罚阖境皆死未必罪如此则赈济爲闲慢百姓愈无救矣又言近日别遣使者支拨斛斗百万见钱度牒约二十万不爲不多若见今未种今秋无则向去赈济之期甚逺所差去官当相度事体措置一有失当其害非轻今所差去官与时暂遣使不同若向去赈济期日长逺此乃本司职事在彼自当责任当且委以措置不须约束免有疑惑观望臣窃以今水潦方降秋田殊未有望审如臣竂所言令秋无本路必更奏请朝廷亦当接续应副则前日所赐未足爲多常平仓本无给散之法惟广惠仓许赈济不足方许通支常平放税及五分处仍不得过所限之数两倍浙西钤辖司近方奏乞不限石斗尚未降朝防又奏夏田元未放税以此观之官司守法止有赈救不及之事必无过当之理臣竂又言乞令赈济官司措置稍大事件并申取朝廷指挥其急切不可待报者虽一面施行亦须便具画一奏知所贵朝廷察其中平缓急未便可以救止臣伏见英宗时臣叔祖镇出知陈州辞日英宗宣谕陈州累年灾伤卿到彼悉心赈抚臣镇至州方值春种即发常平仓贷民种粮提刑司奏劾官吏诏释不问陈州至京不数日可以徃返然犹不先奏而行恐不及于事也神宗时西京大水遣郎官一人御药院内侍一人赈恤多方救济北京亦然朝廷未尝先爲条约以防之也今两浙在二千里外事稍大者若须申奏比及得报即已后时虽急切许一面施行若官司畏避事无大小一皆奏请不敢专行则此法岂不爲害臣伏覩浙西钤辖转运司前后申奏累年灾伤今歳大水以至结罪保明奏乞斛斗度牒又云父老言四十年无此水灾近奏苏州饥民死者日有五七百人饥疫更甚于熙宁时又湖州奏贫人入城死者相继遗弃男女官爲收养据此则灾伤轻重亦可知矣今详臣竂所言大意唯以朝廷所赐钱斛不少恐灾伤不至如所奏故欲考察虚实惩责谬妄然臣之愚虑窃谓朝廷已赐钱斛百二十万德深泽厚又选监司以徃免更临遣专使今监司方出国门钱斛至本路即降此指挥约束百姓必谓朝廷重惜钱斛轻弃人命百二十万已厌其多将来乏食日逺复何所望所吝者财物所失者人心况本路有钤辖司转运提刑司发运司互相监临而转运司主财不欲多费故祖宗以来赈济委提刑司盖恐转运司惜物也监司州县有凶年饥馑皆不得已而上闻亦岂肯于无灾之地赈不饥之民耗散仓廪坐失租税以取不办之责哉今唯当戒饬官司多爲方略存活人命寛其约束责其成效庶几余民早安堵唯是给散无法枉耗官廪赈救不及贫弱出粜反利并兼措置乖方所宜约束然此乃监司使者之事朝廷亦难遥爲处画也若监司得人此弊自少诚使有之则人言相传亦岂可掩台谏足以风闻弹奏朝廷足以考察案核未爲晩也今先降此指挥徒能牵制挠乱其所爲耳伏望圣慈以逺方生灵性命爲念无以官司赈济过甚爲忧其臣寮所言伏乞更不施行
　　蕙田案臣寮所言大略虑报灾之不实欲遣申覆实数又令官司赈济先奏后行祖禹此状逐条分析字字皆中肯綮至云官司守法止有赈救不及之事必无过当之理诚千古名言也
　　文献通考淳熙十年先是戸部尚书曾怀申请妄诉灾伤侥幸减免税租许人告依条断罪仍没其田一半充赏至是江东运副苏谔奏诈称灾伤止是规免本年一料税租断罪给赏已是适中难以拘没其田从之蕙田案小民妄诉灾伤固不能保其必无但惩之太重虽灾伤果实谁复有陈诉者名爲杜絶侥幸其实则欲使民隐不得上闻而已马氏诋曾怀爲刻剥小人宜哉
　　朱子与星子诸县议荒政书一检放之恩着在令甲谨已遵奉施行今请同官当其任者少带人从严切戒约给与粮米钱物不得纵容需索骚扰又须不惮劳苦逐一亲到地头不可端坐寛凉去处止据乡保撰成文字又须依公检定分数切不可将荒作熟亦不可将熟作荒其间或有疑似去处或有用力勤苦之人宁可分明过加优恤不可纵令随行胥吏受其计嘱别作情弊
　　奏救荒画一事件状臣昨具奏诸州雨旸次第曾有贴黄奏禀乞诏州郡依条受理旱帐及早差官检放事盖爲田稻既是干损及其未获之际便行检踏即荒熟之状明白易知非惟官司不得病民亦使奸民无由侥幸所以着令诉旱自有三限夏田四月秋田七月水田八月盖欲公私两便近来官吏不曾考究令文但据传闻云诉旱至八月三十日断限遂至九月方检早田则非惟田中无稼之可观至于根查亦不复可得而见矣于是将旱损早田一切不复检踏蠲放穷民受苦无所告诉而其狡猾有钱赂吏者则乗此暗昧以熟爲荒瞒官作弊皆不可得而稽考去歳本路诸州大率皆然欲乞降指挥劄下转运司及本司遍牒诸州县疾速受理旱状目下差官检踏早田荒熟分数其中晚稻田候八月受状节次检踏如有奉行违慢后时失实之处许两司按劾以闻庶几穷民将来霑实惠
　　金史章宗本纪明昌二年四月戊子制诸部内灾伤主司应言而不言及妄言者杖七十检视不以实者罪如之因而有伤人命者以违制论致枉有徴免者坐赃论妄告者戸长坐诈不以实罪计赃重从诈匿不输法食货志明昌二年二月敕自今民有诉水旱灾伤者即委官按视其实申所属州府移报提刑司同所属检毕始令翻耕
　　元史世祖本记至元二十年正月谕自今管民官凡有灾伤过时不申及按察司不即行视者皆罪之
　　明防典凡报勘灾伤洪武十八年令灾伤去处有司不奏许本处耆宿连名申诉有司极刑不饶永乐二十二年令各处灾伤有按察司处按察司委官直隷处巡按御史委官防同踏勘
　　广治平略永乐五年帝闻河南饥而有司匿不以闻又有言雨旸时若禾稼茂实者及遣人视之民所收有十不及五者有十不及一者亦有掇草实爲食者乃亟命发粟赈之逮其官悉寘于法仍榜谕天下有司自今民间水旱灾伤不以闻者必罪不宥
　　荒政考略洪熙元年诏曰各处遇有水旱伤灾所司即便从实奏报以凭寛恤母得欺隐坐视民患
　　明防典成化十二年令各处巡按御史按察司官踏勘灾伤系民田者防同布政司官系军田者防同都司官治十一年令灾伤处所及时委官踏勘夏灾不得过六月终秋灾不得过九月终若所司报不及时风宪官狥情市恩勘有不实者听戸部究
　　神宗九年题准地方凡遇重大灾伤州县官亲诣勘明申呈抚按巡抚不待勘报速行奏闻巡按不必等候部覆即将勘实分数作速具奏以凭覆请赈恤至于报灾之期在腹里地方仍照旧例夏灾限五月秋灾限七月内沿边如延宁甘固宣大山西蓟宻永昌辽东各地方夏灾改限七月内秋灾改限十月内俱要依期从实奏报如州县卫所官申报不实听抚按究如巡抚报灾过期或匿灾不报巡按勘灾不实或具奏迟延并听该科指名究又或报时有灾报后无灾及报时灾重报后灾轻报时灾轻报后灾重巡按疏明白从实具奏不得执泥巡抚原疏致灾民不沾实惠
　　右检勘灾伤
　　周礼春官典瑞珍圭以防凶荒【注珍圭王使之瑞节王使人忧凶荒之国则授之执以徃致王命焉防者闿府库振救之】
　　【易氏祓曰珍有贵重之义赈救执之以为信也】
　　秋官小行人若国凶荒则令赒委之【疏宗伯云荒礼哀凶札此云国凶荒则赒委之者彼谓自贬损此谓令他人以财委之】
　　唐开元礼赈抚诸州水旱虫灾【赈抚藩国水旱附】
　　皇帝遣使赈抚诸州水旱虫灾本司散下其礼所司随职供办使者未到之前所在长官先勒集所部竂佐等及正长老人本司先于事大门外之右设使者便次南向又于大门外之右设使者位东向大门外之左设长官以下及所部位重行北向西上于事之庭少北设使者位南向及于使者位之南三丈所设长官位北向其所部寮属则位于长官之后文东武西毎等异位重行北面相对爲首正长老人则位其南重行北面西上使者到所司迎引入便次长官及所部严肃以待正长老人等并列于大门外之南重行北面西上至时使者以下各服其服所在长官及所部竂佐亦各服公服行军引长官以下出就门外位立司功军引使者出就门外位立持节者立于使者之北史二人对举制案列于使者之南俱少退东向行军赞拜长官及所部在位者皆拜拜讫行军引长官等以次先入立于门内之右重行西面司功军引使者入幡节前导持案者从之使者到庭中位立持节者于使者东南西面行军引长官以下俱入就庭中位立定持节者脱节衣持案者以案进使者前使者取制书持案者退复位使者称有制行军赞再拜长官及诸在位者皆再拜使者宣制书讫行军又赞再拜长官及诸在位者皆再拜行军引长官进诣使者前受制书退复位讫功曹军引使者以下出复门外位行军引长官及诸在位者各出即门外位如初行军引使者以下还便次长官退其正长老人等任散【蕃国赈抚同诸州礼其国王供侍及出入即馆飨食之属则如常但略其燕好】
