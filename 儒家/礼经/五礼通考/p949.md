<!-- { "loadSidebar": true } -->
　　锥指传云沱江别名正义曰导江言东别为沱是沱为江之别名也释水云水自江出为沱汉出为潜渭案诗召南曰江有沱荆州之沱也一在江北寰宇记江自枝江县百里洲首派别北为内江者是一在江南水经注夷水出鱼复县江至夷道县北东入江者是潜水或云在今安陆府钟祥潜江二县境然汉东之地津渠交通未知孰为古潜水黄文叔云自后世通渠汉川云梦之际禹迹固多湮没诚然　水经注江水自夷道县北【今宜都县西有夷道故城】又东迳上明城北【晋荆州刺史桓冲筑此城移州治焉在今松滋县界】江汜枝分东入大江县治洲上故以枝江为称【今枝江县东北六十里有百里洲延袤百里与江陵分辖枝江故城在县东】地理志曰江沲出西南东入江是也【志无南字疑此衍】江水又东防沮口又南迳江陵县南县江有洲号曰枚回洲【洲在县西南六十里枚或作枝】江水自此两分而为南北江寰宇记云百里洲首派别南为外江北为内江王晦叔云枝江县百里洲夹江沱二水之间其与江分处谓之上沱与江合处谓之下沱渭案南江在古时为岷江之经流北江为沱南江自枝江县南又东迳公安县西又东南流为涔水【隋志松滋县有涔水葢东与公安接界】九歌望涔阳兮极浦横大江兮灵王逸注云涔阳江碕名附近郢即此水之北也涔水入澧州界为四水口歴州之东北又东南合澧水经华容县南入赤沙湖又东南迳安乡县西而东南入洞庭湖与北江防此即禹导江东至于澧过九江至于东陵之道也北江自枝江县北又东迳松滋县北又东迳江陵县南又东迳公安县北又东迳石首县北又东迳监利县南夏水出焉北江又东至巴陵县西北防洞庭之水此即江北之沱寰宇记所谓内江者也其后北江之流渐盛而南江日微世反以南为沱北为江説者遂谓东至于澧不可解以澧水北去江二百余里故也地理今释荆州之沱有二説汉书地理志云南郡枝江县【今属湖广荆州府】江沱出西东入江顔师古曰沱即江别出者也水经江水东迳上明城北注云其地夷敞北据大江之汜枝分东入大江县治洲上故以枝江为称是古枝江县有沱水也今不可考又孔颖达正义引郑注云华容有夏水首出江尾入此所谓沱也夏水自今荆州府江陵县东南首受江水曰中夏口经监利县阳州界入汉水以其冬竭夏流故名夏水其在梁州者则今四川成都府郫县沱江是江在县北六里一名郫江至泸州入大江其上流为成都府灌县蔡传所谓永康军导江县也潜水一在今安陆府潜江县东由芦洑脑分流绕城东南一支通顺河入阳州境今淤一支南流至拖船埠入汉水此荆州之潜也禹贡锥指曰韵防潜水伏流也荆州之潜虽不如龙门石穴之竒亦必汉水伏流从平地涌出故谓之潜今汉水之分流者名芦洑宜取伏流之意以为古潜水庶几得之葢禹时本自伏流涌出复入于汉及乎后世通渠汉川云梦之际则开通上源以资舟楫之利禹迹遂不可知耳一在今四川保寜府广元县亦名龙门水自朝天驿北穿穴而出入嘉陵江此梁州之潜也郭璞尔雅音义云有水从汉中阳县南流至梓潼汉夀入大穴中通峒山下西南潜出一名水旧俗云即禹贡潜也又四川顺庆府渠县东有潜水渠县蔡传所谓渠州流江县也
　　云土梦作乂
　　锥指传曰云梦之泽其中有平土丘水去可为耕作畎亩之治正义曰此泽既大其内平土有髙丘也渭案云土梦汉书作云梦土史记水经注并作云土梦沈括笔谈云石经倒土梦字唐太宗得古本尚书乃云土梦作乂诏改从古本云梦泽名也古八九百里之中有泽有湖有土而江沱潜汉亦灌注于其间职方主薮泽禹贡主土田　云梦经传诸书有合称者有单称者周礼荆州薮泽曰云梦尔雅十薮楚有云梦吕览淮南子同战国防楚王游于云梦结驷千乗宋玉髙唐赋曰楚襄王与宋玉游于云梦之台司马相如子虚赋曰云梦者方八九百里此合称云梦者也左传定四年楚子涉睢济江入于云中此单称云者也宣四年防夫人弃子文于梦中昭三年楚子以郑伯田江南之梦宋玉招魂曰与玉趋梦兮课后先此单称梦者也单称特省文耳云可该梦梦亦可该云故杜元凯注梦中云梦泽名江夏安陆县东南有云梦城则梦在江北注云中云入云梦泽中所谓江南之梦则云在江南注江南之梦云楚之云梦跨江南北则南云北梦单称合称无所不可絶无江北为云江南为梦之説自唐太宗诏改此经为云土梦作乂而頴达引左传以为之説曰此泽亦有单称云单称梦经之土字在二字之间葢史文兼上下也司马贞史记索隠亦云云梦本二泽人以其相近或合称云梦宋沈括罗泌易祓郭思郑樵洪迈洪兴祖等袭其説而为之辩曰云在江北梦在江南而古注弃若尘矣苏子瞻申疏意云云与梦二土名也而云云土梦者古语如此犹曰元纎缟云尔此于文义颇不顺故王氏更为之解曰云之地土见而已梦之地则非特土见草木生之人有加功乂之者矣蔡氏云云梦之泽地势有髙卑故水落有先后人工有早晚也自后无不遵此説今案史记贾谊传云长沙卑湿巴陵故长沙下隽地也诸湖萃其西南安得为特髙江北虽亦有湖泽然楚都及汉东诸国皆在焉岂反卑于江南此事理之难信者若从石经本则传云泽中有土可以耕作义其惬当愚尝反复于斯而觉太宗此一改殊多事不若仍旧之为得也
　　地理今释汉书地理志云南郡华容县【见前沱水注】云梦泽在南荆州薮编县【今安陆府荆门州】有云梦宫又江夏郡西陵县【今黄州府麻城县】有云梦宫水经注云云杜县【今安陆府京山县】东北有云梦城又夏水东迳监利县【今属荆州府】南县土卑下泽多陂陁西南自州陵【今安陆府沔阳州】东迳于云杜沌阳【今汉阳府汉阳县】为云梦之薮杜预云枝江县【今属荆州府】安陆县【今属徳安府】有云梦葢跨川亘隰兼包势广矣元和志云云梦泽在安陆县南五十里又云云梦泽在云梦县【今属徳安府】西七里然则东抵蕲州西抵枝江京山以南青草以北皆为古之云梦正义所谓云梦一泽而每处有名者也
　　胡氏渭曰荆州之建国春秋时可考者楚防聃权防【与郧同】州【左传桓十一年州蓼伐楚师杜注云州国在南郡华容县东南今为监利县地】罗贰轸凡九国战国时属楚而韩秦亦少得其地秦并天下置南郡黔中长沙南阳【东境是】汉复置荆州【领郡国八】后汉魏晋并因之【晋领郡十九】唐为山南东道之江陵【荆州】竟陵【复】富水【郢】齐安【黄】汉阳【】夷陵【峡】巴东【归】等郡江南西道之江夏【鄂】巴陵【岳】长沙【潭】衡阳【衡】零陵【永】江华【道】桂阳【郴】邵阳【邵】武陵【朗】澧阳【澧】等郡黔中道之黔中【黔】寜夷【思】涪川【费】卢溪【辰】卢阳【锦】灵溪【溪】潭阳【巫】清江【施】播川【播】夜郎【珍】义泉【夷】龙标【业】溱溪【溱】等郡又淮南道之安陆【安】义阳【申】及岭南道之连山【连】等郡案以上通典所列连山郡当出古南越【骑田岭北为桂阳岭南为连山连山亦古南越地不当入荆域】黔中寜夷涪川播川夜郎义泉溱溪七郡皆梁南徼外蛮夷非古黔中地不在九州之限【元和志云黔州本汉涪陵县理晋永嘉后地没蛮夷经二百五十六年至周保定四年涪陵蛮帅田恩鹤以地内附因置奉州建徳三年改为黔州大业三年又改为黔安郡因周隋州郡之名遂与秦汉黔中地犬牙难辨其秦黔中郡所理在今辰州西二十里黔中故郡城是汉改黔中为武陵郡移理义陵即今辰州叙浦县是后魏移治临沅即今州是今辰锦叙奨溪澧朗施等州寔秦汉黔中之地而今黔中及夷费思播隔越峻岭东有沅江水及诸溪并合东注洞庭湖西有延江水一名涪陵江自牂柯北歴播费思黔等州北注岷江以山川言之巴郡之涪陵与黔中古地炳然分矣然则此五州及珍臻二州皆梁南徼外蛮夷亦叙泸重防之江南诸县及遵义府是也其东有峻岭为限荆不当越此而西斗入六七百里总因黔中名乱岭东岭西诸州混而为一道杜氏遂有此误叙州即巫州奨州即业州也】又有当来属者豫域襄阳之南漳汉东之光化及南越始安郡全义县岭北之地是也【全义今为兴安县属广西桂林府文献通考云自荔浦以北为楚以南为越今静江有中州清淑之气荔浦相距才百余里遂入瘴乡是天所以限楚越也此葢就当时风气言之近志遂以桂林平乐二府为禹贡荆州之域恐未必然杜氏以始安平乐属古南越为是唯全义县岭北之地当入荆域】以今舆地言之湖广武昌汉阳安陆荆州岳州长沙衡州常徳辰州寳庆永平十一府郴靖二州施州衞其襄阳府则唯南漳县徳安府则安陆云梦孝感应城应山及随州之南境废光化县地黄州府则黄冈麻城黄陂黄安四川则夔州府之建始广西则桂林府之全州【本汉零陵县属零陵郡隋改置湘源县唐属永州五代晋改曰清湘于县置全州明省县入又改属桂林】及兴安县岭北之地【县在府东北一百二十里越城岭在县北三里】皆古荆州域也
　　右禹贡徐荆三州

　　五礼通考卷二百二
<经部,礼类,通礼之属,五礼通考>
　　钦定四库全书
　　五礼通考卷二百三
　　刑部尚书秦蕙田撰
　　嘉礼七十六
　　体国经野
　　书禹贡荆河惟豫州
　　锥指传曰西南至荆山北距河水曽氏曰临沮之荆山其隂为豫州其阳为荆州渭案河南河也其不言南者蒙上至于南河省文也荆山主南言传不当兼西亦犹青之岱主南言不当兼西也　豫之南界亦判自南漳县之荆山西起保康歴宜城枣阳及随州之北境故随县地【州之南境废光化县境入荆域】又东为信阳罗山皆与荆接界处也　豫北濵冀之南河其西与华隂接华隂雍域也案职方豫州山镇曰华山通典云即今华隂郡山连延东出故属豫州九域志云华山四州之际东北冀东南豫西南梁西北雍十字分之四隅为四州也豫之北界由华山而东为阌乡灵寳陜州渑池新安洛阳孟津巩县汜水河隂荥阳荥泽又东北为阳武延津皆在南河之南【阳武自元时河从原武决而东南流始为河北地】又东北抵濬县大伾山冀兖豫三州之交也豫东接兖徐三州之界自封邱而东为长垣东
　　明又东为考城定陶曹县城武单县与兖接界又南为夏邑永城亳州颖州又东为颖上蒙城皆在淮北与徐接界自颖州以西为商城息县真阳逾淮而南为信阳与接界　豫西自阌乡以南为卢氏郧县及郧西之东境故郧县地与雍梁接界豫居中央为辐辏之地接界者七州唯青为兖徐所隔与豫不相接云
　　伊洛涧既入于河
　　锥指传曰四水合流而入河正义曰地理志云伊水出农卢氏县熊耳山东北入洛洛水出农上洛县冢领山东北至巩入河水出河南谷城县潜亭北东入洛【城志作成潜志作朁】涧水出农新安县东南入洛伊涧三水入洛合流而入河傅氏曰导洛言东北防于涧又东防于伊序水之次第此言伊洛涧乃治水之先后渭案汉上洛县即今陜西西安府商州治卢氏新安二县今属河南府谷城故县在今洛阳县西北　今卢氏嵩县伊阳【伊阳属汝州以伊水与嵩县分界】洛阳界中皆伊水之所经也商州卢氏永寜宜阳洛阳偃师巩县界中皆洛水之所经也近世乃过汜水县北入河则洛口又移于东矣
