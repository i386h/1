<!-- { "loadSidebar": true } -->
　　仲长统社祭土神答　自汉诸儒论勾龙即是社主或云是配其议甚众后荀彧问仲长统以社所祭者何神也统答所祭者土神也侍中邓义以为不然而难之彧令统答焉统答义曰前见逮及敢不敬对退熟惟省郊社之祭国之大事诚非学浅思薄者所宜兴论重复亦以邓君难事有先渐议则既行可谓辞而不可得因而不可得已者也屯有经纶之义暌有异同之辞归于建国立家通志断类也意则欲广其防以宗实备其论以求真先难而后易出异而归同乎难曰社祭土主隂气正所谓勾龙土行之官为社则主隂明矣不与记説有违错也答曰今记之言社辄与郊连体有本末辞有上下谓之不错不可得礼运曰政必本于天殽以降命命降于社之谓殽地参于天地并于鬼神又曰祭帝于郊所以定天位也祀社于国所以列地利也郊特牲曰社所以神地之道也地载万物天垂象取财于地取法于天是以尊天而亲地家主中霤国主社示本也相此之类元尚不道配食者也主以为勾龙无乃失欤难曰信如此所言土尊故以为首在于上宗伯之体所当列上下之序上句当言天神地祗人鬼何反先人而后地上文如此至下何以独不可而云社非勾龙当为地哉答曰此形成著体数自上来之次言之耳岂足据使从人鬼之例邪三科之祭各指其体今独擿出社稷以为但勾龙有烈山氏之子恐非其本意也案记言社土而云何得之为勾龙则传虽言祀勾龙为社亦何嫌反独不可谓之配食乎祭法曰周人禘喾郊稷祖文王宗武王皆以为配食者若复何须谓之不祭天乎备读传者则真土独据记者则疑勾龙未若交错参伍致其义以相成之为善也难曰再特于郊牛者后稷配故也社于新邑牛一羊一豕一所以用二牲者立社位祀勾龙縁人事之也如此非祀地明矣以宫室新成故立社耳又曰军行载社者当行赏罚明不自专故告祖而行赏造社而行戮二主明皆人鬼人鬼故以告之必若所云当言载地主于斋车又当言用命赏于天不用命戮于地非其谓也所以有死社稷之义者凡赐命受国造建宫室无不立社是奉言所受立不可弃捐苟免而去当死之也易勾龙为其社传有见文今欲易神之相令记附食宜明其徴祀国大事不可不重据经依传庶无咎悔答曰郊特牲者天至尊无物以称专诚而社稷太牢者土于天为卑縁人事以牢祭也社礼今亡并特之义亦未可得明也昭告之文皆于天地何独人鬼此言则未敢取者也郊社之次天地之序也今使勾龙载冒其名耦文于天以度言之不可谓安矣土者人所依以固而最近者也故立以为守祀居则事之时军则告之以行戮自顺义也何为当戮于地不言用命赏于天乎帝王两仪之参宇中之莫尊者也而盛一官之臣以为土之贵神置之宗庙之上接之郊禘之次俾守之者有死无失何圣人制法之参差用礼之偏颇其列在先王人臣之位其于四官爵侔班同比之司徒于数居二纵复令王者不同礼仪相变或有尊之则不过当若五卿之与冢宰此坐之上下行之先后耳不得同祖与社言俱坐处尊位也周礼为礼之经而礼记为礼之传案经传求索见文在于此矣钧之两者未知孰是去本神而不祭与贬勾龙为土配比其轻重何谓为甚经有条例纪有明义先儒未能正不可称是钧校典籍论本考始矫前易故不从常説不可谓非孟轲曰予岂好辨哉乃不得已也郑司农之言正此之谓也
　　丘光庭兼明书　社始或问社之始答曰始于上古穴居之时也故礼记云家主中霤而国主社者古人掘地而居开中取明雨水霤入谓之中霤言土神所在皆得祭之在家为中霤在国为社也由此而论社之所始其来尚矣　稷始或问稷之始答曰始有粒食之时也故祭法曰厉山氏之有天下也其子曰农能殖百谷夏之衰也周弃继之故祀以为稷厉山氏神农之号则神农之时有稷矣　社神先儒以社祭五土之神五土者一曰山林二曰川泽三曰丘陵四曰坟衍五曰原隰明曰社者所在地土之名也凡土之所在人皆赖之故祭之也若惟祭斯五者则都邑之土人不赖之乎且邑外之土分为五事之外无余地也何必歴举其名乎以此推之知社神所在土地之名也或问曰五土之名出自周礼非乎答曰案周礼地官唯云辨五土之名物不云五土为社也又问曰社既土神而夏至祭皇地祗于方丘又何神也答曰方丘之祭祭大地之神社之所祭邦国乡原之土神也　社名或问曰社既土神不言祗而云社者何也答曰社以神地之道盖以土地人所践履而无崇敬之心合其字从其音为社皆所以神明之也稷神先儒皆以稷祭百谷之神郑康成以稷原隰之神明曰郑义非也且原隰亦土也社既祭土何故更分原隰而别祭之乎又稷之名义不与原隰相侔纵令郑义有徴亦是不分真伪诸儒所识可谓不一稷名或问曰稷既百谷之神不言谷而云稷者何也答曰稷属土而为诸谷之长故月令谓之首种首种者种最在前也诸谷不可徧举故举其长而为言之以等之也若直以谷言之则为人所防慢也
　　朱子语类尧卿问社稷神曰説得不同或云稷是山林原隰之神或云谷神看来谷神较是社是土神又问社如何有神曰能生物便是神也
　　【丘氏濬曰社以祀土神稷以祀谷神而配以人尚矣祭法谓祀后土以为社而春秋传则谓勾龙为后土盖后土掌水土之官勾龙尝居是官一以人名一以官名也郑谓勾龙以有平水土之功配社祀之稷有播种之功配稷祀之非谓即祀之以为社为稷也】
　　蕙田案社神谷神郑王两家之辨详矣邓义仲长统之论难不喻其指比而观之自以仲説为长而最后一答则尤为郑学者所未到然以为五土之神原隰之神则犹泥而不圆正不如丘氏所云社为土地所在之名稷为百谷之神其义正大而的当也盖人非土不立非谷不养古之人享其功者必祭之报其功也天子有天下而始尊天下有百谷而民育故天子之社天下之社也所以报其万邦作乂烝民粒食之功也诸侯分土而始有国有土有财有民故诸侯之社一国之社也所以守其胙土保其宗庙而和其民人也若一州之社大夫以下之社则由大而渐小由广而渐狭矣大如天下次如一国犹可云五土也若一乡一里何山林川泽原隰丘陵坟衍之有则主人鬼者固非而谓为五土之者亦未是矣至以稷为原隰之神则不惟与五土中原隰重复而失五谷养人之义自当以朱子生物之论为稳
　　右社稷名义
　　礼记祭法厉山氏之有天下也其子曰农能殖百谷夏之衰也周弃继之故祀以为稷共工氏之伯九州也其子曰后土能平九州故祀以为社【注厉山氏炎帝也起于厉山或曰有烈山氏弃后稷名也共工氏无録而王谓之伯在太昊炎帝之间　疏其子曰农能殖百谷者农谓厉山氏后世子孙名柱能殖百谷故国语云神农之名柱作农官因名农是也夏之衰也周弃继之者以夏末汤遭大旱七年欲变置社稷故废农祀弃以配稷之神其子曰后土能平九州故祀以为社者是共工后世之孙为后土之官后君也为君而掌土能治九州五土之神故祀以为配社之神】
　　【叶氏梦得曰自夏以上盖世以烈山氏主稷勾龙氏主社而易稷以代烈山氏者自殷以来为之也故祀后稷为稷祀勾龙氏为社至于今守之吾读礼至此然后知逸书作夏社之意书序云汤胜夏欲迁其社不可作夏社意者汤既黜夏殷人有归罪于社稷之不能保其国而易之者后稷之功在天下而人所共知故以代柱无嫌而勾龙氏未有昭然如稷可代者则不可以苟易所以迁烈山氏而不迁勾龙氏欤】
　　春秋昭公二十九年左氏传蔡墨曰共工氏有子曰勾龙为后土【注共工在太昊后神农前以水名官者其子勾龙能平水土故死而见祀　疏言共工有子谓后世子耳不知勾龙之为后土在于何代】
　　后土为社【疏句龙既为后土又亦配社故言后土为社也】
　　稷田正也【注掌播殖也　疏国语云宣王不借千亩虢文公谏曰民之大事在农是故稷为大官然则百谷稷其长遂以稷名为农官之长正长也稷是田官之长】
　　有烈山氏之子曰柱为稷【注烈山氏神农世诸侯　疏鲁语及祭法皆云烈山氏之有天下也其子能殖百谷故祀以为稷言有天下则是天子矣杜注不得为诸侯也买逵郑皆云烈山炎帝之号杜言神农世诸侯者案帝王世纪神农本起烈山然则初封烈山为诸侯后为天子犹帝尧初为唐侯然也此与鲁语皆云其子曰柱祭法云其子曰农者刘云盖柱是名其官曰农犹呼周弃为稷】
　　自夏以上祀之【注祀柱也】
　　周弃亦为稷【注弃周之始祖能播百谷汤既胜夏废柱而以弃代之　疏弃为周之始祖能播殖百谷经传备有其事以其后世有天下号国曰周故以周冠弃弃时未称周也】
　　自商以来祀之
　　【左传土正曰后土杜注土为羣物主故称后也其祀句龙焉在家则祀中霤在野则为社　疏后者君也羣物皆土所载故土为羣物之主以君言之故云后土也贾逵云勾芒祀于户祝融祀于灶蓐收祀于门冥祀于井后土祀于中霤今杜云在家则祀中霤是同贾説也家谓宫室之内对野为文故称家非卿大夫之家也言在野者对家为文虽在库门之内尚无宫室故称野且卿大夫以下社在野田故周礼大司徒云辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社郑云社稷后土及田正之神田主田神后土田正之所依也诗人谓之田祖所宜木谓若松柏栗也是在野则祭为社也此野田之社民所共祭即月令仲春之月择元日命民社是也刘云天子以下俱荷地徳皆当祭地但名位有髙下祭之有等级天子祭地祭大地之神也诸侯不得祭地使之祭社也家又不得祭社使祭中霤也霤亦地神所祭小故变其名贾逵以勾芒祀于户云云言虽天子之祭五神亦如此耳杜以别祭五行神以五官配之非祀此五神于门户井灶中霤也门户井灶直祭门户等神不祭勾芒等也惟有祭后土者亦是土神故特辨之云在家则祀中霤在野则为社言彼与中霤亦是土神但祭有大小郊特牲云社所以神地之道也地载万物取材于地教民美报焉家主中霤而国主社示本也是在家则祀中霤也大司徒以下同此礼也】
　　家语五帝孔子曰古之平治水土及播植百谷者众矣唯勾龙氏兼食于社而弃为稷神易代奉之无敢易者明不可与等也
　　汉书郊祀志自共工氏伯九州其子曰句龙能平水土死为社祠有烈山氏王天下其子曰柱能植百谷死为稷祠汤放桀欲迁夏社不可作夏社乃迁烈山子柱而以周弃代为稷祀【应劭曰遭大旱七年明徳以荐而旱不止故迁社以弃代为稷欲迁勾龙徳莫能继故作夏社説不可迁之义也】
　　通鉴前编成汤二十有四祀祀弃为稷
