<!-- { "loadSidebar": true } -->
　　负广出于适寸【注负在背上者也适辟领也负出于辟领外旁一寸　疏以一方布置于背上上畔缝着领下畔垂放之以在背上故得负名出于辟领外旁一寸总尺八寸也】
　　【黄氏榦曰负亦名负板】
　　【敖氏继公曰负之广无定数惟以出于适旁一寸为广也其长葢比于衰云】
　　适博四寸出于衰【注博广也辟领广四寸则与阔中八寸也两之为尺六寸也出于衰者旁出衰外不着寸数者可知也　疏此辟领广四寸据两相而言云出于衰者谓比胸前衰而言出也注云辟领广四寸者据项之两相向外各广四寸云则其阔中八寸也者谓雨身当缝中央总阔八寸一边有四寸并辟领四寸为八寸云两之总一尺六寸也者一相阔与辟领八寸故两之总一尺六寸云出于衰者旁出衰外者以两旁辟领向前望衰之外也衰广四寸辟领横广总尺六寸除中央四寸当衰衰外两旁各出衰六寸故云不着寸数可知也】
　　【黄氏榦曰此谓度两身既毕即将两身叠作四重于领上领方裁入四寸却以所裁者辟而折之垂于两旁使领中开处方阔八寸也】
　　【敖氏继公曰适辟领之布旁出者也云博四寸又云出于衰则出于衰者非谓其博也然则博者其从之广与凡为衣必先开当项之处其上下之度相去四寸左右之度则随其人之肥瘠而为之阔狭不定也凡吉衣皆方翦之所谓方领是也此凶服亦方领其异者则但翦其上下之相去四寸者而不殊其左右之布使连于衣而各出于肩上之两旁而为适所谓适博四寸也以其横之阔狭不定故不着其出于衰之寸数唯言出于衰而已】
　　【张氏尔岐曰适以在两肩者而言则四寸并阔中共八寸两之则为尺六寸上文负广出适旁各一寸故疏以为总尺八寸也衰在胸前出于衰者以两肩辟领向前望衰之外也】
　　衰长六寸博四寸【注广袤当心也前有衰后有负板左右有辟领孝子哀戚无所不在　疏袤长也据上下而言也缀于外衿之上故得广长当心】
　　【敖氏继公曰五服之属及锡与疑皆以衰为名则是凡凶服吊服无不有此衰矣其辟领亦当同之若负板则唯孝子乃有之故记先言之也孔子式负板者以其服最重故耳】
　　【郝氏敬曰以布一方如负联领当心垂其状摧然曰衰衰长六寸寛四寸成终数也】
　　钦定义疏大功衰小功衰缌衰皆名衰大夫卜宅与日有司麻衣犹布衰则凡服有衰必矣敖氏谓惟孝子乃有负版理或然也非三年者或亦不必有辟领与
　　衣带下尺【注衣带下尺者要也广尺足以掩裳上际也疏谓衣要也云衣者即衰也但衰是当心广四寸者取其哀摧在于徧体故衣亦名为衰今此云衣据在上曰衣举其实称云带者此谓带衣之带非大带革带也云衣带下尺者据上下阔一尺若横而言之不着尺寸者人有粗细取足为限也云足以掩裳上际也者若无腰则衣与裳之交际之间露见里衣有腰则不露见故云掩裳上际也言上际者对两旁有衽掩旁两厢下际也】
　　【敖氏继公曰此接衣之布其广亦无常度惟以去带一尺为准岂亦以人有长短之不齐故与带谓要绖也绞带布带亦存焉】
　　【郝氏敬曰衣即衰带大带凡礼服吉凶皆有大带衣长出带下尺使不见裳要也】
　　【盛氏世佐曰据其当心而言则曰裒据其在上而言则曰衣负也适也衰也皆缝着此衣者也带谓在要者吉服有大带革带凶服则要绖绞布带是已带下尺者言其衣之长出于带下一尺也人之粗细长短不可预定故不着其广袤尺寸而惟以去带一尺为度取足以掩裳上际而已】
　　衽二尺有五寸【注衽所以掩裳际也二尺五寸与有司绅齐也上正一尺燕尾二尺五寸凡用布三尺五寸　疏云掩裳际者掩裳两厢下际不合处也案玉藻士已上大带垂之皆三尺又云有司二尺五寸谓府史绅即大带也屈而重故曰绅此但垂之二尺五寸故云与有司绅齐也取布三尺五寸广一幅留上一尺为正正者正方不破之言也一尺之下从一畔旁入六寸乃邪向下一畔一尺六寸去下畔亦六寸横防之留下一尺为正如是则用布三尺五寸得两条衽衽各二尺五寸两条共用布三尺五寸也然后两旁皆缀于衣垂之向下掩裳际此谓男子之服妇人则无以其妇人之服连衣裳故郑上斩章注云妇人之服如深衣则衰无带下又无衽是也】
　　【郝氏敬曰衽裳周围连幅】
　　钦定义疏左传鲁昭公居丧比塟三易衰衰衽如故衰其谓此衽与以布麤疏此衽又斜裁之而不缉尤易敝也　士丧礼掘肂见衽丧大记君三衽三束大夫士二衽二束注云衽小要也又深衣注云凡衽者或杀而下或杀而上是以小要取名焉衽属衣则垂而放之属裳则缝之以合前后葢棺上合缝之木亦名为衽所谓小要也小要之形上下广而中狭上半则杀而下下半则杀而上其杀而上者似深衣之裳之衽也其杀而下者则似此掩裳际之衽也若无掩裳际之衽则棺衽无従而取诸矣后世礼服两腋下各有一片上阔下狭者其此衽之遗制与
　　袂属幅【注属犹连也连幅谓不削　疏属幅者谓整幅二尺二寸凡用布为衣物皆去边幅一寸为缝杀今此属连其幅则不削去其边幅取整幅为袂必不削幅者欲取与下文衣二尺二寸同纵横皆二尺二寸正方者也故深衣云袂中可以运肘二尺二寸亦足以运肘也】
　　【敖氏继公曰袂属幅而不削是缭合之也古者衣袂皆属幅乃着之者嫌凶服之制或异于吉也此袂之长短葢如深衣之袂亦反屈之及肘】
　　【郝氏敬曰袂袖也全幅不杀取其方】
　　衣二尺有二寸【注此谓袂中也言衣者明与身参齐二尺二寸其袖足以容中人之肱也衣自领至要二尺二寸倍之四尺四寸加阔中八寸而又倍之凡衣用布一丈四寸　疏云此谓袂中也者上云袂据从身向袪而言此衣据从上向掖下而言袂连衣为之衣即身也两旁袂与中央身总三事下与畔皆等变袂言衣欲见袂与衣齐三也云衣自领已下云云者郑欲计衣之用布多少之数自领至要皆二尺二寸者衣身有前后今且据一相而言故云衣二尺二寸倍之为四尺四寸总前后计之也云加阔中八寸者阔中谓阙去中央安项处当缝两相总阔去八寸若去一相正去四寸若前后据长而言则一相各长八寸通前两身四尺四寸总五尺二寸也云而又倍之者更以一相五尺二寸并计之故云又倍之云凡衣用布一丈四寸者此惟计身不计袂与袪及负衽之等者彼当丈尺寸自见又有不全幅者故皆不言也】
　　【盛氏世佐曰衣袂之身也以其着于臂故亦谓之衣与上所云衣带下尺者异矣袂以全幅布连属为之两相各尺一寸其广已明此则言其从掖下向袪长短之度也必二尺二寸者取其广袤等也】
　　袪尺二寸【注袪袖口也尺二寸足以容中人之并两手也吉时拱尚左手丧时拱尚右手　疏云袪袖口也者则袂未接袪者也尺二寸者据复摄而言围之则二尺四寸与深衣之袪同不言縁之深浅尺寸者縁口深浅亦与深衣同寸半可知故畧不言也】
　　【黄氏榦曰案衰服衣衽袂袪带下自斩至缌皆同唯衰负版左右辟领据仪礼疏云衰者孝子有哀摧之志负者负其悲哀适者指适縁于父母不念余事若然则此四者唯子为父母用之旁亲皆不用欤杨氏复曰案记云衣二尺有二寸葢指衣身自领至要之长而言之也用布八尺八寸中防以分左右为四尺四寸者二又取四尺四寸者二中折以分前后为二尺二寸者四此即寻常度衣身之常法也合二尺二寸者四叠为四重从一角当领处四寸下取方裁入四寸乃记所谓适博四寸注疏所为辟领四寸是也案郑注云适辟领也则两物即一物也今记曰适注疏又曰辟领何为而异其名也辟犹摄也以衣当领裁入四寸处反摄向外加两肩上故曰辟领即疏所谓两相向外各四寸是也左右有辟领以明孝子哀戚无所不在故曰适既辟领四寸加两肩上以为左右适故后之左右各有四寸虚处当脊而相并谓之阔中前之左右各有四寸虚处近胸而相对亦谓之阔中乃注所谓阔中八寸是也此则衣身所用布之数与裁之之法也注又云加辟领八寸而又倍之者谓别用布一尺六寸以塞前后之阔巾也布一条纵长一尺六寸横阔八寸又纵折而中分之其下一半裁防左右两端各四寸除去不用只留中间八寸以加后之阔中元裁辟领各四寸处而塞其缺此所谓加辟领八寸是也其上一半全一尺六寸不裁以布之中间从项上分左右对折向前垂下以加于前之阔巾与元裁防处相接以为左右领也夫下一半加于后之阔中者用布八寸而上一半从项而下以加前之阔中者又倍之而为一尺六寸焉此所谓而又倍之者是也此则衣领所用之布与裁之之法也古者衣服吉凶异制故衰服领与吉服领不同而其制如此也注又云凡用布一丈四寸者衣身八尺八寸衣领一尺六寸合为一丈四寸也然此即衣身与衣领之数若负衰带下及两衽又在此数之外矣但领必冇祫此布何从出乎曰衣领用布阔八寸而长一尺六寸古者布幅阔二尺二寸除衣领用布阔八寸之外更余阔一尺四寸而长一尺六寸可以分作三条施于祫而适足无余欠也云袂二尺二寸而袪乃尺二寸者缝合其下一尺又留上一尺二寸以为袖口也云衣带下尺者衣身二尺二寸仅至腰而止无以掩裳上际故于衣带之下用纵布一尺上属于衣横绕于腰则以腰之阔狭为准所以掩裳上际而后缀两衽于其旁也又曰衰裳之制五服皆同以升数多少为重轻父母重故升数少上杀下杀旁杀轻故升数多注云前有衰后有负板左右有辟领孝子哀戚之心无所不在惟子为父母用之此外皆不用】
　　【敖氏继公曰此袂广二尺二寸而袪尺二寸亦谓圜杀一尺如深衣之袪也此衣与袪衽带下之度吉服亦然特于此见之耳】
　　【汪氏琬曰或问衰衣之有衰负板辟领也果独为父母用之与曰否经传无明文郑之注贾公彦之疏亦然如曽孙为曽祖父母也适孙祖在为祖母也为人后者为本生父母也是皆难以旁亲例者也其遂可不用衰负板辟领与家礼之与仪礼图说葢各明注疏而犹各有所未尽也吾故谓衰齐必当有二式】
　　【盛氏世佐曰袪接于衣之末者也尺二寸言其广也不言其长短之度者以祛衣既有定制则此接于衣者必须视肘而为之伸缩亦不可预定也】
　　田案以上记衰裳之制
　　衰三升三升有半其冠六升以其冠为受受冠七升【注衰斩衰也或曰三升半者义服也其冠六升齐衰之下也斩衰正服变而受之此服也三升三升半其受冠皆同以服至尊宜少差也　疏自此至篇末皆论衰冠升数之多少也云衰三升三升有半其冠六升衰异冠同者以其三升半为缕如三升半成布还三升故其冠同六升也以其冠为受者据至虞变麻服葛时更以初死之冠六升布为衰更以七升布为冠以其塟后哀杀衰冠亦随而变轻故也斩章有正义子为父父为长子妻为夫之等是正斩诸侯为天子臣为君之等是义斩此三升半是实义服但无正文故引或人所解为证也云六升齐衰之下也者齐服之降服四升正服五升义服六升以其六升是义服故云下也父与君尊等恩情则别故恩深者三升恩浅者三升半成布还三升故云少差也】
　　【司马氏光曰古者既塟练祥禫皆有受服变而从轻今世俗无受服自成服至大祥其衰无变故于既塟别为家居之服是亦受服之意也】
