<!-- { "loadSidebar": true } -->
　　文献通考真宗景徳三年令澶州置河渎庙上幸大名也祷之有应及元年驻跸澶渊戎骑在郊河流不冰故立祠春秋致祭
　　宋史真宗本纪景德四年二月辛卯车驾发西京甲午次郑州遣使祀中岳
　　礼志景徳四年二月次西京遣告汾阴中岳太行河洛启母少姨庙东还奏告如常仪
　　真宗本纪大中祥符二年四月河北旱遣使祀北岳五月陜西旱遣使祷西岳河渎诸祠三年八月旱洪润州屡火遣使祀境内山川九月华州言父老二千余人请幸西岳
　　四年二月壬子出潼闗渡渭河遣近臣祀西岳乙丑加号西岳五月乙未加上五岳帝号作奉神述九月向敏中等爲五岳奉册使冬十月戊申御朝元殿发五岳册礼志真宗封禅毕加号泰山爲仁圣天齐王遣职方郎中沈维宗致告又封威雄将军爲炳灵公通泉庙爲灵派侯亭山神庙爲广禅侯峄山神庙爲灵岩侯各遣官致告诏泰山四面七里禁樵采给近山二十戸以奉神祠社首徂徕山并禁樵采车驾次澶州祭河渎庙诏进号显圣灵源公遣右諌议大夫薛映诣河中府比部员外郎丁顾言诣潭州祭告秘书丞董温其言汉以霍山爲南岳望令寿州长吏春秋致祭礼官言虽前汉尝以霍山爲南岳縁今岳庙已在衡山难于改制其霍山如遇水旱祈求及非时准别勅致祭即委州县奉行诏封江州马当上水府福善安江王太平州采石中水府顺圣平江王润州金山下水府昭信泰江王及祀汾阴命陈尧叟祭西海曹利用祭汾河车驾至潼闗遣官祀西岳及河渎并用太牢备三献礼庚午亲谒华阴西岳庙羣臣陪位庙垣内外列黄麾仗遣官分奠庙内诸神加号岳神爲顺圣金天王还至河中亲谒奠河渎庙及西海望祭坛五月乙未加上东岳曰天齐仁圣帝南岳曰司天昭圣帝西岳曰金天顺圣帝北岳曰安天元圣帝中岳曰中天崇圣帝命翰林礼官详定仪注及冕服制度崇饰神像之礼其玉册制如宗庙谥册帝自作奉神述备纪崇奉意俾撰册文有司设五岳册使一品卤簿及授册黄麾仗载册辂衮冕舆于乾元门外各依方所羣臣朝服序班仗卫如防仪改服衮冕御乾元殿中书侍郎引五岳玉册尚衣奉衮冕升殿上爲之兴奉册使副班于香案前侍中宣制曰今加上五岳帝号遣卿等持节奉册展礼咸承制再拜奉册使以次升自东阶受册御座前降西阶副使受衮冕舆于丹墀随册使降立丹墀西玉册发至于朝元门外帝复坐册使奉册升辂鼓吹振作而行东岳北岳册次于瑞圣园南岳册次于玉津园西岳中岳册次于琼林苑及庙内外列黄麾仗设登歌奉册于车奉衮冕于舆使副袴褶骑从遣官三十员前导及门奉置幄次以州长吏以下充祀官致祭毕奉玉册衮冕置殿内又加上五岳帝后号东曰淑明南曰景明西曰肃明北曰靖明中曰正明遣官祭告诏岳渎四海诸庙遇设醮除青词外増正神位祝文又改唐州上源桐栢庙爲淮渎长源公加守防者帝自制五岳醮告文遣使醮告即建坛之地构亭立石柱刻文其上
　　文献通考十一月车驾过澶州幸河渎庙酌奠进号河渎曰显圣灵源公遣官徃河东府澶州祭告二年八月秘书丞董温其上言汉以霍山爲南岳望令夀州长吏春秋致祭诏礼官与崇文院检讨详定上奏曰案尔雅云江南衡山注云衡山南岳又霍山爲南岳注云即天柱山潜水所出此即非特霍山爲南岳舜五月南廵周之王制皆以衡山爲南岳惟汉武帝以衡山辽逺取谶纬之説而祭灊霍至隋复以衡山爲岳况奉祀已久国家疆宇敻广难于改制其霍山如有所请及特致祭即委州县奉行从之
　　【陈氏淳曰泰山曰天齐仁圣帝在唐爲天齐王至本朝以东方主生加仁圣二字封帝帝只一上帝而已安有山而谓之帝今立庙俨然人形貌垂旒端冕衣裳而坐又立后殿于其后不知又是何山可以当其配而爲夫妇耶据泰山鲁封内惟鲁公可以祭今隔一江一淮与南方地脉絶不相干渉而在在州县皆立东岳行祠亦失于讲明之故】
　　【丘氏濬曰有此天地即有此山川有此山川即有所以主之者是则所谓神也世俗乃以三月二十八日爲岳神初度之辰呜呼自天一生水凝而爲山其所以凝而成形也亦有时日耶此无稽之甚也甚者惑于释氏地狱之説谓人死其魂皆必经岳祠考掠而有二十四案之像其説尤爲不经乞下有司屏除毋俾得以惑世欺民】
　　宋史乐志大中祥符五岳加帝号祭告八首
　　迎神静安　钟石既作爼豆在前云旗飞扬神光肃然当驾飚歘来乎青圆言备缛礼享兹吉蠲
　　册入门正安　节彼乔岳神明之府秩秩威仪肃肃灵宇懿号克崇庶物咸覩帝籍升名式绥九土酌献东岳嘉安　节彼岱宗有严庙貌惟辟奉天依神设教帝典焜煌嘉荐普淖至灵格思殊祥是效南岳　作镇炎夏畜兹灵光敷与万物既阜既昌爰刻温玊式荐徽章昭嘏神意福熙穰穰
　　西岳　瞻言太华奠方作镇典册是膺等威以峻上公奉仪祀宫荐信介祉万邦永配坤顺
　　北岳　仰止灵岳镇于朔方増崇懿号度越彛章祗荐嘉乐式陈令芳永资纯佑国祚蕃昌
　　中岳　岩岩神岳作镇中央肃奉徽册尊名孔章聿防飚驾载献兰觞熙事允洽寳祚弥昌
　　送神静安　祗荐鸿名寅威明祀有楚之仪如在之祭奠献既终礼容克备神鉴孔昭福禧来暨
　　天安殿册封五岳帝一首
　　册出入正安　名岳奠方帝仪克举吉日惟良九賔咸旅温玊缕文纁裳正宁礼备乐成笃神之祜
　　真宗本纪大中祥符五年八月己未作五岳观
　　玉海五年二月命晁回等撰五岳碑　六年正月辛亥修淮渎庙九月辛卯修南海庙　七年十月十九日上亲制东岳醮告文　八年三月十四日制五岳醮告文刋石于庙
　　宋史礼志天禧四年从灵台郎皇甫融请凡修河致祭増龙神及尾宿天江天纪天社等诸星在天河内者凡五十位
　　仁宗本纪景祐四年六月乙亥杭州江潮壊堤遣使致祭
　　文献通考仁宗康定二年増封海渎逐处遣官致祭东海爲渊圣广徳王南海爲洪圣广利王西海爲通圣广润王北海爲冲圣广泽王江渎爲广源王河渎爲灵源王淮渎爲长源王济渎爲清源王
　　宋史礼志康定二年三月以黄河水势甚浅致分流入汴未能通济遣使祭河渎及灵津庙又澶州曹村埽方开减水直河而水自流通遣使祭谢
　　文献通考庆厯二年侬智髙反围广州数有风雨遂遁乃诏益封南海神爲洪圣广利昭顺王
　　宋史仁宗本纪庆厯三年夏四月丙辰以春夏不雨遣使祠祷于岳渎
　　礼志皇祐四年以灵台郎王大明言汴口祭河兼祀箕斗奎与东井天津天江咸池积水天渊天潢水位水府四渎九坎天船王良罗堰等十七星在天河内者皇祐五年以侬智髙遁益封南海洪圣广利昭顺王【蕙田】案礼志与文献通考年次不同必有一误
　　仁宗本纪嘉祐元年春正月帝不豫遣诸州长吏祷于岳渎诸祠
　　玉海嘉祐六年闰八月辛卯修北岳祠
　　宋史神宗木纪熙寜元年春正月庚辰遣使祭南岳南海告以南伐十一月乙亥以安南行营将士疾疫遣同知太常礼院王存祷南岳遣中使建祈福道塲
　　文献通考神宗元丰三年集贤校理陈侗言案周礼小宗伯之职兆五帝于四郊四望四类亦如之郑氏注四望谓五岳四渎也四类日月里辰也今四郊有五帝及日月星辰之坛而独四望之坛不建或遇朝廷有祈焉则设位皇地祗坛下甚非古制请依周礼建四望坛于四郊以祭五岳四镇四渎庶合于经诏下详定礼文所详定请以国朝祠令所载岳镇海渎兆四望于四郊岱山沂山东海大淮于东郊衡山防稽山南海大江嵩山霍山大海于南郊华山吴山西海大河于西郊常山医无闾山北海大济于北郊毎方岳镇则共爲一坛海渎则共爲一坎以五时迎气日祭之皆用血祭瘗埋有事则请祷之又以四方山川各附于本方岳镇海渎之下别爲一坛一坎水旱则祷之其北郊从祀及诸州县就祭如故诏毎方岳镇共爲一坛望祭余从之
　　宋史乐志熙宁望祭岳镇海渎十七首
　　东望迎神凝安　盛徳惟木勾芒御神沂岱淮海厥功在民爰熙坛坎裒对庶神于以歆格灵贻具臻升降固安　绅韠襜兮玉佩橤兮于我将事神燕喜兮帝命望祀敢有不共徃返于位肃肃雍雍
　　奠玉币明安　祀以崇徳币则有仪肃我将事登降孔时精明纯洁防有弗祗史辞无愧神用来娭酌献成安　肇兹东上含润无疆维时发春嘉荐令芳祭用薶沈顺性含藏不涸不童诞降祺祥
　　送神迎安　神之至止熙坛爲春神之将归旂服振振歘兮回飚窅兮旋云佑于东方永施厥仁
　　南望迎神凝安　嵩嵇衡霍暨厥海江时维长养恵我南邦肆严牲币神式来降以侑以妥百福是厐酌献成安　景风应律朱鸟开辰肃肃明祀嘉笾列陈牲用牷物乐奏蕤賔克绥永福祐此下民
　　送神凝安　鼔钟云云龡管依依神既醉饱曰送言归山有厚藏水有灵徳物其水依徃奠炎宅
　　中望迎神凝安　维土作徳维帝御行含养载育万物以成有严祀典荐我徳馨神其歆止永用亿宁酌献成安　高广融结实维中央宣气报功利彼一方坎坛以祀六乐锵锵灵其有喜酌以大璋
　　送神凝安　言旋其处以奠中域无替厥灵四方是则神永不息祀永不愆以享以报于万斯年
　　西望迎神凝安　品物顺説时司金行于郊迎气以望庶灵雅歌惟乐圭荐惟牲作民之祉永相厥成酌献成安　西颢沆砀执矩司秋诹言协灵时祀孔修礼有荐献爰视公侯秩而祭之百福是遒
　　送神凝安　我乐我神簋爼牲饔曰神之还西土是宫于蕃禽鱼于衍草木富我薮隰滋我高陆
　　北望迎神凝安　帝徳乗坎时御闭藏爰洁牲醴兆兹北方海山攸宅神施无疆具享蠲吉降福孔穰酌献成安　凄寒凝阴陨萚涤塲百物顺成黍稷馨香欵于北郊爰因其方何以侑神荐此嘉觞
　　送神凝安　维山及川奠宅幽方我度其灵降止靡常肃肃坎坛既迎既将促乐彻爼是送是望
　　礼志吴山旧封成徳公元丰八年封王
　　元祐元年十二月以华州郑县山摧命太常博士顔复往祭西岳
　　玉海元符三年修东岳庙命曽肇爲碑爲殿三曰嘉宁蕃祉储佑
　　宋史礼志东海大观四年加号助顺广徳王
　　徽宗本纪政和三年八月戊寅封四镇山爲王
　　礼志沂山旧封东安公政和三年封王防稽旧封永兴公政和封永济王医无闾旧封广宁公政和封王霍山旧封应圣公政和封应灵王
　　文献通考徽宗政和三年议礼局上五礼新仪五方岳镇海渎坛各髙五尺周四十歩四出陛两壝毎壝二十五歩坛饰依方色祭岳镇海渎设位南向以西爲上山川从祀西向以北爲上诸岳镇海渎年别一祭以祭五帝日祭之东岳泰山于兖州界东镇沂山于青州界东海于莱州界东渎大淮于唐州界南岳衡山于潭州界南镇防稽山于越州界南海于广州界南渎大江于益州界中岳嵩山于河南府界中镇霍山晋州界西岳华州界西镇吴山于陇州界西海西渎大河于河中府界北岳常山及遥祀北镇医无闾山于定州界北海北渎大济于孟州界太常寺言大中祥符中封五岳爲帝四海爲王独五镇封爵尚仍唐旧元丰八年始封西镇吴山爲成徳王而未及四镇诏并封王
　　玉海高宗建炎元年九月权太常少卿滕康请如虞望秩周时迈车驾廵幸祭所过名山大川诏望祭
　　宋史髙宗本纪绍兴七年五月命礼官举岳镇海渎之祀
