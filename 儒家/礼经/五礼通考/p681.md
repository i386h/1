<!-- { "loadSidebar": true } -->
　　晋范汪祭典云废小宗昭穆不乱废大宗昭穆乱矣先王所以重大宗也岂得不废小宗以继大宗乎汉家求三代之后弗得此不立大宗之故也岂不以宗子废絶图籍莫纪若常有宗主虽防乱要有存理或可分布掌录或可藏之于名山设不尽在决不尽失且同姓百代不婚周道也而姓氏变易何由得知一已不知或容有得婚者此大违先王之典而伤自然之理由此言之宗子之重于天下乆矣
　　性理防通程子曰礼长子不得为人后若无兄弟又继祖之宗絶亦当继祖礼虽不言可以义起
　　【薛蕙为人后解礼之所以立后曰重大宗也小宗无子以爲可絶者也故不为之立后大宗无子不可以絶故立后以继之小宗不可拟大宗故曰重大宗也曷为后大宗不后小宗重本也大宗者祖之正体也本也小宗者祖之旁体也支也本存而支亡亡而犹存也尊者存焉耳本亡而支存存而犹亡也存者防矣是故小宗无后祖不絶大宗无后祖絶矣礼之后大宗不后小宗重絶祖也虽然大宗者卿大夫之礼也古者公子为卿大夫及始仕而为大夫者谓之别子继别子者谓之大宗故曰大宗者卿大夫之礼也此卿大夫也而不可絶益知天子之不可絶矣大宗者继别云尔曰尊之统也故同族云尔曰收族者也天子之统受之始祖始祖受之天不啻尊之统也内治同姓外治异姓不啻收族者也甚大宗矣是故不可絶也故天子无嗣建支子以后天子礼也支子后天子适子不为后乎礼之正者支子为后礼之变者适子亦为后矣何言乎礼之变者适子亦为后适子不为后者非他也传小宗之统焉尔明小宗之统为重也益知天子之统为尤重矣故适子可以后大宗可以后大宗斯可以后天子矣天子者始祖之体大统之所在尊则无上亲则本始也诸侯虽有尊焉不敢信其尊矣虽有亲焉不敢专其亲矣信其尊嫌于贰君专其亲嫌于贰祖故诸侯适子后天子者不敢遂其尊亲也尊亲者人之至重也然而不敢遂焉亦犹有至重者也继大统者因斯举也而知其所由来则可以事天可以保宗庙可以有天下是故明于为人后之义者措诸天下无难矣】
　　【罗虞臣长子亦可为人后议孙逺死而无嗣其弟重以长子彬后之或曰重之命非也长子不得为后曰斯重宗之义也吾将以重为知礼矣昔子思兄死而使其子白续以主祖及曽祖之祭葢逺嫌也以己代兄是谓夺宗以子继伯父则有父命焉其孔氏之家之变礼乎重之命恶得为非】
　　大清律笺释承继之法由亲而疎自近而逺又有择贤立爱之条可谓情义交尽周晰无遗矣乃末俗图财起争兼有执小宗可絶大宗不可絶之説者殊不知此指两房乏嗣仅有可继之一人而言也
　　蕙田案人之生子必有长然后有次子虽众多而适子犹独子也安可为人后乎且为后亦有不同设是身为支子而大宗适长无子又别无支子可嗣以我长子后之则为大宗之适义之权也若已为继祢长子何敢废父之适孙以后堂兄乎已为继祖长孙何敢废祖之适曾孙以后从兄乎而世俗不明宗子之法动云絶防不絶长于是有伯兄无子夺仲叔之适以后之者已为误矣甚有仲兄无子亦欲絶叔季以后之者岂非误而又误者乎笺释剖明之曰小宗可絶大宗不可絶此指两房乏嗣仅有可继一人而言足以破举世之惑矣
　　又案以上以防房适子为长房后
　　晋书荀顗传顗无子以从孙徽爲子
　　阮孚传无子从孙广嗣
　　刘颂传颂无子养弟和子雍早卒更以雍弟翊子隲爲嫡孙袭封
　　齐书江斆传初宋明帝敕斆继从父愻为从祖渟后仆射王俭启江忠简允嗣所寄唯斆一人斆宜还本若不欲江愻絶后可以斆小儿继愻为孙尚书参议谓间世立后礼无其文荀顗无子立孙坠礼之始何期又立此论义无所据于是斆还本家诏使自量立后者
　　王奂传出继从祖中书令球故字彦孙为雍州刺史輙杀宁蛮长史刘兴祖上大怒收之奂子彪陈兵闭拒皆伏诛奂弟伷女为长沙王晃妃世祖诏曰奂自陷逆节长沙王妃男女并长且奂又出继前代或当有准可特不离絶
　　魏书王叡传叡次子椿无子以兄孙叔明为后宋史礼志元丰国子博士孟开请以侄孙宗顔为孙据晋侍中荀顗无子以兄之孙为孙其后王彦林请以弟彦通为叔母宋继絶诏皆如所请
　　宗室传越王杰无子仁宗以恭宪王元佐之孙允言子宗望爲之后　允初无子以允成孙仲连为之后李昉传昉字明逺深州饶阳人父超晋工部郎中集贤殿直学士从大父右赞善大夫右无子以昉为后初超未有子昉母谢方娠指谓叔母张曰生男当与叔母为子故昉出继于右
　　元史魏初传初从祖璠无子以初为后
　　通典间代立后议晋何议以爲卿士之家别宗无后宗绪不可絶若昆弟以孙若曾孙后之理宜然也礼縁事而兴不应拘常以为碍也魏之宗室逺继宣尼从父以孙绍族祖荀顗无子以兄孙为嗣此成例也　宋庾蔚之谓间代取后礼未之闻宗圣时王所命以尊先圣本不计数恐不得引以比也
　　【徐干学立孙议舅氏亭林先生立从子洪慎之子世枢为孙或者曰无子而立孙非昭穆之序是使世枢有祖而无祢也先生即有子而殇殇不立后盍择诸族兄弟之子以为嗣乎余应之曰不然自夫子之告子游已谓三代以后天下为家各亲其亲各子其子为人之同情是则兄弟之子必亲于从兄弟之子从兄弟之子必亲于族兄弟之子也明矣古人之立宗也自非大宗五世亲尽则族属絶茍谓兄弟之子无当立者舍兄弟之孙弗立而立疎逺族属之子为嗣其于祖若考之意果无憾乎有国者之继世与士大夫之承家其理则一而已矣吾外家顾氏侍郎公有二子赞善公为大宗梦庵公继祢之宗也梦庵公有子未婚而夭贞孝王孺人服防衰以归于顾又十二年先生生方在襁褓梦庵公抚而立之为贞孝后先生寔赞善公之孙吾外祖賔瑶公之子于賔瑶公子孙为至亲賔瑶公诸孙洪善冡适也洪泰孤子不得为人后吾仲舅子严失明年老唯洪慎一子非支子不得为人后洪慎生三子矣立世枢为先生后不亦可乎晋书荀顗传顗无子以从孙徽嗣中兴初以顗兄孙序为顗后封临淮公荀氏頴川名族子姓甚繁岂无昭穆之伦可立为嗣者而独以从孙嗣其必不舍亲属而他立也礼之权而不失经者也何之从父以孙绍族祖以为宗绪不絶若昆弟以孙若曾孙后之理宜然也理縁事而兴不必拘常以为碍也故雷次宗释仪礼为人后者之文以为不言所后之父者或后祖父或后髙曾凡诸所后皆备于其中庾纯云为人后者三年或为子或为孙若荀大尉养兄孙以为孙是小记所谓为祖后者也何庾纯古所称知礼之君子其言凿凿如此惟庾蔚之谓间代取嗣古未之闻然试以各亲其亲之常情凖之则必喟然悟以为不悖于先王之道矣故昭穆相续其常也如亲属无当立者不得已而立从孙为孙如父子之谊仍不改其昭穆之伦母亦势之不得不然而圣人之所许与故详论之以告吾母党云】蕙田案无子立孙固为变礼然立后之义但取祖宗一气可相承接非诈冐为己所亲生也则无子有孙亦复何害且立后之不可紊者恶其乱昭穆也正其名曰祖孙则昭穆序矣夫弟之不可后兄者以其本是同軰即长兄抚其防弟异时防弟生子仍可后兄也倘暮年无子而兄弟之子死亡已尽或存者皆为独子茍不立孙则其人之絶祀也必矣无可望矣是安得不变而通之以济其穷乎且雷次宗解经论之于前亭林先生行之于后名儒成例可遵而行也世人拘泥反以立孙为失序而或强借夭殇之子或扳立兄弟夭殇之子而后以孙继之此似乎得礼而实为矫诬知礼君子直须名正言顺定祖孙之分可矣何必强为縁餙而反蹈于非礼哉又案以上立兄弟之孙为后
　　晋书河间平王洪传洪二子威混威嗣徙封章武其后威既继义阳王望更立混为洪嗣
　　蕙田案此条本生祖父无子立出后子之子爲后
　　晋书王戎传子万年十九卒有庶子兴戎所不齿以从弟阳平太守愔子为嗣
　　蕙田案有子立嗣似属创见然继体祖宗事关重大子出防贱而猥以承祧是不敬其先人也世有嫡妻无子即以婢妾之子为后甚而女仆外妇奸生庶孽而概以主持匕鬯可乎闻王戎之风可以识古人尊祖敬宗之义矣
　　大清律例分析家财田产不论妻妾婢生止以子数均分奸生之子量与半分如别无子立应继之人为嗣与奸生均分无应继之人方许承继全分
　　蕙田案此条有子别立后
　　周书杞简公连传子光宝为齐神武所害以章武公导子亮嗣
　　邵惠公颢传翼字干宜武成初封西阳郡公早薨諡曰昭无子以杞国公亮子温为嗣
