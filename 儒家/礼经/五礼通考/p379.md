<!-- { "loadSidebar": true } -->
　　脩皇帝思慕悼惧未敢尽从惟念高皇帝圣德茂盛受命溥将钦若稽古承顺天心子孙本支陈锡亡疆诚以为迁庙合祭长久之防髙皇帝之意乃敢不听即以今日迁太上孝惠庙孝文太后孝昭太后寝将以昭祖宗之德顺天人之序定无穷之业今皇帝未受兹福乃有不能供职之疾皇帝愿复脩立承祀臣衡等咸以为礼不得如不合髙皇帝孝惠皇帝孝文皇帝孝武皇帝孝昭皇帝孝宣皇帝太上皇孝文太后孝昭太后之意罪尽在臣衡等当受其咎今皇帝尚未平诏中朝臣具复毁庙之文臣衡中朝臣咸复以为天子之祀义有所断礼有所承违统背制不可以奉先祖皇天不佑鬼神不飨六艺所载皆言不当无所依縁以作其文事如失指罪乃在臣衡当深受其殃皇帝宜厚蒙祉福嘉气日兴疾病平复永保宗庙与天无极羣生百神有所归息诸庙皆同文久之上疾连年遂尽复诸所罢寝庙园皆脩祀如故初上定迭毁礼独尊孝文庙为太宗而孝武庙亲未尽故未毁上于是复申明之曰孝宣皇帝尊孝武庙曰世宗损益之礼不敢有与焉他皆如旧制唯郡国庙遂废云
　　【容斋随笔匡衡平生佞谀专附石显以取大位而此一节独据经守礼其祷庙之文殆与金縢之祝册相似而不为后世所称述汉史又不书于本传憎而知其善可也】
　　元帝本纪竟宁元年春三月癸未复孝惠皇帝寝庙园孝文太后孝昭太后寝园五月毁太上皇孝惠孝景皇帝庙罢孝文孝昭太后昭灵后武哀王昭哀后寝园韦成传匡衡奏言前以上体不平故复诸所罢祠卒不蒙福案卫思后戾太子戾后园亲未尽孝惠孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉奏可
　　成帝本纪河平元年秋九月复太上皇寝庙园
　　韦成传初髙后时患臣下妄非议先帝宗庙寝园官故定着令敢有擅议者弃市至元帝改制蠲除此令成帝时以无继嗣河平元年复太上皇寝庙园世世奉祠昭灵后武哀王昭哀后并食于太上寝庙如故又复擅议宗庙之命
　　平当传平当为给事中自元帝时韦成为丞相奏罢太上皇寝庙园当上书言臣闻孔子言如有王者必世而后仁三十年之间道德和洽制礼兴乐灾害不生祸乱不作今圣汉受命而王继体承业二百余年孜孜不怠政令清矣然风俗未和阴阳未调灾害数见意者大本有不立与何德化休徴不应之久也祸福不虚必有因而至者焉宜深迹其道而务脩其本昔者帝尧南面而治先克明峻德以亲九族而化及万国孝经曰天地之性人为贵人之行莫大于孝孝莫大于严父严父莫大于配天则周公其人也夫孝子善述人之志周公既成文武之业而制作礼乐脩严父配天之事知文王不欲以子临父故推而序之上及于后稷而以配天此圣人之德无以加于孝也髙皇帝圣德受命有天下尊太上皇犹周文武之追王太王王季也此汉之世祖后嗣所宜尊奉以广盛德孝之至也书云正稽古建功立事可以永年传于无穷上纳其言下诏复太上皇寝庙园
　　文献通考马氏曰太上皇亲尽也以髙帝之父而不毁悼皇考私亲也以宣帝之父而不毁虽非礼之正犹云可也至武哀王则髙帝之兄昭哀后则髙帝之姊自当各有后裔奉其坟墓祭祀今乃立寝园与诸帝同而使天子世世祠之不经尤甚矣髙帝之姊而称后于义尤不通
　　图书集成哀帝建平元年定迭毁之礼仍以孝武为世宗庙
　　韦成传哀帝即位丞相孔光大司空何武奏言永光五年制书髙皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定非令所为擅议宗庙之意也臣请与羣臣杂议奏可于是光禄勲彭宣詹事满昌博士左咸等五十三人皆以为继祖宗以下五庙而迭毁后虽有贤君犹不得与祖宗并列子孙虽欲襃大显扬而立之鬼神不飨也孝武皇帝虽有功烈亲尽宜毁太仆王舜中垒校尉刘歆议曰臣闻周室既衰四夷并侵猃狁最强于今匃奴是也至宣王而伐之诗人美而颂之曰薄伐猃狁至于太原又曰啴啴推推如霆如雷显允方叔征伐猃狁蛮荆来威故称中兴及至幽王犬戎来伐杀幽王取宗器自是之后南夷与北夷交侵中国不絶如线春秋纪齐桓南伐楚北伐山戎孔子曰防管仲吾其被发左衽矣是故弃桓之过而録其功以为伯首及汉兴冒顿始强破东胡禽月氏并其土地地广兵强为中国害南越尉佗总百粤自称帝故中国虽平犹有四夷之患且无宁嵗一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万众进屯京师及四边嵗发屯备虏其为患久矣非一世之渐也诸侯郡守连匈奴及百粤以为逆者非一人也匈奴所杀郡守都尉略取人民不可胜数孝武皇帝愍中国罢劳无安宁之时乃遣大将军骠骑伏波楼船之属南灭百粤起七郡北攘匈奴降昆邪十万之众置五属国起朔方以夺其肥饶之地东伐朝鲜起菟乐浪以断匃奴之左臂西伐大宛并三十六国结乌孙起炖煌酒泉张掖以鬲婼羗裂匃奴之右肩单于孤特逺遁于幕北四垂无事斥地逺境起十余郡功业既定乃封丞相为富民侯以大安天下富实百姓其规橅可见又招集天下贤俊与协心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世赖之单于守藩百蛮服从万世之基也中兴之功未有髙焉者也髙帝建大业为太祖孝文皇帝德至厚也为文太宗孝武皇帝功至着也为武世宗此孝宣帝所以发德音也礼记王制及春秋谷梁传天子七庙诸侯五大夫三士二天子七日而殡七月而葬诸侯五日而殡五月而葬此丧事尊卑之序也与庙数相应其文曰天子三昭三穆与太祖之庙而七诸侯五庙二昭二穆与太祖之庙而五故德厚者流光德薄者流卑春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也苟有功德则宗之不可预为设数故于殷太甲为太宗太戊曰中宗武丁曰髙宗周公为无逸之戒举殷三宗以劝成王由是言之宗无数也然则所以劝帝者之功德博矣以七庙言之孝武皇帝未宜毁以所宗言之则不可谓无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功德兼而有焉凡在于异姓犹将特祀之况于先祖或说天子五庙无见文又説中宗髙宗者宗其道而毁其庙名与实异非尊德贵功之意也诗云蔽芾甘棠勿剪勿伐召伯所茇思其人犹爱其树况宗其道而毁其庙乎迭毁之礼自有常法无殊功异德固以亲踈相推及至祖宗之序多少之数经传无明文至尊至重难以疑文虚说定也孝宣皇帝举公卿之议用众儒之谋既以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上览其议而从之制曰太仆舜中垒校尉刘歆议可歆又以为礼去事有杀故春秋外传曰日祭月祀时享嵗贡终王祖祢则日祭曾髙则月祀二祧则时享坛墠则嵗贡大禘则终王德盛而游广亲亲之杀也弥逺则弥尊故禘为重矣孙居王父之处正昭穆则孙常与祖相代此迁庙之杀也圣人于其祖出于情矣礼无所不顺故无毁庙自贡禹建迭毁之议惠景及太上寝园废而为虚失礼意矣贡禹传禹奏欲罢郡国庙定汉宗庙迭毁之礼皆未施行为御史大夫数月卒禹卒后上追思其议竟下诏罢郡国庙定迭毁之礼
　　汉书平帝本纪元始四年夏尊孝宣庙为中宗孝元庙为髙宗世世献祭
　　蕙田案汉承秦敝七庙之典不修昭穆之礼不备其尤不经者原庙也寝园也郡国庙也凟乱繁杂三代之礼于焉尽矣元帝鋭意复古贡禹始有毁庙及罢郡国庙之议而韦成等卒成之至刘歆建宗不在七庙数中之説而后三昭三穆之序乃定汉廷经术之效于斯钜矣乃或可而不行或废而再复终使宗庙大礼竟汉代莫之能正惜哉
　　观承案秦汉之际古今一大变也唐虞三代之礼制几扫荡无余然秦有天下不过十有余年而汉遂承之其时去古尚近若能考寻遗迹以复三代之制亦不难原庙寝园郡国庙固不应经典然宗庙之制尚存但去其不合立者而庙制自可复也匡贡韦刘之徒议论凿凿已渐有复古之兆惜乎东京明章二帝正当经学大盛之时而新主升祔不别立庙相沿为同庙异室之制而七庙自此而未能复矣
　　右汉庙制
　　文献通考时王莽为安汉公欲謟太皇太后以斩郅支功奉尊元帝庙为髙宗太后晏驾后当以礼配食云及莽改号太后为新至文母絶之于汉不令得体元帝堕坏孝元庙更为文母太后起庙独置孝元庙故殿以为文母篹食堂既成名曰长寿宫以太后在故未谓之庙莽置酒长寿宫请太后既至见孝元庙废撤涂地太后惊泣曰此汉家宗庙皆有神灵与何治而坏之且使鬼神无知又何用庙为如令有知我乃人之妃妾岂宜辱帝之堂以陈馈食哉饮酒不乐而罢
　　汉兵起莽恶髙庙神灵遣虎贲武士入髙庙防剑四面提击斧坏户牖桃汤赭鞭鞭洒屋壁令轻车校尉居其中
　　王莽传莽地皇元年望气为数者多言有土功象莽又见四方盗贼多欲视为自安能建万世之基者乃下书曰子受命遭阳九之戹百六之防府帑空虚百姓匮乏宗庙未脩且祫祭于明堂太庙夙夜永念非敢宁息深惟吉昌莫良于今年子乃卜波水之北郎池之南惟玉食予又卜金水之南明堂之西亦惟玉食予将亲筑焉于是遂营长安城南提封百顷九月甲申莽立载行视亲举筑三下司徒王寻大司空王邑持节及侍中常侍执法杜林等数十人将作崔发张邯説莽曰德盛者文缛宜崇其制度宣视海内且令万世之后无以复加也莽乃博徴天下工匠诸图画以望法度算及吏民以义入钱谷助作者络绎道路坏彻城西苑中建章承光包阳大台储元宫及平乐当路阳禄馆凡十余所取其材瓦以起九庙是月大雨六十余日令民入米六百斛为郎其郎吏増秩赐爵至附城九庙一曰黄帝太初祖庙二曰帝虞始祖昭庙三曰陈胡王统祖穆庙四曰齐敬王世祖昭庙五曰济北愍王王祖穆庙凡五庙不堕云六曰济南伯王尊祢昭庙七曰元城孺王尊祢穆庙八曰平阳顷王戚祢昭庙九曰新都显王戚祢穆庙殿皆重屋太初祖庙东西南北各四十大髙十七丈余庙半之为铜薄栌饰以金银雕文穷极百工之巧带髙増下功费数百钜万卒徒死者万数　地皇三年正月九庙葢构成纳神主莽谒见大驾乗六马以五采毛为龙文衣着角长三尺华葢车元戎十乗在前因赐治庙者司徒大司空钱各千万侍中中常侍以下皆封封都匠仇延为邯淡里附城
　　右汉庙附
　　后汉书世祖本纪建武二年正月壬子起髙庙于洛阳是月赤眉焚西京宫室发掘园陵大司徒邓禹入长安遣府掾奉十一帝神主纳于髙庙
　　祭祀志建武二年正月立髙庙于雒阳
　　邓禹传禹南至长安军昆明池大飨士卒率诸将齐戒择吉日脩礼谒祠髙庙收十一帝神主遣使奉诣洛阳因循行园陵为置吏士奉守焉
　　三辅故事光武至长安宫阙烧尽徙都洛阳取十二陵合为髙庙作十二室太常卿一人别治长安主知祭事谓之髙庙
　　中元元年以吉日刻玉牒书函藏金匮玺印封之乙酉使太尉行事以特告至髙庙太尉奉匮以告髙庙藏于庙室西壁石室髙主室之下
　　明帝本纪中元二年有司奏上光武皇帝尊号曰世祖祭祀志明帝即位以光武帝拨乱中兴更为起庙尊号曰世祖庙以元帝于光武为穆故虽非宗不毁也后遂为常
