<!-- { "loadSidebar": true } -->
　　前期有司设御座于大庆殿东西房于御座之左右少北东西閤于殿后百官宗室客使次于朝堂之内外五辂先陈于庭兵部设黄麾仗于殿之内外太乐令展宫架之乐于横街南鼔吹令分置十二案于宫架外协律郎二人一位于殿上西阶之前楹一位于宫架西北俱东向陈舆辇御马于龙墀繖扇于沙墀贡物于宫架之南东西相向余则列于大庆门之外【冬至不设贡物】扶侍执事侍立官及诸司使副立于左右枢密院诸房副承防承制以下立于殿下东西相向重行异位北上典仪设三师三公侍中中书令左右仆射开府仪同三司位于丹墀香案之南少东次尚书左丞位于其后皆北面西上亲王位于香案之南少西北面东上【上夀则知同知枢密院事位于亲王之后】门下侍郎位于其东次左散骑常侍次给事中左谏议大夫次左司谏正言皆重行位于其后观文资政殿大学士学士端明殿学士位于次南并西南北上中书侍郎位于其西次右散骑常侍次中书舍人右谏议大夫次右司谏正言皆重行位于其后翰林学士承防至宝文阁学士位于次南次枢密直学士以下次待制皆重行位于其后并东西北上起居郎舍人夹香案东西相向契丹使位于龙墀上少西北面东上宗姓节度使以下至率府副率位于横街南分东西相对班各重行异位北上左右巡使位于次南东西相向宫架前少东则特进以下至未升朝官班各重行异位北面西上夏国使在宫架之东军员位于其后夏国人从次之宫架前少西则御史台班节度以下又位于西并重行北面东上皆视特进退一列外髙丽国使在宫架之西军员位于其后髙丽人从次之诸蕃客位于次西陪位进奏官位于宫架之南诸道贡举解首位于其后皆北面而设叙班位于大庆门外东西相对以北为上中书侍郎诸方镇表案于右给事中祥瑞案于左【冬至不设给事中位祥瑞案下同】其日辟大庆门列黄麾仗张旗帜羣官宗室使各服其服以俟太乐令帅乐工入太常卿立于宫架前协律郎就举麾位中书侍郎以诸方镇表给事中以祥瑞案令令史对举侍卫官各就列辇出至西閤降辇符宝郎奉寳俱诣閤奉迎有司引秘书监以下次御史知杂以下次宗姓及外任防御使以下就位侍中版奏中严复位少顷奏外办閤帘卷殿上鸣跸太乐令令撞黄钟之钟右五钟皆应内侍承防索扇扇合皇帝服通天冠绛纱袍御舆出西閤协律郎俛伏举麾兴奏干安之乐鼓吹振作皇帝出自西房降舆即御座南向扇开殿下鸣跸协律郎偃麾戞敔乐止鑪烟升符宝郎奉宝置御座前尚书左右丞以上门下中书省官及待制以上至大学士正议大夫以上御史中丞以上宗姓及外正任观察使以上契丹使班分东西各以次入奏正安之乐就位乐止中书侍郎押表案入诣西阶下东向立给事中押祥瑞案入诣东阶下西向立押乐官归本班起居毕复案位三师以下至尚书左右丞亲王以下至百官及御史台官外正任契丹使俱就北向位赞者曰拜在位者皆再拜舞蹈三称万岁再拜讫又再拜太尉将升中书令门下侍郎俱降至两阶下立【冬至门下侍郎不奏下同】太尉诣西阶下行则作乐至位乐止升阶中书令门下侍郎各于案取所奏以次升中书令取方镇官最髙一表分东西立太尉诣御座前北向俛伏跪奏文武百僚太尉具官臣某等言元正起祚万物咸新【冬至云晷运推移日南长至】伏惟皇帝陛下膺干纳祐与天同休俛伏兴降阶侍中诣东阶升殿立俟太尉还位赞者曰拜在位者皆再拜舞蹈三称万岁再拜引侍中进当御座前承防退临阶西向称有制赞者曰拜在位者皆再拜宣曰履新之庆【冬至云履长之庆】与公等同之赞者曰拜在位者皆再拜舞蹈三称万岁再拜侍中少退引北向班各分东西序立中书令进当御座前北向俛伏跪奏中书令具官臣某奏诸方镇表搢笏读讫执笏俛伏兴少退东向立门下侍郎诣御座前奏祥瑞如诸方镇表仪奏毕置所奏于案南中书侍郎给事中俱还本班案退户部尚书诣横街南承制位俛伏跪奏具官某言诸州贡物请付所司俛伏兴侍中前承防退西向曰制可侍中少退舍人曰拜户部尚书再拜还本班次引礼部尚书就位俛伏跪奏具官臣某言诸蕃贡物请付所司俛伏兴侍中前承防退西向曰制可侍中少退舍人曰拜礼部尚书再拜还本班【冬至不奏祥瑞贡物】太史令就位俛伏跪奏具官臣某言某年某月日云物祥瑞请付史馆俛伏兴侍中前承防退西向曰制可侍中少退舍人曰拜太史令再拜还本班侍中进当御座前俛伏跪奏侍中具官臣某言礼毕俛伏兴还位内侍承防索扇扇合殿下鸣跸太乐令令撞蕤宾之钟左五钟皆应协律郎跪俛伏举麾兴太乐令令奏干安之乐鼓吹振作皇帝降座御舆入自东房还东閤扇开偃麾戞敔乐止侍中奏解严百官退还次有司设食案太乐令设登歌于殿上二舞入架于架南预坐当升殿者位于御座之前文武相向异位重行以北为上非升殿者位于东西廊下尚食奉御设夀尊于殿上之东楹少南南向设坫于尊南加爵一【尊坫酒爵以金玉鬼充】有司设上下羣官酒尊于殿下东西厢侍卫官及执事者各立于其位百官入就位侍中版奏中严复位少顷奏外办閤帘卷殿上鸣跸太乐令令撞黄钟之钟右五钟皆应内侍承防索扇扇合皇帝服通天冠绛纱袍御舆出东閤协律郎俛伏举麾兴奏干安之乐鼓吹振作皇帝出自东房降舆即御座南向扇开殿下鸣跸协律郎偃麾戞敔乐止炉烟升三师以下至尚书左右丞亲王以下至同知枢密院事及百官御史台官外正任契丹使俱就北向位赞者曰拜在位者皆再拜三称万岁北向班分东西立光禄卿诣横街南北向俛伏跪奏具官臣某言请允羣臣上夀俛伏兴侍中诣东阶升进御座前承防退临阶西向曰制可侍中少退舍人曰拜光禄卿再拜讫复位三师以下就北向位赞者曰拜在位者皆再拜三称万岁太尉自东阶升诣酒尊所北向尚食奉御酌酒一爵授太尉太尉搢笏执爵诣御座前跪进皇帝执爵太尉执笏俛伏兴少退当御座前俛伏跪奏文武百官太尉具官臣某等稽首言元正首祚【冬至云天正长至】臣等不胜大庆谨上千万岁夀俛伏兴退降阶复位赞者曰拜在位者皆再拜三称万岁侍中承防退临阶西向宣曰举公等觞赞者曰拜在位者皆再拜三称万岁北向班分东西序位太尉自东阶升侍立皇帝举第一爵作和安之乐饮讫乐止太尉受虚爵复于坫降阶三师以下复北向位赞者曰拜在位者皆再拜舞蹈三称万岁又再拜侍中自东阶升进御座前俛伏跪奏侍中具官臣某言请延公王等升殿俛伏兴降阶复位侍中承防退称有制赞者曰拜在位者皆再拜宣曰延公王等升殿赞者曰拜在位者皆再拜舞蹈三称万岁再拜公王等诣东西阶升于席后立尚食奉御进酒殿中监省酒以进皇帝第二爵升殿羣官就横街位舍人曰各赐酒赞者曰拜上下羣官皆再拜三称万岁舍人曰就坐太官令行酒羣官搢笏受觯作正安之乐文舞入立宫架北觞行一周太官令奏乐止尚食奉御进食置御座前又诏羣官食太官令奏作盛德升闻之舞曲舞作三成止出殿中监进皇帝第三爵酒羣官立于席后登歌作嘉禾之曲饮讫乐止殿中监受虚爵舍人就坐羣官皆坐太官令行酒作正安之乐武舞进觞又行一周乐止尚食奉御进食置御座前又设羣官食太官令奏酒周巡食徧如前仪作天下大定之舞曲舞作三成止出殿中监进皇帝第四爵酒登歌作灵芝之曲其礼如第三爵太官令行酒如第二爵又一周乐止舍人曰可起百僚立于席后侍中进当御座前俛伏跪奏侍中具官臣某言礼毕俛伏兴与羣官俱降复位赞者曰拜羣官皆再拜舞蹈三称万岁再拜起分东西序立内侍承防索扇扇合殿下鸣跸太乐令令撞蕤宾之钟左五钟皆应协律郎跪俛伏举麾兴太乐令令奏干安之乐鼓吹振作皇帝降坐御舆入自东房还閤扇开戞敔乐止侍中奏解严有司承防放仗羣官再拜乃退
　　宋敏求又言考工记天子执冒四寸以朝诸侯未有临臣子而执镇圭唐六典元正冬至大朝会止有进爵之礼开宝通礼始着元会执圭出自西房淳化中又以上夀进酒以内侍捧圭臣等逺稽周制近考唐礼皆为未合其元会受朝贺请不执镇圭上夀准此
　　宋史神宗本纪元丰二年夏四月癸亥定正旦御殿仪秋七月戊寅详定朝会仪
　　乐志元丰二年详定所以朝会乐而有请者十其一唐元正冬至大朝会迎送王公用舒和开元礼以初入门舒和之乐作至位乐止葢作乐所以待王公今中书门下亲王使相先于丹墀上东西立皇帝升御座乃奏乐引三品以上官未为得礼请侍从及应赴官先就立位中书门下亲王使相诸司三品尚书省四品及宗室将军以上班分东西入正安之乐作至位乐止其二今朝会仪举第一爵宫县奏和安之曲第二第三第四登歌作庆云嘉禾灵芝之曲则是合乐在前登歌在后有违古义请第一爵登歌奏和安之曲堂上之乐随歌而发第二爵笙入奏庆云之曲止吹笙余乐不作第三爵堂上歌嘉禾之曲堂下吹笙瑞木成文之曲一歌一吹相间第四爵合乐奏灵芝之曲堂上下之乐交作
　　蕙田案详定所议乐曲节奏有登歌笙入间歌合乐次序与古雅乐合
　　神宗本纪元丰三年春正月乙丑朔以大行太皇太后在殡不视朝　五年春正月癸未朔不受朝　六年春正月丁丑朔御大庆殿受朝始用新乐
　　蕙田案文献通考神宗熙宁五年元丰六年并元会
　　文献通考哲宗即位礼部言冬至正旦在谅闇当罢朝贺欲令羣臣于东上閤门内东门表贺从之
　　宋史哲宗本纪元祐三年春正月己酉朔不受朝　四年春正月壬申朔不受朝羣臣及辽使诣东上閤门内东门拜表贺十二月癸丑更定朝仪二舞曰威加四海化成天下　五年春正月丁夘朔御大庆殿视朝　六年春正月辛酉朔不受朝羣臣及辽使诣东上閤门内东门拜表贺　八年春正月己卯朔不受朝
　　礼志元祐八年太常博士陈祥道言贵人贱马古今所同故觐礼马在庭而侯氏升堂致命聘礼马在庭而宾升堂私觌今元会仪御马立于龙墀之上而特进以下立于庭是不称尊贤才体羣臣之意请改仪注以御马在庭于义为允
　　哲宗本纪绍圣四年春正月丙戌朔不受朝羣臣及辽使诣东上閤门拜表贺
　　元符元年春正月庚戌朔不视朝
　　乐志元符大朝会三首
　　皇帝初举酒灵芝　嘉瑞降临应我皇德神芝不根而植春秋三秀昼夜一色物播诗歌声被金石再举酒夀星　倬彼星象于昭于天维南有极离丙之躔既明且大应圣乗干诞受景福亿万斯年三举酒甘露　零露云英醴溢和气凝津流甘委白饴泛泮林珠聨竹栢天不爱道圣功允格
　　哲宗本纪元符二年春正月甲辰朔御大庆殿以雪罢朝羣臣及辽使诣东上閤门拜表贺羣臣又诣内东门贺如仪
　　蕙田案文献通考哲宗元祐五年绍圣三年并元会
　　徽宗本纪大观二年春正月壬子朔受八宝于大庆殿蔡京表贺符瑞
　　礼志新仪成改元丰仪太尉为上公侍中为左辅中书令为右弼太乐令为大晟府盛德升闻为天下化成之舞天下大定为四夷来王之舞及增刑部尚书奏天下断絶请付史馆余并如旧仪凡遇国恤则废若无事不视朝则下敕云不御殿羣臣进表称贺于閤门
　　蕙田案文献通考徽宗大观二年政和八年宣和六年并元会
