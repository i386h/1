<!-- { "loadSidebar": true } -->
　　蕙田案大戴礼保传传天子春朝朝日秋暮夕月国语天子大采朝日少采夕月周官典瑞王搢大圭执镇圭缫借五采五就以朝日玉藻天子朝日于东门之外祭义祭日于东祭月于西祭日于坛祭月于坎祭法王宫祭日也夜明祭月也陈用之谓日坛名王宫以有君道也月坛名夜明以昱乎夜也祭以春秋分者天地至尊故祭于阴阳之始生而以二至日月次天地故祭于阴阳之正中而以二分此日月之正祭也其余主日配月则郊坛之从祭礼日南门礼月北门则因觐而祭祈年天宗则因蜡而祭风雨不时则因禜而祭皆非正祭周礼实柴其秩爲隆汉武东向揖日西向揖月则太简拜于殿下则太防如魏黄初太和礼唐开元礼宋政和礼明集礼坛壝典礼尚不至失古制辑日月篇
　　礼记祭法王宫祭日也夜明祭月也【注王宫日坛王君也日称君宫坛营域也夜明亦谓月坛也　疏王君也宫亦坛也营域如宫也日神尊故其坛曰君宫也夜明者祭月坛名也月明于夜故谓其坛为夜明也】
　　【方氏慤曰天无二日土无二王则王有日之象而宫乃其居也故祭日之坛曰王宫祭义曰祭日于坛祭月于坎彼以形言此以明言也】
　　【周氏谞曰月为阴而盛于夜故曰夜明】
　　祭义祭日于坛祭月于坎以别幽明以制上下【注幽明者谓日照昼月照夜　疏此经及下经皆据春分朝日秋分夕月祭日于坛谓春分也祭月于坎谓秋分也】祭日于东祭月于西以别外内以端其位【注端正也　疏祭日于东用朝旦之时是为外祭月于西乡夕之时是为内是以别外内以正其位也而崔氏云祭日于坛祭月于坎还据上文郊祭之时今谓若是郊祭日与月当应同处何得祭日于坛祭月于坎日于东月于西祭不同处则崔说非也崔又云日月有合祭之时谓郊祭天而主日配以月其礼大用牛各祭之时谓春分朝日秋分夕月其礼小故祭法用少牢今谓小司徒云小祭祀奉牛牲郑注谓冕所祭自冕皆用牛也何得用少牢今谓祭法日月用少牢郑云祷祈之祭也崔氏说又非崔氏又云迎春之时兼日月者今案诸文迎春迎秋无祭日月之文小宗伯云兆五帝于四郊四望四类亦如之谓四望四类之祭亦如五帝在四郊故郑云兆日于东郊兆月与风师于西郊不谓兆五帝之时即祭日月崔说又非】
　　日出于东月生于西阴阳长短终始相巡以致天下之和【疏隂谓夜也阳谓昼也夏则阳长而隂短冬则阳短而阴长】
　　【慕容氏彦逢曰此明分祭之礼所谓春分朝日秋分夕月是也日昱乎昼月昱乎夜则日月以昼夜而分幽明日以阳为尊上道也月以阴为卑下道也则日月以阴阳而定上下坛出乎上而明坎出乎下而幽祭以类而求焉故可得而礼矣】
　　【方氏慤曰坛之形则圜而无所亏以象日之无所亏而盈也坎之形则虚而有所受以象月之有所受而明也坛髙而显坎深而隐一显一隐所以别阴阳之幽明一髙一卑所以制阴阳之上下东动而出西静而入出则在外入则反内故东西所以别阴阳之外内东为阳中西为隂中中则得位故东西所以端阴阳之位日出于东月生于西此又覆明祭日月于东西之意也日之出入也歴朝夕昼夜而成一日月之死生也歴晦朔望而成一月日徃则月来月徃则日来终则有始相巡而未尝絶故以是致天下之和也】
　　周礼春官小宗伯兆五帝于四郊四类亦如之郑注【四类日月星辰兆日于东郊兆月于西郊】
　　蕙田案祭日于坛祭月于坎祭日于东祭月于西注疏谓春分朝日秋分夕月是也崔氏谓还据上文郊祭之时祭法王宫祭日夜明祭月注先儒亦有谓从祀于郊者皆非是夫圜丘祭天诚敬专一既无兼祭百神之礼而他神亦皆有致祭之兆亦无庸杂然并附于郊坛况坛与坎幽明上下判然迥别岂有于郊坛之上复爲日坛月坎乎理不可通孔氏辨之极是
　　宗元案南郊祀天北郊礼地而兆日则于东兆月则于西此自上古以来皆然正先天干南坤北离东坎西之本位也益信伏羲卦位邵子据说卦经文而摹出者爲确不可易若如汉唐人但以文王卦位爲易之本图则南郊宜兆日北郊宜兆月而祀天则于西北礼地则于西南先王制礼不乃俱乱其位乎然则文王卦位又何爲而悉反之曰是从先王制礼中一本而分亦一时并行者尔夫圜丘固在南郊方丘固在北郊矣而祭天则于冬日至祭地则于夏日至是即后天干北坤南之义也朝日固在春分夕月固在秋分矣而朝觐则礼日于南门之外礼月于北门之外是即后天离南坎北之义也此先天后天所以相爲体用而不可相无也是以不能达化穷神者不能制礼作乐此亦其一端之可见者乎
　　玉藻朝日于东门之外【注朝日春分之时也东门谓国门也】
　　礼器大明生于东月生于西
　　【方氏慤曰日月皆有明日本明月受日而明大明生于东经所谓日出于东是也月生于西扬雄所谓载魄于西是也此隂阳所以分也】
　　国语周语古者先王既有天下又崇立于上帝明神而敬事之于是乎有朝日夕月以教民事君【注明神日月也礼天子以春分朝日以秋分夕月拜日于东门之外然则夕月在西门之外必矣】
　　鲁语天子大采朝日与三公九卿祖识地德日中考政与百官之政事师尹维旅牧相宣序民事【注礼天子以春分朝日示有尊也虞说曰大采衮织也祖习也识知也地徳所以广生昭谓礼玉藻天子冕以朝日冕冕服之下则大采非衮织也周礼王搢大圭执镇圭藻借五采五就以朝日则大采谓此也言天子与公卿因朝日以修阳政而习地德因夕月以治阴教而紏天刑日照昼月照夜各因其明以修其事也】
　　少采夕月与大史司载紏防天刑日入监九御使洁奉禘郊之粢盛而后即安【注夕月以秋分紏恭也防敬也刑法也或云少采黼衣也昭谓朝日以五采则夕月其三采也载天文也司天文谓冯相氏保章氏与大史相俪偶也此因夕月而恭敬观天法攷行度以知妖祥也监视也九御九嫔之官主粢盛祭服者即就也】
　　春秋庄公十八年谷梁传王者朝日故虽爲天子必有尊也贵爲诸侯必有长也故天子朝日诸侯朝朔【疏天子朝日于东门之外服冕其诸侯则玉藻云皮弁以听朔于太庙与天子礼异其礼虽异皆早旦行事】大戴礼保傅篇三代之礼天子春朝朝日秋暮夕月所以明有别也【注祭日东坛祭月西坛以别内外以端其位】
　　蕙田案汉书贾谊传同
　　右日月坎坛正祭
　　仪礼觐礼天子乗龙路载大旂象日月升龙降龙出拜日于东门之外反祀方明礼日于南门外礼月与四渎于北门外
　　【黄氏直卿曰觐礼载朝日之礼葢时会殷同王既揖诸侯于坛乗龙路载大旂出拜日于东门之外反祀方明此所谓大朝觐者也常歳春朝朝日诸侯有修歳事而朝者岂亦帅之而出欤国语大采朝日少采夕月葢日朝焉】
　　蕙田案国语大采朝日少采夕月韦注亦以春秋分之祭释之葢古者无旦夕拜日月之礼也旦夕常于殿下拜日月乃汉氏之礼魏文尝以烦防讥之良是黄氏以国语所云爲日朝殆非也　又案此条因觐而祭
　　礼记郊特牲郊之祭也大报天而主日也
　　祭义郊之祭大报天而主日配以月
　　逸周书作雒周公作大邑成周于土中乃设立兆于南郊配以后稷日月农星先王皆与食
　　宗元案郊祭大报天而主日又配以月杨氏谓垂象着明莫大乎日月故祭天而主日配月非必百神从祀也此说诚是则注疏谓徧报天之诸神以日爲诸神之主者非也然既不及诸神则惟祭一天可矣何爲又主乎日而以月配之此义葢未有发明之者孔疏乃谓如君燕羣臣以膳宰爲之主则甚得圣人尊祖配天之防意葢主乃宾主之主以人臣无敢当尊者故另以宰夫爲之主况天尊无上可以直拟上帝而荐享之耶惟日爲阳宗以是爲主庶可借以上通帝座日月同类既主日即以月配耳则其以始祖配天者亦是此意圣人敢自谓我有功德遂可直达于天哉故积吾之诚意以昭格乎祖庶借祖之神灵以对越乎天纯是圣人防恭寅畏之至意而无一毫侈张夸大之私心者也此义不明郊坛从祀至于千五百余神则益杂矣今逸周书所云日月农星先王皆与食者无乃不能遏其端而反爲之推波助澜也欤
　　蕙田案以上三条因郊而祭
　　月令天子乃祈来年于天宗【注此周礼所谓蜡祭也天宗谓日月星辰也　疏云天宗谓日月星者以蜡祭唯公社不祭地故知祭天宗者不祭天若是祭天何须称宗下季冬云天之神是天之众神有司中司命不称宗明称宗者谓日月星也案异义六宗贾逵等以为天宗三谓日月星地宗三谓泰山河海郑六宗以为星也辰也司中也司命也风师也雨师也不同贾逵之义今此云天宗谓日月星者尚书六宗文承肆类上帝之下凡郊天之时日月从祀故祭以日月配日月在上帝之中故六宗不得复有日月此不云六宗而云天宗与彼别也蔡邕云日为阳宗月为隂宗北辰为星宗也】
　　蕙田案以上一条因蜡而祭
　　春秋昭元年左氏传日月星辰之神则雪霜风雨之不时于是乎禜之
　　蕙田案以上一条因禜而祭
　　右因事祭日月
　　周礼春官大宗伯以实柴祀日月【注实柴实牛柴上也实柴或为宾柴　疏祭义曰郊之祭也大报天而主日配以月则郊祭并祭日月可知】
　　蕙田案凡祀日月星辰皆用实柴以其爲天神故升烟气以享之也疏専以郊祭从祀释之葢误
　　典瑞王晋大圭执镇圭缫借五采五就以朝日【注缫有五采文所以荐玉木为中干用韦衣而画之就成也王朝日者示有所尊训民事君也天子常春分朝日秋分夕月觐礼曰拜日于东门之外晋读为搢绅之搢谓揷于绅帯之间若帯剑也　疏云王朝日者示有所尊训民事君也者王者父天母地兄日姊月故春分朝日秋分夕月以王者至尊犹朝日夕月况民得不事君乎是训民事君也云天子常春分朝日秋分夕月知者案祭义云祭日于东祭月于西又玉藻云端而朝日于东门之外又觐礼春拜日于东门之外既春拜日于东明秋夕月于西故知春分朝日秋分夕月也】
　　圭璧以祀日月【注圭其邸为璧取杀于上帝　疏祭日月谓若春分朝日秋分夕月并大报天主日配以月又月令云祈来年于天宗郑云天宗日月星辰亦是也祭法埋少牢已下祭日月星辰谓祷祈而祭亦用此圭璧以礼神也云圭其邸为璧者上文四圭两圭及下璋邸皆言邸郑皆以邸为璧但此圭云璧不言邸故郑还以邸解璧也云取杀于上帝者郊天及神州之神虽相对但天尊地卑故四二有异郑直云象不言杀也今日月星天神故以杀言之也言杀者取降杀以二为节也】
　　考工记玉人圭璧五寸以祀日月【疏此圭璧谓以璧为邸旁有一圭】礼记玉藻天子端而朝日于东门之外【注端当为冕字之误也衣而冕冕服之下　疏案宗伯实柴祀日月星辰则日月为中祀而用冕者以天神尚质】
　　【方氏慤曰经有曰冕曰冠曰端何也葢端者祭服燕服之总名衣衣而加冕则为祭服衣衣而加冠则为燕服或冠冕通谓之端端而朝日则是冕者也端而居则是加冠者也】
　　大戴礼朝事篇天子冕而执镇圭尺有二寸帅诸侯朝日于东郊
　　周礼天官掌次朝日则张大次小次设重帟重案【注朝日春分拜日于东门之外次谓幄也重帟复帟重案牀重席也　疏知朝日春分者祭义云祭日于东故郑约用春分也云拜日于东门之外者谓在东郊】
