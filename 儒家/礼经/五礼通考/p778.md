<!-- { "loadSidebar": true } -->
　　刘敞投壶义古者投壶之礼主人以宾燕而后投壶也燕礼之轻者也轻则易易则防防则慢酒之祸恒由此作君子恶其慢以防也为壶矢以节其礼全其欢也君子之于人有以欢之必有以礼之有以礼之必有以乐之有以乐之必有以言之宾者所法也非法人也所养也非养人也主人奉矢以亲之卑其身以事贤也主人之请不怠宾三辞不烦尊礼重乐之义也尊礼则敬重乐则和敬以和故上下能相亲也君子所以异乎人者其唯易事而难悦乎不防其接所以致难悦也主人拜送宾辟宾拜受主人辟授受之礼也授受者人道之大也不可以不敬也拜以敬之也胜饮不胜者罚也辞不曰罚而曰养者不尚人以胜不耻人以不能也饮曰赐灌不耻过也不忌人以胜己也故尚人以胜则矜耻人以不能则怨自耻其过则忿忌人以胜己则怼矜以怨忿以怼此辨讼之所由作也胜者有爵贵也有马富也内不失其乐外不失其功然后富贵可保也投顺为入不顺虽入不释明顺而后有功也乐以貍首以顺为节也侍于先生长者不角不擢马以顺为礼也顺为功故弗非也顺为节故节可守也顺为礼故不悖也故曰古之君子不必相与言也以礼与行示之而已矣诗云示我显徳行此谓也
　　【陈氏礼书投壶之筹曰矢胜算则以马賛其礼则以司射实其算则以射中其诗则以射节之貍首鼔其节则以射鼓之半而释算数算胜饮不胜皆与射礼相类则投壶亦兵象也盖兵凶战危人情之所恶饮酒相乐人情之所欲先王因其所欲而寓其所恶者于其中使乐为之不惮则平日之所习乃异日之所用也昔晋侯与齐侯宴投壶祭遵临戎雅歌投壶然则投壶之乐岂间于贵贱军国之间乎其用鹿中者投壶轻于射礼故用中之下礼而已郑氏谓鹿中者大夫士之礼是以射礼言投壶也恐不必然应氏镛曰壶之为器取以实酒而置之席间者也春秋曰尊以鲁壶周官曰其朝献用两壶礼器曰五献之尊门内缶门外壶其始必于燕饮之间谋以乐宾或病于不能射也举席间之器以寄射节焉投壶以为乐犹击缶以为乐也以所饮之壶寓所投之矢制礼者因为之节文且用乐以宣逹其情此投壶所由兴也】
　　少仪侍投则拥矢【注不敢释于地也投投壶也投壶坐】胜则洗而以请客亦如之不角不擢马
　　蕙田案此条卑幼侍长者投壶之法注疏详见射礼
　　春秋昭公十二年左氏传晋侯以齐侯宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固师诸侯矣壶何为焉其以中防也【注言投壶中不足为防异疏礼记有投壶之礼其文无相者祝辞此中行穆子与齐侯皆有言辞者投之中否似若有神故设为此语或作投时皆有言语礼自不载之耳伯瑕责穆子唯言壶何为焉其以中为防责其失辞不云法不言是投壶皆有言也】
　　蕙田案此两君宴飨投壶之法
　　右投壶

　　五礼通考卷一百六十五
　　钦定四库全书
　　五礼通考卷一百六十六
　　刑部尚书秦蕙田撰
　　嘉礼三十九
　　射礼
　　通典汉石渠议曰乡射请告主人乐不告者何也戴圣曰请射告主人者宾主俱当射也夫乐主所以乐宾也故不告于主人也宣帝甘露三年三月黄门侍郎临【失其姓】奏经曰乡射合乐大射不乐何也戴圣曰乡射合乐者质也大射人君之礼仪多故不可乐也闻人通汉曰乡射合乐者人礼也所以合和百姓也大射不合乐者诸侯之礼也韦元成曰乡射礼所以合乐者乡人本无乐故合乐歳时所以合和百姓以同其意也至诸侯当有乐传曰诸侯不释悬明用无时也君臣朝廷固当有之矣不必须合乐而后射故不云合乐也时公卿以韦议是
　　蕙田案汉书儒林传梁邱贺子临为黄门郎论石渠此云黄门侍郎临者即其人也
　　后汉书明帝本纪永平二年三月临辟雍初行大射礼通典晋咸康五年春征西庾亮行乡射之礼依古周制亲执其事
　　宋武帝为宋公在彭城九月九日出项羽戱马台射其后相承以为旧凖
　　隋书礼仪志后齐三月三日皇帝常服乗舆诣射所升堂即坐皇太子及羣官坐定登歌进酒行爵皇帝入便殿更衣以出骅骝令进御马有司进弓矢帝射讫还御坐射悬侯毕羣官乃射五埒一品二品三十发三品二十五发四品二十发五品十五发侍官御仗以上十发季秋大射皇帝备大驾常服御七宝辇射七埒正三品已上第一埒一品五十发二品四十六发从三品四品第二埒三品四十二发四品三十七发五品第三埒三十二发六品第四埒二十七发七品第五埒二十一发八品第六埒十六发九品第七埒十发大射置大埒射司马各一人録事二人七埒各置埒将射正参军各一人埒士四人威仪一人乗白马以导的别参军一人县侯下府参军一人又各置令史埒士等员以司其事通典唐制皇帝射于射宫则张熊侯观射于射宫则张麋侯皆去殿九十步大乐令设宫悬之乐鼓吹令设十二案于殿之庭若游宴则射不陈宫悬三月三日九月九日赐百寮射开元八年九月九日赐百官射给事中许景先驳奏曰三九之辰频赐宴射已着格式今犹降纶音但古制虽在礼章多阙官员累倍帑藏未充水旱相承继之师旅既不以观徳又未足威边耗国损人且为不急夫古天子以射选诸侯以射饰礼乐以射观容志故有驺虞貍首之奏采苹采蘩之乐天子则以备官为节诸侯以时会为节卿大夫以循法为节士以不失职为节皆审志固行徳美事成隂阳克和暴乱不作故诸侯贡士亦试于射宫容体有亏则黜其地是以诸侯君臣皆尽志于射射之礼也其大矣哉今则不然众官既多鸣镝乱下以苟获为利以偶中为能素无五善之容颇失三侯之礼凡令一箭偶中是费一工庸调用之既无恻隠获之固无慙色疏奏罢之至二十一年八月勅曰大射展礼先王剙仪虽沿革或殊而遵习无旷往有陈奏遂从废寝永鉴大典无忘旧章将射侯以观徳岂爱羊而去礼缅惟古训罔不率由自我而阙何以示后其三九射礼即宜依旧遵行以今年九月九日赐于安福楼下【自此以后其礼又息】
　　唐开元礼皇帝射于射宫前一日太乐令设宫悬之乐鼔吹令设十二案于射殿之庭东悬在东阶东西面西悬在西阶西东面南北二悬及登歌广开中夹庙门中央【避箭位也】张熊侯去殿九十步设乏于侯西十步北十步设五楅庭前少西布侍射者位于西阶前东面北上布司马位于侍射南东面布获者位于乏东东面布侍射者位于殿阶下当御前少西陈赏物于东阶下少东置罚丰于西阶下少西【丰所以承罚爵形似豆大如斗】设罚罇于西阶西设篚于尊西南实爵加幕其日质明皇帝服武弁出乐作警跸及文武侍卫皆如常仪文武官俱公服典谒引入见乐作如元会仪酒三徧侍中奏称有司既具请射侍中前承制退称制曰可王公以下皆降文官立东阶下西面北上武官立西阶下东面北上持钑队羣立于两边千牛备身二人奉御弓矢立于东阶上西面执弓者在北又设坫于执弓者之前置御决拾笥于其上【决今之射沓拾今之射提】获者持旌自乏南行当侯东行至侯负侯北面立侍射者出西门外取弓矢两手奉弓搢乗矢于带【搢揷乗矢四矢】入立于殿下射位西东面司马奉弓自西阶升当西楹前南面揷弓命获者以旌去侯西行十步北行至乏止司马降自西阶复位千牛郎将一人奉决拾以笥千牛将军奉弓千牛郎将奉矢进立于御榻东少南西面郎将跪奠笥于御榻前少东拂以巾取决兴賛设决讫千牛郎将又跪取拾兴賛设拾以笥退奠于坫上复位千牛将军北面张弓以袂顺左右隈上再下一西面左执弣右执箭以进御讫退立于御榻东少后千牛郎将以巾拂矢进一矢供御御欲射协律郎举麾先奏鼔吹及乐驺虞五节御乃射第一矢与第六节相应第二矢与第七节相应以至九节协律郎偃麾乐止千牛将军以矢行奏中曰获下曰留上曰扬左曰左方右曰右方【留矢短不及侯扬谓矢过侯左右谓矢偏不正也】御射讫千牛将军于御座东西面受弓决拾退奠于坫上复位侍射者进升射席北面立左旋东面张弓南面挟矢协律郎举麾乐作不作鼓吹奏乐貍首三节然后发矢若侍射者多则齐发第一发与第四节相应第二发与第五节相应以至七节协律郎偃麾乐止射者右旋东面弛弓北面立乃退复西阶下位【其射人多少临时聴进止若九品以上俱蒙赐射则六品以下后日引射所司监之】司马升自西阶自西楹前南面挥弓命取矢降复位取矢者以御矢付千牛郎于东阶下侍射者矢加于楅释弓于庭前北面东上所司奏请赏侍射中者罚不中者侍中称制曰可所司立楅之东西面监唱射矢取矢者各唱中者姓名中者立于东阶下西面北上不中者立于西阶下东面北上俱再拜所司于东阶下以付赏物讫退后西面位酌者于罚罇西东面酌进北面跪奠于丰上退立于丰南少西不中者进丰南北面跪取丰上爵立饮卒爵跪奠丰下退复东面位酌者北向跪取虚爵酌奠如初不中者以次继饮皆如初讫典谒引王公以下及侍射者庭前北面相对为首再拜讫引出持钑队复位御入奏乐警跸如常仪所司以弓出中门外付侍射者引出若御射无侍射之人则不设楅不陈赏物不设罚罇若御燕游小射则常服不陈乐悬不行会礼
