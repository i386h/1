<!-- { "loadSidebar": true } -->
　　世祖本纪中统二十一年正月乙卯帝御大明殿右丞相和尔郭逊率百官奉玉册玉宝上尊号曰宪天述道仁文义武大光孝皇帝诸王百官朝贺如朔旦仪赦天下
　　武宗本纪至大二年正月辛卯皇太子诸王百官上尊号曰统天继圣钦文英武大章孝皇帝乙未恭谢太庙丙申诏天下
　　英宗本纪至治元年十一月戊寅御大明殿羣臣上尊号曰继天体道敬文神武大昭孝皇帝己卯以受尊号诏天下
　　文宗本纪至顺元年五月戊午帝御大明殿雅克特穆尔率文武百官及僧道耆老奉玉册玉宝上尊号曰钦天统圣至德诚功大文孝皇帝是日改元至顺诏天下蕙田案元上尊号凡五太祖以登极文宗以改元余皆不审所以大概习为常事非甚盛举故世祖尚有大赦武宗后仅诏天下而已
　　元史礼乐志羣臣上皇帝尊号礼成受朝贺仪　前期二日仪鸾司设大次于大明门外又设进册案于殿内御座前之西进宝案于其东设受册案于御座上之西受宝案于其东侍仪司设册案于香案南宝案又于其南礼仪使位于前册使册副位于庭中北面引册奉册举册读册捧册官位于右引宝奉宝举宝捧宝读宝官位于左以北为上百官自金玉府迎册宝奉安中书省如常仪前期一日右丞相率公卿朝服仪卫音乐导册宝二案出自中书至阙前控鹤奠案方舆中道册使等奉随入大次内方舆奠案侍仪使引册使以下由左门以出百官趋退至期大昕右丞相以下百官各公服集阙廷仪仗防尉就位侍仪使礼仪使引导从导皇帝升大明殿引进使引导从导皇后升殿尚引引殿前班入起居位起居山呼拜舞毕宣赞唱曰各恭事太子诸王后妃公主以次升殿鸣鞭三侍仪使引册引宝导册宝由正门入乐作奉册使右丞相率册官由右门入奉宝使御史大夫率宝官由左门入至殿下置册案于香案南宝案又奠于其南乐止侍仪使引册使以下就起居位典引引羣臣入就位通班舎人唱曰文武百僚具官臣某以下起居典引赞曰鞠躬曰平身引至丹墀拜位宣赞唱曰拜通赞赞拜舞蹈山呼如常仪毕承奉班都知唱曰奉册使以下进上册宝侍仪司引册使以下进就位乐作掌仪赞曰奉册宝官稍前搢笏捧册宝侍仪使前导由中道升正阶立宇下俟奉册使诸册官由右阶跻奉宝使诸宝官由左阶跻毕俱由左门入奉册宝至御榻褥位前册西宝东乐止掌仪赞曰捧册宝官稍前以册宝跪置于案曰出笏曰就拜曰兴曰平身曰复位曰奉册使以下皆跪曰举册官兴俱至案前跪曰搢笏取册于匣置于盘对举曰读册官兴俱至案前跪曰读册读册官称臣某谨读册读毕举册官纳册于匣兴以授典瑞使出笏立于册案西南典瑞使置于受册案掌仪赞曰举宝官兴俱至案前跪曰搢笏取宝于盝对举曰读宝官兴俱至案前跪曰读宝读宝官称臣某谨读宝读毕举宝官纳宝于盝兴以授典瑞使出笏立于宝案东南典瑞使置于受宝案掌仪赞曰奉册使以下皆就拜曰兴曰平身议中书省事四人以篚奉诏书由殿左门入至御榻前跪读诏文如常仪授典瑞使押宝毕置于篚对举由正门出至丹墀北置于诏案册使以下由南东门出就位听诏如仪仪鸾使四人舁进册宝案由左门出侍仪使引班首由左阶跻前行乐作至宇下乐止舞旋至露阶立班首入殿宣徽使奉随班首跪宣徽使西北向立班首致词曰册宝礼毕愿上皇帝皇后万万嵗夀宣徽使应曰如所祝乐作通赞唱曰分班进酒毕班首由南东门出降阶复位乐作通赞唱曰合班奉进表章礼物赞拜舞蹈山呼锡宴并如元正之仪
　　右元

　　五礼通考卷一百三十
<经部,礼类,通礼之属,五礼通考>
　　钦定四库全书
　　五礼通考卷一百三十一
　　刑部尚书秦蕙田撰
　　嘉礼四
　　朝礼
　　蕙田案古朝礼有二书日觐四岳羣牧又曰肆觐东后周礼大行人掌朝宗觐遇防同聘问之事乃賔礼也周礼宰夫掌治朝之法太宰王眡治朝则赞听治为天子日视朝之正乃嘉礼也秦汉以还有常朝有正至圣节朝贺与古不同惟常朝为周治朝之意余皆起于后世今以朝宗觐遇等别为賔礼而属之嘉礼者统名之曰朝礼先经后史各以类列庻古今之沿革了若指掌焉
　　周礼秋官小司寇掌外朝之政【注外朝朝在雉门之外者也贾疏外朝之职朝士专掌但小司寇既为副贰长官亦与朝士同掌之耳外朝在雉门之外则亦在库门之外也】
　　蕙田案天子五门则外朝在库门外诸侯三门则外朝在雉门外
　　其位王南乡三公及州长百姓北面羣臣西面羣吏东面【注羣臣卿大夫也羣吏府吏也其孤不见者孤从羣臣卿大夫在公后】
　　朝士掌建邦外朝之法左九棘孤卿大夫位焉羣士在其后右九公侯伯子男位焉羣吏在其后面三槐三公位焉州长众庻在其后左嘉石平罢民焉右肺石达穷民焉【注郑司农云外朝在路门外内朝在路门内元谓王五门雉门为中门阍人几出入者穷民葢不得入也然则外朝在库门之外臯门之内与周天子诸侯皆有三朝外朝一内朝二内朝之在路门内者或谓之燕朝】
　　蕙田案康成驳先郑説极是
　　又案以上外朝
　　周礼天官宰夫掌治朝之法以正王及三公六卿大夫羣吏之位掌其禁令【注治朝在路门之外其位司士掌焉宰夫察其不如仪　疏燕朝在路寝庭外朝在库门外其事希简非常治政之所此云治朝是常治事之朝故知是路门外宰夫与司士俱是下大夫非赞治朝经云禁令知直察其不如仪式者也】
　　夏官司士正朝仪之位辨其贵贱之等王南向三公北面东上孤东面北上卿大夫西面北上王族故士虎士在路门之右南面东上太仆大右太仆从者在路门之左南面西上【注此王日视朝事于路门外之位　疏此王日视朝事于路门外之位者对彼太仆职路寝庭有燕朝朝士职库门外有外朝而言也】
　　王氏详説曰天子有三朝外朝治朝燕朝是也库门之外为外朝则路寝门外与路寝门内之朝皆为内朝矣但以日眡事则曰治朝退适路寝之庭听政则曰燕朝内外之朝本无定名以燕朝为内朝则治朝为外朝矣库门之朝为外朝则治朝又为内朝矣玉藻曰朝服以日眡朝于内朝退适路寝云退适路寝者是内朝之内又有内朝也是燕朝也文王世子曰其朝于公内朝则东面北上以齿其在外朝则以官司士为之夫司士所掌之朝治朝也玉藻以路寝之外为内朝而文王世子又以司士所掌之朝为外朝治朝可以兼内外之名也
　　大仆建路鼓于大寝之门外而掌其政【注大寝路寝也其门外则内朝之中如今宫殿端门下矣　疏大寝路寝也者欲见在路寝门外正朝之处云其门外则内朝之中者案玉藻云视朝于内朝羣臣辨色始入彼诸侯礼天子亦然若据文王世子亦得谓之外朝故文王世子云其朝于公内朝臣有贵者以齿其在外朝则以官彼以路门外为外朝者对路寝庭朝为外朝其实彼外朝亦内朝耳以其天子诸侯皆内朝二外朝一既以三槐九朝为外朝一明此二者皆内朝也】
　　天官冢宰王眡治朝则赞听治【注治朝在路门外羣臣治事之朝　疏王有三朝必知此是路门外朝者但外朝是断疑狱之朝路寝庭朝图宗人嘉事二者并于事简非正朝故知治朝是路门外司士所掌者也】
　　【郝氏敬曰治朝中朝在路门外】
　　蕙田案中朝于经无文
　　地官师氏居虎门之左司王朝【注虎门路寝门也王日视朝于路寝门外畵虎焉以明勇猛于守宜也　疏虎门是路寝门者其路寝庭朝及库门外之朝非常朝之处司士所掌路门外是常朝日所朝之所经云司王朝明据此朝故郑以路寝门外解之】
　　朱子曰正义谓路寝庭朝及库门外之朝非常朝此是常朝故知在路门外葢路寝朝在路门之里议政事则在此外朝在库门之外国有大事询众庻则在此非常朝也每日常朝王立于寝门外与羣臣相揖而已王又先揖羣臣就位王使入揖亦有髙下不同如天揖同姓是也胡明仲常云近世朝礼每日拜跪乃是秦法周制元不如此
　　地官槀人掌共外内朝冗食者之食【注外朝司冦断狱弊讼之朝也今司徒府中有百官朝防之殿云天子与丞相旧决大事焉是外朝之存者与内朝路门外之朝也冗食者谓留治文书若今尚书之属诸直上者】
　　蕙田案此以治朝为内朝对小司寇朝士所掌外朝而言
　　冬官匠人外有九室九卿朝焉【注外路门之表也九室如今朝堂诸曹治事处疏九卿之九室在门外正朝之左右为之】
　　蕙田案贾疏所云正朝谓治朝也
　　仪礼聘礼管人布幕于寝门外【注寝门外朝也　疏寝门外朝也者谓路门外即正朝之处也】
　　蕙田案此以治朝为外朝对燕朝而言
　　宰入具告于君君朝服出门左南面【注入告入路门而告　疏朝在路门外故知入路门至路寝而告君以其在路寝聴政处故也】
　　官载其币舍于朝
　　使者载旜帅以受命于朝【注孤卿建旜至于朝门使者北面东上　疏至于朝门者凡诸侯三门臯应路路门外有常朝位下文君臣皆朝列位乃使卿进使者使者乃入至朝则此朝门者臯门外矣】
　　蕙田案官载弊舎于朝及受命于朝皆治朝也诸侯当在雉门内疏以为皋门外似非
　　礼记月令赏公卿大夫于朝【注朝大寝门外】
　　玉藻诸侯朝服以日视朝于内朝【注此内朝路寝门外之正朝也天子诸侯皆三朝　疏天子诸侯皆三朝者太仆云掌燕朝之服位注云燕朝朝于路寝之庭是一也司士正朝仪之位云此王日视朝事于路门外是二也朝士云掌外朝之法注云外朝在库门之外皋门之内是三也诸侯三朝者文王世子云公族朝于内朝路寝朝是一也世子又云其在外朝司士为之与此视朝于内朝皆谓路寝门外每日视朝是二也此但云内朝对中门外朝谓为内也文王世于云外朝者对路寝庭为外此据路寝门外而称内朝明知中门之外别更有朝也诸侯三门是中门外大门内又有外朝是三朝也】
　　蕙田案此以治朝为内朝对外朝而言
　　文王世子庻子之正于公族者其在外朝则以官司士为之其在宗庙之中则如外朝之位【注外朝路寝门之外庭　疏案周礼司士掌路寝门外之朝司士为之者谓司士之官主为朝位之次外朝位既司士主之则内朝庻子主之也此对路寝庭朝为外朝若对库门外朝朝士所掌三槐九之朝则此路门外朝亦为内朝也故玉藻云朝于内朝其朝位天子之朝三公北面东上孤束面北上卿大夫西面北上其士门西东面北上若诸侯之朝案大射卿西面北上大夫北面东上士门西东面北上与天于不同】
　　蕙田案此外朝指治朝对内朝而言下同
　　外朝以官体异姓也【注体犹连结也】
　　国语天子及诸侯合民事于外朝合神事于内朝【注神事祭祀也内朝在路门内也】
　　蕙田案韦昭注以内朝在路门内则外朝亦指治朝而言
　　又案以上治朝
　　周礼夏官大仆王眡燕朝则正位掌摈相【注燕朝朝于路寝之庭王图宗人之嘉事则燕朝　疏以其路寝安燕之处则谓之燕朝以其与賔客享食在庙燕在寝也但与賔客及臣下燕时亦有朝必以王图宗人嘉事为燕朝者以其因燕而朝賔臣燕礼已有成文图宗人嘉事者朝不见故郑特见之宗人冠昏嘉礼之等皆曰嘉事】
　　【郑氏锷曰王有三朝而燕朝乃安燕之地亲族所聚正其位而且摈之相之则王之见之也以礼而宗人之见王也不敢恃恩以犯分】
