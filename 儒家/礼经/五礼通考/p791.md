<!-- { "loadSidebar": true } -->
　　保氏使其属守王闱【注闱宫中之巷门　疏师氏之属守中门外保氏之属守王闱门】蔡邕明堂论周官有门闱之学师氏教以三徳守王门保氏教以六艺守王闱
　　蕙田案天子立小学有二其一为门闱之学师氏保氏掌之所以教太子而国之贵游子弟亦学焉其一为郊外之学王制所谓虞庠在国之西郊先儒又谓四郊皆有小学后世既立国子学又立四门学盖取于此大戴礼保傅篇云王子年八嵗而出就外舍成童而就大学卢辨注云小学谓虎闱师保之学也大学王宫之东者蔡邕明堂论亦云周官有门闱之学而郑氏注周礼不之及焉亦踈矣世子学于虎门其所与共学者惟王子弟及公卿适子耳其余大夫元士之子及国中之秀者当学于郊外小学若国中之大学则王制云王太子王子公卿大夫元士之适子国之俊造皆造焉盖皆由小学而进于大学者也
　　右门闱小学
　　礼记学记古之教者家有塾党有庠术有序国有学【注术当为遂声之误也古者仕焉而已者归教于闾里朝夕坐于门门侧之堂谓之塾周礼五百家为党万二千五百家为遂党属于乡遂在逺郊之外　疏家有塾者此明塾之所在周礼百里之内二十五家为闾同共一巷巷首有门门边有塾谓民在家之时朝夕出入恒就教于垫党谓周礼五百家也庠学名也于党中立学教闾中所升者也术遂也周礼万二千五百家为遂遂有序亦学名于遂中立学教党学所升者也国谓天子所都及诸侯国中也周礼天子立四代学以教世子及羣后之子及乡中俊选所升之士也而尊鲁亦立四代学余诸侯于国但立时王之学也周礼六乡之内五家为比五比为闾四闾为族五族为党五党为州五州为乡六遂之内五家为邻五邻为里四邻为酂五酂为鄙五鄙为县五县为遂今此经六乡举党六遂举序则余闾里以上皆有学可知故此注云归教于闾里其比与邻近止五家而已不必皆有学郑注州长职云序州党之学则党学曰序故乡饮酒之义云主人拜迎賔于庠门之外注云庠乡学也州党曰序此云党有庠者是乡之所居党为乡学之庠不别立序凡六乡之内州学以下皆为庠六遂之内县学以下皆为序也皇氏云遂学曰庠与此文违其义非也庾氏云党有庠谓夏殷礼非周法义或然也】
　　陈氏礼书乡曰庠记言党有庠州曰序记言遂有序何也古之致仕者教子弟于闾塾之基则家有塾云者非家塾也合二十五家而教之于闾塾谓之家有塾则合五党而教之乡庠谓之党有庠可也周礼遂官各降乡官一等则遂之学亦降乡一等矣降乡一等而谓之州长其爵与遂大夫同则遂之学其名与州序同可也
　　蕙田案古字术与遂通用月令审端经术注云术周礼作遂水经注引此文亦云遂有序陈澔谓术当为州非也
　　乡饮酒义主人拜迎賔于庠门之外
　　周礼地官州长春秋以礼防民而射于州序【注序州党之学也疏党正云饮酒于序故知州党学同名为序若乡则立庠故礼记乡饮酒义云主人迎賔于庠门之外彼郷大夫行賔贤能非州长党正所行故知庠则乡学也】
　　党正以礼属民而饮酒于序
　　陈氏礼书孟子曰庠者养也序者射也乡饮酒尊两壶于房户之间乡射尊于賔席之东盖乡饮在庠而庠有房室故尊于房户之间乡射在序而序无房室故尊于賔席之东而已乡射礼豫【郑氏曰今文豫为序】则钩楹内堂则由楹外【堂序也】序则物当栋堂则物当楣是于其有室则所揖所履之位浅而前于其无室则所揖所履之位深而后尔雅曰东西墙谓之序序之名盖本于此
　　孟子设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下
　　朱子曰庠以养老为义校以教民为义序以习射为义皆乡学也学国学也共之无异名也
　　汉书儒林传夏曰校殷曰庠周曰序
　　蕙田案以王制内则明堂位考之当云虞曰庠夏曰序而校无明文或云殷曰校想当然矣周则乡学曰庠遂学曰序州党学亦曰序其县鄙学盖曰校何休曰中里为校室里属于县鄙则县鄙曰校可知也盖兼三代之名而命之
　　尚书大传大夫七十而致仕而退老归其乡里大夫为父师士为少师新谷既入余子皆入学距冬至四十五日始出学上老平明坐于右塾庶老坐于左塾余子毕出然后皆归夕亦如之
　　白虎通徳论古之教民百里皆有师里中之老有道徳者为里右师其次为左师教里中之子弟以道艺孝悌仁义也
　　陈氏礼书塾説文曰闾里门也尔雅曰门侧之堂谓之塾尚书大传曰大夫七十而致仕老其乡里大夫为父师士为少师嵗事已毕余子皆入学距冬至四十五日始出学傅农事上老平明坐于右塾庶老坐于左塾余子毕出然后归夕亦如之【上老父师也庶老少师也】食货志亦曰春将出民里胥平旦坐于右塾邻长坐于左塾毕出然后归夕亦如之盖古者合二十五家而为之门塾坐父师少师于此所以教之学也坐里胥邻长于此所以教之耕也书言先路在左塾之前次路在右塾之前先路象路也次路木路也象路贵于木路而象路在左塾木路在右塾则左塾者东塾也里胥尊于邻长而里胥在右塾邻长在左塾则右塾者西塾也何则自内视外则左东而右西自外视内则左西而右东也曲礼曰主人入门而右客入门而左此左西而右东也又曰公事自闑东私事自闑西此左东而右西也然则书言左塾史言右塾皆西塾也自内外言之异耳汉之时闾里亦有门史称石庆入里门是也
　　汉书食货志五家为邻五邻为里四里为族五族为党五党为州五州为乡于里有序而乡有庠序以明教庠则行礼而视化焉春令民毕出在壄冬则毕入于邑冬民既入余子在于序室
　　【刘氏敞曰周人以有虞氏之庠建之于乡故乡有庠以夏后氏之序建之于州故州有序以啇人之校建之于党故党有校自党以下皆为小学而非四代之制以教童子而已择小学之秀者移之校择校之秀者移之序择序之秀者移之庠择庠之秀者移之太学】
　　【项氏曰凢乡皆立虞庠凢州皆立夏序凢党皆立商校于是四代之学达于天下】
　　蕙田案党学名序见于周礼刘氏项氏以为党有校者臆説也
　　蔡氏徳晋曰立学之制乡则比无学而闾有学族无学而党州乡有学遂则邻无学而里有学酂无学而鄙县遂有学闾里之学皆名塾而在巷首党州之学名序当在中闾鄙县之学名校当在中里也乡学名庠遂学名序遂降乡一等遂学既名序鄙县之学不得不名校矣左传郑人游于乡校郑风子衿刺学校废康成云郑国谓学为校言可以校正道艺盖郑之始封本在西都畿内故犹以六遂中县鄙之学名其乡学也
　　观承案党庠遂序之名虽不同然乡尊于遂故遂学仅与乡之州县同名为序正是可通惟校无考据左传郑人游于乡校则校为乡学之名亦可徴矣蔡氏谓鄙县之学名校者恐不足据榕村李氏以校为乡学之名极是似当从之要之庠序校学之名对文则各别散文亦可通礼家之言每有异同防错者正坐此以意防之可也
　　右乡遂学
　　礼记王制天子命之教然后为学小学在公宫南之左大学在郊【注学所以学士之宫尚书传曰百里之国二十里之郊七十里之国九里之郊五十里之国三里之郊此小学大学殷之制　疏经文承上诸侯之下故直云天子命之教不云命诸侯从可知云此殷制者以下文云殷人养国老于右学养庶老于左学则左学小右学大此经云小学在公宫南之左故知殷制也周则大学在国小学在西郊】
　　【陈氏礼书诸侯之学小学在内大学在外故王制言小学在公宫南之左大学在郊以其选士由内以及于外然后达于京故也天子之学小学居外大学居内故文王世子言凡语于郊者于成均取爵于上尊以其选士由外以升于内然后达于朝故也】
　　蕙田案殷制大学在郊周制大学在国天子诸侯皆然陈用之説非是
　　诸侯曰頖宫【注頖之言班也所以班政教也　疏頖是分頖之义故为班于此学中施化使人观之案诗注云頖之言半以南通水北无也二注不同者此注解其义诗注解其形】
　　陈氏礼书頖宫泮水也其制半于辟廱而水盖阙于北方也诸侯乐县阙其南而泮水阙其北者阙南而存北所以便其观也阙北而存南所以便人之观也
　　文王世子始立学者既衅器用币然后释莱不舞不授器乃退傧于东序一献无介语可也【注言乃退者谓得立三代之学者释菜于虞庠则傧于东序鲁之学有米廪东序瞽宗也疏诸侯唯立时王之学何得云乃退傧于东序故云乃退者得立三代之学得有夏之东序谓诸侯有功徳者得立三代之学若鲁国之北东序与虞庠相对东序在东虞庠在西既退傧于东序明释莱在于虞庠】
　　蕙田案五等诸侯之大学皆有东序不独鲁也
　　礼记明堂位米廪有虞氏之庠也序夏后氏之序也瞽宗殷学也頖宫周学也【注庠序亦学也庠之言详也于以考礼详事也鲁谓之米廪虞帝上孝今蔵粢盛之委焉序次序王事也瞽宗乐师瞽蒙之所宗也古者有道徳者使教焉死则以为乐祖于此祭之頖之言班也于以班政教也　疏此明鲁得立四代之学也】
　　礼器鲁人将有事于上帝必先有事于頖宫【注頖宫郊之学也诗灵台孔疏鲁是周之诸侯于郊不当有学泮宫亦应在国而礼器注云頖宫郊之学也诗所谓泮宫也事或为郊宫不在图者以其诗言鲁侯戾止是行往适之故知在郊盖鲁以周公之故尊之使用殷礼故学在其郊也】
　　【陈氏礼书頖宫大学也鲁之大学在郊故将有事于上帝则于之先有事焉然则序与瞽宗盖亦设于頖宫之左右而米廪其公宫南之小学欤】
　　蕙田案鲁立四学其中为泮宫其北曰米廪其东曰序其西曰瞽宗不立成均者避天子也鲁之四学在国中故水经注云灵光殿之东南即泮宫也宫中有台台南水东西一百步南北六十步台西水南北四百步东西六十步诗所谓思乐泮水也杜佑通典云鲁郡古鲁国有泗水泮水出焉建宫于上名为泮宫其不在郊外明矣南郊与泮宫何必在一处诗云鲁侯戾止何必定往郊外诸儒强以为大学在郊之证皆不然也
　　诗鲁颂序泮水颂僖公能修泮宫也
　　思乐泮水薄采其芹鲁侯戾止言观其旂其旂茷茷鸾声哕哕无小无大从公于迈【注泮水泮宫之水也天子辟廱诸侯泮宫　笺辟廱者筑土雝水之外圆如璧四方来观者均也泮之言半也盖东西门以南通水北无也】
