<!-- { "loadSidebar": true } -->
　　礼记文王世子庻子之正于公族者其朝于公内朝则东面北上臣有贵者以齿庻子治之【注内朝路寝庭】
　　公族朝于内朝内亲也虽有贵者以齿明父子也周礼夏官射人掌国之三公孤卿大夫之位三公北面孤东面卿大夫西面【注位将射始入见君之位不言士者此与诸侯之賔射士不与也燕礼曰公升即位于席西乡小臣纳卿大夫卿大夫皆入门右北面东上士立于西方东面北上大射亦云则凡朝燕及射臣见于君之礼同　疏引燕礼者欲见天子诸侯朝燕射三者位同之义云凡朝燕及射臣见于君之礼同者以仪礼内诸侯有燕朝有射朝不见正朝周礼内诸侯有射朝与正朝不见燕朝诸侯射朝与燕朝位同则天子燕朝亦与射朝位同则诸侯正朝亦与射朝位同是天子诸侯三朝各自同】
　　蕙田案此賔射之位与燕朝之位同
　　春秋成公六年左氏传韩献子将新中军且为仆大夫【注兼太仆】公揖而入献子从公立于寝庭【注路寝之庭　疏礼玉藻云君日出而视朝退适路寝听政知寝庭路寝之庭也沈氏云太仆职云王视燕朝则正位掌摈相郑注云燕朝朝于路寝之庭韩献子既为仆大大故知寝庭路寝之庭也】
　　蕙田案此诸侯之燕朝
　　又案以上燕朝
　　陈氏礼书周官太仆掌燕朝之服位宰夫掌治朝之法司士掌朝仪之位朝士掌外朝之法文王世子公族朝于内朝庻子掌之其在外朝司士掌之玉藻朝服以日视朝于内朝退适路寝听政然则文王世子与玉藻所谓朝者诸侯之朝也葢天子库门之外外朝也朝士掌之路门之外治朝也宰夫司士掌之路寝燕朝也太仆掌之诸侯亦有路寝有外朝则文王世子所谓内朝者玉藻所谓路寝也玉藻所谓内朝者文王世子所谓外朝也玉藻于路寝之外言内朝则又有外朝明矣诸侯内朝司士掌之其官与天子同燕朝庻子掌之其官与天子异鲁语曰天子及诸侯合民事于外朝合神事于内朝自卿以下合官职于外朝合家事于内朝然则卿大夫亦二朝也王燕朝之位虽太仆掌之然其位之所辨不可以考文王世子曰公族朝于内朝东面北上臣有贵者以齿则王之燕朝宜亦然也太仆掌路鼓于大寝之门外而掌其政以待达穷者与遽令郑氏曰路寝门外则内朝之中葢穷者达其情于外朝之肺石朝士又达穷者之情于内朝之路鼓遽令传遽之令也行夫掌邦国传遽之小事则遽令非行夫之所掌者而已郑康成以公食大夫拜赐于朝不言賔入聘礼以柩造朝不言防入则谓诸侯之朝在大门外然大门外则经凃耳非朝位也
　　【呉氏绂曰大门外或尚寛阔非即经凃】
　　叶氏时曰周有三朝一曰燕朝一曰治朝一曰外朝外朝之位左孤卿大夫羣士在其后右公侯伯子男羣吏在其后面三公州长众庻在其后此朝士所掌之朝法也及致万民而询之则小司寇掌其政王位南向三公及州长百姓北面羣臣西面羣吏东面其位亦如朝士之仪其建朝也左嘉石以平罢民右肺石以达穷民职听国郊野都狱讼者必听于此两造束矢平剂钧金者必入于此凡得获货贿人民六畜者必委于此虽有帅属鞭呼趋辟之仪有慢朝错立族谈之禁其仪非不肃也而卿大夫以大询之时帅六卿之众庻而致于朝百姓众庻得外与公卿侯伯羣士羣吏相先后于阶戺之间则其政诚为平易近民矣治朝之位王南向三公北面孤东面卿大夫西面王族故士虎士在路门右太仆大右太仆从者在路门左此司士所正之朝仪也及掌叙羣吏之治则宰夫掌其法以正王及三公六卿大夫羣吏之位而察其不如仪其眡朝也太仆则前正位师氏则司王朝冡宰则赞听治虽有虎贲士族之卫有仆御右从之位其仪非不严也而太仆掌建路鼓于大寝门外以待达穷者与遽令闻鼓声则速逆御仆与御庻子而受其事以闻又况宰夫掌庻民之逆得与賔客之治诸臣之复同彻于冕旒之前则其朝又未尝以禁严为限矣至于燕朝之法虽在太仆只曰王视燕朝则正位掌摈相而已然曰王眡朝则前正位而退入亦如之是正燕朝亦如正治也小臣正王之燕位御仆掌王之燕令此皆燕朝之臣其仪亦非不重也而诸侯之复逆则掌于太仆三公孤卿之复逆则掌于小臣羣吏之逆庻民之复则又掌于御复者下之报上逆者下之迎于上皆上书报奏之名庻民之复得与诸侯公卿羣吏之复逆又皆同达于燕处之时则其地亦未尝以深而为间隔矣观外朝之政而及万民之询治朝之治而及万民之逆燕朝之令而及庻民之复则知成周盛时户庭无壅其疏通洞达何如哉然而三朝分掌外朝虽掌于秋官之属而三公孤卿皆在焉则是太宰与闻外朝之政矣治朝之法虽曰司士正之属于夏官而宰夫掌其禁令王眡治朝冡宰赞之则是太宰与闻治朝之事矣燕朝之臣亦夏官之属也然而所掌羣臣之复逆实与宰夫所掌相闗焉而况太仆虽正燕朝之位而建鼓则在路门外治朝则在路门左王眡治朝则前正位王不眡朝则辞于三公及孤卿是燕朝之臣实与治朝相通则太宰亦与闻乎燕朝之政矣以此见周人之法宫中府中实为一体而无内外之分也
　　蕙田案天子五门曰皋库雉应路诸侯三门曰库雉路皆三朝一曰外朝一曰治朝一曰燕朝外朝天子在库门外诸侯在库门内周礼小司寇朝士所掌有三槐九嘉石肺石国有大事致万民而询则御之非常朝之处治朝在路门外周礼宰夫掌治朝之法司士正朝仪之位太宰赞听治有路鼓有屏有宁乃每日常朝听治处燕朝在路门内路寝之庭周礼太仆掌摈相文王世子庻子正公族公族朝于内朝郑康成谓王图宗人嘉事则燕朝亦非常朝处治朝又兼内外之名对外朝而言亦曰内朝玉藻朝服以视朝于内朝郑康成谓外朝一内朝二是也对燕朝而言亦曰外朝文王世子其在外朝则以官司士为之是也路门当道设屏礼纬天子外屏诸侯内屏尔雅邢疏天子外屏在路门之外诸侯内屏在路门之内尔雅门屏之间谓之宁当宁而立诸公东面诸侯西面曰朝孔疏天子受朝于路门外之朝于门外而宁立以待诸侯之至故云当宁而立据此则天子诸侯虽有五门三门惟路门外有屏有宁非每门皆有之也至其朝仪周礼司士摈孤卿特揖大夫以其等旅揖士旁三揖王还揖门左揖门右太仆前王入内朝皆退玉藻朝辨色始入君日出而视之退适路寝听政使人视大夫大夫退然后适小寝周礼宰夫掌诸臣之复逆葢古者常朝惟在路寝门当宁而立三揖而退其礼甚简听政则在路寝之堂诸臣不从入有奏事然后因宰夫以入升路寝之堂论语过位升堂即此过位过当宁之位升堂升路寝之堂无事则朝毕而退不用过位亦不用升堂朱子训过位谓门屏之间人君宁立之处所谓宁也万充宗谓礼器云天子诸侯台门足知君门崇广可即此朝见臣民又玉藻云闰月则阖门左扉立于其中益足证君门可以莅众不必更有朝堂矣后世御门听政即此意
　　附辨通典天子四朝
　　【通典周制天子有四朝一曰外朝秋官朝士掌之二曰中朝夏官司士正其位辨其贵贱之等三曰内朝亦谓路寝之朝四曰询事之朝小司寇掌其政诸侯三朝路寝为内朝中朝在路门外外朝在应门外诸侯社稷与中朝正相当故传云间于两社为公室辅者也】
　　蕙田案天子三朝一曰外朝一曰治朝一曰燕朝其外朝周官小司冦及朝士共掌之贾疏谓外朝之职朝士专掌但小司寇既为副贰长官亦与朝士同掌之今案致万民而询其事大故掌于小司寇九三槐听狱之位其事小故掌于朝士其实一朝也杜君卿通典悮分朝士小司寇所掌为两朝于三朝之外又添一询事之朝遂有四朝之説文献通考亦仍其误其实止有三朝无所谓四朝也杜又谓询事之朝非常朝之限及以治朝为中朝以燕朝为羣公常日于此朝见君位皆与注疏不合今不録
　　右天子诸侯三朝
　　礼记玉藻揖私朝煇如也【注私朝自大夫家之朝也疏私朝大夫自家之朝也】春秋襄公三十年左氏传郑伯有为窟室而夜饮酒撃钟朝至未巳朝者曰公焉在其人曰吾公在壑谷皆自朝布路而罢
　　论语冉子退朝
　　朱子注朝季氏之私朝也
　　国语鲁语公父文伯之母如季氏康子在其朝与之言弗应从之及寝门弗应而入康子辞于朝而入见曰肥也不得闻命无乃臯乎曰子不闻乎天子及诸侯合民事于外朝合神事于内朝自卿以下合官职于外朝合家事于内朝寝门之内妇人治其业焉上下同之夫外朝子将业君之官职焉内朝子将庀季氏之政焉皆非吾所敢言也
　　【陈氏祥道曰据此则卿以下有二朝矣韦昭谓外朝君之公朝内朝家朝非是】
　　【万氏斯大与应防谦书向奉书辨大夫士正寝之外无私朝玉藻所谓私朝即正寝答教不以为然更援鲁语外朝内朝证鄙言之失某以为先王之制荒逺难稽不得不凭诸传记苐传记多后人所述有就古初之正礼以为言者有就衰时之变礼以为言者读者要当择善而从不可不慎也又礼文参错一事之本末往往互见于他书苟非防通以考其详则一隅之见或不无病于偏执此又言礼者所当知也鲁语云自卿以下合官职于外朝合家事于内朝先生据以为别有私朝之证必谓敬姜贤妇素称知礼其语可信也亦知康子之时何时乎鲁自季武子专政以来禄去公室君若赘旒公庙立矣昭公出矣中军作舍矣礼乐征伐惟其所出何有于私朝至康子时僣逾既久子孙臣庻视为固然莫有觉其非度因遂有非礼之礼以相传如敬姜之语康子者使先王之制卿大夫果得有外朝以业君之官职则冉有之谋政于私朝乃其常分孔子曷为以其事抑之是以知敬姜之语从僣后为言而非先王之制也先王之职合官职于公朝合家事于私室观玉藻云朝辨色始入君日出而视之退适路寝听政使人视大夫大夫退然后适小寝释服据此则知听政路寝之时卿大夫各治官职于外考工记云外有九室九卿朝焉曲礼云在官言官玉藻云君命召在官不俟屦据此则知公门外旁皆有卿大夫治事之所迨其后诸侯微大夫僣政莫在公而私家遂有内朝外朝之号然其内朝当即正寝其外朝当亦于门葢君有台门旅树以为治朝而郊特牲云台门而旅树大夫之僣礼知衰世大夫之门皆俨然公门以为外朝不独季氏为然矣惟晏子近市之宅湫隘嚣尘不可以居若是者知其必不僣为私朝也夫然玉藻所谓私朝疑亦就僣礼为文何以言之玉藻言朝服以缟自季康子始康子卒子哀公二十七年死而后谥则记玉藻者在康子死后其时之有私朝也久矣天子诸侯路寝之外别无朝堂安得据敬姜之言谓大夫士正寝之外别有私朝也哉】
