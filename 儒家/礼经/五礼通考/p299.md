<!-- { "loadSidebar": true } -->
　　又曰举肺祭肺仪礼少牢举肺祭肺祭肺三皆切之则举肺一者尸之所先食者也故刲离之而不切祭肺三者尸与主人主妇之所祭者也故切之而不刲离举肺亦谓之离肺亦谓之哜肺祭肺亦谓之刌肺亦谓之切肺则离与刌以制之名之也哜与切以所用名之也祭肺祭而不哜举肺哜而必祭祭肺三皆在尸俎而举肺各扵其俎故仪礼尸俎阼俎以至主妇佐食賔长兄弟宗人众賔及众兄弟内賔宗妇公有司之俎皆离肺一则祭肺三者施于尸主人主妇之挼祭也皆离肺一者自尸至公有司食之也少仪曰牛羊之肺离而不提心离而不提心则絶而祭之故捝手则刌而祭者不捝手矣祭以右手【见乡射】凡祭必于脯醢之豆间特公食大夫有司彻祭于上豆之间以豆数多故也祭之尚肺周礼而已若有虞氏则祭首夏后氏则祭心商则祭肝以时异则礼异也周之尚肺特宗庙賔客饮食之间而已若五祀则戸先脾中霤先心门先肝以事异则礼异也士冠有哜肺而乡饮乡射燕礼之类皆有离肺而无祭肺婚礼有离肺又有祭肺鬼神阴阳之意也特牲馈食先祭肺
　　后祭肝祝亦先祭肺后祭肝则祭肺非不祭肝也以肺为主耳由是推之夏商非不祭肺也以心与肝为主而已
　　又曰肠胃肤少仪曰君子不食圂腴郑康成曰惟燖者有肤则牛羊有肠胃而无肤豕有肤而无肠胃豕虽有肤然四解而未体折无肤豚而未成牲无肤士丧礼豚皆无肤以未成牲故也既夕礼大遣奠少牢四解无肤以未体折故也士虞礼肤祭三取诸左膉上【膉脰也】郑康成曰肤胁革肉盖豕肉之美者不过胁革肉而已故礼扵肤皆谓之伦肤东晋所谓禁脔者岂此类欤公食大夫鱼肠胃伦肤若九若十有一下大夫若七若九盖士一命故其数七小国之卿次国之大夫再命故其数九大国之卿三命故其数十一公食大夫肤与牲皆七而少牢肤与牲体皆九隆于祭礼故也聘礼肠胃与肤不同鼎公食大夫肠与肤不同俎肠胃常在先肤常在后者以肠胃出扵牛羊肤出扵下牲故也公食大夫肠胃肤皆横诸俎垂之少牢肵俎肠胃皆及俎拒盖肠胃之长及俎拒肤则垂之而已
　　杨氏复仪礼旁通牲体图贾氏有司彻不賔尸乃盛俎疏云凡骨体之数左右合为二十一体案少牢注云肩臂臑肱骨也防胳股骨乡饮酒注前胫骨三肩臂臑也后胫骨二防胳也又后有髀觳折特牲记云主妇俎觳折注云觳后足也骨体不数者凡体前贵扵后觳贱扵臑故数臑不数觳是以不升扵鼎又髀在肫上以窍贱正俎不用又脊有三分一分以为正脊次中为脡脊后分为横脊胁亦为三分前分为代胁次中为长胁后分为短胁是其二十一体　士虞用专肤为折俎取诸脰膉注云専犹厚也折俎谓主妇以下俎也体尽人多折骨以为之盖正骨之前有膉亦谓之脰但不升扵吉祭之俎　今案髀虽尸俎不升亦有用髀者如士虞祝俎有髀特牲祝俎有髀少牢祝俎牢髀又腊有两髀属扵尻是也尸俎不用二觳尸以下有用觳者特牲主妇俎觳折佐食俎觳折是也
　　二十一体【十九体合两髀为二十一体　羊豕同】　士冠礼三醮有干肉折俎疏曰或为豚解而七体以干之谓之干肉将升于俎则节折为二十一体
　　陈祥道曰国语曰禘郊之事则有全脀王公立饫有房脀亲戚燕饮有殽脀则全脀豚解也房脀体解也殽脀骨折也士丧礼特豚四鬄去蹄两胉脊既夕鼎实羊左胖亦如之然则四鬄者殊左右肩髀而为四又两胉一脊而为七此所谓豚解也若夫正祭则天子诸侯有豚解体解礼运曰腥其俎孰其殽体其犬豕牛羊腥其俎谓豚解而腥之为七体孰其殽谓解之爓之为二十一体是也大夫士有体解无豚解以其无朝践献腥之礼故也　朱先生曰豚解之义陈説得之体解则折脊为三两胉两肱两股各三通为二十一体凡牲与腊方解割时皆是如此但牲则两髀以贱而不升扵正俎耳故少牢礼具列自髀以下凡二十一体但髀不升耳而郑注云凡牲体之数备扵此初不及他体也况此言腊则又不殊贱也而周礼内饔及此经昏礼两疏皆言二十一体乃不数两髀而不计其数之不足盖其疎略至少牢疏及陈祥道乃去髀而以两觳足之盖见此经后篇犹有脰及两觳可以充数然欲尽取之则又衍其一故独取两觳而谓脰非正体若果如此则觳亦非正体又何为而取之耶此其为説虽巧而近扵穿凿不可承用十九体【去两髀不并合左右两相为十九体　羊豕同】　肩臂臑三【合左右两相为六】防胳二【合左右两相为四】正脊脡脊横脊三【脊在上无左右两相之数】短胁长胁代胁【合左右两相为六】
　　左右体两相合为十九神俎不用左体故少牢礼只用右体十一其左体则侑以下用之如侑俎羊左肩左肫豕左肩折是也主人俎臂一亦左臂也賔羊骼一亦左骼也若右骼神俎用之矣
　　十一体【不合左右两相故十一体　羊豕同】　前胫骨三肩臂臑也【亦曰肱骨】后胫骨二防胳也【防亦作肫胳亦作骼亦曰肱骨】脊有三分前分为正脊次中为脡脊后分为横脊胁亦作三分前分为代胁次中为长胁后分为短胁【长胁亦曰正胁案士虞特牲少牢皆云举干干即长胁也】少牢十一体【羊豕同左胖髀不升】　肩臂臑膊胳正脊一脡脊一横脊一短胁一正胁一代胁一皆二骨以并
　　并并也脊胁体骨多六体各取二骨并之以多为贵少牢賔尸十一体【羊豕同】　肩臂肫胳臑正脊一脡脊一横脊一短胁一正胁一代胁胁一
　　前少牢礼脊胁皆二骨以并今賔尸礼脊胁一骨在正俎一骨在湆俎此复序之亦欲见脊胁皆一骨与前二骨以并不同也
　　特牲九体【十一体之中不用脡脊代胁故九体　豕右胖】　肩臂臑膊胳正脊二骨【无脡脊】横脊长胁二骨【无代胁】短胁
　　凡牲体四肢为贵故先序肩臂臑防胳为上然后序脊胁扵下注脊无中胁无前贬扵尊者注家之意谓士祭礼九体脊无中谓无脡骨也胁无前谓无代胁在前也贬扵尊者谓少牢大夫礼十一体今士礼九体贬扵大夫大夫尊也不贬正脊者不夺正也豚解七体　士丧礼小敛陈一鼎于门外其实特豚四鬄两胉脊然则四鬄者殊左右肩髀而为四又两胉一脊而为七此所谓豚解也士丧礼豚解而已大敛朔月奠遣奠礼虽寖盛豚解合升如初至虞然后豚解体解兼有焉【小敛总有七体士虞升左胖七体则解左胖而为七比之特牲少牢吉祭为略比之小敛以后为详矣】
　　士虞左胖七体【豕左胖】　左肩臂臑肫胳脊胁
　　吉礼牲尚右今虞礼反吉故升左胖丧祭略七体耳脊胁正脊正胁也丧祭礼数虽略亦不夺正也接神及尸者三体　凡接扵神及尸者俎不过牲三体所谓接神及尸者祝佐食賔长长兄弟宗人之等是也俎不过牲三体如佐食俎觳折脊胁是也其余如佐食俎皆不过三体也惟特牲王人俎左臂正脊二骨横脊长胁二骨短胁凡五体者注云王人尊也蕙田案凡牲体有豚解有体解豚解者解牲为七体一脊两胁两肱两股也胁者肋骨亦谓之胉肱者前胫骨谓之肩股者后胫骨谓之髀胉及肩髀皆以左右分故名两至四蹄则以其践地秽恶而去之士丧礼小敛奠用特豚其匕载扵俎也载两髀扵两端两肩亚两胉亚脊在中盖髀肩胉各两通一脊而为七体此豚解之制也体解者即豚解之七体而析解之为二十一体析脊骨为三前为正脊中为脡脊后为横脊也胁骨三前为代胁中为长胁亦名正胁亦名干后为短胁合左右两胁为六肱骨三上为肩中为臂下为臑合左右两肱为六股骨三上为髀中为肫亦名膊下为骼合左右两股亦为六也至正脊之前肩之上当颈处谓之脰亦谓之膉胳之下后足之末近蹄者谓之觳膉一而觳两皆不在正体之数少牢馈食礼之升载扵俎也上利升羊载右胖髀不升肩臂臑防胳正脊一脡脊一横脊一短胁一正胁一代胁一皆二骨以并肩臂臑膊骼在两端脊胁肩在上下利升豕其载如羊此所陈凡十一体而郑康成以为牲体之数备扵此者盖肩臂臑合两胖为六膊胳合两胖为四短胁正胁代胁合两胖亦六脊有三总为十九体两髀虽以近窍之故贱之而不升然究属正体通数之得二十一体则牲体之数备矣此体解之制也至兽肉之干者谓之腊士冠礼有干肉折俎贾疏云或为豚解而七体以干之及用之将升扵俎则节折为二十一体然则腊亦先豚解次体解而与解牲之制同矣
　　又案凡用牲体唯士丧之奠从略而用豚解至士虞之礼已用体解而特牲少牢士冠士昏乡饮酒大射乡射燕食诸礼皆用体解者也然所解牲体有合用其左右胖者士冠礼醮若杀则特豚载合升实扵鼎士昏礼期初昏陈鼎其实特豚合升厥明妇盥馈特豚合升侧载右胖载之舅俎左胖载之姑俎士丧礼大敛奠陈鼎豚合升是也有用其右胖者周制牲体贵右故吉礼如少牢特牲乡饮乡射大射燕食诸礼皆用右胖也有用其左胖者凶礼反吉故士丧遣奠之羊豕士虞之特豕皆用左胖也所解牲之二十一体用其一胖则三肱三胁三股并三脊为十二然髀以近窍而贱不升扵正俎故有用十一体者少牢之尸俎肩臂臑膊胳正脊脡脊横脊正胁短胁代胁也有用九体者特牲之尸俎肩臂臑膊胳正脊横脊长胁短胁而无脡脊代胁也有用七体者士虞记升左肩臂臑肫骼脊胁盖止用正脊正胁而横脊短胁亦无也又公食大夫礼载体郑注下大夫体七个贾疏士虞七体用左胖此用右胖则食下大夫亦七体也又有虽用七体而俎止用三体二体者乡饮乡射燕礼大射牲皆用一狗乡饮酒记云賔俎脊胁肩主人俎脊胁臂介俎脊胁骼而贾疏云其间有臑肫以为大夫俎乡饮记亦如之但不及介俎而有获者之俎折脊胁臑释获者之俎折脊胁燕礼记云唯公与賔有俎盖亦略如乡射而大射仪注疏皆引乡射记为释则是饮射之俎尊者三体卑者二体也然特牲少牢以右胖为尸俎而左胖亦以为接神及尸者之俎饮射燕食贾疏以为用其右胖而左胖以为庶羞又少仪记祭祀致福扵君子之礼用左肩臂臑故夫用牲之右胖者其左胖亦非弃置而不用者矣又案凡祭牲之左胖用为接神及尸者之俎尊者不过五体次四体次三体贱者一体而已特牲主人阼俎五体臂正脊横脊长胁短胁也主妇俎五体觳折其脊胁则如阼俎也少牢侑俎羊用四体左肩左肫正脊及胁也豕用三体左肩折正脊一胁一也主人阼俎羊豕各三体臂脊胁也主妇俎羊三体左臑脊胁也祝俎三体髀横脊短胁也特牲祝俎三体髀脡脊及脇也佐食俎三体觳折脊脇也士虞祝俎三体髀短脊及脇也若夫少牢佐食之俎折一长賔之俎羊骼一长兄弟之俎折胁特牲賔之俎骼一宗人俎长兄弟之俎各折一皆不过一体也又正体中两髀正体外两觳一膉虽不升扵正俎然少牢特牲士虞之祝俎皆用髀特牲之主妇俎佐食皆觳折士虞记祔祭时用専肤为折俎取诸脰膉谓以脰膉上肤之厚者为主妇以下俎盖三者唯不用为神俎及主人之俎而外此固有用之者也
　　右鼎俎牲体














　　五礼通考巻六十四
<经部,礼类,通礼之属,五礼通考>
　　钦定四库全书
　　五礼通考卷六十五
　　刑部尚书秦蕙田撰
　　吉礼六十五
　　宗庙制度
　　礼记明堂位夏后氏以楬豆殷玉豆周献豆【注楬无异物之饰也献疏刻之】
