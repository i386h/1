<!-- { "loadSidebar": true } -->
　　大戴礼聘礼上公七介侯伯五介子男三介所以明贵贱也介绍而传命君子于其所尊不敢质敬之至也一让而后传命三让而后入门三揖而后至阶三让而后升所以致尊让也君使士迎于境大夫郊劳君亲拜迎大门之内而庙受北面拜贶拜君之辱致以致敬让也致敬让者君子之所以相接也故诸侯相接以礼让则不相侵陵也卿为上摈大夫为承摈君亲醴宾私觌致饔饩既还圭璋贿赠飨食燕所以明宾主君臣之义也故天子之制诸侯交嵗相问殷相聘相厉以礼使者聘而误主君不亲飨食所以耻厉之也诸侯相厉以礼则外不相侵内不相陵此天子所以养诸侯兵不用而诸侯自为正之具也以圭璋聘重礼也已聘而还圭璋轻财重礼之义也诸侯相厉以轻财重礼则作让矣主国待客出入三积既客于舍五牢之具陈于内米三十车禾三十车刍薪倍禾皆陈于外乘禽日五双羣介皆饩牢壹食再飨宴与时赐无数所以厚重礼也古之用财不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉
　　右聘问名义
　　周礼秋官司仪诸公之臣相为国客【注谓相聘也】则三积皆三辞拜受【注受者受之于庭也侯伯之臣不致积　疏此在道之礼于路馆致之亦有束帛若诸公云登谓登堂此不云登故知受于庭也案聘礼五介张旜是侯伯之卿经不云积明不致积可知但不以束帛行礼致之岂于道全无积乎明有也】
　　【王氏昭禹曰臣下其君二等故三积】
　　【王氏应电曰大国之卿当小国之君故积与子男同皆有束帛致之三辞而后受无问礼杀于诸侯也】
　　及大夫郊劳旅摈三辞拜辱三让登听命下拜登受宾使者如初之仪及退拜送【注登听命宾登堂也宾当为傧劳用束帛傧用束锦侯伯之臣受劳于庭　疏此亦近郊劳也旅摈不传辞宾使各陈七介而已三辞拜辱者宾从馆内出于大门拜使者辱命来于外三让者让升堂登听命者宾登堂聴使者传主君之命也下拜登受者宾聴命讫下堂拜命讫登堂受币也宾使者如初仪者谓使传命讫礼毕出门宾以束锦傧使者如初行劳时之仪前宾受币今使者受币受币虽异威仪则同敬主君使也】
　　【王氏详説案聘礼宾揖至门内劳者致命是不受劳于堂也侯伯之臣如此子男可知】
　　【黄氏度曰诸公相为宾敌则交摈不敌则旅摈大夫虽敌亦旅摈不敢拟于君也】
　　蕙田案聘礼君使卿朝服用束帛劳此云大夫者大夫即卿也
　　致馆如初之仪【注如郊劳也不傧耳侯伯之臣致馆于庭不言致飧者君于聘大夫不致飱也聘礼曰飱不致宾不拜　疏案聘礼宾至使大夫帅至馆卿致馆此公之臣亦当然聘礼致馆无束帛宾亦无傧知此亦然也侯伯之臣致馆于庭亦案聘礼知之聘礼致馆之下即云宰夫设飱此致馆下不云致飱是五等之臣皆无致飱也】
　　朱子曰案注云无傧未知其何以知之若谓上经致馆不言束帛亦不言宾傧之事此亦当然则当并与无束帛言之不当只言无傧也且郊劳有币此礼既如郊劳则亦有币而郑注司仪诸公致馆亦云凡云致者皆有币以致之此亦言致不得独无币也疏于聘礼亦云以上卿礼明有束帛致而于此乃迁就其説自相抵牾览者详之
　　及将币旅摈三辞拜逆客辟三揖每门止一相及庙惟君相入三让客登拜客三辟授币下出每事如初之仪【注客辟逡巡不答拜也惟君相入客臣也相不入矣拜主君拜客至也客三辟三退负序也每事享及有言疏将币亦谓圭璋也旅摈三辞者于主君大门外主君陈五摈客陈七介不传辞也前郊劳三辞辞其以礼来于外此三辞辞其主君以大客礼当已拜逆者三辞讫主君遣上摈纳宾宾入大门主君在大门内南面拜拜宾奉君命屈辱来见已客辟者奉君命来不敢当拜故辟也三揖者亦揖之使前三让客登者案聘义三让而后入庙门三揖而后至阶此不言者文不其主君与客俱登据客而言故云客登也主君与客俱登讫主君于阼阶上北面拜拜宾喜至此堂并拜受币客三退负序不敢当君拜也授币者授玉与主君也】
　　钦定义疏聘礼公迎宾于大门内宾入门左公再拜宾辟不答拜即此拜逆客辟也公揖入每门每曲揖此以三揖约之也及庙门公揖入立于中庭宾执圭入门左三揖至于阶三让即此三让也公升二等宾升西阶西东面致命公当楣再拜宾三退负序即此客登拜客三辟也公受玉于中堂与东楹之间宾降出即此授币下出也不敢拜送币者奉君命以将事不敢当君也故私面私献皆再拜稽首
　　及礼私面私献皆再拜稽首君答拜【注礼以醴礼客私面私觌也既觌则或有私献者郑司农説私面以春秋传曰楚公子弃疾见郑伯以其乘马私面　疏此三者皆于聘日行之故并言之聘礼礼客用醴齐异于君郁鬯也案聘礼不见有私献又于君谓之觌于卿谓之面觌面别此云私面私觌为一者以彼文两见则私觌据君私面据卿此文不见有私觌直言私面岂不见君直见臣也明此私面主于君故以私面为私觌也彼无私献非常故彼记云既觌宾若私献奉献将命也】
　　【吕氏曰聘礼宾奉束锦乘马请觌所谓私觌也宾朝服问卿既致命出宾面如觌币所谓私面也葢列而言之则见君曰觌见卿曰面离而言之则面即觌亦可为见君如春秋传楚公子弃疾私面于君是也】
　　出及中门之外问君客再拜对君拜客辟而对君问大夫客对君劳客客再拜稽首君答拜客趋辟【注中门之外即大门之内也问君曰君不恙乎对曰使臣之米寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳问君客再拜对者为敬慎也　疏宾来主为以君命行聘享是以先行聘享讫乃始行私相慰问之事问君曰已下未知所出何文或云是孔子聘问之辞亦未得其实也】
　　【王氏应电曰客辟而对而对二字衍文】
　　蕙田案聘礼公问君宾对公再拜注云公拜宾亦辟经无君拜而客再对之文王氏以而对二字为衍文者得之
　　致饔饩如劳之礼飨食还圭如将币之仪【注飨食亦谓君不亲而使大夫以币致之　疏飨食与还圭共文故知君不亲使大夫致之也如将币者旅摈主人皮弁宾皮弁袭与将币同自余则别】
　　钦定义疏飨食还圭葢有亲不亲两法公食大夫礼公迎宾拜至此与将币同也飨礼亦然可知意还圭亦有公亲之者但聘礼未备载耳君亲还圭客亦当三辞拜辱揖让而升堂与使卿还圭者不同矣然则司仪与聘礼一亲一不亲固可互备也卿还圭客主两不拜若大夫致飨食恐无竟不拜之礼其间仪节要不尽同此经云如将币之仪亦大槩之辞而所如者当不止于疏所云也
　　君馆客客辟介受命遂送客从拜辱于朝【注君馆客者客将去就省之尽殷勤也遂送君拜以送客】
　　【蔡氏徳晋曰客不敢当君故辟而使介受命】
　　明日客拜礼赐遂行如入之积【注礼赐谓乘禽君之加恵也如入之积则三积从来至去　疏聘礼宾三拜乘禽于朝知礼赐是乘禽也入与出各三积故得以后如前】
　　钦定义疏乘禽日日受赐故于将去总拜之诸公相为宾拜饔飨食之大礼而不拜其小礼卿则饔飨食皆旋拜之已勤矣而又拜其小此尊卑疏宻之差也
　　凡侯伯子男之臣以其国之爵相为客而相礼其仪亦如之【注爵卿也大夫也士也】
　　【李氏嘉防曰以爵相为客足矣子男之卿仅可当公国之士故必以国之爵言也】
　　【郑氏锷曰礼之各以其爵命其仪与辞则与公之臣同】
　　右行礼之节
　　周礼春官典瑞瑑圭璋璧琮缫皆二采一就以覜聘考工记玉人瑑圭璋八寸璧琮八寸以覜聘
　　蕙田案注疏详见诸侯聘于天子门
　　秋官司仪凡诸侯之交各称其邦而为之币以其币为之礼【注币享币也于大国则丰小国则杀主国礼之如其丰杀谓贿用束纺礼用玉帛乘皮及赠之属】
　　右圭币
　　礼记曲礼诸侯使人使于诸侯使者自称曰寡君之老【注系于君以为尊也此谓诸侯之卿上大夫　疏玉藻云上大夫曰下臣摈者曰寡君之老下大夫自名摈者曰寡大夫此云自称曰寡君之老则上大夫摈者传辞及自称于他国亦曰寡君之老称于已君则玉藻云下臣某】
　　玉藻上大夫曰下臣摈者曰寡君之老下大夫自名摈者曰寡大夫世子自名摈者曰寡君之适【注摈者之辞主谓见于他国君下大夫自名于他国君曰外臣某　疏谓上大夫出使他国在于宾馆主国致礼上大夫设摈礼待之此摈者称大夫为寡君之老虽以摈为文其实谓介接主君之时辞亦当然摈介通也】
　　大夫私事使私人摈则称名【注私事使谓以君命私行非聘也若鲁成公时晋侯使韩穿来言汶阳之田归之于齐之类　疏私人摈谓以己之属臣为摈相虽是上大大及下大夫摈者则皆称名以非公事正聘故降而称名】
　　公士摈则曰寡大夫寡君之老大夫有所往必与公士为宾也【注谓聘也大聘使上大夫小聘使下大夫公士为宾谓作介也往之也　疏正聘之时用公家之士为摈不用私人也小聘使下大夫摈者则称曰寡大夫大聘使上大夫摈者则称曰寡君之老】
　　右聘使称谓
　　国语周语周之秩官有之曰敌国宾至闗尹以告【注敌位敌也闗尹司闗掌四方宾客叩闗则为之告聘礼曰及境谒闗人闗人问从者防人遂以入境】行理以节逆之【注理吏也逆迎也执瑞节为信而迎之也行理小行人】候人为导【注导宾至于朝出送之境】卿出郊劳【注聘礼曰宾至于近郊君使卿朝服用束帛劳】门尹除门【注门尹司门也除门扫除门庭也】宗祝执祀【注宗宗伯祝太祝也执祀宾将有事于庙则宗祝执祭祀之礼】司里授馆【注司里授客所当馆次于卿也聘礼卿授馆】司徒具徒【注具徒役修道路之委积】司空视涂【注视险易也】司冦诘奸【注禁诘奸盗】虞人入材【注虞人掌山泽之官祭祀宾客各供其材】甸人积薪【注甸人掌薪蒸之官也】火师监燎【注火师司火燎庭燎也】水师监濯【注水师监水掌涤濯之事者】膳宰致飱【注孰食曰飱】廪人献饩【注生曰饩禾米也】司马陈刍【注司马掌帅圉人飬马故陈刍圉人职属司马】工人展车【注展省客车补伤败也】百官各以物至宾入如归是故小大莫不懐爱【注小大谓宾介也】其贵国之宾至则以班加一等益防【注贵国大国也班次也】至于王使则皆官正涖事【注正长也】上卿监之
　　右主国待宾
　　礼记曲礼凡执主器执轻如不克【注重慎之也主君也克胜也】执主器操币圭璧则尚左手行不举足车轮曵踵【注重慎也尚左手尊左也车轮谓行不絶也　疏尚上也右手在下左手在上左尊故云尚左手曵拽也踵脚后也行时不得举足但起前拽后使踵如车轮曳地而行】
　　立则磬折垂佩主佩倚则臣佩垂主佩垂则臣佩委【注君臣俛仰之节倚谓附于身小俛则垂大俛则委于地　疏此明授受时礼也】
　　【吕氏曰凡授受者尊卑皆磬折故垂佩然臣当加恭于君故有佩倚佩垂佩委之差也】
