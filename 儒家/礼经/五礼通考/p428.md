<!-- { "loadSidebar": true } -->
　　【礼器君亲制祭孔疏此谓侯伯子男祭庙之礼君亲制祭夫人荐盎者谓杀牲已毕进血腥之时断制牲肝洗于郁鬯入以祭神于室于此之时夫人荐盎齐以献之侯伯子男之礼朝践君不献故夫人荐盎君亲割牲夫人荐酒者谓荐孰时君亲割牲体于时君亦不献故夫人荐酒　礼运疏崔氏云天子九献鲁及王者之后亦九献侯伯七献朝践及馈孰君皆不献于九献之中减二故爲七献子男五献亦以朝践馈孰君皆不献但酳尸一献而已】
　　杨氏复曰特牲少牢馈食之礼主人主妇及賔备行三献况祭礼以馈孰爲正上而天子下而大夫士祭礼皆有献今云侯伯子男馈孰时皆无献于理不通圣人制礼文理密察自有隆杀之宜必不如疏家所说之踈也
　　蕙田案崔氏孔氏侯伯子男馈食时无献理不可通信斋驳之是矣而礼器荐盎荐酒之解诸家聚讼终难分晓葢制祭割牲不应分爲两候荐盎荐酒不得同在一时孔氏既讥熊氏爲非陆氏又称孔氏爲悮添出从献固陆氏悠谬之说主妇独献又崔氏违理之谈然则何以解之愚谓此当以祭义之文爲凖祭义云君牵牲夫人荐盎君献尸夫人荐豆荐盎荐豆仪节秩如讹豆爲酒万难解说从祭义作夫人荐豆则葛藤尽斩矣

　　五礼通考卷八十八
<经部,礼类,通礼之属,五礼通考>
　　钦定四库全书
　　五礼通考卷八十九
　　刑部尚书秦蕙田撰
　　吉礼八十九
　　宗庙时享
　　诗小雅賔之初筵賔载手仇室人入又【笺仇读曰室人有室中之事者谓佐食也又复也賔手挹酒室人复酌爲加爵　疏子孙既献于是賔则手自挹其酒室中佐食之人又入而酌爲加爵以献尸也以祭无取于匹故曰仇读曰谓挹取酒也室人有室中之事谓佐食者特牲注云佐食賔佐尸食者也谓于賔客之中取人令佐主人为尸设馔食之人其名之曰佐食特牲佐食一人少牢佐食二人未知天子诸侯当几人也特牲三献之后长兄弟洗觚爲加爵又曰众賔长为加爵注云大夫三献而礼成多之者为加是賔手挹酒室人复酌爲加爵也特牲止有賔长为加爵不及佐食此言賔与室人俱爲加爵者天子之礼大故佐食亦为加也案特牲加爵在嗣子举奠前此賔与室人文在各奏尔能之下者此因子孙其耽先言子孙之事令与上连故賔与室人在其后耳不以酌献先后爲次也】
　　黄氏一正曰賔载手仇賔长加爵以献尸也室人入又亦加爵以献尸也仇挹于罍也酌注于爵也杨氏复曰九献之后谓之加爵特牲礼长兄弟众賔长及佐食有三加爵则天子诸侯亦有加爵明堂位云加以璧散是也又特牲礼云加爵之后有嗣子举奠文王世子谓之上嗣举奠天子之礼亦当然也蔡氏德晋曰长兄弟众賔长爲加爵兄弟同姓之臣賔长异姓之臣长以齿以爵相及也加者九献爲正其余乃加也特牲礼惟有三酳尸则以三献爲正而以长兄弟众賔长上利三者爲加爵若禘祫十二献当以三者入于正献而其外另爲加爵三陆农师曰卒食之后其豆谓之加豆卒献之后其爵谓之加爵
　　右九献后加爵
　　礼记祭统尸饮九以散爵献士及羣有司皆以齿明尊卑之等也【疏九献礼毕自此以后长賔长兄弟更爲加爵尸又饮二是并前尸饮九主人乃散爵献士及羣有司也】
　　右献士及羣有司
　　文王世子其登馂献受爵则以上嗣【注上嗣君之适长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也疏案特牲礼尸食之后主人主妇賔长等献尸三献礼毕主人献賔及献众賔毕主人酬賔賔奠不举主人】
　　【献长兄弟及献众兄弟内兄弟等讫长兄弟洗觚酌尸爲加爵众賔长又爲加爵毕嗣子乃举奠奠者初尸未入之前祝酌奠于铏南尸入祭奠不饮至此乃嗣子举之必嗣子举奠者郑注特牲云将传重累之者又云大夫之嗣子不举奠则举奠唯天子诸侯及士之子礼特牲云嗣举奠盥入北面再拜稽首尸执奠嗣子进受复位再拜稽首尸答拜嗣子卒觯拜尸尸答拜则此经所谓受爵也又云嗣举奠洗酌入尸拜受嗣子答拜则此经所谓献也又云无算爵之后礼毕尸谡而出宗人遣嗣子及长兄弟相对而馂所谓馂也以特牲言之则先受爵而后献献而后馂今此经先言馂者以馂为重举重者从后以向先逆言之故云其登馂献受爵也登谓登堂无事之时嗣子在堂下馂时登堂献时亦登堂受爵之时亦登堂此一登之文包此三事馂时虽有长兄】
　　【弟以上嗣爲主】
　　【陆氏佃曰献受爵谓上嗣尝受爵于尸矣已而复酌献尸也据特牲嗣子举奠盥入尸执奠进受复位举奠洗酌入尸拜受】
　　诗小雅賔之初筵锡尔纯嘏子孙其湛其湛曰乐各奏尔能【笺子孙各奏尔能者谓既湛之后各酌献尸尸酢而卒爵也士之祭礼上嗣举奠因而酌尸天子则有子孙献尸之礼文王世子曰其登馂献受爵则以上嗣是也　疏子孙所以其耽者曰由喜乐于神之福是子孙亦当敬事神明于嘏之后乃各奏见尔子孙奉进之能酌酒而献尸以事神也以此论祭祀而云子孙各奏尔能故知谓既耽之后各酌献尸也尸尊神之象子孙敢献之是其能也礼献必有酢故知尸酢而卒爵也以天子祭礼亡约士之祭礼有嗣子举奠因酌尸天子则有子孙献尸之礼特牲礼云上嗣举奠入北面再拜稽首注云上嗣主人将爲后者举犹饮也使嗣子饮奠者将传重累之也又曰尸执奠进受复位祭酒啐酒尸举肝进受肝复位坐食肝卒觯是士之祭礼嗣子举奠也又曰举奠洗爵入尸拜受举奠拜尸祭酒啐酒奠之举奠出复位是因酌尸也言奠者谓迎尸之前亲酌奠乎铏南嗣子于此乃举而饮之故言举奠自是以后因号嗣子爲举奠也不引少牢者少牢无嗣子举奠之事特牲注云大夫之嗣子无举奠者避诸侯然则士卑故不嫌也特牲酌尸不卒爵又无酢直啐而奠之与此不同引之者以有洗爵入事其节相当故引之又引文王世子者与此相当故云其登馂献受爵则以上嗣彼据世子之礼正当此事故言是也不直引文王世子而先引士之礼者以文王世子记文无行事之次约士礼凖之而后明故并引之彼注云上嗣君之适长子以特牲少牢馈食礼言之受爵谓嗣子举奠也献谓举奠洗爵入也馂谓宗人遣举奠盥祝命之馂也言登以三者皆登堂行之文逆者便文且令受爵文承上嗣明受之者嗣子也郑以特牲礼文有次故顺而解之与经反也天子有奠斚诸侯有奠角在于馈献之前至祭末世子乃举奠也郊特牲云举斚角诏妥尸彼谓阴厌之时设馔于奥奠斚铏南迎尸主而入即席东面尸举所奠之斚祭之至九献之后嗣子举所奠之斚饮而卒爵所谓受爵也既称爲献固当有酢而卒爵所以爲异故此云天子则有子孙献尸之礼以明士礼无也】
　　朱子集传各奏尔能谓子孙各酌献尸尸酢而卒爵也
　　刘氏瑾曰特牲三献之后长兄弟洗觯献尸尸饮毕酢之长兄弟受而卒爵少牢下篇三献之后亦有二人洗觯酌献之礼各奏尔能之义其谓此类欤蔡氏德晋曰上嗣世子也奠即所酌于铏南之奠也至是使世子举而饮之重嫡嗣也凡举奠先自饮复酌以饮尸尸啐而奠之乃旅酬焉
　　右嗣举奠
　　礼记礼器周旅酬六尸曾子曰周礼其犹醵与【注周旅酬使之相酌也后稷之尸发爵不受旅合钱饮酒爲醵旅酬相酌似之也王居明堂礼仲秋乃命国醵　疏旅酬六尸谓祫祭时聚羣庙之主于太祖后稷庙中后稷在室西壁东向为祭爵之主尊不与子孙爲酬酢余自文武二尸就亲庙尸凡六在后稷之东南北对爲昭穆更相次序以酬也殷但坐尸未有旅酬之礼而周益之也然大祫多主唯云六尸者毁庙无尸但有主也曾子引世事证周礼旅酬之仪象也】
　　陆氏佃曰案周九庙而旅酬六尸则旅酬葢言成康之世而文武亲未尽犹在七庙之数葢以时祭何必大祫
　　蕙田案注疏以六尸爲祫祭陆农师以爲时祭陆氏之说是也后稷之尸发爵不受旅于义当然此尸旅酬当是天子之礼与特牲少牢大夫士之礼不同葢尸酬于上而众賔长兄弟乃酬于下是旅酬之始也
　　诗小雅楚茨爲賔爲客献醻交错礼仪卒度笑语卒获【传东西爲交邪行爲错　笺始王人酌賔爲献賔既酌主人主人又自酌賔曰醻至旅而爵交错以徧卒尽也古者于旅也语　疏既有此豆以荐賔客故令賔客于祭日饮酒行献酬之礼旅而交错以徧也　始主人酌賔爲献者此特牲少牢咸有其事献酬据其初故依彼节而言也交错言其末故云至于旅而爵交错以徧也古者于旅也语乡射记文引之者证笑语得时】
　　朱子集传賔客筮而戒之使助祭者既献尸而遂与之相献酬也主人酌賔曰献賔饮主人曰酢主人又自饮而复饮賔曰酬賔受之奠于席前而不举至旅而后少长相劝而交错以徧也
　　何氏楷曰賔客谓四方来助祭者散文则賔客通今既对举则当有异周礼大行人掌大賔之礼及大客之仪以亲诸侯注谓大賔要服以内诸侯大客谓其孤卿推此以观客小于賔意即所谓众賔耳此下言旅酬之礼旅酬有长兄弟众兄弟而此不及者举賔客以例见之也案特牲礼主人酳尸主妇亚献賔三献毕主人遂酌以献賔賔饮献爵主人自饮酢爵遂献众賔立饮复洗觯酌于西方之尊以酬賔主人又自饮以导賔饮賔卒觯复洗觯酌賔賔奠觯于尊南不敢饮以俟主人献长兄弟如賔仪又献众兄弟如众賔仪又献内兄弟如众兄弟之仪遂行旅酬之礼賔举前尊南所奠觯酬长兄弟遂自饮卒觯更酌于东方之尊以饮长兄弟长兄弟卒觯酌于西方之尊以饮初受旅者初受旅者止一人及众賔中之长也于是众賔及众兄弟交错以徧皆如初仪已而长兄弟酬賔亦如賔酬兄弟之仪最后賔弟子及兄弟弟子各举觯于其长而互相酬皆无算爵此所谓献酬交错也东西互对饮爲交东西邪行错综互饮爲错甘泉先生有言予于旅酬之礼而知上下之易达也主先饮而酬賔賔奠觯以俟献礼毕于下然后取觯卒以酬长兄弟长兄弟卒觯以酬众賔长其奠仁也其饮礼也众賔及众兄弟交错杀于其长义也不劳而以辨智也长兄弟酬賔长賔长以酬众兄弟众兄弟以酬众賔以徧焉是仁义礼智之周流无穷交相感应者也及賔弟子兄弟弟子卒觯举觯于其长而交酬无算焉上下交和气浃而庶事成矣然此亦士礼如此若天子诸侯之礼则如祭统所云尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也又云凡赐爵昭爲一穆爲一昭与昭齿穆与穆齿凡羣有司皆以齿此之谓长幼有序意其旅酬仪节必自有异然而其详不可得闻矣礼器云周旅酬六尸曾子曰周礼其犹醵与注云使之相酌也是则旅酬之礼在尸亦有之但以章中有爲賔爲客一语故知非言尸旅酬也
