<!-- { "loadSidebar": true } -->
　　蕙田案此与家庙之制虽若有别然今日之事最得礼意者无如乡祠葢大夫士之贵显而有徳望者凖之古礼所谓别子也别子百世不迁然既无古者世禄之制则其子孙之盛衰为能祀与否皆不可必子孙既不能祀而阙其血食焉可乎故不得已而为之建祠虽乡祠犹家祠也此后世之权宜而合古人之礼者与
　　右歴代大夫士庙祭下










　　五礼通考卷一百十五
<经部,礼类,通礼之属,五礼通考>
　　钦定四库全书
　　五礼通考卷一百十六
　　刑部尚书秦蕙田撰
　　吉礼一百十六
　　祀先代帝王
　　礼记祭法夫圣王之制祭祀也法施于民则祀之【疏若神农及后土帝喾与尧及黄帝颛顼与契之属是也】以死勤事则祀之【疏若舜及鲧防是也】以劳定国则祀之【疏若禹是也】能御大菑则祀之能捍大患则祀之【疏若汤及文武也】帝喾能序星辰以着众【注着众谓使民兴事知休作之期也　疏喾能纪星辰序时候以明着使民休作有期不失时节故祀之也】尧能赏均刑法以义终【注赏赏善谓禅舜封禹稷等也能刑谓去四凶义终谓既禅二十八载乃死也　疏五刑有宅是能刑有法也】舜勤众事而野死【注野死谓征有苗死于苍梧也　疏舜征有苖仍廵守陟方而死苍梧之野】鲧鄣洪水而殛死【注殛死谓不能成其功也疏鲧亦是有微功于人故得祀之又世本云作城郭是有功也郑答赵商云鲧非诛死故居东裔至死不得反于朝禹乃其子也以有圣功故尧兴之若以为杀人父用其子而舜禹何以忍乎】禹能修鲧之功黄帝正名百物以明民共财颛顼能修之【疏正名百物者虽有百物而未有名黄帝为物作名正名其体也以明民者谓垂衣裳使贵贱分明得其所也共财者谓山泽不鄣教民取百物以自赡也颛顼能修黄帝之法】契为司徒而民成【注民成谓知五教之礼也】防勤其官而水死【注防契六世之孙也其官防水官也　疏案世本契生昭明昭明生相土相土生昌若昌若生遭圉遭圉生根国根国生防是契六世孙也】汤以寛治民而除其虐文王以文治武王以武功去民之菑【注虐菑谓桀纣也】此皆有功烈于民者也非此族也不在祀典【疏若非上等无益于民者悉不得与于祭祀之典也】王制天子诸侯祭因国之在其地而无主后者【注谓所因之国先王先公有功徳宜享世祀今絶无后为之祭主者　疏若天子因先公之后亦祭先公若诸侯因先王之后亦祭先王叶氏梦得曰亡国絶世而无主后者虽已废而不可举然先王兴灭继絶而因国亦祭者所以见其仁也胡氏铨曰因国谓所都所封之内固古先圣哲所居之地若晏子云爽鸠氏始居此地而后季崱因之有逢伯陵因之蒲始氏因之而后太公因之之因也】
　　右经传古帝王祀典
　　史记封禅书秦并天下令祠官所常奉于湖有周天子祠【索隐曰地理志湖县属京兆有周天子祠二所在】
　　始皇本纪三十七年七月癸丑始皇出游十一月行至云梦望祀虞舜于九疑山上会稽祭大禹
　　汉书髙祖本纪髙祖立为沛公祀黄帝祭蚩尤于沛庭而衅鼓
　　【应氏劭曰黄帝战于版泉以定天下蚩尤亦古天子好五兵故祠祭之求福祥也】
　　汉旧仪髙祖五年修复周家旧祠祠后稷于东南常以八月祭以太牢舞者七十二人冠者五六三十人童子六七四十二人为民祈农报功
　　汉书髙祖本纪十二年十二月诏曰秦皇帝楚隐王魏安厘王齐愍王赵悼襄王皆絶亡后其与秦始皇帝守二十家楚魏齐各十家赵及魏公子亡忌各五家令视其复亡与他事
　　蕙田案此为帝王陵置守之始
　　郊祀志天下已定立蚩尤之祠于长安南山巫祠南山秦中秦中者二世皇帝也各有时日
　　人有言古天子常以春解祠祠黄帝用一枭破镜【张晏曰黄帝五帝之首也歳之始也枭恶逆之鸟方士虚诞云以岁始祓除不祥令神仙之帝食恶逆之物使天下为逆者破灭讫竟无有遗育也孟康曰枭鸟名食母破镜兽名食父黄帝欲絶其类使百吏祠皆用之如淳曰汉使东郡送枭五月五日作枭羮以赐百官以其恶鸟故食之也师古曰解祠者谓祠祭以解罪求福】武帝本纪元封元年冬十月祠黄帝于桥山
　　郊祀志其春既灭南越其来年北廵朔方还祭黄帝桥山释兵凉如上曰吾闻黄帝不死有冢何也或对曰黄帝以僊上天羣臣葬其衣冠
　　武帝本纪元封五年冬十月行南廵狩至于盛唐望祀虞舜于九嶷
　　郊祀志宣帝立黄帝祠于肤施
　　后汉书章帝本纪元和二年二月东廵狩使使者祀唐尧于成阳灵台【郭縁生述征记曰成阳县东南有尧母庆都台上有祠庙尧母陵俗亦名灵台大母】
　　安帝本纪延光二年二月东廵狩庚寅遣使者祀唐尧成阳
　　三国魏志文帝本纪黄初二年正月甲戌校猎至原陵遣使者以太牢祠汉世祖
　　宋书髙祖本纪永初元年闰八月壬午朔诏曰晋世帝后及藩王诸陵守卫宜便置格
　　宋顔延之为湘州祭虞舜文惟哲化神继天作圣藏器渔陶致身爱敬是以二妃嫔徳九子观命在麓不迷御衡以正唐歴既终虞道乃光咨尧授禹素爼采堂百龄厌世万里陟方敬询故老钦咨圣君职奉西湘防属南云神之听之匪酒伊荤
　　南齐书明帝本纪建武二年十二月丁酉诏曰旧国都邑望之怅然况乃自经南面负扆宸居或功济当时德覃一世而茔垅欑秽封树不修岂直嗟深牧竖悲甚信陵而已哉昔中京沦覆鼎玉东迁晋元缔构之始简文遗咏在民而松门夷替埏路榛芜虽年代殊往抚事兴怀晋帝诸陵悉加修理并增守卫
　　梁王僧孺祭禹庙文惟帝禀图上昊贻则下民五声穷听四乘兼往轻璧惜景既舍冠履爱人忘我不顾胼胝下车以泣事深罪已凭舟靡惧义存拯物盛业方来遗神如在爱被昆虫理有好生之徳事安菲素固无厚味之求是用黍稷非馨苹蘩以荐克诚斯享凭心可答
　　北魏书太祖本纪天兴三年五月己巳车驾东廵遂幸鹿遣使者以太牢祀帝尧帝舜庙
　　太宗本纪神瑞二年夏四月己卯车驾北廵六月壬申幸鹿登桥山观温泉使使者以太牢祠黄帝庙至广登歴山祭舜庙
　　泰常七年九月辛酉幸桥山遣使者祠黄帝唐尧庙世祖本纪神防元年八月东幸广临观温泉以太牢祭黄帝尧舜庙
　　礼志文成帝和平元年正月帝东廵歴桥山祀黄帝先是长安牧守常有事于周文武庙延兴四年坎地埋牲庙玉发见四月诏东阳王丕祭文武二庙以庙玉露见若即而埋之或恐愚民将为盗窃勅近司收之府藏髙祖本纪太和十六年二月丁酉诏祀唐尧于平阳虞舜于广夏禹于安邑周文于洛阳
　　礼志太和十六年二月丁酉诏曰崇圣祀徳远代之通典秩【缺三字】中古之近防故三五至仁唯徳配享夏殷私己稍用其姓且法施于民祀有明典立功垂惠祭有恒式斯乃异代同途奕世共轨今远遵明令宪章旧则比于祀令己为决之其孟春应祀者顷以事殷遂及今日可令仍以仲月享祀焉凡在祀令者其数有五帝尧树则天之功兴巍巍之治可祀于平阳虞舜播太平之风致无为之化可祀于广夏禹御洪水之灾建天下之利可祀于安邑周文公制礼作乐垂范万叶可祀于洛阳其宣尼之庙已于中省当别勅有司享荐之礼自文公已上可令当界牧守各随所近摄行祀事皆用清酌尹祭也
　　髙祖本纪太和十九年夏四月癸丑幸小沛遣使以太牢祀汉髙祖
　　二十年五月丙戌初营方泽于河阴遣使者以太牢祭汉光武及明章三帝陵又诏汉魏晋诸帝陵各禁方百步不得樵苏践踏
　　二十一年三月乙未车驾南廵丙辰次平阳遣使者以太牢祭唐尧夏四月庚申幸龙门遣使者以太牢祭夏禹癸亥行幸蒲坂遣使者以太牢祭虞舜戊辰诏修尧舜夏禹庙丙戌遣使者以太牢祀汉帝诸陵五月壬辰遣使者以太牢祭周文王于丰祭武王于镐
　　隋书礼仪志禘祫之月并以其日使祀先代王公帝尧于平阳以契配帝舜于河东咎繇配夏禹于安邑伯益配殷汤于汾阴伊尹配文王武王于丰渭之郊周公召公配汉髙帝于长陵萧何配各以一太牢而无乐配者飨于庙庭
　　丘氏濬曰秦始皇南廵望祀舜于九嶷上会稽祭禹北魏文成东廵歴桥山祀黄帝然皆因所至而祀也未有常典魏孝文太和始诏祀尧舜禹及周公然惟用清酌尹祭而已至隋始定为常祀祀用太牢而唐因之
　　蕙田案祀有配食亦始于隋制也
　　隋书髙祖本纪开皇十四年冬闰十月甲寅诏曰齐梁陈往皆创业一方绵歴年代既宗祀废絶祭奠无主兴言矜念良以怆然莒国公萧琮及髙仁英陈叔宝等宜令以时修其祭祀所须器物有司给之
　　蕙田案仁人之言蔼如此祭胜国之典也
　　炀帝本纪大业二年十月庚寅诏曰前代帝王因时创业君民建国礼尊南面而歴运推移年世永久邱垄残毁樵牧相趋茔兆堙芜封树莫辨兴言沦灭有怆于怀自古已来帝王陵墓可给随近十戸蠲其杂役以供守祀
　　旧唐书髙祖本纪武徳三年春正月幸蒲州命祀舜庙唐书髙祖本纪武徳三年六月癸卯诏隋帝及其宗室柩在江都者为茔窆置陵庙以故宫人守之
　　旧唐书太宗本纪贞观四年九月壬午令自古明王圣帝坟墓无得刍牧春秋致祭　十一年二月甲子幸洛阳宫命祭汉文帝　十六年冬十一月丙辰狩于岐山辛酉使祭隋文帝陵
　　礼仪志贞观之礼无祭先代帝王之文显庆二年六月礼部尚书许敬宗等奏曰请案礼记祭法云圣王之制祀也法施于人则祀之以死勤事则祀之以劳定国则祀之能御大灾则祀之能捍大患则祀之又尧舜禹汤文武有功烈于人及日月星辰人所瞻仰非此族也不在祀典凖此帝王合与日月同例常加祭享义在报功爰及隋代并遵斯典汉髙祖祭法无文但以前代迄今多行秦汉故事始皇无道所以弃之汉祖典章法垂于后自隋以下亦在祀例伏惟大唐稽古垂化网罗前典惟此一礼咸秩未申今请聿遵故事三年一祭以仲春之月祭唐尧于平阳以契配祭虞舜于河东以咎繇配祭夏禹于安邑以伯益配祭殷汤于偃师以伊尹配祭周文王于酆以太公配祭武王于镐以周公召公配祭汉髙祖于长陵以萧何配
　　册府元龟景龙三年十二月甲午幸新丰温汤境内有自古帝王陵致祭
　　褚无量传开元五年帝幸东都无量上言昔虞舜之狩秩山川徧羣神汉孝景祀黄帝桥山孝武祀舜九疑髙祖过魏祭信陵君墓过赵封乐毅后孝章祠桓谭冡愿陛下所过名山大川邱陵坟衍古帝王贤臣在祀典者并诏致祭自古受命之君必兴灭继絶崇徳报功故存人之国大于救人之灾立人之后重于封人之墓愿到东都收叙唐初逮今功臣世絶者虽在支庶咸得承袭帝纳其言即诏无量祠尧平阳宋璟祠舜蒲坂苏颋祠禹安邑所在刺史参献
　　开元十二年十一月庚午幸东都勅有司所经自古帝王陵精意致祭以酒脯时果用代牲牢
