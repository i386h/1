<!-- { "loadSidebar": true } -->
　　淳熙十六年二月内上禅皇太子即位移御重华宫上尊号曰至尊夀皇圣帝
　　绍熙五年光宗以疾不能行防礼七月宪圣太皇太后命皇子嘉王即皇帝位尊光宗为太上皇居泰安宫【以内中寝殿为之】庆元元年上尊号曰圣安仁夀
　　蕙田案禅位之礼始于唐尧然尧在位时舜摄而已及即位瞽瞍为天子父始有孝养之文书所谓载见瞽瞍防夔齐栗当是为天子时此舜之大孝然也降及后世父子相继爰有内禅之举始于商帝不降赵武灵王而北魏北周及唐亦踵行之然其仪不详逮宋三宗相继内禅而克全孝道始终无间惟孝宗称首其仪备见于文献通考事虽不常有而其礼不可轶也若通考兼载事迹始终兹因与礼无关并削之葢体例不同尔
　　右尊太上皇礼
　　诗大雅大明挚仲氏任自彼殷商来嫁于周曰嫔于京乃及王季惟德之行大任有身生此文王
　　史记周本纪季歴娶大任生昌有圣瑞古公曰我世当有兴者其在昌乎
　　国语晋语昔者大任娠文王不变少于豕牢而得文王不加疾焉
　　皇王大纪季歴娶于挚曰大任有贤德目不视窈色耳不听滛声口不出恶言容貌恭肃齐如也
　　列女传文王生而明圣大任教之以一而识百君子谓大任为能胎教
　　孔氏頴达曰礼妇人从夫之谥故颂称大姒为文母大任非谥也以其尊加于妇尊而称之故谓之大姜大任大姒惟武王妃之称左传谓之邑姜不称大葢避大姜故也
　　蕙田案孔氏云尊加于妇故谓之太此称太之正义也后人太后之称实始于此
　　宗元案对王季而言曰挚仲氏任对文王而言曰太任有身诗之称谓一字不茍如此固非专为其尊加于妇也然后世太后之称实始于此则知太姜太任太姒之类皆以其尊加于妇也亦宜
　　思齐思齐大任文王之母思媚周姜京室之妇大姒嗣徽音则百斯男
　　序思齐文王所以圣也【疏言文王所以得圣由其贤母所生文王自天性当圣圣亦由母大贤故歌咏其母言文王之圣有所以而然也】
　　【何氏楷曰徽毛云美也案徽本三纠防之名琴节亦曰徽则以琴是防为之故淮南子云鼓琴循谓之徽也文选五臣注亦云调也此以徽音连言当即取琴节之义以其音调和可听谓之美音犹云令闲也】
　　蕙田案贤母之盛莫过于周二篇皆推本言之以明王业所由基后世归美太后崇上徽号其义实原于此何氏释徽音字的
　　文献通考汉因秦之称号帝母称皇太后祖母称太皇太后
　　惠帝即位尊吕皇后为皇太后【临朝称制】
　　文帝立尊母薄姬为皇太后【姬初为代太后】薄氏侯者一人景帝立尊母窦皇后为皇太后窦氏侯者三人
　　武帝立尊母王皇后为皇太后王氏田氏侯者凡三人昭帝崩霍光迎立昌邑王贺尊上官皇后为皇太后既废贺立宣帝尊太后为太皇太后
　　元帝立尊孝宣王皇后为皇太后成帝即位为太皇太后王氏列侯者二人闗内侯一人
　　成帝立尊母王皇后为皇太后哀帝即位尊为太皇太后
　　哀帝立尊赵后为皇太后赵氏侯者二人又尊定陶共皇太后为帝太太后丁姬为帝太后复又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆秩皆二千石傅氏侯者六人
　　蕙田案通考载吕太后临朝称制王太后委政于莽以移汉祚及班氏胡致堂议西京外戚贻祸之本末详矣然其失在后而其初固不得谓之非尊亲之典也今并削其事变而録之至定陶太后系私亲别详吉礼门
　　东汉明帝即位尊隂皇后为皇太后
　　肃宗即位尊马皇后为皇太后帝欲封爵诸舅太后不听
　　和帝即位尊窦皇后为皇太后临朝
　　殇帝立尊邓皇后为皇太后安帝立犹临朝政
　　安帝阎皇后立少帝为皇太后临朝
　　顺帝梁皇后立冲帝尊为皇太后临朝质帝立犹秉朝政
　　灵帝即位窦太后为皇太后临朝窦氏诛帝犹以太后有援立之恩朝于南宫亲馈上夀供养资奉有加于前灵帝崩王子辨即位尊母何皇后为皇太后临朝魏文帝受禅尊卞后为皇太后称永夀宫明帝即位尊太后曰太皇太后
　　明帝立尊郭皇后为皇太后称永安宫
　　齐王即位尊郭皇后为皇太后称永宁宫
　　晋惠帝即位尊杨皇后为皇太后
　　东晋成帝即位尊庾皇后为皇太后临朝称万岁哀帝即位生母章贵人尊为皇太妃
　　穆帝即位尊禇皇后为皇太后临朝称制简文帝即位尊后为崇德太后
　　孝武皇帝即位尊生母李氏为淑妃太元三年进为贵人九年又进为夫人十二年加为皇太妃十九年尊为皇太后称崇训宫安帝即位尊为太皇太后
　　通典徐邈与范甯书访其事甯答谓子不得以爵命母妃是太子妇号必也正名宁可以称母也邈重与甯书曰礼天子之妃曰后关雎称后妃之德妃后之名可谓大同所以宪章皇极礼崇物备者在于此也故太后之号定于前朝而当今所率由也若必欲章服同于后而名号异于妃则可因夫人之称而加皇太以明尊尊虽一理然于文物之章犹未尽崇髙之极此又今之所疑不可得行也足下嫌太子妻称妃然古无此称出于后代今有皇太之别可例论耶甯又答曰案公羊传母以子贵当以此义为允礼有君之母非夫人者以此推之王者之母亦何必皆后乎所谓尊母非使极尊号也并后匹嫡讥存春秋谓宜称皇太夫人下皇后一等位比三公此君母之极号也称夫人则先后之臣也加皇太则至尊之母也皇君之谓也君太夫人岂不允乎殷仲堪与徐邈书云后者妇人之贵号在妻则言后在母则加太礼天子之妃称后闗雎曰后妃之德后妃二名其义一也设使皇后处内贵妾必不可称妃邈又答徐干书云母以子贵谷梁亦有其义故曰赗人之母则可又会成风葬着言礼也但名虽夫人而实如同体故不敢配厌羣臣无服所服以为异也郑云近臣从服唯君所服若嫡夫人殁则有制重者故曰唯君所服之耳与君同重自施近臣骖仆而下三卿五大夫内有宗庙之祭外有侯伯之命何得以私服废正故庻母为夫人上之不得以干宗庙外之不得以接侯伯唯国内申其私而崇其仪亦如侯伯子男之臣于内称君曰公耳虽人君肆情行服而卿大夫不从所以知上有天王也邈往来答释范武子以诗序云后妃义一是以太妃车旗服章备如太后唯不敢从于宗庙礼又曰百官不称臣所以合无服之制也范于时都谓不应同皇后服章以尊议难之自塞矣书传无天子庻母之文但妾上无女君夫人可为通称如五等爵皆称公耳天王之与王后未闻二其号者所以闗之情礼而定太妃之称良有由矣体同王极故上比称皇屈于郊庙故逺避伉俪不曰后而曰妃因名求实可谓至矣礼太后与太妃义无异者假令国君在时妾自当称夫人但王典无二名不得以国公夫人为喻耳
　　通典太元十九年又诏追崇郑太后尚书令王珣奏下礼官详正案太常臣允等议以春秋之义母以子贵故仲子成风咸称夫人经云考仲子之宫明不配食也且汉文昭二太后并系子号宜逺准春秋考宫之义近摹二汉不配之典尊号既正宜改筑新庙显崇尊称则罔极之情申别建寝庙则严祢之道着系子为称兼明贵之所由一举而三义以允固哲王之髙致可如允等议追尊会稽太妃为简文皇太后也
　　宋武帝受禅尊后母萧氏为皇太后帝事太后孝谨即位时春秋已髙毎旦朝太后未尝失时刻少帝即位尊为太皇太后
　　孝武即位尊母淑媛为皇太后宫曰崇宪废帝立为太皇太后明帝立号崇宪太后乃居中宫
　　废帝即位尊孝武王皇后为太后宫曰永训
　　后废帝即位尊明帝王皇后为皇太后宫曰弘训母陈氏尊为皇太妃舆服一如晋孝武李太妃故事宫曰弘化置家令一人改诸国太妃曰太姬
　　陈文帝即位尊武帝章皇后为皇太后宫曰慈训废帝即位后为太皇太后宣帝立复为皇太后
　　后主即位尊宣帝栁皇后为皇太后宫曰范
　　后魏太武即位尊明元杜皇后为皇太后封后弟为辽东王
　　文成即位尊文成冯皇后为太后听政献文孝文时尊曰太皇太后复听政
　　明帝即位尊宣武髙皇后为皇太后寻为尼居瑶光寺非大节庆不入宫中尊母胡光华为皇太妃后尊为皇太后
　　齐文宣受禅尊母娄妃为皇太后宫曰宣训济南即位尊为太皇太后
　　后主即位尊武成胡后为皇太后
　　周武成即位尊母叱奴氏为皇太后
　　宣帝即位尊武帝后阿史那氏为皇太后大象元年改为天元皇太后二年又尊为天元上皇太后静帝立尊为太后尊母李氏为帝太后大象元年改为天元帝太后又尊为太皇太后二年又尊为天元圣皇太后静帝立尊为大帝太后
　　静帝时杨坚秉政尊天元杨后为皇太后居圣宫母朱氏尊为帝太后
　　唐宪宗立尊顺宗王皇后为皇太后
　　穆宗立尊宪宗郭后为皇太后敬宗立尊为太皇太后宣宗立尊母郑妃为皇太后懿宗尊为太皇太后敬宗立尊穆宗王后为皇太后文宗时称宝歴太后太和五年宰相建白以太皇太后与宝歴太后称号未辨前代诏令不敢斥言皆以宫为称今宝歴太后居义安殿宜曰义安太后诏可
　　文宗立尊母萧氏为皇太后太和中懿安太后居兴庆宫【懿宗后文宗祖母】宝歴太后居义安殿【穆宗妃敬宗母】后居内殿【穆宗妃文宗母】号三宫太后帝每五日问安及岁时庆谒率由复道至南内羣臣及命妇诣宫门候起居
　　哀帝即位尊昭宗何后为皇太后徙居积善宫号积善太后
　　蕙田案唐则天武后韦后皆称太后然妄自尊立非闗孝养并削不録
　　后唐庄宗即位册尊母曹氏为皇太后而以嫡母刘氏为皇太妃往谢太后太后有惭色帝既灭梁使人迎太后归洛阳居长夀宫而太妃独留晋阳太妃与太后甚相爱其送太后于洛也涕泣而别
　　蕙田案庄宗可谓不知礼矣抑亦伤太后之心乎存之可为鉴戒
　　愍帝即位册尊明宗后曹氏为皇太后淑妃王氏为皇太妃
　　晋出帝即位尊髙祖后李氏为皇太后
　　汉愍帝即位尊髙祖后李氏为皇太后周太祖入京事太后如母迁于太平宫上尊号曰昭圣皇太后
　　周恭帝即位尊世宗皇后符氏为皇太后【宋受禅号周太后】宋昭宪皇太后太祖之母帝受禅尊为皇太后
　　宋史礼志建隆元年诏尊母南阳郡太夫人为皇太后仍令所司追册四亲庙后不果行
　　文献通考真宗即位尊太宗明德李后为皇太后居西宫嘉庆殿
　　宋史礼志至道三年四月尊太宗皇后李氏为皇太后宰臣等诣崇政殿门表贺皇帝又诣内东门表贺皇太后
　　干兴元年真宗遗制尊皇后刘氏为皇太后淑妃杨氏为皇太妃亦不果行册礼
　　文献通考仁宗即位尊真宗庄献明肃皇后为皇太后以生日为长宁节出入御大安辇鸣鞭侍卫如乗舆羣臣上尊号曰应元崇德仁夀慈圣太后元日帝率百官上夀
