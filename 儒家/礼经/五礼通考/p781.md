<!-- { "loadSidebar": true } -->
　　【张氏尔岐曰篚下当篚之下非于篚也盥洗者盥讫取爵拟洗亦非谓遽已洗也】
　　主人坐奠爵于篚兴对宾复位当西序东面【注言复位者明始降时位在此】主人坐取爵沃洗者西北面【注沃洗者主人之羣吏】卒洗主人壹揖壹让升【注俱升】
　　【敖氏继公曰升亦主人先而宾从之】
　　宾拜洗主人坐奠爵遂拜降盥【注复盥为手坋污】宾降主人辞宾对复位当西序卒盥揖让升宾西阶上疑立【注疑正立自定之貌　疏言揖让升不言一揖一让从上可知】
　　钦定义疏主人阶上及降阶之位皆在阼阶东宾降阶之位在西阶西下经俱有明文则宾阶上之位亦宜在西阶西此不言西可知也
　　主人坐取爵实之宾之席前西北面献宾【注献进也进酒于宾】宾西阶上拜主人少退【注少退少辟】宾进受爵以复位主人阼阶上拜送爵宾少退【注复位复西阶上位　疏以宾西阶上疑立今见主人西北面献于已席前故宾进将于席前受之也案乡射云宾进受爵于席前复位此不言席前文不具也】荐脯醢【注荐进也进之者主人有司也】宾升席自西方【注升由下也升必中席】乃设折俎【注牲体枝解节折任俎】主人阼阶东疑立宾坐左执爵祭脯醢【注坐坐于席祭脯醢者以右手】奠爵于荐西兴右手取肺却左手执本坐弗缭右絶末以祭尚左手哜之兴加于俎【注兴起也肺离之本端厚大者缭犹紾也大夫以上威仪多紾絶之尚左手者明垂紾之乃絶其末哜尝也　疏弗缭即弗紾一也此乡饮酒大夫礼故云缭祭乡射士礼云絶祭但云缭必兼絶言絶不得兼缭也周礼太祝辨九祭七曰絶祭八曰缭祭注云缭祭以手从肺本循之至于末乃絶以祭絶祭不循其本直絶以祭本同礼多者缭之礼畧者絶则祭之】
　　【张氏尔岐曰却左手者仰其左手也弗缭者直絶末以祭不必缭也大夫以上乃有缭祭士则否经言弗缭以宾固士也他事皆从士礼注疏独于此解作缭祭不敢从】
　　蕙田案经文云弗缭而注疏乃以缭祭释之盖以弗为屈曲之义其説迂曲张氏驳之最当
　　坐捝手遂祭酒【注捝拭也　疏内则事佩之中有捝则宾客自有捝巾以拭手也】兴席末坐啐酒降席坐奠爵拜告防执爵兴主人阼阶上答拜【注啐亦尝也降席席西也防美也】宾西阶上北面坐卒爵兴坐奠爵遂拜执爵兴主人阼阶上答拜【注卒尽也于此尽酒者明此席非専为饮食起】
　　蕙田案以上主人献宾
　　宾降洗【注将酢主人】主人降【注亦从宾也降降立阼阶东西面】宾坐奠爵兴辞【注西阶前也】主人对宾坐取爵适洗南北面主人阼阶东南面辞洗宾坐奠爵于篚兴对主人复阼阶东西面宾东北面盥坐取爵卒洗揖让如初升主人拜洗宾答拜兴降盥如主人礼宾实爵主人之席前东南面酢主人主人阼阶上拜宾少退主人进受爵复位宾西阶上拜送爵荐脯醢主人升席自北方设折俎祭如宾礼【注酢报也祭者祭荐爼及酒亦哜啐　疏此宾未盥主人辞洗乡射宾盥讫主人乃辞洗先后不同者彼与乡人习礼轻故盥讫乃辞洗此乡人将宾举之故未盥先辞洗重之也乡射宾坐取爵洗之时未得主人之命故奠于篚下得主人之命乃奠于篚此则宾取爵适洗未奠之时主人即辞故奠于篚也】
　　【敖氏继公曰北方席下也主人介席皆南上】
　　不告防【注酒已物也】自席前适阼阶上北面坐卒爵兴坐奠爵遂拜执爵兴宾西阶上答拜【注自席前者啐酒席末因从北方降由便也】主人坐奠爵于序端阼阶上北面再拜崇酒宾西阶上答拜【注东西墙谓之序崇充也言酒恶相充实疏奠于序端者拟酬宾讫取此爵以献介】
　　【敖氏继公曰崇重也谓宾崇重已酒不嫌其薄而饮之既也卒爵乃拜者若已饮之乃审知其薄然姜氏兆锡曰此谢宾之酢爵也崇之言隆谓之崇酒者谢宾酢之隆施耳如以崇酒为谢酒恶当于献宾宾告防之时不当于酢主主不告防之后】
　　蕙田案崇酒之义姜説为长注疏与敖氏俱费解
　　又案以上宾酢主人
　　主人坐取觯于篚降洗宾降主人辞降宾不辞洗立当西序东面【注不辞洗者以其将自饮】卒洗揖让升宾西阶上疑立主人实觯酬宾阼阶上北面坐奠觯遂拜执觯兴宾西阶上答拜坐祭遂饮卒觯兴坐奠觯遂拜执觯兴宾西阶上答拜
　　钦定义疏未饮而拜示行酬也既饮复拜示尽觯也宾皆答拜以此酒为已而饮也
　　主人降洗宾降辞如献礼升不拜洗【注不拜洗杀于献】宾西阶上立主人实觯宾之席前北面宾西阶上拜主人少退卒拜进坐奠觯于荐西【注宾已拜主人奠其觯】宾辞坐取觯复位主人阼阶上拜送宾北面坐奠觯于荐东复位【注酬酒不举君子不尽人之欢不竭人之忠以全交也】
　　【张氏尔岐曰宾辞疏以为辞主人复亲酌已愚以主人方酌时不辞殆非辞酌也仍是辞其奠如郷射二人举觯时】
　　蕙田案以上主人酬宾
　　主人揖降宾降立于阶西当序东面【注主人将与介为礼宾谦不敢居堂上】主人以介揖让升拜如宾礼主人坐取爵于东序端降洗介降主人辞降介辞洗如宾礼升不拜洗【注介礼杀也疏主人与宾三揖至于阶之时介与众宾亦随至西阶下此云揖让升如宾礼则惟于升堂时相让无庭中揖让之事】介西阶上立【注不言疑者省文】主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退【注主人拜于介右降尊以就卑也敖氏继公曰主人献介乃拜于其右者降于宾也凡堂上之献酢皆分阶而拜者宾主二人而已其余则否】
　　主人立于西阶东荐脯醢介升席自北方设折俎祭如宾礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜【注不哜啐下宾】
　　蕙田案介位西阶西北面而主人立西阶东是为在介右也凡北面以东为右
　　又案以上主人献介
　　介降洗主人复阼阶降辞如初【注如宾酢之时】卒洗主人盥【注盥者当为介酌　疏此主人自饮而盥者尊介也】介揖让升授主人爵于两楹之间【注就尊南授之介不自酌下宾酒者宾主共之】
　　【敖氏继公曰凡受献而亲酢者一人而已其余则或所献者自酢焉此介视宾为杀故其酢礼如此然其初乃得为主人洗爵亦其异者也】
　　介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵介答拜主人坐奠爵于西楹南介右再拜崇酒介答拜【注奠爵西楹南以当献众宾】
　　钦定义疏主人所与为礼自工外其拜位与宾同在西阶者以其皆宾之属也主人之拜位自介以下则拜于其右不与拜宾同位者不二尊也于是主人在介右故奠于西楹南由便也介不告防主人亦拜崇酒者介不敢同于宾而主人敬之则不敢甚异于宾也
　　主人复阼阶揖降介降立于宾南【注以将献众宾故介无事就宾南】
　　蕙田案以上介酢主人
　　主人西南面三拜众宾众宾皆答壹拜【注三拜一拜示徧不备礼也不升拜贱也　疏主人在阼阶下众宾在宾介之南故西南面拜之】
　　朱子曰此疏云众宾各得主人一拜主人亦徧得一拜乡射疏又云众宾无论多少止为三拜是示徧也然则主人之拜众宾不能一一拜之但为三拜以示徧而众宾之长者三人各答一拜也然经文及注疏但言众宾一拜而无三人之文未详其説
　　主人揖升坐取爵于西楹下降洗升实爵于西阶上献众宾众宾之长升拜受者三人【注长其老者言三人则众宾多矣】主人拜送【注于众宾右　疏约上文介右而知】坐祭立饮不拜既爵授主人爵降复位【注既卒也卒爵不拜立饮立授贱者礼简】
　　【张氏尔岐曰一人饮毕授爵降次一人乃升拜受也】
　　蕙田案降洗者惟众宾之长一人其余二人皆不降洗礼又杀于介矣
　　众宾献则不拜受爵坐祭立饮【注次三人以下也不拜礼弥简】
　　【张氏尔岐曰亦升受但不拜耳】
　　每一人献则荐诸其席【注谓三人也】众宾辩有脯醢【注亦每献荐于其位位在下　疏以其言堂下立侍不合有席既不言席故位在下】主人以嚼降奠于篚【注不复用也】
　　蕙田案以上主人献众宾
　　揖让升宾厌介升介厌众宾升众宾序升即席【注序次也即就也　疏众宾谓三宾堂上有席者以年长为首】一人洗升举觯于宾【注一人主人之吏发酒端曰举】实觯西阶上坐奠觯遂拜执觯兴宾席末答拜坐祭遂饮卒觯兴坐奠觯遂拜执觯兴宾答拜降洗升实觯立于西阶上宾拜【注宾拜拜将受觯】进坐奠觯于荐西宾辞坐受以兴【注举觯不授下主人也言坐受者明行事相接若亲受谦也】举觯者西阶上拜送宾坐奠觯于其所【注所荐西也】举觯者降【注事已疏案乡射举觯者降后有大夫此不言者大夫观礼之人或来或否故不言也】
　　蕙田案以上一人举觯为旅酬之始
　　又案杨信斋仪礼图移宾若有遵者一条于此文之下盖从乡射篇之例但遵者或来或否既未可定故经文或在前或在后亦不一例不必改此以就彼也
　　设席于堂亷东上【注为工布席也侧边曰亷燕礼曰席工于西阶上少东乐正先升北面此言乐正先升立于西阶东则工席在皆东】工四人二瑟瑟先相者二人皆左何瑟后首挎越内右手相【注四人大夫制也二瑟二人鼓瑟则二人歌也瑟先者将入序在前也相扶工也众宾之少者为之每工一人乡射礼曰弟子相工如初入天子相工使眡了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者　疏此乡大夫饮酒云四人大射诸侯礼六人若然士当二人天子八人为差次也工四人二人瑟则二人歌相亦二人以空手无事故不言也】
　　【敖氏继公曰工笙盖公家之乐官给学中饮射之事者】
　　乐正先升立于西阶东【注正长也　疏此乐正诸侯及大夫士之官当天子大司乐】工入升自西阶北面坐相者东面坐遂授瑟乃降【注降立于西方近其事】工歌鹿鸣四牡皇皇者华【注三者皆小雅篇也鹿鸣君与臣下及四方之宾燕讲道修政之乐歌也此采其已有防酒以召嘉宾嘉宾既来示我以善道又乐嘉宾有孔昭之明徳可则效也四牡君劳使臣之来乐歌也此采其勤苦王事念将父母懐归伤悲忠孝之至以劳宾也皇皇者华君遣使臣之乐歌也此采其更自劳苦自以为不及欲谘谋于贤知而以自光明也】
　　朱子曰鹿鸣谓今日燕饮之事所以道达主人之诚意而美嘉宾之徳也四牡言其去家而仕于朝辞亲而从王事于此乎始也皇皇者华言其将为君使而赋政于外也学记曰宵雅肄三官其始也正谓此也盖此三诗先王所制以为燕饮之乐用之乡人用之邦国各取其象而歌之也
　　问鹿鸣四牡皇华仪礼以为上下通用之乐不知王事靡盬之类庶人安得用之曰乡饮酒亦用大学始教宵雅肄三正习学此盖入学之始须教他便知有君臣之义始得
　　【敖氏继公曰不言瑟者瑟依歌其同可知书曰搏拊琴瑟以咏】
