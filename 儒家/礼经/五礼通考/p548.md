<!-- { "loadSidebar": true } -->
　　太皥宓牺氏位酌献奏囗成之曲南吕宫　五徳之音巍巍圣神八卦有作诞开我人物无能称酒在尊歆监在兹惟徳是亲
　　炎帝神农氏位酌献奏囗成之曲南吕宫　未耜之利人赖以生鼔腹含哺帝力难名欲报之徳黍稷非馨眷言顾之享于克诚
　　黄帝有熊氏位酌献奏囗成之曲南吕宫　为衣为裳法干效坤三辰顺序万国来賔典祀有常多仪具陈纯精鬯逹匪借弥文
　　配位酌献奏囗成之曲南吕宫　三圣俨临孰侑其食惟尔有神同功合徳丕拥灵休留娱嘉席歴世昭配永永无极
　　初献降殿【与前同】
　　亚献奏囗成之曲【终献同】姑洗宫　缓节安歌载升贰觞礼成三终申荐令芳凡百有职罔敢怠遑神具醉止欣欣乐康
　　彻豆奏囗成之曲南吕宫　笾豆有践殷荐亶时礼文防洽废彻不迟愼终如始进退无违神其祚我绥以繁厘
　　送神奏囗成之曲黄钟宫　夜如何其明星煌煌灵逝弗留飚举云翔瞻望靡及徳音不忘庶回景贶发为祯祥
　　望奏囗成之曲姑洗宫　工祝致告礼备乐终加牲兼币讫薶愈恭精神斯罄惠泽无穷储休锡美万福来崇
　　蕙田案元祀三皇已归入先医门兹以医官主祭未称请如释奠仪且乐章多歌其盛徳大功不及医药事是仍不以先医祀之也故附于此
　　明史太祖本纪洪武三年十二月庚午遣使祭歴代帝王陵寝并加修葺
　　礼志洪武三年遣使访先代陵寝仍命各行省具图以进凡七十有九礼官考其功徳昭著者曰伏羲神农黄帝少昊颛顼唐尧虞舜夏禹商汤中宗髙宗周文王武王成王康王汉髙祖文帝景帝武帝宣帝光武明帝章帝后魏文帝隋髙祖唐髙祖太宗宪宗宣宗周世宗宋太祖太宗真宗仁宗孝宗理宗凡三十有六各制衮冕函香币遣秘书监丞陶谊等往修祀礼亲制祝文遣之每陵以白金二十五两具祭物陵寝发者掩之壊者完之庙敝者葺之无庙者设坛以祭仍令有司禁樵采岁时祭祀牲用太牢
　　洪武四年礼部定议合祀帝王三十五在河南者十陈祀伏羲商髙宗孟津祀汉光武洛阳祀汉明帝章帝郑祀周世宗巩祀宋太祖太宗真宗仁宗在山西者一荥河祀商汤在山东者二东平祀唐尧曲阜祀少昊在北平者三内黄祀商中宗滑祀颛顼髙辛在湖广者二酃祀神农宁逺祀虞舜在浙江者二会稽祀夏禹宋孝宗在陜西者十五中部祀黄帝咸阳祀周文王武王成王康王宣王汉髙帝景帝咸宁祀汉文帝兴平祀汉武帝长安祀汉宣帝三原祀唐髙祖醴泉祀唐太宗蒲城祀唐宪宗泾阳祀唐宣宗岁祭用仲春仲秋朔于是遣使诣各陵致祭陵置一碑刋祭期及牲帛之数俾所在有司守之已而命有司岁时修葺设陵戸二人守视又每三年出祝文香帛传制遣太常寺乐舞生赍往所在命有司致祭其所祀者视前去周宣王汉明帝章帝而増祀娲皇于赵城后魏文帝于富平元世祖于顺天及宋理宗于会稽凡三十六帝后又增祀隋髙祖于扶风而理宗仍罢祀又命帝王陵庙所在官司以春秋仲月上旬择日致祭
　　洪武四年帝以天下郡邑通祀三皇为凟礼臣议唐元宗尝立三皇五帝庙于京师至元成宗时乃立三皇五帝庙于府州县春秋通祀而以医药主之甚非礼也帝曰三皇继天立极开万世教化之原汨于药师可乎命天下郡县毋得防祀
　　太祖本纪洪武六年诏祀三皇及歴代帝王
　　礼志洪武六年帝以五帝三王及汉唐宋创业之君俱宜于京师立庙致祭遂建歴代帝王庙于钦天山之阳仿太庙同堂异室之制为正殿五室中一室三皇东一室五帝西一室夏禹商汤周文王又东一室周武王汉光武唐太宗又西一室汉髙祖唐髙祖宋太祖元世祖每岁春秋仲月上旬甲日致祭已而以周文王终守臣服唐髙祖由太宗得天下遂寝其祀増祀隋髙祖七年令帝王庙皆塑衮冕坐像惟伏羲神农未有衣裳之制不必加冕服八月帝躬祀于新庙已而罢隋髙祖之祀
　　蕙田案此京师总立帝王庙之始
　　太祖本纪洪武七年八月甲午朔祀歴代帝王庙明会典洪武七年春塑帝王衮冕坐像惟羲农不衮冕是秋上亲临祭焉凡五室十七帝
　　王圻续通考洪武初命绘诸帝像于庙太祖临其祭行礼毕复至汉髙祖之神位笑谓曰刘君今日庙中诸君当时皆有所凭藉以得天下惟我与汝不假尺土一民提三尺剑位至天子尤为难事可多饮三杯后遂为制毎帝王前皆一爵惟汉髙帝以三爵献又设歴代帝王祭一坛毎岁春从祀于大祀坛内秋祭于本庙
　　明史太祖本纪九年八月己酉遣官省歴代帝王陵寝禁刍牧置守陵戸
　　王圻续通考先是上阅宋史见宋太祖诏修歴代帝王陵寝叹曰此美事也遣翰林编修蔡元侍仪舍人李震亨陈敏于谦等四方求之仍命各行省之臣同诣所在审视若有庙祀并具图以闻于是陈州有伏羲氏商髙宗孟津汉光武郑州周世宗巩宋太祖太宗真宗仁宗酃神农氏宁逺舜帝延安轩辕氏咸阳周文王武王成王康王汉髙祖景帝咸宁汉文帝兴平汉武帝长安汉宣帝富平后魏文帝扶风隋髙祖三原唐髙祖醴泉唐太宗蒲城唐宪宗泾阳唐宣宗滑县髙阳氏髙辛氏内黄商中宗顺天元世祖东平尧帝曲阜少昊氏赵城娲皇氏荥河商汤王会稽夏禹王宋孝宗凡三十六陵是年遣官行视帝王陵寝遂禁樵牧设守陵戸陵二人三岁一传制遣道士奉香诣诸陵令有司致祭凡遇皇帝即位俱遣官祭告
　　礼志洪武二十一年令每岁郊祀附祭歴代帝王于大祀殿仍以岁八月中旬择日遣官祭于本庙其春祭停之又定每三年遣祭各陵之岁则停庙祭是年诏以歴代名臣从祀礼官李原名奏拟三十六人以进帝以宋赵普负太祖不忠不可从祀元臣四杰木华黎为首不可祀孙而去其祖可祀木华黎而罢安童既祀伯顔则阿术不必祀汉陈平冯异宋潘美皆善始终可祀于是定风后力牧臯陶夔龙伯夷伯益伊尹傅说周公旦召公奭太公望召虎方叔张良萧何曹参陈平周勃邓禹冯异诸葛亮房元龄杜如晦李靖郭子仪李晟曹彬潘美韩世忠岳飞张浚木华黎博尔忽博尔术赤老温伯顔凡三十七人从祀于东西庑为坛四初太公望有武成王庙尝遣官致祭如释奠仪至是罢庙祭去王号邱氏濬曰祭法言圣王制祭祀之礼其常典所当祀者有五焉其下文复歴叙自古君臣有道功庸者以实之凡十有四人为君者八人为臣者六人后世庙祀前代帝王而以其功臣从享者其原葢出于此本朝洪武初建帝王庙于南京鸡鸣山之阳以祀三皇五帝三王汉髙祖光武唐太宗宋太祖元世祖所祀者止及一统之世创业之君其与前代泛及无统者异矣又诏以歴代名臣从祀帝王庙凡三十有七人是皆前代之君臣同徳始终一心者然其中或有不祀其君而祀其臣者葢惟取其纯德钜功位列而通祀之非若前代随其君而各以其臣配其食也臣愚窃以为昔者建都南京歴代帝王庙因在于彼今郊庙既立于此则帝王庙亦当从之而北焉议礼之事非臣下所当及者谨述所见如此
　　明会典洪武二十六年定各处圣帝明王载在祀典者其庙宇陵寝皆要备知其处每年定夺日期或差官往祭或令有司自祭礼部悉理之
　　是年定遣祭仪
　　一斋戒前一日太常官宿于本司次日具本奏致斋二日传制遣官行礼
　　一传制仪见仪制同
　　一省牲牛五羊五豕六鹿一兎八凡正祭前一日献官承制毕诣本坛省牲
　　一陈设五室十六位毎室犊一羊一豕一每位登一铏二笾豆各十簠簋各二帛一白色【礼神制帛】共设酒尊三爵四十八篚五于中室东南西向祝文案一于西东庑第一坛风后臯陶龙伯益傅说召公奭召穆公虎张良曹参羊一豕一铏九笾豆各四簠簋各一帛九白色【礼神制帛】酒盏二十七馔盘一篚一第二坛周勃冯异房元龄李靖李晟潘美岳飞木华黎博尔忽伯顔羊一豕一铏十笾豆各四簠簋各一帛一酒盏三十馔盘一篚一西庑第一坛力牧虁伯夷伊尹周公旦太公望方叔萧何陈平陈设与东庑第一坛同第二坛邓禹诸葛亮杜如晦郭子仪曹彬韩世忠张浚博尔术赤老温陈设与东庑第二坛同
　　一正祭典仪唱乐舞生就位执事官各司其事赞引引献官至盥洗所赞搢笏出笏引至拜位赞就位典仪唱迎神协律郎举麾奏乐乐止赞四拜陪祭官同典仪唱奠帛行初献礼奏乐执事官各捧帛爵进于神位前赞引赞诣三皇神位前搢笏执事官以帛进于献官奠讫执事官以爵进于献官赞献爵凡三出笏诣五帝神位前仪同前爵五诣三王神位前爵三诣汉髙祖光武唐太宗皇帝神位前爵三诣宋太祖元世祖神位前爵二出笏诣读祝所跪读祝读祝官取祝跪于献官左读毕进于神位前赞俯伏兴平身复位乐止典仪唱行亚献礼奏乐执事官各以爵献于神位前乐止典仪唱行终献礼仪同亚献典仪唱饮福受胙赞诣饮福位跪搢笏执事官以爵进饮福酒执事官以胙进受胙出笏俯伏兴平身复位赞两拜典仪唱彻馔奏乐执事官各于神位前彻馔乐止典仪唱送神奏乐赞四拜平身乐止典仪唱读祝官捧祝掌祭官捧帛馔各诣燎位乐止赞礼毕
　　一祝文维洪武年岁次月朔日皇帝谨遣具官某致祭于太昊伏羲氏炎帝神农氏黄帝轩辕氏帝金天氏帝髙阳氏帝髙辛氏帝陶唐氏帝有虞氏夏禹王商汤王周武王汉髙祖皇帝汉光武皇帝唐太宗皇帝宋太祖皇帝元世祖皇帝曰昔者奉天明命相继为君代天理物抚育黔黎彞伦攸叙井井绳绳至今承之生民多福思不忘而报特祀以春秋惟帝以英灵来歆来格尚享明会典祀歴代帝王乐章
　　迎神　仰瞻兮圣容想鸾舆兮景从降云衢兮后先来俯鉴兮防衷荷圣临兮苍生有崇睠诸帝兮是临予顿首兮幸蒙
　　奠帛秉防诚兮动圣躬来列坐兮殿庭予今愿兮效勤捧礼帛兮列酒尊鉴予情兮欣享方旋驾兮云程
　　初献　酒行兮爵盈喜气兮雍雍重荷蒙兮再瞻再崇君臣忻兮跃从愿睹穆穆兮圣容
　　亚献　酒斟兮礼明诸帝熙和兮悦情百职奔走兮满庭陈笾豆兮数重亚献兮愿成
　　终献　献酒兮至终早整云鸾兮将还宫予心眷恋兮神圣欲攀留兮无踪蹑云衢兮缓行得遥瞻兮逹九重
　　彻馔　纳肴羞兮领陈烝民乐兮幸生将何以兮崇报惟岁时兮载瞻载迎
　　送神　旛□缭绕兮导来踪鸾舆冉冉兮归天宫五云拥兮祥风从民歌圣祐兮乐年丰
　　望燎　神机不测兮造化功珍羞礼帛兮荐火中望旋庭兮稽首愿神鉴兮寸衷
　　明史礼志永乐迁都帝王庙遣南京太常寺官行礼明会典凡前代陵寝天顺八年令各处帝王陵寝被人毁发者所在有司即时修理如旧仍令附近人民一丁看防免其差役
　　明史礼志正徳十一年立伏羲氏庙于陈州陈州古成纪地从廵按御史冯时奏也
