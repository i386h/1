<!-- { "loadSidebar": true } -->
　　前享三日仪鸾司设馔幔于东神门外别庙馔幔于本庙【每室馔幔各一若冬享则设配享功臣次于殿下横街之南东西相向每室配享功臣各爲一次若腊享则设七祀次一于横街之北道西东向】前二日有司牵牲诣祠所前一日宫闱令帅其属扫除庙之内外太常设祭器【凡设祭器皆借以席笾豆又加巾盖】以俟告洁【既毕权彻】有司陈牲于东神门外当门西向祝史各位于牲后太常设省牲位于牲西三献官在道南北向兵部工部尚书押乐太常卿光禄卿押乐太常丞光禄丞奉礼协律郎太祝太官宫闱令在道北南向俱西上【凡设押乐太常丞以下位皆稍却若享日则不设光禄卿丞宫闱令位】监察御史于兵部尚书之西少北太常陈礼馔于东神门外却东道北南向设省馔位版于礼馔之南三献官皆南北向西上监察御史在西东向兵部尚书押乐太常卿光禄卿押乐太常丞光禄丞奉礼协律郎太祝太官宫闱令在东西向北上捧俎官荐香灯官在其后太常设登歌之乐于太庙别庙殿上前楹闲却南北向设宫架于太庙庭中立舞表于酂缀之间享日丑前五刻礼直官赞者诸司职掌各服其服宫闱令入殿开室整拂神幄帅其属扫除铺筵在室内北牖下南向几在筵上如常仪太常陈币篚各于神位前之左【币以白一】祝版各于神位之右置于坫次祭器实之每室左二十有六笾为四行以右爲上右二十有六豆爲四行以左为上俎二一在笾前【实以羊腥七体】一在豆前【实以豕腥七体其载如羊】又俎六在豆右爲三重以北为上【第一重实以羊豕首各一第二重实以羊腥肠胃肺离肺一在上端刌肺三次之肠三胃三又次之一实以豕腥肤九横载第三重一实以羊熟肠胃肺一实以豕熟肤其载如腥皆羊在左豕在右】登一在笾豆间【实以大羮】铏三在登前【实以羮加芼滑】簠八簋八在笾豆外二俎间簠在左簋在右【簠实以稻粱粱在稻前簋实以黍稷稷在黍前】登一在笾之左【实以肝膋】槃一在室户外稍东【实以毛血】炉炭于室尸外之左稍前置萧蒿于篚设尊罍于殿上为二重着尊二加勺幂爲上尊【一实酒一实醴齐初献酌之】壶尊二加勺幂【一实酒一实盎齐亚终献酌之】春夏设鸡彛一并舟在着尊之右【实以郁鬯初献酌之秋冬腊享则设斚彛】加勺幂又设鸡彛一并舟在着罍之右【实以明水秋冬腊享则设黄彛】太尊二【一实泛齐一实醴齐】山尊二【一实盎齐一实醍齐】犠尊二【一实沈齐一实事酒】象尊二【一实昔酒一实清酒】罍皆实以明水俱北向西上皆加幂设而不酌爵坫三在尊之前太常设烛于神位前【若冬享设配享功臣位于殿下横街之南次内若腊享则设七祀司命户灶中霤门厉行于横街之北次内皆太常设神位席本庙设神位版太常设祭器实之】又设俎二于东神门外每室馔幔内洗二于东阶下直东霤北向【盥洗在东爵洗在西】罍在洗东加勺篚在洗西南肆实以巾【若爵洗之篚则又实以圭瓒及别庙则实以璋瓒】执罍篚者位其后【若冬腊二享则又设礼官盥洗一于从事神位前】又设揖位于东神门外如省牲位【唯不设光禄卿丞捧俎官荐香灯官宫闱令位】开瘗坎于太庙别庙殿西阶之东方深取足容物南出陛设望瘗位于太庙瘗坎之南如省馔之位【唯不设光禄卿丞太官令奉俎官荐香灯官宫闱令位若腊享则积七祀燎柴于西神门外】又设三献官席位于殿下东阶之东南西向南上【若冬享腊享则又设礼官位于终献之北】兵部工部尚书于其南西向北上监察御史押乐太常丞席位于殿庭之南北向奉礼协律郎太祝太官令位其后俱西上光禄卿席位于监察御史之东北向又设监察御史位于殿上前楹西架东向奉礼郎太祝在东西向北上押乐太常丞于乐虡之北太官令于酌尊所俱北向协律郎位二一于太庙殿上前楹闲稍西一于宫架西北俱东向押乐太常卿位于宫架北北向
　　省牲器【同郊祀前朝享太庙礼】
　　晨祼
　　享日丑前五刻【行亊春冬用丑时七刻夏秋用丑时一刻】祠祭官引宫闱令入诣殿庭北向立祠祭官曰再拜宫闱令再拜升殿开室整拂神幄帅其属扫除退就执事位次引荐香灯官入诣殿庭北向立【凡宫闱令荐香灯捧俎官行事皆祠祭官引】祠祭官曰再拜荐香灯官再拜升殿各就执事位次乐正帅工人二舞入就位【太庙别庙登歌工人俟监察御史点阅讫升西阶各就位】次太官令光禄丞帅其属实馔具毕光禄丞还斋所次引光禄卿入诣殿庭席位北向立赞者曰再拜光禄卿再拜升殿防视礼馔毕次引监察御史升殿防阅陈设纠察不如仪者【凡防视及防阅皆先诣僖祖室以至次室及别庙】光禄卿还斋所余官各服祭服次引行事执事官诣东神门外揖位立定礼直官赞揖次引押乐太常卿太常丞协律郎次引监察御史奉礼郎太祝太官令入就殿下席位北向立次引初献兵部工部尚书亚终献入就殿下席位西向立【若冬享腊享则引礼官】祠祭官于殿上赞奉神主次引荐香灯官入室搢笏于祏室内奉帝主设于座【奉神主诣神幄内于几后启匮设于座以白罗巾覆之】执笏退复执事位次引宫闱令奉后主奉别庙宫闱令奉后主如上仪【以青罗巾覆之】退复执事位祠祭官于殿上赞奉神主讫礼直官稍前赞有司谨具请行事赞者曰再拜在位者皆再拜次引监察御史押乐太常卿太常丞奉礼协律郎太祝太官令各就位立定【太官令就僖祖位尊彛所】次引初献诣盥洗位北向立搢笏盥手帨手执笏诣爵洗位北向立搢笏洗瓒授执事者执笏升殿诣僖祖室尊彛所西向立执事者以瓒授初献初献搢笏跪执瓒执彛者举幂太常令酌郁鬯讫先诣宣祖室尊彜所北向立初献以瓒授执事者执笏兴诣僖祖室神位前北向立搢笏跪次引奉礼郎搢笏西向跪执事者以瓒授奉礼郎奉礼郎奉瓒授初献初献执瓒以鬯祼地奠讫以瓒授执事者次执事者以币授奉礼郎奉礼郎奉币授初献执笏兴先诣宣祖室神位前西向立初献受币奠讫执笏俛伏兴出户外北向再拜次诣宣祖室太祖室太宗室真宗室仁宗室英宗室神宗室哲宗室徽宗室钦宗室次降西侧阶诣别室升西阶诣懿节皇后室安穆皇后室安恭皇后室祼鬯奠币并如上仪讫降东侧阶由东廊俱复位立协律郎跪俛伏举麾兴工鼓柷宫架作兴安之乐孝熙昭徳之舞九成偃麾戛敔乐止【凡乐皆协律郎跪俛伏举麾兴工鼓柷而后作偃麾戛敔而后止】既晨祼荐香灯官入取毛血奠于神座前别庙以太祝太官令取肝以鸾刀制之洗于郁鬯贯之以膋燎于炉炭荐香灯官以肝膋入诏神于室别庙以太祝又出以隋祭于室户外之左三祭于茅苴退复位
　　馈食
　　享日有司帅进馔者诣厨以匕升羊实于一俎【肩臂臑在上端肫胳在下端正脊一直脊一横脊一长胁一短胁一代胁一皆二骨以并在中】次升豕如羊实于一俎【每室羊豕各一俎】入设于馔幔内俟初献既升祼讫捧俎官及执事者捧俎入诣西阶下北向北上次引兵部工部尚书诣西阶下搢笏捧俎【兵部奉羊工部奉豕】升殿宫架丰安之乐作诣僖祖神位前北向跪奠先荐羊次荐豕各执笏俛伏兴有司入设于豆右肠胃肤之前【羊在左豕在右】次诣毎室奉俎并如上仪乐止次诣别庙奠俎如前太庙之仪【唯登歌作肃安之乐】降东侧阶由东廊复位初奠俎讫次引荐香灯官取萧合黍稷擩于脂燎于炉炭当馈熟之时荐香灯官取菹擩于醢祭于豆间三又取黍稷肺祭如初俱借以茅别庙以太祝退复位次引太祝诣僖祖室前东向立次引初献再诣盥洗位宫架正安之乐作【初献升降行立皆作正安之乐】至位北向立搢笏盥手帨手执笏诣爵洗位北向立搢笏洗爵拭爵以授执事者执笏升殿上登歌乐作诣僖祖室酌尊所北向立乐止登歌基命之乐作执事者以爵授初献初献搢笏跪执爵执尊者举幂太官令酌着尊之醴齐讫先诣宣祖室酌尊所北向立初献以爵授执事者执笏兴入诣僖祖室神位前北向立搢笏执事者以爵授初献初献执爵祭酒三祭于茅苴奠爵执笏俛伏兴出户北向立乐止次太祝搢笏跪读祝文读讫执笏兴先诣宣祖室户外东向立初献再拜次诣每室及诣别庙行礼并如上仪【初献诣别庙升降登歌作崇安之乐酌献行礼登歌并作欯安之乐】初献将降阶登歌作降阶乐止宫架乐作复位乐止文舞退武舞进宫架作正安之乐舞者立定乐止次引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升殿诣僖祖室酌尊所西向立宫架作武安之乐礼洽储祥之舞执事者以爵授亚献搢笏跪执爵执尊者举幂太官令酌壶尊之盎齐讫先诣宣祖室酌尊所北向立亚献以爵授执事者执笏兴诣僖祖室神位前北向立搢笏跪执事者以爵授亚献亚献执爵祭酒三祭于茅苴奠爵执笏俛伏兴出户外北向再拜次诣每室并别庙行礼并如上仪【亚终献诣别庙酌献登歌并作嘉安之乐】初亚献既入太室引终献诣洗及升殿行礼并如上献之仪讫俱降复位【若冬享则俟终献将升次引礼官诣盥洗位搢笏盥手帨手执笏诣配享功臣神位前搢笏跪执爵三祭酒奠爵执笏俛伏兴再拜诣次位行礼并如上仪退复位若腊享则俟终献将升次引礼官诣盥洗位搢笏盥手帨手执笏诣司命神位前搢笏跪执爵三祭酒奠爵执笏俛伏兴少立次引太祝进诣神位前北向搢笏跪读祝文读讫执笏兴退复位礼官再拜诣毎位前行礼并如分献配享功臣之仪退复位】次引太祝彻笾豆【笾豆各一少移故处】登歌恭安之乐作【别庙宁安之乐】卒彻乐止次引宫闱令束茅讫俱复位礼直官曰赐胙赞者承传曰赐胙再拜在位者皆再拜送神宫架兴安之乐作一成止祠祭官于殿上赞奉神主入祏室次引荐香灯官搢笏奉帝主入祏室【荐香灯官先捧匮置于神座纳神主于匮讫捧入祏室】执笏退复位次引宫闱令奉后主并引别庙宫闱令奉后主入祏室并如上仪退复位祠祭官于殿上赞奉神主入祏室讫次引初献兵部刑部尚书亚终献就望瘗位【若冬享腊享则又引礼官就望瘗位】有司诣室取币束茅苴于坎次引监察御史押乐太常丞奉礼协律郎太祝就望瘗位立定礼直官曰可瘗寘土半坎本庙宫闱令监视【别庙殿下宫闱令监视】次引初献以下诣东神门外揖位立礼直官赞礼毕揖讫退【若腊享则次引礼官诣西神门外七望燎位立有司置祝版于燎柴焚讫退】太官令帅其属彻礼馔次引监察御史诣殿监视收彻讫还斋所宫闱令阖户以降太常藏祀版于匮光禄卿以胙奉进监察御史就位展视光禄卿望阙再拜乃退宋史乐志摄事十三首
　　降神理安　肃肃清庙昭事祖祢粢盛苾芬四海来祭皇灵格思令容有睟降福孔皆以克永世
　　太尉行正安　祼鬯溥将宾尸在位帝德升闻孝思光被公卿庶正傅御师氏至诚感神福禄来暨奠瓒瑞安　淳清育物瑞木成文元气陶冶非烟郁氛贶昭格至和所熏登歌祼献肹蠁如闻
　　奉祖丰安　丽碑割牲以炰以烹博硕肥腯荐羞神明祖考来格享于克诚如闻声欬式燕以宁
