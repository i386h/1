<!-- { "loadSidebar": true } -->
　　奠俟于下东面北上【注俟正柩也】主人从升妇人升东面众主人东即位【注东方之位　疏举主妇东面主人西面可知唯主人主妇升众主人从柩至西阶下遂郷东阶下即西面位】
　　蕙田案众主人东即位监本脱主字据张尔岐本増入
　　正柩于两楹间用夷牀【注两楹间象乡户牖也是时柩北首　疏户牖之间賔客之位亦是人君受臣子朝事之处父母神之所在故于两楹之间北面乡之】主人柩东西面置重如初【注如殡宫时也　疏亦如上篇三分庭一在南而置之】席升设于柩西奠设如初巾之升降自西阶【注席设于柩之西直柩之西当西阶也从奠设如初东面也不统于柩神不西面也不设柩东东非神位也巾之者为御当风尘　疏殡宫朝夕奠设于室中者从柩而来还据室中东面设之于席前也】
　　【杨氏复曰丧奠之礼有三变始死奠于尸东小敛奠亦如之既殡奠于奥设席东面朝夕奠朔月奠荐新奠亦如之启殡入庙席设于柩西奠设如初如初者如室中之神席东面也朝祖奠亦如之降奠及祖奠遣奠皆如之但设于柩东为异】
　　主人踊无算降拜賔即位踊袭主妇及亲者由足西面【注设奠时妇人皆室户西南面奠毕乃得东面亲者西面堂上廹疏者可以居房中　疏主人从殡宫中降拜賔入即位袒至此乃袭袭者先即位踊踊讫乃袭绖于序东也设奠之时妇人辟之户西南面待设奠讫乃由柩足乡东西面不即乡柩东西面者以主人在柩东待奠讫主人降拜賔妇人乃得东也】
　　【郝氏敬曰由足柩北首以南为足】
　　蕙田案以上朝祖
　　荐车直东荣北辀【注荐进也进车者象生时将行陈驾也今时谓之魂车辀辕也车当东荣东陈西上于中庭　疏以明旦将行故豫陈车此车非载柩之车即记云荐乗车道车槀车也以此言之先陈乗车次陈道车次陈槀车】质明灭烛【注质正也】彻者升自阼阶降自西阶【注彻者辟新奠不设序西南已再设为防　疏彻者彻去从奠以辟新奠也】乃奠如初升降自西阶【注为迁祖奠也奠升不由阼阶柩北首辟其足疏如初者亦于柩西当阶之上东面席前奠之】钦定义疏从奠即昨日之夕奠也此迁祖奠则本日之朝奠矣惟于质明后不用烛耳彻从奠而后设迁祖奠彻迁祖奠而后设祖奠祖奠则殷奠也凡设殷奠当夕则不夕奠当朝则不朝奠以日奠不过于二也朱子语类问朝祖时有迁祖奠恐在祖庙之前祖无奠而亡者难独飨否曰不须如此理防礼说有奠处自合有无奠处自合无更何用疑
　　钦定义疏始死之后将葬柩行之前无顷刻离于奠者直以是为魂魄之冯焉若祖祢在庙而以丧奠干之是黩且不类也问者昧于吉凶之分非可与言礼者故朱子以不答答之
　　主人要节而踊【注节升降　疏奠升时主人踊降时妇人踊由重南主人踊此不言妇人文不具也】荐马缨三就入门北面交辔圉人夹牵之【注驾车之马每车二疋缨今马鞅也就成也诸侯之臣饰缨以三色而三成此三色者盖绦丝也其着之如罽然天子之臣如其命数王之革路绦缨圉人养马者在左右曰夹既奠乃荐马者为其践汚庙中也凡入门参分庭一在南　疏此三色如聘礼记三色朱白苍也】御者执防立于马后哭成踊右还出【注主人于是乃哭踊者荐车之礼成于荐马　疏主人哭踊讫马则右还而出】賔出主人送于门外
　　观成案丧礼主哀荐车荐马时主人无不哭踊之理故注以此哭成踊指主人言未尝不是但玩文义则上直云御者执防云云而下文賔出始指明主人送则敖氏谓此哭踊乃指御者言于文既顺于理亦更周至盖临丧当哀与其事者亦应有哭踊时至主人之哭踊固不言可知尔
　　蕙田案以上荐车马设迁祖奠
　　有司请祖期【注亦因在外位请之当以告賔每事毕輙出将行而饮酒曰祖祖始也】曰日侧【注侧昳也谓将过中之时】
　　【张氏尔岐曰主人应有司之辞】
　　主人入袒乃载踊无算卒束袭【注袒为载变也乃举柩郤下而载之束东棺于柩车賔出遂匠纳车于阶间谓此车　疏柩在堂北首今郤下以足乡前下堂载于车也防大记云君盖用漆三衽三束檀弓曰棺束缩二横三彼是棺束此云卒束则非棺束是载柩讫乃以物束棺使与柩车相持不动也】
　　【敖氏继公曰主人入袒当在阼阶下既载则在柩东柩东之位亦当柩少北】
　　降奠当前束【注下迁祖之奠也当前束犹当尸腢也亦在柩车西束有前后也　疏未束以前其奠使人执之待束讫乃降奠之当束也】
　　【郝氏敬曰当柩车西之前束柩北首奠当尸右肩也】
　　商祝饰柩一池纽前防后缁齐三采无贝【注饰柩为设墙栁也巾奠乃墙谓此也墙有布帷栁有布荒池者象宫室之承霤以竹为之状如小车笭衣以青布一池县于栁前士不揄绞纽所以聨帷荒前赤后黑因以为饰左右面各有前后齐居栁之中央若今小车盖上蕤矣以三采缯为之上朱中白下苍着以絮元士以上有贝　疏柩车即周礼蜃车也四轮廹地两畔防軨子以帷绕之上以荒一池悬于前面荒之端荒上中央加齐丧大记注云在傍曰帷在上曰荒皆所以衣栁也则帷荒总名为栁栁之言聚诸饰之所聚也对言之则帷为墙象宫室有墙壁荒为栁以其荒有黼黻及齐三采诸色所聚故得栁名总而言之巾奠乃墙及檀弓云周人墙置翣皆墙中兼有栁缝人云衣翣栁之材栁中兼墙矣丧大记君三池大夫二池士一池君三面俱有大夫县于两相士县于栁前面而已士不榆绞者榆鹞也绞者仓黄之色人君于仓皇色缯上又画鹞雉之形县于池下大夫士则阙之齐若人之脐亦居身之中央也防大记云士齐三采一贝注云齐象车盖蕤缝合杂采为之形如分然缀贝落其上及旁彼为天子元士故有贝此诸侯之士故无贝也】
　　【张氏尔岐曰饰柩在旁为墙墙有帷在上为栁栁有荒墙栁自其缚木为格者而言帷荒自其张于外者而言池象承霤即檐也纽垂于四隅齐者栁之顶结也】
　　设披【注披络栁棺上贯结于戴人居旁牵之以备倾亏丧大记曰士戴前纁后缁二披用纁张氏尔岐曰以帛系棺纽着栁骨谓之戴人以帛系戴而出其余于帷外使人牵之谓之披】
　　属引【注属犹着也引所以引柩车在轴輴曰绋古者人引柩春秋传曰坐引而哭之三　疏引谓绋绳属着于柩车】
　　钦定义疏棺饰曰栁盖以栁为骨而外以布衣之栁者以其质言墙者以其形言也池孔氏谓织竹为笼盖为长笼仰之类池也齐荒之顶也若今之轿顶然束棺于柩车者曰束连系棺束与栁材而结之者曰戴贯结于戴而出之于外人居旁牵之者曰披车之辕前后出横缚于辕以属引者曰辂以长绳属辂之两端而人引之者曰引行道曰引在棺曰绋
　　蕙田案以上载柩饰柩车
　　陈明器于乗车之西【注明器藏器也檀弓曰其曰明器神明之也言神明者异于生器竹不成用瓦不成味木不成斵琴瑟张而不平竽笙备而不和有钟磬而无笋簴陈器于乗车之西则重之北也】折横覆之【注折犹庪也方凿连木为之盖如牀而缩者三横者五无箦窆事毕加之圹上以承抗席横陈之者为苞筲以下防于其北便也覆之见善面也疏折加于圹时善者乡下今陈之反善面乡上也】抗木横三缩二【注抗御也所以御止土者其横与缩各足掩圹　疏明器由羡道入圹口惟以下棺大小容棺而已今抗木亦足掩圹口也】加抗席三【注席所以御尘　疏加者加于抗木之上】加茵用疏布缁翦有幅亦缩二横二【注茵所以借棺者翦浅也幅縁之亦者亦抗木也及其用之木三在上茵二在下象天三合地二人藏其中焉　疏以后陈者先用故先陈抗木于上次陈抗席而后陈茵及塟时茵先入圹窆事讫加折圹上则先用抗席后用抗木是其次也折于抗席前用而不加于抗席之上者以长大故别陈于南用之仍在茵后】
　　【张氏尔岐曰茵设圹中先布横三乃布缩二厝柩后施抗圹上先用缩二乃用横三注云木三在上茵二在下据既设后人所见而言也其实抗茵皆三者在外二者在内如浑天家地之上下周匝皆有天也】
　　器西南上綪【注器目言之也陈明器以西行南端为上綪屈也不容则屈而反之】茵【注茵在抗木上陈器次而北也　疏茵非明器而言之者陈器从此茵乡北为次第故也】苞二【注所以裹奠羊豕之肉　疏下文既设遣奠而云苞牲取下体故知苞二所以裹奠羊豕之肉】筲三黍稷麦【注筲畚种类也其容盖与簋同一觳也　疏筲以菅草为之畚器所以盛种此筲与畚同类也】罋三醯醢屑幂用疏布【注罋瓦器其容亦盖一觳屑姜桂之屑也内则曰屑桂与姜幂覆也】甒二醴酒幂用功布【注甒亦瓦器】皆木桁乆之【注桁所以庪苞筲罋甒也乆当为灸灸谓以盖案塞其口每器异桁】用器弓矢耒耜两敦两杅槃匜匜实于槃中南流【注此皆常用之器也杅盛汤浆槃匜盥器也流匜口也】
　　【敖氏继公曰耒耜田器也此有爵矣乃以耒耜为用器为其有圭田故也圭田者主人所亲耕以共祭祀之齐盛者也】
　　无祭器【注士礼略也大夫以上兼用鬼器人器也　疏明器鬼器也祭器人器也士礼略无祭器有明器而实之大夫以上尊者备故两有若两有则实祭器不实明器】有燕乐器可也【注与宾客燕饮用乐之器也】役器甲胄干笮【注此皆师役之器甲铠胄兠鍪干楯笮矢箙】燕器杖笠翣【注燕居安体之器也笠竹盖也翣扇　疏杖所以扶身笠所以御暑翣所以招凉皆燕居用之】
　　【张氏尔岐曰载柩陈器二事毕则日及侧矣】
　　蕙田案以上陈明器
　　彻奠巾席俟于西方主人要节而踊【注巾席俟于西方祖奠将用焉要节者来象升丈夫踊去象降妇人踊彻者由明器北西面既彻由重南东不设于序西南者非宿奠也宿奠必设者为神冯依之乆也】
　　【张氏尔岐曰此所彻迁祖之奠为将旋柩乡外更设祖奠故迁之巾席即所彻奠之巾席俟者奠已东去而巾席犹执以俟也注象升象降者此奠在庭彻者无升降之事止有往来主人以其往来为踊节与彻室中之奠升阶降阶者同故云象也】
　　袒【注为将祖变】商祝御柩【注亦执功布居前为还柩车为节】乃祖【注还柩乡外为行始疏旋柩车使辕乡外也】踊袭少南当前束【注主人也柩还则当前束南　疏前袒为祖变】
　　【今既祖讫故踊而袭车未还之时当前束近北今还车则当前束少南】妇人降即位于阶间【注为柩将去有时也位东上　疏云位东上者以堂上时妇人在阼阶西面统于堂下男子今柩车南还男子亦在车东故妇人降亦东上统于男子也妇人不乡车西者以车西有祖奠故辟之在车后张氏尔岐曰妇人在车后南面故注云东上】
　　祖还车不还器【注祖有行渐车亦宜乡外也器之陈自己南上】
　　【张氏尔岐曰车前所荐之乗车道车槀车也陈器本自南上不湏更还也】
　　祝取铭置于茵【注重不藏故于此移铭加于茵上　疏初死为铭置于重启殡祖庙皆然今将行置于茵者重不藏拟埋于庙门左茵是入圹之物铭亦入圹之物故置于茵也】二人还重左还【注重与车马还相反由便也　疏车马在中庭之东以右还乡门为便重在门内面乡北人在其南以左还乡门为便】布席乃奠如初主人要节而踊【注车已祖可以为之奠也是之谓祖奠　疏祖奠既与迁祖奠同车西人皆从车西来则此要节而踊一与迁祖奠同】
