<!-- { "loadSidebar": true } -->
　　蕙田案敖氏说极明陈用之谓注读缺为頍无所经见姜上均云说文頍从支页声乃举首貌诗有頍者弁盖又以弁有举首之形而释为弁之貌也则頍初非首服之名又何得读缺为頍而指为首服之制乎注说未妥
　　【张氏尔岐曰此所陈者饰冠之物非谓冠也缺项青组缨属于缺共一物缁纚一物并缁布冠所用皮弁笄一物爵弁笄一物缁组纮皮弁爵弁各有一共二物凡六物同箧贮之待冠时随各冠致用也】
　　栉实于箪【注箪笥也】蒲筵二在南【注筵席也】
　　【张氏尔岐曰一为冠子一为醴子也在南在三服之南通指缺项纚笄组栉等不専言蒲筵】
　　侧尊一甒醴在服北有篚实勺觯角柶脯醢南上【注侧犹特也无偶曰侧置酒曰尊侧者无酒服北者纁裳北也篚竹器如笭者勺尊升所以防酒也爵三升曰觯柶状如匕以角为之者欲滑也南上者篚次尊笾豆次篚古文甒作庑】
　　【敖氏继公曰尊设尊也甒瓦甒醴尊设于房臣礼也国君则于东厢南上醢在北】
　　爵弁皮弁缁布冠各一匴执以待于西坫南南面东上宾升则东面【注爵弁者制如冕黑色但无缫耳周礼王之皮弁防五采玉璂象邸玉笄诸侯及孤卿大夫之冕皮弁各以其等为之则士之皮弁又无玉象邸饰缁布冠今小吏冠其遗象也匴竹器名今之冠箱也执之者有司也坫在堂角】
　　【陈氏祥道曰士之服止于爵弁而茍卿曰士韦弁孔安国曰雀韦弁也则爵弁即韦弁耳又曰古文弁象形则其制上鋭如合手然韦其质也爵其色也】
　　【敖氏继公曰爵弁皮弁其制同也周礼言王与诸侯及孤卿大夫之弁饰以玉琪各以其等为之于西方而统于宾盖以宾专掌冠事执匴者皆主人之赞者也南面而东上及东面则北上矣不言者可知也坫在东西堂之南】
　　【张氏尔岐曰有司三人各执一冠豫在西阶西以待冠事宾未入南面序立宾升堂则东面向宾也】
　　蕙田案以上冠日陈设
　　主人端爵韠立于阼阶下直东序西面【注端士入庙之服也阼犹酢也东阶所以答酢宾客也堂东西墙谓之序】
　　【张氏尔岐曰案特牲祭服用端端是士自祭其先之服与上所陈为子加缁布冠之端一服也但冠耳主人服此服立阼阶下以待宾至其立处与堂上东墙相直】
　　兄弟毕袗立于洗东西面北上【注兄弟主人亲戚也毕犹尽也袗同也者衣裳也缁带韠位在洗东退于主人不爵韠者降于主人也古文袗为均也】
　　【敖氏继公曰袗如袗絺绤之袗乃被服之别称端也毕袗者谓尽服端也洗东于主人为东南】蕙田案朱子通解袗古文作均而郑注训同汉书字亦作袀则是当从均袀为是但疏乃云当读如左传均服振振一也则未知其以袗字为均耶抑以袗音为振也集韵又释袀为戎衣偏裻今亦未详其义盛世佐以古文作均为是考经文有女从者毕袗不应两处皆误敖继公说似属自然
　　摈者端负东塾【注东塾门内堂负之北面】
　　【张氏尔岐曰摈者立此以待传命疏谓别言端不言如主人服则与主人不同可知当衣冠同而裳异也下文赞者别言端亦然】
　　将冠者采衣紒在房中南面【注采衣未冠者所服玉藻曰童子缁布衣锦缘锦绅并钮锦束髪皆朱锦也紒结髪古文紒为结】
　　朱子曰房戸宜当南壁东西之中而将冠者在房中当戸而立也
　　蕙田案以上即位
　　宾如主人服赞者端从之立于外门之外【注从犹随也外门大门外】摈者告主人迎出门左西面再拜宾答拜【注左东也出以东为左入以东为右】主人揖赞者与宾揖先入【注与宾揖先入道之赞者随宾】毎曲揖【注周左宗庙入外门将东曲揖直庙将北曲又揖】至于庙门揖入三揖至于阶三让【注入门将右曲揖将北曲揖当碑揖】
　　【张氏尔岐曰上文毎曲揖据入大门向庙时既入庙主人趋东阶宾趋西阶是主人将右欲背宾宜揖既当阶主宾将北面趋阶与宾相见又宜揖庙中测影丽牲之碑在堂下三分庭之一在北是庭中之大节至此又宜揖皆因变伸敬以道宾也】
　　主人升立于序端西面宾西序东面【注主人宾俱升立相向】
　　蕙田案以上迎宾
　　赞者盥于洗西升立于房中西面南上【注盥于洗西由宾阶升也立于房中近其事也南上尊于主人之赞者】
　　朱子曰赞者西面则负东墉而在将冠者之东矣
　　主人之赞者筵于东序少北西面【注主人之赞者其属中士若下士筵布席也东序主人位也适子冠于阼少北辟主人】将冠者出房南面【注南面立于房外之西待宾命】赞者奠纚笄栉于筵南端【注赞者宾之赞冠者也奠停也】宾揖将冠者将冠者即筵坐赞者坐栉设纚【注即就设施】宾降主人降宾辞主人对【注主人降为宾将盥不敢安位也辞对之辞未闻】宾盥卒壹揖壹让升主人升复初位【注揖让皆壹者降于初】宾筵前坐正纚兴降西阶一等执冠者升一等东面授宾【注正纚者将加冠宜亲之兴起也降下也下一等升一等则中等相授冠缁布冠也】
　　宾右手执项左手执前进容乃祝坐如初乃冠兴复位赞者卒【注进容者行翔而前鸧焉至则立祝坐如初坐筵前兴起也复位西序东面卒谓设缺项结缨也　疏项谓冠后翔谓行而张拱也鸧与跄同】
　　【敖氏继公曰右手执项以冠时进右手便也容者示之以威仪】
　　蕙田案上缺项之项宜与此项字同解卒者终其事也以青组缨束冠而又为之结于项下也
　　冠者兴宾揖之适房服端爵韠出房南面【注复出房南面者一加礼成观众以容体】
　　蕙田案以上初加
　　宾揖之即筵坐栉设笄宾盥正纚如初降二等受皮弁右执项左执前进祝加之如初复位赞者卒纮【注如初为不见者言也卒纮谓系属之】
　　【张氏尔岐曰即筵坐栉者当再加皮弁必脱去缁布冠更栉也方栉讫即云设笄疏以为此紒内安髪之笄非固冠之笄其固冠之笄则加冠时宾自设之】
　　兴宾揖之适房服素积素韠容出房南面【注容者再加弥成其仪益繁】
　　蕙田案以上再加
　　宾降三等受爵弁加之服纁裳韎韐其他如加皮弁之仪【注降三等下至地】彻皮弁冠栉筵入于房【注彻者宾赞及主人之赞者为之】五经名义士冠礼三加缁布冠欲其尚质重古次皮弁欲其行三徳三行次爵弁欲其承事神明
　　蕙田案以上三加
　　陈氏礼书士礼始加缁布不忘本也次加皮弁朝服也三加爵弁祭服也不忘本然后能事君能事君然后能事神所谓三加弥尊喻其志者如是而已宾盥所以致洁降盥降受冠弁所以致敬始加受冠降一等执者升一等再加降二等三加降三等以服弥尊故降弥下也
　　筵于戸西南面【注筵主人之赞者戸西室戸西】
　　【敖氏继公曰戸西即戸牖间也后皆仿此戸西客位也筵于此者以其成人尊之】
　　蕙田案敖氏说是也大夫士皆有东西房故以牖间为客位也详见前室条下
　　赞者洗于房中侧酌醴加柶覆之面叶【注洗盥而洗爵者昏礼曰房中之洗在北堂直室东隅篚在洗东北面盥侧酌者言无为之荐者面前也叶柶大端赞酌者宾尊不入房张氏尔岐曰注引昏礼证房中别有洗非在庭之洗也侧酌者赞者自酌还自荐也柶类今茶匙叶即匙头赞者前其叶以授宾者欲宾得前其柄以授冠者冠者得之乃前其叶以扱醴而祭也柶用时仰之赞者不自用故覆之以授也】
　　宾揖冠者就筵筵西南面宾授醴于戸东加柶面枋筵前北面【注戸东室戸东】
　　【张氏尔岐曰酌醴者出房向西授宾宾至室戸东受之筵前北面致祝当在此时祝辞见后】
　　冠者筵西拜受觯宾东面答拜【注筵西拜南面拜也宾还答拜于西序之位东面者明成人与为礼异于答主人】
　　【张氏尔岐曰冠者拜讫进受觯宾既授觯乃复西序之位答之宾答主人拜当西阶北面此西序东面故注云异于答主人】
　　荐脯醢【注赞冠者也荐进也】冠者即筵坐左执觯右祭脯醢以柶祭醴三【注祭于脯醢之豆间也祭者示有所先也　疏祭醴三者如昏礼始扱一祭又扱再祭也注云有所先即先世之造此食者也】兴筵末坐啐醴防柶兴降筵坐奠觯拜执觯兴宾答拜冠者奠觯于荐东【注啐尝也其拜皆如初】
　　蕙田案以上醴冠者
　　陈氏礼书冠必用醴若不用醴则醮焉以醴者太古之物故其礼简所以示质酒者后世之味故其礼烦所以示文故适子用醴庶子用醮适妇有醴与享庶妇使人醮之不享是醮轻于醴也
　　降筵北面坐取脯降自西阶适东壁北面见于母【注适东壁者出闱门也时母在闱门之外妇人入庙由闱门】
　　【敖氏继公曰取脯亦右取而左奉之必取脯者见其受赐也执脯见于母因有脯而为之且明礼成也云适东壁而见之则是时母位在此与】
　　蕙田案庙在宅东闱门当在庙西注适东壁出闱门非是
　　母拜受子拜送母又拜【注妇人于丈夫虽其子犹侠拜】
　　【敖氏继公曰母于其子乃侠拜者重冠礼也子拜送亦再拜此拜非主于受送也亦因有脯而言之耳凡妇人与丈夫为礼其礼重者亦侠拜】
　　蕙田案子冠毕北面见母母拜受脯钦其有成人之徳是谓重承先祖之正欲见礼子之体将为宗庙之主故拜成人非失尊序也冠义云成人而与为礼也与之为礼进之也礼凡妇人肃拜少仪云妇人虽君赐肃拜肃拜者立拜也立而俯下手也周礼九拜肃为轻郑注谓虽其子犹侠拜则太重矣
　　又案以上见于母
　　宾降直西序东面主人降复初位【注初位初至阶让升之位】冠者立于西阶东南面宾字之冠者对【注对应也其辞未闻疏未字先见母字讫乃见兄弟之等急于母缓于兄弟也】
　　蕙田案以上字冠者
　　【贾氏公彦曰殷质二十为字之时兼伯仲叔季称之周文为字之时未呼伯仲至五十乃加而呼之故檀弓云幼名冠字五十以伯仲周道也】
　　宾出主人送于庙门外请醴宾宾礼辞许宾就次【注醴宾者谢其勤劳也次门外更衣处也以惟幕簟席为之】
　　蕙田案以上宾出就次
　　冠者见于兄弟兄弟再拜冠者答拜见赞者西面拜亦如之【注见赞者西面拜则见兄弟东面拜赞者后宾出　疏亦如之者言赞者先拜而冠者答之也】入见姑姊如见母【注入入寝门也庙在寝门外如见母者亦北面姑与姊亦侠拜也不见妹妹卑】
　　蕙田案以上见兄弟赞者姑姊
　　乃易服服冠端爵韠奠挚见于君遂以挚见于乡大夫乡先生【注易服不朝服者非朝事也挚雉也乡先生乡中老人为卿大夫致仕者张氏尔岐曰见君见乡大夫先生非必是日因见兄弟等类言之耳】
　　蕙田案以上见君与乡大夫先生
　　乃醴宾以壹献之礼【注壹献者主人献宾而已即燕无亚献者献酢酬宾主人各两爵而礼成特牲少牢馈食之礼献尸此其类也士礼一献卿大夫三献宾醴不用柶者泲其醴内则曰饮重醴清糟凡醴事质者用糟文者用清】主人酬宾束帛俪皮【注饮宾客而从之以财货曰酬所以申畅厚意也束帛十端也俪皮两鹿皮也】赞者皆与赞冠者为介【注赞者众宾也皆与亦饮酒为众宾介宾之辅以赞为之尊之饮酒之礼贤者为宾其次为介】
