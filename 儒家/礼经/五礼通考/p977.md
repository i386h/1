<!-- { "loadSidebar": true } -->
　　地理通释周都世纪周后稷始封邰今扶风是也【地理志右扶风县后稷所封括地志故城一名武功城在雍州京兆府武功县西南二十二里古邰国有后稷及姜嫄祠】及公刘徙邑于豳诗称于豳斯馆今新平漆之东有豳亭是也【后稷生不窋周语不窋失其官自窜戎狄之间括地志不窋故城在庆州化县南三里即不窋在戎狄所居之地也豳州新平县即汉漆县诗豳国公刘所邑之地郡县志古豳城在邠州三水县西三十里公刘始都之处通典庆州安化县尉李城在白马两川交口亦曰不窋城豳州开元十三年改豳为邠豳故栒邑是地理志右扶风栒邑有豳乡诗豳国公刘所都栒邑故城在三水县东北二十五里】至太王避狄循漆水【在凤翔府普润县东入渭地理志在右扶风漆县西】逾梁山【括地志在雍州好畤县西北十八里康成云岐山西南好畤熈寜中属凤翔府】徙邑于岐山之阳西北岐城旧址是也诗称率西水浒至于岐下【康成云循西水厓沮漆水侧也】南有周原故始改号曰周【康成云周原在岐山之南诗閟宫曰居岐之阳地理志岐山在右扶风美阳西北中水乡周太王所邑括地志故周城一名美阳城在雍州武功县西北二十五里即太王城也通典美阳县故城在武功县北七里舆地广记鳯翔府扶风县岐阳镇汉美阳县地周太王邑于岐山之下即此诗所谓居岐之阳也文王始亦治焉唐岐阳县元和三年省入扶风郡县志岐山亦名天柱山在凤翔府岐山县东北十里孟子文王生于岐周】王季徙程书序曰维周王季宅程是也【孟子文王卒于毕郢史记正义周书云惟周王季宅郢郢故城在雍州咸阳县东二十一里周之郢邑也诗正义周书称文王在程作程寤程典皇甫谧云文王徙宅于程盖谓此也地理志右扶风安陵阚骃以为本州之程邑也】文王受命徙都于酆在今京兆之西诗既伐于崇作邑于丰【说文酆文王所都在京兆杜陵西南括地志周丰宫文王宫也在雍州京兆府鄠县东三十五里郑康成云丰邑在丰水之西镐京在丰水之东徐广云丰镐相去二十五里皆在长安南数十里地理志酆水出右扶风鄠县东南通典岐州鳯翔府岐山县文王徙于岐即此县也孟子曰文王治岐尚书太傅春子曰文王治岐诗皇矣曰度其鲜原居岐之阳在渭之将郑氏笺在岐山之南居渭水之侧后竟徙都于丰正义云太王初迁已在岐山岐山之阳去旧都不逺丰则岐之东南三百里苏氏云文王既克宻须于是相其髙原而徒都焉所谓程邑是与通典周文王作酆今京兆府长安县西北灵台乡丰上是也殷有槀国在鄠县界】武王徙都镐【封文王子于酆括地志镐在雍州西南三十二里滈水源出长安县西北滈池长安志在县西北十八里通典今长安县昆明池北镐陂是也诗宅是镐京后汉志镐在京兆上林苑中孟康云长安西南有镐池水经注镐水上承镐池于昆明池北郡县志周武王宫即镐京也在长安县西北十八里自汉武帝穿昆明池于此镐京遗趾沦陷焉穆天子传之于宗周注镐京也通典周地西廹戎俗自岐之丰自丰之镐是西逺戎而东即叶也程氏曰伐商作洛皆歩自宗周而徃以其事告于丰庙康有酆宫之朝康王虽仍都镐其受朝仍在丰地】及伐纣营洛邑而定鼎焉今洛阳西南洛水之北有鼎中观是也【史记周纪王白自洛汭延于伊汭居易毋固其有夏之居我南望三涂北望岳鄙顾詹有河粤阳雒伊母逺天室营周居于雒邑而后去太史公曰学者皆称周伐纣居洛邑综其实不然武王营之成王使召公卜居居九鼎焉而周复都丰镐周书度邑曰武王问太公曰吾将因有夏之居南望过于三涂北詹望于有河】周公相成王以酆镐偏处西方乃使召公卜居洛水之阳以即土中遂筑新邑营定九鼎以为王之东都洛邑书我乃卜涧水东水西惟洛食【注今河南城也】是为王城名曰东周【公羊传王城者何东周也地理志王城本郏鄏之地或谓之郏鄏春秋传成王定鼎于郏鄏河南是也今东门名鼎门盖九鼎所从入也郏山名鄏邑名桓七年王迁盟向之民于郏襄二十四年齐人城郏郏王城括地志故王城一十二王皆居此城至敬王乃迁都成周赧王又居王城洛阳故城在洛阳县东北二十六里周公所筑即成周城也书我又卜水东亦惟洛食注今洛阳也将定下都迁殷顽民故并卜之周语灵王二十二年谷洛鬬将毁王宫韦昭曰洛水在王城南谷水在王城北东入于娄敬曰成王营成周都洛以为天下中诸侯四方纳贡职道里钧矣吕氏曰孔子序洛诺曰周公徃营成周则成周乃东都总名河南成周之王城也洛阳成周之下都也王城非天子时防诸侯则虚之下都则保厘大臣所居治事之地周人朝夕受事习见既久遂独指以为成周矣通典郏鄏陌名】成王既卜营洛邑建明堂朝诸侯复还酆鄗故书序曰还归在丰【归于宗周】至懿王徙犬邱【秦谓之废邱】今京兆槐里是也【世本懿王居犬邱地理志右扶风槐里县周曰犬邱懿王都之括地志犬邱故城一名庆邱在雍州始平县东南十里即周懿王所都汉髙祖三年更名槐里今京兆府兴平县秦纪非子居犬邱】厉王出于彘【今河东永安是也通典晋州霍邑县汉彘县诗序宣王复防诸侯于东都王氏曰成王于洛时防诸侯而已宣王时防诸侯于东都而车攻谓之复古】平王徙居洛【洛诰所谓新邑也吕氏曰平王定都王城地理志初洛邑与宗周通封畿东西长而南北短短长相覆为千里至襄王以河内赐晋文公又为诸侯所侵故其分坠小郡国志河南周公所城洛邑也春秋时谓之王城东城门名鼎门北城门名干祭注博物记王城方七百二十丈郛方七十里南望雒水北至陜山地道记去雒城四十里】及敬王避子朝之乱东居成周【子朝居王城曰西王敬王居狄泉在王城之东曰东王】春秋曰天王入于成周【后六年王室定遂徙都成周晋率诸侯之徒修缮其城以成周城小不受王都故壤翟泉以广马翟泉地在成周东北郡国志雒阳周时号成周有狄泉在城中注挚虞曰古之周南今之雒阳世纪曰城东西六里十一歩南北九里一百步通典狄泉在今洛阳城东三十余里吕氏曰洛都虽有二城而成周则其总名杜预孔颖达皆以下都为成周谓敬王继子朝乱自王城徙都之其说不然大可以包小小不可包大苟成周信为下都之名则凡书之言洛皆谓之成周是以下都之名而包王城其不可信一也左氏未尝有敬王自王城迁成周之明文苐言子朝既逐王入于成周而已敬王请城成周之辞亦谓成王合诸侯城成周以为东都则成周者洛邑之总名明矣其不可信二也】至赧王又徙居西周【吕氏曰平王东迁之后所谓西周者丰镐也东周者东都也威烈王之后所谓西周者河南也东都者洛阳也周纪考王封其弟于河南是为桓公以续周公之官职惠公封其少子于巩以奉王号东周惠公注于是有东西二周世本西周桓公掲居河南东周惠公班居洛阳赧王时东西周分治西周河南也东周巩也赵世家成侯八年与韩分周以为两徐广曰显王二年周纪无此吕氏曰东西周各为列国不复相闗自是而后称东西周君者皆谓二周君也本纪云赧王时东西周分治非也报王特徙都西周耳当以赵世家为正】白虎通夏曰夏邑殷曰商邑周曰京师【诗公刘京师之野朱文公曰京师髙丘而众居之也董氏曰所谓京师者起于此其后世因以所都为京师曰嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋之云新绛故绛也洛邑亦谓之洛师正京师之意也林氏曰岐在邰西北无百里豳又在岐西北四百余里丰在岐山东南二百余里镐在丰东二十五里方氏曰丰镐宗庙所在故谓之宗周洛邑以王道成于此故谓之成周】
　　【都邑考后稷始封邰今陜西西安府干州武功县西南二十里斄城是公刘迁豳今西安府邠州三水县西三十里古豳城是太王居岐今鳯翔府扶风县西北岐阳镇是南有周原始号曰周王季宅程亦曰郢今西安府咸阳县东二十一里安陵城是文王迁丰今西安府附郭长安县西北灵台乡丰水上武王徙都镐今长安县西北十八里昆明池北镐陂是郑康成曰丰邑在丰水西镐京在丰水东相去盖二十五里成王营洛邑名曰东周今河南府治是至懿王徙犬邱今西安府兴平县东南十里槐里城是平王避犬戎之难东迁于洛即洛邑也】
　　右周职方
　　顾氏栋髙春秋大事表周都洛邑王城【今河南府洛阳县城内西偏即王城故趾周公营洛邑涧水东水西南系乎洛水北因乎郏山自平王东迁至景王十一世皆居此敬王迁成周王城废至赧王复居之】郏鄩【即郏山北邙山也在洛阳县城北二里亦谓之郏桓七年迁盟向之民于郏杜注郏王城知郏鄏即王城之别名矣】迁于成周【在今河南府洛阳县城东二十里周公营王城并营下都处殷顽民在水之东与王城相去十八里亦谓之成周昭二十六年子朝奔楚其余党多在王城敬王畏之徙都成周成周狭小乃请诸侯城之自是迄春秋之末凡书京师者皆指成周】翟泉【杜注城内太仓西南池水也郑氏曰狄泉本在下都城北城成周时乃绕翟泉于城内昭二十三年天王居于狄泉二十六年始入于成周此时狄泉与成周犹为两地】　周邑邬【隐十一年王取邬刘蒍防之田于郑杜注邬邑河南缑氏县西南有邬聚今在河南府偃师县西南】
