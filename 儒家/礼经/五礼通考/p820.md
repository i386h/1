<!-- { "loadSidebar": true } -->
　　乡试八月二十日蒙古色目人试经问五条汉人南人明经经疑二问经义一道二十三日蒙古色目人试策一道汉人南人古赋诏诰章表内科一道二十六日汉人南人试策一道会试省部依乡试例于次年二月初一日试第一初三日第二初五日第三御试三月初七日前期奏委考试官二员监察御史二员读卷官二员入殿廷考试每举子一名集赛岱一人看守汉人南人试策一道限一千字以上成蒙古色目人时务策一道限五百字以上成
　　蕙田案此试期及文字多寡之式　殿廷试士令集赛岱【犹言畨直人也】防守亦始于此
　　选考试官行省与宣慰司及腹里各路有行台及亷访司去处与台宪官一同商议选差上都大都従省部选差在内监察御史在外亷访司官一员监试每处差考试官同考试官各一员并于见任并在间有徳望文学常选官内选差弥封官一员誊录官一员选亷干文资正官充之凡誊录试卷并行移文字皆用朱书仍须设法闗防毋致容私作弊省部会试都省选委知贡举同知贡举官各一员考试官四员监察御史二员弥封誊録对读官监门等官各一员
　　蕙田案此选差试官及执事官　誊录试卷用朱书亦始于此
　　乡试行省一十一河南陜西辽阳四川甘肃云南岭北征东江浙江西湖广宣慰司二河东山东直省部路分四真定东平大都上都
　　蕙田案此乡试省分
　　天下选合格者三百人赴会试于内取中选者一百人内蒙古色目汉人南人分卷考试各二十五人蒙古人取合格者七十五人大都十五人上都六人河东五人真定等五人东平等五人山东四人辽阳五人河南五人陜西五人甘肃三人岭北三人江浙五人江西三人湖广三人四川一人云南一人征东一人色目人取合格者七十五人大都十人上都四人河东四人东平等四人山东五人真定等五人河南五人四川三人甘肃二人陜西三人岭北一人辽阳二人云南二人征东一人湖广七人江浙一十人江西六人汉人取合格者七十五人大都一十人上都四人真定等十一人东平等九人山东七人河东七人河南九人四川五人云南二人甘肃二人岭北一人陜西五人辽阳二人征东一人南人取合格者七十五人湖广一十八人江浙二十八人江西二十二人河南七人
　　蕙田案此进士中额
　　乡试会试许将礼部韵略外余并不许怀挟文字差搜检怀挟官一员每举人一名差军一名防守无军人处差巡军提防擗掠试院差廉干官一员度地安置席舍务令隔逺仍自试官入院后常川妨职监押外门乡试会试弥封誊录对读官下吏人于各衙门従便差设
　　蕙田案此搜检闗防
　　试卷不考格犯御名庙讳及文理纰缪涂注乙五十字以上者不考
　　蕙田案此试卷违式
　　誊录所承受试卷并用朱书誊录正文实计涂注乙字数标写对读无差将朱卷逐旋送考试所如朱卷有涂注乙字亦皆标写字数誊录官书押考校合格中选人数已定抄录字号索上元卷请监试官知贡举官同考试官对号闗拆
　　蕙田案此誊录对读
　　举人试卷各人自备三文卷并草卷各一十二幅于卷首书三代籍贯年甲前期半月于印卷所投纳置簿收附用印钤缝讫各还举人
　　蕙田案此先期投卷
　　凡就试之日日未出入黄昏纳卷受卷官送弥封所撰字号封弥讫送誊录所
　　蕙田案此受卷弥封
　　科举既行之后若有各路嵗贡及保举儒人等文字到官并令还赴本乡应试倡优之家及患废疾若犯十恶奸盗之人不许应试举人于试内毋得喧哗违者治罪仍殿二举
　　蕙田案此规
　　举人与考试官有五服内亲者自须回避仍令同试官考卷若应避而不自陈者殿一举
　　蕙田案此亲属回避
　　乡试会试若有怀挟及令人代作者汉人南人有居父母丧服应举者并殿二举
　　蕙田案此怀挟倩代匿丧之禁
　　国子监学嵗贡生员及伴读出身并依旧制愿试者聴中选者于监学合得资品上従优铨注
　　蕙田案此监生预试
　　别路附籍防古色目汉人大都上都有恒产住经年深者従两都官司依上例推举就试其余去处冒贯者治罪
　　蕙田案此冒籍之禁
　　又案元中书省所定科条目皆参用宋金之制斟酌损益最为得中自明以来相承用之虽有更定大略不出乎此
　　三月初四日中书省奏准以初七日御试举人于翰林国史院定委监试官及诸执事初五日各官入院初六日撰策问进呈俟上采取初七日执事者望阙设案于堂前置策题于上举人入院搜检讫蒙古人作一甲序立礼生导引至于堂前望阙两拜赐策题又两拜各就次色目人作一甲汉人南人作一甲如前仪每进士一人差防古宿衞士一人监视日午赐膳进士纳卷毕出院监试官同读卷官以所对策第其高下分为三甲进奏作二榜用敕黄纸书揭于内前红门之左右前一日礼部告谕中选进士以次日诣阙前所司具香案侍仪舍人唱名谢恩放榜择日赐恩荣宴于翰林国史院押宴以中书省官凡预试官并预宴预宴官及进士并簪华至所居择日恭诣殿延上谢恩表次日诣中书省参见又择日进士诣先圣庙行舍菜礼第一人具祝文行事刻石题名于国子监
　　元统癸酉科廷试进士稍异其制左右榜各三人皆赐进士及第余赐出身有差科举取士莫盛于斯后三年其制遂罢又七年而复兴遂稍变程式减蒙古色目人明经二条増本经义易汉南人第一四书疑一道为本经疑増第二古赋外于诏诰章表内又科一道此有元科目取士之制大略如此
　　蕙田案元自延祐二年设科至元统元年凡七科而废至正二年复科举至二十六年凡九科先后共十有六科其进士额多不过百人少者仅三十余人
　　若夫会试下第者自延祐创设之初丞相特穆徳尔阿克繖及平章李孟等奏下第举人年七十以上者与従七品流官致仕六十以上者与教授元有出身者于应得资品上稍优加之无出身者与山长学正受省劄后举不为例今有来迟而不及应试者未曽区用取防帝曰依下第例恩之勿着为格泰定元年三月中书省臣奏下第举人蒙古色目人年三十以上并两举不第者与教授以下与学正山长汉人南人年五十以上并两举不第者与教授以下与学正山长先有资品出身者更优加之不愿仕者令备国子员后勿为格従之自余下第之士恩例不可常得间有试补书吏以登仕籍者惟已废复兴之后其法始变下第者悉授以路府学正及书院山长又増取乡试备榜亦授以郡学录及县教谕于是科举取士得人为盛焉
　　蕙田案下第举人授教职始此
　　右元取士
　　明史选举志明制科目为盛卿相皆由此出科目者沿唐宋之旧而稍变其试士之法専取四子书及易书诗春秋礼记五经命题试士葢太祖与刘基所定其文略仿宋经义然代古人语气为之体用排偶谓之八股通谓之制义
　　顾氏炎武曰经义之文流俗谓之八股葢始于成化以后股者对偶之名也天顺以前经义之文不过敷演注或对或散初无定式其单句题亦甚少成化二十三年会试乐天者保天下文起讲先提三句即讲乐天四股中间过接四句复讲保天下四股复收四句再作大结治九年会试责难于君谓之恭文起讲先提三句即讲责难于君四股中间过接二句复讲谓之恭四股复收二句再作大结每四股之中一反一正一虚一实一浅一深其两扇立格则每扇之中各有四股其次第之法亦复如之故今人相谓之八股若长题则不拘此嘉靖以后文体日变而问之儒生皆不知八股之何谓矣发端二句或三四句谓之破题大抵对句为多此宋人相之格下申其意作四五句谓之承题然后提出夫子为何而发此言谓之原起至万歴中破止二句承止三句不用原起篇末敷演圣人言毕自摅所见或数十字或百余字谓之大结明初之制可及本朝时事以后功令益宻恐有借以自者但许言前代不及本朝
　　三年大比以诸生试之直省曰乡试中式者为举人次年以举人试之京师曰会试中式者天子亲策于廷曰廷试亦曰殿试分一二三甲以为名第之次一甲止三人曰状元榜眼探花赐进士及第二甲若干人赐进士出身三甲若干人赐同进士出身状元榜眼探花之名制所定也而士大夫又通以乡试第一为解元会试第一为会元二三甲第一为胪云
　　顾氏炎武曰举人者举到之人北齐书鲜于世荣以本官判尚书省右仆射事与吏部尚书袁聿修在尚书省简试举人旧唐书高宗纪显庆四年二月乙亥上亲策试举人调露元年十二月甲寅临轩试应岳牧举人是也登科则除官不复谓之举人而不第则须再举【贑州府志曰乡举在宋为试谓之发解第阶之解送南宫会试耳试不第者须再试未阶以入仕也及累举不第然后有推恩焉谓之特奏者不复繋诸乡举矣元时亦然至明始定为入仕之途则一代之新制也　案宋时亦有不须再试而送南宫者谓之免解进士】不若今人以举人为一定之名也进士乃诸科目中之一科而中有言举进士者有言举进士不第者但云举进士则第不第未可知之辞不若今人已登科而后谓之进士也自本人言之谓之举进士自朝廷言之谓之举人进士即是举人不若今人以乡试榜谓之举人会试榜谓之进士也
　　蕙田案解元会元之名金史选举志已有之
　　子午卯酉年乡试辰戌丑未年会试乡试以八月会试以二月皆初九日为第一又三日为第二又三日为第三
　　蕙田案元代试进士以子午卯酉年乡试以寅申己亥年明初洪武三年庚戌四年辛亥再举乡试亦非子午卯酉年此制乃洪武十七年所定
