<!-- { "loadSidebar": true } -->
　　【诗灵台孔疏异义公羊説天子有灵台以观天文有时台以观四时施化有囿台观鸟兽鱼鳖诸侯当有时台囿台诸侯卑不得观天文无灵台皆在国之东南二十五里韩诗説辟廱者天子之学圆如璧壅之以水示圆言辟取辟有徳不言辟水言辟廱者取其廱和也所以教天下春射秋飨尊事三老五更在南方七里之内立明堂于中五经之文所蔵处盖以茅草取其洁清也左氏説天子灵台在太庙之中壅之灵沼谓之辟廱诸侯有观台亦在庙中皆以望嘉祥也谨案公羊传左氏説皆无明文説各无以正之元之闻也礼记王制天子命之教然后为学小学在公宫南之左大学在郊天子曰辟廱诸侯曰泮宫天子将出征受命于祖受成于学出征执有罪反释奠于学以讯馘告然则太学即辟廱也诗颂泮水云既作泮宫准夷攸服矫矫虎臣在泮献馘淑问如臯陶在泮献囚此复与辟廱同义之证也大雅灵台一篇之诗有灵台有灵囿有灵沼有辟廱其如是也则辟廱与灵防皆同处在郊矣囿也沼也同言灵于台下为囿为沼可知小学在公宫南之左大学在西郊王者相变之宜众家之説各不明晳虽然于郊差近之耳在庙则逺矣王制与诗其言察察亦足以明之矣如郑此説灵台与辟廱同处辟廱即天子太学也郑以灵台辟廱在西郊则与明堂宗庙皆异处矣案大戴礼盛德篇云明堂者所以明诸侯尊卑也外水名曰辟雍政穆篇云太学明堂之东序也如此文则辟廱明堂同处矣故诸儒多用之卢植礼记注云明堂即太庙也天子太庙上可以望气故谓之灵台中可以序昭穆故谓之太庙圜之以水似璧故谓之辟廱古法皆同一处近世殊异分为三耳蔡邕月令论云取其宗庙之清貌则曰清庙取其正室之貌则曰太庙取其堂则曰明堂取其四门之学则曰太学取其周水圆如璧则曰辟廱异名而实一也颍子容春秋释例云太庙有八名肃然清静谓之清庙行禘祫序昭穆谓之太庙告朔行政谓之明堂行飨射养国老谓之辟廱占云物望气祥谓之灵台其四门之学谓之大学其中室谓之大室总谓之宫贾逵服防注左传亦云灵台在太庙明堂之中此等诸儒皆以庙学明堂灵台为一郑必知皆异处者袁凖正论云明堂宗庙太学礼之大物也事义不同各有所为而世之论者合以为一体取诗书放逸之文经典相似之语而致之不复考之人情騐之道理失之逺矣夫宗庙之中人所致敬幽隐清静鬼神所居而使众学处焉飨射其中人鬼慢黩死生交错囚俘截耳疮痍流血以干犯鬼神非其理矣且夫茅茨采椽至质之物建日月乗玉辂以处其中象箸玉杯而食于土簋非其类也如礼记先儒之言明堂之制四面东西八丈南北六丈礼天子七庙左昭右穆又有祖宗不在数中以明堂之制言之昭穆安在若又区别非一体也夫宗庙鬼神之居祭天而于人鬼之室非其处也夫明堂法天之宫非鬼神常处故可以祭天而以其祖配之配其父于天位可也事天而就人鬼则非义也自古帝王必立大小之学以教天下有虞氏谓之上庠下庠夏后氏谓之东序西序殷谓之右学左学周谓之东胶虞庠皆以养老乞言明堂位曰瞽宗殷学也文王世子春夏学干戈秋冬学羽籥皆于东序又曰秋学礼冬学书礼在瞽宗书在上庠此周立三代之学也可谓立其学不可谓立其庙然则太学非宗庙也又曰世子齿于学国人观之宗庙之中非百姓所观也是故明堂者大朝诸侯讲礼之处宗庙享鬼神嵗觐之宫辟雍大射养孤之处大学众学之居灵台望气之观各有所为非一体也古有王居明堂之礼月令则其序也天子居其中学士处其内君臣同处非其义也明堂以祭鬼神故亦谓之庙明堂大庙者明堂之内大室非宗庙之太庙也于辟廱献防者谓鬼神恶之也王制释奠于学以讯馘告其上句曰小学在公宫之左大学在郊明大学非庙也非所以为证也周人养庶老于虞庠虞庠在国之西郊今王制亦小学近而太学逺其言乖错非以为正也左氏曰公既视朔遂登观台以其言遂故谓之同处夫遂者遂事之名不必同处也马融云明堂在南郊就阳位而宗庙在国外非孝子之情也古文称明堂隂阳者所以法天道顺时政非宗庙之谓也融云告朔行政谓之明堂夫告朔行政上下同也未闻诸侯有明堂之称也顺时行政有国皆然未闻诸侯有居明堂者也齐宣王问孟子人皆谓我毁明堂毁诸已乎孟子曰夫明堂者王者之堂也王欲行王政则勿毁之矣夫宗庙之设非独王者也若明堂即宗庙不得曰夫明堂王者之宗庙也且説诸侯而教毁宗庙为人君而疑于可毁与否虽复浅丈夫未有是也孟子古之贤大夫而皆子思弟子去圣不逺此其一证也窃以凖之此论可以申明郑意大戴礼遗逸之书文多假托不立学官世无传者其盛徳篇云明堂外水名曰辟雍政穆篇称太学明堂之东序皆后人所増失于事实故先儒虽立异端亦不据为説然则明堂非庙而月令云天子居明堂太庙者正谓明堂之太室非宗庙之太庙也明堂位云太庙天子明堂自谓制如明堂非太庙名明堂也庙与明堂不同则灵台又宜别处故灵台辟雍皆在郊也】
　　蕙田案明堂辟廱本非一地説者以大戴有明堂外水曰辟雍之语而明堂五室辟廱五学又畧相近因傅防之马宫蔡邕卢植颍容王肃诸家皆承其误惟郑康成非之而袁凖正论驳之尤详可谓有卓然之识者矣至袁氏以辟雍与太学为二其误与孔疏同当分别观之
　　辨刘氏孔氏以辟廱为小学
　　【礼记王制孔疏刘氏以为周之小学为辟廱在郊诗灵台孔疏王制言太学在郊乃是殷制其周制则太学在国太学虽在国而辟廱仍在郊何则囿沼鱼鸟所萃终不可在国中也辟廱与太学为一所以得太学移而辟廱不移者以辟廱是学之名耳王制以殷之辟廱与太学为一故因而説之不必常以太学为辟廱小学亦可矣周立三代之学虞庠在国之西郊则周以虞庠为辟廱矣】
　　蕙田案殷制太学在郊文王殷之诸侯故立辟廱于郊辟廱之名剏于文王至武王宅镐建辟廱于国中遂为周家一代之学诸侯不得立焉文之辟廱殷制也故在郊武之辟廱周制也故在国灵台辟廱何必在一处疏家比而同之乃以辟廱为小学即西郊之虞庠失之逺矣
　　辨注疏以瞽宗上庠为小学
　　【礼记文王世子孔疏东序是大学也春夏学干戈而用动秋冬学羽籥而用静皆据年二十升于太学者若其未升大学之时则春诵夏在殷之瞽宗也周立三代之学者谓立虞夏殷学也其虞之学制在国兼在西郊郊则周之小学也夏殷之学亦在国而郑注仪礼云周立四代之学于国者含周家为言耳故与此注不同夏后氏之学在上庠即周之大学为夏之制也先师以为三代学皆立大学小学今案下养老于东序是周之大学夏之东序也又王制云养老于虞庠是周之小学为虞庠也又此学虞学也学舞于夏学学礼于殷学若周别有大学小学更何所敎也】
　　蕙田案疏以东序为大学瞽宗上庠为小学不知三者皆大学也记称学干戈羽籥于东序学礼于瞽宗学书于上庠干戈羽籥非大于礼与书何故学礼书者独在小学乎周立虞氏之上庠于国又立虞氏之下庠于郊经云上庠者别于西郊之下庠也注疏误以上庠即虞庠遂并瞽宗成均俱为小学亦惑矣
　　辨注疏以成均虞庠为一
　　【礼记王制注董仲舒曰五帝名大学曰成均则虞庠近是也天子饮酒于虞庠则郊人亦得酌于上尊以相旅　疏春秋繁露云成均为五帝之学虞庠是舜学则成均五帝学也以无正文故云近是也　周礼大司乐掌成均之法注周人立此学之宫　疏即虞庠是也】
　　【王氏详説曰世子篇曰谓之郊人逺之于成均以及取爵于上尊也郊人云者郊之小学所谓养老于虞庠是已成均云者国之大学所谓养国老于上庠是已郑氏以成均为虞庠失之】
　　蕙田案王氏辨成均非虞庠虞庠非上庠极是至以成均为上庠则非
　　辨注疏以四学为四郊之学
　　【礼记祭义注四学谓周四郊之虞庠也　疏天子设四学谓设四代之学周学也殷学也夏学也虞学也天子设四学以有虞庠为小学设置于四郊是天子设四学据周言之皇氏云四郊虞庠为以四郊皆有虞庠】
　　蕙田案四学皆大学非四郊之学説见前
　　辨刘氏项氏四学之説
　　【刘氏敞曰周人立四代之学者此直谓一处并建四学耳周人辟雍则辟雍敢居中其北为有虞氏之学其东为夏后氏之学其西为商人之学当学羽籥干戈者就东序学礼者就瞽宗学书者就虞庠辟雍惟天子养老及出师成谋与受俘大射等就焉当天子至于辟雍则三学之人环水而观矣以其包四代之制故记礼者或有指虞庠名之或有指东序名之所以纷纷如此之多者所指之体偏也】
　　蕙田案辟雍之南尚有成均一学成均东序瞽宗上庠四代之学也合辟廱为五学刘氏説尚未备
　　【江陵项氏松滋县学记学制之可见于书者自五帝始其名曰成均説者曰以成性也然则有民斯可教有教斯可学自开辟则既然矣有虞氏始即学以蔵菜而命之曰庠又曰米廪则自其孝养之心发之也夏后氏以射造士如行苇矍相之所言而命之曰序则以检其行也商人以乐造士如夔与大司乐所言而命之曰学又曰瞽宗则以成其徳也学之音则校校之义则教也盖致于商人先王之所以教者备矣周人修而兼用之内即近郊并建四学虞庠在其北夏序在其东商校在西当代之学居中南面而三学环之命之曰胶又曰辟雍郊言其地璧言其象皆古人假借字也其外亦以四学之制防而行之】蕙田案项氏説本于原父以瞽宗即校亦未然
　　辨陈氏礼书三学之説
　　【陈氏礼书四代之学虞则上庠下庠夏则东序西序商则右学左学周则东胶虞庠而周则又有辟廱成均瞽宗之名则上庠东序右学东胶大学也故国老于之养焉下庠西序左学虞庠小学也故庶老于之养焉记曰天子设四学盖周之制也周之辟廱即成均也东胶即东序也瞽宗即右学也盖以其明之以法和之以道则曰辟廱以其成其亏均其过不及则曰成均以习射事则曰序以纠徳行则曰胶以乐祖在焉则曰瞽宗以居右焉则曰右学盖周之学成均居中其左东序其右瞽宗此大学也虞庠在国之西郊则小学也右学东序盖与成均并建于一邱之上而已由是观之成均颁学政右学祀乐祖东序养老更右学东序不特存其制而已又因其所上之方而位之也周之时干戈羽籥在东序诵与礼在瞽宗书在上庠以言学者之事始乎书立乎礼成乎乐而舞又乐之成焉故大司乐言乐徳乐语而终于乐舞乐师言乐成告备而终于臯舞孟子言仁义礼乐之实而终于不知手之舞之记言诗言志歌咏声而终于舞动容此舞之所以为乐之成也由小学之书以进于瞽宗之礼乐由瞽宗之礼乐而成之以东序之舞则周之教法可知矣】
　　蕙田案周有五学如陈氏礼书所説止有三学由不知成均与辟雍非一地又误以上庠为虞庠耳
　　【蔡氏徳晋曰天子设四学中为大学名曰成均教者所居以施教之地不在数中外四面为四学南曰辟雍北曰上庠东曰东序西曰瞽宗皆学者所居以肄业之地】
　　蕙田案春官大司乐掌成均之法而合国之子弟则成均亦学者肄业之地矣辟雍居中惟天子视学则临之成均在辟雍之南蔡氏以成均居中非是
　　右天子五学【郊外小学附】
　　周礼地官师氏居虎门之左司王朝【注虎门路门也】
