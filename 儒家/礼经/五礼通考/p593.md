<!-- { "loadSidebar": true } -->
　　晋书礼志武帝太康六年散骑常侍华峤奏先王之制天子诸侯亲耕耤田千亩后夫人躬蚕桑宫今陛下以圣明至仁修先王之绪皇后体资生之徳合配干之义而坤道未光蚕礼尚缺以为宜依古式备斯盛典诏曰昔天子亲耤以供粢盛后夫人躬蚕以备祭服所以聿遵孝敬明教示训也今耤田有制而蚕礼不修由中间务多未暇崇备今天下无事宜修礼以示四海其详依古典及近代故事以参今宜明年施行于是蚕于西郊葢与耤田对其方也乃使侍中成粲草定其仪先蚕坛髙一丈方二丈为四出陛陛广五尺在皇后采桑坛东南帷宫外门之外而东南去帷宫十丈在蚕室西南桑林在其东取列侯妻六人为蚕母蚕将生择吉日皇后着十二笄歩摇依汉魏故事衣青衣乗油画云母安车驾六騩【音贵】马女尚书着貂蝉佩玺陪乗载筐钩公主三夫人九嫔世妇诸太妃太夫人及县乡君郡公侯特进夫人外世妇命妇皆歩摇衣青各载筐钩从蚕先桑二日蚕宫生蚕着簿上躬桑日皇后未到太祝令质明以一太牢告祠谒者一人监祠祠毕彻馔颁余胙于从桑及奉祠者皇后至西郊升坛公主以下陪列坛东皇后东面躬桑采三条诸妃公主各采五条县乡君以下各采九条悉以桑授蚕母还蚕室事讫皇后还便座公主以下乃就位设享宴赐绢各有差
　　隋书礼仪志晋太康六年武帝杨皇后躬桑于西郊祀先蚕
　　宋书孝武帝本纪大明三年冬十月丁酉诏曰古者荐鞠青坛聿祈多庆分茧元郊以供纯服来嵗可使六宫妃嫔修亲桑之礼
　　四年三月甲申皇后亲桑于西郊
　　礼志先蚕坛髙一丈方二丈为四出陛陛广五尺在采桑坛东南帷宫之外去帷宫十丈皇后未到太祝令质明以一太牢告祀谒者一人监祀祀毕彻馔班余胙于从桑及奉祀者
　　周礼王后帅外内命妇蚕于北郊汉则东郊非古也魏则北郊依周礼也晋则西郊宜是与耤田对其方也魏文帝黄初七年正月命中宫蚕于北郊案韦诞后蚕颂则于时汉徳已亡更考撰其仪也及至晋氏先蚕多采魏法宋孝武大明四年又修此礼
　　隋书礼义志宋孝武大明四年始于台城西白石里为蚕所设兆域置大殿七间又立蚕观【其礼皆循晋氏】
　　宋书孝武文穆王皇后传大明四年后率六宫躬桑于西郊皇太后观礼上下诏曰朕卜祥大昕测辰拂羽爰诏六宫亲蚕川室皇太后降銮从御伫跸观礼緑蘧既具元紞方修庶仪发椒闱花动中县妃主以下可量加班赐
　　隋书礼仪志北齐为蚕坊于京城北之西去皇宫十八里之外方千歩蚕宫方九十歩墙髙一丈五尺被以棘其中起蚕室二十七口别殿一区置蚕宫令丞皆宦者为之路西置皇后蚕坛髙四尺方二丈四出陛陛广八尺置先蚕坛于桑坛东南大路东横路之南坛髙五尺方二丈四出陛陛各五尺外兆方四十歩面开一门有绿防□衣黄履以供蚕母毎嵗季春谷雨后吉日使公卿以一太牢祠先蚕黄帝轩辕氏于坛上无配如祀先农礼讫皇后因亲桑于桑坛备法驾服鞠衣乗重翟帅六宫升桑坛东陛即御座女尚书执筐女主衣执钩立坛下皇后降自东陛执筐者处右执钩者居左蚕母在后乃躬桑三条讫升坛即御座内命妇以次就桑服鞠衣者采五条展衣七条禒衣九条以授蚕母还蚕室切之授世妇洒一簿领预桑者并复本位后乃降坛还便殿设劳酒颁赉而还
　　后周制皇后乗翠辂率三妃三防【音弋妇官名】御媛御婉三公夫人三孤内子至蚕所以一太牢亲进祭奠先蚕西陵氏神礼毕降坛昭化嫔亚献淑嫔终献因以躬桑蕙田案隋书周祭先蚕以一太牢与隋制同通典通志通考俱作少牢恐相沿之讹
　　隋制先蚕坛于宫北三里为坛髙四尺季春上已皇后服鞠衣乗重翟率三夫人九嫔内外命妇以一太牢制币祭先蚕于坛上用一献礼祭讫就桑位于坛南东面尚功进金钩典制奉筐皇后采三条反钩命妇各依班采五条九条而止世妇以授蚕母受切桑洒讫还依位皇后乃还宫【自齐及周隋其典法多依晋仪亦时有损益】
　　唐书太宗本纪贞观元年三月癸巳皇后亲蚕
　　文献通考唐先蚕坛在长安宫北苑中髙四尺周廽三十歩
　　太宗贞观九年三月文徳皇后率内外命妇有事于先蚕
　　唐防要髙宗永徽三年三月七日制以先蚕为中祀后不祭则皇帝遣有司享之如先农
　　文献通考有司言案周官宗伯后不祭则摄而荐豆笾彻明王后之事而宗伯得摄行之伏以农桑乃衣食万人不宜独阙先蚕之祀无已则皇后遣有司享之如先农可也
　　唐书髙宗本纪显庆元年三月辛巳皇后亲蚕
　　总章二年三月癸巳皇后亲蚕
　　咸亨五年三月皇后亲蚕
　　上元元年三月己巳皇后亲蚕
　　二年三月丁巳天后亲蚕
　　元宗本纪开元元年正月辛巳皇后亲蚕
　　文献通考自嗣圣以来废阙此礼至是始重行焉肃宗本纪乾元二年三月己巳皇后亲蚕
　　唐书张皇后传后亲蚕苑中仪物甚盛
　　通典显庆元年皇后武氏先天二年皇后王氏乾元二年皇后张氏并有事于先蚕其仪备开元礼
　　开元礼皇后季春吉已享先蚕仪【摄事附】
　　斋戒先祀五日散斋三日于后殿致斋二日于正殿前致斋一日尚寝设御幄于正殿西序及室中俱东向致斋之日昼漏上水一刻尚仪版奏请中严尚服帅司仗布侍卫司宾引内命妇陪位并如式六尚以下各服其服诣后殿奉迎尚仪版奏外办上水三刻皇后服钿钗礼衣结佩乗舆出自西房华葢警跸侍卫如常仪皇后即御座东向坐六尚以下侍卫如常一刻顷尚仪前跪奏称尚仪妾姓言请降就斋室兴退复位皇后降座乗舆入室六尚以下各还寝直卫者如常司宾引陪位者退散斋之日内侍帅内命妇之吉者使蚕于蚕室【摄事无以上仪】凡应享之官散斋三日于其寝致斋二日一日于其寝一日于享所【亚献终献则致斋二日皆于其所】六尚以下应从升者及从享内外命妇各于其寝清斋一宿诸应享之官致斋之日给酒食及明衣各习礼于斋所光禄卿监取明水火【大官令取水于隂鉴取火于阳燧火以供防水以实罇】前享一日诸卫令其属未后一刻各以其器服守卫壝门【毎门二人毎隅一人享日未明给使代执与女工人等俱清斋一宿摄事同】
　　陈设前享三日尚舎直长施大次于外壝东门之内道北南向尚舎奉御铺御座尚舍直长设内命妇及六尚以下次于大次之后俱南向守宫设外命妇次大长公主长公主公主以下于南壝之外道西三公夫人以下在其南俱重行毎等异位东向北上设陈馔幔于内壝东门之外道南北向【摄事守宫设享宫次于东壝内道南北向西上设陈馔幔于内壝东门外道南北向】前享二日大乐令设宫悬之乐于坛南内壝之内如圜邱仪诸女工人各为位于悬后东方西方以北为上南方北方以西为上右校扫除坛之内外又为瘗塪于坛之壬地内壝之外方深取足容物南出陛又为采桑坛于坛南二十歩所方三丈髙五尺西出陛尚舎量施帷幛于外壝之外四面开门其东门使容厌翟车前享一日内谒者设御位于坛之东南西向设望瘗位于坛之西南当瘗塪西向设亚献终献位于内壝东门之内道南执事者位于其后毎等异位俱重行西向北上设典正位于坛下一位于东南西向一位于西南东向女史各陪于后设司赞位于乐悬东北掌赞二人在南差退俱西面又设司赞掌赞位于瘗塪西南东面南上设典乐举麾位于坛上南陛之西东向设司乐位于北悬之间当坛北向设内命妇位于终献之南毎等异位重行西面北上设外命妇位于中壝南门之外大长公主以下于道东西向当内命妇位差退太夫人以下于道西去道逺近准公主俱毎等异位重行相向北上又设御采桑位于采桑坛上东向设内命妇采桑位于坛下当御位东北每等异位南向西上设外命妇采桑位于坛下当御位东南毎等异位北向西上设执御钩筐者位于内命妇之西少南西上【尚功执钩司制执筐】设内命妇执钩筐者位各于其采桑位之后【尚功下四典执钩司制下女史执筐】设门外位享官于东壝之外道南从享内命妇于享官之东俱毎等异位重行北向西上从享外命妇于南壝之外道西如设次之式【摄事内谒者设三献位于内壝东门之内道北执事位于道南毎等异位重行西面以北为上又设望瘗位于坛之东北当瘗塪道西向又设典正位于坛下一位于东南西向一位于西南东向女史各陪其后纠察违失设掌赞位于乐悬东北女史二人在南差退俱西向设掌赞女史位于瘗塪西南东向南上设典乐举麾位于坛上南陛之西东向设司乐位于北悬之间当坛北向设三献以下门外位于东壝之外道南每等异位北向西上无设御位下至此仪】设酒罇之位于坛上东南隅北向西上牺罇二象罇二山罍二【罇皆加勺幂有坫以置爵】设御洗于坛南陛东南【摄事无御洗】亚献之洗又于东南俱北向罍水在洗东篚在洗西南肆【篚实以巾爵】执罇罍篚幂者位于罇罍篚幂之后设币篚于坛上罇坫之所晡后内谒者帅其属以罇坫罍洗篚幂入设于位【升坛者自东陛】享日未明十五刻大官令帅宰人以鸾刀割牲祝史以豆取毛血寘于馔所遂烹牲【其神厨及诸司供事便次守宫与金吾相之量于坛东张设】享日未明五刻司设服其服升设先蚕氏神座于坛上北方南向席以莞设神位于座首
　　车驾出宫前享一日金吾奏请外命妇等应集坛所者并听夜行其应采桑者四人各具女侍者进筐钩载之而行监门先奏请享日未明四刻开所由苑门诸亲及命妇以下以次入诣坛南次所各服其服其应采桑者筐钩各具女侍者执授内谒者监内谒者监受之以授执钩筐者享日未明三刻槌一鼓为一严【三严时节前日内寺奏裁】未明二刻槌二鼓为再严尚仪版奏请中严内命妇各服其服所司陈车驾卤簿未明一刻槌三鼓为三严司宾引内命妇入立于庭重行西面以北为上六尚以下各服其服俱诣室奉迎【尚服负寳如式】内仆进厌翟车于閤外尚仪版奏外办驭者执辔皇后服鞠衣乗舆以出华葢侍卫警跸如常内命妇从出门皇后升车尚功司制进筐钩载之仗卫如常内命妇及六尚等乗车陪从如式其内命妇应采桑者四人各服其服典制等进筐钩载之诸翊驾之官皆乗马驾动警跸如常不鸣鼓吹诸卫前后督摄如常内命妇宫人以次从
