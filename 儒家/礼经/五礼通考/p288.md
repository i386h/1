<!-- { "loadSidebar": true } -->
　　【方氏慤曰以金目为饰故谓之黄目以实郁鬯而贵臭故曰郁气之上尊而谓之尊者以居其所而赞者从者有尊之义故也司尊彛掌六尊六彛之位而黄彛处其四此乃言上尊者以尊时之所上而已目之精水也其光火也以水为体故其气清以火为用故其气明玉藻言视容清明是已是以诗云瑟彼玉瓉黄流在中郁在中而以瓉酌之盖酌于中也直逹于外焉盖清明于外也夫孝子将祭虚中以治之此非酌于中之义乎至于不御内不聴乐不饮酒不茹荤此非清明于外之义乎】
　　【周氏谞曰司尊彛之职秋尝冬烝祼用斚彛黄彛黄彛即黄目周礼谓之彛此谓之尊何也盖以彛对尊则彛为常尊为变以尊对彛则尊为尊彛为卑及离而言之则尊与彛一也】
　　诗大雅江汉厘尔圭瓉秬鬯一卣【毛传厘赐也秬黒黍也鬯香草也筑煑合而郁之曰鬯卣器也九命锡圭瓉秬鬯　郑笺秬鬯黒黍酒也谓之鬯者芬香条鬯也王锡召虎以鬯酒一罇使以祭其宗庙】
　　书洛诰伻来毖殷乃命宁予以秬鬯二卣曰明禋【传周公以黒黍酒二器明洁致敬告文武以美享　防周礼郁鬯之酒实之于彛此言在卣者诗大雅江汉及文侯之命皆言秬鬯一卣则未祭实之于卣祭时实之于彛彼一卣此二卣者一告文王一告武王彼王赐臣使告其太祖故惟一卣耳】
　　文侯之命用赉尔秬鬯一卣【疏祭时实鬯酒于彛此用卣者未祭则盛于卣及祭则实于彛此初赐未祭故盛以卣也】
　　春秋僖二十八年左氏传王赐晋侯秬鬯一卣【注秬黒黍鬯香酒所以降神卣器名】
　　周礼春官鬯人庙用脩【注脩读曰卣卣中尊谓献象之属尊者彛为上罍为下　防郑以脩从卣者诗与尚书及尔雅皆为卣脩字于尊义无所取故从卣也云卣中尊为献象之属者案下司尊彛职是尊者彛为上罍为下献象之属在其中案大宗伯宗庙六享皆以祼为始当在郁人用彛今不用郁在鬯人用卣尊以防中为吉祭略用馈食始也】
　　蕙田案书传春秋传并云秬鬯一卣则卣所以盛秬鬯故鬯人掌之至祼时和郁鬯以实彛而陈之书传疏皆云未祭则盛于卣祭时实之扵彛是也其司尊彛所掌之六尊则以盛五齐三酒不以盛秬鬯注疏谓卣即献象之属则六尊六彛皆祼器而无献尊矣又以为防毕祭杀礼皆误也
　　尔雅释器卣中尊也【注不大不小者】
　　蕙田案以上祼尊
　　礼记祭统君执圭瓉灌尸大宗执璋瓉亚祼【注圭瓉璋瓉祼器也】明堂位灌用玉瓉大圭【注灌酌鬰尊以献也瓉形如槃容五升以大圭为柄是谓圭瓉防灌谓酌郁鬯献尸以求神也酌之所用玉瓉以玉饰瓉故曰玉瓉也以大圭为瓉柄故曰大圭也】
　　周礼春官典瑞祼圭有瓉以肆先王【注郑司农云于圭头为器可以挹鬯祼祭谓之瓉故诗曰防彼玉瓉黄流在中国语谓之鬯圭以肆先王祼先王祭也谓肆解牲体以祭因以为名汉礼瓉盘大五升口径八寸下有盘口径一尺　防祼圭即玉人所云祼圭尺有二寸者也以肆先王谓祭先王先郑云于圭头为器器即瓉是也诗云防彼玉瓉黄流在中者彼诗是美王季为西伯受殷王圭瓉之赐言黄流在中即与玉人云黄金勺鼻等同也云国语谓之鬯圭者案国语云臧文仲以鬯圭与磬如齐告籴是也云汉礼瓉盘大五升口径八寸下有槃口径一尺者此汉礼器制度文叔孙通所作案玉人职云大璋中璋边璋下云黄金勺青金外朱中鼻寸衡四寸郑注云三璋之勺形如圭瓉玉人不见圭瓉之形而云如圭瓉者郑欲因三璋勺见出圭瓉之形但三璋勺虽形如圭瓉圭瓉之形即此汉礼文其形则大三璋之勺径四寸所容盖似小也】
　　【郑氏锷曰祼圭尺有二寸有瓉其制如槃然其柄用圭有流前注疏为龙口之形所以挹鬯以祼神与賔客也説者谓祀先王谓之肆于賔客则以祼为言何耶康成谓以祀先王者肆解牲体以祭因以为名余以为既祼然后解牲体今名祼为肆非其序也肆陈也郁人和郁鬯以实彛而陈之凡祼玉濯之陈之皆谓肆为陈圭瓉陈于先王之前而用以灌祭故先儒以为肆者灌祭先王待賔如事神然故其礼有祼所谓上公再祼之类是也嫌賔客人也不当祼故特以祼言之】
　　周礼考工记玉人祼圭尺有二寸有瓉以祀庙大璋中璋九寸边璋七寸射四寸厚寸【注祼之言灌也灌谓始献酌奠也瓉如槃其柄用圭有流前注　防祼读为灌者取水灌之义云祼为始献酌奠也者案司尊彛注祼谓始献尸郊特牲注云始献神也盖以其祼入献于尸故云献尸以灌圭为降神故云献神三注虽曰不同其义一也】
　　黄金勺青金外朱中鼻寸衡四寸有缫【注勺故书或作约杜子春云当为勺谓酒尊中勺也郑司农云鼻谓勺龙头鼻也衡谓勺柄龙头也谓鼻勺流也凡流皆为龙口也衡古文横假借字也衡谓勺径也三璋之勺形如圭瓉】
　　【薛氏季宣曰圭璋其柄也瓉其勺也柄则圭璋纯玉为之勺则玉多石少者可矣郑司农谓瓉四玉一石是圭瓉璋瓉则玉为之圭璋之勺则装以金焉玉人所谓黄金勺青金外是也鼻寸所以流鬯也衡四寸勺径也圭璋瓉制盖如此】
　　【王氏详説曰旧图以瓉下有盘口径一尺其説出于郑氏固然矣然瓉盘之制出于汉仪六经所载初无此事陆氏谓瓉形如盘径四寸鼻上寸为龙形圭璋为柄当矣但陆氏以黄金勺青金外朱中鼻寸横四寸有半谓勺为龙口矣复有杜氏之説以勺为尊中之勺何其依违两间乎盖勺之事一而其制有二明堂位曰夏后氏龙勺商之疏勺周之蒲勺此谓尊中之勺也此曰黄金勺者谓圭瓉之首鼻勺之勺也杜氏郑氏分为二説惟郑氏之説为优】
　　诗大雅旱麓瑟彼玉瓉黄流在中【传玉瓉圭瓉也黄金所以饰流鬯也九命然后锡以秬鬯圭瓉　笺瑟鲜洁貎黄流秬鬯也圭瓉之状以圭为柄黄金为勺青金为外朱中央矣　疏瓉者器名以圭为柄圭以玉为之指其体谓之玉瓉据成器谓之圭瓉故云玉瓉圭瓉也瓉者盛鬯酒之器以黄金为勺而有鼻口鬯酒溢中流出故云黄金所以饰流鬯以器是黄金照酒亦黄故谓之黄流也　笺以瑟为玉之状故云鲜洁貎説文云瑟者玉英华相带如瑟或当然江汉曰厘尔圭瓉秬鬯一卣是赐玉瓉必以秬鬯随之故知黄流即秬鬯也传以黄为黄金流鬯笺直以秬鬯为黄流者秬黒黍一秠二米者也秬鬯者酿秬为酒以郁金之草和之使之芬香条鬯故谓之秬鬯草名郁金则黄如金色酒在器流动故谓之黄流易传者以言黄流在中当谓在瓉之中不谓流出之时而瓉中赤而不黄故知非黄金也以此故具言圭瓉之状以圭为柄黄金为勺青金在外以朱为中央矣明酒不得黄也知瓉之形如此者以天官玉人云黄金勺青金外朱中央鼻寸衡四寸三璋之勺形如圭瓉故説瓉之状以璋状言之知二璋如玉瓉者以彼上文云祼圭尺有二寸有瓉以祀宗庙更不説瓉形明于三璋之制见之故知同也又春官典瑞注引汉礼瓉槃大五升口径八寸下有槃口径一尺则瓉如勺为槃以承之也天子之瓉其柄之长尺有二寸其赐诸侯盖九寸以下】朱子集传瑟缜宻貎玉瓉圭瓉也以圭为柄黄金为勺青金为外而朱其中也黄流郁鬯也酿秬黍为酒筑郁金煮而和之使芬芳条鬯以瓉酌而祼之也言瑟然之玉瓉则必有黄流在其中岂弟之君子则必有福禄下其躬明寳器不荐扵防味而黄流不注扵瓦缶则知盛徳必享于禄夀而福泽不降于滛人矣何氏楷曰黄流有二义毛谓黄金所以饰流鬯以瓉者盛鬯酒之器用黄为勺而有鼻也鬯酒从中流出器是黄金照酒亦黄故谓之黄流也郑但以黄流为秬鬯以秬鬯者酿秬为酒以郁金之草和之使之芬香条鬯故谓之秬鬯草名郁金则黄如金色酒在器流动故谓之黄流郑所以易传者以言黄流在中当谓在瓉之中不谓流出之时而瓉既以朱为中央则其中亦朱而不黄矣明酒不得黄故知非言黄金也据此当从郑义
　　大雅棫朴济济辟王左右奉璋【传半圭曰璋　笺璋璋瓉也祭祀之礼王祼以圭瓉诸臣助之亚祼以璋瓉　疏祭之用瓉维祼为然故云祭祀之礼王祼以圭瓉诸臣助之亚祼以璋瓉即祭统云君执圭瓉祼尸大宗伯执璋瓉亚祼是也言诸臣者举一人之事以见诸臣之美耳又天官小宰云凡祭祀赞祼将之事注云又将大宰助王然则大宰助王祼小宰又助之是助行祼事非独一人故言诸臣小宰注云唯人道宗庙有祼天地大神至尊不祼则此言祼事祭宗庙也】
　　【何氏楷曰奉説文云承也言以两手承之毛云半圭曰璋郑云璋瓉也祭祀之礼王祼以圭瓉诸臣助之亚祼以璋瓉孔云臣行礼亦执圭璧无専以璋者冬官玉人所云大璋中璋边璋皆璋瓉也祭之用瓉唯祼为然郊特牲曰祼以圭璋故知璋为璋瓉矣案考工记玉人云祼圭尺有二寸有璋以祀庙大璋中璋九寸边璋七寸射四寸厚寸黄金勺青金外朱中鼻寸衡四寸有缫祼之言灌也瓉如盘其柄用圭有流前注汉礼瓉盘大五升口径八寸下有盘口径一尺三璋之勺形如圭瓉勺即瓉也璋其柄也头如矢鋭而穿物曰射其勺以金为之鼻者勺流也流者所以流鬯也衡者勺径也据周礼内宰职云大祭祀后祼献则赞先儒谓王行初祼后行亚祼其或后有不与则大宗伯摄之故祭统云君执圭瓉祼尸大宗执璋瓉亚祼是也而诸臣则又有助祼将之事者观小宰职云凡祭祀赞祼将之事是可见助行祼事不独一人矣沈括云璋圭之半体也合之则成圭王左右之臣合体一心趣乎王者也疏义云圭首鋭一圭中分为二璋奉于王前则其中分处向王类乎人之鞠躬内向而归心也】
　　蕙田案小宗伯郑注云天子圭瓉诸侯璋瓉王制孔疏若未赐圭瓉则用璋瓉此左右奉璋是文王为诸侯时之礼非指后祼亦非大宗伯摄行亚祼注疏家泛引亚祼以璋瓉为説未确
　　国语鲁语鲁饥文仲以鬯圭如齐告籴
　　白虎通九锡之礼孝道备者锡以秬鬯圭瓉宗庙之盛礼也玉以象徳金以配情芬芳条鬯以通神灵玉饰其末君子之性金饰其中君子之道金者和之至也玉者徳美之至也鬯者芬香之至也君子有玉瓉秬鬯乎
　　周礼春官肆师及果筑鬻【鬻音煮　注果筑鬻者所筑鬻以祼也郑司农云筑煮筑香草煮以为鬯　疏谓于宗庙有祼案礼记杂记筑郁臼以椈杵以梧而筑郁金煮以和秬鬯之酒以泲之而祼矣但郁人自掌郁此又掌之者彼官正职此肆师察其不如仪者也】
　　礼记杂记畅臼以椈杵以梧【注所以捣郁也椈栢也疏畅者谓郁鬯也臼以椈杵以梧者谓捣鬯所用也椈栢也梧桐也谓以栢为臼以桐为杵捣郁鬯用栢臼桐杵为栢香桐洁白于神为宜】
