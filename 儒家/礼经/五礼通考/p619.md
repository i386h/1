<!-- { "loadSidebar": true } -->
　　仪礼士冠礼端裳黄裳杂裳可也缁带爵韠【注此莫夕于朝之服端即朝服之衣易其裳耳上士裳中士黄裳下士杂裳杂裳者前后黄玉藻曰韠君朱大夫素士爵韦　疏此莫夕于朝之服者当是莫夕于君之朝服也案玉藻云君朝服以日视朝于内朝夕深衣祭牢肉是君朝服朝服夕服深衣矣下又云朝端夕深衣朝时所服与君不同故郑注云谓大夫士也则彼朝端夕深衣是大夫士家私朝也若然大夫士既服端深衣以听私朝矣此服注云莫夕于朝之服是士向莫之时夕君之服必以莫为夕者朝礼备夕礼简故以夕言之也若卿大夫莫夕于君当亦朝服矣云端即朝服之衣易其裳者上云冠朝服缁带素韠此端亦缁带彼云朝服即此端也但朝服亦得名端故论语云端章甫郑云端诸侯视朝之服耳皆以十五升布为缁色正幅为之同名也云易其裳者彼朝服素韠韠同裳色则裳亦素此既易其裳以三等裳同爵韠则亦易之矣不言者朝服言素韠不言裳故须言易彼言素韠此云爵韠于文自明故不言易也云君朱大夫素士爵者韠之韦色也云君朱者见五等诸侯则天子亦朱矣韠同裳色则天子诸侯朱裳士言爵则此经爵韠亦一也以其裳有三等爵亦杂色故同爵韠若然大夫素裳则与朝服不异者礼穷则同也】
　　端黑屦青絇繶纯纯愽寸【注屦者顺裳色端黒屦以裳为正也絇之言拘也以为行戒状如刀衣鼻在屦头繶缝中紃也纯縁也三者皆青愽广也　疏端有裳黄裳杂裳经惟云端黒屦与裳同色不取黄裳杂裳故云以裳为正也】
　　【周礼屦人贾疏繶是牙底相接之缝缀绦于其中絇谓屦头以绦为鼻纯谓以绦为口缘】
　　特牲馈食礼主人冠端【注冠端冠端下言者冠有不端者　疏冠有不端者不端则朝服也对文则端有纁裳裳黄裳杂裳若朝服缁布衣而素裳但六入为七入为缁大判言之缁衣亦名是以散文言之朝服亦名端论语云端章甫郑云端端也诸侯日视朝之服以端是正幅非直服名端六冕亦有端称礼记魏文侯曰吾端冕而听古乐是冕服正幅亦名端也】礼记玉藻朝端夕深衣【注谓大夫士也　疏大夫士以视私朝故服端若朝君之时则朝服也朝服其衣与端无异但其裳以素耳若大夫莫夕盖亦朝服其士则用端故士冠礼注云端士莫夕于朝之服是也其私朝及在家大夫士夕皆深衣也】
　　聂氏三礼图司服云斋有端张镒图云天子齐衣冠裳黒韠素带朱绿终辟佩白玉黒舄赤絇繶纯诸侯惟佩山玉为别燕居朱裳朱韠赤舄黒絇繶纯卿大夫素裳上士裳中士黄裳下士杂裳前后黄大夫以上朝夕服之惟士夕服之夕者若夕晡上视事耳
　　蕙田案大夫士朝朝于君皆朝服其夕见君大夫则朝服士则端若大夫士夕视事于私朝亦服深衣不服端也今如礼图所云大夫以上燕居朝夕服端既与玉藻夕深衣之文违牾又云惟士夕服之则士朝所服者又何衣耶
　　陈氏礼书端齐服也诸侯与士以为祭服玉藻端以祭特牲冠端是也大夫士以为私朝之服玉藻朝端是也天子至士亦以为燕服玉藻天子卒食端以居内则事父母端韠绅是也然则端衣所用固不一矣若夫朝服天子以素诸侯以缁未闻以端也端皆裳或黄裳杂裳可也未闻以素裳也郑氏释仪礼谓端即朝服之衣易其裳耳释玉藻曰朝服冠端素裳此説无据
　　蕙田案端之名见于三礼者不一其以为齐服者周礼司服云齐服有端素端是也其以为祭服者特牲馈食礼主人冠端是也天子诸侯祭服皆冕杂记大夫冕而祭于公弁而祭于己士弁而祭于公冠而祭于己然则端以祭惟士则然玉藻诸侯端以祭郑氏破端为冕其説原不可易陈用之据此谓诸侯祭服有端真大惑矣其以为朝服者大夫士私朝为然玉藻朝端是也若士夕见君则亦服之以夕礼简于朝士卑于大夫故不服朝服而服端郑注仪礼谓莫夕于朝之服是也其以为燕服者玉藻天子卒食端以居内则子事父母端韠绅是天子以至士皆得服之但天子燕居则朝夕并服端诸侯以下皆夕深衣则惟朝服之为不同耳朝服之缁衣与端同制葢缁之与犹纁之与黄缁衣可称衣纁裳亦可云黄裳其色相近故也朝服君臣皆素裳端服之裳则天子诸侯以朱大夫以素士有以以黄以杂之别其端衣与朝服同郑皆推校礼经诸文而得之陈氏以为无据亦非又案以上端服
　　右朝服
　　周礼春官巾车象路朱樊缨七就建大赤以朝【注象路以象饰诸末象路无钩以朱饰勒而已其樊及缨以五采罽饰之而七成大赤九旗之通帛以朝以日视朝　疏以日视朝者谓于路门外常朝之处乗之此虽据常朝而言至于三朝皆乗之】
　　夏官道仆掌驭象路以朝夕燕出入【注朝夕朝朝莫夕】
　　【呉氏澄曰朝见羣臣曰朝莫见曰夕燕谓自内外朝乗象路以还燕寝】
　　礼记玉藻大夫齐车鹿幦豹犆朝车鹿幦豹犆【注幦覆苓也犆读如直道而行之直直谓缘也臣之朝车与齐车同饰】
　　蕙田案巾车金路以封同姓象路以封异姓革路以封四卫木路以封蕃国贾疏凡五等诸侯所得路惟祭祀及朝天子乗之若齐吊及朝并朝夕燕出入可降一等然则诸侯视朝所乗之车同姓以象路异姓以革路四卫以下皆乗木路可知也卿大夫以下朝车经无明文玉藻纪大夫朝车有鹿幦豹犆之文亦未详何车但以巾车孤乗夏卿乗夏缦大夫乗墨车士乗栈车考之则卿大夫朝车应即此四等之车也
　　右朝车
　　周礼春官大史颁告朔于国【注天子颁朔于诸侯诸侯藏之祖庙至朔朝于庙告而受行之　疏案礼记玉藻诸侯皮弁听朔于太祖太祖即祖庙也诸侯约天子故县之于中门帀日敛之藏之于祖庙月朔用羊告而受行之此经及论语称告朔玉藻谓之听朔春秋谓之视朔视朔者人君入庙视之告者使有司读祝以言之听者听治一月政令所从言之异耳】
　　蕙田案玉藻皮弁以听朔于太庙贾疏引作太祖小异
　　闰月诏王居门终月【注门谓路寝门也郑司农云月令十二月分在青阳明堂总章堂左右之位惟闰月无所居居于门故于文王在门谓之闰　疏明堂路寝及宗庙皆有五室十二堂四门十二月聼朔于十二堂闰月各于时之门故太史诏告王居路寝门若在明堂告事之时立行祭礼无居坐之处若在路寝堂与门聼事之时各居一月故立居门终月】
　　礼记月令孟春之月天子居青阳左个【注所以顺时气也青阳左个大寝东堂北偏　疏北偏近北也然则此是明堂北偏而云大寝者欲明明堂与大庙大寝制同故兼明于明堂聼朔竟次还大庙次还大寝也然云东堂则知聼朔皆堂不于五角之室中也】
　　仲春之月天子居青阳大庙【注青阳大庙东堂当大室】
　　季春之月天子居青阳右个【注青阳右个东堂南偏】
　　孟夏之月天子居明堂左个【注明堂左个大寝南堂东偏】
　　仲夏之月天子居明堂大庙【注明堂大庙南堂当大室】
　　季夏之月天子居明堂右个【注明堂右个南堂西偏】
　　中央土天子居大庙大室【注大庙大室中央室也　疏案考工记云周人明堂东西九筵南北九歩凡室二筵则五室并皆二筵无大小也今中央室称大室者以中央是土室土为五行之主尊之故称大以夏后大室则四旁之室皆南北三歩东西三歩三尺中央土室南北四歩东西四歩四尺则周之明堂亦应土室在中央大于四角之室也但文不具耳】
　　孟秋之月天子居总章左个【注总章左个大寝西堂南偏】
　　仲秋之月天子居总章大庙【注总章大庙西堂当大室】
　　季秋之月天子居总章右个【注总章右个西堂北偏】
　　孟冬之月天子居堂左个【注堂左个北堂西偏】
　　仲冬之月天子居堂大庙【注堂大庙北堂当大室】
　　季冬之月天子居堂右个【注堂右个北堂东偏】
　　蕙田案明堂与大寝不同制辨详吉礼明堂门
　　玉藻天子端听朔于南门之外闰月则阖门左扉立于其中【注南门谓国门也天子庙及路寝皆如明堂之制明堂在国之阳每月就其时之堂而听朔焉卒事反宿于路寝亦如之闰月非常月也听其朔于明堂门中还处路寝门终月凡听朔必以特牲告其帝及神配以文王武王　疏云每月就其时之堂而听朔焉者月令孟春居青阳左个仲春居青阳大庙季春居青阳右个以下所居各有其处是每月就其时之堂也云闰月非常月也者案文六年云闰月不告月犹朝于庙公羊云不告月者何不告朔也曷为不告朔天无是月也闰月矣何以谓之天无是月是月非常月也何休云不言朔者闰月无告朔礼也谷梁之义与公羊同左氏则闰月当告朔案异义公羊説每月告朔朝庙至于闰月不以朝者闰月残聚余分之月无正故不以朝经书闰月犹朝庙讥之左氏説闰以正时时以作事事以厚生生民之道于是乎在不告闰朔弃时政也许君谨案从左氏説不显朝庙告朔之异谓朝庙而因告朔故郑驳之引尧典以闰月定四时成嵗闰月当告朔又云説者不本于经所讥者异其是与非皆谓朝庙而因告朔似俱失之朝庙之经在文六年冬闰月不告月犹朝于庙辞与宣三年春郊牛之口伤改卜牛牛死乃不郊犹三望同言犹者告朔然后当朝庙郊然后当三望今废其大存其细是以加犹讥之论语曰子贡欲去告朔之饩羊周礼有朝享之礼祭然则告朔与朝庙祭异亦明矣如此言从左氏説又以先告朔而后朝庙郑以公羊闰月不告朔为非以左氏告朔为是二传皆以先朝庙而因告朔二者皆失故郑云其是与非皆谓朝庙而因告朔俱失之也郑必知告朔与朝庙异者案天子告朔于明堂其朝享从祖庙下至考庙故祭法云曰考庙曰王考庙皆月祭之是也又诸侯告朔在太庙而朝享自皇考至考故祭法云诸侯自皇考以下皆月祭之是告朔与朝庙不同又天子告朔以特牛诸侯告朔以羊其朝享各依四时常礼故用太牢故司尊朝享之祭用虎蜼大尊山尊之等是其别也云听其朔于明堂门中还处路寝门终月者以闰非常月无恒居之处故在明堂门中案太史云闰月诏王居门终月是还处路寝门终月谓终竞一月所听之事于一月中耳于寻常则居燕寝也故郑注太史云于文王在门谓之闰是闰月聼朔于明堂门反居路寝门皇氏云明堂有四门即路寝亦有四门闰月各居其时当方之门义或然也云凡听朔必以特牲告其帝及神配以文王武王者论语云告朔之饩羊注云天子特牛与以其告朔礼畧故用特牛案月令每月云其帝其神故知告帝及神以其在明堂之中故知配以文王武王之主亦在明堂以泛配五帝或以武王配五神于下其义非也】
　　张子曰据玉藻天子听朔于明堂诸侯则于太庙就藏朔之处告祖而行
　　【马氏晞孟曰告朔于庙明其受之于祖也听朔于南门之外明其受之于天也】
