<!-- { "loadSidebar": true } -->
　　郑氏锷曰先儒以四类为日月星辰攷之书云类于上帝惟天神则类而祭之以其神非一故也日出于东月始乎西其类宜于东西司中司命阳也其类宜于南雨师水也其类宜于北先儒以风师亦在西郊恐不然也五行箕星好风箕东方之宿也西则违其方位岂理哉
　　蔡氏徳晋曰四望之兆本有定方其四类之兆则日出于东故兆于东郊月生于西故兆于西郊其北斗五星二十八宿北辰十二辰则嵗星及析木大火夀星三辰东方苍龙七宿兆于东郊荧惑镇星及鹑尾鹑火鹑首三辰南方朱鸟七宿兆于南郊太白及实沈大梁降娄三辰西方白虎七宿兆于西郊北辰北斗辰星及娵訾枵星纪三辰北方武七宿兆于北郊也
　　蕙田案以上后郑日月星辰为四类之说
　　华氏鸣翁曰四类即大宗伯以疈辜祭四方百物者蕙田案以上华氏四方百物为四类之说
　　蔡氏徳晋曰小宗伯四郊之兆有四类者何也类如伦类之类易云方以类聚物以羣分有若曰圣人之于民亦类也故物与物为类人与人为类四类者四郊各为一坛以祀一方之人鬼物鬽也郑司农云四类三皇五帝九皇六十四民咸祀之此专以人鬼言也华鸣翁云四类即大宗伯以疈辜祭四方百物者此専以物鬽言也合考之而四类之义明矣类祭之神有四一曰报祀古昔君臣圣贤有功徳于民者所谓盛徳必百世祀也二曰厉祀古昔王侯之无后者祭法王祀泰厉诸侯祀公厉王制天子诸侯祭因国之在其地而无主后者是也三曰酺祭族师春秋祭酺康成注酺者民物灾害之神若人鬼之步蝝螟之步也四曰蜡祭郊特牲蜡也者索也嵗十二月合聚万物而索飨之也天子大蜡八主先啬而祭司啬享农及邮表畷祭坊与水庸迎猫迎虎是也四类之坛凖四望坛之例去王城十里当季辰之位辰戌丑未是也垣之外垣方九十步内为方壝壝之内相并为方坛四皆一成广五歩崇四尺四阶阶二等坛上无木主祭时以帛为位而书神之名号祭毕则焚之也郑康成以四类为日月星辰运行无常以气类为之位则不宜在四望之下盖兆五帝则天神也四望则地示也四类则人鬼物鬽也此皆坛兆之在四郊者也上文左宗庙右社稷此庙坛在国中王宫之内者下文兆山川丘陵坟衍各因其方则坛兆之在四方者以自近而远为序也
　　蕙田案以上蔡氏报祀厉祀酺祭蜡祭为四类之说
　　右四类兆
　　高禖
　　蕙田案月令仲春之月鸟至以太牢祀髙禖乃礼天子所御带以弓韣授以弓矢于髙禖之前说者谓祀髙禖以祈子弓韣弓矢男子之祥也诗大雅克禋克祀以弗无子商颂天命鸟降而生商二诗推本稷契之生由于祈祀髙禖而得其日以鸟至故云天命鸟降而生商说者以为稷母履大人迹而有身契母吞鳦卵而有身非也然则高禖之礼上古有之秦汉以后无常祀每因皇嗣艰难则立髙禖以祈嗣焉
　　礼记月令仲春之月鸟至至之日以太牢祀于髙禖天子亲往【注鸟燕也燕以施生时来巢人堂宇而孚乳嫁娶之象也媒氏之官以为候髙辛氏之世鸟遗卵娥简吞之而生契后王以为媒官嘉祥而立其祠焉变媒言禖神之也　疏案蔡邕以为禖神是髙辛已前旧有高者尊也谓尊髙之禖不由髙辛氏而始有高禖又生民及鸟毛诗传云姜嫄从帝而祀于郊禖又云简狄从帝而祈于高禖则是姜嫄简狄之前先有禖神矣而此注立髙辛氏为禖神是高辛氏以前未有禖神参差不同也】
　　蕙田案注疏不同疏为较长
　　后妃帅九嫔御乃礼天子所御带以弓韣授以弓矢于高禖之前【注御谓从往侍祠周礼天子有夫人有嫔有世妇有女御独云帅九嫔举中云也天子所御谓令有娠者于祠太祝酌酒饮于髙禖之庭以神恵显之也带以弓韣授以弓矢求男之祥也王居明堂礼曰带以弓韣礼之禖下其子必得天材　疏祭高禖既毕祝官乃礼接天子所御幸有娠之人谓酌酒以饮之饮酒既毕乃属带此所御之人以弓韣又授之以弓矢于高禖之前而北面也礼此所御之人于禖神之前禖在坛上御者在下故云禖下以祭神必降福故云其子必得天材】
　　【方氏慤曰后妃与闗雎所称同义九嫔御者九嫔与九御也御即女御也女御八十一人每九人则属一嫔故谓之九御言九嫔则包夫人言九御则包世妇矣以周官内宰考之故知其如此天子所御谓御而幸之者亦见曲礼琴瑟不御解礼谓酌之以酒也射者男子之事弓矢者男子之祥也男子生而悬弧者以此韣则弓衣也带以弓韣者示其有能受之资也授以弓矢者予之以所求之祥也】
　　诗商颂鸟天命鸟降而生商【传鸟鳦也春分鸟降汤之先祖有娀氏女简狄配高辛氏帝帝率与之祈于郊禖而生契故本其为天所命以鸟至而生焉　疏毛以为契母简狄于春分鸟至日祈于高禖而生契封商后世有此殷国今以髙宗有国本而美之释鸟云燕燕鳦也色故又名为鸟毛氏不信谶纬以天无命鸟生人之理而月令仲春云是月也鸟至之日以太牢祀于高禖天子亲往后妃率九嫔御鸟降之日有祀郊禖之礼也大戴礼帝系篇说帝喾卜其四妃之子皆有天下云有娀氏女简狄则契为髙辛之子简狄髙辛之妃而云鸟至生商则是以鸟至日祈而得之也故以为春分鸟降汤之先祖简狄祈郊禖而生契也鸟以春分而至气候之常非天命之使生契但天之生契将令王有天下故本其欲为天所命以鸟至而生焉记其祈福之时美其得天之命故言天命鸟使下生商也鸟之来非从天至而谓之降者重之若自天来然月令季春戴胜降于桑注云是时指在桑言降者若始自天来重之故称降也】
　　【朱子集传鸟鳦也春分鸟降髙辛氏之妃有娀氏女简狄祈于髙禖鳦遗卵简狄吞之而生契其后世遂为有商氏以有天下事见史记】
　　【欧阳氏修曰天命鸟降而生商毛氏之说以今人情物理推之事不为怪宜其有之而郑谓吞鳦卵而生契者怪妄之说也秦汉之间学者喜为异说郑学博而不知统又特喜谶纬诸书故于怪说尤笃信由是言之义当从毛】
　　【严氏粲曰契母简狄于春分鸟至之日祈于髙禖而生契故推本言之】
　　【何氏楷世本古义曰鸟生商其语近竒而事甚无怪毛氏之说正矣乃诗纬含神雾则云契母有娀浴于丘之水睇鸟衔卵过而坠之契母得而吞之遂生契中候契握则云鸟翔水遗卵流娀简吞之生契封礼纬则云契姓子氏以其母吞鳦子而生纷纷语怪逓相祖述总不外吞卵一说而甚且以契为无父娀非喾妃如刘向列女传曰契母简狄者有娀氏之长女也当尧之时与其妺姊浴于丘之水有鸟衔卵过而坠之五色甚好简狄与其妺姊竞往取之简狄得而含之误而吞之遂生契焉王嘉拾遗记曰商之始也有神女简狄逰于桑野见黒鸟遗卵于地有五色文作八百字简狄拾之贮以玉筐覆以朱绂夜梦神母谓之曰尔懐此卵即生圣子以继金徳狄乃懐一年而有娠经十四月而生契祚以八百叶卵之文也虽遭旱厄后嗣兴焉谯周则谓契生尧代舜始举之必非喾子以其父微故不著名罗泌辟之云世本大戴之书言昔帝喾卜四妃之子皆有天下而稷之后为周周人既上推后稷为喾子矣何所疑耶昔有娀氏有二女长曰东逖次曰建庇柬逖为喾次妃是为简翟故屈原云简翟在台喾何宜乙鸟致贻女何喜又曰髙辛之灵盛子遭乙鸟而致贻夫古书之存者其言简翟未甞不及于喾也若司马迁王逸亦既以简狄为喾妃矣而一则曰三人行浴因吞坠卵一则曰侍帝喾台上嘉坠卵而吞之总无以异于谶纬之说乃吕氏春秋更有异焉谓有娀氏有二佚女为之九成之台饮食必以鼓帝令燕往视之鸣若諡隘二女爱而争持之覆以玉筐少选发而视之燕遗二卵北飞遂不反善乎苏洵之言曰史载简狄吞卵生契为商始祖神竒怪滥不亦甚乎使圣人而有异于众庶也天地必将储隂阳之和积元气之英以生又安用此微禽之卵哉燕坠卵于前取而吞之简狄其防心乎欧阳修亦云东汉之间学者喜为异说谓髙辛氏之妃陈锋氏女感赤龙精而生尧简狄吞鳦卵而生契姜嫄履大人迹而生后稷髙辛四妃其三皆以神异而生子盖尧有盛徳稷契后世皆王天下数百年学者喜为之称述欲神其事故务为竒说也至帝挚无所称故独无说又蔡邕月令章句曰鸟感阳而至其来主为孚乳蕃滋故重其至日因以用事契母简狄盖以鸟至日有事髙禖而生契焉故诗曰天命鸟降而生商其说独与毛传合当汉之世而有能持正论如两人者正不多得若禇先生谓诗言契生于卵后稷人迹者欲见其有天命精诚之意耳鬼神不能自成须人而生奈何无父而生乎褚虽疑无父之说之非而未免惑于神怪感通之事未足称达识也虽然以朱子之素持正论而犹以吞卵为可信况其他哉契为商开基之祖故谓生契为生商】
　　蕙田案鸟生商之说毛以为祀髙禖郑以为吞鳦卵朱子兼用之欧阳以为义当从毛何氏以为毛孔说正是也
