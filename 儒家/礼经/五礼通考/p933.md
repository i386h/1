<!-- { "loadSidebar": true } -->
　　【王氏应麟曰四月秀葽诸儒不详其名惟说文引刘向说以为苦葽曹氏以尔雅本草证之知其为逺志钱氏天锡曰因天时之变而物化随之寒于冬而萌于夏豳民早计如此盖不止履霜而知坚氷矣何氏楷曰于貉徃祭貉也案周礼大司马之职中冬教大闵有司表貉于陈前旧说貉师祭也立表以祭故谓之表貉周人将猎则先祭貉故谓猎为貉穆天子传曰天子猎于漆泽于是得白狐元貉焉以祭于河宗此周礼猎祭貉之騐也】
　　五月斯螽动股六月莎鸡振羽七月在野八月在宇九月在户十月蟋蟀入我牀下【传斯螽蚣蝑也莎鸡羽成而振讯之　笺自七月在野至十月入我牀下皆谓蟋蟀也言此三物之如此着将寒有渐非卒来也】穹窒熏防塞向墐户【笺为此四者以备寒】嗟我妇子曰为改嵗入此室处【笺嵗终而一之日觱发二之日栗烈当避寒气而入所穹窒墐户之室而居之至此而女功止】
　　【朱子曰斯螽莎鸡蟋蟀一物随时变化而异其名动股始跃而以股鸣也振羽能飞而以翅鸣也宇檐下也暑则在野寒则依人】
　　【杨氏时曰尧命羲和以昏中之星正四时鸟兽氄毛希革之类为之应七月所陈以仓庚鸣鵙为蚕绩之候以秀葽其获陨防为取皮之候以斯螽蟋蟀为处室之候亦此意也】
　　蕙田案尔雅释虫及陆玑诗疏斯螽莎鸡蟋蟀三者实非一类斯螽亦名蜤螽亦名蚣蝑周南所云螽斯是也莎鸡尔雅谓之天鸡亦名酸鸡罗愿以为即络纬今人呼为络丝娘者是也蟋蟀一名促织一名蜻蛚月令季夏云蟋蟀居壁是从壁内出在野唐风云蟋蟀在堂是从野入居室内此云入我牀下与唐风云在堂者相合先言在野在宇后言蟋蟀入我牀下互文见义也朱传谓一物随时而异名殊不然
　　六月食郁及薁七月亨葵及菽八月剥枣十月获稻为此春酒以介眉夀【传鬰棣属薁蘡奠也剥击也　笺既以郁薁及枣助男功又获稻而酿酒以助其养老之具】七月食瓜八月断壶九月叔苴采荼薪樗食我农夫【传壶瓠也叔拾也苴麻子也樗恶木也　笺瓜瓠之畜麻实之糁干荼之菜恶木之薪亦所以助男养农夫之具】
　　朱子曰此章果酒嘉蔬以供老疾奉宾祭瓜瓠苴荼以为常食少长之义丰俭之节然也
　　【严氏粲曰优老而薄牡豳俗之厚也】
　　九月筑圃【传春夏为圃秋冬为　笺圃同地自物生之时耕治之以种菜茹至物尽成熟筑坚以为】十月纳禾稼黍稷重穋禾麻菽麦【传后熟曰重先熟曰穋笺治于而内之囷仓也】嗟我农夫我稼既同上入执宫功【传出为下入为上　笺于是时男之野功毕】昼尔于茅宵尔索绹【笺女当昼日徃取茅归夜作绞索以待时用】亟其乘屋其始播百谷【传乘升也】
　　【朱子曰宫邑居之宅也古者民受五亩之宅二亩半为庐在田春夏居之二亩半为宅在邑秋冬居之功葺治之事也或曰公室官府之役也古者用民之力嵗不过三日】
　　二之日凿氷冲冲三之日纳于凌隂四之日其蚤献羔祭韭【传氷盛水腹则命取氷于山林　笺上章备寒故此章备暑后稷先公礼教备也】九月肃霜十月涤朋酒斯飨曰杀羔羊【传肃缩也霜降而收缩万物涤功毕入也】跻彼公堂称彼兕觥万夀无疆
　　张子曰此章见民忠爱其君之甚既劝趋其藏氷之役又相戒速毕功杀羊以献于公举酒而祝其夀也
　　右时令上

　　五礼通考卷一百九十九
<经部,礼类,通礼之属,五礼通考>
　　钦定四库全书
　　五礼通考卷二百
　　刑部尚书秦蕙田撰
　　嘉礼七十三
　　观象授时
　　礼记月令【疏案郑目録云名曰月令者以其纪十二月政教之所行也本吕氏春秋十二月纪之首章也以礼家好事抄合之后人因题之名曰礼记言周公所作其中官名时事多不合周法此于别録属明堂隂阳此卷所出解者不同案吕氏春秋篇首皆有月令与此文同是一证也又周无太尉惟秦官乃有太尉此月令云乃命太尉是官名不合周法二证也又秦以十月建亥为嵗首而月令云为来嵗受朔日即是九月为嵗终十月为受朔是时不合周法三证也又周有六冕郊天迎气则用大裘乘玉辂建太常日月之章而月令服饰车旂并用时令是事不合周法四证也然案秦始皇十六年并天下以十月为嵗首时不韦已死五年不韦不得以十月为正又周书先有月令篇何得云不韦所造又秦并天下立郡何得云诸侯秦以好兵杀害毒被天下何能布徳施惠春不典兵郑必谓不韦作者不韦集诸儒所作为一代大典亦采择善言遵立旧章但秦自不能依行何怪不韦所作也秦为水位其来已久案文公获黑龙以为水瑞何怪未平天下前不以十月为嵗首乎】
　　陆氏德明曰此是吕氏春秋十二月纪之首后人删合为此记蔡伯喈王肃云周公所作
　　张子曰月令大率秦法然采三代之文而为之不无古意　月令尽有美意未易可破若春行赏秋行刑止举大纲如此如云冬日则饮汤夏日则饮水岂曰冬日不得饮汤夏日不得饮水也
　　【马氏晞孟曰律象日月星辰敬授民时自尧以来未之有改也舜齐七政周用五纪其究一也盖日月星辰之徃来不穷进退相代终始相循天以是命万物而人奉之为令亦因是也夏之政典先时与不及时其罪至于杀盖欲百官万民谨其令而顺承之也月令一书亦后儒祖先王之余而傅会成之髙氏曰月令一篇大体与洪范相通初一曰五行即月令金木水火土之运也次三曰农用八政即月令之劝课农桑聚畜财货祭祀神祗安养民居习合礼乐逐捕奸慝敬礼賔客简练师徒之意也次四日协用五纪即月令嵗月日星辰厯数之事也次六曰又用三德即月令布德行惠戮有罪严断刑以顺天时者也次七曰明用稽疑即月令命大史衅防占兆审卦吉凶是也次八曰念用庶徴即月令之风雨寒燠各以时若草木昆虫各以时遂皆休徴也每时令错行而有焱风暴雨大旱凶荒之类皆休徴也次九曰向用五福即月令养衰老礼贤者行爵出禄必推所尊礼者也至于威用六极即时令失宜民多疾疫迁徙流亡之类是也若夫人君于二至之时尽斋戒之诚止声色薄滋味节嗜欲定心气则所以涵养此心一毫无累俾视听言貌思之间有肃又哲谋圣之德而所谓五皇极者即月令每月之发政施令毋有不当毋有枉挠毋有差贷毋有阿党举归于大中至正者皆是也然则合而论之谓之洪范散而举之谓之月令故月令所以着入六经垂训万世者其在斯乎】
　　【蔡氏德晋曰周礼内宰上春诏王后帅六宫之人而生穜稑之种而献之于王人上春衅祭先卜筮人上春相筮牧师孟春焚牧大司马仲春教振旅罗氏仲春罗春鸟献鸠以养国老行羽物媒氏仲春令会男女籥章仲春昼逆暑内宰仲春诏后帅内外命妇治蚕于北郊司爟季春出火大司马仲夏教茇舍山虞仲夏斩隂木大司乐夏日至于泽中方丘祭地司裘仲秋献良裘王乃行羽物籥章仲秋夜迎寒司裘季秋献功裘以待颁赐司爟季秋内火小司冦孟冬祀司民献民数于王王拜受之大司马仲冬教大阅大司乐冬日至于地上圜丘祀天占梦季冬聘王梦献吉梦于王王拜而受之乃令萌干四方以赠恶梦皆月令所未及】
　　蕙田案周官为朝廷政治之典章藏于天府民间多未之见故孔子问礼必于柱下史官及汉灭秦萧何收图籍亦藏之秘阁至刘歆
　　校书始得而上之不韦春秋祗集鲁诸生所为宜其未及也
　　孟春之月日在营室昏参中旦尾中其日甲乙【注甲孚甲乙之言轧也】其帝太皥其神勾芒其虫鳞【注象物孚甲将解鳞龙蛇之属】其音角律中太簇其数八【注木生数三成数八言八者举其成数】其味酸其臭羶其祀户祭先脾东风解冻蛰虫始振鱼上氷獭祭鱼鸿鴈来【注皆记时也夏小正正月启蛰鱼陟负氷汉始亦以惊蛰为正月中】天子居青阳左个乘鸾路驾仓龙载青旂衣青衣服仓玉食麦与羊其器疏以达【注皆所以顺时气也麦实有孚甲属木羊火畜也时尚寒食之以安性也器疏者刻镂之象物当贯土而出也】是月也以立春先立春三日大史谒之天子曰某日立春盛德在木天子乃齐立春之日天子亲帅三公九卿诸侯大夫以迎春于东郊还反赏公卿诸侯大夫于朝命相布德和令行庆施惠下及兆民庆赐遂行毋有不当乃命大史守典奉法司天日月星辰之行宿离不贷毋失经纪以初为常是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝借天子三推三公五推卿诸侯九推反执爵于大寝三公九卿诸侯大夫皆御命曰劳酒是月也天气下降地气上腾天地和同草木萌动【注此阳气蒸达可耕之也】王命布农事命田舍东郊皆修封疆审端径术【注田谓田畯主农之官也舍东郊顺时气而居以命其事也术周礼作遂夫间有遂遂上有径】善相邱陵阪险原隰土地所宜五谷所殖以教道民必躬亲之田事既饬先定凖直农乃不惑【注说所以命田舎东郊之意也】是月也命乐正入学习舞乃修祭典命祀山林川泽牺牲毋用牝【注为伤妊生之类】禁止伐木【注盛德所在】母覆巢毋杀孩虫胎夭飞鸟毋麛毋卵【注为伤萌幼之类】毋聚大众毋置城郭【注为妨农之始】揜骼埋胔【注谓死气逆生也】是月也不可以称兵称兵必天殃兵戎不起不可从我始毋变天之道毋絶地之理毋乱人之纪孟春行夏令则雨水不时草木早落国时有恐【注已之气乘之也】行秋令则其民大疫猋风暴雨总至藜莠蓬蒿并兴【注甲之气乘之也】行冬令则水潦为败霜雪大摰首种不入【注亥之气乘之也　疏从上以来论当月施令之事若施之顺时则气序调释若施令失所则灾害滋兴故此论政失致灾之事】
　　【皇氏侃曰金木水火得土而成水数一得土数五故六火数二得土数五为成数七木数三得土数五为成数八金数四得土数五为成数九】
　　【陈氏祥道曰日以辰为子辰以日为母母为干子为支月令言日而不言辰者以辰统于日故也古者祭祀必有配四时迎气不可以无配也五帝以德五神以功】
　　【马氏晞孟曰味生于形臭生于气故形成而后有味气化而后有臭春以阳中生木木成形而曲直曲直作酸故其味酸物以木化则其气为羶秋以隂中生金金成形而从革从革作辛故其味辛物以金化则其气为腥夏以阳极生火火成形而炎上炎上作苦故其味苦物以火化则其气为焦冬以隂极生水水成形而润下润下作醎故其味醎物以水化则其气为朽中央以隂阳之中气生土土成形而可以稼穑稼穑作甘故其味甘物以土化则其气为香土主四时而分王焉故五味以甘为主五臭以香为主方氏慤曰冻结于重隂之时东风盖发散之气也东风既解冻则物之藏于宻者起而振潜于深者跃而上矣德令庆惠出于君而布和行施以下及者相也德主于宣利故曰布令贵于无乖故曰和庆则必致用故曰行恵则必有与故曰施庆主礼施主物度土而积谓之封界画以守谓之疆封疆久则壊故曰修髙曰邱平而可陵曰陵陂而不平曰阪水所行曰险广平曰原下湿曰隰所宜若山林宜皂川泽宜所殖若黍宜髙燥稌宜下湿教之使能其事道之使达其理十有二月之令行乎天地之间人君奉之以成位乎中也苟当此一月之中而行彼三时之令则是变天之道絶地之理乱人之纪矣故三者之灾以类应焉何也气之所召者然耳】
