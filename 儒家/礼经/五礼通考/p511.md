<!-- { "loadSidebar": true } -->
　　文公二年八月丁卯大事于太庙跻僖公【注跻升也僖公闵庶兄继闵而立庙坐宜次闵下今升在闵上故书而讥之】　左氏传逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪懈享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼为其姊亲而先姑也仲尼曰臧文仲不仁者三不知者三下展禽废六关妾织蒲三不仁也作虚器纵逆祀祀爰居三不知也【注僖是闵兄不得为父子尝为臣位应在下今居闵上故曰逆祀臣继君犹子继父帝乙防子父厉王郑桓公父二国不以帝乙厉王不肖而犹尊尚之疏礼父子异昭穆兄弟昭穆同故僖闵不得为父子同为穆耳当闵在僖上今升僖先闵故云逆祀二公位次之逆非昭穆乱也鲁语云将跻僖公宗有司曰非昭穆也弗忌曰我为宗伯明者为昭其次为穆何常之有如彼所言似闵僖异昭穆者位次之逆如昭穆之乱假昭穆以言之非谓异昭穆也若兄弟相代即异昭穆设令兄弟四人皆立为君则祖父之庙即已从毁知其礼必不然故先儒无作此说】　公羊传大事者何大祫也大祫者何合祭也其合祭奈何毁庙之主陈于太祖未毁庙之主皆升合食于太祖五年而再殷祭跻者何升也何言乎升僖公讥逆祀其逆祀奈何先祢而后祖也【注太祖周公之庙陈者就陈列太祖前升谓西上礼昭穆指父子近取法春秋恵公与庄公当同南面西上隐桓与闵僖亦当同北面西上继闵者在下文公縁僖公于闵公为庶兄置僖公于闵公上失先后之义故讥之传曰后祖者僖公以臣继闵公犹子继父故闵公于文公亦犹祖也自先君言之隐桓及闵僖各当为兄弟顾有贵贱耳自继代言之有父子君臣之道此恩义逆顺各有所施也】　谷梁传大事者何大是事也着祫尝祫祭者毁庙之主陈于太祖未毁庙之主皆升合祭于太祖跻升也先亲而后祖也逆祀也逆祀则是无昭穆也无昭穆则是无祖也无祖则无天也故曰文无天无天者是无天而行也君子不以亲亲害尊尊此春秋之义也【注旧说僖公闵公庶兄故文公升僖公之主于闵公之上耳僖公虽长已为臣矣闵公虽小已为君矣臣不可以先君犹子不可以先父故以昭穆父祖为喻寗曰即之于传则无以知其然若引左氏以释此传则义虽有似而于文不辨髙宗殷之贤王犹祭丰于昵以致雉雊之变然后率修常礼文公颠倒祖考固不足多怪矣亲谓僖祖谓庄　疏先亲而后祖亲谓僖公祖谓闵公也僖继闵而立犹子之继父故传以昭穆祖父为喻此于传文不失而范氏谓庄公为祖其理非也范云文公颠倒祖考则是僖在庄上谓之夷狄犹自不然况乎有道之邦岂其若是】
　　国语夏父弗忌为宗伯烝将跻僖公宗有司曰非昭穆曰我为宗伯明者为昭其次为穆何常之有有司曰夫宗庙之有昭穆也以世次之长幼而等胄之亲防也夫祀昭孝也各致齐敬于其皇祖昭孝之至也故工史书世宗祝书昭穆犹恐其逾也今将先祢而后祖自元王以及主癸莫若汤自稷以及王季莫若文武商周之烝也未尝跻汤与文武为不逾也鲁未若商周而改其常毋乃不可乎弗听遂跻之【注非昭穆谓非昭穆之次也父为昭子为穆僖为闵臣臣子一例而升闵上故曰非昭穆也明者为昭其次为穆明言僖有明徳当为昭闵次之当为穆也以僖为明而升之是先祢而后祖】
　　蕙田案昭穆之序百世不易兄弟同昭穆则同庙异室跻僖为先闵也兄弟叔侄之分不可以夺君臣而君臣不可以乱昭穆左传杜注孔疏说皆不刋详见前庙祧昭穆条下又案此鲁庙逆祀非礼也
　　春秋文公十有三年世室坏　公羊传世室鲁公之庙也【鲁公周公子伯禽】周公称太庙鲁公称世室羣公称宫【疏周公称太庙者即僖八年禘于太庙文二年大事于太庙是也鲁公称世室者即此经是也羣公称宫者即武宫炀宫之属是也】此鲁公之庙也曷为谓之世室世室犹世室也世世不毁也周公何以称太庙于鲁封鲁公以为周公也谷梁传大室屋坏者有坏道也讥不修也礼宗庙之
　　事君亲割夫人亲舂敬之至也为社稷之主而先君之庙坏极称之志不敬也
　　蕙田案此鲁不修庙非礼也
　　成公三年新宫灾三日哭　公羊传宣公之宫也【注以无新宫知宣公之宫庙】曷为谓之新宫不忍言也【注亲之精神所依而灾孝子隐痛不忍正言也谓之新宫者因新入宫易其西北角示昭穆相继代有所改更也】其言三日哭何【注指桓僖宫灾不言三日哭】庙灾三日哭礼也【注善得礼痛伤鬼神无所依归故君臣素缟哭之】
　　哀公三年左氏传五月辛卯桓宫僖宫灾孔子在陈闻火曰其桓僖乎【注言桓僖亲尽而庙不毁宜为天所灾疏礼诸侯亲庙四焉髙祖之父即当毁其庙计桓之于哀八世祖也僖六世祖也亲尽而庙不毁言其宜为天所灾也服防云季氏出桓公又为僖公所立故不毁其庙其意或然】　公羊传哀公三年五月辛卯桓宫僖宫灾此皆毁庙也其言灾何复立也何以书记灾也【注灾不宜立　疏谓其宫不宜立若曰以其不宜立故灾之然】
　　礼记明堂位鲁公之庙文世室也武公之庙武世室也【注此二庙象周有文王武王之庙也世室者不毁之名疏文世室者鲁公伯禽有文徳世世不毁其室故云文世室武世室者伯禽元孙武公有武徳其庙不毁故云武世室按成六年立武宫公羊左氏并讥之不宜立也又武公之庙立在武公卒后其庙不毁在成公之时作记之人因成王褒鲁遂盛美鲁家之事因武公其庙不毁遂连文而美之非实辞也】
　　【王氏安石曰此言尤不可信周公为鲁太祖而闲国实系鲁公其庙不毁固有此理然不可援文王为比也若夫武公乃伯禽元孙春秋之初毁庙复立季氏为之也且季氏立已毁之庙者有二炀公之庙毁而复立炀公以弟继兄者也武公之庙毁而复立武公舍长立少者也二者皆季氏不臣之心春秋书立武宫立炀宫以罪季氏郑不考其故乃曰世室者不毁之庙夫昭穆逓迁则毁武公之庙礼也世室既逺毁而复立非礼也而比之于武之世室亦甚乖春秋之防矣】
　　【陈氏礼书明堂位曰鲁公之庙文世室武公之庙武世室然武公之于鲁徇宣王立庶之非以阶鲁国攻杀之祸而丰功懿徳不着于世自武至闵其庙已在可迁之列矣春秋成公六年二月立武宫昭十五年有事于武宫左氏曰季文子以鞍之战立武宫公羊曰武宫者何武公也立者不宜立也葢武宫立于成公之时歴襄及昭积世不毁故记者得以大之欲以比周之文武也】
　　蕙田案此鲁紊庙制非礼也
　　诗鲁颂閟宫有侐实实枚枚【传閟闭也先妣姜嫄之庙在周常闭而无事孟仲子曰是禖宫也　笺閟神也姜嫄神所依故庙曰神宫疏毛以为将美僖公先言上述逺祖周人立姜嫄之庙常闭而无事欲说姜嫄又先述其庙言其在周则谓鲁无其庙以周立是非常故鲁不得有也笺以诗人之作睹事兴辞若鲁无姜嫄之庙不当先述閟宫又卒章云新庙奕奕奚斯所作发首言閟宫于末言新庙则所新之庙新此閟宫首尾相承于理为顺奚斯作之自然在鲁不宜独在周也且立庙而祭不宜以閟为名释诂云毖神慎也俱训为慎是閟神为神閟与毖字异音仝故閟为神也以其姜嫄神之所依故庙曰神宫凡庙皆是神宫以姜嫄之事说之于下故先言神宫以显之】
　　徂来之松新甫之柏是断是度是寻是尺松桷有舄路寝孔硕新庙奕奕奚斯所作孔曼且硕万民是若【传新庙闵公庙也有大夫公子奚斯者作是庙也】
　　荀子宥坐子贡观于鲁庙之北堂出而问于孔子曰乡者赐观于太庙之北堂未既辍还复瞻九葢被皆继邪彼有说邪匠过絶邪【注北堂神主所在也辍止也九当为北被当为彼传写悮耳葢音盍扇戸也皆继谓其材木断絶相接继也子贡问北盍皆继续彼有说邪匠过悮而遂絶之也家语作还瞻北葢皆断焉彼有说邪匠过之也王肃注云观北面之葢皆断絶也】孔子曰太庙之堂亦尝有说【注言旧曽说今则无也】官致良工因丽节文【注致极也官致良工谓初造太庙之时官极其良工良工则因随其木之美丽节文而裁制之所以断絶家语作官致良工之匠匠致良材尽其工巧葢贵之也杨氏曰家语作葢贵久矣尚有说也与此注少异】非无良材葢曰贵之也【非无良材大木不断絶者葢所以贵文饰也】附辨孔氏鲁有九庙
　　【王制孔疏鲁非但得立文王之庙又立姜嫄之庙及鲁公武公之庙并周公及亲庙除文王庙外犹八庙也】
　　蕙田案鲁禘祭文王以周公配即在周公庙中亦犹周禘帝喾于后稷之庙并未另立文王之庙谓鲁有姜嫄庙葢据閟宫颂赫赫姜嫄言之然诗乃追述鲁所由封而推本后稷之生以上及于姜嫄閟宫非祀姜嫄之诗鲁亦何縁有姜嫄之庙孔说非也武宫宫旋废旋立不在庙数鲁实有七庙耳
　　右鲁庙
　　孟子礼曰诸侯耕助以供齐盛夫人蚕缫以为衣服礼记曲礼国君下齐牛式宗庙【注按齐右职云凡有牲事则前马注云王见牲则拱而式又引曲礼云国君下宗庙式齐牛郑注周官与此文异熊氏曰下齐牛式宗庙文悮当以周礼齐右注为正宜云下宗庙式齐牛】
　　祭统先期旬有一日宫宰宿夫人夫人亦散斋七日致斋三日君致斋于外夫人致斋于内然后防于太庙君纯冕立于阼夫人副祎立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之君卷冕立于阼夫人副祎立于东房夫人荐豆执校执醴授之执镫尸酢夫人执柄夫人授尸执足夫妇相授受不相袭处酢必易爵明夫妇之别也
　　礼器天道至教圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此阴阳之分夫妇之位也君西酌牺象夫人东酌罍尊礼交动乎上乐交应乎下和之至也太庙之内敬矣君亲牵牲大夫赞币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也纳牲诏于庭血毛诏于室羮定诏于堂三诏皆不同位葢道求而未之得也设祭于堂为祊乎外故曰于彼乎于此乎
　　祭统既内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之俎八簋之实美物备矣昆虫之异草木之实阴阳之物备矣凡天之所生地之所长茍可荐者莫不咸在示尽物也外则尽物内则尽志此祭之心也
　　祭义君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也
　　文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明不寐有懐二人文王之诗也祭之明日明发不寐飨而致之又从而思之祭之日乐与哀半飨之必乐已至必哀
　　诗召南序采蘩夫人不失职也夫人可以奉祭祀则不失职矣【笺奉祭祀者采蘩之事也不失职者夙夜在公也】
