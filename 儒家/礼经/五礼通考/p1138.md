<!-- { "loadSidebar": true } -->
　　又案三代以下之兵制未有如府兵之善者也以二府统十二军以十二军统天下之十道六百三十四府中外相制上下相维势如臂指其利一士无失业可以省养兵之费其利二兵有定籍可以省召募之烦其利三无事则散耕有事则听调三代寓兵于农而府兵则寓农于兵夫寓农于兵是兵农虽分犹不分也其利四调发之时更代番休使天下无长征久戍之兵而民力不困其利五兵兴则命将兵罢则将归使将帅不得有其兵其利六兵不精者罪其折冲甚则罪其刺史责成既专则士皆素链其利七兵皆土著安居田亩顾恋宗族人自战家自守无逃亡转徙之患其利八府兵之中有番上宿卫者则天下之兵皆天子之兵也故天子无需乎禁兵而长上者不过百骑其利九防边屯戍不过以备府兵之不及而已故亦不专恃边兵而屯戍不过军镇守捉安得有尾大不掉之患其利十自府兵坏而方镇盛宗之西幸徳代之播迁所借以兴复者皆方镇力也能禁方镇之不强盛而逆命乎方镇既盛而天子之所恃以自卫者已无兵矣能不増置禁军而建立羽林龙武神防神武之纷纷乎是府兵既废之后方镇禁军二者皆有不得不盛之势而其为害也亦最大方镇之盛也甲兵险要财赋人民皆捐以委之而悍帅得挟兵权以刼天子禁军之盛也藏奸民蓄逋逃无胜兵而存空籍又诸军皆以宦官主之而中人得挟兵权以制天子僖宗以后方镇与宦官相为仇讐天子袒中人则召外衅袒籓镇则启内衅于是祸乱之起皆天子当之推其原则皆废府兵之故也説者谓一坏于张説之立彍骑再坏于鱼朝恩之专神防此非探本之论也府兵之法则诚善矣而法必须人以守之训链无法简阅不精则府兵弊弊故不得不改葢府兵耕战之兵也彍骑召募之兵也耕战之兵废则召募之兵起府兵之坏坏于天寳之怠荒非彍骑之过也
　　观承案三代以下军制以府兵为善而边卫之兵则以屯田为宜乃屯田始于汉而后来尚有行之者府兵成于唐初即坏于唐季遂一往而不可复矣编中推论府兵之十利俱凿凿中名实可与赵营平便宜十二防并读而追原府兵之坏由于天寳之惰荒尤为笃论焉
　　右唐军制
　　宋史兵志太祖太宗惩累朝籓镇跋扈尽收天下劲兵列营京畿于时天下山泽之利悉入于官帑庾充牣得以赡给而备时使其分营于外者则曰就粮就粮者本京师兵而使廪食于外故听擕家往其边防要郡须兵屯守即遣自京师故有驻泊屯驻之名制兵之额有四曰禁兵曰厢兵曰乡兵曰蕃兵分殿前侍卫总管司而籍藏枢宻院凡召募廪给训练屯戍拣选之政皆枢宻院掌之
　　蕙田案此宋军制总论
　　禁兵者天子之卫兵也殿前侍卫二司总之其最亲近扈从者号诸班直其次总于御前忠佐军头司皇城骐骥院皆以守京师备征伐其在外者非屯驻屯泊则就粮军也建隆元年诏殿前侍卫二司各阅所掌兵拣其骁勇升为上军老弱怯懦置剰员以处之诏诸州长吏选所部兵送都下以补禁旅之阙又选强壮卒定为兵様分送诸道其后代以木梃为高下之等散给诸州军委长吏都监等召募教习俟其精练即送阙下二年改左右雄捷左右骁武军并为骁防左右备征为云骑左右平逺为广招左右怀徳为怀顺
　　【文献通考至道初张洎奏曰汉高帝云吾以羽檄召天下兵未有至者孝武云吾初即位不欲出虎符发兵郡国知兵甲在外也惟南北军期门羽林以备天子扈从籓卫之用唐承隋制置十二卫府兵皆农夫也及罢府兵始置神武神防为禁军不过三数万人以备天子扈从藩卫而已禄山犯阙朝廷驱市人接战徳宗蒙尘扈驾者四百余骑兵甲散在郡国今天下甲卒数十万众战马数十万匹萃在京师本固邦彊国之利也】
　　蕙田案张洎之説葢指其初制而未见其流弊非笃论也
　　又案以上宋禁兵
　　厢兵者诸州之镇兵也内总于侍卫司一军之额有分数州者或一州之管兼屯数州者在京诸司之额五宣徽院以分给畜牧缮修之役而诸州则各以其事属焉
　　太宗鍳唐末方镇跋扈诏选州兵壮勇者悉部送京师以补禁卫余留本城本城虽或更戍然罕教阅类多给役而已
　　皇祐中河北水灾农民流入京东三十余万安抚使富弼募以为兵防其尤壮者得九指挥教以武技虽廪以厢兵而得禁兵之用且无骄横难制之患诏以其骑兵为教阅骑射威边歩兵为教阅壮武威勇分置青莱淄徐沂宻淮阳七州军征役同禁军
　　【陈氏傅良曰世言养兵之费自艺祖増置禁军始考之则不然案祥符天圣诸部郡额二百二十三总为本城而已则天下无禁兵也所谓禁兵者皆三司之卒分屯而更戍今之屯驻驻泊之名也是为就粮自元昊叛而西北有保毅王伦叛而东南有宣毅熙寜案天下厢军之籍五十万人而不足战于是教阅之法起教阅之兵因别为额排立在就粮禁军下由是禁军始遍天下此不可不辨】
　　文献通考嘉祐七年宰相韩上言祖宗时以兵定天下凡有征伐则募置事已则省并故兵日精而用不广今二虏虽号通好而西北屯边之兵常若待敌之至故竭天下之力而不能给不于此时先虑而速救之一旦边垂用兵水旱相继骇而图之不可及也又三路就粮之兵虽勇劲服习然边储踊贵常苦难赡若其数过多复有尾大不掉之患京师之兵虽杂且少精然漕于东南广而易供设其数多乃得强榦弱枝之势也祖宗时就粮之兵不甚多边垂有事则以京师兵益之其虑也深而其费也鲜愿诏枢宻院同三司量河北陜西河东及三司榷货务岁入金帛之数约可赡京师及三路兵马几何然后以可赡之数立爲定额额足罢募阙即增补额外数已尽而营数畸零则省并之既见定额则可以定某路马歩一营以若干人爲额仍请覈开宝至道天禧庆厯中外兵马之数葢开宝至道之兵太祖太宗以之定天下服四夷也天禧之兵真宗所以守成备豫也庆厯之兵乃西师后增置之数也以祖宗所养之兵视今数之多少则精冗易判裁制无疑矣于是诏中书枢宻院同议枢宻院掇祖宗以来兵数以闻葢开寳之籍总三十七万八千而禁军马歩十九万三千至道之籍总六十六万六千而禁军马歩三十五万八千天禧之籍总九十一万二千而禁军马歩四十三万二千庆厯之籍总一百二十五万九千而禁军马歩八十二万六千视前募兵寖多自是稍加裁制以为定额
　　蕙田案以上宋厢兵
　　宋史兵志乡兵者选自户籍或土民应募在所团结训练以为防守之兵也周广顺中防秦州税户充保毅军宋因之自建隆四年分命使臣往闗西道令调发乡兵赴庆州咸平四年令陜西系税人户家出一丁号曰保毅官给粮赐使之分番戍守五年陜西缘边丁壮充保毅者至六万八千七百七十五人时河北河东有神鋭忠勇强壮河北有忠顺强人陜西有保毅砦戸强人强人弓手河东陜西有弓箭手河北东陜西有义勇麟州有义兵川峡有土丁壮丁荆湖南北有弩手土丁广南东西有枪手土丁邕州有溪洞壮丁土丁广南东西有壮丁庆厯二年籍河北强壮得二十九万五千拣十之七为义勇且籍民丁以补其不足河东拣籍如河北法其后议者论义勇为河北伏兵以时讲习无待储廪得古寓兵于农之意惜其束于列郡止以为城守之备诚能令河北邢冀二州分东西两路命二郡守分领以时阅习寇至即两路义勇翔集赴援使其腹背受敌则河北三十余所常伏鋭兵矣朝廷下其议河北帅臣李昭亮等议曰昔唐泽潞留后李抱真籍户丁男三选其一农隙则分曹角射岁终都试以示赏罚三年皆善射举部内得劲卒二万既无廪费府库益实乃缮甲兵为战具遂雄视山东是时天下称昭义歩兵冠于诸军此近代之显効而或谓民兵祗可城守难备战阵非通论也但当无事时便分义勇为两路置官统领以张用兵之势外使敌人疑而生谋内亦摇动众心非计之得姑令在所防集训练三二年间武艺稍精渐习行阵遇有警得将臣如抱真者统驭制其阵队示以赏罚何敌不可战哉至于部分布列量敌应机繋于临时便宜亦难预图况河北河东皆边州之地自置义勇州县以时按阅耳目已熟行固无疑诏如所议治平元年宰相韩言古者籍民为兵数虽多而赡至薄唐置府兵最为近之后废不能复今之义勇河北几十五万河东几八万勇悍纯实出于天性而有物力资产父母妻子之所系若稍加练简与唐府兵何异陜西尝刺弓手为保捷河北河东陜西皆控西北事当一体请于陜西诸州亦防义勇止湼手背一时不无小扰终成长利天子纳其言乃遣籍陜西义勇得十三万八千四百六十五人于是三路乡兵惟义勇为最盛
　　宋史纪事本末熙寜中王安石行保甲法聨比其民以相保任十家为一保五十家为大保十大保为都保平日捕盗贼肄武事有事以为民兵元丰八年司马光上疏乞罢保甲曰兵出民间虽云古法然古者八百家才出甲士三人歩卒七十二人闲民甚多三时务农一时讲武不妨稼穑自两司马以上皆选贤士大夫为之无侵渔之患故卒乗辑睦动则有功今即乡村之民丁取一以为保甲授以弓弩教之战阵是农民半为兵也三四年来又令河北河东陜西置都教塲无问四时五日一教是三路稼穑之事几尽废也自唐开元以来民兵法壊城守战攻尽募长征兵士民间何尝习兵一旦畎亩之民皆戎服执兵奔驱满野耆旧叹息以为不祥事既草创调发无法比户骚扰不遗一家农民之劳如此终何所用哉若使之捕盗贼卫乡里则何必如此之多使之戍边境事征伐则彼逺方之民以骑射为业以攻战为俗自幼及长更无他务中国之民大半服田虽复授以兵械教之击刺在教塲中坐作进退有似严整若使之与敌人相遇鸣镝始交奔北溃败可以前料也岂不误国事乎
　　蕙田案以上宋乡兵
　　宋史兵志蕃兵者塞下内属诸部落团结以为籓篱之兵也西北边羗戎种落不相统一保塞者谓之熟户余谓之生户陜西则秦鳯泾原环庆鄜延河东则石隰麟府其大首领为都军主百帐以上为军主其次为副军主又有以功次补者其官职俸给有差
　　蕙田案此宋蕃兵
　　拣选之制自厢军升禁军禁军升上军上军升班直升上军及班直者皆临轩亲阅非材勇絶羣不以应余皆自下选补
　　蕙田案此论拣选迁补
