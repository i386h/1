<!-- { "loadSidebar": true } -->
　　蕙田案古者有上夀之辞无贺生辰之礼诗称跻彼公堂称彼兕觥万夀无疆又云虎拜稽首天子万夀人臣受恩于君无以报称惟有祝君夀考而已至生日之説自古无之惟隋髙祖仁夀二年诏六月十三日是朕生日宜令海内为武元皇帝元明皇后断屠唐太宗亦以生日幸庆善宫赋诗赐宴是帝皇称生日之始然未置酒称贺至宗因源乾曜张説之请以生日为千秋节御花萼楼受贺然御花萼楼则尚非正衙也且终唐之世惟穆宗文宗复行之其余诸帝率集沙门道士讲论祈福不称贺也五代晋汉周亦举上夀故事宋世圣节上夀或在紫宸殿或在垂拱殿或在崇徳殿较之正冬御乾元殿其礼犹杀也金史以元日圣诞上夀并为一仪则与元正礼等元明以来葢承用之唐宋辽金毎一帝必别立节名元则称天夀节或云圣诞节明则惟称万夀节焉
　　册府元唐宗以垂拱元年八月五日生于东都开元十七年八月癸亥以降诞之日大置酒张乐宴百寮于花萼楼下终宴尚书左丞相源乾曜右丞相张説率文武百官等上表曰臣闻圣人出则日月记其初王泽深则风俗传其后故少昊着流虹之感商汤本元鸟之命孟夏有佛生之供仲春修道祖之箓追始乐原其义一也伏惟开元神武皇帝陛下二气合神九龙浴圣清明总于玉露爽朗冠于金天月惟仲秋日在端午常星不见之辰祥光照室之期羣臣相贺曰诞圣之辰也焉可不以为嘉节乎比夫曲水禊亭重阳射圃五日防线七夕粉筵岂同年而语也臣等不胜大愿请以八月五日为千秋节着之甲令播于天下咸令宴乐休暇三日羣臣以是日献甘露醇酎上万岁夀酒王公戚里进金镜绶带士庻以丝结承露囊更相遗问村社作夀酒宴乐名为赛白帝报田神上明元天光启大圣下彰皇化垂裕无穷异域占风同见美俗帝手诏报曰凡是节日或以天气推移或因人事表记八月五日当朕生辰感先圣之庆灵荷皇天之眷命卿等请为令节上献嘉名胜地良游清秋髙兴百谷方熟万宝以成自我作古举无越礼朝野同欢是为美事依卿来请宣付所司王氏钦若等曰诞圣节名始于此
　　旧唐书元宗本纪开元十八年秋八月丁亥上御花萼楼以千秋节百官献贺
　　唐六典凡千秋节皇帝御楼设九部之乐百官袴褶陪位上公称觞献夀
　　开元礼皇帝千秋节受羣臣朝贺【并会】前三日所司供备如式前一日尚舍铺御座内外张设并如常御楼之仪尚舍光禄供办如式尚舍先置夀罇于楼上御座之东又置夀罇于楼前之东南【皆有盏单】其日平晓陈引仗卫如常仪百官常服咸就横街南依东西班序立侍中版奏外办皇帝常服御座褰通事舍人引羣官诣横街北夀罇之南俱北面中书门下及供奉官如常式立定典仪赞再拜横街南北百官俱再拜讫尚食奉御酌夀酒以授殿中监殿中监以授侍中侍中执酒以立殿中监受侍中之酒侍中执笏稍前跪奏称千秋令节臣等不胜大庆谨上千万岁夀奏讫兴再拜羣臣上下皆再拜内所司酌夀罇之酒以进皇帝受酒承制宣云得卿等夀酒与卿等内外同庆皇帝举酒羣官上下又再拜三呼万岁舞蹈又再拜讫诣座所太官令酌酒以进侍中执酒以出羣官等俱出谢酒讫就座太常卿引乐作止如常仪【其横街南羣官应有常食者引就座如式余退】其羣官所献甘露醇酎尚食等所由并其日平晓于楼之便门奉进会毕楼上褰羣官各出就位立定典仪赞再拜羣官等俱再拜【若临时别有进止随事赞相】垂羣官退
　　册府元开元二十三年八月五日千秋节御花萼楼宴羣臣御制千秋节诗序时小旱是日大防雨百官等咸上表贺　二十四年八月五日千秋节帝御广达楼宴羣臣奏九部乐内出舞人绳伎颁赐有差
　　天宝七载七月文武百官刑部尚书兼京兆尹萧照等及宗子咸上表请改千秋节为天长节从之
　　旧唐书穆宗本纪元和十五年正月宪宗崩丙午即皇帝位秋七月乙巳诏皇太后就安长乐朝夕承顔慈训所加庆感兼极今月六日是朕载诞之辰奉迎皇太后于宫中上夀朕既深欢慰欲与臣下同之其日百寮命妇宜于光顺门进名参贺朕于光顺门内殿与百寮相见永为常式丙午勅乙巳诏书载诞受贺仪宜停先是左丞韦绶奏行之宰臣以古无降诞受贺之礼奏罢之册府元长庆元年七月庚子降诞日百寮于紫宸殿称贺毕诣昭德门外命妇诣光顺门并进门奉贺皇太后　二年七月甲午降诞日宰臣率百寮入閤奉贺讫又诣光顺门进名贺皇太后
　　敬宗宝歴元年六月勅降诞日文武百寮于紫宸殿称贺及诣光顺门奉贺皇太后自今已后宜停国朝本无降诞日贺仪葢长庆初尚书左丞韦绶率情上疏行此礼至是方罢
　　蕙田案册府元所载则降诞日称贺之礼至敬宗方罢旧唐书穆宗纪以为罢于穆宗时者非也但千秋节受朝贺开元礼已有之乃谓国朝本无降诞日贺仪者殆止据贞观显庆二礼而言耳
　　文宗太和七年八月中书门下奏请以十月十日为庆成节着在令式是日陛下于宫中奉迎太皇太后与昆弟诸王盛陈宴乐羣臣诣延英门奉觞上千万岁夀八年九月勅庆成节宜令百寮诣延英上夀仍令太常寺具仪注闻奏仍准上巳重阳例于曲江赐宴　九年十月庆成节诏宰臣及文武百官庆成节赴延英殿庭奉觞称贺礼毕锡宴于曲江亭
　　开成元年十月庆成节宴于延英殿太常进云韶乐宰臣及翰林学士赴宴又锡百僚宴于曲江　二年九月诏庆成节宜令京兆府准上巳重阳于曲江宴会文武百寮奉觞宜权停
　　蕙田案圣节朝贺始于唐时元宗以后其礼旋废惟穆宗文宗复行之其余诸帝降诞日率集沙门道士讲律论修法会以祈福祥而已不朝贺其节名则元宗曰千秋节又改天长节肃宗曰天成地平节文宗曰庆成节武宗曰庆阳节宣宗曰夀昌节懿宗曰延庆节僖宗曰应天节昭宗曰嘉会节哀帝曰干和节其余皆不立节名
　　又案五代后唐庄宗曰万夀节明宗曰应圣节末帝曰千春节晋髙祖曰天和节少帝曰启圣节汉髙祖曰圣夀节隠帝曰嘉庆节周太祖曰永夀节世宗曰天清节恭帝曰天夀节其举行朝贺之礼者晋髙祖天福七年二月壬子天和节御武德殿宰臣率文武百官上夀汉隠帝干祐三年三月丙子嘉庆节御广政殿文武百寮上夀酒周太祖广顺元年七月戊子永夀节御广政殿百寮进酒上夀二年七月壬午永夀节羣臣诣广政殿上夀世宗显德元年九月乙未天清节御广政殿宰臣率文武百寮上夀二年九月己丑天清节御广政殿文武百寮上夀三年九月癸丑天清节宰臣率百官诣广政殿上夀四年九月丁未天清节百辟上夀五年九月壬子天清节臣寮诣广徳殿上夀
　　宋史真宗本纪至道三年十二月癸巳承天节羣臣上夀于崇政殿
　　大中祥符二年十二月辛巳诏晋国大长公主防罢承天节上夀
　　礼志仁宗以四月十四日为乾元节
　　仁宗本纪天圣元年夏四月丁未乾元节百官及契丹使初上夀于崇徳殿
　　明道二年四月己酉罢乾元节上夀
　　英宗本纪治平元年春正月己亥夀圣节百官及契丹使初上夀于紫宸殿
　　礼志英宗以正月三日为夀圣节礼官奏故事圣节上夀亲王枢密于长春殿宰臣百官于崇徳殿天圣谅闇皆于崇政殿于是紫宸上夀羣臣升殿间饮献一觞而退又一日赐宴于锡庆院
　　神宗本纪熙宁元年夏四月辛亥同天节羣臣及辽使初上夀于紫宸殿
　　陈随隠上夀拜舞记紫宸殿上夀三十三拜三舞蹈初面西立閤门进班齐牌上升座鸣鞭禁卫起居移班北面躬身听赞两拜起直身搢笏三舞蹈跪左三叩头出笏就一拜又两拜躬身俟班首奏圣躬万福再听赞拜两拜移班如初殿中监升殿诣酒罇所教坊起居殿侍进御茶牀又北面躬身听赞拜两拜直身立上公升殿注酒诣御座前躬进俯伏致词并躬身竢上公降阶复位听赞拜两拜起躬身俟枢宻宣答听赞拜两拜移班如初上公升殿立御座东乐作上饮毕上公受盏降阶复位北面躬身听赞拜两拜舞蹈如初不该赴座官先退赴座官躬身听枢宻诣折槛东宣答讫听赞拜两拜升阶立席后俟进酒乐作上饮毕舍人赞各赐酒躬身听赞拜两拜起赞各就坐立如故复赞乃坐酒行先上公次百官搢笏执盏立席后躬身饮讫听赞拜两拜复坐食至搢笏执碟出笏再进酒如上礼三行舍人曰可起立席后俟上公卿座前俛伏跪奏复位降阶北面听赞拜两拜舞蹈如初鸣鞭卷班
　　礼志熙宁三年以大旱罢同天节上夀羣臣赴东上閤门表贺中书门下言同天节上夀班自今枢宻使副宣徽三司使殿前马歩军副都指挥使以上共作一班进酒一醆亲王宗室使相至观察驸马管军观察使以上皆赴紫宸殿依本班序立上夀更不赴垂拱殿葢以管军观察使以上及亲王驸马并于垂拱殿以官序髙下各班进酒毕而日晏外朝有班者仍诣紫宸殿议者以为近凟改焉而诏免以上宗妇听班贺于禁中哲宗本纪元祐二年十二月丙戌兴龙节初上夀于紫宸殿
　　徽宗本纪建中靖国元年冬十月丁酉天宁节羣臣及辽使初上夀于垂拱殿
