<!-- { "loadSidebar": true } -->
　　众賔长升拜受爵主人答拜坐祭立饮卒爵不拜既爵【注既尽也长賔升者以次第升受献言众賔长拜则其余不拜】
　　蕙田案以下三节主人献众賔众賔亦以长少为序长者先行礼然后徧及少者
　　宰夫赞主人酌若是以辨【注主人毎献一人奠空爵于棜宰夫酌授于尊南今文若为如辨皆为徧】
　　【敖氏继公曰主人以虚爵授宰夫宰夫为酌之】
　　辨受爵其荐脯醢与脀设于其位其位继上賔而南皆东面其脀体仪也【注徧献乃荐畧之亦宰夫荐司士脀仪者尊体尽仪度余骨可用而用之尊者用尊体卑者用卑体而已亦有切肺肤今文仪皆为或为议】
　　【敖氏继公曰此荐脀亦于毎献设之】
　　【姜氏兆锡曰仪者言其微末足以备仪而已】
　　蕙田案经云其荐脯醢与脀设于其位明在徧受爵时非徧献乃荐之谓也当以敖氏毎献设之之义为是仪训度训宜皆未的当以姜氏备仪之説为是
　　蕙田案以上主人辨献众賔
　　乃升长賔主人酌酢于长賔西阶上北面賔在左【注言升长賔则有赞者为之主人酌自酢序賔意賔卑不敢酢疏特牲献长賔讫即酢此主人益尊先自达其意蔡氏徳晋曰升长賔盖宗人升云】
　　钦定义疏特牲与此篇主人于賔皆自酢然则非以賔卑故也特牲承室事故献賔长即自酢乃献众賔此皆堂事故辨献乃酢与主人献尸侑而后尸酢主人一也
　　蕙田案此下二节主人为賔自酢敖氏以后长賔二字疑衍谓此乃主人自酢非酢于长賔而盛氏世佐则云嫌统为众賔故复言长賔以别之非衍也盛説是
　　主人坐奠爵拜执爵以兴賔答拜坐祭遂饮卒爵执爵以兴坐奠爵拜賔答拜賔降【注降反位】
　　【髙氏愈曰傧尸之礼主于娱尸故于献宾之礼皆杀凡燕饮之礼专以宾为主则主人之尊宾也如尸至于祭祀之礼则上賔之在庙中若自同于百执事而已所谓享养上賔祭飬尸者此也】
　　蕙田案以上主人自酢
　　宰夫洗觯以升主人受酌降酬长賔于西阶南北面賔在左主人坐奠爵拜賔答拜坐祭遂饮卒爵拜賔答拜【注宰夫授主人觯则受其虚爵奠于篚　疏上主人受賔之酢爵今宰夫既授觯讫因受取酢之虚爵降奠于篚也】
　　【郝氏敬曰觯在堂下酒在堂上賔位堂下故宰夫洗觯升堂授主人主人受酌酒以降酬长賔于其位主人先自饮导之】
　　主人洗賔辞主人坐奠爵于篚对卒洗升酌降复位賔拜受爵主人拜送爵賔西面坐奠爵于荐左【注賔奠荐左后举之以为无奠爵也】
　　蕙田案以上主人酬賔賔奠荐左
　　主人洗升酌献兄弟于阼阶上兄弟之长升拜受爵主人在其右答拜坐祭立饮不拜既爵皆若是以辨【注兄弟长幼立饮贱不别大夫之賔尊于兄弟宰夫不赞酌者兄弟以亲昵来不以官待之　疏特牲士卑长兄弟为贵故云如賔仪长賔坐饮也至于大夫贵兄弟贱兄弟长防皆立饮不得如賔仪兄弟是亲昵虽贱于賔不得使人赞酌而亲之】
　　【郝氏敬曰兄弟至亲同为主故献于东阶上而主人在东阶东】
　　钦定义疏特牲献賔献兄弟各殊其长者賔在西兄弟在东其班异故两殊之也此则賔在门东兄弟在洗东其班畧同故苐殊賔之长而已凡行礼之节始严而渐和始劳而渐安献众賔已赞酌矣则献众兄弟从同可知主人洗升酌特为长兄弟一人耳兄弟虽亲昵宰夫私臣也赞酌何嫌焉
　　辨受爵其位在洗东西面北上升受爵其荐脀设于其位【注亦辨献乃荐既云辨矣复言升受爵者为众兄弟言也众兄弟升不拜受爵先着其位于上乃后云荐脀设于其位明位初在是也位不继主人而云洗东卑不统于尊此荐脀皆私人　疏先着其位于上乃云升受爵者谓此位升堂受爵又云荐脀设于其位者谓受爵时设荐脀于洗东西面位也】
　　【蔡氏徳晋曰毎人升受爵之时而荐脀设于其位盖当下而饮也】
　　钦定义疏上云皆若是以辨皆皆众兄弟也若是谓酌献拜受坐祭立饮不拜既爵也则众兄弟受爵亦拜可知矣言受爵辨即当云荐脀设于其位矣乃着其位者特牲统于主人此不统于主人故须着之明位在洗东而受爵则由此位而升也
　　其先生之脀折胁一肤一其众仪也【注先生长兄弟折豕左肩之折盛氏世佐曰折胁者折分胁骨以为爼实也旧説以折与胁为二非上賔之爼已止一体长兄弟安得有二体乎】
　　蕙田案以上主人献兄弟于阼阶
　　主人洗献内賔于房中南面拜受爵主人南面于其右答拜【注内賔姑姊妹及宗妇献于主妇之席东主人不西面尊不与为賔主礼也南面于其右主人之位恒左人　疏左人谓人在主人左若乡饮酒乡射之等于西阶上北面主人在东賔在西此南面则主在西賔在东故云恒左人也】
　　【敖氏继公曰献之盖东北面】
　　坐祭立饮不拜既爵若是以辨亦有荐脀【注亦设荐脀于其位特牲馈食礼记曰内賔立于房中西墉下东面南上宗妇北堂东面北上　疏引特牲记者欲见内賔设荐之位处】
　　蕙田案以上主人献内賔于房中
　　主人降洗升献私人于阼阶上拜于下升受主人答其长拜乃降坐祭立饮不拜既爵若是以辨宰夫赞主人酌主人于其羣私人不答拜其位继兄弟之南亦北上亦有荐脀【注私人家臣已所自谒除也大夫言私人明不纯臣也士言私臣明有君之道北上不敢専其位亦有荐脀初亦北面在众賔之后尔言继者以爵既献为文凡献位定　疏大夫尊近于君故屈名私人士卑不嫌也未献时在众賔后特牲记云私臣位在门东北面是也云凡献位定则是未献以前非定位也敖氏继公曰献亦西南面而拜于其右】
　　【郝氏敬曰特牲有公有司此惟私人卿大夫私人亦在公者】
　　钦定义疏国卿之尊于私人之长乃降洗以献之而答其拜所谓治国家者不敢忽于臣妾也故平时能得人之懽心以事其亲而临难则死其长先王以祀礼教敬则民不茍当于此类求之
　　又案私人与私臣一也但别于公家之臣耳委贽而为臣大夫之君亦君也胡云不纯乎此注言士有君道可见他注谓士无臣者缪矣
　　主人就筵【注古文曰升就筵】
　　【髙氏愈曰主人自酬尸之后先献长賔次献众賔次酬长賔次献兄弟次献内賔次献私人而其为礼也备矣故此就筵而息也】
　　蕙田案以上主人献私人于阼阶上
　　尸作三献之爵【注上賔所献爵不言三献作之者傧尸而尸益卑可以自举　疏三献是上賔不言上賔而言三献是以事名官者也作其爵者以神惠均于庭讫欲使尸饮此酒此一节之内有四爵尸作三献之爵一也献侑二也致爵于主人三也受尸酢四也】
　　【髙氏愈曰此时尸席前有两奠爵一为上賔所献爵一为主人所酬爵向奠不举故今举之特作三献爵者降于賔也】
　　钦定义疏上文尸奠三献之爵者欲在庭遍得献也自主人献长賔众賔及兄弟内賔至私人而献遍矣故尸于此遂自举三献之爵是礼节遥相接者
　　司士羞湆鱼缩执爼以升尸取膴祭祭之祭酒卒爵【注不羞鱼湆略小味也羊有正爼羞湆肉湆豕无正爼鱼无湆隆杀之辨】
　　【郝氏敬曰湆鱼即前尸爼五鱼横载者也大脔曰膴即前所加膴祭于其上者也】
　　司士缩奠爼于羊爼南横载于羊爼卒乃缩执爼以降尸奠爵拜三献北面答拜受爵
　　【敖氏继公曰尸既卒爵乃执虚爵以待执爼者降而后奠爵拜行礼之序如此】
　　蕙田案以上尸举三献之爵敖氏以为即尸作止爵是也凡三献皆指上賔下同
　　又案以上尸作止爵
　　酌献侑侑拜受三献北面答拜司马羞湆鱼一如尸礼卒爵拜三献答拜受爵【注司马羞湆鱼变于尸　疏上文尸使司士羞鱼此侑使司马羞鱼故云变于尸也】
　　【郝氏敬曰前司士朼鱼侑主人皆一鱼即此】
　　蕙田案此上賔献侑敖氏以为司马当作司士上下皆司士为之此不宜使司马司马惟主羊爼羞鱼湆非其事此説当是注疏变于尸之説恐未然经明言羞鱼湆如尸礼并无相变之义
　　酌致主人主人拜受爵三献东楹东北面答拜司士羞一湆鱼如尸礼卒爵拜三献答拜受爵【注賔拜于东楹东以主人拜受于席就之　疏賔于礼当在西阶上今在东楹之东以主人席在于阼阶就之也】
　　【敖氏继公曰此与侑如尸礼皆兼祭酒而言不致爵于主妇变于不傧尸之礼】
　　钦定义疏賔三献而尸爵止尸意欲均神惠也尸爵既止则賔不得遽行献侑致主人之礼主人缘尸之意而逹之于是献賔献兄弟献内賔献私人既辨尸顾之乐可知也乃自作止爵与賔三献遥接而后賔乃终献侑及致主人之礼焉于三献爵止之后尸作止爵之前间此许多事于其中实则犹是賔长献尸之一节也
　　蕙田案以上上賔献侑致于主人
　　尸降筵受三献爵酌以酢之【注既致主人尸乃酢之遂賔意　疏賔意欲得与主人抗献酢之礼今遂达之】
　　蕙田案此及下节尸酢上賔杨氏敖氏本三献下并有爵字当从
　　三献西楹西北面拜受爵尸在其右以授之尸升筵南面答拜坐祭遂饮卒爵拜尸答拜执爵以降实于篚【敖氏继公曰尸在其右并授也并授而不同面拜逺辟主人献賔之礼也】
　　钦定义疏尸升筵南面答拜因受爵之礼也受爵时亦于筵上南面拜尸酢主人主人拜于东楹东尸拜于西楹西尸酢主妇主妇拜于主人席北尸亦拜于西楹西此酢賔异者賔与尸为礼则皆不可以东賔受爵于西楹西则尸又不得拜于其右若拜于其右则嫌同于主人也故惟有筵上南面答拜而已
　　蕙田案以上尸酢上賔
　　二人洗觯升实爵西楹西北面东上坐奠爵拜执爵以兴尸侑答拜坐祭遂饮卒爵执爵以兴坐奠爵拜尸侑答拜皆降【注三献而礼小成使二人举爵序殷勤于尸侑　疏案郷饮酒反郷射特牲等皆一人举觯为旅酬始二人举觯为无算爵始今傧尸乃以二人为旅酬始者以其初时主人酬尸尸奠之侑未得酬故使二人举觯侑乃得奠而不举侑既奠一爵尸一爵遂酬于下是以须二人举觯】
　　【蔡氏徳晋曰二人一酬尸一酬侑也】
　　钦定义疏二人盖皆賔之弟子以举觯于尸侑故不用兄弟之弟子而堂上位在西楹西也尸侑皆降因主人酬尸之礼但不辞洗耳于贱者举觯亦不安于上位敬也
　　洗升酌反位尸侑皆拜受爵举觯者皆拜送侑奠觯于右【注奠于右者不举也神惠右不举变于饮酒】
　　【郝氏敬曰奠于右俟尸行酬而后举以酬长賔】
　　钦定义疏神惠右不举郑即据此耳然上经主人酬尸尸则奠于荐左彼亦不举何以一左一右乎又特牲主人酬賔賔取奠于荐右兄弟弟子举觯于其长如主人酬賔仪此皆举者也而奠于右然则神惠右不举之云不可据也
　　蕙田案以上二人举觯于尸侑为旅酬之始
　　尸遂执觯以兴北面于阼阶上酬主人主人在右【注尸拜于阼阶上酬礼杀　疏上文尸酢主人主人东楹东北面拜受爵尸西楹西北面答拜是各于其阶今尸酢主人同于阼阶故云礼杀也】坐奠爵拜主人答拜不祭立饮卒爵不拜既爵酌就于阼阶上酬主人【注言就者主人立待之】主人拜受爵尸拜送【注酬不奠者急酬侑也】
　　蕙田案以上尸酬主人而先自导饮遂酌以酬主人
　　尸就筵主人以酬侑于西楹西侑在左坐奠爵拜执爵兴侑答拜不祭立饮卒爵不拜既爵酌复位侑拜受主人拜送【注言酌复位明授于西阶上】
