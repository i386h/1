<!-- { "loadSidebar": true } -->
　　【广雅天圜南北二亿三万三千五百里七十五步东西短减四步周六亿十万七百里二十五步从地至天亿一万六千七百八十七里半下度地之厚与天髙等】
　　【晋书天文志洛书甄曜度春秋考异邮皆云周天一百七万一千里一度为二千九百三十二里七十一步二尺七寸四分四百八十七分分之三百六十二陆续云天东西南北径三十五万七千里此言周三径一也考之径一不啻周三率周百四十二而径四十五则天径三十二万九千四百一里一百二十二步二尺二寸一分七十一分分之十周礼日至之景尺有五寸谓之地中郑众説土圭之长尺有五寸以夏至之日立八尺之表其景与土圭等谓之地中今颍川阳城地也郑云凡日景于地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也体圆如弹丸地处天之半而阳城为中则日春秋冬夏昏明昼夜去阳城皆等无盈缩矣以句股求法得八万一千三百九十四里三十步五尺三寸六分天径之半而地上去天之数也倍之得十六万二千七百八十八里六十一步四尺七寸二分天径之数也以周率乗之径率约之得五十一万三千六百八十七里六十八步一尺八寸二分周天之数也一度凡千四百六里二十四步六寸四分十万七千五百六十五分分之万九千四十九】
　　【王氏应麟困学纪闻三五歴纪天去地九万里春秋元命包阳极于九周天八十一万里孝经援神契周天七衡六闲相去万九千八百三十三里三分里之一合十一万九千里从内衡以至中衡中衡以至外衡各五万九千五里闗令内天地南午北子相去九千万里东卯西酉亦九千万里四隅空相去九千万里天去地四十千万里天有五亿五万五千五百五十里地亦如之各以四海为脉周礼疏案考灵耀従上临下八万里天以圆覆地以方载河圗括地象西北为天门东南为地户天门无上地户无下极广长南北二亿三万一千五百里东西二亿三万三千里月令正义考灵耀云一度二千九百三十二里千四百六十一分里之三百四十八周天百七万一千里是天圆周之里数也以围三径一言之直径三十五万七千里此二十八宿周回直径之数也然二十八宿之外上下东西各有万五千里是为四游之极谓之四表据四表之内并星宿内总三十八万七千里天之中央上下正半之处一十九万三千五百里地在于中是地去天之数也安定胡先生云南枢入地下三十六度北枢出地上三十六度状如倚杵此天形也一昼一夜之间凡行九十余万里人一呼一吸谓之一息一息之间天行八十余里人之一昼一夜有一万三千六百余息是故一昼一夜而天行九十余万里致堂胡氏谓天虽对地而名未易以智识窥非地有方所可议之比也】
　　【明史天文志日月五星各有一重天其天皆不与地同心故其距地有髙卑之不同其最髙最卑之数皆以地半径凖之太阳最髙距地为地半径者一千一百八十二最卑一千一百零二太隂最髙五十八最卑五十二填星最髙一万二千九百三十二最卑九千一百七十五嵗星最髙六千一百九十最卑五千九百一十九荧惑最髙二千九百九十八最卑二百二十二太白最髙一千九百八十五最卑三百辰星最髙一千六百五十九最卑六百二十五若欲得七政去地之里数则以地半径一万二千三百二十四里通之】
　　【江氏永曰三角八线割圆之术因七政之行度比次其髙下而各重之天去地之数可得即恒星以上无法可算者亦可想而知矣姑以太阳与土星两重天言之西史第谷测太阳行度得其髙卑之中处距地一千一百五十地半径夫地半径一万四千一百三十余里以一一五乗之则日去地有一千六百二十五万七千五百余里又地周九万里亦以一一五乗之则日天之周一万零三百五十万里可谓大矣而犹未也火木土三星之天皆在日天之上而名星所行之嵗轮皆与日天等大因其行嵗轮一象限九十度视黄道上得防何度因以测其本轮均轮次轮之半径而知此星之天去地视日天得若干倍火星不及约半倍木星不及约五倍土星行嵗轮九十度其视度五度半有竒其切线一万零四百有竒夫轮之半径十万而五度半有竒之切线一万零四百有竒则不止十之一其视日天之髙十倍有竒矣人设土星行最髙而当合伏其距地心一十一万六千一百一十七有竒以太阳本天比例为十一倍人一三七三二四地半径有一万二千八百零八弱则土星最髙而合伏距地葢一万八千零九十七万余里矣此以星行度实算得之非荒唐之比也土星之髙已如此矣而恒星之天又在土星之上虽无嵗轮可测算而以右旋之迟速约畧计之日一嵗而一周火星二年弱一周髙于日天半倍弱木星十二年弱一周髙于日天不及五倍土星二十九年半一周髙于日天不啻十倍恒星右旋二万五千余年一周则髙于日天甚逺可知矣】
　　唐书天文志呉中常侍王蕃考先儒所以戴日下万五千里为句股斜射阳城考周径之率以揆天度当千四百六里二十四步有余今测日晷距阳城五千里已在戴日之南则一度之广皆三分减二南北极相去八万里其径五万里宇宙之广岂若是乎然则蕃之术以蠡测海者也古人所以恃句股术谓其有证于近事顾未知目视不能及逺逺则防差其差不已遂与术错原古人所以步圭影之意将以节宣和气辅相物宜不在于辰次之周径其所以重术数之意将欲恭授人时钦若乾象不在于浑葢之是非若乃述无稽之法于视聴之所不及则君子当阙疑而不议也王仲任葛稚川之徒区区于异同之辨何益人伦之化哉
　　续文献通考天度不可以里数论凡圜皆三百六十度在地面一度为二百里在天则距地愈逺而其度愈阔月天最卑距地最近者为地半径五十倍有余则一度已为一万余里马端临考引帝王世纪一度二千九百三十二里周天一百七万九百一十三里其亦不足据矣
　　蕙田案中庸之言天也曰及其无穷无穷之云尽之矣日月星辰天之垂象也有象可覩则有数可推列宿七曜之系乎天髙下不同而昔人之言天者或逺或近専指日之天乎抑合日月星辰共系一重天乎以今日实测校之古人固甚悬殊然昔之众说纷然各有里步尺寸之数推至防芒则亦各有测验折算之法法有疎宻是以不等总之无闗理要存而勿论可也孟子有曰天之髙也星辰之逺也夫以至髙至逺而一日一周则速甚于流矢飞礟以今法计日之行一息之间七八千里又不止如胡氏所云八十余里也此非所谓天行健乎唐书天文志独持正论可以为前后之折衷云
　　观承案天大无外原不可以道里计度数求今所算者就日月星辰有形象处推测之耳日月星辰皆天之文恒星固非天之体矣若恒星之上无形无象浑然一天而已岂可复以重数分乎新法过于求宻又于其中分为宗动天与静天为二亦太凿矣且圣人所以观象授时者无非节宣和气辅相物宜以为民生日用之常经耳其于视聴所不及者岂肯妄为论说以诬民哉唐志所论最为明确葢出欧公之笔欧公持论毎多正当不刋实超出五行天官诸家之上也
　　右天行
　　屈子天问圜则九重孰营度之惟兹何功孰初作之朱子曰离骚有九天之说注家妄解云有九天据某观之只是九重葢天运行有许多重数里面重数较輭在外面则渐硬想到第九重只成硬殻相似那里转得又愈紧矣
　　明史天文志楚词言圜则九重孰营度之浑天家言天包地如卵裹黄则天有九重地为浑圆古人已言之矣西洋之说既不背于古而有验于天故表出之其言九重天也曰最上为宗动天无星辰毎日带各重天自东而西左旋一周次曰列宿天次曰填星天次曰嵗星天次曰荧惑天次曰太阳天次曰金星天次曰水星天最下曰太隂天自恒星天以下八重天皆随宗动天左旋然各天皆有右旋之度自西而东与蚁行磨上之喻相符
　　新法算书周天诸曜位置有髙庳包函有内外去人有逺近第一最近为太隂太隂能食日能掩他星他星不能掩太隂第二为水星第三为金星第四为太阳第五为火星第六为木星第七为土星第八为恒星第九为宗动天中世于恒星天上又増东西嵗差一天南北嵗差一天共为十一重天【此歌白泥所定也近第谷以来不复用之】恒星本天在七曜天之上者其一纬星能掩恒星恒星不能掩纬星其一纬星有地半径之差各去地有逺近而差有多寡恒星无地半径差以较纬星必为极逺极髙其视地球正为一防也
　　梅氏文鼎疑问问言日月星辰系焉而今谓七政各有一天何据曰屈子天问圜则九重孰营度之则古有其语矣七政运行各一其法此其说不始西人也西人之说则谓日月五星各丽一天而有髙下其天动故日月五星动非七政之自动也且既各丽一天则皆天也虽有髙下而总一浑灏之体于中庸所谓系焉者初无抵牾也然则何以知其有髙下此亦古所有但言之未详耳古今术家皆言月在太阳之下故月体能蔽日光而日为之食是日髙月下日逺月近之证也又步日食者以交道表里而论其食分随地所见深浅各异考此方见食既者越数千里而仅亏其半古人立法谓之东西南北差是则日之下月之上相距甚逺之证也又月与五星皆能掩食恒星是恒星最在上而于地最逺也月又能掩食五星是月最在下而于地最近也五星又能互相掩是五星在恒星之下月之上而其所居又各有髙下于地各有逺近也向使七政同在一规而无髙下之距则相遇之时必相触击何以能相掩食而过乎是故居七政之上最近大圜最逺于地者为恒星恒星之下次为土星又次为木星次为火星次为太阳为金为水最近于地者为月以视差言之与人目逺者视差防近则视差大故恒星之视差最防以次渐増至月而差极大也以行度言之近大圜者为动天所掣故左旋速而右移之度反迟故左旋之势恒星最速以次渐迟至月而为最迟也右移之度恒星最迟以次渐速至月而反最速也是二者宛转相求其数巧合髙下之理可无复疑【梦溪笔谈以月盈亏明日月之形如九可谓明悉而又以问者之疑其如丸则相遇而相碍故辄漫应之曰日月气也有形无质故相值而无碍此则未明视差之理为智者千虑之失】
　　蕙田案七政各有一天天动而七政随之各有所行之道各有所行之道则各有一极故七曜左旋非七曜自旋其极顺天左旋也至于回环右转极未尝逆移其本天斜动则其道侧溯而右也其迟速不等则因天有重数之故古人定为九重天自为天太虚无穷一也恒星二也镇星三也嵗星四也荧惑五也太阳六也太白七也辰星八也太隂九也皆成大圜而其行有法故曰圜则九重则法也朱子谓外第九重转得愈其理诚然惟在外左旋势故在内各天左转之机渐近而渐舒右转之势反渐疾皆重数使之然也又案欧逻巴十二重天之说恒星七曜而外曰东西嵗差曰南北嵗差曰宗动曰常静嵗差二重步算家不用梅勿庵亦尝疑其不足据而信宗动常静为近理北极赤道系之宗动天者也虽去嵗差二重而显然可指数犹十重何以古人但言九天葢太虚无穷十与十二皆不足以尽之天数极于九恒星七曜适有八重并其逺而无所至极者为九乃至健之天也至健运行以北辰为之枢纽以赤道为之中纮既动而不息亦静而有常大易所谓天行健鲁论所谓居其所其动静合一之理乎
