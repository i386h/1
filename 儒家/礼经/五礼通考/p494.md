<!-- { "loadSidebar": true } -->
　　李宸妃杭州人也父仁德终左班殿直初入宫为章献太后侍儿真宗以为司寝生仁宗封崇阳县君后为婉仪仁宗即位为顺容从守永定陵初仁宗在襁褓章献以为己子使杨淑妃保视之仁宗即位妃嘿处先朝嫔御中未甞自异人畏太后亦无敢言者终太后世仁宗不自知为妃所出也明道元年疾革进位宸妃薨年四十六初章献太后欲以宫人礼治防于外丞相吕夷简奏礼宜从厚太后遽引帝起有顷独坐帘下召夷简问曰一宫人死相公云云何欤夷简曰臣待罪宰相事无内外无不当预太后怒曰相公欲离间吾母子耶夷简从容对曰陛下不以刘氏为念臣不敢言尚念刘氏则防礼宜从厚太后悟遽曰宫人李宸妃也且奈何夷简乃请治防用一品礼殡洪福院夷简又谓入内都知罗崇勲曰宸妃当以后服殓用水银实棺异时勿谓夷简未甞道及崇勲如其言后章献太后崩燕王为仁宗言陛下乃李宸妃所生死以非命仁宗号恸顿毁不视朝累日下哀痛之诏自责尊宸妃为皇太后諡荘懿幸洪福寺祭告易梓宫亲哭视之玉色如生冠服如皇太后以水银养之故不壊仁宗叹曰人言其可信哉遇刘氏加厚陪永安陵庙曰奉慈又即景灵宫建神御殿曰广孝庆歴中改諡章懿升祔太庙
　　仁宗本纪景祐四年十一月己卯改上荘穆皇后諡曰章穆荘献明肃皇太后曰章献明肃荘懿皇太后曰章懿荘懐皇后曰章懐荘惠皇太后曰章惠庚辰朝享景灵宫辛巳享奉慈庙
　　庆歴元年十一月乙丑享奉慈庙
　　礼志庆歴四年从吕公绰言先帝特諡二后荘懐荘穆及上真宗文明武定帝圣元孝之諡郭后升祔当正徽号宜于郊礼前遣官先上宝册改荘为章止告太庙更不改题遂如故事将郊所司导五后宝册赴三庙各于神门外幄次以待奏告毕皆纳于室俄又诏中书门下令礼官考故事升祔章懿神主礼院言章献章懿宜序章穆之次章惠先朝遗制甞践太妃至明道中始加懿号与章懐颇同请序章懐之次太者生事之礼不当施于宗庙章献以顾托之重临御之劳欲称别庙义无所嫌属之配室礼或未顺学士王尧臣等言章献明肃盛烈丕功非一惠可举諡告于庙册藏于陵无容追减章惠拥祐帝躬并均顾复故景祐中膺保庆之册义専系子礼须别祠章穆升祔岁月已深奉慈三室先后已定若再议升降则情有重轻请如旧制中书门下覆议成宪在前文考之意配食一体二慈之宜奉承无私陛下之孝请如礼官及学士议案祥符诏系章圣特防位序先后乞圣制定数昭示无穷诏依所议十月文德殿奉安宝册帝服通天冠綘纱执圭太常奏乐百官宿庙堂次日有司荐享诸庙寅时复诣正衙宰臣行事官賛导册宝至大庆殿庭发册出宣德门摄太尉贾昌朝陈执中受以赴奉慈庙上宝册告迁二主皆涂太字祔于太庙
　　仁宗本纪至和元年正月癸酉贵妃张氏薨丁丑追册为皇后赐諡温成七月丁卯立温成园十月丁酉温成皇后丙午温成皇后神主入庙十一月甲子出太庙禘祫时飨及温成皇后乐章于太常
　　礼志至和元年七月有司奉诏立温成皇后庙乐章祭器数视皇后庙后以諌官言改为祠殿岁时令宫臣荐行常馔
　　张贵妃传张贵妃河南永安人也祖頴建平令父尧封石州推官卒妃幼无依遂纳于章惠皇后宫寝长得幸有盛宠妃巧慧多智数善承迎势动中外庆歴元年封清河郡君岁中为才人迁修媛皇祐初进贵妃后五年薨年三十一仁宗哀悼之追册为皇后諡温成
　　礼志嘉祐四年十月仁宗亲诣太庙行祫享礼礼官张洞韩维言国朝每遇禘祫奉别庙四后之主合食太庙唐郊祀志载禘祫祝文自献祖至肃宗所配皆一后惟睿宗二后葢昭成明皇母也续曲台礼有别庙皇后合食之文葢未有本室遇祫享即祔祖姑下所以大顺中三太后配列禘祭议者议其非礼臣谓每室既有定配则余后不当参列议当革正学士孙抃等议春秋传曰大祫者何合祭也未毁庙之主皆升合食于太祖是以国朝事宗庙百有余年至祫之日别庙后主皆升合食非无典据大中祥符中已曾定议礼官着酌中之论先帝有恭依之诏他年有司摄事四后皆预今甫欲亲祫而四后见黜不亦疑于以礼之烦故耶宗庙之礼至尊至重苟未能尽祖宗之意则莫若守旧礼臣等愚以谓如故便学士欧阳修等曰古者宗庙之制皆一帝一后后世有以子贵者始着并祔之文其不当祔者则有别庙之祭本朝禘祫乃以别庙之后列于配后之下非惟于古无文于今又四不可淑德太宗之元配列于元德之下章懐真宗之元配列于章懿之下一也升祔之后统以帝乐别庙之后则以本室乐章自随二也升祔之后同牢而祭牲器祝册亦统于帝别庙之后乃从専享三也升祔之后聨席而坐别庙之后位乃相絶四也章献章懿在奉慈庙每遇禘祫本庙致享最为得礼若四后各祭于庙则其尊自申而于礼无失以为行之已久重于改作则是失礼之举无复是正也请从礼官诏四后祫享依旧须大礼毕别加讨论
　　元丰三年二月慈圣光献皇后祔庙前二日告天地社稷太庙皇后庙如故事至日奉神主先诣僖祖室次翼祖室次宣祖室次太祖室次太宗室次太宗与懿德皇后明德皇后同一祝次享元德皇后慈圣光献皇后异馔位异祝行祔谒礼次真宗室次仁宗室次英宗室礼毕奉神主归仁宗室
　　神宗本纪元丰六年七月乙卯祔孝惠孝章淑德章懐皇后于庙
　　礼志元丰六年详定所言案礼夫妇一体故昏则同牢合终则同穴祭则同几同祝馔未甞有异庙者也惟周人以姜嫄为禖神而帝喾无庙又不可下入子孙之庙乃以别庙而祭故鲁颂谓之閟宫周礼谓之先妣可也自汉以来不祔不配者皆援姜嫄为比或以其防或以其继而已葢其间有天下者起于侧防而其后不及正位中宫或以甞正位矣有所不幸则当立继以奉宗庙故有祖姑三人则祔于亲者之説立继之礼其来尚矣始防终显皆嫡也前娶后继皆嫡也后世乃以始防后继寘之别庙不得伸同几之义则非礼意恭惟太祖孝惠皇后太宗淑德皇后真宗章懐皇后实皆元妃而孝章则太祖继后乃皆祭以别庙在礼未安请升祔太庙增四室以时配享七月遂自别庙升祔焉
　　玉海初孝惠孝章淑德章懐四后未入庙元丰六年七月乙卯始祔庙室初议不发册太常博士王古言升祔之重由发册而后显乃诏升祔比太庙亲祀用竹册
　　哲宗本纪元祐八年九月戊寅太皇太后崩己卯诏以太皇太后园陵为山陵十二月己巳上太皇太后諡曰宣仁圣烈皇后
　　礼志皇太后崩三省请奉安神御于治隆殿以遵元祐初诏复以御史刘极之言特建原庙庙成名神御殿曰徽音山殿曰宁真
　　绍圣二年十月癸酉告迁宣仁圣烈太后神御于景灵宫徽音殿甲戌诣宫行奉安礼
　　宣仁圣烈髙皇后传英宗宣仁圣烈髙皇后亳州防城人曾祖琼祖继勲皆至节度使母曹氏慈圣光献姊也后少鞠宫中英宗与后同年既长遂成昏濮邸生神宗治平二年册为皇后神宗立尊为皇太后居宝慈宫元丰八年帝不豫宰执王珪等乞立延安郡王为皇太子太后权同听政哲宗嗣位尊为太皇太后凡熙宁以来政事弗便者皆次第罢之人以为女中尧舜元祐八年九月属疾崩年六十二
　　建中靖国元年诏建钦圣宪肃皇后钦慈皇后神御殿于大明殿北名曰柔明【寻改钦仪又改坤元】又名哲宗神御殿曰观成【寻改重光】诏自今景灵宫并分三日朝献崇宁三年奉安钦成皇后神御坤元殿钦圣宪肃皇后之次钦慈皇后又次之政和三年奉安哲宗神御于重光殿昭懐皇后神御殿成诏名正殿曰柔仪山殿曰灵娭
　　神御殿宣祖昭宪皇后于资福寺庆基殿章献明肃皇后于慈孝寺章德殿章懿皇后于景灵宫广孝殿明德章穆二后于普安院重徽殿章惠太后于万夀观广庆殿
　　神宗钦圣宪肃向皇后传神宗钦圣宪肃向皇后河内人故宰相敏中曾孙也治平三年归于頴邸封安国夫人神宗即位立为皇后帝不豫后賛宣仁后定建储之议哲宗立尊为皇太后宣仁命葺庆夀故宫以居后后辞曰安有姑居西而妇处东凟上下之分不敢徙遂以庆夀后殿为隆祐宫居之帝仓卒晏驾独决防迎端王章惇异议不能沮徽宗立请权同处分军国事后以长君辞帝泣拜移时乃听凡绍圣元符以还惇所斥逐贤大夫士稍稍收用之才六月即还政明年正月崩年五十六
　　钦成朱皇后传钦成朱皇后开封人父崔杰早世母李更嫁朱士安后鞠于所亲任氏熙宁初入宫为御侍进才人婕妤生哲宗及蔡王以徐国公主累进德妃哲宗即位尊为皇太妃时宣仁钦圣二太后皆居尊故称号未极元祐三年宣仁诏春秋之义母以子贵其寻绎故实务致优隆于是舆葢仗衞冠服悉侔皇后绍圣中钦圣复命即閤建殿改乗车为舆出入由宣德东门百官上牋称殿下名所居为圣瑞宫崇宁元年二月薨年五十一追册为皇后上尊諡陪永裕陵
　　钦慈陈皇后传钦慈陈皇后开封人幼頴悟荘重选入掖庭为御侍生徽宗进美人帝崩守陵殿思顾旧恩毁瘠骨立左右进粥药挥使去曰得早侍先帝愿足矣未几薨年三十二建中靖国元年追册为皇太后上尊諡陪永裕陵
　　徽宗本纪政和三年二月辛卯崇恩太后暴崩闰四月辛酉上崇恩太后諡曰昭懐
　　昭懐刘皇后传昭懐刘皇后初为御侍明艶冠后庭且多才艺由美人婕妤进贤妃生一子二女有盛宠能顺意奉两宫时孟后位中宫后不循列妾礼且隂造竒语以售谤孟后既废后竟代焉徽宗立册为元符皇后明年尊为太后名宫崇恩帝缘哲宗故曲加恩礼后以是颇干预外事且以不谨闻帝与辅臣议将废之而后己为左右所逼即帘钩自防而崩年三十五
　　乐志崇恩太后升祔十四首
　　入门显安　伣天生德作配元符仪型壸则辅佐帝图登崇庙祏勒号璠璵烝甞亿载皇极之扶
　　神主升殿显安　曰嫔于京天作之配进贤审官克勤其志于穆清庙本仁祖义亿万斯年神灵攸暨迎神兴安四章黄钟宫二奏　閟宫有侐堂筵屹崇灵徽匪遐精诚感通苾芬维时登兹明祀泠然灵车有来其驭
　　大吕角二奏　羽旌风翔翠蕤飘举俨其音徽登兹位处笙镛始奏合止柷敔是享是宜永求伊祜太簇征二奏　枚枚閟宫鼎爼肆陈烝畀明灵登其嘉新鼔钟既戒防酒既醇攸介攸止纯禧荐臻应钟羽二奏　防酒嘉肴于登于豆是享是宜乐既合奏衎我懿德执事温恭灵兮允格有翼其从罍洗嘉安　列爵陈爼芬芳和羮摐金击石洋洋和声礼行伊始我德惟明既盥而往于昭斯诚
　　升降殿熈安　笙箫纷如陟彼庙庭锵锵佩玉懐兹先灵神保聿止音容杳繁福是介万年惟宁酌献兹安　雝雝玉佩清酤惟良粢盛具列有飶其香懐其徽范德合无疆于兹燕止降福穣穣
　　亚献神安　嫔于潜邸爰正坤仪闗雎化被思齐名垂柔德益茂家邦以熈皇心建崇永羞牲粢
　　退文舞进武舞昭安　翩然干戚庭陈阶文以经纬武以威懐其张其弛节与音谐迄兹献享妥灵绥来
　　终献仪安　珩璜之贵袆褕之尊天作之合内治慈温元良钟庆祉福乾坤以享以祀事亡如存
　　彻豆成安　锵洋纯绎于论鼓钟周旋陟降斋荘肃容维罍既防维笾伊丰歌彻以雍介福来崇
　　送神兴安　黍稷维馨虡业充庭既钦既戒灵心是承顾予烝尝言从之迈申无疆是用大介
　　徽宗本纪政和三年七月庚子贵妃刘氏薨九月戊戌追册贵妃刘氏为皇后諡曰明达四年七月甲午祔明达皇后神主于别庙
