<!-- { "loadSidebar": true } -->
　　【天下之大疑有二曰疑刑也疑兵也刑疑从轻兵疑勿举则亦可以弗卜矣而犹且卜之何曰是有大吉大凶焉阿党而出人之罪犹或可原也阿党而入人之罪不可原也阿党而方上命挠师期此不可原也阿党而轻行师破夷人宗社此又不可原也凢人之阿党者皆有大权位势利所集而后根株苞蘖生焉势位不在声影稀落则与之者少矣古之圣人以至诚待人以至诚亊鬼神共驩放齐犹或比周然且不谋筮而用之又不谋防而诛之知廷臣之无所利于共鲧共鲧之无所利于洪水也至于宅揆则虽以至徳元契而犹且卜之命之以为神明所托卿士庶民不敢或违也使夫士族之好恶小民之风雨或彼或此或寒或暑而皆卜之筮之则筮殚匮矣凢卜筮之道视其体兆气色竒耦刚柔端拭而察之炳如也必不可得则端拭而思曰是何所利于阿党而为之使筮而亦有利于人则其阿党人也滋甚然且圣人不废蓍不讳阿党者何曰畏夫权势之相嬗天下不言而冀夫鬼神之言之者也郑元曰是谓治狱吏也曰治狱吏而不当则夫人能言之使夫人不能言之则是非治狱吏也或曰是两事也有八命不察有罪征象与谋果至两瘳征则有之刑有科条何疑之有夫是则征亦可无疑也】
　　【景帝五年秋后诏曰狱人之大命死者不可复生吏或不奉法令以货赂为市朋党比周以苛为察以刻为明令亡罪者失职朕甚怜之诸疑狱虽文致如法而于人心不厌辄谳之景帝此诏可谓深察吏情凢狱吏不严酷则贿赂不重贿赂不重则阿党不行小人之出入人罪者皆有苛察之术比周之智敢于杀人而后人畏而从之人主寛大敬慎爱人则狱吏无术虽不察其声色可也】
　　【武帝末年罢轮台之诏曰曩者朕之不明以军宏言匈奴缚马前后足置城下驰言秦人我匄若马又汉使者久留不还故兴师遣贰师将军古者卿大夫与兵谋参以蓍乃以马书视羣臣或以虏自马不祥或以为见强乃筮易之卦得大过九五匈奴困败及太卜治星望气皆以为吉匈奴必破时不可失也又曰北伐行于鬴山必克故朕亲发貮师下鬴山诏必毋深入今计谋卦兆皆反缪贰师败军士死畧离散悲痛在朕心今又请逺田轮台是劳扰天下非朕所忍闻今繇此诏观之则为筮者亦有阿党也易九五在大过枯杨生华老妇得其士夫象曰枯杨生华何可久也老妇士夫亦可丑也祸败烱然而羣臣心阿天子下党贰师遂以为鬴山必克之卦使武帝当时心无偏私不阿亲近玩易词深察其理则无俟轮台而始知悔矣故人主惟虚心察理不阿亲近虽不用蓍可也】
　　是月也天子始裘命有司曰天气上腾地气下降天地不通闭塞而成冬命百官谨葢藏命司徒循行积聚无有不敛坏城郭戒门闾修键闭慎管籥固封疆备边竟完要塞谨闗梁塞徯径饬丧纪辨衣裳审棺椁之薄厚茔丘垄之大小髙卑厚薄之度贵贱之等级
　　【兵丧者生民之威事也圣人在上不能使世无兵亦曰固封疆修边竟完要塞谨闗梁塞徯径数事而已数事已得积聚已敛城郭门闾键籥已慎则内寇不作内寇不作虽外寇至逺道投阱而已曰方夏秋时亩栖野被边圉未修徯径未塞外寇卒至如何曰是为先起祸发自彼吾通其沟浍陇亩横纵陂塘积水枣栗桑柘被于境内耒耜锹镢不失其数乡遂壮佼不失其物是固无患也曰与强寇宻迩田庐数撤秋成数惊卒无可敛为之如何曰吾有数年之聚数年之训忧患与同弱弱而强强曰民有死者如何曰圣人在上不能使民期頥能使民尽正于牖下春秋遂疫祈谷祈年夫是而犹有夭札则命也曰卒有国殇如何曰廪其孤荼食其父兄是北郊之所还赏也曰士大夫有歾于王亊功能未茂而爵命已盈报之则溢不报之则廧为之如何曰已损其躯体而复量其爵命则过矣犀象之齿角无劳于人而犹贵重之而况于劳人乎况于搢绅之臣乎曰是其厚薄髙卑大小如何曰是在掌故也授等以级】
　　是月也命工师效功陈祭器按度程毋或作为淫巧以荡上心必功致为上物勒工名以考其诚功有不当必行其罪以穷其情
　　【辰月之诫则为百工也是特为祭器而百工之课具焉夫祭器则无所荡上心也祀丰于眤而祖己恶之何也所以教诚也郊社之用水藁宗庙之用木豆所以敦朴正其本也正本而推之玉象所以不设也赏曰必当莫不欣悦则犹有不尽之词焉罚曰枉挠不当反受其殃其有失时行罪无疑又曰功有不当必行其罪以穷其情则无不尽之词也其无不尽之词何也小人正而君子治也】
　　是月也大饮烝
　　【烝众也冬祭曰烝周礼冬狩之后入献禽以享烝是非其义者郑元谓是十月农功毕天子诸侯与其羣臣饮酒于太学以正齿位谓之大饮别于他礼也党正职曰国索鬼神而祭祀则以礼属民而饮酒于序以正齿位是臣民异举也又曰燕有牲体为俎谓之房烝今以仲月大祀而燕谓之庆成故孟夏之酹则序爵于朝孟冬之烝则序齿于学所以正功徳奠天地之义也其奠天地之义何也孟夏巳月乾卦也君子以自强不息迨暇饮醑所以示羣臣功能之等也尊尊而卑卑则天为政于上孟冬亥月坤卦也君子以厚徳载物同位以齿同齿以位所以示羣臣同体之义也长长而弟弟则地为政于下故天者所以教敬也地者所以教让也敬让立而民不争是帝王所受情于天地也】
　　天子乃祈来年于天宗大割祠于公社及门闾腊先祖五祀劳农以休息之
　　【是在饮烝之前而先言饮烝者重其亊也天宗者日月星辰也蔡邕云日为阳宗月为隂宗北辰为星宗元春上日有亊于上帝则六宗毕祀而又祈年于三宗何居乎曰日月北辰天地之正命也五岳四渎受命于北辰移精于日月以为风雷霜露以为凉燠寒暑司中司命则无所取之也人民百谷生于三宗故于百谷之成而又报之然则上辛祈谷之不及三宗何也曰是皆上帝之事也书肆类上帝禋于六宗月令则未之及也曰五帝殊礼三王殊乐古者天子始受命必亲郊于上帝唐虞礼简五载一狩十一月朔至于北岳归格文祖则固未议圜丘矣公社上公之配于社者也门闾之袭于五祀五祀之错于先祖何也曰非烝祭也葢周令歳终则各有举焉或曰祈年或曰大割或曰腊曰蜡蜡息老物也而及于三宗降泽劳农而使其君臣大饮礼欤曰日月星辰去人四五万里以其生我而犹且祀之亲之而况于臣乎而况于君乎君臣濶絶则自秦而降三代未之有也】
　　天子乃命将帅讲武习射御角力
　　【古之将帅则皆士大夫为之也夫是长大壮佼者以率乡遂之子弟立旗致物或不闲于六艺故习之习之不已又步作之故其阳气长而鷔志息也】
　　是月也乃命水虞渔师收水泉池泽之赋毋或侵削众庶兆民以为天子取怨于下其有若此者行罪无赦【古之为赋者其详察亦及此也凢水泉池泽至是方涸小民力食俯掇微赢以给嵗事一有厉禁则胥徒豪役倍蓰取之其取之则皆曰为天子也士夫之取于民有司得制之有司之取于民士夫得议之士夫有司侵渔雷同天子莫知其知之立败也惟曰天子取之则天下环视无敢语者故利散于百姓而怨归于天子古者为川泽虞衡皆有定赋嵗入惟正于天子其余公之百姓遐隠伏则亦有遗滞者矣兼并之害浅于有司有司之害浅于上执事凢以酌为去害敛福于天子故民不困穷上下无怨也鲁隠公五年春公将如棠观鱼公羊以为有百金之鱼是也臧僖伯谏曰凢物不足以讲大亊其材不足以备器用则君不举焉君将纳民于轨物者也故讲亊以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲亊也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皂之亊官司之守非君所及也公曰吾将畧地焉遂往陈鱼而观之僖伯称疾不从如僖伯可谓敛福无怨者矣】
　　孟冬行春令则冻闭不宻地气上泄民多流亡行夏令则国多暴风方冬不寒蛰虫复出行秋令则雪霜不时小兵时起土地侵削
　　仲冬章第十一
　　仲冬之月日在斗昏东壁中旦轸中【旧厯不用改从今左】
　　【冬至之日唐虞在虚周在嬃女秦汉之间在牵牛之首自秦王政甲子十年至汉章帝元和二年行四分厯之嵗凢三百二十二年日躔退差当五度余以大初厯斗二十六度揆之实退躔斗二十一度则大雪之日当在斗六度自斗以西牛八度女十二度虚十度危十七度室十六度合斗二十则八十五度当东壁之中见于南方故三统厯云昏壁五度中是也自斗以东箕十一度尾十八度心五度房五度氐十五度亢九度角十二度轸十七度合斗六度为九十八度故月令云旦轸中约当轸八度中是也三统厯但辨昏而不辨旦谓昏八十四壁五度中则旦八十四当角三度中不知昏旦有长短仲冬夜漏六十二刻旦昏相直可移一宿如旦当角中则月令不言轸中矣葢昏星易正而旦气难求以昏壁五度为准实测当时日躔当在斗六度余葢日之所在度次难明惟据中星四分相等以知所在而髙庳赢缩测不精则差池县絶矣晋姜岌造三统厯始悟以月食冲得日宿度所在隋刘焯造皇极厯始悟日非平行一度二至后赢缩积差二度余则当时以为大雪日在斗十二度者皆未尝实测但依太初厯而言之至于昏旦两中昭在人目则月令所推轸璧必髙堂生及曲台诸儒为之非三统四分所辨亦非周秦之旧文明矣如依太初日在斗十二度则昏中当在奎一二度何得以壁五度为凖乎自汉元和乙酉至晋泰元甲申凢三百年退五度冬至在斗十六度中则大雪在斗一度自泰元甲申至梁大同壬戌一百五十九年日行退疾已在斗十二度退疾之后已复平行自大同壬戌至开元甲子一百八十三年退三度在斗九度半间元甲子距今戊寅九百一十五年在箕三度末凢退十六度以是平推积嵗日躔行有迟疾积嵗星分因有纡促或前促而后纡或前迟而后疾通得六十年而差一度秦汉而上厯牛八度女十二度虚十度得三十度当十八百嵗以三代唐虞揣之则放勲初厯在虚危之间虽郭守敬所裁六十七年之差施于千嵗巳邈乎濶矣天地盈缩四千三百八十三年之内犹人一嵗冬夏往还之有迟疾仲尼春秋己未为始始还隂厯犹夏至之生隂迨元至正二千四十八年始复还阳厯犹冬至之生阳中分一千二十余年而上犹秋分之际隂阳始争自宋元嘉十年上距晋泰元九年不上五十年辄差二度下距大同八年不上百十年辄差三度半只此百五六十年为坎离战次日躔飞越推此而上千二十余年必有纡行百五六十年仅得二度者此又自平行盈缩之外宜特立二差以为隂阳交变之限非可常例求之也犹之月行迟疾各有极差积久始见惜诸古牒无可复稽不得不留以俟后人是篇特为汉儒而发明昏壁旦轸则大雪必在斗之杓间如大雪在斗十二则昏中必在奎之初度虽云古人言简约畧可观而其迁次古文以就时厯亦槩可知矣郑元既疑躔次之近秦官又不疑中星之仍汉厯既明车服之异周时又不明汉制之参四代亦粤稽之至意阙慎之盛心也】
　　仲冬之月日在箕昏东壁中旦翼中
