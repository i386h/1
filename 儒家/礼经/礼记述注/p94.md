<!-- { "loadSidebar": true } -->
　　注曰庠乡学也州党曰序扬举也　疏曰此谓乡大夫故迎宾于庠门外若州长党正则于序门外也盥洗扬觯者主人将献宾以水盥手而洗爵扬觯谓旣献之后举觯酬宾之时亦盥洗也拜至者宾主升堂主人于阼阶上北面再拜也拜洗者主人拜至讫洗爵而升宾于西阶上北面再拜拜主人之洗也拜受者宾于西阶上拜受爵也拜送者主人于阼阶上拜送爵也拜既者既尽也宾饮酒既尽而拜也
　　故圣人制之以道乡人士君子尊于房戸之间宾主共之也尊有酒贵其质也羞出自东房主人共之也洗当东荣主人之所以自絜而以事宾也
　　注曰乡大夫士饮国中贤者亦用此礼也　疏曰乡人谓乡大夫也士谓州长党正也君子谓卿大夫也尊于房户之间宾主共之者设酒尊于东房之西室户之东在宾主之间酒虽主人之设而宾亦以之酢主人故云宾主共之也北面设尊酒在左是在酒尊之西也地道尊右设酒在西者贵其质素故也共之者供于宾也荣屋翼也设洗于庭当屋之翼必在东者示主人以此自絜而事宾也从冠义以来皆记者叠出仪礼经文于上而陈其义于下以释之他皆仿此
　　宾主象天地也介僎象隂阳也三宾象三光也
　　赞皇浩斋曰立宾以象天所以尊之也立主以象地所以养之也介以辅宾僎以辅主人象隂阳之辅天地也三宾众宾之长也其以辅宾犹三光之辅于天也三光星之大者有三先儒谓三大辰心为大辰伐为大辰北辰亦谓大辰
　　让之三也象月之三日而成魄也
　　坡谓歴家以朔及前后二日为食限此时月切于日浑然是魄所谓三日成魄也谓之让者朱子解月几望为隂盛亢阳则成魄非让乎
　　四面之坐象四时也
　　疏曰主东南象夏始宾西北象冬始僎东北象春始介西南象秋始
　　天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛德气也此天地之仁气也主人者尊宾故坐宾于西北而坐介于西南以辅宾宾者接人以义者也故坐于西北主人者接人以仁以德厚者也故坐于东南而坐僎于东北以辅主人也仁义接宾主有事爼豆有数曰圣圣立而将之以敬曰礼礼以体长幼曰德德也者得于身也故曰古之学术道者将以得身也是故圣人务焉
　　集説曰主人者厚其饮食之礼仁之道也为宾者谨其进退之节义之道也求诸天地之气以定其主宾之位至于爼豆亦莫不有当然之数焉圣通明也谓礼义所在通贯而顕明也敬其天理之节体夫人伦之序所得者皆吾身之实理也孔子观于乡而知王道之易易谓其足以正身而安国也圣人务焉岂无意哉　浩斋曰礼得于身之谓德由学而后得于身则与先得于人心之同然者亦无异矣故曰古之学术道者将以得身也
　　祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣
　　疏曰祭荐者主人献宾宾即席祭所荐脯醢也祭酒者宾旣祭荐又祭酒也此是宾敬重主人之礼也宾旣祭酒之后兴取爼上之肺哜齿之所以尝主人之礼也啐谓饮主人酒而入口所以成主人之礼也席末席西头也案仪礼祭荐祭酒哜肺皆在席之中惟啐酒在席末又哜肺在前祭酒在后此先云祭酒者哜是尝哜之名祭酒是未饮之称故祭酒与祭荐相连表其敬礼之事敬主人之物故祭荐祭酒哜肺皆在席中啐酒入于己故在席末于席上者是贵礼于席末啐酒是贱财也啐才始入口犹在席末卒觯则尽爵故远在西阶上云卒觯者论其将欲卒觯之事致实则论其尽酒之体酒为觞中之实今致尽此实也
　　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明飬老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣
　　注曰此説乡饮酒谓党正国索鬼神而祭祀则以礼属民而饮酒于序以正齿位之礼也其乡射则州长春秋以礼会民而射于州序之礼也谓之乡者州党乡之属也　疏曰以乡饮酒之篇无正齿位之礼故知是党正也宾介用年老者为之其余为众宾内年六十以上于堂上宾席之西南面坐若不尽则于介席之北东面北上其五十者则立于西阶下东面北上每十年加一豆非正礼故不得为笾豆偶也其五十者亦有豆但二豆而已则乡饮酒众宾立于堂下皆二豆
　　孔子曰吾观于乡而知王道之易易也主人亲速宾及介而众宾自从之至于门外主人拜宾及介而众宾自入贵贱之义别矣三揖至于阶三让以宾升拜至献酬辞让之节繁及介省矣至于众宾升受坐祭立饮不酢而降隆杀之义辨矣
　　疏曰主人旣拜其来至又酌酒献宾宾酢主人主人又酌而自饮以酬宾介酢主人则止主人不酬介是及介省矣主人献众宾于西阶上受爵坐祭立饮不酢主人而降于宾礼隆众宾礼杀是隆杀之义别矣
　　工入升歌三终主人献之笙入三终主人献之间歌三终合乐三终工告乐备遂出一人扬觯乃立司正焉知其能和乐而不流也
　　集説曰工入而升堂歌鹿鸣四牡皇皇者华每一篇而一终三篇终则主人酌以献工焉吹笙者入于堂下奏南陔白华华黍亦每一篇而一终三篇终则主人亦酌以献之也间者代也笙与歌皆毕则堂上与堂下更代而作堂上先歌鱼丽则堂下笙由庚此为一终次则堂上歌南有嘉鱼则堂下笙崇丘此为二终又其次堂上歌南山有台则堂下笙由仪为三终也合乐三终者谓堂上下歌瑟及笙并作也工歌关雎则笙吹鹊巢合之工歌葛覃则笙吹采蘩合之工歌卷耳则笙吹采苹合之如此皆竟工以乐备告乐正乐正告于宾乃降言遂出者乐正自此至去不复升堂也一人者主人之吏也此人举觯之后主人使相礼者一人为司正恐旅酬时有懈惰失节者以董正之也如此则虽和乐而不至于流放矣　坡谓一人扬觯在未歌之前立司正在既歌后记者以类相从故连言之
　　宾酬主人主人酬介介酬众宾少长以齿终于沃洗者焉知其能弟长而无遗矣
　　浩斋曰前言介之无酬众宾之无酢者盖未歌之时也此言宾酬主人主人酬介介酬众宾者旣歌之后行旅酬之时也沃洗者涤濯之人也虽至贱旅酬之际犹以齿焉则贵可知矣自贵及贱无不序齿此所以知其能弟长而无遗矣　坡谓宾酬主人主人酬介介酬众宾此据旅酬之节酬毕后复使二人举觯宾介主僎彻爼降説屦升坐行无算爵此少长以齿终于沃洗在无算爵节内乡饮酒记所谓主人之赞者西面北上不与无算爵然后与是也则是二节而记一之疏云因旅酬遂连言无算爵欲见无不周徧
　　降説屦升坐修爵无数饮酒之节朝不废朝莫不废夕宾出主人拜送节文终遂焉知其能安燕而不乱也浩斋曰前此皆立而行礼未彻爼故未説屦至此彻爼之后乃説屦升坐而坐燕也修举也修爵无数无算爵是也凡治事者朝以听政而乡饮听政罢方行是朝不废朝也夕以修令而乡饮礼毕犹可以治私事是莫不废夕也若党正饮酒一国若狂则无不醉矣节文终遂者终竟也遂犹申也言虽礼毕主人犹拜以送宾节文之礼终申遂而无所缺则知其安于燕乐而不至于乱矣
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也
　　集説曰縂结上文五事之目
　　乡饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政教之本也
　　注曰日出于东僎所在也月生于西介所在也三光三大辰也天之政教出于大辰焉　疏曰此记者更覆説其义有所法象之义前文虽备故此更详也宾者主之所敬故以象天主供物以养宾故以象地日月即前经隂阳也隂阳据其气日月言其体三大辰者公羊云大辰者何大火也伐为大辰北辰亦为大辰何休云大火与伐天所以示民时早晚天下取以为正故谓之大辰辰时也是天之政教出于大辰
　　亨狗于东方祖阳气之发于东方也洗之在阼其水在洗东祖天地之左海也
　　注曰祖犹法也狗所以养宾阳气主养万物海水之委也　浩斋曰亨狗以养宾阳气以养万物故祖而法之烹于东方焉海水之委也天地之间海居于东东则左也故洗之在阼其水在洗东有左海之义焉
　　尊有酒教民不忘本也
　　集説曰大古之世无酒以水行礼故后世因谓水为酒不忘本者思礼之所由起也
　　宾必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也
　　注曰蠢动生之貌也圣之言生也假大也愁读为揫揫敛也察犹察察严杀之貌也　疏曰以生物于春如通明之圣故东方为圣也　集説曰揫之以时察言揫敛之以秋时严肃之气也物之藏必自外而入内故曰中者藏也
　　介必东乡介宾主也
　　注曰献酬之礼主人将西宾将南介覸其间也
　　主人必居东方东方者春春之为言蠢也产万物者也主人者造之产万物者也
　　注曰言礼之所共由主人出也
　　月者三日则成魄三月则成时是以礼有三让建国必立三卿三宾者政教之本礼之大参也
　　注曰言礼者隂也大数取象法于月也　疏曰乐旣为阳故礼为隂月是隂精故礼之大数取法于月也

　　礼记述注卷二十七
　　钦定四库全书
　　礼记述注卷二十八
　　安溪　李光坡　撰
　　射义第四十六
　　疏曰射之所起起自黄帝故繋辞黄帝以下九章云木为弧剡木为矢又世本云挥作弓夷牟作矢注云二人黄帝臣虞书云侯以明之夏殷无文周则具矣
　　古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长幼之序也
　　熊氏曰诸侯之射盖将祭而射以择臣也卿大夫士之射盖州长春秋以礼会民而射于序也明君臣之义臣拜君赐君答臣拜也明长幼之序坐立有序爼豆有数也
　　故射者进退周旋必中礼内志正外体直然后持弓矢审固持弓矢审固然后可以言中此可以观德行矣注曰内正外直习于礼乐有德行者也正鹄之名出自此也　疏曰宾射之的谓正正者正也欲明射者内志湏正正亦鸟名齐鲁之间名题肩为正大射之质谓鹄鹄者直也欲使射者外体之直　熊氏曰中礼则礼以凝虑而志正礼以肃容而体直志正则持弓矢详审体直则持弓矢强固审则巧固则力巧力全而可以中矣此不可以观德行乎
　　其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐会时也采苹者乐循法也采蘩者乐不失职也是故天子以备官为节诸侯以时会天子为节卿大夫以循法为节士以不失职为节故明乎其节之志以不失其事则功成而德行立德行立则无暴乱之祸矣功成则国安故曰射者所以观盛德也
