<!-- { "loadSidebar": true } -->
　　疏曰亦有斩衰不居庐者则杂记云士居垩室是士服斩而居垩室也亦有齐衰不居垩室者丧服小记云父不为众子次于外注云自若居寝是也　集说曰倚庐垩室见丧大记苄蒲之可为席者但翦之使齐不偏纳其头而藏于内也
　　父母之丧既虞卒哭拄楣翦屛苄翦不纳期而小祥居垩室寝有席又期而大祥居复寝中月而禫禫而牀集说曰拄楣谓举倚庐之木拄之于楣使稍寛眀也翦屛者翦去户旁两厢屛之余草也自上章唯而不对以下至此有与杂记丧大记丧服小记之文不同者记者所闻之异亦或各有义欤
　　斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之发于衣服者也
　　集说曰每一升凡八十缕斩衰正服三升义服三升半齐衰降服四升正服五升义服六升大功降服七升正服八升义服九升小功降服十升正服十一升义服十二升缌麻降正义同用十五升布去其七升半之缕盖十五升者朝服之布其幅之经一千二百缕也今缌布用其半六百缕为经是去其半也有事其缕者事谓煮治其纱缕而后织也无事其布者及织成则不洗治其布而即以制缌服也若用为锡衰则加灰以洗治之故前经云加灰锡也然则缌服是熟缕生布其小功以上皆生缕以织矣
　　斩衰三升既虞卒哭受以成布六升冠七升为母疏衰四升受以成布七升冠八升去麻服葛葛带三重期而小祥练冠縓缘要绖不除
　　疏曰至小祥又以卒哭后冠受其衰而用练易其冠又以练为中衣以縓为领縁也要绖葛绖也縓缘见檀弓　集说曰五服惟斩衰齐衰大功有受者葬后以冠之布升数为衰服如斩衰冠六升则葬后以六升布为衰齐衰冠七升则葬后以七升布为衰也谓之成布者三升以下之布麤疏之甚若未成然六升以下则渐精细与吉服之布相近故称成也去麻服葛者后男子去要之麻带而系葛带妇人去首之麻绖以着葛绖也葛带三重谓男子也后以葛带易要之麻带五分去一差小于前四股纠之积而相重则三重也未受服之前麻带为两股相合此直云葛带三重则首绖虽葛不三重犹两股纠之
　　男子除乎首妇人除乎带男子何为除乎首也妇人何为除乎带也男子重首妇人重带除服者先重者易服者易轻者
　　集说曰小祥男子除首绖妇人除要带此除先重也居重丧而遭轻丧男子则易要绖妇人则易首绖此易轻者也
　　又期而大祥素缟麻衣中月而禫禫而纎无所不佩注曰谓之麻者纯用布无采饰也　疏曰二十五月大祥祭此日除脱则首服素冠以缟纰之身着朝服而祭祭毕而哀情未除更反服微凶之服首着缟冠以素纰之身着十五升麻深衣未有采缘故云素缟麻衣必大祥之后更间一月而为禫祭禫祭之时冠朝服祭讫则首着纎冠身着素端黄裳以至吉祭平常所服之物无不佩也黒经白纬曰纎
　　易服者何为易轻者也斩衰之丧既虞卒哭遭齐衰之丧轻者包重者特
　　注曰卑可以两施而尊者不可贰　疏曰斩衰受服之时而遭齐衰初丧男子所轻要者得着齐衰要带而兼包斩衰之带妇人轻首得着齐衰首绖而包斩衰之绖故云轻者包也男子重首特留斩衰之绖妇人重要特留斩衰之带是重者特也愚谓特者单独而无所兼之义非谓特留也
　　既练遭大功之丧麻葛重
　　疏曰斩衰既练男子惟有要带妇人惟有首绖是单也今遭大功之丧男子首空着大功麻绖又以大功麻带易练之葛带妇人要空着大功麻带又以大功麻绖易练之葛绖是重麻也至大功既虞卒哭男子带以练之故葛带首着期之葛绖妇人绖其练之故葛绖着期之葛带是重葛也言期之葛绖期之葛带者谓大功绖带麤细与期同其实是大功葛绖葛带也　又曰檀弓云妇人不葛带者谓斩衰齐衰服也其大功以下妇人亦葛带丧服大功章男女并陈有即葛九月之文是大功妇人亦受葛也
　　齐衰之丧既虞卒哭遭大功之丧麻葛兼服之
　　疏曰以大功麻带易齐衰之葛带以首犹服齐衰葛带绖是首有葛要有绖故云麻葛兼服之兼服之文据男子也妇人则首服大功之麻绖要服齐衰之麻带上下俱麻不得云麻葛兼服
　　斩衰之葛与齐衰之麻同齐衰之葛与大功之麻同大功之葛与小功之麻同小功之葛与缌之麻同麻同则兼服之兼服之服重者则易轻者也
　　注曰惟大功有变三年既练之服小功以下则于上皆无易焉此言大功之葛与小功之麻同小功之葛与缌之麻同主为大功之殇长中言之服重者谓特之也则者则男子与妇人也凡下服虞卒哭男子反其故葛带妇人反其故葛绖其上服除则固自受以下服之受矣　疏曰前文兼服之但施于男子不包妇人今此易轻者男子易于要妇人易于首俱得易轻也云凡下服至故葛绖者此眀遭后服初丧男子妇人虽易前服之轻至后服既葬之后还须反服其前丧　集说曰同者前丧既葛与后丧初死之麻麄细无异也兼服者服后麻兼服前葛也服重者即上章重者特之说也易轻者即易者包是也
　　三年问第三十八
　　三年之丧何也曰称情而立文因以饰羣别亲疏贵贱之节而弗可损益也故曰无易之道也创钜者其日乆痛甚者其愈迟三年者称情而立文所以为至痛极也斩衰苴杖居倚庐食粥寝苫枕块所以为至痛饰也三年之丧二十五月而毕哀痛未尽思慕未忘然而服以是断之者岂不送死有已复生有节也哉
　　注曰羣谓亲之党也复生除丧反生者之事也　疏曰饰谓章表也羣谓五服之亲也因此三年之丧差降各表其亲党亲谓大功以上疏谓小功以下贵谓天子诸侯絶期卿大夫降贱谓士庶人服族其节分眀　集说曰弗可损益者中制不可不及亦不可遇是所谓无易之道也治亲疏贵贱之节者惟丧服足以尽其详服莫重于斩衰时莫久于三年故此篇列言五服之轻重而自重者始　石梁王氏曰二十四月再期其月余日不数为二十五月中月而禫注谓间一月则所间之月是空一月为二十六月出月禫祭为二十七月徙月则乐矣
　　凡生天地之间者有血气之属必有知有知之属莫不知爱其类今是大鸟兽则失丧其羣匹越月逾时焉则必反巡过其故乡翔回焉鸣号焉蹢防焉踟蹰焉然后乃能去之小者至于燕雀犹有啁噍之类焉然后乃能去之故有血气之属者莫知于人故人于其亲也至死不穷
　　集说曰鸟兽知爱其类而不如人之能充其类此所以天地之性人为贵也
　　将由夫患邪淫之人与则彼朝死而夕忘之然而从之则是曽鸟兽之不若也夫焉能相与羣居而不乱乎集说曰患犹害也邪淫之害性如疾痛之害身故云患邪淫也不如鸟兽为无礼也无礼则乱矣
　　将由夫修饰之君子与则三年之丧二十五月而毕若驷之过隙然而遂之则是无穷也故先王焉为之立中制节壹使足以成文理则释之矣
　　集说曰遂之谓不时除也先王制礼盖欲使遇之者俯而就之则送死有已复生有节不至者跂而及之则不至于鸟兽之不若矣壹使足以成文理谓无分君子小人皆使之遵行礼节以成其文章义理文理者以三年一闰天道小成又子生三年然后免于父母之懐故服以三年成文理也释除去其服
　　然则何以至期也曰至亲以期断是何也曰天地则已易矣四时则已变矣其在天地之中者莫不更始焉以是象之也
　　疏曰父母本三年何以至期是问其一期应除之义故答云至亲以期断是眀一期可除之节故期而练男子除绖妇人除带下文云加隆故至三年
　　然则何以三年也曰加隆焉尔也焉使倍之故再期也集说曰又问既是以期断矣何以三年也答谓孝子加隆厚于亲故如此也焉语辞犹云所以也
　　由九月以下何也曰焉使弗及也故三年以为隆缌小功以为杀期九月以为间上取象于天下取法于地中取则于人人之所以羣居和壹之理尽矣故三年之丧人道之至文者也夫是之谓至隆是百王之所同古今之所壹也未有知其所由来者也孔子曰子生三年然后免于父母之懐夫三年之丧天下之达丧也
　　集说曰弗及恩之杀也三月不及五月五月不及九月九月不及期也期与大功在隆杀之间故云期九月以为间也取象于天地者三年象闰期象一嵗九月象物之三时而成五月象五行三月象一时也取则于人者始生三月而翦发三年而免父母之懐也和以情言谓情无不睦也壹以礼言谓礼无不至也人之所以相与羣居而情和礼壹者其理于丧服尽之矣未有知其所由来者言三年之丧行之自逺不知从何代而来也父母之丧无贵贱故曰天下之达丧也达论语作通

　　礼记述注卷二十五
<经部,礼类,礼记之属,礼记述注>
　　钦定四库全书
　　礼记述注卷二十六
　　安溪　李光坡　撰
　　深衣第三十九
　　古者深衣盖有制度以应规矩绳权衡短毋见肤长毋被土续衽钩边要缝半下
　　集説曰朝服祭服丧服皆上衣下裳不相连此深衣衣裳相连被体深邃故名深衣制同而名异者有四焉纯之以采曰深衣纯之以素曰长衣纯之以布曰麻衣着在朝服祭服之内曰中衣但大夫以上助祭用冕服自祭用爵弁服则以素为中衣士祭用朝衣则以布为中衣也皆谓天子之大夫与士也丧服亦有中衣檀弓云练衣黄里縓缘是也但不得继揜尺耳要缝七尺二寸比下齐之一丈四尺四寸为半之也玊藻云缝齐倍要是也　杨氏曰深衣制度惟续衽钩边一节难考郑注云续犹属也衽在裳旁者也属连之不殊裳前后也郑意盖言凡裳前三幅后四幅既分前后则其旁两幅分开而不相属惟深衣裳十二幅交列裁之皆名为衽所谓续衽者指在裳旁两幅言之谓属连裳旁两幅不殊裳之前后也又衣图云既合缝了又再覆缝方便于着以合缝者为续衽覆缝为钩边
　　袼之髙下可以运肘袂之长短反诎之及肘带下毋厌髀上毋厌胁当无骨者
　　刘氏曰袼袖与衣接当腋下缝合处也运回转也王藻云袂可以回肘是也肘臂中曲节袂袖也袼之髙下与衣身齐二尺二寸古者布幅亦二尺二寸而深衣裁身用布八尺八寸中屈而四叠之则正方袖本齐之而渐圆杀以至袪则广一尺二寸故下文云袂圆应规也衣四幅而要缝七尺二寸又除负绳之缝与领旁之屈积各寸则两腋之余前后各三寸许续以二尺二寸幅之袖则二尺有五寸也然周尺二尺五寸不满今旧尺二寸仅足齐手无余可反屈也曰反屈及肘则接袖初不以一幅为拘矣凡经言短毋见肤长毋被土及袼可运肘袂反及肘皆以人身为度而不言尺寸者良以尺度布幅有古今之异而人身亦有大小长短之殊故也朱子云度用指尺中指中节为寸则各自与身相称矣玊藻朝祭服之带三分带下绅居二焉而绅长制士三尺则带下四尺五寸矣深衣之带下不可厌髀骨上不可当胁骨惟当其间无骨之处则少近下也
　　制十有二幅以应十有二月袂圜以应规曲袷如矩以应方负绳及踝以应直下齐如权衡以应平
　　集説曰深衣之制衣四幅袂二幅裳六幅总十二幅也袷交领也衣领既交自有如矩之象踝足跟也衣之背缝及裳之中缝上下相接如绳之直故云负绳也下齐裳末缉处也欲其齐如衡之平
