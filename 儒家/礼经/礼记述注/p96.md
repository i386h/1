<!-- { "loadSidebar": true } -->
　　集説曰先是宰夫代主人行爵酬宾之后君命下大夫二人媵爵公取此媵爵以酬宾宾以旅酬于西阶上旅序也以次序劝卿大夫饮酒也此之谓君举旅于宾也此二者皆降西阶下再拜稽首公命小臣辞则升而成拜谓复再拜稽首也先时以君辞之于礼未成故云成拜也　杨氏曰案公取媵爵以酬宾此别是一礼与寻常酬宾不同此所谓公为宾举旅也燕礼君使宰夫为献主以臣莫敢与君抗礼也今公举觯于西阶之上以酬宾可乎盖君臣之际其分甚严其情甚亲使宰夫为献主所以严君臣之分今举觯以酬宾宾西阶下拜小臣辞升成拜公奠觯答再拜公卒觯宾下拜公答再拜畧去势分极其谦卑所以通君臣之情也注云不言君酬宾于西阶上及君反位尊君空其文也此又所以严君臣之分也　坡谓自举旅于宾后为卿举旅为大夫举旅为士举旅皆云公又行一爵唯公所赐此之谓君所赐爵也受者皆如宾受降拜升成之礼注疏未明
　　席小卿次上卿大夫次小卿士庻子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庻子爼豆牲体荐羞皆有等差所以明贵贱也
　　集説曰设席之位上卿在宾席之东小卿在宾席之西皆是南面东上而遥相次此所谓小卿次上卿也大夫在小卿之西是大夫次小卿也士受献于西阶之上退立于阼阶下西面北上庻子受献于阼阶上亦退立于阼阶下庻子次于士是士庻子以次就位于下也献君者主人酌以献也公取媵爵以酬宾宾以旅酬于西阶上此所谓献君君举旅行酬也而后献卿者亦主人献之也公又行一爵亦媵者之爵也若卿若宾惟公所酬卿亦以旅于西阶之上礼亦如初此亦是君举旅而言卿举者盖君为卿举耳下言大夫举旅士举旅其义同而后献大夫亦主人之献也公又举奠觯以赐是为大夫举旅也主人献士公复赐之是为士举旅也公举旅之礼止于士不及庻子矣而后献庻子者主人献之于阼阶之上也牲狗也公及卿大夫士等牲体荐羞之等差燕礼不载聘义第四十八
　　吕氏曰天子之与诸侯诸侯之与邻国皆有朝礼有聘礼朝则相见聘则相问也朝宗觐遇防同皆朝也存頫省聘问皆聘也故聘礼有天子所以抚诸侯者大行人嵗徧存三嵗徧頫五嵗徧省是也有诸侯所以事天子者大宗伯时聘曰问殷頫曰视是也有邻国交修其好者大行人诸侯之邦交嵗相问殷相聘是也仪礼所载邻国交聘之礼也聘义者释聘礼之义
　　聘礼上公七介侯伯五介子男三介所以明贵贱也集説曰此言卿出聘之介数上公七介者上公亲行则介九人诸侯之卿礼下于君二等故七介也以下放此　吕氏曰古者宾必有介介副也所以辅行斯事致文于斯礼者也
　　介绍而传命君子于其所尊弗敢质敬之至也
　　集説曰绍继也其位相承继也先时上摈入受主君之命出而传与承摈承摈传与末摈此是传而下也宾之末介受命于末摈而传与次介次介传与上介上介传与宾是传而上也此所谓介绍而传命也质正也于所尊者不敢正自相当故以介传命敬之至也宾在大门外西北面介自南向北为序主君在内迎摈者出大门自北向南为序
　　三让而后传命三让而后入庙门三揖而后至阶三让而后升所以致尊让也
　　疏曰三让而后传命者谓宾在大门外见主人陈摈以大客之礼待己己不敢当三度辞让主人不许乃后传聘宾之命也三让而后入庙门者谓宾既传命之后主君延宾而入至庙将欲庙受宾不敢当之故三让而后入主君在东宾差退在西相向三让乃入庙门也三揖而后至阶者初入庙门一揖也当阶北面又揖二揖也当碑又揖三揖也三让而后升者谓主君揖宾至阶主君让宾升宾让主君如此者三主君乃先升宾乃升也
　　君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也敬让也者君子之所以相接也故诸侯相接以敬让则不相侵陵注曰贶赐也宾致命公当楣再拜聘君之恩惠辱命来聘者也　疏曰聘礼宾及竟君使士请事宾至于近郊君使下大夫请行又使卿用束帛劳此大夫郊劳者即卿也
　　卿为上摈大夫为承摈士为绍摈君亲礼宾宾私面私觌致饔饩还圭璋贿赠飨食燕所以明宾客君臣之义也
　　集説曰卿主国之卿也承摈者承副上宾也绍摈者继续承摈也主君公也则摈五人侯伯则四人子男则三人若五人则士为绍摈者三人四人则士二人三人则士一人宾行聘事毕主国君亲执醴以礼宾是君亲礼宾也私面谓私以己礼物面见主国之卿大夫也私觌私以己礼物觌见主国之君也牲杀者曰饔生者曰饩致饔饩者聘觌皆毕宾介就舘主君使卿致饔饩之礼于宾也还圭璋者宾来时执以为信主君旣受之矣今将去君使卿送至宾舘以还之也还玉毕加以贿赠之礼经云贿用束纺纺今之绡也飨礼食礼皆在朝燕礼在寝一食再飨燕无常数吕氏曰大宗伯朝觐会同则为上相相即摈也入
　　诏礼曰相出接宾曰摈宗伯卿也故曰卿为上摈小行人诸侯入王则为承而摈行人大夫也故曰大夫为承摈士职卑承官之乏以继摈之事故曰士为绍摈也使臣之义则致其君臣之敬于所聘之君主君之义则致其宾主之敬于来聘之臣也
　　故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也
　　集説曰天子制诸侯者天子制此礼而使诸侯行之也比年每嵗也小聘使大夫大聘使卿误谓礼节错误也
　　以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣
　　集説曰聘使之行礼于君则用圭于夫人则用璋其行享礼于君则束帛加璧于夫人则琮享犹献也及礼毕则还其圭璋者以圭璋是行礼之器故重之而不敢受也璧琮与币皆财也财在所轻故受而不还故曰此轻财而重礼之义也
　　主国待客出入三积饩客于舍五牢之具陈于内米三十车禾三十车刍薪倍禾皆陈于外乘禽日五双羣介皆有饩牢壹食再飨燕与时赐无数所以厚重礼也古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔
　　集説曰出既行也入始至也积谓馈之牢礼米禾刍薪之属其来与去皆三馈之积故云出入三积也饩客于舍谓致饔饩于宾之舘舍也三牲备为一牢五
　　牢之具陈于内谓饪一牢在宾馆西阶腥二牢在宾馆东阶饩二牢在宾馆门内之西也禾藁实并刈者也米车设于门东禾车设于门西倍禾倍其数也周礼掌客注云薪从米刍从禾疏云薪以炊爨故从米刍以食马故从禾此四物皆在门外乗禽乘行羣匹之禽鴈鹜之属也掌客云凡礼宾客国新杀礼凶荒杀礼札丧杀礼祸烖杀礼在野在外杀礼故曰
　　古之用财者不能均如此言不能悉皆均平常能如此之厚也然而于聘礼则用财如此之厚者是欲极尽之于礼也然云尽则用财虽厚尽礼而止不敢加羙以没礼故内不相陵外不相侵皆为有礼以制之故也聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渴而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛德故圣王之贵勇敢强有力如此也勇敢强有力而不用之于礼义战胜而用之于争鬭则谓之乱人刑罚行于国所诛者乱人也如此则民顺治而国安也
　　吕氏曰节文之多惟聘射之礼为然故曰至大礼也齐庄以心言正齐以容言君臣父子长幼之义皆形见于节文之中人之所难我之所安人之所懈我之所敬故能行之者君子也君子自养其强力勇敢之气一用之于义礼战胜而教化行矣此国之所以安也射礼诸侯之射必先行燕礼卿大夫士之射必先行乡饮酒之礼酬献之节极为繁缛故有酒清肉干而不敢饮食者若聘礼则受聘受享请觌然后酌醴礼宾无酒清肉干之事特以节文之繁与射礼等皆至日几中而后礼成故与射礼兼言之也　坡谓疏云乡射先行乡饮酒礼有齿于父族之事故云以亲父子以和长幼案聘礼有赐饔而筮尸祭之盼肉及廋车亦亲父子和长幼之事也
　　子贡问于孔子曰敢问君子贵玉而贱防者何也为玉之寡而防之多与孔子曰非为防之多故贱之也玉之寡故贵之也夫昔者君子比德于玉焉温润而泽仁也缜宻以栗知也亷而不刿义也垂之如队礼也叩之其声清越以长其终诎然乐也瑕不揜瑜瑜不揜瑕忠也孚尹旁逹信也气如白虹天也精神见于山川地也圭璋特逹德也天下莫不贵者道也诗云言念君子温其如玉故君子贵之也
　　注曰防石似玉缜致也栗坚貌刿伤也义者不苟伤人越犹扬也诎絶止貌乐记曰止如稾木瑕玉之病也瑜其中间羙者　疏曰圭璋特逹谓行聘之时惟执圭璋特得通逹不加余币也　石梁王氏曰因聘礼用玉故论玉之德以结此篇　坡谓孚者实而不华尹者正而无邪言玉色之蕴借也旁逹如一也玉在山川中精气彻见其外与地气含于内而窍于山川同也
　　丧服四制第四十九
　　疏曰以其记防服之制取于仁义礼智也
　　凡礼之大体体天地法四时则隂阳顺人情故谓之礼訾之者是不知礼之所由生也夫礼吉凶异道不得相干取之隂阳也丧有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣
　　注曰取之四时谓其数也取之人情谓其制也　疏曰天地包此四时隂阳人情故不覆説　集説曰体天地以定尊卑法四时以为徃来则隂阳以殊吉凶顺人情以为隆杀先王制礼皆本于此不独丧礼为然也故曰凡礼之大体吉凶异道以下始专以丧礼言之丧有四制谓以恩制以义制以节制以权制也
　　其恩厚者其服重故为父斩衰三年以恩制者也疏曰父最恩深故特举父而言之其实门内诸亲为之着服皆是恩制也
　　门内之治恩揜义门外之治义断恩资于事父以事君而敬同贵贵尊尊义之大者也故为君亦斩衰三年以义制者也
　　集説曰门内主恩故常揜蔽公义门外主义故常断絶私恩父母之丧三年不从政恩揜义也有君丧服于身不敢私服义断恩也资犹取也用也用事父之道以事君故其敬同也人臣为君重服乃贵贵尊尊之大义故曰以义制者也然五服皆有义服亦是以义制此举重者言之耳
　　三日而食三月而沐期而练毁不灭性不以死伤生也丧不过三年苴衰不补坟墓不培祥之日鼓素琴告民有终也以节制者也
　　集説曰三日而食始食粥也葬而虞祭始沐不补虽破不补完也不培一成丘垄之后不再加益其土也祥日大祥之日也素琴无漆餙也与素几素爼之素同
　　资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也
