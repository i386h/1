<!-- { "loadSidebar": true } -->
　　注曰播犹施也不衍字耳廸道也言施刑之道　疏曰皇氏云言政令所以不行教化所以不成者秪由君上爵加于小人不足劝人为善也由刑罚加于无罪之人不足耻其为恶由赏罚失所故致政之不行教之不成也故君上不可轻防之
　　子曰大臣不亲百姓不宁则忠敬不足而富贵已过也大臣不治而迩臣比矣故大臣不可不敬也是民之表也迩臣不可不慎也是民之道也君毋以小谋大毋以逺言近毋以内图外则大臣不怨迩臣不疾而逺臣不蔽矣叶公之顾命曰毋以小谋败大作毋以嬖御人疾庄后毋以嬖御士疾庄士大夫卿士
　　集说曰大臣不见亲信则民不服从其令故不宁也此盖由臣之忠不足于君君之敬不足于臣君与臣富贵已过极也由是迩臣之党相比以夺大臣之柄而使之不得治其事故大臣所以不可不敬者以其为民所瞻望之仪表也迩臣所以不可不慎者以君之好恶系焉乃民之所从以为道者也人君不使小臣谋大臣则大臣不至于怨乎不以不使逺臣间近臣则近臣不至于疾其君不使内之宠臣图四方宣力之士则逺臣之贤无所壅蔽而得见知于上矣叶公楚叶县尹沈诸梁字子髙僭称公顾命临死囘顾之言也毋以小谋败大作谓不可用小臣之谋而败大臣所作之事也疾毁恶之也庄犹正也敬也君所取正而加敬之谓也
　　子曰大人不亲其所贤而信其所贱民是以亲失而教是以烦诗云彼求我则如不我得执我仇仇亦不我力君陈曰未见圣若已弗克见既见圣亦不克由圣注曰亲失失其所当亲也教烦由信贱也贱者无一徳也　集说曰诗小雅正月之篇言彼小人初用事求我以为法则惟恐不得既而不合则空执留之视如仇雠然不用力于我矣仇仇者言不一仇之无往而不忤其意也君陈周书兼引之皆为不亲贤之证
　　子曰小人溺于水君子溺于口大人溺于民皆在其所防也夫水近于人而溺人徳易狎而难亲也易以溺人口费而烦易出难悔易以溺人夫民闭于人而有鄙心可敬不可慢易以溺人故君子不可以不慎也
　　注曰言水人所沭浴自洁清者至于深渊洪波所当畏慎也由近人之故或泳之游之防慢而无戒心以取溺焉难亲亲之当肃敬如临深渊费而烦多言且烦数也过言一出驷马不能及不可得悔也口舌所覆亦如溺矣言民不通于人道而心鄙诈难卒告谕人君敬慎以临之则可若陵虐而慢之分崩怨畔君无所尊亦如溺矣不可不慎者慎所可防乃不溺矣　熊氏曰水近于人谓日用之需也然何故溺人以徳虽柔弱而深险之势难亲也
　　太甲曰毋越厥命以自覆也若虞机张往省括于厥度则释兑命曰惟口起羞惟甲胄起兵惟衣裳在笥惟干戈省厥躬太甲曰天作孼可违也自作孼不可以逭尹吉曰惟尹躬天见于西邑夏自周有终相亦惟终注曰越之言蹷也厥其也覆败也虞主田猎之地者也机弩牙也度谓所拟射也虞人之射禽弩已张从机间视括与所射参相得乃后释发矢为政亦当以己心参于羣臣及万民可乃后施也兑当为说衣裳朝祭之服也惟口起羞当慎言语也惟甲胄起兵当慎军旅之事也惟衣裳在笥当服以为礼也惟干戈省厥躬当恕已不尚害人也违犹辟也逭逃也尹吉尹诰也天当为先字之误忠信为周相助也伊尹言夏之先君臣皆忠信以自终今天絶桀者以其自作孽夏之邑在亳西　坡谓括箭受处也此引太甲明慎之机要也次引兑命明四者之必慎所以当省而无越厥命也三引太甲申自覆意四引尹吉见覆自覆则有终亦在自矣故曰自周
　　子曰民以君为心君以民为体心庄则体舒心肃则容敬心好之身必安之君好之民必欲之心以体全亦以体伤君以民存亦以民亡诗云昔吾有先正其言明且清国家以宁都邑以成庶民以生谁能秉国成不自为正卒劳百姓君雅曰夏日暑雨小民惟曰怨资冬祈寒小民亦惟曰怨
　　集说曰此承上文大人溺于民之意而言昔吾有先正以下五句逸诗也下三句今见小雅节南山之篇言今日谁人秉持国家之成法乎师尹实秉持之乃不自为政而信任羣小终劳苦百姓也君牙周书资书作咨祈大也下复缺一咨字　方氏曰民以君为心者言好恶从于君也君以民为体者言休戚同于民也体虽致用于外然由于心之所使故曰心好之身必安之心虽为主于内然资乎体之所保故曰心以体全亦以体伤
　　子曰下之事上也身不正言不信则义不壹行无类也子曰言有物而行有格也是以生则不可夺志死则不可夺名故君子多闻质而守之多志质而亲之精知畧而行之君陈曰出入自尔师虞庶言同诗云淑人君子其仪一也
　　集说曰义不壹或从或违由身不正也行无类或善或否由言不信也君陈书言谋政事者当出入反覆与众人共虞度其可否而观庶言之同异也诗曹风鸤鸠之篇引以证义壹行类　吕氏曰有物则非失实之言有格则无逾矩之行归于一而不可变生乎由是死乎由是故志也名也不可得而夺也　熊氏曰然其初必本于学焉故君子多闻善言质正于人守之而服膺勿失多见善行而志之且亲之而学问不厌虽由多闻多志而得之又当精思以其至约而行之畧者约也此皆义壹行类之道也引君陈以证多闻见而质之见其用功也引曹风以证义壹行类见其成功也
　　子曰唯君子能好其正小人毒其正故君子之朋友有乡其恶有方是故迩者不惑而逺者不疑也诗云君子好仇
　　集说曰小人视君子如仇雠常有祸之之心此所谓毒其正也君子所好不可以非其人故曰朋友有乡所恶不可以及善人故曰其恶有方前章言章善瘅恶以示民厚则民情不贰今好恶既明民情归一故迩者逺者不惑不疑也诗周南闗雎之篇言君子有良善之仇匹引以证同道之朋
　　子曰轻絶贫贱而重絶富贵则好贤不坚而恶恶不着也人虽曰不利吾不信也诗云朋友攸摄摄以威仪集说曰诗大雅既醉之篇言朋友所以相检摄者在威仪以喻不在贫贱富贵也　马氏曰贤者宜富贵而富贵者未必皆贤恶者宜贫贱而贪贱者未必皆恶于其贫贱而轻有以絶之则是好贤不坚也于其富贵而重有以絶之则是恶恶不着也是志在于利而不在于道人虽曰不利者吾不信也
　　子曰私惠不归徳君子不自留焉诗云人之好我示我周行
　　集说曰上文言好恶皆当循公道故此言人有私惠于我而不合于徳义之公君子决不留之于已也诗小雅鹿鸣之篇周行大道也言人之好爱我者示我以大道而已引以明不留私惠之义
　　子曰苟有车必见其轼苟有衣必见其敝人苟或言之必闻其声苟或行之必见其成葛覃曰服之无射熊氏曰此喻诚之不可揜见人之当谨言行也有车必见其乗而慿轼有衣必见其服之而至于敝况人之言行岂可揜乎无论善恶但宣之口则声闻于人措之身则迹见于外自然之理也引葛覃之诗以明服之久而无厌射则必见其敝矣
　　子曰言从而行之则言不可饰也行从而言之则行不可饰也故君子寡言而行以成其信则民不得大其美而小其恶诗云白圭之玷尚可磨也斯言之玷不可为也小雅曰允也君子展也大成君奭曰在昔上帝周田观文王之徳其集大命于厥躬
　　集说曰从顺也谓顺于理也言顺于理而行之则言为可用而非文饰之言矣行顺于理而言之则行为可称而非文饰之行矣言之不怍则为之也难寡言而行即讷于言而敏于行之意以成其信谓言行皆不妄也大其美者所以要誉小其恶者所以饰非皆言之所为也君子寡言以示教故民不得如此诗大雅抑之篇玷缺也小雅车攻之篇允信也展诚也君奭周书言昔者上帝降割罚于殷而申重奬劝文王之徳集大命于其身使有天下　熊氏曰抑诗以明君子当寡言而行也小雅以证君子能成其信也君奭以证君子以信而得民也
　　子曰南人有言曰人而无恒不可以为卜筮古之遗言与筮犹不能知也而况于人乎诗云我既厌不我告犹兑命曰爵无及恶徳民立而正事纯而祭祀是为不敬事烦则乱事神则难易曰不恒其徳或承之羞恒其徳侦妇人吉夫子凶
　　集说曰论语言不可以作巫医是为巫为医此言为卜筮乃是求占于卜筮筮犹不能知言无常之人虽先知如筮亦不能定其吉凶况于人乎诗小雅小旻之篇犹谋也言卜筮烦数亦厌之不复告以所谋之吉凶也易恒卦九三爻辞承进也妇人之徳从一而终故吉夫子制义故从妇则凶也　熊氏曰兑命与今书文异姑取事神则难一句及小旻诗皆以明筮不能知之意引易取或承之羞以明人不能知也
　　奔防第三十四
　　注曰此于别録属防服之礼实逸曲礼之正篇也汉兴后得古文而礼家又贪其说因合于礼记耳　疏曰汉兴于鲁淹中得古礼五十七篇其十七篇与今仪礼正同其余四十篇藏在秘府谓之逸礼此奔防礼在十七篇外既谓之逸何以下文注又引逸奔防礼似此奔防礼外更有逸礼者但此奔防礼对十七篇为逸内録入于记其不入于记者又比此为逸也故二逸不同其实秪是一篇也
　　奔防之礼始闻亲防以哭答使者尽哀问故又哭尽哀疏曰此一节论初闻之节五服皆然知者以下文别云唯父母则知以前兼五服也
　　遂行日行百里不以夜行
　　注曰虽有哀戚犹辟害也昼夜之分别于昏明哭则遂行者不为位
　　唯父母之防见星而行见星而舍若未得行则成服而后行
　　疏曰未得行奉君命而使使事未了也凡闻防若闻父母之防其哭之不离闻防之处不得为位即奔之也若有君命未得奔防者虽父母之防既闻防而哭又为位更哭也
　　过国至竟哭尽哀而止哭辟市朝望其国竟哭
　　注曰哭辟市朝为惊众也望国竟哭斩衰者也自是哭且遂行　疏曰过国至竟他国竟上也望国竟哭虽云斩衰其实母之齐衰亦然也
　　至于家入门左升自西阶殡东西面坐哭尽哀括髪袒降堂东即位西乡哭成踊袭绖于序东绞带反位拜宾成踊送宾反位
　　集说曰此言奔父防之礼为人子者升降不由阼阶今父新死未忍异于生故入自门左升自西阶也括髪袒者去饰也未成服者素委貌深衣已成服者固自防服矣在家而亲死则笄纚小敛毕乃括髪此自外而至故即括髪而袒衣也郑云已殡者位在下此奔防在殡后故自西阶降而即其堂下东之位也袭绖者掩其袒而加要绖也序东者在堂下而当堂上序墙之东也在家小敛当奔之礼又哭既小敛着绖则合又哭乃绖不于又哭乃绖者发防已逾日即于是可也不散带者不见尸柩此绞带即袭绖之绖非象革带之绞带也绖重象革带之绞带轻反位复先所即之位也凡拜宾皆就宾之位而拜之拜竟则反已之位而哭踊也成踊说见前
　　有宾后至者则拜之成踊送宾皆如初众主人兄弟皆出门出门哭止阖门相者告就次于又哭括髪袒成踊于三哭犹括髪袒成踊三日成服拜宾送宾皆如初注曰次倚庐也又哭至明日朝也三哭又其明日朝也皆升堂括髪袒如始至必又哭三哭者象小敛大敛时也杂记曰士三踊其夕哭从朝夕哭不括髪不袒不踊不以为数三日三哭之明日也既哭成其服防服杖于序东　疏曰括髪袒皆在堂上殡东西面成踊则在堂下之东西面位也
　　奔防者非主人则主人为之拜宾送宾
　　坡谓以上适子奔防礼此似言众子奔防之礼也盖主人唯为之拜宾送宾其它则皆如主人也注疏无明解似以此为奔齐衰以下之冒语恐非
