<!-- { "loadSidebar": true } -->
　　疏曰以上皆节制之事此经更申明节制欲尊归其一故更明无二事之理　集説曰齐衰之服期而除之以心丧终三年
　　杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者面垢而已秃者不髽伛者不跛者不踊老病不止酒肉凡此八者以权制者也疏曰杖之所设本为扶病而以爵者有德其恩必深其病必重故杖为爵者而设故云爵也遂歴叙有爵之人故云三日授子杖五日授大夫杖七日授士杖丧服传云无爵而杖者何担主也担假也尊其为主假之以杖或曰辅病者丧服传云非主而杖者何辅病也谓庻子以下皆杖为辅病故也妇人未成人之妇人童子幼少之男子百官备谓王侯也委任百官不假自言而事得行故许子病深虽有扶病之杖亦不能起故又湏人扶乃起也大夫士既无百官百物湏已言而后丧事乃行故不许极病所以杖而起不用扶也庻人卑无人可使但身自执事不可许病故有杖不用但使面有尘垢之容而已子于父母贵贱情同而病不得一故为权制秃者无髪女秃不髽故男子秃亦不免也者露伛者可憎故不也踊是跳跃跛人脚蹇故不跳跃也老及病者身已羸瘠又使备礼必至灭性故酒肉养之此八者谓应杖不杖不应杖而杖一也扶而起二也杖而起三也面垢四也秃者五也伛者六也跛者七也老病者八也丧大记大夫与士之丧皆云三日授子杖谓为亲也此云五日七日为君也
　　始死三日不怠三月不解期悲哀三年忧恩之杀也圣人因杀以制节此丧之所以三年贤者不得过不肖者不得不及此丧之中庸也王者之所常行也书曰高宗谅闇三年不言善之也
　　注曰不怠哭不絶声也不解不解衣而居谅古作梁楣谓之梁闇读如鹑防之防闇谓庐也庐用梁者所谓拄楣也
　　王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而髙之故谓之高宗三年之丧君不言书云高宗谅闇三年不言此之谓也然而曰言不文者谓臣下也
　　疏曰自始死三日不怠至此覆明前经节制之事集説曰君不言谓百官百物不言而事行者也臣下不能如此必言而后事行但不文其言辞耳故曰言不文者谓臣下也
　　礼斩衰之丧唯而不对齐衰之丧对而不言大功之丧言而不议缌小功之丧议而不及乐
　　集説曰説见间传
　　父母之丧衰冠绳缨菅屦三日而食粥三月而沐期十三月而练冠三年而祥比终兹三节者仁者可以观其爱焉知者可以观其理焉强者可以观其志焉礼以治之义以正之孝子弟弟贞妇皆可得而察焉
　　集説曰比及也自初丧至沐一节也练一节也祥一节也非仁者不足以尽爱亲之道故于仁者观其爱非知者不足以究居丧之理故于知者观其理非强者不足以守行礼之志故于强者观其志一説理治也谓治敛殡葬祭之事惟知者能无悔事也故曰观其理篇首言仁义礼知为四制之本此独曰礼以治之义以正之者盖恩以兼义权非悖礼也孝子弟弟贞妇专言门内之治而不及君臣者以章首专言父母之丧而恩制为四制之首故也　坡谓篇首言服制取于仁义礼知而终言行之在知仁勇恐出自子思之门

　　礼记述注卷二十八
