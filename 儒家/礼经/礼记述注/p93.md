<!-- { "loadSidebar": true } -->
　　疏曰冠礼起早晚书传无正文世本云黄帝造旃冕是冕起于黄帝也黄帝以前以羽皮为冠以后乃用布帛其冠之年天子诸侯皆十二大夫无文案防服大夫为昆弟之长殇大夫旣为昆长殇则不二十始冠也其士则二十而冠也天子之子亦早冠祭法云王下祭殇五若不早冠何因有五等之殇诸侯之子皆二十冠檀弓云君之适长殇及大夫之适长殇是也　吕氏曰冠昏射乡燕聘天下之逹礼也仪礼所载谓之礼者礼之经也礼记所载谓之义者皆举其经之节文以述其制作之义也
　　凡人之所以为人者礼义也礼义之始在于正容体齐顔色顺辞令容体正颜色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服备服备而后容体正颜色齐辞令顺故曰冠者礼之始也是故古者圣王重冠
　　注曰言服未备者未可求以三始也童子之服采衣紒　方氏曰容体欲其可度故曰正颜色欲其可观故曰齐辞令欲其可从故曰顺
　　古者冠礼筮日筮宾所以敬冠事敬冠事所以重礼重礼所以为国本也
　　注曰国以礼为本　吕氏曰礼重则人道立此国之所以为国也故曰为国本
　　故冠于阼以着代也醮于客位三加弥尊加有成也已冠而字之成人之道也
　　吕氏曰主人升立于序端西面赞者筵于东序少北西面将冠者即筵而冠是位与主人同在阼也父老则传之子所以着其传付之意也酌而无酬酢曰醮醮于户西南面宾位也以礼宾之礼礼其子所以为成人敬也始加缁布冠再加皮弁次加爵弁三加而服弥尊亦所以为成人敬也冠于阼醮于客位者适子也若庻子则冠于房外南面遂醮焉所以异者不着代也古者童子虽贵名之而已冠而后宾字之以成人之道故敬其名也
　　见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也
　　疏曰案仪礼庙中冠子以酒脯奠庙讫子持所奠酒脯以见于母母拜其酒脯重从奠者处来故拜之非拜子也今唐礼母见子但起立不拜　坡谓疏説善矣亦似未尽湏详仪礼母拜受三字盖拜者为受脯拜非拜子也亦非重从庙来如下篇舅受妇笲枣栗答拜亦是拜妇乎凡妇人侠拜如壻见妇母亦妇母先一拜亦是拜壻乎记者读滑不详拜受二字不讫侠拜之节旣错经意而觧者愈失之注疏不可容易读岂不信乎
　　成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重与故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事所以自卑而尊先祖也
　　吕氏曰所谓成人者非谓四体肤革异于童稚也必知人伦之备焉亲亲贵贵长长不失其序之谓备此所以为人子为人弟为人臣为人少者之礼行孝弟忠顺之行立也有诸己然后可以责诸人故成人然后可以治人也古者重事必行之庙中昏礼纳采至亲迎皆主人筵几于庙聘礼君亲拜迎于大门之外而庙受爵有德禄有功君亲策命于庙防礼旣啓则朝庙皆所以示有所尊而不敢专也
　　昬义第四十四
　　疏曰谓之昬者娶妻之礼以昬为期因名焉必以昏者取阳徃隂来之义
　　昬礼者将合二姓之好上以事宗庙而下以继后世也故君子重之是以昬礼纳采问名纳吉纳征请期皆主人筵几于庙而拜迎于门外入揖让而升听命于庙所以敬慎重正昬礼也
　　疏曰主人谓女父母设筵几于祢庙　方氏曰纳采者纳鴈以为采择之礼也问名者问女生之母名氏也纳吉者得吉卜而纳之也纳征者纳币以为昏姻之证也请期者请昏姻之期日也纳采问名此二礼一使而兼行之纳征无鴈以有币其余皆用鴈
　　父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈盖亲受之于父母也降出御妇车而婿授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也
　　疏曰共牢而食者同食一牲不异牲也合卺而酳者以一瓠分为两瓠谓之卺壻与妇各执一片以酳酳演也谓食毕饮酒演安其气也　坡谓用鴈仪礼中载朱子説以为亦摄盛之意则其余取义畧之可也此壻升堂奠鴈与谁为礼皆未觧出案仪礼宾升北面奠鴈再拜稽首郑注云此时当在房外当楣北面主人不答明主为授女耳似以此鴈为壻见女之挚而郊特牲所云执挚以相见指此节也
　　敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昬礼者礼之本也夫礼始于冠本于昬重于丧祭尊于朝聘和于乡射此礼之大体也
　　注曰言子受气性纯则孝孝则忠也　疏曰昏姻得所则受气纯和生子必孝事君必忠
　　夙兴妇沐浴以俟见质明赞见妇于舅姑妇执笲枣栗段脩以见赞醴妇妇祭脯醢祭醴成妇礼也舅姑入室妇以特豚馈明妇顺也
　　集説曰质明昏礼之次日正明之时也赞相礼之人也笲竹器而衣者缁被纁里士昏礼舅坐于阼阶西面姑坐于房外南面妇执笲枣栗进东面拜奠于舅席又执段脩北面拜奠于姑席是也赞醴妇者妇席于户牖间赞者酌醴席前北面妇于席西东面拜受赞者西阶上北面拜送又拜荐脯醢妇升席左执觯右祭脯醢讫以柶祭醴三是祭脯醢祭醴者所以成其为妇之礼也舅姑入于室妇盥馈特豚合升而分载之右胖载之舅爼左胖载之姑爼无鱼腊无稷舅姑并席于奥东面其馔各以南为上此明其为妇之孝顺也
　　厥明舅姑共飨妇以一献之礼奠酬舅姑先降自西阶妇降自阼阶以着代也
　　注曰降者各还其燕寝妇见及馈享于适寝昏礼不言厥明此言之者容大夫以上礼多或异日　疏曰若士妇见舅姑之日即舅姑飨妇不待厥明也以乡饮酒礼约之妇席在室外户之西舅酌酒于阼阶献妇妇西阶上拜受即席祭荐祭酒毕于西阶上北面卒爵妇酢舅舅于阼阶上受酢饮毕乃酬妇先酌自饮毕更酌酒以酬妇妇受爵奠于荐左不举爵正礼毕也着代着明代舅姑之事也　坡谓妇席户西南向舅席在阼姑席于房外共飨妇舅降洗于南洗南洗洗在庭近南也妇不敢辞洗舅降则辟于房舅洗升妇不敢拜洗舅酌献妇妇拜受姑荐脯醢妇饮毕酢舅更爵酌酢自荐脯醢于舅席舅饮毕姑洗于北洗北洗洗在北堂直室东隅也洗毕姑酌先自饮毕更酌以酬妇妇拜受奠于荐左所谓舅献姑酬共成一献是也此疏説似酬亦是舅饮酌则是舅酬非姑酬恐未然也故本仪礼之昏礼经记文而以乡饮酒一献之礼序其次　又案昏礼记云庻妇则使人醮之妇不馈
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积葢藏是故妇顺备而后内和理内和理而后家可长乆也故圣王重之
　　方氏曰于舅姑言顺于室人言和者盖上下相从谓之顺顺则不逆可否相济谓之和和则不同舅姑之礼至隆也故可顺而不可逆室人之礼相敌也故虽和而不必同兹其别欤
　　是以古者妇人先嫁三月祖庙未毁教于公宫祖庙既毁教于宗室教以妇德妇言妇容妇功教成祭之牲用鱼芼之以苹藻所以成妇顺也
　　注曰谓与天子诸侯同姓者也嫁女者必就尊者教成之教成之者女师也祖庙女所出之祖也公君也宗室宗子之家也妇德贞顺也妇言辞令也妇容婉娩也妇功丝麻也祭之祭其所出之祖也鱼苹藻皆水物隂类也鱼为爼实苹藻为羮菜祭无牲牢告事耳非正祭也其齐盛用黍云君使有司告之宗子之家若其祖庙已毁则为坛而告焉　疏曰祖庙未毁者亲庙有四髙祖之庙未毁除也旣毁者与君四从以外同髙祖之父以上其庙旣迁也宗室注不言大宗小宗则与大宗近者于大宗教之与大宗逺者于小宗教之云祭其所出祖者此女出于君之髙祖则祭高祖出于曾祖则祭曾祖以下皆然女亲行祭君使有司告之若卿大夫以下则女主之宗子掌其礼也庙毁则为坛者假令宗子为士只有父祖庙曾高无庙则为坛于宗子之家而告焉
　　古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治隂德天子听外治后听内治教顺成俗外内和顺国家理治此之谓盛德
　　注曰天子六寝而六宫在后六官在前所以承嗣施内外之政也内治妇学之法也隂德谓主隂事隂令也　疏曰天子六寝路寝一小寝五后之六宫在王六寝后亦大寝一小寝五　方氏曰六官天地四时之官也有六卿而又有九卿者兼三公数之则谓之九卿由公至士其数三而倍之止于九者阳成于三而穷于九以其理阳道故其数如此后治隂德而其数亦如之者妇人从夫故也先言六宫而后言六官者欲治其国先齐其家之意也
　　是故男教不修阳事不得适见于天日为之食妇顺不修隂事不得适见于天月为之食是故日食则天子素服而修六官之职荡天下之阳事月食则后素服而修六宫之职荡天下之隂事故天子之与后犹日之与月隂之与阳相须而后成者也天子修男教父道也后修女顺母道也故曰天子之与后犹父之与母也故为天王服斩衰服父之义也为后服资衰服母之义也郑氏曰适之言责也荡荡涤去秽恶也资当为齐朱子曰王者修德行政用贤去奸能使阳盛足以胜隂隂衰不能侵阳则日月之行虽或当食不食也若国无政臣子背君父妾妇乗其夫小人陵君子则隂胜阳微当食必食虽曰行有常度实为非常之变矣叶氏曰日月之食理所常有也反之隂阳之事者
　　躬自厚之道也天子以男教勉天下之为子者其道犹父也故其卒也天下为之服斩衰后以女顺化天下之为妇者其道犹母也故其亡也天下为之服齐衰父母为之服者报其恩也王与后为之服者报其义也
　　乡饮酒义第四十五
　　疏曰郑云乡饮酒义者以其记乡大夫饮宾于庠序之礼尊贤养老之义凡有四事一则三年宾兴贤能二则乡大夫饮国中贤者三则州长习射饮酒也四则党正蜡祭饮酒縂而言之皆谓乡饮酒此乡饮酒之义説仪礼乡饮酒也坡谓惟宾兴贤能有宾有介乡射则有宾无介矣推之蜡饮无介可知此篇始末言宾言介明是宾兴贤能者注虽言兼有四事不过推索文义一二语及之耳即此四事皆是国礼主人皆是乡官故得行之若乡人私会饮酒不见于他文吕氏何以知其当行此礼也每斥注疏臆説此岂有所本乎
　　乡饮酒之义主人拜迎宾于庠门之外入三揖而后至阶三让而后升所以致尊让也盥洗扬觯所以致絜也拜至拜洗拜受拜送拜旣所以致敬也尊让絜敬也者君子之所以相接也君子尊让则不争絜敬则不慢不慢不争则逺于鬭辨矣不鬭辨则无暴乱之祸矣斯君子所以免于人祸也
