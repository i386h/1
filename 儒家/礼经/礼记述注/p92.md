<!-- { "loadSidebar": true } -->
　　儒有衣冠中动作慎其大让如慢小让如伪大则如威小则如愧其难进而易退也粥粥若无能也其容貌有如此者
　　疏曰庾云让大物不受拒于人如似傲慢让小物之时初让后受如似伪然有大事形貌似有所畏行小事形貌似有所惭如威如愧皆谓慎重自贬损　方氏曰衣冠中者言衣之在身冠之在首皆中于礼也动作慎者言心之所动事之所作皆慎其德也大让所以自抗故如慢而不敬小让所以致曲故如伪而不诚三揖而后进故曰难进一辞而遂退故曰易退粥粥者柔弱之状故若无能也是皆礼之所修道之所与也
　　儒有居处齐难其坐起恭敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者
　　注曰齐难齐庄可畏难也行不争道止不选处所以逺鬭讼　刘氏曰不争非特恕也亦以爱死养身以有待有为不争小者近者以害大者逺者也　熊氏曰儒有居处齐庄畏难而不敢忽坐起恭敬而不敢慢言必先之以忠信则无伪言行必极其中正则无邪行所谓敬以持已也不居已于易而居人于险是不争险易之利冬不専阳夏不専隂是不争隂阳之和所谓恕以及物也恕以惩忿则无忘身之患是谓爱惜其死欲以有待而当天下之变也敬以立德则有自修之功是谓保养其身欲以有为而任天下之重也敬恕于平日而有待有为于方来可谓备之豫矣　坡谓首节言学问次节言处已此节言为人其诚一致也
　　儒有不寳金王而忠信以为寳不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　疏曰非道之世则不仕是难得也先事后食是易禄也无义则去是难畜也　熊氏曰忠信则德可贵故以为寳立义则所行光明正大随所处而咸宜故以为土地多文则所学充满积实而道义有余故以为富　坡谓不惟易禄为近人也金玊三者人之所争儒者不然而惟汲汲于自修凡有秉彛者之所诚服也近人孰甚焉
　　儒有委之以货财淹之以乐好见利不亏其义刼之以众沮之以兵见死不更其守鸷虫攫搏不程勇者引重鼎不程其力往者不悔来者不豫过言不再流言不极不断其威不习其谋其特立有如此者
　　注曰淹谓浸渍之刼胁也沮谓恐怖之也鸷虫猛鸟猛兽也程犹量也搏猛引重不量勇力堪之与否当之则往也来者不豫其所未见亦不豫备平行自若也不极不问所从出也　疏曰乐好爱乐玩好也言儒者执持操行虽见货财乐好之利不亏损己之义事苟且而爱也攫搏引鼎喻艰难之事言儒者见艰难之事遇则行之不豫度量也防絶也言不絶其威严容止常可畏也　坡谓往者不悔不惟善不可退悔即有过亦改之则止故程子曰罪己责躬不可无然亦不当长留在心中为悔是也所谓无固也来者不豫无意必也不习其谋当机而言不豫习为诡随与偏执也
　　儒有可亲而不可刼也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者
　　疏曰溽之言欲也即浓厚也　坡谓可亲不可刼三句似重上刼之以众三句意矣不淫不溽二句似复下一亩并日意矣微辨细核也面数明指也言其过失之小仅可细核而无可明指耳所以谓之刚毅也盖非坚强不屈于欲则无由寡过如斯所谓自胜者强也诸解似失
　　儒有忠信以为甲胄礼义以为干橹戴仁而行抱义而处虽有暴政不更其所其自立有如此者
　　注曰甲铠胄兠鍪也干橹小楯大楯也　疏曰初言自立者谓强学力行而自修立也此自立者谓独懐仁义忠信也　吕氏曰忠信则不欺不欺者人亦莫之欺也礼者敬人敬人者人亦莫之侮也忠信礼义所以御人之欺侮犹甲胄干橹可以捍患也行则尊仁居则守义所以自信者笃虽暴政加之有所不变也自立之至者也　坡谓委之以货财节言不失已次节以接物言此节以处世言皆有立之事也
　　儒有一亩之宫环堵之室荜门圭窬蓬户瓮牖易衣而出并日而食上答之不敢以疑上不答不敢以谄其仕有如此者
　　疏曰一亩谓径一步长百步也折而方之则东西南北各十步宫墙垣也墙方六丈环周回也方丈为堵东西南北各一堵荜门以荆竹织门也圭窬穿墙为之门旁小户也上鋭下方状如圭蓬户编蓬为户也瓮牖者牕牖圆如瓮口也又云以败瓮口为牖易衣而出者合家共一衣出则更着之也并日而食者谓不日日得食或三日二日并得一日之食也上答之谓君应用其言不敢以疑谓竭心力不敢疑贰也言儒者仕官尽忠不敢以谄者不见使则宜静黙不敢谄媚求进也
　　儒有今人与居古人与稽今世行之后世以为楷适弗逄世上弗援下弗推谗谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
　　注曰稽犹合也古人与合则不合于今人也援犹引也取也推犹进也举也危欲毁害之也起居犹举事动作信读如屈伸之伸　疏曰楷法式也身可危而志不可夺者论语云守死善道是也　坡谓虽危起居以身可危也竟信其志以志不可夺也志者何穷则独善其身达则兼善天下之志也上节言仕之常此节言仕之变
　　儒有博学而不穷笃行而不倦幽居而不淫上通而不困礼之以和为贵忠信之美优防之法慕贤而容众毁方而瓦合其寛裕有如此者
　　集説曰博学不穷温故知新之益也笃行不倦贤人可乆之德也幽居不淫穷不失义也上通不困达不离道也礼之体严而用贵于和忠信礼之质也故以忠信为美优防用之和也故以优防为法贤虽在所当慕众亦不可不容泛爱众而亲仁亦是意也毁方而瓦合者陶瓦之事其初则圆剖而为四其形则方毁其圆以为方合其方而复圆盖于涵容之中未尝无分辨之意也故曰其寛裕有如此者　叶氏曰自博学至不困皆所以为寛寛言其畜德也自礼之以和至瓦合皆所以为裕裕言其容德也
　　儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者
　　疏曰君得其志谓此贤者辅助其君使君得遂其志也　应氏曰程算其功积累其事不轻荐也下不求报于人上不求报于国
　　儒有闻善以相告也见善以相示也爵位相先也患难相死也乆相待也逺相致也其任举有如此者
　　吕氏曰举贤援能儒者所以待天下之士也任举者所以待其朋友而已必同其好恶也故闻善相告见善相示必同其忧乐也故爵位相先患难相死彼虽居下不待之同升则不升彼虽防逺不致之同进则不进此任举朋友加重于天下之士者义有厚薄故也　坡谓博学不穷节泛言爱众亲仁次节言待天下士此节言待朋友皆好善事也
　　儒有澡身而浴德陈言而伏静而正之上弗知也麤而翘之又不急为也不临深而为高不加少而为多世治不轻世乱不沮同弗与异弗非也其特立独行有如此者
　　熊氏曰儒者洗涤其私欲而澄湛其明德由是陈言而入告谋猷则顺之于外若君过未形而潜消之是为静而正将见君日改过而不自知也麤显也翘举也君过已着则明谏之是谓显而举然亦缓而不至急遽也其行之髙不必临深以相形而显其为髙其文之多不必加少以相益而成其为多与其所可与不必同乎已也非其所可非不必异乎已也　坡谓世治不轻者虽可有为之时不自轻喜事疏云常自重爱是也世乱不沮疏云道虽不行亦不沮壊己之本志也
　　儒有上不臣天子下不事诸侯慎静而尚寛强毅以与人博学以知服近文章砥厉廉隅虽分国如锱铢不臣不仕其规为有如此者
　　集説曰慎静者谨饬而不妄动守身之道也尚寛者寛裕以有容待人之道也强毅以与人不苟诡随于人也知服知力行之要也博学知服即博文约礼之谓也逺于文则质胜而野近文章则亦不使文揜其质也砥厉亷隅者求切磋琢磨之益不刓方以为圆也算法十黍为絫十絫为铢二十四铢为两八两为锱言人君好贤虽分其国以禄贤者视之如锱铢之轻犹不臣不仕也其所谋度其所作为有如此者
　　儒有合志同方营道同术并立则乐相下不厌乆不相见闻流言不信其行本方立义同而进不同而退其交友有如此者
　　疏曰合志同方据所懐志意也营道同术据所习道艺也同术则同方也　熊氏曰穷时合志同方营道同术其业同矣达时或并立而爵位等则彼此乐其同升而不忌或相下而爵位不等则尊与卑交而不厌弃其情契矣乆不相见易为人所离间乃闻言亦相谅而不信其心孚矣然其择交之始本于心之方正立于义之时宜同于义则进而与之交不同于义则退而避之其交友如此
　　温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者
　　熊氏曰仁包四德百行无所不贯和厚易直仁之初立基处故曰本处事敬慎乃仁之实地寛裕有容乃仁之作用孙以接物仁之能事也礼仪节文仁之容貌也言语仁之文采也诗歌为乐仁之和顺也分散货财仁之施与也八者皆仁之事惟儒者兼有之宜若以仁自任而犹不自居焉尊让之至也
　　儒有不陨获于贫贱不充诎于富贵不慁君王不累长上不闵有司故曰儒今众人之命儒也妄常以儒相诟病孔子至舍哀公馆之闻此言也言加信行加义终没吾世不敢以儒为戏
　　注曰陨获困迫失志之貌充诎欢喜失节之貌慁犹辱也累犹系也闵病也言不为天子诸侯卿大夫羣吏所困迫而违道孔子自谓也　集説曰陨者如有所坠失获者如有所割刈充者骄气之盈诎者吝气之歉　方氏曰无儒者之行而为儒者之服无儒者之实而盗儒者之名故曰今众人之命儒也妄以其妄故常为人所诟病既至舍矣又曰馆之者具食以致其养具官以治其事也言加信则不以儒相诟行加义则不以儒相病矣　坡谓哀公初发实有戏侮之意注疏云是圣贤亦有正言之时如天生德于予斯文之兴丧在已曾子较仁义富贵于晋楚孟子亢不畏于大人是自夸大乎宋元末儒羣噪此篇非夫子之言乃战国豪士伪作并不指何在谬于圣人何处同于豪士何处重复何在支蔓彼之所至果约于儒行而见此之重三复四乎果完于儒行而见此之挂一漏万乎果纯于儒行而见此之夸大英气乎程子曰假如人言孔子为圣也须直待已实见圣处方可信诸公果实见此篇之非圣乎近不体诸切身之离合浅不次其文理之后先而大言不怍欺人哉

　　礼记述注卷二十六
　　钦定四库全书
　　礼记述注卷二十七
　　安溪　李光坡　撰
　　大学第四十二
　　坡谓此记注疏不言作者姓名朱子以为出于曽氏之门葢以记中引语而称曾子乃弟子之尊师然也然古作者多自称着如公羊传每自称子公羊子曰司马史记每自称太史公曰则此记或曽子自笔未可知也又记详説藏身之恕絜矩之道必本于忠信以得与曾子一贯忠恕之防语合若符则其为曾氏之宗传无惑焉朱子章句
　　冠义第四十三
