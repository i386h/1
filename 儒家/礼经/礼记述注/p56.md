<!-- { "loadSidebar": true } -->
　　集说曰周礼大宗百世不迁庶姓虽别而有本姓世系以联系之不可分别也又连缀族人以饮食之礼不殊异也虽百世之逺无通昏之事此周道所以为至而人始异于禽兽者也此是答上文设问之辞坡谓自其夫属乎父道至此皆因异姓主名治际防而推说尽之
　　服术有六一曰亲亲二曰尊尊三曰名四曰出入五曰长幼六曰从服
　　注曰术犹道也　疏曰亲亲者父母为首次妻子伯叔尊尊者君为首次公卿大夫名者若伯叔母及子妇弟妇兄嫂之属出入者女在室为入适人为出及为人后者长幼者长谓成人幼谓诸殇从服者下文六等是也
　　从服有六有属从有徒从有从有服而无服有从无服而有服有从重而轻有从轻而重
　　集说曰属亲属也子从母而服母党妻从夫而服夫党夫从妻而服妻党是属从也徒空也非亲属而空从之服其党如臣从君而服君之党妻从夫而服夫之君妾服女君之党庶子服君母之父母子服母之君母是徒从也如公子之妻为父母期而公子为君所厌不得服外舅外姑是妻有服而公子无服如兄有服而嫂无服是从有服而无服也公子为君所厌不得为外兄弟服而公子之妻则服之妻为夫之昆弟无服而服娣姒是从无服而有服也妻为其父母期重也夫从妻而服之三月则为轻母为其兄弟之子大功重也子从母而服之三月则为轻此从重而轻也公子为君所厌自为其母练冠轻矣而公子之妻为之服期此从轻而重也
　　自仁率亲等而上之至于祖名曰轻自义率祖顺而下之至于祢名曰重一轻一重其义然也
　　疏曰自用也仁恩也率循也亲父母也等差也子孙若用恩爱依循于亲节级而上至于祖逺者恩爱渐轻故名曰轻也义主断割用义循祖顺而下之至于祢其义渐轻祖则义重故名曰重也义则祖重而父母轻仁则父母重而祖轻一轻一重宜合如是故云其义然也按丧服条例衰服表恩若髙曾之服本应缌麻小功而进以齐衰岂非为尊重而然耶至亲以期断而父母三年宁不为恩深乎　坡谓自服术有六至此因上言服穷昏姻之义而推明亲亲尊尊长长男女服术之制
　　君有合族之道族人不得以其戚戚君位也
　　集说曰君恩可以下施故于族人有合聚燕饮之礼而族人则皆臣也不敢以族属父兄子弟之亲而上亲于君者一则君有絶宗之道二则以严上下之辨而杜簒代之萌也　石梁王氏曰详注下文以十一字为句然位也当自为句盖族人不敢戚君者限于位也
　　庶子不祭明其宗也庶子不得为长子三年不继祖也集说曰详见前篇
　　别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也
　　集说曰宗其继别子者百世不迁者也之所自出四字朱子曰衍文也凡大宗族人与之为絶族者五世外皆为之齐衰三月母妻亦然为小宗者则以本亲之服服之余并说见前篇
　　有小宗而无大宗者有大宗而无小宗者有无宗亦莫之宗者公子是也
　　集说曰君无适昆弟使庶兄弟一人为宗以领公子其礼亦如小宗此之谓有小宗而无大宗也君有适昆弟使之为宗以领公子更不得立庶昆弟为宗此之谓有大宗而无小宗也若公子止一人无他公子可为宗是无宗也则亦无他公子宗于已矣此之谓无宗亦莫之宗也前所论宗法是通言卿大夫有大宗小宗以相继属此则专言国君之子上不得宗君下未为后世之宗不可无人主领之义
　　公子有宗道公子之公为其士大夫之庶者宗其士大夫之适者公子之宗道也
　　注曰公子不得宗君君命适昆弟为之宗使之宗之是公子之宗道也所宗者适则如大宗死为之齐衰九月其母则小君也为其妻齐衰三月无适而宗庶则如小宗死为之大功九月其母妻无服公子唯已而已则无所宗亦莫之宗　疏曰君尊族人不敢戚故公子不得宗君也齐衰九月者以君在厌降兄弟降一等故九月以为大宗故齐衰与君同母故云母则小君也为其妻齐衰三月同丧宗子之义也死为之大功九月者与寻常兄弟相为君在厌降一等母则庶母妻则兄弟之妻故无服也　熊氏曰此节明有大宗无小宗之意以例其余注疏广言之
　　絶族无移服亲者属也
　　集说曰三从兄弟同髙祖故服缌麻至四从则族属絶无延及之服矣移读为施在旁而及之曰施服之相为谓有亲者各以其属而为之服故云亲者属也坡谓自君有合族至此申明同姓从宗合族属之
　　意
　　自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也
　　集说曰亲亲仁也而祖亦不可疏必自仁率亲等而上之至于祖尊尊义也而祢亦不可轻必自义率祖顺而下之至于祢王者亲不遗祖尊不遗祢如此是故人伦之道以亲亲为始而祖则亲之所自出也故尊祖宗乃祖之所继也故敬宗敬宗则族人统于五宗故曰收族收族则有事于宗庙子孙兄弟羣昭羣穆咸在而不失其伦故曰严内严宗庙之事故外重社稷之礼知社稷之不可轻则知百官族姓之当爱官得其人则政清故刑罚中刑不滥而民安其生安生乐业而食货所资上下俱足有恒产者有恒心仓廪实而知礼节故志向为善之念得成就民心淳而行兴故乖争陵犯不作而谦让之俗成刑犹成也如此则协气嘉生薰为太和矣岂不可乐乎诗周颂清庙之篇言文王之德岂不光显乎岂不见尊奉于人乎无厌斁于人矣引此以喻人君自亲亲之道推之而家而国而天下至于礼俗大成其可乐者亦无有厌斁也　坡谓疏云自宗庙严以下并立宗之功也深得此篇总结之大防古人立宗敬祀其要在此亲亲尊尊相维自近及逺自小至大孟子言人人亲其亲长其长而天下平三代所以乆安长治者实心行此而已
　　少仪第十七
　　疏曰郑云名少仪者以其记相见及荐羞之小威仪少犹小也此一篇杂文细小威仪不复局以料叚各随文解之　朱子曰小学之支流余裔
　　闻始见君子者辞曰某固愿闻名于将命者不得阶主适者曰某固愿见罕见曰闻名亟见曰朝夕瞽曰闻名集说曰记者谦言我尝闻之于人云初见有徳有位之君子者其辞云某固愿通闻己名于将命之人固如固辞之固不曰愿而曰固愿虑主人不即见己而假此荐请之辞也将命者通客主言语出入之人也适者宾主敌体之人也则曰某固愿见于将命者罕见谓久不相见也亦曰愿闻名于将命者盖疑疎濶之久未必主人肯见也亟见数见也于君子则曰某愿朝夕闻名于将命者于敌者则曰某愿朝夕见于将命者若瞽者来见无问贵贱惟曰某愿闻名于将命者以无目故不言愿见也　坡谓阶主注疏未明案士相见曰某也愿见无由达某子以命命某见意某子即阶主也盖所因縁之人为阶主
　　适有丧者曰比童子曰听事
　　集说曰前明吉礼相见此明凶礼相见者也适往也其辞云某愿比于将命者丧不主相见来欲比方于执事之人也童子未成人其辞则云某愿聴事于将命者谓来听主人以事见使令也
　　适公卿之丧则曰听役于司徒
　　集说曰前往敌丧此适贵者丧也孟献子之丧司徒旅归四布则公卿之丧司徒掌其事也故云某愿听役于司徒
　　君将适他臣如致金玉货贝于君则曰致马资于有司敌者曰赠从者
　　集说曰前明吉凶相见之礼此以下明吉凶相遗送之礼此明送吉也适他谓以朝防之事而出也马资谓资给道路车马之费也
　　臣致襚于君则曰致废衣于贾人敌者曰襚亲者兄弟不以襚进
　　集说曰此明送凶也以衣送死者谓之襚襚者遂彼生时之意也称废衣者不敢必用之以敛也贾人识物价贵贱而主君之衣物者也敌者则直以襚言矣凡致襚若非亲者则湏摈者传辞将进以为礼若亲者兄弟之类但直将进而陈之不须执以将命故云不以襚进也士丧礼大功以上同财之亲襚不将命即陈于房中小功以下及同姓等皆将命
　　臣为君丧纳货贝于君则曰纳甸于有司赗马入庙门赙马与其币大白兵车不入庙门
　　集说曰纳入也甸田也臣受君之田邑此纳者田野所出故云纳甸也以马送死曰赗赗副亡者之意也既送亡者故可入庙门赙马与币所以助主人丧事之用故不入庙门大白革路之旗周礼建大白以即戎兵车即革路也虽并为送丧之用以其本战伐之具故亦不可入于庙门此谓国君之丧邻国有以此为赗者亦或本国自有之也
　　赙者既致命坐委之摈者举之主人无亲受也
　　注曰丧者非尸柩之事则不亲也举之举以东　疏曰吉时若人馈物主人皆自拜受丧主于哀戚凡以物赙已悉不得拜受故使摈者受举之而已
　　受立授立不坐性之直者则有之矣
　　集说曰受人之物而人立与以物授人之立者皆不跪此皆委曲以尽礼之当然耳然直情径行之人亦或有跪者故曰性之直者则有之矣
　　始入而辞曰辞矣
　　集说曰宾始入门主人当辞让令宾先入故摈者告主人曰辞矣谓当致辞以让宾也至阶亦然此不言者礼可知也
　　即席曰可矣
　　集说曰及宾主升堂各就席摈者恐宾主再辞故告之曰可矣言可即席不须再辞也
　　排阖说屦于户内者一人而已矣有尊长在则否集说曰阖门扇也推排门扇而说屦于户内者一人而已言止许最长者一人如此余人不可也若先有尊长在堂或在室则后入之人皆不得脱屦于户内故云有尊长在则否也
　　问品味曰子亟食于某乎问道艺曰子习于某乎子善于某乎
　　方氏曰人之情品味有偏嗜道艺有异尚问品味不可斥之以好恶而昭其癖故曰子亟食于某乎问道艺不可斥之以能否而暴其短故曰子习于某乎子善于某乎
　　不疑在躬不度民械不愿于大家不訾重器
　　集说曰于卿大夫之家见彼富大不可愿效之也非分而愿必有乱心也訾鄙毁之也重器之传寳之久矣乃从而毁之岂不起人之怒乎　坡谓不疑在躬犹云不亿不信械机械也不度民械犹云不逆诈也不疑在躬则直道而行不度民械则诚心待物
　　汜埽曰埽埽席前曰拚拚席不以鬛执箕膺擖
　　集说曰汜埽广埽也拚除秽也鬛帚也席上不可用帚膺胸也擖箕舌也执箕而拚则以箕舌向己胸前不可持向尊者也
　　不贰问问卜筮曰义与志与义则可问志则否
　　集说曰不贰问谓谋之龟筮事虽正而兆不吉则不可以不正者再问之也见人卜筮欲问其所卜何事则曰义与志与义者事之宜为志则心之隠谋也故义者则可问其事志则不可问其事也一说卜者问求卜之人义则为卜之志则不为之卜亦通
　　尊长于己逾等不敢问其年燕见不将命遇于道见则面不请所之丧俟事不犆吊
　　集说曰逾等祖与父之行也不敢问年嫌若序齿也燕见不将命谓卑幼者燕私来见不使摈者传命用宾主之礼来则若子弟然若遇尊长于道路尊者见己则面见之不见则隠避不欲烦动之也不请所之不问其所往也若于尊者之丧则待主人朝夕哭之时而往不非时特吊
　　侍坐弗使不执琴瑟
　　集说曰侍坐于尊者不使之执琴瑟则不得擅执而鼓之
　　不画地手无容不翣也寝则坐而将命
