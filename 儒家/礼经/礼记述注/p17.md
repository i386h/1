<!-- { "loadSidebar": true } -->
　　疏曰墓谓他家坟祀谓神位有屋树者居无事主于恭敬故或式或下也他坟尚式则己祖先坟墓当下也
　　工尹商阳与陈弃疾追呉师及之陈弃疾谓工尹商阳曰王事也子手弓而可手弓子射诸射之毙一人韔弓又及谓之又毙二人毎毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉
　　疏曰朝与燕皆在寝若路门外正朝则大夫以下皆立若燕朝在于路寝则大夫坐于上如孔子摄齐升堂是也升堂则坐矣燕亦在寝燕礼献卿大夫之后西阶上献士无升堂之文是士立于下也郑注射者在左戈盾在右御在中央谓兵车参乘之法此谓凡常战士若是元帅则在中央鼓下御者在左戈盾亦在右若天子诸侯亲将亦居鼔下若非元帅则皆在左御者在中若非兵车则尊者在左　集説曰工尹楚官名追呉师事在鲁昭公十二年子手弓而可为句使之执弓也手弓商阳之弓在手也韔弓衣也谓之再告之也掩目而不忍视之御而不忍驱有恻隠之心焉商阳自言位卑礼薄如此亦可以称塞矣孔子谓其有礼以败北之师本易穷而商阳乃能节制其纵杀之心是仁意与礼节并行非事君之礼止于是也特取其善于追败者亦非谓临敌未决而不忍杀人也
　　诸侯伐秦曹桓公卒于防诸侯请含使之袭
　　集説曰曹伯之卒鲁成公十三年也庐諡宣言桓声之误也含者以朋友有相啖食之道袭贱者之事诸侯从之不知礼也
　　襄公朝于荆康王卒荆人曰必请袭鲁人曰非礼也荆人强之巫先拂柩荆人悔之
　　疏曰荆王以二十八年十二月死至明年正月则殡已乆云袭者谓加衣于殡非为尸加衣　集説曰荆楚之本号鲁僖公元年始称楚鲁襄公以二十八年朝楚适遭楚子昭之防请袭欲使襄公衣之鲁人知非礼而不能违于是以君临臣防之礼先之及其觉之而悔已无及矣此其适权变之宜足以雪耻
　　滕成公之防使子叔敬叔吊进书子服恵伯为介及郊为懿伯之忌不入恵伯曰政也不可以叔父之私不将公事遂入
　　集説曰滕成公之防在鲁昭公之三年敬叔宣公弟叔肸之曽孙叔弓也恵伯庆父元孙之子名椒于世防敬叔是桓公七世孙恵伯是六世孙敬叔称恵伯为叔父懿伯则恵伯之叔父而敬叔之五从祖进书奉进鲁君之吊书也介副也　刘氏曰案左传云及郊遇懿伯之忌此作为二字虽异而皆先言及郊而后言忌可见是及郊方遇忌也或者忌字只是忌日懿伯是敬叔从祖适及滕郊而遇此日故欲缓至防日乃入故恵伯以礼晓之曰公事有公利无私忌乃先入而叔弓亦遂入焉此説固可通然亦未知然否阙之可也
　　哀公使人吊蒉尚遇诸道辟于路画宫而受吊焉集説曰哀公鲁君辟于路辟读为辟谓除辟道路以画宫室之位而受吊也
　　曽子曰蒉尚不如杞梁之妻之知礼也齐庄公袭莒于夺杞梁死焉其妻迎其柩于路而哭之哀
　　集説曰鲁襄公二十三年齐侯袭莒袭者以轻兵掩其不备而攻之也左传言杞植华还载甲夜入且于之隧且于莒邑名隧狭路也郑云或为兑故读夺为兑梁即植以战死故妻迎其柩
　　庄公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命
　　集説曰肆陈尸也妻妾执拘执其妻妾也左传言齐侯吊诸室
　　孺子防之防哀公欲设拨问于有若有若曰其可也君之三臣犹设之顔栁曰天子龙輴而椁帱诸侯輴而设帱为榆沈故设拨三臣者废輴而设拨窃礼之不中者也而君何学焉
　　集説曰防哀公之少子拨可拨引輴车所谓绋三臣鲁之三家也顔栁言天子之殡用輴车载柩而画辕为龙椁帱者累材作椁而题凑其木帱覆棺上而后涂之诸侯则以輴载柩不画龙亦累木为椁设木于上以帱之不为题凑直横木覆之亦泥其上榆沈以水浸榆白皮之汁以播地取其引车不澁滞也今三家废輴不用而犹设拨是徒有窃礼之罪而非有中用之实者也
　　悼公之母死哀公为之齐衰有若曰为妾齐衰礼与公曰吾得已乎哉鲁人以妻我
　　注曰哀公之妾言国人皆名之为我妻重服嬖妾文过非也　疏曰天子诸侯絶旁期于妾无服惟大夫为贵妾缌
　　季子臯其妻犯人之禾申详以告曰请庚之子臯曰孟氏不以是罪予朋友不以是弃予以吾为邑长于斯也买道而后难继也
　　刘氏曰季子臯孔子弟子髙柴也庚偿也夫子尝曰柴也愚观家语所称及此经所记泣血三年及成人为衰之事观之贤可知矣此妻犯禾亦为成宰时事有无固不可知然曰孟氏不以是罪予朋友不以是弃予者以犯禾之失小而买道之害大也何也以我为邑宰尚买道而则后必为例而难乎为继者矣　坡谓记此者以其识大体也大都民不可逞果子臯从而庚之后有者不必犯禾奸民必妄指他端阻之买道且曰邑宰尚然此俗可以数世不弭所谓小不忍者是也阅世变乃知前人之逺
　　仕而未有禄者君有馈焉曰献使焉曰寡君违而君薨弗为服也
　　集説曰王制云位定然后禄之此盖初试为士未赋廪禄者有馈于君则称献出使他国则称寡君此二事皆与羣臣同独违离之后而君薨则不为旧君服此则与羣臣异所以然者以其未尝食君之禄也方氏曰其曰违则居其国之时固服之矣
　　虞而立尸有几筵
　　集説曰未之前事以生者之礼则亲形已藏故虞祭则立尸以象神也筵席也大敛之奠虽有席而无凡此时则设几与筵相配也
　　卒哭而讳生事毕而鬼事始已
　　集説曰卒哭而讳其名盖事生之礼已毕事鬼之事始矣已语辞
　　既卒哭宰夫执木铎以命于宫曰舍故而讳新自寝门至于库门
　　集説曰周礼大防小防宰夫掌其戒令故卒哭后使宰夫执木铎振之以命令于宫中又出宫从寝门至于库门故谓髙祖之父当迁者讳多则难避故使之舍旧讳而讳新死者之名也以其亲尽故可不讳寝门路门库门是鲁之外门也
　　二名不偏讳夫子之母名徴在言在不称徴言徴不称在
　　集説曰二名二字为名也此记避讳之礼
　　军有忧则素服哭于库门之外赴车不载櫜韔
　　集説曰櫜甲衣韔弓衣甲不入櫜弓不入韔兵不戢示当报也　方氏曰战胜而还谓之恺则败为之忧宜矣素服哭以防礼处之也必于库门之外者以近庙也师出受命于祖无功则于祖命辱矣无车告赴于国之车凡告防曰赴车以告败为名与素服同义
　　有焚其先人之室则三日哭故曰新宫火亦三日哭注曰哭者哀精神之有亏伤　集説曰先人之室宗庙也鲁成公三年焚宣公之庙神主初入故曰新宫春秋书二月甲子新宫灾三日哭注云书其得礼此言故曰者谓春秋文也
　　孔子过泰山侧有妇人哭于墓者而哀夫子式而听之使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也疏曰壹者决定之辞
　　鲁人有周丰也者哀公执挚请见之
　　注曰下贤也挚禽挚也诸侯而用禽挚降尊就卑之义
　　而曰不可
　　注曰辞君以尊见卑士礼先王异爵者请见之则辞
　　公曰我其己夫使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墟墓之间未施哀于民而民哀社稷宗庙之中未施敬于民而民敬
　　注曰言民见悲哀之处则悲哀见庄敬之处则庄敬非必有使之者墟毁灭无后之地
　　殷人作誓而民始畔周人作防而民始疑
　　疏曰此据身无诚信徒作誓盟民因誓因盟而始离畔非谓殷人始作誓周人始作防若启作甘誓禹防涂山皆身有诚信于事善也
　　苟无礼义忠信诚悫之心以涖之虽固结之民其不解乎
　　熊氏曰礼义忠信诚慤之心虞夏以之感人者此矣苟无是心以涖之则结之虽固民亦解而散矣
　　防不虑居毁不危身防不虑居为无庙也毁不危身为无后也
　　注曰虑居谓卖舍宅以奉防危身谓憔悴将灭性刘氏曰家废则宗庙不能以独存矣以死伤生则君子谓之无子矣
　　延陵季子适齐于其反也其长子死于嬴博之间孔子曰延陵季子吴之习于礼者也徃而观其焉注曰季子名札鲁昭二十七年呉公子札聘于上国是也季子护国居延陵因号焉嬴博齐地今泰山县是也
　　其坎深不至于泉其敛以时服既而封广轮揜坎其髙可隠也既封左袒右还其封且号者三曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎
　　集説曰不至于泉谓得浅深之宜也时服随死时之寒暑所衣也封筑土为坟也横曰广直曰轮下则仅足以揜坎上则才至于可隠皆俭制也左袒以示阳之变右还以示阴之归骨肉之归土阴之降也魂气之无不之阳之升也阴阳气也命者气之所钟也季子以骨肉归复于土为命者此精气为物之有尽谓魂气则无不之者此逰魂为变之无方也寿夭得于有生之初可以言命魂气散于既死之后不可以言命也再言无不之也者愍伤离诀之至情而冀其魂之随己以归也不惟适旅之莭而又且通幽明之故宜夫子之善之也然为疑辞而不为决辞者盖季子乃随时处中之道称其有无而不尽拘乎礼者也故夫子不直曰季子之于礼也合矣而不加其乎二字使人由辞以得意也读者详之
　　邾娄考公之防徐君使容臣来吊含曰寡君使容居坐含进侯玉其使容臣以含
　　注曰欲亲含非也含不使贱者君行则亲含大夫归含耳　疏曰昭二十年呉灭徐此云徐僭称王者灭而复兴至春秋之后强大僭号君行则亲含如上曹桓公诸侯请含是也大夫归含如杂记诸侯之防君使人吊含赠襚是也凢行含礼未敛之前士则主人亲含大夫以上即使人含若敛后至殡有来含者亲自致璧于柩及殡上者谓之亲含若但致命以璧授主人主人受之谓之不亲含　集説曰徐君使其臣容居来吊且致含言寡君使我亲坐而行含以进侯玉于邾君侯玉者徐自拟天子以邾君为己之诸侯言进侯氏以玉也其使容居以含者容居求即行含礼也
　　有司曰诸侯之来辱敝邑者易则易于则于易于杂者未之有也
　　集説曰邾之有司拒之言诸侯之辱来邾国者人臣来而其事简易则行人臣简易之礼人君来而其事广大则行人君广大之礼于犹迂也有广逺之意今人臣来而欲行人君之礼是易于相杂矣我国未有此也
　　容居对曰容居闻之事君不敢忘其君亦不敢遗其祖昔我先君驹王西讨济于河无所不用斯言也容居鲁人不敢忘其祖
　　集説曰容居又答言事君者不敢忘其君我奉命如此今不能行是忘吾君也为人子孙当守先世之训故亦不敢遗吾祖也居盖徐之公族耳且言昔者我之先君驹王济河而西讨无一处不用此称王之言自言其疆土广大乆已行王者之礼也又自言我非谲诈者乃鲁钝之人是以不敢忘吾祖欲邾人之信其言也此着徐国君臣之僭且明邾有司不能终正当时之僭也
　　子思之母死于卫赴于子思子思哭于庙门人至曰庶氏之母死何为哭于孔氏之庙乎子思曰吾过矣吾过矣遂哭于他室
　　集説曰伯鱼卒其妻嫁于卫之庶氏嫁母于庙絶族故不得哭之于庙
　　天子崩三日祝先服五日官长服七日国中男女服三月天下服
