<!-- { "loadSidebar": true } -->
　　故规者行举手以为容负绳抱方者以直其政方其义也故易曰坤六二之动直以方也下齐如权衡者以安志而平心也五法已施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也注曰心平志安行乃正或低或昂则心有异志者与疏曰所以袂圜中规者欲使行者举手揖让以为容仪也抱方领之方也以直其政解负绳以方其义解抱方也　吕氏曰深衣之用上下不嫌同名吉凶不嫌同制男女不嫌同服诸侯朝朝服夕深衣大夫士朝元端夕深衣庶人吉服深衣而已此上下同也有虞氏深衣而养老将军文子除丧受吊练冠深衣亲迎女在途而壻之父母死深衣缟总以趋丧此吉凶男女之同也盖简便之服非朝祭皆可服之也　方氏曰端冕必有敬色所以为文介胄则有不可辱之色所以为武端冕不可以为武介胄不可以为文兼之者惟深衣而已玉藻曰夕深衣深衣燕居之服也端冕虽所以修礼容亦有时而燕处则深衣可以为文矣介胄虽所以临戎事亦有时而燕处则深衣可以为武矣虽可为文非若端冕可以视朝临祭特可赞礼而为摈相而已虽可为武非若介胄可以临冲特可运筹以治军旅而已制有五法故曰完其质则布其色则白故曰弗费吉服以朝祭为上燕衣则居其次焉故曰善衣之次也
　　具父母大父母衣纯以缋具父母衣纯以青如孤子衣纯以素纯袂缘纯边广各寸半
　　注曰尊者存以多饰为孝缋画文也三十以下无父称孤纯谓缘之也缘袂谓其口也缘緆也縁边衣裳之侧广各寸半则表里共三寸矣惟袷广二寸　疏曰若父母无惟祖父母在亦当纯以青广各寸半者言纯袂口及裳下之緆并纯旁边其广各寸半投壶第四十
　　陆曰郑云投壶者主人与客燕饮讲论才艺之礼别録属吉礼亦实曲礼之正篇也皇云与射为类宜属嘉礼或云宜属宾礼也
　　投壶之礼主人奉矢司射奉中使人执壶主人请曰某有枉矢哨壶请以乐宾宾曰子有防酒嘉肴某既赐矣又重以乐敢辞主人曰枉矢哨壶不足辞也敢固以请宾曰某既赐矣又重以乐敢固辞主人曰枉矢哨壶不足辞也敢固以请宾曰某固辞不得命敢不敬从注曰射人奉之者投壶射之类也其奉之西阶上北面燕饮酒既脱屦升坐主人乃请投壶也否则或射所谓燕射也枉哨不正貌固之言如故也　疏曰此篇投壶是大夫士礼大夫兕中士鹿中其中之形刻木为之状如兕鹿而伏背上有圆圈以盛算主人奉矢在阼阶上西面使人在司射西皆西阶上北面诸侯相燕亦有投壶左传云晋侯与齐侯燕投壶然则天子亦有之但古礼亡
　　宾再拜受主人般还曰辟主人阼阶上拜送宾般还曰辟
　　疏曰宾于西阶上北面再拜遥受矢也主人见宾拜乃般曲折还谓宾曰辟欲止宾之拜也于是宾主各来两楹之间相就俱南面主人在东授宾矢还阼阶上北面拜送矢也
　　已拜受矢进即两楹间退反位揖宾就筵
　　集説曰主人拜送矢之后主人之赞者持矢授主人主人于阼阶上受之而进就楹间视投壶之处所复退反阼阶之位西向揖宾以就投壶之席也宾主之席皆南向间相去如射物
　　司射进度壶间以二矢半反位设中东面执八算兴疏曰司射于西阶上于执壶之人处受壶乃东向来宾主筵前量度而置壶于宾主筵之南间以二矢半者投壶有三处室中堂上及庭中也日中则于室日晚则于堂太晚则于庭中各随光明故也矢有长短亦随地之广狭室中狭矢长五扶堂上稍广矢长七扶庭中太广矢长九扶四指曰扶扶广四寸五扶者二尺也七扶者二尺八寸也九扶者三尺六寸也矢虽有长短而度壶则皆使去宾主之席各二矢半也是室中去席五尺堂上去席七尺庭中则去席九尺也度壶毕仍还西阶上之位而取中以进则设之既设中乃于中之西而东面手执八算而起亦实八算于中横委其余于中西
　　请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之
　　疏曰司射执八算起而告于宾曰投矢于壶以矢本入者乃名为入则为之释算若以末入则不名为入亦不为之释算也比频也宾主要更递而投不得以前既入而喜不待后人投之而已频投频投虽入亦不为之释算也若投之胜者则酌酒以饮不胜者正爵即此胜饮不胜之爵也以其正礼故谓之正爵既行行爵竟也为胜者立马者谓取算以为马表其胜之数也谓算为马者马是威武之用投壶及射亦是习武故云马也一马从二马者每一胜辄立一马礼以三马为成若専二马则为一成但胜偶未必専频得三若胜偶得二劣偶得一一既劣于二故彻取劣偶之一以足胜偶之二为三故云一马从二马若频得三成或取彼足为三马是其胜已成又酌酒以庆贺多马之人也此告宾之辞其告主人亦此辞也故曰请主人亦如之　又曰乡射礼三耦先射宾主乃射以射礼重也此投壶不立三耦以投壶礼轻故也
　　命者曰请奏貍首间若一大师曰诺
　　注曰鼓瑟者也貍首诗篇名也今逸射义所云诗曰曾孙侯氏是也　疏曰间若一者谓前后乐节中间疏数如一也按下有鲁鼓薛鼓节亦有鼓以为重故特云命者乡射至第三番乃用乐此发初则用乐者以礼轻主于欢乐故也
　　左右告矢具请拾投有入者则司射坐而释一算焉宾党于右主党于左
　　集説曰主宾席皆南向则主居左宾居右司射告主宾以矢具又请更迭而投于是乃投壶也若矢入壶者则司射乃坐而释一算于地司射东面立释算则坐以南为右北为左也宾党之算释于司射之前稍南主党之算释于司射之前稍北已投者退各反位主党于东宾党于西
　　卒投司射执算曰左右卒投请数二算为纯一纯以取一算为竒遂以竒算告曰某贤于某若干纯竒则曰竒钧则曰左右钧
　　注曰卒已也宾主之党毕已投司射又请数其所释左右算如数射算一纯以取实于左手十纯则缩而委之每委异之有余则横诸纯下一算为竒竒则缩诸纯下兼敛左算实于左手一纯以委十则异之其他如右获毕则司射执竒算以告于宾与主人也若告云某贤于某者未斥主党胜与宾党胜与以胜为贤尚技艺也疏曰纯全也二算合为一全地上取算之时一纯则别而取之一算谓不满纯者竒只也故云一算为竒以竒算告者竒余也左右数钧等之余算手执之而告曰某贤于某若干纯贤谓胜也胜者若有双数则云若干纯假令十算则云五纯也竒则曰竒者假令九算则云九竒也钧则曰左右钧者钧犹等也等则左右各执一算以告
　　命酌曰请行觞酌者曰诺当饮者皆跪奉觞曰赐灌胜者跪曰敬养
　　集説曰司射命酌酒者行罚爵酌者胜党之子弟也既诺乃于西阶上南面设丰洗觯升酌坐而奠于丰之上其当饮者跪取丰上之酒手捧之而言赐灌灌犹饮也谓蒙赐之饮也服善而为尊敬之辞也其胜者则跪而言敬以此觞为奉养也虽行罚爵犹为尊敬之辞以答赐灌之辞也　坡谓在不胜之党虽数中者亦饮罚爵但在胜党虽不数中亦不饮盖罚爵据一党而言不计各人之中否也此大射礼贾疏云
　　正爵既行请立马马各直其算一马从二马以庆庆礼曰三马既备请庆多马宾主皆曰诺正爵既行请彻马疏曰请立马者谓司射请辞马各直其算一马从二马以庆是礼家陈事之言庆礼曰三马既备请庆多马者此还是司射请辞　集説曰正礼罚酒之爵既行饮毕司射乃告宾主请为胜者树立其马直当也所立之马各当其初释算之前投壶与射礼皆三番而止每番胜则立一马假令宾党三番俱胜则立三马或两胜则立二马其主党但一胜立一马即举主之一马益宾之二马所以助胜者为乐也以庆谓以此庆贺多马也饮庆爵者偶亲酌不使子弟无丰饮正礼庆爵之后司射即请彻去其马以投壶礼毕也礼毕则行无算爵
　　算多少视其坐筹室中五扶堂上七扶庭中九扶算长尺二寸壶颈脩七寸腹脩五寸口径二寸半容斗五升壶中实小豆焉为其矢之跃而出也壶去席二矢半矢以柘若棘毋去其皮
　　集説曰算之多少视坐上之人数每人四矢亦四算也筹矢也扶与肤同室中五扶以下三句説见上疏脩长也实以小豆取其滑且坚　吕氏曰棘柘之心实其材坚且重也毋去其皮质而已矣
　　鲁令弟子辞曰毋幠毋敖毋偝立毋逾言偝立逾言有常爵薛令弟子辞曰毋幠毋敖毋备立毋逾言若是者浮
　　注曰弟子宾党主党年穉者也为其立堂下相防慢司射戒令之幠敖慢也偝立不正乡前也逾言逺谈语也常爵常所以罚人之爵也浮亦谓是也晏子春秋曰酌者奉觞而进曰君令浮晏子时以罚梁邱据疏曰幠亦敖也浮亦罚也
　　鼓○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼓
　　注曰此鲁薛击鼓之节也圜者击鼙方者击鼓古者举事鼓各有节闻其节则知其事矣
　　取半以下为投壶礼尽用之为射礼
　　注曰投壶之鼓半射节者投壶射之细也射谓燕射
　　司射庭长及冠士立者皆属宾党乐人及使者童子皆属主党
　　注曰庭长司正也使者主人所使荐羞者乐人国子能为乐者此皆与于投壶　疏曰冠士者谓外人来观投壶成人加冠之士尊之故令属宾党若童子贱则属主党也　坡谓既令则奏鼓以投是同节事至分别宾主党是补足文后方及之古经古文如此甚多石梁王氏必欲移司射至主党二十四字于若是者浮之下无説今仍从古本
　　鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○
　　注曰此二者记两家之异故兼别之　坡谓上鲁则圜十三方十薛则圜十六方十二此则鲁圜十四方七薛则圜二十一方十不与上图同故注云
　　儒行第四十一
　　坡谓夫子説儒凡十七条第一第二第三正言笃学立诚修已之事第四言其有养第五第六第七言其有立第八第九言其仕也第十第十一第十二言其乐善尊贤第十三言以道事君第十四言虽欲仕而不枉道第十五言虽好善而必慎交第十六则归本于仁以见儒之百行万善皆所以求仁也第十七则素位自得而正已不失儒行完矣
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服
　　注曰逢犹大也大掖之衣大袂襌衣也衣少所居之服冠长所居之冠是之谓乡言不知儒服非哀公意不在于儒乃今问其服　疏曰哀公应问儒行今乃问其服是意欲侮戏夫子故下文云不敢以儒为戏明此时意以为戏也
　　哀公曰敢问儒行孔子对曰遽数之不能终其物悉数之乃留更仆未可终也哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者
　　集説曰卒遽而数之则不能终言其事详悉数之非乆留不可仆臣之摈相者乆则疲倦虽更代其仆亦未可得尽言之也公于是命设席使孔子坐侍而言之　吕氏曰席上之珍自贵而待贾者也儒者讲学于闲燕从容乎席上而知所以自贵以待天下之用强学以待问懐忠信以待举力行以待取皆我自立而有待也德之可贵者人必礼之学之博者人必问之忠信可任者人必举之力行可使者人必取之故君子之用于天下有所待而不求焉
