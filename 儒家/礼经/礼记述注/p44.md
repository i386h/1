<!-- { "loadSidebar": true } -->
　　天地合而后万物兴焉夫昏礼万世之始也取于异姓所以附逺厚别也币必诚辞无不腆告之以直信信事人也信妇徳也壹与之齐终身不改故夫死不嫁注曰齐谓共牢而食同尊卑也　集説曰附逺附犹托也托于逺嫌之义也厚别重其有别之礼也币诚辞腆是欲告戒为妇者以正直诚信之行信其能尽事人之道信其能有为妇之徳也此以下言昏礼之义
　　男子亲迎男先于女刚柔之义也天先乎地君先乎臣其义一也执挚以相见敬章别也
　　注曰言不敢相防也挚所奠雁也　疏曰先谓倡道之挚雁也章明也壻亲迎入门先奠雁后乃与妇相见是先行敬以明夫妇有别不妄交亲
　　男女有别然后父子亲父子亲然后义生义生然后礼作礼作然后万物安
　　注曰言人伦有别则气性醇也　坡谓此数语至要以古言之卫宣晋献烝报无别虽生急子申生之贤父子能有亲乎不亲则颠倒错乱能有义乎不义则杀嫡立庶能有礼乎卫为狄灭男女遗民止七百余人晋三世乱国几亡万物能安乎且见士庶之家有犯及者不惟不安而已天威人祸几无易种不可不讲也
　　无别无义禽兽之道也
　　注曰言聚麀之乱类也
　　壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也防从父兄嫁从夫夫死从子夫也者夫也夫也者以知帅人者也
　　集説曰亲御妇车而授之绥是亲爱之义也亲之乃可使之亲己故曰亲之也者亲之也太王爰及姜女文王亲迎于渭皆有敬而亲之之道以至于有天下故曰先王之所以得天下也大门女家之门也先壻车在前也女从男妇车随之也从人谓顺其教令夫也者丈夫也丈夫者以才智帅人者也
　　冕齐戒鬼神隂阳也将以为社稷主为先祖后而可以不致敬乎
　　疏曰士昏用爵弁是士服之上者则天子以下皆用上服以五冕色俱故总称冕也齐戒自整敕也隂阳谓夫妇也着祭服而齐戒亲迎是敬此夫妇之道如事鬼神　集説曰盖将以主社稷之祭祀承先祖之宗庙也可不以敬社稷与先祖之礼敬之而冕齐戒乎
　　共牢而食同尊卑也故妇人无爵从夫之爵坐以夫之齿器用陶匏尚礼然也三王作牢用陶匏厥明妇盥馈舅姑卒食妇馂余私之也舅姑降自西阶妇降自阼阶授之室也昏礼不用乐幽隂之义也乐阳气也昏礼不贺人之序也
　　集説曰牢爼也尚礼然谓古来所尚之礼如此共牢之礼虽三王所作而爼之外其器但用陶匏而已重夫妇之始也厥明昏礼之明日也盥馈盥洁而馈食也私之犹言恩也人之序谓相承代之次序也
　　有虞氏之祭也尚用气血腥爓祭用气也
　　集説曰尚用气以用气为尚也初以血诏神于室次荐腥肉于堂爓谓沉肉于汤次腥亦荐于堂皆未熟故云用气此以下至篇末皆言祭礼
　　殷人尚声臭味未成涤荡其声乐三阕然后出迎牲声音之号所以诏告于天地之间也
　　疏曰不言夏或从虞也　集説曰牲未杀则未有臭味故云臭味未成涤荡宣播之意鬼神在天地间与隂阳合散同一理而声音之感无间显幽故殷人之祭必先作乐三终然后出而迎牲于庙门之外此是欲以此乐之声音号呼而诏告于两间庶几神明闻之而来格也
　　周人尚臭灌用鬯臭郁合鬯臭隂逹于渊泉灌以圭璋用玉气也旣灌然后迎牲致隂气也
　　集説曰周人尚气臭而祭必先求诸隂故牲之未杀先酌鬯酒灌地以求神以鬯之有芳气也故曰灌用鬯臭又捣郁金香草之汁和合鬯酒使香气滋甚故云郁合鬯也以臭而求诸隂其臭下逹于渊泉矣灌之礼以圭璋为瓒之柄玉瓒以酌鬯玉气洁润亦是尚臭也周言用玉则殷不用圭瓒矣灌后乃迎牲是欲先致气于隂以求神故云致隂气也
　　萧合黍稷臭阳逹于墙屋故旣奠然后焫萧合羶芗凡祭愼诸此
　　集説曰萧香蒿也取此蒿及牲之脂膋合黍稷而烧之使其气旁逹于墙屋之间是以臭而求诸阳也此是周人后求诸阳之礼旣奠谓荐熟时堂上事尸礼毕延尸于户内而荐之孰祝先酌酒奠于铏南而尸犹未入萧脂黍稷之烧正此时也馨香即黍稷也旣奠以下是明上文焫萧之时非再焫也此是天子诸侯之礼非大夫士礼也
　　魂气归于天形魄归于地故祭求诸隂阳之义也殷人先求诸阳周人先求诸隂诏祝于室坐尸于堂
　　疏曰诏告也祝呪也天子诸侯朝事之时坐尸于堂户西南靣坐主在西方东靣尸主之前则荐用笾豆也祝乃取牲膟膋燎于炉炭入告神于室又出堕于主前堕谓分减肝膋以祭主前也当此时主人乃亲洗肝于郁鬯而燔之以制于主前制割也谓割其肝而不相离
　　用牲于庭升首于室
　　注曰用牲于庭谓杀之时也制祭之后升牲首于北墉下尊首上气也　疏曰三牲之首皆升
　　直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与
　　注曰谓荐孰时也如特牲少牢馈食之为也直正也祭以孰为正则血腥之属尽敬心耳索求神也庙门曰祊　疏曰正祭之时祝官以祝辞告于主若少牢所云荐嵗事于皇祖伯某是也祊有二种一是正祭之时旣设祭于庙又求神于庙门之内诗云祝祭于祊注云祊门内平生待賔客之处与祭同日也二是明日绎祭之时设馔于庙门外西室此索祭是祭日之祊也不知神之所在为于彼室乎为于此堂乎故两处设馔也或逺离于人不在庙乎尚庶几也祭于祊庻几求于逺处者与
　　祊之为言倞也肵之为言敬也富也者福也首也者直也相飨之也嘏长也大也尸陈也毛血告幽全之物也告幽全之物者贵纯之道也
　　注曰倞犹索也富者人君嘏辞有富此训之也相谓诏侑也诏侑尸者欲使飨此馔也尸或诂为主此尸神象当从主训之言陈非也纯谓中外皆善　疏曰少牢设馔之后尸祭馔讫祝取牢心舌载于肵爼设于馔北尸每食牲体反置于肵爼是主人敬尸之爼也直正也言首为一体之正嘏尸嘏主人欲使长乆广大也用牲于庭王启其毛而祝以血毛告于室血是告幽之物毛是告全之物幽者言牲肉美善全者外色完具
　　血祭盛气也祭肺肝心贵气主也祭黍稷加肺祭齐加明水报隂也取膟膋燔燎升首报阳也明水涚齐贵新也凡涚新之也其谓之明水也由主人之洁着此水也集説曰血祭至主也此是堂上制祭后又荐血腥时也有血有气乃为生物血由气以滋死则气尽而血亦枯矣故血祭者所以表其气之盛也肺肝心皆气之所舍故云气主周祭肺殷祭肝夏祭心也祭黍稷加肺者谓尸隋祭之时以黍稷兼肺而祭也祭齐加明水谓尸正祭之时陈列五齐之尊又加明水之尊也祖考形魄归地属隂而肺于五行属金金水隂也故加肺加明水是以隂物而报隂灵也膟膋肠间脂也朝践时祝取膟膋燎于炉炭至荐孰时祝更取膟膋及萧与黍稷烧之膟膋黍稷阳也牲首亦阳体魂气归天为阳此以阳物报阳灵也明水隂鉴所取月中之水涚犹清也泲漉五齐而使之清故云涚齐所以设明水及涚齐者贵其新洁也凡涚新之也专主涚齐而言故下文又释明水之义洁着洁净而明着也自月而生故谓之明周礼五齐一泛齐二醴齐三盎齐四缇齐五沈齐
　　君再拜稽首肉袒亲割敬之至也敬之至也服也拜服也稽首服之甚也肉袒服之尽也祭称孝孙孝子以其义称也称曾孙某谓国家也祭祀之相主人自致其敬尽其嘉而无与让也
　　集説曰服者服顺于亲也拜服也谓再拜是服顺也稽首为服顺之甚肉袒为服顺之尽言服顺之诚在内今又肉袒则内外皆服矣故云服之尽祭主于孝士之祭称孝孙孝子是以祭之义为称也诸侯有国卿大夫有家不但祭祖祢更祭曾祖以上但自曾祖以上惟称曾孙而已故云称曾孙某谓国家也盖大夫三庙得事曾祖也上士二庙事祖祢中下士一庙祖祢共之相诏侑于尸也相者不告尸以让盖是主人敬尸自致其诚敬尽其嘉善无所与让也
　　腥肆爓腍祭岂知神之所飨也主人自尽其敬而已矣举斝角诏妥尸古者尸无事则立有事而后坐也尸神象也祝将命也
　　集説曰肆剔也祭之为礼或进腥体或荐解剔或进汤沈或荐煮孰岂知神果何所享乎主人不过尽其敬心而已耳斝与角爵名也天子曰斝诸侯曰角诏告也妥安也尸始即席举斝角之时至尊之坐未敢自安祝告主人拜尸以妥安其坐前篇言夏立尸而卒祭此言古者盖指夏时也夏之礼尸无事则立有饮食之事然后得坐也尸所以象所祭者故曰神象为祝者先以主人之辞告神后以神之辞嘏主人故日将命
　　缩酌用茅明酌也
　　集説曰缩泲也酌斟酌也谓醴齐浊泲而后可斟酌故云缩酌也用茅者以茅覆借而泲之也周礼三酒一曰事酒二曰昔酒三曰清酒事酒为事而新作者其色清明谓之明酌言欲泲醴齐则先用此明酌和之然后用茅以泲之也不云泛齐者与醴齐同
　　醆酒涚于清汁献涚于醆酒
　　疏曰以事酒泲醴齐清酒泲盎齐今泲秬鬯乃用盎齐而不以三酒者五齐卑故用三酒泲之秬鬯尊故用五齐泲之也　集説曰醆酒盎齐也涚泲也清谓清酒也清酒冬酿接夏而成盎齐差清先和以清酒而后泲之故云醆酒涚于清以其差清故不用茅也其醍沈泲之与醆酒同汁献谓摩挲秬鬯及郁金之汁也秬鬯中有煮郁又和以盎齐摩挲而泲之出其香汁故云汁献涚于醆酒也
　　犹明清与醆酒于旧泽之酒也
　　注曰犹若也泽读为醳旧醳之酒谓昔酒也泲醴齐以明酌泲醆酒以清酒泲汁献以醆酒天子诸侯之礼也天子诸侯礼废时人或闻此而不审知若云今明酌清酒与醆酒以旧醳之酒泲之矣就其所知以晓之也
　　祭有祈焉有报焉有由辟焉
　　集説曰此泛言祭礼又有此三者之例如周礼所云祈福祥求永贞祈年于田祖诗言春夏祈糓之类是祈也报谓获福而报之祭礼多是报本之义由用也辟读为弭如周礼所谓弭灾兵逺罪疾之类由弭者用此以消弭之也
　　齐之也以隂幽思也
　　集説曰齐而冠衣顺鬼神幽黯之意且以致其隂幽之思也
　　故君子三日齐必见其所祭者
　　注曰齐三日思其居处思其笑语思其志意思其所乐则见之也

　　礼记述注巻十一
<经部,礼类,礼记之属,礼记述注>
　　钦定四库全书
　　礼记述注卷十二
　　安溪　李光坡　撰
　　内则第十二
　　疏曰以其记男女居室事父母舅姑之法闺门之内轨仪可则故曰内则
　　后王命冡宰降德于众兆民
　　注曰德犹教也万亿曰兆天子曰兆民诸侯曰万民疏曰孙炎王肃皆云后王君王谓天子也　坡谓
　　此篇所陈与周官冡宰相表里可见饮食男女之防先王所以议道自已而锡福于民舍是无大者吾人似宜体造端立本之精意以求其有益后王王后文义之末恐是非不在否
　　子事父母鸡初鸣咸盥潄栉縰笄总拂髦冠緌缨端韠绅搢笏
