<!-- { "loadSidebar": true } -->
　　疏曰吉冠是吉时成人之服丧冠是丧时成人之服谓之醮者酌而无酬酢曰醮醴重而醮轻者醴是古之酒故为重醮用酒酒是后代之法故为轻也醮之所以异于醴者醴则三加之后总一醴之醮则每一加而行一醮也　集説曰未及期日在期日之前也因丧服而冠者因着丧之成服而加丧冠也此是孔子之言曽子又问他日除丧之后不更改易而行吉冠之礼乎孔子答云诸侯及大夫有防弱未冠总角从事至当冠之年因朝天子天子于大庙中赐冕服弁服其受赐者归即设奠告庙服所赐之服祭告之后使人酌酒以饮已荣上之赐不酬酢也所谓有冠醮也无冠醴者受赐服而来若改而更冠应从适子之尊冠必酌醴以礼之今既不醴明不改冠也受服于天子不可更改为初冠礼则因丧而冠安得有除丧改冠之礼乎父没而冠谓除丧之后以吉礼礼冠者盖齐衰以下可因丧服而冠斩衰不可
　　曽子问曰祭如之何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也
　　注曰奠无尸虞不致爵小祥不旅酬大祥无无算爵弥吉孝公隠公之祖父　疏曰奠是未葬之前形体尚在未忍立尸虞是已葬之后形体已去故立尸以象神按特牲云祝延尸至食九饭主人祝酳尸尸卒爵酢主人主人卒爵主人又酌献祝及佐食此主人之献也又云主妇献尸尸卒爵酢主妇主妇卒爵亦酌献祝及佐食此主妇之献也賔献尸爵止注曰尸止爵者欲神惠之均于室中云虞不致爵者士虞礼賔献尸尸卒爵礼毕无致爵以下事特牲又云尸止爵后席于户内主妇致爵于主人卒爵主妇受爵自爵酢主人致爵于主妇席于房中主妇卒爵主人更爵酢所谓致爵也賔作止爵尸饮酢賔賔饭献祝及佐食致爵于主人主妇毕主人酌西阶上献賔及众賔讫又洗觯酬賔讫主人酌于阼阶上献长兄弟及众兄弟内兄弟于房中毕賔乃取酬觯于阼阶前酬长兄弟长兄弟受觯于西阶酬众賔众賔酬众兄弟所谓旅酬也云小祥不旅酬者賔不举酬觯以行旅事也旅酬之后賔弟子兄弟弟子各举觯于其长賔取觯酬兄弟之党长兄弟取觯酬賔之党所谓无算爵也云大祥无无算爵者大祥得行旅酬而不得行此也
　　曽子问曰大功之丧可以与于馈奠之事乎孔子曰岂大功耳自斩衰以下皆可礼也曽子曰不以轻服而重相为乎孔子曰非此之谓也天子诸侯之丧斩衰者奠大夫齐衰者奠士则朋友奠不足则取于大功以下者不足则反之
　　集説曰馈奠奠于殡也大夫朔望皆有殷奠士惟月朔曽子问已有大功之丧可与他人馈奠之事乎孔子将谓曽子问已有大功之丧得为大功者馈奠否故答云岂但大功自斩衰以下皆可礼也言身有斩衰所为者斩衰身有齐衰所为者齐衰皆可与其馈奠孔子是据所服者言之曽子又不悟此防将谓言他人乃曰不太轻已之服而重于相为乎孔子乃答云非此为他人之谓也谓于所为服者也凡丧奠主人以悲哀不暇执事故不亲奠天子诸侯之丧诸臣皆斩衰故云斩衰者奠大夫则兄弟之服齐衰者奠属臣服斩者不奠避正君也士不以齐衰者奠避大夫也故遣僚属奠僚属则朋友也朋友不足则取大功以下小功缌麻者奠又不足则反取大功以上也言不足者谓殷奠时
　　曽子问曰小功可以与于祭乎
　　注曰祭谓虞卒哭时　疏曰知非练祥者以士练祥之祭大功之服已除不得云取于兄弟大功以下者其天子诸侯则得兼练祥也以其练祥时犹斩衰与祭也
　　孔子曰何必小功耳自斩衰以下与祭礼也曽子曰不以轻丧而重祭乎孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者
　　曽子问曰相识有丧服可以与于祭乎孔子曰缌不祭又何助于人
　　疏曰熊氏云身有缌服不得为父母虞祔卒哭祭此谓同宫缌若大夫士有齐衰大功小功缌同宫则亦不祭若异宫则殡后得祭故杂记云父母之丧将祭而昆弟死既殡而祭若同宫则虽臣妾葬而后祭虞祔亦然天子诸侯臣妾死于宫中虽无服亦不得为虞祔卒哭祭也天子诸侯适子死斩衰既练乃祭为适孙适妇殡乃祭以异宫故也　集説曰所知识之人有祭事而已有丧服可以助为之执事否夫子言已有缌麻之服服之轻者也尚不得自祭已之宗庙何得助他人之祭乎
　　曽子问曰废丧服可以与于馈奠之事乎孔子曰説衰与奠非礼也以摈相可也
　　集説曰废犹除也馈奠在殡之奠也不问吉祭而问丧奠曽子之意谓方除丧服决不可与吉礼疑可与馈奠也夫子言方説衰即与奠是忘哀太速故言非礼也殡相事轻亦或可耳
　　曽子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命命女氏许诺而弗敢嫁礼也壻免丧女之父母使人请壻弗取而后嫁之礼也
　　集説曰有吉日者期日已定也彼是父丧则此称父之名吊之彼是母丧则此称母之名吊之父母或没或在他所则称伯父伯母名如无伯父母则用叔父母名可知壻虽巳葬其亲而丧期尚逺不欲使彼女失嘉礼之时故使人致命使之别嫁他人某之子此某字是伯父之名不得嗣为兄弟者言继此不得为夫妇也夫妇同等有兄弟之义亦亲之之辞不曰夫妇者未成昏嫌也使某致命此某字是使者之名女氏虽许诺而不敢以女嫁于他人礼也及壻祥禫之后女之父母使人请壻成昏壻终守前説而不取而后此女嫁于他族礼也
　　女之父母死壻亦如之
　　集説曰女之父母死女之伯父致命于男氏曰某之子有父母之丧不得嗣为兄弟使某致命男氏许诺而不敢娶女免丧壻之父母使人请女家不许壻然后别娶也
　　曽子问曰亲迎女在涂而壻之父母死如之何孔子曰女改服布深衣缟总以趋丧女在涂而女之父母死则女反
　　集説曰嫁服士妻褖衣大夫妻展衣卿妻鞠衣改服更其嫁服也衣与裳相连而前后深邃故曰深衣缟生白绢也总束发也长八寸布为深衣缟为总妇人治丧未成服之服也故服此以奔舅姑之丧女子在室为父三年父卒亦为母三年已嫁则期今既在涂非在室矣则止用奔丧之礼而服期改服亦布深衣缟总也
　　如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曽子问曰除丧则不复昏礼乎孔子曰祭过时不祭礼也又何反于初
　　集説曰此齐衰大功之丧谓壻家也改服改其亲迎之服而服深衣于门外之次也女谓妇也入门内之次而以深衣更其嫁服也注云不闻丧即改服者昏礼重于齐衰以下此特问齐衰大功之丧者以小功及缌轻不废昏礼礼毕乃哭耳若女家有齐衰大功之丧女亦不反归也曽子又问除丧之后岂不复更为昏礼乎孔子言祭重而昏轻重者过时尚废轻者岂可复行乎然此亦止谓四时常祭耳若丧祭及禘祫大祭过时犹追也
　　孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也
　　集説曰思相离则不能寝寐故不灭烛思事亲则不无感伤故不举乐此昏礼所以不贺也成婚而舅姑存者明日妇见舅姑若舅姑已殁则成婚三月乃见于庙祝辞告神曰某氏来妇来妇言来为妇也葢选择吉日而行此礼庙见祭祢即是一事非见庙之后更择日而祭也成妇之义者成盥馈之礼之义也
　　曽子问曰女未庙见而死则如之何孔子曰不迁于祖不祔于皇姑壻不杖不菲不次归葬于女氏之党示未成妇也
　　集説曰不迁于祖不迁柩而朝于壻之祖庙也不祔于皇姑以未庙见故主不得祔姑之庙也壻齐衰期但不杖不草屦不别处哀次耳女之父母自降服大功　坡谓归葬于女氏之党仍祔其女家之王母夫家不祀之也详见杂记上女子祔于王母则不配注中甚矣郑子之宻也
　　曽子问曰取女有吉日而女死如之何孔子曰壻齐衰而吊既葬而除之夫死亦如之
　　集説曰若夫死女以斩衰往吊既葬而除也　坡谓此礼可谓仁至虽有义夫贞女有本服以寄其哀有数月以尽其礼则自知循礼之为是且曰既葬除之葢恩未深而礼有终则自知轻死之为过情矣
　　曽子问曰丧有二孤庙有二主礼与孔子曰天无二日土无二王尝禘郊社尊无二上未知其为礼也
　　集説曰二孤二庙当时有之曽子疑其非礼故问夫子言天犹不得有二日土犹不得有二王尝则大祖尊禘则所自出尊郊则天尊社则地尊虽众神并在犹先尊后卑一一祭之不一时总祭丧可得有二孤庙可得有二主乎非礼明矣
　　昔者齐桓公亟举兵作伪主以行及反藏诸祖庙庙有二主自桓公始也
　　注曰举兵以迁庙主行无则主命为假主非也
　　丧之二孤则昔者衞灵公适鲁遭季桓子之丧衞君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辨也今之二孤自季康子之过也集説曰国君吊邻国之臣尊卑不等衞公吊而哀公为主礼也礼大夫既殡而君来吊主人门右北面哭拜稽颡今既哀公为主主则拜賔康子但当哭踊而已乃拜而稽颡于位是二孤矣当时有司不能论而正之遂至循袭为常变礼之失由于康子上章言自桓公始此不言始而言过者孔子康子同时也灵公以哀公二年夏卒桓子以三年秋卒是出公也
　　曽子问曰古者师行必以迁庙主行乎孔子曰天子巡守以迁庙主行载于齐车言必有尊也今也取七庙之主以行则失之矣
　　集説曰迁庙主谓新祧庙之主也齐车金路也又名曰公祢
　　当七庙五庙无虚主虚主者唯天子崩诸侯薨与去其国与祫祭于祖为无主耳吾闻诸老聃曰天子崩国君薨则祝取羣庙之主而藏诸祖庙礼也卒哭成事而后主各反其庙
　　注曰老聃古夀考者之号也与孔子同时　疏曰卒哭主各反其庙者为明日祔时须以新死者祔祭于祖故祖主先反庙也　集説曰崩薨而羣主皆聚祖庙以丧三年不祭且象生者为凶事而聚集也
　　君去其国大宰取羣庙之主以从礼也
　　注曰鬼神依人者也
　　祫祭于祖则祝迎四庙之主主出庙入庙必跸老耼云集説曰诸侯五庙祫祭则迎髙曽祖祢入太祖之庙主出入必跸止行者若有丧及去国无跸礼也
　　曽子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舍奠焉而后就舍反必告设奠卒敛币玉藏诸两阶之间乃出葢贵命也疏曰此一节论师出当取迁主及币帛皮圭以行庙无虚主之事皇氏云有迁主者以币帛告神不将以出即埋之阶间无迁主者加以皮圭告于祖祢遂奉以出熊氏云每庙皆以币玉告告毕将所告逺祖币玉载之而行若近祖币玉即埋之反时以此载行币玉告于逺祖毕则埋于逺祖阶间近祖以下直告祭而已不陈币玉也
　　子游问曰丧慈母如母礼与
　　注曰如母谓父卒三年也子游意以为国君亦当然礼所云者乃大夫以下父所使妾养妾子　疏曰父卒三年父在则期也郑注丧服大夫妾子父在为母大功士妾子父在为母期则父在为慈母亦当与已母同必知大夫以下者天子诸侯不服庶母
