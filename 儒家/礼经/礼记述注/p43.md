<!-- { "loadSidebar": true } -->
　　祭之日王皮弁以聼祭报示民严上也丧者不哭不敢凶服汜埽反道乡为田烛弗命而民聼上
　　集説曰祭报报白日时早晚及牲事之备具也未郊故未服大裘而衣且服日视朝之服也汜埽洒水而后埽也反道反道路之土反之令新者在上也乡郊内六乡也六乡之民各于田首设烛照路恐王行事之早也丧者不哭以下诸事皆不待上令而民自聼从盖嵗以为常也
　　祭之日王被衮以象天
　　注曰象天谓有日月星辰之章也　疏曰家语定公问郊祀孔子对之与此文同皆以为天子郊祀之事周礼圜丘服大裘此及家语服衮冕
　　戴冕璪十有二旒则天数也乘素车贵其质也旂十有二旒龙章而设日月以象天也天垂象圣人则之郊所以明天道也
　　注曰天之大数不过十二设日月画于旂上素车殷路也鲁公之郊用殷礼也　疏曰龙为阳气变化日月以光照下皆是象天也天垂象三句总结上事
　　帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也
　　集説曰郊祀后稷以配天故祭上帝者谓之帝牛祭后稷者谓之稷牛涤者牢中清除之所也此二牛皆在涤中为犹用也若至期卜牲不吉或有死伤即用稷牛为帝牛而别选稷牛也非在涤三月者不可为帝牛故以稷牛代之稷乃人鬼其牛但得其用足矣故云稷牛唯具物本乎天人本乎祖注云言俱本可以配疏云谢其恩谓之报归其初谓之反此文天神尊故加大字
　　天子大蜡八伊耆氏始为蜡蜡也者索也岁十二月合聚万物而索飨之也
　　疏曰万物非所飨但飨其万物之神　集説曰蜡祭八神先啬一司啬二农三邮表畷四猫虎五坊六水庸七昆虫八伊耆氏尧也索求索也岁十二月周之正数谓建亥之月也飨者祭其神也万物有功加于民者神使为之也祭之以报焉
　　蜡之祭也主先啬而祭司啬也祭百种以报啬也注曰先啬若神农者司啬后稷是也　疏曰以先啬为主而司啬从祭也百种则农及邮表畷禽兽等所以祭之者报其助啬之功使尽享焉
　　飨农及邮表畷禽兽仁之至义之尽也
　　集説曰农古之田畯有功于民者邮者邮亭之舍也标表田畔相连畷处造为邮舍田畯居之以督耕者故谓之邮表畷禽兽猫虎之属也
　　古之君子使之必报之迎猫为其食田防也迎虎为其食田豕也迎而祭之也祭坊与水庸事也
　　集説曰田防田豕皆能害稼故食之者为有功迎者迎其神也坊隄也以蓄水亦以障水庸沟也以受水亦以泄水皆农事之备故曰事也眉山蘓氏以为迎猫则为猫之尸迎虎则为虎之尸近于倡优所为是以子贡言一国之人皆若狂也
　　曰土反其宅水归其壑昆虫毋作草木归其泽
　　注曰此蜡祝辞也若辞同则祭同处可知矣壑犹坑也昆虫暑生寒死螟螽之属为害者也　疏曰土即坊也归其宅则得不崩水即水庸归其壑则不泛滥草苔稗木榛梗之属归生薮泽之中不得生于良田害嘉糓也陈辞有水土昆虫草木者以其无知故特有辞也先啬之属有知故不假辞也据此祭草木有辞则草木当有神八蜡不数之者以草木徧地皆是不如坊与水庸之属各指一物故不数
　　皮弁素服而祭素服以送终也葛带榛杖丧杀也蜡之祭仁之至义之尽也
　　集説曰物之助成嵗功者至此而老老则终矣故皮弁素服葛帯榛杖以送之丧礼之杀也此为义之尽祭报其功则仁之至也周礼籥章云国祭蜡则龡豳颂击土鼓以息老物
　　黄衣黄冠而祭息田夫也野夫黄冠黄冠草服也注曰祭谓既蜡腊先祖五祀也于是劳农以休息之论语云黄衣狐裘言祭以息民物象其时物之色季秋而草木黄落　疏曰上云蜡此云祭故知蜡毕而腊对文蜡腊有别总其俱名蜡也
　　大罗氏天子之掌鸟兽者也诸侯贡属焉草笠而至尊野服也
　　注曰诸侯于蜡使使者戴草笠贡鸟兽也　疏曰周礼罗氏掌罗乌鸟蜡则作罗襦
　　罗氏致鹿与女而诏客告也以戒诸侯曰好田好女者亡其国
　　集説曰鹿者田猎所获女则所俘于亡国者客贡使也使者将返罗氏以鹿与女示使者以王命诏之使归告其君而以王言戒之曰好田猎好女色者必亡其国
　　天子树华不敛藏之种也
　　注曰华果蓏也又诏以天子树蓏而已戒诸侯以蓄藏蕴财利也　集説曰天子所种者华供一时之用而已不是収敛乆藏之种也若可収敛乆藏之物则不树之恶与民争利也此亦令使者归告戒其君之事
　　八蜡以记四方四方年不顺成八蜡不通以谨民财也顺成之方其蜡乃通以移民也旣蜡而収民息已故旣蜡君子不兴功
　　注曰移之言羡也収谓収敛积聚也息民与蜡异则黄衣黄冠而祭为腊必矣　防曰记四方者因蜡祭而记四方之国有丰凶也四方之内年糓不得和顺成熟则当方八蜡之神不得与诸方通祭所以使民谨慎财物也移之言羡者以蜡祭丰饶皆醉饱酒食使民歆羡也上文虽云黄衣黄冠而祭不云腊之与蜡似为一此文先云蜡后息民是息民为腊与蜡异也是以云为腊必矣故月令腊在祈天宗之下但不知腊与蜡相去几日惟隋礼及今礼皆蜡之后日不兴功谓不兴农功
　　恒豆之菹水草之和气也其醢陆产之物也加豆陆产也其醢水物也
　　注曰此谓诸侯也　疏曰醢人加豆谓尸食讫酳尸所加之豆则此恒豆者朝事及馈食俱为恒豆也恒豆之菹水草若昌本茆菹醢若麋臡麏臡酳尸加豆陆产若葵菹豚拍水物若蠃醢鱼醢是也　坡谓周礼醢人郑注云全物若防为菹肉菜通称案天子恒豆加豆水陆杂错与此文异即仪礼聘礼公食大夫八豆亦与此文不同恐记者以多言之举其大都耳
　　笾豆之荐水土之品也不敢用常防味而贵多品所以交于神明之义也非食味之道也
　　疏曰连言笾者是配豆之物所盛有麷蕡白黒则土所生也鲍鱼则水物也但笾盛陆产甚多　熊氏曰笾实若菱芡之类豆实若芹蒲之类水之品也笾实若枣栗之类豆实若菁韭之类土之品也
　　先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可同于所安乐之义也
　　疏曰祭祀荐羞质而无味不可歆嗜衮冕路车尊严不可寻常乘服以为荣好也武是万舞大武也以示壮勇之容不可常为娱乐宗庙严肃不可寝处其中以自安宗庙之器共事神明不可廻便以为私利也所以交于神明二句总结上文
　　酒醴之羙酒明水之尚贵五味之本也黼黻文绣之羙防布之尚反女功之始也莞簟之安而蒲越槀鞂之尚明之也大羮不和贵其质也大圭不琢美其质也丹漆雕几之羙素车之乘尊其朴也贵其质而已矣所以交于神明者不可同于所安防之甚也如是而后宜注曰尚质贵本其至如是乃得交于神明之宜也明水司恒以隂鉴所取于月之水也蒲越槀鞂借神席也明之者神明之也琢当为篆字之误也几谓漆餙沂鄂也　疏曰酒水也列尊之时明水在五齐上酒在三酒上是尊尚之防布之尚者礼器云牺尊疏布幂是也雕谓刻镂贵其质而已者此一句包上酒醴以下诸事
　　鼎爼竒而笾豆偶隂阳之义也黄目郁气之上尊也黄者中也目者气之清明者也言酌于中而清明于外也疏曰示人君虑于祭事必斟酌尽于中而外尽其清明洁净也　集説曰黄目黄彛也卣罍之类以黄金镂其外以为目因名焉用贮郁鬯之酒有芬芳之气故云郁气中中央之色也　熊氏曰目之精水也其光火也以水为体故其气清以火为用故其气明
　　祭天扫地而祭焉于其质而已矣醢醢之羙而煎盐之尚贵天产也割刀之用而鸾刀之贵贵其义也声和而后断也
　　疏曰余物皆人功和合为之盐则天产自然煎链治之也尚者设之于醯醢之上必用鸾刀者取其鸾铃之声调和而后断割其肉也贵其义是贵声和之义
　　冠义始冠之缁布之冠也大古冠布齐则缁之其緌也孔子曰吾未之闻也冠而敝之可也
　　集説曰冠义言冠礼之义也冠礼三加先加缁布冠是太古齐时之冠也唐虞以上曰太古缁布为之不用笄用頍以围髪际而结于项中因缀之以固冠耳不闻有垂下之緌也此冠后世不复用而初冠暂用之不忘古也冠礼既毕则敝弃之可矣玉藻云缁布冠缋緌是诸侯位尊尽餙故也然亦后世之为耳
　　适子冠于阼以着代也醮于客位加有成也三加弥尊喻其志也冠而字之敬其名也
　　集説曰着代显其为人主之次也酌而无酬酢曰醮客位在户牖之间加有成加礼于有成之人也三加疏云初加缁布冠欲其尚质重古次加皮弁欲其行三王之徳后加爵弁欲其行敬事神明所以晓喻冠者令其志意益大也此适子之礼若庶子则冠于房户外南靣醮亦户外也夏殷之礼醮用酒毎一加而一醮周则用醴三加毕乃总一醴也
　　委貎周道也章甫殷道也母追夏后氏之道也
　　注曰或谓委貎为冠委犹安也言所以安正容貎章明也言以表明文夫也甫或为父毋发声也追犹堆也以其形名之三冠皆所常服以行道也其制之异同未之闻　贾疏曰上缁布冠也诸侯以下始加之冠此委貌之等记人以经有缁布冠皮弁爵弁冠故还记缁布冠以下四种之冠以解经之四者此委貎即解经易服服端是也　坡谓旣曰冠而敝之如何公西华又曰端章甫以章甫配端则章甫为端明矣先儒熟思推鲜不可轻破除者此类是也今详载仪礼注疏以正陈説
　　周弁殷冔夏収
　　集説曰周之弁殷之冔夏之収各是时王所制以为三加之冠注云弁名出于槃槃大也冔名出于幠幠覆也収所以収敛其髪也形制未闻
　　三王共皮弁素积
　　集説曰皮弁以白鹿皮为之其服则十五升之布也白与冠同以素为裳而辟积其要中故云皮弁素积也三代皆以此为再加之冠服
　　无大夫冠礼而有其昏礼古者五十而后爵何大夫冠礼之有
　　注曰言年五十乃爵为大夫也其有昏礼或改取也
　　诸侯之有冠礼夏之末造也
　　注曰言夏初以上诸侯虽有防而即位者犹以士礼冠之亦五十乃爵命也至其衰末未成人者多见簒弑乃更即位则爵命之以正君臣而有诸侯之冠礼
　　天子之元子士也天下无生而贵者也
　　注曰储君副主犹云士也明人有贤行着徳乃得贵也
　　继世以立诸侯象贤也
　　注曰贤者子孙恒能法其先父徳行
　　以官爵人徳之杀也
　　疏曰言官爵之授随徳隆杀也
　　死而諡今也古者生无爵死无諡
　　注曰古谓殷以前也大夫以上乃谓之爵死有諡也周制爵及命士虽及之犹不諡耳今记时死则諡之非礼也
　　礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也
　　集説曰先王制礼皆有精微之理所谓义也礼之所以为尊以其义之可尊耳玉帛爼豆各有多寡厚薄之数数之陈列者人皆可得而见义之精微者不学则不能知也祝史其能知之乎此总结前章冠义以下　坡谓此因章首冠义二字而推明之盖仪礼所列其数也此所言其义也下文言昏亦是义也故疏云记人因上起下于中説重礼之义
