<!-- { "loadSidebar": true } -->
　　为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之集説曰此肉于火上为之故名曰熬生捣而去其皽膜然后布于编萑之上先以桂姜之屑洒之次用盐释谓以水润释之也此八珍之七也
　　糁取牛羊豕之肉三如一小切之与稻米稻米二肉一合以为饵煎之
　　集説曰三如一谓三者之肉多寡均也稻米二肉一谓二分稻米一分肉也此即周礼糁食
　　肝膋取狗肝一幪之以其膋濡炙之举燋其膋不蓼集説曰膋肠间脂举皆也谓炙膋皆熟而焦食之不用蓼也此八珍之八记者文不依次故间杂在糁食酏食之间
　　取稻米举糔溲之小切狼臅膏以与稻米为酏
　　集説曰狼臅膏狼胸臆中之膏也此葢以滫溲稻米之粉而煎之以膏注读酏为者以酏是粥非豆实也此即周礼之酏食
　　礼始于谨夫妇为宫室辨外内男子居外女子居内深宫固门阍寺守之男不入女不出
　　注曰阍掌守中门之禁寺掌内人之禁令　集説曰夫妇为人伦之始不谨则乱其伦类故礼始于谨夫妇也
　　男女不同椸枷不敢县于夫之楎椸不敢藏于夫之箧笥不敢共湢浴夫不在敛枕箧簟席襡器而藏之少事长贱事贵咸如之
　　集説曰椸枷见曲礼植者曰楎横者曰椸楎椸同类之物椸以竿为之故注云竿谓之椸余见前
　　夫妇之礼唯及七十同藏无间故妾虽老年未满五十必与五日之御将御者齐潄澣慎衣服栉縰笄总角拂髦衿缨綦屦虽婢妾衣服饮食必后长者妻不在妾御莫敢当夕
　　集説曰间别也夫妇唯至七十同处居藏无所间别以其衰老无嫌故也栉縰以下说见篇首角字衍天子之御妻八十一人当九夕世妇二十七人当三夕九嫔九人当一夕三夫人当一夕后当一夕凡十五日而徧五日之御诸侯制也诸侯一娶九女夫人及二媵各有侄娣此六人当三夕次二媵当一夕次夫人专一夕凡五日而徧也当夕当妻之夕也
　　妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门
　　集説曰正寝在前燕寝在后侧室又次燕寝在燕寝之旁故谓侧室妻既居侧室则妾亦当然也作动作之时也姆女师也
　　子生男子设弧于门左女子设帨于门右三日始负子男射女否
　　疏曰自妻将生子至此明大夫以下　集説曰弧弓也帨佩巾也以此二物为男女之表负抱也
　　国君世子生告于君接以大牢宰掌具三日卜士负之吉者宿齐朝服寝门外诗负之射人以桑蓬矢六射天地四方保受乃负之宰醴负子赐之束帛卜士之妻大夫之妾使食子
　　集説曰接以大牢者以大牢之礼接见其子也宰宰夫也掌具掌其设礼之具也卜士负之者卜其吉者而使之抱子也诗承也仪礼言尸酢主人诗怀之亦承义桑蓬矢本太古也蓬是御乱之草桑众木之本射天地四方者期其有事于远大也保保母也受乃负之受子于士而抱之也盖士之负子特为斯须之礼而已宰既掌具故以醴礼负子之士仍赐束帛以酬之食子谓乳养之也
　　凡接子择日
　　注曰虽三日之内尊卑必皆选其吉焉　疏曰此一节论国君以下至庶人以上接子牲牢之异并适庶不同
　　冡子则太牢庶人特豚士特豕大夫少牢国君世子大牢
　　集説曰冡子大牢谓天子之元子也
　　其非冡子则皆降一等
　　注曰谓冡子之弟及众妾之子也天子诸侯少牢大夫特豕士特豚庶人犹特豚也　疏曰庶人以礼穷与士同
　　异为孺子室于宫中择于诸母与可者必求其寛慈惠温良恭敬慎而寡言者使为子师其次为慈母其次为保母皆居子室他人无事不往
　　疏曰此文虽据诸侯其实亦兼大夫士也但士不具三母耳大夫以上则具三母见丧服小功章　集説曰诸母众妾也可者谓虽非众妾之列或傅御之属可为子师者也此人君养子之礼师教以善道者慈母审其欲恶者保母安其寝处者他人无事不往恐儿精气微弱将惊动也
　　三月之末择日翦发为鬌男角女羁否则男左女右是日也妻以子见于父贵人则为衣服由命士以下皆潄澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面
　　集説曰鬌所存留不翦者也夹囟两旁当角之处留髪不翦者谓之角留顶上纵横各一相交通逹者谓之羁严氏曰夹囟曰角两髻也午达曰覊三髻也贵人大夫以上也由自也具视朔食者所具之礼如朔食也朔食天子大牢诸侯少牢大夫特豕士特豚也入门入侧室之门也侧室亦南向故有阼阶西阶出自房自东房而出也大夫以下见子就侧室见妾子于内寝辟人若也
　　姆先相曰母某敢用时日祗见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝
　　集説曰某妻姓某氏也时日是日也孺稚也钦敬帅循也言当敬教之使循善道也执右手明将授之事也咳而名之者说文咳小儿笑声谓父作咳声笑容以示慈爱而名之也记有成谓当记识夫言教之成德也授师以子授子师也诸妇同族卑者之妻也诸母同族尊者之妻也后告诸母欲名成于尊也妻遂适寝复夫之燕寝也
　　夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼疏曰此经所陈谓卿大夫以下故以名徧告同宗诸男诸男卑者尚告则告诸父可知若诸侯絶宗则不告也　集説曰宰属吏也诸男同宗子姓也藏之者以简防书子名而藏于家之书府也二十五家为闾二千五百家为州州伯则州长也闾史州史皆其属吏也闾府州府皆其府藏也夫入食如养礼谓与其妻礼食如妇始馈舅姑之礼也
　　世子生则君沭浴朝服夫人亦如之皆立于阼阶西乡世妇抱子升自西阶君名之乃降
　　集説曰诸侯朝服端素裳夫人亦如之者亦朝服也合服展衣注云褖衣者以见子毕即侍御于君故服进御之褖衣也人君见世子于路寝此升自西阶是自外而入也凡生子无问妻妾皆在侧室
　　适子庶子见于外寝抚其首咳而名之礼帅初无辞疏曰庶子见于侧室此以抚首咳名无辞之事同故与适子连文云见于外寝耳　集説曰此适子盖世子之弟庶子则妾子也外寝君燕寝也燕寝在内以侧室在傍处内故谓此为外也
　　凡名子不以日月不以国不以隐疾大夫士之子不敢与世子同名
　　集説曰说见曲礼
　　妾将生子及月辰夫使人日一问之子生三月之末潄澣夙齐见于内寝礼之如始入室君巳食彻焉使之特馂遂入御
　　集説曰此言大夫士之妾生子之礼宫室之制前有路寝次则君之燕寝次夫人正寝卿大夫以下前有适室次则燕寝次则适妻之寝此言内寝正谓适妻寝耳如始入室者如初来嫁时也凡妾称夫曰君特馂使此生子者独馂不如常时众妾同馂也
　　公庶子生就侧室三月之末其母沐浴朝服见于君摈者以其子见君所有赐君名之众子则使有司名之疏曰前文已云适子庶子见异于世子今更重出者以前庶适连文恐事事同适故此特言庶子之礼前注云凡子生皆就侧室则世子亦就侧室今特云庶子就侧室者举庶子世子可知　集説曰摈者傅姆之属也君所有赐者此妾君所偏爱而特加恩赐者故其子君自名之若众妾之子恩宠轻畧者则使有司名之也
　　庶人无侧室者及月辰夫出居羣室其问之也与子见父之礼无以异也
　　集説曰问之之礼与执手咳名之事钦帅记成之辞皆与有爵者同故云无以异也
　　凡父在孙见于祖祖亦名之礼如子见父无辞
　　注曰见子于祖家统于尊也父在则无辞有适子者无适孙与见庶子同也父卒而有适孙则有辞与见冡子同父虽卒而庶孙犹无辞也　疏曰此论卿大夫以下之事
　　食子者三年而出见于公宫则劬
　　集説曰食子者士之妻大夫之妾也子三年则免懐抱故食者出还其家见于公宫而告辞则君必有赐劬者有赐以劳其劬劳也
　　大夫之子有食母
　　注曰选于傅御之中丧服所谓乳母
　　士之妻自养其子
　　注曰贱不敢使人也
　　由命士以上及大夫之子旬而见
　　集説曰注读旬为均谓适子妾子有同时生者虽是先生者先见后生者后见然皆在夫未与妇礼食之前故曰均而见也
　　冡子未食而见必执其右手适子庶子巳食而见必循其首
　　疏曰此天子诸侯之礼未与后夫人礼食而先见冡子急于正也礼食之后乃见适子庶子缓于庶耳
　　子能食食教以右手能言男唯女俞男鞶革女鞶丝集説曰食饭也唯俞皆应辞鞶小囊盛帨巾者男用韦女用缯帛
　　六年教之数与方名七年男女不同席不共食八年出入门户及即席饮食必后长者始教之让
　　集説曰数谓一十百千万方名东西南北也
　　九年教之数日十年出就外傅居宿于外学书计集説曰数日知朔望与六甲也外傅教学之师也书谓六书计谓九数
　　衣不帛袴礼帅初朝夕学防仪请肄简谅
　　集説曰曲礼曰童子不衣裘裳不以帛为袴为大温伤隂气也礼帅初谓行礼动作皆循习初教之方也肄习也简书篇数也谅言语信实也皆请于长者而习学之也一说简者简要谓使之习事务从其要不为迂曲烦扰也
　　十有三年学乐诵诗舞勺成童舞象学射御
　　集説曰乐八音之器也诗乐歌之篇章也成童十五以上象说见文王世子射谓五射御谓五御也　朱子曰酌即勺也内则曰十三舞勺即以此诗为节而舞也
　　二十而冠始学礼可以衣裘帛舞大夏惇行孝弟博学不教内而不出
　　集説曰始学礼以成人之道当兼习吉凶军賔嘉之五礼也大夏禹乐乐之文武兼备者也孝弟百行之本故先务惇行于孝弟而后博学也不教恐所学未精故不可为师以教人也内而不出言蕴蓄其德美于中而不自表见其能也一说谓不出言以为人谋画
　　三十而有室始理男事博学无方孙友视志
　　集説曰室犹妻也男事受田给政役也方犹常也学无常在志所慕则学之孙友顺交朋友也视志视其志意所尚也
　　四十始仕方物出谋发虑道合则服从不可则去五十命为大夫服官政七十致事凡男拜尚左手
　　朱子曰物犹事也方物出谋则谋不过物方物发虑则虑不过物问何谓不过物曰方犹对也比方以穷理
　　女子十年不出姆教婉娩聼从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠
　　疏曰此文偹四德婉为妇言娩为妇容聼从为妇顺执麻枲以下为妇功　集説曰十年不出谓十歳则恒处于内也姆女师也婉谓言语娩谓容貌司马公云柔顺貌纴缯帛之属组是绶也薄濶为组似绳者为紃紃之制似绦古人以置诸冠服缝中者
　　十有五年而笄二十而嫁有故二十三年而嫁聘则为妻奔则为妾凡女拜尚右手
　　集説曰十五许嫁则笄未许嫁者二十而笄故谓父母丧妻齐也妾之言接言得接见于君子不得伉俪也左手压右曰尚左尚右亦然

　　礼记述注卷十二
　　钦定四库全书
　　礼记述注卷十三
　　安溪　李光坡　撰
　　玉藻第十三
　　疏曰郑目録云以其记天子服冕之事也冕之旒以藻紃为之贯玉为饰因以名篇
