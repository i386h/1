<!-- { "loadSidebar": true } -->
　　疏曰凡齐者谓以盐梅齐和之法执之以右者谓执此盐梅以右手居之于左者谓居处羮食于左手之上以右手所执盐梅调和正之于事便也
　　赞币自左诏辞自右
　　集说曰此言相礼者为君受币则由君之左传君之辞命于人则由君之右也
　　酌尸之仆如君之仆其在车则左执辔右受爵祭左右轨范乃饮
　　集说曰尸之仆御尸车者轨毂末范轼前也尸仆君仆之在车以左手执辔右手执爵祭轨之左右及范乃饮之也
　　凡羞有俎者则于俎内祭
　　集说曰羞在豆则祭之豆间之地俎长而横于人之前不得祭之俎外及两俎间则祭之俎内也
　　君子不食圂腴
　　集说曰圂与豢同谓犬豕也腴肠也犬豕亦食米谷腴有似人秽
　　小子走而不趋举爵则坐祭立饮
　　集说曰趋趋翔为容也小子不敢与尊者并礼故行步举爵皆异于成人也
　　凡洗必盥
　　集说曰洗洗爵也盥洗手也凡洗爵必先洗手示洁也
　　牛羊之肺离而不提心
　　集说曰提犹絶也心中央也牛羊之肺虽割离之而不絶中央少许使可手絶之以祭也不言豕事同可知
　　凡羞有湆者不以齐
　　集说曰湆大羮也大羮不和故不用盐梅之齐也
　　为君子择葱薤则絶其本末羞首者进喙祭耳
　　集说曰本根也根不浄末萎干也喙口也以口向尊者而尊者先取耳以祭也
　　尊者以酌者之左为上尊
　　集说曰尊者谓设尊之人也酌者酌酒之人也人君陈樽在东楹之西南北列之设尊者在尊西而向东以右为上酌人在尊东而向西以左为上设者之右则酌者之左二人俱以南为上也上尊在南故云以酌者之左为上尊
　　尊壶者面其鼻
　　集说曰尊与壶皆有面面有鼻鼻宜向尊者故云尊壶者面其鼻言设尊设壶皆面其鼻
　　饮酒者禨者醮者有折俎不坐未步爵不尝羞
　　疏曰禨沐而饮酒者醮冠而饮酒者折俎谓折骨体于俎者折俎为尊禨醮小事为卑故不得坐也按乡饮酒燕礼有折俎者皆不坐独云禨醮者以禨者醮者无折俎之时则得坐嫌有折俎亦坐故特明之歩行也此谓无算爵之时羞庶羞行爵之后始尝之若正羞脯醢折俎谓饮酒之前则尝之故乡饮射燕礼大射献后乃荐宾皆先祭脯醢哜肺乃饮卒爵
　　牛与羊鱼之腥聂而切之为脍麋鹿为菹野豕为轩皆聂而不切麕为辟鸡兔为宛脾皆聂而切之切葱若薤实之醯以柔之
　　注曰聂之言防也先藿叶切之复报切之则成脍此轩辟鸡宛脾皆菹类也其作之状以醯与荤菜淹之杀肉及腥气也　疏曰聂而切之者谓先防为大脔而后报切之为脍也余见内则
　　其有折俎者取祭反之不坐燔亦如之尸则坐
　　疏曰乡射礼云宾奠爵于荐西兴取肺云兴则立也少牢礼云尸左执爵右兼取肝肺不云兴故知尸则坐　集说曰有折骨体之俎者就俎立取肺升席坐祭之及祭竟而反此所祭之物于俎皆立而为之唯祭时坐耳燔烧肉也此肉亦在俎其取祭与反亦皆不坐故云燔亦如之尸则坐者言不坐者宾客之礼耳尸尊祭反皆坐也
　　衣服在躬而不知其名为罔
　　集说曰衣裳之制取诸乾坤有其名则有其义服之而不审名义是无知之人矣　石梁王氏曰学而不思则罔当如此罔字
　　其未有烛而后至者则以在者告道瞽亦然凡饮酒为献主者执烛抱燋客作而辞然后以授人执烛不让不辞不歌
　　集说曰献主主人也人君则使宰夫燋未爇之炬也执烛夜时也饮酒之礼宾主有让及更相辞谢又各歌诗以见意今以暮夜畧此三事一说执烛在手故不得兼为之
　　洗盥执食饮者勿气有问焉则辟咡而对
　　集说曰奉进洗盥之水于尊长及执食饮以进之时皆不可使口气直冲尊者若此时尊者有问则偏其口之所向而对咡口旁也
　　为人祭曰致福为己祭而致膳于君子曰膳
　　集说曰为人祭摄主也其归胙将命之辞言致福谓致其祭祀之福也曰膳则善味而已
　　祔练曰告
　　注曰祔练言告不敢以为福膳也　疏曰言以祭胙告君子使知己祔练而已故顔子之丧馈孔子祥肉是也
　　凡膳告于君子主人展之以授使者于阼阶之南南面再拜稽首送反命主人又再辞稽首其礼大牢则以牛左肩臂臑折九个少牢则以羊左肩七个犆豕则以豕左肩五个
　　集说曰膳告承上文而言反命主人又再拜亦当在阼阶南南面也臂臑肩脚也九个取肩自上断折之至蹄为九段也周人牲体尚右右边已祭故献其左
　　国家靡敝
　　集说曰谓师旅饥馑之余财力靡散民庶雕敝也
　　则车不雕防甲不组縢食器不刻镂君子不履丝屦马不常秣
　　集说曰雕刻镂之也防漆饰之畿限也縢者缚约之名不用组以连甲及为紟带也丝屦谓絇繶紃之属不以丝饰之以谷食马曰秣
　　学记第十八
　　疏曰郑云名学记者以其记人学教之义　坡谓古人论道纪事之文皆有所主大学主于脩已治人则论学之条目工夫此篇主于建学立师则论教之终始兴废使学者各作一意求之通贯之后教学者或原或委则自求之大学志学者亲师取友则自求之此篇何必支离漫衍参错迭见而初无补于用力之实也石梁王氏不数汉儒而卑视此经故未求意义之合但作批剥浮诞不忌当分别观之盖恐未极髙明徒长虚防也
　　发虑宪求善良足以謏闻不足以动众
　　集说曰发虑宪谓致其思虑以求合乎法则也求善良亲贤也謏之言小也此二者可以小致声誉不能感动众人
　　就贤体逺足以动众未足以化民
　　集说曰就贤礼下贤德之士也体谓设以身处其地而察其心也逺疎逺之臣也此二者可以感动众人未能化民也
　　君子如欲化民成俗其必由学乎
　　集说曰化民成俗必如唐虞之于变时雍乃为至耳然则舎学何以防此学乃大学之道明德新民之事也
　　玉不琢不成器人不学不知道是故古之王者建国君民教学为先兑命曰念终始典于学其此之谓乎集说曰建国君民谓建立邦国以君长其民也教学为先以立教立学为先务也兑命商书典常也
　　虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也兑命曰学学半其此之谓乎
　　注曰学则睹已行之所短教则见已道之所未达自反求诸已也自强脩业不敢倦学学半言学人乃益已之学半熊氏曰学然后知不足谓师资于人方知己所未至也教然后知困谓无以应人之求则自知困辱也惟知不足然后能自反以求足惟知困然后能自强以求通自反是教有长于学自强是学有长于教资人与资于人相为长益故曰教学相长也兑命本言教人之功得学之半而此则谓教之功半以证相长之意　坡谓上节言王者当以学教人此节言人当以学自益也
　　古之教者家有塾党有庠术有序国有学比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成
　　集说曰古者二十五家为闾同在一巷巷首有门仕焉而已者归教于闾里朝夕坐于门门侧之堂谓之塾民在家者朝夕受教于塾也五百家为党党之学曰庠教闾塾所升之人也术当为州万二千五百家为州州之学曰序周礼乡大夫春秋以礼防民而射于州序是也序则教党学所升之人天子所都及诸侯国中之学谓之国学以教元子众子及卿大夫士之子与所升俊选之士焉比年每嵗也每嵗皆有入学之人中年间一年也每间一年而考校其艺疏云应入大学者自国家考校之其未入大学者乡遂大夫考校也离经离絶经书之句读也辨志辨别其趋向之邪正也敬业则于所习无怠忽乐羣则于朋徒无暌贰博习则不以程度为限制亲师则于训诲知嗜好论学讲求学问之蕴奥也取友择取益者而友之也能如此是学之小成也至于九年则理明义精触类而长无所不通有卓然自立之行而外物不得以夺之矣是大成也
　　夫然后足以化民易俗近者说服而逺者懐之此大学之道也记曰蛾子时术之其此之谓乎
　　集说曰前言成俗成其美俗也此言易俗变其污俗也以此大成之士而官使之其功效如此是所谓大学教人之道也蛾子虫之微者亦时时述学衔土之事而成大垤以喻学者由积学而成大道也此古记之言故引以证其说　坡谓人主果能专心教学孜孜不倦使比户弦歌自然风移而俗易矣非只于官使大成之士乃有其效也自家有塾至此明立学所成就之次第也
　　大学始教皮弁祭菜示敬道也
　　集说曰始教学者入学之初也天子使有司衣皮弁之服祭先圣先师以苹藻之菜示之以尊敬道艺也
　　宵雅肄三官其始也
　　集说曰当祭菜之时使歌小雅中鹿鸣四牡皇皇者华之三篇而肄习之此三诗皆君臣燕乐相劳苦之辞盖以居官受任之美诱谕其初志故曰官其始也朱子曰圣人教人合下便要他用便要用贤以治
　　不贤举能以教不能所以公卿大夫在下思各举其职
　　入学鼓箧孙其业也
　　集说曰入学时大胥之官击鼓以召学士学士至则发箧以出其书籍等物警之以鼔声使以逊顺之心进其业也书言惟学逊志
　　夏楚二物收其威也
　　集说曰夏榎也楚荆也榎形圆楚形方以二物为朴以警其怠忽者使之收敛威仪也
　　未卜禘不视学防其志也时观而弗语存其心也幼者聴而弗问学不躐等也
　　石梁王氏曰此学字如字读之
　　此七者教之大伦也记曰凢学官先事士先志其此之谓乎
　　疏曰时观谓教者时时观之而不丁宁告语所以然者欲使学者存其心也既不告语学者心愤口悱然后启之学者则存其心也　集说曰禘五年之大祭也不五年不视学所以优游学者之心志也此又非仲春仲秋视学之礼幼者未必能问问亦未必知要故但听受师说而无所请亦长幼之等当如是不可逾躐也　刘氏曰自皮弁祭菜至聴而弗问凡七事皆大学为教之大伦大伦犹言大节耳官先事士先志窃意官是已仕者士是未仕者谓已仕而为学则先其职事之所急未仕而为学则未得见诸行事故先其志之所尚也子夏曰仕而优则学是己居官而为学也王子垫问士何事孟子曰尚志是未仕而学则先尚志也然大学之道明德新民而已先志者所以明德先事者所以新民七事上句皆教者之事下句皆学者之志　坡谓此明入学科条之有序也
　　大学之教也时教必有正业退息必有居学不学操缦不能安不学博依不能安诗不学杂服不能安礼不与其艺不能乐学故君子之于学也藏焉脩焉息焉游焉
