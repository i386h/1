<!-- { "loadSidebar": true } -->
　　集説曰春时万物产孕不欲多伤杀故不合围绕取也夏亦当然羣聚故曰掩麛鹿子凡兽子亦通名之麛卵防故曰取君大夫士位有等降故所取各有限制此与王制文异　方氏曰用大者取愈广位卑者禁愈严
　　嵗凶年糓不登君膳不祭肺马不食糓驰道不除祭事不县大夫不食粱士饮酒不乐
　　集説曰膳者美食之名肺为气主周人所重故食必先祭肺言不祭肺示不杀牲为盛馔也驰道人君驱驰车马之路不除不扫除也祭必有钟磬之县今不县言不作乐也大夫食黍稷以粱为加公食大夫礼设正馔之后乃设稻粱所谓加也自君至士各举一事尊者举其大者卑者举其小者其实互相通耳
　　君无故玉不去身大夫无故不彻县士无故不彻琴瑟注曰故谓灾患防病　疏曰自士以上皆有玉佩上云君不去玉则知下通于士也下言士不去琴瑟亦上通于君也大夫士无乐小胥大夫判县士特县者娱身之乐及治人之乐故乡饮酒有工歌之乐是也无乐者谓无祭祀之乐故特牲少牢无乐若然此云者谓娱身及治民之乐也
　　士有献于国君他日君问之曰安取彼再拜稽首而后对
　　集説曰安取彼犹言何所得彼物也
　　大夫私行出疆必请反必有献士私行出疆必请反必告君劳之则拜问其行拜而后对
　　疏曰大夫无外交而此有私行出界或是新来大夫姻娅犹在本国故有私行往来　集説曰大夫士以私事出疆皆请为君其反也大夫有献而士不献不以卑者之物凟尊上也告还而已劳之者慰劳己之劳苦问行谓道中无恙及所经过先拜后答急谢见问之宠也
　　国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死众士死制
　　疏曰国君云死社稷而大夫士不云死宗庙坟墓者以宗庙坟墓已私有之大夫士为臣事君不可为私事而死祗得死君之师众及君政令然君言死社稷则宗庙坟墓亦死可知也但社禝受于天子故特举言焉　集説曰死社稷谓国亡与亡也死众谓讨罪御敌也则死之也死制受命于君难毋苟免也
　　君天下曰天子朝诸侯分职授政任功曰予一人注曰皆摈者辞也天子谓外及四海也今汉于蛮夷称天子于王侯称皇帝觐礼曰伯父实来余一人嘉之
　　践阼临祭祀内事曰孝王某外事曰嗣王某
　　注曰皆祝辞也　集説曰践履也阼主阶也履主阶而行事故曰践阼也宗庙之事为内郊社之事为外祝辞称孝王某者事亲之辞嗣王某者事神之辞也
　　临诸侯畛于鬼神曰有天王某甫
　　集説曰畛致也天子巡狩而至诸侯之国必使祝史致鬼神当祭者之祭以不亲徃故祝辞称字曰某甫甫者大夫之美称也　方氏曰望秩之礼必于野外故以畛言之畛田间道也祭于畛而谓之畛犹祭于郊而谓之郊也天子适诸侯非其常盖有时矣故有是特言有焉
　　崩曰天王崩复曰天子复矣告防曰天王登假措之庙立之主曰帝
　　集説曰自上坠下曰崩亦壊败之称王者卒则史书于防曰天王崩复者人死则形神离古人持死者之衣升屋北面招呼死者之防令还复体魄冀其再生也故谓之复天子复者升屋呼招之辞臣子不可名君故呼曰天子复也疏云以例言之则王后死亦呼王后复也告防赴告侯国也遐逺邈之义登遐言其所升髙逺犹汉书称大行行乃循行之行去声以其徃而不反故曰大行也措置也立之主者疏云白虎通曰神无依据孝子以继心也虞而作主至祔奉以祔祖事毕反之殡宫至小祥作栗主入庙乃埋桑主于祖庙门左埋重处大夫士无主以币帛祔毕并还殡宫至小祥入庙
　　天子未除防曰予小子生名之死亦名之
　　注曰生名之曰小子王死亦曰小子王也晋有小子侯是僭号也　吕氏曰春秋书王子猛卒不言小子者臣下之称与史防之辞异也
　　天子有后有夫人有世妇有嫔有妻有妾
　　疏曰后后也言后于天子亦以广后也夫扶也扶持于王也妇服也加以世者服事君子可广世也嫔可宾敬也妻者齐也进御之时暂有齐同之义妾谓得接见于君子
　　天子建天官先六大曰大宰大宗大史大祝大士大卜典司六典
　　注曰典法也此盖殷时制也周则大宰为天官大宗曰宗伯宗伯为春官大史以下属焉大士以神仕者
　　天子之五官曰司徒司马司空司士司寇典司五众注曰众谓羣臣也此亦殷时制也周则司士属司马大宰司徒宗伯司马司冦司空为六官
　　天子之六府曰司土司木司水司草司器司货典司六职
　　注曰府主蔵六物之税者此亦殷时制也周则皆属司徒司土土均也司木山虞也司水川衡也司草稻人也司器角人也司货卝人也
　　天子之六工曰土工金工石工木工兽工草工典制六材
　　注曰此亦殷时制也周则皆属司空土工陶旊也金工筑冶六者石工玉磬也木工轮舆七者兽工函鲍五者惟草工职亡盖谓作萑苇之器　坡谓夏受虞禅继治道同宜仍虞官犹虞于唐然征有羲和之职其一隅也周之六官则较然矣惟此四条既异虞典亦非周官非殷而何陈氏讥注无攷以为臆説彼断其臆説又何攷也
　　五官致贡曰享
　　吕氏曰嵗终则司徒以下五官各致其功献于王故谓之享贡功也享献也
　　五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸侯曰天子之老于外曰公于其国曰君
　　集説曰五官之长者天子之三公也伯者长大之名三公无异职则六卿中三人兼之处乎内者谓之相九命而作伯则分主畿外诸侯如公羊云自陜而东者周公主之自陜而西者召公主之是也是职方者言二伯于是职主其所治之方也天子之吏摈者辞也疏云亦当言名称之为父舅亲亲之辞也此伯皆有采地在王畿自称于畿内在采地之外则曰公自称于采地之内则曰君也
　　九州之长入天子之国曰牧天子同姓谓之叔父异姓谓之叔舅于外曰侯于其国曰君
　　集説曰天下九州天子于毎州之中择诸侯之贤者一人加之一命使主一州内之列国取牧养下民之意故曰牧叔父叔舅降于伯父伯舅也自称于所封国之外则曰侯若与国内臣民言则自称曰君也
　　其在东夷北狄西戎南蛮虽大曰子于内自称曰不谷于外自称曰王老
　　集説曰九州之外不过子男之国天子亦选贤以为牧但以卑且逺故不以牧称亦不称父舅朝见之辞摈辞惟曰子虽或有功益地至侯伯之数其爵亦不过子故云虽大曰子也如楚在春秋虽大国而其爵则称子也谷善也于内与其臣民言也外谓夷狄之境也自称玉老言天子之老臣也
　　庻方小侯入天子之国曰某人于外曰子自称曰孤疏曰小侯非为牧者也于外曰子者此君在其本国外四夷之中自称依其本爵曰子举其尊称耳若男亦称男也若自与臣民言则称孤孤者特立无德之称也　集説曰四夷之君其来荒逺故以庻方名之庻众也某人若牟人介人之类
　　天子当依而立诸侯北面而见天子曰觐天子当宁而立诸公东面诸侯西面曰朝
　　注曰春朝受挚于朝受享于庙秋觐一受之于庙朝者位于内朝而序进觐者位于庙门外而序入王南立于依宁而立焉夏宗依春秋遇依秋　疏曰依状如屏风以绛为质髙八尺东西当户牖之间绣为斧文亦曰斧依天子见诸侯则依而立负之而南面以对诸侯也宁者尔雅云门屏之间谓之宁李廵云正门内两塾间曰宁谓天子受朝于路门外之朝于门外而宁立以待诸侯之至路门外有屏者尔雅云正门谓之应门又云屏谓之树郭云小墙当门中诸侯内屏在路门之内天子外屏在路门之外而近应门者也云朝者位于内朝而序进崔云诸侯春夏来朝各乗其命车至臯门外陈介也天子车时在大门内传辞既讫则乗车出大门下车若升朝之时王但迎公自诸侯以下则随之而入更不别迎也入至文王庙门天子还服朝服立于路门之外诸侯更易服朝服执贽而入应门而行礼故王当宁以待诸侯次第而进故云序进谓入应门诸公东面诸侯西面若熊氏之义则朝无迎法唯享有迎诸侯之礼云觐者位于庙门外而序入者其宿受位次在庙门外至朝之旦秋冬王不出迎其尊卑各在其次中未得相见聼上摈进之乃于位次第而入故云序入也又曰凡天子三朝一在路门内谓之燕朝大仆掌之二是路门外之朝谓之治朝司士掌之其三是臯门之内库门之外谓之外朝朝士掌之诸侯亦有此三朝
　　诸侯未及期相见曰遇相见于却地曰防
　　集説曰未及期在期日之前也却地间隙之地也下言相见及期日也遇有遇礼防有防礼
　　诸侯使大夫问于诸侯曰聘
　　集説曰比年小聘三年大聘小聘大夫徃大聘则卿徃
　　约信曰誓涖牲曰盟
　　集説曰约信者以言语相约防为信也用誓礼涖临也春秋所书遇防盟聘皆有之惟无誓耳疏云盟之为法先凿地为方坎杀牲于坎上割牲左耳盛以珠槃又取血盛以玉敦用血为盟书成乃软血而读书置牲坎上加书于上而埋之谓之载书也
　　诸侯见天子曰臣某侯某其与民言自称曰寡人其在凶服曰适子孤
　　集説曰臣某侯某如云臣齐侯小白臣晋侯重耳之类摈者告天子之辞也凡自称皆曰寡人不独与民言也此畧言之耳适子孤亦摈者告宾之辞也
　　临祭祀内事曰孝子某侯某外事曰曽孙某侯某死曰薨复曰某甫复矣
　　集説曰内外事见前章曾孙犹晋平公祷河而称曾臣彪之类天子德厚流光故外事称嗣王某诸侯不敢言继嗣但谦是祖父重孙故称曽孙也薨之为言□也幽晦之义本国史书之辞复称字臣不名君也
　　既葬见天子曰类见
　　注曰代父受国类犹象也执皮帛象诸侯之礼见也疏曰春秋之义除防乃见今云既葬者谓天子廵
　　狩至竟故得见未葬未正君臣虽天子廵狩亦不见也
　　言諡曰类
　　注曰使大夫行象聘问之礼也　疏曰王肃云请諡于天子必以其实为諡类于平生之行也
　　诸侯使人使于诸侯使者自称曰寡君之老
　　集説曰寡君之老惟上大夫可称见玉藻
　　天子穆穆诸侯皇皇大夫济济士跄跄庻人僬僬吕氏曰穆穆幽深和敬之意皇皇壮盛显明之貌济济修饰齐一之貌跄跄翔举舒扬之貌庻人见乎君不为容进退趋走僬僬虽无所考大低趋走促数不为容之貌也
　　天子之妃曰后诸侯曰夫人大夫曰孺人士曰妇人庻人曰妻
　　注曰妃配也后之言后也夫之言扶孺之言属妇之言服妻之言齐
　　公侯有夫人有世妇有妻有妾夫人自称于天子曰老妇
　　集説曰畿内诸侯之妻因助祭于王后或因献茧之属故得以见天子
　　自称于诸侯曰寡小君
　　疏曰此诸侯谓他国君也古者诸侯相飨夫人亦出故得自称也坊记云阳侯杀缪侯而窃其夫人故大飨废夫人之礼君之妻曰小君而曰寡者亦从君为谦也
　　自称于其君曰小童自世妇以下自称曰婢子
　　集説曰小童未成人之称婢之言卑也
　　子于父母则自名也
　　集説曰自称其名言子者通男女
　　列国之大夫入天子之国曰某士自称曰陪臣某于外曰子于其国曰寡君之老使者自称曰某
