<!-- { "loadSidebar": true } -->
　　集说曰序星辰知推步之法也着众谓使民占星象而知休作之候也
　　尧能赏均刑法以义终
　　集说曰能赏当其功也均刑法当其罪也以义终禅位得人也
　　舜勤众事而野死
　　集说曰巡狩而崩也
　　鲧鄣鸿水而殛死
　　疏曰鲧塞水而无功被尧殛死亦是有微功于人故得祀之若无微功焉能治水九载又世本云作城郭是有功也
　　禹能修鲧之功
　　坡谓修者或成其事或治其坏皆修也曰鲧之功则鲧分明有功矣
　　黄帝正名百物以明民共财颛顼能修之
　　集说曰正名百物者立定百物之名也明民使民不惑也共财供给公上之赋敛也
　　契爲司徒而民成
　　集说曰司徒教官之长民成化民成俗也
　　冥勤其官而水死
　　注曰冥契六世之孙其官元冥水官也
　　汤以寛治民而除其虐
　　集说曰书曰克寛克仁又言代虐以寛
　　文王以文治武王以武功去民之菑此皆有功烈于民者也及夫日月星辰民所瞻仰也山林川谷邱陵民所取财用也非此族也不在祀典
　　疏曰日月星辰民所瞻仰者释上文燔柴于泰坛至祭水旱之等不言天地者举日月则天地可知四时寒暑水旱则日月阴阳之气故举日月以包之也非此族也不在祀典合结上事也族类也若非自厉山以下及日月星辰之等无益于民者悉不得预于祀典
　　祭义第二十四
　　祭不欲数数则烦烦则不敬祭不欲疏疏则怠怠则忘是故君子合诸天道春禘秋尝霜露旣降君子履之必有凄怆之心非其寒之谓也春雨露旣濡君子履之必有怵惕之心如将见之乐以迎来哀以送往故禘有乐而尝无乐
　　注曰合于天道因四时之变化孝子感时念亲则以此祭之也春禘者夏殷礼也周以禘爲殷祭更名春祭曰祠非其寒之谓谓凄怆及怵惕皆爲感时念亲也霜露既降礼説在秋此无秋字盖脱尔迎来而乐乐亲之将来也送去而哀哀其享否不可知也小言之则为一祭之间孝子不知鬼神之期推而广之放其去来于阴阳　防曰王制春曰礿此云春禘为夏殷礼者以郊特牲注禘当爲礿则此春禘亦当爲礿周礼四时之祭皆有乐殷则烝尝之祭亦有乐故那诗云庸鼓有斁万舞有奕下云顾予烝尝则殷秋冬亦有乐者方氏曰霜露言非其寒则雨露爲非其温之谓矣雨露言如将见之则霜露爲如将失之矣
　　致齐于内散齐于外齐之日思其居处思其笑语思其志意思其所乐思其所嗜齐三日乃见其所爲齐者注曰致齐思此五者也散齐七日不御不乐不吊耳见所爲齐者思之熟也　疏曰先思其粗渐思其精故居处在前乐嗜居后　熊氏曰致者以百物皆备而心极静专也此时则就齐所居于正寝之内散者以百物粗具而心尚有杂也此时不就齐所散处中门外
　　祭之日入室僾然必有见乎其位周还出戸肃然必有闻乎其容声出戸而听忾然必有闻乎其叹息之声集说曰入室入庙室也谓初入室阴厌时僾然彷佛之貌见乎其位如见亲之在神位也周旋出户谓荐俎酌献之时行步周旋之间或自戸内而出也肃然儆惕之貌容声举动容止之声也出戸而听谓无尸者荐毕閤戸则有出戸而听之顷也忾然太息之声也
　　是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也坡谓此节兼生死而言之色不忘三者养如是享亦如是极其爱则三者存于心故生则养志享则齐思极其诚则三者着于外故生则忠养享则如见内外始终如一虽不敬得乎甚言其敬也君子以下三句则言当法先王也思终身勿辱犹曾子吾知免夫之意
　　君子有终身之丧忌日之谓也忌日不用非不祥也言夫日志有所至而不敢尽其私也
　　集说曰忌日亲之死日也不用不以此日爲他事也非不祥言非以死爲不祥而避之也夫日犹此日也志有所至者此心极于念亲也不敢尽其私言不敢尽心于已之私事也　坡谓此承敬享而言专举忌日者着其最伤心也
　　惟圣人爲能飨帝孝子爲能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也
　　注曰飨帝飨亲谓祭之能使之飨也色不和曰怍勿勿犹勉勉也慤爱之貌　疏曰此一节明孝子祭祀欲亲歆飨之意飨者乡也言神之所以飨者由孝子之所归乡也君牵牲夫人奠盎者正祭牵牲时夫人设奠盎之尊至君亲制祭夫人酌盎齐以献尸也君献尸夫人荐豆者绎祭先献后荐有司彻云傧尸主人献尸主妇自东房荐韭菹醢是齐齐整齐之貌愉愉和悦之貌忠谓忠心　熊氏曰自君牵牲至勿勿诸句皆临尸不怍之事
　　文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有怀二人文王之诗也祭之明日明发不寐飨而致之又从而思之祭之日乐与哀半飨之必乐已至必哀
　　集说曰如不欲生似欲随之死也宗庙之礼上不讳下故有称讳之时如祭髙祖则不讳曾祖以下也如欲色然言其想像亲平生所爱之物如见亲有欲之之色也诗小雅小宛之篇明发自夜至光明开发之时也诗本谓宣王永怀文王武王之功烈此借以喻文王念父母之勤耳文王之诗言此诗足以咏文王也文王于祭之明日不能安寝明发而不成寐以爲昨既享而致其来今日去矣所以又从而思念之不置此与诗实相合也飨之必乐迎其来也已至而礼毕则往矣故哀也
　　仲尼尝奉荐而进其亲也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也远也漆漆者容也自反也容以远若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何慌惚之有乎夫言岂一端而已夫各有所当也
　　集说曰尝秋祭也奉荐而进进于尸也亲身自执事也慤专谨貌趋趋读爲促促行步迫狭也数举足频也皆不事威仪之貌子贡待祭毕以夫子所尝言者爲问盖怪其今所行与昔所言异也夫子言济济者众盛之容也逺也言非所以接亲亲也漆漆者专致之容也自反犹言自修整也若及也容之疏逺及容之自反者夫何能交及于神明乎我之自祭何可有济济漆漆乎言以诚慤爲贵也若言天子诸侯之祭尸初在室后出在堂更反入而设馈作乐既成主人荐其馈食之豆与牲体之俎进馈之前与神明而交贵其诚既进馈之后人事之盛故序礼乐备百官献酬往复凡助祭之君子各以威仪相尚而致其济济漆漆之容当此之际何能有思念恍惚交神之心乎各有所当言各有所主谓济济漆漆乃宗庙中宾客之容非主人之容也主人之事亲宜慤而趋数也坡谓文王仲尼二节举圣人以爲飨亲之法也
　　孝子将祭虑事不可以不豫比时具物不可以不备虚中以治之宫室既修墙屋既设百物既备夫妇齐戒沐浴盛服奉承而进之洞洞乎属属乎如弗胜如将失之其孝敬之心至也与荐其荐俎序其礼乐备其百官奉承而进之于是谕其志意以其慌惚以与神明交庶或飨之孝子之志也
　　注曰比时犹先时也虚中言不兼念余事修设谓除及黝垩　疏曰谕其志意使祝官启告鬼神晓谕鬼神以志意慌惚言想见其亲彷佛而来也　集说曰两言奉承而进之上谓主人下谓助祭者　坡谓此该祭之始终以教孝子之祭也
　　孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也
　　坡谓尽慤者虑事而豫可谓专谨矣尽信者具物而备可谓竭诚矣洞洞属属可谓尽敬矣荐其荐俎三者可谓尽礼矣此因上节而申赞之以推本其孝敬之心莫或使之而若或使之盖精诚之极也鬼神之情也
　　孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣
　　注曰诎充诎形容喜貌也愉顔色和貌也固犹质陋也　方氏曰孝子之祭可知者言观其祭可以知其心也立之者方待事而立也进之者既从事而进也荐之者奉物而荐也退而立者进而复退也已彻而退者既荐而后彻也盖退而立则少退而立已彻而退则于是乎退焉此其所以异也欲冀其享也　坡谓此节承上进退必敬而极言之末云失之矣则上所云或使之者必得之矣
　　孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也注曰成人既冠者然则孝子不失其孺子之心也疏曰非所以事亲事亲当和顺卑柔也　集说曰和气愉色婉容皆爱心之所发如执玉如奉盈如弗胜如将失之皆敬心之所存爱敬兼至乃孝子之道故严威俨恪使人望而畏之是成人之道非孝子之道也　坡谓此推言死之敬享由于生之敬养也程子曰交神明之意当在事生之后则可以尽孝爱而得其享可谓括此篇之精蕴知鬼神之情状矣
　　先王之所以治天下者五贵有德贵贵贵老敬长慈幼此五者先王之所以定天下也贵有德何爲也爲其近于道也贵贵爲其近于君也贵老爲其近于亲也敬长爲其近于兄也慈幼爲其近于子也是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也
　　应氏曰孝以事亲而广其爱极其至则王者以德行仁之心也弟以从兄而顺其序极其至则霸者以礼明义之举也孝弟之根本立乎一家王霸之功业周乎天下虽未能尽王霸之能事而亦近之矣天子至尊内虽致睦于兄弟而族人不敢以长幼齿之故所尊者唯父而诸侯特言有兄道浑全无迹德纯实有方盖以人行道而有得于身也故曰近之矣　熊氏曰自近于子以上推先王行五者之故下文则言孝弟爲重也因而弗改因乎孝弟而弗改也
　　子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以听命错诸天下无所不行
　　集说曰此言爱敬二道爲齐家治国平天下之本君自爱其亲以教民睦则民皆贵于有亲君自敬其长以教民顺则民皆贵于用上命爱敬尽于事亲事长而德教加于百姓举而措之而已　坡谓自先王之所以治至此二节推言孝弟爲治之本上无所承亦非起下疏云记者杂录以事类相接爲次非相因之辞是也
　　郊之祭也丧者不敢哭凶服者不敢入国门敬之至也注曰祭者吉礼不欲闻见凶人
　　祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也
