<!-- { "loadSidebar": true } -->
　　集说曰诗卫风鹑之奔奔篇严氏曰鹑之奔奔然鬭者不乱其匹也鹊之疆疆然刚者不淫其匹也刺宣姜与公子顽非匹耦也人之不善者我乃以为小君乎　吕氏曰天道无私莫非理义君所以代天而治者推天之理义以治斯人而已天秩天叙天命天讨莫非天也臣之受命于君者命合乎理义为顺天命不合则为逆天命顺则为臣者将不令而行逆则为臣者虽令不从矣
　　子曰君子不以辞尽人故天下有道则行有枝叶天下无道则辞有枝叶
　　集说曰不以辞尽人谓不可以言辞而尽见其人之实盖有言者不必有徳也行有枝叶根本盛而条达者也辞有枝叶则芜辞蔓说而已此皆世教盛衰所致故以有道无道言之
　　是故君子于有防者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以坏小雅曰盗言孔甘乱是用餤
　　集说曰承上君子不尚枝叶之辞言三者不能则不问不可以虚言待人也接交也小雅巧言之篇盗言小人谗贼之言也餤进也
　　子曰君子不以口誉人则民作忠故君子问人之寒则衣之问人之饥则食之称人之善则爵之国风曰心之忧矣于我归说
　　集说曰誉者扬人之善而过其实者也国风曹风蜉蝣之篇诗人忧昭公之无所依故曰其于我而归说乎说读为税舍息也
　　子曰口惠而实不至怨菑及其身是故君子与其有诺责也宁有已怨国风曰言笑晏晏信誓旦旦不思其反反是不思亦已焉哉
　　集说曰国风卫风氓之篇晏晏和柔也旦旦明也始焉不思其反覆今之反覆是始者不思之过也今则无如之何也故曰亦已焉哉引此以明诺责之意吕氏曰已谓不许也有求而不许始虽咈人之意而终不害乎信故其怨小诺人而不践始虽不咈人意而终害乎信故其责大
　　子曰君子不以色亲人情踈而貌亲在小人则穿窬之盗也与子曰情欲信辞欲巧
　　集说曰情欲信即大学意诚之谓也巧当作考即曲礼则古昔称先王之谓也否则为无稽之言矣　吕氏曰穿窬之盗欺人之不见以为不义而已色亲人者巧言令色足恭无诚心以将之情踈貌亲主于为利亦欺人之不见也孔子曰色厉而内荏譬诸小人其犹穿窬之盗也与孟子曰士未可以言而言是以言餂之也是皆穿窬之类也二者亦欺人之不见以为不义故所以为穿窬也
　　子言之昔三代明王皆事天地之神明无非卜筮之用不敢以其私防事上帝是以不犯日月不违卜筮卜筮不相袭也
　　注曰日月谓冬夏至正月及四时也所不违者日与牲尸也袭因也　坡谓太宰神示卜日疏云虽有常时日犹须审慎仍卜日如郊天虽用冬至之月然日必卜吉不必正用日至之日也不卜岂惟曲礼言之即左传亦曰礼不卜常祀然周礼炳然未可据传以疑经也不犯日月是遭防之后当郊社常祭之日自啓至于反哭则辟此祭日而为之恐非他祭卜日之谓也卜筮相袭筮人明云大事则此不相袭者言小事也召诰丁巳郊孔传曰告立郊位于天戊午社孔传曰告立社稷之位非正祭也岂可以刚柔律之戊辰烝孔传曰王以十二月戊辰到明月仲冬始于新邑烝耳事已逺矣先人说既可通且并守之不必互相连累滋学者之惑也陈注所引刘氏之疑阙之
　　大事有时日小事无时日有筮外事用刚日内事用柔日不违筮子曰牲牷礼乐齐盛是以无害乎鬼神无怨乎百姓
　　注曰大事有事于大神有常时常日也有事于小神无常时日有筮临有事筮之　疏曰既有常时日而用卜者亦不敢专也故曲礼曰日而行事则必践之祭统云虽有明知之心必进断其志是虽有常日犹用卜也　集说曰外刚内柔见曲礼详文理不违筮四字当在牲牷礼乐齐盛之下以其一听于筮故神人之心皆顺也
　　子曰后稷之事易富也其辞恭其欲俭其禄及子孙诗曰后稷兆祀庶无罪悔以迄于今
　　注曰富之言备也　吕氏曰其祀也求无罪悔而已此所以其辞恭其欲俭也　熊氏曰后稷之祭宗庙不贵异物多品可谓易全备矣祝神之辞则恭心之欲则俭而无希望物薄意诚而神降之福其禄遂及于子孙诗大雅生民之篇言后稷始祀时尽诚庶几无罪悔迄于今而子孙受禄也
　　子曰大人之器威敬天子无筮诸侯有守筮天子道以筮诸侯非其国不以筮卜宅寝室天子不卜处太庙注曰威敬言其用之尊严天子无筮谓征伐出师若廵守也天子至尊大事皆用卜也守筮守国之筮国有事则用之道以筮始将出卜之道有小事则用筮诸侯入他国则不筮不敢问吉凶于人之国也诸侯受封于天子因国而国唯宫室欲改易者得卜之耳不卜处大庙者卜可建国之处吉则宗庙吉可知陆氏曰诸侯适人之国虽不用筮其所宅寝室犹卜若天子适诸侯则舍其寝庙不卜也
　　子曰君子敬则用祭器是以不废日月不违筮以敬事其君长是以上不渎于民下不防于上
　　注曰用祭器谓朝聘待宾客崇敬不敢用燕器也用筮问所贡献也　疏曰不废日月者总明朝聘之时依其日月君谓天子言长者兼诸侯相朝小国之于大国也　熊氏曰为上则不为民所渎敬有以化之也为下则不为上所防敬有以感之也

　　礼记述注卷二十三
<经部,礼类,礼记之属,礼记述注>
　　钦定四库全书
　　礼记述注卷二十四
　　安溪李　光坡　撰
　　缁衣第三十三
　　疏曰郑云善其好贤者之厚故述其所称之诗以为其名也缁衣郑诗美武公也刘献云公孙尼子所作也
　　子言之曰为上易事也为下易知也则刑不烦矣注曰言君不苛虐臣无奸心则刑可以措　疏曰此篇凡二十四章唯此云子言之曰余二十三章皆云子曰以篇首异宜故也此篇题缁衣而入文不先云缁衣者欲见君明臣贤如此后乃可服缁衣也
　　子曰好贤如缁衣恶恶如巷伯则爵不渎而民作愿刑不试而民咸服大雅曰仪刑文王万邦作孚
　　集说曰缁衣郑国风首篇美郑武公之诗小雅巷伯寺人刺幽王之诗大雅文王之篇国诗作邦　吕氏曰好贤必如缁衣之笃则人知上之诚好贤矣不必爵命之数劝而民自起愿心以敬上故曰爵不渎而民作愿恶恶必如巷伯之深则民知上之诚恶恶矣不必刑罚之施而民自畏服故曰刑不试而民咸服文王好恶得其正而一出乎诚心故为天下之所仪刑徳之所以孚乎下也
　　子曰夫民教之以徳齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苖民匪用命制以刑惟作五虐之刑曰法是以民有恶徳而遂絶其世也
　　注曰遯逃也孙顺也甫刑尚书篇名命谓政令也髙辛氏之末诸侯有三苖者作乱其治民不用政令专制御之以严刑乃作五虐蚩尤之刑以是为法于是民皆为恶起倍畔也三苖由此见灭无后世由不任徳　叶氏曰子以爱之信以结之所谓教之以徳也恭以涖之所谓齐之以礼也
　　子曰下之事上也不从其所令从其所行上好是物下必有甚者矣故上之所好恶不可不慎也是民之表也注曰言民化行不拘于言甚者甚于君也民之表者言民之从君如影逐表
　　子曰禹立三年百姓以仁遂焉岂必尽仁诗云赫赫师尹民具尔瞻甫刑曰一人有庆兆民赖之大雅曰成王之孚下土之式
　　注曰百姓效禹为仁非本性能仁遂犹达也　集说曰诗小雅节南山之篇赫赫威盛貌师尹周太师尹氏具俱也大雅下武之篇言武王能成王者之徳孚信于民而天下皆法式之
　　子曰上好仁则下之为仁争先人故长民者章志贞教尊仁以子爱百姓民致行已以说其上矣诗云有梏徳行四国顺之
　　注曰民致行已者民之行皆尽已心　集说曰章志者明吾好恶之所在也贞教者身率以正也所志所教莫非尊仁之事以此为爱民之道是以民感其子爱之心致力于行已之善而悦其上如子从父母之命也诗大雅抑之篇梏当依诗作觉言有能觉悟人以徳行者则四国服从之也
　　子曰王言如丝其出如纶王言如纶其出如綍故大人不倡游言可言也不可行君子弗言也可行也不可言君子弗行也则民言不危行而行不危言矣诗云淑慎尔止不諐于仪
　　集说曰纶绶也疏云如宛转绳綍引棺索也危髙也诗大雅抑之篇止容止諐过也　吕氏曰大人王公之谓也游言无根不定之言也易曰诬善之人其辞游为人上者倡之以诚慤笃实之言天下犹有欺诈以罔上者苟以游言倡之则天下荡然虚浮之风作矣可不慎乎可言而不可行过言也可行而不可言过行也君子弗言弗行则言行不越乎中民将效之言不敢髙于行而言之必可行也行不敢髙于言而必为继之道也
　　子曰君子道人以言而禁人以行故言必虑其所终而行必稽其所敝则民谨于言而慎于行诗云慎尔出话敬尔威仪大雅曰穆穆文王于缉熙敬止
　　集说曰道化诲之也道人以言而必虑其所终恐其行之不能至则为虚诞也禁谨饬之也禁人以行而必稽其所敝虑其末流之或偏也如是则民皆谨言而慎行矣诗大雅抑之篇大雅文王之篇穆穆深逺之意于叹美辞缉继续也熙光明也两引诗皆以为谨言之证　吕氏曰进取于善者夷考其行而不掩犹不免于狂况不在于善者乎故曰言必虑其所终夷惠之清和其末犹为隘与不恭故曰行必稽其所敝文王之徳亦不越敬其容止而已
　　子曰长民者衣服不贰从容有常以齐其民则民徳壹诗云彼都人士狐裘黄黄其容不改出言有章行归于周万民所望
　　集说曰诗小雅都人士之篇周忠信也　马氏曰狐裘黄黄服其服也其容不改文以君子之容也出言有章遂以君子之辞也行归于周实以君子之徳也
　　子曰为上可望而知也为下可述而志也则君不疑于其臣而臣不惑于其君矣尹吉曰惟尹躬及汤咸有壹徳诗云淑人君子其仪不忒
　　集说曰君之待臣表里如一故曰可望而知臣之事君一由忠诚其职业可称述而记志此所以上下之间不疑不忒也尹吉伊尹告太甲之书今咸有一徳篇文诗曹风鸤鸠之篇引书以证君臣相得又引诗以证壹徳之义
　　子曰有国家者章义恶以示民厚则民情不贰诗云靖共尔位好是正直
　　陆氏曰章义如字尚书作善皇云义善也　吕氏曰章明也病也明之斯好之矣病之斯恶之矣善居其厚恶居其薄此所以示民厚也好善恶恶之分定民情所以不贰也诗小雅小明之篇引之以明章善之义
　　子曰上人疑则百姓惑下难知则君长劳故君民者章好以示民俗慎恶以御民之淫则民不惑矣臣仪行不重辞不援其所不及不烦其所不知则君不劳矣诗云上帝板板下民卒小雅曰匪其止共维王之卭注曰难知有奸心也重犹尚也援犹引也言君所不及谓必使其君所行如尧舜也不烦以其所不知谓必使其知虑如圣人也凡告谕人当随其才以诱之上帝喻君也板板辟也卒尽也病也此君使民惑之诗卭劳也言臣不止于恭敬其职惟使王之劳此臣使君劳之诗也　方氏曰上人疑犹豫不明也臣有可仪之行而所重者不在乎辞则凡有所行者无伪行矣苟有所言者无虚辞矣
　　子曰政之不行也教之不成也爵禄不足劝也刑罚不足耻也故上不可以防刑而轻爵康诰曰敬明乃罚甫刑曰播刑之不廸
