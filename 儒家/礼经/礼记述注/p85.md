<!-- { "loadSidebar": true } -->
　　子曰下之事上也虽有庇民之大徳不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑已而尊人小心而畏义求以事君得之自是不得自是以听天命诗云莫莫葛藟施于条枚凯弟君子求福不囘其舜禹文王周公之谓与有君民之大徳有事君之小心诗云惟此文王小心翼翼昭事上帝聿懐多福厥徳不囘以受方国
　　注曰无君民之心是思不出其位役之言为也自是以听天命言不易道徼利禄也凯乐也弟易也言乐易之君子其求福修徳以俟之不为囘邪之行要之如葛藟之延蔓于条枚是其性也　疏曰自是言不问得之与失恒行其是而不行非也诗大雅旱麓之篇诗言葛藟施于条枚犹如子孙之兴亦由先祖而徳盛也引诗断章故与诗文不同舜禹文王周公是凯弟君子有大徳而小心常能畏惧是不囘也　熊氏曰又引大雅大明之篇以明文王有事君之小心也观此则舜禹周公可知矣　坡谓不自尚二句言恭也俭于位一句言俭也让于贤三句言让也求以事君四句言信也盖不易道信也无所为而为亦信也
　　子曰先王諡以尊名节以壹惠耻名之浮于行也是故君子不自大其事不自尚其功以求处情过行弗率以求处厚彰人之善而美人之功以求下贤是故君子虽自卑而民敬尊之子曰后稷天下之为烈也岂一手一足哉惟欲行之浮于名也故自谓便人
　　注曰烈业也言后稷造稼穑天下世以为业岂一手一足喻用之者多无数也自谓便人亦言其谦也辟仁圣之名云自便习于此事之人耳　集说曰諡以尊名为美諡以尊显其声名也壹专也惠善也善行虽多但节取其大者以专其善故曰节以壹惠也以求处情谓君子所以不自大尚其事功者以求处情实不肯虚为矫饰也过行弗率以求处厚者谓若有过髙之行则不敢率循惟求以处乎笃厚之道而已本分上不可加毫末也
　　子言之君子之所谓仁者其难乎诗云凯弟君子民之父母凯以强教之弟以说安之乐而毋荒有礼而亲威庄而安孝慈而敬使民有父之尊有母之亲如此而后可以为民之父母非至徳其孰能如此乎
　　熊氏曰君子谓仁以尽君道者其难乎观诗而知凯以强教之谓驱之以道而不徇乎情也弟以说安之谓抚之以恩而不拂乎心也使民和乐而又有节曰毋荒使民有礼而情不离曰亲威庄以临之而不过于拘检则安孝慈以事亲使众而不流于狎玩则敬盖乐而无荒孝慈而敬是弟而济之以凯强教也使民有父道之可尊也有礼而亲威庄而安是凯而济之以弟说安也使民有母道之可亲也则民亦尊之亲之可以为民父母矣君子之所谓仁者如此非至徳浑全不偏其孰能施而为仁凯弟兼全乎
　　今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲
　　注曰命谓四时政令所以教民勤事也鬼谓四时祭祀所以训民事君也　疏曰四时教命欲人生厚是亲也附近于民使民勤事是不尊神道严敬是尊也人神道隔无形可见是不亲也
　　子曰夏道尊命事鬼敬神而逺之近人而忠焉先禄而后威先赏而后罚亲而不尊其民之敝憃而愚乔而野朴而不文殷人尊神率民以事神先鬼而后礼先罚而后赏尊而不亲其民之敝荡而不静胜而无耻周人尊礼尚施事鬼敬神而逺之近人而忠焉其赏罚用爵列亲而不尊其民之敝利而巧文而不慙贼而蔽
　　注曰憃而愚乔而野朴而不文以本不困于刑罚少诈谖也敝谓政教衰失之时也先鬼后礼谓内宗庙外朝廷也礼者君臣朝防凡以挚交接相施予荡而不静胜而无耻以本习于鬼神虚无之事令其心放荡无所定困于刑罚苟胜免而无耻也　集説曰其赏罚以爵列之髙下为准如车服土田之赏有命数之异刑罚之施有八辟之议及命夫命妇不躬坐狱讼之类皆是也　熊氏曰此言三代偏于尊亲而敝于末流也尊命重命令而不轻渎近人而忠言每事体乎人情而为忠厚之道也利而巧便利多机巧也文而不惭多文辞而无愧心也　坡谓以烦文缛节相督责而昧于情理之宜贼而蔽言文之末失也切中矣
　　子曰夏道未渎辞不求备不大望于民民未厌其亲殷人未渎礼而求备于民周人强民未渎神而赏爵刑罚穷矣
　　注曰不求备不大望言其政寛贡赋轻也强民言承殷难变之敝也爵赏刑罚穷矣言其繁文备设　疏曰未渎礼言君臣上下于礼事简略不防渎也　集说曰未渎辞以其尊命也未渎礼以其后礼也未渎神以其敬神而逺之也不求备不大望于民即省刑罚薄税敛之事未厌其亲尊君亲上之心自不能忘也言夏之民未厌其亲则殷周之民不然矣强民言殷民不服而成王周公化之之难也赏爵刑罚之制至周而详悉备具无以复加故曰穷矣穷极也
　　子曰虞夏之道寡怨于民殷周之道不胜其敝子曰虞夏之质殷用之文至矣虞夏之文不胜其质殷周之质不胜其文
　　集说曰前章言夏商周之事此又兼言虞氏以起下章
　　子言之曰后世虽有作者虞帝弗可及也已矣君天下生无私死不厚其子子民如父母有憯怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨甫刑曰徳威惟威徳明惟明非虞帝其孰能如此乎
　　吕氏曰憯怛之爱犹慈母之爱非责报于其子也非要誉于他人也发于诚心而已忠利之教者若使契为司徒教以人伦作为衣裳至书契之等使天下利用而不倦是皆有教人以善之诚无所不利之功者也　应氏曰生无私有天下而不与也死不厚其子传诸贤而为天下得人也其君子化之皆为全徳尊仁畏义不敢犯天下之公理耻费轻实不敢徇一已之私欲耻费者俭于自奉也轻财者薄于言利也自庇民大徳而下凡三章言臣道之难于尽仁惟舜禹文王周公可以为仁之厚而后稷庶几近之自凯弟君子而下凡四章言君道之难于尽仁惟虞帝可以为徳之至而夏商周皆未免有所偏也　熊氏曰爱曰憯怛则子民如母而亲教曰忠利则子民如父而尊在身则从容自适而安又敬而不至自肆严肃难犯而威又爱而不至寡恩及民则富之又有礼而不骄侈惠之而又能遍利于四海　坡谓尊仁畏义二句以行已言忠而不犯二句以事君言文理也静不露也灿然有理而不露圭角寛以容众而亲防贤否有辨此二句以处事接物言也
　　子言之事君先资其言拜自献其身以成其信是故君有责于其臣臣有死于其言故其受禄不诬受罪益寡应氏曰资慿借也古之为臣其经世之学皆豫定于胸中至于事君则前定之规模先形于言以为借然后自献其身以成其信自献者非屈已以求售也如书之自靖自献致命而无所愧也畎亩幡然之数语说命对扬之三篇此伊傅先资之言也齐桓问答而为书燕昭命下而有对此管乐先资之言也言于先而信于后无一不酬者后世若登坛东向之答草庐三顾之防亦庶几焉　马氏曰受禄不诬言不素餐也
　　子曰事君大言入则望大利小言入则望小利故君子不以小言受大禄不以大言受小禄易曰不家食吉集说曰不家食吉大畜之彖辞也谓大畜之君子才徳所蕴者大则当食禄于朝以有为于天下而不食于家则吉此言不以大言受小禄所谓达可行于天下而后行之者也　吕氏曰大言所言者大也小言所言小也利及天下泽及万世大利也进一介之善治一官之事小利也谏行言听利斯从之矣不以小言受大禄不以大言受小禄者受之有义亦称其大小而已小言而大禄则报逾其分大言而小禄则君重财而薄徳亦不可受也
　　子曰事君不下达不尚辞非其人弗自小雅曰靖共尔位正直是与神之听之式谷以女
　　吕氏曰以下达之事事其君则贼其君者也非其人而自达之枉己以事君者也三者皆不正非所谓靖共正直者也　集说曰下达谓趋乎污下如曰吾君不能是也尚辞利口防给也自所由以进者也小雅小明之篇言人臣能安靖恭敬其职位惟正直之道是与则神明听之将用福禄与汝矣以与也
　　子曰事君逺而谏则讇也近而不諌则尸利也子曰迩臣守和宰正百官大臣虑四方
　　注曰尸谓不知人事无辞让也　疏曰言亲近之臣献可替否毗辅赞助于君守其调和之事也　吕氏曰陵节犯分以求自达故曰讇怀禄固宠主于为利故曰尸利也　应氏曰宰以职言大臣以位言自三公以下皆是不特六卿其序则先君徳而后朝廷先朝廷而后天下也
　　子曰事君欲諌不欲陈诗云心乎爱矣瑕不谓矣中心藏之何日忘之
　　集说曰谏者止君之失陈者扬君之失也诗小雅隰桑之篇瑕诗作遐本谓我心爱慕此贤者思相与语以其相去遐逺故不得共语然欲发之言藏于我心何日而忘之乎此记者借以为喻言我有爱君之心欲諌其过胡不言乎纵未得进諌亦藏于心而不忘但不以语他人耳
　　子曰事君难进而易退则位有序易进而难退则乱也故君子三揖而进一辞而退以逺乱也
　　吕氏曰君信我可以为师非学焉而后臣之则不进也信我可以执国政虽待以季孟之间亦不进也膰肉不至而即行灵公问陈而即行君子之道正君而己枉己者未有能直人者也人之相见三揖至于阶三让以宾升而其退也一辞而出主人拜送宾去不顾若主人之敬未至而强进主人之意已懈而不辞则宾主之分乱矣可仕可已可见可辞进退之义一也　坡谓难进不枉已易退不苟容也有序者不枉已则非躁进有序也不苟容则长防逺耻避贤者路亦有序也乱者反是
　　子曰事君三违而不出境则利禄也人虽曰不要吾弗信也
　　注曰违犹去也利禄言为贪禄留也臣以道去君至于三而不遂去是贪禄必以其强与君要也　吕氏曰孔子去鲁迟迟吾行以不忍于父母之国也孟子去齐三宿出昼冀齐王之悔悟也然卒出竟以去君子之义可见矣
　　子曰事君慎始而敬终子曰事君可贵可贱可富可贫可生可杀而不可使为乱
　　注曰慎始敬终者轻交易絶君子所耻　马氏曰在物者有命故可贵可贱可生可杀在已者有义不可使为乱也
　　子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯髙尚其事疏曰得志谓君使臣当已才犹宜慎虑而从之必使成功也否谓所使之事非已本才也虽非已本才而幸得终竟竟即辞而退也臣之厚者得志及否并从而无违是臣行之笃厚也　吕氏曰乱者辟难辞贱不履其事则事不治而乱也臣受君命虽有所合不敢以得志而自满故慎虑而从之乃临事而惧好谋而成者也有所不合又非所宜辞亦不敢怨于不得志故孰虑而从之卒事则致为臣而去故可以自免而不累于上故曰臣之厚也易蛊之上九事之终且无位也有似乎仕焉而已者故曰不事王侯乃可以髙尚其事而不见役于人也
　　子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君
