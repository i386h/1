<!-- { "loadSidebar": true } -->
　　集説曰此言塟时所藏之物稻醴以稻米为醴也瓮甒皆瓦器瓮盛醯醢甒盛醴酒筲竹器以威黍稷衡读为桁以木为之所以庋举瓮甒之属也见棺衣也言此瓮甒筲衡实于见之外椁之内而后折入者折形如床而无足木为之直者三横者五实物椁内既毕而后加之圹上以承抗席也
　　重既虞而埋之
　　集説曰重説见檀弓虞祭毕埋于祖庙门外之东
　　凡妇人从其夫之爵位
　　集説曰治妇人丧事皆以夫爵位尊卑为等降无异礼也
　　小敛大敛啓皆辩拜
　　集説曰礼当大敛小敛及啓攒之时君来吊则辍事而出拜之若他宾客至则不辍事待事卑乃即堂下之位而偏拜之故特举此三节言之然若士当事而大夫至则士亦为大夫出也
　　朝夕哭不帷无柩者不帷
　　集説曰朝夕之间孝子欲见殡故哭则褰举殡宫之帷哭毕仍垂下之无柩谓塟后也神主袝庙之后还在室无事于堂故不复施帷
　　君若载而后吊之则主人东面而拜门右北面而踊出待反而后奠
　　集説曰此谓君来吊臣之丧而柩已朝庙毕下堂载在柩车君既吊位在车之东则主人在车西东面而拜门右祖庙门之西偏也自内出则右在西孝子既拜君从位而立近门内西偏北面而哭踊为礼也踊毕先出门以待拜送不敢必君之久留也君命之反还丧所而后奠者凡君来必设奠告柩知之也一説此谓在庙载柩车之时奠为反设祖奠
　　子羔之袭也茧衣裳与税衣纁袡为一素端一皮弁一爵弁一冕一曾子曰不袭妇服
　　集説曰子羔孔子弟子髙柴也袭以衣敛尸也茧衣裳谓衣裳相连而绵为之着也税衣黑色纁绛色帛袡裳下褖也茧衣防故用褖衣为表合为一称故云茧衣裳与税衣纁袡为一素端一第二称也贺氏云衣裳并用素为之皮弁一第三称也皮弁之服布衣而素裳爵弁一第四称也其服衣而纁裳冕一第五称也其服亦衣纁裳衣无文而裳刺黼大夫之上服也妇服指纁袡而言曾子非之以其不合于礼也
　　为君使而死公馆复私馆不复公馆者公宫与公所为也私馆者自卿大夫以下之家也
　　集説曰説见曾子问
　　公七踊大夫五踊妇人居间士三踊妇人皆居间集説曰国君五日而殡自死至大敛凡七次踊者始死一也明日袭二也袭之明日之朝三也又明日之朝四也其日晚小敛五也小敛明日之朝六也明日大敛时七也大夫三日而殡凡五次踊者始死一也明日袭之朝二也明日之朝及小敛四也小敛之明日大敛五也士二日而殡凡三次踊者始死一也小敛时二也大敛时三也凡踊男子先踊踊毕而妇人乃踊妇人踊毕宾乃踊是妇人居主人与宾之中间故云居间也然记者固云动尸举柩哭踊无数而此乃有三五七之限者此以礼经之常节言彼以哀心之泛感言也又所谓无数者不以每踊三跳九跳为三踊之限也
　　公袭卷衣一端一朝服一素积一纁裳一爵弁二冕一襃衣一朱緑带申加大带于上
　　注曰士袭三称子羔袭五称今公袭九称则尊卑袭数不同矣诸侯七称天子十二称与　集説曰卑者以卑服亲身如子羔之袭是也公贵者故上服亲身襃衣最外尊显之也端衣朱裳齐服也天子以为燕服士以为祭服大夫以为私朝之服朝服缁衣素裳公日视朝之服也素积皮弁之服公视朔之服也纁裳冕服之裳也爵弁二者衣纁裳二通也以其为始命所受之服故特用二通示重本也冕见上章襃衣者君所加赐之衣最在上荣君赐也诸侯袭尸用小带以为结束散在于衣非是総束其身此带则素为之而饰以朱緑之采也申重也重于革带之上非对朱緑带为重也重加大带象生时大带也此带即上章所云率带诸侯大夫皆五采士二采者是也
　　小敛环绖公大夫士一也
　　疏曰环绖一股而纒也亲始死孝子去冠至小敛不可无饰士素委貎大夫以上素弁而贵贱悉得加于环绖故云公大夫士一也知士素委貎者武叔投冠括髪诸侯之大夫当天子之士也知大夫以上素爵弁者记云大夫与殡亦弁绖以大夫与他殡尚弁绖则子弁绖明矣诸侯以上尊固宜弁绖
　　公视大敛公升商祝铺席乃敛
　　集説曰君临臣丧而视其大敛商祝习知殷礼者専主敛事主人虽先已铺席布绞紟等物闻君将至悉彻去之待君至升堂商祝乃始铺席为敛事盖荣君来为新之也亦示若事由君也
　　鲁人之赠也三二纁广尺长终幅
　　集説曰赠以物送别死者于椁中也既夕礼曰赠用制币纁束一丈八尺为制今鲁人虽用与纁而短狭如此则非礼矣故记者讥之幅之度二尺二寸
　　吊者即位于门西东面其介在其东南北面西上西于门主孤西面相者受命曰孤某使某请事客曰寡君使某如何不淑相者入告出曰孤某须矣吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位
　　集説曰此言列国遣使吊丧之礼吊者君所遣来之使也介副也门西主国大门外西也西上者介非一人其长者在西近正使也西于门不敢当门之中也主孤西面立于阼阶之下也相者受命相礼者受主人之命也如何不淑慰问之辞言何为而罹此凶祸也孤某称其君名者君薨称子某使人知适嗣也须矣凶礼不出迎也主人升堂由阼阶而升也降反位者出反门外位无出字脱曲礼云升降不由阼阶谓平常无吊宾时耳
　　含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既葬蒲席降出反位宰夫朝服即丧屦升自西阶西面坐取璧降自西阶以东
　　疏曰宰谓上卿也夫衍字朝服吉服也以邻国执玉而来执玉不麻故着朝服以仍在丧不可纯吉故即丧屦也此遭丧已久故嗣子亲受礼宰着朝服若始遭丧则主人不亲受使大夫受于殡宫此吊者既为上客又赗者是上介则此含者襚者当是副介末介但含襚于死者为切故在先陈之　集説曰此言列国致含之礼含玉之形制如璧注云分寸大小未闻坐委跪而致之也未塟之前设苇席以承之既塟则设蒲席承之邻国有逺近故有塟后来致含者降出反位谓含者委璧讫降阶而复门外之位也以东藏于内也
　　襚者曰寡君使某襚相者入告出曰孤某须矣禭者执冕服左执领右执要入升堂致命曰寡君使某襚子拜稽颡委衣于殡东襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位宰夫五人举以东降自西阶其举亦西面
　　疏曰席南头为上服重者使执而入余服则受之既受处不同则陈于璧北亦重者在南凡诸侯相襚衣数无文据此其服有五又先路襃衣不以襚以外无文　集説曰此言列国致襚之礼衣服曰襚委于殡东即委璧之席上也左执领则领向南此襚者既致冕服讫复降而出取爵弁服以进子拜如初者如受冕服之礼也受讫襚者又出取皮弁服及朝服及端服毎服进受之礼皆如初但受之之所不同耳授襚者以服者贾人其举亦西面者亦如襚者之西面也
　　上介赗执圭将命曰寡君使某赗相者入告反命曰孤某须矣陈乗黄大路于中庭北辀执圭将命客使自下由路西子拜稽颡坐委于殡东南隅宰举以东
　　疏曰此无赙赙是加厚非常故也既夕有赠者赠施于死必及塟节此未必一当塟时既夕有奠奠主于兄弟亲者诸侯相与既疏故无奠　集説曰此言列国致赗之礼车马曰赗乘黄四黄马也大路车也北辀车之辀辕北向也客使上介所役使之人也为客所使故曰客使自率也下谓马也由在也路即大路也陈车北辕毕赗者执圭升堂致命而客之从者率马设在车之西也车亦此从者设之子拜之后赗客即跪而致其主于殡东南隅之席上而宰举之以东而藏于内也觐礼车在西统于宾也既夕礼车以西为上者为死者而设于鬼神之位也此赗礼车马为助主人送塟而设统于主人故车在东也
　　凡将命乡殡将命子拜稽颡西面而坐委之宰举璧与圭宰夫举襚升自西阶西面坐取之降自西阶
　　注曰宰夫宰之佐也此言宰举璧与圭则上宰夫朝服衍夫字　集説曰凡将命者总言上文吊含襚赗将命之礼也乡殡者立于殡之西南而面东北以向殡也将命之时子拜稽颡毕将命者来就殡东西靣而坐委之其含璧与圭则宰举之襚衣则宰夫举之而其举也皆自西阶升而西面以跪而取之乃自西阶以降也
　　赗者出反位于门外
　　集説曰此句当属于前章上介赗云云宰举以东之下
　　上客临曰寡君有宗庙之事不得承事使一介老某相执綍相者反命曰孤某须矣临者入门右介者皆从之立于其左东上宗人纳宾升受命于君降曰孤敢辞吾子之辱请吾子之复位客对曰寡君命某毋敢视賔客敢辞宗人反命曰孤敢固辞吾子之辱请吾子之复位客对曰寡君命某毋敢视宾客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视宾客是以敢固辞固辞不获命敢不敬从客立于门西介立于门左东上孤降自阼阶拜之升哭与客拾踊三客出送于门外拜稽颡疏曰前四礼客皆在门西此临在门东者前者四礼皆是奉君命而行如聘礼聘之与享也此临是私礼若聘礼私觌故在门东　集説曰上客主人入门而右客入门而左礼也今此客入门之右是不敢以宾礼自居也宗人掌礼之官欲纳此吊宾先受纳宾之命于主国嗣君然后降而请于客使之复门左之宾位也宗人以客答之辞入告于君而反命于客如是者三客乃自称使臣而从其命于是立于门西之宾位主君自阼阶降而拜之主客俱升堂哭而更踊者三所谓成踊也不迎而送丧无接宾之礼
　　其国有君丧不敢受吊
　　疏曰此谓国有君丧而臣又有亲丧则不敢受他国宾来吊也以义断恩哀痛主于君不私于亲也
　　外宗房中南面小臣铺席商祝铺绞紟衾士盥于盘北举迁尸于敛上卒敛宰告子冯之踊夫人东面坐冯之兴踊
　　注曰此丧大记脱字重着于是
　　丧有与天子同者三其终夜燎及乗人専道而行集説曰终夜燎谓迁柩之夜须光明达旦也乗人谓人引车不用马也専道柩行于路人皆避之也

　　礼记述注卷十七
<经部,礼类,礼记之属,礼记述注>
　　钦定四库全书
　　礼记述注卷十八
　　安溪李　光坡　撰
　　杂记下第二十一
　　有父之丧如未没丧而母死其除父之丧也服其除服卒事反丧服
　　集説曰没犹终也除也父丧在小祥后大祥前是未没父丧也又遭母丧则既塟后当除父丧之时自服除丧之服以行大祥之礼此礼事毕即服丧母之服若母丧未塟而值父之二祥则不得服祥服者以祥祭为吉未塟为防不忍于防时行吉礼也
　　虽诸父昆弟之丧如当父母之丧其除诸父昆弟之丧也皆服其除丧之服卒事反丧服
　　注曰虽有亲之大丧犹为轻服者除骨肉之恩也唯君之丧不除私服言当者朞大功之丧或终始皆在三年之中小功缌麻则不除殇长中乃除　疏曰此亦谓重丧塟后之时也
　　如三年之丧则既顈其练祥皆行
　　集説曰前丧后丧俱是三年之服其后丧既受葛之后得为前丧行练祥之礼也既顈者既虞受服之时以葛绖易要之麻绖也顈草名无葛之乡以顈代
　　王父死未练祥而孙又死犹是附于王父也
