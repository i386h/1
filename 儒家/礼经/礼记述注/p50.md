<!-- { "loadSidebar": true } -->
　　注曰圜其上角变于君也韠以下为前上为后士贱与君同不嫌也
　　韠下广二尺上广一尺长三尺其颈五寸肩革带博二寸
　　注曰颈五寸亦谓广也颈中央肩两角皆上接革带以系之肩与革带广同凡佩系于革带　诗疏曰古者佃渔而食因衣其皮先知蔽前后知蔽后后王易之以布帛而犹存其蔽前者重古道不忘本也士服爵弁以韎韐配之则服冕者以芾配之故知冕服谓之芾芾韠皆是蔽膝其制同但以尊祭服故异其名耳
　　一命緼韨幽衡再命赤韨幽衡三命赤韨葱衡
　　注曰此冕爵弁服之韠尊祭服异其名耳韨之言亦蔽也緼赤黄之间色所谓韎也衡佩五之衡也幽读为黝黑谓之黝青谓之葱周礼公侯伯之卿三命其大夫再命其士一命子男之卿再命其大夫一命其士不命
　　王后袆衣夫人揄狄君命屈狄
　　注曰袆读如翚揄读如摇翚摇皆翟雉名也刻缯而画之着于衣以为饰因以为名也夫人三夫人亦侯伯夫人也王者之后夫人亦袆衣君女君也屈周礼作阙谓刻缯为翟不画也此子男之夫人礼天子诸侯命其臣后夫人亦命其妻以衣服所谓夫尊于朝妻荣于室也　疏曰女君谓后也命子男妻故云君命六服皆袍制连衣裳不异其色
　　再命袆衣一命襢衣士褖衣
　　注曰此子男卿大夫士之妻命服也袆当为鞠字之误也子男之卿再命而妻鞠衣则鞠衣襢衣褖衣者诸侯之臣皆分为三等其妻以次受此服也公之臣孤为上卿大夫次之士次之侯伯子男之臣卿为上大夫次之士次之　疏曰阙翟赤摇翟青袆衣鞠衣黄展衣白褖衣黑
　　唯世妇命于奠茧其他则皆从男子
　　疏曰世妇天子二十七世妇也奠献也凡献物必先奠于地献茧谓世妇及命妇人助蚕毕献茧也世妇及卿大夫之妻并卑虽已被命犹不得即服必经入助蚕蚕毕献茧茧多功大君命之着服乃得服耳其他谓后夫人九嫔及五等侯妻也夫在其位则妻得服其服矣不须奠茧之命
　　凡侍于君绅垂足如履齐颐霤垂拱视下而聴上视带以及袷聴乡任左
　　集説曰立而磬折则绅必垂身折则裳下之缉委地故足如践之也颐颔也霤屋檐也身俯故头临前而颔之垂如屋霤然垂拱亦谓身俯则手之拱者下垂也视虽在下而必侧面向上以聴尊者之言故云视下而聴上也袷交领也视君之法下不过带髙不过袷凡立者尊右坐者尊左侍而君坐则臣在君之右是以聴向皆任左以向君
　　凡君召以三节二节以走一节以趋在官不俟屦在外不俟车
　　疏曰节以玉为之所以明信辅于君命者也君使使召臣有二节时有一节时故合云三节也随事缓急急则二节故走缓则一节故趋官谓朝廷治事处也外谓其室及官府也在官近故云屦在外逺故云车
　　士于大夫不敢拜迎而拜送士于尊者先拜进面答之拜则走
　　集説曰士于大夫尊卑有间若大夫诣士士不敢拜而迎之恐其答拜也去则拜送者礼賔出门主人再拜送之賔不答拜礼有终止故也士若见于大夫则先拜于门外然后进而见面若大夫出迎而答其拜则走避之
　　士于君所言大夫没矣则称諡若字名士与大夫言名士字大夫
　　疏曰士在君前与君言论及于大夫君前臣名若彼大夫生则呼其名若没则称彼諡无諡则称字士虽已死犹呼名也若士与大夫言论及他生大夫士士呼之名大夫呼之字若大夫士卒则字士諡大夫
　　于大夫所有公讳无私讳凡祭不讳庙中不讳教学临文不讳
　　集説曰公讳本国先君之讳也私讳私家之讳也凡祭祭羣神也余见曲礼
　　古之君子必佩玉右征角左宫羽
　　集説曰徴角宫羽以玉声所中言也徴为事角为民事则须作而成民则供上役使故在右右为动作之方也宫为君羽为物君道宜静物道宜积故在左左乃无事之方也
　　趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也
　　集説曰路寝门外至应门谓之趋于此趋时歌采齐之诗以为节路寝门内至堂谓之行于行之时则歌肆夏之诗以为节周旋注云反行也假令从北向南曲折而东向也进而前则其身畧俯如揖然退而后则其身微仰故曰扬之进退俯仰皆得其节故佩玉之鸣锵然可聴也鸾和铃也常所乗之车鸾在衡和在轼若田猎之车则和在轼鸾在马镳也
　　君在不佩玉左结佩右设佩居则设佩朝则结佩注曰谓世子也出所处而君在焉则去徳佩而设事佩辟徳而示即事也结其左者若于事有未能也结者结其绶不使鸣焉居谓所处而君不在朝朝于君疏曰臣之朝君备仪尽饰当佩玉今云君在不佩
　　玉故知非臣下云世子佩瑜玉是以知世子也去徳佩者谓结玉佩不使鸣非谓全去也事佩大觿木燧之属也自居则设佩及结佩亦皆谓世子
　　齐则綪结佩而爵韠
　　疏曰此谓凡应佩玉之人非唯世子綪结佩綪屈也谓结其绶而又屈上之也爵韠谓士端齐皇氏熊氏谓诸侯以下皆以端齐而以爵韦为韠同士礼以其齐故不用朱韠素韠义或然也
　　凡带必有佩玉唯丧否佩玉有冲牙君子无故玉不去身君子于玉比徳焉
　　注曰丧主于哀去饰也凡谓天子以至士故谓丧与灾眚　疏曰凡佩玉必上系于衡下垂三道穿以蠙珠下端前后以悬璜中央下端悬以冲牙动则冲牙前后触璜而为声所触之玉其形似牙故曰冲牙
　　天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶
　　注曰玉有山水苍者视之文色所似也绶者所以贯佩玉相承受也纯当为缁古文缁字或作丝旁才綦文杂色也緼赤黄　疏曰尊者玉色纯公侯以下玉色渐杂世子及士唯论玉质不明玉色则不定也世子承上天子诸侯则天子诸侯之子也然诸侯世子虽佩瑜玉亦应降杀王世子綦青黒色瓀珉石次玉者
　　孔子佩象环五寸而綦组绶
　　集説曰象环象牙之环也其广五寸孔子谦不佩玉故燕居佩之非谓礼服之正佩也
　　童子之节也缁布衣锦缘锦绅并纽锦束发皆朱锦也集説曰节礼节也锦缘以锦为缁布衣之缘也绅纽见前束髪者以锦为总而束髪也皆朱锦者言所用之锦皆朱色也
　　童子不裘不帛不屦絇无缌服聴事不麻无事则立主人之北南面见先生从人而入
　　集説曰不屦絇未习行戒也无缌服谓父在时己虽有缌亲之丧不为之着缌服但往聴主人使令之事不麻谓免而深衣不加绖也主人丧主也问丧云童子不缌唯当室缌当室为父后者也童子未能习礼且缌轻故父在不缌父没则本服不可违矣从人而见先生不敢以卑小烦长者为礼也
　　侍食于先生异爵者后祭先饭客祭主人辞曰不足祭也客飱主人辞以疏主人自置其酱则客自彻之集説曰此言成人之礼先生齿尊于己者异爵爵贵于己者后祭示馔不为己也先饭示为尊贵者尝之也盛主人之馔故祭而主人辞之谦也既食而飱以为美也而主人辞以麤疏亦谦也酱者食味之主故主人自设客亦自彻礼尚施报也
　　一室之人非賔客一人彻壹食之人一人彻凡燕食妇人不彻
　　集説曰一室之人同居共事者也壹犹聚也壹食之人为同事而相聚以食者也若賔客则各彻其馔二者皆为无賔主之分故但推少者一人彻之而已坡谓特牲少牢皆有妇人彻之礼此不彻者惟燕食耳注云妇人质不备礼是也非不胜事之谓
　　食枣桃李弗致于核祭上环食中弃所操
　　集説曰致谓委弃之也曲礼曰其有核者懐其核环横切之圆如环也上环是疐间下环是脱华处
　　凡食果食者后君子火孰者先君子
　　集説曰古人尝药尝食葢恐其不善或为尊者害耳果食生成之味当使尊者先食火孰者先君子尝食之礼也
　　有庆非君赐不贺
　　集説曰君赐如爵命土田车服之类皆是也言卿大夫士之家设有喜庆之事若是君命所赐则当贺非君赐则不贺葢以君赐为荣也
　　有忧者
　　集説曰此下缺文
　　孔子食于季氏不辞不食肉而飱
　　集説曰为客之礼将食必兴辞食则先胾次殽至肩乃饱而飱孔子既不辞又不食肉乃独浇饭而为飱之礼葢以季氏之馈失礼故也
　　君赐车马乗以拜赐衣服服以拜赐
　　集説曰君赐及门既拜受矣明日又乗服诣君所而拜谢其赐所谓再拜敬之至也二赐字句絶本朱子説
　　君未有命弗敢即乗服也
　　集説曰此谓诸侯之卿大夫为使臣而受天子之赐归而献诸其君君命之乗服乃得乗服故君未有命不敢即乗服也左传杜泄将以路葬南遗谓季孙曰叔孙未乗路葬焉用之季孙使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之
　　君赐稽首据掌致诸地
　　集説曰据按也郤右手而覆左手以按于右手之上致至也头及手俱至地也
　　酒肉之赐弗再拜
　　集説曰己拜受于家而明日又往拜谓之再拜酒肉之赐轻故惟拜受于家而已
　　凡赐君子与小人不同日
　　集説曰君子小人以位言君子曰赐小人曰与贵贱殊故不可同日也
　　凡献于君大夫使宰士亲皆再拜稽首送之膳于君有荤桃茢于大夫去茢于士去荤皆造于膳宰
　　集説曰大夫不亲往而使宰者恐勤君之降礼而受献也士贱故得自往皆再拜稽首送之者言大夫初遣宰时已拜送矣及至君门以授小臣则或宰或士亦皆再拜而送之也膳美食也荤姜及辛菜也茢菼帚也膳宰主饮食者　方氏曰膳必用荤桃茢者防不祥之物或干之也桃以其性荤以其气茢以其形形不如气气不如性故贵贱多少之数去其一者茢去其二者荤惟桃不可去焉皆造膳宰者以不敢専达必待主膳之人达之也
　　大夫不亲拜为君之答已也
　　集説曰释所以不亲献之义
　　大夫拜赐而退士待诺而退又拜弗答拜
　　集説曰大夫往君门而拜君昨日所赐及门即告小臣小臣入白大夫即拜拜竟即退不待小臣出报恐君召进而答拜也君不答士之拜故士拜竟则待小臣传君之诺报而后退也又拜者小臣传诺报而出士又拜君之诺也弗答拜谓君终不答士之拜也
　　大夫亲赐士士拜受又拜于其室衣服弗服以拜敌者不在拜于其室
　　集説曰其室大夫之家也衣服弗服以拜下于君赐也敌者尊卑相等也其室献者之家也若当时主人在家而拜受则不复往彼家拜谢今主人不在不得拜受还家必往而拜之也若朋友则非祭肉不拜
　　凡于尊者有献而弗敢以闻
　　集説曰此谓献辞也不敢以闻者不敢直言献于尊者如云致马资于有司及赠从者之类也
　　士于大夫不承贺下大夫于上大夫承贺
　　集説曰士于大夫尊卑逺若有庆事不敢受大夫之亲贺下夫夫于上大夫尊卑近故可承受其亲贺也
　　亲在行礼于人称父人或赐之则称父拜之
　　方氏曰不敢私交不敢私受故也
　　礼不盛服不充故大裘不裼
　　注曰礼盛者服充大事不崇曲敬　疏曰充犹袭也大裘不裼者证礼盛服充时也郊礼大裘无别衣裼之是不见美也
　　乗路车不式
　　疏曰路车谓玉路郊天车也不式谓乗车从门闾过不式
　　父命呼唯而不诺手执业则投之食在口则吐之走而不趋
　　集説曰应辞唯速而恭诺缓而慢
　　亲老出不易方复不过时亲癠色容不盛此孝子之疏也
