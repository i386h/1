<!-- { "loadSidebar": true } -->
　　疏曰郑云名曰乐记者以其记乐之义盖十一篇合为一篇谓有乐本有乐论有乐施有乐言有乐礼有乐情有乐化有乐象有宾牟贾有师乙有魏文侯今则合焉次则奏乐第十二乐器十三乐作十四意始十五乐穆十六説律十七季札十八乐道十九乐义二十昭本二十一昭诵二十二窦公二十三此刘向校书得乐记二十三篇着于别録者武帝时河间献王好博古与诸生共采周官及诸子云乐事者以作乐记其内史丞王度传之以授常山王禹禹成帝时为谒者献二十四篇乐记与向録不同
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐
　　注曰杂比曰音单出曰声干盾也戚斧也武舞所执也羽翟羽也旄旄牛尾也文舞所执　疏曰人心既感外物而动口以宣心其心形见于声既有声自然一髙一下或清或浊而相应不同故云生变变谓不恒一声变动清浊也声既变转和合次序成就文章谓之音也音则今之歌曲也次比音之歌曲而乐器播之并及干戚羽旄鼓而舞之乃谓之乐也
　　乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动
　　疏曰此一节复明上文感物而动之意合音乃成乐是乐由此音而生故曰音之所由生也　方氏曰人之情得所欲则乐丧所欲则哀顺其心则喜逆其心则怒于所畏则敬于所悦则爱　熊氏曰哀则气郁故噍气歉故杀乐则辞气发扬故啴辞气雍容故缓喜则冀其方来故发鸣其得意故散怒则气不平故粗气不和故厉敬则言语径遂不阿故直言语剖析不混故廉爱则与物无竞故和不拂人情故柔六者感物而动乃情也非喜怒哀乐未发之性也
　　是故先王慎所以感之者故礼以道其志乐以和其声政以一其行刑以防其奸礼乐刑政其极一也所以同民心而出治道也
　　刘氏曰慎其政之所以感人心者故以礼而道其志之所以行使必中节以乐而和其声之所言使无乖戾政以教不能而一其行刑以罚不率而防其奸礼乐刑政四者之事虽殊而其致则一归于慎其所以感之者所以同民心而出治道也　坡谓方慎感其心使形于声音以为作乐之本安得遽有乐可以和其声董子曰王者未作乐之时乃用先王之乐宜于世者而以深入教化于民意此乐是欤
　　凡音者生人心者也情动于中故形于声声成
　　文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣
　　集説曰此言音生于人心之感而人心哀乐之感由于政治之得失此所以慎其所以感之者也治世政事和谐故形于声音者安以乐乱世政事乖戾故形于声音者怨以怒将亡之国其民困苦故形于声音者哀以思此声音所以与政通也
　　宫为君商为臣角为民征为事羽为物五者不乱则无怗懘之音矣
　　注曰五者君臣民事物也凡声浊者尊清者卑怗懘敝败不和貌疏曰按乐纬动声仪云宫为君君者当寛大容众故声宏以舒其和情以桑动脾也商为臣臣者当以发明君之号令其声散以明其和温以防动肺也角为民民者当约俭不奢僣差故其声防以约其和清以静动肝也徴为事事者君子之功既当急就之其事当乆流亡故其声贬以疾其和平以功动心也羽为物物者不有委聚故其声散以虚其和防以散动肾也又云宫倡而商和是谓善太平之乐注云君臣相和角从宫是为哀衰国之乐注云象人有怨诉羽从宫往而不反是为悲亡国之乐注云悲伤于财竭又云音相生者和注云弹羽角应弹宫徴应是其和乐以此言之相生应即为和不以相生应则为乱也　尔雅曰宫为重商为敏角为经徴为迭羽为栁　管子曰凡聴徴如负猪豕觉而骇凡聴羽如鸣马在树【朱子云马疑当作鸟】凡聴宫如牛鸣窌中凡聴商如离羣羊凡聴角如雉登木以鸣音疾以清　坡谓疏所载乐纬有事可纪有声可别合之宗伯大师聴军声之注尔雅之字训管子所形容三代之遗音犹可参订也若徒求声气于器数分毫之末仅以清浊尽五声之别恐未免附防而更成画饼也
　　宫乱则荒其君骄商乱则陂其官壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣
　　注曰君臣民事物其道乱则其音应而乱荒犹散也陂倾也　坡谓宫为君节以申明政和则音安乐也此节以申明政乖民困则音哀怨也
　　郑卫之音乱世之音也比于慢矣桑间濮上之音亡国之音也其政散其民流诬上行私而不可止也
　　集説曰此慢字承上文谓之慢而言比近也桑间濮上卫地濮水之上地有桑间者在濮阳南史记言卫灵公适晋舍濮上夜闻琴声召师涓聴而写之至晋命涓为平公奏之师旷曰此师延靡靡之乐武王伐纣师延投濮水死故闻此声必于濮水之上也政散故民罔其上民流故行其淫荡之私也　坡谓上言声之荒陂之等君臣骄壊之故不可言传故举郑卫使学者攷其事玩其辞审其意而自有以得其实也
　　凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有徳徳者得也
　　注曰几近也听乐而知政之得失则能正君臣民事物之礼也疏曰伦类也理分也乐得则隂阳和乐失则羣物乱是乐能经通伦理也隂阳万物各有伦类分理者也审乐知政者乐由声音相生声感善恶而起若能审乐则知善恶之理行善不行恶习是不习非知为政化民而治道备矣者政善乐和音声皆善人事皆无僻则治道备具矣　方氏曰凡耳有所闻者皆能知声心有所识者则能知音道有所通者乃能知乐若瓠巴鼔瑟流鱼出聴伯牙鼔琴六马仰秣此禽兽之知声者也魏文侯好郑卫之音齐宣王好世俗之乐此众庶之知音者也若孔子在齐之所闻季札聘鲁之所观此君子之知乐者也应氏曰伦理之中皆礼之所寓知乐则通于礼矣不曰通而曰几者辨析精微之极也　坡谓上言政和政乖而形于音之哀乐君子得礼乐于心则审乐之哀乐可知政之和平矣
　　是故乐之隆非极音也食飨之礼非致味也清庙之瑟朱而疏越壹倡而三叹有遗音者矣大飨之礼尚酒而俎腥鱼大羮不和有遗味者矣是故先王之制礼乐也非以极口腹耳目之欲也将以教民平好恶而反人道之正也
　　集説曰乐之隆盛不是为极声音之美食飨禘祫之重礼不是为极滋味之美盖乐主于移风易俗而祭主于报本反始也鼓清庙之诗之瑟练朱丝以为丝不练则声清练之则音浊疏通也越瑟底之孔也疏而通之使其声迟缓瑟声浊而迟是质素之声非要妙之音也此声初发一倡之时仅有三人従而和之言和者少也以其非极声音之美故好者少然而其中则有不尽之余音存焉故曰有遗音者矣尊以酒为尚俎以生鱼为荐大羮无滋味之调和是质素之食非人所嗜恱之味也然而其中则有不尽之余味存焉故曰有遗味者矣由此观之是非以极口腹耳目之欲也教民平好恶谓不欲其好恶之偏私也人道不正必自好恶不平始好恶得其平则可以复乎人道之正而风移俗易矣　坡谓此申乐通于伦理之大非徒如声音之娯心志恱耳目仅足于众庶禽兽之闻也先王是君子而在位者故有得于礼乐而制之以教民也
　　人生而静天之性也感于物而动性之欲也物至知知朱子曰上知字是体下知字是用
　　然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也
　　刘氏曰人生而静者喜怒哀乐未发之中天命之性也惑于物而动则性发而为情也人心虚灵知觉事至物来则必知之而好恶形焉好善恶恶则道心之知觉原于义理者也好妍恶丑则人心之知觉发于形气者也好恶无节于内而知诱于外则是道心昧而不能为主宰人心危而物交物则引之矣不能反躬以思其理之是非则人欲炽而天理灭矣况以无节之好恶而接乎无穷之物感则心为物役而违禽兽不逺矣违禽兽不逺则爪刚者决力彊者夺此所以为大乱之道也　熊氏曰此原好恶之所自始而推好恶无节之害也大乱之道由不能平好恶不能反道之正也
　　是故先王之制礼乐人为之节衰麻哭泣所以节丧纪也钟鼓干戚所以和安乐也昏姻冠笄所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣刘氏曰先王之制礼乐因人情而为之节文因其哀死而丧期无数故为衰麻哭泣之数以节之因其好逸乐而不能和顺于义理故为钟鼓干戚之乐以和之因其有男女之欲而不知其别故为昏姻冠笄之礼以别之因其有交接之事而或失其正故为射乡食飨之礼以正之节其心所以使之行而无过不及和其声所以使之言而无所乖戾为之政以率其怠倦而使礼乐之教无不行为之刑以防其恣肆而使礼乐之道无敢废礼乐刑政四者通行于天下而民无悖违之者则王者之治道备矣　坡谓上言好恶无节故先王为之节节则不极矣穷人欲者极也以申上文先王之制礼乐非以极口腹耳目之欲之意
　　乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣集説曰和以统同序以辨异乐胜则流过于同也礼胜则离过于异也合情者乐之和于内所以救其离之失饰貌者礼之检于外所以救其流之失此礼乐所以相资为用者也仁以爱之则相敬而不至于离义以正之则相亲而不至于流此又见礼乐为仁育义正之大者也　故谓上文礼节乐和节者异和者同而因言其相资也乐文也好也爵也皆仁以爱之也礼义也恶也刑也皆义以正之也既等既和既别既均则行民治而民治行矣
