<!-- { "loadSidebar": true } -->
　　集说曰上言仁者仁此者也此二者亦爲恶其不仁故言非孝曽子又引夫子之言以爲证　坡谓上言塞天地横四海此以谨小慎微之事言之则仁人事天孝子事亲由不忍以达于所忍由不爲以达于所爲处处察识而扩充之愈密则愈塞愈敛则愈横而日用间无别用力处矣真圣贤之言也
　　孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而弗忘父母恶之惧而无怨父母有过谏而不逆父母旣没必求仁者之粟以祀之此之谓礼终
　　注曰必求仁者之粟喻贫困犹不取恶人物以事亡亲　集说曰庶人思父母之慈爱而忘己躬耕之劳可谓用力矣此其下能养之事也诸侯卿大夫士尊重于仁安行于义功劳足以及物可谓用劳矣此其次弗辱之事也匮乏也博施谓德教加于百姓刑于四海也备物谓四海之内各以其职来助祭可谓不匮矣此即大孝尊亲之事也　熊氏曰自父母爱之以下自天子以至于庶人皆当如此
　　乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曾子曾子闻诸夫子曰天之所生地之所养无人爲大父母全而生之子全而归之可谓孝矣不亏其体不辱其身可谓全矣故君子顷步而弗敢忘孝也今予忘孝之道予是以有忧色也壹举足而不敢忘父母壹出言而不敢忘父母壹举足而不敢忘父母是故道而不径舟而不防不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣
　　集说曰无人爲大言无如人最爲大盖天地之性人爲贵也道正路也径捷出邪径也游徒渉也恶言不出于口不以恶言加人也忿言不反于身则人自不以忿言复我也如此则不辱身不羞亲矣　熊氏曰不亏其体能践形也不辱其身能尽性也顷一举足也步再举足也自壹举足至遗体行殆不亏体也自壹出言至不羞其亲不辱身也形性俱全所以谓孝
　　昔者有虞氏贵德而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲也
　　疏曰贵德而尚齿者于德之中年髙者在前是德中尚齿余仿此　刘氏曰大舜贵以德化民有天下如不与而民化之几于不知爵之爲贵矣故禹承之以爵爲贵而使民知贵贵之道也然贵爵之其终也在上者过于亢而泽不及下故汤承之以务富其民爲贵然富民之终也民各私其财而不知亲亲之道故武王承之以亲亲爲贵所谓周之宗盟异姓爲后是也四代之治随时救所贵虽不同而尚齿则同也未有遗年齿而不尚者齿居天下之达尊久矣老吾老以及人之老故尊髙年次于事亲也　坡谓此节至弗敢犯也明弟
　　是故朝廷同爵则尚齿七十杖于朝君问则席八十不俟朝君问则就之而弟达乎朝廷矣
　　集说曰古者视朝之礼君臣皆立七十杖于朝据杖而立也君问则席谓君若有问则爲之布席于堂而使之坐也不俟朝谓见君而揖之即退不待朝事毕也就之即其家也
　　行肩而不并不错则随见老者则车徒辟斑白者不以其任行乎道路而弟达乎道路矣
　　集说曰此言少者与长者同行之礼倂并也肩而不并谓少者不可以肩齐并长者之肩当差退在后也不错则随谓此长者若是兄之辈则爲雁行之差错稍偏而后之若是父之辈则直随从其后矣车徒辟言或乘车或徒行皆当避之也任所负戴之物也不以任行道路即孟子颁白者不负戴于道路矣
　　居乡以齿而老穷不遗强不犯弱众不暴寡而弟达乎州巷矣
　　注曰一乡者五州巷犹闾也　熊氏曰老衰惫者穷鳏寡者不遗与之齿让也弱言其力寡言其数皆谓长者不犯不暴亦尚齿意
　　古之道五十不爲甸徒颁禽隆诸长者而弟达乎獀狩矣
　　集说曰四井爲邑四邑爲邱四邱爲甸君田猎则起其民爲卒徒故曰甸徒五十始衰故不供此役也颁犹分也隆犹多也田毕分禽则长者受赐多于少者春猎爲獀冬猎爲狩举此则夏秋可知
　　军旅什伍同爵则尚齿而弟达乎军旅矣
　　注曰什伍士卒部曲也　疏曰五人爲伍二伍爲什士谓甲士卒谓步卒在军旅之中时主帅部领团曲而聚故云部曲　坡谓城濮之战晋侯观师曰少长有礼杜注云少在前长在后军礼也此尚齿似优老之意非先后之位也
　　孝弟发诸朝廷行乎道路至乎州巷放乎獀狩修乎军旅众以义死之而弗敢犯也
　　疏曰在上诸文但云弟此兼言孝者以孝故能弟弟则孝之次也众以义死之言行孝弟虽死不舍不敢犯此孝弟而不行也　熊氏曰朝廷政之所出故言发道路人之所由故言行州巷委曲偏辟之所故言至獀狩郊野闲旷之地故言放军旅用武文事易废故言修
　　祀乎明堂所以教诸侯之孝也食三老五更于大学所以教诸侯之弟也祀先贤于西学所以教诸侯之德也耕借所以教诸侯之养也朝觐所以教诸侯之臣也五者天下之大教也
　　注曰祀乎明堂宗祀文王西学周小学也先贤有道德王所使教国子者　方氏曰先贤则乐祖是也西学则瞽宗是也乐祖有道德者故曰教诸侯之德耕借所以祀神致养之道故曰教诸侯之养朝觐所以尊天子故曰教诸侯之臣乐记先朝觐而后耕借者武王初有天下君臣之分辨之不可不早也　坡谓殷大学曰瞽宗在西郊周立其学似仍其处亦在西郊仪礼乡射贾疏言之爲悉此疏言瞽宗在国不与贾同案大司乐云凡有道者有德者使教焉死则以爲乐祖祭于瞽宗此注言祀有道德者而以西学爲虞庠与司乐文异方氏之解似得之然瞽宗在西郊国中二疏不同当更考故并存焉
　　食三老五更于大学天子袒而割牲执酱而馈执爵而酳冕而总干所以教诸侯之弟也是故乡里有齿而老穷不遗强不犯弱众不暴寡此由大学来者也
　　集说曰袒而割牲者袒衣而割制牲体爲俎实也馈进食也酳食毕而以酒虚口也总干总持干盾立于舞位以乐侑食也乡里有齿人皆知长少之序也由大学来者言由大学养老之化而来故致此也
　　天子设四学当入学而大子齿
　　集说曰四学虞夏殷周四代之学也大子齿谓大子与同学者序长幼之位不以贵加人也　坡谓上言君此又足言大子
　　天子巡守诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也
　　熊氏曰或此老者在东必东行乃得见而天子适在西行者或此老者在西必西行乃得见而天子适在东行者不敢谓其势不相值必谒而见之不敢径过也　坡谓上言在朝廷此又足言巡守
　　壹命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者
　　熊氏曰言乡饮之席一命之爵但与乡里之人序齿非乡里者不然再命之爵但与族人序齿非其族者不然三命之贵则别席于宾席之东虽族人亦不得与之序齿此贵贵之义也然而不废长长之情如入门时族有七十者在则三命者又后之而不敢先盖七十之人非商确大政不入朝若有大故而入朝君必与之揖而后及有爵之人待之何其隆也　坡谓此七十亦指一命再命致仕在家者若庶人之老无缘有入朝之事也上言朝廷同爵则尚齿此又言爵虽不同而亦尚齿以足之
　　天子有善让德于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也
　　集说曰成诸宗庙言于宗庙中命之也详在祭统十伦章　熊氏曰长老所师者士庶人有善内则本之于父母外则存之于师也
　　昔者圣人建阴阳天地之情立以爲易易抱南面天子卷冕北面虽有明知之心必进防其志焉示不敢专以尊天也善则称人过则称已教不伐以尊贤也注曰立以爲易谓作易易抱易官名　疏曰进防其志者进于之前令防决已所有爲之志也　刘氏曰易代天地鬼神以吉凶告天子故南面如祭祀之尸代神之尊也天子北面问卜以防其志盖尊天事神之礼也　坡谓南面北面是天子卜筮礼仪礼是士礼且仪礼卜筮西面而筮幽宅则北面指中封亦随事异耳石梁王氏专好妄诋自祀乎明堂至此合明孝弟之道然细分之则自次节食三老五更至而后及爵者是申明弟自天子有善至以尊贤也是申明孝
　　孝子将祭祀必有齐庄之心以虑事以具服物以修宫室以治百事及祭之日颜色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也
　　方氏曰于其来也如惧不及爱然及既来也又如语而未之然于其徃也如将弗见然及既徃也又如将复入然则是孝子之思其亲无物足以慊其心无时可以絶其念如惧不及爱然即前经所谓致爱则存是矣如语焉而未之然即所谓如亲听命是矣如将弗见然即所谓如将失之是矣如将复入然即所谓又从而思之是矣爱者爱其亲也惧不及爱者惧爱亲之心有所未至也语者亲之语也语而未之然注云如有所以语亲而未见答也宿者皆出谓所宿助祭之宾祭事已毕而出也陶陶言思亲之心存乎内遂遂言思亲之心达乎外祭后犹如此者以其如将复入故也　熊氏曰慤善谨厚之仪不违于身耳闻目见之际专一不他故不违于心思虑念想之及不违于亲盖以爱敬结诸心故诚敬形诸色而每事循省不敢忽也此孝子爱亲之志意也
　　建国之神位右社稷而左宗庙
　　方氏曰王氏谓右阴也地道所尊故右社稷左阳也人道之所乡故左宗庙位宗庙于人道所乡亦不死其亲之意　坡谓此二句周礼春官少宗伯之文也以此例之皆记者展转相因采格言典法广明其义可因其事类相接爲次不可以全篇一意相因求之

　　礼记述注卷二十
　　钦定四库全书
　　礼记述注卷二十一
　　安溪　李光坡　撰
　　祭统第二十五
　　注曰统犹本也
　　凡治人之道莫急于礼礼有五经莫重于祭夫祭者非物自外至者也自中出生于心也心而奉之以礼是故惟贤者能尽祭之义
　　集说曰五经吉凶军宾嘉之五礼也物事也心怵即前篇怵惕之心谓心有感动也奉之以礼之礼仪物器数也言祭非事之自外而至乃自中而出发生于心者也故必心有所动于中至爱至慤而后奉之以仪文器数于外奉之以礼者见乎物尽之以义者存乎心徇其物而忘其心者众人也发于心而形于物者君子也故曰惟贤者能尽祭之义
　　贤者之祭也必受其福非世所谓福也福者备也备者百顺之名也无所不顺者之谓备言内尽于已而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而已矣不求其爲此孝子之心也
　　应氏曰不求其爲无求福之心也所谓祭祀不祈也熊氏曰此明贤者尽祭之义也其本一者事君事
