<!-- { "loadSidebar": true } -->
　　五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从
　　集説曰杖所以扶衰廵守而就见百年者泛言众庶之老也此就见九十者専指有爵者也祭义又言八十君问则就之者亦异礼也珍与常珍之珍同
　　七十不俟朝八十月告存九十日有秩
　　集説曰此谓大夫士聼致事者则七十杖于国朝君之时入至朝位君出揖即退不待朝事毕也若不聼致事则祭义云七十杖于朝八十不俟朝告犹问也君毎月使人致膳告问存否也秩常也日使人以常膳致之也
　　五十不从力政六十不与服戎七十不与賔客之事八十齐防之事弗及也
　　注曰力政城道之役也八十不齐则不祭也子代之祭　疏曰上文岁制及杖于家之属兼含大夫士及士庶人之老此节惟据庶人之事葢大夫士六十未致仕若为军将当与服戎故知此据庶人也　方氏曰从谓行其事也与则与共而已及则旁有所加之谓以其老甚非特不能从与于事而事固不当及之矣
　　五十而爵六十不亲学七十致政唯衰麻为防
　　疏曰此谓凡常人有徳故五十始为大夫若其有徳不必五十则防服小功章云大夫为昆弟之长殇是防为大夫为兄之长殇　集説曰不亲学以其不能偹弟子之礼也致政还君事有死防之事惟偹衰麻之服而已其他礼节皆在所不责也
　　有虞氏养国老于上庠养庶老于下庠
　　疏曰虞殷尚质贵取有成故大学在西小学在东夏周贵文取积渐长养故大学在东小学在西　集説曰行养老之礼必于学以其为讲明孝弟礼义之所也国老有爵有徳之老庶老庶人及死事者之父祖也国老尊故于大学庶老卑故于小学上庠大学在西郊下庠小学在国中王宫之东
　　夏后氏养国老于东序养庶老于西序
　　集説曰东序大学在国中王宫之东西序小学在西郊
　　殷人养国老于右学养庶老于左学
　　集説曰右学大学在西郊左学小学在国中王宫之东
　　周人养国老于东胶养庶老于虞庠虞庠在国之西郊集説曰东胶大学在国中王宫之东虞庠小学在西郊胶之言紏也庠之言养也
　　有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭衣而养老注曰皇冕属凡养老之服皆其时与羣臣燕之服有虞氏质深衣而已夏而改之尚黒而黒衣裳殷尚白而缟衣裳周则兼用之衣素裳其冠则牟追章甫委貌也诸侯以天子之燕服为朝服燕礼曰燕朝服服是服也　疏曰深衣谓白布衣皇氏以养老首还服皇崔氏以为与夏周同未知然否郊特牲云大古冠布齐则缁之大古则虞氏或用白布冠也
　　凡三王养老皆引年
　　集説曰待养国老庶老之礼毕即行引户校年之令当行复除也老人众多非贤者不可皆养
　　八十者一子不从政九十者其家不从政废疾非人不养者一人不从政父母之防三年不从政齐衰大功之防三月不从政将徙于诸侯三月不从政自诸侯来徙家期不从政
　　集説曰从政谓给公家之力役也　方氏曰将徙欲去者来徙己来者夫人莫衰于老莫苦于疾莫忧于防莫劳于徙此王政之所冝恤者故皆不使之从政焉　熊氏曰将徙者旧业未去始来者生业未定此三月与期之别
　　少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无告者也皆有常饩
　　疏曰孤顾也顾望无所瞻见也独鹿也鹿鹿无所依也矜本又作鳏愁悒不能寐目恒鳏鳏然其字从鱼鱼目恒不闭寡倮也倮然单独也饩廪也　坡谓自此以其器食之所谓恤孤独以逮不足也
　　瘖聋跛躃断者侏儒百工各以其器食之
　　集説曰瘖者不能言聋者不能聴跛者一足废躃者两足俱废断者支足解絶侏儒身体短少者也百工众杂技艺也器犹能也此六类者因其各有技艺之能足以供官之役使故遂因其能而以廪给食养之熊氏曰先王时瘖者实土聋者司火刖者守囿侏
　　儒者扶庐刖跂躃之类
　　道路男子由右妇人由左车从中央
　　注曰道中三途逺别也　坡谓自此至不徒食则礼让成孝弟申王道四达此一道徳以同俗之成效极致也
　　父之齿随行兄之齿鴈行朋友不相逾
　　注曰广敬也谓于涂中　集説曰父之齿兄之齿谓其人年与父等或与兄等也随行随其后也鴈行并行而稍后也朋友年相若则彼此不可相逾越而有先后言并行而齐也
　　轻任并重任分班白者不提挈
　　疏曰父齿者也任谓有担负者老少并轻则并与少者担之也老少并重不可并与少者则分为轻重重与少者轻与老者
　　君子耆老不徒行庶人耆老不徒食
　　方氏曰徒行谓无乗而行也徒食谓无羞而食也应氏曰非人皆好徳而士不失职安能使在路无徒行之贤非人各有养而俗尚孝敬安能使在家无徒食之老
　　方一里者为田九百畆
　　疏曰步百为畆是长一百歩濶一步畆百为夫是一顷也长濶一百步夫三为屋是三顷也濶三百步长一百步屋三为井则九百畆也长濶一里
　　方十里者为方一里者百为田九万畆方百里者为方十里者百为田九十亿畆
　　疏曰一个十里之方既为田九万畆则十个十里之方为田九十万畆一百个十里之方为田九百万畆今云九十亿畆是一亿有十万十亿有一百万九十亿乃九百万畆也
　　方千里者为方百里者百为田九万亿畆
　　疏曰计千里之方为方百里者百一个百里之方既为九十亿畆则十个百里之方为九百亿畆百个百里之方为九千亿畆今乃云九万亿畆与数不同者若以亿言之当云九千亿畆若以万言之当云九万万畆经文误也　应氏曰自此至篇末皆覆解首及中间井田封建地里之界
　　自恒山至于南河千里而近
　　注曰冀州域
　　自南河至于江千里而近
　　注曰豫州域
　　自江至于衡山千里而遥
　　注曰荆州域
　　自东河至于东海千里而遥
　　注曰徐州域
　　自东河至于西河千里而近
　　注曰亦冀州域
　　自西河至于流沙千里而遥
　　注曰雍州域
　　西不尽流沙南不尽衡山东不尽东海北不尽恒山疏曰以千里言之自恒山至南河其地稍近言不满千里自江至衡山其地稍逺言不啻千里熊氏以为近者谓过千里遥者谓不满千里其义似非余放此应氏曰此独言东海者东海在中国封疆之内而
　　西南北则夷徼之外也南以江与衡山为限百越未尽开也河举东西南北者河流萦带周逺虽流沙分际亦与河接也自秦而上西北袤而东南蹙秦而下东南展而西北缩先王盛时四方各有不尽之地不劳中国以事外也禹贡东渐西被朔南咸暨特声教所及非贡赋所限也
　　凡四海之内断长补短方三千里为田八十万亿一万亿畆方百里者为田九十亿畆山陵林麓川泽沟渎城郭宫室涂巷三分去一其余六十亿畆
　　疏曰为田八十万亿一万亿畆者以一州方千里九州方三千里三三为九为方千里者九一个千里有九万亿畆九个千里九九八十一故有八十一万亿畆于八十整数之下云万亿是八十个万亿又云一万亿言是详也以前文误为万亿此则因前文之误更以万亿言之
　　古者以周尺八尺为歩今以周尺六尺四寸为步古者百畆当今东田百四十六畆三十步古者百里当今百二十一里六十步四尺二寸二分
　　注曰周尺之数未详闻也按礼制周犹以十寸为尺葢六国时多变乱法度或言周尺八寸则步更为八八六十四寸以此计之古者百畆当今百五十六畆二十五步古者百里当今百二十五里　严氏説南东其畆云或南其畆或东其畆顺地势及水之所趋也　坡谓此数如疏所解儒者皆谓亦误坡从子鉴通西算令为细推曰周尺八寸八尺为步则一步六尺四寸自乗得四千又九十六寸为一步之积今以六尺四寸为步则一步五尺一寸二分自乗得二千六百二十一寸四十四分为一步之积二积相较古步多一千四百七十四寸五十六分百畆共多一千四百七十四万五千六百寸置所多之数为实以今步积二千六百二十一寸四十四分为法除之得五十六畆二十五步是古者百畆当今东田百五十六畆二十五步也求里者以百里长三万步以古步长今步一尺二寸八分乗之得三万八千四百尺为古百里多于今百里之长置今里三百步以今步长五尺一寸二分乗之得一千五百三十六尺为今里之长古百里所多之长为实今里长为法除之得二十五里是古者百里当今百二十五里也此解与注合可为定数矣
　　方千里者为方百里者百
　　集説曰天下九州王畿居中外八州毎州各方千里是一百个百里以开方之法推之合万里也
　　封方百里者三十国其余方百里者七十
　　集説曰公侯皆方百里封三十个百里剰七十个百里
　　又封方七十里者六十为方百里者二十九方十里者四十
　　集説曰伯七十里封六十个七十里是占二十九个百里四十个十里于三十个百里内剰六十个十里
　　其余方百里者四十方十里者六十又封方五十里者百二十为方百里者三十其余方百里者十方十里者六十
　　集説曰除上封二等国共占六十个百里外止剰四十个百里及六十个十里于此地内封子男五十里之国者百二十个毎一百里封四个实占三十个百里通三等封止剰十个百里六十个十里　伯国方七十里七七四十九是四十九个十里　子男方五十里五五二十五是二十五个十里
　　名山大泽不以封其余以为附庸闲田诸侯之有功者取于闲田以録之其有削地者归之闲田
　　集説曰除名山大泽之外皆为附庸之国及闲田
　　天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九
　　其余方百里者八十方十里者七十一又封方五十里者六十三为方百里者十五方十里者七十五
　　其余方百里者六十四方十里者九十六
　　集説曰此仿上章畿外之法推之可见畿外封国多而余地少广封建之制于天下也畿内封国少而余地多偹采邑之分于王朝也
　　诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人
　　集説曰此言大国之数
　　次国之卿食二百一十六人君食二千一百六十人集説曰次国大夫亦食七十二人卿三大夫禄故食二百一十六人
　　小国之卿食百四十四人君食千四百四十人
　　集説曰小国大夫亦食七十二人卿倍大夫禄故食百四十四人
　　次国之卿命于其君者如小国之卿
　　集説曰降于天子所命也
　　天子之大夫为三监监于诸侯之国者其禄视诸侯之卿其爵视次国之君其禄取之于方伯之地
　　集説曰禄视诸侯之卿可食二百八十八人者也
　　方伯为朝天子皆有汤沐之邑于天子之县内视元士集説曰谓之汤沐者言入至畿内即暂止顿于此齐絜而往也春秋传谓之朝宿之邑惟方伯有之其余否许慎云周千八百诸侯若皆有之则尽京师地亦不能容
　　诸侯世子世国大夫不世爵使以徳爵以功未赐爵视天子之元士以君其国诸侯之大夫不世爵禄
