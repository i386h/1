<!-- { "loadSidebar": true } -->
　　集説曰子游言先王制礼使贤者俯而就之不肖者企而及之虑贤者之过于情也故立为哭踊之节所以杀其情故曰礼有微情者微犹杀也虑不肖者之不及情也故为之兴起衰绖之物使之睹服思哀故曰有以故兴物者此二者皆制礼者酌人情而为之也若直肆己情径率行之或哀或不哀漫无制节则是戎狄之道矣中国礼义之道则不如是也
　　人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼
　　疏曰喜者外境防心之谓斯语助也陶谓鬰陶心初悦而未畅之意鬰陶之情畅则口歌咏之也咏歌不足渐至动摇身体乃至起舞足蹈手扬乐之极也外境违心之谓愠凡喜怒相对哀乐相生若舞无节形疲厌倦事与心违所以怒生愠怒之生由于舞极故曲礼云乐不可极也此凡九句首末各四句是哀乐相对中间舞斯愠一句是哀乐相生愠斯戚者怒来触心愤恚之余转为忧戚忧戚转深因发叹息叹恨不泄遂至抚心抚心不泄乃至跳踊奋击亦哀之极也故夷狄无礼朝殡夕歌童儿任情倐啼歘笑今若品节此二涂使踊舞有数则能乆长故云斯之谓礼品阶格也节制断也　熊氏曰此一节所谓礼有微情者此也
　　人死斯恶之矣无能也斯倍之矣是故制绞衾设蒌翣为使人勿恶也
　　集説曰以其死而恶之以其无能而倍之恐太古无礼之时人多如此于是推原圣人所以制礼之初意止为使人勿恶勿倍而已绞衾以饰其体蒌翣以饰其棺则不见死者之可恶矣蒌周礼作栁
　　始死脯醢之奠将行遣而行之既而食之未有见其飨之者也自上世以来未之有舍也为使人勿倍也故子之所刺于礼者亦非礼之訾也
　　集説曰始死即为脯醢之奠将则有包裹牲体之遣既则有虞祭之食何尝见死者享之乎然自上世制礼以来未闻有舍而不为者为此则报本反始之思自不能已矣岂复有倍之之意乎先王制礼其深意盖如此今子刺防之踊而欲去之者亦不足以为礼之疵病也　熊氏曰此二节言礼之以故兴物也
　　吴侵陈斩祀杀厉师还出竟陈大宰嚭使于师夫差谓行人仪曰是夫也多言盍尝问焉师必有名人之称斯师也者则谓之何
　　集説曰鲁哀公元年呉师侵陈斩祀伐祠祀之木也杀厉杀疫病之人也大宰行人皆官名夫差呉子名是夫犹言此人指嚭也多言犹能言也盍何不也尝试也师必有名者言出师伐人必得彼国之罪以显我出师之名也今众人称我此师谓之何名乎
　　大宰嚭曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎
　　集説曰二毛斑白之人也子谓所获臣民也还其侵畧之地纵其俘获之民是矜而赦之矣师岂有无善名乎与是语辞此言嚭善于辞令故能救败亡之祸
　　顔丁善居防始死皇皇焉如有求而弗得及殡望望焉如有从而弗及既慨焉如不及其反而息
　　集説曰顔丁鲁人皇皇犹栖栖也望望徃而不顾之貌慨感怅之意始死形可见也既殡柩可见也则无所见矣如有从而弗及似有可及之处也后则不复如有所从矣故但言如不及其反又云而息者息犹待也不忍决忘其亲犹且行且止以待其亲之反也盖者徃而不反然孝子于迎精而反之时犹如有所疑也
　　子张问曰书云髙宗三年不言言乃讙有诸仲尼曰胡为其不然也古者天子崩王世子听于冡宰三年集説曰言乃讙者命令所布人心喜悦也
　　知悼子卒未平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出集説曰知悼子晋大夫名盈平公晋侯彪也凡三酌既罸二子又自罚也
　　平公呼而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子夘也大矣旷也大师也不以诏是以饮之也
　　集説曰言尔之初入我意尔必有所谏教开发于我我是以不先与尔言乃三酌之后竟不言而出尔之饮旷何説也蒉言桀以乙夘日死纣以甲子日死谓之疾日故君不举乐在堂在殡也况君于卿大夫比不食肉比卒哭不举乐悼子在殡而可作乐燕饮乎桀纣异代之君悼子同体之臣故以为大于子夘也诏告也罚其不告之罪也
　　尔饮调何也曰调也君之防臣也为一饮一食忘君之疾是以饮之也
　　集説曰言调为近习之臣贪于一饮一食而忘君违礼之疾故罸之也
　　尔饮何也曰蒉也宰夫也非刀七是共又敢与知防是以饮之也
　　集説曰非犹不也宰夫职在刀七今乃不専供刀七之职而敢与知谏争防闲之事是侵官矣故自罚也
　　平公曰寡人亦有过焉酌而饮寡人杜蒉洗而扬觯公谓侍者曰如我死则必母废斯爵也至于今既毕献斯扬觯谓之杜举
　　集説曰扬觯举觯也盥洗而后举致洁敬也平公自知其过既命蒉以酌又欲以此爵为后世戒故记者云至今晋国行燕礼之终必举此觯谓之杜举者言此觯乃昔者杜蒉所举也春秋传作杜蒯文亦不同
　　公叔文子卒其子戌请諡于君曰日月有时将矣请所以易其名者
　　集説曰文子卫大夫名防君灵公也大夫士三月而有时犹言有数也死则讳其名故为之諡所以代其名也
　　君曰昔者卫国凶饥夫子为粥与国之饿者是不亦恵乎昔者卫国有难夫子以其死卫寡人不亦贞乎夫子听卫国之政修其班制以与四邻交卫国之社稷不辱不亦文乎故谓夫子贞恵文子
　　集説曰鲁昭公二十年盗杀卫侯之兄絷时齐豹作乱公如死鸟此卫国之难也班者専毕之防制者多寡之节因旧典而修举之也据先后则恵在前论小大则贞为重故不曰恵贞而曰贞恵也此三字为諡而惟称文子者郑云文足以兼之
　　石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之防而沐浴佩玉者乎不沐浴佩玉石祁子兆卫人以为有知也
　　集説曰骀仲卫大夫曰沐浴佩玉则兆卜人之言也方氏曰兆亦有凶卜者以求吉为主故经以兆言
　　吉也
　　陈子车死于卫其妻与其家大夫谋以殉定而后陈子亢至以告曰夫子疾莫养于下请以殉
　　集説曰子车齐大夫子亢其兄弟即孔子弟子子禽也不称死而称疾讳之也下地下也于是欲杀人以殉定谓己议定所杀之人也
　　子亢曰以殉非礼也虽然则彼疾当养者孰若妻与宰得已则吾欲已不得已则吾欲以二子者之为之也于是弗果用
　　集説曰宰即家大夫也二子谓妻与宰也子亢若但言非礼未必能止之今以当养者为当殉则不期其止而自止矣
　　子路曰伤哉贫也生无以为养死无以为礼也孔子曰啜菽饮水尽其欢斯之谓孝敛首足形还而无椁称其财斯之谓礼
　　疏曰以菽为粥以常啜之饮水更无余物以水而已尽其欢使亲尽其欢乐也　集説曰世固有三牲之养而不能欢者亦有厚以为观美而不知防于僭礼之罪者知此则孝与礼可得而尽矣又何必伤其贫乎还説见上篇
　　卫献公出奔反于卫及郊将班邑于从者而后入栁庄曰如皆守社稷则孰执羁靮而从如皆从则孰守社稷君反其国而有私也毋乃不可乎弗果班
　　集説曰献公以鲁襄十四年奔齐二十六年归卫羁所以络马靮所以鞚马庄之意谓居者行者均之为国不当独赏从者以示私恩
　　卫有大史曰栁庄寝疾公曰若疾革虽当祭必告公再拜稽首请于尸曰有臣栁庄也者非寡人之臣社稷之臣也闻之死请徃不释服而徃遂以襚之与之邑裘氏与县潘氏书而纳诸棺曰世世万子孙毋变也
　　集説曰以衣服赠死者曰禭裘县潘二邑名万子孙谓庄之后世也庄之疾公尝命其家若当疾亟之时我虽在祭事亦必入告及其死也果当公行事之际遂不释祭服而徃因释以襚之又赐之二邑此虽见国君尊贤之意然弃祭事而不终以诸侯之命服而襚大夫书封邑之劵而纳诸棺皆非礼矣
　　陈干昔寝疾属其兄弟而命其子尊己曰如我死则必大为我棺使吾二婢子夹我陈干昔死其子曰以殉非礼也况又同棺乎弗果杀
　　集説曰属如周礼属民读法之属犹合也聚也记者善尊己守正而不从其父之乱命
　　仲遂卒于垂壬午犹绎万入去籥仲尼曰非礼也卿卒不绎
　　集説曰仲遂鲁庄公子东门襄仲也为鲁卿垂齐地名祭宗庙之明日又设祭礼以寻绎昨日之祭谓之绎殷谓之肜言壬午则正祭辛巳日也万舞执干以舞也籥舞吹籥以舞也万入去籥者言此绎祭时以仲遂之卒但用无声之干舞以入去有声之籥舞而不用也
　　季康子之母死公输若方小敛般请以机封将从之公肩假曰不可夫鲁有初
　　集説曰公输氏若名为匠师方小年尚防也敛小棺于椁也般若之族素多技巧见若掌敛事而年防欲代之而试用其巧技也机窆谓以机闗转动之器下棺不用碑与繂也鲁有初言鲁国自有故事也
　　公室视丰碑三家视桓楹
　　注曰视丰碑僭天子也视桓楹僭诸侯　疏曰凡言视者比拟之辞丰碑斵大木为之形如石碑于椁前后及两旁树之穿凿去碑中之木令使空于空间着鹿卢鹿卢两头各入碑木以绋之一头絷棺缄以一头绕鹿卢既讫而人各背碑负绋末头听鼔声以渐却行而下之天子六绋四碑前后各重鹿卢凡天子之掘地以为方圹汉书谓之方中又方中之内先累椁于其方中南畔为羡道以蜃车载柩至圹説而载以龙輴从羡道而入至方中乃属绋于棺之缄从上而下棺入于椁之中于此之时用碑绋也桓楹不似碑形如大楹耳通而言之亦曰碑説文桓邮亭表也如今之桥旁表柱也诸侯四繂二碑两柱为一碑而施鹿卢故注云四植也大夫二繂亦二碑但柱形不得粗大士二繂无碑
　　般尔以人之母尝巧则岂不得以其母以尝巧者乎则病者乎噫弗果从
　　疏曰尝试也以己字言尔欲以人母尝试己之巧事谁有强逼于尔而为此乎岂不得休己者哉母无也又语之云其毋以人母尝试己巧则于尔病者乎言不得尝巧岂于尔有所病假言毕乃更噫而伤叹于是众人遂止　集説曰一説言尔以他人母试巧而废其当用之礼则亦岂不得自以己母试巧而不用礼乎则于尔心亦有所病而不安乎盖使之反求诸心以己度人而知其不可也
　　战于郎公叔禺人遇负杖入保者息曰使之虽病也任之虽重也君子不能为谋也士弗能死也不可我则既言矣与其邻重汪踦徃皆死焉鲁人欲勿殇重汪踦问于仲尼仲尼曰能执干戈以卫社稷虽欲勿殇也不亦可乎
　　集説曰战于郎鲁哀公十一年齐伐鲁也禺人昭公子公为也遇鲁人之避齐师将入保疲倦加其杖颈上两手掖之休息者保县邑小城禺人乃叹之曰徭役之烦虽不能堪也税敛之数虽过于厚也若上之人协心以御冦难犹可塞责也今卿大夫不能画谋防士不能捐身以死难岂人臣事君之道哉甚不可也我既出此言矣可不思践吾言乎于是与其邻之童子汪踦者皆徃鬭而死于敌鲁人以踦有成人之行欲以成人之防礼之而孔子善其权礼之当也
　　子路去鲁谓顔渊曰何以赠我曰吾闻之也去国则哭于墓而后行反其国不哭展墓而入
　　注曰无君事主于孝哭哀去也展省视之
　　谓子路曰何以处我子路曰吾闻之也过墓则式过祀则下
