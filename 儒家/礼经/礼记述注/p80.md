<!-- { "loadSidebar": true } -->
　　疏曰此赞明礼事之重治国之急　坡谓上言礼爲人君所操持以治世之器故遂以器喻之以见其即国之绳墨规矩君子所当审定而布之也
　　是故隆礼由礼谓之有方之士不隆礼不由礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也
　　呉氏曰上爲下之所敬让而居上者不危不危则安矣民知君之当敬让而爲民者不乱不乱则治矣熊氏曰隆礼崇以心也由礼行以身也敬则谨恪以收敛于内让则退逊以应接于外　坡谓隆礼由礼如木从绳而正者故谓之有方之士不隆礼由礼或径情或狡狯不可以常法律者谓之无方之民即奸诈也盖礼者敬让之道非可以僞爲者隆之由之故以奉宗庙以下其效无徃不善而君子所以正国使无奸诈者此也引夫子之言以证霸王有其器则成之意
　　故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也昏姻之礼所以明男女之别也夫礼禁乱之所由生犹坊止水之所自来也故以旧坊爲无所用而坏之者必有水败以旧礼爲无所用而去之者必有乱患
　　注曰壻曰昏妇曰姻　方氏曰君臣之乱生于无义故以朝觐之礼禁之诸侯之乱生于不和故以聘问之礼禁之臣子之乱生于无恩故以丧祭之礼禁之以至乡饮之施于长幼昏姻之施于男女其义亦若是而已　坡谓自此至末承上以奉宗庙以入朝廷以处室家以处乡里反覆推本见当隆之由之此节禁乱犹通上下言之下节教化则专责君子之当慎礼以爲正国之要也旧之义深矣子孙不念祖宗继体不念开创否则侮厥父母曰昔之人无闻知此周公之所大患也
　　故昏姻之礼废则夫妇之道苦而淫辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行恶而倍畔侵陵之败起矣故礼之教化也微其止邪也于未形使人日徙善远罪而不自知也是以先王隆之也易曰君子慎终差若豪厘缪以千里此之谓也
　　注曰苦谓不至不答之属　疏曰教化也微言礼之教人事微之时豫教化之　熊氏曰此之谓也言先王慎人之始即君子慎已之始之谓也

　　礼记述注卷二十一
<经部,礼类,礼记之属,礼记述注>
　　钦定四库全书
　　礼记述注卷二十二
　　安溪　李光坡　撰
　　哀公问第二十七
　　哀公问于孔子曰大礼何如君子之言礼何其尊也孔子曰丘也小人不足以知礼君曰否吾子言之也集说曰哀公鲁君名蒋大礼谓礼之大者何其尊言称扬之甚
　　孔子曰丘闻之民之所由生礼为大非礼无以节事天地之神也非礼无以辨君臣上下长幼之位也非礼无以别男女父子兄弟之亲昏姻防数之交也君子以此之为尊敬然
　　注曰君子以此之为尊敬然言君子以此故尊礼马氏曰节者事天地之神各以其位各以其时皆有礼以节之也
　　然后以其所能教百姓不废其防节
　　疏曰君子既知所生由礼故尊而学之学之既能廻持此能以教百姓也　熊氏曰天地君臣男女令行礼各有时则防不废行礼各有仪则节不废
　　有成事然后治其雕镂文章黼黻以嗣
　　注曰上事行于民有成功乃后续以治文饰以为尊卑之差　集说曰雕镂祭器之饰文章黻黻祭服之饰也
　　其顺之然后言其丧算备其鼎俎设其豕腊修其宗庙嵗时以敬祭祀以序宗族即安其居节丑其衣服卑其宫室车不雕几器不刻镂食不贰味以与民同利昔之君子之行礼者如此
　　注云言语也算数也即就也丑类也几附纒之也言君子既尊礼民以为顺乃后语以丧祭之礼就安其居处正以衣服教之节俭与之同利者上下俱足也疏曰算数也丧算丧纪节数也就安其居谓随其
　　风俗山川溪谷之异而安之不使山者居川渚者居中原是也节正也节丑衣服正其民衣服使得其类也衣服异宜器械异制是也卑其宫室不峻宇雕墙也几沂鄂也谓不雕镂使有沂鄂也与民同利者非惟教民如此而君亦不奢饰与百姓同其利润也
　　公曰今之君子胡莫之行也孔子曰今之君子好实无厌淫徳不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也
　　集说曰实货财也淫徳放荡之行也固如固获之固言取之力也尽谓竭其所有也午与迕同午其众违逆众心也求得当欲言不过求以称其私欲而已不以其所不问其理之所在也由前由古之道由后由今之道也　坡谓自货实无厌以下皆死亡之道也反而观之则民之由生断可识矣
　　孔子侍坐于哀公哀公曰敢问人道谁为大孔子愀然作色而对曰君之及此言也百姓之徳也固臣敢无辞而对人道政为大
　　集说曰愀然悚动之貌作色变色也百姓之徳犹言百姓之幸也敢无辞犹言岂敢无辞
　　公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从公曰敢问为政如之何孔子对曰夫妇别父子亲君臣严三者正则庶物从之矣
　　集说曰夫妇父子君臣三纲也庶物众事也
　　公曰寡人虽无似也愿闻所以行三言之道可得闻乎注曰无似犹言不肖
　　孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与
　　方氏曰夫妇有内外之位故曰别父子有慈孝之恩故曰亲君臣有上下之分故曰严易曰有夫妇然后有父子有父子然后有君臣故先后之序如此三者之正一以夫妇为之本故后言大昏为大也政在养人故古之为政爱人为大然而爱之无节则墨氏之兼爱矣安能无乱乎故曰所以治爱人礼为大礼止于敬而已故曰所以治礼敬为大礼以敬为主而大昏又为至焉故曰敬之至矣大昏为大大昏既为敬之至故虽天子诸侯之尊亦必冕而亲迎也已亲其人乃所以使人之亲已故曰亲之也者亲之也冕而亲迎本敬也必如是而后谓之亲之可见兴举是敬则为亲爱舍此敬则为遗弃亲爱也弗爱则无以相合而其情疏故不亲弗敬则无以相别而其情防故不正爱敬之道其始本于闺门之内及扩而充之其爱至于不敢恶于人其敬至于不敢慢于人而徳教加于百姓刑于四海故曰爱与敬其政之本与
　　公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎公曰寡人固不固焉得闻此言也寡人欲问不得其辞请少进
　　疏曰昏礼迎妇公羊说自天子至庶人皆亲迎左氏说天子至尊无敌故无亲迎之礼诸侯有故若疾病则使上卿迎上公临之　集说曰寡人固自言其固陋也不固焉得闻此言者言若不固陋则不以此为问安得闻此言乎请少进者幸孔子更畧有以进教我也　石梁王氏曰并言天地非止诸侯之礼也
　　孔子曰天地不合万物不生大昏万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与
　　注曰直犹正也正言谓出政教也政教有夫妇之礼焉昏义曰天子听外治后听内职　熊氏曰祖宗者魂气归天形魄归地是天地间之神明也大昏既成有夫妇以主宗庙之祭足以配享祖考之神明而消怨恫有夫妇以明男教女顺足以振诸臣之肃敬而杜陵夷由是三纲既正而庶物从之事之废坠可耻者足以振之而革故鼎新国之衰弱可耻者足以兴之而威内捍外凡此皆为政之事而始于昏礼然则昏礼其政之根本与
　　孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣集说曰敬吾身以及百姓之身敬吾子以及百姓之子敬吾妻以及百姓之妻忾犹至也大王爱民之君也尝言不以养人者害人故曰大王之道也　熊氏曰无不敬言妻子皆敬也三者百姓之象言身妻子百姓皆有是吾之妻子与身乃民间妻子与身之象也坡谓公子荆之母嬖哀公不用衅夏之言卒立为
　　夫人以荆为太子国人始恶之此事在二十四年孔子已殁矣或是子先觉其微而警之或时已嬖而子讥之皆不可考然可见其切中而哀公失国之所由圣人之因病发药信而有徴矣
　　公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣
　　集说曰在上者言虽过民犹以为辞辞者言之成文者也动虽过民犹以为则则者动之成法者也此所以君子之言动不敢有过俱无过则民不待命令之及而自知敬其上矣民皆敬上则君之身不为人所辱方谓之能敬身成其亲者不使亲名为人所毁也
　　公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也已孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身
　　疏曰不能爱人人则害之故不能保有其身避其祸害流移失业是不能安土身既失业不知已过所招乃更怨天是不能乐天也不能乐天不自知其罪将谓天之滥罚罪恶之事无所不为是不能成其身坡谓此申上身以及身三句盖能敬身则能爱人之身能爱人之身则愈可以成身以见成已成物非二道也
　　公曰敢问何谓成身孔子对曰不过乎物
　　应氏曰物者实然之理也性分之内万物皆备仁人孝子不过乎物者即其身之所履皆在义理之内而不过焉犹大学之止于仁止于孝也违则过之止则不过矣物有定理理有定体虽圣贤岂加毫末于此哉亦尽其当然而止耳
　　公曰敢问君子何贵乎天道也孔子对曰贵其不已如日月东西相从而不已也是天道也不闭其久是天道也无为而物成是天道也已成而明是天道也
　　注曰不闭其久通其政教不可以倦　集说曰日月相从不已继明照于四方也不闭其久穷则变变则通也无为而成不言而信不怒而威也已成而明为法于天下可传于后世也　熊氏曰贵谓不过也实理在我莫非天所赋子故曰天道哀公闻不过乎物之言乃知物为天道矣故又问君子何为而贵之夫子对以贵其至诚不息如日月以下皆推言不已之意
　　公曰寡人憃愚防烦子志之心也
　　注曰志读为识识知也防烦者言不能明理此事子之心所知也欲其要言使易行
　　孔子蹴然避席而对曰仁人不过乎物孝子不过乎物是故仁人之事亲也如事天事天如事亲是故孝子成身公曰寡人既闻此言也无如后罪何孔子对曰君之及此言也是臣之福也
