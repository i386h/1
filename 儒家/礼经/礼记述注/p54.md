<!-- { "loadSidebar": true } -->
　　集説曰男子重在首妇人重在要凡所重者有除无变故虽卒哭不受轻服直至小祥而男子除首绖妇人除要除此之谓除防者先重者也易服者谓先遭重丧后遭轻防而变易其服也轻谓男子要妇人首也此言先是斩衰虞而卒哭己变葛绖葛绖之大小如齐衰之麻绖今忽又遭齐衰之丧齐衰要首绖皆牡麻牡麻重于葛也服宜从重故男不变首女不变要以其所重也但以麻易男要女首而已故云易服者易轻者也若未虞卒哭则后防不能变
　　无事不辟庙门哭皆于其次
　　集説曰辟开也庙门殡宫之门也鬼神尚幽闇故有事则辟无事不辟也次倚庐也朝夕之哭与受吊之哭皆即门内之位若或昼或夜无时之哭则皆于倚庐也
　　复与书铭自天子达于士其辞一也男子称名妇人书姓与伯仲如不知姓则书氏
　　集説曰复招魂以复魄也书铭书死者名字于明旌也檀弓疏云士丧礼为铭各以其物士长三尺大夫五尺诸侯七尺天子九尺若不命之士以缁长半幅长一尺防末长终幅长二尺总长三尺周礼天子之复曰皋天子复诸侯则曰皋某甫复此言天子达于士其辞一者殷以上质不讳名故臣可以名君男子称名谓复与铭皆名之也妇人铭则书姓及伯仲此亦殷礼如周则必称夫人也姓如鲁姬齐姜也氏如孟孙三家之属殷无世系六世而婚故妇人有不知姓者周则不然有宗伯掌定系世百世婚姻不通故必知姓也
　　斩衰之葛与齐衰之麻同齐衰之葛与大功之麻同麻葛皆兼服之
　　集説曰上章言绖杀皆是五分去一此言斩衰既虞受服之葛首绖要带与齐衰初死之麻绖大小同齐衰变服之葛绖与大功初死之麻绖大小同麻葛皆兼服之者谓居重丧而遭轻丧服麻又服葛也上章言男子易要绖不易首绖故首仍重丧之葛要乃轻丧之麻也妇人卒哭后无变上下皆麻此言麻葛兼服者止谓男子耳
　　报葬者报虞三月而后卒哭
　　集説曰报读为赴急疾之义谓家贫或以他故不得待三月死而即葬者既疾葬亦疾虞虞以安神不可后也卒哭是夺于哀痛故不忍急犹待三月也
　　父母之丧偕先葬者不虞祔待后事其葬服斩衰集説曰父母之丧偕即曽子问并有丧言父母同时死也葬先轻而后重先葬葬母也不虞祔不为母设虞祭祔祭也葢葬母之明日即治父葬葬父毕虞祔然后为母虞祔故云待后事祭则先重而后轻也其葬母亦服斩衰者从重也以父未葬不敢变服也言其葬服斩衰则虞祔各以其服矣及练祥皆然卒事反服重
　　大夫降其庶子其孙不降其父
　　疏曰大夫为庶子不为大夫者服大功而防服条例云父之所不服子亦不敢服故大夫不服其妾而妾子为母大功也今嫌既降其子亦厌其孙故此明虽降其子不厌其孙庶子之子不降其父犹为三年也
　　大夫不主士之丧
　　集説曰谓士死无主后其亲属有为大夫者不得主其防尊故也
　　为慈母之父母无服
　　疏曰此慈母父虽命为母子而本非骨肉故子为其父母无服为恩所不及也
　　夫为人后者其妻为舅姑大功
　　注曰以不贰降　疏曰贺云此谓子出时已昏故此妇还服本舅姑大功若子出时未昏至所为后家方昏者不服本舅姑以妇本是路人来又恩义不相接今案夫为本生父母期故其妻降一等服大功是从夫而服不论识前舅姑与否假令夫之伯叔在他国而死其妇虽不识岂不从夫服也熊氏云恐贺义未尽善
　　士祔于大夫则易牲
　　集説曰祖为大夫孙为士孙死祔祖则用大夫牲士牲卑不可祭于尊者也如妾无妾祖姑可祔则易牲而祔于女君也若有士则当祔士故杂记云士不祔于大夫谓先祖兄弟有为士者当祔于士不得祔于大夫也
　　继父不同居也考必尝同居皆无主后同财而祭其祖祢为同居有主后者为异居
　　集説曰母再嫁而子不随往则此子与母之继夫犹路人也故自无服矣今此子无大功之亲随母以往其人亦无大功之亲故云同居皆无主后也于是以其货财为此子同筑宫庙使之祭祀其先如此则是继父同居其服期也异居有三一是昔同今异二是今虽同居却不同财三是继父自有子即为异居异居者服齐衰三月而已然上既云皆无主后为同居此云有主后者为异居则此子有子亦为异居也
　　哭朋友者于门外之右南面
　　疏曰门外寝门外也右西边也向南为主以对答吊賔
　　祔葬者不筮宅
　　集説曰宅谓茔圹也前人之葬已筮而吉故祔葬则不必再筮也
　　士大夫不得祔于诸侯祔于诸祖父之为士大夫者其妻祔于诸祖姑妾祔于妾祖姑亡则中一以上而祔祔必以其昭穆
　　集説曰公子公孙之为士为大夫者不得祔于先君之庙也诸祖父其祖为国君者之兄弟也诸祖姑诸祖父之妻也若祖为国君而无兄弟可祔亦祔宗族之疏不为诸侯者也上言士易牲而祔于大夫而大夫不得易牲而祔诸侯者诸侯之贵絶宗故大夫士不得亲之也妄祔于妾祖姑言妾死则祔于祖之妾也亡无也中间也若祖无妾则又间曽祖一位而祔髙祖之妾故云亡则中一以上而祔也所以间曽祖者以昭穆之次不同列祔必以昭穆也
　　诸侯不得祔于天子天子诸侯大夫可以祔于士集説曰卑孙不可祔于尊祖孙贵而不祔其祖之为士者是自尊而卑其祖不可也故可以祔于士
　　为母之君母母卒则不服
　　注曰母之君母外祖适母徒从也所从亡则已
　　宗子母在为妻禫
　　集説曰父在则适子为妻不杖不杖则不禫父没母存则杖且禫矣此宗子百世不迁者也恐疑于宗子之尊厌其妻故明言虽母在亦当为妻禫也然则非宗子其余适庶母在为妻并不禫矣
　　为慈母后者为庶母可也为祖庶母可也
　　疏曰传曰妾之无子者妾子之无母者父命为子母而子服此慈母三年此为慈母后之义也记者触类言之言妾子亦可为庶母后也为庶母后者谓妄经有子而子死者他妾多子则父命他妾之子为无子之妾立后与为慈母后同也祖庶母者己父之妾亦经有子子死今无也己命己之妾子后之故呼父妾为祖庶母亦服之三年如己母矣必知妄经有子者若无子则不得立后故也贺玚云虽有子道服于慈庶母三年而犹为己母不异异于后大宗而降本也
　　为父母妻长子禫
　　集説曰此言当禫之防有此四者然妻为夫亦禫又慈母之丧无父在亦禫记者畧耳
　　慈母与妾母不世祭也
　　集説曰不世祭者谓子祭之而孙不祭也上章言妾祔于妾祖姑者疏云妾无庙今乃云祔及髙祖当是为坛以祔之耳
　　丈夫冠而不为殇妇人笄而不为殇
　　注曰言成人也妇人许嫁而笄未许嫁与丈夫同坡谓此释仪礼自年十九以下为殇也古者二十而冠故曰冠则不谓殇也妇人十五而笄然则妇人分长中下之殇当自有年数特未有考耳未许嫁则未笄故注云与丈夫同言同以十九以下为殇也
　　为殇后者以其服服之
　　注曰言为后者据承之也殇无为人父之道以本亲之服服之　疏曰为殇后者谓大宗子在殇中而死族人为后大宗而不得后此殇者为子也既不后殇而宗不可絶今来为后殇者之人而以殇者父为父而依兄弟之服服此殇也注言据承之者既不与殇为子则不应云为后今言为后是据己承其处为言也云以本亲之服服之者依其班秩如本列也为人后者若子于无后之宗既为殇者父作子则应服以兄弟之服而云以本亲之服服者当在未后之前不复追服不责人以非时之恩故推此时本亲兄弟亡在未后之前者亦宜终其本服之日月唯为后之后如有母亡而犹在三年之内则宜接其余服不可以吉居凶若出三年则不追服矣　坡谓果已冠自是成人大宗重适之本自当立后为后者自当如子何须特着此礼且明言为殇后何以知其已冠抑万一宗子殇死大宗理不可絶来后者于此殇宜何服则难通矣不俟二十而冠惟左传鲁襄十二嵗晋悼为之冠或是诸侯之礼陈注未可为据且依注疏
　　乆而不葬者惟主丧者不除其余以麻终月数者除丧则已
　　集説曰主丧者不际谓子于父妻于夫孤孙于祖父母臣于君未葬不得除衰绖也麻终月数者期以下至缌之亲以主人未葬不得变葛故服麻以至月数足而除不待主人葬后之除也然其服犹必収蔵以俟送葬也　坡谓疏云前儒説主丧不除无为下流之义如父为长子三年服问曰君所主夫人妻太子适妇此皆主丧者皆不在不除之例葢无缘以卑之未葬而使尊者长服衰绖也
　　箭笄终丧三年齐衰三月与大功同者绳屦
　　集説曰前章言齐衰恶笄以终丧是女子为母也此言箭笄三年女子在室为父也箭篠也齐衰为尊大功为卑然三月者恩之轻九月者恩稍重故可以同用绳屦此制礼者浅深之宜也绳屦麻绳为屦也
　　练筮日筮尸视濯皆要绖杖绳屦有司告具而后去杖筮日筮尸有司告事毕而后杖拜送賔大祥吉服而筮尸
　　集説曰练小祥也筮日筮小祥之日也筮尸筮为尸之人也视濯视祭器之濯涤也小祥除首绖唯有要绖屦又变为绳麻将欲小祥则预着此小祥之服以临此三事所以然者三事悉是为祭祭欲吉故预服也不言衰与冠者亦同小祥矣有司谓执事者向者变服犹杖今执事者告三事办具将欲临事故孝子即去杖而致敬此三事者唯筮日筮尸有賔来今执事者告筮占之事毕则孝子复执杖以拜送于賔视濯无賔故不言至大祥时则吉服行事矣吉服朝服也不言筮日视濯与小祥同可知也大祥则并去绖杖绳屦故不云
　　庶子在父之室则为其母不禫
　　集説曰此言不命之士父子同室者若异宫则禫之
　　庶子不以杖即位
　　集説曰此言适庶俱有父母之防者适子得执杖进阼阶哭位庶子至中门外则去之矣
　　父不主庶子之丧则孙以杖即位可也
　　集説曰父主适子丧而有杖故适子之子不得以杖即位避祖之尊故然非厌之也今父既不主庶子之丧故庶子之子得以杖即位祖不厌孙孙得伸也父皆厌子故舅主适妇丧而适子不杖大夫不服贱妾故妾子亦以厌而降服以服其母祖虽尊贵不厌其孙故大夫降庶子而孙不降其父也
　　父在庶子为妻以杖即位可也
　　集説曰舅主适妇故适子不得杖舅不主庶妇故庶子为妻可以杖即位此以即位言者葢庶子厌于父母虽有杖不得持以即位故明言之也
　　诸侯吊于异国之臣则其君为主
　　集説曰君无吊外臣之礼若来在此国而适遇其卿大夫之防则吊之以主君之故耳故主君代其臣之子为主子不敢当主中庭北面哭不拜
　　诸侯吊必皮弁锡衰所吊虽已葬主人必免主人未丧服则君亦不锡衰
　　集説曰锡者治其布使之滑易也国君自吊其臣则素弁环绖锡衰吊异国臣则皮弁锡衰也凡免之节大功以上为重服自始死至葬卒哭后乃不复免小功以下为轻服自始死至殡殡后不复免至葬启殡之后而免以至卒哭如始死今人君来吊虽非服免之时必为之免以尊重人君故也主人必免谓大功以上小功以下则不然也礼既殡而成服此言未丧服谓未成服也
　　养有疾者不丧服遂以主其丧非养者入主人之丧则不易己之丧服养尊者必易服养卑者否
