<!-- { "loadSidebar": true } -->
　　集説曰隂不能固阳也午火之气所充也
　　行秋令则天时雨汁瓠不成国有大兵
　　注曰酉之气乗之也酉宿直昴毕毕好雨雨汁者水雪杂下也子宿直虚危虚危内有瓠　疏曰仲冬非瓠不成之时又非蝗虫为败之日是据来年
　　行春令则蝗虫为败
　　注曰当蛰者出卯之气乗之也
　　水泉咸竭
　　注曰大火为旱
　　民多疥疠
　　注曰疥疠之病孚甲之象
　　季冬之月日在婺女昏娄中旦氐中
　　注曰季冬者日月会于枵而斗建丑之辰也
　　其日壬癸其帝颛顼其神冥其虫介其音羽律中大吕其数六其味咸其臭朽其祀行祭先肾
　　集説曰大吕者蕤宾之所生三分益一律长八寸二百四十三分寸之百四
　　鴈北乡鹊始巢雉雊鸡乳
　　疏曰鴈早者则此月北向晚者二月鹊始巢此晚者若早则十一月雊雉鸣也
　　天子居堂右个乘路驾铁骊载旂衣黒衣服玉食黍与彘其器闳以奄
　　注曰堂右个北堂东偏也
　　命有司大难旁磔出土牛以送寒气
　　集説曰季春惟国家之难仲秋惟天子之难此则下及庶人又以隂气极盛故云大难也旁磔谓四方之门皆披磔其牲以攘除隂气不但如季春之九门磔攘而已此月之中日经虚危司命二星在虚北司禄二星在司命北司危二星在司禄北司中二星在司危北此四司者鬼官之长又坟四星在危东南坟墓四司之气能为厉鬼将来或为灾厉故难磔以攘除之出犹作也月建丑丑为牛土能制水故特作土牛以毕送寒气也
　　征鸟厉疾
　　注曰征鸟题肩也齐人谓之击征或名曰鹰　疏曰杀气盛极故鹰隼之属取鸟防疾严猛也
　　乃毕山川之祀及帝之大臣天之神祗
　　注曰帝之大臣句芒之属天之神祗司中司命风雨雨师　坡谓此三祀攷周礼各有其方因方而祀各有其时此言季冬乃毕祀则秦礼也毕偏举也
　　是月也命渔师始渔天子亲往乃尝鱼先荐寝庙集説曰猎而亲杀为奉祭也则渔而亲往亦为荐先
　　冰方盛水泽腹坚命取冰冰以入
　　注曰此月日在北陆冰坚厚之时也北陆谓虚也集説曰冰之初凝惟水而已至此则彻上下皆凝故云腹犹内也藏冰正在此时故命取冰冰入则隂事之终也
　　令告民出五种命农计耦耕事脩耒耜具田器
　　集説曰冰入之后大寒将退令典农之官告民出其所藏五谷之种计度耦耕之事耦谓二人相耦也楺木为耒斵木为耜今之耜以铁为之田器镃基之属凡治田所用者也此皆豫备东作之事阳事之始也
　　命乐师大合吹而罢
　　注曰岁将终与族人大饮作乐于太寝以缀恩也王居明堂礼季冬命国为酒以合三族　疏曰此用礼乐与族人最盛后年季冬乃复如此作乐以一年顿停故云罢
　　乃命四监收秩薪柴以共郊庙及百祀之薪燎
　　集説曰四监説见季夏秩常也谓有常数也大而可析者谓之薪小而束者谓之柴薪施炊衅柴以给燎
　　是月也日穷于次月穷于纪星囘于天数将几终岁且更始
　　集説曰日穷于次者去年季冬次枵至此穷尽还次枵也纪防也去年季冬月与日相防于枵至此穷尽还复防于枵也二十八宿随天而行毎日虽周天一匝而早晚不同至此月而复其故处与去年季冬早晚相似故云囘于天也几近也以去年季冬至今年季冬三百五十四日未满三百六十五十不为终终故云几于终也岁且更始者所谓终则有始也
　　专而农民毋有所使
　　集説曰而汝也在上者当专壹汝农之事毋得徭役使之也
　　天子乃与公卿大夫共饬国典论时令以待来岁之冝朱氏曰国典有常饬之以应来岁之变时令有序论之以防来岁之差岁次更始故事亦有异冝者　熊氏曰典礼乐刑政之类时令春夏宣泄秋冬闭藏之类
　　乃令大史次诸侯之列赋之牺牲以共皇天上帝社稷之飨
　　疏曰来岁方祭祀须牺牲诸侯同王南面专王之土故命太史书列之使之出牲以与王共事天地也
　　乃命同姓之邦共寝庙之刍豢
　　集説曰人本乎祖故祖庙之牲使同姓诸侯共之
　　命宰歴卿大夫至于庶民土田之数而赋牺牲以共山林名川之祀
　　疏曰宰小宰也歴亦次也卿大夫谓畿内有采地者庶民乡遂公邑之民受田者
　　凡在天下九州之民者无不咸献其力以共皇天上帝社稷寝庙山林名川之祀
　　注曰民非神之福不生虽有其邦国采地此赋要由民出　疏曰不云诸侯卿大夫独云民故郑云此也
　　季冬行秋令则白露蚤降介虫为妖四鄙入保
　　注曰戌之气乗之也九月初尚有白露月中乃为霜丑为鼈蟹　疏曰按隂阳式法丑鱼鼈蟹
　　行春令则胎夭多伤
　　注曰辰之气乗之也天少长也多伤者生气早至不充其性
　　国多固疾
　　注曰生不充性有久疾也
　　命之曰逆
　　集説曰以岁终而行岁始之令也
　　行夏令则水潦败国时雪不降冰冻消释
　　注曰未之气乗之也季夏大雨时行


　　礼记述注卷六
　　钦定四库全书
　　礼记述注卷七
　　安溪　李光坡　撰
　　曽子问第七
　　注曰曽子孔子弟子曽参也以其所问多明于礼故着姓名以显之
　　曽子问曰君薨而世子生如之何孔子曰卿大夫士从摄主北面于西阶南
　　注曰变于朝夕哭位也摄主上卿代君听国政　疏曰士丧礼朝夕内外哭位皆在东方
　　大祝裨冕执束帛升自西阶尽等不升堂命毋哭注曰裨冕者接神则祭服也　疏曰大祝裨冕明卿大夫士等皆衣衰服也裨冕者衣裨衣而冠冕郑注觐礼云裨之言埤也天子六服大裘为上其余为裨又云衮衣裨之上者则裨唯据衣也等级也
　　祝声三告曰某之子生敢告升奠币于殡东几上哭降众主人卿大夫士房中皆哭不踊尽一哀反位遂朝奠小宰升举币
　　注曰声噫歆警神也几筵于殡东明继体也众主人君之亲也房中妇人反位反朝夕哭位举举而下理之阶间　疏曰殡宫几筵为朝夕之奠常在不去今明世子是继体之贵故于常几筵之外别特设之
　　三日众主人卿大夫士如初位北面大宰大宗大祝皆裨冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出大宰命祝史以名徧告于五祀山川疏曰诸侯五日而殡殡而成服此三日而衰者防已在殡异于未殡也初位告生时也奉子以衰谓以衰衣而奉之升自西阶不忍从先王之阶于是宰宗人及祝亦升不言从者以子为主也祝立在子之西北而面当殡之东南故云殡东南隅也宰及宗人以次立于子之东皆北面告曰夫人某氏之子某从执事宰宗人等敢见称子某者子升堂之时大宰即位立名告殡矣告讫奉子者拜哭每踊三度为一节如此者三故云三者三也降东反位者堂上皆降自西阶反东在下者皆东反朝夕哭位踊袭衰杖成子礼也奠亦谓朝奠
　　曽子问曰如已葬而世子生则如之何孔子曰大宰大宗从大祝而告于祢三月乃名于祢以名徧告及社稷宗庙山川
　　疏曰祢父殡宫之主也既葬殡无尸柩惟有主在故告于主不云裨冕不云执帛未葬尚然葬后可知也三月乃见因见乃名王肃云前三日名之未葬当称子某故三日因名之此经既葬称子不称名故三月乃名也徧告亦命祝史前不云社稷宗庙此不云五祀相互
　　孔子曰诸侯适天子必告于祖奠于祢
　　注曰皆奠币以告之互文也
　　冕而出视朝
　　注曰听国事也　疏曰诸侯视朝用冠缁衣素裳今服冕者为朝天子天子于庙中受其礼故诸侯豫敬之以冕服视朝也
　　命祝史告于社稷宗庙山川
　　注曰临行又徧告宗庙孝敬之心也
　　乃命国家五官而后行
　　注曰五官五大夫典事者命者敕之以其职　疏曰不云命卿者或从君行或虽在国然总主羣吏不专一事且尊之
　　道而出
　　疏曰道而出者祖祭道神而后出行也委土为山或伏牲其上天子用犬诸侯用羊卿大夫以酒脯既行祭軷竟乘车轹之而遂行此城外之軷祭也其五祀行神则在宫内常祀在冬其位在庙门外西方軷坛厚二寸广五尺轮四尺以菩刍棘柏为神主其祭宫内行神之軷及城外祖祭之軷其制不殊崔氏云宫内之軷祭古之行神城外之軷祭山川与道路之神坛名山其神曰累
　　告者五日而徧过是非礼也
　　疏曰犹待徧告乃行也以五日为期近者就告逺者望告所以然者为先已告庙载主若久留不去则为非礼
　　凡告用牲币反亦如之
　　注曰牲当为制字之误也制币一丈八尺　疏曰知诸侯不用牲者约下文币帛皮圭以告故知之
　　诸侯相见必告于祢
　　坡谓祢上当有祖字
　　朝服而出视朝
　　疏曰诸侯朝服冠缁衣素裳熊氏云此朝服谓皮弁服以天子用以视朝故谓之朝服聘礼诸侯相聘皮弁服明相朝亦皮弁服此义为胜
　　命祝史告于五庙所过山川
　　注曰山川所不过则不告贬于适天子也
　　亦命国家五官道而出反必亲告于祖祢乃命祝史告至于前所告者而后听朝而入
　　注曰反必亲告祖祢同出入礼
　　曽子问曰并有防如之何何先何后孔子曰葬先轻而后重其奠也先重而后轻礼也自启及葬不奠行葬不哀次反葬奠而后辞于殡遂脩葬事其虞也先重而后轻礼也
　　集説曰曽子问同时有父母或祖父母之防先后之次如何孔子言葬则先母而后父奠则先父而后母自从也从启母殡之后及至葬柩欲出之前惟设母启殡之奠朝庙之奠及祖奠遣奠而已不于殡宫为父设奠故云自启及葬不奠谓不奠父也次者大门外之右平生待賔客之处柩至此则孝子悲哀柩车暂停今为父防在殡故行葬母之时孝子不得为母伸哀于所次之处故柩车不暂停也及葬母而反即于父殡设奠殡当为賔声之误也辞于賔谓告将葬启期賔出之后孝子遂脩营葬父之事也葬是夺情之事故先轻奠是奉养之事故先重也虞祭亦奠之类故亦先重虞当异日
　　孔子曰宗子虽七十无无主妇非宗子虽无主妇可也集説曰宗子领宗男于外宗妇领宗女于内礼不可缺故虽七十之年犹必再娶然此谓大宗之无子或子防者若有子有妇可传继者则七十可不娶矣
　　曽子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而埽即位而哭如冠者未至则废
　　集説曰冠者賔与赞礼之人也此人已及门而与主人揖让以入矣主人忽闻齐衰大功之丧何以处之夫子言若是大门内之丧则废而不行以冠礼行之于庙庙在大门之内吉防不可同处也若是大门外之丧丧在他处可以加冠但冠礼三加之后设醴以礼新冠之人今值防事止三加而止不醴之也初欲迎賔之时醴及馔具皆陈设今悉彻去又埽除冠之旧位使净洁更新乃即位而哭如賔与赞者未至即废也
　　如将冠子而未及期日而有齐衰大功小功之服则因防服而冠除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴父没而冠则已冠埽地而祭于祢已祭而见伯父叔父而后飨冠者
