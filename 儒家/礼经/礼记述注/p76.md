<!-- { "loadSidebar": true } -->
　　集说曰祭之日谓祭宗庙之日也父爲昭子爲穆直言穆者文不备穆答君言君牵牲之时子姓对君共牵也卿大夫佐币士奉刍以次序在牲之后故云序从也丽牲之碑在庙之中庭丽犹系也谓以牵牲之纼繋于碑之孔也袒衣示有事也将杀牲则先取耳旁毛以荐神毛以告全耳以主听欲神听之也以耳毛爲上故云尚耳也膟血也膋肠间脂也血以供荐而膋以供炙肝及焫萧也乃退谓荐毛血膟膋毕而暂退也祭有三节此一节竟故退爓祭祭汤中所爓之肉也祭腥祭生肉也爓腥之祭并当朝践之节礼终而退此皆敬心之极至也
　　郊之祭大报天而主日配以月夏后氏祭其闇殷人祭其阳周人致日以朝及闇
　　注曰主日者以其光明天之神可见者莫着焉闇昏时也阳谓日中时也朝日出时也以朝及闇谓终日有事　疏曰天无形体悬象着明不过日月故以日爲百神之主配之以月自日以下皆祭特言月者但月爲重以对日耳盖天帝独爲坛其日月及天神等共爲一坛故日得爲众神之主也　方氏曰祭日谓祭之日也
　　祭日于坛祭月于坎以别幽明以制上下祭日于东祭月于西以别外内以端其位日出于东月生于西阴阳长短终始相巡以致天下之和
　　疏曰此经据春分朝日秋分夕月　方氏曰坛髙而显坎深而隐一显一隐所以别阴阳之幽明一髙一深所以制阴阳之上下东动而出西静而入出则在外入则反内故东西所以别阴阳之外内东爲阳中西爲阴中中则得位故东西所以端阴阳之位别幽明之道然后能制上下之分别外内之所然后能端阴阳之位言之序如此且坛坎者人爲之形东西者天然之方出于人爲故言制出于天然也故言以端其位而已日出于东言其象出于天池之东也月生于西言其明生于轮郭之西也此又复明祭日月于东西之意也　熊氏曰月秉阴而明于夜日秉阳而明于昼有时昼长夜短有时夜长昼短是隂阳互有长短也此长短终而复始巡环无端故气行不乖以致天下百物皆化而和矣
　　天下之礼致反始也致鬼神也致和用也致义也致让也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有奇邪而不治者则微矣注曰因祭之义泛説礼也　疏曰和谓百姓和谐用谓财用丰足义谓防割得宜致物用以立民纪者民丰于物用则知荣辱礼节故可以立人纪也奇谓奇异邪谓邪恶皆据异行之人言用此五事爲治假令有异行不从治者亦当少也　熊氏曰致推极也万物本乎天人本乎祖报天尊祖是致反始之礼也有此礼则人皆知本之当厚矣齐明盛服以祭之制爲之极以尊之是致鬼神之礼也有此礼则人皆知鬼神之当尊矣
　　宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也
　　注曰气谓呼吸出入者也耳目之聪明爲魄　疏曰自此以至先王先公敬之至也明夫子答宰我以鬼神魂魄祭祀之礼又广明天子诸侯耕籍及公桑之事呼吸出入此气之体无性识也但有气则有识无气则无识则识从气生是生存之气者神之盛极也人之精灵谓之神魄体也若无耳目形体不得有聪明是形魄者鬼之盛极也　朱子曰鬼者阴之灵也神者阳之灵也　方氏曰魂气归于天形魄归于地故必合鬼与神然后足以爲教之至中庸曰使天下之人齐明盛服以承祭祀此皆教之至也
　　众生必死死必归土此之谓鬼骨肉毙于下阴爲野土其气发扬于上爲昭明焄蒿凄怆此百物之精也神之着也
　　注曰隂读爲依廕之廕　疏曰鬼归也此归土之形故谓之鬼也骨肉毙于下二句覆説归土之义也人生时形与气合共爲生死则形与气分其气之精魂发扬升上爲神灵光明也　朱子曰昭明乃光景之属焄蒿气之感触人者凄怆如汉书所谓神君至其风肃然之意又曰焄蒿是鬼神精气交感处
　　因物之精制爲之极明命鬼神以爲黔首则百众以畏万民以服
　　疏曰案史记秦命民曰黔首此记作在周末秦初故称黔首此孔子言非当秦世以爲黔首录记之人在后变改之耳　集说曰因其精灵之不可揜者制爲尊极之称而显然命之曰鬼神以爲天下之法则故民知所畏而无敢慢知所服而无敢违
　　圣人以是爲未足也筑爲宫室设爲宗祧以别亲疎远迩教民反古复始不忘其所由生也众之服自此故听且速也
　　熊氏曰明命鬼神圣人以爲未尽教之道也故筑宫室设宗祧以别亲疎之情逺近之世教民反古复始古犹昔也以子孙视祖考则祖考爲古昔子孙之气魄皆祖考之所传则祖考乃其始也凡此古始正吾身所由以生者教民如此直从身之原本提撕警觉至亲至切民心悦服由此也既悦服则听从之且甚速也
　　二端旣立报以二礼建设朝事燔燎羶芗见以萧光以报气也此教众反始也荐黍稷羞肝肺首心见间以侠甒加以郁鬯以报魄也教民相爱上下用情礼之至也注曰二端旣立谓气也魄也更有尊名云鬼神也二礼谓朝事与荐黍稷也朝事谓荐血腥时也荐黍稷所谓馈食也见及见间皆当爲覸字之误也燔燎羶芗覸以萧光取牲祭脂也光犹气也有虞氏祭首夏后氏祭心殷祭肝周祭肺覸以侠甒谓杂之两甒醴酒也报气以气报魄以实各首其类　疏曰朝事谓早朝祭事燔燎谓取膟膋燎于罏炭覸谓杂也谓燔膟膋兼爇萧蒿是杂以萧气羞肝肺首心者四代虽异物皆于荐黍稷之时兼此物祭也见间以侠甒者言祭黍稷之时杂以两甒醴酒加以郁鬯者言非但荐熟是报魄即祭初所以加郁鬯亦是报魄也以魄在地下郁鬯灌地虽是祭初亦是报魄不当荐熟之时故云加也教民相爱上下用情者馈熟之时皆以饮食实味徧于燕饮上恩逮下下受上赐也　熊氏曰报气以教众反始报魄以教民相爱幽明交通非礼之至乎
　　君子反古复始不忘其所由生也是以致其敬发其情竭力从事以报其亲不敢弗尽也是故昔者天子爲籍千亩冕而朱纮躬秉耒诸侯爲借百亩冕而青纮躬秉耒以事天地山川社稷先古以爲醴酪齐盛于是乎取之敬之至也
　　集说曰借借田也纮冠冕之繋所以爲固也先古先祖也于是乎取之言皆于此借田中取之也
　　古者天子诸侯必有养兽之官及嵗时齐戒沐浴而躬朝之犠牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君巡牲所以致力孝之至也
　　集说曰色纯曰犠体完曰牷牛羊豕曰牲周礼牧人掌牧六牲牛马羊豕犬鸡也然后养之谓在涤三月也　方氏曰召之则未卜故曰牛巡之则卜之矣故曰牲先王父天母地则以子道自处推而及于山川社稷亦由是也故事鬼神皆称孝焉论语曰致孝乎鬼神　熊氏曰躬朝兽官躬朝也设官养之而备其用故曰敬之至也君以视朝之服而巡之所以致其力也
　　古者天子诸侯必有公桑蚕室近川而爲之筑宫仞有三尺墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之
　　集说曰公桑公家之桑也蚕室养蚕之室也近川便于浴种也墙置于墙上也外闭戸扇在外而闭则向内也大昕之朝季春朔之旦也三宫在天子则谓三夫人在诸侯之夫人则立三宫半后之六宫也奉种浴于川者言蚕将生之时而又浴之初于仲春已浴之至此更浴之桑采桑也戾干也蚕恶湿故叶干乃以食也　方氏曰戾至也风至则干矣
　　岁旣单矣世妇卒蚕奉茧以示于君遂献茧于夫人夫人曰此所以爲君服与遂副袆而受之因少牢以礼之古之献茧者其率用此与
　　集说曰单尽也副之爲言覆也妇人首饰所以覆首者袆袆衣也礼之礼待献茧之妇人也　方氏曰三月之尽非嵗单之时然蚕成之时也自去嵗蚕成之后迄今嵗蚕成之时朞歳矣故谓之嵗单若孟夏称麦秋者亦此之意
　　及良日夫人缫三盆手遂布于三宫夫人世妇之吉者使缫遂朱绿之元黄之以爲黼黻文章服旣成君服以祀先王先公敬之至也
　　集说曰良日吉日也缫绎茧爲丝三盆手者置茧于盆中而以手三次淹之每淹则以手振出其绪故云三盆手也　方氏曰夫人之缫止于三盆犹天子之耕止于三推
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其颜色而不与争也望其容貌而众不生慢易焉故德煇动乎内而民莫不承听理发乎外而众莫不承顺故曰致礼乐之道而天下塞焉举而措之无难矣乐也者动于内者也礼也者动于外者也故礼主其减乐主其盈礼减而进以进爲文乐盈而反以反爲文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也
　　集说曰説见乐记
　　曾子曰孝有三大孝尊亲其次弗辱其下能养公明仪问于曾子曰夫子可以爲孝乎曾子曰是何言与是何言与君子之所谓孝者先意承志谕父母于道参直养者也安能爲孝乎
　　注曰公明仪曾子弟子　疏曰尊亲严父配天也先意谓父母将欲发意孝子则预知其意而爲之承志谓父母已有志已当奉承而行之谕父母于道者或在父母意先或在父母意后皆晓谕父母将归于正道也　熊氏曰谕开説晓譬也此亦是以善及亲而不辱其亲之事故君子难之　坡谓自此至乐正子春节明孝
　　曾子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及于亲敢不敬乎
　　集说曰承上文弗辱而言此五者皆足以辱亲故曰烖及于亲
　　亨孰羶芗尝而荐之非孝也养也
　　熊氏曰此言能养之孝也
　　君子之所谓孝也者国人称愿然曰幸哉有子如此所谓孝也已众之本教曰孝其行曰养养可能也敬爲难敬可能也安爲难安可能也卒爲难父母旣没慎行其身不遗父母恶名可谓能终矣仁者仁此者也礼者履此者也义者宜此者也信者信此者也强者强此者也乐自顺此生刑自反此作
　　集说曰愿犹羡也然犹而也众之本教曰孝言孝爲教众之本也其行曰养行犹用也言用之于奉养之间也敬即上敢不敬乎之敬也安爲难者谓非勉强矫拂之敬也卒爲难者谓不特终父母之身孝子亦自终其身也能终即说上文卒字仁者仁此者也以下凡七此字皆指孝而言也
　　曾子曰夫孝置之而塞乎天地溥之而横乎四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服此之谓也
　　疏曰施诸后世而无朝夕者谓施此孝道于后世而无一朝一夕之不行也　方氏曰置者直而立之溥者敷而散之施言其出无穷推言其进不已放与孟子放乎四海之放同凖言人以是爲凖　熊氏曰此言孝道之大而爲天下古今所共由也
　　曾子曰树木以时伐焉禽兽以时杀焉夫子曰断一树杀一兽不以其时非孝也
