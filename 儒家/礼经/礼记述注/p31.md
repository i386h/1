<!-- { "loadSidebar": true } -->
　　孔子曰非礼也古者男子外有傅内有慈母君命所使教子也何服之有
　　注曰言无服也此指为国君之子也大夫士之子为庶母慈巳者服小功父卒乃不服　疏曰国君之子尚不服庶母则国君不服可知也云父卒不服不服小功仍服缌耳　坡谓此慈母乃内则择于诸母使为子师为慈母为保母之慈母上注所云三年之慈母则是父特命使为母子者与此异也丧服传自明
　　昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服
　　注曰据国君也良善也昭公年三十乃丧齐归又无戚容是不少又安能不忍于慈母此非眧公明矣未知何公也　疏曰按家语云孝公有慈母良今云未知何公者郑不见家语故也
　　今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也
　　集説曰古者周以前也天子诸侯之庶子为天子诸侯者为其母缌春秋有以小君之礼服之者以子贵而伸也然必适小君没若适小君在则其母厌屈故练冠也此言练冠以燕居谓庶子之为王者为其母耳
　　曽子问曰诸侯旅见天子入门不得终礼废者几孔子曰四请问之曰大庙火日食后之丧雨霑服失容则废如诸侯皆在而日食则从天子救日各以其方色与其兵大庙火则从天子救火不以方色与兵
　　集説曰旅众也大庙始祖庙宗庙皆然主于始祖耳色衣之色也东方诸侯衣青南方诸侯衣赤余仿此东方用防南方矛西方弩北方楯中央鼔日食是隂侵阳故正五行之方色以厌胜之救火不闗此义也
　　曽子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废
　　集説曰大庙本国之大庙也夫人小君也
　　曽子问曰天子尝禘郊社五祀之祭簠簋既陈天子崩后之丧如之何孔子曰废
　　注曰既陈谓夙兴陈馔牲器时也　坡谓五祀或句芒等五官或户灶五者而祭法又言七祀其五与月令同惟多司命泰厉耳周则司命在神祀中而荀子曰郊则并百王于上而祭之则泰厉存焉是周惟有五祀而七祀或儒者广记异代非可武断也
　　曽子问曰当祭而日食大庙火其祭也如之何孔子曰接祭而已矣如牲至未杀则废
　　注曰接祭而已不迎尸也　疏曰迎尸有二一是祭初迎尸于奥而行灌毕而出迎牲于时迎尸于户外行朝践礼是一也后退而合亨又迎尸入坐于奥行馈孰礼是二也此云不迎尸者直朝践礼毕则止不更迎尸而入此谓宗庙之祭若郊社五祀祭初未迎尸之前已杀牲以其无灌故也则不迎尸乃得为祭初不迎尸也接防也防速也
　　天子崩未殡五祀之祭不行既殡而祭其祭也尸入三饭不侑酳不酢而已矣自启至于反哭五祀之祭不行已葬而祭祝毕献而已
　　注曰祝毕献而止郊社亦然惟尝禘宗庙俟告也疏曰赵商问自启至反哭祭不行郊社亦然何得有越绋而行事郑答越绋行事丧无事时谓未殡前是有事殡后未启前是无事得行祭礼又云郊社有常日自启至反哭自当辟之郊社尊故辟其日不使相妨五祀既卑若与启反哭日相逄则五祀辟其日也云俟吉者王制云丧三年不祭是也其在丧祭郊社之时其丧所朝夕仍奠　集説曰天子诸侯之祭礼亡先儒以大夫士祭礼推之士祭尸九饭大夫祭尸十一饭则知诸侯十三饭天子十五饭也五祀外神不可以巳私丧久废其祭若当祭之时而天子崩则止而不行俟殡讫乃祭然其礼则杀矣侑劝也尸入迎尸而入坐也三饭不侑者尸三饭告饱则止祝更不劝侑其食使满足当饭之数也酳食毕而以酒潄口也按特牲礼尸九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食今云酳不酢者无酢主人以下等事也此是言殡后祭五祀之礼又言自启殡往葬及葬毕反哭其间亦不祭五祀直待葬后乃祭其礼又不同葢葬后哀稍杀渐向吉故祝侑尸食至十五饭摄主酳尸尸饮卒爵而酢摄主摄主饮毕酌而献祝祝受而饮毕则止无献佐食以下之事故云祝毕献而已已止也
　　曽子问曰诸侯之祭社稷爼豆既陈闻天子崩后之丧君薨夫人之丧如之何孔子曰废自薨比至于殡自启至于反哭奉帅天子
　　集説曰比及也曾子所问如此孔子曰废又言自薨至殡自启至反哭皆帅循天子之礼者谓诸侯既殡而祭社稷或五祀者亦如天子殡后祭五祀之礼也其葬后而祭社稷五祀者亦如夫子葬后祭五祀之礼也
　　曽子问曰大夫之祭鼎爼既陈笾豆既设不得成礼废者几孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭
　　集説曰此言大夫宗庙之祭外丧在大门之外也三饭不侑酳不酢説见上章大功酢而已者大功服轻祭礼稍备尸三饭祝侑至十一饭之后主人酌酒酢尸尸酢主人即止也室中之事者凡尸在室之奥祝在室中北厢南面佐食在室中户西北面但主人主妇及賔献尸及祝佐食等三人毕则止也若平常之祭十一饭毕主人酳尸尸卒爵酢主人主人献祝及佐食毕次主妇献尸尸酢主妇主妇又献祝及佐食毕次賔长献尸尸得賔长献爵则止不举奠其爵于荐之左待致爵之后尸乃举爵今以丧服杀礼賔长献尸尸饮以酢賔賔又献祝及佐食而祭毕止士卑于大夫虽缌服亦不祭所祭于死者无服谓如妻之父母母之兄弟姊妹已虽有服而已所祭者与之无服则可祭也
　　曽子问曰三年之丧吊乎孔子曰三年之丧练不羣立不旅行
　　注曰为其苟语忘哀也
　　君子礼以饰情三年之丧而吊哭不亦虚乎
　　注曰为彼哀则不专于亲也为亲哀则是妄吊　疏曰凡行吉凶之礼必使内外相副用外之物以饰内情故冠冕文彩以饰至敬之情麄哀以饰哀痛之情所以三年问云哀服为至痛饰也
　　曽子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉于是乎有过时而弗除也君之丧服除而后殷祭礼也
　　集説曰君重亲轻以义断恩也若君服在身忽遭亲丧则不敢为亲制服又何除焉者谓成服为重始除服为轻末在始重之日尚不获伸况轻末之时而可行乎此所以虽过时而不除也殷祭盛祭也君服除乃得为亲行二祥之祭以伸孝心以其礼大故曰殷也假如此月除君服即次月行小祥之祭又次月行大祥之祭若亲丧小祥后方遭君丧则他时君服除后惟行大祥祭也然此皆谓适子主祭而居官者若庶子居官而行君服适子在家自依时行亲丧之礼他日庶子虽除君服无追祭矣
　　曽子问曰父母之丧弗除可乎孔子曰先王制礼过时弗举礼也非弗能勿除也患其过于制也故君子过时不祭礼也
　　集説曰曽子之意以为适子仕者除君服后犹得追祭二祥庶子仕者虽除君服不复追祭是终身不除父母之防矣可乎孔子言先王制礼各有时节过时不复追举礼也今不追除服者不是不能除也患其逾越圣人之制礼也且如四时之祭当春祭时或以事故阻废至夏则惟行夏时之祭不复追补春祭矣故过时不祭礼之常也惟禘祫大事则不然
　　曽子问曰君薨既殡而臣有父母之丧则如之何孔子曰归居于家有殷事则之君所朝夕否
　　注曰居家者因其哀后隆于父母殷事朔月月半荐新之奠也　疏曰若臣亲丧既殡而后有君丧则归君所父母有殷事则来家朝夕则恒在君处
　　曰君既启而臣有父母之丧则如之何孔子曰归哭而反送君
　　注曰言送君则既葬而归也归哭者服君服而归不敢私服也　疏曰以此言之父母之丧既启而有君丧则亦往哭于君所而反送父母父母葬毕而居君所注云既葬而归者不待君之虞祭也
　　曰君未殡而臣有父母之丧则如之何孔子曰归殡反于君所有殷事则归朝夕否大夫室老行事士则子孙行事
　　疏曰君未殡则君哀重而父母又丧是亲哀亦重然君为重故主意于君恒在君所卢氏云人君五日而殡故可以归殡父母而往殡君也若其临君殡之日归哭父母而来殡君则殡君讫乃还摈父母也以此言之臣有亲丧未殡而有君丧去君殡日虽逺祗得待殡君讫而还殡父母以君重故也
　　大夫内子有殷事亦之君所朝夕否
　　注曰谓夫之君既殡而有舅姑之丧者内子大夫适妻也妻为夫之君如妇为舅姑服齐衰　疏曰举此一条妇同于夫则君既启及君未殡而有舅姑之丧其礼悉同夫也
　　贱不诔贵防不诔长礼也
　　注曰诔累也累列生时行迹诔之以作諡諡当由尊者成　疏曰若使防贱者为之则名欲光扬在上之美有乖实事
　　唯天子称天以诔之
　　注曰以其无尊焉春秋公羊説以为读诔制諡于南郊若云受之于天然　疏曰为人臣子莫不欲褒大其君揜恶扬善故至南郊明不得欺天也
　　诸侯相诔非礼也
　　注曰礼当言诔于天子也天子乃使太史赐之諡
　　曽子问曰君出疆以三年之戒以椑从君薨其入如之何孔子曰共殡服则子麻弁绖疏衰菲杖入自阙升自西阶如小敛则子免而从柩入自门升自阼阶君大夫士一节也
　　集説曰曽子问国君以事出疆必为三年之戒备恐未得即反也于是以亲身之棺随行虑或死于外也若死于外则入之礼如何孔子言于时大敛之后主人从柩而归则其国有司豫供主人殡时所着之服以待之谓布深衣苴绖散带垂也其首服崔氏云小敛之前大夫士皆去冠小敛括发之后士则加素冠大夫加素弁此时主人从柩在路未忍成服惟着麻弁绖疏衰而藨屦苴杖也麻弁布弁也布弁之上加环绖也柩入之时毁殡宫门西边墙而入其处空缺故谓之阙非门阙之阙也升自西阶者以柩从外来有似賔客故就客阶而升也如小敛而归则子首不麻弁身不疏衰惟首着免布身着布深衣也入自门升自阼阶者以亲未在棺犹以事生之礼事之也凡君与大夫及士之卒于外者其礼皆一等无异制故云一节也
　　曽子问曰君之丧既引闻父母之丧如之何孔子曰遂既封而归不俟子
　　集説曰遂遂送君柩也既窆而归下棺即归也不俟子不待孝子返而已先返也
　　曽子问曰父母之丧既引及涂闻君薨如之何孔子曰遂既封改服而往
　　集説曰遂遂葬亲柩也既窆之后改服而往者杂记云非从柩与反哭无免于堩此时孝子首着免乃去免而括发徒跣布深衣扱衽而往不敢以私丧之服丧君也
　　曽子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事
