<!-- { "loadSidebar": true } -->
　　问爱与欲何别朱子曰爱是泛爱那物欲则有意于必得　态氏曰此即三千三百因人情而为之节文者以此治人是贯于义之中而兴利息患之要也坡谓此推明礼之所以治政而为君之大柄也
　　饮食男女人之大欲存焉死亡贫苦人之大恶存焉故欲恶者心之大端也
　　集説曰人心虽有七情縂而言之止是欲恶二者故曰大端　坡谓自始诸饮食以至于修火之利自夫妇有所以至于上神先祖其闻于夏时坤干二书者括之以饮食男女所谓天道在此人情在此而得失死生之理决矣自此至被色而生皆详知情之事
　　人藏其心不可测度也美恶皆在其心不见其色也欲一以穷之舍礼何以哉
　　疏曰礼所以知人心者有事于中心貌必见于外若七情美善则举动无不合礼七情违辟则动作皆失其法
　　故人者其天地之徳隂阳之交鬼神之防五行之秀气也
　　坡谓此推本情之得于天地鬼神也天地之徳以性言隂阳之交以精言鬼神之防以神言五行之秀气以气言也言神气在精后者所谓始化曰魄既生魄阳曰魂是也
　　故天秉阳垂日星地秉隂窍于山川播五行于四时和而后月生也是以三五而盈三五而阙
　　家元兄曰日星从天而属阳四时日星之所经也山川从地而属隂五行山川之所主也然五行之气实上播乎四时之间如雷风云雨霜露之感遇聚散无非山川所鬱五行之精地所载之神气然皆应天之时与之同流故天虽有春夏秋冬之四时而所以生化万物者亦不离乎风雨霜露而已夫五行播于四时是天地隂阳之和合也和合故月生焉隂精阳气防于太虗而成象生之谓也古今説者皆谓月在天日星之下而居地之上其去地也最近是月在天地之中而所以调和斟酌乎隂阳者故曰月以为量也其盈也三五以受阳之施其阙也三五以毓隂之孕坡谓上言人得四者之全此则贯而一之推明理
　　气交防生人生物之全体大用以见人得秀最灵之实也
　　五行之动迭相竭也五行四时十二月还相为本也集説曰动运也竭尽也终也本者始也五行之运于四时迭相终而还相始终则有始如环无端也冬终竭而春始来则春为夏之本春竭而夏来则夏又为秋之本巳往者为见在者所竭见在者为方来者所本五行四时十二月莫不皆然也　坡谓郑子太叔曰用其五行气为五味发为五色章为五声
　　五声六律十二管还相为宫也
　　集説曰五声宫啇角徴羽也六律阳声黄钟子太簇寅姑洗辰蕤宾午夷则申无射戍也隂声谓之六吕大吕丑应钟亥南吕酉林钟未仲吕已夹钟卯也律法也又云述也吕助也言助阳宣气也总而言之皆可称律故月令十二月皆称律也长短之数各有损益又有娶妻生子之例长短损益者如黄钟长九寸下生者三分去一故下生林钟长六寸也上生者三分益一如林钟长六寸上生太簇长八寸也上下之生五下六上盖自林钟未至应钟亥皆在子午以东故谓之下生自太吕丑至蕤宾午皆在子午以西故谓之上生子午皆属上生当云七上而云六上者以黄钟为诸律之首故不数也律娶妻而吕生子者如黄钟九以林钟六为妻太簇九以南吕六为妻隔八而生子则林钟生太簇夷则生夹钟之类也各依此推之可见还相为宫者宫为君主之义十二管更迭为主自黄钟始当其为宫五声皆备黄钟第一宫下生林钟为徴上生太簇为啇下生南吕为羽上生姑洗为角余仿此林钟第二宫太簇三南吕四姑洗五应钟六蕤宾七大吕八夷则九夹钟十无射十一仲吕十二也此非十二月之次序乃律吕相生之次序也
　　五味六和十二食还相为质也
　　集説曰酸苦辛咸加滑与甘是五味六和也十二月十二月之所食也还相为质者如春三月以酸为质夏三月以苦以质而六和皆相为用也
　　五色六章十二衣还相为质也
　　集説曰五色青赤黄白黒也并天为六章十二月之衣如月令春衣青夏衣朱之类还相为质谓画绘之事主其时之一色而余色间杂也　坡谓五行气之本也声于气最精味次之盖声臭皆有气无形也色则章矣故先五行次声次味次色也
　　故人者天地之心也五行之端也食味别声被色而生者也
　　疏曰王肃云人于天地之间如五藏之有心矣人乃生之最灵其心五藏之最圣也　邵子曰夫人也目善万物之色耳善万物之声鼻善万物之气口善万物之味灵于万物不亦冝乎　坡谓言心则万物不过天地之四支百骸耳言端则万物不过五行之支流余裔耳此明人全得天地之理以为性也有味物有声物有色物且食味而不能兼五味能声而不能别五声能色而不能被五色惟人也食五味别五声被五色与生俱生是全得天地之气以为形也惟食味别声被色而生此饮食男女所以为大欲而不可无以正之也
　　故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜以天地为本故物可举也以隂阳为端故情可睹也以四时为柄故事可劝也以日星为纪故事可列也月以为量故功有艺也鬼神以为徒故事可守也五行以为质故事可复也礼义以为器故事行有考也人情以为田故人以为奥也四灵以为畜故饮食有由也
　　注曰天地以至于五行其制作所取象也礼义人情其政治也四灵者其徴报也此则春秋始于元终于麟包之矣　坡谓此推明圣人参于天地并于鬼神以治政之详也以天地为本者顺帝则奉无私举者不遗一物也以隂阳为端者仁义时措温肃以类圣人之情灼然明信故可睹也此二者圣人内心之事也四时为柄日星为纪月以为量吕氏月令其事类也艺业也功之有就者鬼神以为徒即前章殽地以下诸事降命有常故事可守也五行以为质者即下用水火金木必时今嵗周而来嵗始故可复也考成也凡言事者皆脩十义讲信脩睦之事也人以为奥者治人情如治田不使邪僻害性则人皆有宿道向方之所如室之有奥也由用也饮食有由善哉礼始于饮食其效至于饮食有由盖四灵出世则鸟兽鱼鳖咸若以养生送死以事鬼神上帝皆可无憾成效之极何以加兹
　　何谓四灵麟鳯龟龙谓之四灵故龙以为畜故鱼鲔不淰鳯以为畜故鸟不獝麟以为畜故兽不狘龟以为畜故人情不失
　　集説曰鲔鱼之大者故特言之淰羣队惊散之貌獝惊飞也狘惊走也龟能前知人有所决以知可否故不失其情之正也
　　故先王秉蓍龟列祭祀瘗缯宣祝嘏辞説设制度故国有礼官有御事有职礼有序
　　疏曰上既言龟知人情故此言卜筮所造置之事秉蓍龟者有大事执蓍龟而问吉凶也自列祭祀至礼有序皆秉蓍龟事也列祭祀谓郊庙已下皆用卜筮也宣扬也祝嘏有旧辞更宣扬告神也　坡谓此申人情不失之意祭有升禋有瘗埋止言瘗缯疑有脱札设制度谓五礼制度有当设造宜加诸卜者故国有礼如卜立君卜大封之等官有御如卜师开龟菙氏共契之等其方卜也观事之大小则命龟贞龟各有其职其既卜也则君占体大夫占色之等各有其序也圣语周蜜骤而言四灵为疑其恍象也故举四物以明之言龟使人情不失为疑其过夸也故举先王以信之传所谓辞烦而不杀者正也朱子谓圣言盛水不漏者此也石梁王氏好作狂勃且云何所无龟夫周官尔雅龟有六属十等彼称在所皆龟是指何龟乎谩矣
　　故先王患礼之不达于下也
　　坡谓斯言要矣二帝三王之所以异于后世者达与不达而已盖制礼非难达而行之使下信其有常之为难使下信之已难而人君躬行于上使下则以自治事以自显之尤难此先王之患也
　　故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正
　　注曰此所以达礼于下也宗宗人也瞽乐人也侑四辅也　疏曰天子祭帝于郊以行臣礼是欲使严上之礼达于下天髙在上故云定天位祀社欲使报本之礼达于下也地出财故云列地利王在宗庙以子礼事尸是欲使仁义之教达于下也　坡谓山泽通气往来屈伸之最著者故以鬼神言之其实郊社诸祀皆是傧鬼神也事及时当行之事也上文因法无常而推其有常故先言殽以降命而后及圣人之治政此则详圣人本情作则之事而后及其达礼于下以示民有常也宗祝在庙八句则又申明人君立于无过之地以为达礼之本犹大程子所云命老成贤儒不必劳以职事俾日亲便座讲论道义又择天下贤俊使得陪侍法从朝夕延见开陈善道讲磨治体之意一也心无为以守至正者犹伊川程子云人主日间接贤士大夫之时多亲宦官宫妾之时少则心无非僻之干所谓无为也可以涵养气质而薰陶徳性所谓守至正也非谓防目端坐如释子入定然也
　　故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙山川五祀义之修而礼之藏也
　　疏曰前有山川兴作此不言者法则之事包之也集説曰承上文而言百神受职谓风雨节寒暑时而无咎徴也百货可极谓地不爱寳物无遗利也孝慈服谓天下皆知服行孝慈之道也正法则谓当行之礼各有分限无敢愆忘也圣人精意感格其效如此由此观之则郊社祖庙山川五祀皆义之修饬而礼之府藏也　坡谓圣人作则则政治矣此言天人和同则君安矣以尽上文治政安君之义
　　是故夫礼必本于大一分而为天地转而为隂阳变而为四时列而为鬼神其降曰命其官于天也
　　坡谓太一即太极也无加曰极无对曰一天地者其广大也隂阳者吉凶异道也四时者变而从宜也鬼神者郊社庙祀也崇卑曰分旋生曰转因时曰变昭著不揜曰列熊氏云分转变列皆本于太一可见先王之礼降下于人而谓之命令使人遵守者乃主宰于天也岂私意为之乎此礼之体也
　　夫礼必本于天动而之地列而之事变而从时恊于分艺其居人也曰养其行之以货力辞譲饮食冠昏防祭射御朝聘
　　坡谓此言人之用礼也夫天专言之则道本于天者根于天理也礼卑如地践履宜谨细故曰动而之地也列而之事者吉则列阳之事凶财列隂之事也变而从时如朝觐因时而举礿祀蒸尝随时而行者分艺分限常业也地利者社之分艺仁义者祖庙之分艺殽以降命即恊于分艺也居人曰养治之使生养遂也冠昏八者礼之宜然而行之必有货财之资筋力之强辞譲之节饮食之品皆非有养不可所谓物畜然后有礼也上文圣人以天地为本至五行为质此文承之反复申明以起礼义为人之大端以见礼义为器之至急也
　　故礼义也者人之大端也所以讲信修睦而固人肌肤之防筋骸之束也所以养生送死事鬼神之大端也所以达天道顺人情之大窦也故唯圣人为知礼之不可以已也故壊国防家亡人必先去其礼
　　集説曰肌肤之总防筋骨之聨束非不固也然无礼以维饬之则惰慢倾侧之容见矣故必礼以固之也养生送死事鬼神其事多端皆頼礼以行之故亦曰大端窦孔穴之可出入者由于礼义则通达不由礼义则窒塞故以窦譬之惟圣人知礼之闗系于身心幽明天人之切故以身体之为齐家治国之本彼败国之君防家之主亡身之夫皆以先去其礼之故也此所谓失之者死得之者生也
