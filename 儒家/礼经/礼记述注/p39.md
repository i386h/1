<!-- { "loadSidebar": true } -->
　　天子之豆二十有六
　　疏曰谓天子朔食也天子庶羞百二十品笾豆各六十今云二十六者説堂上数也
　　诸公十有六
　　疏曰上公也更相朝时堂上之豆数
　　诸侯十有二
　　疏曰侯伯子男也亦相朝时堂上之豆数
　　上大夫八下大夫六
　　疏曰皆谓主国食使臣堂上之豆数
　　诸侯七介七牢大夫五介五牢
　　集説曰介副也上介一人余为众介牢太牢也谓诸侯朝天子时天子以太牢之礼赐之周礼公九介九牢侯伯七子男五今言七举中以言之也大夫五介五牢者诸侯之大夫为君使而来各降其君二等此五介五牢谓侯伯之卿亦举中言之也
　　天子之席五重
　　疏曰熊氏云天子祫祭席五重禘则宜四重也时祭三重司几筵职是也受神酢席亦然大朝觐大享食封国命诸侯皆然
　　诸侯之席三重大夫再重
　　集説曰诸侯席三重者谓相朝时賔主皆然也三重则四席皇氏云谓蒲莞筵三上加缫席一再重则三席
　　天子崩七月而五重八翣诸侯五月而葬三重六翣大夫三月而葬再重四翣此以多为贵也
　　注曰以此差之上公四重　疏曰天子五重谓抗木与茵也致茵于椁下所以借棺茵者用浅色缁布夹为之将茅秀及香草着其中如今有絮缛也而缩二横三毎为一重　坡谓下棺之后先加折于圹上折犹屐也方凿连木为之盖如床缩者三横者五乃加抗席三覆之乃加抗木横三缩二此为一重如是者五则为五重疏谓抗木之上乃加抗席似少失故本仪礼原本正之
　　有以少为贵者天子无介祭天特牲
　　集説曰介所以佐賔天子以天下为家无为賔之义故无介也特独也
　　天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢
　　集説曰天子祭天惟用一牛若廵守而过诸侯之境则诸侯奉膳亦止一牛其尊君之礼亦如君之尊天也诸侯相朝享礼毕主君酌郁鬯之酒以献宾不用笾豆之荐者以其主于相接以芬芳之德不在殽味也大夫出使行聘享礼毕主国礼之酌以酒而又有脯醢之荐此见少者贵而多者贱也
　　天子一食诸侯再大夫士三食力无数
　　疏曰特牲有九饭少牢十一饭郑云诸侯十三饭天子十五饭此云一食再食与彼不同此据食毕更加饭告饱之数也　集説曰食餐也位尊者德盛其饱以德不在于食味故毎一餐輙告饱湏御食者劝侑乃又餐故云一食也诸侯则再餐而告饱大夫士则三餐而告饱皆待劝侑则再食食力自食其力之人农工商贾庶人之属也无德不仕无禄代耕礼不下庻人故无食数饱即自止也
　　大路繁缨一就次路繁缨七就
　　集説曰殷世尚质其祭天所乘之车木质而已无别雕饰谓之大路繁马腹带也缨鞅也在马膺前染丝而织以为罽五色一匝曰就就犹成也繁与缨皆以此罽为之车朴素故马亦少饰也大路之下有先路次路次路殷之第三路也供卑杂之用故就数多郊特牲云次路五就此葢误为七就
　　圭璋特
　　集説曰圭璋形制见考工记诸侯朝王以圭朝后则执璋玉之贵者不以他物俪之故谓之特言独用之也周礼小行人掌合六币圭以马二王后享王者璋以皮二王后享后者然皮与马皆不升堂惟圭璋特升于堂亦特之义也
　　琥璜爵
　　集説曰琥为虎之形璜则半环之形也此二玉下于圭璋不可专逹故附爵乃通葢天子享诸侯及诸侯自相享至酬酒时则以币将送酬爵又有琥璜之玉以将币故云琥璜爵也
　　鬼神之祭单席
　　集説曰鬼神异于人不假多重以为温暖也
　　诸侯视朝大夫特士旅之此以少为贵也
　　集説曰君视朝之时于大夫则特揖之谓每人一揖也旅众也士卑无问人数多少君一揖而已
　　有以大为贵者宫室之量器皿之度棺椁之厚丘封之大此以大为贵也
　　有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也
　　注曰爵一升觚二升觯三升角四升散五升　疏曰特牲云主人献尸用角佐食洗散以献尸是尊者小卑者大按天子诸侯及大夫皆献尸以爵无贱者献以散之文礼文散亡不具也特牲主人献尸用角者下大夫也特牲少牢礼尸入举奠觯是尊者举觯特牲主人受尸酢受角饮者是卑者举角此是士礼耳天子诸侯祭礼亡五献子男之享礼也凡王享臣及其自相享行礼献数各随其命子男五命故知五献是子男列尊之法门外缶者缶尊名盛酒在门外壶亦尊也盛酒在门内君尊子男之尊也子男用瓦甒为尊不云内外则陈之在堂人君靣尊而专惠也其壶缶但饮诸臣小尊近君大尊在门是以小为贵壶大一石瓦甒五斗缶又大于壶
　　有以高为贵者天子之堂九尺诸侯七尺大夫五尺士三尺天子诸侯台门此以高为贵也
　　集説曰九尺以下之数皆谓堂上高于堂下也考工记堂崇三尺是殷制此周制耳台门见前章
　　有以下为贵者至敬不坛扫地而祭天子诸侯之尊废禁大夫士棜禁此以下为贵也
　　集説曰封土为坛初则燔柴于太坛燔柴讫于坛下扫地而设正祭至敬无文也禁与棜皆承酒樽之器木为之禁长四尺广二尺四寸通局足高三寸漆赤中画青云气菱苕华为饰刻其足为褰帷之形棜长四尺广二尺四寸深五寸无足亦画青云气菱苕华为饰也棜是轝名禁者因为酒戒也天子诸侯之尊废禁者废去其禁而不用也大夫士棜禁者谓大夫用棜士用禁也棜一名斯禁见乡饮酒礼
　　礼有以文为贵者天子龙衮诸侯黼大夫黻士衣纁裳天子之冕朱绿藻十有二旒诸侯九上大夫七下大夫五士三此以文为贵也
　　疏曰诸侯虽九章七章以下其中有黼也孤絺冕而下其中有黻故特举黼黻而言耳诗采菽云衮及黼是特言黼终南云黻衣绣裳是特言黻也　集説曰龙衮画龙于衮衣也白与黒谓之黼黼如斧形刺之于裳黒与青谓之黻其状两巳相背亦刺于裳也纁赤色冕祭服之冠也上下纁前后有旒前低一寸二分以其畧俛而谓之冕冕同而服异一衮冕二鷩冕三毳冕四絺冕五冕各以服之异而名之耳冕之制虽同而旒有多少朱绿藻者以朱绿二色之丝为绳也以此绳贯玉而垂于冕以为旒周用五采此言朱绿或是前代之制十有二旒者天子之冕前后各十二旒毎旒十二玉玉之色以朱白苍黄为次自上而下徧则又从朱起衮冕十二旒鷩冕九旒毳冕七旒絺冕五旒冕三旒此数虽不同然皆每旒十二玉缫玉五采也此皆周时天子之制诸侯九上大夫七下大夫五士三此亦非周制周家旒数随命数
　　有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也集説曰敬之至者不以文为美如祭天而服黒羔裘亦是尚质素之意折旋揖譲之礼容所以施于外賔见父之族党自当以质素为礼不为容也大圭天子所搢者长三尺不琢不为镌刻文理也大羮大古之羮也肉汁无盐梅之和后王存古礼故设之亦尚酒之意大路殷祭天之车朴素无饰以蒲越为席牺尊刻为牺牛之形读为娑音者谓画为鳯羽婆娑然也此尊以麤疏之布为覆鼏椫白木之有文理者杓沃盥之具也
　　孔子曰礼不可不省也礼不同不丰不杀此之谓也葢言称也
　　集説曰引孔子语证上诸事也省察也不同谓或高下大小文素之异而各有当然之则丰则逾杀则不及惟称之为善
　　礼之以多为贵者以其外心者也德发扬诩万物大理物博如此则得不以多为贵乎故君子乐其发也注曰诩犹普也徧也　坡谓以多为贵者皆是设仪辨等备物尽文之事以其用心于物故曰外也发扬其德则所理者大普徧万物则及物者博自天子至大夫士德厚者备礼德薄者降杀则得不以多为贵乎乐其发者德之厚薄其发也不揜故也此君子或施德者或观德者皆是
　　礼之以少为贵者以其内心也德产之致也精微观天下之物无可以称其德者如此则得不以少为贵乎是故君子愼其独也
　　疏曰产生也致密也言德生于万物深密惟精惟微无所遗忘者也　坡谓以少为贵者皆是事神敬上尽诚致朴之事以其用心于内故曰内也天地生物王公育民其生生之德绵密周致无所于杂而精不见其迹而微盖无一物不在所爱之中矣则天下有何物可以称其德而报之得不以少为贵乎愼其独者诚其意也此君子或制礼者或行礼者皆是
　　古之圣人内之为尊外之为乐少之为贵多之为美是故先王之制礼也不可多也不可寡也惟其称也集説曰尊如中庸尊德性之尊防敬奉持之意也尊其在内之诚敬故少物亦足以为贵乐其在外之仪物必多物乃可以为美宜少者不可多宜多者不可寡或称其内或称其外也　坡谓自礼有以多为贵者至此推説高下大小文素得理合宜所当然之事与其所以然之故以尽义理为文之意而忠信为质隐然自见于言中矣
　　是故君子大牢而祭谓之礼匹士大牢而祭谓之攘疏曰此一节説礼即湏称中则得礼僣则盗窃君子谓大夫以上大夫常祭少牢遣奠及卒哭祔用大牢故谓之礼士常祭特豚遣奠卒哭祔用少牢若用大牢则是盗窃然不直言士而言匹士者士贱不得特使为介乃行故谓匹也
　　管仲镂簋朱纮山节藻棁君子以为滥矣
　　集説曰管仲齐大夫镂簋谓刻而饰之大夫刻为龟耳诸侯饰以象天子饰以玉纮冕之系以组为之自颔下屈而上属于两旁之笄垂余为缨天子朱诸侯青大夫士缁山节刻山于柱头之斗拱也藻水草也藻棁画藻于棁上之短柱也此天子庙饰注云滥亦盗窃也疏云奢而犯礼是不称之人也
　　晏平仲祀其先人豚肩不揜豆澣衣濯冠以朝君子以为隘矣
　　集説曰晏平仲亦齐大夫大夫祭用少牢不合用豚周人贵肩肩在爼不在豆此但喻其极小谓并豚两肩亦不足以揜豆故假豆言之耳上言先王制礼不丰不杀此举管晏行礼之失以为戒管仲丰而不称晏子杀而不称者也
　　是故君子之行礼也不可不愼也众之纪也纪散而众乱
　　注曰言二大夫皆非也纪丝缕之数有纪
　　孔子曰我战则克祭则受福葢得其道矣
　　注曰我我知礼者也　疏曰此孔子述知礼之人自称战克祭受福之事而解之非孔子自我也得道者不多不少随而称当也祗为二大夫之不称也
　　君子曰祭祀不祈
　　注曰祈求也祭祀不为求福也诗云自求多福福由巳耳　疏曰赵商问周礼设六祈祷禳而祭无不祈敢问礼记何义也郑答云祭祀常礼以序孝敬之心当专一其志而巳祷祈有为言之主于求福岂礼之常也　坡谓注言至矣恐人因祭则受福之言必误为福可以祭求者故以此正之下文不麾蚤五者皆是有祈而然故君子不为也
　　不麾蚤不乐葆大不善嘉事牲不及肥大荐不美多品注曰麾之言快也祭有时不以先之为快也齐人所善曰麾不乐葆大谓器币也葆之言褒也嘉事之祭礼宜告见于先祖耳不善之而祭　疏曰嘉事冠昏也郊牛茧栗宗庙角握社稷尺各有所宜不必湏并及肥大也荐祭品味宜有其定不以多为美
　　孔子曰臧文仲安知礼夏父弗綦逆祀而弗止也集説曰臧文仲鲁大夫臧孙辰鲁闵公僖公俱庄公子闵适而少僖庶而大庄死而立闵为君僖时为臣闵死乃立僖为君僖死子文公立二年八月祫祭大庙夏父弗綦为宗伯典礼以闵置僖下是臣居君上逆乱尊卑不可之大者时人以文仲为知礼孔子以其为大夫而不能止逆祀之失岂得为知礼乎
