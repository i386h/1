<!-- { "loadSidebar": true } -->
　　疏曰礼孙死祔祖今此明若祖丧虽未二祥而孙死则孙亦得用是祔礼祔于祖也然王父虽祔未练无庙孙得祔于祖其孙就王父所祔祖庙之中而祔祭王父马
　　有殡闻外丧哭之他室入奠卒奠出改服即位如始即位之礼
　　集説曰有殡谓父母丧未塟也外丧兄弟之丧在逺者也哭不于殡宫而于他室明非哭殡也入奠者哭之明日之朝着已本丧之服入奠殡宫奠毕而出乃脱已本丧服着新死者未成服之服而即昨日他室所哭之位如始即位之礼者谓今日之即哭位如昨日始闻丧而即位之礼也
　　大夫士将与祭于公既视濯而父母死则犹是与祭也次于异宫既祭释服出公门外哭而归其他如奔丧之礼如未视濯则使人告告者反而后哭
　　集説曰视濯监视噐用之涤濯也祭日前既视濯之后而遭父母死犹是与祭者犹是在吉礼之中不得不与祭但居次于异宫耳以吉防不可同处也如未视濯而父母死则使人告于君俟告者反而后父母也
　　如诸父昆弟姑姊妹之丧则既宿则与祭卒事出公门释服而后归其他如奔丧之礼如同宫则次于异宫集説曰既宿谓祭前三日将致祭之时既受宿戒必与公家之祭以期以下之丧服轻故也如同宫则次于异宫者谓此死者是已同宫之人则既宿之后出次异宫亦以吉防不可同处也
　　曾子问曰卿大夫将为尸于公受宿矣而有齐衰内丧则如之何孔子曰出舎乎公宫以待事礼也孔子曰尸弁冕而出卿大夫士皆下之尸必式必有前驱
　　注曰尸重受宿则不得哭内丧同宫也　疏曰之公宫以待君之祭事不在已之异宫耳
　　父母之丧将祭而昆弟死既殡而祭如同宫则虽臣妾塟而后祭
　　注曰将祭谓练祥也言若同宫则是昆弟异宫也古者昆弟异居同财有东宫有西宫有南宫有北宫有父母之丧当在殡宫而在异宫者疾病或归者　疏曰父母之丧兄弟悉应同在殡宫以其疾病或有归者故得异宫而死
　　祭主人之升降散等执事者亦散等虽虞祔亦然集説曰散栗也等阶也吉祭则渉级聚足丧祭则栗阶二祥之祭吉礼宜渉级聚足而栗阶者以有兄弟之丧故畧威仪也燕礼云栗阶不过二等盖始升犹聚足连歩至二等则左右足各一发而升堂也虽虞祔亦然者谓主人至昆弟虞祔时而行父母祥祭则与执事者亦皆散等也
　　自诸侯逹诸士小祥之祭主人之酢也哜之众賔兄弟则皆啐之大祥主人啐之众賔兄弟皆饮之可也疏曰必知非受尸酢者以士虞礼主人主妇献尸受酢皆卒爵虞祭比小祥为重尚卒爵今小祥祭主人受尸酢何得唯哜之而已故知受賔酢也　集説曰至齿为哜入口为啐主人之酢哜之谓正祭之后主人献賔长宾长酢主人主人受酢则哜之也众宾兄弟啐之谓祭末受献之时则啐之也
　　凢侍祭丧者告賔祭荐而不食
　　集説曰侍祭丧谓相丧祭礼之人也荐谓脯醢也相礼者但告宾祭此脯醢而已宾不食之也若吉祭宾祭毕则食之此亦谓练祥之祭主人献宾賔受献主人设荐时也虞祔无献賔之礼
　　子贡问丧子曰敬为上哀次之瘠为下顔色称其情戚容称其服
　　集説曰问丧问居父母之丧也附于身附于棺者皆欲其必诚必慎故曰敬为上子游言丧致乎哀而止先儒谓而止二字防有过于髙逺而简畧细防之此言哀次之可见矣毁瘠不形不胜丧乃比于不慈不孝故曰瘠为下也齐斩之服固有重轻称其情称其服则中于礼矣
　　请问兄弟之丧子曰兄弟之丧则存乎书防矣
　　集説曰存乎书防者言依礼经所载而行之非若父母之丧哀容体状之不可名言而经不能备言也
　　君子不夺人之丧亦不可夺丧也
　　疏曰不夺人丧恕也不夺已丧孝也　集説曰君子不夺废他人居丧之情而君子居丧之情亦不可为他事所夺废要使各得尽其礼耳
　　孔子曰少连大连善居丧三日不怠三月不觧期悲哀三年忧东夷之子也
　　集説曰少连见论语三日亲始死时也不怠谓哀痛之切虽不食而能自力以致其礼也三月亲丧在殡时也觧与懈同倦也或读如本字谓寝不脱绖带也忧谓忧戚憔悴
　　三年之丧言而不语对而不问庐垩室之中不与人坐焉在垩室之中非时见乎母也不入门
　　注曰言言已事也为人説为语在垩室之中以时事见乎母乃后入门则居庐时不入门
　　疏衰皆居垩室不庐庐严者也
　　集説曰疏衰齐衰也齐衰有三年者有期者有三月者凢丧次斩衰居倚庐齐衰居垩室大功有帷帐小功缌麻有牀第庐严者谓倚庐乃哀敬严肃之所服轻者不得居
　　妻视叔父母姑姊妹视兄弟长中下殇视成人
　　注曰视犹比也所比者哀容居处也　疏曰妻居庐而杖抑之视叔父母姑姊妹出适服轻进之视兄弟长中下殇服轻上从本亲视其成人也
　　亲丧外除兄弟之丧内除
　　注曰外除日月已竟而哀未忘内除日月未竟而哀己杀
　　视君之母与君之妻比之兄弟发诸顔色者亦不饮食也
　　集説曰君母君妻小君也服轻哀之比兄弟之丧然于酒肴之珍醇可以发见顔色者亦不饮之食之也
　　免丧之外行于道路见似目瞿闻名心瞿吊死而问疾顔色戚容必有以异于人也如此而后可以服三年之丧其余则直道而行之是也
　　注曰恻隐之心能如是则其余齐衰以下直道而行尽自得也似谓容貌似其父母也名与亲同　疏曰父在为母虽期年亦从上三年之内也
　　祥主人之除也于夕为期朝服祥因其故服
　　疏曰祥祭之时主人除服之莭于夕为期谓于祥祭前夕预告明日祭期也朝服谓主人着朝服缁衣素裳其冠则缟冠也祥因其故服者谓明旦祥祭时主人因着其前夕故朝服也案上记端衰丧车无等则祥后并禫服尊卑上下无别皆服此缁衣素裳也又曰从祥至吉凢服有六祥祭朝服缟冠一也祥讫素缟麻衣二也禫祭冠黄裳三也禫讫朝服綅冠四也逾月吉祭冠朝服五也既祭端而居六也陆氏曰綅息亷反黒经白纬曰綅　集説曰祥大祥也
　　子游曰既祥虽不当缟者必缟然后反服
　　注曰谓有以丧事赙赠来者虽不及时犹变服服祥祭之服以受之重其礼也其于此时始吊者则卫将军文子之为之是矣反服反素缟麻衣也　疏曰若其由未来今始吊者虽禫祭除丧后有练冠而受吊则文子之子是也明此是先己来今重至故着缟冠轻于练冠也此谓禫祭之前故知反服素缟麻衣也
　　当袒大夫至虽当踊絶踊而拜之反改成踊乃袭于士既事成踊袭而后拜之不改成踊
　　疏曰此明士有丧大夫及士来吊之礼士有丧当袒之时而大夫来吊盖敛竟时也虽当主人踊时必絶止其踊而出拜此大夫反还也改更也拜竟而反还先位更为踊而始成踊尊大夫之来新其事也乃袭者踊毕乃袭初袒之衣也于士既事成踊袭者既犹毕也若当主人有大小敛诸事而士来吊则主人毕事而成踊踊毕而袭袭毕乃拜之拜之而止不更为之成踊也
　　上大夫之虞也少牢卒哭成事附皆大牢下大夫之虞也犆牲卒哭成事附皆少牢
　　集説曰卒哭谓之成事成告事也附祔庙也
　　祝称卜塟虞子孙曰哀夫曰乃兄弟曰某卜塟其兄弟曰伯子某
　　集説曰初虞即塟之日故并言塟虞子卜塟父则祝辞云哀子某卜塟其父某甫孙则云哀孙某卜塟其祖某甫夫则云乃某卜塟其妻某氏乃者助语之辞妻卑故尔若弟为兄则云某卜塟兄伯子某兄为弟则云某卜塟其弟某
　　古者贵贱皆杖叔孙武叔朝见轮人以其杖关毂而輠轮者于是有爵而后杖也
　　集説曰轮人作车轮之人也关穿也輠廽也谓以其衰服之杖穿于车毂中而廽转其轮鄙亵甚矣自后无爵者不得杖此记庻人废礼之由也
　　凿巾以饭公羊贾为之也
　　集説曰饭含也大夫以上贵使賔为其亲含恐尸为賔所憎秽故以巾覆尸面而当口处凿穿之令含玉得以入口士贱不得使賔子自含无憎秽之心故不以巾覆面公羊贾士也而凿以饭是憎秽其亲矣此记士失礼之所由也
　　冒者何也所以掩形也自袭以至小敛不设冒则形是以袭而后设冒也
　　疏曰袭则设冒至小敛之前则以衣缌覆于冒上皇氏云大敛脱冒未之闻也　集説曰冒説见王制袭沐浴后以衣衣尸也则形者言尸虽已着衣若不设冒则尸象形见为人所恶是以袭而设冒也后字衍
　　或问于曾子曰夫既遣而包其余犹既食而裹其余与君子既食则裹其余乎曾子曰吾子不见大飨乎夫大飨既飨巻三牲之爼归于賔馆父母而賔客之所以为哀也子不见大飨乎
　　集説曰设遣奠讫即以牲体之余包裹而置之遣车以纳于圹中或人疑此礼谓如君子食于他人家食毕而又包其余以归岂不伤廉乎曽子告以大飨之礼毕卷爼内三牲之肉送归賔之馆中犹此意耳父母家之主今死将塟而孝子以賔客之礼待之此所以悲哀之至也重言以喻之
　　非为人丧问与赐与
　　集説曰此上有阙文言非为其有丧而问遗之欤赐予之欤问敌者之礼赐尊上之命
　　三年之丧以其丧拜非三年之丧以吉拜
　　集説曰拜问拜赐拜賔皆拜也丧拜稽颡而后拜也吉拜拜而后稽颡也今案檀弓郑注以拜而后稽颡为殷之丧拜稽颡而后拜为周之丧拜疏云郑知此者以孔子所论每以二代对言故云三年之丧吾从其至者但殷之丧拜自斩衰至缌麻皆拜而后稽颡以其质故也周制则杖期以上皆先稽颡而后拜不杖期以下乃作殷之丧拜此章疏义与檀弓疏互看乃得其祥
　　三年之丧如或遗之酒肉则受之必三辞主人衰绖而受之如君命则不敢辞受而荐之丧者不遗人人遗之虽酒肉受也从父昆弟以下既卒哭遗人可也
　　集説曰丧大记云既塟君食之则食之大夫父之友食之则食之此云衰绖而受虽受而不食也荐之者尊君之赐丧者不遗人以哀戚中不当行礼于人也卒哭可以遗人服轻哀杀故也
　　县子曰三年之丧如斩期之丧如剡
　　集説曰剡削也此言哀痛浅深之殊
　　三年之丧虽功衰不吊自诸侯逹诸士如有服而将往哭之则服其服而往
　　疏曰小祥后衰与大功同故曰功衰衰虽外轻而痛犹内重故不得吊人也如有五服之亲丧而往哭不着已之功衰而依彼亲之莭以服之也不吊与往二者贵贱皆同之皇氏云此文虽在功衰之下而实通初丧也假令初丧而有五属亲死则亦蹔服五服之服而往彼哭也诸侯絶期不应有诸亲始死服当是敌体及所不臣者谓始封君不臣诸父昆弟也
　　期之丧十一月而练十三月而祥十五月而禫练则吊注曰此谓父在为母也为母功衰可以吊人者以父在故轻于出也然则凢齐衰十一月皆可以出矣疏曰母练父在而得出则其余丧虽无父亦得出也母既可矣诸父灼然　坡案自期之丧至而禫十八字旧在三年之丧上
　　既塟大功吊哭而退不聼事焉
　　集説曰既塟大功者言已有大功之丧已塟也吊哭而退谓往吊他丧则吊哭既毕即退去不得与主人袭敛等事期丧练吊即亦然也
　　期之丧未塟吊于乡人哭而退不聼事焉功衰吊待事不执事
　　集説曰仪礼丧服传姑姊妹适人无主者侄与兄弟为之齐衰不杖期此言期之丧正谓此也虽未塟亦可出吊乡人之丧但哭而退不聼事也此丧既塟受以大功之衰谓之功衰此后吊于人可以待主人袭敛等事但不亲自执其事耳
　　小功缌执事不与于礼
