<!-- { "loadSidebar": true } -->
　　君卷冕立于阼夫人副袆立于东房夫人荐豆执校执醴授之执镫尸酢夫人执柄夫人受尸执足夫妇相授受不相袭处酢必易爵明夫妇之别也
　　疏曰校谓豆之中央直者镫谓豆下跗夫人荐豆之时此执醴之人以豆授夫人则执镫夫人受之乃执校也柄者爵爲雀形以尾爲柄也夫妇相授受谓交相致爵之时袭因也其执之物不相因故处
　　凡爲俎者以骨爲主骨有贵贱殷人贵髀周人贵肩凡前贵于后俎者所以明祭之必有惠也是故贵者取贵骨贱者取贱骨贵者不重贱者不虚示均也惠均则政行政行则事成事成则功立功之所以立者不可不知也俎者所以明惠之必均也善爲政者如此故曰见政事之均焉
　　注曰凡前贵于后谓脊胁臂臑之属　疏曰殷质贵髀之厚贱肩之薄周文贵肩之显贱髀之隐前贵于后据周言之
　　凡赐爵昭爲一穆爲一昭与昭齿穆与穆齿凡羣有司皆以齿此之谓长幼有序
　　注曰昭穆犹特牲少牢之礼众兄弟也羣有司犹众宾下及执事者君赐之爵谓若酬之　疏曰爵酒爵也此旅酬时赐助祭者酒众兄弟子孙等在昭列者则爲一色在穆列者自爲一色各自相旅尊者在前卑者在后若同班列则长者在前少者在后是昭与昭齿穆与穆齿也
　　夫祭有煇胞翟阍者惠下之道也唯有德之君爲能行此明足以见之仁足以与之畀之爲言与也能以其余其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊旣祭之末而不忘至贱而以其余畀之是故明君在上则竟内之民无冻馁者矣此之谓上下之际
　　注曰明足以见之见此卑者也仁足以与之与此卑者也煇周礼作韗谓韗磔皮革之官也翟谓教羽舞者也古者不使刑人守门谓夏殷时　疏曰周礼墨者使守门故知谓夏殷时际接也至尊与贱者其道接也　坡谓十者之序首设几筵然后迎尸故第二第三次之尸入则献而献卿大夫士宾兄弟命爵出禄皆九献中礼故第四第五第六次之既献而后夫妇致爵故第七次之凡受献则荐俎设于其位故第八次之祭毕旅酬故第九次之自上及下皆有荐脀肉羞故广言至贱以见惠之均爲第十此下宜接以夫祭有馂至故曰祭者教之本也已五节疑错简
　　凡祭有四时春祭曰礿夏祭曰禘秋祭曰尝冬祭曰烝注曰谓夏殷时礼也　坡谓自此至何以爲民父母矣四节当在夫祭有三重节下
　　礿禘阳义也尝烝隂义也禘者阳之盛也尝者隂之盛也故曰莫重于禘尝
　　注曰夏者尊卑着而秋万物成　疏曰隂功成就故爲隂盛
　　古者于禘也发爵赐服顺阳义也于尝也出田邑发秋政顺阴义也故记曰尝之日发公室示赏也草艾则墨未发秋政则民弗敢草也
　　注曰言爵命属阳国地属隂发公室出赏物也草艾谓艾取草也秋草木成可芟艾给爨亨时则始行小刑也　疏曰出田邑之时亦有物也故觐礼秋时赐侯氏车马及箧服　方氏曰墨五刑之轻者左氏言赏以春夏刑以秋冬而此言尝之日发公室者盖赏虽以春夏爲主而亦未始不用刑月令孟夏防薄刑决小罪是也刑虽以秋冬爲主亦未始不行赏此所言是也
　　故曰禘尝之义大矣治国之本也不可不知也明其义者君也能其事者臣也不明其义君人不全不能其事爲臣不全夫义者所以济志也诸德之发也是故其德盛者其志厚其志厚者其义章其义章者其祭也敬祭敬则竟内之子孙莫敢不敬矣是故君子之祭也必身亲涖之有故则使人可也虽使人也君不失其义者君明其义故也其德薄者其志轻疑于其义而求祭使之必敬也弗可得已祭而不敬何以爲民父母矣
　　注曰济成也竟内之子孙万人爲子孙　疏曰志厚念亲志意深厚也疑于其义谓志意既轻疑惑于祭祀之义不能尽心致敬也　集说曰中庸言明乎郊社之礼禘尝之义治国如视诸掌济志成其所欲爲也发德显其所当爲也　方氏曰大宗伯若王不与祭祀则摄位先儒谓王有故代之行其祭事正谓是矣　熊氏曰诸德仁孝之德也不失其义谓顺时以举祭也
　　夫鼎有铭铭者自名也自名以称扬其先祖之美而明着之后世者也爲先祖者莫不有美焉莫不有恶焉铭之义称美而不称恶此孝子孝孙之心也唯贤者能之注曰铭谓书之刻之以识事者也自名谓称扬其先祖之德着已名于下　方氏曰称则称之以言扬则扬其所爲明则使之显而不晦着则使之见而不隐
　　铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也
　　注曰烈业也王功曰勲事功曰劳酌之祭器言斟酌其美传着于钟鼎也身比焉谓自著名于下也顺也自著名以称扬先祖之德孝顺之行也教也所以教后世　疏曰论谓论説譔则譔录祀其先祖者预君祫祭也礼功臣既得铭鼎则得预君大祫也比次也熊氏曰在心爲德在事爲善自树爲功烈事上爲
　　勲劳庆赏岀于上声名出于人
　　夫铭者壹称而上下皆得焉耳矣是故君子之观于铭也既美其所称又美其所爲爲之者眀足以见之仁足以与之知足以利之可谓贤矣贤而勿伐可谓恭矣疏曰上谓光扬先祖下谓成已顺行所称谓先祖也所爲谓己身也　坡谓见之者见先祖之善也与之者与先祖以传名也利之者称美而不诬则不害先祖之实行矣
　　故卫孔悝之鼎铭曰六月丁亥公假于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射
　　集说曰孔悝卫大夫周六月夏四月也公卫庄公蒯瞆也假至也至庙禘祭也因祭而赐之铭盖德悝之立已故褒显其先世也异姓大夫而年幼故称叔舅庄叔悝七世祖孔达也成公爲晋所伐而奔楚故云随难于汉阳汉楚之川也后虽反国又以杀弟叔武晋人执之归于京师置诸深室故云即宫于宗周也射厌也
　　啓右献公献公乃命成叔纂乃祖服
　　疏曰案左传无孔达之事献公反国亦非成叔之功集说曰献公成公之曾孙名衎启开右助也鲁襄
　　十四年卫孙文子甯惠子逐卫侯卫侯奔齐言庄叔余功流于后世能右助献公使之亦得反国也成叔庄叔之孙烝鉏也其时成叔事献公故公命其纂继尔祖旧所服行之事也
　　乃考文叔兴旧耆欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服应氏曰嗜欲者心志之所存言其先世之忠皆以爱君忧国爲嗜欲文叔孔圉慕尚而能兴起之也作率奋起而倡率之也庆卿也古卿庆同音字亦同用故庆云亦言卿云
　　悝拜稽首曰对扬以辟之勤大命施于烝彛鼎此衞孔悝之鼎铭也
　　集说曰对扬至彜鼎十三字止作一句读言对答扬举用吾君殷勤之大命施勒于烝祭之彜尊及鼎也
　　古之君子论譔其先祖之美而明着之后世者也以比其身以重其国家如此
　　注曰如庄公命孔悝之爲也庄公孔悝虽无令德以终其事于礼是行之非
　　子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也
　　坡谓无美而称之知不足以利之也有善不知明不足以见之也知而不传仁不足以与之也
　　昔者周公旦有勲劳于天下周公旣没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于令不废所以明周公之德而又以重其国也
　　注曰言此者王室所铭若周公之功朱干赤盾戚斧也此大武之舞所执也佾犹列也大夏禹乐文舞也执羽籥文武之舞皆八列互言之耳康犹褒大也疏曰此因上説鼎铭明先祖之善故此明周公之勲子孙纂之特重于余国亦光扬之事注云互文者以大夏言舞数则大武亦当有之大武言舞器则大夏亦有故云互
　　经解第二十六
　　疏曰郑云名曰经解者以其记六艺政教之得失也
　　孔子曰入其国其教可知也
　　注曰观其风俗则知其所以教
　　其爲人也温柔敦厚诗教也疏通知远书教也广博易良乐教也絜静精微易教也恭俭庄敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱
　　熊氏曰温柔不刚躁也敦厚不浮薄也疏通豁达也知逺明久逺之事也广博量宏也易良情和也失愚淳厚者未必深察情僞也失诬通达者未必笃确诚实也失奢寛厚者未必严立绳简也失贼索隐害道也失烦循规蹈矩则泛滥于仪文而亡其体也　坡谓絜静不专著一事精微不遗一理也朱子言易如镜相似是也失烦如居敬而不行简者属合也合其辞而不异则无别意一有异则意须别比次也次其事而相类则无他义一不类则义有他故程子曰不可事事各求异义但一字有异或上下文异则义须别此属辞比事之真解而治春秋之要道也乱者其辞其事非必有异而此错综其义例则乱也见学春秋者多坐此曰此言人也非言经也曰经如是人学之则立言制行亦如是何以异哉
　　其爲人也温柔敦厚而不愚则深于诗者也疏通知逺而不诬则深于书者也广博易良而不奢则深于乐者也絜静精微而不贼则深于易者也恭俭庄敬而不烦则深于礼者也属辞比事而不乱则深于春秋者也疏曰此一经言以诗化民虽用敦厚能以义节之使民虽敦厚不至于愚则是在上深达于诗之理能以诗教民也以下诸经放此　坡谓夫子之言止此盖记者欲言礼之可以正国而先引夫子枚论六经之教以冠篇首如考工记开章统言六职以起百工之事文法正与此同
　　天子者与天地参故德配天地兼利万物与日月竝明明照四海而不遗微小其在朝廷则道仁圣礼义之序燕处则听雅颂之音行步则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也
　　注曰道犹言也环佩佩环佩玉也所以爲行节也鸾和皆铃也所以爲车行节也韩诗内传曰鸾在衡和在轼前升车则马动马动则鸾鸣鸾鸣则和应　熊氏曰天子德配天地明并日月所以然者以养之有素耳故在朝廷则讲议仁圣礼义之次序燕处则听雅颂之音心中斯须不和不乐则鄙诈入故行步有环佩以节之升车有鸾和以和之外貌斯须不庄不敬则慢易入故居处有礼进退有度夫自朝廷以至进退则无余地自仁圣以至礼度则无余功所养之密如此由是用人行政无不善而百官宜万事序矣坡谓此节言王者以礼自治自此以至终篇皆记
　　者之言也
　　发号出令而民说谓之和上下相亲谓之仁民不求其所欲而得之谓之信除去天地之害谓之义义与信和与仁霸王之器也有治民之意而无其器则不成疏曰若击壤歌耕田而食凿井而饮帝有何力是不求其所欲也天不言而四时行是信若四时故云谓之信也天地害者水旱疫疠之等及天地之内有恶事害人皆是　坡谓此节言以礼治世古者天子而下则有二伯方牧霸王之器犹言天子诸侯治世之法耳乃以爲王霸竝言非夫子之言宋元末儒不求意义而轻摘妄骂何处来也
　　礼之于正国也犹衡之于轻重也绳墨之于曲直也规矩之于方圜也故衡诚悬不可欺以轻重绳墨诚陈不可欺以曲直规矩诚设不可欺以方圜君子审礼不可诬以奸诈
