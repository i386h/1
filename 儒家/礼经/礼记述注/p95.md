<!-- { "loadSidebar": true } -->
　　注曰驺虞采苹采蘩今诗篇名貍首逸下云曽孙侯氏是也乐官备者谓驺虞曰壹发五豝喻得贤者多也于嗟乎驺虞叹仁人也乐会时者谓貍首曰小大莫处御于君所乐循法者谓采苹曰于以采苹南涧之滨循涧以采苹喻循法度以成君事也乐不失职者谓采蘩曰被之童童夙夜在公　疏曰射人云驺虞九节貍首七节采苹采蘩皆五节五节歌五终四节四拾其一节先以听也若然则九节者五节先以听七节者三节先以听皆以四节应乗矢拾发也
　　是故古者天子以射选诸侯卿大夫士射者男子之事也因而餙之以礼乐也故事之尽礼乐而可数为以立德行者莫若射故圣王务焉
　　注曰选士者先攷德行乃后决之于射男子生而有射事长学礼乐以饰之　疏曰诸侯虽继世而立卿大夫有功乃升非专以射而选也但旣为诸侯卿大夫又考其德行更以射辨其材艺之髙下非谓直以射选补始用之也射者男子之事谓生有悬弧之义也
　　是故古者天子之制诸侯歳献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地故曰射者射为诸侯也是以诸侯君臣尽志于射以习礼乐夫君臣习礼乐而以流亡者未之有也
　　注曰嵗献献国事之书及计偕物也三嵗而贡士旧説大国三人次国二人小国一人　疏曰注以经贡士系嵗献之下恐每嵗贡士故云三嵗也知三嵗者书传云古者诸侯之于天子也三年一贡士一适谓之好德再适谓之贤贤三适谓之有功一不适谓之过再不适谓之傲三不适谓之诬
　　故诗曰曽孙侯氏四正具举大夫君子凡以庻士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也
　　注曰此曽孙之诗诸侯之射节也四正正爵四行也四行者献宾献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉　疏曰曽孙侯氏者此侯出于王是王之曽孙也若左传曽孙蒯聩之类大射礼献大夫之后乃后工入乐作而后射若燕射则説屦升堂坐之后乃射矣故燕礼説屦升堂献士毕若射则大射正为司射如乡射之礼是也
　　孔子射于矍相之圃盖观者如堵墙射至于司马使子路执弓矢出延射曰贲军之将亡国之大夫与为人后者不入其余皆入盖去者半入者半
　　集説曰矍相地名如堵墙言围绕而观者众也乡饮之礼将旅酬使相者一人为司正至将射则转司正为司马故云射至于司马也延进也誓众选贤而进其来观欲射之人也贲与偾同覆败也亡国亡其君之国也与为人后言人有死而无子者则宗族旣为之立后矣此人复求为之后也贲军之将无勇亡国之臣不忠求为人后者忘亲而贪利此三等人皆在所当弃故不使之入其余则皆可与之进也
　　又使公罔之裘序防扬觯而语公罔之裘扬觯而语曰幼壮孝弟耆耋好礼不从流俗修身以俟死者不在此位也盖去者半处者半
　　集説曰公罔姓裘名之语助也序姓防名也扬举也射毕又使主人之赞者二人举觯于宾与大夫仪礼云古者于旅也语故裘举觯曰幼壮而尽孝弟之道老耄而守好礼之心不与流俗同其頺靡而守死善道者不言今此众人之中有此上诸行否若有当在此宾位也于是先时之入者又半去矣
　　序防又扬觯而语曰好学不倦好礼不变旄期称道不乱者不在此位也盖防有存者
　　疏曰观者旣多庭中不容故子路出延之入乃比耦以初门外未入未有宾主之礼故誓恶者令其不入射事旣了众宾皆在宾位主人以礼接之不复斥言其恶故此但简其善公罔简而尚疏序防简而转详旄期之老不是能射得云在位者此极老之人本来观礼虽不能射与在射中故知旅酬之时其人犹在也　集説曰八十九十曰旄百年曰期年虽高而言道无所违误故云称道不乱也防有存者盖去者多而留者寡矣　坡谓此记似未敢信夫如堵墙则多人矣子路所延尚在常情之中若公罔之裘所言则贤者以上矣尚有四分之一乎然犹曰得于生质成于风俗时或有之至序防所云则资学皆纯几于大贤矣尚防有存乎无乃夸与
　　射之为言者绎也或曰舍也绎者各绎已之志也故心平体正持弓矢审固持弓矢审固则射中矣故曰为人父者以为父鹄为人子者以为子鹄为人君者以为君鹄为人臣者以为臣鹄故射者各射己之鹄故天子之大射谓之射侯射侯者射为诸侯也射中则得为诸侯射不中则不得为诸侯
　　注曰大射将祭择士之射也以为某鹄者将射还视侯中之时意曰此鹄乃为某之鹄吾中之则成人不中之则不成人也得为诸侯谓有庆也不得为诸侯谓有让也　疏曰大射则皮侯宾射正侯燕射兽侯惟大射有鹄此据大射而知各射己之鹄者谓众射之人虽共射一鹄各射己之所主之鹄也皮侯者郑注司裘云侯者其所射也以虎熊豹麋之皮餙其侧又方制其皮以为凖谓之鹄着于侯中鹄者取名于鳱鹄鳱鹄小鸟而难中是以中之为隽　集説曰绎己之志者各寻其理之所在也射己之鹄者各中其道之当然也舍止也道之所止如君止于仁父止于慈之类
　　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也
　　注曰泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地　疏曰前经明诸侯贡士之制故赏罚所贡之君此经论人君将祭择士赏罚其士之身泽所在无文盖于寛闲之处近水泽而为之也泽不射侯但试武而已故司弓矢云泽其射椹质之弓矢郑注云树椹以为射正射甲与椹试弓习武也进爵绌地者进则爵轻于地故先进爵而后益以地也退则地轻于爵故先削地而后绌爵也
　　故男子生桑弧蓬矢六以射天地四方天地四方者男子之所有事也故必先有志于其所有事然后敢用谷也饭食之谓也
　　集説曰宇宙内事皆已分内事此男子之志也人臣所以先画职事而后敢食君禄者正以始主之时先射天地四方而后使其母食之也故曰饭食之谓也饭食食子也
　　射者仁之道也射求正诸己已正而后发发而不中则不怨胜已者反求诣己而已矣
　　集説曰为仁由已射之中否亦由巳非他人所能与也故不怨胜已者而惟反求诸其身
　　孔子曰君子无所争必也射乎揖让而升下而饮其争也君子
　　朱子曰揖让而升者大射之礼耦进三揖而后升堂也下而饮谓射毕揖降以俟众耦皆降胜者乃揖不胜者升取觯立饮也言君子防逊不与人争惟于射而后有争然其争也雍容揖逊乃如此则其争也君子而非若小人之争矣
　　孔子曰射者何以射何以听循声而发发而不失正鹄者其唯肾者乎若夫不肖之人则彼将安能以中诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也
　　集説曰郊特牲孔于曰射之以乐也何以听何以射谓射者何以能不失射之容节而又能听乐之音节乎何以能听乐之音节而使射之容与乐之节相应乎言其难而羙之也循声而发谓射者依循乐声而发矢也画布曰正栖皮曰鹄贤者持弓矢审固故能中的不肖者不能也诗小雅宾之初筵发犹射也爵谓罚酒之爵中则免于罚故云求中以辞爵也酒所以养老病今求免于爵者以已非老者病者不敢当其养礼耳此让道也
　　燕义第四十七
　　疏曰郑云名燕义者以记君与臣燕饮之礼上下相报之义案仪礼目録云诸侯无事若卿大夫有勤劳之功与羣臣燕饮以乐之
　　古者周天子之官有庻子官庻子官职诸侯卿大夫士之庻子之卒掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存防卒使之修德学道春合诸学秋合诸射以考其艺而进退之
　　疏曰此篇皆明燕饮之义但燕饮之礼有庻子官故方説燕礼之初先陈庻子之事此云诸侯卿大夫士之庻子是其适子也庻众也以其适子众多故縂谓之庻子非适子庻弟而称庻子也必知适子者以其云倅是副贰于父之言　集説曰庻子即夏官诸子职也下大夫二人掌其戒令以下皆周礼文卒读为倅副贰也此官专主诸侯以下众庻之子副倅于父之事戒令谓任之征役也教治谓修德学道也别其等者分别其贵贱也此属皆未命以父之爵为上下也正其位者朝廷之位尚爵学校之位尚齿也大事谓大祭祀大防纪大宾客大燕享之类也唯所用之唯太子之所役使也百人为卒五人为伍有司统领卒伍者也司马弗征者以其统属于太子故司马不得而征役之也凡国之政事非上文所言大事也防卒倅之未仕者也此既小事乃民庻所为不使国子之未仕者为之盖欲存之使修德学道以成其材也故春则合聚之于大学秋则合聚之于射宫考艺而为之进退焉　坡谓周礼诸子乃下大夫王朝之庻子也仪礼燕礼献之在士举旅之下与内小臣等侯国之庻子也此记引诸子职文而下云士举旅行酬而后献庻子并不参详王朝侯国之异即注疏亦畧焉案司冦朝大夫每国有庻子都则每都有庻子在府史之下疏云是官长所自除辟者意此燕礼庻子即指此等庻子也职掌同于诸子而品秩则异学者详之
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也
　　集説曰尔与迩同南乡尔卿句絶大夫皆少进句絶少进稍前也定位者定诸臣之位也适读为敌自此以下皆记者举仪礼正文而释其义也
　　设宾主饮酒之礼也使宰夫为献主臣莫敢与君亢礼也不以公卿为宾而以大夫为宾为疑也明嫌之义也宾入中庭君降一等而揖之礼之也
　　疏曰以公卿为宾疑其敌君为其嫌疑所以使大夫为宾明其逺嫌之义也　集説曰献主代主人举爵献宾也君尊臣不敢抗行宾主之礼宰夫主膳食之官也卑故抗礼无嫌记曰与卿燕则大夫为宾谓与本国之臣燕则然若邻国之臣则以上介为宾也公孤也上公之国得置孤一人公卿之尊次于君复以之为宾则疑于尊卑无辨且嫌于偪上也大夫位卑虽暂尊之为宾无所嫌疑也
　　君举旅于宾及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君寕礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也
