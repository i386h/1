<!-- { "loadSidebar": true } -->
　　集説曰士丧礼复衣初用以覆尸浴则去之此言不以衣尸谓不用以袭也以绛縁衣之下曰袡盖嫁时盛服非事鬼神之衣故不用以复也
　　始卒主人啼兄弟哭妇人哭踊
　　集説曰啼者哀痛之甚呜咽不能哭如婴儿失母也兄弟情稍轻故哭有声妇人之踊似雀之跳足不离地问丧篇云爵踊是也
　　既正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面
　　注曰正尸者谓迁尸牖下南首也子姓谓众子孙也姓之言生也世妇为内命妇卿大夫之妻为外命妇外宗姑姊妹之女　疏曰坐于东方谓室内尸东立于东方者案士丧礼众主人在其后又云亲者在室诸侯以上位尊卿大夫等不宜与俱在室内或当在户外之东方遥继主人之后堂下北面不云东方稍近西而当户也士丧礼云小功以下众兄弟堂下北面此直云有司庶士则诸父兄子姓等虽小功以下皆在堂上西面也夫人坐于西方亦近尸士丧礼但言侠牀人君则当以帷鄣之也哭于堂上北面者妇人无堂下位
　　大夫之丧主人坐于东方主妇坐于西方其有命夫命妇则坐无则皆立
　　注曰命夫命妇来哭者同宗父兄子姓姑姊妹子姓也凡此哭者尊者坐卑者立　疏曰此云尊卑谓爵位非对死者为尊卑也若其今所行之礼与古异也成服之后尊于死者则坐卑于死者则立
　　士之丧主人父兄子姓皆坐于东方主妇姑姊妹子姓皆坐于西方
　　注曰士贱同宗尊卑皆坐　疏曰君与大夫位尊故坐者殊其贵贱士位下故坐者等其尊卑无所异也
　　凡哭尸于室者主人二手承衾而哭
　　集説曰承衾而哭犹若致其亲近扶持之情也谓初死时
　　君之丧未小敛为寄公国賔出大夫之丧未小敛为君命出士之丧于大夫不当敛则出
　　集説曰寄公诸侯失国而寄托邻国者也国賔他国来聘之卿大夫也出出迎也为君命出谓君有命及门则出也檀弓云大夫吊当事而至则辞焉辞告也故不当敛时则亦出迎杂记云大夫至絶踊而拜之者亦谓敛后也
　　凡主人之出也徒跣扱衽拊心降自西阶君拜寄公国賔于位大夫于君命迎于寝门外使者升堂致命主人拜于下士于大夫亲吊则与之哭不逆于门外
　　注曰拜寄公国賔于位者于庭向其位而拜之此时寄公位在门西国賔位在门东皆北面小敛之后寄公东面国賔门西北面士于大夫亲吊谓大夫身来吊士也与之既拜之即位西阶东面大夫特来则北面　疏曰降自西阶者不忍当主位大夫与士俱来皆东面主人即位西阶在大夫北俱东面而大夫独来不与士俱故北面必知北面者以凡特吊皆北面　陈氏曰徒跣者未着丧屦吉屦又不可着也扱衽者扱深衣前襟于带也拊心击心也
　　夫人为寄公夫人出命妇为夫人之命出士妻不当敛则为命妇出
　　注曰出拜之于堂上也此时寄公夫人命位在堂上北面小敛之后尸西东面　疏曰妇人不下堂但出房而拜于堂上也
　　小敛主人即位于户内主妇东面乃敛卒敛主人冯之踊主妇亦如之主人袒説髦括髪以麻妇人髽带麻于房中
　　注曰士既殡説髦此云小敛盖诸侯礼也士之既殡诸侯之小敛于死者俱三日也妇人之髽带麻于房中则西房也天子诸侯有左右房　疏曰士丧礼冯尸已竟而云髻髪袒此未括髪先云袒者或人君礼髦幼时剪髪为之至年长则垂着两边若父死脱左髦母死脱右髦亲没不髦是也妇人髽亦用麻对男子括髪也带麻麻带也谓妇人要绖也士丧礼主人髻髪袒众主人免于房妇人髽于室以男子在房故妇人髽于室大夫士唯有东房故也此经兼明诸侯之礼有东西房男子既括发于东房故知妇人髽及带麻于西房
　　彻帷男女奉尸夷于堂降拜
　　集説曰小敛毕即彻去先所设帷堂之帷诸侯大夫之礼賔出乃彻帷此言士礼耳夷陈也小敛竟相者举尸出户徃陈于堂而孝子男女亲属并扶捧之也降拜适子下堂而拜賔也
　　君拜寄公国賔大夫士拜卿大夫于位于士旁三拜夫人亦拜寄公夫人于堂上大夫内子士妻特拜命妇汜拜众賔于堂上
　　集説曰君谓嗣君也寄公与国賔入吊固拜之矣其于大夫士也卿大夫则拜之于位士则旁三拜而已旁谓不正向之也士有上中下三等故共三拜大夫士皆先君之臣俱当服斩今以小敛毕而出庭列位故嗣君出拜之寄公门西东面国賔门西北面大夫当在门东北面士当在门西国賔之南东面嗣君于阼阶下少南向其位而拜之夫人亦拜寄公夫人于堂上矣其于卿大夫之内子士之妻则亦拜之但内子与命妇则人人各拜之众賔则士妻也汜拜之而已亦旁拜之比也寄公夫人命妇小敛之后尸西东面夫人本位在西房当于西房之外南面拜女賔也
　　主人即位袭带绖踊母之丧即位而免乃奠吊者袭裘加武带绖与主人拾踊
　　集説曰主人拜賔后即阼阶下之位先拜賔时袒今拜毕乃掩袭其衣而加要带首绖于序东犹括髪复位乃踊士丧礼先踊乃袭绖此诸侯礼故先袭绖乃踊也母丧降于父拜賔竟即位时不复括髪以免代之免而袭绖至大敛乃成服也乃奠者谓小敛奠吊者小敛后来则掩袭裘上之裼衣加素弁于吉冠之武武冠下卷也带绖者要带首绖有朋友之恩则加带与绖无朋友之恩则无带惟绖而已拾踊更踊也
　　君丧虞人出木角狄人出壶雍人出鼎司马县之乃官代大夫官代哭不县壶士代不以官
　　集説曰虞人主山泽之官出木为薪以供爨鼎盖冬月恐漏水冰冻也角防水之斗狄人乐吏也主挈壶漏水之器故出壶雍人主烹饪故出鼎司马夏官卿也其属有挈壶民司马自临视其县此漏器乃官代哭者未殡哭不絶声为其不食疲倦故以漏器分时刻使官属以次依时相代而哭声不絶也士代不以官者亲疎之属与家人自相代也
　　君堂上二烛下二烛大夫堂上一烛下二烛士堂上一烛下一烛
　　疏曰有丧则于中庭终夜设燎至晓灭燎而日光未明故须烛以照祭馔也古者未有蜡烛呼火炬为烛也
　　賔出彻帷
　　集説曰小敛毕即彻帷士礼也此君与大夫之礼小敛毕下阶拜賔賔出乃彻帷也
　　哭尸于堂上主人在东方由外来者在西方诸妇南乡集説曰由外来在西方欲见异于在家者若未小敛而奔者则在东方也妇人哭位本在西而东面今以奔丧者居尸之西故退而近北以乡南也
　　妇人迎客送客不下堂下堂不哭男子出寝门外见人不哭
　　集説曰堂以内至房妇人之事堂以外至门男子之事非其事处而哭犹野哭也此言小敛后男主女主迎送吊賔之礼妇人于敌者固不下堂若君夫人来吊则主妇下堂至庭稽颡而不哭也男子于敌者之吊亦不出门若有君命而出迎亦不哭也
　　其无女主则男主拜女賔于寝门内其无男主则女主拜男賔于阼阶下子幼则以衰抱之人为之拜为后者不在则有爵者辞无爵者人为之拜在竟内则俟之在竟外则殡可也丧有无后无无主
　　集説曰此以下明丧无主而使人摄者礼也女拜男賔于阼阶下乡云女有下堂明谓此也男拜女賔于门内少逺阶下而犹不出门也为后者不在谓以事故在外也此事若有丧事而吊賔及门其为后者是有爵之人则辞以摄主无爵不敢拜賔若此为后者是无爵之人则摄主代之拜賔可也出而在国境之内则俟其还乃殡若在境外则当殡即殡殡后又不得归而及期则之可也无后不过已自絶嗣而已无主则阙于賔礼故四隣里尹主之是可无后不可无主也
　　君之丧三日子夫人杖五日既殡授大夫世妇杖子大夫寝门之外杖寝门之内辑之夫人世妇在其次则杖即位则使人执之子有王命则去杖国君之命则辑杖聴卜有事于尸则去杖大夫于君所则辑杖于大夫所则杖
　　集説曰子兼适庶及世子也寝门殡宫门也辑敛也谓举之不以拄地也子大夫庐在寝门外得拄杖而行至寝门子与大夫并言者防礼大夫随世子以入子杖则大夫辑子辑则大夫去杖故下文云大夫于君所则辑杖也此言大夫特来不与子相随故云门外杖门内辑若庶子之杖则不得持入寝门也夫人世妇居次在房内有王命至则世子去杖以尊王命也有邻国君之命则辑杖者下成君也聴卜卜卜日也有事于尸虞与卒及祔之祭也于大夫所则杖者诸大夫同在门外之位同是为君故并得以杖拄地而行也
　　大夫之丧三日之朝既殡主人主妇室老皆杖大夫有君命则去杖大夫之命则辑杖内子为夫人之命去杖为世妇之命授人杖
　　集説曰大夫有君命此大夫指大夫之子也而云大夫者通身实为大夫而有父母丧亦然也世妇君之世妇也
　　士之丧二日而殡三日之朝主人杖妇人皆杖于君命夫人之命如大夫于大夫世妇之命如大夫
　　注曰士二日而殡下大夫也士之礼死与往日生与来日此二日于死者亦得三日也妇人皆杖谓主妇容妾为君女子子在室者
　　子皆杖不以即位大夫士殡则杖柩则辑杖弃杖者防而弃之于隠者
　　注曰子谓凡庶子也殡谓既涂也柩谓启后也大夫士之子于父父也尊近殡可以杖天子诸侯之子于父父也君也尊逺杖不入庙门　疏曰不以杖即位辟适子也容人君适子入门辑杖犹得即位庶子宜在门外之位去之故无即门内之位理也大夫士之适子则得哭殡哭柩如下所説其庶子则宜与人君之庶子同并不得以杖即位也熊氏云此文承上君大夫士之丧下则此谓君大夫士之庶子故注云子谓凡庶子杖以丧至尊虽大祥弃之必防之不堪他用弃于隠处使不秽汚
　　始死迁尸于牀幠用敛衾去死衣小臣楔齿用角柶缀足用燕几君大夫士一也
　　集説曰病困时迁尸于地冀其复生死则举而置之牀上也幠覆也敛衾拟为大敛之衾也先时彻亵衣而加新衣以死今覆以衾而去此死时之新衣及复衣以俟沐浴也楔柱也以角为柶长六寸两头屈曲为将含恐口闭故以柶柱齿令开而受含也尸应着屦恐足辟戾故以燕几拘缀之令直也
　　管人汲不説繘屈之尽阶不升堂授御者御者入浴小臣四人抗衾御者二人浴浴水用盆沃水用枓浴用絺巾挋用浴衣如他日小臣爪足浴余水弃于坎其母之丧则内御者抗衾而浴
　　集説曰管人主馆舍者汲汲水以供浴事也繘汲水缾上索也急遽不睱解脱此索但萦屈而执于手水从西阶升尽等而不上堂授与御者抗衾举衾以蔽尸也此浴水用盆盛之乃用枓酌盆水以沃尸以絺为巾蘸水以去尸之垢挋拭也浴衣生时所用以浴者用之以拭尸令干也如他日者如生时也爪足浴竟而翦尸足之爪甲也浴之余水弃之坎中此坎是甸人所掘于阶间取土为灶之坎内御者妇人也
　　管人汲授御者御者差沭于堂上君沭粱大夫沐稷士沐粱甸人为垼于西墙下陶人出重鬲管人受沭乃煑之甸人取所彻庙之西北厞薪用爨之管人授御者沐乃沐沐用瓦盘挋用巾如他日小臣爪手翦须濡濯弃于坎
