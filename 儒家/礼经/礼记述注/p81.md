<!-- { "loadSidebar": true } -->
　　疏曰言仁人事亲以敬如以事天相似敬亲与敬天同也事天以孝爱如人事亲孝爱相似爱天与爱亲同也称仁人则孝子也据其爱则称仁人据其事亲则称孝子内则孝敬于父母外则孝敬于天地其间无所不行孝敬故云孝子成身也　坡谓此圣人遗言也观其下手工夫言行不过而已不过者不过乎物也何以能不过纯其仁孝之心而已此西铭之宗祖
　　仲尼燕居第二十八
　　疏曰郑云善其不倦燕居犹使三子侍言及于礼退朝而处曰燕居
　　仲尼燕居子张子贡言游侍纵言至于礼子曰居女三人者吾语女礼使女以礼周流无不徧也子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆子曰给夺慈仁
　　集说曰纵言泛言诸事也周流无不徧者随遇而施无不中节也敬以心言恭以容言礼虽以敬恭为主然违于节文则有三者之弊给者足恭便佞之貌逆者悖戾争鬭之事夫子尝言恭而无礼则劳勇而无礼则乱给则劳逆则乱矣夫子于三者之弊独言给之为害何也盖野与逆二者犹是直情径行而然使中于礼则无此患矣惟足恭便给之人是曲意徇物致饰于外务以悦人貌虽类于慈仁而本心之徳则亡矣故谓之夺慈仁谓巧言令色鲜矣仁而耻乎足恭正此意也
　　子曰师尔过而商也不及子产犹众人之母也能食之不能教也子贡越席而对曰敢问将何以为此中者也子曰礼乎礼夫礼所以制中也
　　注曰言子产慈仁多不矜庄又与子张相反礼乎礼惟有礼也
　　子贡退言游进曰敢问礼也者领恶而全好者与子曰然然则何如子曰郊社之义所以仁鬼神也尝禘之礼所以仁昭穆也馈奠之礼所以仁死丧也射乡之礼所以仁乡党也食飨之礼所以仁宾客也
　　注曰领犹治也好善也仁犹存也凡存此者所以全善之道也郊社尝禘馈奠存死之善者也射乡食飨存生之善者也郊有后稷社有句龙　疏曰领恶全好治去恶事而留全善事也仁谓仁恩相存念也郊社五者皆是存留死生事之善者善事既全则恶事除去也　坡谓注疏训说正当胍络分明真解经之体也如陈氏所引欲深反浅欲切反泛朱子尝言方观大学即说向中庸上彼此迷暗互相连累又言胡氏踢着脚趾即是仁盖当时已患此矣卷内如此多有不敢悉信因附说于此
　　子曰明乎郊社之义尝禘之礼治国其如指诸掌而已乎
　　集说曰明乎郊社之义则事天如事亲明乎尝禘之礼则事亲如事天仁人孝子明于此故能推民胞物与之心而天下国家有不难治者矣
　　是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也
　　集说曰三族父子孙也上文言郊社以下五者此又言居处以下五事皆所以明礼之无乎不在也　熊氏曰戎事闲是预熟其攻伐击刺之节军旅有礼者进退有度左右有局
　　是故宫室得其度量鼎得其象味得其时乐得其节车得其式鬼神得其飨丧纪得其哀辨说得其党官得其体政事得其施加于身而措于前凡众之动得其宜注曰凡言得者得法于礼也量豆区斗斛也味酸苦之属也辨礼之说谓礼乐之官教学者党类也　疏曰度谓高下大小象谓法象言量鼎各得其制依礼之法象易云以制器者尚其象时谓春酸夏苦之属节谓乐曲之节辨説得其党言分辨论説诗书礼乐之等各得其党类不乖事之义理加于身二句合结用礼之功也众谓万事也　方氏曰阳而不散隂而不宻刚气不怒柔气不摄所谓乐得其节也车得其式者六等之数作车之式也五路之用乗车之式也鬼神得其享者若天神皆降地秪皆出人鬼皆格可得而礼是矣丧纪得其哀者或发于容体或发于声音或发于言语饮食或发于居处衣服而各得其哀也官得其体若天官掌邦治地官掌邦教之类政事得其施若施典于邦国施则于都鄙施法于官府之类　坡谓自郊社之义至此皆用礼而好是所当全者宫室得其度以下语若无序似记者之未工也
　　子曰礼者何也即事之治也君子有其事必有其治治国而无礼譬犹瞽之无相与伥伥乎其何之譬如终夜有求于幽室之中非烛何见若无礼则手足无所措耳目无所加进退揖让无所制是故以之居处长幼失其别闺门三族失其和朝廷官爵失其序田猎戎事失其防军旅武功失其制宫室失其度量鼎失其象味失其时乐失其节车失其式鬼神失其飨丧纪失其哀辨説失其党官失其体政事失其施加于身而错于前凡众之动失其宜如此则无以祖洽于众也
　　注曰凡言失者无礼故也防谋也祖始也洽合也言失礼无以为众倡始无以合和众　熊氏曰伥伥无定向貌防讲武教战之谋制全师克敌之法　坡谓此失礼而恶是所当领者
　　子曰慎听之女三人者吾语女礼犹有九焉大飨有四焉苟知此矣虽在畎畆之中事之圣人已两君相见揖让而入门入门而县兴揖让而升堂升堂而乐阕下管象武夏籥序兴陈其荐俎序其礼乐备其百官如此而后君子知仁焉行中防还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示徳也下而管象示事也是故古之君子不必亲相与言也以礼乐相示而已
　　注曰大飨谓飨诸侯来朝者也四者谓金再作升歌清庙下管象县兴金作也金再作者献主君又作也下谓堂下也象武武舞也夏籥文舞也序更也堂下吹管舞文武之乐更起也　疏曰县兴者谓钟磬兴而动作也乐阕者主宾升堂主人献宾宾卒爵而乐阕一也宾酢主君而县兴主君饮毕而乐阕二也升歌清庙三也下管象武四也但此下管象武之上少升歌清庙之一句行中防至彻以振羽者是四礼之外加有此五事总为九也行中防者谓曲行五也还中矩者谓方行六也和鸾中采齐者谓出门迎宾之时七也客出之时歌雍诗以送之八也振羽即振鹭诗礼毕彻器之时歌之九也金性内明象人情主人献宾而金作是示宾以恩情宾酢主人而金作是示主人以敬情示徳者清庙颂文王之徳事王业之大事也　熊氏曰知仁者知主君亲厚相爱之心也示徳示宾主修徳相让也示事示宾主修明政刑而有师事也　坡谓九节王氏卢氏各自为分又皆与郑别妄意折衷则入门一也升堂二也升堂乐阕三也升歌下管四也陈其荐俎三句五也行中防二者六也和鸾中采齐七也客出以雍八也彻以振羽九也各以一节之条贯分之若乐阕乃宾主相献之一节行旋乃举歩之一节而皆分为二又不计陈其荐俎三者不能无疑故敢合三家而窃正之
　　子曰礼也者理也乐也者节也君子无理不动无节不作不能诗于礼缪不能乐于礼素薄于徳于礼虗注曰缪误也素犹质也歌诗所以通礼意也作乐所以同成礼文也崇徳所以实礼行也　疏曰前经大飨有礼乐之事故此经申明礼乐之义诗能通达情意得则行礼审正若不能诗则情意隔絶于礼错缪乐有音声缀兆干戚文饰于礼若不能习乐则于礼朴素内心厚于其徳则外充实若内心浅薄于徳则于外礼空虚言徳是百行之本乐是礼中之别故明礼须诗乐及徳乃为善也　集说曰乐记言乐者天地之和也礼者天地之序也此言礼者理也乐者节也盖礼得其理则有序而不乱乐得其节则虽和而不流君子无理不动防其乱也无节不作防其流也
　　子曰制度在礼文为在礼行之其在人乎子贡越席而对曰敢问防其穷与子曰古之人与古之人也达于礼而不达于乐谓之素达于乐而不达于礼谓之偏夫防达于乐而不达于礼是以传于此名也古之人也疏曰言防礼乐兼有但乐优于礼非是不能行礼但不特通达非谓全不知于礼为困穷也故虞书舜命伯夷典朕三礼伯夷让防是防知礼也古之人与言与今人别也古之人也更重美防　马氏曰簠簋俎豆所谓制度也升降上下所谓文为也　坡谓疏引尚书至确恐此记有所未尽
　　子张问政子曰师乎前吾语女乎君子明于礼乐举而错之而已
　　集说曰前吾语女谓昔者已尝告汝矣举而错之谓举礼乐之道而施之政事也
　　子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼓然后谓之乐乎言而履之礼也行而乐之乐也君子力此二者以南靣而立夫是以天下太平也诸侯朝万物服体而百官莫敢不承事矣
　　疏曰力谓勉力也二者礼乐之事　集说曰万物服体谓万事皆从其理　坡谓言者言礼也行者行礼也此记亦似未尽盖不言何言何行而仅云言行则恶亦有言行也中庸言庸言庸行比此便别
　　礼之所兴众之所治也礼之所废众之所乱也目巧之室则有奥阼席则有上下车则有左右行则有随立则有序古之义也
　　注曰众之所治众之所以治也众之所乱众之所以乱也目巧谓但用巧目善意作室不由法度犹有奥阼宾主之处也自目巧以下古今常事不可废改也集说曰室之有奥所以为尊者所处堂之有阼所
　　以为主人之位也席或以南方为上或以西方为上详见曲礼车之尊位在左父之齿随行贵贱长幼各有所立之位此皆古圣人制礼之义也　熊氏曰承上文而言吾身之礼乐固足以致太平而礼乐之文亦不可无故以礼文兴废为治乱所从言之　坡谓自目巧以下言众之所治也
　　室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也
　　坡谓此节言礼之所废众之所乱也
　　昔圣帝明王诸侯辨贵贱长幼逺近男女外内莫敢相逾越皆由此涂出也三子者既得闻此言也于夫子昭然若发蒙矣
　　集说曰贵贱以爵言长幼以齿言逺近以亲踈言男女以同异言外内以位序言也　方氏曰发蒙者若目不明为人所发而有所见也　坡谓此涂即指奥阼之等盖礼无过于此者
　　孔子闲居第二十九
　　疏曰善其无倦而不衰退燕避人曰闲
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣
　　集说曰诗大雅泂酌之篇凯乐也弟易也横者广被之意言三无五至之道广被于天下也四方将有祸之衅而必能先知者以其切于忧民是以能审治乱之几也
　　子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至
