<!-- { "loadSidebar": true } -->
　　亲亲以三为五以五为九上杀下杀旁杀而亲毕矣疏曰己上亲父下亲子合云以一为三而云以三为五者父子一体无可分之义又以父上亲祖以子下亲孙故言五也又不言以五为七者盖由祖以亲曽髙二祖由孙而亲曾孙孙为情己逺故畧其相亲之防惟云九也上杀者服父三年祖杀至期应曽祖大功髙祖小功但其恩己疏故畧从齐衰三月曾髙一等下杀者父服子期为孙大功则曽孙宜五月但曽孙服曽祖三月故曽祖报亦一时也曽孙既三月孙理不容异畧同三月旁杀者据祖期则世叔宜九月而是父一体故加至期从世叔既疏加所不及是以五月族世叔又疏故缌麻此外无服此发父而旁杀也祖加至朞祖兄弟非己一体加亦不及便正五月族祖又疏故缌麻此外无服是发祖而旁杀也曽祖据期本应五月其兄弟为族曽祖既疏一等故宜三月此外及髙祖兄弟悉无服矣兄弟一体相为期同堂兄弟九月从祖兄弟小功族兄弟三月此外无服是发兄弟而旁杀也父为子期为兄弟子宜九月而兄弟子为世叔加期世叔旁尊无义可降故报以期且以兄弟之子不宜隔异与己子等所以至期同堂兄弟子服从伯叔无加亦正报五月族兄弟子又疏故宜缌耳此发子而旁杀也孙服祖朞祖尊为孙大功兄弟之孙服从祖五月故报之小功同堂兄弟之孙理自缌麻其外无服矣曽祖为曽孙三月为兄弟曽孙以无等降之故亦为三月始自父母终于族人故云毕矣
　　王者禘其祖之所自出以其祖配之而立四庙庶子王亦如之
　　集説曰四庙谓髙曽祖祢四亲庙也始祖居中为五并髙祖之父祖为七或世子有废疾不可立而庶子立为王者其礼制亦然　赵氏曰禘王者之大祭也王者既立始祖之庙又追始祖所自出之帝祀之于始祖之庙而以始祖配之也
　　别子为祖继别为宗继祢者为小宗有五世而迁之宗其继髙祖者也是故祖迁于上宗易于下尊祖故敬宗敬宗所以尊祖祢也
　　疏曰族人一身事四宗事亲兄弟之适是继祢小宗也事同堂兄弟之适是继祖小宗也事再从兄弟之适是继曾祖小宗也事三从兄弟之适是继髙祖小宗也小宗凡四独云继祢者初皆继祢为始据初而言之也　集説曰别子有三一是诸侯适子之弟别于正嫡二是异姓公子来自他国别于本国不来者三是庶姓之起于是邦为卿大夫而别于不仕者皆称别子也为祖者别与后世为始祖也继别为宗者别子之后世世以适长子继别子与族人为百世不迁之大宗也继祢者为小宗谓别子之庶子以其长子继己为小宗而其同父之兄弟宗之也五世者髙祖至孙之子此子于父之髙祖无服不可统其父同髙祖之兄弟故迁易而各从其近者为宗矣故曰有五世而迁之宗其继髙祖者也四世之时尚事髙祖五世则于髙祖之父无服是祖迁于上也四世之时犹宗三从族人至五世则不复宗四从族人矣是宗易于下也宗是先祖正体惟其尊祖是以敬宗也
　　庶子不祭祖者明其宗也
　　疏曰此言庶子则是父庶父庶即不得祭父何假言祖故知是宗子庶子俱为适士适士得立二庙自祢及祖是适宗子得立祖庙祭之而已是祖庶虽俱为适士得自立祢庙而不得立祖庙正是推本崇适明有所宗也
　　庶子不为长子斩不继祖与祢故也
　　疏曰此与父是适为长子斩互相明但记文混正不知防世之适得遂兹极服马季长云五世之适父乃服斩此言不继祖祢则不必五世庾氏云用恩则祢重用义则祖重父之与祖各有一重故至己承二重而为长子斩若不继祖则不为长子三年也
　　庶子不祭殇与无后者殇与无后者从祖祔食
　　集説曰上中下殇见前篇盖未成人而死者也无后者谓成人未昏或已娶而无子而死者也庶子所以不得祭此二者以己是父之庶子不得立父庙故不得自祭其殇子也若己是祖之庶孙不得立祖庙故无后之兄弟己亦不得祭之也祖庙在宗子之家此殇与此无后者当祭祖之时亲者共其牲物宗子主其礼四时随宗子之家而祭也义具曽子问疏
　　庶子不祭祢者明其宗也
　　集説曰庶子不得立祢庙故不得祭祢所以然者明主祭在宗子庙必在宗子之家也庶子虽贵止得供具牲物而宗子主其礼也上言庶子不祭祖是犹得立祢庙以其为适士也此言不祭祢以此庶子或下士或未仕故不得立庙以祭祢也
　　亲亲尊尊长长男女之有别人道之大者也
　　疏曰此论服之降杀亲亲谓父母也尊尊谓祖及曽祖髙祖也长长谓兄及旁亲也不言卑幼举尊长则卑幼可知也男女之有别者若为父斩为母齐衰姑姊妹在室期出嫁大功为夫斩为妻期之属是也此四者于人之道为最大
　　从服者所从亡则己属从者所从虽没也服
　　疏曰服术有六其一是徒从徒空也与彼非亲属空从此而服彼徒中有四一是妾为女君之党二是子从母服于母之君母三是妾子为君母之党四是臣从君而服君之党此四徒之中惟女君虽没妾犹服女君之党余三徒所从既亡则止而不服已止也属者骨血连续以为亲也亦有三一是子从母服母之党二是妻从夫服夫之党三是夫从妻服妻之党此三从虽没犹从之服其亲也
　　妾从女君而出则不为女君之子服
　　集説曰妾谓女君之侄娣也其来也与女君同入故服女君之子与女君同若女君犯七出而出则此侄娣亦从之出子死母自为子犹期侄娣不服义絶故也
　　礼不王不禘
　　集説曰禘王者之大祭诸侯不得行之故云不王不禘　石梁王氏曰此句合在王者禘其祖之所自出上错乱在此
　　世子不降妻之父母其为妻也与大夫之适子同注曰世子天子诸侯之适子也不降妻之父母为妻故亲之也　疏曰其为妻亦不降与大夫之适子为妻同也防服齐衰不杖章称大夫之适子为妻
　　父为士子为天子诸侯则祭以天子诸侯其尸服以士服
　　注曰祭以天子诸侯养以子道也尸服士服父本无爵子不敢以己爵加之嫌于卑之
　　父为天子诸侯子为士祭以士其尸服以士服
　　注曰谓父以罪诛尸服以士服不成为君也天子之子当封为王者后以祀其受命之祖云为士则择其宗之贤若微子者不必封其子为王者后及所立为诸侯祀其先君以礼卒者尸服天子诸侯之服如遂无所封立则尸也祭也皆如士不敢僣用尊者衣物
　　妇当防而出则除之
　　集説曰妇当舅姑之防而为夫所出则即除其服恩义絶故也
　　为父母丧未练而出则三年既练而出则已
　　集説曰女嫁为父母期若未小祥而为夫所出值兄弟之小祥则随兄弟丧三年之受为与夫絶族故其情复隆于父母也若在父母小祥后被出则是已之期服己除不可更同兄弟为三年服所以然者若反本服须随兄弟之节兄弟小祥之后无服变节于女遂止也
　　未练而反则期既练而反则遂之
　　集説曰若被出后遇父母之丧未及期而夫命之反则但终期服反在期后则遂终三年葢縁己随兄弟小祥服三年之受不可中废也
　　再期之丧三年也期之丧二年也九月七月之丧三时也五月之丧二时也三月之丧一时也
　　注曰言丧之节应嵗时之气　集説曰仪礼大功章有中殇七月之文即此七月也
　　故期而祭礼也期而除丧道也祭不为除丧也
　　注曰此谓练祭也礼正月存亲亲亡至今而期期则宜祭期天道一变哀恻之情益衰衰则宜除不相为也　疏曰祭虽不为除丧除丧与祭同时总而言之练祭祥祭亦名除丧也
　　三年而后葬者必再祭其祭之间不同时而除丧疏曰观此及下文云除成丧者朝服缟冠是练祥之祭总名除丧　集説曰孝子以事故不得及时治葬中间练祥时月以尸柩尚存不可除服今葬毕必举练祥两祭故云必再祭也间不同时者当异月也既祔明月练而祭男子除首绖妇人除要绖又明月祥而祭必异月者以葬与练祥本异嵗宜异时也而除丧者祥则除不禫
　　大功者主人之丧有三年者则必为之再祭朋友虞祔而已
　　集説曰大功者主人之丧谓从父兄弟来主此死者之丧也三年者谓死者有妻与子妻既不可为主而子又幼小别无近亲故从父兄弟主之必为之主行练祥二祭朋友疎于大功但为之虞祔而已大功为之再祭则小功缌麻为之练祭可也
　　士妾有子而为之缌无子则已
　　集説曰丧服云大夫为贵妾缌虽无子犹服之士卑故妾之有子者为之缌无则已不别贵贱
　　生不及祖父母诸父昆弟而父税丧己则否
　　集説曰税者日月已过始闻其死追而为之服也此言生于他国而祖父母诸父昆弟皆在本国已皆不及识之今闻其死而日月已过父则追而服之己则不服也　坡谓此礼大可疑以祖父母言之夫逮事父母则王父母终身讳之岂有父制重服而子不税乎又孙为祖期已终以其父之三年未毕也犹缟冠武岂有父当服而子不税乎万一己为大夫于他国得立三庙既不税祖服而可立祖庙乎万一已是门子父没而祖方丧当税承重乎抑否乎此礼难通
　　为君之父母妻长子君已除丧而后闻丧则不税集説曰卿大夫为君之父母妻长子皆有服今以出使他国或以事乆留君除丧之后已始闻丧不追服也
　　降而在缌小功者则税之
　　集説曰此句承父税丧己则否之下误在此降者杀其正服也如叔父及适孙正服皆不杖期死在下殇则皆降服小功如庶孙之中殇以大功降而为缌也从祖昆弟之长殇以小功降而为缌也如此者皆追服之檀弓曽子所言小功不税是正服小功非谓降也凡降服重于正服详见仪礼　坡谓仪礼降服正服明分二条昌黎韩公与李秘书论此乃混引为一又不及详此节甚矣礼之难也
　　近臣君服斯服矣其余从而服不从而税
　　集説曰近臣卑贱之臣也此言小臣有从君徃他国既返而君之亲防已过服之月日君税之此臣亦从君而服其余谓卿大夫之从君出为介为行人宰史者返而君服限未满亦从君而服若在限外而君税则不从君而税也
　　君虽未知丧臣服已
　　集説曰此言君在他国而本国有丧君虽未知而诸臣之留国者自依礼成服不待君返也
　　虞杖不入于室祔杖不升于堂
　　集説曰虞祭在寝祭后不以杖入室祔祭在祖庙祭后不以杖升堂皆杀哀之节也
　　为君母后者君母卒则不为君母之党服
　　疏曰为君母后者谓无适立庶为后也妾子于君母之党悉徒从君母卒则不服今既君母没为后者嫌同于适服君母之党故特明之谓与不为后同也
　　绖杀五分而去一杖大如绖
　　注曰如要绖也　疏曰知如要绖者以其同在下之物也　朱子曰首绖大一搤只是拇指与第二指一围　集説曰丧服传曰苴绖大搹左本在下去五分一以为带绖大搹者谓首绖也五分减一分则要绖之大也麻在首在要皆曰绖分言之则首曰绖要曰带所以五分者象五服之数也搹者搤也
　　妾为君之长子与女君同
　　集説曰女君为长子三年妾亦同服三年以正统故重也
　　除丧者先重者易服者易轻者
