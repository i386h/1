<!-- { "loadSidebar": true } -->
　　注曰不渔色谓不内取于国中也内取国中为下渔色昏礼始纳采谓采择其可者也国君而内取象捕鱼然中网取之是无所择乱族犯非妃匹也　集说曰荒于色则纪纲弛民之昏礼亦化之而废故逺色者所以立民之纪使不以色而废礼乱常也余并见前
　　子云昏礼婿亲迎见于舅姑舅姑承子以授婿恐事之违也以此坊民妇犹有不至者
　　集说曰舅姑女之父毋也承进也子女也论语注云送与之也仪礼父戒女曰夙夜无违命母戒女曰无违宫事皆恐事之违也末世礼坏故有男行而女不随者亦有亲迎而女不至者　成氏曰妇人谓夫之父母曰舅姑男子亦谓妻之父母曰舅姑但加外字耳夫妇齐体父母互相敬也
　　中庸第三十一
　　疏曰郑目録云孔子之孙子思伋作之以昭明圣祖之徳
　　朱子章句
　　表记第三十二
　　疏曰郑云名曰表记者以其记君子之徳见于仪表者也
　　子言之归乎君子隐而显不矜而庄不厉而威不言而信
　　方氏曰此篇称子言之者八皆总其大同之畧也称子曰者四十五皆列其小异之详也　熊氏曰夫子周流志在行道至晚知道不行故发归乎之叹盖君子身虽隐而道未尝不显著如不必矜持而容自庄不必严厉而色自威不必言语而信自存此皆道之彰明较着不待仕而后可见也此吾所以当归也
　　子曰君子不失足于人不失色于人不失口于人是故君子貌足畏也色足惮也言足信也甫刑曰敬忌而罔有择言在躬
　　注曰忌之言戒也言已外敬而心戒慎则无有可择之言加于身也　疏曰甫刑吕刑也甫侯为穆王说刑故称甫刑　刘氏曰君子谨独不待矜而庄故不失足于人而貌足畏不待厉而威故不失色于人而色足惮不待言而信故不失口于人而言足信也盖其防常敬忌故动处无不中节如此又引书以证之而义益显矣
　　子曰裼袭之不相因也欲民之毋相渎也
　　注曰不相因者以其或以裼为敬或以袭为敬礼盛者以袭为敬执王之属也礼不盛者以裼为敬受享是也　应氏曰裼袭以示文质各有异宜所谓不相因者恐一时或有异事必易服从事各存其敬不以袭衣而因为裼不以裼衣而因为袭盖节文既辨而又不惮其劳则无相防之患
　　子曰祭极敬不继之以乐朝极辨不继之以倦
　　吕氏曰极敬者诚意至也苟至于乐则敬弛极辨者节文明也苟至于倦则入于苟简
　　子曰君子慎以辟祸笃以不揜恭以逺耻
　　注曰笃厚也揜犹困廹也　熊氏曰慎以处事言笃以立身言恭以待人言　坡谓笃实行道险夷一致不可困廹非光辉之谓也
　　子曰君子庄敬日强安肆日偷君子不以一日使其躬儳焉如不终日
　　注曰儳焉可轻贱之貌也如不终日言人而无礼死无时　熊氏曰庄敬则精神简束而日进故强安肆则志意消阻而日退故偷是以君子不敢一日不敬使中心无主而纷纭杂乱若不能以终日也儳参错不齐貌　坡谓如注之解鞭廹可畏所当共省者
　　子曰齐戒以事鬼神择日月以见君恐民之不敬也集说曰幽明之交上下之际尤其所当敬者故并言之
　　子曰狎侮死焉而不畏也
　　马氏曰狎侮至于死而不畏者蔽其所防也
　　子曰无辞不相接也无礼不相见也欲民之毋相防也易曰初筮告再三渎渎则不告
　　集说曰易蒙卦辞谓凡占者初筮则诚敬必全若以明而治蒙必其学者如初筮之诚则当告之若如再筮三筮之渎慢则不必告之矣引此以言宾主之交际当慎始敬终如初筮之诚不可如再三筮之渎慢也吕氏曰辞者相接之言如公与客宴曰寡人有不腆之酒以请吾子之与寡人须臾焉使某也以请之类是也礼者相见之挚如羔雁雉骛之类是也必以辞必以礼者交际不可苟也苟则防防则不敬此交所以易踈也
　　子言之仁者天下之表也义者天下之制也报者天下之利也
　　注曰报谓礼也礼尚往来　应氏曰仁之体大而尊昭揭众善而人心俨然知所敬故曰表义之体方而严裁割事物而人心凛然知所畏故曰制报之为礼以交际往来彼感此应使人有文以相接有恩以相爱其何利如之
　　子曰以徳报徳则民有所劝以怨报怨则民有所惩诗曰无言不雠无徳不报太甲曰民非后无能胥以宁后非民无以辟四方子曰以徳报怨则寛身之仁也以怨报徳则刑戮之民也
　　注曰雠犹答也寛犹爱也爱身以息怨非礼之正也熊氏曰民非后无能胥以宁是君有安民之徳民
　　之事君所以报也后非民无以辟四方是民有戴君之徳君之治民所以报之也引之亦明报徳意　坡谓论语子曰以直报怨以徳报徳夫以直报怨必有不徳者矣以徳报徳必有不直者矣圣人之言交互观之委曲皆尽然浑然冲和此似少露矣
　　子曰无欲而好仁者无畏而恶不仁者天下一人而已矣是故君子议道自己而置法以民
　　吕氏曰安仁者天下一人而已则非圣人不足以性仁苟志于仁矣无恶也则众人皆可以为仁以圣人所性而议道则道无不尽以众人之可为而制法则法无不行　方氏曰欲而好仁则智者利仁之事也畏而恶不仁则畏罪者强仁之事也若所好生于无欲所恶生于无畏非中心安仁者不能故曰天下一人而已
　　子曰仁有三与仁同功而异情与仁同功其仁未可知也与仁同过然后其仁可知也仁者安仁知者利仁畏罪者强仁仁者右也道者左也仁者人也道者义也厚于仁者薄于义亲而不尊厚于义者薄于仁尊而不亲疏曰仁者右也道者左也此明仁义相须若手之左右　吕氏曰桓公九合诸侯一匡天下虽汤武之举不过乎是而其情则不同故其仁未可知也过者人所避有不幸而致焉周公使管叔以殷畔过于爱兄而已孔子对陈司败以昭公知礼过于讳君而已皆出乎情而其仁可知也道非仁不立义非仁不行凡人之举动必右先而后左随之故曰仁右道左　坡谓均之为仁所谓同功也或安之或利之或强之所谓异情也畏罪者强仁乃畏威寡罪是困勉之功非五霸之假也仁者右也以下乃教为仁者以仁必有义则或功或过皆得其情而无厚与薄之偏矣
　　道有至义有考至道以王义道以霸考道以为无失注曰此读当言道有至有义有考字脱一有耳　应氏曰至道即仁也至道浑而无迹故得其浑全精粹以为王义道严而有方故得其裁割断制以为霸尽稽考之道而事不轻举焉亦可以无失矣　坡谓王天子霸牧伯也义道以霸言牧伯奉义而行耳宋元末儒一见霸字如虎狼然何也
　　子言之仁有数义有长短小大中心憯怛爱人之仁也率法而强之资仁者也诗云丰水有芑武王岂不仕诒厥孙谋以燕翼子武王烝哉数世之仁也国风曰我今不阅皇恤我后终身之仁也
　　集说曰仁有数言行仁之道非止一端如下文安勉之别是也义有长短小大言义无定体在随事而制其宜也如仕止久速各当其可之类中心憯怛此胞与为怀故为爱人之仁率循古人之成法而勉强行之此资借古之仁道以为仁者也诗大雅文王有声之篇言丰水之傍以润泽生芑谷喻养成人才也武王岂不官使之乎言无遗才也圣人为后嗣计莫大于遗之以人才是欲传其孙之谋而燕安翼辅其子耳夫子以为数世之仁盖中心憯怛所发者深故所及者逺也国风邶风谷风之篇今诗作躬阅容也言我身且不见容何暇忧后事乎此但欲以仁终其身而已耳盖勉强资仁所发者浅故所及者近也
　　子曰仁之为器重其为道逺举者莫能胜也行者莫能致也取数多者仁也夫勉于仁者不亦难乎是故君子以义度人则难为人以人望人则贤者可知已矣注曰取数多言计天下之道仁居其多以人望人言当以时人相比方耳　熊氏曰统四端兼万善故曰重生而即其死而后已故曰逺惟重则举莫能胜惟逺则行者莫能致此可见仁之取数极多夫人欲勉于仁而全体不息诚难也胜重致逺义之当然也君子以义之尽者度人必欲其胜重致逺则难为人惟举今之人以相望则一得亦可表见贤者可得而知矣
　　子曰中心安仁者天下一人而已矣大雅曰徳輶如毛民鲜克举之我仪图之惟仲山甫举之爱莫助之小雅曰髙山仰止景行行止子曰诗之好仁如此乡道而行中道而废忘身之老也不知年数之不足也俛焉日有孳孳毙而后已
　　集说曰大雅烝民之篇言徳之在人其轻如毛非难能也而民少能举之者尹吉甫于仪匹之中图谋之求其能举徳者乃惟仲山甫能举之我爱其人使其或有不及我思效忠以助之而山甫全徳无可以致其助者也小雅车牵之篇言有髙山则人瞻望而仰之有景大之徳行则人视法而行之二止字皆语辞夫子引此两诗而赞之曰诗人之好仁如此哉中道而废言力竭而止若非力竭则不止也不足少也人老则未来之嵗月少矣俛焉无他顾之意孳孶勤勉之貌毙死也　应氏曰前章言仁重且逺而人不可以全责此又总叙而劝勉之
　　子曰仁之难成久矣人人失其所好故仁者之过易辞也子曰恭近礼俭近仁信近情敬让以行此虽有过其不甚矣夫恭寡过情可信俭易容也以此失之者不亦鲜乎诗曰温温恭人维徳之基
　　注曰辞解说也　疏曰俭近仁者以俭不费用无害于物故近仁也情可信者以情示人故可信也俭易容者俭则寡求故易容也　方氏曰能好仁则得其所好矣以其反此而失其所好仁所以难成与苟好仁矣虽有过易辞也况无过乎周公孔子之过是也情诚实之理
　　子曰仁之难成久矣唯君子能之是故君子不以其所能者病人不以人之所不能者愧人是故圣人之制行也不制以已使民有所劝勉愧耻以行其言礼以节之信以结之容貌以文之衣服以移之朋友以极之欲民之有壹也小雅曰不愧于人不畏于天
　　注曰以中人为制则贤者劝勉不及者愧耻圣人之言乃行也壹谓专心于善不愧于人不畏于天言人有所行当慙怖于天人也　熊氏曰制行立教以制民行也礼以品节其为人之行信以固结其为人之志使养其内也习容貌之度使文其身教衣服之章使称其徳以养于外也又使交朋切磋相成以造于极至之地总之使不惑于他岐而志专一于仁也移读为称诗小雅何人斯之篇
　　是故君子服其服则文以君子之容有其容则文以君子之辞遂其辞则实以君子之徳是故君子耻服其服而无其容耻有其容而无其辞耻有其辞而无其徳耻有其徳而无其行是故君子衰绖则有哀色端冕则有敬色甲胄则有不可辱之色诗云维鹈在梁不濡其翼彼记之子不称其服
　　集说曰此承上文容貌衣服而言欲有其徳行以实之也徳谓得之于已行谓见之于事诗曹风候人之篇鹈鹈鹕也俗名淘河鹈鹕当入水中食鱼今乃在鱼梁之上窃人之鱼以食未尝濡湿其翼如小人居髙位以窃禄而不称其服也　坡谓文以君子之辞信也实以君子之徳礼也哀色敬色不可辱之色虽以容言然施之各当其时则礼也出之实而不伪则信也
　　子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子疏曰小宰注云天地大神至尊不祼此祭上帝有秬鬯者凡鬯有二若和之以鬰谓之郁鬯祭宗庙而灌也若不和郁谓之秬鬯谓五齐之酒以秬黍为之故得以事上帝　应氏曰义者截然正方而无偏私也知贱之事贵而不知贵之率贱岂絜矩之道哉故天子竭力致敬以事乎上帝则诸侯亦服勤以辅乎天子也
