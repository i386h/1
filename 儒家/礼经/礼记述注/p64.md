<!-- { "loadSidebar": true } -->
　　注曰滥之意犹擥聚也防犹聚也　疏曰笙以匏为体揷竹于匏匏竹兼有故笙文在竹也　集説曰畜聚之臣谓节用爱人容民畜众者非谓聚敛之臣也
　　鼔鼙之声讙讙以立动动以进众君子听鼔鼙之声则思将帅之臣君子之听音非听其铿锵而已也彼亦有所合之也
　　集説曰讙谓讙嚣也其声喧杂使人心意动作故能进发其众前言武臣泛言之也此专指将帅而言葢师以鼔进而进之权在主将也彼谓乐声也合之契合于心也　坡谓八音举五而不及匏土木者匏笙在竹音中而椌楬与壎在徳音之内矣又疏云五器而有五事其匏与土木无此五器之象故记者不言斯觧雅而不凿
　　宾牟贾侍坐于孔子孔子与之言及乐曰夫武之备戒之已久何也对曰病不得其众也
　　集説曰宾牟姓贾名孔子问大武之乐先击鼔备戒已久乃始作舞何也贾荅言武王伐纣之时忧病不得士众之心故先鸣鼔以戒众久乃出战今欲象此故令舞者久而后出也
　　咏叹之淫液之何也对曰恐不逮事也
　　集説曰咏叹长声而叹也淫液声音之连延流液不絶之貌逮及也言武王恐诸侯后至者不及战事故长歌以致其望慕之情也
　　发扬蹈厉之已蚤何也对曰及时事也
　　集説曰问初舞时即手足发扬蹈地而猛厉何其大蚤乎贾言象武王及时伐纣之事故不可缓然下文孔子言是太公之志则此荅非也
　　武坐致右宪左何也对曰非武坐也
　　集説曰坐跪也致至也轩起也问舞武乐之人何忽有时而跪以右膝至地而左足仰之何也宪读为轩轾之轩贾言非武人坐舞法无坐也然下文孔子言武乱皆坐是周召之治则武舞有坐此荅亦非也
　　声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言是也集説曰淫贪欲之意也武乐之中有贪商之声则是武王贪欲纣之天下故取之也贾言非武乐之声也孔子又问既非武乐之声则是何乐声乎贾又言此典乐之官失其相传之説也若非失其所传之真而谓武王实有心于取商则是武王之志有荒谬矣岂精明神武应天顺人之志哉孔子于是然其言而谓其言与苌相似也一説商声为杀伐之声淫谓商声之长也若是武乐之音则是武王有嗜杀之心矣故云志荒也
　　宾牟贾起免席而请曰夫武之备戒之已久则既闻命矣敢问迟之迟而又久何也子曰居吾语女夫乐者象成者也总干而山立武王之事也发扬蹈厉大公之志也武乱皆坐周召之治也
　　集説曰免席避席也备戒已久所谓迟也久立于缀是迟而又久也孔子言作乐者仿象其成功故将舞之时舞人总持干盾如山之立嶷然不动此象武王持盾以待诸侯之至故曰武王之事也所以发扬蹈厉象太公威武鹰扬之志也乱乐之卒章也上章言复乱以武言武舞将终而坐象周公召公文徳之治葢以文而止武也
　　且夫武始而北出再成而灭商三成而南四成而南国是疆五成而分周公左召公右六成复缀以崇天子集説曰成者曲之一终孔子又言武之舞也初自南第一位而北至第二位故云始而北出也此是一成再成则舞者从第二位至第三位象灭商也三成则舞者从第三位至第四位极于北而反乎南象克殷而南还也四成则舞者从北头第一位郤至第二位象伐纣之后疆理南方之国也五成则舞者从第二位至第三位乃分为左右象周公居左召公居右也缀谓南头之初位也六成则舞者从第三位而复于南之初位乐至六成而复初位象武功成而归镐京四海皆崇武王为天子矣　坡谓此申乐者象成之意
　　夹振之而驷伐盛威于中国也
　　集説曰二人夹舞者而振铎以为节则舞者以戈矛四次击刺象伐纣也驷读为四伐如泰誓四伐五伐之伐此象武王之兵所以盛威于中国也
　　分夹而进事蚤济也
　　集説曰分部分也舞者各有部分而振铎者夹之而进也济犹成也此于武王之事谓早成也　坡谓自夹振至此申发扬蹈厉太公之志意详大明诗则夹舞者而振铎象太公之凉武王也驷伐当如诗作肆伐事蚤济正觧发扬蹈厉之已蚤也
　　久立于缀以待诸侯之至也
　　集説曰舞者久立于行缀之位象武王待诸侯之集也　坡谓此申总干山立武王之事意未事立缀待诸侯之致伐于商既事复缀待庶邦受命于周皆待也上与太公对言则武王事宜先此以其事之贯乎始终则宜在此也
　　且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄
　　陆曰蓟今郡蓟县是也即燕国之都孔安国司马迁及郑皆云燕国郡邵公与周同姓案黄帝姓姬君奭盖其后也或黄帝之后封蓟者灭絶而更封燕郡乎疑不能明也而皇甫谧以召公为文王庶子记传更无所出又左传富辰之言亦无燕也　集説曰反商当为及字之误也言牧野克殷师之后即至纣都也殷后不曰封而曰投者举而徙置之辞也然封微子于宋在成王时此特厯叙黄帝尧舜禹汤之次而言之耳其曰未及下车而封与下车而封先后之辞也行商容即书所谓式商容闾也弛政觧散纣之虐政也一説谓罢其征役倍禄禄薄者倍増之也
　　济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也
　　注曰桃林在华山旁甲铠也衅衅字也包干戈以虎皮明能以武服兵也建读为键字之误也兵甲之衣曰櫜建櫜言闭藏兵甲也　疏曰熊氏云凡载兵之法皆刄向外今倒载者刄向国不与常同故云倒载也
　　散军而郊射左射貍首右射驺虞而贯革之射息也裨冕搢笏而虎贲之士説劒也祀乎明堂而民知孝朝觐然后诸侯知所以臣耕籍然后诸侯知所以敬五者天下之大教也
　　集説曰散军放散军伍也郊射习射于郊学之中也左东学也在东郊东学之射歌貍首之诗以为莭右西学也在西郊西学之射则歌驺虞之诗以为莭也贯穿也革甲铠也军中不习礼其射但主于穿札今既行礼射则此射止而不为矣禆冕衣禆衣而冠冕也天子六服大裘为上其余为禆搢揷也説劒觧去其佩劒也
　　食三老五更于大学天子袒而割牲执酱而馈执爵而酳冕而总干所以教诸侯之弟也
　　注曰三老五更互言之耳皆老人更知三徳五事者也冕而总干亲在舞位也周名大学曰东胶　熊氏曰以上皆牧野之语　坡谓自牧野之语至此申武乱皆坐周召之治意然自封黄帝至虎贲説劒一时行之可也祀明堂在秋耕籍在春朝觐食老更或春或秋非可一时并举葢使周召制此为教使诸侯知之耳文自明白
　　若此则周道四达礼乐交通则夫武之迟久不亦宜乎熊氏曰由是语观之可见武王必若此委曲详细然后周道达于四国而礼乐交相通行是武王不惟征伐之时无急得天下之心即功成之后又缓以待天下之化则夫武乐之迟久不亦宜乎
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也
　　注曰致犹深审也油然新生好貌也善心生则寡于利欲寡于利欲则乐矣乐由中出故治心　防曰天则不言而信者谓四时不失神则不怒而威者言宗庙社稷之中而民自敬是不怒而威也圣人既能用乐和心故不言而信似天也不怒而威似神也　朱子曰韩诗外传子谅作慈良
　　致礼以治躬则庄敬庄敬则严威
　　注曰躬身也礼自外作故治身　疏曰若能庄严而恭敬则严肃威重也
　　心中斯须不和不乐而鄙诈之心入之矣外貌斯须不庄不敬而易慢之心入之矣
　　疏曰由贪欲多故鄙诈起也
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故徳煇动于内而民莫不承听理发诸外而民莫不承顺故曰致礼乐之道举而错之天下无难矣
　　集説曰动于内则能治心矣动于外则能治躬矣极和极顺则无斯须之不和不顺矣所以感人动物其效如此徳以煇言乃英华发外之騐理发诸外是动容周旋之中礼君子极致礼乐之道其于治天下乎何有　坡谓不争不慢是民之感其和顺也至承听承顺则民亦化于和顺矣
　　乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也
　　注曰进谓自勉强也反谓自抑止也报读曰襃犹进也　疏曰礼得其报则乐者言礼能晓其义而自进则和乐不至困苦故乐也乐得其反则安言乐能知吉凶之归而得其反则安静而不流放也义中和之义也言俱得其中故云一也　刘氏曰礼之仪动于外必谦卑退譲以自牧故主于减杀乐之徳动于中必和顺充积而后形故主于盈盛葢乐由阳来故盈礼自隂作故减也然礼之体虽主于退譲而其用则贵乎行之以和故以进为文也乐之体虽主于充盛而其用则贵乎抑之以莭故以反为文也礼若过于退譲而不进则威仪销沮必有礼胜则离之失乐过于盛满而不反则意气放肆必有乐胜则流之弊故礼必有和以为减之报报者相济之意也乐必有莭以为盈之反反者知止之谓也礼减而得其和以相济则从容欣爱而乐矣此乐以和礼也乐盈而得其节以知止则优柔平中而安矣此礼以莭乐也礼乐相须并用而一归于无过无不及之中而合其事理之宜故曰礼之报乐之反其义一也　坡谓礼得其报则乐惟乐则极顺矣乐得其反则安惟安则极和矣此一莭发明上文乐极和礼极顺之防
　　夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁防肉节奏足以感动人之善心而已矣不使放心邪气得接焉是先王立乐之方也
　　刘氏曰人情有所乐而发于咏歌咏歌之不足而不知手舞足蹈则性情之变尽于此矣故人情不能无乐乐于中者不能不形于外而为歌舞形于歌舞而不依于理道则必流于荒乱矣先王耻其然故制为雅颂之声诗以道迪之使其声音足以为娯乐而不至于流放使其文理足以为讲明而不至于怠息使其乐律之清浊髙下或宛转而曲或径出而直或丰而繁或杀而或棱隅而防或圆滑而肉或止而节或作而奏皆足以感发人之善心而不使放肆之心邪僻之气得接于吾身焉是乃先王立乐之方法也坡谓上言灭天理则大乱此言不为道不能无乱
　　则道即天理也使其声至不息二句是先王以道正人之声音而使之无放心也使其曲直至善心而已二句是先王以道正人之动静而使之无邪气也曲直六字虽以音言而实舞者以为进退作止之莭奏也
　　是故乐在宗庙之中君臣上下同听之则莫不和敬在族长乡里之中长防同听之则莫不和顺在闺门之内父子兄弟同听之则莫不和亲故乐者审一以定和比物以饰莭莭奏合以成文所以合和父子君臣附亲万民也是先王立乐之方也
