<!-- { "loadSidebar": true } -->
　　乐由中出礼自外作乐由中出故静礼自外作故文大乐必易大礼必简乐至则无怨礼至则不争揖譲而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣刘氏曰欣喜欢爱之和出于中进退周旋之序着于外和则情意安舒故静序则威仪交错故文大乐与天地同和如干以易知而不劳大礼与天地同节如坤以简能而不烦乐至则人皆得其所而无怨礼至则人各安其分而不争如帝世揖譲而天下治者礼乐之至也达者彻于彼之谓行者出于此之谓行者达之本达者行之效天子自能合其父子之亲明其长幼之序则家齐族睦矣又能亲吾亲以及人之亲长吾长以及人之长是谓以敬四海之内则礼之本立而用行矣礼之用行而后乐之效达故于乐但言天子无可怒者而于礼则言天子如此是乐之达乃天子行礼之效也周子曰万物各得其理而后和故礼先而乐后是也　坡谓合情故自中出饰貌故自外作相亲相敬根于人心之自然故易简相亲故无怨相敬故不争无怨则乐达不争则礼行自乐者为同至此二节以申上文教民平好恶而反人道之正之意
　　大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者者也礼乐之情同故明王以相沿也故事与时并名与功偕
　　注曰沿犹因述也事与时并为事在其时也礼器曰尧授舜舜授禹汤放桀武王伐纣时也名与功偕为名在其功也偕犹俱也尧作大章舜作大韶禹作大夏汤作大武王作大武名因其得天下之功　疏曰天地气和而生万物大乐之体顺隂阳律吕生养万物是同和也天地之形各有高下大小为限节大礼辨尊卑贵贱与天地相似是同节也同和能生成百物故不失其性也同节有尊卑上下报生成之功故祀天祭地　朱子曰礼主减乐主盈鬼神亦止是屈伸之义礼乐鬼神一理又曰在圣人制作处便是礼乐在造化功用处便是鬼神礼有经礼曲礼之事殊而敬一乐有五声六律之文异而爱一所以能使四海之内合敬同爱者皆大乐大礼之所感化也熊氏曰惟礼乐之情同一爱敬故明主迭兴以此情相沿而不变制礼但因时异事而敬之情不异也作乐但因功异名而爱之情不异也　坡谓祀天祭地不失其节则凡天地之中高下万有皆无有失节者矣亦上百物不失之意此一节言礼乐之情见非圣不知也
　　故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也
　　集説曰缀舞者行位相连缀也兆位外之营兆也裼袭説见曲礼　坡谓此节言礼乐之文见非明不能识也
　　故知礼乐之情者能作识礼乐之文者能述作者之谓圣述者之谓明明圣者述作之谓也
　　熊氏曰情即上文爱敬之情也情者礼乐之原惟能洞见之则因情立文创前人所未有而能作文即上文器文之文也文者礼乐之成章惟能通晓之则攷文修坠衍既往于无穷而能述作者生知安行圣人也述者多学多识明者也
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　朱子曰乐由天作属阳故有运动底意礼以地制如由地出不可移易　刘氏曰过制则失其序如隂过而肃则物之成者复壊矣故乱过作则失其和如阳过而亢则物之生者反伤矣故暴　熊氏曰此言乐不但同和实则天地之和礼不但同节实则天地之序天地惟和故百物皆化生惟序故羣物皆有别然和主气气行于天而乐则法之以作序主质质具于地而礼则法之以制倘过制而不法地则乱而无序过作而不法天则暴而不和必洞达乎天地之和序然后能制礼作乐也　坡谓明于天地所谓知礼乐之情也自此以下至殷周之乐尽矣皆言作乐事所谓作者之圣也
　　论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也疏曰施于金石二句此明乐也用于宗庙二句此明礼也若通而言之则礼乐相将矣　刘氏曰论者雅颂之辞伦者律吕之音惟其辞足论而音有伦故极其和而无患害此乐之本情也而在人者则以欣喜欢爱为作乐之官主焉中者行之无过不及正者立之不偏不倚惟其立之正而行之中故得其序而无邪僻此礼之本质也而在人者则以庄敬恭顺为行礼之节制焉斯义也圣人之所独知也若夫施之气而播之声以事乎鬼神者则礼乐之数众人之所共知者也　坡谓论伦八句明礼乐为天地和序之意
　　王者功成作乐治定制礼其功大者其乐备其治辩者其礼具干戚之舞非备乐也孰亨而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎注曰功成治定同时耳功主于王业治主于教民辩徧也乐以文徳为备若咸池者孔子曰韶尽美矣又尽善也谓武尽美矣未尽善也达具也郊特牲曰郊血大飨腥三献爓一献孰至敬不飨味而贵气臭也不相沿袭言其有损益也　疏曰此论礼乐之迹损益有殊云不相袭也若论礼乐之情则圣王同用故前文云礼乐之情同故明王以相沿也乐人之所好好而不止放荡奢佚故害在淫侉若朋淫于家俾昼作夜物极则反乐去忧来又烦手淫声慆堙心耳则哀痛生也礼粗则偏者言人不能勤行于礼好生懈倦则致粗畧偏谓不周备也敦厚也厚重于乐知足则止而无至于忧也行礼安静委曲备具不至勤苦倦畧能如此者其唯大圣乎　坡谓乐极者过作也崇不效天则暴而不和故忧礼粗者过制也卑不法地则乱而无序故偏惟圣人建中和之极故能敦厚于乐全备其礼也所谓作者之谓圣也
　　天高地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而従天礼者别宜居鬼而従地故圣人作乐以应天制礼以配地礼乐明备天地官矣熊氏曰申明礼乐本于造化而言圣人制作之功也天上地下万物各正性命而散殊其间是自然之序而礼行于此矣天地之气周流不息万物合同以化生是自然之和而乐兴于此矣物作于春长于夏乃天地生物之仁也物敛于秋藏于冬乃天地成物之义也仁则蔼然而和近于乐义则截然而序近于礼是以乐能敦厚其和率循其神之阳气而従天以生物礼能辨别其宜安定其鬼之隂气而従地以成物故圣人在上作乐以应天之和制礼以合地之宜至礼乐明备则以和序賛和序天地亦赖其助而生成万物不失其职矣
　　天尊地卑君臣定矣卑高以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也
　　集説曰定君臣之礼者取于天地尊卑之势列贵贱之位者取于山泽卑髙之势也动者阳之常静者隂之常小大即礼器有大有小之小大也小者不可益大者不可损故云小大殊矣大者外心扬诩故动而属阳小者内心精微故静而属隂方犹道也聚犹处也君臣父子夫妇长幼朋友各有其道则各以其类而处之所谓方以类聚也物事也行礼之事即昏姻冠笄所以别男女之类设之不止一端分之必各従其党所谓物以羣分也所以然者以天所赋之命人所受之性自然有此三网五常之伦其间尊卑厚薄之等不容混而一之也故曰性命不同矣象者日月星辰之属在天成象礼则合于天时形者山川动植之属在地成形礼则设于地财由此言之礼之有别非天地自然之理乎　应氏曰此即所谓天高地下万物散殊而礼制行矣
　　地气上齐天气下降隂阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也
　　注曰齐读为跻跻升也摩犹迫也荡犹动也奋迅也也百化百物化生也　疏曰摩谓切迫隂阳二气相相切迫荡动也天地之气相感动虽以气生而物未发故用雷霆以鼓动之万物得风雨奋迅而出生长随四时而动又须日月暖煦之皆相荡之事细别言之耳　应氏曰此即所谓流而不息合同而乐而化兴焉
　　化不时则不生男女无辨则乱升天地之情也
　　注曰辨别也升成也乐失则害物礼失则乱人　坡谓化音之相生也不时相陵乱也则不能敦和率神而物不生此言礼乐闗于天地以反明礼乐明备则天地官意
　　及夫礼乐之极乎天而蟠乎地行乎隂阳而通乎鬼神穷高极逺而测深厚乐着大始而礼居成物着不息者天也着不动者地也一动一静者天地之间也故圣人曰礼乐云
　　注曰极至也蟠犹委也高逺三辰也深厚山川也言礼乐之道上至于天下委于地则其间无所不之疏曰此盛论礼乐之大原虽取象于天地功徳又能徧满于天地之间天高故言至地下故言委日月嵗时无易百谷用成是行乎隂阳也作乐一变以至六变百神俱至是通乎鬼神也　坡谓此言礼乐之成合天地所谓明备而天地官者语皆深切解之费辞以下文比之自见此言极天蟠地彼则奋至徳之光此言行隂阳而通鬼神彼则动四气之和此言穷高测深彼则着万物之理此言乐着大始彼则清明象天此言礼居成物彼则广大象地此言着不息者天彼则终始象四时周旋象风雨此言着不动者地彼则五色成文而不乱八风従律而不奸百度得数而有常此言一动一静天地之间彼则小大相成终始相生倡和清浊迭相为经其成效一也但此言圣作故礼乐同天地彼言明述故礼乐賛天地亦未可差殊观也故圣人曰礼乐云犹言道在是矣之意
　　昔者舜作五之琴以歌南风防始制乐以赏诸侯故天子之为乐也以赏诸侯之有徳者也徳盛而教尊五谷时熟然后赏之以乐故其治民劳者其舞行缀逺其治民逸者其舞行缀短故观其舞知其徳闻其諡知其行也
　　应氏曰勤于治民则徳盛而乐隆故舞列逺而长怠于治民则徳薄而乐杀故舞列近而短　坡谓古者王朝乐官惟歌王功防推此意于侯邦但有治行为作歌舞以为赏典如鲁僖公能遵伯禽之训周天子命史克作为駉駜泮閟之诗使声于其庙之类三代行之而原其始实自后防耳非防制乐専为赏诸侯也石梁王氏不注不疏但接一句即作傲语似上下文理不暇卒读何其遽也无礼哉
　　大章章之也咸池备矣韶继也夏大也殷周之乐尽矣疏曰尧乐谓之大章者言尧徳章明于天下也咸皆也池施也黄帝乐名咸池言徳皆施被于天下无不周徧是为备具矣韶继也者言舜之道徳继绍于尧也夏大也禹乐名夏者言能光大尧舜之徳也殷周之乐谓汤之大武王之大武也尽矣言于人事尽极矣
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣
