<!-- { "loadSidebar": true } -->
　　集説曰亲属无近亲而过疾者己往养之而身有防服则释去其服恶其凶也故云养有疾者不丧服若此疾者遂死既无主后已既养之当遂主其防葢养者于死者有亲也然亦不着已之丧服故云遂以主其丧非养者入主人之丧谓疾时不曾释服来致其养今死乃入来主其丧则亦不易去己之丧服也尊谓父兄卑谓子弟
　　妾无妾祖姑者易牲而祔于女君可也
　　注曰女君适祖姑也易牲而祔则凡妾下女君一等疏曰下一等若女君少牢妾则特牲若女君特牲
　　妾则特豚也　集説曰妾当祔于妄祖姑上章言亡则中一以上而祔是祔髙祖之妾今又无髙祖妾则当易妾之牲而祔于适祖始
　　妇之丧虞卒哭其夫若子主之祔则舅主之
　　集説曰妇谓凡适妇庶妇也虞卒哭在寝祭妇也祔于庙祭舅之母也尊卑异故所主不同
　　士不摄大夫士摄大夫唯宗子
　　集説曰士丧无主不敢使大夫兼摄为主若士是宗子则主防之任可使大夫摄之以宗子尊故也一説大夫之丧无主士不敢摄而主之若士是宗子则可
　　主人未除丧有兄弟自他国至则主人不免而为主集説曰葬后而君吊之则非时亦免以敬君故新其事也兄弟亲属也亲则尚质故不免而为主也
　　陈器之道多陈之而省纳之可也省陈之而尽纳之可也
　　集説曰陈器陈列从葬之明器也凡朋友賔客所赠遗之明器皆当陈列所谓多陈之也而所纳于圹者有定数故云省纳之可也省减杀也若主人所作者依礼有限故云省陈之而尽纳之可也
　　奔兄弟之丧先之墓而后之家为位而哭所知之丧则哭于宫而后之墓
　　集説曰兄弟天伦也所知人情也系于天者情急于礼由于人者礼胜于情宫故殡宫也
　　父不为众子次于外
　　集説曰适长子死父为之居丧次于中门外庶子自若居寝也
　　与诸侯为兄弟者服斩
　　集説曰卿大夫于君自应服斩若不为卿大夫而有五属之亲者亦皆服斩衰此记者恐疑服本亲兄弟之服故特明之葢谓国君之兄弟先为本国卿大夫今居他国未仕而本国君卒以有兄弟之亲又是旧君必当反而服斩也不言与君为兄弟而言与诸侯为兄弟明在异国也若俱为诸侯则各依本服
　　下殇小功带澡麻不絶本诎而反以报之
　　集説曰本是期服之亲以死在下殇降为小功故云下殇小功也其带以澡麻为之谓戛治其麻使之洁白也不絶本不断去其根也报犹合也垂麻向下又屈之而反向上以合而纠之故云屈而反以报之也凡殇服之麻皆散垂此则不散首绖麻无根而要带犹有根皆示其重也
　　妇祔于祖姑祖姑有三人则祔于亲者
　　集説曰此言祔庙之礼三人或有二继也亲者谓舅所生母也
　　其妻为大夫而卒而后其夫不为大夫而祔于其妻则不易牲妻卒而后夫为大夫而祔于其妻则以大夫牲疏曰此谓始来仕而无庙者若有庙则死者当祔于祖不得祔于妻也若宗子去他国以庙从则祔于祖矣　集説曰妻卒时夫为大夫卒后夫黜退遂死以无祖庙故祔于妻之礼止得依夫今所得用之牲不得易用昔大夫之牲也若妻死时夫未为大夫死后夫乃为大夫而死今祔祭其妻则得用大夫牲矣
　　为父后者为出母无服无服也者丧者不祭故也集説曰出母父所弃絶为他姓之母以死则有他姓之子服之葢居丧者不祭若丧他姓之母而废已宗庙之祭岂礼也哉故为父后者不丧出母重宗祀也然虽不服犹以心丧自居为恩也非为后者期而不禫　朱子曰出母为父后者无服此尊祖敬宗家无二主之意先王制作精微不苟葢如此
　　妇人不为主而杖者姑在为夫杖母为长子削杖女子子在室为父母其主丧者不杖则子一人杖
　　集説曰此明妇与女当杖之礼女子在室而为父母杖者以无男昆弟而使同姓为摄主也
　　缌小功虞卒哭则免
　　集説曰缌与小功服之轻者也殡之后启之前虽有事不免及虞与卒哭则必免不以恩轻而畧于后也
　　既葬而不报虞则虽主人皆冠及虞则皆免
　　集説曰前章言赴葬者赴虞今言不赴虞谓以事故阻之也既未得虞故且冠以饰首及虞则主人至缌小功者皆免也
　　为兄弟既除丧已及其葬也反服其服报虞卒哭则免如不报虞则除之
　　注曰小功以下
　　逺葬者比反哭者皆冠及郊而后免反哭
　　集説曰逺葬谓葬地在四郊之外也葬讫而反主人以下皆冠道路不可无饰也及至郊乃去冠着免而反哭于庙焉
　　君吊虽不当免时也主人必免不散麻虽异国之君免也亲者皆免
　　疏曰大敛之前着免大功以上散麻大敛之后着冠不散麻纠其垂也至启殡之后已葬之前亦免大功以上亦散麻君吊虽不当免时必着免不散麻带贬于大敛之前既启之后也异国君来主人既免大功以上亲者俱从免敬异国君也异国尚然已君来吊则亲者皆免可知也
　　除殇之丧者其祭也必除成丧者其祭也朝服缟冠集説曰谓冠端也殇无虞卒哭及练之变服其除服之祭用冠端黄裳此于成人为释禫之服所以异于成人之防也若除成人之丧则祥祭用朝服缟冠朝服冠缁衣素裳今不用冠而用缟冠是未纯吉之祭服也禫祭始从端知端黄裳者若素裳则与朝服纯吉同若裳又与上士吉服端同故知此为黄裳也
　　奔父之丧括髪于堂上袒降踊袭绖于东方奔母之丧不括发袒于堂上降踊袭免于东方绖即位成踊出门哭止三日而五哭三袒
　　集説曰不言笄纚者异于始死时也至即以麻括发于殡宫之堂上袒去上衣降阼阶之东而踊踊毕而升堂袭掩所袒之衣而着要绖于东方东方者东序之东也此奔父丧之礼如此若奔母防初时括发至又哭以后至于成服皆不括发其袒于堂上降踊者与父同父则括发而加绖母则不括发而加免此所异也着免加要绖而即位于阼阶之东而更踊故云绖即位成踊也其即位成踊父母皆然出门出殡宫之门而就庐次也故哭者止初至一哭明日朝夕哭又明日朝夕哭所谓三日而五哭也三袒者初至袒明日朝袒又明日朝袒也此谓已殡而来者若未殡之前而来当与在家同不得减杀也
　　适妇不为舅姑后者则姑为之小功
　　注曰谓夫有废疾他故若死而无子不受重者小功庶妇之服也凡父母于子舅姑于妇将不传重于适及将所传重者非适服之皆如庶子庶妇也

　　礼记述注卷十四
　　钦定四库全书
　　礼记述注卷十五
　　安溪　李光坡　撰
　　大传第十六
　　注曰记祖宗人亲之大义
　　礼不王不禘王者禘其祖之所自出以其祖配之方氏曰此禘也以其非四时之常祀故谓间祀以其及祖之所自出故谓追享以其比常祭特大故谓大祭以其犹事生之有享焉故谓之肆献祼名虽不同通谓之禘
　　诸侯及其太祖大夫士有大事省于其君干祫及其髙祖
　　集说曰上言诸侯不得行禘此言诸侯以下有祫祭之礼二昭二穆与太祖而五者诸侯之庙也诸侯之祫固及其太祖矣而不得及太祖之所自出大事者周礼司勲六功中有事功大事即大功也省善也大夫三庙上士二庙下士一庙不敢私行祫礼若有大功善于其君君许之祫亦上及于髙祖干者自下干上之义以卑者而行尊者之礼故谓之干疏云此言支庶为大夫士耳若适亦有太祖有太祖者鬼其百世若有善而得祫则亦祫于太祖庙中徧祫太祖以下也
　　牧之野武王之大事也既事而退柴于上帝祈于社设奠于牧室遂率天下诸侯执豆笾逡奔走追王大王亶父王季歴文王昌不以卑临尊也
　　集说曰既事杀纣之后也燔柴以告天陈祭以告社奠告行主于牧野之馆室然后率诸侯以祭告祖庙逡疾也疾奔走言劝事也追加先公以天子之号者盖为不可以诸侯之卑号临天子之尊也　坡谓诸侯太祖而下四亲庙是上及髙祖大夫士干祫及髙祖今追王亦及髙祖盖情礼之极王者不过于此而大夫士亦可以推及于此追王自周公相成王事记者连言耳则程子以服制定上下通得祀及四亲先圣后圣其同符如此疏云此论武王伐纣追王上尊祖祢之事与前相接也
　　上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣
　　注曰治犹正也缪读为穆声之误也竭尽也　疏曰上主敬故云尊尊下主恩故云亲亲旁治逾逺疏也合防族人以食之礼又序次族人以昭穆之事所谓旁治也别之以礼义二句总结上　熊氏曰言此三事皆分别之使灿然有礼截然有义人伦之道竭尽无余矣　坡谓此承上文敬所尊而及爱所亲以起下文治天下所因所革之意
　　圣人南面而聴天下所且先者五民不与焉一曰治亲二曰报功三曰举贤四曰使能五曰存爱五者一得于天下民无不足无不赡者五者一物纰缪民莫得其死圣人南面而治天下必自人道始矣
　　集说曰民不与焉谓未及治民也治亲即上治下治旁治也君使臣以礼故功曰报行成而上故贤曰举艺成而下故能曰使一得犹皆得也赡赒也物事也纰缪舛戾也民莫得其死言此五事之得失关国家之治乱也人道申言上文之意　坡谓存爱者言天子存二代之后乃斯民之所遗爱也与上四者皆忠厚之道以周礼秋官八议差次之而知其然如陈注则仅有四者似非也
　　立权度量考文章改正易服色殊徽号异器械别衣服此其所得与民变革者也
　　集说曰权称锤度丈尺量斗斛也文章典籍也正者年之始朔者月之初服之色随所尚而变易赤白黒也徽旌旗之属徽之号亦随所尚而殊异如殷之大白周之大赤之类也器者礼乐之器械者军旅之器别衣服者周吉服九章虞以十二章殷凶不厌贱周贵则降卑也时王因革不同此七者以立考改易殊异别为言是与民变革者也
　　其不可得变革者则有矣亲亲也尊尊也长长也男女有别此其不可得与民变革者也
　　集说曰此天地之常经故不可变革
　　同姓从宗合族属异姓主名治际防名著而男女有别疏曰此一节论同姓从宗异姓主名明男女有别之事　集说曰同姓父族也从宗从大宗小宗也合聚其族之亲属则无离散陵犯之事异姓他姓之女来归者也礼莫大于分分莫大于名卑者为妇尊者为母以妇与母之名治昏姻交际防合之事名分显著尊卑有等然后男女有别而无淫乱贼逆之祸也
　　其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎名者人治之大者也可无慎乎
　　集说曰属联也父之兄弟为伯叔父则其妻谓之伯叔母兄弟之子为从子则其妻谓之妇此于昭穆为宜弟之妻不可谓之为妇犹兄之妻不可谓之为母以紊昭穆也故云谓弟之妻妇者是嫂亦可谓之母乎言皆不可也
　　四世而缌服之穷也五世袒免杀同姓也六世亲属竭矣其庶姓别于上而戚单于下昏姻可以通乎
　　集说曰四世髙祖也同髙祖者服缌麻服尽于此矣故云服之穷也五世袒免谓共承髙祖之父者相为袒免而已是减杀同姓也六世则共承髙祖之祖者并袒免亦无矣故曰亲属竭也上指髙祖以上也姓为正姓氏为庶姓故鲁姬姓而三家各自为氏春秋诸国皆然是庶姓别异于上世也戚亲也单尽也四从兄弟恩亲已尽各自为宗是戚单于下也殷人五世以后则相与通昏故记者设问云今虽周世昏姻可以通乎
　　系之以姓而弗别缀之以食而弗殊虽百世而昏姻不通者周道然也
