<!-- { "loadSidebar": true } -->
　　心怅焉怆焉惚焉忾焉心絶志悲而已矣祭之宗庙以鬼享之徼幸复反也成圹而归不敢入处室居于倚庐哀亲之在外也寝苫枕块哀亲之在土也故哭泣无时服勤三年思慕之心孝子之志也人情之实也
　　集说曰此言反哭至终丧之情也惚犹恍惚也忾犹叹恨也勤谓忧苦也
　　或问曰死三日而后敛者何也曰孝子亲死悲哀志懑故匍匐而哭之若将复生然安可得夺而敛之也故曰三日而后敛者以俟其生也三日而不生亦不生矣孝子之心亦益衰矣家室之计衣服之具亦可以成矣亲戚之逺者亦可以至矣是故圣人为之断决以三日为之礼制也
　　集説曰此记者设问以眀三日而敛之义匍匐犹颠蹷或作扶服
　　或问曰冠者不肉袒何也曰冠至尊也不居肉袒之礼也故为之免以代之也然则秃者不免伛者不袒跛者不踊非不悲也身有锢疾不可以备礼也故曰丧礼惟哀为主矣女子哭泣悲哀击胸伤心男子哭泣悲哀稽颡触地无容哀之至也
　　疏曰谓心既悲哀肉袒形亵故不可亵尊而冠若有吉事而内心肃敬则虽袒而着冠也故郊特牲云君袒而割牲是也　集说曰免而袒袒而踊先后之次也有一疾则废一礼女子不踊则惟击胸男子不踊则惟稽颡触地皆可以为哀之至也
　　或问曰免者以何为也曰不冠者之所服也礼曰童子不缌惟当室缌缌者其免也当室则免而杖矣
　　坡谓免者以何为也怪成人袒时须着免今非成人袒亦有着免故问之不冠者之所服谓未冠童子故着免也童子不缌不为族人着缌也惟当室缌谓童子无父兄当室主家乃为族人着缌也缌者其免言为族人缌者由为父母着免也当室则免而杖又眀童子得免所由以其孤儿当室则得免而杖乃为族人服缌也诸解语而未详故本注疏句释之
　　或问曰杖者何也曰竹桐一也故为父苴杖苴杖竹也为母削杖削杖桐也或问曰杖者以何为也曰孝子丧亲哭泣无数服勤三年身病体羸以杖扶病也则父在不敢杖矣尊者在故也堂上不杖辟尊者之处也堂上不趋示不遽也此孝子之志也人情之实也礼义之经也非从天降也非从地出也人情而已矣
　　注曰父在不杖谓为母丧也尊者在不杖辟尊者之处不杖有事不趋皆为其感动使之忧戚也集说曰苴杖圎而象天削杖方以象地又以桐为同之义言哀戚同于丧父也
　　服问第三十六
　　传曰有从轻而重公子之妻为其皇姑
　　疏曰公子诸侯之妾子也皇姑即公子之母也诸侯在尊厌妾子使为母练冠诸侯没妾子得为毋大功而妾子之妻则不论诸侯存没为夫之母期也其夫练冠是轻也而妻为之期是重故云有从轻而重也此妾既贱若惟云姑则有嫡女君之嫌今加皇字眀非女君而此妇尊之与女君同故云皇姑也
　　有从重而轻为妻之父母
　　注曰妻齐衰而夫从缌麻不降一等言非服差
　　有从无服而有服公子之妻为公子之外兄弟
　　疏曰公子被厌不服已母之外家是无服也妻犹从公子而服公子外祖父母从母缌麻是从无服而有服也经惟云公子外兄弟而知其非公子姑之子者以丧服小记云夫之所为兄弟服妻皆降一等夫为姑之子缌麻妻则无服今公子之妻为之有服故知其为公子外祖父母从母也此等皆小功之服凡小功者谓为兄弟若同宗直称兄弟以外族故称外兄弟也
　　有从有服而无服公子为其妻之父母
　　注曰凡公子厌于君降其私亲女君之子不降疏曰虽为公子之妻犹为父母期是有服也公子被厌不从妻而服之是从有服而无服也
　　传曰母出则为继母之党服母死则为其母之党服为其母之党服则不为继母之党服
　　注曰虽外亲亦无二统　坡谓母出而父继娶则出母与庙絶故为继母之党服若母死而父继娶则亲母为重故服其党而不复服继母之党也解误
　　三年之丧既练矣有期之丧既葬矣则带其故葛带绖期之绖服其功衰
　　疏曰谓三年之丧练祭之后又当期丧既葬之节也故葛带谓三年丧之练葛带也今期丧既葬男子则应着葛带此葛带与三年之葛带麄细正同而以父葛为重故带其故葛带也绖期之绖者谓三年之丧练后首绖既除故绖期之葛绖若妇人练后麻带除矣则绖其故葛绖带期之麻带以妇人不葛带故也功即麤也功衰者父之练之功衰也父之既练母之既葬衰皆七升其齐衰仍有八升九升八升者是正服齐衰九升者是义服齐衰若母丧既练虽衰八升与正服既葬齐衰同以母服为重亦服母之齐衰也
　　有大功之丧亦如之小功无变也
　　疏曰三年丧练后有大功丧亦既葬亦带其故葛带而绖期之葛绖也故云亦如之大功既葬葛带三寸有余比练之葛带四寸有余为小故反服练带也大功既葬之首绖四寸有余与练之葛带粗细相似不得为五分去一为带之差故首绖进与期既葬之绖五寸有余同也但谓粗细与期同其实是大功葛绖也小功无变者言先有大功以上丧服今遭小功之丧无变于前服不以轻服减累于重也
　　麻之有本者变三年之葛
　　疏曰大功以上为带者麻之根本并留之合纠为带如此者得变三年之练葛小功以下其绖澡麻断本不得变三年之葛也言变三年之葛举其重者其实期之葛有本者亦得变之
　　既练遇麻断本者于免绖之既免去绖毎可以绖必绖既绖则去之
　　疏曰斩衰既练之后遭小功之丧虽不变服得为之加绖也于免绖之者以练无首绖于此小功丧有事于免之时则为加小功之绖也敛殡事竟既免之后则脱去其绖当敛殡之节毎可以绖之时必为之加麻既绖则去之不应绖之时则去其绖自若练服也
　　小功不易丧之练冠如免则绖其缌小功之绖因其初葛带缌之麻不变小功之葛小功之麻不变大功之葛以有本为税
　　疏曰言小功以下之丧不合变易三年丧之练冠其期之练冠亦不得易也如当缌小功着免之节则首绖其缌与小功之绖所以为后丧缌绖者以前丧练冠首绖已除故也要中所着仍因其初丧练之葛带不云故而云初者以期初丧之时变练之葛带为麻期既葬之后反服练之故葛带故言故也小功以下之丧不变练之葛带故云初也轻丧之麻本服既轻虽初丧之麻不变前重丧之葛也税谓变易也缌与小功麻绖既无本不合税变前丧惟大功以上麻绖有本者得税变前丧也
　　殇长中变三年之葛终殇之月算而反三年之葛是非重麻为其无卒哭之税下殇则否
　　疏曰上论成人小功缌不得易前丧之葛此论殇在小功缌得易三年葛也殇长中者谓本服大功今乃降在长中殇男子则为之小功妇人为长殇小功中殇则缌麻如此者得变三年之葛着为殇服之麻终竟此殇月数如小功则五月缌则三月还反服其三年之葛也既服麻不改又变三年之葛不是重此麻也以殇服质畧自初死服麻以后无卒哭时税麻服葛之礼也下殇则否者以大功以下之殇男子妇人俱为之缌麻其情轻不得变三年之葛也案上文麻有本者得变三年之葛则齐衰下殇虽是小功亦是麻之有本者故丧服小记云下殇小功带澡麻不絶本然齐衰下殇乃变三年之葛今大功长殇麻既无本得变三年之葛者以无虞卒哭之税故特得变之若成人小功缌麻麻既无本故不得变也
　　君为天子三年夫人如外宗之为君也世子不为天子服
　　注曰世子不为天子服逺嫌也不服与畿外之民同也　集説曰诸侯为天子服斩衰三年外宗见前篇诸侯外宗之妇为君期夫人为天子亦期故云夫人如外宗之为君也
　　君所主夫人妻大子适妇
　　集说曰夫人者君之适妻故云夫人妻大子适子也其妻为适妇三者皆正故君主其丧
　　大夫之适子为君夫人大子如士服
　　注曰士为国君斩小君期大子君服斩臣从服期疏曰大夫无继世之道其子无嫌故得为君与夫人及君之大子着服如士服也
　　君之母非夫人则羣臣无服惟近臣及仆骖乗从服惟君所服服也
　　疏曰君母是适夫人则羣臣服期非夫人则君服缌故羣臣无服也近臣阍寺之属仆御车者骖乘车右也唯君所服服者君缌则此等人亦缌也
　　公为卿大夫锡衰以居出亦如之当事则弁绖大夫相为亦然为其妻往则服之出则否
　　疏曰君为卿大夫之丧成服之后着锡衰以居也出谓以他事而出非至丧所亦着锡衰首则皮弁也当事若大敛及殡并将葬啓殡等事则首着弁绖身衣锡衰若于士则首服皮弁也大夫相为亦然者亦如君于卿大夫也若君于卿大夫之妻及卿大夫相为其妻而往临其丧亦服锡衰但不常着之以居或以他事出则不服也其当殡敛之事亦弁绖也
　　凡见人无免绖虽朝于君无免绖唯公门有税齐衰传曰君子不夺人之丧亦不可夺丧也
　　集说曰见人往见于人也绖重故不可释免入公门虽税齐衰亦不脱绖也此谓不杖齐衰若杖齐衰及斩衰虽入公门亦不税其大功非但废衰又免绖也
　　传曰罪多而刑五丧多而服五上附下附列也
　　集说曰罪重者附于上刑罪轻者附于下刑此五刑之上附下附也大功以上附于亲小功以下附于疏此五服之上附下附也等列相似故云列也
　　间传第三十七
　　注曰名间传者以其记丧服之间轻重所宜
　　斩衰何以服苴苴恶貌所以首其内而见诸外也斩衰貌若苴齐衰貌若枲大功貌若止小功缌麻容貌可也此哀之发于容体者也
　　集说曰斩衰服苴苴绖与苴杖也麻之有子者以为苴绖竹杖亦曰苴杖恶貌者疏云苴是黎黑色又小记疏云至痛内结必形色外章所以衰裳绖杖俱备苴色也首者标表之义盖显示其内心之哀痛于外也枲牡麻也枯黯之色似之大功之丧虽不如齐斩之痛然容貌亦若有所拘止而不得肆者盖亦变其常度也
　　斩衰之哭若往而不反齐衰之哭若往而反大功之哭三曲而偯小功缌麻哀容可也此哀之发于声音者也集说曰若如也往而不反一举而至气絶似不囘声也三曲一举声而三折也偯余声之委曲也小功缌麻情轻虽哀声之从容亦可也
　　斩衰唯而不对齐衰对而不言大功言而不议小功缌麻议而不及乐此哀之发于言语者也
　　疏曰杂记云三年之丧对而不问为在丧稍久故对也又云齐衰之丧言而不语彼谓言已事　集说曰唯应辞也不对不答人以言也不言不先发言于人也不议不泛论他也
　　斩衰三日不食齐衰二日不食大功三不食小功缌麻再不食士与敛焉则壹不食故父母之丧既殡食粥朝一溢米莫一溢米齐衰之丧疏食水饮不食菜果大功之丧不食醯醤小功缌麻不饮醴酒此哀之发于饮食者也
　　疏曰此谓正服齐衰丧大记云三不食者当是义服此小功缌再不食丧大记一不食谓缌麻再不食谓小功熊氏云异人之说故其义别
　　父母之丧既虞卒哭疏食水饮不食菜果期而小祥食菜果又期而大祥有醯醤中月而禫禫而饮醴酒始饮酒者先饮醴酒始食肉者先食干肉
　　疏曰大祥食醯醤则小祥食菜果时但用盐酪也若不能食者小祥得用醯醤故丧大记云小祥食菜果以醯酱禫始食肉丧大记云祥而食肉亦异人之说醴酒味薄干肉又涩孝子不忍发初御醇厚之味故饮醴酒食干肉　集说曰中月间一月也前篇中一以上亦训为间二十五月大祥二十七月而禫也
　　父母之丧居倚庐寝苫枕块不说绖带齐衰之丧居垩室苄翦不纳大功之丧寝有席小功缌麻牀可也此哀之发于居处者也
