<!-- { "loadSidebar": true } -->
　　注曰教谓乐也以法治以乐为治之法行象徳民之行顺君之徳也　坡谓此言王者法礼乐以善治也天地寒暑之分剂不时如愆阳伏隂则民感之而多疾风雨之气候不节如凄风苦雨则五谷不熟而民饥教为民之寒暑者如春诵夏或藏修或息防必有其时一寒暑之发敛也作者过作则暴述以为教而不时亦过作矣故暴而伤世事谓礼也事为民之风雨者如邠风七月或作之或息之皆有其节一风雨之应候也作者过制则乱述以为事而不节亦过制矣故乱而无功先王之为乐凡单言乐者皆含礼也自此节至生民之道乐为大焉皆是法礼乐以为教所谓述者之明也
　　夫豢豕为酒非以为祸也而狱讼益繁则酒之流生祸也是故先王因为酒礼壹献之礼宾主百拜终日饮酒而不得醉焉此先王之所以备酒祸也故酒食者所以合欢也乐者所以象徳也礼者所以缀淫也是故先王有大事必有礼以哀之有大福必有礼以乐之哀乐之分皆以礼终乐也者圣人之所乐也而可以善民心其感人深其移风易俗故先王着其教焉
　　注曰以谷食犬豕曰豢为作也言豢豕作酒本以飨祀养贤而小人饮之善酗以致狱讼壹献士饮酒之礼百拜以喻多缀犹止也大事谓死丧也着犹立也疏曰案今乡饮酒之礼是壹献无百拜此云百拜
　　喻多也　坡谓乐以象徳以上下文攷之是象其人之徳如子贡言声歌各有宜者是也此节言礼乐之用所谓教之时也事之节也
　　夫民有血气心知之性而无哀乐喜怒之常应感起物而动然后心术形焉
　　疏曰乐声善恶初则従民心而兴后乃合成为乐乐又下感于人善乐感人则人化之为善恶乐感人则人随之为恶是乐出于人而还感人犹如雨出于山而还雨山火出于木而还燔木故此篇之首论人能兴乐此章之意论乐能感人也人由血气而有心知故连言之其性虽一所感不恒故云无常也内心应感起于外物谓物来感已心遂应之念虑兴动故云应感起物而动术所由也心术见者即下文是也熊氏曰此心术乃随教化世风转移者
　　是故志微噍杀之音作而民思忧
　　刘氏曰志疑当作急急促微细噍枯杀减也其哀心感者其声噍以杀故作乐而有急微噍杀之音则民心感之而哀思忧愁矣
　　啴谐慢易繁文简节之音作而民康乐
　　集説曰啴寛谐和慢缓易平也繁文简节多文理而畧节奏也其乐心感者其声啴以缓故此等音作则民心感之而安乐矣
　　粗厉猛起奋末广贲之音作而民刚毅
　　集説曰粗厉粗疏严厉也猛威盛貌奋振迅貌起初末终也猛起奋末者猛盛于初起而奋振于终末也广大贲愤也广贲言众音皆怒也其怒心感者其声粗以厉故此等音作则民感之而刚毅
　　廉直劲正庄诚之音作而民肃敬
　　集説曰亷有棱隅也劲坚强也其敬心感者其声直以亷故此等音作则民感之而肃敬
　　寛裕肉好顺成和动之音作而民慈爱
　　集説曰考工记注云好璧孔也肉倍好曰璧好倍肉曰瑗肉好均曰环如此则肉乃璧之肉地也此言肉好则以璧喻乐音之圆莹通滑耳其爱心感者其声和以柔故此等音作则民感之而慈爱
　　流辟邪散狄成涤滥之音作而民淫乱
　　集説曰狄与逖同逺也成者乐之一终狄成言其一终甚长淫泆之意也涤洗也滥侵僣也言其音之泛滥侵僣如以水洗物而浸渍侵滥无分际也此是其喜心感者而其声发以散闻此音之作则民感之而淫乱矣　坡谓自民有血气至此申明上文其感人深其移风易俗之意
　　是故先王本之情性稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳徳厚律小大之称比终始之序以象事行使亲疎贵贱长幼男女之理皆形见于乐故曰乐观其深矣
　　集説曰度数十二律上生下生损益之数也礼义贵贱隆杀清浊高下各有其义也生气之和造化发育之妙也五常之行仁义礼智信之徳也使其阳之动而不至于散隂之静而不至于密刚者之气不至于怒柔者之气不至于慑由是三才和气与乐相凑泊四者和畅交错于声容中而精神气象露于声音之外凡乐之宫君商臣之等皆安其位而不相夺伦也立之学若乐师掌国学之政大胥掌学士之版是也立之等若十三舞勺成童舞象之类是也广其节奏増益学者之所习也省其文采省察其音曲之辞使五声之相和相应若五色之杂以成文采也厚如书惟民生厚之厚徳厚五常之存诸身者绳谓检约人固有之善而使之成徳也律以法度整齐之也比以次序聨合之也宫音至大羽音至小律之使各得其称始于黄钟之初九终于仲吕之上六比之使各得其序事行五常之行诸事者象示之法也民之事行非有所视法则无以为观感也人伦之理其得失皆可于乐而见之是乐之所观其义深奥矣此古有是言记者引以为证　坡谓情性先王之情性也本之情性乐之本也稽度数以合生气之和制礼义以道五常之行自使之阳而不散至不相夺也申合生气之和自立之学等至皆形见于乐申道五常之行广其节奏使多有可习而广不容奸省减也省其文采使习于朴质而狭不思欲小大而律其称不犯节也终始而比其序不忘本也此一节申明上文先王着其教之意
　　土敝则草木不长水烦则鱼龞不大气衰则生物不遂世乱则礼慝而乐淫是故其声哀而不庄乐而不安慢易以犯节流以忘本广则容奸狭则思欲感条畅之气而灭平和之徳是以君子贱之也
　　疏曰土之劳敝故草木不长水之烦扰故鱼龞不大隂阳之气衰乱故生物不得遂成上三事皆喻世道衰乱上下无序故礼慝男女不节故乐淫也男女相爱涕泗滂沱是其哀也男女相説歌舞于市井是不庄也俾昼作夜是其乐也终至灭亡是不安也广谓节间疎缓言声音寛缓多有奸淫之声也狭谓节间迫促乐声急则动发人心思其情欲而切急条逺也言淫声感动于人损长逺舒畅之善气而毁灭和平之善徳也　坡谓此反先王之教而乱者哀而不庄则隂柔之气不和乐而不安则阳刚之气不和慢易犯节则不能律小大之称流湎忘本则不能比终始之序广则容奸耳非多节奏也狭则思欲耳非省文采也感伤条畅之气则不能四畅而发作毁灭和平之徳则亲疎等之理不能形见矣
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应囘邪曲直各归其分而万物之理各以类相动也
　　疏曰奸声谓奸邪之声逆气谓违逆之气即奸邪之气也既闻奸声又感逆气二者相合而成象则淫乐兴纣作靡靡之乐是也和乐兴若周室太平颂声作也倡和有应者奸声正声感人是倡也而逆气顺气应之是和也囘谓乖违邪谓邪僻言乖违邪僻及曲之与直各归其善恶之分限善归善分恶归恶分而万物之情理亦各以善恶之类自相感动也　坡谓此承上文先王正乐乱世奸声其感于人也有顺逆之异以起君子反情比类之事以极移风易俗之理
　　是故君子反情以和其志比类以成其行奸声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义
　　集説曰反情复其情性之正也情不失其正则志无不和比类分次善恶之类也不入于恶类则行无不成曰不留不接不设如论语四勿之谓皆反情比类之事　坡谓此见必先有礼乐之徳乃能述礼乐之文明与圣一也反情以和志合生气之和也比类以成行道五常之行也奸声四句和志之事也惰慢二句成行之事也和志则顺成行则正以行其义者行先王所本情性之宜也
　　然后发以声音而文以琴瑟动以干戚饰以羽旄従以箫管奋至徳之光动四气之和以着万物之理是故清明象天广大象地终始象四时周还象风雨五色成文而不乱八风従律而不奸百度得数而有常小大相成终始相生倡和清浊迭相为故乐行而伦清耳目聪明血气和平移风易俗天下皆宁
　　注曰清明谓人声也周还谓舞者五色五行也清谓蕤宾至应钟浊谓黄钟至中吕伦谓人道也　疏曰歌奏之清洁显明以象于天也寛广壮大以象于地也终于羽始于宫象四时之变化终而复始也舞者周帀迥还象风雨之迥复也五色者五行之音各依其行色谓宫商角徴羽之声和合成文不乱也八风八方之风也律十二月之律也白虎通云距冬至四十五日条风至条者生也四十五日明庶风至明庶者迎众也四十五日清明风至清明者芒也四十五日景风至景者大也言阳气长养也四十五日凉风至凉寒也隂气行也四十五日阊阖风至阊阖者咸收藏也四十五日不周风至不周者不交也言隂气未合化矣四十五日广莫风至广莫者大莫也开阳气也小大相成者十二月律互为宫羽而相成也终始相生者五行官商迭相用为终始倡和者十二律先发声者为倡应者为和长者浊短者清迭相为经者更相为常即还相为宫是乐之常也　熊氏曰言君子志和行成乐本立矣然后以行义而发之诗歌之声文饰声音以琴瑟振动形体以干戚装饰乐具以羽旄随従诸乐以管箫用奋君子至徳之光辉动荡四时和畅之气以昭著人之伦理物之生理百度者五音十二律上生下生损益之度乐之百度得一定之数而有常也乐教既通人道之伦无暧昧纷乱在一人则惰慢不设耳目聪明而血气和平在一世则移风俗而天下皆宁　坡谓此述者之明所以善民心移风易俗之成效也与作者之礼乐明备而天地官同
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐
　　疏曰以道制欲则意得欢乐而不有昏乱也以欲忘道则志意迷惑而不得欢乐也　坡谓自此节至乐为大焉皆反覆推明和志成行之意见有徳方能述而治己治人乃无不可非徒识礼乐之文伪为于外也
　　是故君子反情以和其志广乐以成其教乐行而民乡方可以观徳矣
　　集説曰承上文而言所以君子复情和志以修其身广乐成教以治乎民及乐之教行而民知向道则可以观君子之徳矣　坡谓反情和志制己之欲也广乐成教去人之惑也
　　徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐器従之是故情深而文明气盛而化神和顺积中而英华发外惟乐不可以为伪
　　疏曰三者为志也声也容也容从声生声従志起志従心发三者相因元本従心而来故云本于心声须合于宫商舞须应于节奏乃成于乐故云乐器従之也　坡谓此详反情以和其志也志声容皆由心生所谓性之端也诗言之歌咏之舞动之三者皆本于心徳所谓徳之华也反情以和其志则实情深四畅交于中而发作于外故文明比类以成其行则正气盛以绳徳厚象事行故化神深盛故和顺积中文明则英华发于声容之表化神则英华发于天地之间然则乐之为乐岂可无徳徒美于声容而假伪造作乎
　　乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见方再始以着往复乱以饬归奋疾而不拔极幽而不隠独乐其志不厌其道备举其道不私其欲是故情见而义立乐终而徳尊君子以好善小人以聴过故曰生民之道乐为大焉
