<!-- { "loadSidebar": true } -->
　　天子玉藻十有二旒前后邃延龙卷以祭
　　集説曰玉冕前后垂旒之玉也玉五采从上而下初以朱次白次苍次黄次既贯徧周而复始其三采者先朱次白次苍二色者先朱后緑藻杂采丝绳之贯玉者也以藻穿玉以玉饰藻故曰玉藻邃深也延冕上覆也表而纁里前后邃延者言前后各有十二旒垂而深邃延在其上也龙衮画龙于衮衣也祭祭宗庙也余见礼器
　　端而朝日于东门之外聴朔于南门之外
　　注曰端当为冕字之误也衣而冕冕服之下朝日春分之时也东门南门皆谓国门也　疏曰郑知端当为冕者皮弁尊次则诸侯之朝服又其次端诸侯皮弁聴朔朝服视朝是视朝之服卑于聴朔今天子皮弁视朝若端聴朔则是聴朔之服卑于视朝且聴朔大视朝小故知端为冕谓冕也是冕服之下者
　　闰月则阖门左扉立于其中
　　注曰天子庙及路寝皆如明堂制明堂在国之阳毎月就其时之堂而聴朔焉卒事反宿路寝亦如之闰月非常月也聴其朔于明堂门中还处路寝门终月疏曰反宿路寝谓视朔之一日也亦如之者亦如
　　明堂毎月异所其余日即在燕寝视朝则恒在路门外也乐太史云终月谓终竟一月所聴之事于一月中耳寻常则居燕寝也皇氏云明堂有四门即路寝亦有四门闰月各居其时当方之门义或然也
　　皮弁以日视朝遂以食日中而馂奏而食日少牢朔月太牢五饮上水浆酒醴酏
　　疏曰馂尚奏乐即朝食奏乐可知　集説曰既着皮弁视朝遂以皮弁而朝食所以敬养身体至日中之时还着皮弁而馂朝之余食奏作乐也日常日也朔月月朔也上水以水为上也下四者説见内则
　　卒食端而居动则左史书之言则右史书之御瞽几声之上下年不顺成则天子素服乗素车食无乐疏曰居燕居春秋是动作事故注以春秋当左史所书左阳阳主动故记动尚书记言语之事故以尚书当右史所书右是隂隂主静故也周礼五史无左史右史案左传太史书崔杼弑君是记动作之事则太史为左史也王命内史叔兴父防命晋侯是言诰之事则内史为右史御侍也瞽乐人以瞽侍侧几犹察也瞽人审音政和则乐声乐政酷则乐声哀察其哀乐防君之失　陈氏曰端即朝服之衣易其裳耳此以上皆天子之礼
　　诸侯端以祭裨冕以朝皮弁以聴朔于太庙朝服以日视朝于内朝
　　注曰祭祭先君也端亦当为冕字之误也朝朝天子也裨冕公衮侯伯鷩子男毳也朝服冠端素裳也此内朝路寝门外之正朝　集説曰天子六服大裘为上其余为裨衣以素为裳则是朝服若上士裳中士黄裳下士杂裳天子诸侯朱裳则皆名端不得名朝服凡在朝君臣上下同服　方氏曰天子聴朔于南门示受之于天诸侯聴朔于太庙示受之于祖原其所自也天子诸侯皆三朝外朝在库门之外治朝在路门之外内朝在路门之内亦曰燕朝也
　　朝辨色始入君日出而视之退适路寝聴政使人视大夫大夫退然后适小寝释服
　　集説曰臣入常先君出常后尊卑之礼然也视朝而见羣臣所以通上下之情聴政而适路寝所以决可否之计小寝燕寝也释服服端
　　又朝服以食特牲三俎祭肺夕深衣祭牢肉朔月少牢五俎四簋子卯稷食菜羮夫人与君同庖
　　疏曰天子言日中诸侯亦当有日中诸侯言夕则天子亦有夕天子言馂则诸侯亦馂诸侯祭牢肉则天子亦祭牢肉夫人与君同庖则后亦与王同庖互相挟　集説曰三俎特豕鱼腊也周人祭肺夕夕食也牢肉即特牲之余也五俎加羊与其肠胃也簋盛黍稷之器常食二簋月朔则四簋也子卯説见檀弓夫人不特杀故云与君同庖也
　　君无故不杀牛大夫无故不杀羊士无故不杀犬豕君子逺庖厨凡有血气之类弗身践也至于八月不雨君不举
　　集説曰天子膳用六牲则无故亦杀牛此言国君也天子之大夫有故得杀牛此无故不杀羊谓诸侯之大夫也故谓祭祀及賔客飨食之礼也祭礼有射牲之文此言弗身践亦谓寻常也八月今之六月杀牲盛馔曰举
　　年不顺成君衣布搢本闗梁不租山泽列而不赋土功不兴大夫不得造车马
　　集説曰衣布身着布衣也士以竹为笏而以象饰其本搢挿也去珽荼挿士笏也闗谓门闗梁谓泽梁不租不收租税也列当作迾遮遏之义凶年虽不收山泽之赋犹必遮迾其非时采取者造新有制作也此皆为嵗之凶故上之人节损以寛贷其下也
　　卜人定史定墨君定体
　　疏曰尊者视大卑者视小　集説曰周礼人所掌天灵地绎东曰果西曰雷南曰猎北曰若各以方色与体辨之定之者其所当用卜祭天用灵祭地用绎春用果秋用雷之属也史定墨者凡卜必以墨画以求吉兆乃钻之以观其所坼从墨而坼大谓之兆广其旁岐细出则谓之璺坼亦谓之兆璺韵书璺音问器破而未离之名也体者兆象之形体定谓决定其吉凶也
　　君羔幦虎犆大夫齐车鹿幦豹犆朝车士齐车鹿幦豹犆
　　集説曰幦者覆轼之皮犆缘也君之齐车以羔皮覆轼而缘以虎皮朝车亦谓大夫之朝车以下文两言齐车故知上为君齐车也
　　君子之居恒当户寝恒当首若有疾风迅雷甚雨则必变虽夜必兴衣服冠而坐
　　集説曰向明而居顺生气而卧敬天威而变凡知礼者皆当如是不但有位者也故以君子言
　　曰五盥沭稷而靧粱栉用椫栉髪晞用象栉进禨进羞工乃升歌
　　集説曰盥洗手也沭稷以淅稷之水洗发也靧粱以淅粱之水洗面也椫栉白木梳也晞干也象栉象齿梳也髪湿则滑故用木梳干则涩故用象栉也沭而饮酒曰禨羞则笾豆之实也工乃升堂以琴瑟而歌焉既充之以和平之味又感之以和平之音皆为新沐气虚致其养也
　　浴用二巾上絺下绤出杆履蒯席连用汤履蒲席衣布晞身乃屦进饮
　　集説曰杅浴盘也履践也蒯席蒯草之席也湅洗也履蒯席之上而以汤洗其足垢然后立于蒲席而以布干洁其体乃着屦而进饮也
　　将适公所宿齐戒居外寝沐浴史进象笏书思对命集説曰大夫之有史葢掌文史之事耳非史官之比也思谓意所思念欲告君之事对谓君若有问则臣对答之辞命谓君所命令当奉行者此三者皆书之于笏故曰书思对命皆谓敬谨之至恐或遗忘也
　　既服习容观玉声乃出揖私朝煇如也登车则有光矣集説曰既服着朝服毕也容观容貌仪观也玉声佩玉之声也揖私朝与其家臣揖而往朝于君也煇与光皆言徳容发越之盛光则又盛于煇矣
　　天子搢珽方正于天下也
　　集説曰搢挿也珽亦笏也即玉人所谓大圭长三尺者是也以其挺然无所诎故谓之珽葢以端方正直之道示天下也
　　诸侯荼前诎后直譲于天子也
　　集説曰荼者舒迟之义前有所畏则其进舒迟诸侯之笏前诎者圎杀其首也后直者下角正方也以其譲于天子故杀其上也
　　大夫前诎后诎无所不譲也
　　集説曰大夫上有天子下有己君故笏之下角亦杀而圜示无所不譲也
　　侍坐则必退席不退则必引而去君之党
　　集説曰臣侍君之坐若侧旁有别席则退就别席或旁无别席可退或有席而君不命之退则常引而却离坐于君亲党之下也一説党属于乡而小故以为旁侧之喻
　　登席不由前为躐席
　　疏曰失节而践为躐席应从下升若由前升是躐席也乡饮酒礼賔席于户西以西头为下主人席于阼阶介席于西阶皆北头为下賔升席自西方注云升由下也又记云主人介凡升席自北方降自南方注云席南上升由下降由上主人受献自席前适阼阶是降自北方者以受献正礼须席末啐酒因从北方降也故注云由便也若寻常无事则升由下而降由上若賔则升降皆由下也
　　徒坐不尽席尺
　　疏曰徒空也非饮食及讲问之坐为徒坐不尽席之前畔一尺示无所求于前不忘谦也
　　读书食则齐豆去席尺
　　疏曰读书声当闻尊者食为汚席坐则近前与席畔齐豆去席尺者解席所以近前之意以设豆去席一尺不得不前坐就豆
　　若赐之食而君客之则命之祭然后祭先饭辩甞羞饮而俟
　　集説曰客之以客礼待之也然必命之祭然后祭者不敢以客礼自居也先食而徧尝诸味亦示臣为君甞食之礼也饮而俟者礼食未飱以前啜饮以利滑喉中不令涩噎今君犹未飱故臣亦不敢飱而先甞羞毕而啜饮以俟君飱臣乃敢飱也
　　若有尝羞者则俟君之食然后食饭饮而俟君命之羞羞近者命之品尝之然后唯所欲凡尝逺食必顺近食集説曰此谓君但赐之食而非客之者则膳宰自尝羞故云若有尝羞者此臣既不祭不尝则俟君食乃食也饭饮者饮之也虽不尝羞亦先饮饮以利喉而俟君也虽君已食己乃后食犹未敢食羞必须君命羞近者先食近其前者一种而止也品犹徧也既未敢越次多食故君又命徧尝己乃徧尝之后则随己所欲不复次第也凡尝逺食必自近者始客与不客皆然故云凡也
　　君未覆手不敢飱君既食又饭飱饭飱者三饭也君既彻执饭与酱乃出授从者
　　集説曰君未覆手不敢飱者侍食者悉然也覆手者谓食毕而覆手以循口之两旁恐有殽粒汚着之也飱以饮浇饭也礼食竟更作三飱以助饱实故君未覆手则臣不敢飱明不敢先君而饱也既犹毕也君毕食则臣更饭飱也三饭并是飱谓三度飱也故曰饭飱者三饭也君食竟既彻馔臣乃自彻己馔以授从者饭酱是食之主故自执之此食己所当得故也此非客礼故得如此若君与己礼食则但亲彻不敢授己之从者故公食大夫礼賔取粱与酱降奠于阶西不以出也若非君臣但是降等者则彻之以授主人之相者故曲礼云彻饭齐以授相者也
　　凡侑食不尽食食于人不饱唯水浆不祭若祭为己偞卑
　　疏曰此明凡人相敌为食之礼　集説曰侑食侑己食也食而劝侑礼之勤也食之不尽与不饱礼之谦也公食大夫礼賔祭觯浆臣敬君之礼此言水浆不祭礼各有所施也水浆非盛馔之比若祭之则为大防卑矣己大也偞厌也谓大厌降卑微如有所畏迫也
　　君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼已三爵而油油以退退则坐取屦隠辟而后屦坐左纳右坐右纳左
　　集説曰此谓朝夕侍者始得爵也若其大礼则君先饮而臣后饮燕礼公卒爵而后饮是也此据侍饮得爵故再拜而后受若燕礼据大饮法则先受爵而后奠爵再拜洒如礼度明肃之貌言言与訚訚同意气和悦之貌已止也油油谨重自得之貌坐取屦跪而取屦也隠辟而后屦俛逡巡而退着屦也跪左足而纳右足之屦跪右足而纳左足之屦此纳屦之仪也
　　凡尊必尚酒唯君面尊唯飨野人皆酒大夫侧尊用棜士侧尊用禁
　　疏曰若一尊亦曰侧尊故士冠礼云侧尊一甒醴在服北注云无偶曰侧与此侧别　集説曰尊尚酒不忘古也面向也君燕臣子専其恩恵故尊鼻向君也飨野人如蜡祭之饮是也礼不下庶人唯使之足于味而已故一用酒也侧旁侧也谓设尊在賔主两楹之间旁侧夹之故云侧尊异于君也棜禁见礼器
　　始冠缁布冠自诸侯下达冠而敝之可也
　　集説曰冠礼初加缁布冠诸侯以下通用存古故用之非时王之制也故既用即敝弃之可矣
