<!-- { "loadSidebar": true } -->
　　集说曰旧说大学之教也时句絶退息必有居句絶今读时字连下句学字连上句谓四时之教各有正业如春秋教以礼乐冬夏教以诗书春诵夏弦之类是也退而燕息必有燕居之学如退而省其私亦足以发是也也诗也礼也此时教之正业也操缦博依杂服此退息之居学也凡为学之道贵于能安安则心与理融而成熟矣然未至于安则在乎为之不厌而不可有作辍也操缦调杂弄也初学者手与未相得故虽退息时亦必操弄之不废乃能习熟而安于弦也诗人比兴之辞多依托于物理而物理至博也故学诗者但讲之于学校而不能于退息之际广求物理之所依附者则无以验其实而于诗之辞必有疑殆而不能安者矣杂服冕弁衣裳之类先王制作礼各有服极为繁杂学者但讲之于学而不于退息时防观行礼者之杂服则无以尽识其制而于礼之文必有彷佛而不能安者矣兴者尔雅云歆喜兴也艺即三者之学是也言退息时不兴此三者之艺则生疎扞格于学不能安而乐之也故君子之于学也藏焉脩焉之时必有正业则所习者专而志不分息焉游焉之际必有居学则所养者纯而艺愈熟故其学易成也　朱子曰古人服各有等降若理防得杂服则于礼思过半矣
　　夫然故安其学而亲其师乐其友而信其道是以虽离师辅而不反也兑命曰敬孙务时敏厥脩乃来其此之谓乎
　　疏曰此则强立不反也　集说曰承上文而言藏脩息游无不在于学是以安亲乐信虽离师友亦不畔于道也辅即友也时敏无时而不敏也厥脩乃来言其进脩之益如水之源源而来也
　　今之教者呻其占毕多其讯
　　注曰呻吟也占视也简谓之毕讯犹问也言今之师自不晓经之义但吟诵其所视简之文多其难问也坡谓讯朱子云如公谷曷为何以之类讯或时有
　　多则支而转昧矣
　　言及于数
　　注曰其发言出说不首其义动云其所法象而已坡谓言及于数犹朱子云方观大学一句便说向中庸上彼此迷暗互相连累是也
　　进而不顾其安
　　注曰务其所诵多不惟其未晓
　　使人不由其诚
　　注曰由用也使学者诵之而为之说不用其诚　疏曰使学者诵文而已为之说义心皆不晓而孟浪是不用己之忠诚也
　　教人不尽其材
　　注曰材道也谓师有所隠也
　　其施之也悖其求之也佛
　　集说曰呻其占毕三者与藏脩异不顾其安三者与息游异是以师之所施者常至于悖逆学者之所求毎见其拂戾也
　　夫然故隠其学而疾其师苦其难而不知其益也坡谓隠痛也痛则不安矣苦其难苦友之责难也不知其为益友则不信其道矣
　　虽终其业其去之必速
　　注曰速疾也学不心解则忘之易
　　教之不刑其此之由乎
　　坡谓刑成也自时教必有正业至此正言入学之后教者学者用功之实而推其得失有如此者
　　大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也集说曰豫者先事之谓时者不先不后之期也陵逾犯也节如节候之节礼有礼节乐有乐节人有长幼之节皆言分限所在不陵节而施谓不教幼者以长者之业也相观而善如称甲之善则乙者观而效之乙有善可称甲亦如之孙以顺言摩以相厉而进为言也　方氏曰若七年男女不同席不共食幼子常视无诳则可谓之豫矣若十年学书计十三年舞勺成童舞象可谓之时矣
　　发然后禁则扞格而不胜时过然后学则勤苦而难成杂施而不孙则壤乱而不脩独学而无友则孤陋而寡闻燕朋逆其师燕辟废其学此六者教之所由废也疏曰发谓情欲既生也扞谓拒扞也格谓坚强扞格于教教之不复入也不胜教不能胜其情欲也学时已过则心情放荡虽追悔欲学精明已散徒勤苦四体终难成也杂施谓教杂乱无次越节则大才轻其小业小才苦其大业并是壤乱之法不可复脩治也燕朋谓燕亵朋友不相遵敬则违逆师之教道也辟喻也义理钩深或直言难晓湏设喻然后可解而堕学之徒好亵慢笑师之辟喻是废学之道也　坡谓燕朋二句由上无友而生盖既不亲益友相观而善自然有淫朋慝友诱之以笑傲侮师但上四者之失或时有脩补未便遂废必燕朋二者然后日浸月淫究于污下坡盖亲见有此乃知其精切也
　　君子既知教之所由兴又知教之所由废然后可以为人师也故君子之教喻也道而弗牵强而弗抑开而弗达道而弗牵则和强而弗抑则易开而弗达则思和易以思可谓善喻矣
　　熊氏曰引道使行而弗牵强其必进则学者有自得之趣而和强振其志意而弗阻抑之使退则学者无消沮之患而易防开其绪而弗达以竟其防则学者知沈潜玩索故思夫能使学者和易以思可谓善教矣
　　学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也
　　集说曰或失则多者知之过或失则寡者愚之不及或失则易贤者之过或失则止不肖者之不及多与易原于用心太过寡与止原于用心不及故曰心之莫同也约我以礼所以救其失之多博我以文所以救其失之寡兼人则退之所以救其失之易退则进之所以救其失之止也
　　教也者长善而救其失者也
　　疏曰使学者和易以思是长善使学者无此四者之失是救失惟善教者能为之
　　善歌者使人继其声善教者使人继其志其言也约而达微而臧罕譬而喻可谓继志矣
　　集说曰约而达辞简而意明也臧善也微而臧义理微妙而说之精善也罕少也罕譬而喻比方之辞少而感动之意深也继志谓能使学者之志与师无间也
　　君子知至学之难易而知其美恶然后能博喻能博喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代惟其师其此之谓乎
　　熊氏曰随材而施能广博喻人而为师矣由是推所以教人者治人而能为长即推所以治人者治国而能为君师既有君德则弟子就师可学为君之德故前云君子如欲化民成俗其必由学乎即是学能为君也故人君择师不可不慎也记曰三王四代所以治惟师之得人耳其此择师之谓乎　坡谓知教之兴则至学易知教之废则至学难知其美则长其善知其恶则救其失也自禁于未发至此承上教者学者用功之得失其失者不必言矣即得者教者又当当可而施学者又当及时勉学也
　　凡学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也
　　注曰严尊敬也尊师重道焉不使处臣位也武王践阼召师尚父而问焉曰昔黄帝颛顼之道有乎意亦忽不可得见与师尚父曰在丹书王欲闻之则齐矣王齐三日端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言
　　善学者师逸而功倍又从而庸之不善学者师勤而功半又从而怨之善问者如攻坚木先其易者后其节目及其久也相说以解不善问者反此善待问者如撞钟叩之以小者则小鸣叩之以大者则大鸣待其从容然后尽其声不善答问者反此此皆进学之道也
　　注曰庸功也功之受其道有功于己从读如富父舂戈之舂舂容谓重撞击也始者一声而已学者既开其端意进而复问乃极说之如撞钟之成声矣　疏曰从读为舂者舂谓击也以为声之形容言钟之为体必待其击每一舂而为一容然后尽其声善答者亦待其一问然后一答乃尽说义理也　朱子曰说字人以为恱恐只是说字先其易者难处且放下少间见多了自然相证而解解物为解自解释为解恐是相证而晓解也
　　记问之学不足以为人师必也其听语乎力不能问然后语之语之而不知虽舎之可也
　　集说曰记问谓记诵古书以待学者之问也以此为学无得于心而所知有限故不足以为人师听语听学者所问之语也不能问则告之不知而舎之以其终不可入德也不以三隅反则不复亦此意　坡谓自严师为难至此则专责学者尊师劝学以为受教之地也
　　良冶之子必学为裘良弓之子必学为箕始驾马者反之车在马前君子察于此三者可以有志于学矣疏曰善冶之家其子弟见其父兄陶镕金铁使之柔合以补治破器故此子弟能学为袍裘补续兽皮片片相合以至完全也箕栁箕也善为弓之家使干角桡屈调和成弓故其子弟亦观其父兄世业学取栁条和软桡之成箕也马子始学驾车之时大马驾在车前将马子系随车后而行故云反之所以然者此驹未曽驾车若忽驾之必惊奔今以大马牵车于前而击驹于后使日日见车之行惯习而后驾之不复惊矣言学者亦湏先教小事操缦之属然后乃示其业则易成也　应氏曰皆自易而至于难自粗而至于精习之有渐而不可骤进学之以类而不可泛求是之谓有志矣　坡谓此又申言学不可躐等教不可凌节以明上文比年入学至九年大成自易及难从容歳月先王所以成材使之趋善之专学者所以定志得以向善之一盖一篇之大指也
　　古之学者比物丑类鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲
　　集说曰比物丑类谓以同类之事相比方也当犹主也鼓声不宫不商于五声本无所主然而五声不得鼓则无谐和之节水无色不在五色之列而缋画者不得水则不章明五官身口耳目心之所职即洪范之五事也学于吾身五者之官本无所当而五官不得学则不能治师于弟子不当五服之一而弟子若无师之教诲则五服之属不相和亲　坡谓上言择师言尊师矣此复反覆此类者诚以王者建国君民所先者学学之所頼者师盖此篇之要防也程子云古有教今无教惟其无教直壊得人质如此不美知此者则知此记之不苟也师无当于五服五服不得不亲此性命之言也石梁王氏尚轻为泛论乎
　　君子曰大德不官大道不器大信不约大时不齐察于此四者可以有志于本矣
　　注曰本立而道生言以学为本则其德于民无不化于俗无不成　疏曰大德圣人之德也官谓分职在位者大遒圣人之道也器谓物堪用者大信圣人之信也约谓期要也大时天时也齐谓一时同也天生杀不共在一时犹春夏华卉自生荠麦自死秋冬草木自死而荠麦自生故云不齐也　陈氏曰凡此四者皆以本源盛大而体无不具故变通不拘而用无不周也君子察于此可以有志于学而洪其本矣
　　三王之祭川也皆先河而后海或源也或委也此之谓务本
　　疏曰源则河也委则海也申明先河而后海　坡谓此之谓务本言祭之务本也咏叹淫泆而务学为本其味深长矣此篇以化民成俗为末而曰其必由学乎是以学为本注疏是也若夫本末终始为学次第自在大学篇中不必于此相混

　　礼记述注卷十五
<经部,礼类,礼记之属,礼记述注>
　　钦定四库全书
　　礼记述注卷十六
　　安溪　李光坡　撰
　　乐记第十九
