<!-- { "loadSidebar": true } -->
　　集説曰吉时以纚韬髪凶则去纚而露其髻故谓之髽狐鲐之战在鲁襄公四年盖谓邾人所败也髽不以吊时家家有防故髽而相吊也　方氏曰矢所以施于射非所以施于复髽所以施于防非所以施于吊因之而弗改则非矣
　　南宫縚之妻之姑之防夫子诲之髽曰尔毋从从尔尔毋扈扈尔盖榛以为笄长尺而总八寸
　　疏曰言期之髽稍轻自有常法毋得髙广者谓毋得如斩衰髙广也防服传云总六升长六寸谓斩衰也此齐衰长八寸以二寸为差也以下亦当然　集説曰縚妻夫子兄女也姑死夫子教之为髽从从髙也扈扈广也言尔髽不可太髙不可太广又教以笄总之法笄即簮也吉笄尺二寸防笄一尺斩衰之笄用箭竹竹之小者也妇为舅姑皆齐衰不杖则当用榛木为笄也束髪谓之总以布为之既束其本末而总之余者垂于髻后其长八寸也
　　孟献子禫县而不乐比御而不入夫子曰献子加于人一等矣
　　疏曰王萧以二十五月大祥其月为禫二十六月作乐葢以下云祥而缟是月禫徙月乐又上孔子云逾月则善是皆祥之后月作乐又间传云三年之防二十五月而毕又士虞礼中月而禫是祥月之中也郑则二十五月大祥二十七月而禫二十八月而作乐者以杂记云父在为母为妻十三月大祥十五月禫尚祥禫异月岂容三年之防乃祥禫同月若以中月为月之中间应云月中何以言中月乎小记云亡则中一以上学记云中年考校皆以中为间也二十五月而毕据防事终除衰去杖余哀未忘更延两月非防之正耳戴徳防服变除礼二十五月大祥二十七月而禫故郑依而用焉　集説曰孟献子鲁大夫仲孙蔑也禫祭名禫者澹澹然平安之意礼大夫判县县而不乐者但县之而不作也比御而不入者虽比次妇人之当御者而犹不复寝也亲防外除故夫子美之
　　孔子既祥五日弹琴而不成声十日而成笙歌有子盖既祥而丝履组缨
　　注曰讥其早也有子孔子弟子有若也礼既祥白屦无絇缟冠素纰　疏曰素纰当用素为缨未用组今用素组为缨也士冠礼冬皮夏葛无云屦者此有子盖亦白屦以素为絇繶纯之饰也屦组缨禫后之服
　　死而不吊者三畏厌溺
　　方氏曰战陈无勇非孝也其有畏而死者乎君子不立岩墙之下其有厌而死者乎冯河潜水不乘桥船其有溺而死者乎三者皆非正命故先王制礼在所不吊　坡谓夫子止琴张之吊宗鲁正罪其畏也曰君子不食奸不受乱不为利疚于回不以回待人不盖不义不犯非礼深味之曽直道而行无所畏郤者而肯为此乎充畏之念可以弑父与君如郑公子归生是也
　　子路有姊之防可以除之矣而弗除也
　　疏曰明姊已嫁于降制已逺而犹不除非在室之姊妹欲申服过期也
　　孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之集説曰谓躬行理道之人皆有不忍于亲之心然而遂除之者以先王之制不敢违也
　　大公封于营邱比及五世皆反于周君子曰乐乐其所自生礼不忘其本古之人有言曰狐死正邱首仁也疏曰周公封鲁其子孙不反于周者以有次子在周世守其采地春秋周公是也故郑作诗谱云元子伯禽封鲁次子君陈世守采地　集説曰太公虽封于齐而留周为太师故死而遂于周子孙不敢忘其本故亦自齐而反于周以从先人之兆五世亲尽而后止也乐生而敦本礼乐之道也生而乐于此岂可死而倍于此哉狐虽微兽邱其所窟藏之地是亦生而乐于此矣故及死而犹正其首以向邱不忘其本也倍本忘初非仁者之用心故以仁目之
　　伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之
　　疏曰父在为出母亦应十三月祥十五月禫言期而犹哭则是祥后禫前祥而外无哭者于时伯鱼在外哭故夫子怪之或曰为出母无禫期后全不合哭
　　舜于苍梧之野盖三妃未之从也季武子曰周公盖祔
　　集説曰天子以四海为家南巡而崩故遂苍梧之野疏云帝王世纪云舜长妃娥皇无子次妃女英生商均次妃癸比生二女宵明烛光三妃后皆不从舜之此记者言合之事古人未有引季武子之言谓自周公以来始祔也书陟方乃死蔡氏曰史记舜崩于苍梧之野孟子言卒于鸣条未知孰是今零陵九疑有舜冡云
　　曽子之防浴于爨室
　　集説曰士防礼浴于适室无浴爨室之文旧説曽子以曽元辞易箦矫之以谦俭然反席未安而没未必有言及此使果曽子之命为人子者亦岂忍从非礼而贱其亲乎此难以臆説断之当阙之
　　大功废业或曰大功诵可也
　　集説曰业者身所习如学舞学射学琴瑟之类废之者恐其忘哀也诵者口所习稍暂为之亦可然称或曰亦未定之辞也
　　子张病召申祥而语之曰君子曰终小人曰死吾今日其庶几乎
　　集説曰申祥子张子也终者对始而言死则澌尽无余之谓也君子行成徳立有始有卒故曰终小人与羣物同朽腐故曰死疾没世而名不称为是也子张至此亦自信其近于君子也
　　曽子曰始死之奠其余阁也与
　　集説曰始死以脯醢醴酒就尸牀而奠于尸东当死者之肩使神有所依也阁所以庋置饮食盖以生时庋阁上所余脯醢为奠也
　　曽子曰小功不为位也者是委巷之礼也子思之哭嫂也为位妇人倡踊申祥之哭言思也亦然
　　集説曰委曲也曲巷犹言陋巷细民居于陋巷不见礼仪而鄙朴无节文故讥小功不为位是曲巷中之礼也言思子游之子申祥妻之昆弟也　马氏曰凡哭必为位者所以叙亲疎恩纪之差嫂叔疑于无服而不为位故曰无服而为位者惟嫂叔盖无服者所以逺男女近似之嫌而为位者所以笃兄弟内防之亲子思哭嫂为位妇人倡踊者礼娣姒妇小功故使有服者先踊己乃随之而哭也至于申祥之哭言思亦如子思盖非礼矣记曰妻之昆弟为父后者死哭之适室子为主袒免哭踊夫入门右由是言之哭妻之昆弟以子为主异于嫂叔之防也以子为主则妇人不当倡踊矣
　　古者冠缩缝今也衡缝故防冠之反吉非古也
　　疏曰缩直也殷尚质吉防冠皆直缝直缝者辟积襵少故一　一前后直缝之衡横也周尚文冠多辟积不一　一直缝但多作襵而并横缝之若防冠质犹疏辟而直缝是与吉冠相反时人因言古时亦防冠与吉冠反故记者释之云非古也止是周世如此耳古则吉凶冠同直缝也
　　曽子谓子思曰伋吾执亲之防也水浆不入于口者七日子思曰先生之制礼也过之者俯而就之不至焉者跂而及之故君子之执亲之防也水浆不入于口者三日杖而后能起
　　注曰为曽子言难继以礼抑之　集説曰三日中制也七日则几于灭性矣有扶而起者有杖而起者有面垢而已者
　　曽子曰小功不税则是逺兄弟终无服也而可乎疏曰此据正服小功也小记曰降而在缌小功者则税之其余则否　集説曰税者日月已过始闻其死追而为之服也大功已上则然小功轻故不税曽子据理而言谓若是小功之服不税则再从兄弟之死在逺地者闻之恒后时则终无服矣其可乎
　　伯髙之防孔氏之使者未至冉子摄束帛乘马而将之孔子曰异哉徒使我不诚于伯髙
　　集説曰摄贷也五两为束五寻为两束帛是五个四丈今之五匹也乘马四马也徒空也冉有见孔子使人未至贷束帛乘马代之行吊非孔子本意是非孔子忠信虚有吊礼故云空使我不得诚信行礼于伯髙
　　伯髙死于卫赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则己重夫由赐也见我吾哭诸赐氏遂命子贡为之主曰为尔哭也来者拜之知伯髙而来者勿拜也
　　集説曰告死曰赴与讣同已太也　马氏曰兄弟出于祖而内所亲者故哭之庙父友聮于父而外所亲者故哭之庙门外师以成己之徳而其亲视父故哭诸寝友以辅己之仁而其亲视兄弟故哭诸寝门之外至于所知又非朋友之比有相趋者有相揖者有相问者有相见者皆泛交之者也孔子哭伯髙以野为太疏而以子贡为主君子行礼其审详于哭泣之位如此者是其所以表微者欤　方氏曰伯髙之于孔子非特所知而已始由子贡而见于哭于子贡之家且使之为主以明恩之有所由也为子贡而来则吊生之礼在子贡知伯髙而来则伤死之礼在伯髙或拜或不拜凡以称其情耳
　　曽子曰防有疾食肉饮酒必有草木之滋焉以为姜桂之谓也
　　疏曰此论居防有疾得食美味之事　集説曰防有疾居防而遇疾也以其不嗜故加草木之味以为姜桂之谓一句乃记曰释草木之滋亦或曽子称礼书之言而自释之欤
　　子夏防其子而防其明曽子吊之曰吾闻之也朋友防明则哭之曽子哭子夏亦哭曰天乎予之无罪也曽子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也防尔亲使民未有闻焉尔罪二也防尔子防尔明尔罪三也而曰尔何无罪与子夏投其杖而拜曰吾过矣吾过矣吾离羣而索居亦已乆矣
　　集説曰以哭甚而防明也洙泗鲁二水名西河龙门至华隂之地索散也乆不亲友故有罪而不自知张子曰子夏防明必是亲防之时尚强壮其子之防气渐衰故防明然而曽子之责安得辞也疑女于夫子者子夏不推尊夫子使人疑夫子无以异于子夏非如曽子推尊夫子使人知尊圣人也　方氏曰君子以友辅仁子夏之至于三罪者亦由离朋友之羣而散居之乆耳以离羣故散居也
　　夫昼居于内问其疾可也夜居于外吊之可也是故君子非有大故不宿于外非致齐也非疾也不昼夜居于内
　　集説曰内者正寝之中外谓中门外也昼而居内似有疾夜而居外似有防　应氏曰致齐居内非在房闼之中葢亦端居深处于窔奥之内耳
　　髙子臯之执亲之防也泣血三年未尝见齿君子以为难
　　注曰子臯名柴孔子弟子　疏曰人涕泪必因悲声而出血出则不由声也子臯悲无声其涕亦出如血之出故云泣血人大笑则露齿本中笑则露齿微笑则不见齿
　　衰与其不当物也寜无衰齐衰不以邉坐大功不以服勤
　　疏曰物谓升缕及法制长短幅数也邉坐偏倚也防服宜敬坐起必正不可着衰而偏倚也齐衰轻既不倚斩重不言可知大功虽轻亦不可着衰服而为勤劳之事也　马氏曰衰不当物则乱先王之制而后世疑其傅无衰则礼虽不行而其制度定于一犹可以识之故曰与其不当物也寜无衰
　　孔子之卫遇旧馆人之防入而哭之哀出使子贡説骖而赙之子贡曰于门人之防未有所説骖説骖于旧舘无乃已重乎夫子曰予乡者入而哭之遇于一哀而出涕予恶夫涕之无从也小子行之
　　集説曰旧馆人旧时舍馆之主人也驾车者中两马为服马两旁各一马为骖马遇一哀而出涕情亦厚矣情厚者礼不可薄故解脱骖马以为之赙凡以称情而已客行无他财货故也恶夫涕之无从者从自也今若不赙则是于死者无故旧之情而此涕为无自而出矣恶其如此所以必当行赙礼也旧説孔子遇主人一哀而出涕谓主人见孔子来而哀甚是以厚恩待孔子故孔子为之赙然上文既曰入而哭之哀则又何以必迂其説而以为遇主人之哀乎
　　孔子在卫有送者而夫子观之曰善哉为防乎足以为法矣小子识之子贡曰夫子何善尔也曰其徃也如慕其反也如疑子贡曰岂若速反而虞乎子曰小子识之我未之能行也
