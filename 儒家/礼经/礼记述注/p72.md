<!-- { "loadSidebar": true } -->
　　集説曰此言尸之沐差淅也谓淅粱或稷之潘汁以沐髪也君与士同用粱者士卑不嫌于僭上也士丧礼沐稻此云沐粱盖天子之士也以差率而上之天子沐黍与垼块灶也将沐时甸人之官取西墙下之士为块灶陶人作瓦器之官也重鬲县重之罂瓦缾也受三升管人受沐汁于堂上之御者而下往西墙于垼灶鬲中煮之令温甸人为灶毕即往取复者所彻正寝西北厞以爨灶煮沐汁谓正寝为庙神之也旧説厞是屋檐谓抽取屋西北之檐一説西北隅厞隠处之薪也用瓦盘以贮此汁也挋用巾以巾拭髪及面也爪手翦手之爪甲也濡烦撋其髪也濯不浄之汁也巾栉浴衣亦并弃之其坎
　　君设大盘造冰焉大夫设夷盘造冰焉士并瓦盘无冰设牀襢笫有枕含一牀袭一牀迁尸于堂又一牀皆有枕席君大夫士一也
　　集説曰造犹纳也纳冰于大盘中也夷盘小于大盘夷犹尸也并并也瓦盘小故并设之无冰盛水也冰在下设牀于上襢单也去席而袒露笫箦尸在其上使寒气得通免腐坏也礼自仲春之后造冰设牀秋凉而止含袭迁尸三节各自有牀　坡案此节本在始死迁尸之上注云此事皆沐浴之后宜承濡濯弃于坎下
　　君之丧子大夫公子众士皆三日不食子大夫公子众士食粥纳财朝一溢米莫一溢米食之无算士疏食水饮食之无算夫人世妇诸妻皆疏食水饮食之无算注曰纳财谓食谷也二十两曰溢于粟米之法一溢为米一升二十四分升之一诸妻御妾也同言无算则是皆一溢米或粥或饭　疏曰纳财者言毎日纳用之米食之无算者言居丧困病不能顿食随须则食
　　大夫之丧主人室老子姓皆食粥众士疏食水饮妻妾疏食水饮士亦如之
　　集説曰室老家臣之长子姓孙也众士室老之下也士亦如之谓士之丧亦子食粥妻妾疏食水饮也
　　既主人疏食水饮不食菜果妇人亦如之君大夫士一也练而食菜果祥而食肉食粥于盛不盥食于篹者盥食菜以醯酱始食肉者先食干肉始饮酒者先饮醴酒
　　集説曰果桃之属盛杯圩之器也篹竹筥也杯圩盛粥歠之以口故不用盥手饭在篹须手取而食之故当盥手也
　　期之丧三不食食疏食水饮不食菜果三月既食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐之
　　疏曰期丧三不食谓大夫士旁期之丧正服则二日不食故间传云齐衰二日不食　集説曰不与人乐之言不以酒肉与人共食为欢乐也
　　五月三月之丧壹不食再不食可也比食肉饮酒不与人乐之叔母世母故主宗子食肉饮酒
　　集説曰一不食三月之丧也再不食五月之丧也并言之者容殇降之缌麻再不食义服小功壹不食故主旧君也大夫本称主
　　不能食粥羮之以菜可也
　　注曰谓性不能者可食饭菜羮
　　有疾食肉饮酒可也五十不成丧七十惟衰麻在身集説曰不成丧谓不备居丧之礼节也
　　既葬若君食之则食之大夫父之友食之则食之矣不辟梁肉若有酒醴则辞
　　集説曰君食之食臣也大夫食之食士也父友父同志者此并是尊者食卑者故虽粱肉不避酒醴见顔色故当辞
　　小敛于户内大敛于阼君以簟席大夫以蒲席士以苇席
　　注曰簟席细苇席也三者下皆有莞
　　小敛布绞缩者一横者三君锦衾大夫缟衾士缁衾皆一衣十有九称君陈衣于序东大夫士陈衣于房中皆西领北上绞紟不在列
　　集説曰此明小敛之衣衾绞既敛所用以束尸使坚实者従者在横者之上从者一幅横者三幅毎幅之末析为三片以便结束皆一者君大夫士皆一衾衣在绞之上天数终于九地数终于十故十有九称也士丧礼小敛陈衣于房中南领西上与大夫异今此同盖亦天子之士也紟单被也不在列不在十九称之数也小敛未有紟因绞不在列而言紟也
　　大敛布绞缩者三横者五布紟二衾君大夫士一也君陈衣于庭百称北领西上大夫陈衣于序东五十称西领南上士陈衣于序东三十称西领南上绞紟如朝服绞一幅为三不辟紟五幅无紞
　　集説曰此明大敛之事缩者三谓一幅直用裂其两头为三片也横者五谓以布二幅分裂作六片而用五片横于直者之下也紟一説在绞下用以举尸一説在绞上未知孰是二衾者小敛一衾大敛又加一衾也士丧礼云衾二者始死敛衾今又复制如朝服其布如朝服十五升也绞一幅为三不辟者一幅两头分为三段而中不擘裂也紟五幅用以举尸者无紞谓被头不用组类缀边为识别也士丧礼大敛亦陈衣于房中南领西上与大夫异今此又同亦盖天子之士
　　小敛之衣祭服不倒君无禭大夫士毕主人之祭服亲戚之衣受之不以即陈小敛君大夫士皆用复衣复衾大敛君大夫士祭服无算君褶衣褶衾大夫士犹小敛也
　　集説曰小敛十九称不悉着于身但用裹尸要取其方故有领在下者惟祭服尊故必领在上也君无禭谓悉用已衣不用他人襚送者大夫士尽用已衣然后用襚言祭服举尊美者言之也亲戚所襚之衣虽受之而不以陈列复衣复衾衣衾之有绵纩者祭服无算随所有皆用无限数也谓衣褶衾衣衾之裌者君衣尚多故大敛用裌衣衾大夫士犹用小敛之复衾也用复据主人之衣若襚亦得用裌故士丧礼云襚以褶是也
　　袍必有表不禅衣必有裳谓之一称
　　集説曰袍衣之有著者乃亵衣也必须有礼服以表其外不可襌露衣与裳亦不可偏有如此乃成称也
　　凡陈衣者实之箧取衣者亦以箧升降者自西阶凡陈衣不诎非列采不入絺绤纻不入
　　集説曰陈衣者实之箧中取而陈之也取衣收取襚者所委之衣也不诎舒而不卷也非列采谓间色杂色也敛尸者当暑亦用袍故絺绤与纻布皆不入也
　　凡敛者袒迁尸者袭
　　集説曰执小敛大敛之事者其事烦故必袒以取便迁尸入柩则其事易矣故不袒
　　君之丧大胥是敛众胥佐之大夫之丧大胥侍之众胥是敛士之丧胥为侍士是敛
　　注曰胥乐官也不掌丧事胥当为祝字之误也侍犹临也大祝之职大丧赞敛丧祝卿大夫之丧掌敛士丧礼商祝主敛
　　小敛大敛祭服不倒皆左衽结绞不纽
　　疏曰衽衣襟也生向右左手解抽带便也死则襟向左示不复解也结绞不纽者生时带并为屈纽使易抽解死时无复解义故绞束毕结之不为纽也
　　敛者既敛必哭士与其执事则敛敛焉则为之壹不食凡敛者六人
　　疏曰必哭者以其与亡者或臣旧或有恩今手为执事専心则増感故哭也与执事谓平生曽与亡者共执事则不亵恶之故使敛也此句释前士是敛义
　　君锦冒黼杀缀旁七大夫冒黼杀缀旁五士缁冒頳杀缀旁三凡冒质长与手齐杀三尺自小敛以往用夷衾夷衾质杀之裁犹冒也
　　集説曰冒者韬尸之二囊上曰质下曰杀先以杀韬足而上后以质韬首而下君质用锦杀画黼文故云锦冒黼杀也其制缝合一头又缝连一边余一边不缝两囊皆然缀旁七者不缝之边上下安七带缀以结之也上之质従头而下其长与手齐杀则自下而上其长三尺也小敛有此冒故不用衾小敛以后则用夷衾覆之夷尸也裁犹制也夷衾亦上齐手下三尺所用缯色及长短制度如冒之质杀但不复为囊及旁缀也其夷衾至大敛时所用无文当应总入大敛衣内并敛之也
　　君将大敛子弁绖即位于序端卿大夫即位于堂廉楹西北面东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之集説曰弁绖素弁上加环绖未成服故也此虽以大敛为文其小敛时子亦弁绖序谓东序端序之南头也堂廉堂基南畔廉棱之上也楹南近堂廉者楹西东楹之西也父兄堂下北面谓诸父诸兄之不仕者以贱故在堂下外宗见杂记下房东房也小臣铺席绞紟衾铺于席上士商祝之属也敛上即敛处也卒敛宰告太宰告孝子以敛毕也冯之踊者冯尸而起踊也
　　大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端卿大夫即位于堂廉楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之
　　集説曰巫止者君行必与巫巫主辟凶邪也释菜礼门神也祝升堂升自阼阶也君随祝升即位于序端阼阶上之东是适子临敛处也君升则主人亦升立君之北东房外南面大夫之子尊得升视敛也君抚之抚尸也主人拜稽颡礼君之恩也升主人冯之君使主人升堂冯尸也命亦君命之
　　士之丧将大敛君不在其余礼犹大夫也
　　注曰其余谓卿大夫及主妇之位　疏曰其余礼犹大夫者谓铺衣列位男女之仪事悉如大夫
　　铺绞紟踊铺衾踊铺衣踊迁尸踊敛衣踊敛衾踊敛绞紟踊
　　集説曰此明孝子贵贱踊节也动尸举柩哭踊无数不在此节
　　君抚大夫抚内命妇大夫抚室老抚侄娣
　　集説曰抚以手案之也内命妇君之世妇也大夫内命妇皆贵故君自抚之以下则不抚也室老贵臣侄娣贵妾故大夫抚之也古者诸侯一娶九女二国各以女媵之为娣侄以従大夫内子亦有侄娣侄者兄之子娣女弟也娣尊侄卑士昏礼虽无娣媵先言侄若无娣犹先媵士有娣媵则大夫有可知矣
　　君大夫冯父母妻长子不冯庶子士冯父母妻长子庶子庶子有子则父母不冯其尸凡冯尸者父母先妻子后
　　疏曰君大夫之庶子虽无子并不得冯　集説曰父母先妻子后谓尸之父母妻子也尊者先冯卑者后冯
　　君于臣抚之父母于子执之子于父母冯之妇于舅姑奉之舅姑于妇抚之妻于夫拘之夫于妻于昆弟执之冯尸不当君所凡冯尸兴必踊
　　集説曰抚之者当尸之心胸处抚按之也执之者执持其衣冯之者谓服膺心上奉之者捧持其衣拘之者微牵引其衣皆于心胸之处不当君所者假令君已抚心则余人冯者必少避之不敢当君所抚之处也冯尸之际哀情切极故起必为踊以泄哀也
　　父母之丧居倚庐不涂寝苫枕凷非丧事不言君为庐宫之大夫士襢之
　　疏曰倚庐者于中门外东墙下倚木为庐也不涂者但以草夹障不以泥涂餙之也寝苫卧于苫也枕凷枕土凷也为庐宫之者庐外以帷障之如宫墙也襢袒也其庐袒露不以帷障之也
　　既葬柱楣涂庐不于显者君大夫士皆宫之
　　集説曰柱梋者先时倚木于墙以为庐葬后哀杀稍举起其木拄之于楣以纳日光畧寛容也又于内用泥以涂之而免风寒不于显者不涂庐外显处也皆宫之不襢也
　　凡非适子者自未葬以于隠者为庐
　　疏曰既非丧主故于东南角隠映处为庐经虽云未葬其实葬竟亦然也
　　既葬与人立君言王事不言国事大夫士言公事不言家事君既王政入于国既卒哭而服王事大夫士既葬公政入于家既卒哭弁绖带金革之事无辟也集説曰不言国事家事礼之经也既政入以下礼之权也弁绖带谓素弁加环绖而带则仍是要绖也大夫士弁绖则国君亦弁绖也君言服王事则此亦服国事也
