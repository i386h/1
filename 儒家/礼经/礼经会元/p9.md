<!-- { "loadSidebar": true } -->
　　案南军衞宫城以郡国兵畨上为之则在外而且逺北军防京城以三辅兵番上为之则在内而且近此其意何邪盖三辅在内而近人有闾里亲戚之爱以之防京师而无腹心之忧郡国在外而逺人无觊幸非常之望以之卫宫城则无肘腋之变亦如师氏帅四隶守王门王宫朝在野外则守内列盖谓是欤

　　汉南北军图

　　案后汉百官志屯越步兵长水射声皆云掌宿卫兵今属之北军中候以北军布领宿卫兵何也尝考前表以八校合为城门后志以五营属之北军是兵权散主之意亦如四隶帅于师氏虎贲属于司马欤

　　膳羞
　　书曰惟辟作福惟辟作威惟辟玉食玉食与威福并言则是惟辟独专而非人臣之所得有也盖玉食言美食也膳亦食之善者也郑康成谓今时美食谓珍膳皆玉食之谓也是以天官之属自宫卫之外未遑他事而首及膳夫之职宁不以膳羞为重欤膳夫食官之长诗曰仲允膳夫又曰膳夫左右古人拳拳于膳夫者盖以膳夫得人则可以导人君奉养之节而窒人君嗜欲之原左右前后之人必不至以一饮一食而忘君之疾也或者徒知以一人而治四海以四海而奉一人固宜受天下备物之供享天下备味之奉而不知古人所以受而享之无愧者要必有以养其心也岂徒为是口体之养而已哉且以膳夫下数官考之食膳饮之用六珍之用八羞酱之用百有二十鼎俎之物皆十有二此膳夫掌之也六畜六兽六禽之名死生鱻薧荐羞之物膳羞好羞庶羞禽兽之供此庖人掌之也内而膳羞割烹煎和之事脩刑膴胖骨鱐之具内饔共之外而割烹脯脩刑膴之共鼎俎牲体鱼腊之实外饔共之亨人共鼎镬给水火之齐以职于外内饔甸师共粢盛帅薪烝之徒以役于外内饔兽人共兽人共鱼鼈人共鱼鼈蜃腊人共脯腊膴胖此皆备物之供备味之养以奉承乎一人是之谓玉食也然圣人岂自奉养而使肥甘日足于口邪今观膳夫之掌膳也王燕食则奉膳賛祭所以起其敬授祭品尝食王乃食所以谨其微侑食以乐卒食以乐所以导其和庖人则辨香臊腥羶之膏而欲适四时之宜内饔则辨庮羶臊貍腥蝼之臭而去其六物之不可食兽人则辨冬夏春秋狼麋兽物之献而取其聚散温凉以救四时之苦古人之于饮食凡可以均平其气体而衞防其生理者无不曲致其详是以居移气养移体耳目聪明血气和平盖存我则可以厚苍生安身则可以保国家也又况膳夫之膳诸臣祭祀归脤于王如祭仆凡祭祀致福者展而受之及受都宗人家宗人之致福者则受之以给王膳以羔鴈雉为挚而见于王如司士赏摈士者膳其挚即宗伯以禽作挚者亦受之以给王膳羞致福之内享挚见之禽不惟起人主之敬心亦见王之不妄费物也兽以时田鱼以时梁龟鼈亦以时簎则是王之奉养有节而交万物有道也虽曰王后世子之膳与禽膳夫庖人不敢会然太宰已有膳羞之式王旣无妄用臣亦无妄供虽不会犹会也至于杀牲盛馔日举王举则内饔陈其鼎俎以牲体实之醢人则共醢六十罋醯人则共醯六十罋王日一举齐日则三举盖其将交神明必变食以致养宜丰于常日也否则一日一举焉若有防荒礼烖变故则又彻常日之膳而不举盖人君以天地万物为一体一有凶变则戚而心蹙而頞而莫敢遑安矣况敢以盛馔自丰邪厯考数官凡所以奉承于王者其辨物也以时其用物也不妄其取物也有道其视物也同体不徒为口体之养而且有以养其心此之所谓饮食宴乐之所谓养八珍九鼎之所谓馔而耳目聪明大人格心之学此为有助于王而掌于太宰也西汉太官令犹膳夫等官也汉以于少府而掌于丞相御史犹有周官遗意东汉则以奄人主晋人则属之光禄渡江以后则又之侍中至唐则之内侍省而大臣皆无所政令于其闲矣大臣无所统则小臣无所忌养体且不足况能养心乎
　　燕礼
　　尝谓诗之鹿鸣则曰燕羣臣常棣则曰燕兄弟伐木则曰燕朋友湛露则曰燕诸侯周之燕可谓礼之备而意之周矣今观周礼礼有燕礼乐有燕乐射有燕射皆所以隆君上之恩而洽臣下之欢也大宗伯以嘉礼亲万民而特曰以飨燕之礼亲四方之賔客飨燕只及賔客何独详于诸侯而畧于羣臣邪秋官司仪亦曰王燕则诸侯毛则是亦燕诸侯而已尔故湛露之诗曰厌厌夜饮不醉无归又曰厌厌夜饮在宗载考其恩意之浃洽诸侯为至矣然以燕诸侯者推之则其燕羣臣之意可知矣大宗伯曰以饮食之礼亲宗族兄弟以賔射之礼亲故旧朋友饮食賔射宁非燕及羣臣兄弟朋友邪然赏考之膳夫曰王燕饮酒则为献主酒正曰王燕饮酒共其计酒正奉之凡泛言燕饮者皆燕臣也献言劝之以酒若有所献于臣也君无献臣之礼故命膳夫主之言臣不可敌君也奉言赐之以酒若有所奉于臣也君无奉臣之礼故命酒正共之言臣不可亢君也且王之燕臣非不亲衔杯酒接殷勤之欢有如太仆言王燕饮则相其法是王之亲燕臣下而太仆相其左右也今献则使膳夫奉则使酒正而王不亲焉盖临以君臣者其分严待以僚友者其情浃否则亟问亟餽而使臣下仆仆亟拜尔其何以尽其欢邪南有嘉鱼一诗成王乐与贤也有曰君子有酒嘉賔式燕以乐君子有酒嘉賔式燕以衎君子有酒嘉賔式燕绥之君子有酒嘉賔式燕又思乐犹未已而至于衎绥犹未足而至于又思也者情之有加而无已也然则燕臣之礼行之于周官者粲然有文以相接歌之于周雅者驩然有恩以相爱此成王所以燕臣之意欤
　　飨食
　　外饔掌外祭祀割亨者也邦飨耆老子则掌割亨之事飨士庶子亦如之酒正掌共王饮酒者也凡飨耆老子与士庶子皆共其酒槁人掌共内外朝冗食者也若飨耆老子士庶子共其食案大宗伯以飨燕之礼亲四方之賔客賔客谓朝聘者乐师曰飨食诸侯序其乐事令奏钟鼓世妇内宗籥师言賔客之飨食与庸器司干言賔飨皆诸侯賔客也外而诸侯賔客有飨则内而羣臣可知故肆师曰飨食授祭司几筵曰大飨食大师小师靺师言大飨亦如之钟师言飨食奏燕乐笙师言飨共钟笙镈师言飨食鼓金奏泛言飨者则羣臣预之也盖臣有以献于君君必有以飨于臣是以国之贵游子弟宿衞王宫者亦以其礼飨之郑氏谓若令之飨衞士使之则飨之宜也若夫耆老则不与戎政者也子则弱未任事者也先王必隆其礼而飨焉且使掌祭割亨者而掌其事共王饮酒者而共其酒使共外内朝食者而共其食每言飨士庶子则先耆老子是待之尤重于士庶子何哉盖圣人之治天下老吾老以及人之老幼吾幼以及人之幼一征役之施舎必辨其老幼一狱刑之赦宥必怜其老幼此皆尊老慈幼之意也至于遗人掌门闗之委积以养其老诚以为天下老者幼者孰非可养之人圣人病其施之不能愽而众不可以尽济也故姑以老老幼幼之仁而寓之飨礼尔案司门曰以其财养死政之老与其谓死事者之父子也耆老虽不与于戎政亦念其子之死于政也子虽弱未任事亦念其亲之死于事也飨之岂为无谓乎周人饮酒皆有限独于此共其酒而无酌数者盖粲然有文以相接懽然有恩以相爱所以曲尽君臣之至情也以酒之酌且无数则君人之所以待老幼者其仁为无穷由此推之则饔亨之飨槁食之飨其恩礼不亦厚乎其所以为是委曲周旋者不特报其父子之死王事亦示人君之恩而劝天下之忠也盖养老所以教天下之孝恤所以敎天下之慈一飨之顷而司徒慈幼养老之敎已寓乎其中故曰上老老而民兴孝上恤而民不悖行一物而忠与孝慈之道达焉诚使后世能守是意而推行之则飨老之礼行而绛县四百甲子之老不辱在泥涂矣飨之礼行而受齐之乘车两马五邑之赐者不独一顔庚之子矣上以是施下以是报横草之老执戈之童孰谓后世而无若人哉
　　耕借
　　甸师掌王借者也何以统于冢宰而列于食官以其职攷之曰共齍盛曰共萧茅共野果蓏之荐而已初无预于饮食之事岂特以其师徒役外内饔之事而遂列之于此邪曰非也盖先王设饮食之官虽曰共王膳羞而实崇祭祀之事甸师而上有膳庖饔亨之官下有兽鱼鼈腊之官膳夫祭祀则彻胙俎庖人祭祀则共好羞内饔则掌宗庙之割亨外饔则掌外祭祀之割亨亨人祭祀共大羮铏羮兽人共祭祀之兽人共祭祀之鱼鼈人共蠯蚔腊人祭祀共腊物先王以事人之礼而事鬼以事存之礼而事亡一食而且祭其先一物而不忘其本而况粢盛之奉讵可忘其自来邪以甸师而列于食官以见先王一饮食而不忘孝也记曰天子亲耕于南郊以共粢盛谓借田千亩也天子三推三公五推诸侯九推庶人终千亩此耕借田以教诸侯之孝今周官但言甸师帅属耕耨王借以时入之岂特付之有司乎成王之于农亩无不躬亲其事诗人歌之一则曰曾孙来止二则曰曾孙来止成王之于民田犹躬戾止况借田乎甸师亦特言其职云尔案内宰王后帅六宫而生穜稑之种而献于王注云王当以耕于借田地官舍人亦曰岁时辨穜稑之种以共于王后之春献种则其躬耕借田可知矣夫以天子自躬亲耕之礼则天下孰不勤于耕以耕借而共粢盛则天下孰不劝于孝其田千亩或有莱田使之共萧茅果蓏之荐而又足以示天下之无旷土其徒三百人自耕借之暇则使之以借蒸役外内饔之事而又足以示天下之无游民故曰耕借者天下之大敎也然借田之制后世犹未尽废而先王敎孝之意已不复存以之为司子孙且不借千亩他可知也汉自文帝始开借田率耕以共粢盛犹有古意他如耕于钜定耕于上林耕于钩盾弄田皆非耕耤之礼彼侈焉享玉食之奉恝焉而不念粢盛之所从出是诚何心哉周人以甸师而厠于食官之列食官阙则甸师废矣饮食不可阙则借田不可废盍亦相与讲求其礼而行之乎
　　同姓
