<!-- { "loadSidebar": true } -->
　　凯以强教之弟以说安之孔疏云凯乐也言君子初以仁政化下使人乐仰自强不息是凯以强教之黄氏日抄引吕氏曰凯乐也此以爲强教者和乐之中又有强盛之状凯风长养之风也凯乐战胜之乐也八凯性和而有才者也皆有强盛意此皆可与集说相发明凯以强教之弟以说安之二语甚深凯乐也强如自强不息之强性情和乐之至而无拂戾之私则万物一体自诲人不卷教思无穷矣弟易也如易简之易心体平易之至而无险陂之念则中国一人自爱无不至而容保民无疆矣强盛战胜之解皆浅求也
　　事君逺而谏则讇也孔疏云若与君疏逺强欲谏诤则是谄佞之人望欲自达也愚按此意甚正石梁王氏谓此非孔子之言过矣又孔疏云凡谏者若常谏之时天子诤臣七人诸侯五人大夫三人唯大臣得谏若岁初则贵贱皆得谏也故襄十四年左传师旷对晋侯云自王以下各有父兄子弟以补察其政史爲书瞽爲诗工诵箴谏大夫规诲士传言庶人谤商旅于市百工献艺国语又云天子听政公卿至于列士献诗瞽献典史献书师箴瞍赋蒙诵百工谏庶人传语近臣尽规此皆孟春之月上下皆谏故传引夏书曰毎岁孟春遒人以木铎徇于路是也愚按此又可见逺臣之谏当有时候谏君不可不自量逺近如位卑而言髙罪也之类是也然有身虽逺而不能忘谏者如屈原之类不可概以讇讥之也石梁王氏疑非孔子之言不爲过矣
　　缁衣言甫刑苗民孔疏曰郑注吕刑云苗民谓九黎之君也九黎之君于少昊氏衰而弃善道上效蚩尤重刑必变九黎言苗民者有苗九黎之后颛顼代少昊诛九黎分流其子孙爲居于四裔者三苗至髙辛之衰又复九黎之君恶尧兴又诛之尧末又在朝舜时又窜之后王深恶此族三生凶恶故着其氏而谓之民以此言之郑以九黎爲苗民先祖但上学蚩尤之恶非蚩尤子孙孔注尚书以爲九黎即蚩尤也三苗则非九黎之子孙与郑异愚按此叙三苗之始末最详
　　九黎三苗俱在南方亦不同种类【今广东沿海及琼州皆有生黎熟黎尧舜时三苗在洞庭彭蠡之间今则云贵川湖之境犹多苖民】蚩尤则在北【黄帝伐蚩尤于涿鹿即今顺天之涿州】郑孔皆是勉强附防
　　深衣续袵钩边郑注云续犹属也袵在裳旁者也属连之不殊裳前后也钩边若今曲裾也孔疏云袵当旁者凡深衣之裳十二幅皆寛头在下狭头在上皆似下要之袵是前后左右皆有袵也今云袵当旁者谓所续之袵当身之一旁非爲余袵悉当旁也云属连之不殊裳前后者若其丧服其裳前三幅后四幅各自爲之不相连也今深衣裳一旁则连之相着一旁则曲裾掩之与相连无异故云属连之不殊裳前后也愚按如孔疏之言则集说杨氏以覆缝爲钩边恐未然大全严陵方氏曰袵襟也亦恐小异
　　深衣续袵钩边杨氏复曰钩边如今之覆缝盖以边爲每布幅之边非谓裳之边也于边已缝而覆其缝是钩之也盖裳幅既皆斜裂不钩之则恐不牢矣郑注云钩边若今曲裾今不识曲裾之制何似意者如盘领袍之加两摆欤然如孔疏一旁有曲裾一旁无曲裾则亦不称矣深衣裁制之法琼山邱氏爲详但十有二幅当总衣裳言之未可以裳之一幅分两者爲十二幅今两身两袖只四幅裳六合十幅耳布幅之广二尺二寸若于背幅裁去四寸则衣身之广只各得一尺八寸加两袖各二尺二寸每旁只得四尺又减去缝缝袂之长仅及指记曰袂之长短反绌之及肘四幅之布袂不能反绌及肘矣是两袖当各加一幅所谓长中继掩尺者如此则衣亦六幅是十二幅以应十二月也若万氏加两衿及揷角之说则断不可从
　　儒行云其过失可微辨而不可面数也郑注孔疏皆无解集说吕氏云此一句尚气好胜之言于义理未合近世讲家则云不可面数微辨即改不待面数也此正勇于改过处愚按此说胜于吕氏
　　毁方而瓦合郑注云去已之大圭角下与众人小合也孔疏云方谓物之方正有圭角锋铓也瓦合谓瓦器破而相合也又云圭角谓圭之锋铓有楞角言儒者身恒方正若物有圭角不欲异众过甚去其大圭角言犹有小圭角也黄氏日抄云毁方毁去其圭角瓦合委曲相合如瓦之覆屋也愚按此皆主涵容言与后所谓砥砺廉隅者不同集说所解殊迂滞
　　儒行篇语自多不醇不必一一强爲回防
　　爲人父者以爲父鹄孔疏云中则任爲人父不中则不任爲人父故爲人之父者以爲父鹄以下放此愚按此说得最明盖当时以射习人于礼乐故视射之鹄如已之道犹今之以经义习人也集说不分明
　　爲人父者以爲父鹄爲人子者以爲子鹄此以绎志言之视射此鹄如自己爲父爲子之道爲父者惟恐在己不能尽父道爲子者惟恐在己不能尽子道而皆必求其尽以此心射鹄则亦惟恐不能中鹄由于己之未能尽道也孔疏亦未甚明白
　　大司徒文日南则景短多暑日北则景长多寒日东则景夕多风日西则景朝多隂此是以地中爲准而较其四面之长短与冬至景长夏至景短之长短又不同与日极南至牵牛极北至东井之南北亦不同郑注云日南是地于日爲近南也日北是地于日爲近北最明贾疏五表之说亦甚详又按观此则里差之法自古有之尧典羲和分验四方亦是如此
　　日南景短日北景长日东景夕日西景朝是八尺之臬之景夏至景短冬至景长亦是此八尺之臬之景土圭长尺五寸以夏至之日午树臬测之其景之长如土圭则爲土中自土中而北则去日渐逺而景渐长【五百里而长及一寸】自土中而南则去日渐近而景渐短【亦五百里而短一寸】自土中而东则午漏而景已斜自土中而西则午漏而景未正此以日景测地之四方也夏至日景最短【土中只尺五寸】此后以渐而长至冬至而最长冬至后又以渐而短至夏至而最短此由日之在天夏则行南陆而去中国近冬则行北陆而去中国逺也此以日景测天之四时也尧典寅宾出日以春分卯中而日出卯位其景正西指酉也敬致以夏至日中午刻而景正指子也寅饯纳日以秋分酉中而日入酉位其景正东指卯也此以四方正四时也臬八尺法中人之身人参天地爲三才也土圭尺五寸兼三才而五之法五行也
　　小司徒伍两卒旅之制郑注止云此皆先王所因农事而定军令者也却不引管子内政军令之文盖不欲合王伯而一之也贾疏引管子语以实之失其意矣小司徒伍两卒旅之法因农以出军也管子轨里连乡之法厉农以奉军也王霸正相反而贾疏引之亦不详矣
　　老子谓道可道非常道又云上德不德是以有德下德不失德是以无德又云失道而后德失德而后仁失仁而后义失义而后礼贾疏以师氏至德与老子常道及上德不德爲一是燧皇以上无名号之君所行以敏德与老子可道之道及下德不失德失道而后德爲一是三皇五帝所行以孝德与失德而后仁失仁而后义失义而后礼爲三王所行又以仁义爲五帝三皇所同有唐初儒者犹崇信老庄往往引以解经而不辨其与儒家同异处此其所以爲陋也
　　师氏之至德即大司乐六德之中和也敏德即祗庸也孝德即孝友也至德者性情之极至中则至静而无少偏倚和则发之而无过不及也敏德者存省之不怠祗则戒惧无间于须臾庸则好恶必求其自慊也孝德者爱敬之真诚孝则敦其仁于一本友则自本而推之也老子道可道则非常道以无名无爲爲自然之至也上德不德是以有德若下德不失德则斤斤于有所守矣是以不足爲德以其有爲也汉唐儒者不足以知道而善于附会如此类者不一而足矣
　　土均职有礼俗二字康成谓是先王旧礼贾疏云俗者续也愚按有礼俗有俗礼礼俗不可变故曲礼云君子行礼不求变俗而康叔封卫亦因殷旧俗礼则不可徇然郑注于诵训之方慝亦引曲礼此语疏云土均是谓先王旧礼此谓不变其乡俗然则俗礼亦未可轻变欤礼俗有礼之俗也如冠礼或三加而总一醮或毎加而皆一醴礼可并存因其旧俗可也俗礼则所谓委巷之礼非先王之旧者也然可行不可行亦当审其重轻焉如清明扫墓及端午中秋俱俗节古人所无然今已有之则亦不可不行也如居丧作佛事及以酒食延宾及分吊帛于吊者此背乎先王之礼而必不可行者也又如居丧而不免于出吊生日而不免于庆贺娶妇而不能六礼之备期功而不免从王之事此亦皆非礼而不可行而在俗又不能尽违者则不得已而从俗行之然君子要必有不安于心者若竟以流俗爲安则废礼将无所不至矣
　　司尊彞注云变朝践爲朝献者尊相因也变再献爲馈献者亦尊相因愚按祭礼有祼有朝践馈献酳尸酳尸即馈食之礼也朝献者即王之酳尸也再献者即后及宾之酳尸也此经于春夏则言朝践再献于秋冬则言朝献馈献是省文互文之法
　　祼用郁鬯王后各一祼爲初献再献朝践荐腥王后各一献爲三献四献馈献献熟【体解而爓之未全熟也无黍稷】王后各一献爲五献六献此皆堂上事然后隂厌而延尸入室馈食【至此乃全熟之有黍稷】已食而酳尸王后各一酳爲七献八献宾长毕九献焉
　　冢人先王之葬居中以昭穆爲左右郑注云先王造茔者昭居左穆居右夹处东西贾疏云若文王在丰葬于毕子孙皆就而葬之即以文王居中则武王爲昭居左成王爲穆居右康王爲昭居左昭王爲穆居右已下皆然至平王东迁死葬即又是造茔者子孙据昭穆夹处东西若兄死弟及俱爲君则以兄弟爲昭穆以其弟已爲臣臣子一列则如父子故别昭穆也必知义然者案文二年秋八月大事于太庙跻僖公谓以惠公当昭隐公爲穆桓公爲昭庄公爲穆闵公爲昭僖公爲穆今升僖公于闵公之上爲昭闵公爲穆故云逆祀也知不以兄弟同昭位升僖公于闵公之上爲逆祀者按定公八年经云从祀先公传曰顺祀先公而祈焉若本同伦以僖公升于闵公之上则以后诸公昭穆不乱何因至定八年始云顺祀乎愚按闵昭僖穆僖昭闵穆顺逆只在二公若文公则坐定是昭矣以后诸公昭穆何由而乱贾疏此条殊不可解
　　昭穆之序如闵公僖公以兄弟相继闵公当昭则僖公多一昭庙同在昭而僖在闵下多一庙而实只四世不害也所谓逆祀者跻僖于闵上故不可耳若闵昭僖穆则文公当穆而又昭世次岂不以此乱乎
　　大司乐奏黄钟歌大吕疏云欲作乐先击此二者之钟以均诸乐是以钟师云以钟鼓奏九夏郑云先击钟次击鼓论语亦云始作翕如也郑云始作谓金奏是凡乐皆先奏钟以均诸乐也愚按据此则乐以律爲本八音之律又以钟爲本钟之律定而后八音之律可定也故郑又引伶州鸠之言曰律所以立均出度古之神瞽考中声而量之以制度律均钟
