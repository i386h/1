<!-- { "loadSidebar": true } -->
　　丧大记小敛主人袒说髦括发以麻妇人髽带麻于房中郑注云妇人之髽带麻于房中则西房也天子诸侯有左右房孔疏云于房中者谓男子说髦括发在东房妇人髽带麻于西房也士丧礼主人括发袒众主人免于房妇人髽于室以男子在房故妇人髽于室大夫士惟有东房故也愚按大夫士无西房陈氏礼书不欲从康成之说以此处证之则知康成之说不可易矣陈氏集说及大全于此处并未分别东房西房殊爲疎畧王侯有东西房则主人袒说髦括发以麻于东房妇人髽带麻于西房【男子重首故言括发妇人重带故言带麻丧大记小敛条于房中三字盖总两句统主人妇人东西房而言也】大夫士无西房故主人括发袒众主人免于房【即东房】妇人髽于室此最明白
　　丧大记士之丧二日而殡此承上文大夫来盖士之礼死与往日生与来日大夫以上皆以来日数故在士爲三日而殡者在大夫视之则止是二日也陈氏集说及大全皆畧不言曲礼内陈氏亦不言死与徃日是士礼士之礼死与往日则二日而殡实亦三日逾月而葬实亦三月可知然不满其数也大夫以上不然则皆数来日三日而殡在第四日三月而葬在第四月实则满三日三月之数也五月七月皆然然春秋时其礼已乱矣
　　丧大记君设大盘一节旧本在始死迁尸于牀之前孔疏虽云宜承濡濯弃于坎下札烂脱在此耳而仍不易其旧古人疑则传疑之意也陈氏竟易置之而又注明其旧次则近武断矣如杂记之内子以鞠衣及练则吊皆然
　　陈云庄有武断处然尚不似呉草庐自用之甚
　　士虞礼及闲传中月而禫丧服小记祔必以其昭穆亡则中一以上二中字注作闲字解曲礼上生与来日死与往日二与字注作数字解皆他处所少
　　中之训闲犹其逾过中闲也
　　朱子虽云汉儒说礼制有不合者皆推之以爲商礼此便是没理会处然亦确有是夏商之礼不可牵合者须平以审之
　　朱子云汉儒说礼制有不合者皆推之以爲商礼如春礿夏禘汉儒以爲夏商祭名则愚不敢信禘只是追享大祭三代皆同
　　袁了凡羣书备考言注仪礼者郑爲之疏者贾逵也以贾公彦爲贾逵疎谬如此岂不误人
　　汉有贾逵唐有贾公彦汉有孔安国唐有孔颖达人多混之
　　士丧礼君视大敛祝负墉南面郑注云祝南面房戸东乡君丧大记亦有负墉南面之文郑注亦以爲在房戸东乃仪礼刋本将房戸误作房中杨氏图因之遂列祝于房中不知君将视祝而踊若在房中则逺于君矣安能视之而踊以礼记注证之可见况房无北壁见于朱子答赵子钦书安得房中有墉
　　士丧礼君视大敛祝负墉南面此墉即房之外墉所谓房戸东也房无北墉故又曰北堂以房戸作房中者误甚
　　月令孔疏引太史职郑注云中数曰岁朔数曰年中数者谓十二月中气一周总三百六十五日四分之一谓之一岁朔数者十二月之朔一周谓三百五十四日谓之爲年此是岁年相对故有朔数中数之别若散而言之岁亦年也故尔雅释天云唐虞曰载夏曰岁商曰祀周曰年是也又玉藻上大夫曰下臣摈者曰寡君之老疏曰在客曰介当云介而云摈者摈介散文则通也又康成大宗伯注曰出接宾客曰摈入诏礼曰相疏云此对文义耳通而言之出入皆称摈也又大司乐奏黄钟歌大吕疏云据出声而言曰奏据合曲而言曰歌其实歌奏通也
　　大司乐奏黄钟歌大吕奏者堂下之乐金奏笙奏以声不以辞也歌者堂上之乐工歌升歌人声而和以琴瑟也奏以律堂下旷而发阳歌以吕堂上狭而隂静故奏黄钟则歌大吕奏太簇则歌应钟奏防宾则歌林钟奏无射则歌圜钟奏夷则则歌小吕奏姑洗则歌南吕一奏一歌皆取天地之合气【斗柄建子则日在丑初昬建丑则日在子故子与丑合建寅则日在亥建亥则日在寅故寅与亥合建戌则日在卯建卯则日在戌故卯与戌合建辰则日在酉建酉则日在辰故辰与酉合建申则日在巳建巳则日在申故申与巳合建午则日在未建未则日在午故午与未合斗柄初昬所建以地位定方日所在之辰以行天分次故以爲天地之合气】疏云据出声而言曰奏据合曲而言曰歌歌奏相通非是且出声以黄钟则其曲即黄钟起调矣安得有出声以黄钟而合曲在大吕者乎
　　郑康成既夕注云墙有布帷柳有布荒丧大记注又云在旁曰帷在上曰荒皆所以衣柳也则帷荒总名爲柳贾公彦疏云对而言之则帷爲墙象宫室有墙壁荒爲柳以其荒有黼黻及齐三采诸色所聚故得柳名柳之言聚也总而言之皆得爲墙巾奠乃墙及檀弓云周人墙置翣皆墙中兼有柳缝人衣翣柳之材柳中兼墙愚按经文用字有此对言总言之二法不可不知注疏亦谓之对文散文又曲礼效犬者左牵之疏云通而言之狗犬通名若分而言之则大者爲犬小者爲狗又周礼疏曰五齐对三酒酒与齐异通而言之五齐亦曰酒又如封人疏云有足曰虫无足曰豸程大昌作袒免辨谓解除吉冠是之谓免免之爲言正是免冠之免不应别立一冠名之爲免而读之如免也古今言以布绕顶及髻而谓之爲免者惟郑氏一人愚按贾氏丧服疏孔氏丧服小记疏言括发免髽之制详矣程氏欲举而尽废之不免武断况丧服小记明言斩衰括发以麻免而以布问丧明言不冠者之所服也则免非徒免冠可知惟服问云凡见人无免绖则当如免冠之免
　　丧服之免【音问】爲言挽也以布挽顶及髻也程大昌欲如字读以爲免冠而已者误矣丧服小记明言免而以布安得谓郑说爲非乎见人无免绖之免当如字冠无免之免亦不当音问
　　丧服小记云爲殇后者以其服服之郑注云言爲后者据承之也殇无爲人父之道以本亲之服服之疏云此论宗子殇死族人不得以父道爲后之事集说谓以其服服之者子爲父之服也郑孔之说爲长
　　宗子已立爲宗子而殇其庶子子有可后者则后之矣【若庶兄已有子而庶兄又已死则其子可后宗子矣】后之则爲之子而以父服服之矣宗子殇而无可后者则殇之矣【厌祭不尸】殇之则各以其服服之矣【谓只如本服】
　　中庸言周公追王太王王季大传言武王克商即追王太王王季文王大传之追王是加以王号中庸之追王是备其王礼孔疏云中庸追王是以王礼改葬则恐未必然
　　大传言武王追王太王王季盖尊之以王号也书武成篇已以太王王季称矣中庸言周公追王太王王季盖始定王礼也然此亦无可定考矣
　　大传一条云自仁率亲等而上之至于祖名曰轻自义率祖顺而下之至于祢名曰重一轻一重其义然也一条云自仁率亲等而上之至于祖自义率祖顺而下之至于祢是故人道亲亲也愚按祖以义爲主故义属祖祢以仁爲主故仁属祢非谓事祢止用仁不用义事祖止用义不用仁也仁义之分配祖祢犹分配事亲从兄亲亲敬长也观两条之末一则曰其义然也一则人道亲亲也则祖祢二者又皆可谓之义亦皆可谓之仁此仁义二字之错综交互者也又性理朱子有一条云以其性而言之则皆体也以其情而言之则皆用也以隂阳言之则义体而仁用也以存心制事言之则仁体而义用也此又仁义之错综交互者也
　　自仁率亲等而上之至于祖推爱父之心以爱祖爱以渐而杀【服制亦渐杀】故曰轻自义率祖顺而下之至于祢祖尊于父曽祖又尊于祖故曰重弥上弥尊弥近弥亲也
　　服问云母出则爲继母之党服母死则爲其母之党服爲其母之党服则不爲继母之党服郑注云虽外亲亦无二统孔疏不详临川呉氏曰母死谓己母死而父再娶虽有继母而子仍服死母之党详其文义自合如此陈氏集说乃云母死谓继母死也其母谓出母也殊谬母出则爲继母之党服母死则爲其母之党服爲其母之党服则不爲继母之党服此言生母爲父所出而又再娶继母则生母已絶于父故不得爲出母之党服而爲继母之党服若生母先死而父再娶继母则生母重矣故爲生母之党服而不复爲继母之党服也必无继母死而爲出母之党服之理
　　杂记言大夫爲其父母兄弟之未爲大夫者之丧服如士服士爲其父母兄弟之爲大夫者之丧服如士服郑注云今大夫丧服礼逸与士异者未得而备闻也春秋传曰齐晏桓子卒晏婴麄衰斩苴绖带杖菅屦食粥居倚庐寝苫枕草其老曰非大夫之礼也曰惟卿爲大夫此平仲之谦也言己非大夫故爲父服士服耳麄衰斩者其缕在齐斩之间谓缕如三升半而三升不缉也斩衰以三升爲正微细焉则属于麤也然则士与大夫爲父服异者有麤衰斩枕草矣详郑意是以晏子所服爲先王之礼王肃则驳之曰丧礼自天子以下无等故曽子云哭泣之哀齐斩之情饘粥之食自天子达春秋之时尊者尚轻简丧服礼制遂坏羣卿专政晏子恶之故服麤衰枕草于当时爲重是以平仲云惟卿爲大夫逊辞以避害也大夫与士异者大夫以上在丧敛时弁绖士冠素委貌详王意是以弁绖委貌之异爲先王之礼而晏子所服爲周衰变礼二说虽殊然其以杂记之言爲先王之礼则一也陈氏礼书云周衰礼变而齐之服于是有等故大夫以尊而伸服斩衰枕凷士以卑而屈服齐衰枕草而已礼记或记先王或记末世其可以末世之事而论先王之时哉郑氏以此爲真先王之礼宜爲王肃之所攻也礼书之意则是以杂记所言即是衰周变礼其说较王郑爲长陈氏集说即礼书之意也麤衰枕草其非先王所制之士服甚明观既夕是士礼而云枕块可知虽孔疏曲爲之解曰既夕是广说是阿郑意耳难信也又按晏子所服依郑说则比大夫之服爲轻依王说则比当时大夫之服爲重礼书用郑说愚谓此当以王肃之说为正若杜预左传注直以麤衰斩爲斩衰枕草谓与枕块无二则谬矣
　　有士丧礼则是有大夫丧礼其服制必微有不同不得如陈祥道以杂记之言爲周衰变礼也王肃以敛时大夫弁绖士冠素委貌之类当爲近是若齐斩之服则不容以贵贱异晏子麤衰枕草当稍重于当时之大夫而已轻于士然亦非先王礼也
　　杂记言自诸侯达诸士小祥之祭主人之酢也哜之众宾兄弟则皆啐之大祥主人啐众宾兄弟皆饮之可也孔疏所以知此酢是受宾长酢者缘士虞礼主人主妇献尸受酢之时皆卒爵而此唯哜之故知是宾长酢也陈氏集说亦指宾长言而不言尸酢卒爵则无根据矣尸酢虽丧祭必卒爵尊者赐也宾长酢则或哜之或啐之不忍饮也
　　杂记亲丧外除兄弟之丧内除视君之母与君之妻比之兄弟发诸顔色者亦不饮食也郑注云言小君服轻亦内除也陈氏集说不承内除说则岂小君兄弟之丧自始至终止发诸顔色者不饮食已乎
　　兄弟之丧虽内除然丧制未终则哀虽已忘而发诸顔色者亦不饮食盖引而致之也于小君之丧亦然其哀本薄也
　　杂记期之丧十一月而练十三月而祥十五月而禫练则吊郑注此谓父在爲母也集说因之然丧服小记云宗子母在爲妻禫又云爲父母妻长子禫不知康成何以独主父在爲母言
　　凡杖期则皆十一月而练十三月而祥十五月而礼【父在爲母夫爲妻皆杖期父在则子爲其妻不敢杖不杖则不禫若母则虽在而已爲宗子则妻为宗妇亦杖而禫池己承祖父后爲宗子则爲其长子斩齐三年已不承祖父后非宗子则不得爲其长子斩齐然亦杖期而禫也】
　　兴诗立礼只当于诗礼二经求之至成于乐则非精通乎易书春秋者不能
　　成于乐今无乐教故鲜知其效亦非待精通易书春秋之说
