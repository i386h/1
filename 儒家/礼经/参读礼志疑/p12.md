<!-- { "loadSidebar": true } -->
　　天子之乐镈钟十二应十二正律【歌钟笙钟则有半律变律变半律】皆特悬如十二辰之位【歌钟笙钟则或十二或十六皆编悬也】特磬十二亦如之所谓宫悬也【如十二辰之位是环列如宫也】如奏黄钟之宫则以黄钟起调先击黄钟之镈钟以声之笙箫箎管埙皆翕然应此而起中间逐声之起止则又以笙钟发逐声之声笙磬收逐声之韵鼔鼙居中爲节鼗居上下句之间其黄钟宫则林钟爲征太簇爲商南宫爲羽沽洗爲角应钟爲和【变宫】蕤宾爲缪也【此用七律皆以笙钟宣其声笙磬收其韵也】及夫奏终则必于末一声仍收归黄钟律而后击黄钟之特磬以收之若奏太簇则亦以太簇镈钟起以太簇特磬收之如歌大吕之宫则以大吕起调先击大吕之镈钟以声之琴瑟及歌皆翕然应此而起中间逐字之起止则又以歌钟发逐字之声颂磬收逐字之韵搏拊鼔朄爲之节鼗居上下句之间其大吕宫则夷则爲徴夹钟爲商无射爲羽仲吕爲角变半黄钟爲和【变宫】变林钟爲缪【变征】及夫曲终则必于末一字仍收归大吕律而后击大吕之特磬以收之若歌应钟亦然也凡镈钟特磬倍于笙钟笙磬笙钟笙磬倍于歌钟颂磬堂上贵人声尚轻清也然金奏又有与笙奏不同者大乐有钟曰金奏【如左传金奏肆夏之三】小乐无钟则曰笙奏【如乡饮酒礼笙奏南陔白华华黍】凡乐事今人全不知理会矣
　　大司乐圜钟爲宫条郑注云先奏是乐以致其神礼之以玉而祼焉贾疏谓据小宰注天地大神至尊不祼又玉人典瑞宗伯等不见有宗庙礼神之玉此言玉止据天地言祼止据宗庙愚按依此则书言植璧秉圭只是变礼
　　外神有玉无祼宗庙有祼无玉金縢植璧秉主此有事祈祷非祭祀也祈祷告请或用玉或制币此无牲者也
　　圜钟爲宫一条不用隔八相生之正法郑注有避有不用之说不知果合当时之意否存其说而阙疑可也又郑注云凡五声宫之所生浊者爲角清者爲征羽贾疏曰或先生后用或后生先用又郑注云此乐无商者祭尚柔商坚刚也愚按此则言律吕者所当知
　　凡乐圜钟爲宫一条圜钟爲宫则无射爲征仲吕爲商变半黄钟爲羽变林钟爲角变半太簇爲和变南宫爲缪即夹钟宫调也【凡以宫发声则爲宫调以角发声则爲角调其征调羽调放此】黄钟爲角者以变半黄钟爲角则是以变林钟爲和变太簇爲缪夷则爲宫夹钟爲征无射爲商仲吕爲羽此夷则角调也太簇爲征者以太簇爲征则是以南宫爲商以姑洗爲羽以应钟爲角以蕤宾爲和以大吕爲缪以林钟爲宫此林钟征调也【此调中太簇姑洗大吕皆只用半律】姑洗爲羽者以姑洗爲羽则应钟爲角蕤宾爲和大吕爲缪林钟爲宫太簇爲征南宫爲商皆如上钧【其姑洗蕤宾林钟太簇亦皆只用半律】而以姑洗发声是林钟羽调也下礼地示神鬼二条所言法亦以此推之四声而无商者不用商调耳若一曲中皆无商声则必不可用也如谓不用隔八相生之法则如以夹钟黄钟太簇姑洗四律合爲一曲而奏之岂复成曲况清浊与律又不相应乎郑贾皆长于数典而不知乐律所谓达于礼而不达于乐谓之素者欤稼书先生亦未考西山律吕新书及朱子论乐之说矣
　　乐师舞先郑云宗庙以羽后郑云宗庙以人然春秋初献六羽不知后郑如何解
　　羽皇旄帗干人等舞羣祀有分用而干羽爲正宗庙兼用二郑之说皆非
　　大师贾疏谓康成律娶妻而吕生子之义皆本律厯志可见读经不可不知史典同贾疏谓鬼谷子有飞钳揣摩之篇皆言从横辨说之术飞钳者言察是非语飞而钳持之揣摩者言揣人主之情而摩近之愚按四字说尽从横人肺肝
　　以律生吕谓之娶妻以吕生律谓之生子律本位而吕居冲亦其义也
　　鞮鞻氏掌四夷之乐与其声歌郑注曰言与其声歌则云乐者主于舞疏曰凡乐止有声歌及舞既下别云声歌明上云乐主于舞可知也愚观此则论语言乐正又言雅颂得所乐自乐雅颂自雅颂可见朱注以诗乐并言此不易之论也说者因郑夹漈言诗者用以歌而非用以说义遂谓雅颂即是乐此亦拘矣不知夹漈之言本偏谓诗用以歌可也谓非以说义则不可虞书言诗言志歌永言声依永律和声律生于诗者也如郑此言则诗反生于律矣且如夹漈说则兴于诗成于乐亦将合而爲一乎又有因夹漈之说遂谓孔子有正乐之功无删诗之事者其诬抑甚矣此特见延陵观乐时雅颂具在诗未尝乱无待删然则延陵观乐之时乐亦何尝乱乎今日诗乐旧本既亡故不见夫子删正之妙若使无夫子删正则诗乐谨足动贤者之观听岂足爲万世之凖绳乎延陵之叹乐犹之韩起之叹春秋耳
　　诗言志歌永言声依永律和声此以诗歌之声合之律吕之声以人气合之天地之生气所谓审一以定和此非诗生于律亦非律生于诗也诗之与乐有分有合分之则诗有文字义理所以言志所谓文足论而不息其义显而易见故诗可别爲诗教及以诗合之音律而动爲歌舞则又有声可听有容可观而声容皆合于生气之和五常之行所谓声足乐而不淫其感人又有神于不知不觉而与之俱化者故乐又别爲乐教也故诗主于文字可以兼收贞淫以使人知所好恶乐主于声容则郑声不可不放以使之一于和淡此兴于诗成于乐之所以有分也郑夹漈谓诗用以歌而非用以说义其言诚有偏矣若合之则诗即乐之章歌即永其诗之声舞亦动其诗之容言之不足故长言之长言之不足故嗟叹之嗟叹之不足则不知足之蹈之手之舞之矣先王恐其声其容之以盈而不能反也故律吕以范之行缀以齐之是歌舞声容又岂有离诗而贰之者哉韶咸夏濩皆必有诗而今不可考大武之六诗则犹多存周颂中左传可证矣成周制作择其诗之正者被之管协以歌舞而用之宗庙朝廷邦国及于乡闾又及于房中别其崇卑大小使各有定制乐制既定则音律有殊而器数之大小多寡亦因之以异其余诗有不尽于正者非不可被以管协以歌舞合于音律但以其不能皆正则惟是存其篇什以资讲论是故风雅颂各有正变以正乐有用不用之故也【变雅中亦有用者如豳雅豳颂之类然其音节器数又必稍异】迄夫诗既残缺失次则音律器数皆无不乱而乐之用皆失其所【风有风之音节雅分大小有大雅小雅之音节颂有颂之音节如今以仙吕调曲辞而错在双调曲中以双调曲辞而错入搬沙调中则唱之必不合犯只是胡乱唱矣以失其犯则失其音律也雅有雅之器颂有颂之器故有雅瑟颂瑟雅埙颂埙之别大抵颂器小于雅如今曲有宜用笙笛配者有宜用琐呐配者音节既乱又用非其所则器数亦无不皆乱矣】是故大武声淫及商则是音律之失正也【商是商调之音非商朝也】燕使臣而歌湛露彤弓金奏肆夏工歌文王是所用之失正也此必当时诗之篇册陵乱散失故乐人随手拈用又加之以自作聪明故失之如此夫子叙雅颂之篇章使各还其次序是雅颂既分明则雅颂之音律亦得分明而雅颂各篇之用处亦得分明器数声容无不正矣故定诗即以正乐而雅颂得所即乐正之实诗乐原非两分而稼书先生谓乐自乐诗自诗诗乐并言分爲两事其意谓乐主于舞亦未是也
　　卜师四兆郑注谓占兆之书分为四部若易之二篇其云方功义弓之名未闻愚按卜筮一理而书独不传圣人赞易之功岂不大哉
　　诗如易上下两经本子乐如揲蓍求卦而用之今使易经本子卦爻辞皆缺乱则揲蓍所得之卦亦乱道而失其象占矣卜繇既亡卜遂不传今之用钱卜易者其说皆离宗乱道以不识易经本子故也
　　冯相氏言冬夏致日春秋致月以辨四时之叙贾疏谓四时之景合度乃德政所致故晷进则水晷退则旱愚按若以今厯家言之则此皆由厯之疎宻耳顔氏家训省事篇内有一条论此最明盖二说当并存
　　寒暑失时风雨不节此德政有以致之若日晷长短进退则由于厯之疎宻
　　冯相疏谓大岁在地与天上岁星相应而行一岁移一辰又分前辰爲一百三十四分而侵一分则一百四十四年跳一辰岁星爲阳人之所见太岁爲隂人所不睹又曰今厯无跳辰之义故注云今厯大厯非此也愚按既不是跳辰之大岁则所指又是何
　　太岁即甲子乙丑以数年者耳无所谓在隂也岁星虽曰岁移一辰而行有疾迟参差不与岁应又其行常侵入前辰非跳过一辰也
　　分野之说贾疏谓此古之受封之日岁星所在之辰此补郑注所不及其说甚是
　　分野之说贾疏谓古受封之日岁星所在之辰甚善然古人则天垂象主其事则祭其星故祝融分柳星张阏伯分大火又太皥分角亢炎帝分翼轸黄帝分析木少皥分奎娄颛顼分室壁皆因所王之德义各有取后世居其土者则因之而已后世乃分别郡邑谓某郡某地入某宿某度则多见其惑也而固者又谓天体覆冒天下无分野之说则又失之不考其故矣
　　外史掌达书名于四方郑注谓若尧典禹贡达此名使知之或曰古曰名今曰字使四方知书之文字愚按朱子中庸注是用其后一解
　　六体爲书【象形会意指事转注谐声借用】四声五音曰名【四声平上去入五音如喉齿牙舌唇及合口开口齐齿启唇提口闭口卷舌上舌诸呼法之类】书有定体近于礼名有定声通于乐书体自篆变而又变而楷而钟王辈又徒逞其笔姿以悦人目是以古体日趋于讹书体日讹而呼名亦以日舛古道之贼也况礼乐乎许慎说文甚有功于书学朱子尝称其説之精沈约四声犹留古之遗音而邵子亦称其爲知道【以其始于一东合口之音然后以渐而发扬终于十五咸闭口之音是隂阳阖辟始终之道其分一东二冬皆有深意而今人不识之矣】明太祖洪武正韵以正字体而别韵不取沈约张尔公増补字彚以明音释而说义不取说文皆师心自用也

　　参读礼志疑卷下
