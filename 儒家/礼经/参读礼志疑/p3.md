<!-- { "loadSidebar": true } -->
　　杂记子贡问丧子曰敬爲上哀次之郑注云丧尚哀言敬爲上者疾时尚不能敬也愚谓敬亦从哀生哀之至自能敬不能敬亦是哀浅分而言之则是二事如问丧闲传止说得哀若士丧礼丧大记则庶几于敬矣所谓附于身附于棺者必诚必信也
　　孔子曰丧以敬爲上哀次之盖哀而忘敬非孝也故朱子于慎终追逺章注不曰丧尽其哀而曰丧尽其礼敬者爱之之至也
　　曽子问取女有吉日而女死如之何孔子曰壻齐衰而吊既葬而除之夫死亦如之观此则知后世有未防而守节者非礼明矣
　　女子未防而守节虽不必先王之礼然守信不渝要亦不可以爲非礼卫共姜柏舟之诗其语气亦似未成防者
　　子上不丧出母孔疏郑注及陈氏集说皆引仪礼爲出母齐衰杖期而爲父后者无服但陈氏则云伯鱼子上皆爲父后礼当不服而以服者爲过孔疏郑注则云子思既在子上当爲出母有服而以不服者爲非陈氏说本横渠张子今从之朱子答林择之书则又云按丧服传出母之服期但爲父后者无服耳子思此事不可晓兼污隆之说亦似无交涉或记者之误欤
　　伯鱼子上皆爲父后皆不丧出母云庄从张子之说是也孔郑谓子思既在子上当爲出母有服此说似不然夫子厌于父父在子爲母杖期父卒然后爲母三年以夫主妻丧止于杖期故父在亦只爲母杖期也况父出其母已与之絶而父在敢爲出母服乎由此言之子上虽不爲父后亦不敢丧其出母也答林择之书或亦朱子一时未定之说耳
　　孔子殡于五父之衢集说力辨其诬可以正史记及孔郑之失陈几亭谓诛少正卯之事左传不载孟子不言此穰苴孙武行兵立威之法岂圣人爲政之道家语不可尽信朱子亦断其爲妄此皆力卫圣道之言
　　孔子少孤不知其父之墓殡于五父之衢盖非全不知也但以少孤而知之未审此以将合葬其母则审慎之至故更访问之故下文曰其慎也【旧注以慎字爲靷字大失记意】此似不必辨也若史记则诬矣诛少正卯必非圣人事家语之不足信者尤多也
　　祥禫之月郑王肃之说不同孔疏于孟献子禫条辨之详矣集说于此既主郑说而于下文祥而缟是月禫徙月乐又载马氏之说却仍是王肃之意前后舛错朱子文集卷六十三答胡伯量亦云中月而禫郑注虞礼爲是故杜佑亦从此说
　　中月而禫爲是祥而缟是月禫是字必误
　　孔氏礼法之宗也乃伯鱼子上之母则出子思之母则嫁皆见于檀弓闺门之内何其多故耶陆翼王集说补正曰按孔子年十九娶宋幵官氏女明年生子适鲁昭公赐之二鲤孔子荣君之赐因以名之至六十六而幵官夫人卒则无出妻之事可知圣门礼义之宗岂有三世出妻者其爲异学诋毁无疑也
　　孔子之内子幵官氏家语记孔子年十九娶幵官氏明年生伯鱼六十六岁幵官氏卒陆氏据此疑檀弓之诬但孔子于鲁爲士娶妻得有娣侄记言伯鱼之母意伯鱼或非嫡出也或有过出之亦不足疑耳
　　旅酬之礼见于特牲有司彻乡射乡饮酒燕礼者参差不等故语类中庸卷内朱子所解旅酬其说亦不一旅酬之礼仪礼特牲有司彻乡射乡饮燕礼皆有之而各不同故朱子中庸章句只概举爲言不专据特牲也又旅酬之初只有一人举觯至无算爵而后二人举觯惟傧尸则二人爲旅酬始朱子言宾弟子兄弟之子各举觯于其长者盖无算爵亦是众相酬而必兼无算爵言逮贱之意方周到也蒙引解旅酬直是于仪礼不曽考究犹今人解揖让而升谓是三人爲耦三耦进三耦出皆贻笑大方耳
　　旧本仪礼特牲篇宾弟子及兄弟弟子洗各酌于其尊条内脱却举觯者祭卒觯拜长皆答拜十一字以仪礼经传及杨氏仪礼图考之可见蒙引解中庸旅酬之义最爲鹘突其曰举解非就是各劝其长饮也只是洗盏更酌而归之于其长其长只将此觯徃劝他人饮耳絶不及弟子卒觯一节殊非仪礼之意岂其所见之仪礼乃旧本之脱落者耶
　　酬导饮也凡自饮以劝人饮则曰酬故凡饮酒之礼主人酌宾曰献宾饮主人曰酢主人又酌自饮而复酌以饮宾曰酬宾受酬奠而不举以待旅也蒙引谓宾既饮仍以酢主人主人又饮此一谬也至弟子举觯则宾弟子及兄弟弟子皆洗酌堂下北面祭卒觯拜其长皆答拜然后洗更酌以奠于其长此弟子之导长饮也蒙引谓举觯非就是各劝其长饮只是更酌而归于其长其长只将此觯往劝他人饮耳不及弟子卒觯一节夫不先卒觯则非导饮矣此二谬也及旅酬则宾举所奠之觯以酬兄弟兄弟之长亦举弟子所奠之觯以酬宾交相导饮故曰旅酬蒙引谓长非一二人弟子亦非止一二人此与仪礼一人举觯二人举觯之言正相背此三谬也礼仪甚烦而不一学者当考全经姑述其畧如此
　　少牢用荐岁事于皇祖伯某某字也注疏引左传诸侯以字爲諡因以爲族则某又或是諡也其解与杜注不同杜注是言或以字爲氏或以諡爲氏故将诸侯以孚四字爲句仪礼注疏是言大夫或因字爲諡故将诸侯以字爲諡六字爲句左传之解自当以杜氏爲正若依郑解则公子展先以展爲諡而后命以爲氏其说未知何据
　　左传以字爲諡諡字当是氏字之误
　　古人言礼不能处处皆详因其详处推到畧处则彼此皆明如少牢云司宫设罍水于洗东有枓郑注设水用罍沃盥用枓礼在此也疏云言礼在此者以士冠礼直言水在洗东士昬礼亦直言水在洗东乡饮酒特牲记亦云然皆不言罍器亦不云有枓其燕礼大射虽云罍水又不言有枓故郑云凡此等设水用罍沃盥用枓其礼具在此又少牢云上利升羊载右胖髀不升肩臂臑膊骼正脊一脡脊一横脊一短胁一正胁一代胁一背二骨以并肠三胃三长皆及俎拒举肺一长终肺祭肺三皆切肩臂臑膊骼在两端脊胁肺肩在上郑注云凡牲体之数及载备于此疏云前体肩臂臑两相爲六后体膊骼两相爲四短胁正胁代胁两相爲六脊有三总爲十九体惟不数觳二通之爲二十一体二觳正祭不荐于神尸故不言是牲体之数备于此此皆因其详而知其畧可悟解经之法
　　载右胖于俎肩臂臑在俎之上端膊骼在下端此俎之两头也脊胁肺肩在上此横置俎中以脊爲上也肠三胃三长皆及俎拒其长如俎之广也举肺一此尸所举之肺不切而长终肺也【此亦横置】祭肺三皆切此尸举以祭之肺故切之而不殊少仪所谓离而不提心也古人位置一物必端详如此【吾乡昔时礼席用鸡则置首于前置两翼于前之左右置两股于后之左右置尾于后置脊于中又加腹肉及肫肠等于上位置不苟殊有古意俗谓之排四正数十年来此意亦亡则徒以餔歠醉饱爲快矣亦俗之日偷也】
　　少牢四人疏云上佐食东面近南下佐食西面近北注云一宾长在上佐食之北一宾长在下佐食之南杨氏图因之然佐食与佐食宾长与宾长所以不得东西相当之故注疏皆无确据疏虽云以其尸东面近南今尸起上佐食居尸坐处明知位次如此然上佐食固当东面近南矣下佐食何以不得西面近南乎
　　少牢四人上佐食东面近南下佐食西面近此注云一宾长在上佐食之北一宾长在下佐食之南盖室中尚西故上佐食上宾东乡下佐食次宾西乡室中尚右故佐食处右宾处左佐食介于尸尊佐食犹尊尸也【东乡则右在南西乡则右在北】
　　有司彻疏云蕡蔴有实枲蔴无实郑云蕡枲实者举其类耳若竹器圆曰箪方曰笥郑注论语亦云箪笥亦是举其类也又疏曰有骨爲臡无骨曰醢昌菹醢者即周礼麋臡臡散文亦名醢【此皆是注疏活法若不知此活法则窒碍者多矣】疏内用字如同时则云俱时之类则云之等如此字法今人罕用见有司彻主妇荐豆笾条又据彼决此疏内往往单用一决字如有司彻宾长献尸条云不使兄弟不称加爵大夫尊也者此决特牲云长兄弟爲加爵又众宾长爲加爵不言献
　　醢【肉酱】醓【醢多汁者】臡【醢带骨者】菹【腌菜】古人统谓之醢又醯醢梅盐亦统谓之醢
　　祭法有虞氏禘黄帝而郊喾祖颛顼而宗尧国语有虞氏禘黄帝而祖颛顼郊尧而宗舜韦昭注云舜在时则宗尧舜崩而子孙宗舜说两边不同处最明陈澔集说取国语此条置祭法之下而不载韦氏之注岂不滋学者之惑
　　禘郊祖宗之礼祭法国语俱难据信万物本乎天人本乎祖故祀天必以祖之德可配天者配之以己之精神未必能感格于天故借己之祖血脉一贯以庶几可通于天所谓介绍之义也非其祖则血脉先已不相贯矣舜之先难以考所自出史记世本说皆近诬而喾则必非舜之祖矣祭法谓郊喾宗尧国语谓郊尧皆未必然韦昭谓舜在时宗尧舜崩而子孙宗舜此亦未敢据也又言夏后氏郊鲧夫尊祖配天此虽子孙之志亦必顾其祖德何如鲧岂可以配天者哉在舜方殛之而夏乃以之配天天其必不享也惟礼运言杞之郊也禹也宋之郊也契也此爲得之由此推之则舜之子孙苟得郊祀其必当以舜在舜禹之时则或郊以颛顼可矣
　　韦昭国语注祖文王而宗武王与孝经异者周初亦祖后稷而宗文王其后更祖文王而宗武王此则似将宗字看作宗祀明堂之宗与集说刘氏注不同刘注是也刘氏欲改正经文之处亦皆有理若郑康成云有虞氏夏后氏宜郊颛顼殷人宜郊契郊祭一帝而明堂祭五帝小德配寡大德配众亦礼之杀也此则因郑康成看禘郊祖宗先差故此等说皆不足据
　　祖是别子爲祖继别爲宗凡始封之君必其有功而受封则其后子孙祖之及后世有有德能绍其祖而益光其业者则又尊之曰宗如殷三宗周文武其庙亦百世不迁是也何必每朝定有一祖一宗如祭法国语之谓若周人宗祀文王于明堂以配上帝则此宗字只当尊崇之义看并与祖宗宗字无涉韦昭谓周初亦祖后稷而宗文王其后乃祖文王而宗武王然则其后乃宗祀武王于明堂矣何附会无意义乎
　　禘郊祖宗郑注云禘谓祭昊天于圜丘也祭上帝于南郊曰郊祭五帝五神于明堂曰祖宗祖宗通言耳又郊特牲疏云九月大飨五帝则以五人帝及文武配之以文王配五天帝则谓之祖以武王配五人帝则谓之宗此亦主郑说王肃则言禘黄帝是宗庙五年祭之名又言郊与圜丘是一郊即圜丘郊非祭感生之帝又以祖宗爲祖有功宗有德其庙不毁非宗祀明堂之宗陈氏集说皆主王肃而不主康成最是
　　圜丘即南郊也上帝即昊天也朱子曰祀于郊野以神事之则曰天祀于明堂屋中以人礼享之则曰帝此最分明郑氏分邱郊天帝而二之疏又有以文王配五天帝以武王配五人帝之说此最爲纰谬五帝当如月令之说以迎春迎夏迎秋冬于郊而祭之配以句芒等五神而已
