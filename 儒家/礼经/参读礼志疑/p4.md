<!-- { "loadSidebar": true } -->
　　祭法篇首疏云春秋命歴序炎帝号曰大庭氏传八世合五百二十岁黄帝一曰帝轩辕传十世二千五百二十岁次曰帝宣曰少昊一曰金天氏即穷桑氏传八世五百岁次曰颛顼即髙阳氏传二十世三百五十岁次是帝喾即髙辛氏传十世四百岁此郑之所据也其大戴礼少典产轩辕是爲黄帝黄帝产嚣嚣产乔极乔极产髙辛是爲帝喾帝喾产放勲是爲帝尧黄帝产昌意昌意产髙阳是爲帝颛顼颛顼产穷蝉穷蝉产敬康敬康产句芒句芒产蟜牛蟜牛产瞽瞍瞽瞍产重华是爲帝舜及产象傲又颛顼产鲧鲧产文命是爲禹司马爲史记依此而用焉皆郑所不取又疏载张融之说云若依大戴礼及史记稷契及尧俱帝喾之子尧有贤弟七十不用须舜举之此不然明矣又孔子删书求史记得黄帝孙帝魁之书若五帝当身相传何得有孙帝魁愚按此等处皆难臆断传疑可也大司乐享先妣贾疏曰毛君与史记同以姜嫄帝喾配郑君依命歴序帝喾传十世至尧后稷爲尧官则姜嫄爲帝喾后世妃
　　命歴序炎帝八世黄帝十世少昊八世颛顼二十世帝喾十世此虽逺无可稽要之近是大戴礼以尧舜稷唐禹臯陶伯益同出黄帝之后此其世次逺近不等而大统屡易昬配紊渎此必非也稷爲帝喾之后姜嫄盖帝喾子孙之妃稷契与尧必非同父盖髙辛后世别子于尧爲叔父行矣
　　祭法疏云圣证论王肃六宗之说用家语之文以此四时也寒暑也日也月也星也水旱也爲六宗孔注尚书亦同之伏生马融以天地四时爲六宗刘歆以乾坤之子六爲六宗贾逵云天宗三日月星也地宗三河海岱也日月爲隂阳宗北辰爲星宗河爲水宗海爲泽宗岱爲山宗郑骏之云书云类于上帝禋于六宗望于山川山川言望则六宗无山川明矣大宗伯云以禋祀祀昊天上帝以实柴祀日月星辰以槱燎祀司中司命风师雨师郊特牲日郊之祭也大报天而主日又祭义曰郊之祭大报天而主日配以月则郊天并祭日月可知其余星也辰也司中也司命也风师也雨师也此之谓六宗愚按郑氏之驳诸说固未可尽据今蔡氏书传陈氏礼记集说既主王肃而不主郑氏则相近于坎坛一句宜依王氏读作祖迎不宜依郑氏读作禳祈书经大全读作禳祈非也盖郑氏因周礼大宗伯备列诸祀而不见祭四时寒暑水旱故以祭法所载爲遇灾禳祈之礼非关正礼而不用以解舜典故相近读爲禳祈雩宗幽宗之宗皆谓是禜字之误蔡氏书传引祭法不用此解也
　　六宗之说定主王肃相近二字断爲祖迎周礼大宗伯章诸祀畧举其重亦不必无所遗不必疑四时寒暑水旱之不见载也月令大雩帝用盛乐何必遇水旱而后禳祈之且飌伯雨师岂非水旱之事
　　祭法庙制郑氏注云鬼亦在祧顾逺之于无事祫乃祭之耳春秋文二年秋大事于太庙传曰毁庙之主陈于太祖未毁庙之主皆升合食于太祖是也鲁炀公者伯禽之子也至昭公定公乆已爲鬼而季氏祷之而立其宫则鬼之主在祧明矣此一段补经文所未及最好陈氏集说直以经文爲失则过矣
　　谓鬼之主亦在祧可矣然爲坛爲墠又何说焉
　　庙制朱子然刘歆之说而康成注王制祭法则皆以文武处七庙之内此则不可从周礼守祧疏曰孔君王肃之义二祧乃是髙祖之父髙祖之祖与亲庙四皆次第而迁文武爲祖宗不毁矣郑不然者以其守祧有奄八人守七庙并姜嫄庙则足矣若益二祧则十庙奄八人何以配之愚按郑说固非无据然奄八人此特周公时事耳安知后来不増作十人乎
　　庙数朱子取刘歆之说二祧在七庙数外郑氏守祭法之说以周礼守祧奄八人守七庙并姜嫄庙若益二祧则十庙八人何以配之抑知周公时文武只在七庙之内至懿王始立文世室至孝王始立武世室故周礼只守祧八人若懿孝时庙増而九则守祧之何不可増而十乎
　　祭法郑注云惟天子诸侯有主禘祫大夫有祖考者亦鬼其百世不禘祫无主尔疏云王制天子诸侯有禘祫故知有主王制大夫三庙一昭一穆与太祖而三太祖只是大夫之祖考既有祖考明应迁之祖以制币招其神而藏焉故云亦鬼其百世若无祖考只得立曽祖与祖及父二庙而已则不得鬼百世也云不禘祫无主尔者惟有百世之鬼不得禘祫无主尔左传卫大夫孔悝有主者祭其所出之君爲之主耳愚按此则古礼大夫有庙无主今家礼士大夫皆得有主者盖以义起之也郑氏谓大夫士有庙无主此亦未必然
　　郑注祭法七祀五祀条云此小神居人之间司察小过作谴告者尔故孔疏解司命云司命者宫中小神熊氏云非天之司命故祭于宫中皇氏云司命者文昌宫星其义非也愚按注疏此等解最精可见百神之散列于天地间大小相维上下相制至严至密陈氏集说谓司命见周礼似误认祭法之司命作周礼之司命
　　祭法七祀五祀三祀一祀之说亦难据信五祀据左氏则句芒祝融后土蓐收防也据祭法则戸灶中霤门行也而月令则兼有之愚按句芒五者古之贵神非士庶所当祀亦非戸灶等神所可当也至如戸灶五者则所职卑小民庶皆日用习之则士庶宜皆得祭之又不当只祭其一或祀戸或祀灶也司命则天之贵神宜益崇于句芒五者郑氏不安故谓此小神居人之间司察小过作谴告者耳孔疏熊氏皆用其说然愚谓神之格思不可度思矧可射思塞满天地固无非鬼神但谓实有神焉居人间司察小过则似看鬼神有心又似两间鬼神亦有分司统属如官府号令胥徒稽察焉则密而反疎且启后世之祷媚矣然祭法所谓司命固必不可以天之司命当之也又由此而推则句龙配社大夫以下成羣立社不得皆以句龙配之也戸虽配木而士庶祭戸非句芒灶虽配火而士庶祀灶非祝融也天地间物有其妙用则有其神焉赖其利用则报以祀焉顾分惟其称耳泰厉国厉自宜有祭使鬼有所依汉时以厉爲山郑固以爲谬矣
　　祭义禘有乐而尝无乐孔疏谓周礼四时之祭皆有乐殷则蒸尝之祭亦有乐故那诗云庸鼓有斁万舞有奕下云顾予蒸尝则殷秋冬亦有乐者熊氏云殷秋冬但有管之乐愚按此等处不若集说阙疑爲是
　　享禘【依旧说作礿】有乐食尝无乐此于礼终不合
　　祭义出戸而听忾然必有闻乎其叹息之声郑注谓无尸者阖戸若食间则有出戸而听之皇氏谓尸谡之后阳厌之时愚按此二说似可兼用盖有尸无尸皆有出戸而听之时也集说于此畧而不注则与上文周旋出戸无分别矣　孝子临尸而不怍郑注色不和曰怍怍字无注则与愧怍之怍无别矣郑解似精
　　无尸曰厌祭尸谡之后阳厌于室之白此时亦无尸临尸不怍既无愧鬼神之义即孝子能飨亲之义
　　惟圣人爲能飨帝孝子爲能飨亲郑注云谓祭之能使之飨也此注最精盖飨不飨帝亲主之而我能使之必飨此即中庸大德者必受命之意集说畧而不注疎矣圣孝是平时事飨帝飨亲是祭时事能字则从平时通之于祭时惟德与天合精神与天无间然后能于祭时致天神之飨孝不忘先精神与祖无间然后能于祭时致祖宗之飨不然则不仁不孝自絶于天亲乆矣安能于俎豆间一邀天亲之飨乎
　　尽其慤而慤焉尽其信而信焉尽其敬而敬焉疏云尽慤谓心尽其慤也而慤焉谓外亦慤焉其信与敬皆处内内有其心外着于貌此疏解得甚精不知集说何以不用
　　尽其慤言致其慤也是用力语而慤焉无不慤也是尽头语信敬亦然
　　至孝近乎王至弟近乎霸言其所及之有逺近耳注疏皆不明白
　　至孝近乎王王家天下自有似孝处至弟近乎霸霸长诸侯自有近弟处文王爲西伯亦是霸不必泥孟子王霸之说驳之
　　孔疏谓郊之祭大报天而主日配以月盖天帝独爲坛其日月及天神等共爲一坛故日德爲众神之主也又云祭日于坛谓春分也祭月于坎谓秋分也而崔氏还据上文郊祭之时非也愚按集说于此并不言是春秋分是亦同崔氏之说也当从孔疏爲是【但孔疏谓郊是夏正郊祀则因康成之误耳】
　　郊之祭迎长日之至也此即主于日之意犹社言祭土而主隂气也盖大报天而又以日爲天神之主则其义迂矣且祭土又岂有个隂气爲主乎愚谓郊天只宜是祭天而配以稷以稷者介绍之义耳用犊以着其诚致其专壹以格于天不当徧祀天神以分其诚敬也因主日之言而加出配以月盖失之矣日月之祀自在春秋分也
　　鬼神之名合祭义疏及左传子产对赵简子疏观之然后明白祭义云气也者神之盛也魄也者鬼之盛也合鬼与神教之至也郑注云气谓嘘吸出入者也耳目之聪明爲魄疏云气谓嘘吸出入者也谓气在口嘘吸出入此气之体无性识也但性识因此气而生有气则有识无气则无识则识从气生性则神出入也故人之精灵而谓之神云耳目之聪明爲魄者魄体也若无耳目形体不得爲聪明故云耳目聪明爲魄又云鬼神本是人与物之魂魄若直名魂魄其名不尊故尊而名之爲鬼神对则精灵爲魂形体爲魄故昭七年左传云人生始化曰魄既生魄阳曰魂是形爲魄气爲魂若散而言之魄亦性识识与魄无异故昭二十五年左传云心之精爽是爲魂魄魂魄去之何以能乆又襄二十九年左传云天夺伯有魂又对而言之天曰神地曰只人曰鬼散而言之通曰鬼神此皆祭义疏也左传疏云人禀五常以生感隂阳以灵有身体之质名之曰形有嘘吸之动谓之爲气形气合而爲用知力以此而强故得成爲人也人之生也始变化爲形形之灵者名之曰魄也既生魄矣魄内而有阳气气之神者名之曰魂也魂魄神灵之名本从形气而有形气既殊魂魄亦异附形之灵爲魄附气之神爲魂也附形之灵者谓初生之时耳目心识手足运动啼呼爲声此则魄之灵也附气之神者谓精神性识渐有所知此则附气之神也是魄在于前而魂在于后故云既生魄阳曰魂魂魄虽俱是性灵但魄识少而魂识多郑氏祭义注云气谓嘘吸出入者也耳目之聪明爲魄是言魄附形而魂附气也人之生也魄盛魂强及其死也形消气灭郊特牲曰魂气归于天形魄归于地以魂本附气气必上浮故言魂气归于天魄本归形形既入土故言形魄归于地圣王缘生事死制其祭祀存亡既异别爲作名改生之魂曰神改生之魄曰鬼刘曰人之受生形必有气气形相合义无先后而此云始化曰魄阳曰魂是则先形而后气先魄而后魂魂魄之生有先后者以形有质而气无质寻形以知气故先魄而后魂其实并生无先后也此皆左传疏也陈氏集说于祭义宰我问鬼神条引中庸章句程张朱子之说不知中庸是泛言鬼神不专指祭祀之鬼神与祭义所说不同
