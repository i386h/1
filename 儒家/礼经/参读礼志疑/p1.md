<!-- { "loadSidebar": true } -->
　　钦定四库全书　　　　　经部四
　　参读礼志疑　　　　　　礼类四【三礼总义之属】提要
　　【臣】等谨案参读礼志疑二卷
　　国朝汪绂撰绂一名烜字灿人婺源人是书取陆陇其所着读礼志疑毎条标列而以己意附参于各条之下其于三礼大端若谓南郊即为圜丘大社即为北郊禘非祭天之名路寝不得仿明堂之制又力斥大飨明堂文王配五天帝武王配五人帝之説皆主王肃而黜郑故与旧注相左其显然舛误者如谓东西夹室不在堂之两旁而在东西房之两旁考仪礼公食大夫礼公迎宾入大夫立于东夹南士立于门东小臣东堂下宰东夹北内官之士在宰东上介门西葢均即位于堂之上下如绂所云则大夫及宰乃违众而独立于堂后及东西房两旁隐蔽之地又聘礼设飱亦云堂上之馔八西夹六葢致馔于宾其陈设皆自堂及庭及门取其罗布目前如绂所云则馔亦设于堂后矣有是理乎绂又谓士无朝服端即士之朝服上士裳中士黄裳下士杂裳考士冠礼曰主人冠朝服缁带素韠既云素韠则素裳矣与卿大夫以上之朝服初无以异未尝独以黄裳裳杂裳之端为朝服也又鲁语曰士妻朝服则士固非无朝服绂特未之深考耳至所谓大夫士无西房故士丧礼主人括髪众主人免于房而妇人乃独髽于室以无西房故也其説本孔疏可破陈祥道礼书之惑又谓大夫士庙亦当有主与通典所载徐邈及清河王怿之议相合如斯之类亦多深得经义固可与陇其之书并存不废也乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　参读礼志疑卷上
　　婺源汪绂撰
　　今之谭经者于易则欲罗侔京王何于书于诗则欲搜小序笺疏以朱蔡爲少也独于礼则望汉儒注疏而郤行虽云庄集说亦倦然而不戡卒业矣夫焦京流于术王何入于书诗之大小序则附会穿凿而不复察于本篇之意防所存汉唐诸儒惟事训诂多爲枝叶不有朱蔡何以大其廓清之功乎礼则不然礼谨节文礼之迹存乎器数节文器数与俗更革去古日逺其迹日湮数千百年而失亡尽矣汉儒去周未逺周之所遗车服礼器或有存者汉初犹及见之而孔壁逸礼五十篇孔郑犹得而参考焉虽其杂引防纬不无失之诬妄而器数名物迄今可考则非孔郑马贾不爲功非若易之定象定理诗之歌咏性情书之纪载政事可以会心得之千百年可通寤寐也大抵言事理而见古人之心汉儒所短考器数而得古人之制汉儒所长然则礼经无汉儒今人几不识耳目何加进退何所矣今人于汉儒所短则欲收之于汉儒所长则怠倦寘之何傎于择乎稼书先生之读礼也凡有疑义必考悉于注疏而不敢遗非不惮烦盖不如是不敢安读经求实得也礼以敬爲本笾豆之事则有司存然不有笾豆敬何所将在今日又将以笾豆爲要也朱子曰孔子称礼云礼云玉帛云乎哉乐云乐云钟鼔云乎哉然古人犹识得玉帛钟鼓今人则并玉帛钟鼓皆不识矣盖伤之也朱子又尝称郑康成爲汉大儒而仪礼经传通解成于黄勉斋亦不能遗注疏以别爲考索也然则稼书先生之志不可尚欤愚是以喜读其书而时或旁参一说焉谓疑有同心亦复识之且欲爲世之好异而畏烦者告也
　　尔雅云无室曰榭邢疏云榭有二义一者台上构木曰榭月令可以处台榭是也一则无室者名榭其制如今防事春秋成周宣榭火是也郭注榭即今堂堭者堂堭即今殿也殿亦无室故云即今堂堭愚按观此可知堂与防之别家礼所谓遂迁于防事
　　榭序也序主于习射故榭字从射又或作豫序榭豫皆音之转也古堂室之制南北四分之前三爲堂后一爲室则承栋之两楹近堂北【楹北一楹南二】榭制无室则两楹当南北之中故乡射礼曰豫则钩楹【豫即序也序之两楹当南北之中故升射者升自西阶直行至楹之北然后转而东乡各当其物然后北行而履物是钩楹以内也若射于庠则庠有室而楹近堂北升射者自楹之南遂东乡各当其物乃北行履物不必钩楹也】凡堂必爲台故升堂有堦【前则东西阶旁则侧阶室之后有内阶是堂室皆处台上也】故凡台上构木亦曰榭也【台上构木者亦无室也】堂有室者东西五分之【实六分之中兼二分】室东西爲东西房房东西爲左右夹室【郑康成云房当夹室北盖由房入夹室则自房之北而转入耳谓之夹室则自当夹在房之东西也】士大夫无西房盖东西亦三分之也【室二分房一分】室中戸在东南牖在西南室西南隅曰奥西北隅曰宧【音夷】东北隅曰窔【音杳】堂上戸牖之间曰扆两楹之东西曰厢两厢之东西近墙曰序
　　丧服传既练舍外寝郑注舍外寝于中门之外屋下垒墼爲之不涂塈所谓垩室也贾疏云练后不居旧庐还于庐处爲屋但天子五门诸侯三门大夫士惟有大门内门两门而已无中门而云中门外者案士丧礼及既夕外位惟在寝门外其东壁有庐垩室若然则以门爲中门据内外皆有哭位其门在外内位中故爲中门非谓在外门内门之中爲中门也愚按家礼各归丧次条下云中门内外而不详中门爲何门必看贾疏乃明中门即寝门
　　注疏亦多疎畧如既夕篇窆及反哭皆云拾踊三拾更也投壶则拾投哭踊则拾踊皆更爲之也注疏止云拾更也而不详其义又不注于窆而注于反哭前后倒置如雍正雍府不注于特牲而注于少牢亦然
　　三跳足爲一踊如宾主拾踊则主人一踊宾一踊主人又一踊更迭爲之各九跳足成三踊也
　　士丧礼上下二篇止有主人拜宾之文而于柩于重于奠皆未尝拜至士虞礼设馔后始言主人再拜稽首自虞以前岂经文畧而不言欤抑主哀不主敬而不拜欤宾之吊奠赗赠亦皆不言拜
　　丧礼急遽初丧尤甚虞礼以前皆不言拜盖不拜也与吉反也
　　牲体之数陈祥道礼书曰前胫骨三肩臂臑也后胫骨三肫亦作膊胳亦作骼觳也脊骨三正脊脡脊横脊也胁骨三代胁长胁【亦曰干】短胁也正脊之前则膉也亦谓之脰肫之上则脾也然则左右肱之肩臂臑与左右股之肫胳觳而爲十有二脊骨三与左右胁骨六而爲九觳正祭不献神尸主人之俎两髀不升于主人主妇之俎膉不升吉祭之俎则祭之所用者去髀膉而二十有一去二觳而爲十九矣士丧礼特豚四鬄去腣两胉【胁也】脊肺既夕鼎实羊左胖豚亦如之然则四鬄者殊左右肩髀而爲四又两胉一脊而爲七此所谓豚解也士丧礼畧豚解而已至虞然后豚解体解兼有焉若夫正祭则天子诸侯有体解豚解大夫士有体解无豚解以其无朝践献腥之礼故也此一条最明但又曰国语禘郊之事则有全脀王公立饫有房脀亲戚燕飨有殽脀则全脀豚解也房脀体解也殽脀骨折也此一条方氏古今考深以爲非曰孔颖达左传疏全其牲体而升于俎谓之全脀岂祥道豚解七体乎半解牲体而升于俎谓之房脀祥道谓体解二十一体可乎体解节折而升于俎爲折俎爲殽脀祥道何故以折俎解房脀而不解殽脀乎其误也根于康成愚按豚解非全脀当以方氏之说爲是康成注礼运云腥其俎谓豚解而腥之熟其殽谓体解而爓之虽亦引国语全脀房脀爲证然贾公彦仪礼小敛疏云禘郊先有全脀后有豚解体解是康成亦非以豚解爲全脀但说得未明致陈氏之误耳牲体全升于大俎曰全脀【郊禘用之】四鬄七体曰豚解【天子诸侯朝践有之大夫士丧礼既夕亦有豚解】左肩右肩【前足】左髀右髀【后足此四鬄也】两胉【左右胁】一脊【脊骨此合四足爲七体也】腥俎也【礼运腥其俎】体解而升于折俎曰殽脀【燕飨馈食皆用之】肩【左右肩】臂【左右腕】臑【左右蹄此分前足左右各三体也】肫【亦作膊左右近髀处】胳【亦作骼后左右腕】觳【后左右蹄】觳正祭不以献【后蹄贱之也此分后足左右各三体也】正脊【项后背上脊并两肩】脡脊【正脊之下旁并两胁】横脊【脡脊之下旁并长短胁间】代胁【左右肩下之两胁】长胁【代胁后其胁骨长】短胁【长胁后肫之前其胁骨短此分一脊爲三两胉爲六合之则二十一体也】熟俎也【礼运熟其殽】膉不升吉祭之俎【膉者正脊之前颈间也亦谓之脰此肉今人亦贱之谓之槽头】两髀不升于主人主妇之俎【肫之上短胁之后近尾处也以近后故亦贱之然记曰殷人贵髀则亦或升于俎惟近下窍处则截弃之】首则先升于室【礼记升首于室】此三体不在殽脀之数【合髀膉则二十三体合首则二十四体去髀膉及首二十一体去两觳则十九体】又半体而升于俎曰房脀【王公立饫时用之祀事用右胖诗曰笾豆大房大房即半体之俎也腥之】盖惟郊禘有全脀有祼鬯则有房脀有朝践之事则有豚解惟馈食之事则殽脀体解一献熟之而已
　　茅之于祭有二用郑康成周礼注云茅以共祭之苴亦以缩酒最明共祭之苴则乡师所谓茅蒩及易之借用白茅士虞礼之苴刌茅皆是也亦以缩酒则甸师所谓萧茅及左传之包茅不入皆是也若禹贡之包匦菁茅则似兼此二者之用
　　茅蒩刌之以借牲【刌之者截去其不齐而使之齐也亦以借器皿之类】菁茅以缩酒礼记曰缩酌用茅明酌也是因五齐及郁鬯皆浑故涗之以他酒而借茅以泲之使清耳书仪立茅于神座前而以酒酹之象神之饮之也似非古人用茅之意【士虞礼有苴茅设于几东席上佐食取黍稷祭于苴三取肤祭祭如初此亦非以酹酒】
　　士虞礼祝声三启戸注云将启户警觉神也疏引曲礼将上堂声必扬爲例可想见古人祭祀曲尽鬼神之情士虞礼祝声三启戸他篇祭礼则无之盖虞始立尸而事之以神故有此节吉祭似不必用【他祭亦无茅蒩】
　　朱子语类云鲁共王坏孔子宅得古文仪礼五十六篇其中十七篇与髙堂生所传十七篇同郑康成注此十七篇多举古文作某则是他当时亦见此壁中之书不知如何只解此十七篇而三十九篇不解竟无传焉愚按焦弱侯经籍志云永乐中御史沅洲刘有年献仪礼逸经十有八篇时未加表章旋就湮没夫程朱大儒所未见者有年何从而得之此非僞书则必纂辑诸经之文而成之如呉草庐仪礼逸经之类焦氏信爲古经出千百世之后则愚矣
　　孔壁仪礼五十六篇而康成只注十七篇余三十九篇不注盖此十七篇有髙堂生所传今文可以考据余篇蝌蚪古文又积岁乆逺无他本可以考证则有难尽通者故宁阙之亦古人之慎也
　　朱子谓仪礼疏说得不甚分明愚按如豚解体解与全脀房脀异同之处是亦不分明之一端也又如朱子疑缌十五升抽其半然小功十二升则其缕反多于缌矣又不知是如何疏亦不见分明又如朝一溢米贾疏最烦然古秤有二法律歴志与左传注不同处孔氏丧大记疏言之甚明而贾疏却不及
　　缌服十五升而抽其半则似止七升半近义服之齐衰矣或曰布皆双扣缌布十五升而单扣也此似可通
