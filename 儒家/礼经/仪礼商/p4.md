<!-- { "loadSidebar": true } -->
　　齐衰三年首言父卒则为母下即及继母慈母因知妾子之为其母当与此同经不言者包于父卒为母之中也观慈母之传曰妾之无子者妾子之无母者父命妾曰女以为子命子曰汝以为母若是则生养之终身如母死丧之三年如母妾子子于他妾者且然况生母乎惟大夫之妾子从乎大夫而降故为其母大功公子于君之所不服者已亦不敢服故为其母练冠麻麻衣縓缘既塟除之经表此二者之异则士而下皆从同不必言也又庶子为父后则与尊者为一体不敢服其私亲故为其母缌经表此为后者之异则不为后者皆从同亦不必言也推此则齐衰杖期止言父在为母则继母慈母与妾子之为其母皆父在齐衰杖期可知更推大夫之妾子大夫已卒而服其母必同此齐衰三年可知小记云庶子在父之室则为其母不禫然则生母之服父在期而父卒三年益从可知矣
　　母为长子齐衰三年此母专指宗子之妻非凡为母者皆为长子三年也据经云父之所不降母亦不敢降是母之服重从乎父也上斩衰章父为长子传云正体于上又乃将所传重也注云重其继祖祢之正体又以其将代已为宗庙主也是父之服重尊乎祖也故传又云庶子不得为长子三年不继祖也小记亦曰庶子不为长子斩不继祖与祢故也然则庶子之妻其服长子也亦从夫而杀矣岂得三年乎当与为众子不杖期同又小记云妾为君之长子与女君同此记云妾为君之长子恶笄有首布总然则母之为长子因父为隆杀妾为君之长子视女君为轻重可也
　　齐衰杖期章父卒继母嫁从为之服【注疏从为之服连读】传曰贵终也王肃云从乎继母而寄育则为服不从则不服此説是也郑注谓尝为母子贵终其恩则是因其未嫁前有母子之恩而服之非从嫁而为之服也崔凯因郑説而推之曰此服之者庶子耳为父后者不服也愚攷上文出妻之子为母非为父后者皆齐衰杖期此无论从嫁与非从如一所以然者传所谓亲者属而注谓母子无絶道也然岂可语于继母乎继母不嫁则母子也嫁则路人矣奚服之有奚为父后与非为父后之有惟是父卒子孤幼无依不得已从继母而往继母亦不之弃而保抱携持则其母子之恩无间于亲母如是而不为服则于母子之情为不终而反之于心未免过恝彼继父同居者犹齐衰期异居者犹齐衰三月亦惟以恩之不可忘也继母虽非亲母其抚育之恩独可忘乎纵身为父后业从母往已不能如常礼行为后事其服自不容无果能如礼为父后则己克自立不从继母往矣不从又奚服哉
　　祖为适孙不杖期传云有适子者无适孙孙妇亦如之此言适子在则长孙与庶孙同祖为之大功长孙之妇亦与庶孙妇同祖为之缌也古人子虽多惟立长子一人为后曰适子有适子则适子之长子未即为适孙必适子亡始立为适孙以为祖后下文云父卒然后为父后者服斩是也适子在既不立适孙则适子之长子妇亦不得为适孙妇葢夫庶亦庶夫适亦适妇人从夫之义也郑氏谓适妇在则亦为庶孙之妇是不夫之从而以姑为主矣岂礼意哉
　　大功九月章大夫之妾为君之庶子女子子嫁者未嫁者为世父母叔父母姑姊妹传曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹者谓妾自服其私亲也此条言大夫之妾当服大功者在君之家有君之庶子女子子嫁者未嫁者在私家有世父母叔父母姑姊妹经传甚明郑氏不从旧读分大夫之妾为君之庶子自为一条复援齐衰三月章女子子嫁者未嫁者为曾祖父母之例析女子子嫁者未嫁者为世父母叔父母姑姊妹别为一条而以传文何以大功也妾为君之党服得与女君同为大夫之妾为君之庶子之传谓文烂在下如其言则为世父母叔父母姑姊妹者非大夫之妾故又谓传文妾自服其私亲为不辞非经诬传莫此为甚今为通攷前后经文以正之大凡妾为君党之服皆从乎女君父母为众子及女子子未嫁者本期大夫则降而大功故此条上有大夫为子之文【子谓庶子包女子子未嫁者父母同服】父母为女子子嫁者本大功大夫则降而小功【小功章有大夫为女子子适士者】嫁于大夫则尊同不降故此条下有大夫大夫之妻为女子子嫁于大夫者之文妾从女君故为此三人【庶子女子子嫁者未嫁者】皆服大功也夫大夫庶子父母为之大功妾亦从而大功此礼易明不烦词説传特恐人之疑于女子子嫁者同于未嫁者故特着之曰嫁者其嫁于大夫者也明其本服大功大夫宜降小功因尊同而不降也未嫁者成人而未嫁者也明本期而以尊降且明惟成人故大功否则当为殇服也【大夫为女子子长殇小功】恐人之疑于大夫及妻降而妾不降也复着之曰妾为君之党服与女君同明为从服也更恐疑于为世父母叔父母姑姊妹亦为君党之服也又着之曰妾自服其私亲也明其亦服大功故得以类相从也词明义显有何可疑而乃谓之为文烂谓之为不辞也哉朱子谓女子子嫁者为父母及昆弟之为父后者已见于齐衰期章为众兄弟又见于此大功章惟伯叔父姑姊妹之服无文而独见于此当从郑注夫女子子嫁者固为伯叔父姑姊妹大功矣成人未嫁者应期而亦在大功何以处之岂以郑氏明当及时之言为足据也
　　服贵妾缌夫妾何以贵也以有子也故小记曰士妾有子而为之缌无子则已此贵妾与贵臣文连郑指服之者为公士大夫之君是也独于齐衰期妾为女君条谓女君于妾无服窃以为未然夫妾为君斩为女君期服已重矣传曰妾之事女君与妇之事舅姑等文不及于君亦以妾之服君君之服妾已见于前后【前指斩衰章后指此条】独女君服妾无文故于妾为女君条举妇之事舅姑以例妾之事女君俾读之者即舅姑之于妇还以例女君之于妾也故纵不得如为适妇大功为庶妇小功降而缌焉亦宜也纵不得凡妾皆为之服从夫而贵妾缌焉亦宜也郑谓报之则重报之则诚重也降之则嫌降之果何所嫌乎贾疏乃云并后匹适倾覆之阶故抑之夫惟君之志淫而溺爱也故匹适之渐以萌岂缘女君服妾而生也若谓嫌于舅姑之为妇则传已明言与妇事舅姑等矣此义不明后世礼家于有子之妾惟适子众子为之服期而君与女君皆不为之服此则注疏之失也
　　记云庶子为父后者为其外祖父母从母舅无服不为后如邦人是古者妾子于其生母之党皆有服惟为父后者则否后世丧礼皆因之朱子家礼图亦明着之今制直削之不载人皆不知有此礼妾子于母家视同奴愚以为天下无无父之人亦无无母之人子生于是母而以其名位之卑遽忘乎母之所自于情于理岂曰能安因取此条详为之説以告凡为妾子者【已载学礼质疑】或者曰古礼固然以言乎今实有未可拘者即如三吴大家往往取仆婢之女为妾妾既生子子于生母固自无嫌独是母之父母兄弟姊妹于此子素有主仆之分不容居外祖父母从母舅之名既无其名安从制服余乃怃然曰此世衰道微先王之礼教不明不能正身齐家而惟色之求遂使末流之一至于此也君子于此惟正其本源而已矣曲礼云大夫不名侄娣士不名长妾妾之有亦礼所不禁然而买妾之法惟曰不知其姓则卜之不闻取诸仆婢之女也坊记有言诸侯不下渔色説者曰诸侯不内娶若下取本国大夫之女则如渔者之于鱼但以贪欲之心求之也推此则为卿大夫而取仆婢之女为妾不谓之渔色而何古者仕于家曰仆礼运曰卿大夫与家仆杂居齐齿非礼也况可下渔其色至使其子絶母党之亲乎君子知其然慎独以诚其意轨物以约其身闺门之内琴瑟宜焉主仆之间尊卑秩焉不必其有妾也不得已而有妾必取之以道使妾之有子者得母其母其母之父母兄弟姊妹得居其子之外祖父母从母舅之称生而存也则亲之死而丧也则服之子心既安母心亦慰是则正其本源之谓也不此之务而惟色之求何怪乎此礼之同于赘疣也哉士丧礼第十二　既夕礼第十三【即士丧礼下篇】
　　杂记云恤由之丧哀公使孺悲之孔子学士丧礼士丧礼于是乎书是前此丧礼已亡微孺悲之学防无可考故当时小敛之奠曽子云在西方子游云在东方未成服而吊曽子则袭裘子游则裼裘负夏之反柩曽子以为礼子游以为非两贤并及圣门于礼尚未能归一由无成书可执也是礼固先王所制之礼其书则孔子所授之书即身习为口传而后世获观其备然则仪礼十七篇必谓尽出先王之旧殆亦不深攷也其有宜于古而不宜于今如复重之类亦礼随时变学者第明其意而可矣或且议其非经抑何心欤
　　圣贤之学莫严于死生之际故丧礼为人子送死之常而将死之时在其人尤当有以自主生平之学问持守皆于此验焉苟生平无所得力至此鲜有不惘惘者观曽子之启手足子张之庶几于终君子之正命也如此陈干昔之大棺夹婢魏犨之属以妾殉庸人之乱命也如彼呜呼可以见其生平矣故就人子之心而论则方亲之既病惟欲其安而不欲遗以劳故曽元不忍易箦未始非情之至而君子得正而毙之心则不欲自逸以苟安于姑息也故必居适室必齐必废牀没于地必不死于妇人之手乃所谓全归凡皆所当自主者而生人务有以玉成之庶几兼尽之道也
　　握手所以交笼两手者其制围而缝之员如竹筩手从两端而入两手掌交叠叠处厚须寛大乃得容故牢中牢笼也中寛而两端窄也旁寸谓于两端折而缝之广一寸也着组系贯组于两端折缝中系手腕以为固也蚤揃如他日蚤去手足爪甲也揃展同展其须使直也丧大记曰爪手翦须如他日如生时也或谓揃为断须生时岂断须乎
　　设明衣裳檀弓所谓设饰也先时尸裸体惟幠敛衾至此始有饰故曰设饰曽子曰尸未设饰故帷堂
　　设决施决于右手之大指也丽于擥者指设握后两手交叠【右手在内】其决附着左擥也【擥手下腕】方设决时未遽丽从其后而言耳自饭持之谓自饭含时已设决持之若然设决在袭前而文在后连设握者决有组以连左擥未袭则衣未加握未入两手宜开未遽得连必既袭既设握乃得取决之组连于擥而系之故即继之曰设握乃连擥以见设决之事至此而始毕也记云设握里亲肤系钩中指结于擥则设握法也手既从两端入握两手交叠中指长出握外故取握之组钩绕中指一帀而还结于擥以为固也
　　袭衣三称士礼也杂记载公袭九称故郑谓天子当十二称诸侯当七大夫当五而子羔之袭五称知其尝为大夫也古人死者惟袭衣亲身服如生时而左袵为异小敛大敛则取衣包裹櫜以质杀惟取结束坚牢形体方正所以然者生人日服之衣多不过袭衣之数而丧大记所载小敛衣十九称【君大夫士同】大敛君衣百称大夫五十称士三十称为数既多不能尽服于身不得不包之以为固如是而入于棺尸乃安而不摇所谓祔于身者必诚必信勿之有悔也后世送死之衣止有古人袭衣之数故止有袭而大小敛之礼亡间有行之且笑其迂而訾为公文一角也呜呼古礼难复贤者不免遗讥滔滔流俗尚何言哉
