<!-- { "loadSidebar": true } -->
　　郑康成曰丛物萑苇之属【○史氏曰草之丛生若葭荻之属】丰犹厚也庳短也【○史氏曰生于原隰得原隰之性湿气所濡虽肥而清短也】
　　郑锷曰土地各有偏则生物各有宜尝考五地之所生而参以五行之性知五地之所冝无非五行之所偏胜也山林木也川泽水也丘陵火也坟衍金也原隰土也偏于木者故动物毛而植物皂皆木气也民毛而方非木之形乎偏于水者故动物鳞而植物膏皆水气也民黒而津非水之浸乎丘积土而成而火则生土丘陵之势皆髙峻而上得火之性为多鸟以羽飞者皆火之腾上木之覈者皆火之就燥民专则火性之圜民长则火形之锐丘陵非火乎哉坟衍近水而非水金之近乎水也土生金而金生水坟衍之地得金之性为多物以甲生者金之刚物以荚生者金之芒利民晳则金色之白民瘠则金形之薄坟衍非金乎哉至于原隰则积土而髙平下湿之地也臝物得土之性故其行重迟其形外见丛物得土之性故其枝繁盛其叶条畅民之丰则土之厚民之庳短则土之下土防之法辨为五等殆亦五行之性欤
　　因此五物者民之常而施十有二敎焉
　　王氏详説曰上云五地此言五物盖以形言曰地以地所生言曰物
　　愚案风土所生山川所孕刚柔轻重缓急随地之冝习俗不能不异情性不能不偏既曰因其常则不易其俗可也又曰施十有二敎何哉自昔圣人以吾之教乗民之俗以吾之理济俗之偏顺其所安而为之节文焉因其所性而为之导逹焉若陈楚之信巫重祀因而教之以祀礼则俗无淫祀矣秦之专尚勇力因而教以阳礼则俗不鬭很矣衞之俗溺于淫因以隂礼教亲则民自不怨魏之俗简于恩因以乐教和则民自不乖侈诈者导之以辨等之仪轻薄者示之以教安之道椎剽者裁之以由中弃背者誓之以相恤由其有奢褊之风则以度而教之节顺其有稼穑之风则以世事而教能王制所谓一道徳以同风者推其本实在乎此
　　郑锷曰王制曰广谷大川异制民生其间异俗刚柔轻重迟速异齐五味异和器械异制衣服异冝修其教不易其俗齐其政不易其冝尝疑施教之意正欲移风易俗今乃有不易之言及观司徒因五物者民之常而施十有二教然后知所以移易者民风之薄恶所不易者土地之所冝葢生乎五地见乎五物习以为常俗者民也不因其所冝而教欲移易以教之适所以扰之设教之意正不然也又曰五地虽不同而教之条目十有二则同焉
　　一曰以祀礼教敬则民不茍
　　贾氏曰祭祀所以追养继孝事死如事生死者尚敬则生事其亲不茍且也【○郑锷曰祀礼者春秋祭祀以时思之之礼也百物既备夫妇斋戒沐浴盛服奉承而进其立之也敬以诎其进之也敬以愉其荐之也敬以欲彼知是敬如见其所祭之人安敢有茍且之心乎】
　　二曰以阳礼教让则民不争
　　郑锷曰阳礼乡饮酒之礼也以让为主设賔主以象天地立三賔以象三光三揖而后至阶三让而后升让之三也象月之三日而成魄也所以致尊让也彼知是礼尊其所让之人安敢有争竞之心哉
　　三曰以隂礼教亲则民不怨
　　王昭禹曰隂礼则昏姻之类以其为内事故谓之隂礼男子生而愿为之有室女子生而愿为之有家先王之教使民乐所愿而已男女以正昏姻以时孰有怨哉
　　四曰以乐礼教和则民不乖
　　杨氏曰律小大之称比终始之序以象事行使亲疎贵贱长幼男女之理皆形见于乐则乐自有其礼矣无相夺伦所以教和也故在宗庙之中君臣上下同听之则莫不和敬在乡党族里之中长幼同听之则莫不和顺在闺门之内父子兄弟同听之则莫不和亲【○郑锷曰民之暴戾不中节者由不知和之理也必以乐礼而教之春夏之诵常御之琴瑟防血气心知之牲复喜怒哀乐之常使其刚不怒柔不慑彼知是礼不敢斯须不和安有乖戾之行哉】
　　五曰以仪辨等则民不越
　　刘执中曰五礼之仪所以辨上下定民志也故尊卑之仪立则臣不敢僣于其君亲疎之仪立则子不敢违于其父长幼之仪立则弟不敢陵于其兄夫妇之仪立则男女不敢乱于其守【○郑锷曰民之逾越礼制而僣拟无度者以不知乎上下之等级耳欲其不越必以仪而辨之设为诸侯五仪诸臣五等之命使上公以九侯伯以七子男以五为节宫室车旗衣服礼仪各视其数而为之辨别则民孰敢逾越乎制度哉】
　　王昭禹曰乐统同礼别异同与天地合其和异与天地合其序以乐礼教和所以为同也而患于不能别异故仪以辨之也圣人因之以立天下之仪推之以辨天下之等此民之所以不越也
　　六曰以俗教安则民不愉
　　郑康成曰俗谓土地所生习也愉谓朝不谋夕○易氏曰有宫室坟墓衣服之俗有兄弟师儒朋友之俗安于本俗人伦自厚【○王昭禹曰生于陵者安于陵长于水者安于水越人安越楚人安楚凡习而安焉之谓俗先王亦各因其所冝而教之使安焉则民各从其所愿而无茍且幸免之意偷薄之患无自作矣○郑锷曰民之所以偷生而无久处之意常至于朝不谋夕者以不知乎安土之乐以俗而教之本其风俗之冝使之知夫中国四夷各有安居和味冝服利用备器各安其俗之故常则孰敢有偷生之心哉】
　　七曰以刑教中则民不虣
　　郑锷曰民之所以肆其凶暴以灾害其里闾亲族之间者以其不知自归乎中道也以刑而教之示以五刑之禁以警其所行之不中则安敢为凶虣之行哉刑所以辅教书言臯陶明刑而曰士制百姓于刑之中以教祗徳则刑可以教中也
　　八曰以誓教恤则民不怠
　　黄氏曰祭祀有誓军旅有誓恤忧也使忧其事也诗曰駪駪征夫每懐靡及【○郑锷曰民之所以倦怠不勤视人危难不趋赴而救之者以不知困恤之道也必以誓而教之设为誓戒之辞训以乡党之义使之患难必相救疾病必相扶持出入必相友守望必相助死生不背彼时患难之际被髪缨冠而往救之矣安敢有怠惰之心哉○史氏曰誓所以警戒而归之恤恤则无慢令致期矣怠何由而生】
　　九曰以度教节则民知足
　　郑康成曰度谓宫室车服之制○王昭禹曰以度教节则衣服有制械用有冝贵有常尊贱有等威民皆安分而无觊觎之患所以知足也【○郑锷曰夫民积财货嗛嗛然常有不足之叹者以其用财之无节也必以度而教之设为用财之度有者无过乎礼贫者要及乎礼彼知多寡之有度安敢无自足之心哉】
　　十曰以世事教能则民不失职
　　郑康成曰世事谓士农工商之事○贾氏曰齐语管仲云士之子常为士工之子常为工商之子常为商农之子常为农少而习焉其心安焉是世事也父祖所为之业子孙述而行之不失本职
　　十有一曰以贤制爵则民愼德十有二曰以庸制禄则民兴功
　　郑康成曰庸功也○郑锷曰贤有小大爵有尊卑以贤而制爵则贤之大者其爵尊贤之小者其爵卑爵当乎贤民知以贤而得爵岂不慎脩厥徳欤庸有小大禄有厚薄以庸而制禄则庸之大者其禄厚庸之小者其禄薄禄当乎庸民知以庸而得禄岂不勉兴厥功欤制之得冝则在上之人而已十事皆言教二者不言教葢示以教之之意非教而实教之也说者谓司士以徳诏爵以功诏禄此以制为言何也葢诏告也羣臣已有是徳是功冝得是爵是禄以言诏上而已若夫教民之道随宜轻重以示劝诱故皆言制则权归于上矣十二教之序先祭祀而次以礼乐所谓先之以敬逊导之以礼乐也终之以爵禄则教成而用其贤能使民知为善之报欤【○史氏曰使民兴贤出使长之使民兴能入使治之则教成矣】
　　郑锷曰舜之时司徒所施者五教而周则十二者葢非五品则十二教无所施非十二教亦无以训五品视契之所敬敷者实相为表里也
　　以土冝之灋辨十有二土之名物以相民宅而知其利害以阜人民以蕃鸟兽以毓【音育】草木以任土事
　　郑锷曰或曰尧之九州舜肈为十二自夏商而来复为九州久矣故职方氏所载者九州也土冝之法所辨者十有二何邪余闻之师曰天有十二次日月之所地有十二土王公之所国是故分野之占则星纪为吴越枵为齐娵訾为衞降娄为鲁大梁为赵实沈为晋鹑首为秦鹑火为周鹑尾为楚寿星为郑大火为宋析木为燕司徒之所辨者殆以分野所系而辨之耳【○刘氏曰十二土即十二州也州各有冝如职方氏所掌耳周虽合十二州为九州然本尧析分十二之旧故职方氏从时王之制正其名而大司徒因上古之法以教民】○王昭禹曰十有二土既分东西南北之异方则隂阳之气不能无有余不足之偏胜其形有髙下肥瘠之殊其性有美恶之别则土之所宜固不齐矣因而为之度数焉以计其土是谓土宜之法○王氏曰名所以命其土则丘陵坟衍原隰之属物所以色其土则青黎赤植黒坟之属【○杨氏曰所谓名青黎赤埴之类所谓物凡动植之类】
　　郑康成曰相占视也阜犹盛也蕃蕃息也育生也任谓就地所生因民所能
　　郑锷曰物生于土而土性各有所冝因土所冝立为一定之法则名物皆可得而别土所以居民然民之宅于此土则有利害之不同所居之利如公刘迁豳民则庶繁顺宣而无永叹所居之害如晋迁新田民则沈溺重膇而有疠疾辨其名物以相其隂阳知其利使之安土而勿迁知其害使之违害而就利以之阜人民则处其地者阜而盛以之蕃鸟兽毓草木则生其地者蕃而茂【○易氏曰鸟兽则土防所谓动物草木则土防所谓植物土防辨之而已土冝则各因其冝而后可以蕃毓之也○李景齐曰舜之若予上下草木鸟兽夏之鸟兽鱼鼈咸若灵台之徳及昆虫行苇之仁及草木皆此意也】以之而任土事则土地所任者得其当【○贾氏曰以任土事辨十二土任人性居之郑云就地所生因民所能地之所生出物不同民之所资事业有异若居山者利其金玉锡石禽兽材木居泽者利其鱼鼈居陆者利其田是其任谓就地所生因民所能而居之也○郑锷曰小司徒言经土地而井牧其田野则谓之任地事此用土宜之法以相民宅则曰任土事葢土地一耳但地事者耕种稼穑之事耳而土事则任土作贡之事也载师有任土之法亦因土之所生任之以为贡赋耳先儒以为城郭道桥土功之事非也】
　　辨十有二壤之物而知其种以教稼穑树艺
　　郑康成曰壤亦土也以万物自生则言土土犹吐也以人所耕而树艺则言壤壤和缓之貌也【○郑锷曰壤所以种艺然谷之种于此壤则有宜有不宜如兖之黒坟青之白坟徐之赤埴荆之涂泥豫之坟垆梁之青黎雍之黄壤则有宜稻者宜麦者宜五种者宜三种者不知其所宜何以教民稼穑周人辨之以土宜之法既别其名又别其物此所以有土壤之殊也】○贾氏曰分别物之所生而知其所植之种遂以教民春稼秋穑以树其木以艺其黍稷也【○郑康成曰艺犹莳也】
　　以土均之灋辨五物九等制天下之地征以作民职以令地贡以敛财赋以均齐天下之政
　　郑康成曰均平也○王昭禹曰生出之冝否物产之有无道里之逺近赋贡之多寡非有法以均之则不足以正之此土均之法所由立也【○易氏曰均之者何以颁田之法推之上地家百亩中地家二百亩下地家三百亩是中地倍于上地下地两倍于上地而地之所获皆与上地等五物九等之所以制地征者亦然】
