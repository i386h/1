<!-- { "loadSidebar": true } -->
　　薛氏曰圭璋其柄也瓉其勺也柄则圭璋纯玉为之勺则玉多石少者可矣郑司农谓瓉四玉一石是圭瓉璋瓉则玉为之圭璋之勺则装以金焉玉人所谓黄金勺青金外是也鼻寸所以流鬯也衡四寸勺径也圭璋瓉制盖如此○王氏详说曰旧圗以瓉下有盘口径一尺其说出于郑氏固然矣然瓉盘之制出于汉仪六经所载初无此事陆氏谓瓉形如盘径四寸鼻上寸为龙形圭璋为柄当矣但陆氏以黄金勺青金外朱中鼻寸横四寸有半谓勺为龙口矣复有杜氏之说以勺为尊中之勺何其依违两间乎盖勺之事一而其制有二明堂位曰夏后氏龙勺商之防勺周之蒲勺此谓尊中之勺也此曰黄金勺者谓圭瓉之首鼻勺之勺也杜氏郑氏分为二说惟郑氏之说为优○郑锷曰圭瓉以祼前有龙中有瓉后有圭以为柄此言祼圭尺有二寸而又曰有瓉则不兼瓉以言尺寸盖其圭之长如此也王所执以祼则灋天之大数也冝矣天地大神至尊不祼唯人道之宗庙有祼而已故曰以祀庙也祼圭夲以祀宗庙为主先王以事神之道事賔故因而用之于賔客耳如四圭有邸以祀天而典瑞又曰旅上帝也论其本意则为祀天设而已玉人言其制作之本意典瑞言其所用之备也
　　琬圭九寸而缫以象德
　　郑康成曰琬犹圜也○赵氏曰凡物员则顺方则逆圭圎其首是以顺为义缫借圭之物文采在上锡命是文事故以缫象灿然相接之文此是王使之瑞节诸侯有德王命赐之如天王使毛伯来赐公命使者遂执琬圭以致命焉象德象王者亲爱诸侯之德或谓象诸侯有德【○郑敬仲曰德出于人性之固有先王乃顺而治之好出于人情之常然先王乃顺而结之故琬圭则因其锐以顺为主也以治德则用之于锡命之时以结好则用之于时聘之际二者皆文事也故又缫之以象德也】
　　王昭禹曰典瑞言以治德以结好而此言以象德者惟象德然后可以治德结好也象德言圭之制治德结好言圭之用玉人言其制典瑞言其用
　　琰圭九寸判规以除慝以易行
　　赵氏曰琰之为言剡也谓此圭剡一半至首为锋芒取戈兵之象半则圎焉判言半也规言圆也半其圆而剡之故曰判规琬圭不剡琰圭不琬琰圭是规圎上出头尖锐者即书琬琰在西序是也刘执中云易以离为戈兵盖离火也火之形上锐有戈兵之象然判规于圭上虽示恶也亦有仁爱之意以其半尚琬也○郑敬仲曰易行谓诸侯之为不善者以此责之而使改过易恶也除慝谓用之于众覜之时行人言殷覜以除邦国之慝也【○易氏曰易行除慝先王之义剡与瑑饰各居其半以示圣人威严不可犯之意】赵氏曰九阳数也惟辟作福作威非体元用九之君不得用此故二圭同以九寸
　　璧羡度尺好三寸以为度
　　郑司农曰羡径也【○贾氏曰羡为不圜之貌造此璧之时应圜径九寸今减广一寸以益上下之袤一寸则上下一尺广八寸】好璧孔也尔雅曰肉倍好谓之璧好倍肉谓之瑗肉好若一谓之环【○贾氏曰两畔肉各三寸两畔共六寸是肉倍好也】○薛氏曰璧贠九寸好三寸延其袤为一尺旁各损半寸则广八寸矣然则璧羡袤十寸广八寸同谓之度尺以十寸之尺起度则十尺为丈十丈为引以八寸之尺起广则八尺为寻倍寻为常故鬴深十寸内方八寸而为嘉量币长一尺八寸而为制币凡此皆璧羡纵横之尺数然也度必为璧以起之则围三径一之制又寓乎其中矣度起于羡权起于黄钟之长先王制器岂徒然哉凡以存天下万世之灋○刘氏曰好三寸者数之始也袤一尺者数之成也贠寸以九者无穷之用广尺以八者不变之体以三合六而为九以九合一而成十直而行之其用不穷横而置之其体无变立成器以为天下利岂私智乎【○陈用之曰三者之体皆贠其制皆外实而内虗实者其体也故以肉名之虚者其心也故以好名之因物寓理以谓虚而无物心所尚也】
　　圭璧五寸以祀日月星辰
　　贾氏曰圭璧谓以璧为邸旁有一圭○易氏曰圭锐以象天之用璧圆以象天之体而其制五寸者杀乎祀天之璧又以象天数之中【○郑锷曰五天地之中数所以象三光运行乎天地之中】○赵氏曰日月星辰其用照临不息故以圭而象其用其徃来运转皆丽于天故以璧为邸以象其托宿于天之意然亦欲星辰之神降而依凭于邸也非祭祀所执与四圭祀天同但日月星辰为天之佐不及天之用为甚大故祀天以四圭而此则杀之止以一圭而典瑞曰圭璧以祀日月星辰是也典瑞不言五寸于四圭言邸不言璧璧即邸也亦互见尔
　　璧琮九寸诸侯以享天子
　　陈用之曰贠谓之璧方谓之琮璧以辟为义琮以宗为义王者父事天母事地盖继天而为之子故也诸侯之于天子犹天子之于天也其尊之如天故享以璧其亲之如地故享以琮天子当阳诸侯用命故璧琮之制同以九寸为度郑以享为献是也享必有献献指物享言义○郑锷曰庙中将币之时用以享献于天子【○王昭禹曰小行人合六币璧以帛琮以锦盖侯伯之享礼也璧礼天之玉也故以享天子琮礼地之玉也故以享后此言享天子而不言享后者以诸侯来享以天子为主故也由此推之则二王后之享用圭璋子男之享用琥璜玉人不言以小行人见之也○王氏详说曰郑氏不知阙文而以聘礼享君以璧享夫人以琮直欲防见其意谓琮不可享天子当用之享后此郑氏之失也】
　　谷圭七寸天子以聘女
　　易氏曰谷善也○王氏曰以谷不失性生生而不穷故天子以纳徴【○郑康成曰纳徴加于束帛】○郑锷曰七寸者少阳之数天子而用七寸盖男下女之义○易氏曰聘女嘉礼之至善者也○王昭禹曰典瑞言以和难以聘女此不言和难盖玉人为谷圭以用于天子聘女为主【○赵氏曰和难聘女二则通彼此之情而归之善一则谐夫妇之礼而有嗣续所以二事皆用谷圭以谷是天地至和之气所钟】
　　大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马赵氏曰自大璋至前马皆天子巡守过山川祭酌之具盖三璋据为勺柄黄金勺以下据为杓头盖锐首曰圭半圭曰璋圭以象阳之生物璋以象隂之成事地以终天之功为事山川以成地之功为事故祀山川以璋邸射而廵狩用事于山川亦以璋凡以象隂之成事故也然谓圭璋之勺形制并与圭瓉同是有事山川用此盛酒以灌神之器但圭瓉以圭为柄故谓之圭瓉此以璋为柄故只谓之璋瓉皆用玉为之大璋加文饰用于大山川中璋杀文饰用于中山川边璋半文饰用于小山川言大璋中璋则知边璋为小不言小而言边以特饰其边如笾之有笾縢笾唇也饰其边计其分寸得大璋之半注所以言半饰饰谓雕成文也射四寸谓就璋上剡出一半已上至首令削得尖细以贯勺勺即瓉也其半以下不琰处则为文饰是大璋中璋边璋寸数虽不同而射处皆尖四寸射如射之贯以象山泽通气与璋邸射同不射则贯勺不得厚寸则三璋皆如此厚也○郑锷曰祼圭之盘谓之瓉璋之盘则谓之勺见其所容者少也勺以黄金为内青金为外黄者地之盛色也青者东方少阳之色也中央其地之正位欤地之成物则色以黄为盛也故黄金为勺则山川之位正乎中央而成功之盛也隂之美发生自东青者地道发生之色欤故青金为外则山川之功始见之东方之义也朱中者朱者至阳之色山川虽为隂之聚然实含阳乎中中不含阳则无以发生万物故以朱饰乎中以象山川者阳气之蕴也鼻寸者圭瓉之龙所以前注勺之鼻则瓉之龙也瓉言龙緫举其形而言也勺言鼻举龙之一而言焉以见山川通气之义也以一寸为度如上文厚寸之意也一寸则十分也十者地数之成也衡横也勺如盘然横乎中央故谓之衡【○郑康成曰衡谓勺径】衡四寸者以象山川捍蔽四方之意有缫者用之时当以缫借为饰以象山川为国之文饰也言天子廵守四方之时所过山川或当有祭祀则用之也必以马以牲盖马之为物行地无疆故校人言将事于四海山川则饰黄驹用马以祭之时宗祝则执此勺以前之盖用马以祈神也大祝云过山川则用事言宗祝者尊之之辞【○陈用之曰郑氏有事山川则用灌焉岂其然乎宗庙有灌求神于隂天地不灌而山川地岂复灌之云乎】
　　大璋亦如之诸侯以聘女
　　陈用之曰以文攷之当继天子以聘女之后亦如之者亦如谷圭之七寸盖聘女天子以圭诸侯以璋为降杀之等若以继边璋之后则边璋与黄金勺用以酌者聘女加于束帛非酌事礼安所用哉
　　瑑圭璋八寸璧琮八寸以頫聘
　　郑康成曰瑑文饰也【○赵氏曰瑑谓有圻鄂瑑起】覜视也聘问也众来曰覜时来曰聘聘礼曰凡四器者惟其所寳以聘可也○郑锷曰诸侯朝于天子公侯伯以圭而其臣覜聘亦以圭子男以璧而其臣覜聘亦以璧圭之外又加以璋璧之外又加以琮八寸虽降于公而实过于侯伯子男臣非可以逾乎君其分异也或曰据先儒所释则瑑圭聘天子而以璧享之瑑璋聘王后而以琮享之八寸之制特言上公之臣而已不知经言瑑圭璋璧琮则与圭璋璧琮固不同也五等诸侯以桓信躬蒲谷饰其圭璧而其臣特瑑之而已其制既有降杀则公侯伯之臣何嫌乎圭璋子男之臣何嫌乎璧琮又何嫌乎其制皆八寸必欲强为六寸四寸之说【○赵氏曰此是诸侯遣臣覜聘乎王之所执非是天子使人于诸侯所用者盖天子有事诸侯遣卿大夫来聘遂执此以见王然上公以九为节而曰八寸者盖璧琮九寸诸侯以享天子此诸侯之臣不得用本君玉故等而降之为八寸也据行人注二王后用圭璋五等诸侯用璧琮诸侯之臣降一等子男之臣不得同本君则用琥璜以此知玉人圭璋琮是五等之诸侯所执至五等诸侯之臣唯上公臣执此八寸其余则杀而子男之臣则执琥璜经不言二王举尊以见卑也】况乎诸侯之三采三就二采再就而诸臣特二采一就其尊卑隆杀固不待辨而明○陈用之曰大宗伯以玉作六器以礼天地四方自苍璧礼天至于璜礼北方此六物之制本以礼神而币亦用之盖此六物者人之所寳用以为币诚足达情也故天子之于诸侯诸侯上交于天子与夫诸侯之相为礼咸用焉即行人所谓以和诸侯之好故是也此言瑑圭璋八寸璧琮八寸以頫聘则天子使人于诸侯所用以为礼者瑑谓为之文以饰之别于礼神之物故也○王昭禹曰于玉人言其长之数以斵玉为器其制存于玉人于典瑞言采就之数以成器然后设饰以为用其礼成于典瑞
