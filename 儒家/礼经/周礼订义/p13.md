<!-- { "loadSidebar": true } -->
　　王昭禹曰此王宫中之百官府也盖百官有治事于王宫者既宪禁于王宫又明为告令使皆知之○郑康成曰乃犹汝也○王昭禹曰脩乃职令之各脩所治王宫中之职也攷乃法则令攷所奉行之法以避宪禁也待乃事则其事有待王宫之政令焉故也令以听王命则欲其疾于听从故也苟有不共则事上之职怠故告之以国有大刑大刑则非特常刑也故告以大刑以宫刑宜严于官府今律宫殿中所坐比常法有加亦是意也费誓于马牛臣妾越逐不复与夫窃马牛诱臣妾皆誓之以常刑至于峙乃糗粮峙乃刍茭不逮不多则誓以大刑盖事之轻则誓以常刑事之重别誓以大刑与此同【○林椅曰不共者先事之戒不正者已事之攷不用法者方事之为】
　　总论小宰
　　陈君举曰小宰之职盖贰冢宰以掌治而宰夫又所以贰小宰也故冢宰掌其典而小宰率其职冢宰操其柄而小宰治其纠禁凡小宰之所听所弊所刑虽非冢宰之所自为而百官之所以耸动警饬而不敢不勉者盖曰严冢宰也夫是以君宰尊严朝廷清明百工称职而不敢易纪律盖本诸此












　　周礼订义卷四
　　钦定四库全书
　　周礼订义卷五　　　　　宋　王与之　撰
　　宰夫之职掌治朝之灋以正王及三公六卿大夫羣吏之位掌其禁令
　　郑康成曰治朝在路门之外○黄氏曰掌治朝之法者冢宰掌邦治故王眡治朝则宰赞听治而宰夫掌其法以正王及诸臣之位法谓其事当听于治朝者若今三省取防军司引见公事礼部奏进士名三衙进呈军器之属是则皆有其法矣王位若今御坐与临轩也公卿大夫之位其进退升降各有据郑言其位司士掌焉宰夫察不如仪者非也司士朝仪之位盖常朝也宰夫治朝之位王听治当时王者位于此也羣吏府史府主藏史主书将有所治故亦有位【○王昭禹曰治以致其事皆谓之吏此先三公六卿大夫而后言羣吏则非大夫以上矣盖自士而下言之】
　　王氏详说曰司士掌治朝之位言公卿大夫必及其但治朝以为东面外朝以为西面耳今宰夫掌治朝之法言公卿大夫而不及者卿即也典命言其卿六命则亦六命矣况三与六卿合而为九言卿而不及官不必备也若乃羣吏之位则司士谓在路门之左右者也在公卿大夫之后则谓之羣士在公侯伯子男之后则谓之羣吏对文则异散文则否
　　陆氏曰治朝之位卿东面外朝之位左卿右公侯伯子男射人东面卿大夫西面皆尚右内外之礼异也
　　总论三朝
　　孙氏曰案司士朝仪之位王族故士虎士在路门之左南面东上大仆大右大仆从者在路门之右南面西上则知皇居之重宿卫之众皆属司马而治之以军政惟大宰之赞听治所谓一相在内无所不统者也使其令不行于朝廷则相权轻而朝纲紊故不尽委诸司马必使宰夫掌治朝之法而申以禁令之严叙羣吏之治而待其命令复逆之至然后提纲振领皆归一相奔走御侮各效臣节若夫燕朝则师氏司之外朝则司冦听之大宰皆不得而参何哉盖燕朝者居宫中之隠非体貌大臣之地燕安鸩毒乃防淫乐之所从生左右非人则防谄面谀所必至于是临之以师保正之以仆臣友之以史氏诏谏恶有箴规之益左右先后无便辟之私见闻日广志意日修则大宰虽不身亲乎其列而以人事君莫大于此外朝者其地广逺诸侯诸吏之所赴州长百姓得而入皆隷于司冦先王之时官各有守而不容以相夺地官掌教则六卿皆受法于司徒宗伯掌礼则朝觐防同为上相夏官掌政则军旅之戒令虽地官之属亦惟司马之听焉司冦之职得专行于外朝又何嫌哉
　　叙羣吏之治以待宾客之令诸臣之复万民之逆王昭禹曰次叙羣吏凡有预于賔客之令臣民复逆之事者皆是○杨氏曰礼之于賔客各有司存宰夫以牢礼之法掌其牢礼委积膳献饮食賔赐之飱牵则所与从事者非一职也不叙羣吏之治以待其令则所以奉賔客者或失其叙矣【○愚案郊劳眡馆令之行人仪容辞令令之司仪聚之事令之野庐委积之事令之委人○王氏详説曰令戒也令之使疾于趍事者宰夫也】李景齐曰上有所令而下有所言则谓之复上无所令而下有所言则谓之逆○黄氏曰臣民言事为令为复为逆其当否其可行其不可行而必关于羣吏之治故叙而待之【○王昭禹曰诸臣非无逆也以出纳者臣之事故言其复而已万民非无复也以民之贱不必问焉而以言故言其逆而已然则大仆掌诸侯之复逆小臣掌三公及卿之复逆御仆掌羣吏之逆及庶民之复所掌不同者盖大仆小臣御仆皆王之左右前后所以侍御使令之臣而出入王命者以职之尊卑而分掌宰夫掌治朝之法以事叙羣吏之治使待臣民之复逆则大仆小臣御仆皆宰夫叙之也】
　　陈及之曰叙羣吏之治至万民之逆即汉尚书职事今章奏告防是也大仆令于宰夫宰夫日夕与天子亲近执奏
　　掌百官府之徴令辨其八职
　　郑锷曰自上召下谓之徴自上使下谓之令百官之府皆有徴召然非其职之所统治则虽有所徴而不至虽有所令而不从宰夫掌徴令而辨其八职使各有所统治然后上可以号下而下不敢以违○黄氏曰周礼徴令有二王与宰有所徴召之令宰夫百官府之徴令是也征敛税赋之令司书逆羣吏之徴令是也王召百官府将有所访问宰夫掌之必辨其八职其凡要在正与师其数目在司与旅其财贿文书在府与史其节次督趣在胥与徒必辨其职则徴召无差忒
　　愚按大宰八法以出治之叙言之故官常为先继之以官成官法宰夫八职以小大之叙言之故官法为大继之以官成官常
　　一曰正掌官灋以治要
　　王氏曰以其属之所取正故谓之正【○王昭禹曰正则六官之长所谓建其正也】○王昭禹曰法八法以其用之以治官府故谓之官法○郑康成曰治要若嵗计也【○王氏曰积凡以为要要则月计要则师之所掌而正治之若夫防则正之所掌而王治之矣】
　　二曰师掌官成以治凡
　　王氏曰师其官属所受教者【○王昭禹曰若小宰之于大宰小司徒之于大司徒所谓立其贰】
　　王昭禹曰官成则八成也○郑康成曰治凡若月计也【○王氏曰积日以为凡凡旬计也宰夫所谓旬终则正日成是也官成则师之所掌以经治凡则司之所掌而师治之】
　　二曰司掌官灋以治目
　　王氏曰司各自司其职事者【○王昭禹曰若天官之宰夫地官之乡师之所谓设其攷者也】
　　王昭禹曰官法即八法所谓官法以正邦治者也【○刘执中曰司亦曰官法其司之法也】○郑康成曰治目若今日计也【○王氏曰积数以为目目则日计日计则旅之所掌而司治之○史氏曰目者凡之细治之枚分条析皆有其名不至于茫然无所攷也】
　　四曰旅掌官常以治数
　　王氏曰众有从谓之旅【○王昭禹曰六官之士是也六官独于下士言旅此则合上士中士而言之所谓陈其殷者也】○王昭禹曰常则八法所陈官常也○郑康成曰治数每事多少异也【○王氏曰数则一二三四是也官常所以听官治而旅掌之一二三四之数则府史之所掌而旅治之○史氏曰数者目之细治之铢校寸积皆有其数不至于泛然无纪也】
　　总论以上四者
　　黄氏曰正师皆是长官也正以纠正为义师以教师为义司以司察为义旅众也以分职为义正师之治简司旅之治详凡详于要数宻于目郑氏以大宰为正小宰宰夫为师上士中士为司下士为旅非也下士为旅盖见六卿之属有旅下士故据之六卿之属旅下士亦以分职为义也此言百官府之八职凡官府不必备此八者以其所以称正称师与其他所以名官皆可以通矣官法官成官常即冡宰所治之八法
　　五曰府掌官契以治藏【才浪反】
　　王昭禹曰府主蓄藏必有要书以为验故掌官契契要书也其用以合验为主故谓之契藏则凡所蓄聚之物【○史氏曰府者主蔵之吏也夫茍欲为治则版图契券可以得其山川之险易戸口之多寡也不尔则将无所稽虽欲治要治凡治目治数有不可得此府所以治蔵也】
　　六曰史掌官书以赞治
　　王昭禹曰六官之事众矣载而述之必有书史掌官书则于事无所不赞焉故曰赞治盖正则治要师则治凡司则治目旅则治数府则治藏史则无所用治掌官书以赞之而已盖史也者能文而不能实可以赞治【○黄氏曰史案牍可攷于治为赞助】
　　七曰胥掌官叙以治叙
　　贾氏曰胥有才智为什长当次序官中须人驱役之处则科次其徒故云次序官中也【○郑康成曰如今侍曹五伯吏朝也○王昭禹曰叙先后之伦胥虽贱而在下足次其徒而长之故掌官中事治先后之序也】
　　八曰徒掌官令以征令
　　王昭禹曰徒给役之贱者能往徴令者也○郑康成曰征令趋走给召呼【○郑锷曰説者谓徒属百官府者乌有征令耶盖百官府之征令则奉在上之命其行征令者百官也故宰夫掌之徒所征令则处乎百官之下县都奔走之人非传命令者孰从而征令之乎】
　　总论八职
　　史氏曰曰劳心者治人劳力者治于人自要而总其凡自凡而总其目自目而总其数皆治人者也至于府史胥徒治于人者长贰参佐之执役者也
　　掌治灋以攷百官府羣都县鄙之治
　　贾氏曰宰夫是钩考之官故以治法考百官府羣都县鄙之内治功善恶也○郑锷曰六官皆有攷各得以攷其属天官之攷非攷其属而已又以攷百官府羣都县鄙之治与夫五官之攷其一官之属异矣【○郑康成曰羣都诸采邑也六遂五百家为鄙五鄙为县言县鄙而六乡州党亦存焉○黄氏曰郑说非也乡遂皆官府也县都之地不为都者皆为都鄙如边之制遂人可考天子使吏治之故称之曰羣都县鄙以同于逆也○王氏曰所谓县者县师所掌间田之县也】
　　王昭禹曰大宰出法以治之小宰守法以逆之宰夫循法以攷之
　　乗其财用之出入
　　贾氏曰谓上数处用官物者当乗计其用财之出入知其多少【○黄氏曰大府曰凡官府都鄙之吏及执事者受财用焉故宰夫考其治而乗其出入】○郑康成曰乗犹计也【○贾氏曰计者筭法乗除之名出于此也】○王氏曰不言防而言乘者以一二三四计之则谓之乗总会其数则谓之防欲知其总数则冝言防欲知其别数则宜言乗今此欲知其失财用物辟名足用长财故言乗其出入也○郑锷曰利之所在奸伪必萌人能于财利之际不萌贪欲之心者防吏也故攷吏治而以乗财用为急
　　凡失财用物辟名者以官刑诏冡宰而诛之其足用长财善物者赏之
　　王氏曰失其所蔵之货贿谓之失财【○史氏曰侵欺也】非所用而用之谓之失用所失之物非货贿也而谓之失物【○郑康成曰物畜兽也○史氏曰失物盗也】
　　郑康成曰辟名诈为书以空作见文书与实不相应官刑在司冦五刑第四者○黄氏曰失财用物有过误有乖违其罪皆可议惟辟名则必行其诛○贾氏曰有用而能足财又能长物又能善如此者赏之○李景齐曰财之亏者有诛财之裕者有赏是上之人汲汲于此课天下之吏则吏急于规君之赏者毋乃于法外以剥民如后世所谓充羡余之贡者乎不然周之赋民自有定制彼安得以恣法外之敛宰夫所职之意亦以示羣吏之不敢妄费者矣
