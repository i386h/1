<!-- { "loadSidebar": true } -->
　　郑康成曰兆为坛之营域○郑锷曰兆始也求神之道始于此地也求神各从其类故苍帝东赤帝南白帝西黒帝北各于其郊四郊为四帝之兆黄帝之位学者之论不一余以月令攷之中央土位于季夏之后夏火也火生土其相生也乃所以相继也然则黄帝之兆其同位于南郊乎説者谓玉用黄琮不用赤璋其位乃同南郊何耶余以为祭之玉当放其色求之之方各因其位
　　王昭禹曰昊天之有上帝犹国之有君五精之君犹四方之诸侯诸侯有君道故皆谓之君五精之君有帝道故皆谓之帝又大宰解曰别而言之谓之五帝合而言之亦谓之上帝【○陈及之曰郑氏惑六经纬书谓以为青帝灵威仰赤帝赤熛怒黄帝含枢纽白帝白招拒黑帝汁光纪者五天也于是以昊天上帝为天皇大帝北辰耀魄宝由是有六天之説后世莫能废至唐许敬宗始立论非之近世学者亦知其诞大宰云祀五帝则掌百官之誓戒掌次曰祀五帝则张大次小次司服曰祀五帝亦如之大宗伯亦曰以青圭礼东方赤璋礼南方白琥礼西方璜礼北方小宗伯亦云兆五帝于四郊则是为迎气设于四郊之中立五兆所谓五帝者五行之精气东方青帝南方赤帝西方白帝北方黒帝中央黄帝郑氏所谓五人帝从祀之説则于义未害盖本月令之言夫人臣如重黎五行之官尚从祀则以五徳之帝配食于五行精气或者足欤案郑氏注大宗伯青圭礼东方等谓苍精之帝然则此所谓五帝者即郑氏所注大宗伯之文谓五帝精气之帝者郑氏于彼注已是于此五帝之下又别为五帝名则为诞矣】
　　四望四类亦如之
　　郑锷曰鲁有三望之祭或以为分野星及国中山川或以为日月星海攷之书云望于山川惟山川则望而祭之故楚昭王曰三代命祀祭不越望江汉睢漳楚之望也即是论之则四望之为五岳四鎭四渎明矣诸侯得祭其境内山川而礼下于天子故望止于三天子有天下祭及于四方故凡名山大川在四方者皆望而祭之四望之祭亦如五帝因其方而为之兆也先儒以四类为日月星辰攷之书云类于上帝惟天神则类而祭之以其神非一故也日出于东月始乎西其类宜于东西司中司命阳也其类宜于南雨师水也其类宜于北先儒以风师亦在西郊恐不然也五行箕星好风箕东方之宿也西则违其方位岂理哉
　　兆山川丘陵坟衍各因其方
　　郑康成曰顺其所在○郑锷曰五岳四渎神之最尊者也此言山川则祭法所谓山林川谷○陵能出云为风雨见怪物皆曰神之山川耳不为兆域惟因其所在之方为其卑也【○李嘉防曰原隰则卑下不祭】
　　掌五礼之禁令与其用等
　　郑司农曰五礼吉凶军賔嘉○易氏曰以吉礼言三代命祭祀不越望淫祀无福逆祀有罚此其所禁也天子祭天地四方嵗徧诸侯方祀嵗徧大夫祭五祀嵗徧此其所令也以賔礼言之变礼易乐为不从改制度衣服为畔此其所禁也朝觐宗遇防同为君之礼存覜省聘问为臣之礼此其所令也以军礼言之非赐弓矢不得征非赐斧钺不得杀此其所禁也大国三军次国二军小国一军此其所令也以嘉礼言之系之以姓而弗别缀之以食而弗殊百世昏姻不通此其所禁也男三十而娶女二十而嫁仲春为之防男女此其所令也以凶礼言之三年之防自天子达或短丧而朞或朝祥暮歌此其所禁也歠粥面深墨顔色之戚哭泣之哀此其所令也禁令施于五礼者不一而足大略如此先言禁令后言用等用等待禁令而后辨云耳用等即轻重隆杀之等见于九仪之命者是已【○郑氏曰用等牲器尊卑之差○王昭禹曰用等之不同有尊卑焉于是有庙祧之昭穆以辨尊卑有贵贱焉于是有衣服车旗宫室之禁以辨贵贱有亲疎焉有三族之别以辨亲疎】○郑锷曰禁令用等见于形名度数之间小宗伯掌焉其所不当为者则禁之其所得用者则令之如此则上不得以逼下下不得以上上下之分定矣【○礼库曰春秋之时纵逆祀者有见于臧文仲旅泰山者有见于季氏吉礼废矣归仲之赗闭秦之籴凶礼废矣楚子问鼎于周薛侯争长于鲁賔礼废矣嘉礼益扫地焉强委禽者乱基于公孙觌用币者变起于宗妇赐五瑴而虢乃同于晋求百牢而鲁乃屈于吴以桑林而享晋侯以肆夏而劳穆叔则婚冠享燕之礼又倒置矣】
　　辨庙祧之昭穆
　　黄氏曰太祖一祧二亲庙四是为七庙言先王先公之庙祧则庙与祧凡七后稷太祖不迁二祧文武亲尽当迁而不迁亲庙亲尽则迁孔安国王肃以髙祖之父髙祖之祖为二祧此据周公制礼之时必欲备七庙以立天子之制其説是矣郑康成以文武为二祧此据文武亲尽当迁而不迁遂以为二祧其説亦是两説进退为七庙耳
　　愚案郑氏之説自为王肃所非先儒多非之已见于传但王肃以下谓文武二庙不毁其説是矣而谓七庙之外更有文武二庙恐未必然郑氏谓文武为祧亦不无所谓盖祭法谓七庙之制太祖与亲庙四皆月祭而二祧享尝乃止此常礼也太祖为始自太祖而下三昭三穆共为七庙至八世则迁去其始为昭者九世则迁去其始为穆者若周以文武之故而不迁且以共王之时论之自穆王上至昭王康王成王为四亲庙则文武正在二祧之位至懿王时则文王当迁又至孝王时则武王当迁然二庙不可去故存于二祧之位郤自成王迁去又再迁则去康王以次皆然谓文武二庙为祧者正以居祧位而不可毁故以文武以下迁主藏乎此也若文武以上皆文武之父祖故宜迁藏于后稷之庙文武以下之人不可越文武之庙而入后稷之庙则宜迁于文武之庙以人情论之意其如此恐不应七庙之外又有文武二庙盖是累世之后但以文武居七庙之数此则王肃所谓文武之庙不迁者也
　　薛氏曰父以明察下曰昭子以敬事上曰穆其制盖祖庙居中而父昭在左子穆在右始死者昭则毁昭庙始死者穆则毁穆庙昭与昭为列而不嫌乎子加于父穆与穆为列而不嫌乎父屈于子犹之赐爵子与祖齿而不嫌乎卑者先父与孙齿而不嫌乎尊者后犹之祭立尸也子无嫌乎南面而坐父无嫌乎北面而立此昭穆之辨不可易矣【○王昭禹曰禹不先鲧汤不先契文武不先不窋盖子虽齐圣不得先其父新鬼虽大不得先其故凡以昭穆所辨其序固如此】
　　陆佃曰宗庙有迭毁昭穆则一成而不可易左传曰文王之昭王季之穆又曰文之昭武之穆此宗庙序之昭穆不可易也冢人掌墓地先王之葬居中以昭穆为左右此葬位之昭穆不可易也司士凡祭祀赐爵呼昭穆而进之祭统凡赐爵昭为一穆为一此赐爵之昭穆不可易也左传曰合族以食序以昭穆此合食之昭穆不可易也生而赐爵合食死而葬祔皆以世序不可易则庙之昭穆可知矣仲尼燕居尝禘之礼所以仁昭穆中庸宗庙之礼所以序昭穆左传宫之竒曰太伯虞仲太王之昭虢仲虢叔王季之穆富辰曰管蔡郕霍文之昭邗晋应韩武之穆晋侯曰曹叔振铎文之昭先君唐叔武之穆其不易可见也郑锷曰宗庙世逺而无辨则昭或为穆穆或为昭而其序乱矣守祧则守庙祧而巳小史则掌辨昭穆之书而已至于庙中之昭穆小宗伯掌建国之神位故当辨之也
　　辨吉凶之五服车旗宫室之禁
　　郑锷曰吉服之五者九章七章五章三章一章凶服之五者斩衰齐衰锡衰缌衰疑衰辨其吉服则当服三章者不当僭五当服七章者不敢用九尊卑之序所以明辨其凶服则当斩衰者不敢以锡当缌衰者不敢以疑亲疎之情所以当○易氏曰自衮冕至希冕皆所以象其徳自斩衰至疑衰皆所以称其情典命言其命数此则禁其逾于命数【○李嘉防曰言五服及车旗宫室者五服已饰已之尊卑以服而显在国之饰非车旗宫室无以示等级明制度】
　　掌三族之别以辨亲疏
　　王昭禹曰人之生上亲父下亲子而已与之为三以父而亲祖以子而亲孙是之谓以三为五以祖亲曾髙祖以孙亲曾孙是之谓以五为九
　　薛氏曰尧亲九族此特掌三族何也三族亲之本九族亲之尽
　　贾氏曰辨亲疏者据已上至髙祖下至孙旁至缌麻重服曰亲轻服曰疏
　　其正室皆谓之门子掌其政令
　　郑康成曰正室适子将代父当门者【○王昭禹曰三族巳立则本末斯明尊祖故敬宗敬宗故明嫡正室其嫡也○王氏曰以其当室谓之正室以其当门谓之门子】王氏详説曰春秋有公族余子公行以亲疎为言诗有公子公姓公族以久近为言此言门子者以嫡庶为言古人重立嫡天子曰太子诸侯曰世子皆以嫡立三族之别亦皆有嫡子在曲礼则曰子当室是以当室名其嫡在文王世子则曰世室守太庙是以世室名其嫡此曰其正室皆谓之门子则其重嫡之意深矣
　　黄氏曰诸子政官故掌役守之事宗伯礼官所掌宗法而已【○郑锷曰别亲疎明嫡庶使不得以孽代宗】○程氏曰宗子之法不立则朝无世臣宗法须是一二钜公之家立法宗法立则人人各知来处
　　毛六牲辨其名物而颁之于五官使共奉之
　　郑康成曰毛择毛也○郑锷曰牧人于阴阳之祀用骍黝之牲皆毛之小宗伯又毛之者盖牧人于未用之前择之以待用小宗伯于欲用之时又毛之以待颁
　　贾氏曰辨其名物者六牲皆有名若马牛羊犬豕鸡物色也皆有毛色若宗庙用骍等是也【○项氏曰名言其称物指其形是皆知之也而必使宗伯辨之者盖所以重其事也】
　　郑锷曰牛地产则颁于地官鸡东方则颁于春官马羊南方则颁于夏官犬西方则颁于司冦豕北方则颁于司空各从其类以致其义不可以不辨辨其名则春官主木不使奉南方之牲司寇主金不使奉北方之畜辨其物则当用黝者不使用骍当用苍者不使用黄若夫冢宰至尊不当从卑防之役故特颁于五官不及宰
　　贾氏曰共奉之者谓充人养之至祭日之旦在庙门之前颁与五官使共奉之助王牵入庙
　　辨六齍之名物与其用使六宫之人共奉之
　　郑康成曰齍读为粢六粢谓六谷黍稷稻粱麦苽贾氏曰六谷各有名其色异故云名物○郑锷曰三农之所生者九谷用以为齍者止于黍稷稻粱麦苽故六者辨之使用当其物物称其仪也然六牲使五官六齍乃使六宫之人者五官助王六宫之人助后王亲牵牲故五官之人共奉其牲后亲为齍盛故六宫之人共奉其齍盛牲属乎阳五官亦阳齍盛属乎阴六宫亦阴也阴阳之义各有所主故共奉之人亦从其类诗言大夫妻可以共祭祀又言可以奉祭祀指物言之则谓之共指事言之则谓之奉此言共奉非惟共其物又奉其事
　　辨六之名物以待果将
　　郑康成曰六鸡鸟斚黄虎蜼○项氏曰名六者之名物所实之物○郑锷曰郁人言祭祀宾客和郁鬯以实则六之盛郁鬯盖将以祼也○王昭禹曰司尊掌六尊六之位诏其爵辨其用与其实尊之名物既不同故所用亦异小宗伯所以辨其名物以待用也【○李嘉防曰祼将人主精意所寓行于求神之始施于致飨之盛他日锡诸侯襃有功为王朝盛典岂泛泛賔祭所可同别盛以六以将其厚意故曰祼将】
　　辨六尊之名物以待祭祀賔客
　　郑司农曰六尊献尊象尊壶尊着尊大尊山尊○郑锷曰司尊言朝献馈献用尊则六尊之盛齐酒盖将以献也
　　郑康成曰待者有事则给之○郑锷曰司尊辨其用矣小宗伯又辨之盖尊酌以献酌以祼名既不同物亦各异司尊辨于方用之前小宗伯辨之以待行事之用
