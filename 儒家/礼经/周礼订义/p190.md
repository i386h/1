<!-- { "loadSidebar": true } -->
　　郑康成曰言人徳能事业之不同○贾氏曰论道即周官云大师大傅大保兹惟三公论道经邦燮理隂阳三公所论之道即所经邦燮理者也经者经纶之谓燮理者和调之谓明则邦国幽则隂阳幽明之所以然乃所谓道也经纶之用藏于无迹和调之妙间不容声亦何待于论乎论云者拟议以成其变化讲明启沃而精一之者也非经纶天下之大经参天地之化育者不足以与此故官不必备惟其人○郑康成曰作起也○叶氏曰天下之事不难于行而难于论论之者在上行之者在下未有论之不当而行之不悖于理者也人君欲建乆长之防必先谨股肱之臣
　　郑锷曰审曲者审其曲也面埶者面其埶也材有曲直直者不待审而可知审其曲然后见其理之所在势有向背背者不可向以为用面其势然后顺其体之所向【贾氏曰若弓人夹弓庾弓往体多来体寡之类皆审察五材曲直方面形势之宜也若斩毂之道矩其隂阳皆记其隂阳之面背也○陈蕴之曰面字非物之面乃人向道之面也撢人云以正王面召诰云面稽天若皆向之谓也审其曲面其势皆人为之耳又説见下文】赵氏曰饬修治也○郑锷曰审其曲面其埶以饬治乎五材左氏言天生五材民并用之说者谓金木水火土也郑康成于此则曰金玉皮【贾氏曰知有玉皮者以函人玉人等知之】　木土盖据考工之篇所用之材以为说耳贾公彦从而为之説曰水火单用不得为器物故不以水火备五材之目以下文八材攷之则金木虽可为器若非水火何自而成轮人斩毂以火养其隂水之以眡其轮之平沈之均弓人为弓挢干欲熟于火防胶则欲水火相得推此类而言之工安可无水火乎二子之説非矣【陈用之曰五者加皮玉采色是谓八材大宰言百工饬化八材而此言五材盖若珠玉丹青之美在民有不得而用者以辨民器为主宜举其并用者言之】郑康成曰辨犹具也【郑氏锷曰具其器用使之无或不足也王安石以民器各有宜不可以不辨】资取也○项氏曰所贵所异彼此不通无以相资商旅所以迁之曰夏则资皮冬则资絺旱则资舟水则资车以待乏【易氏曰古者珪璧金璋锦文珠玉不鬻于市又司市凡蓄珍异害者亡靡者微禁惟恐不严此乃通以资之盖攷工之珍异非必金玉锦绣之物也但地之所无而人以为贵者则谓之珍地所罕见而人以为不常者则谓之异此正切于民用者故通之也】○贾氏曰饬勤也地财谷物皆是○王氏曰治丝为帛治麻为布○易氏曰长者长于始也成者成于终也
　　坐而论道谓之王公作而行之谓之士大夫
　　赵氏曰此言其职业之人名而复结上文
　　愚按王公乃王与三公也与王一体故广厦细旃之上相与坐而论道或以帝王无职事不当与臣同列于六职曷不思天职覆地职载圣职教化要知天地圣人所谓职者无职之职而三公亦非可以常职拘或以言王之三公欲别于上公之公亦恐未然○贾氏曰士大夫则设官分职治职教职之等○王昭禹曰王公尊而事道故坐而论之逸而无为也士大夫卑而事事故作而行之劳而有为也致治之序本在上末在下王公务本以经治故坐而论道以谋其始士大夫务末以赞治故作而行之以成其终坐则无为而未始有作论则言之而未始有行然则作而行之者推王公所论之道以见于事业而已【郑锷曰时有汚隆则道有升降当其时所宜行者不可以不论为王公者坐庙朝之上所论若此为士大夫者奔走于下聴其所论从而行之】
　　陈用之曰言公则孤可知言大夫则卿可知先王而后公尊卑之序先士而后大夫小大之序于上则先尊而后卑于下则先小而后大言之法也○郑敬仲曰考工必及于王公大夫之职何也盖百工之事固不可耕且为故也后世有为彭更之言谓无事则不可食岂知通功易事以羡补不足者乎有为许子之言者谓贤者与民并耕而食岂知一人之身百工之所为备岂必自为而后用之乎
　　审曲面埶以饬五材以辨民器谓之百工
　　郑锷曰自审曲面埶而下凡有四职大抵论百工之为急○郑康成曰五材各有工言百众言之也○王昭禹曰五材者民器资之以有成也一材不可阙一器不可废则百工之事乌可后哉然欲辨民器必先乎饬五材欲饬五材必先乎审曲面埶惟窥理所在然后能审曲惟正体所向然后能面埶五材天之所生必致力以修饬之然后可以为民器若饬木而为舟车弓庐之属饬金而为量鼎劒削之属饬土而为甗甑簋防之属饬水火而运用之以成乎众材之属饬材以为器而民器各有宜焉不可以不辨其为轮也辨其髙下之地其为弓也辨其安危之人其为庇也辨其地之坚柔其为劒也辨其士之上下故曰以辨民器
　　通四方之珍异以资之谓之商旅
　　郑康成曰商旅贩卖之客【贾氏曰行曰商坐曰贾旅贾也】
　　饬力以长地财谓之农夫
　　郑锷曰出于地而利于人者地财也必得人有事于地而财始长能勉致其力不惮勤苦以有事焉则地无遗利矣斯可谓之农夫【陈用之曰非特受田之夫而已山泽之农皆与焉盖三农生九谷园圃毓草木虞衡作山泽之财皆所谓长地财也】
　　治丝麻以成之谓之妇功
　　郑锷曰丝枲人所赖以御寒暑非嫔妇化而治之无以成布帛故制丝以成缯纩组文之物治麻以成布缌絺绤之物斯可谓妇功
　　总论
　　王昭禹曰六职之序王公制法以示百工者也士大夫行法以治百工者也商旅通物以资百工者也农夫长财以养百工也嫔妇化治以成百工也故王公大夫之序在百工之上商旅农妇功之序在百工之下○郑敬仲曰记之所载自王公士大夫以至于农夫妇功皆有职于国者也而百工者事职之所主故列于事官而为之属也然上无道揆则下无法守朝不信道则工不信度三公坐而论道则上有道揆而朝信道此道徳之所以明也士大夫作而行之则下有法守而工信度此风俗之所以同也先王之时所以同风俗者尤谨于百工以其衣服器械之所由出也然则其可不属之以官乎○又曰劳心者治人劳力者治于人然无君子何以治野人故六职先以王公士大夫焉治于人者食人治人者食于人然无野人何以养君子哉故六职成之以工商农妇焉本在上末在下在上者无为而执要在下者有为而治详无为者精于道有为者精于物也
　　粤无镈【音博】燕无函【而南反】秦无庐【鲁呉反】胡无弓车粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也
　　赵氏曰粤燕秦胡地名也镈函庐弓车器名也镈治田之器诗云庤乃钱镈其镈斯赵是已注谓粤地涂泥多草薉而山出金锡铸冶之业田器尤多以职方氏考之扬州即粤地也其利金锡竹箭则粤多金锡信矣函甲胄之属谓之函者取能包函人之意孟子云函人惟恐伤人是以注谓燕近强胡习作甲胄则燕地之人能为函也【郑氏锷曰燕之地东有渔阳右北平辽东辽西西有上谷代郡鴈门廹近强胡以人人习作铠甲而工于为函】庐戈防之柲即庐人为庐器也如今鎗刀之柄以木之坚强者为之注谓秦多细木善作矜柲是也【郑氏锷曰秦之地有鄠杜竹林南山檀柘天水陇西山多林木故其民长于攻木以为柲】弓车射乗以攻战之器注谓匈奴无屋宅田猎畜牧逐水草而居皆知为弓车是也【郑氏锷曰胡者谓之匈奴唐虞三代之时所谓山戎玁狁熏粥也居于北边随草畜牧儿能骑羊则弯弓射鸟防少长则射孤兎其俗专以射猎为生】无云者谓四国之人皆能为是器极其巧妙无所优劣故无镈函庐弓车之长也人之为艺必有所短而后见所长有所拙而后见所巧今举国皆能之所以云无注谓人皆能作是器不须国工王解谓官府无是工皆未是新义云段氏为镈器函人为甲庐人为庐器弓人为弓车人为车考工所以有是五工者谓人不皆能故设工以为之至于粤燕秦胡夫人皆能之故曰无非无其工乃无其名也考工又虑人不知其故所以下申解之曰非无也以夫人能为之也
　　知者创物巧者述之守之世谓之工
　　赵氏曰此段是推原制器本末先后之序无所不通之谓智惟智者明物烛理所以世间原无此器智者以心思之妙理致之精自我创出来巧谓工之巧者见智者之创体立而不备法具而未详以其心术之巧又依旧制上继述而増修之创是开端造始之意述是继述不作之意始弧矢之利取诸睽耒耨之利取诸益栋宇取诸大壮棺椁取诸大过前人只创得大防后来如考工为弓矢耒耜宫室等制度添了许多节目又如智者观转蓬则以为轮观云气则以为旗而巧者述之则为轵为较为轛为舆不止于轮为熊虎龟蛇九斿七斿之类不止于旗皆是巧者因仍増益之功至于自祖及孙世世守而勿失如函人之子常为甲弓人之子常为弓之流愈乆则技艺愈精然后谓之工焉
　　百工之事皆圣人之作也
　　赵氏曰考工又虑后世以百工为器数之末初无妙理可观遂至于忘其本所以继之曰百工之事非百工之自为皆圣人之作也
　　愚按上既言智此又言圣则创之者自是智者之事作之者自是圣人之事创则不离乎物而作则有得乎形而上者之道防以智为圣人非也
　　王昭禹曰易言备物致用立成器以为天下利莫大乎圣人盖百工之事虽形于度数之粗而天下之至赜寓焉非圣人孰能作之故断木为杵掘地为臼臼杵之利则取诸小过木为剡木为矢弧矢之利则取诸睽或为耒耜以取诸益或为罟以取诸离为栋宇则取诸大壮为棺椁则取诸大过一方一圆而具天地之象一竒一耦而具隂阳之数或曲或直而有刚柔之理或厚或薄而有盈亏之义岂浅浅者所能及哉曰作者之谓圣殆以此也
　　烁金以为刃凝土以为器作车以行陆作舟以行水此皆圣人之所作也
　　赵氏曰考工既言百工之事皆圣人之作又虑无实迹可据又恐或者见圣人创物制器将谓穷人力竭智巧一切用其使然之功于此又指其实而言之见圣人皆顺物理自然处烁谓镕铸金乃坚刚之物非以火销烁之如何能为刃如劒削戈防皆是烁金为之也凝注谓坚也坚凝是结聚之意土是散乱之物非以水凝结之如何为得器如陶人为甗旊人为簋者皆是凝土为之也作车作舟亦然但考工独于车舆舟言作者盖土与金则就其质而成器故可烁可凝至于车舟则断削众木而后成其工其器非一而足又制度规模与金土不同非圣人立为成式以贻后世谁能作之也然曰烁曰凝曰作皆其物质可以烁之凝之作之使物质不可以为用圣人亦不强为之也然则圣人之作亦曰顺万物自然之性而已此所以申言皆圣人之所作也【易氏曰太极动而为隂阳布而为五行是五行者天地生成自然之理刃之以金为体者以火为用故于金言烁器之以土为体者以水为用故于土言凝水行乗舟以济不通陆行乗车以任重致逺则木之为用无徃而不利记考工者举此四者以推五行造化之理以明圣人器用之利使天下因物以穷理又不特此四者而已】
　　天有时地有气材有美工有巧合此四者然后可以为良
