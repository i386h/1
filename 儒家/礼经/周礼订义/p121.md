<!-- { "loadSidebar": true } -->
　　黄氏曰内史掌八枋之法与宰同地愈亲任愈重故其爵秩髙而置员广皆先王精意自汉始以尚书緫朝事其后离而为中书又离而为门下而朝廷日以卑非成周建官之意
　　掌王之八枋【兵病反】之灋以诏王治一曰爵二曰禄三曰废四曰置五曰杀六曰生七曰予八曰夺
　　郑康成曰大宰既以诏王内史又居中贰之○郑锷曰大宰权之所在内史书之所在用其权可以驭羣臣案其书可以诏王治诏王虽同权与书不侔矣大宰谓之柄取能执之意字从丙丙者向明而执之故于诏王驭羣臣言之枋则取刻制之义字从方方者义执矩之所同故于诏王治言之曰杀不曰诛内史法之所在有罪则当杀耳
　　愚案八柄诏于冢宰内史复掌以诏王史官者公论之所出权柄有一不公史氏得直笔以书之凛乎其可畏也属诸礼官其选清矣而得参稽乎朝廷爵禄之事岂惟足以制冢宰之自专而庙堂进退亦日与儒者参订矣
　　执国灋及国令之贰
　　郑康成曰国法六典八法八则○王氏曰上以道制之下守以为法上以命使之下禀以为令○郑锷曰国有一定之法又有一时之令掌其法书其令各有官守内史皆执其贰而已【○李嘉防曰拘一定之说不酌诸人情世变上或以法制自胜下或以虚文为欺损益升降无所变通其弊乃甚必二者并行治本时宜彼此兼济斯无难行之患】
　　以攷政事以逆防计
　　王昭禹曰以攷政事则所主在治以逆防计则所主在财用○郑锷曰与大宰司防更相参稽
　　掌叙事之灋受纳访以诏王听治
　　郑康成曰叙六叙也六叙六曰以叙听其情○王昭禹曰其法之所掌皆先尊而后卑先贵而后贱先上而后下先大而后小所以谓掌叙事之法○叶氏曰有事斯有法军旅之事则有军旅之法田役之事则有田役之法以至祭祀丧纪防同之事莫不皆然内史所掌叙事之法者法有不便于民先王不恃法以为便不任己以为明故必纳访于民而使内史受焉其所便者因之其所不便者革之损益必利于民然后可以治天下故先受纳访然后诏王听治○郑锷曰王者有所咨询谓之访臣下有所复白谓之纳【○郑康成曰纳访纳谋于王也○黄氏曰自内而出曰访自外而入曰纳】上有所访则下有所纳访者不一则其所纳亦不一矣内史掌叙事之法以纳访之事先后有伦不相杂糅乃诏王而听其治非他史职比【○李嘉防曰纳访者因事变而访问由已见而论奏与臣民之复逆之有常者不同必曰掌叙事之法者盖所访纳者非一事但其序不可紊乱而杂听耳】
　　黄氏曰龙之于舜仲山甫之于宣王盖其职也今自内出者中书受之自外入者通进银台司受之职久分矣
　　凡命诸侯及卿大夫则防命之
　　项氏曰诸侯有土之君卿大夫在朝之臣皆书辞于防以命之【○贾氏曰周法爵及士余文更不见命士之法明士亦内史命之不言者略之也○朱氏曰内史掌命诸侯羣臣故贤能之书内史贰之谓副本也古者封建诸侯内史读册而命之非特命诸侯亦以命在廷访其可否】
　　愚案典命四命大夫加一等出封为子男故命大夫则作防命士则不作防以其爵犹卑未可以出封也
　　王氏详说曰言命诸侯及卿大夫则防命之为出封者设尔盖防命非常命也书曰祝册惟告周公其后书序曰康王命作册毕左氏曰王命内史叔兴父册命晋侯为侯伯后世有内制其古之防命欤
　　凡四方之事书内史读之
　　贾氏曰诸侯凡事有书奏白于王内史读示王【○郑康成曰若今尚书入省事】
　　【愚案事书若万民之利害为一书礼俗政事治教刑禁之逆顺为一书悖逆暴乱作慝犹犯令者为一书札丧凶荒厄贫为一书康乐和亲安平为一书小行人得其书反命于王内史乃从而读于闲暇之日则尊居九重明见万里曾无壅蔽之患】
　　黄氏曰今门下书读犹存古意四方事书即外史所谓以书使于四方者王制其令内史读之外史书之【○愚案此以事书作上谕下之书亦通恐以为外史之书使不可书使是锡书之使非事书之使】或曰四方事书无所不具命内史以读之者盖格物穷理之端参之朝夕事为之际所谓人求多闻时惟建事者
　　王制禄则賛为之
　　郑康成曰王制云王之三公视公侯卿视伯大夫视子男元士视附庸賛为之为之辞【○郑司农曰诸侯下士视上农夫禄足以代其耕中士倍下士上士倍中士下大夫倍上士卿四大夫禄君十卿禄】
　　以方出之赏赐亦如之
　　郑司农曰以方版书而出之【○杜氏曰方直谓今时牍也】○黄氏曰制禄之方司禄受之赏赐之方职嵗受之是皆考之八枋之法不可得而滥也○项氏曰赏赐或以土田或以车服或以器物皆賛其等书之于方出而命之
　　郑锷曰行爵出禄无非人君之命或以防或以方其别也盖命以爵者必有徳之人为防命之所以述其徳与以禄者必义所当与之人用方出之所以着其义防者简牍之辞方版也其制方方言其义内史既掌为防命以言其人之徳及其人治四方之事以书来上则使读之所以验前日防命之言不为溢美若夫赏赐出于一时之喜亦出以方见其合义然后予亦非人君之私既賛为之又以方出之则王命合义矣可书之以为后世法又藏其贰则他日有所攷春秋之世城濮之役晋侯有功襄王命内史叔兴父防命之为侯伯则周之家法犹有可攷晋之克齐使巩朔献捷定王使礼之如侯伯克敌使大夫告庆之礼又私贿巩伯使相告之勿籍则赏赐之非义而内史不书又可知矣
　　内史掌书王命遂贰之
　　郑康成曰副写藏之○项氏曰凡有王命既书以出遂藏其贰皆史所当载也
　　外史上士四人中士八人下士十有六人胥二人徒二十人
　　陈君举曰内史犹今内制翰林也外史犹今外制舎人也凡防命之出皆黜陟予夺大小臣工爵禄之事其与人主图之者固宰也而上意之然否师言之叶否非有文墨议论之士讲求参酌或不当于功罪虽当功罪而襃贬益损之文或作于好恶往往伤王言之体于是以二史属春官而宰诏王大宗伯之属得以陈谊补过于其间是故号令罔不臧而赏罚公亦三公所以辑众美昭令闻也其见于传襄王使召武公及内史过赐晋惠公命使大宰文公及内史兴赐晋文公命则二史从公之事观其道天子诸侯德谊文辞甚美虽东周尚如此亦足以观史氏之典刑矣自秦变古寖失此意辞令在尚书郎则尚书重在中书舎人则中书重方汉重尚书至号喉舌之官事归台阁三公失职则尚书遂擅天下魏晋重中书则并掌职务至有中书监迁尚书令自谓有夺池之恨而中书亦擅天下两省相倾至今并置最后开元别置学士院白麻独在学士为天子私人称内相矣以一辞令之官所乡辄偏重权倾君相而朝廷不尊然后知周家以宰建六典实掌六卿而二史分宗伯道揆在上权纲归一而无专遂之私法守在下众职交修而无诡随之患所谓周道如砥者以此
　　掌书外令
　　项氏曰王言惟作命不言臣下罔攸禀令则上出之为命下禀之为令故内史书内谓之命外史书外谓之令【○王氏曰命后世所谓制也故内史书之令后世所谓诏也故外史书之外令国令也外史掌书之而内史执其贰谓之外令以别于女史之内令○王昭禹曰一定而不可易者命也因事而告者令也】○李嘉防曰不曰作而曰书者如行人子羽脩饰之而后书可以达诸王国之外○黄氏曰凡王命内史书而出之外史受而书行之今中书舎人书行盖合而为一内史留柢遂以为国令之贰
　　掌四方之志
　　郑康成曰志记也○刘执中曰四方之志谓九州列国四海百蛮世系之所自出封建之所由兴朝贡之断续政教之违从礼乐之更革俗尚之丑好若土均土训诵训之所职皆为志以藏之以待王之顾问孔安国曰九州之志谓之九丘言九州所有土地所生风气所宜皆聚此书其此之类欤○王昭禹曰掌四方之志则下以知风俗之所在【○黄氏曰为有四方之事当攷故实也】陈君举曰古者诸侯无私史外史掌四方之志者诸侯各有国史书国中之事以达于天子天子又时廵以察之有二伯以询之内史以董之故列国之史多藏之周室孔子亦西过周室考史记旧闻具于鲁而次于春秋孟子曰晋之乘楚之梼杌鲁之春秋今攷晋史自殇叔时始有之楚自武王以上有世次而无年月鲁之春秋乃自公始则诸侯私史亦东周以来有之非西周之制也不特诸侯之史藏之周室而列国图志亦藏之故以春秋之时楚子问鼎之大小轻重以鼎象九州之山川形势得周鼎亦可以识天下矣
　　掌三皇五帝之书
　　郑康成曰楚灵王所谓三坟五典【○李嘉防曰书断自皇帝以下大道常道所可备记者此后凡有书莫不兼掌夏商周所纪不言可知】○王昭禹曰上以攷古昔之所行○黄氏曰必掌皇帝书者凡王之命皆当聨次于尚书也汉御史掌兰台秘书其遗意也
　　掌达书名于四方
　　郑康成曰谓若尧典禹贡达此名使知之【○黄氏曰皇帝书名在四方久矣何以逹为朝廷常有书周书自泰誓之后皆是至东迁犹有书四方未知朝廷制作之意故以其名逹之】
　　【王氏曰书名者字也字所以正名百物故谓之名○郑康成曰或曰古曰名今曰字使四方知书之文字得能读之○郑锷曰四方言语不同上世音读与后世亦异欲使天下诵读之际无东西南北之讹无古语今言之异则书之名不可以不达逹之于四方欲使之皆同也大行人几歳谕书名盖外史逹之九嵗之久虑其不一又使行人往谕之】
　　【愚案黄氏以书名为古之书逹其名以广帝王之道王氏以书名为今之字书亦通但与上下文恐不相协】
　　若以书使【所吏反】于四方则书其令
　　王昭禹曰以书使于四方外史书其令则掌外令故也○黄氏曰令犹今言制敇也书犹今言制书敕书也○易氏曰亦所以明王政之所从出【○郑锷曰书名既正道徳乃一风俗乃同其有不同遣使以正之因书而使故曰以书使四方也书其书使之令以为证知其国书名之不正天子曾遣使以正之】
　　愚案古者邦国之书皆锡于王其国已有此书惟达其名使天下知一人所重者在此其国未有此书若遣使以颁之必书其令使天下知一人所锡者在此于是邦国无私书天下无异学
　　御史中士八人下士十有六人其史百有二十人府四人胥四人徒四十人
　　郑康成曰御犹侍也进也其史百有二十人以掌賛书人多也
　　愚案周之诸史皆是王者之史独御史一官无王字所辅者是宰所攷者是百官大槩是簿书期防之所从出所以御史之史至百二十人秦重刀笔见得其事权稍重挈而列之于冢宰之下百官之上至汉遂与大臣争衡并列为三公
　　吕氏曰御史之名见于周官以中士下士为之特小臣之传命令者耳至于战国其职益亲故献书多云献书于大王御史渑池之防各命御史书事淳于髠亦曰御史在前执法在后是又掌记事纠察之任也
　　掌邦国都鄙及万民之治令以賛宰凡治者受灋令焉
　　王昭禹曰邦国都鄙及万民之治令所谓六典以治邦国八则以治都鄙官成以待万民其法则宰以道治之其命则御史掌之故以賛宰为职○郑锷曰出治令者王也推王命令而行之者宰也掌书治令为宰之助者御史也所掌如此故凡邦国都鄙万民有所当治之事皆于此受法令盖书写传播本于此故也
