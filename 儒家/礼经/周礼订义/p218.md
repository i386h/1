<!-- { "loadSidebar": true } -->
　　凡相干欲赤黒而阳声赤黒则乡【音向】心阳声则逺根赵氏曰上既辨其材之善否取之矣然后相眡而用之○郑锷曰相者察而视之以知其美恶○郑康成曰阳犹清也木之类近根者奴○郑锷曰乡者通逹之义○王昭禹曰赤者阳之正色黒者隂之正色凡木内得隂阳之正气则外应隂阳之正色赤黒乡心以其外之应乎内故也○郑锷曰凡木叩而撃之声之清者为阳声之浊者为隂近根则隂其声必浊逺根则阳其声必清枝逺根其材得阳气而良枝近根其材得隂气而恶故击之而声清则知其枝之逺根也【○毛氏曰木之皮肤常柔故坚者在内欲致其坚不得不取其近心也干常干槁故刃在季材欲致其刃不得不取其逺根也何以知其近心耶相其色赤而兼黒则为近心矣何以知其逺根耶聴其声清而浏亮为逺根矣○易氏曰木之根下属乎地则去阴为未逺及其骄亢而亲上则近乎阳阳声则逺根言根非所以为阳而本乎阳者亲上】
　　凡析干射逺者用埶射深者用直
　　王昭禹曰既相之而得其材之美然后可以析之而为弓之干
　　郑锷曰析者分而处之之谓○王昭禹曰曲直者木之形审曲靣埶者工之能用埶者取其木之曲用直者取其木之直【○陈用之曰曲与直无非势也别直而言埶则势言其曲也】郑锷曰木性自曲者仄其势而用之则冝薄薄则力少惟可以射逺尔不能深入也此夹庾之弓欤木性自直者从其直而用之则冝厚厚则力多惟可以射深尔未必逺也分而处之使材适于用则弓各尽善矣
　　居干之道葘栗不迆则弓不发
　　陈用之曰居谓其处之有冝下文合材奠体之事是也○易氏曰曰取曰相曰析曰居四者不同而取之居之独谓之道道也者顺适乎自然而已然则取之所以善其始居之所以善其终○王昭禹曰葘如葘畬之葘谓加功以治之栗如榛栗之栗谓紧密而不纵也不迆谓无邪行絶理也方其以倨析干入而居其材之中加功以治而且致其紧密行不邪理不絶则弓之发伤无自而起【○赵氏曰注以葘为攻治以栗为裂裂亦治也重叠不可从亦无文理】
　　凡相角秋閷者厚春閷者薄
　　郑锷曰此言相角之法○王昭禹曰秋万物揫敛而坚成之时故其角厚春万物发生而未就之时故其角薄
　　穉牛之角直而泽老牛之角紾【音殄】而昔【音错】
　　郑司农曰紾读为抮之抮【○赵氏曰紾谓文理麄】昔读为交错之错谓牛角觕理错也【○贾氏曰谓理麄错然不润泽也○郑锷曰昔者久故之义其色干久如古往之物不必改为错字】
　　王昭禹曰穉牛方少而气血刚则角之文正直而泽润老牛已疾而气血衰则其文麄紾而交错
　　疢疾险中瘠牛之角无泽
　　赵氏曰险伤也中里也○郑锷曰角之中险阻而突起者必疢疾之牛也无光润之气者必瘦瘠之牛也知此法则凡角皆可以逆而知之
　　角欲青白而丰末
　　郑康成曰丰大也○赵氏曰本要白中要青末要丰青白则色善丰末则质厚此角之好者所以欲之也
　　夫角之本蹙于【乃老反】而休【音煦】于气是故柔柔故欲其埶也白也者埶之徴也
　　赵氏曰蹙近也本根也休读作煦谓和也与礼记煦育万物之意同盖角有三节曰本曰中曰末本常近而分和煦润泽之气于故柔而无力所以欲其埶埶言曲也欲其形之自曲反是以为埶也埶则有力矣白者所以为埶之验也此是说角之埶
　　夫角之中恒当弓之畏【音隈】畏也者必挠挠故欲其坚也青也者坚之徴也
　　贾氏曰畏从隈为曲隈之义○郑锷曰角之中曲处用以附干常当弓之隈曲处则必屈挠以其势当屈挠故欲其坚实而不弱相其角之中色青则是坚之徴验也青者阳之色阳为至刚故因青以知其坚○赵氏曰此是说角之坚
　　夫角之末逺于而不休于气是故脃脃故欲其柔也丰末也者柔之徴也
　　郑锷曰角之末则去为逺之气所不能及而不休煦之气有所不及则必脃而易折此所以贵其柔柔则不折矣相其角末之丰大则是柔之徴验也盖气所及故丰丰则柔矣此角所以贵丰未○赵氏曰此是说丰末之意
　　易氏曰势以白验之坚以青验之柔以丰末验之则可以知三者之用
　　李嘉防曰此论执之徴坚之徴柔之徴委曲明白滋润则易柔曲中则易挠枯瘁则必脃惟反乎是则徴可察也
　　角长二尺有五寸三色不失理谓之牛戴牛
　　郑康成曰三色本白中青末丰○郑锷曰角长二尺有五寸长之极矣既极其长又且本白而中青其末又丰三色俱不失其文理如此之角是谓牛戴牛盖一角直一牛之价如牛之上又戴一牛也兹其至贵者欤【○赵氏曰丰末不可以言色而同为三色者丰末虽不指色而言然亦未尝无其色盖三色只是三件之意初不为顔色而言也】
　　凡相胶欲朱色而昔昔也者深瑕而泽紾而廉郑锷曰此言相胶之法○贾氏曰案下鹿胶青白已下惟牛胶火赤自余非纯赤则牛胶为善矣○王昭禹曰凡相胶以纯赤为上又欲其文之交错故曰朱色而昔【○陈用之曰朱色者言其明之自内也昔者言其材之干久也】深瑕而泽者言其表里皆有文而其色润泽也【○陈用之曰深瑕者言其瑕之深瑕虽深而体之恱泽存焉非人为之深也】○陈用之曰其理紾密而○郑康成曰圜也廉瑕严利也○赵氏曰谓之严利者言胶有精彩锋棱森然端严之象不软漫腐败也如轮人为轮欲其帱之亷注谓以革裹得毂紧则亷隅见于外如人之清亷人皆望风而畏是皆整作气象不是委靡废壊气象正与相胶之廉同意
　　鹿胶青白马胶赤白牛胶火赤防胶黒鱼胶饵犀胶黄郑康成曰饵色如饵○王昭禹曰胶或用皮或用角或用膘如鹿胶用其角如鱼胶用其膘如马牛犀防用其皮
　　凡昵之类不能方
　　郑锷曰昵谓黏防不解也凡物亦有能黏而不解者然比之于胶则不能及其坚故古人为弓専用胶而不以黏泥之物以固之者盖以为他物不能比方之也○王昭禹曰凡脂膏防败者虽亦可用为黏安能比方六胶之用哉
　　凡相筋欲小简而长大结而泽小简而长大结而泽则其为兽必剽以为弓则岂异于其兽
　　郑锷曰筋出于兽兽之剽疾者用其筋以为弓则弓亦剽疾故欲知其兽之剽则相筋不可以无法○赵氏曰简注读如简札之简盖竹简一条为一札谓筋条之直相似也○郑锷曰结谓细聚而不散虽结又欲其色滋润而泽○王昭禹曰凡相筋以条直滋润为主简言条直泽言滋润筋之小者贵乎条直而长筋之大者贵乎稹密而润筋既如此则其势可知故度其为兽则其性必剽疾矣以之为弓又岂异于其兽哉○陈用之曰剽利疾也兽之利疾本于筋骨之强得其筋以为弓焉则体强而用疾矣岂异于兽乎
　　筋欲敝之敝
　　郑锷曰此又言用筋之法敝劳也椎嚼极熟是谓劳敝欲其敝之又敝则可用也【○王昭禹曰筋生则硬熟则耎以物撃爵之欲其劳敝而熟然后可用故曰敝之敝○赵氏曰言熟之又熟也】
　　漆欲测
　　陈用之曰测言如水深之可测取其清也【○郑锷曰漆之体厚重而浊用之则以清为贵惟去其檅浊而至于轻清乃善故欲测】
　　丝欲沈
　　易氏曰沈言其润也丝之色恶乎干而燥故欲其如沈于水中之色取其润也【○陈用之曰取其莹也○王昭禹曰取其实也】
　　得此六材之全然后可以为良
　　郑康成曰全无瑕病良善也○王昭禹曰干也角也胶也筋也漆也丝也凡此六材皆全则尽善备矣而无疵以之为弓必调而后可以为良矣
　　凡为弓冬析干而春液角夏治筋秋合三材寒奠体冰析灂
　　陈用之曰上文既明相干相角相漆相筋之理矣于是始言为弓之法○王昭禹曰材美工巧不得天时则不可以为良故弓有六材而治之各以其时也○赵氏曰析谓分析而治之液谓融液而渍如以火养之意治谓理也椎杼嚼齧是也冬为万物坚成之时干欲坚固故冬析之春为温和敷荣之时角欲温而和柔故春液之筋欲散而敝熟故夏治之夏是万物解缓散蒸之时也【○陈用之曰角亦析而治之干亦渍而治之于干言析于角言液互见也】
　　郑康成曰三材胶丝漆○陈用之曰两谓之合谓以所析之干所液之角所治之筋合胶漆丝而为弓焉赵氏曰奠读为定体六弓往来多少之体注谓内之檠中盖檠正弓之器筋胶至冬寒则坚牢于此时内之檠中以定体则后来体不妄动也灂漆之灂也既定其体矣又取出而析其漆文以备方来之用盖弓有漆所以为受霜露析是分析其合如蕡处合厚处薄处合环灂处必于冰析之盖冰为寒之极漆至寒时则使在弓上亦坚固而不动上注谓析灂了又内于檠中理或然也不言寒而言冰者奠则天寒之时皆可析灂非结冰极寒之时不可也
　　冬析干则易春液角则合夏治筋则不烦秋合三材则合寒奠体则张不流冰析灂则审环
　　赵氏曰自此以下复解上文之效○郑康成曰易理滑致也【○郑锷曰凡木之材至冬则坚凝可治治于冬则节目易去其理滑易矣】合读为洽【○陈用之曰角得春而和泽于以液之则洽而不脃】烦乱也【○郑锷曰筋本挛结不纾冝缓而治之夏者解缓之时于斯而治之则筋势慢易不烦乱矣】合坚密也【○郑锷曰干角筋治于三时弓犹未成必用胶丝漆然后可合秋者隂气揫敛之时于是时而用胶丝漆则合固不可解矣故合三材冝用秋】流犹移也【○贾氏曰体既定而后用时虽张不流移谓不失徃来之体】陈用之曰于寒冰之时而析其灂则于以审环焉审谓察之也环即下文所谓引之如环释之无失体如环是也析灂则必引之引之以析其漆灂之文于以察其如环与不如环则弓之美恶即可见矣【○赵氏曰环周围无关之意】
　　春被则一年之事
　　王昭禹曰被于春一时之久而后可用【○陈用之曰自冬析干至析灂其功毕矣至春被而用之凡一年之事以言为之不苟】
　　析干必伦析角无邪
　　易氏曰伦必欲其有伦理也无邪必欲其无邪目也【○郑锷曰析干冝用乎木之理则干不迆析角欲顺乎角之理则角不偏】
　　斲目必荼【音舒】斲目不荼则及其大脩也筋代之受病赵氏曰荼读作舒谓徐缓也目谓干之节目○郑锷曰木之坚者必有节目斲而去之冝纡徐而勿疾则节目必尽苟斲目欲急而不以舒徐则用是干以为弓至于大脩长之后而筋代干受病矣【○贾氏曰学记云善问者如攻坚本先其易者而后其节目是斲目必舒之义】○赵氏曰大甚也脩久也筋在干则与干为力必须筋干相得今干有节目不舒徐斲去用力不得其所则干不用力筋偏用力筋必为节目所摩代干而受病矣
　　夫目也者必强强者在内而摩其筋夫筋之所由幨【音苫】恒由此作
　　郑锷曰筋在干之背所以助干为强也干之节目固则强矣苟不徐徐去之其去也不尽以是干处内则其节目当摩囓乎筋筋不能胜乎木之强则久逺之后筋必絶起如幨筋之所以为幨者其病常起于此耳【○陈用之曰幨若衣幨然言蔽而不着】
　　赵氏曰此数句重释筋干不得所之意干之利病如此则治干其可遽乎
　　故角三液而干再液
　　郑康成曰重醳治之使相称○王昭禹曰液谓以水治之使其液作而耎也角则以火炙而治之欲其和也故三液干则以火揉而治之欲其坚也故再液【○李嘉会曰液以火炙之欲其柔软则以水渍之渍之而再液则木膏尽而坚也】
