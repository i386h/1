<!-- { "loadSidebar": true } -->
　　郑康成曰鸡人主呼旦鸣铃以和之声且警众必使鸣铃者车有和鸾相应和之象【○项氏曰铃和铃也诗和铃央央升车则马动马动则鸾鸣鸾鸣则和应则和铃主应故大祭祀鸡人呼旦以铃应之铃在旂亦以将驾玉路以行礼】

　　周礼订义卷四十五
　　钦定四库全书
　　周礼订义卷四十六　　　宋　王与之　撰
　　典路中士二人下士四人府二人史二人胥二人徒二十人
　　郑康成曰路王所乗车【○王昭禹曰巾车谓之车则上下所通乗典路谓之路则主于王车】
　　贾氏曰巾车已主王后之五路今此又掌之者以冬官造车讫以授巾车饰以金玉象之等其王及后所乗者又入典路别掌之
　　薛平仲曰玉路之大复有典路以掌之戎车之倅复有车仆以掌之至于旗常之建司常又纎悉而明辨之成周之君亦岂略冕服之用而特致意于此哉前乎史官则冕服盖有职矣后乎史官而车旗未之掌焉先王错综于叙官之际申严于礼典之防尤当于此而有攷
　　掌王及后之五路辨其名物与其用说【书鋭反】
　　项氏曰典路专逹王与后之驾说故曰路○郑锷曰辨其名物当乗金玉者不可以乗象木当用以祀宾者不可用以朝以田○郑康成曰用谓有朝祀之事驾之○郑司农曰说谓舎车春秋传曰日中而说
　　若有大祭祀则出路賛驾说
　　贾氏曰巾车云玉路以祀此大祭祀则出路郑云王当乗之惟出玉路【○项氏曰王之玉路后之重翟】○王氏曰出路者或乗之或陈之○项氏曰驾豋车说舎车○郑锷曰大祭祀大宾客或乗玉路或乗金路驾之说之仆与趣马之职此则賛之使各有其节【○李嘉防曰不说眡朝师田者举其大以见其余】
　　大丧大宾客亦如之
　　王昭禹曰大丧出路非乗车也出所陈之路焉○郑司农曰书顾命曰成王崩既陈先王寳器又曰大路在宾阶靣缀路在阼阶靣先路在左塾之前次路在右塾之前汉朝上计律陈属车于庭故曰大丧大宾客亦如之○王昭禹曰亦賛驾说
　　凡防同军旅吊于四方以路从【才用反】
　　郑康成曰王出于事无常王乗一路典路以其余路从行亦以华国【○贾氏曰惟玉路祭祀之车尊不出】○郑锷曰攷之巾车以朝以宾以祀以即戎以田不见乗路以吊之文学者疑之○易氏曰谓因防同宾客而行吊事
　　车仆中士二人下士四人府二人史二人胥二人徒二十人
　　黄氏曰仆主也以仆名官以其主戎萃古主射之官名仆射
　　郑锷曰乗车必用仆以为御戎仆齐仆道仆田仆皆仆驭王之路者属于夏官而车仆独列于此盖戎仆驭戎路此则掌戎路之萃萃者副贰之名五路皆有贰贰之数不过十有二尔戎路乗以即戎之车戎者国之大事尤事之危进而无继则是以卒与敌故戎车副贰尤众欲其散则可以围敌而聚则可以自固是故有广车而广车有萃有阙车而阙车有萃有苹车而苹车有萃有轻车而轻车有萃萃车既多别设车仆不列于夏官见其不属于司马
　　掌戎路之萃【七内反下同】广【古旷反】车之萃阙车之萃苹车之萃轻【遣政反】车之萃
　　郑康成曰此五者皆兵车所谓五戎戎路王在军所乗【○贾氏曰此言戎路则巾车所云革路○王昭禹曰革路用以即戎故又谓之戎路】○黄氏曰萃副也有萃则有元典路掌之象路木路亦有副惟戎车则置官掌之盖其施于戎事者不止一车独曰路者尊王也【○李嘉防曰戎车多萃以仓猝欲备毁折也】○郑康成曰广车横陈之车春秋传曰公丧戎路又曰其君之戎分为二广则诸侯戎路广车也【○王昭禹曰宣十二年楚子为乗广三十乗分为左右广然则车十五乗谓之一广】阙车所用补阙之车也【○郑锷曰楚子使潘党帅游阙四十乗从唐侯为左拒盖以四十乗为补阙之用楚南蛮也戎车之制如此宜其抗衡于上国】苹犹屏也所用对敌自隐蔽之车孙子八陈有苹车之陈【○王氏曰苹车盖辎车之有屏蔽者】轻车所用驰敌致师之车也【○王昭禹曰孙武书曰驰车千驷又曰轻车先出其侧者陈也盖用之驰敌致师非轻则不能充其任故驰车又谓之轻车】
　　黄氏曰广阙苹轻其名不同其用亦异郑康成虽出于意料然考其名义则或是是皆在中军盖兵家之枢机不用则为王之衞故楚有王族二广晋有公行齐有二广啓牢之名皆在中军○王氏曰此五车皆戎车故各有萃萃队也各以其萃以其车之卒伍睦焉【○王昭禹曰易曰萃聚也聚则有队矣车仆则并其萃而掌之】○贾氏曰此车仆惟掌五戎之萃其五戎之正不言所掌者巾车虽掌正戎之一其下四戎之正亦掌之
　　凡师共革车各以其萃
　　王昭禹曰凡师共革车则师之所用者其车皆以革鞔之【○贾氏曰案巾车王所乗惟革路而已即上文戎路是也今此不云革路緫云共革车则革车之言所含者多五戎皆是则王虽乗一路四路皆从是优尊所乗也】○郑锷曰革车亦各有萃所以为不可败之防
　　黄氏曰车仆掌萃车共革车则典路之职萃则车仆共之五戎制度虽异皆革车也愚考六乡六军不能备千乗车乡军出则以公车充之故车仆掌五戎之萃皆以副王为名居中军其卒皆乡兵而乗之者皆官府州乡之吏射人曰大师令有爵者乗王之倅车是也五戎之元典路掌之王所乗康成谓优尊者所乗其说是王虽以戎路即戎及其在军则无常乗也其意甚宻
　　防同亦如之
　　郑锷曰防同虽乗金路亦共革车文事必有武备也
　　大丧廞革车
　　郑康成曰言兴革车则遣车不徒戎路广阙苹轻车皆有焉【○贾氏曰王遣车九乗除此五乗之外加以金玉象木四者则九乗】
　　大射共三乏
　　贾氏曰乏一名容射人云三三容是也以其为革车用皮乏亦用皮故因使为之若然直云大射共乏至于宾射燕射之等亦使共乏矣举大射尊者而言先郑读乏为匮乏之乏者以其矢于侯匮乏不去故也○郑锷曰王之大射必张三侯每侯之后必用一乏使持旌告之人用此自庇车仆掌车之萃使临敌者得以自蔽之之亦使矢之所及者足以自蔽尔因所职掌以眀其义犹巾车鸣铃之义
　　司常中士二人下士四人府二人史二人胥四人徒四十人
　　郑康成曰司常主王旌旗○郑锷曰九旗之名不同大常九旗之一耳不名官曰司旗独以常名何也旗可以谓之旂亦可以谓之常郊特牲曰旂十有二旒龙章而设日月明堂位曰旂十有二旒日月之章此指大常而言也而谓之旂岂非旗可以谓之旂乎乐记曰龙旂九旒天子之旌也先儒皆言天子之旌曵地此亦指大常而言也而谓之旌岂非旗亦可以谓之旌乎觐礼曰公侯伯子男各就其旗而立月令曰春载青旂夏载赤旂秋载白旂冬载旂春之靑者冝曰旂夏之赤者冝曰旟秋之白者冝曰旗冬之者冝曰旐不谓之旗旟旐而谓之旂岂非旗皆可以谓之旂乎行人曰建常九斿建常七斿建常五斿旂则九斿旟则七斿旗则五斿不谓之旂旟旗而谓之常岂非此亦可谓之常乎掌九旗之官特名曰常以行人质之意可知矣昭禹谓王载大常名官曰司常谓取九旗之尊者名之尔然不曰大常而曰司常则知其非大常言之也
　　掌九旗之物名
　　王氏曰旗之物则通帛杂帛之属【○郑锷曰旗上熊虎蛇之类以为物然通帛之旟杂帛之物二旗无异物九旗之物如戎马一物田马一物之类皆色以言之】旗之名则旗常旜物之属自常以下凡九物而旗居其一谓之九旗犹公侯伯子男谓之诸侯也
　　各有属以待国事
　　黄氏曰司常掌其物名其旗各属于其官府师都州里而藏之有国事则出而张之以待给嵗时共其更旌而已郑谓属徽识非王亦为徽识乎○王昭禹曰国有祭祀师田賔客之事自王而下皆有所建之旗司常掌其物名使其属视而知所从则以待其所用也
　　日月为常交龙为旂通帛为旜【之然反】杂帛为物熊虎为旗鸟准为旟【音余】蛇为旐全羽为旞析羽为旌
　　胡伸曰大常王之旗也周以日月为常日往月来未尝以止惟其无常可以为常者道也物者事也王所事者道臣所事者事故王所建曰常臣所建曰物也【○方氏曰司常言设日月者无龙章设龙章者无日月特牲言龙章而设日月乃与周礼不同此杂记前代之礼】
　　郑锷曰九旗各画物因物以立名胡为日月熊虎鸟隼蛇皆取二物交龙则取一物而通杂帛又皆不取一物邪尝读邹阳之防观交龙骧首之言窃以为交者蛟也若谓画龙一升一降则交龙骧首之言非矣以蛇鸟隼例而推之交龙冝作蛟龙亦是二物也通用帛全用帛析其羽全其羽皆不二物又无取于画也不用画则因物以明义而已
　　郑康成曰通帛谓大赤从周正色无饰【○郑锷曰周人尚赤则此通用赤帛尔其他如旂之青旟之白旐之黒常之黄不全用赤可知先儒谓九旗之帛皆用绛失之矣】○郑锷曰以帛相杂者名曰物易曰物相杂故曰文唯杂众色故文物为可观郑谓以帛素饰其侧白者殷之正色也徒取殷白色以为言一色之白何足谓之物而彼谓之白素饰侧者盖有疑于用绛之说亦失之矣【○项氏曰通帛以象眀辨而守正也杂帛以象事物之为杂也】
　　项氏曰熊虎西方之兽熊毅猛师都谓乡遂大夫统众而为军者也以其在国都而成师焉鸟隼南方之物剽锐而能击【○郑康成曰鸟隼象其勇防也】州里则六乡之羣吏所建也蛇北方之物智而蛇果【○郑康成曰蛇象其扞难辟害也】县鄙则六遂之羣吏所建也以其同居故谓之里以其在国之鄙故谓之鄙○李嘉防曰此三物师都乡遂之官所建以蕃屏扞衞于王
　　易氏曰王之视朝无非道焉道贵乎浑全故以五采全羽饰之王之游田无非事焉事贵乎辨析以五采析羽饰之○郑康成曰全羽析羽皆五采系之于旞旐之上所谓注旄于干首也【○贾氏曰云注旄于干首尔雅之文也若然则此旞旌非直有羽亦有旄故郑引尔雅注旄以证旞旌明其两有是以干旄诗云孑孑干旄孑孑干旌郑彼注云首皆注旄焉明干首旄羽皆有之此虽据旞旌旄羽并有至于大常巳下皆有明矣夏采云乘车建绥复于四郊注绥以旄牛尾为之缀于橦上是其旌首皆有旄之验也全羽析羽直以羽而无帛而郑云九旗之帛者据众有者而言或解以为旞旌之下亦有旄旒而用绛帛也其旄之下斾似不用绛故尔雅云缁广充幅长寻曰旐继旐曰斾诗云白斾央央○李嘉防曰旞旌是小旗道车斿车所载不乘大旗而插小旗】
　　郑锷曰命旗之名儒者以为有取于制字之意画日月者名曰常常久也日月得天而能久照王者之道万世有常而不易也画交龙者名曰旂旂之为义取诸斤也斤之絶物不犯所画尤为有辨旂者诸侯所建出则有君道入则有臣道为有辨也全用帛者名曰旜旜之为义取诸亶诚之意卿在朝赤心事主以诚信为先也画以熊虎者名曰旗旗之为义取诸其也其者物之辞惟威足以服物及可以物而使之【○李嘉防曰旗者与民相期集也】画鸟隼者名曰旟旟之为义取诸与也动有礼文趋事急疾人孰不我与哉画蛇者名曰旐旐之为义取诸兆也兆者事之所始也公邑闲田民众至多而军伍之法实兆于此也旗不用帛独取于鸟羽全而用之名曰旞析而用之名曰旌旞之为义有取于遂旌之为义有取于生全羽者道车之所载王以朝夕燕出入由道而行也析羽者木路之所载王以田以鄙有所旌别也立名不一故取义不同
