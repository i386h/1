<!-- { "loadSidebar": true } -->
　　郑康成曰车舆也衡之长容两服○王昭禹曰处车中而舁人者舆也夹车旁以践地者轮也横车前以扼马者衡也○薛氏曰造车始于舆而车制始于舆广故诗人以权舆为始舆人之法皆以车广起度隧式较轸轵轛其数小大广狭崇庳皆始于舆广此舆人所以指舆为车而兼数材也○贾氏曰参如一者谓俱六尺六寸○毛氏曰车体凡三衡在前以引舆犹手也轮在下以承舆犹足也舆在下而居中犹体也车以衡轮为用以舆为体所主在体故舆谓之车尔衡之长不六尺六寸不足以容两服车之广不六尺六寸不足以容驭右轮之崇不六尺六寸不足以为登下之节三者异任而尺数如一者非相期也各适其宜而已○郑锷曰此指兵车乗车以为言也轮则计其崇舆则计其广衡则计其长各因其所主言之是三者要如一乃谓之称【○陈用之曰称非谓其度之等言其用相称也】
　　参分车广去一以为隧
　　郑锷曰车之舆居中以载人者也其深则名曰隧如墓隧之隧经于墓大夫言及竁以度为丘隧注谓隧羡道也左传晋文公请隧以塟盖为道以入墓也舆之有隧其深如之故曰隧【○郑康成曰读如邃字之邃】舆广六尺六寸谓其横也参分其广而取二分以为隧谓其纵也车容骖乗之人或三人或四人故其广六尺六寸隧则舆之深耳故但取三分之二以为之则隧四尺四寸
　　参分其隧一在前二在后以揉其式
　　薛氏曰植于车舆两旁为輢横于两輢在车前为人所慿者为式【○贾氏曰式谓人所冯依而式敬故名此木为式】○郑锷曰以隧之四尺四寸而三分之其一分当一尺四寸三分寸之二矣一分在前二分在后于其中而揉式焉则式凡深一尺四寸三分寸之二【○李嘉防曰揉者取其平贴也】
　　以其广之半为之式崇
　　郑锷曰舆广六尺六寸取其广之半为式之高则式凡高三尺三寸○陈用之曰人长八尺首居一焉则所以为躯者七尺矣以七尺之躯而慿三尺有三寸之式所以为致恭而有礼也
　　以其隧之半为之较【音角】崇
　　郑康成曰较两輢上出式者兵车自较而下凡五尺五寸【○贾氏曰较谓车舆两相今人谓之平鬲言两輢谓车相两傍竖立者二者既别而云较两輢出式者以较之两头皆置于輢上二木相附故据两较出式言之式已崇三尺三寸更増此隧之半二尺二寸故为五尺五寸○李嘉防曰较在式上如屏风隔风輢即纱隔下面之版】○薛氏曰车制舆在下輢在两相式在前轸在后较则輢上出式者也轵则横植于輢者也轛则横植于式者也式必曲为之所谓揉其式是也较有重之者所谓猗重较兮是也【○郑锷曰淇奥之诗曰猗重较兮诗疏曰侯伯之车注云卿士之车左传载王黑以灵姑銔率请断三尺而用之事杜预曰断三尺使至于较大夫旗至较而礼疏谓诸侯旗齐轸大夫齐较轸至较五尺五寸断三尺得至较者盖天子与其臣乗重较诸侯之车不重较故有三尺之较也】
　　六分其广以一为之轸围
　　郑康成曰轸舆后横木【○李嘉防曰关三面材又出于三面材之外使无此横于舆后则车不固】○贾氏曰舆广六尺六寸六分取一故得尺一寸○毛氏曰辀人所谓任正者即轸也而此亦及之者轸在辀之上舆之下故两官皆据此以为长短之法然轸围本方而崇三寸半围四径一则其围尺四寸辀人所谓三分其辀之长以其一为之围者辀长丈四尺五寸十取其一得尺四寸数固相合矣今此六分其舆之广以其一为之围者舆六尺六寸六取其一得尺一寸则数不相合何哉盖田车之轸减乗车半寸其围共减二寸矣以田车之轸言之庶几其可也轸为任正故比较为大自式而下皆以次减焉轸在下式在中较在上大其本者小其末物理然也
　　参分轸围去一以为式围
　　郑锷曰轸围一尺一寸三分之而去其一以为式围则式围七寸三分寸之一
　　参分式围去一以为较围
　　郑锷曰以式之七寸三分寸之一而三分之取其二以为较围则较围四寸九分寸之八
　　参分较围去一以为轵围
　　郑康成曰轵輢之植者衡者与毂末同名【○贾氏曰上文注云轵是毂末此轵是车较下竖直者及较下横者直衡者并纵横相贯】○郑锷曰较围四寸九分寸之八而三分之取其二分以为轵围三寸二十七分寸之七与毂之轵五分毂长而去三者异矣○毛氏曰轵在较之下纵横相贯轛在式之下纵横亦相贯二者又减亦其理也然式围大于较围而轛在式下反小于轵何也式短而较长故较长则较之用力宜雄故不得不大也輢植乎舆之四隅较式附焉而不言其围者举较则輢可知
　　参分轵围去一以为轛【音对】围
　　郑氏锷曰轛之状与轵相对所以异者轵在较下轛在式下谓之轛者取其与人相对故也【○赵氏曰以疏推之则轛正在式木之下植立是如今轿乗压手版傍两角柱子以人登车立式正与人相对故取名以轛若司农以植与衡者为轛是并轵而言矣盖轛无横者横则不可谓之轛】轵围三寸二十七分寸之七三分之而取其二以为轛围则轛围二寸八十一分寸之十四凡此皆乗车兵车之制郑氏俱以为兵车者以乗车与兵车同举其一则可以类推亦以前文首言兵车之轮故也
　　赵氏曰已上度数増损虽有不同皆以车广为准而降杀焉自式至轛其言之序则取数之多寡为之先后舆人专为舆虽不当兼做式较轸轵轛之器然皆舆之所资以为用无此则独有一舆果何用故舆人所以緫为之至于舆广若不与衡轮同则用不相称故轮与衡之制舆人亦不可不知
　　圜者中【丁仲反】规方者中矩立者中县【音】衡者中水直者如生焉继者如附焉
　　赵氏曰此段论治材居材之法规所以为圆矩所以为方准则为平之所取绳则为直之所取轮人作车之法其用材皆尽善故为材之圜者必以规而材之圜者自中于规为材之方者必以矩而材之方者自中于矩材之直竖立者则挺立不邪而自中于绳县之垂衡谓横也材之横放不竖者则无高低而自中于水之平【○刘执中曰县水谓准绳准绳变言悬与水者盖物之直者无过于悬物之平者无过于水观轮人为轮言规之矩之县之水之亦不言准绳则以县与水平直之尤善者故以此代言准绳焉】中谓合也此四件是合乎法度之善者若夫材之直者如木之生于地直达而不屈材之继者如木枝之附于榦相着而不可离此却是人力之巧妙有若自然生成之物与上四件不同【○郑锷曰木之始生者必直其曲者非其性也必有所折屈故曲也立木之直者欲其如自地而出直而无所屈木之旁枝附榦而生其附也文理相依无断裂相离之状以木而相继接者欲其如附榦而生无离絶之处则其直其继皆如自然矣凡此皆言作车舆之法治木居木当致其精如此】○赵氏曰既曰立者中悬则直者已在其中何故复曰直者如生盖绳之用凡为直皆取之不必悬也言立是主悬者言之立者中悬指立者之直而已其他直者不与也若夫直者如生则凡正曲之直皆属焉不止立者而已此段非说车之全形言舆上用材如此盖舆上如轛式轵较等器甚多其材有圜者有方者有横者有直者有附者中之与如各指一件说否则车形不四方平直如何中得又如何如得
　　凡居材大与小无并大倚小则摧引之则絶
　　郑锷曰居处也处身者必欲得其所然后身安车之制木处之亦欲得其所故谓之居木有大小各宜以类相从则强弱相敌刚柔得宜无有余不足之患○陈用之曰并以合并之谓并归乎大者也凡物之体以小入大大者受而入之是之谓大与小宜使之势适可者○贾氏曰倚则并也凡居材当各自用力若使大材倚并小材小材弱不堪大材所倚则摧折矣此引之则絶据小并大而言也若小并于大大木振其小木力不堪则絶断也
　　栈车欲弇饰车欲侈
　　郑锷曰巾车言服车五乗孤乗夏篆卿乗夏缦大夫乗墨车士乗栈车栈车谓不革鞔而漆之之车也饰车谓鞔之以革而画之之车也所谓夏篆夏缦墨车是也有革以鞔舆则固为难壊舆不鞔以革则不坚而易拆不坚而易拆者则宜弇弇者欲其舆之敛而向内也固而难壊者则宜侈侈者欲其舆之大而向外也夫以文饰之车犹且以侈为贵则上而天子所乗之路有金有玉有象以为饰者其舆之侈又可知○赵氏曰弇注谓当向内为之侈注谓当向外为之据此则弇恐只是輢轛之类都移入来侈恐只是移輢轵轛之类放出去些少必不是说大与小盖舆纵横广深六尺六寸其制已定如何敛向内放小得又如何纵向外放大得尤宜思之
　　易氏曰车以弇侈为善而钟以弇侈为病盖钟贵乎广狭之中而车贵乎小大之宜各适其当而已
　　辀人为辀
　　郑康成曰辀车辕也诗曰五楘梁辀【○赵氏曰梁谓衡也辀持衡者也辀从轨前微曲而上至衡则下而句之辀纵而衡横纵者若辀横者若梁所以云梁辀也】○郑锷曰攷工所记攻木之工七轮舆弓庐匠车梓而辀人不与焉此有辀人之官者盖作车自舆始察车自轮始故舆轮之职特建焉而并列于七工若夫盖虽难制以其贠似乎轮也特使轮人为之而不以名官辀虽难度以其非作车察车之所始也故别立一职不以并轮舆之列辀车辕也自其可以左右挟而进则谓之辕自其载任以覆为戒则谓之辀辀犹舟焉所戒者覆也
　　辀有三度轴有三理
　　郑康成曰目下车度浅深之数○郑锷曰辀欲中法其度有三三度者国马田马驽马之辀深浅不同之数○薛氏曰两毂中横截之木为轴○项氏曰轴则一定但欲其理之得【○赵氏曰理谓物之道理○李嘉防曰理者一木之用欲其委曲若是不可不顺其理也】○易氏曰轴以贯毂特轮之一器于辀人何与而言于三度之后者轴待辀而后运辀待轴而后行其势实相资焉
　　国马之辀深四尺有七寸
　　薛氏曰辀之形自从軏前稍曲而上至衡下其颈以持衡其曲如屋之梁焉深谓辕曲中○郑康成曰国马谓种马戎马齐马道马高八尺兵车乗车轵崇三尺有三寸加轸与轐七寸又并此辀深则衡高八尺七寸除马之高则余七寸为衡颈之间
　　田马之辀深四尺
　　郑康成曰田车轵崇三尺一寸半并此辀深为七尺一寸半今田马七尺衡颈之间亦七寸加轸与轐五寸半则衡高七尺七寸
　　驽马之辀深三尺有三寸
　　郑康成曰轮轵与轸轐大小之减率寸半则驽马之车轵崇三尺加轸与轐四寸又并此辀深则衡高六尺七寸今驽马六尺除马之高则衡颈之间亦七寸○郑锷曰辀之所贵挠而无曲故为车则必揉之以火使其势深深则曲然太深则折故欲其无弧深焉然计车之崇与辀人之深三车之衡各高七寸何也盖衡以扼马头用力久则消磨益甚惟其高有七寸之余不为马颈所损故疏云余七寸当为马颈低消之也车虽有高下至于衡颈不得不同兹其法度所在也故下文云小于度谓之无任【○毛氏曰辀首为颈而衡居颈下又马稍低劣不余七寸则辀不可与马相得】
　　轴有三理一者以为媺也二者以为久也三者以为利也
