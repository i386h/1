<!-- { "loadSidebar": true } -->
　　郑康成曰佐亦副【○李嘉会曰道仆曰贰车田仆曰佐车曰贰曰佐各有异义佐则所以佐之】○王昭禹曰记曰大夫杀则止佐车佐车止则百姓田猎则佐车于田猎可知矣【○刘氏説见戎仆】○郑锷曰田必有佐车掌其政令使当田者则田当止者则止所以全人君之仁
　　设驱逆之车
　　郑锷曰田必设驱逆车自后驱禽使之就获自前逆禽使不出围
　　令获者植旌
　　郑康成曰以告获也植树也　郑锷曰获者植旌使人望其旌而知其获禽不独为已有也山虞植虞旗泽虞植虞旌为属禽设此则令获禽自植以告获也
　　及献比禽
　　郑锷曰及田者献禽校次而比之则大小各从其类然后大兽可得而公小禽可得而私
　　凡田王提马而走诸侯晋大夫驰
　　郑锷曰田之日天子亲乗木路驾马于所田之处诸侯大夫皆从焉为田仆者当有以号令乎诸侯大夫使知驭马以从王之礼王者提马而走则诸侯当晋诸侯之马既晋则大夫当驰提者挈举之义言提马首以走则马疾驰而前诸侯恶可不进乎易之晋卦云晋进也以进为主有进而无退也诸侯已进大夫乌可以不驰乎诗云载驰载驱言其速也又非特进而已此三者皆行马之节然后尊卑之分定矣田猎虽从禽之乐君臣不可并驱必有先后迟速之等乃所以为田礼先儒以为提迟于驰皆取尊者体促之义深知经者也○王氏曰提节之晋进之驰则亟进之尊者安舒卑者戚速【○刘执中曰田路者将以趋禽而射之也故诸侯则进其事大夫则驰之皆以翼禽致获于王也诗曰悉率左右以燕天子】
　　驭夫中士二十人下士四十人
　　王昭禹曰自大驭以至田仆皆王五路之驭者也驭夫则驭贰车从车使车而已其车既众非多其员则有所不给故驭夫以中士二十人下士四十人为之【○李嘉防曰戎副曰倅田副曰佐其驭与右皆不常任惟贰车从车使车则常设故通使六十人乗之与】○贾氏曰驭夫总六十人案校人三乗为皁皁一趋马三皁为系系一驭夫则马三十六匹一驭夫计良二千一百六十匹则六十驭夫又驽六丽一师六师一趋马六趋马一驭夫主驽四百三十二匹驽共千二百九十六匹则驭夫三人并前为六十三人与此不合者此序官脱三人也
　　掌驭贰车从车使车
　　王氏曰贰车副车从车谓属车也使车谓使者所乗之车○王氏详説曰尝攷巾车五路之外而道右有从车戎仆有倅车田仆有佐车又有驱逆之车此曰贰车从车使车以经攷之初不相重复也曰从车者谓驾玉路则余路为从若驾金路等路则玉路不复出此典路所谓以路从是已曰倅车者倅戎车之倅有五与从车之四则属车九乗矣此车仆所谓戎车之倅阙车之倅革车之倅是已曰佐车者田车之佐也少仪所谓乗贰车则贰佐车则否是已曰驱逆之车乃逐兽之车大司马所谓既陈乃设驱逆之车是已曰使车则宫中给繇役之车巾车所谓良车散车者是已大率公车从车之外天子朝祀之副车曰贰戎车之副曰倅田车之副曰佐诸侯田车戎车之副则并曰佐矣若大夫又以驱逆之车为佐车王制所谓大夫杀则止佐车是已郑氏以贰车为象路之副以从车为戎路田路之副以使车为驱逆之副失之
　　分公马而驾治之
　　郑锷曰五路之马曰种曰戎曰齐曰道所驾有定法此三等之车凡在官之马皆可驾也驭夫分而驾之且治其事焉【○王昭禹曰三者皆公车故分公马而驾治之○刘氏曰驾而调治之俾闲习齐一安于五御而去其惊奔○贾氏曰趣马自主驾説故知此是调习六种三马也】

　　周礼订义卷五十四
<经部,礼类,周礼之属,周礼订义>
　　钦定四库全书
　　周礼订义卷五十五　　　宋　王与之　撰
　　校人中大夫二人上士四人下士十有六人府四人史八人胥八人徒八十人
　　郑锷曰用木相交为圈槛以制禽兽之出入者谓之校校人掌马官之长制马必以校字从木不从才从才则音教或谓校比其数非也
　　薛平仲曰自戎右至驭夫凡九职掌五路之车自校人至圉人凡七职掌五路之马先王时国马足以共军公马足以称赋周制六军所谓马牛车辇者皆因嵗时以数之若校人而下所谓颁马者非分颁于民颁之卿大夫之从军旅也是以王马之政校人必以中大夫而较视之趣马则趣走以养乗之巫马则相医而攻治之阜蕃于牧师计数于廋人圉师既教圉人以养马矣圉人则役圉师以教事焉马有驽良之不齐人有多寡之不一官有崇卑之不同事有详宻之不类其养之也至其教之也悉此马政之在周为不可及也
　　总论马政
　　吕氏曰自黄帝尧舜观象立制服牛乗马自此马始为用攷三代之制天子万乗诸侯千乗大夫百乗立国制赋之法莫不以马为本所以乗马之法在古今最为精宻然大而天子次而诸侯下而大夫乗马之数多寡不同细攷当时之数所谓牧养之马有养之于官有藏之于民如丘甸嵗取马一匹之类皆是藏之于民不仰国家刍秣如有事田猎征伐临时征召在天子之都诸侯之国大夫之家未尝不自蓄马此是养之于官者举此一件论之便可见天子十有二闲先儒论数谓不过三千余匹卫文公承夷狄所灭之后新造之国末年亦至騋牝三千若以制度论之卫以诸侯之国又当残乱之余其他固未及论如何便及成周全盛乗马之数所谓天子十有二闲是养之于官者卫文公所谓騋牝三千举通数言之又以当时春秋战国论之如郑西宫之乱子国为盗所杀子产以车十七乗出讨贼子产当时谓之百乗之家若是征求马于郊野之间盗贼卒至如何便得集所谓十七乗之马乃是育之于家者以此数事论之三代马政固有在官者必有在民者数之多者在民平时无刍秣之费数之少者在官征伐无不至之虞当时法度最为详备到汉家所谓三十苑之马亦是官司所养之马若是其他郡国民间养马虽多亦是养之于民如卫青霍去病之徒伐匈奴有所谓官马有所谓私马则其制尚存到后周隋唐之闲治兵之制天子闲廐监牧马非不盛然府兵未尝给马初不过给之以钱使府兵自买马若是不过众人共出钱买马以此知尚有古人遗法后来府兵之法渐壊府兵贫不足以买马然后方以监牧之马给之乃是制度之壊如此
　　掌王马之政
　　孙氏曰车曰公车马曰王马以别其在民者先王寓兵于农隐武于国凡征行调发车马器械所至必具县师受法于司马作而赴之不待仰给于官然散于闾里未易猝集畜之官府当为豫防盖不特祭祀賔客之须使命出入君恩赐予之用校人等驭夫之禄且曰宫中之稍食则十二闲在宫中矣【○郑锷曰校人所掌自天子而下有邦国之闲有大夫之闲特以掌王马之政为言是乃尊王之义】○郑锷曰王马之多必有政以治之辨其物色使之勿杂而养之必有其所乗之必有其人是之谓政【○郑康成曰政谓差择养乗之数月令曰班马政】
　　辨六马之属种马一物戎马一物齐马一物道马一物田马一物驽马一物
　　郑康成曰种谓上善似母者【○郑锷曰种马者马之最善育其种类使生生不穷】以次差之玉路驾种马【○郑锷曰于戎齐道田则以车名马独玉路之马不名则种马者驾玉路之马特以种言之见其最尊非可以常马驾也】戎路驾戎马金路驾齐马象路驾道马田路驾田马驽马给宫中之役【○郑锷曰马有良有驽驽者马之卑下奴在人下者也以供凡乗载之任不可与良马比】○王昭禹曰其毛其足其力皆所谓物也司马法曰宗庙齐毫尚纯也田事齐足尚疾也戎事齐力尚强也此其物不可不辨【○郑锷曰六马之属用各不同或欲其毫之齐或欲其足之齐宜以类相从可也故名一物而使不杂】
　　凡颁良马而养乗【绳证反】之乗马一师四圉三乗为皁【才早反】皁一趣【仓走反】马三皁为系【音系】系一驭夫六系为廏廏一仆夫六廏成校校有左右驽马三良马之数丽马一圉八丽一师八师一趣马八趣马一驭夫
　　郑康成曰良善也善马五路之马○王昭禹曰颁良马则颁之于圉师圉人趣马驭夫仆夫也○郑锷曰养之兾其繁盛乗之兾其调良乗马一师而四圉之则牧马之仆也师则教圉以养乗之法也四马为一圉则养之必専四圉为一师则教之必审合三乗为十二匹则同一皁曰牛骥同皁皁言皁之所掌也○王氏曰趣马下士皁一人○郑锷曰合三皁而三十六匹则同一系系则系属于此而不散之义○王氏曰系一驭夫则中士一人【○贾氏曰案驭夫中士二十人下士四十人正充此良马之驭夫】○郑锷曰合六系而二百一十六匹则同一廐廐则数至于此而已终既也先儒谓干之策二百一十有六于易干为马天子之马应爻之防其数尽于此故以廐名之○易氏曰郑以仆夫为上士非也玉路之仆曰大驭金路之仆曰齐仆象路之仆曰道仆木路田仆也革路戎仆也总而名之为仆夫五仆中惟道仆田仆为上士大驭戎驭为中大夫齐仆为下大夫岂皆上士乎不然则良马五种既以驾五路所谓仆夫者非五路之仆而何○郑锷曰合六廐而成一校而六廐又分为左右则十二闲矣○刘氏曰以中大夫二人为校人是谓马六种十二闲○易氏曰六廐成校则一千二百九十六匹也校有左右则二校为十二廐凡马之数当计二千五百九十二匹郑氏谓校变言为成者明六马各一廐而王马少备也由此观之则良马五种分为十廐驽马一种分为二廐一廐之马凡二百一十六匹则二廐之马为四百三十二匹矣以良马一种而在二廐者四百三十二匹则五种十廐合二千一百六十匹外二廐为驽马一种当四百三十二匹正合十二廐二千五百九十二匹之数
　　郑锷曰自圉师而上则有趣马有驭夫有仆夫有校人各掌其养马之事○黄氏曰康成谓六马各一廏校有左右则良马一种者四百三十二匹驽马三之则为千二百九十六匹盖欲牵就诗之騋牝三千非也马官列职圉师趣马驭夫仆夫仆夫盖自田仆而上至大驭是也良马六系为廏廏一仆夫大驭戎仆齐仆各二人道仆田仆各十二人通三十人六系马二百十六匹三十仆夫则六千四百八十匹也种戎齐品贵难得通六廏耳然六廏成校校有左右则一仆兼二廏也良马合左右校为一万二千九百六十匹左右各五校也戎仆二人则戎马四廏矣戎马不止四廏此盖选马材力絶品以驾王路者○薛氏曰驽马三良马之数则二校之马独有一千二百九十六匹故六种十二闲而其数三千四百五十六匹此驽马之在廏者亦三倍于良马之在廏者也何者良马驾五路之马养之不可不専故二廏之数虽止乎四百三十二而不为寡驽马其用甚微故二廏之数虽极于一千二百九十六而不为多【○黄氏曰良马之数因仆之列官而可计也马三皁为系系一驭夫良马当三百六十驭夫而列官六十人盖以选取贰车从车使车合六十乗故以六十人列职其余则与趣马圉师因马而计其数为可见也】○郑锷曰必三其数者盖驽力之所驾服者其事不一惟多然后于事不乏
　　黄氏曰驽马八丽八师八趣马郑皆改为六未必然自八丽积而为一驭夫为马一千二十四匹三十八驭夫则三万八千九百十二匹三良马之数多三十二匹耳良马共王驽马给乗国马者与辇挽驽马无仆仆御王也廏养马之庌闲置廏处若今监牧也良驽分居十二闲其或多或寡不可知而良驽必异处良马占地狭是为可知者此皆据经文不改字于义为安
