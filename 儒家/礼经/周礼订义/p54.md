<!-- { "loadSidebar": true } -->
　　史氏曰封其四疆为建国设也封其域为建都邑设也○唐氏曰如是则内诸侯之制与外诸侯同也○郑锷曰说者谓天子有社稷诸侯受命于天子则有社稷封人掌设王社壝而不及稷乃为诸侯兼设社稷之壝何耶余以为王自为立社曰王社为民立社曰大社诸侯自为立社曰侯社为民立社曰国社观小宗伯建国之神位右社稷左宗庙则天子之制有社而稷从之自汉以来谓之大社大稷若夫王自为立社四方各以其色之土上冒以黄明为天子之有土是为地而稷无预焉封人所设之社壝谓地兹所以不立稷也至若诸侯之有功徳者天子乃取王社之土各因其方苞以白茅使之立社稷是为侯社封人不为设壝也惟其为民立社则必立稷乃为之设其社稷之壝使之有土谷之神则知务农重谷矣【○史氏曰王社侯社皆不置稷者王与诸侯以寳上地为任也大社国社有稷侑之者民以食为天也】○陈氏曰祭社必及稷以其同功均利以养人祭必有配而社配以勾龙稷配以柱商时又易柱以弃其功利足以侔社稷王与诸侯皆三社二稷其位则中门之右社主隂故也其位则北面社向隂故也其饰则不屋记所谓必受霜露风雨以达天地之气是也其表则木传所谓夏以松商以柏周以栗是也其主则用石为之其列则社东而稷西先儒之说盖有所受先王之制社稷春有祈秋有报孟冬大割祠春祈歌载芟秋报歌良耜此祭之常也凡天地大烖之类祭大故大烖之弥祀君行有宜宫成有衈此祭之不常者也祭之常者用甲其他则惟而已祭之牲以大牢其遇天灾则用币而已考之于礼王之祭南面其服也希冕其牲用黝其祭血祭其罇大罍其乐应钟其舞帗舞其鼓灵鼔凡此皆因礼乐以致其义
　　令社稷之职
　　郑康成曰将祭之时令诸有职事于社稷者【○郑锷曰诸侯当守社稷之职又虑其废而不祀封人则令之使无敢废职如是则其国之民亦为社事而单出里为社田而竭作为社祭而共粢盛亦不敢失其职○刘氏曰封人既设其壝令匠人设五方之土筑其坛焉】史氏曰大司徒设属所以教民者已备然后得以立社稷之坛壝奉社稷之牲牢所谓先成民而后致力于神然均是神也曷先于社稷盖有国有家者当以土地为重孟子言诸侯之寳必以土地居首记亦曰家主中霤国主社岂非国家所重有在于土地乎
　　凡祭祀饰其牛牲设其楅【音福】衡置其絼【持忍反】共其水稾【古老反】
　　王昭禹曰饰谓饰以文绣○陈氏曰小子凡沈辜侯禳饰其牲羊人凡祭祀饰羔校人饰币马饰黄驹曲礼曰饰羔雁者以缋【○郑康成曰饰谓刷治洁清之】○郑康成曰楅设于角衡设于鼻如椵状也【○史氏曰衡以系其絼也】○郑司农曰絼着牛鼻绳以牵牛者今时谓之雉与古者同名皆谓夕牲时也○郑康成曰水稾给杀时洗荐牲也【○贾氏曰水以洗牲槀以荐牲】
　　薛氏曰祭祀以牲为大故王于命官而养则斋戒沐浴而朝之其于卜日则择毛色而育之至于祭之日则亲牵牲而入于太庙未入则迎于门既入则执其纼以鬼神之所歆享者在是也夫以万乘之尊而从事于牵牲之礼一毫不备则无以严天子之礼饰其牲者崇其仪也设楅衡者防其触也置其絼以备用也共其水稾以致洁也○王氏曰封人言掌设王之社壝封疆而树之则以饰土事为职故使之饰牛牲以牛土畜故也
　　歌舞牲及毛炮之豚
　　郑康成曰谓君牵牲入时随歌舞之言其肥香以歆神也【○郑司农曰歌舞其牲云博硕肥腯】毛炮之豚爓去其毛炮之以备八珍○郑锷曰说者谓所饰者牛牲则所歌舞者亦牛牲耳又及毛炮之豚何也八珍之物炮豚居其二其法则取豚而刲之实于其中而炮之糔溲以稻粉调以醯醢然后成祭祀则用荐羞之豆实此致美之尤至安得不歌舞以致之
　　凡丧纪宾客单旅大盟则饰其牛牲
　　易氏曰丧纪有奠牛宾客有牢礼积膳之牛军旅共犒牛大盟有载书之牛其牲皆如祭祀之饰敬其事也○郑锷曰夫牲取可以为礼足矣乃每每致饰然后用何哉盖文有余而物不足失之伪物有余而文不足失之野欲华实相副则饰不可阙
　　鼓人中士六人府二人史二人徒二十人
　　贾氏曰主教六鼓四金以是教官故在此○陈君举曰鼓人舞师不宗伯而司徒盖亦野用之也凡野事则为之
　　掌教六鼔四金之音声以节声乐以和军旅以正田役郑康成曰音声五声合和者○贾氏曰单出曰声杂比曰音○史氏曰鼓专于阳金为西方之物有隂之义凡进皆鼓凡节皆金隂阳之义不可偏废也○郑锷曰此教六鼔四金则不止于鼗又况小师掌教鼔鼗瞽蒙亦掌播鼗注专指为教眡了不可也若教眡了亦不过奏乐之际可节声乐耳乃若军旅田役安用彼为哉○贾氏曰节声乐者雷鼔灵鼔路鼔晋鼔也和军旅者即鼖鼓鼔军事也正田役者鼛鼔鼓役事也○史氏曰声乐之作缀兆舒疾以是节之军旅之起坐作进退以是和之田役之兴往来甘苦以是正之
　　教为鼔而辨其声用
　　郑锷曰能知声者或不能为器能制器者或未必能知声鼓人知声者也韗人为鼔者也为鼓者大小长短傥不中度则知声者欲其声不爽可得哉故上言教撃鼔之法此言教为鼓而用之之法然则教为鼓者教韗人为之先儒谓教撃鼓者大小之数则失之矣○易氏曰以六鼓声用攷之惟雷鼓专用于天神鼛鼓专用于役事若灵鼓用于社祭至防氏则用之以敺猛兽矣路鼓用于鬼享至大司马则用之于教战大仆则用之以待达穷者与遽令矣以至辟雍作乐之鼖鼔维镛仲春搜田军将执晋鼓则又鼖鼓不止乎军事晋鼓不止乎金奏矣要之声用各有所主所以不客不辨
　　以雷鼔鼔神祀
　　郑康成曰雷鼓八面鼔也神祀祀天神也【○刘执中曰按大司乐雷鼔礼天神是鼔神祀也】○郑锷曰天神变化无方雷者天之声故名雷者以鼓神祀则宜
　　以灵鼓鼓社祭
　　郑康成曰灵鼔六面鼓也【○刘执中曰按大司乐灵鼔礼地是鼔社祭也】郑锷曰地道有形可见而灵者神之降而有验故名灵者以鼓社祭则宜言鼓神祀鼓鬼享不言地乃曰鼔社祭何也记曰社祭土而主地盖社者地神之尤贵言社则地见矣观大宗伯掌天神人鬼地之礼亦只言以血祭祭社稷意盖类此
　　以路鼓鼓鬼享
　　郑康成曰路鼓四面鼔也鬼享享宗庙也【○刘执中曰按大司乐路鼓礼人鬼是鼔鬼享也】郑锷曰先王之道大而无所不通而路者道之大故名路者以鼓鬼享则宜
　　史氏曰天神之祀用雷鼔雷固无形主乎阳后土之祀用灵鼓灵固异神主乎隂宗庙之祀用路鼓路固为大主乎祖
　　以鼖鼓鼔军事
　　郑锷曰国之大事莫大于戎鼖鼓长八尺鼓四尺中围加三之一其声尤大鼖大也【○史氏曰军事欲与众共闻也】字或为贲贲亦大也故宜用以鼓军○易氏曰大司马所谓诸侯执贲鼔是也
　　以鼛鼓鼔役事
　　郑锷曰用民之力宜缓不宜急鼛鼓长寻有四尺倨句磬折其声尤缓字或为臯臯亦缓也【○史氏曰鼛高也役事亦欲与众共闻也】故宜用以鼓役事○贾氏曰诗云鼛鼓弗胜起役止役皆用鼛鼓也
　　以晋鼓鼔金奏
　　郑锷曰金奏者西方之声隂之属也隂以退为主阳气导之乃进晋鼓长六尺六寸左右端广六寸中尺厚三寸穹者三之一上三正其名曰晋晋进也以进为义故宜用以鼓金奏○史氏曰金奏编钟以是之乐之始作进而未已也○贾氏曰作乐则先撃钟故钟师以钟鼓奏九夏注云先撃钟次撃鼔则是撃钟后即撃鼓故曰以晋鼓鼔金奏○王氏详説曰路鼔用之于鬼享至司马教战则王执路鼔矣晋鼔用之于金奏至司马教战则军将执晋鼔矣鼖鼓用之于军事至辟雍作乐则鼖鼓维镛矣灵鼔用之于社祭至大司乐用之于祭地是又不止于社祭也路鼔既用之于人鬼又用之于教战至大仆建路鼔于大寝门之外是又不止于人鬼与教战学者当知六鼓之为用不必知六鼔之为制
　　以金錞【音淳】和鼓以金镯【直角反】节鼔以金铙【女交反】止鼔以金铎【待洛反】通鼓
　　王氏详说曰四金之名三见于大司马惟錞之名不见于经内见于汉之大予乐
　　郑康成曰錞錞于也圜如碓头大上小下乐作鸣之与鼓相和○陈氏曰国语曰战以錞于丁宁儆其民也又黄池之防吴王亲鸣钟鼔丁宁錞于振铎则兵法固用錞矣○王昭禹曰以金錞和鼓唱而和之○郑康成曰镯钲也形如小钟军行鸣之以为鼓节司马职曰鼓行鸣镯○贾氏曰按诗钲人伐鼓郑注以为军行所用与此不同者以其动静俱用故也○王昭禹曰以金镯节鼓鼔行而节之
　　郑康成曰铙如铃无舌有秉执而鸣之以止撃鼓司马职曰鸣铙且却○贾氏曰按左传一鼓作气再而衰三而竭哀公传陈书曰吾闻鼓而巳不闻金矣是进军之时撃鼓退军之时鸣铙○王昭禹曰以金铙止鼓鼔退而止之
　　郑康成曰铎大铃也振之以通鼓司马职曰司马振铎○贾氏曰此是金铃金舌故曰金铎在军所振言通鼔者两司马振铎军将已下即撃鼔故云通鼓也○王昭禹曰以金铎通鼓鼓作而通之
　　项氏曰四金惟金錞用于乐余皆军事此以大小序錞大于镯其形圆镯小如钟镯无舌铎有舌
　　郑锷曰古人之制有鼔以作乐必有金以止之其说以为鼓之击也无以和之则其声单出而无铿锵之美必和之以金錞鼓之鸣也无以节之则其声大长而无节奏之次必节之以金镯鼓有时欲其止铙鸣则击者必休息而不作鼓有时欲其通铎鸣则击者必急疾而不徐四金用于六鼔犹隂之于阳水之于火相齐相成说者谓錞有淳和之意故可以和鼔镯有独立之意故可以节鼓铙有尧然而高之意故可以止鼓铎有络绎不絶之意故可以通鼓理或然也
　　凡祭祀百物之神鼓兵舞帗【音拂】舞者
　　黄氏曰祭祀百物之神所谓国索鬼神而祭祀者○郑锷曰或谓祭祀用舞固不止于兵帗此所鼔者二舞何也天神地人鬼皆鼓人所当鼓而不及百物之神彼其神之小者有用兵舞帗舞之时虽止于二舞鼓人亦当鸣鼔以作之也神之小者或能为人捍患故用兵舞或能为人除去不祥故用帗舞兵舞本用于山川帗舞本用于社稷小神之功或近似之所以得而用焉○易氏曰舞师言凡小祭祀则不兴舞今以兵帗而用于百物之神何欤茍有功于民载于祀典则非小祭祀也
　　凡军旅夜鼓鼜
　　郑康成曰鼜夜戒守鼔也司马法曰昬鼔四通为大鼜夜半三通为晨戒旦明五通为昫○郑锷曰军旅所止尤以防夜为急鼓人之鼓鼜所以警之也其鸣之鼜所以致其忧戚之意【○薛氏曰鼓军鼓者○鼖鼔也鼜其声也】
　　军动则鼔其众
　　贾氏曰军动谓行前向陈时○项氏曰鼔其众作士气也经曰鼓人皆三鼓曹刿曰一鼓作气
　　田役亦如之
　　贾氏曰田猎围合之时必击鼓象对敌故大司马云鼓遂围禁
　　史氏曰所以作士气也
　　救日月则诏王鼓
