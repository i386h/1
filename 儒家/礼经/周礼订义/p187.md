<!-- { "loadSidebar": true } -->
　　郑康成曰豆菹醢器也公四十豆堂上十六西夹东夹各十二礼器曰天子之豆二十有六诸公十有六诸侯十有二上大夫八下大夫六以聘礼言之则堂上之数与此同【○王氏详説曰天子之豆堂上二十有六则东西两夹皆二十有二矣亦以八为降杀】○贾氏曰铏器名所以盛膷臐膮三等之羮郑康成曰公铏四十二侯伯二十八子男十八非衰差也二十八书或为二十四亦非也其于衰公又当三十于言又为无施礼之大数铏少于豆推其衰公铏四十二宜为三十八盖近之矣则公铏堂上十八西夹东夹各十侯伯堂上十二西夹东夹各八子男堂上十西夹东夹各四【○王氏详説曰有铏鼎有铏羮所谓膷臐膮也亦所谓藿苦薇也羮熟于鼎而载之于器凡饪一牢则正鼎九陪鼎三所谓陪鼎者即铏羮之鼎也既言鼎十有二又言铏三十八则铏为铏羮之器矣此铏鼎铏器之所以异也】○郑康成曰壶酒器也其设于堂夹如豆之数【○郑锷曰壶以盛酒司尊彜云其馈献用两壶左传云樽以鲁壶其数与豆同○王氏详説曰壶亦以八为降杀】鼎十有二者饪一牢正鼎九与陪鼎三皆设于西阶前【○贾氏曰鼎为烹牲体之器也牢鼎九谓牛羊豕鱼腊肤与肠胃鲜鱼鲜腊陪鼎三者膷臐膮也】簋黍稷器也十有二堂上八西夹东夹各二○郑锷曰食与豆非相配之物故分之簋与鼎为食之主且相配故合之【○王昭禹曰上公鼎簋十有二侯伯子男亦皆十有二者鼎牲器也簋黍稷器也皆食之主也皆常食也未始有加损焉故其数皆止于十二○王氏详説曰簠盛稻粱而降杀以两至于簋之所用五等同之者黍稷贱者所食稻粱贵者所食贵以贱为本故尔此鼎簋之同乎十二也】○郑康成曰牲当为腥声之误也腥谓腥鼎也于侯伯云腥二十有七其故腥字也【○王氏曰腥即牲之腥者或言牲或言腥互见也】诸侯礼盛腥鼎有鲜鱼鲜腊每牢皆九为列设于阼阶前公腥鼎三十六腥四牢也侯伯腥鼎二十七腥三牢也子男腥鼎十八腥二牢也【○王氏详説曰腥鲜鱼鲜腊之鼎也其数以九为降杀所谓陪鼎者上既言之矣正鼎九者牛羊豕鱼腊肠胃伦肤与夫鲜鱼鲜腊是也少牢则五鼎所谓牛羊豕鲜鱼伦肤而肠冒则又与牛羊豖同鼎矣公食大夫礼七鼎者所谓牛羊豕鱼腊肠胃伦肤而无鲜鱼鲜腊之二鼎矣但五鼎则肠胃同鼎同俎七鼎则肠胄异鼎异俎飱五牢者则饪一牢而腥四牢飱四牢者则饪一牢而腥三牢飱三牢者则饪一牢而腥二牢此五等之鼎皆十有二而腥之鼎降杀以九也牵牲无铏鼎腥牲亦无铏鼎此饪腥之鼎所以不同其数】陈列也○郑锷曰已上所致飱之物皆陈列于客馆也列有常处食陈于楹外簠与豆铏壶簋皆陈于堂上及东西之夹鼎则陈于西阶之前腥则陈于阼阶之前凡此皆谓之门内之实亦有车米禾刍薪之类不列于此
　　饔饩九牢其死牢如飱之陈牵四牢米百有二十筥醯醢百有二十罋车皆陈
　　郑康成曰饔饩既相见致大礼也【○贾氏曰案聘礼记云聘日致饔郑云急归大礼是既相见致大礼也】○王氏详説曰曰死牢曰牵牢曰米曰醯醢曰车米曰车禾曰刍薪曰倍禾此饔饩之礼○郑锷曰牛羊豕备为一牢凡用九牢从命数也九牢之物有生致者有杀而徃者死牢五如飱之五牢也其陈亦如飱饪一牢在西余腥者在东也生牵四牵而徃陈于门西焉共为九牢也【○王氏详説曰上公九牢其五为死牢四为牵牢侯伯七牢其四为死牢三为牵牢子男五牢其三为死牢二为牵牢或死或牵而皆曰饔饩者盖饩之为义有二案聘礼云主国使卿归饔饩五牢饪一牢腥二牢饩二牢则此饩为生矣故郑氏谓生曰饩案僖三十三年郑皇武子曰惟是饩牵竭矣则此饩为腥矣故服氏以腥以饩是知致积致飱致膳等皆用牢而饩得为牢礼者岂非比乎此死牢牵牢之所以异也】○易氏曰米则载之于筥者半斛曰筥上公百有二十筥为米六十斛侯伯百筥为米五十斛子男八十筥为米四十斛其设在于庭中【○郑康成曰公侯伯子男黍稷稻粱皆二行公稷六行侯伯稷四行子男二行○郑锷曰有黍稷稻粱共百二十筥】○郑锷曰醯醢者虀葅臡醢可食之物如王举之数【○贾氏曰上公醯醢百二十罋与王举百二十罋同故郑志云此公乃二王后如是王之上公与侯伯俱同百罋】○王氏详説曰醯醢阴阳之义醯谷阳也醢肉阴也其数以二十为降杀故上公百二十罋而侯伯则百子男则八十矣然飱则实于豆而饔则实于罋此飱之所以异于饔也○郑锷曰皆陈列于客馆其陈则牢有在阼阶西者有在东者米积陈于中庭十为列醯醢夹碑从陈亦十为列醯以谷为之阳物也故在碑东醢以肉为之阴物也故在碑西言车皆陈非也车衍字也凡此皆门内之实所陈在门内者也【○王昭禹曰车皆陈以车盛罋焉而陈之也既陈则不用车矣故侯伯子男言皆陈而不言车也】
　　车米眡生牢牢十车车秉有五防车禾眡死牢牢十车车三秅【音妬】刍薪倍禾皆陈
　　郑锷曰车米者以车载米也眡生牢谓视牵一牢则用十车以载米牵四牢则用四十车矣然一车之中所容秉有五防而已十斗为斛十六斗为防十防为秉一秉十六斛也五防八斛也秉有五防二十四斛也秉与冉子与之粟五秉之秉同车禾者以车载禾也藁实并刈为禾禹贡所谓总秸之类也其数则眡死牢死牢五一死牢则用十车五牢则五十车矣然一车所载者三秅而已禾之秉谓禾可把者也四秉曰筥筥一穧也十筥曰稯十稯曰秅三秅者三十稯也○王昭禹曰刍薪倍禾则凡百车也【○郑锷曰有刍有薪其数则视禾而倍之】○王氏详説曰禾米薪刍公养之义也米所以养賔而薪如其数禾所以养马而刍如其数然米有载于筥者有载于车者上公百二十筥则为米六十斛此米之载于筥者也其设在于庭中其侯伯子男皆以二十为降杀矣秉有五防则为米二十四斛矣此米之载于一车之数也其设在乎门外禾也薪也刍也亦在其处【○郑康成曰米在门东禾在门西刍薪虽取数于禾薪从米刍从禾也】其侯伯子男皆以十为降杀侯伯米三十车禾四十车子男米二十车禾三十车至上公则米禾十车为言者乃所以眡其死牢生牢之数也若夫聘礼则侯伯之卿米禾皆二十车矣岂非杀大礼而丰小礼其数与此不同乎然飱礼不言米禾薪刍者抑以积视飱牵是飱礼以米禾刍薪为义不必言可也
　　总论
　　王氏详説曰食也簠也豆也铏也壶也皆陈于堂上及两夹也簋亦陈于堂上而与鼎并者并其数也非并陈也鼎也腥也陈于阼阶之前死牢也牵牢也陈于门之西车米也车禾也薪刍也陈于门之外醯也醢也陈于碑之东西掌客言饔饩之皆陈者二筥米与醯醢并者以其皆在门内也米禾之车与死牢之牢并者以其皆在门外也则义甚明矣言飱之皆陈者一而鼎也腥也同为簠簋豆铏之列者盖簠簋豆铏岂堂上所陈之器乎鼎也腥也岂堂上所陈之器乎虽不分言皆陈学者可以意晓也至于飱之所陈以筐米陈于楹外罋陈于楹内则与饔礼之陈筥于庭陈罋于碑异矣夫人助君笾豆陈于户东壶陈于东序则与君之陈笾豆于堂陈壶于楹外异矣
　　乗【去声】禽日九十双殷膳大牢以及归三飨三食三燕若弗酌则以币致之
　　郑锷曰飱饔之外每日所供有乗禽所谓礼赐是也乗谓羣行相四偶者如雉鴈之属传所谓乗鴈集不为多是尔九十双者从其命数以双行也【○郑康成曰于礼以双为数】殷中也賔未去之间又更致膳示恩意无倦也物用则大牢焉○王氏详説曰上公大牢侯伯大牢子男阙而不言此中膳之礼也案聘礼云既致饔旬而稍者谓此礼也盖賔客之道以十日为正行礼一旬之后或遭凶变或主人留之即有致稍归禽之礼周礼浆人所谓共賔客之稍礼是也但上公言于及归侯伯不言及者间或致之耳侯伯大牢而子男不言者止于乗禽耳【○王昭禹曰侯伯言膳大牢子男不言蒙上文可知然独于上公言以及归则侯伯子男及归可知也】
　　郑锷曰自始至以及归凡三飨之三食之三燕之礼成于三也
　　王昭禹曰上公三飨三食三燕诸侯三飨再食再燕子男一飨一食一燕飨以酒为主食以食为主燕以恩为主惟以恩为主故异于飨食之礼示以慈惠以毛为尚其乐无筭也取其欢而已其爵无筭也取其醉而已取脯以降奏陔而去则王之所以致爱于诸侯于是为至矣
　　郑康成曰若弗酌谓君有故不亲飨食燕也○郑锷曰飨必有酬币食必有侑币不亲飨则遣大夫以酬币致其飨礼不亲食则亦遣大夫以侑币致其食礼所以将厚意焉谓有故不及躬临而非厌慢賔之意或谓不亲燕则不用币致盖飨食在庙其礼至严而燕在寝其礼防然攷鹿鸣之燕羣臣犹有币以将意况燕賔乎
　　凡介行人宰史皆有飱饔饩以其爵等为之牢礼之陈数唯上介有禽献
　　郑锷曰凡介者賔之众臣从行者也行人者掌賔礼之官也宰者賔之膳夫也史者賔之掌书史也始至有飱且后有饔饩尊其君以及其臣也然人众参差难等用其爵之高下为之陈数而已此则礼之正者【○郑康成曰爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢此降小礼丰大礼也○贾氏曰小礼谓饔饩卿五牢子男卿与君等是丰大礼也】若夫禽献礼赐也则唯上介始有焉上介相礼其爵亦尊冝有礼赐以示优厚也聘礼乗禽于客日如其饔饩之数士中日则二双是也用禽以献谓之禽献也
　　王氏详説曰案聘礼上介与賔同是以大夫饩賔云上賔上介皆大牢米八筐众介皆少牢米六筐但上賔有刍禾而上介无刍禾耳此五等之上介皆有禽献也
　　夫人致礼八壶八豆八笾膳大牢致飨大牢食大牢郑康成曰夫人致礼助君养賔也笾豆陈于户东壶陈于东序凡夫人之礼皆使下大夫致之【○贾氏曰内宰致后宾客之礼注云谓诸侯朝觐及女賔之宾客内宰是下大夫王后尚使下大夫况诸侯夫人乎】○郑锷曰其数八八者隂之极数所用之物皆大牢厚宾也○王氏详説曰上公八壶八豆八笾而侯伯同者抑以夫人于上公有膳有飨有食而侯伯则无食礼矣【○王昭禹曰侯伯与上公同不言食大牢则杀于上公也】
　　黄氏曰夫人致礼其在王国后之礼也膳眡致飨与侯伯同则皆大牢下一等则特牛随所用之郑不言飨又曰飨有壶酒盖疑辞
　　卿皆见以羔膳大牢
　　黄氏曰亲见卿谓子男于主国之卿皆当亲见之也疏家引聘礼卿大夫劳宾宾不见大夫奠鴈上介受则公侯伯于主国之卿来见不亲见之矣○郑锷曰主国之卿见宾亦皆执羔所以礼之也卿执羔取其羣而不党之义自其常也嫌于他国君不可用见已君之礼故言皆见以羔及其膳賔亦用大牢所以助君养賔【○王昭禹曰或用大牢或用特牛亦礼之杀】○黄氏曰见读如字夫人致礼公侯伯壶笾豆八子男六卿膳公大牢膳侯伯子男特牛司仪所谓二等从其爵而上下之粗可见郑説非○王氏详説曰子男与侯伯同礼者卿以侯伯见以羔而子男不言见者盖三卿之内有见者有不见者卿于小国之君有不造馆者矣
　　緫论
