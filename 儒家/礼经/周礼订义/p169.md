<!-- { "loadSidebar": true } -->
　　王昭禹曰防弱则防而又弱也记所谓七年曰悼是也【○郑锷曰防弱者安得犯刑意其连坐之人尤为可悯故一赦则先之】老耄则老而又耄也记所谓八十九十曰耄是也【○郑司农曰防弱老耄若今时律令年未满八嵗八十以上非手杀人他皆不坐】○郑锷曰憃者痴騃而不辨菽麦之人也憃而又愚则无知甚矣故亦可赦然比老耄又宜次之○王氏曰防而不弱老而不耄愚而非憃则不在所赦○贾氏曰三赦与前三宥所以异者上三宥不识过失遗忘非是故心过误所作虽非故为比三赦为重据今仍使出赎此三赦之等比上为轻全赦无赎
　　李氏曰古之所谓赦宥如斯而已大赦之与郊赦自汉唐以来见之【○胡氏曰舜典口眚灾肆赦易于解封曰君子以赦过宥罪吕刑曰五刑之疑有赦五罚之疑有赦周官司刺三赦三宥止及于此未闻肆大眚也大眚皆肆则废天讨亏国典纵有罪虐无辜恶人得以幸免春秋肆大眚讥失刑也】
　　以此三灋者求民情断民中而施上服下服之罪然后刑杀
　　王昭禹曰以此三法者求民情断民中则情尽于内而辞孚于外矣情重者上服情轻者下服或刑或杀各得其罪而无疑也【○郑康成曰上服杀与墨劓下服宫刖也司约职曰其不信者服墨刑凡行刑必先规识所刑之处乃后行之】
　　司约下士二人府一人史二人徒四人
　　郑康成曰约言语之约束○薛平仲曰或以司约司盟非盛世之事遂因以疑周官之书风气之开久矣使天下或私相为约私相为盟以纷纷于下孰若设官于上以司之使不可逾乎盟约不逾则狱讼可息狱讼可息则刑法可措甚矣先王之不得巳也
　　掌邦国及万民之约剂
　　郑康成曰六约者诸侯以下至于民皆有焉剂谓券书也○郑锷曰约者以言而书其约者以剂剂如质剂之剂盖两书一札同而别之买卖之约长曰质短曰剂此则名曰约剂盖亦两书一札也先王之于臣民以为一时之言虽相与以无疑万世之后或无所质证故为之约而设官以司之
　　治神之约为上
　　易氏曰六者大约剂也其中又有轻重存焉○郑康成曰治者理其相抵冒上下之差○刘迎曰神约若盟诅载誓是也【○刘执中曰谓先王创有基祚必因辅佐之功若文王之周公召公武王之太公皆封之大国约以子孙百世与周无疆者也其人虽亡其神犹在七世之庙亲尽而犹可迁其约不可渝焉】
　　【易氏曰宗庙有位山川有域有社禝之壝有五祀之次所以祀神者不待约矣至于非其所祀而命之祀则书其所以命之者以为约若鲁用郊禘之类是也】
　　治民之约次之
　　刘迎曰民约若诰誓训祝是也郑以征税迁移仇雠既和为民约非【○易氏曰分乡以寓军制邑以授农以旌节而辨迁徙以萃逋迅为显戮所以容民者不待约矣至于非其所当有而分以授之则书其所以分之者以为约若分卫以殷民七族分鲁以殷民六族分唐叔以懐姓九宗是也】
　　治地之约次之
　　刘迎曰地约则传别契券之属郑以经界所至田莱之比为地约非
　　【郑锷曰若昭九年周甘人与晋间嘉争阎田王使詹桓伯言吾东西南北之土何迩封之有定四年载衞取于有阎之土以共王职取于相土之东以防王之东搜之类】
　　【刘执中曰谓公侯伯子男所封之土各有定制而封疆之存不可以大而侵小用强以陵弱吞并其地也】
　　治功之约次之
　　刘迎曰功约则铭誓带砺之属郑以王功国功之爵赏为功约非【○黄氏曰功约水土之功郑下注讼约引春秋将城成周宋仲几不受功即此功也今民间受沟洫桥梁先后小大之差亦有约但其事固不可指状而大防如此】
　　愚案功约不必专为水土如勲在王室藏于盟府也
　　治器之约次之
　　郑康成曰器约谓礼乐吉凶车服所得用也【○郑锷曰如鲁得用四代之服器六瑚四琏崇牙八翣之类○刘执中曰谓若诸侯之有勲劳则赐之弓矢斧钺俾专征伐者后世不可以渝之也】
　　治挚之约次之
　　项氏曰挚约谓玉帛禽鸟相往来凡防姻之属也若公孙黒使强委禽焉【○刘执中曰治挚之约谓若五玉三帛二生一死贽先王以之叙诸侯分贵贱莫不依其爵禄髙下以为之贽也】
　　郑锷曰自神而民自地而功曰器曰挚上许之下承之或为上或为次以事之大小轻重为次序耳【○易氏曰即大以推小万民之约剂亦可知矣】
　　王氏曰凡此诸治皆有许与之约焉不信而讼则司约掌之
　　凡大约剂书于宗彝小约剂书于丹图
　　郑康成曰大约剂邦国约也书于宗庙之六彞欲神监焉小约剂万民约也丹图未闻或有雕器簠簋之属有图象者与春秋传曰斐豹隷也着于丹书今俗语有铁劵丹书此岂旧典之遗言【○王昭禹曰自治神至治挚其事皆有大有小大则书于宗彞盟诸鬼神示无疑也小则书于丹圗丹图以书之而其色则丹示其宣布着尽而无隠昧也】
　　刘迎曰约剂之设信之不足故也此所以书于宗彞丹图
　　若有讼者则珥而辟藏其不信者服墨刑
　　郑康成曰讼讼约若宋仲几薛宰者也○郑锷曰如诸侯万民有因此而讼者当用旧约剂以质证之故为之珥而辟藏视诸故府也珥者杀鸡取血以衅涂其户所以祓去不祥也【○郑康成曰珥读曰衈○贾氏曰谓争约剂不决者则以血涂户乃开辟其户以出本约剂之书勘之○王氏曰珥而辟藏重其事也】已见故府之文而尚不信则昏墨甚矣故服墨刑以示其昏墨无识之意
　　若大乱则六官辟藏其不信者杀
　　王昭禹曰有讼则辨讼而已大乱则僣忒而变先王之政刑○郑康成曰六官辟藏明罪大也六官初受盟约之贰○郑锷曰大史言约剂乱则辟法不信者刑之但其约之差错而已故言辟法而刑其不信者此则为大乱而辟藏非特约剂之乱而已僣礼犯分为乱已大不可不杀也
　　司盟下士二人府一人史二人徒四人
　　郑康成曰盟以约辞告神杀牲防血明着其信也曲礼曰涖牲曰盟
　　郑锷曰说者见春秋书盟谓为衰世之事其说出于礼记所谓盟诅不及三王也考之书载苖民罔中于信以覆诅盟则五帝之世已有是事苐苖民覆之故数之以为罪也诗云君子屡盟乱是用长非谓不可盟谓其盟之屡而无信学者不察以周官太平之书胡为玉府有珠盘玉敦之事戎右有賛牛耳桃茢之文于此又设司盟之官遂信何休战国阴谋之说不考之于诗书尔古者结绳足以示信盟诅虽有而未必用去古稍逺淳厚一散世未尝皆君子而无小人皆善良而无嵬琐此司盟之官所由设【○王昭禹曰世之治也人以心相与家以诚相示知畏于神而不敢欺也知敬于神而不敢慢也先王因其有畏敬鬼神之心而躬信畏以先之而因以覆诅盟为大戮至其成俗则盟邦国之不协焉万民之犯命而诅其不信者有狱讼者使之盟诅弭乱息争岂小补哉】
　　掌盟载之灋
　　郑康成曰载盟辞也盟者书其辞于防杀牲取血坎其牲加书于上而埋之谓之载书春秋传曰宋寺人惠墙伊戾坎用牲加书为世子痤与楚客盟【○易氏曰以法行之谓之盟载之法盟而加之以约又谓之盟约之载】
　　凡邦国有疑会同则掌其盟约之载及其礼义
　　郑康成曰有疑不协也○郑锷曰此谓合诸侯而盟将与之有所作为而未知其心之同否此所以有疑必有防同防同必有盟盟则司盟掌其法与礼义焉○王昭禹曰礼其物义其容也
　　北面诏明神
　　郑康成曰明神神之明察者谓日月山川也觐礼加方明于坛上所以依之也○郑锷曰神之明者吉凶祸福必审神向幽以神为幽而南面人将告幽故北面也诏之者使神察背盟之人是诛是殛也【○郑康成曰诏之者读其载书以告之也】
　　王昭禹曰幽则质诸神而盟者神之所为也明则证诸人而约者人之所为也盟诸神约诸人所以结信之道
　　既盟则贰之
　　郑锷曰左传襄十一年载亳盟之文甚悉而可考已盟则司盟藏其贰盖诸侯各受其盟誓之辞而此有副贰以为异日之证
　　王昭禹曰其正则藏于天府司盟则藏其贰也大司寇曰大史内史司防及六官皆受其贰而藏之则藏其贰者非特司盟而已
　　盟万民之犯命者诅其不信者亦如之
　　郑锷曰此谓合万民而盟民有犯禁令者既待之以刑矣又虑有敢效而为之者于是盟其犯分之人盖与共盟戒以无或如彼犯命者所为也左传鲁人盟臧纥曰无或如臧纥犯门斩闗以出是其类也万民有不信者谓向已结言而今背之无复信义则与众共诅之诅者詋之以言欲使背信之人必防其祸也盟与诅异盟者戒其未然诅者惩其已往左传郑伯使卒出豭豚行出犬鸡以诅射颍考叔者谓已射之后故追诅之也盟诅虽异礼仪皆北面以诏明神故曰亦如之
　　【黄氏曰犯命不信皆当刑郑引臧纥斩闗罪当连坐而众不可施刑故乃盟臧纥氏又引诅射颍考叔者射考叔当坐而子都谪以避罪庄公不能正其罪故诅之狱讼覆情匿诈无质证不可推究者多矣雀角防牙非召公之明安能听之是故株连则恐其枉故为盟诅以止之诗苏公刺暴公之语曰出此三物以诅尔斯是盖耻格之风犹在不敢自欺其心敬畏昭明故其事可行也苗民罔中于信以覆诅盟则以乱济乱而已左丘明论郑事曰政以正民刑以止邪邪而诅之将何益哉反诸本之谓也】
　　王昭禹曰邦国有疑防同掌其盟约之载者贵者之盟也盟万民之犯命者诅其不信者亦如之贱者之盟也
　　凡民之有约剂者其贰在司盟
　　郑锷曰民之有约剂书于丹图司约掌之此则藏其贰以备遗失【○贾氏口此谓司约副写一通来入司盟】
　　有狱讼者则使之盟诅
　　郑锷曰有约剂而不信至于狱讼者使之诅盟则中有所愧者不敢听而狱讼自息矣此乃省刑狱之术
　　凡盟诅各以其地域之众庶共其牲而致焉旣盟则为司盟共祈酒脯
　　郑锷曰民有盟诅则邻里当共其牲旣使众庶共质之而邻里共牲之人必能诘责之者彼将知愧而自悔也【○黄氏曰使众人共牲共酒脯等以昭告于众诡诈不信人皆耻之矣】已盟又与司盟共酒脯以祈神祈其盟之必验也神之小者用酒脯故祭侯之礼以酒脯醢也考经之所载窃疑周家之于狱讼者先使之盟诅已讫乃使之入矢钩金既入金矢乃为之受理而听之然则刑措之术本诸此乎
　　职金上士二人下士四人府二人史四人胥八人徒八十人
　　郑康成曰职主也○郑锷曰金玉石锡皆国家之用物而名官特以金者玩好之至贵者莫如玉故玉府虽有金玉特以玉名府国之所用而用金为尤多五行皆金也故职金虽掌金玉锡石而以金名职○黄氏曰职金属司寇金行杀戮也矛防弓矢斧钺刀锯其用一也玉石丹青其类也故兼主之是亦一府藏也职金以上皆听断其下则施刑
　　掌凡金玉锡石丹青之戒令
　　郑康成曰青空青也【○郑锷曰荀卿言南海则有曾青丹干注云曾青铜之精可绘画及化黄金者亦出蜀山越隽所谓青者殆此类耳】○贾氏曰此数种同出于山故职金緫主其戒令然地官卝人已主又职金主之者彼官主取此官主藏也【○薛平仲曰金玉锡石之利皆人情易诱而竞趋者也司徒盖有卝人以掌其厉禁矣职金从受其入征焉货利之所自出而有官以职之则下不敢逞其竞利之私上有以弭其竞利之患天下谁为有司之犯哉】○郑锷曰戒则欲其物之不苟取令则欲其入之以时
　　受其入征者
