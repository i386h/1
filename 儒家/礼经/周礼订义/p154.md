<!-- { "loadSidebar": true } -->
　　黄氏曰江水自夷陵而下为州界东流会于彭蠡汉水自房陵以下为州界东南至汉阳入江【○易氏曰汉志蜀郡湔氐道岷山在西徼外江水所出今攷唐元和志则岷山近在茂州而江源逺出西徼在松州之境案松州交州县江源镇江水之迹始见于此南流至翼州翼水县又南流至茂州汶山县汶山即岷山禹导江所始之地又南流至成都府成都县有沱江镇禹贡东别为沱是也又西南流至眉州通义县又南流至戎州僰道县今为叙州宜賔县又东流至泸州泸川县又东流至渝州巴县又东流至涪州涪陵县又东流至忠州临江县又东流至万州南浦县又东流至夔州奉节县又东流至归州秭归县又东流至峡州夷陵县又东流至江陵府江陵县又东流入澧州界即禹贡东至于澧之地至岳州巴陵县有洞庭湖即禹贡九江水经云九江在长沙下隽县正其地也又东陵即巴陵江水至此自东而迆北至鄂州江夏县又东流至江州浔阳县今为徳化县有彭蠡泽即禹贡江汉汇泽之地又东北流至池州秋浦县今为贵池县又东北流至润州丹徒县州今为镇江府北对州江都乃汉志所谓东至江都入海者也汉志不知汉水所自误认嶓山之西嘉陵江为西汉水与禹贡漾汉大异考之唐元和志兴元府金华县今为镇隷三泉县嶓山在县西三十里漾水所出东流至洋州兴道县又东流至金州西城县又东流至均州武当县有沧浪洲即禹贡沧浪之水又东流至襄阳府襄阳县又东流至鄂州长夀县又东南流至复州竟陵县今为景陵县有参澨水即禹贡三澨也又东南流至沔州汉阳县今县为汉阳军有大别山即禹贡至于大别以入于江之地禹贡所记江汉皆发源于梁州周礼不载梁州山川故至荆州而后言其川江汉江至今归州之秭归县以至鄂州之武昌县凡一千四百余里汉江自今均州之武当县以至汉阳军之汉阳县凡一千四百余里皆荆州之地江汉分流于其间至是合流诗曰滔滔江汉南国之纪是也○王昭禹曰即禹贡荆州所谓江汉朝宗于海】
　　其浸颍湛【直减反杜氏曰湛读当为人名湛之湛湛或为淮】
　　黄氏曰案今颍水出河南豋封隅干山东南流至颍州颍上县入淮郑言宜属豫者据禹贡也然周人画地当有所更革矣又案郦道元注水经湛水出犫县北鱼齿山西北东南流歴鱼齿山下为湛浦春秋楚公子格与晋战于湛阪是也湛水东入汝周礼荆浸颍湛康成云未闻偶不照此郦氏之所考据也案今汝州鲁山县汉犫县鱼齿山在龙兴县连接梁县界是则周荆州界自随巴唐邓东北至汝颍与豫分界而荆牧治宛宣王封申伯【○易氏曰左氏传昭元年王使刘定公劳赵孟于颍杜氏谓颍水出阳城县案汉志县属颍川郡即今河南府颍阳县又襄十六年楚公子格帅师及晋师战于湛阪杜氏谓襄城昆阳县北有湛水东入汝案地志襄城即今汝州之襄城县昆阳故城今在汝州之叶县已上二者皆古豫州之地经以为荆州之浸必有脱误处】
　　其利丹银齿革
　　郑康成曰齿象齿也革犀兕革也○易氏曰禹贡荆州言砺砥砮丹惟金三品羽毛齿革其地利古今同也然荆州亦言金与范楛则未尝无金锡竹箭州亦言齿革及惟金三品则未尝无丹银齿革特以其地产之多者言之
　　其民一男二女其畜宜鸟兽其谷宜稻
　　河南曰豫州
　　易氏曰禹贡荆河惟豫州其封在大河之南南条荆山之北故曰荆河殷之豫州则南境距汉北境接河故曰河南周人于豫州亦曰河南而南境则仍禹贡之旧不曰荆河互文以见也
　　其山镇曰华山
　　易氏曰汉志京兆尹华隂县大华山在南后汉华隂属农郡唐及今为华阳县
　　其泽薮曰圃田
　　易氏曰汉志河南郡中牟县圃田泽在西唐以县属郑州今属开封府圃田泽一名原圃【○黄氏曰今郑州管城县】
　　其川荥【户扄反】洛
　　易氏曰禹贡导沇水东流为济入于河溢为荥厥后济不溢河荥泽遂枯汉志河南郡虽有荥泽县而不言荥泽唐元和志于郑州荥阳县云县西北四里有故渎恐未必然盖水北为阳县当在泽北不应泽在县北也汉志农郡上洛县洛水出岭山东北至巩入河又卢氏县熊耳山在东禹导洛始此而洛水实出于上洛之岭山今攷之唐商州洛南县岭山在县南七十里洛水所出也又东流至本州之上洛县又东流至虢州卢氏县界熊耳山在县南五十里又东流至河南府之巩县防伊瀍涧之水以入于河
　　其浸波溠【音诈】
　　易氏曰郑康成曰波读为嶓孔安国言禹贡有播水无波水音与播同古字从山从番读为嶓冢之嶓康成诚有所见而然尔雅云水自洛出为波度其地其卢氏巩县之间即今商虢州河南府之地【○黄氏曰案注水经有波水出鲁阳县霍阳西大岭东谷俗谓之歇马岭即应劭所谓孤山波水所出者水南流入杜佑通典曰此为豫浸之波鲁阳今鲁山县霍阳山在今梁县俗称岘山】左氏传庄四年楚令尹鬭析莫敖屈重除道梁溠营军临随杜氏以为溠水在义阳厥县西东南入郧水义阳即今信阳军之西去随甚近唐志随州随县溠水出县西四十里此正古豫州之地郑康成乃谓溠宜属荆州在此非也盖汉人误以南阳郡为荆州不知古荆在荆山之南康成徇汉地志之说误矣【○黄氏曰水经注溠水出随州随县黄山南南流入波案职方诸浸多相接而豫浸波溠源委殊异又相去逺而马融广成泽颂亦曰浸以波溠波近广成泽溠则逺矣不知何以自古联称周职方湛为荆浸波为豫浸则二州分今临汝为界溠为豫浸则豫西界抵今汉东故乐史寰宇记随州虞周为荆豫二州之域郑以溠宜在荆者或未攷也】
　　其利林漆丝枲
　　郑康成曰林竹木也○王昭禹曰禹贡豫之厥贡漆丝絺纻则林漆丝枲固豫之所产也
　　其民二男三女其畜宜六扰其谷宜五种
　　郑康成曰六扰马牛羊豕犬鸡五种黍稷菽麦稻【○李嘉会曰豫州土地平旷尤宜六扰五种非无他鸟兽不足称也】
　　正东曰青州
　　易氏曰禹贡有青有兖有徐殷并青于徐而徐兼州之淮故江南曰扬州周复以淮归而并徐于青正在畿东故曰正东
　　其山镇曰沂山
　　易氏曰唐沂州沂水县本汉东筦县属琅琊郡沂山在县北一百二十四里【○黄氏曰公玉带所谓东泰山也】○贾氏曰地志沂水出泰山郡盖县禹贡沂水在徐州在青州者周以禹贡徐州地为青故也
　　其泽薮曰望诸
　　黄氏曰望诸孟诸也在应天府虞城县淮水流至今宿泗间为青界东至楚州盐城县入海禹贡徐以淮为界北徐南泗水出兖州沂水出奉符新泰县界之艾山南至淮阳下邳县入泗沭水出祈山东南流至宿迁县入泗淮沂沭禹贡皆属徐州周废徐入青故皆属青孟诸属豫州青又斗入豫界矣周齐为青牧大公始都营丘故城在今潍州昌乐县宣王时齐迁临淄烝民诗仲山甫徂齐城彼东方是也【○易氏曰唐宋州虞城县汉属沛郡今属南京应天府孟诸泽西北十里俗号盟诸故书谓之孟诸周礼谓之望诸汉志谓之盟都史记谓之明都其实一也】
　　其川淮泗
　　易氏曰禹贡导淮自桐柏汉志南阳郡平氏县桐柏大复山在东南唐以其地为桐柏县属唐州淮水所出东流至蔡州之真阳流至申州之义阳县今为信阳军信阳县又东流至光州定城县又东北流至濠州招信县今属泗州本汉临淮郡淮陵县地乃古徐州之域即汉志所谓淮至淮陵入海者也又东北经楚州之盱眙县今为盱眙军与泗州隔淮相对又至楚州山阳县入海汉志济隂郡乗氏县泗水东南至睢陵入淮此孔安国引以证禹贡者汉乗氏属济隂郡唐以郡为曹州今为兴仁府县属焉睢陵即今泗州招信县之北境然汉志所载自有两泗水其一即自此乗氏至毗陵入淮者又一泗水出鲁国卞县西南至方与入沛唐元和志卞与方与皆在兖州今袭庆府泗水县东陪尾山泗水出焉其源有四西南流至本州曲阜县北分为二流北为洙南为泗其间即夫子设教之地又西南三十五里至本州瑕丘县西二十五里洙复与泗合又南流至本州鱼台县界县本汉方与地属山阳郡即所谓自方与入沛者也又东南流经徐州沛县汉属沛郡即所谓自沛入淮者也又东南经徐州彭城县又至泗州以入于淮徐兖泗皆古徐州之境周并于青
　　其浸沂沭【音述】
　　易氏曰汉志泰山郡盖县沂水南至下邳入泗盖县在唐及今皆兖州之境下邳唐属泗州今为淮阳军沂水经下邳分为二水一水于城北西南入泗又一水经城东亦注泗谓之小沂水汉志琅琊郡东筦县沭水南至下邳入泗案唐志沂州沂水县本汉东筦县地沭水所出东南至泗州下邳县又东北流至泗州涟水县今为涟水军至此与泗合而入淮【○郑司农曰沭或为洙】
　　其利蒲鱼
　　易氏曰禹贡于徐州言淮夷蠙珠曁鱼周并徐于青其余皆兼此二州而言
　　其民二男二女其畜宜鸡狗其谷宜稻麦
　　河东曰兖州
　　易氏曰夏殷皆言济河惟兖州谓东河之东济水之北也周人以青兼徐而兖州又得越乎济之东南故徐之岱山职方以为兖之镇山徐之大野职方以为兖之泽薮是也故曰河东
　　其山镇曰岱山
　　易氏曰汉志泰山郡博县泰山在西北博在唐为干封属兖州今为袭庆府奉符县泰山一曰岱山禹贡海岱惟青州海岱及淮惟徐州是青州在岱山东北徐州在岱山东南周并徐入青而不以岱属青州兖在西北实兼有其地
　　其泽薮曰大野
　　易氏曰汉志泰山郡钜野县大野泽在县北唐以县属郓州今属济州案禹贡徐州言大野既潴周无徐州故以属兖
　　其川河洓
