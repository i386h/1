<!-- { "loadSidebar": true } -->
　　王昭禹曰梓人为笋虡为乐器也为饮器为礼器也○郑锷曰非酒无以为礼非器无以饮酒饮酒之器大小有度乡衡有法则命梓人以为之焉勺与爵各可容一升觚可容三升此其法也勺以酌之而用爵以饮故其实皆一升也谓之勺者言酌度以取之其取者少也谓之爵者其形如雀容受为至少也至于觚之所容则三倍矣多焉三倍而名谓之觚者亦以见其所容者多孤立无朋之意○赵氏曰勺以酌酒今之杓是也古者有龙勺刻龙在上明堂位言灌尊龙勺防勺蒲勺是也爵用以盛酒盏之小者【○薛氏曰爵刻木为之漆其中形如玉爵焉】觚盏之有棱角者又大似爵凡酒盛于樽必先以杓挹酒然后注于爵中至用觚则加厚也梓人先勺而后以爵与觚小大先后序当如此○王氏详説曰明堂位曰夏后氏以醆商以斚周以爵梓人之爵一升非商人之上梓也明矣虽似周制亦不尽乎周制且一升曰爵二升曰觚三升曰觯四升曰角五升曰散緫而名之皆曰觞也明堂位曰爵用玉琖仍雕加以璧角璧散礼器曰贵者献以爵贱者献以散尊者举觯卑者举角特牲者二觚二爵四觯一角一散则是用制之有五等矣此言爵曰觚而不及觯与角与散其非周制也明矣然郑氏以觚当为觯豆当为斗盖以所容之酒约之献以爵酬以觚一献而三酬则为酒一斗若不以觚为觯则不及斗酒之数矣縁觯之一字其书有三有以角旁从支者有以角旁从单者有以角旁从氏者角旁从氏当误而为觚字也必矣若夫五等之觞所容之外又有所谓觥者诗曰兕觥其觩是也又有所谓丰者郷射记曰司射命弟子升设丰是也郑氏于觥之说失之以觥即角也曽不谓所容四升何以为罚爵乎旧图与许慎皆谓七升曰觥其説似可采也旧图于丰之説失之以丰为人形而首载杅谓丰国之君以酒亡国曽不谓丰为爵之承槃与坫同人以酒亾国者何必丰乎郑氏与聂氏皆谓丰如豆而卑其説似可采也但梓人所为饮酒器皆以木为之诗曰酌之用匏则于是乎有匏爵矣此用之于郊也书曰乃受同瑁则于是乎有铜爵矣此周人用之于圭瓉也明堂位曰爵用玉琖此鲁人用之于灌也然则周人自用铜而与鲁人以玉爵乎曰周制所用以当代异代为贵贱而不以铜玉为贵贱也
　　刘氏曰一献而三酬者献以一升酬以三升也并而计之为四升四升为豆豆虽非饮器其计数则然○陈用之曰賔主之礼有献而后有酢有酢然后有酬献也酬献盖本于主而酢之礼则在于賔献者礼之施也酢者礼之报也酬者礼之成也○郑锷曰主献賔则以爵而酬賔则以觚君子以燕饮之礼乐嘉賔之心与之献酬主尊賔有献以爵则一升也賔于是酢主人焉主人又酬之其酬以觚则三升也献以一升酬以三升三酬而九升合一献之升而计之是为一斗也献必以一者行礼之始以诚为主也酬必以三者行礼之终以厚为贵也一献则以少为贵三酬则以多为贵【○易氏曰天下之礼主献賔賔之酢主人主人复酬賔今止言一献三酬为一斗之实而不及酢者専以待賔为义且为中人之食设也盖中人之食以一献三酬为一斗不当言豆故先儒改豆为斗此却不必改也古之为豆有三有以金为之者有以木为之者有以瓦为之者以金为豆其实四升齐晏子所言是也以木为豆其实亦四升醢人四豆之实是也惟考工记所言以瓦为豆者与金木不同其实乃至十升则旊人言豆实三而成觳是也梓人之豆十升即瓦豆矣先儒亦知瓦豆之制异于金木之豆或者又泥于旊人十升之説且谓金木之豆皆十升尤非通论】
　　食一豆肉饮一豆酒中人之食也
　　郑康成曰一豆酒又声之误当为斗○陈用之曰升十之为豆豆即斗也○易氏曰十升之瓦豆诚天下之中制○郑锷曰中人之量能容者不过一豆之肉一斗之酒耳不及乎此或不足其欲过乎此则或不胜其任是故以一斗为率而用爵与觚以为献酬之节记曰觞酒豆肉豆所以盛肉也故曰豆肉至于酒非可以豆计矣谓之豆酒当为饮一斗酒也
　　凡试梓饮器乡【许亮反】衡而实不尽梓师罪之
　　郑锷曰此言试梓之法也梓匠之所为未甞无法试之之术观其饮器耳○郑康成曰衡平也○陈用之曰百工之事必有师焉师则以教其属为义饮器向口而平矣而其中所实尚不尽焉则为造之不精可知矣此所以得罪于梓师也试其器必以尽实为度盖以礼有卒爵饮之既饮之然至于三而止过是则流于乱矣
　　梓人为侯广与崇方参分其广而鹄居一焉
　　毛氏曰侯以布为之以皮饰之梓人攻木之工而为侯者以侯待木而张故也○郑锷曰射必用侯正名曰侯者盖天子射之所以服诸侯臣下射之得以为诸侯也天子诸侯卿大夫各有所射之侯而侯之制则有小大之不同天子之熊虎豹侯九十弓侯中丈八尺诸侯熊侯七十弓侯中丈四尺卿大夫麋侯五十弓侯中一丈然其侯中之广与崇方则一而已【○郑康成曰崇髙也方犹等也】其广与崇适相等焉谓侯之中髙广相似也盖偏于左右则不得其正倚于上下则不得其正惟正然后可以期于中所以欲其相等也匠人之为防亦云广与崇方盖非相等则其力不足以捍患故也○王昭禹曰鹄栖侯以为的者鹄之为物逺举而难中射以及逺中难为善中则告胜焉故的谓之鹄也鹄以皮为之各如其侯鹄居侯中三分之一唯大射以皮侯其余有賔射燕射○郑锷曰弓二寸以为侯中虎侯之弓以九为节则侯中一丈八尺也中一丈八尺则鹄六尺也由是推之熊侯七十弓侯中丈四尺则鹄方四尺六寸有竒豹侯麋侯五十弓则侯中一丈而鹄方三尺三寸有竒郑众马融皆曰十尺曰侯四尺曰鹄二尺曰正者盖不考诸此耳【○易氏曰梓人为侯者三射之侯也古者天子之礼有燕射有賔射有大射而梓人所言者主乎大射之侯何以知之以其言鹄而知之也郑康成曰大射之侯用鹄賔射之侯用正燕射之侯用质不言賔射之正燕射之质而独言大射之鹄举一以该三者也】
　　上两个与其身三下两个半之
　　郑锷曰弓之左右出者其名曰个亦名曰舌个或音榦取其张而用力也又名曰舌者取其出而左右也侯有中又有躬有舌舌即个也与其身三者言身居一分上两个倍之而居其三也下两个半之者言下两个居上两个之半也○郑康成曰身躬也乡射礼记曰倍中以为躬倍躬以为左右舌下舌半上舌【○易氏曰身在中而居一分两个在左右而居三分故曰与其身三倍中以为躬则躬之广凡三丈有六尺倍躬以为左右舌则上两个之广凡七丈二尺侯之制上广而下狭上两个各出丈八尺下两个半之各出九尺余两畔之丈八尺正合五丈四尺之制其制则躬夹中个夹躬在上下各一幅先儒谓用布三十六丈是也此以天子虎侯为言者也若夫槮侯七十弓则其中为丈四尺其躬为二丈八尺其两个为五丈六尺其鹄为四尺三分寸之二矣豻侯五十弓则其中为丈其躬为二丈其两个为四丈其鹄为三尺三寸三分寸之一矣非特大射三侯为然虽賔射燕射之侯用正用质之不同而其广狭长短皆可以类推】○郑康成曰侯制上广下狭取象于人也张臂八尺张足六尺是取象率焉【○郑锷曰古者制度取于身而器用生于类故侯道生于弓而侯中亦生于弓弓二寸以为侯中倍中以为躬倍躬以为左右舌故其命名亦然】
　　上纲与下纲出舌寻縜【音云又陨】寸焉
　　郑司农曰纲连侯绳也舌维持侯者縜笼纲者【○赵氏曰縜是圈子穿在个邉纲却穿过圈子以防在植上】○易氏曰纲所以持侯而繋于植縜所以持纲而繋于侯上纲与下纲出舌皆八尺者以象人张臂之义縜寸者以象人伸指之义盖臂为寻而指为寸皆近取诸身者也此又三射之侯与夫三侯二侯一侯之所同也【○窦氏曰九十七十五十弓之侯丈尺广狭不同縜纲笼繋亦异且大侯上舌七丈二尺上端共使四纲余有八纲布在七丈二尺之间毎九尺一纲共十二纲则侯之缓急上下不等然亦依侯大小为数取称也】
　　张皮侯而栖鹄则春以功
　　愚案此大射之侯
　　郑康成曰皮侯以皮所饰之侯司裘职曰王大射共虎侯熊侯豹侯设其鹄谓此侯也【○贾氏曰缀于中间似鸟之栖故曰栖鹄】○郑锷曰皮侯者天子将祭择士助祭所射之侯也有诸侯卿大夫有列国所贡之士焉其中多者得与于祭其中少者不得与于祭数与祭而君有庆数不与祭而君有让则是大射之礼乃所以勉诸侯卿大夫士以立功也春以功盖气至于春则发生之时人至于春则立功之时大射之礼所以发动使之求为有功之事也【○郑康成曰春读为蠢蠢作也出也天子将祭必与诸侯羣臣射以作其容体出其合于礼乐者与之事鬼神焉】○李嘉防曰大射择士之射张虎豹之皮示难服也而鹄又难中之鸟而能中者则可择矣
　　张五采之侯则逺国属
　　郑锷曰五采之鹄者即射人所谓五正之侯也虎侯五正熊侯三正豹侯二正用五采以画焉中朱次白次苍次黄而居外以五行相克为次也以南为首故先朱以正为的故曰正画用五采故曰采侯张五采之侯则王与来朝之诸侯行賔射之礼也惟朝防而张此侯以射此逺国所以繋心于王而不敢擕贰也説者以为逺国岂张侯而遂使之属欤殊不知物有甚微而托意甚逺者五采之侯以文为主示之以文所以明用文徳而不用武之意也能使逺国属孰谓其不然哉○贾氏曰逺国对畿内诸侯为逺也【○陈用之曰逺国属者所谓賔礼也】
　　张兽侯则王以息燕
　　郑锷曰六兽皆正面画其正首于正鹄之处张兽侯以明兽之害人者吾已射之矣此可以息燕焉○陈用之曰息燕云者于安息无事之时燕羣臣而与之射也【○郑康成曰息者休农息老物也燕谓劳使臣若与羣臣饮酒而射】
　　贾氏曰此燕射以其事防天子已下惟有五十歩侯而已无尊卑之别
　　緫论三侯
　　陈用之曰此三侯者皆王所射也皮侯则饰之以皮采侯则饰之以采兽侯则无饰也为熊虎豹而已射人以射法治射仪王以六耦射三侯九节五正此緫言王所射者也其所谓三侯即熊虎豹者也其所谓五正即五采是也或为熊虎豹之形而不采或为而采之又饰之以熊虎豹之皮焉则所用之异也皮侯则司裘所共者是也司裘言王大射共熊虎豹之侯则大射之侯所饰之皮可知矣所以知采侯为熊虎豹之侯而饰之以采以射人见之也所以知兽侯为熊虎豹之形者盖以王之所射在此三者故也先儒不此之思引乡射记天子熊侯白质诸侯麋侯赤质大夫布侯画以虎豹士布侯画以鹿豕以为兽侯之制夫乡射所记已无所考防况彼所记者乡射而引之以证燕可乎大射张皮侯其义则以功为主賔射张采侯其义则以礼为主燕射张兽侯其义则以质为主示其情故也
　　祭侯之礼以酒脯醢
　　王昭禹曰侯而祭之者神无乎不在而君子无往不用其至也
