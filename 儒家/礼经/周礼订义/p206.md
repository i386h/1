<!-- { "loadSidebar": true } -->
　　王氏详说曰考工记多战国间故事惟玉人一职与典瑞同但典瑞言其名以及其用玉人言其名而又及其所制之尺寸岂非玉人为之典瑞掌之乎此所以为周制也然文经秦火非错则阙不若典瑞之文为有伦理也典瑞以王晋大圭以下为一节自四圭有邸以下为一节自珍圭以征守以下为一节自驵圭璋璧琮以下为一节而五礼之用毕矣玉人所载固详于典瑞何其文错且阙乎言公侯伯之圭而不言子男之璧言继子男而不言孤言案十有二而不言王后凡皆阙文也言天子圭中必当在天子服之之下不容间于皮帛之后言天子用全上公用龙侯用瓉伯用将当在宗祝以前马之下不容间于以朝诸侯之后言瑑琮八寸诸侯以享夫人当在璧琮以享天子之下不容间于旅四望之后大璋亦如之诸侯以聘女当在天子以聘女之下不容间于宗祝以前马之后宗后以为权当在天子以为权之下不当间于以治兵守之后璧羡度尺以为度当在宗后以为权之下不容间于琰圭易行之下宗后守之当在天子守之之下不容间于宗后以为权之下以至四圭两圭圭璧璋邸射当为连文琬圭琰圭瑑圭璋当为连文亦不容间断凡此皆错文郑氏虽知不言子男之璧为阙文其他无一言之此所以不容无失今改其文读之
　　玉人之事镇圭尺有二寸天子守之大琮十有二寸射四寸厚寸是谓内镇宗后守之命圭九寸谓之桓圭公守之命圭七寸谓之信圭侯守之命圭七寸【七当为五】谓之躬圭伯守之【缺二句】继子男执皮帛【缺一句】天子执冒四寸以朝诸侯大圭长三尺杼上终葵首天子服之天子圭中必四圭尺有二寸以祀天两圭五寸有邸以祀地以旅四望圭璧五寸以祀日月星辰璋邸射素功以祀山川以致稍饩祼圭尺有二寸有瓉以祀庙大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以廵守宗祝以前马天子用全上公用龙侯用瓉伯用将土圭尺有五寸以致日以土地琬圭九寸而缫以象德琰圭九寸判规以除慝以易行瑑圭璋八寸璧琮八寸以覜聘牙璋中璋七寸射二寸厚寸以起军旅以治兵守璧琮九寸诸侯以享天子【缺二字】瑑琮八寸诸侯以享夫人谷圭七寸天子以聘女大璋亦如之诸侯以聘女璧羡度尺好三寸以为度驵琮七寸鼻寸有半寸天子以为权驵琮五寸宗后以为权案十有二寸枣防十有二列诸侯纯九大夫纯五夫人以劳诸侯【缺数字】
　　镇圭尺有二寸天子守之
　　郑锷曰镇圭王所执圭也以十二寸为度灋天数也瑑山以为饰取其安静而不动惟天子灋天之大数惟天子能安天下而不挠居则守此圭以保其国不可以不知守之之道也能守其圭可以君天下而朝万国
　　命圭九寸谓之桓圭公守之命圭七寸谓之信圭侯守之命圭七寸谓之躬圭伯守之
　　郑锷曰受于天子而天子以防命之使执是圭故曰命圭命如春秋锡命之命其九寸者为桓楹之象曰桓圭公于国家如柱石然故执桓圭【○赵氏曰桓圭琢刻防直文在圭上注云防植谓之桓桓宫室之象所以安其上也盖公藩屏王室以桓为象者礼书谓取强直不挠以安上为已任之意】其七寸者或为人身之伸者曰信圭或为人身之屈者曰躬圭则侯与伯守之盖侯比于伯其礼为稍伸而伯视于侯其势为稍屈故也能守之然后可以保其国【○郑康成曰命圭者王所命之圭朝觐执焉居则守之○愚案余说见典瑞】○王昭禹曰上公九命侯伯七命其礼仪各视其命之数故其圭有九寸七寸之差
　　王氏详说曰天子之圭言尺寸而不言厚薄以宗伯内镇圭之文则知广四寸厚一寸矣诸侯之圭言尺寸而不言广厚以杂记之文则知广三寸厚半寸矣○王昭禹曰大宗伯作六瑞则制其度数执之以行礼故皆言执行人成六瑞则奉其成事用之以合符故皆言用玉人斵玉以为器器以藏礼而守之以保其国故皆言守【○郑锷曰玉人则作之而已或成其信或着其礼皆非所知也盖作在此守在彼】
　　天子执冒四寸以朝诸侯
　　赵氏曰冒所以冒诸侯圭以齐信瑞方四寸邪刻之盖冒圭之制邪刻其下以为验其形则方正其大则四寸天子命臣为诸侯则班瑞玉与之使守之以为寳及其来朝则辑而合之以为验故诸侯瑞圭则邪锐其首天子冒圭则邪刻其下以邪锐之圭首合天子之冒一则表君徳之无不覆【○郑康成曰名玉曰冒者言德能覆盖天下】一则验诸侯之无僭礼相逾以四寸者或谓象德冒四方【○郑锷曰镇玉大圭或尺二寸或三尺而冒圭特以四寸为度者盖有以大为贵者亦有以小为贵者以大为贵使诸侯不得以并其尊以小为贵则四寸以示其冒四方之意与书所谓丕冐海隅出日之冒同】或谓取其形之方正以上率下当方正也或谓天子以贵临贱常患于骄以尊接卑常患于亢故诸侯之圭或九寸或七寸而天子朝诸侯之圭则四寸示其以少为贵而屈已以接下也此乃新意兼本注说极好
　　陈用之曰天子诸侯之玉用则执之居则守之或言守或言执相备也
　　天子用全上公用龙侯用瓉伯用将
　　郑锷曰此言裸圭也天子之裸圭则全用玉以为之龙以前注瓉以成鬯将以执持【○赵氏曰裸器一物也其名有三其头有龙口故谓之龙其中有瓉如盘如盏様盛鬯酒在内故谓之瓉即诗玉瓉黄流在中也后有柄用圭以为之所以为人把执而用之者】凡此三者用一玉而俱成故谓之全盖天子之德纯而不杂故用全以崇其德之纯也若夫公侯伯而下则其德杀于天子矣故其用玉亦从而降杀上公用祼器之龙如天子之龙用玉其瓉其将皆石之似玉者为之侯用祼器之瓉如天子之瓉用玉其龙其将皆石之似玉者为之伯用祼器之将如天子之将用玉其龙其瓉皆石之似玉者为之以器言之龙处其首瓉处其中将处其后以德言之公居其上侯居其中伯居其后则次第不为无意也盖不贯三而为一无以表天子之德之纯不裂一以为三无以见诸侯之德之亏尊卑隆杀之义明矣康成云全纯色也其说是矣乃谓龙瓉将为杂名而言卑者下尊以轻重为差玉多则重石多则轻公侯四玉一石伯子男三玉二石不知此非论其轻重也王安石之说亦然皆未之思也其曰用龙者如记言夏后氏以龙也用瓉者如经言裸圭有瓉也用将者如诗言祼将于京也将圭柄也惟柄可以执而用故曰将不言子男所用者大行人言子男不酢则不用祼器此所以不言也
　　王氏详说曰此四句疑在宗祝以前马之下
　　继子男执皮帛
　　赵氏曰帛以表其道足以衣被人皮以表其有炳蔚之文章郑锷曰有天子之孤有诸侯之孤大宗伯曰孤执皮帛者天子之孤也典命曰公之孤四命以皮帛眡小国之君者诸侯之孤也二者皆执皮帛特所用以饰之皮异耳饰以虎皮者天子之孤饰以豹皮者诸侯之孤天子之孤不当继子男之后故康成以为此公之孤也然典命又有诸侯适子未誓则以皮帛继子男之文则公之孤与诸侯适子之未誓者皆执皮帛而列子男之后欤此文独立上无所承意其断简失次也
　　天子圭中必
　　郑康成曰必读如鹿车縪之縪谓以组约其中央为执之以备失队【○刘迎曰诗瞻彼洛矣有曰鞸琫有珌释者谓天子玉琫而珧珌知琫之有珌则知圭之防失队者其执之中必有珌以约之也○赵氏曰必者取可必其无失之意】○王氏曰天子平旦而栉冠日出而视朝一物不应乱之端也冝兢兢业业以致其谨焉故执此以为之戒○贾氏曰案聘礼五等诸侯及聘使所执圭璋皆有缫借及绚组所以约圭中央即此中必之类此不言诸侯举上以明下【○郑锷曰特言天子之必者尊王之意】
　　四圭尺有二寸以祀天
　　赵氏曰案典瑞注云中央为璧圭着其四面又云邸本也圭本着于璧四圭有邸谓圭末四出然未知璧在中央通两畔緫为尺二寸或除璧两畔圭各长尺二寸据下文祼器尺有二寸则恐一圭长尺二寸今观典瑞防谓用一大玉出中央为璧形亦肉倍好孔四面出四圭各尺二寸与镇圭同其璧为邸径六寸緫三尺与大圭三尺等皆一玉俱成两圭祀地者亦然据此则四圭是就璧平出不是植立起者邸则于璧中成防穴然邸言宿邸归着处也此圭乃植在神坐前欲天神降而依凭托宿于其中如人有旅邸相似此是礼神之玉非事神所执之玉书云植璧秉圭是也夫锐首曰圭凡物锐则利用故锐圭以象其用之利必四圭者象天德之覆无乎不周必尺二寸者又以象天之成数璧贠则象天之体然不特祀天知此旅上帝亦以之○王昭禹曰于典瑞言邸于此言尺有二寸互相备也
　　大圭长三尺杼上终葵首天子服之
　　王昭禹曰典瑞所谓王晋大圭以朝日是也○郑锷曰长至于三尺所以谓之大○郑康成曰终葵椎也【○贾氏曰齐人谓椎为终葵】为椎于其杼上明无所屈也杼閷也【○赵氏曰杼与轮人行泽者欲杼同谓大圭三尺长上头谓之首今于首处余六寸令方正如椎头自六寸下两畔微杀已下依旧方正】○郑锷曰长三尺者贯三极之道也杼上者所以致用也又为之葵首则圜其体以覆其上殆又摄用以归体之意欤【○易氏曰圭以大名象道之体三尺为数象道之成杼上终葵首象道之用】○郑锷曰服之者搢于衣带之间或谓之搢或谓之服其实一也是圭也亦谓之珽玉藻曰天子搢珽方正于天下也相玉书曰珽玉六寸明自照也玉藻言笏度二尺有六寸二尺者其长六寸其椎陆佃云以寸之葵首计之则有余去葵首而计之则为不足意其非天子之笏故孔頴逹以为诸侯以下之度岂其然欤由是攷之天子有镇圭有冒圭有大圭镇圭冒圭其用有时执镇圭服大圭者朝日之礼也执冒圭服大圭者见诸侯之礼也然执冒圭以验诸侯之瑞其用也暂而已王之见诸侯亦未尝不用镇圭也大宗伯小行人之言镇圭皆继以公侯伯子男所执之玉明朝见诸侯皆用镇圭之意
　　土圭尺有五寸以致日以土地
　　郑康成曰致日度景至不夏日至之景尺有五寸冬日至之景丈有三尺土犹度也建邦国以度其地而制其域○郑锷曰或谓测日景以验地之逺近必由尺有五寸者何耶盖天地相去三万里尺有五寸以知其一万五千里也立八尺之表以度景至否冬至之景丈有三尺而夏至则景尺有五寸也正以夏至之景为圭之长则可以知地中也然土圭之用非惟以度日景又以土地故不可以用丈有三尺为之何则建国封诸侯度地之灋景一分差百里尺有五寸者一万五千里之景也五等诸侯惟取五分景已下无取尺寸之意
　　陈用之曰土圭非特可以致日又可以致月致日者冬夏致日是也致月者春秋致月是也若尧典所谓敬致者特夏之时然尔冬至之日亦可以致焉盖夏至者短之极冬至者长之极春秋二分日于是乎中不可以致矣于是用之以致月焉玉人制其器故言其用之所至典瑞辨其用故言其用之所该大司徒用之求地中故止言测土深正月景而已
　　祼圭尺有二寸有瓉以祀庙
