<!-- { "loadSidebar": true } -->
　　易氏曰谓鼓木之版此鼔二十版每版两头各广六寸其围丈有二尺而鼓面径四尺矣中尺谓鼔板之中一尺其围二丈其鼓之中径六尺六寸三分寸之二矣此鼓之中径即所谓穹者而复言穹者三之一如鼔面径四尺则版穹一尺三寸三分寸之一两面倍之则二尺六寸三分寸之二加鼔四尺则穹径亦六尺六寸三分寸之二正与上文六尺之径合○王昭禹曰左右端与中广虽不同而版之厚则同于三寸
　　穹者三之一
　　毛氏曰天中髙而四垂故其势穹而版亦中央起两端敛故其中央谓之穹言穹则与贲围亦异矣围合四围而言穹则据围之半言之耳合穹成围穹加鼔面三之一则围必加三之二谓鼔广径四尺其穹五尺三寸三分寸之一其围六尺六寸三分寸之二矣郑康成曰穹窿者居鼔面三分之一其鼔四尺者版穹一尺三寸三分寸之一也倍之二尺六寸三分寸之二如鼓四尺穹之径六尺六寸三分寸之二此鼔合二十版【○贾氏曰经不言版数而郑知版数者以上下相约而知此鼔言版之寛狭不言面之尺数下言二鼔皆面四尺不言版之寛狭明皆有鼓四尺乃鼓版之寛狭也】
　　上三正
　　赵氏曰上三正谓鼔版辏合就要两头趋革冐处并中央一平作三节平直两头虽邪下去然亦要正直去否则不成面四尺但要棱角起不要弧曲如臯鼔之磬折曰上三正者言数鼓匡上有三处平正穹处一直也注谓三处居二尺二寸以其长六尺六寸故也
　　郑锷曰此鼓版长六尺六寸其穹窿而上者与上下两端三处其长皆欲平正如一也上长二尺二寸中央穹长二尺二寸下端长二尺二寸皆平正如一无长短减杀也【○毛氏曰上下中谓之三正而独曰上者省文○陈用之曰郑以正为直既曰穹矣奚以直为疑正如射侯之正言所饰也】
　　郑锷曰鼓人六鼓此有鼖鼓臯鼔之制其雷灵路三鼔或八面六面四面不合此六尺六寸之制以理攷之谓为晋鼔或然也【○易氏曰先儒以此为晋鼔其说不经见已上皆臯陶之制】
　　鼓长八尺鼓四尺中围加三之一谓之鼖鼓
　　郑锷曰鼓长八尺言其身也鼓四尺言其面也其中之围加其面三之一则其围五尺三寸三分寸之一前所谓穹者三之一盖其一旁所加之数故两旁加二尺六寸三分寸之二也此则只加其面三分之一耳与彼所谓穹者异○郑康成曰中围加三之一者加于面之围以三分之一也面四尺其围十二尺加以三分一四尺则中围十六尺径五尺三寸三分寸之一今亦合二十版则版穹六寸三分寸之二耳○郑锷曰鼖之为言大也【○李嘉防曰道大谓之路事大谓之鼖】长八尺大四尺可谓大矣故以鼓军事言其事之大也【○赵氏曰鼔用于军旅要声洪大所以长八尺然书言鼖鼓维镛则不特军事用之】
　　为臯鼓长寻有四尺鼓四尺倨句磬折
　　郑锷曰臯者长也缓也惟长故缓用民之力不欲亟故长其鼔之形欲其声之缓此则用于役事是也【○王昭禹曰昔鲁筑郎囿季平子欲其速成叔孙昭子曰焉用速成以勦民也然则用民之力其可趣之使疾乎诗曰百堵皆兴鼛鼔弗胜者盖以臯陶节之使缓而不能胜其疾也】
　　赵氏曰八尺曰寻寻有四尺长一丈二尺也倨直勾曲曲与直要如磬折旋之势不三正也○毛氏曰凡磬之折股为二则在上者大而短鼓为三则在下者小而长今此鼓丈有二尺而磬折则自四尺而上曲而大自八尺而下直而小所以然者以鼔两面皆方四尺既不三正不曲其上而直其下则无以致鼓面之皆四尺其欲声之逺闻亦不可得【○郑锷曰二鼓之面各以四尺为率者鼔以声之四逹为主故也】
　　緫论
　　易氏曰此经先言鼖鼔之制以军事为先次言臯鼔之制役事次于军事故也○陈用之曰鼔之名多矣此所记者二而已盖韗人一篇或言其鼔之制或言其鼓木之制或举中围以见上下使后世可触类而长之然则雷鼔灵鼔之大鼙鼔鼗鼓之小皆可知矣
　　凡冐鼓必以啓蛰之日
　　郑康成曰冐蒙鼓以革也啓蛰孟春之中也蛰虫始闻雷声而动鼔所取象【○郑锷曰雷之发蛰声震百里鼓欲其声如雷故冐鼔必取启蛰之日先王之制器其取法天道纎悉必攷有如此者】
　　良鼓瑕如积环
　　郑锷曰瑕者漆之文理也鼔之革调急则漆之也其瑕如累积玉环然盖环之累相重积其文理周围环合可观冐鼔之革苟调而急则既漆之后其文理周围环合而圜亦如环也若急而不调则其漆所幔文不能然唯如环之积乃验其为良矣【○王昭禹曰其革之调急而瑕臯陶周围若环之积于内而着见于外】○毛氏曰冐鼔欲急急则声彰然一偏急则所漆之瑕必有偏而不得如环之重积故曰良辀环灂则知其用力之均良鼔环灂则知其治革之调
　　鼓大而短则其声疾而短闻鼓小而长则其声舒而逺闻
　　王昭禹曰鼓之声随其形之大小长短而已鼓大而短其势促而迫故声疾而短闻鼓小而长其势展而伸故声舒而逺闻则为鼔者不可不审其然也○郑锷曰皆鼓之病与钟同
　　韦氏【阙】
　　易氏曰韦氏之篇亡矣其所掌不可攷上经鲍人之事则治革而柔之者盖皮之去毛则为革熟之则为韦革如革车之类不必其熟也韦如韦弁服之类必待熟而后可或者韦氏所掌用于弁服之类云耳
　　裘氏【阙】
　　易氏曰裘氏亡篇亦不可攷然天官掌皮为大裘以至良裘功裘此经复有裘氏亦犹春官有典瑞此经复有玉人之事或者裘氏掌其制而掌皮言其用
　　画缋之事杂五色
　　陈用之曰画为之画而已缋为之绘五采焉画缋之用不止于衣裳之间故不言其所缋而统言其事【○王昭禹曰画缋之事不过五色而已模成物体而各有分画故谓之画分布五色而防聚之则谓之缋所谓青与白相次赤与黒相次此之谓缋也所谓山以章此之谓画也故司几筵有所谓缋纯则缋而后纯有所谓画纯则纯而后画此画缋之别】○郑锷曰自隂阳判为五行五行之位正而五色遂章左传所谓天有六气发为五色是也然各奠其方各形其色未足以为文采之美惟画缋之工取五行而杂错之然后其文为可观既着为文彩则其离道也益逺故以事言焉
　　东方谓之青南方谓之赤西方谓之白北方谓之黒天谓之地谓之黄
　　郑康成曰此言画缋六色所象及布采之第次缋以为衣○郑锷曰东方震之位震为木木始生则其色青南方离之位离为火火炎炽则其色赤西方兊之位兊为金金之色白北方坎之位坎为水水之色黒天位乎上观之苍然不可得而名谓之者以其逺而最微所可见者而已者黒色之尚微乎地位乎下土壤不齐不可得而名谓之黄者以其成物之功所最盛者黄而已黄者地色之得中乎凡取其四方上下位色之著者而名之故皆以谓之为言然其色之别有六画缋之事独以五色为言何也【○项氏曰五而六者即黒也】盖之与黒皆北方之色黒者隂之正北方者万物归根复命之地而纯隂之所聚也乃取其正者以名之然亦可谓之焉自其辨而言之则浅而黒深自其体而言之初不甚相逺也然则画黒者殆难辨也故特以杂五色言焉○易氏曰六入为则有黒有赤赤者阳之正黒者隂之正惟天体备隂阳之正色而运此五行者也
　　青与白相次也赤与黒相次也与黄相次也
　　郑锷曰此言画缋之事取其自然之色而合之先后次第各有所冝○赵氏曰注谓此布采之次第是缋于衣者其说恐拘盖木者金之配故青与白相次火者水之配故赤与黒相次地者天之配故与黄相次想布采画之时青必与白相对其他亦然如画火在南边是赤必画黒色者在北边此又顺方隅之次第○易氏曰相次非次序之谓亦杂比以为设色之美而已以天地之色与四方之色并列于四时之间亦犹乾坤二卦与六子之卦并列于十二月之气
　　青与赤谓之文赤与白谓之章白与黒谓之黼黒与青谓之黻
　　郑锷曰此又言画缋之事取其自然之色而杂之文章黼黻各有其义易曰爻有等故曰物物相杂故曰文文者言隂阳之杂也青与赤谓之文者合青与赤二色相杂乃名曰文也盖东方之青少阳之色少阳柔也南方之赤盛阳之色盛阳刚也以青合赤刚柔相杂粲然可观兹其所以为文欤传曰东南为文谓此也【○易氏曰巽位乎东南万物趋于文明之地故青与赤谓之文】易曰分隂分阳迭用柔刚故易六位而成章章者言隂阳之相成也赤与白谓之章者取其隂阳之成其功最着而言之自春徂夏生者终乎假大自夏徂秋长者渐至于揫敛赤者夏之色万物洁齐而文明白者秋之色万物肃杀而刻制以赤合白隂阳相成其功着见兹其所以为章欤传曰西南为章谓此也【○易氏曰坤位乎西南万物均成于致役之地故赤与白谓之章】然二位皆合赤以为之者盖东者阳之位西者隂之正西南者隂阳之所杂东之文非赤则不能着西之章非赤则不能成也【○王昭禹曰东之青则纯乎阳南之赤则杂乎隂阳刚而隂柔杂之故青与赤谓之文南之赤则阳之生气于是乎极西之白则隂之杀气于是乎中隂出而以成阳为事故赤与白谓之章文者章之始章者文之就刚柔杂于东南而为文至西南而后章杂固其所也○包氏曰文者取其文明之义而青与赤则纯于东南之阳有文明之象焉故青与赤谓之文章者取其成章之义而赤与白则以阳而杂于西方之隂有刚柔相成之义焉故赤与白谓之章】黼画为斧形斧之为物能断制也非义则不能断白与黒谓之黼者惟义惟智然后断故也盖白者西方之金金刻制所以为义黒者北方之水水明内景其照在内所以为智以卦推之其位为干干西北也惟干刚徤故能决天事之武在于是也王巾皆黼王位设黼依皆取诸此而已此白黒所以谓之黼也黻两已相背相背所以见其辨也黒与青谓之黻者盖黒北方之色北方者万物归根复本之地藏而不见青东方之色东方者万物出萌坼甲之时见而不藏黒色在北其卦为复复者反也青色在东其卦为震震者动也反则入动则出一出一入其辨明矣人道之别在于是也黻衣绣裳以赐诸侯亦取诸此而已此黒青所以谓之黻也【○陈用之曰干位西北其道主断故白与黒谓之黼艮位东北隂阳各止其所而辨故黒与青谓之黻○郑敬仲曰斧所以立威天地严凝之气盛于西北西北用武之方黻则两已相背盖北则物藏之方东则帝出之方】○包氏曰黼取其断决其象画一斧形而白黒色是纯隂之色有决断之义且黒与白色判然不侔故谓之黼黻取其辨其象两已相背有殊异之义而黒与青是以色之隂而杂乎阳有刚柔相辨之意故谓之黻
　　项氏曰青以白次赤以黒次以黄次此六色之相配者缋之以为衣青以赤继赤以白继白以黒继黒以青继此五色之相生者绣之以为裳
　　陈蕴之曰绘事则青白赤黒黄而对方绣事则青赤赤白白黒黒青而比方何也绘阳事也阳则尊而不亲故对方而不比绣隂事也隂则亲而不尊故比方而不对
　　五采备谓之绣
