<!-- { "loadSidebar": true } -->
　　郑锷曰先攻以五毒后疗以五药岂其五药并用而求一物之幸中哉又当视其病之所损者而审其味以养之也其有损于骨则以酸养之酸之味由木所作木强能立事可以强其骨有损于筋则以辛养之辛之味由金所作金能纒合异物可以其筋有损于脉则以咸养之咸之味由水所作水能流行可以柔其脉有损于气则以苦养之苦之味由火所作火气炎上可以作其气有损于肉则以甘养之甘之味由土所作土能含载万物可以生其肉有损于窍则以滑养之滑石之性能滑物而通之可以利其窍凡此皆疗之法也【○王昭禹曰素问曰酸收辛散咸耎若坚甘缓夫肉以骨为体骨则强故以酸收之肉以筋为节筋散则不挛故以辛散之脉所以行血脉耎则和故以咸耎之气所以充体气坚则实故以若坚之肉缓则不壅故以甘缓之窍利则不滞故以滑利之且肾主骨肾水属也故欲收肝主筋肝木属也故欲散心主脉心火属也故欲耎肝主气肺金属也故欲坚脾主肉脾土属也故欲缓至于窍则以骨为体而以肉为包所以通气也素问曰骨肉滑利可以长久惟滑则无所凝止则窍亦水属也故以滑利为主○刘执中曰以酸养骨者酸主肝而肾主骨以子养母则骨之折者可续以辛养筋者辛主肺金之味也而克木不使肝与筋过盛以咸养脉者心火也而主于脉咸水之味而克火不使心与脉过盛以苦养气者肺金也而主于气苦火之味而克金不使肺盛气过血以甘养肉者脾主肉甘者土之味而主脾者也养之使盛则肉速长而可合以滑养窍者窍不滑则闭塞不通而毒气内壅则反攻于不可得而速合然则之为病也四而所以破陷者肉也断折者骨也则夫气也脉也筋也过盛而流通则其不可得而合矣故必抑之使微而肉也骨也缺损而欲其合且续也故必养之而使盛窍则利之而使通此所以为疗之道】
　　史氏曰之作本于壅滞郁结药之用专于通利防导则疾何由而有譬之治国上情下宣下情上达无有壅蔽之患治斯举矣然则用宣利之药者痬医之大法至于血气之虚实在乎用药之多寡如盘走圆贵乎得其意而已
　　陈及之曰医官之属自万民疾病及禽兽无不治疗而王朝公卿大夫士则不主治之何也盖卿大夫士权力足以致之财赂足以使之故治不在上之人设官掌之也若万民之疾病良医既不肯治非设官以治之则人有死非其命矣
　　兽医下士四人
　　郑锷曰古者服牛乗马引重致逺有赖其力用其力而不治其疾则种浸溃以死何以供用自汉以来如张里以马医而击钟黄宪乃牛医之子则兽医者岂非为牛马而设
　　愚案人为万物之灵君仁民而后爱物故人之为医二兽之为医一
　　掌疗兽病疗兽
　　史氏曰疾与病一也分言之则疾浅而病深俱治之者贵人也至于兽医则疗兽病而已不问其疾彼其口不能言不食水草而鸣之哀亦先王之所不忍医固不可无也
　　凡疗兽病灌而行之以节之以动其气观其所发而养之凡疗兽灌而劀之以发其恶然后药之养之食【音似】之郑锷曰兽与人异不可求于言语痛痒之际故其病为难知疗之之法则先灌药剂以行之行则知其病之所在然行之不已则其病浸剧又当节以止之盖先动其脉气脉气不发无从用药因其气所发动之处从而养之则其病可除若疗其疡亦灌以药既灌则括其恶肉以发其恶然后外附以药内养其气而用刍秣以食之此疗兽之法
　　凡兽之有病者有者使疗之死则计其数以进退之史氏曰疾医于人死则书其所以而兽医于兽死则计其数而已其详畧不同皆先人后物之意所谓计其数而后进退之者随其勲效之有无而予夺其食医师稽其医事以制其食是也
　　酒正中士四人下士八人府二人史八人胥八人徒八十人
　　郑康成曰酒正酒官之长○黄氏曰宫正宫伯之掌宫室居处之正也膳夫庖人之事膳羞饮食之常也酒酱醯醢冝联膳饮舍次帟幕冝聨宫室离之而在医师之后其下遂列府藏嫔御之官盖以为厚味腊毒游观怠荒货贿逐至声色纵欲皆足以致疾其在典章虽不可已而可节其在人情虽不能免而可戒是皆大宰之所当知自秦以来宰相不复预此凡人主共养尽属少府乃为天子私人夫岂惟宰相不得预而医卜史官加诸吏左右曹则与闻政事矣尚书宻掌枢机则权侔宰相矣
　　薛平仲曰酒以行礼固不能不用而酒以乱德尤不可轻用观酒诰一篇周公之虑悉矣则设官分职之际岂苟然哉故于酒正之官则以命士而掌政令以式法而授酒材而为酒为浆者则以奄官女奚主之盖酒正以如是之式而畀之酒浆之人为如是之用以入于酒正之府内不可以妄为而外有可稽验事制曲防之意逺矣
　　掌酒之政令以式灋授酒材凡为公酒者亦如之王昭禹曰酒之为物以承祭祀以供賔客以养老病以行爱敬之情一事不可遗一礼不可阙先王由是设官以掌之然所谓政令非特酿造供承之事刍豢为酒非以为祸而酒之流实生祸故始乎治常卒乎乱则酒正之掌政令亦所以谨酒也
　　郑康成曰式法作酒之法式作酒既有米麴之数又有功沽之巧月令曰乃命大酋秫稻必齐麴糵必时湛饎必洁水泉必香陶器必良火齐必得【○王昭禹曰式若米麴多寡之数法若水火齐量之差】○郑司农曰授酒材授酒人以其材也【○贾氏曰酒材即米麴糵○王昭禹曰凡资之以为酒者皆是也】
　　郑康成曰公酒谓乡射饮酒以公事作酒者亦以式法及酒材授之使自酿也【○王氏详説曰乡大夫三年则大比而兴贤者能者以礼礼賔之此乡饮酒也党正曰国索神而祭祀则以礼属民而饮酒于序此亦乡饮酒也乡大夫又曰退而以乡射之礼询于众庶此乡射饮酒也州长曰春秋以礼防民而射于州序此亦乡射饮酒也故所用之酒为公酒若夫族师所掌初无饮酒之礼春秋祭酺相为酬酢其非公酒欤○史氏曰自王及后世子之用与凡所以为祭祀賔客乡射燕享之奉者皆曰公酒】
　　陈及之曰三代无酒法酒诰禁羣酒息鬭争甚严今酒正酒官不掌禁酒至地官司虣禁饮食于市者秋官有萍氏掌几酒谨酒盖先王所以为酒者为祭祀賔客设也自酒正之外官府不得私酿每岁给其秩酒惟乡遂官长有乡射饮酒之礼则酿未可知矣然酒正内官也以下又皆奄人女奚为之势不可以呵禁外事而萍氏刑官之属司虣市官之属俾之谨察酒禁则顺矣后世专立酒官务在酤恐齐民夺其利故禁察酒亦有职先王无此意也
　　辨五齐之名一曰泛【芳劒反】齐二曰醴齐三曰盎【鸟浪反】齐四曰缇【音体】齐五曰沈齐
　　贾氏曰辨者言不自造酒直辨五齐之名但知其清浊而已○王昭禹曰五齐用以祭祀每以祭祀其造作必有量数故曰齐焉
　　郑锷曰太古有明水以为醴其后乃有酒酒之后又有五齐五齐之后乃有三酒至于酒则其味厚矣味之厚者生于薄味之薄者生于去古益逺则礼文益变然五齐虽生于酒而五者之中亦自有厚薄之齐自泛之醴自醴之盎自盎之缇自缇之沈非色不同也味亦不同非惟厚薄不同清浊又不同其齐不同则其名不同其名不同则不可以不辨故使酒正辨之盖一变始有泛齐成而泛泛然而滓则浮而上泛齐一变始有醴齐成而汁滓相将其体则厚而甜醴齐一变始有盎齐成而滃滃然其味得中【○郑康成曰自醴以上尤浊缩酌者盎以下差清○贾氏曰谓泛齐醴齐皆以茅泲之使可酌故司尊彞云醴齐缩酌盎以下差清以清酒泲之不用茅故司尊云盎齐涚酌郑注涚清也】过此以徃然后有缇齐其色红赤味已是酒故名曰缇缇言其是酒也【○史氏曰沉者上澄而下浊】礼之近人情者非其至也此泛所以处五齐之先而沈所以处五齐之下凡此皆用以事神记曰酒在室醴醆在户粢醍在堂澄酒在下是谓承天之祜又曰醴酒在室醍酒在堂澄酒在下示民不淫也醆则盎尔澄则沈尔酒正辨其名然后辨三酒四浆之物因名然后有实也
　　辨三酒之物一曰事酒二曰昔酒三曰清酒
　　史氏曰三酒而辨其物者谓其形已成兼以共人饮取其能养阳能合欢也○王氏曰五齐言名三酒言物五齐以祭祭则致其义名者义之所出故也三酒以饮饮则致其实物者实之所效故也○史氏曰事者方有事于糟漉昔者熟之而可久清者澄之而可饮【○郑锷曰昔之为言宿昔之意谓日久而渐清之酒也礼记曰犹明清与醆酒于旧醳之酒所谓旧醳之酒者昔酒也惟其涚而久故谓之旧醳逮其后也遂有清酒其色益清明记礼所以醆酒涚于是是也醆酒盎齐也盎齐差清又以清酒涚之则知清酒之为大清矣】○王氏详説曰以昔酒为久则知事在昔之上为近而清在昔之下为尤久也以事为有事者之酒则昔为无事者之酒而清为诸臣所酢者之酒矣盖祭祀之礼有行事者有预陪祀而不得行事者事酒昔酒其出于此若夫司尊云皆有罍诸臣之所酢盖九献之礼王及后皆四而诸臣一王酢以醴后酢以盎诸臣所酢以清酒而已是不敢与王之神灵等
　　辨四饮之物一曰清二曰医【于已反】三曰浆四曰酏【以支反】王昭禹曰饮于三酒为薄于五齐为厚亦人所饮者故亦言辨其物【○史氏曰四饮辨其物者取三酒之余加之以四饮之物而后酿焉是故未成而曰浆已成而曰饮饮不以酒名取其为酒之贰也】○郑锷曰清则泲醴而为之醴至厚而浊泲之则清而可饮医则酿粥以为之比于醴则少清浆则酨浆之可饮者【○贾氏曰酨之言载米汁相载也】酏则稀粥之可饮者【○王氏详説曰医酏皆粥也但分厚薄耳】○贾氏曰案浆人有六饮此言四者郑注浆人云酒正不辨水凉无厚薄之齐
　　掌其厚薄之齐以共王之四饮三酒之馔及后世子之饮与其酒
　　贾氏曰自五齐以下并是酒人浆人所为故直掌其厚薄之齐
　　史氏曰备之三酒副之四饮而馔设之味以之共王则然耳后及世子酒饮之数未必全共而馔设之味未必全享○贾氏曰馔谓馔陈其具设之也○王氏曰后世子之饮与其酒共之而已弗为之馔○王昭禹曰此不言五齐则五齐独用于祭祀也
　　凡祭祀以灋共五齐三酒以实八尊大祭三贰【音二下同】中祭再贰小祭壹贰皆有酌数唯齐酒不贰皆有器量○易氏曰酒正初以式法授酒材及成又以式法共用不可多不可寡也○贾氏曰五齐五尊三酒三尊故云八尊此除明水酒若五齐加明水三酒加酒此八尊为十六尊不言者举正尊也
　　贾氏曰先郑谓大祭天地中祭宗庙小祭五祀其实天地自有大祭小祭宗庙亦有大祭后郑之説皆据司服六冕差之也
　　郑锷曰祭祀之礼以神事之则用五齐以人养之则用三酒其尊有八酒正以法共之其实本以事鬼神三酒之用不一始焉以酌献终焉以酢诸臣贵其有余而不欲其嗛是故大祭度用一尊则用三尊以为副贰中祭度用一尊则用二尊以为副贰小祭度用一尊则用一尊以为副贰祭之大则所酌者多祭之小则所酌者寡此所以为降等皆有酌数取足而无乏耳唯尊中所实齐酒专以事神而不以饮诸臣不用副贰之尊器之大小量之多寡俱有一定之数盖五齐虽以致礼之文无实则近于伪而不诚非所以交神明之道故虽不副贰亦皆有器量乃所以致礼之实
