<!-- { "loadSidebar": true } -->
　　郑康成曰嫔妇人之美称也【○刘执中曰嫔妇女子之无夫家而不可受田者不任以事则淫邪失业足以败俗而乱教故嫔妇之所以自求口食者化治丝枲而已他不可以有为】王昭禹曰八材谓之饬化始乎朴而终乎化化则器成而可以致功矣故曰饬化丝枲之为物徒化之而不治则布帛无由而成化丝而治之以为帛化麻而治之以为布故谓之化治
　　八曰臣妾聚敛疏材
　　郑康成曰臣妾男女贫贱之称○贾氏曰疏是草之实材是木之实【○郑节卿曰荼以供防事茅以供祭祀刍茭以饲国马今时人取芧以饲牛取萍以饲犬豕负薪拾髪竹头木屑皆疏材之属也】
　　王昭禹曰疏材委人所谓凡疏材是也疏材利之至微者待臣妾而后聚敛
　　九曰闲【音闲】民无常职转移执事
　　愚案成周计民受田余夫亦及之安有间民今谓之间民必其单丁下户力既不能胜耕又不能从事于园圃虞衡薮牧之地与夫工商嫔妇之业圣人难以强之受职也亦列于九职之终者以八职之中不可无此等人孟子曰以百亩之不易为巳忧者农夫也一人之身百工之所为备万室之邑一人陶之则不足商贾之懋迁虞衡之兴作草木鸟兽皆生生之具布帛疏材皆适用之物以闲民之无职能补八职之有阙则转移以协佐其事曷可少哉以闲民系于九职之末以见非无职也特无常职耳岂若后世游手浮食怠惰而不事事者乎至载师民无职者出夫家之征闾师凡无职者出夫布又欲驱之务本也
　　总论
　　史氏曰九职任民地官之任大宰掌之何也盖大司徒以下能授之职不能任之使不失职使不失职者大宰之责也王能用一大宰使际天所覆极地所载上而三农下而臣妾间民无不得其所者可谓任职矣古之大臣欲遇大有为之君固非求之爵贵禄富也诚以悯天下之民不得其所思辅其君而有为也
　　以九赋敛财贿
　　愚案先儒以周之九赋谓口率出泉夫汉有口赋有筭赋皆仍秦弊令民出泉不知周之泉布所以制百物之低昂上而供邦用则有外府下而通民用则有泉府出入则有法敛散则有权至于制赋之法不过因地之所有而令之如邦中之赋即载师园防二十而一是贡其防里及圃之所出四郊之赋即载师近郊十一逺郊二十而三是贡其宅田士田贾田及官田牛田赏田牧田之所出甸家稍县都之赋即载师甸稍县都皆无过十二是卿大夫采地田税之所出闗市之赋即司门司市之所入山泽之赋即山虞泽虞之所入币余之赋乃官府都鄙与凡执事者给公用而有余币余财之所入然则九赋之敛财贿除闗市之外皆非泉布之入而闗市之赋亦非口率出泉以赋为口率出泉则是有赋而又有税也孟子曰有粟米之征有布缕之征有力役之征所谓粟米之征即成周之田赋也布缕之征即成周山泽之农所贡絺葛服贡之材而成于嫔妇之化治者也山泽所贡以之当赋则无田租矣至于力役之征成周只以六尺七尺之上下而为力役之多寡非如汉之有更钱隋唐之有庸钱也孟子所谓力役之征意当时起役之外又有所取矣成周之法征以粟米者则无布缕之征征以布缕者则无粟米之征至于力役之征只用其力不取其财如凶札之年则又无力征矣冝乎孟子谓用其二而民有殍用其三而父子离也
　　王氏详曰自一至六谓平民之赋自七至九谓末作之赋中四郊甸之民天子之民家稍县都之民公卿大夫之民既以其赋入于主复以其赋入于天子是倍其赋也曰不然家稍县都虽曰采地而其余地为公邑公邑不可以槩言之此所以即家稍县都为言也亦犹九职言万民而又分园圃虞衡薮牧也【○林氏曰九赋自中至都则地征矣闗市山泽币余皆末作而亦云地征何也司闗司市与山泽之虞皆地职也有地职则必有地征此载师所以又有授地之言也币余则职币所谓余财余则物皆已给矣又振之以归之故亦谓之赋也】
　　愚案中有圃即园圃之职也四郊有牧田即薮牧之职也甸之田皆井授即三农之职也甸稍县都之采邑与公邑之田亦皆授于民以耕也闗市即商贾之职山泽即虞衡之职李叔寳谓九赋继于九职之后惟有以任之而后可以敛之是也所疑者成周十一之税通行乎天下而甸稍县都则曰十二先儒以地逺役简则赋亦轻释之不如陆佃以百亩而彻赋民十一于一中又以十分为率取二如此则公卿大夫之受采者自食其八以其二赋于国其説为长至于吏之治于公邑者兼统于遂其居民其制赋皆与遂法同小司徒之井牧其田野及于甸稍县都必曰任地事令贡赋凡税敛之事可考也
　　总论贡赋征税之名
　　郑节卿曰或问畿外有贡畿内有赋有税有征敛之目其别何如曰公田以为税私田以出赋征敛则赋税之总名家征力征则以一家余夫之力言之夫征地征即以一夫私田之赋言之若畿外诸侯则食公田之税以为禄斡私田之赋以为贡耳请略公田之税而姑论畿内之赋次及于畿外之贡人徒见夫税以足食赋以足兵则以民赋为止于兵车以九赋为诸臣禄田之赋非也税虽一而赋实有三凡起徒役毋过家一人此兵赋也甸出长毂一乘此车赋也中四郊而下凡九等之赋也时方有事则农出一兵甸出一车事已则兵还于农车还于甸虽名于赋实则使民自卫耳有以足军之用而未有以足国之用也国用之大有祭祀賔客有防荒羞服有工事币帛有刍秣匪颁好用不调诸民于谁责而供之于是始即百亩之私以制九等之赋劝九职之任以代九赋之出今攷之周礼国中四郊之赋闾师征之野之贡赋县师征之委人征薪刍木材兽人防人收皮毛筋角角人敛齿角羽翮卝人收金玉锡石泽虞取国泽财物掌葛掌染草则征絺绤染草以当赋掌炭掌荼则征灰炭茅莠以当赋其始也以五谷为主而其终皆以九职之物充贡其始也以五等定轻重而其终皆以年之上下出敛法熟读一书其所以孜孜于田赋之者以其未始立法也若公田什一之税周礼曷尝一言之岂惟公田大宰九等之赋不言军旅亦以一兵一车之出自有定制耳是以大宰正其名载师酌其数闾师县师随其物大府谨其待用盖其终始本末无一毫不经思虑者达之王畿之外则有异名而无异法诸侯食其税于国则税之名变而为禄纳其赋于天子则赋之名变而为贡始于大宰之致其用中于司马之制其赋终于小行人之令其献考之职方氏自之金锡荆之丹银以至于并之布帛此即取物以充赋也又考之大行人自侯服之祀物甸服之嫔物以至于要服之货物此即变赋以为贡也其纎悉委曲则与甸内无一不相应者然禹贡与周礼少异者周礼畿内之赋通可以言贡而禹贡则専指以为赋禹贡畿内之赋専以米粟之属而周礼则杂以他物代之此特其微异者耳不害其为同也
　　一曰中之赋
　　贾氏曰中谓国中之民也【○王昭禹曰邦中王所邑诗曰畿千里则合四郊甸稍县都而言也此言中则以别四郊甸稍县都故也载师曰以防里任国中之地又曰园防二十而一则此所谓中之赋】
　　二曰四郊之赋
　　贾氏曰谓逺郊百里之内民也【○王昭禹曰近郊五十里逺郊百里载师曰近郊十一逺郊二十而三此谓四郊之赋】
　　三曰甸之赋
　　贾氏曰谓百里之外二百里之内民【○王昭禹曰四郊之外谓之甸以田法正在是故也载师以公邑之田任甸地则甸之赋于是乎出矣】
　　四曰家削【所教反】之赋
　　王昭禹曰三百里之地大夫所食之采邑禄而不世不得専其地有家而巳故谓之家谓之家削以家邑之位削小故也其赋载师所谓以家邑之田任削地○贾氏曰大夫采地赋税入大夫家采地之外其地为公邑公邑之民赋入王家
　　五曰县之赋
　　贾氏曰四百里地名县有小都赋入采地之主其中公邑之民赋入王家也【○王昭禹曰四百里之地谓之小都载师所谓以小都任县地】
　　六曰都之赋
　　贾氏曰谓五百里中有大都大都采地其赋入主外为公邑民所出赋入王家也○王昭禹曰五百里之地谓之大都大都之地即载师所谓疆地是也小都不谓之都而谓之县大都不谓之畺而谓之都互相备也盖言家甸稍县则都为疆地可知言都则郊甸稍县为乡遂公邑家邑小都亦可知也
　　愚案家稍邦县都三等采地之余尽为公邑天子使大夫治之公卿大夫王子弟不得有也此是圣人深意大率三代封建诸侯亦不是连并封去其间自有公邑间其中汉时郡国之制亦有此意盖郡国相错于天下使彼此相监也
　　七曰闗市之赋
　　王昭禹曰闗以征其货之出入市以征其货之所在然则闗市之赋出于商贾之民也○王氏详曰载师云园防二十而一谓中也近郊十一逺郊二十而三谓四郊也甸稍县都皆不过十二谓甸家削县都也漆林之征二十而五谓山泽也而不及闗市与币余然则闗市币余所出之赋其将何如乎盖周礼重乎民而禁末作故末作赋重闗市币余之赋亦与山泽之赋等矣不然山泽所出何止于漆林【○陈君举说见大府】
　　八曰山泽之赋
　　王昭禹曰先王之于山泽有虞以度其物有衡以平其政为之厉以限其妄入为之禁以止其非法又各使其地之人守其财物则其所取者宜有职矣
　　九曰币【婢世反】余之赋
　　刘迎曰币余不在常赋之中皆式法所用之余币也今考职币所掌凡用财之币振掌事者之余财盖此币余之赋也惟其非常赋故以之待赐予而赐予亦无常故也先儒以币余为占卖国中斥币皆末作当増赋者若贾人倍筭矣不知此何等赋邪
　　以九式均节财用
　　郑康成曰式谓财用之节度○王昭禹曰式之所载为有书所丽为有数书之所载则有一定之常目数之所丽则有不易之经制以之均财则为有道以之节用则为有礼均财有道则逺近适于均而无有余不足之患节用有礼则多寡适于当而无过不及之币
　　李景齐曰有以敛于民无以节于己则锱铢之积不足以供泥沙之用此九式财用又所以继于九赋敛财贿之后也
　　一曰祭祀之式
　　王昭禹曰祭祀之礼有大小有丰杀多不为过寡不为不足者亦有式焉耳【○王氏详説曰曲礼曰天地之牛角茧栗宗庙之牛角握此牲式也酒正曰大祭三贰中祭再贰小祭一贰此酒式也】
　　二曰賔客之式
　　王氏详曰掌客之上公饔饩九牢侯伯七牢子男五牢【○史氏曰朝觐聘问之时待遇宴享之法】
　　三曰防荒之式
　　王昭禹曰防之礼有敛葬赙赗以送死者荒之礼有散利施恵以救贫者其用虽甚众而皆有制焉
　　四曰羞服之式
　　王昭禹曰羞则膳夫羞用百有二十品之也服则司服掌王之吉凶衣服之类是也
　　五曰工事之式
　　贾氏曰工若考工所作器物【○史氏曰工事不可阙有法以制之则无雕镂之饰淫巧之縻】
　　六曰币帛之式
　　郑康成曰谓所以赠劳賔客者○贾氏曰若司仪上公三问三劳有束帛也
　　七曰刍【初俱反】秣之式
　　王昭禹曰草之谓刍谷之谓秣皆以养牛马有事则秣无事则刍诗曰乘马在廐莝之秣之则刍秣也【○王氏详説曰谓若委人云賔客共其刍薪军旅共其委积薪刍】
　　八曰匪颁【音班】之式
　　郑司农曰匪分也颁谓颁赐也【○郑康成曰王所以分赐羣臣也】
　　九曰好用之式
