<!-- { "loadSidebar": true } -->
　　郑康成曰饭玉碎玉以杂米【○贾氏曰饭玉者天子饭以黍诸侯饭用梁大夫饭用稷天子之士饭用梁诸侯之士饭用稲其饭用玉亦与米同时此即檀弓云饭用米贝不以食道郑云食道亵米贝羙是也】含玉柱左右顚及在口中者【○贾氏曰含玉有数有形杂记云天子饭九贝诸侯七大夫五士三贝者郑云夏时礼以其同用贝故也周天子诸侯皆用玉亦与饭同时行之】赠玉盖璧也赠有束帛六币璧以帛【○贾氏曰赠玉者旣夕礼葬时棺入坎赠用纁束帛即天子加以玉是赠先王物】
　　贾氏曰按玉府大丧共含玉此又言之者玉府主作之此官主其成事而共之
　　凡玉器出则共奉之
　　黄氏曰出对藏不用藏之用则出之出则固当共奉之王所赐出玉府内府典瑞不与郑说非也○易氏曰共者共其物奉者奉其事此职皆言玉瑞玉器之名物用事而于职末言共奉之者重其事也
　　郑锷曰上言共其玉器而奉之主于祭祀賔客嫌其他事之时或不共奉故言凡玉器出则共奉之见其无往而不共奉
　　王氏详说曰天府所藏以为国之宝典瑞所藏以为国之用故天府言若迁宝则奉之而典瑞特言凡玉器出则共奉之
　　典命中士二人府二人史二人胥一人徒十人
　　项氏曰万物制命于天臣制命于王故谓之典命郑锷曰观春秋书王使荣叔来锡公命诗人美宣王能爵命诸侯则命出于人君之所锡也然自一命以至九命有等降之差视命数之差则可以定隆杀之仪是则仪出于命矣典命之官以中士二人为之掌臣下命数之书所以纪实而传信也所掌者仪与命而特以典命名官者盖无是命则无是仪○贾氏曰典命迁秩羣臣亦是礼事又爵命属阳故在此
　　掌诸侯之五仪诸臣之五等之命
　　郑康成曰五仪公侯伯子男之仪五等谓孤以下四命三命再命一命不命也或言仪或言命互文也○郑锷曰诸侯有仪必本于命诸臣有命亦必有仪于诸侯特言仪于诸臣特言命何也盖诸臣之命为卑其于仪未必有僭越之差所先辨者莫急于命诸侯之命为尊其于仪也有觊觎之嫌所先辨者莫急于仪【○易氏曰诸侯未尝无命以仪为实诸臣未尝无仪以命为节故也】然大宗伯以九仪之命正邦国之位则是命有九此言诸侯五仪诸臣五命者盖典命所掌者羣臣迁秩命数之书大宗伯则合九等之命所用之仪以正位于朝廷不数不命之士以其卑而无列于朝也
　　上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节○王昭禹曰上公有功德者命为二伯二伯虽同于九命九命者未必皆为伯也公其爵也伯其职也若自陜以东周公主之自陜以西召公主之此王制所谓八伯各以其属属于天子之老二人以天下为左右曰二伯是也○王氏详说曰为伯者称公则终其身而二王之后称公者则及其子孙周公封鲁不之鲁太公封齐不之齐所以称公者终于其身而已而其后世不过曰齐侯鲁侯而已宋自防子以来庸建于上公终春秋之世未尝不曰宋公盖二王之后及其子孙得称公者所以备三统三公之后其子孙不得称公者所以旌有德○郑康成曰国家国之所居谓城方也公之城盖方九里宫方九百歩侯伯之城盖方七里宫方七百歩子男之城盖方五里宫方五百歩○郑锷曰先儒据匠人营国方九里之文谓周天子之城则冝十二里疑匠人为夏商之法余以为匠人据天子中城言非异代之制上公之外城比天子之中城以九里为节宫室则方九百歩车旗则建常九斿樊缨九就贰车九乗衣服则冕服九章其他礼仪皆以九为节则桓圭九寸缫借九寸介九人礼九牢朝位賔主之间九十歩之类是也
　　王昭禹曰自上公而下降杀以两礼文之数即其命而制之王制曰三公一命衮若加则赐也不过九命次国之君不过七命小国之君不过五命亦若此○郑锷曰公卿大夫则以八以六以四公侯伯子男则以九以七以五者盖内而为王臣其位之尊虽为三公亦臣道也外而为诸侯其国之小虽为子男亦君道也君道南面取法乎阳故公侯伯子男之数皆竒臣道北面取法乎隂故公卿大夫士之数皆偶义各有所取也
　　王之三公八命其卿六命其大夫四命及其出封皆加一等其国家宫室车旗衣服礼仪亦如之
　　郑锷曰此皆言在朝之命数也卿即上大夫耳大夫则指中大夫下大夫而言自上士中士下士一命再命三命推而上之则中大夫下大夫同于四命其五命不以命在朝之臣故卿六命其七命亦不以命在朝之臣故三公八命其数皆偶然三公与卿大夫在朝未尝无畿内之封邑【○郑康成曰出畿内封于八州之中○贾氏曰畿内诸侯就国亦云出封】及其就封畿外然后加一等之命以褒崇宠异之故八命之三公加一命则为侯伯四命之大夫加一命则为子男命数既加则国家宫室之类亦从其命数而加之明其内而近君则其势屈其礼冝杀外而逺君则其势伸其礼冝隆故也【○陈君举曰及其出封皆加一等则劝人之际斯有异恩如加旧无颁爵之等每有不尽之意若当时都极其分了一旦欲劝国征有以襃赐之类皆是人何以待之先王之深意也】
　　李氏曰古之立王朝者无九命之公后世人臣宠命之极隆如所谓位上公加九锡者失周家之礼意甚矣○陈君举曰典命之大夫无中下之别案序官有中下大夫则曰命大夫自分为中下似若侯伯同七命子男同五命爵则有髙下不同士以三命为差但典命直言公卿大夫之命者欲见有出封之事故曰其出封皆加一等士爵卑无出封之理故不言也彼士之命数既不言加三命以下者正见序官有上士中士下士三等典命除六命四命无三命二命一命郑则约之上士为三命中士为再命下士为一命若然王朝三公八命卿六命大夫四命皆为隂爵以待出封为诸侯乃为阳爵九命七命五命士既不得出封故在王朝有三命一命亦为阳爵无嫌【○郑锷曰典命不言天子士之命数独言诸侯国之士盖近而在朝名分严逺乎朝者易萌拟故防诸侯之国为尤急自士巳防之推而上可知】
　　易氏曰成周之制有以公卿大夫而出封者齐鲁晋衞也有以诸侯入为天子之公卿大夫者芮伯彤伯衞侯毛公是也或出或入乃成周内外相权大制○孙氏曰在外者数隆在内者数杀止斋以为先王欲抑内重外轻之患归于平故于命数致意焉余攷之内重外轻此后世之弊先王之世未之闻也诸侯之中择其材贤入为王官诸臣之中勲名已着则出封邦国书记六卿芮伯彤伯毕公衞侯毛公在焉皆自诸侯为王官者下至吕伋为虎贲氏滕侯为卜正先王岂以人情所乐而求以抑之哉及太公封齐召公封燕周公封鲁皆因三方未定封以镇之周公卒不就国伯禽嗣焉又岂以人情所不乐而以襃之哉内则俛首而为臣不致其杀无以絶僭上之阶外则南面而为君不致其隆将无以全君临之体更出迭入特于车旗衣服礼仪之间示损益初非欲平内外轻重之势○王氏详说曰毛氏之说以为出加入减先郑之说以为出加入亦加且毛氏见无衣之篇有岂曰无衣六兮之语遂谓晋武公以侯爵而衣六章是入减也先郑见宗伯之职有六命赐官之语遂谓子男五命入而为卿是入亦加也然无衣之篇诗人之意欲武公入为天子卿士虽六命之衣亦自有所愿为也毛氏失诗人之意矣宗伯之职谓内而卿士之有官人者非谓子男之入为卿士而赐官也先郑失礼家之意矣出加入不加当从郑说
　　凡诸侯之适子誓于天子摄其君则下其君之礼一等未誓则以皮帛继子男
　　郑康成曰誓犹命也明天子既命以为之嗣树子不易春秋桓九年曹伯使其世子射姑来朝行国君之礼是【○黄氏曰此其君有丧有疾不能朝而使其世子摄者犹谓之君礼也】○王昭禹曰巳成其为君之嗣故摄以行礼则降一等焉避国君之正也○郑康成曰公之子如侯伯而执圭侯伯之子如子男而执璧子男之子与未誓者皆次小国之君执皮帛而朝防其賔之皆以上卿之礼焉易氏曰诸侯得以世爵象贤也世必以嫡正分也于是父死则嫡子继之嫡子死则嫡孙继之杜乱之源定上下之志其先于此然使诸侯自以嫡继而不禀王命则何以奔走天下故周之王者虽不废万世之定分亦未尝无轻重隆杀之权凡世子受命于王则有文告之辞申戒饬之意故谓之誓已誓者摄其君而至其待之之礼降其君之礼一等若未誓则未有嗣诸侯之义故以皮帛继子男而无正礼所以尊天子之命上以尊天子之命下以定万世之分而政行矣
　　王氏详说曰三帛之制尚矣舜典所载先儒以为执皮帛与夫诸侯之适子未誓者以皮帛继子男公之以皮帛眎小国之君是已典命所言但诸侯之适子未誓者及公之而巳初不言天子之宗伯言执皮帛其天子之欤天子之六命此虽不言然言其卿六命则在其中皮帛者以束帛加虎豹之皮也天子之六命上公之四命六命之所执者虎皮也四命之所执者豹皮也若夫诸侯之适子未誓者继子男亦不纯乎子男也公之视小国之君亦不纯乎小国之君也此又见周公制法之意春秋桓九年曹伯使其世子射姑来朝左氏以为賔之以上卿为礼是不纯乎子男明矣行人之职云凡大国之执皮帛以继小国之君出入三积不问一劳朝位当车前不交傧庙中无相以酒礼之是不纯乎小国之君也明矣
　　公之四命以皮帛眡小国之君其卿三命其大夫再命其士壹命其宫室车旗衣服礼仪各眡其命之数侯伯之卿大夫士亦如之子男之卿再命其大夫壹命其士不命其宫室车旗衣服礼仪各眡其命之数
