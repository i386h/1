<!-- { "loadSidebar": true } -->
　　郑锷曰用兵然后有誓誓者折之以言使断然必信汤誓泰誓作于用兵之时是也诸侯毕防王将有为则作为文诰之辞以诰之使知其所以然也大诰作于洛邑四方和防之时是也师田行役兵众所聚人或肆行则残暴天物故其戒谓之禁城邑之中奸盗得以并容不有以纠之则不及知故其戒谓之纠【○王昭禹曰若刑典之纠万民】都鄙不出王畿之域其所当行者皆视王朝以为法故其戒谓之宪言当宪法于王朝也虽然此特别而言之尔若通而言之宪纠禁无所不用如小宰言凡宫中之纠禁宪禁于王宫之类是也誓诰于书可见而此三者则久而无名虽不同所以戒民则一故緫曰五戒【○王昭禹曰誓之所用非特军旅也而军旅为主祭祀田役之类皆有誓也禁之所用非特田役也而以田役为主宫中官府皆有禁也以此推之则诰也纠也宪也亦若是而已】
　　掌郷合州党族闾比之联与其民人之什伍使之相安相受以比追胥之事以施刑罚庆赏
　　郑康成曰乡合乡所合也○王昭禹曰六乡之内比其居则有州党族闾比其民则有什伍合州党族闾比者以比合比以闾合闾所以聨其居也合其人民之什伍者以伍合伍以什合什所以聨其人也聨比其居什伍其人乡官之事而士师又掌之使之相安相受故也【○王氏详説曰大司徒族师比长特言相受未尝有相安之文此士师掌乡合州党族闾之聨而云相安者正所谓诛乱民以安民也此所以为刑官之攷】○易氏曰人有罪过未丽于法而害于州里者去之则不善者逺而善者得以相安上罪朞役以至下罪三月役任于州里者舍之则不善者反而善者得以相受相安相受是与众同欲也与众同欲则与众同恶也以比追胥之事【○刘执中曰追袭寇盗也犹春秋追戎于济西胥伺也相聚夜宿以伺盗贼之谓○贾氏曰以比追胥以比什伍使任追胥二事也】则出入相友守望相助是有利存焉以施刑罚庆赏则赏一人而同所劝罚一人而同所戒是有义存焉【○王昭禹曰废事者施刑罚有功者施庆赏】此士师所以掌郷而弼六乡之教也○郑锷曰此皆小司徒与族师之职乃使士师掌之者葢司徒官属专治其事而刑官之属以刑助之教以诱之于先刑以鞭之于后则民知所畏而六乡之政成矣
　　李嘉防曰士师所聨比而用之者亦止追胥刑罚庆赏之事若有大于此者则司徒司马当任之曰相安相受者使斯民知聨比之合在诸刑官自然相安相保不然刑官得以责罚之矣
　　掌官中之政令
　　刘执中曰官中政令谓秋官之属所行政令○郑锷曰上文言掌乡合州党族闾比之聨嫌于侵官以为司徒之官府而政令皆出于此也故又言掌官中之政令见其专掌司寇之官府不可以侵官
　　察狱讼之辞以诏司寇断狱弊讼致邦令
　　易氏曰察狱讼之辞则刑官之属若乡士遂士县士方士各上其狱讼之不决者而致其辞于士师士师因其辞而察之以诏司宼断狱弊讼狱讼既审合于邦令士师则又以其邦令而致之于乡士遂士县士方士上下聨事精察如此此狱所以得其中
　　李嘉防曰必察狱讼之词情理若何诏诸司寇而斟酌之然后方可以致邦令【○郑锷曰司寇议令于朝士师承之以逹诸外○王氏曰掌官中之政令其政令施于官府之中而已致邦令则致之于邦国都鄙也】○王昭禹曰政令邦令必使士师掌而致之以违令则刑之所取也
　　掌士之八成一曰邦汋【上约反】二曰邦贼三曰邦谍【音牒】四曰犯邦令五曰挢【音矫】邦令六曰为邦盗七曰为邦朋八曰为邦诬
　　贾氏曰士即士师以下○郑司农曰八成者行事有八篇若今时决事比○郑锷曰成者条例品式前世所立可依据以为比者是也小宰八成皆治民之成法故大宰以待万民之治此八成则专以治士以经攷之中士以千计者几五千下士以万计者几二万其多如此虽其兴也本于乡大夫书攷之详不幸有奸邪者出乎其间非专立成法以驭之士师何以治之哉汋如斟酌之酌酌取也隂有包藏欲为向背而未决乃探听国家机宻斟酌其事以为奸宄是谓邦汋左云葢酌之也意亦如此贼如宼贼之贼隂为不仁不义以毒王民生乱阶是谓邦贼谍则反间之人隂为诸侯刺探国事是谓邦谍【○王昭禹曰邦贼谓小人作于内而为贼者邦谍谓奸人来于外而为谍者】上有令而下弗从逆也邦有成令故违犯之是废格法令之人故曰犯邦令【○郑康成曰犯令干冐王教令者】挢如矫制之矫上无是令輙出已意矫而为之是有无上之心故曰挢邦令盗民财国货以自封殖如阳虎窃寳玉大弓之类是为邦盗【○易氏曰谓窃持邦柄以作威福】相与交结唱和雷同如汉唐之时羣小朋党共为倾邪之类是为邦朋【○王昭禹曰为私党以乱民】是者诬以为非曲者诬以为直变乱黒白使事无不失实是为邦诬【○王昭禹曰造讹言以惑众】凡兹八者乱之阶也八成之法专以驭士意岂浅哉【○黄氏曰此八者士师皆有成法直致其罪者也虽然犹有情焉贼谍必杀故司戮曰掌斩杀贼谍而之子服景伯曰吾力犹能肆诸市朝行士师之职也】○王昭禹曰先王患夫奸人所以为祸本者如此立八成之法使士师掌之俟其类至从而治之则制治保邦所以防其芽蘖者岂不至哉
　　若邦凶荒则以荒辩【音贬】之灋治之
　　刘迎曰荒辩之法所以别其荒岁之轻重而知其中年凶年无年欲为移民通财纠守缓刑之备使凶札而无辨安知食二鬴与不能人二鬴者哉上饥则上年之粟中饥则中年之粟下饥则发下年之粟未必不自荒辩之法知之先儒既以辩为别【○郑司农曰救荒之政十有二而士师别受其教条是为荒别之法】又改为贬而援刑贬为证则荒辩岂特缓刑之一乎【○郑锷曰司徒荒政有缓刑而无移民通财纠守事独掌于此葢不移民不通财不纠守者斯待以刑也凡此皆荒贬之法以治凶荒之时不用平时之法先儒谓辩当为贬引朝士虑刑贬为证余以为贬则减损也若夫凶荒之时当辩论其荒之轻重而讲究时事以为辩救之法不必改为贬也】○刘执中曰不辩其荒而槩施救政则侥幸之民出矣故士师治以荒辩之法【○林椅曰荒政虽有六聨而荒辩之法存于士师盖郷合之聨民人什伍有以纠其守而后荒政可举】
　　令移民通财纠守缓刑
　　王昭禹曰移民若梁惠王移其民于河东【○刘执中曰民可徙则移之就谷不可徙则移谷以赒之】通财若晋饥秦输之粟纠守则纠四封之守以防寇警缓刑则刑虽不可去亦缓之而不急
　　王氏详説曰大曰邦小曰国此郑氏之説也邦为王者之邦国为诸侯之国正以大宰掌建邦之六典大司徒掌建邦土地之图大宗伯堂建邦之天神地人鬼之礼大司寇掌建邦之三典岂非邦为天子之事乎惟大司马掌建邦国之九法言邦及国兼诸侯而言耳此周礼之法言也然邦为王者之邦亦为诸侯之邦也且移民通财非王者之事大司徒以荒政十有二聚万民未尝言移民通财也大司徒于职末云大荒大札则令邦国移民通财是移民通财所以待诸侯也此云令移民通财而继之于若邦凶荒之后是邦又为诸侯之邦也然则邦国字无定説
　　凡以财狱讼者正之以傅别约剂
　　易氏曰傅谓地傅以为之保别谓判书以为之合约谓书其期约者剂为之要书者○郑锷曰因争财而有狱讼必以傅别约剂正之小宰八成所谓听称责与卖买者是也称责之财则傅之以约束别而为两人执其一买卖之财则立为限约而有剂劵以自执故以财致讼者操此以为决则加之以刑无愧矣【○王氏曰民知无傅别约剂之不可治皆无敢苟简于其始讼之所由省也】○林椅曰当其称责已有傅别是制治于未乱
　　若祭胜国之社稷则为之尸
　　郑锷曰胜国国为吾所胜也则无主后矣然实我用兵以胜之如周之胜商不废亳社以汤之故不絶祀是以祭之【○陈君举曰忌子卯之乐保垂和之器皆警戒之意作夏社与此同意】○易氏曰郊特牲曰社祭土而主隂气也又曰天子大社必受霜露风雨以达天地之气丧国之社屋之不受天阳也亳社北牖使隂明也言亳社则胜国之社也亳社以隂为主而刑乃隂之类媒氏以男女之隂讼而听于胜国之社类也此祭胜国之社而刑官为之尸亦类也【○刘执中曰鳬鹥之诗宗庙社稷七祀皆有尸未闻用刑官为之胜国之社稷其祭五土之神与先稷与夫兴王之社稷无以异矣必屋其坛用士师为之尸祭其社稷而威其亡国之妖邪耳○郑锷曰为其胜之也本于用甲兵之大刑故使刑官为尸乃所以示戒】
　　王燕出入则前驱而辟
　　易氏曰自治朝而退居于内谓之燕朝自燕朝而退居于寝谓之燕寝此出入所以谓之燕出入也【○贾氏曰谓宫苑皆是】士师前驱而辟则王者燕闲之际葢无一节之不谨车谓之道车者其意亦可推矣
　　郑锷曰使刑官驱辟则人畏刑而无敢犯【○黄氏曰前导跸辟皆使刑官自大司寇而下随事之尊卑用之】
　　緫论
