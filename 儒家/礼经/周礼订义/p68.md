<!-- { "loadSidebar": true } -->
　　郑康成曰节犹信也行者所执之信○吕氏曰案春秋司城荡意诸来奔效节于府人即此谓府二人者也古者必有府人藏此节所以效于府人○贾氏曰节连于门市故亦连类在此
　　掌守邦节而辨其用以辅王命
　　王氏详说曰邦节者下文所谓玉节角节用之于内外诸侯虎节龙节人节用之于邦国使者符节玺节用之于司门司关司市及乡遂之闲緫而言之皆邦节也郑氏以典瑞之珍圭牙璋谷圭琬圭琰圭为邦节且掌节自掌节典瑞自典瑞焉可以珍圭牙璋之类而为节乎
　　黄氏曰掌节在关取予便也节皆邦节有守节有行节玉节邦国守之角节都鄙守之是谓守节使节及门关道路之节皆行节也必自掌节出郑言关市道路之官皆得为节如此则杂主掌节何以设专职哉○郑康成曰王有命则别其节之用以授使者○郑锷曰命出于一人无敢不信而矫诬以作命者殆或有之故王虽有命必用节辅之以为信
　　守邦国者用玉节守都鄙者用角节
　　郑康成曰玉节之制如王为之以命数为大小角用犀角其制未闻○易氏曰玉则美在其中而畅达于外诸侯之象角则致力于内而捍御于外公卿大夫之象守则守节之义○郑锷曰命为诸侯使守邦国者用玉节以辅之玉所以比徳凡出封而为邦国之君者皆有君子之徳命为君长使守都鄙者用角节以辅之角之为物上穷而善触都鄙之长职当外御其侮内蕃王室也康成谓诸侯于其国中卿大夫王子弟于其采邑有命者亦有节以辅之故用玉节用角节似失之矣
　　凡邦国之使节山国用虎节土国用人节泽国用龙节皆金也以英簜【吐党反】辅之
　　郑锷曰王者遣使行乎天下何所往而不通然无节以为信则诈心或萌于所遣之人而疑心或起于所至之国故必持节然后行前言玉节角节则王命之守此言虎节人节龙节则使者执行以为信所往之国有平地山泽之不同铸金为节各为虎龙人之象山国多虎泽国多龙平土之地则人之所聚如晋楚之多山吴越之多水陈郑之平原旷野视其所执之节可明其所往之邦孰敢矫诬以妄适哉○王昭禹曰小行人有管节而掌节不言掌节所掌谓之邦节以辅王命所谓邦国之使使邦国者所执也小行人所达谓之天下之节则所谓龙节人节虎节管节邦国都鄙使者所执非王官所掌掌节不言都鄙之使节则使都鄙者无节以旌节行之而已
　　郑锷曰节皆用金取其寒暑燥湿不能变也使者执节亦欲不更所守故有取于金焉辅节必以英簜所以防其外簜竹也所谓瑶琨篠簜是也以簜为函画为文彩使其英华外着内有不变之刚外有可观之文尊王命而重使华也【○王昭禹曰诗曰二矛重英又曰朱英緑縢则英之为饰明矣】○易氏曰金以为之铸象有坚而不变之义簜而加以英饰有仪文相接之礼
　　门关用符节货贿用玺节道路用旌节皆有期以反节郑康成曰门关司门司关货贿者主通货贿之官谓司市也道路者主治五涂之官谓乡遂大夫也凡民逺出至于邦国邦国之民若来入由门者司门为之节入由关者司关为之节其商则司市为之节其以征令及家徙则乡遂大夫为之节唯时事而行不出关不用节也变司市言货贿者玺节主以通货贿非必由市或资于民家焉变乡遂言道路者容公邑及小都大都之吏皆主治五涂亦有民也符节者如今宫中诸官诏符玺节者今印章旌节今使者所持节也○王氏曰门关则以符合之货贿则以玺验之道路则以旌表之○黄氏曰节皆自掌节出符节付之门关之官玺节专之司关旌节付之道路之官郑曰乡遂大夫是也此专为民徙及有征令者也使随事用之王使旌节掌节予民之自外来者皆当有路节由都鄙者都鄙予由甸稍者甸稍予至关司关留之则予符节而入至门着出入之日出关反符节司关还其所留节而出入之自内出者于其所由予路节有传郑言唯时事而行不出关不用节是也盖关门之内常往来者也有期反节不独民与商虽门关道路之官亦有期而反之反而复予弊则更为邦国都鄙使节反必有时守节易世而反反则复予此皆掌节专行之职○郑康成曰将送者执此节以送行者皆以道里日时课如今邮行有程矣以防容奸擅有所适
　　薛氏曰龙节虎节人节以金为之辅之以英簜至于符玺旌三节不言辅者以下文有以传辅之言凡则六节皆辅之以传矣但以金为者既辅之以英簜又辅之以传以竹为者不过以传辅之春秋之时所谓龙节者辅以玉而不辅以英簜昭二十九年公在郓使公孙衍献龙辅于齐侯说者以为龙辅玉者名所以取之辅龙节者矣至西汉时有铜虎符是龙节之属皆以金为之竹使符是旌节之属皆以竹为之周制行于汉而不行于春秋悲矣
　　凡通达于天下者必有节以传辅之
　　郑康成曰必有节言逺行无有不得节而出者○郑锷曰通达于天下非止于一乡一州可不与之节乎虽有节以为信必有传以为辅传者所以书其事二者相依而行是以有辅之之义
　　无节者有几则不达
　　郑康成曰圜土纳之
　　孙氏曰先王之防范斯世使循循然入于矩度之内而无敢放意肆行自陷于颠越不恭之域以其有此具也夫制为之节达之天下同其法则居邦国都鄙守之以为重适郊野四方者执之以示信命令假之而行货贿待之而通故滛朋比徳不得逞其私合党缔交不果遂其志夫一物之微所系于人心之操舎国势之安危若是其切岂非先王驭天下机要哉











　　周礼订义卷二十四
　　钦定四库全书
　　周礼订义巻二十五　　　宋　王与之　撰
　　遂人中大夫二人
　　郑康成曰六遂之地自逺郊达于畿中有公邑家邑小都大都○陈及之曰郑氏説六遂之地距王城百里以外至二百里若然则在郊甸中矣然秋官乡士掌国中遂士掌四郊则六遂之地亦有在四郊者盖六乡取国中之民作之不足则及四郊而乡士掌六乡之狱治在国中也六遂取四郊六乡余地作之不足则及郊甸而遂士掌六遂之狱治在四郊也所谓遂者正五家为邻至五县为遂必地里相连民居相接然后始成保伍可以相保相受相纠若分散别在他处则何以相管属耶
　　王氏详説曰六遂之官与六乡之官一同六遂之法与六乡之法一同但六遂之官卑于六乡一等六遂之法与六乡相为异同耳且以乡遂之官言之六乡有大司徒在六遂则为遂人六乡有小司徒在六遂则为遂师六乡有乡大夫在六遂则为遂大夫六乡有州长在六遂则为县正鄙师即党正也鄼长即族师也里宰即闾胥也邻长即比长也然大司徒六命之卿而遂人不过中大夫小司徒中大夫而遂师不过下大夫此六遂之间长贰也乡大夫六命之卿而遂大夫不过中大夫州长中大夫而县正不过下大夫等而下之皆卑一命故六乡之下士一命而六遂之下士不命此乡遂之官异也且以乡遂之法言之六乡上地无莱亩而六遂上地则有莱五十亩矣六乡以一人为正卒其余为羡卒六遂则以一人为正卒一人为羡卒其余为余夫矣六乡所言伍两卒旅师军详于军制六遂所言遂沟洫浍川详于田制然军旅未始无田田制亦未始无军要之互文见义也他如遂大夫所谓三嵗大比则帅其吏而兴甿即乡大夫所谓宾兴贤能之法鄙师所谓祭祀若党正所谓祭禜鄼长所谓祭祀即族师所谓祭酺里宰所谓召敛即闾胥所谓召令邻长所谓徙于他邑从而授之即比长所谓徙于国中及郊从而授之也然五物之询徳行道艺之攷见于乡而不见于遂岂六遂无此等人耶○薛平仲曰乡民之居于国中及郊者先王为之兴贤能而使之出长入治以为之成市交易而使之各得其所夫然后务本尚实之风始有以转移斯民之趋向遂居六乡之外去王城百里之逺斯民朝夕之从事无非耕桑陇亩之务钱鏄耒耜之用如使其心嚻然有恶劳好逸之念亦何能一日自安于田里是以先王居民于野自五家而积之虽无所异于乡緫而名之曰遂焉所以使之自遂于其间不然吾能教之以稼穑而遂民或至于饱食暖衣而逸居焉岂非先王所惧哉【○孙氏曰周官内六乡而外六遂由遂以往采邑参焉一以遂法治之盖教必始于近以六乡为四方之标凖耕必勤于野以六遂为王畿之劝相遂虽互文见义亦各有先务也】
　　掌邦之野
　　郑康成曰郊外曰野谓甸稍县都○黄氏曰遂人因六遂而为名六遂在甸则所掌者甸地而已而曰掌邦之野盖合稍县都鄙法之当行者通掌之稍县都鄙居民防里授田沟洫治地皆野法与甸同其法悉自遂人出稍为邑县鄙为都则各聴于其主非遂人之所属也遂人中大夫秩比小司徒县二千五百家鄙五百家随民众寡而为之甸稍县鄙居民皆如此惟甸则合县为遂○曹氏曰遂人之职惟以掌邦之野为言然六遂之政令刑禁与稽民授田简兵教耕令赋起役之事无非本于六乡之成式遂人以下特其文互见而言之稍略耳
　　以土地之图经田野造县鄙形体之灋五家为邻五邻为里四里为鄼【作管反】五鄼为鄙五鄙为县五县为遂○王昭禹曰土地之图大司徒所建之国以土地之图经田野则以所建之国为井牧沟涂田莱之类而经之也○郑康成曰经形体皆谓制分界也【○王氏曰其县鄙之地域有形其井邑沟涂有体其所以制而成之则有法○王昭禹曰形具而后有体故有县鄙之形斯为井邑沟涂之类以体之冇王国之形斯为门闱宫室之类以体之其所以体之者莫不有度数存焉夫是之谓形体之法】○易氏曰小不曰邻言鄙之成则邻之成可知大不曰遂言县之成则遂之成在其中言县鄙则举中以见上下
　　项氏曰比则亲之至邻则始相邻近闾则同门里则同居族则族葬鄼则相賛助而已鄙之名卑于党县之名小于州凡遂之制皆放于乡【○郑康成曰异其名者示相变耳】○王氏曰比相保则邻亦相保闾相受则里亦相受族相葬则鄼亦相葬矣党相救则鄙亦相救矣州相赒则县亦相赒矣乡相宾则遂亦相宾矣【○王昭禹曰遂独不言者乡以教为主遂以耕为主】
　　愚案以五起数以四成之四里则百家乃是数之小成
　　陈宏甫曰周乡遂之法至百处无不以五起数盖百人是二队不百人不足以为甲更调起不得愚案遂之邻里鄼鄙县遂与乡之比闾族党州乡之法无异然司徒于乡不说经田野者以国中民防接比行保伍之法易故不必经与造民野处四散保伍之法难行复用经田野造县鄙成然后可定民居若小司徒经土地而井牧田野一句乃是制井田起军赋与制保伍以定民居不同井邑自四井以下则以四起数造县鄙自五家以下则以五起数井天下之田用丘甸法比天下之居用保伍法故曰地不里居田不井授终苟道也
　　緫论
　　曹氏曰乡遂王政之本皆以室数制之不容增减自郑氏参以里数欲求强合始指若干里为乡若干里为遂既室数与里数不合于是积算王畿千里之地去若干里为山林川泽又去若干里为不易一易再易之数然终有抵牾安有采地之制异于乡遂之说旁加广狭之说周家简易之制未免汨没于异同之论
　　皆有地域沟树之使各掌其政令刑禁
　　郑锷曰皆有地域以为之辨沟之以水树之以木有限域之周围有沟树之阻固建官设吏以治之使各掌其所治之政令刑禁民可得而治矣○易氏曰上言形体之法度地居民之法此言各掌其政令刑禁则命六遂之吏因县鄙之法而推行井地之法
