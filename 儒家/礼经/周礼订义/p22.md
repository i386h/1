<!-- { "loadSidebar": true } -->
　　愚案酒之有贰谓既荐鬼神而后以鬼神之福爵羣臣所以广神施也大祭天地用三贰谓天地之施广而周中祭宗庙用再贰谓宗庙之设施视天地虽杀而犹广小祭山川用一贰谓山川之施为微大抵皆是广神之惠泽以及下记曰祭者泽之大者也上有大泽则惠必及下
　　共賔客之礼酒共后之致饮于賔客之礼医酏糟皆使其士奉之
　　王昭禹曰礼酒谓致享于賔客之酒飨以训恭俭爵盈而不敢饮为礼而已
　　史氏曰后之賔客公卿之妻燕见而饮也○王氏曰建国则王立朝后立市祭祀则王耕以供粢盛后蚕以为祭服王献而后亚祼王亲牵射牲后亲彻豆笾賔客则亦王祼献而后亚献则王致酒后致饮夫妇相成之义也
　　郑锷曰医与酏则必糟而不泲盖泲则清而不浊糟则浊而不清后与王同体故所用之物不无少屈也○易氏曰酒正以奉王也不以奉王之职奉賔客故使其士○郑康成曰士谓酒人浆人奄士
　　凡王之燕饮酒共其计酒正奉之
　　易氏曰燕朝之暇王所与饮酒或与同姓之伯父叔父或异姓之伯舅叔舅或公卿大夫之贵而亲也王昭禹曰燕以示慈惠恐其过故共其多寡之计【○黄氏曰燕賔】【客有常礼故共其计左传曰臣侍君燕过三爵非礼也三爵献酬酢也酒正奉之察其过也】○郑锷曰説者谓王者之尊不可拘以有司之法制今则奉其多少之计何也盖至尊之酒不可以常礼拘至于燕饮则不得不为之防纣为长夜之饮后至于丧六百年之业由无节之所致不参计于礼饮而奉于燕饮使王知其过多则自为之戒其虑逺矣示慈恵故燕饮酒取醉而已不若飨之为有节然当防其过焉
　　凡飨士庶子飨耆老子皆共其酒无酌数
　　郑锷曰飨礼之严几设而不倚爵盈而不饮所以训恭俭而此言共酒无酌数何也盖此所谓飨非大飨也以飨士庶子之在王宫也有宿卫之忠勤或用酒以饮之所以劳其功耆老之子子之父死于王事悯其惸独无依或用酒以饮之所以念其功其享之也不过以醉为度示恩意之厚耳【○刘中义曰优宫中之环卫恤死亡之老幼必尽其量而共之】○郑节卿曰燕羣臣嘉賔所以恩之也享士庶子所以任之也飨耆老子所以报之也大拘则懽不洽賔主百拜酒止三行非所以使之醉酒饱徳也共其酒无酌数则曲尽其情而极其懽未醉而威仪抑抑既醉而威仪怭怭矣夫外严于分而内则怀之以恩生其力而死恤其老幼仁之至义之尽也
　　掌酒之赐颁皆有灋以行之凡有秩酒者以书契授之易氏曰赐即赐予颁即匪颁皆出于禄秩之外法即太宰九式之法皆以其式法行之则好赐匪颁虽王者非常之恩亦无非天下之常法○郑司农曰有秩酒者给事中予之酒秩常也常受酒者国语曰至于今秩之○王氏曰秩酒有常赐之酒也郑氏以王制九十日有秩谓有秩酒者老臣也老臣固有秩酒然有秩酒则非特老臣而已授以书者使知其所得之数授以者使执之以取酒也
　　史氏曰赐颁者时有所予之横赐秩酒者月有所给之定数也
　　刘执中曰酒虽出于酒人莫不关于酒正也
　　酒正之出日入其成月入其要小宰听之
　　郑康成曰出谓授酒材及用酒之多少受用酒者日言其计于酒正酒正月尽言于小宰○贾氏曰受用酒是酒人也
　　愚案一酒至微尤不少置非是督责之察要之一事废则一职废今日之不治他日必有不胜治之叹故日入其成月入其要经特于酒正见之意者三百六十之职无时不然
　　王氏曰特谨其出异于其余物毖酒之意也必小宰听之则守出纳之正而正其不如法者
　　岁终则防唯王及后之饮酒不防以酒式诛赏
　　易氏曰日入其成计一日之出月入其要计一月之出小宰听之计所出而已未计夫入焉至于岁终然后小宰以所入之要而致于大宰大宰乃以初授式法之多寡而防一岁之所共所用盖将以酒式而行诛赏也
　　愚案不防者非直纵之饮也王燕饮而必共其计曷尝不计之有司严奉酒之吏乃所以黙制人主也
　　刘执中曰国之储贰政之本原未可以酒乱其性焉圣人谨微如此
　　郑锷曰酒正掌酒之政令其始以式法授酒材彼违式而酒恶不可以无诛如式而酒美又乌得而不赏故曰以酒式诛赏
　　酒人奄十人女酒三十人奚三百人
　　王氏曰郑氏以奄为精气闭藏者盖民之有是疾先王因择而用焉与籧篨镠戚施直鏄聋瞆司火瞽蒙修声同若以为刑人则国君不近况于王乎若刑无罪之人而任之则冝先王之所不忍
　　贾氏曰以其与女酒及奚同职故用奄人奄不称士亦府史之
　　郑康成曰女酒女奴晓酒者古者从坐男女没入县官为奴其少材智以为奚今之侍史官婢或曰奚宦女○贾氏曰言女酒三十人则女酒与奚为什长若胥徒也奚三百人以其造酒故多也
　　掌为五齐三酒祭祀则共奉之以役世妇
　　史氏曰五齐三酒酒正授式法酒材为者酒人醖酿之也
　　郑锷曰周礼有两世妇一在春官以卿一人为之一乃天官内宰世妇与九嫔为列者也先儒以此世妇谓春官之卿掌女宫之宿戒者殊不知内宰之世妇于祭祀之时当涖陈其具酒人乃奄人也奄人固冝与内人联事则其听世妇役也冝矣安可以为春官之卿耶○史氏曰酒非常用必祭祀之余因以为饮周公诰康叔曰祀兹酒则祭祀方用酒明矣越庶国饮惟祀德将无醉则因祭祀而为饮亦明矣有奄十人女酒三十人奚三百人其奉酒于内则受世妇之役而世妇亦惟祭祀用之而已
　　共賔客之礼酒饮酒而奉之
　　王氏曰飨酒为礼而已故谓之礼酒燕以示慈惠故燕酒谓之饮酒【○史氏曰礼酒饮酒多寡异也夫一献之礼賔主百拜而酒三行所以防其多而失礼也既饮食之又实币帛以将其厚意所以致其多而尽欢也】○王昭禹曰非特供其酒又奉其事○黄氏曰酒浆笾醢皆内事宗庙之祭祀賔客之飨食王后行礼于此世妇诏之酒正不与故酒人共酒而奉之直致内事郑言酒正使之非也诗曰我姑酌彼金罍我姑酌彼兕觥后夫人之职也
　　凡事共酒而入于酒府凡祭祀共酒以徃賔客之陈酒亦如之
　　郑锷曰凡事则不一事也皆共其酒则酒之用亦不一矣酒之用不一则其费也广酒人既共其酒必以数入于酒正之府若酒人不入其数则酒正何以日入其成月入其要哉入与凡征入于玉府皮毛筋骨入于玉府之入同○郑康成曰凡祭祀小祭祀也○王氏曰祭祀共酒以徃则自有奉之者徃待其令而已○郑锷曰祭祀共酒以徃不必自徃宫中祭祀听世妇之役在外之祭祀不必自徃賔客之来王朝有归饔饩之酒所谓上公壶四十皆陈侯伯三十有二皆陈是也陈则设之于堂东自有掌客徃焉酒人奄者也不当从事于其间【○黄氏曰外祭祀賔客陈酒皆共酒以徃酒正使其士奉之】
　　浆人奄五人女浆十有五人奚百有五十人
　　王昭禹曰酒浆皆人所饮有酒人又有浆人者盖其造酿异法故异职也○郑康成曰女浆女奴晓浆者愚案酒浆笾醯醢盐幕等人皆以奄为之以此等人只可给役使不可使入王之燕寝
　　掌共王之六饮水浆醴凉医酏入于酒府
　　史氏曰酒正言四饮而此云共王之六饮盖酒正辨其清浊醇醨六饮之中唯水为清冷所以和酒凉为寒粥所以投酒随汲而有随取而辨厚薄之齐不必辨所以不言○郑锷曰饥食而渴饮人道之常饮以水为主其水岂可以常饮哉用米以将之于是而有浆汉人谓之酨浆言其米汁相载也自浆而为醴则稍厚而可饮自醴而为凉则又杂糗饮之水以为饮也曰医则酿粥为醴也曰酏则薄粥也酒正有清而无醴此有醴而无清清与醴一物也醴之厚泲之则清也○王氏详説曰醴有清有糟清泲也糟醇也以可饮言之则曰醴以泲之清言之则曰清醴恬可饮故五齐六饮皆有醴楚元王为穆生设醴即此也○薛氏曰内则有醴清糟酏浆醷滥而无水凉医玉藻有水浆酒醴而无凉医者清醴之泲也糟醴之浊也酏内则所谓酏也醴内则所谓黍酏也医内则所谓醷也凉内则所谓滥也水凉之末非酒正之所辨故内则无水凉亦以其畧而薄之也浆人六饮始水玉藻五饮亦上水反其本也酒在饮中非用浆人之法故浆人六饮无酒玉藻五饮有酒异代之礼古者于五饮六饮醴为多○王昭禹曰酒以用于祭祀为主若浆则主于饮而已故浆人但言共六饮而未尝及祭祀○郑锷曰必入于酒府者以共王之饮则酒正职当共奉之故耳
　　共賔客之稍礼共夫人致饮于賔客之礼清醴医酏糟而奉之
　　黄氏曰饮常颁也以共賔客谓之稍礼常日稍用之非必备六饮礼饮后夫人致稍礼浆人共不由酒府继粟继食之义○贾氏曰夫人谓三夫人致饮于賔客助王养賔亦致于客馆清醴醴之泲者即酒正一曰清也医酏不泲者此二饮与后同而奉之者亦使浆人奄士奉之○王氏曰夫人有致饮于賔客之礼则犹冡宰之有好赐予也盖上下内外小大相成焉礼之所以立也○郑氏曰亦酒正使之也【○贾氏曰以酒正云使其士奉之者也】
　　愚案或疑后之所致有医有酏夫人所致于医酏之外又有醴后所致者糟而奉之至夫人所奉于醴则清之于医酏则糟之则夫人所致若有加于后何也不思后之致饮共于酒正之府者在所不必言特医酏糟皆使其士奉之士者康成谓酒人浆人奄士若夫人致饮不可以供后之职奉之凡清之为醴浊之为医酏糟惟浆人得而奉之矣贵贱之等不待辨而可知
　　凡饮共之
　　王昭禹曰膳夫言凡王之馈饮用六清则上文共王之六饮者乃馈食所共也此言凡饮共之非必馈食【○黄氏曰凡饮自后而下】
　　凌人下士二人府二人史二人胥八人徒八十人郑康成曰凌冰室也诗云二之日凿冰冲冲三之日纳于凌隂
　　愚案冰既是饮食中用故次酒正
　　薛平仲曰凌人以掌冰为职于酒浆无关也特属于酒浆之末盖酒所以奉阳冰之用所以御阳也一身之血气常流于天地间隂阳节宣之不至则未有不致戾者岂足以与天地同流哉观凌人之属于酒浆之末则大宰佐王之道宻矣
　　掌冰正岁十有二月令斩冰三其凌
　　郑节卿曰周虽改正朔每用夏正故凌人之职正岁十有二月令斩冰夏颁冰掌事秋刷皆夏月也如诗七月流火九月授衣每书月者皆夏正若周正则不书月一之日二之日是也○贾氏曰周十二月冰未坚也诗曰二之日凿冰冲冲三之日纳于凌隂二之日谓周之二月夏之十二月三之日谓周之三月夏之正月与此周礼十二月藏冰校一月者豳地寒故纳冰可用夏正月也
　　王昭禹曰斩取以建丑之月纳藏以建寅之月盖隂积而为冬建丑之月隂虽已退而其气犹盛阳虽已萌而其气未浮隂气有余而强阳气不足而弱斩而藏之所以宣助阳气○郑锷曰冰不坚厚则不可取欲取诸冰厚腹坚之时故记则谓之伐诗则谓之凿此则谓之斩○杜氏曰三其凌三倍其冰【○郑康成曰三之者为消释度也○易氏曰三为冰室以待亥子丑三月之用盖天时不可预必有冬而无冰者凡亥子丑三月之闲皆可藏冰故三其凌以待之】
