<!-- { "loadSidebar": true } -->
　　郑锷曰大祝小祝荐信则一分小大以别尊卑可矣大祝则用下大夫小祝乃用中士等降辽絶如是何也余以为大宗伯掌天神地示人鬼之礼大祝亦以事鬼神示为职凡所以事鬼神示者皆其所掌小祝虽亦以祝为职然不过侯禳祷祠之事虽中士为之足矣
　　掌小祭祀将事侯禳祷祠之祝号以祈福祥顺丰年逆时雨寜风旱弥烖兵逺辠疾
　　王昭禹曰非祀大神享大鬼祭大示皆祭祀之小者侯以候福之将至【○郑康成曰侯之言候候嘉庆】禳以却祸之方来者祷以先事而求之【○贾氏曰求福谓之祷】祠以后事报之【○贾氏曰报赛谓之祠】言小祭祀将事而继之以侯禳祷祠之祝号则小祭祀所奉事者亦祝号而已故并侯禳祷祠言之○贾氏曰祈福祥顺丰年逆时雨三者皆是侯【○项氏曰此三者侯与祷之所因也】宁风旱弥烖兵逺辠疾三者即是禳【○项氏曰是三者禳与祠之所用也】
　　刘执中曰有年矣又顺民心为之祭报以祈来歳之丰故曰顺丰年
　　郑康成曰逆迎也○郑锷曰农民之望甘雨欲以时而至故逆之而来
　　刘氏曰宁风旱谓恒风恒旸皆反休而为咎故祭以宁之【○郑锷曰风之偃禾旱之为灾皆人所惧故宁之使不作】
　　郑康成曰弥读曰敉敉安也○王昭禹曰灾天患也兵人难也故弥以止之【○刘执中曰弭烖兵亦有祭焉以见王者不得已而用兵】王昭禹曰辠自贻之毒也疾疠气之作也故逺以避之【○刘执中曰辠疾谓天降辠罚札瘥其民为政者之所恐惧故设祭禳以逺之】
　　郑锷曰灾兵人所畏故欲其弥辠疾人所患故欲其逺
　　黄氏曰所谓祈顺逆宁弥逺与大祝六祝相参错但小祝所掌皆小祭祀不为辞掌其祝号而巳【○郑锷曰此即大祝之六祝大祝为尊尊则掌其目故以一曰二曰称之小祝为卑卑则掌其事事之来不常不可以先后序故言其事也】
　　王昭禹曰祝者陈信于鬼神而无愧辞者也于是六者岂徒尚其虚拘之文哉
　　大祭祀逆齍盛送逆尸沃尸盥賛隋賛彻賛奠
　　王昭禹曰齍盛所以亲耕而自致者在是故大祭祀小祝则逆之所以尊之也五官奉牲而六宫之人奉齍则牲事尊于齍矣故大祝逆牲而小祝逆齍盛○贾氏曰逆齍盛者祭宗庙馈献后尸将入室食小祝于庙门之外迎饎人之齍盛于庙堂东实之荐于神座前送逆尸者为始祭迎尸而入祭末送尸而出祭义云乐以迎来哀以送往是也【○王昭禹曰大者事略小者事详故大祝逆尸小祝送逆尸送往而迎来也不曰迎而曰逆者犹逆暑谓之逆所以尊也】沃尸盥者尸尊盥不就洗按特牲少牢尸入于庙门外盥于盘其时小祝沃水【○易氏曰大祝相尸礼小祝沃尸盥沃盥小于相礼也】○郑康成曰隋尸之祭○贾氏曰賛隋者特牲少牢尸始入室拜妥尸尸隋祭以韭菹擩于醢以祭于豆间小祝其时賛尸授之【○王昭禹曰賛隋则大祝所谓隋衅而小祝则賛之】賛彻者大祝既祭命彻诸宰君妇彻时小祝賛之○郑康成曰奠奠爵也○贾氏曰賛奠者大祝酌酒奠于铏南郊特牲注天子奠斚诸侯奠角小祝其时賛之○郑康成曰祭祀奠先彻后反言之者明所以佐大祝非一也
　　凡事佐大祝
　　郑康成曰惟大祝所有事
　　大丧賛渳
　　杜氏曰渳谓浴尸○王昭禹曰王始崩大祝以肆鬯渳尸小祝賛之
　　设熬置铭
　　杜氏曰熬谓重也檀弓曰重主道也殷主缀重焉周主彻重焉
　　贾氏曰熬谓熬谷殡在堂时设于棺旁所以惑蚍蜉杜氏曰檀弓曰铭明旌也以死者为不可别故以其旗识之
　　贾氏曰置铭者铭谓铭旌书死者名既殡置于阶西上所以表柩
　　及葬设道赍之奠分祷五祀
　　郑康成曰赍犹送送道之奠谓遣奠分其牲体以祭五祀告王去此宫中不复反故兴祭祀王七祀祀五者司命大厉平生出入不以告○刘执中曰既设道赍之奠又分祷五祀以告王丧之行
　　大师掌衅祈号祝
　　王昭禹曰盖军行杀牲以血衅鼓以御妖衅求其所祈焉故谓之衅祈小祝则号焉而后祝○郑锷曰祓社衅鼔以除去不祥祈军有功大祝掌宜社造祖之事小祝掌其衅祈之祝号【○王氏曰大师掌衅祈号祝则左传所谓军行祓社衅鼔祝奉以从】
　　有宼戎之事则保郊祀于社
　　郑锷曰有寇戎则事出不虞兵自外作则出而保郊四郊兆域皆神之所处人心不安神或失所依小祝事神者也故就其所保而守之以安神也社在国内但祀以弭烖兵可也郑康成以保郊祀于社为一句其説不可用○黄氏曰郊非有司所当祀也直保之祀社而已○王昭禹曰保郊以防患祀社以弭兵
　　凡外内小祭祀小丧纪小会同小军旅掌事焉
　　贾氏曰司服注小祭祀谓林泽四方百物是外小祭祀其内小祭祀谓宫中七祀之等小丧纪者王后以下之丧小防同诸侯遣臣来王王使卿大夫与之行防同之礼小军旅者王不自行遣卿大夫征伐此数事皆小祝専掌其事○易氏曰此皆谓祝号之事
　　丧祝上士二人中士四人下士八人府二人史二人胥四人徒四十人掌大丧劝防之事
　　易氏曰劝谓执纛居匶前以劝率六引防谓执披居旁以防倾侧
　　及辟令啓
　　郑司农曰辟谓除菆涂椁令啓谓丧祝主命役人开之檀弓曰天子之殡菆涂龙輴以椁加斧于椁上毕涂屋天子之礼【○刘执中曰天子七日而殡用輴画辕为龙先置于西阶之上又置棺四重于輴车之中而大敛于阼阶讫奉尸入棺加盖乃置熬于四傍而攅之以椁加黼于棺覆以椁材然后毕涂四面霤屋故曰菆涂龙輴凡七月而后葬则丧祝命役人辟除其涂令啓棺菆】
　　及朝御匶乃奠
　　郑司农曰朝谓将葬朝于祖考之庙而后行则丧祝为御柩檀弓曰丧之朝也顺死者之孝心其哀离其室也故至于祖考之庙而后行殷朝而殡于祖周朝而遂葬【○刘执中曰商人始死敛讫即以柩朝于庙而殡于祖七月而后葬周人殡于路寝七月将葬始朝于庙先适祢庙七庙后至始祖之庙而出葬焉】故春秋传曰凡夫人不殡于庙不祔于姑则弗致也晋文公卒将殡于曲沃就宗庙晋宗庙在曲沃故曰曲沃君之宗又曰丙午入于曲沃丁未朝于武宫
　　贾氏曰御柩者发殡宫輴车载至庙丧祝执纛居前以御正柩
　　郑康成曰乃奠朝庙奠【○贾氏曰乃奠者既夕礼朝庙之时重先奠从烛从柩从彼奠昨夜夕奠至庙下棺于庙两楹之间棺西设此宿奠至明彻去宿奠乃设此朝庙之奠于棺西】○王氏曰朝朝庙也奠奠柩也以祝御匶则象其生时
　　及祖饰棺乃载遂御
　　郑司农曰祖谓将葬祖于庭象生将出则祖也故曰事死如事生檀弓曰饭于牖下小敛于戸内大敛于阼殡于客位祖于庭葬于墓所以即逺也祖时丧祝主饰棺乃载遂御之丧祝为柩车御也或谓及祖至祖庙也【○易氏曰又及祖庙设祖祭之礼加帷荒以饰棺乃移所载匶车于庭中遂为之御六引】郑康成曰御之者执翿居前郤行为节度
　　及葬御匶出宫乃代
　　【王氏曰既御匶出宫后祝代之执事】
　　郑康成曰丧祝二人相与更也【○刘执中曰出宫乃代者至于外则郷遂师代之】
　　及圹説载除饰
　　郑司农曰圹谓穿中也説载下棺也除饰去棺饰也四歰之属令可举移安错之
　　小丧亦如之
　　易氏曰小丧谓王后及世子以下之丧亦如其殡葬次第
　　掌丧祭祝号
　　郑康成曰丧祭虞也檀弓曰葬日虞不忍一日离也是日也以虞易奠卒哭曰成事是日也以吉祭易丧祭○易氏曰以虞易奠皆有祝号
　　王吊则与巫前
　　郑司农曰丧祝与巫以桃厉执戈在王前檀弓曰君临臣丧以巫祝桃茢执戈恶之也所以异于生也春秋传曰楚人使公亲襚公使巫以桃茢先袚殡楚人弗禁既而悔之君临臣丧之礼故悔之【○贾氏曰桃者鬼所恶茢菼帚所以扫不祥桃茢二者祝与巫执之执戈者是小臣也按丧大记小臣二人执戈立于前二人立于后】
　　掌胜国邑之社稷之祝号以祭祀祷祠焉
　　刘执中曰周胜于商取其社以祭之故曰胜焉弇上以絶天之阳也栈下以絶地之生也北其牖而祭之为其国亡也故使丧祝掌其祀事【○贾氏曰君自无道被诛社稷无罪故郑谓存之重神也】○陈君举曰不止是也存先代之后忘子卯之日陈埀和之器古人如此皆有深意如诗称有客白马助祭于庙皆是此意若曰商之圣贤六七作岂谓其处此哉皆警戒修省之意作夏社与此同意○王氏曰胜国邑之社稷丧之类故丧祝掌其事
　　凡卿大夫之丧掌事而敛饰棺焉
　　贾氏曰言掌事者虽礼有降杀劝防以下皆掌之兼主敛事故緫云掌事而敛饰棺焉
　　甸祝下士二人府一人史一人徒四人
　　郑康成曰甸之言田也田狩之祝○郑锷曰王田必于甸故田猎之祭名祝为甸
　　掌四时之田表貉之祝号
　　杜氏曰貉读为百尔所思之百书亦或为祃貉兵祭也甸以讲武治兵故有兵祭诗是类是祃尔雅曰师祭也○郑康成曰谓田者习兵之礼故亦祃祭祷气势之十百而多【○刘执中曰田以习兵敎以战阵而后乃田故亦祷焉】○郑锷曰肆师掌为位甸祝掌其祝号而已
　　舎奠于祖庙祢亦如之
　　郑康成曰舍读为释释奠者告将时田若将征伐○郑锷曰将出田必行释奠之礼以告于庙乃载迁庙之主以行其载以祖为主故舎奠于祖庙○郑司农曰祢父庙○郑锷曰祢则但祭而不载言亦如之谓其舍奠也○李嘉防曰四时之田亦近郊耳必舍奠于祖祢者为人君出入不可不谨重也
　　师甸致禽于虞中乃属禽
　　郑康成曰师甸谓起大众以田也○王氏曰凡言师田师不必田田不必师今此言师甸其事皆田又甸祝所掌是用师以田而已
　　郑锷曰田毕虞人植旌旗于所表之处令获者各致禽其中甸祝则防而属之使禽兽以类相从○王昭禹曰致禽属禽山泽之虞也
　　及郊馌兽舍奠于祖祢乃敛禽
　　郑康成曰馌馈也以所兽馈于郊荐于四方羣兆入又以奠于祖祢荐且告反也○王昭禹曰馌兽者司马
　　郑康成曰敛禽谓取三十入腊人【○项氏曰一为干豆二为賔客三为充君之庖】○王氏曰小宗伯言颁禽此言敛禽互相备○郑锷曰此小宗伯大司马之事甸祝则为之祝也
　　禂牲禂马皆掌其祝号
　　刘执中曰禂祷也祷牲祷马者又因敛禽以祭牲牢之神求其博硕肥腯以祭马祖之神求其六闲四种孔阜奕奕诗云吉日维戊既伯既祷其此之谓乎
　　诅祝下士二人府一人史一人徒四人
　　郑康成曰诅谓祝之使沮败也
　　掌盟诅类造攻说襘禜之祝号
　　郑康成曰八者之辞皆所以告神明○贾氏曰按秋官自有司盟之官此兼言之者司盟直掌盟载之法不掌祝号与载辞
　　易氏曰防血以诏明神谓之盟渝盟则诏明神以殛之谓之诅【○郑锷曰所谓盟诸大门之外诅诸五父之衢则盟与诅不同】春秋诸侯皆以一时之事言不相信故盟以结之耳然亦有诅焉如郑伯使出豭犬鸡以诅射颍考叔者非诅乎郑以大事用盟小事用诅非也盟也诅也类也造也攻也说也禬也禜也凡此八事皆掌告神之祝号其六则大祝之六祈也祝号乃掌于此盖盟诅之时用此六祈则掌之也○贾氏曰类造以下即大祝六祈大祝不掌祝号故此诅祝与盟同为祝号○王氏曰于人也盟诅以要之于鬼神也类造攻说禬禜以求之民之所不能免也先王与同患焉因为典礼置官以掌之弥乱救灾于是乎在矣
