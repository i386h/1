<!-- { "loadSidebar": true } -->
　　郑康成曰缮之言劲也善也○郑锷曰观左传有缮甲治兵之言谓甲必脩治之极其善美为贵耳弓弩也矢箙也矰矢也抉拾也皆供王射之物茍非脩治善美不可以奉至尊故名官曰膳人
　　掌王之用弓弩矢箙矰弋抉拾
　　贾氏曰司弓矢选择大善者入缮人以共王用也易氏曰箙所以盛矢诗所谓鱼服是已矰则矢之有缴者用之于弋诗所谓弋鳬与鴈是已○王昭禹曰抉着右手巨指拾着左臂里以韦为之所谓韛扞也
　　掌诏王射
　　郑康成曰告王当射之节【○贾氏曰王射先行燕礼以大夫为賔賔与王为耦所告之事亦如大射礼大射正告公之仪】
　　賛王弓矢之事
　　郑康成曰授之受之【○贾氏曰大仆已授受弓矢此又为者大仆尊大仆賛时此官助賛也○郑锷曰此则择其善羙者以奉王射】
　　凡乗车充其笼箙载其弓弩
　　贾氏曰充实也○王昭禹曰乗车王乗之车也充其笼箙则以矢实笼箙之中也载其弓弩则载之于车也
　　既射则敛之
　　郑康成曰敛藏也诗云彤弓弨兮受言藏之
　　无防【古外反】计
　　郑康成曰亡败多少不计○郑锷曰至尊所用不敢制以有司之法
　　槀【古老反】人中士四人府二人史四人胥二人徒二十人郑锷曰此官掌以财给弓矢之工而以槀名官先儒云箭干谓之槀其字当作笴而音舸此槀字音杲乃禾秆也王安石云木髙则气泽不至而槀弓矢之材以木之槀者为之其説求之太过今欲从先儒箭干之义以舸音读之
　　掌受财于职金以赍【音咨】其工
　　郑锷曰作弓矢必有工工而无赍则弓矢无自而成槀人取财以赍工必于职金者秋官职金掌以士之金罚货罚入于司兵盖取其所罚之金货以供甲兵之用槀人于职金受财以为工直之资彼之罚也以义而取之此则用之以为利国之器是亦以义为利之意○郑康成曰赍其工者给市财用之直【○黄氏曰凡工皆属事官而司马置官以攷弓矢之工故有赍给飨劳之事】○刘执中曰兵器不用国之正赋
　　弓六物为三等弩四物亦如之
　　黄氏曰三等即强弱中也郑引弓人上中下制非也弓人以人长短不同故弓各称其身而服之若以为六物三等四物三等当如何説【○易氏曰弓凡六物皆视其身之长短而为三等之制弩四物亦三等又眡其弓之长短而为之也】
　　矢八物皆三等箙亦如之
　　贾氏曰案司弓矢注弓弩各有四矢应作四等而言三等盖据长短为三等法○易氏曰矢人为矢曰五分其长而羽其一注谓羽者六寸则知矢长三尺是恒庳矰茀枉絜杀鍭之矢凡八物皆视其弓弩之势以三尺增减其长短而为三等之制箙以盛矢亦为三等又视矢之长短而为之
　　春献素秋献成
　　郑锷曰春则嵗事之始百工造事亦于是始故始定其素则献之见其功之所自始秋则万寳之成百工造事亦于是成故饬治已毕则献之
　　易氏曰此经继于弓弩矢箙之下即弓弩矢箙皆春献素秋献成也郑氏释之则曰矢箙春作秋成而不及弓弩者盖以弓人为弓之制自冬析干春液角以至寒奠体冰析灂春被则一年之事合于司弓矢中春献弓弩之説故不及弓弩而专言矢箙攷此文意则矢箙取乎秋之献其成而弓弩亦未尝不同其献然司弓矢之説与槀人之説何其不同耶盖槀人受财于职金以赍其工故工以时而献其器春为始事则献素秋为既事则献成乃入功于司弓矢焉然后司弓矢取槀人之所已成者为中春中秋之献故止言献而已与槀人所谓献素献成者各有次第不相侵紊岂可牵强而求合乎弓人为弓之説要之弓人为弓之制未必皆槀人之法郑説类乎凿
　　书其等以飨工
　　郑司农曰书工巧拙髙下之等○郑康成曰飨酒肴劳之也上工作上等其飨厚下工作下等其飨薄【○贾氏曰下文自有上下其食此文飨据以酒肴飨之先郑以为飨食非也】○王昭禹曰工事虽贱先王资以制器亦不可忘其劳无劝惩之义故飨之亦有厚薄之差
　　乗其事试其弓弩以下上【时掌反】其食而诛赏
　　郑司农曰乗计也计其事之成功○王昭禹曰试谓试其良窳○易氏曰飨固足以示其恩未足以示劝惩之方必因其工事而乗之乗与宰夫乗其财用之出入同谓计其所作之事而试其所作之艺试之既审则巧拙良窳皆有不可掩善者为之上其食不特上食而已其尤善者必有赏不善者为之下其食不特下其食而已其尤不善者必有诛
　　乃入功于司弓矢及缮人
　　郑康成曰功成也○王昭禹曰入功于司弓矢以待颁也○王氏曰入于缮人则共王用也
　　凡赍财与其出入皆在槀人以待防而攷之亡者阙之王昭禹曰槀人藏受财以赍其工财之出入必有数焉具载于书以待防计而攷之则操之以为验○郑锷曰攷之知所用之财几何所成之弓矢若干○郑康成曰阙犹除也弓弩矢箙弃亡者除之计今见在者【○李嘉会曰亡者阙之此论矢也此官以矢为重】
　　戎右中大夫二人上士二人
　　郑康成曰右者参乗此充戎路之右田猎亦为之右【○贾氏曰右者参乗若在军为元帅则将居鼓下将在中御者在左兵车则射者在左御者居中若在国则尊者左御者亦居中其右是勇力之士执干戈常在右故云右者参乗○朱氏曰凡御车皆御者居中乗者居左惟大将军之车将自居中所谓居鼓下大将自击此鼔为三军听他节制虽王亲征亦自击鼓】○易氏曰戎车革路也王于军事乗革路则用勇力之士为右乃以中大夫为之君有常尊兵革重事故也【○黄氏曰自射人以下中坚之法在焉戎右先羣右秩最髙特车主战事羣右莫加焉古人皆临时卜而置之】○陈君举曰诸右自戎右而外诸驭自戎仆而外皆用之平居而于司马何也凡车马之政在国犹在军一以师律之【○贾氏曰戎右并下仆驭皆防卫之官故在此】
　　李嘉防曰自戎右而下止説大夫士而无府史胥徒等人是皆临时差摄无特置胥徒也
　　掌戎车之兵革使
　　黄氏曰掌戎车之兵革使盖战事也战重戎右专使事也郑引左氏莱驹斩囚事其小者耳【○王氏曰戎右与君同车在车之右执戈盾备非常并充兵中役使故云掌之○李嘉防曰主通上下之情以审处其谋】
　　诏賛王鼓
　　郑康成曰既告王当鼓之节又助击其余面○黄氏曰军之进止在是
　　传王命于陈【直慎反】中
　　郑康成曰为王大言之【○王昭禹曰以军众所在惧其有不闻故也】○易氏曰于大司马而逹于军中○郑锷曰逹于陈中则戎右之非勇士之力则命有时而不通
　　防同充革车
　　黄氏曰防同五戎皆从行充犹备也革路戎右固为右自左御是戎仆耶
　　愚案防同虽以乗车防而革路亦为从车故充革路之右者戎右也郑见曲礼有乗君之乗车不敢旷左之言遂以充之者为居左殆失之
　　盟则以玉敦【音对】辟盟遂役之
　　郑司农曰敦器名○郑锷曰防同或盟其不协者用血以为歃戎右则执其玉敦而开盟载之书遂充盟事之役取其勇足以御侮使不协者有所畏玉府言若合诸侯则共珠盘玉敦盘盛牛耳而敦以盛血以玉敦而辟盟者奉血以告神乃辟开盟载之书也【○郑康成曰将歃血者先执其器为众陈其载辞使心皆开辟也】大史有辟法之文言开辟以观法也【○黄氏曰辟盟先郑説是大史职所谓不信者刑之盟而不信然后有战争】然则辟盟者开辟盟载之书也○郑康成曰役之者敦血授当歃者
　　賛牛耳桃茢【音烈】
　　郑康成曰尸盟者割牛耳取血助为之及血在敦中以桃茢拂之又助之也耳者盛以珠盘尸盟者执也○郑锷曰盟虽歃血必有尸盟者执牛耳又用桃与茢以扫去不祥牛牲至顺用牛耳者取其顺从以听命也桃之为物百鬼所畏而苕茢可以扫除也左哀公同齐侯盟于蒙孟武伯问于髙柴曰诸侯盟谁执牛耳季羔曰鄫衍之役呉公子姑曹发阳之役衞石魋武伯曰然则彘也盖盟则小国尸盟则牛耳者小国所执矣襄公在楚楚防公吊使巫以桃茢先拂殡则桃茢者凶事所用矣盟则杀牲而要诸鬼神事之凶者也故有用桃茢之礼戎右賛其事而已

　　周礼订义卷五十三
　　钦定四库全书
　　周礼订义卷五十四　　　宋　王与之　撰
　　齐【侧皆反】右下大夫二人
　　郑康成曰充玉路金路之右○贾氏曰案巾车王路有五下文仆亦有五惟此戎右已下有三不见玉路以祀之右又不见木路以田之右故以田戎相类齐祀相因以类相兼戎右兼田右齐右兼祀右也【○郑锷曰祀天之时罕不特置玉路之右以金路之右兼之】○王氏曰金路以賔而谓之齐车者王敬賔事如祭故也【○薛平仲曰金路以承賔而右曰齐右固敬齐之无不在也象路以朝而曰道右固出入之无非道也其所以为右者要皆以卫王为重则齐右又必以下大夫二人居之道右亦以上士二人也】
　　王氏详説曰周之时虎贲旅贲皆欲得人车右之右必取其贤而有力者至春秋时卜右庆郑可见不然汉景之时使刀锯之人参乗何以谓天子所与共舆者皆天下英豪乎如曰有力而已则宋之羊斟皆可得而为矣与其羊斟之非人不若莱驹之失戈也
　　掌祭祀防同賔客前齐车王乗则持马行则陪乗郑康成曰前云者已驾王未乗之时【○贾氏曰曲礼曰仆执策立于马前备惊奔谓未乗时此亦未乗之时】○王昭禹曰荀卿曰马骇舆君子不安舆乗则持马亦所以备骇舆之患○郑康成曰陪乗参乗谓车右也○贾氏曰王与仆及车右参乗也○易氏曰所以严翼卫也
　　王氏曰齐右王弗乗则前马方乗则持马既乗而行则陪乗
　　凡有牲事则前马
　　郑康成曰王见牲则拱而式居马前郤行备惊奔也曲礼曰国君下宗庙式齐牛【○贾氏曰今曲礼云式宗庙下齐牛此所引不同者宗庙尊宜下彼经误也郑改之】○郑锷曰当其式时前视马尾端拱而立惧马或惊故亦立其前也惟其如是车无骇舆之马王有安舆之心斋戒之诚不动乎中【○易氏曰是齐右于齐车之事无一不致其敬而祭祀防同賔客之礼行矣】
　　道右上士二人
　　郑康成曰充象路之右○郑锷曰象路名曰道车其右谓之道右盖象路以朝又以朝夕燕出入王能体道可以臣天下而朝之至于朝夕出入俱合乎道可以为臣下之矜式使人君因名以求其义也
　　贾氏曰上四事简故兼职此道右日日视朝行事繁故不兼其事卑于齐戎故官卑也
　　掌前道车王出入则持马陪乗如齐车之仪
　　王氏曰三者皆与齐右同○黄氏曰司常有道车有游车道车谓出入在道乗之
　　自车上谕命于从车
　　郑康成曰自由也○郑锷曰若王有命令欲逹于贰车则自车上而告谕之【○黄氏曰在道有命令当逹于有司者也】○贾氏曰驭夫掌驭贰车从车彼注云贰车象路之副从车戎路田路之副此所论从车即彼之贰车与彼从车别同名耳
　　诏王之车仪
　　郑锷曰掌诏告王以乗车之仪不违乎道也○王昭禹曰朝有朝仪射有射仪祭祀燕飨以仪而行賔客昏冠以仪而立王之在车其仪独可后乎记曰不广欬口之仪也不妄指手之仪也立视五巂式视马尾目之仪也顾不过毂首之仪也以至升车必正立而执绥不疾言不内顾无非车之仪也如是则周旋中规折旋中矩无非礼之动以蹈于放佚道右之诏岂小补哉
　　王式则下前马王下则以盖从
