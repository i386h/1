<!-- { "loadSidebar": true } -->
　　陈君举曰小司徒防万民之卒伍而用之士不特选皆吾民也将不改置皆吾吏也有事致之行阵无事归之田里无招收之扰无廪给之费故曰先王足兵而未尝有兵也李景齐曰天子曰万乘诸侯曰千乘天子六军大国不过三军此定制也然尝攷司徒卒伍之制而约之以司马法不能无疑司马法曰兵车一乘甲士三人步卒七十二人是则一乘者七十五人之所容也约而计之兵车一乘则三两之数【五伍为两则二十五人三两则七十五人】四乘则三卒之数【四两为卒则百人三卒则三百人也】百乘则三师之所合【五旅为师则二千五百人三师则七千五百人】五百乘则三军之所合【三万七千五百人】积而至于千乘则六军聚焉【七万五千人】是则六军之数适足以容千乘以天子之六军言之则不足于万乘以诸侯之千乘言之则不应有六军是何也大抵悉天子之畿内以为军则足以容万乘而所谓六军者特寓于六乡乃天子宿卫之兵尔其余六遂都鄙之兵盖不与焉悉诸侯之国以为军则大国有千乘而所谓不过三军者仅止于五百乘耳非其不足于千乘也亦可以天子宿卫之兵数约之此周人居重驭轻之法唐人府卫君子谓其得乡遂之遗者盖出此
　　以起军旅以作田役以比追胥以令贡赋
　　郑锷曰军制已定则有征伐之时起之以为军旅四时之间作之使趋田役有盗之际比之使作追胥闲暇之时令之使出贡赋无不可也○刘氏曰贡赋制军须也○黄氏曰乡之军制寓于比闾族党州乡故防其卒伍而为伍两卒旅军盖常自为六军也用之于起军旅作田役比追胥令贡赋皆乡法也军旅曰起部伍素定由是而起也田役曰作田竭作车少人多役随事多少车不出皆临时作之田虽为六军盖不止七万五千人矣追胥亦竭作当时比之不使临事纷错也野皆不如此不防卒伍大抵乡车人不相须其用在人而或竭作故防之于卒伍野车人相得其用在车无竭作之事故合之于五乘此其所以不同也六军为车千乘以司马法三百家共一车约之七万五千家止得车二百五十乘不能充其赋也大抵六乡皆守兵防同征伐其出甚少故六军备其人而已车马之赋不尽出于民则以公车充之校人有马牛人有牛皆以共公车乡赋闾师征之○郑锷曰遂人言贡赋师田政役与此先后不同何也盖小司徒防六乡之万民以为卒伍军法起于乡故先言以起军旅而后及于贡赋遂人治邦之野以供财用财用出于野为多故先言颁职作事以令贡赋而后及于师田政役也然防卒伍以为军法宜属之大司马而小司徒掌之何也盖事不预备不可以应卒司马主于用兵茍非司徒教之有素合之有法司马一旦欲合而用之不可得矣
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人
　　郑康成曰均平也周犹徧也○贾氏曰均上地下地等使得均平故曰均土地既给土地则据土地计考其人民可任不可任之事而周徧知其人数○郑锷曰上文于嵗时入数大比受要之后而言乃防万民之卒伍则民数既定然后军法可制也军法既成乃言均土地以稽其人民而周知其数何耶盖防万民之卒伍者所以起军旅也此言可任之人数者所以作田役也将作田役必先知其可任之人将以知其可任之人必先稽其受地之等家有七人者必授以上地观其所受者上地则知其可任者一家可出三人矣家有六人者必授以中地观其所受者中地则知其可任者二家可出五人矣家有五人者必授以下地观其所受者下地则知其可任者一家可出二人矣盖因其受地之优劣足以知其力之有余不足也说者谓受田有九等之法此以七五六为三等者盖因中以明上下之义【○贾氏曰案王制上农夫食九人其次食八人次食七人次食六人次食五人彼言五等此言七五六三等其人不同故郑云有夫有妇乃成家自二人至十人为九等二人三人四人是下地三等五人六人七人是中地三等八人九人十人是上地三等此经唯言七六五者据中地三等则知有上地中地下地三等】余以为此言六乡受地之法学礼者见遂人颁田里自上地夫一防田百亩至余夫亦如之乃谓六乡受田之法与六遂同特因中以明上下之义殊不知经之所载自王畿之乡遂都鄙至于诸侯之邦国凡授田之法自有四节大司徒言不易之地家百亩一易之地家二百亩再易之地家三百亩此一节也小司徒言上地家七人可任也者家三人中地家六人可任也者二家五人下地家五人可任也者家二人此又一节也遂人言上地夫一防田百亩莱五十亩余夫亦如之中地夫一防田百亩莱百亩余夫亦如之下地夫一防田百亩莱二百亩余夫亦如之此又一节也大司马言上地食者三之二其民可用者家三人中地食者半其民可用者二家五人下地食者三之一其民可用者家二人此又一节也即是四节攷之大司徒言都鄙之制小司徒言六乡之制遂人言六遂之制大司马言诸侯国之制何以明之司徒言凡造都鄙而继以不易一易再易之地其为都鄙之制明矣小司徒言上地中地下地之制不与遂同又不与都鄙大司马同非六乡田制而何何则上地当食十人九人八人中地当食七人六人下地当食五人此固常法也六乡在内不及十人九人但家有七人则授以上地家有六人则授以中地家有五人则授以下地所以然者将以强内故也若六遂所授则不可与乡同故别言之曰上地夫一防田百亩中地夫一防田百亩下地夫一防田百亩见其如常法而已然又有莱五十亩莱百亩莱二百亩不与乡同则以遂地逺而瘠授之莱乃所以饶逺而已又以爵位攷之乡大夫爵与遂大夫同乡师爵与遂师同小司徒爵与遂人同遂人掌授遂田则小司徒掌授乡田矣遂人言六遂之制则小司徒所言为六乡授田之制何疑之有若夫外造都鄙则大司徒事故都鄙之田于大司徒言之施政职于九畿之外而令其军赋则大司马事故邦国之田于大司马言之以是观之谓因中以明上下之义者妄说也
　　吕氏曰司马法曰六尺为步步百为亩亩百为夫夫三为屋屋三为井井十为通通为匹马三十家士一人徒二人以小司徒参之司徒之可任者如此其多司马法之出士徒数如彼其少古人用兵皆为不胜计以虑败也故不尽用之虽败尚可扶持故小司徒只言其可任者非实数也自此以后调者皆用实数幸而一胜不幸而一败则皆不可救矣晋作州兵乃是尽数调甚非先王之制他如鲁成作丘甲曹操案户籍得三十万众苏秦以齐王临淄之中七万户不下户三男子而卒以二十一万而曹操谓崔琰曰昨案户籍可得三十万众故为大州是皆以实数调惟诸葛孔明仅有此意一蜀之大其兵多不过十二万孔明所用八万常留四万以为更代蜀之所以强者以孔明不尽用之及蜀之亡尚有十万二千数年之间所折者不过二万耳
　　凡起徒役毋过家一人以其余为羡唯田与追胥竭作郑司农曰羡饶也○王氏曰可任者或家三人二家五人家二人而起徒役无过家一人盖用徒役不必一时皆徧计所役乆近取劳佚均而已不于一役家起二人所以寛民也○王昭禹曰以其余为羡则所用者正卒而已然正卒又有可代者为之备此民所以有余力而不困于役也○郑司农曰田谓猎也追追寇贼也
　　陈及之曰竭作郑氏谓尽行非也【○程氏曰竭作如唯为社事单出里唯为社田国人毕作单毕皆尽互言之也】田猎所以教民习兵事则不可不皆教之及其当田也今日某甲明日某甸亦不一时俱起所以休民力而互教也至其追胥则不案籍起人其家丁男皆可行矣故曰竭作若曰尽行不胜其扰也○王氏曰唯田与追胥竭作则猎取禽兽与众同欲逐向盗贼与众同恶所役近且不久故也
　　李景齐曰因地之上中下以处其民因民数之多寡以任其力此周家均民之良法以司徒之制约之三农八家四十有八而可任止于二十人者以一家之中老幼常居七分之四少壮常居五分之贰也平居而耕有故而战者皆其家之少壮也曰平居而耕可也有故而战而少壮者悉任之则无乃妨农事乎无乃阙于仰事俯育乎盖家之可任者虽或二人或三人而凡起役徒无过家一人则农桑之不费仰事俯育之无所挠者以其有羡卒不之征也若夫田猎以习战追胥以捕盗贼则竭作何也盖田与追胥其暂耳则不妨于尽征也虽然司徒之制率三农八家其可任者二十人而又有羡卒之法此其用民力至寛也以一井八家而任二十人则甸六十四井为夫一千二百八十八人矣司马法则曰甸出甲士三人步卒七十二人司徒通籍民数如彼其众而征于司马不能十之一若曰凡起徒役毋过家一人则以甸计之一井八家则六十四井为家五百一十有二宜士徒滋多也而仅止于七十五人民尽可以为兵而不尽以为兵也不特是耳司马法又曰井十为通通十为成成方百里三百家士十人徒二十人此百里之成自甸之外又加三十六井宜其所任者益多而今特三十人又何耶籍民以为兵者甚备而至于征调则不过此耳然则民之可伍者不悉以为兵而之以为兵者比征调则又益损焉先王之休民力如此
　　凡用众庶则掌其政教与其戒禁聴其辞讼施其赏罚易氏曰用众庶者正之以政导之以教则无殃民之失饬之以戒止之以禁则无视成之暴如是不服而有辞讼则为之聴其词讼用命者有功而不共命者有过又为之施其赏罚焉
　　郑锷曰平居无事族师掌其戒令政事党正掌其政令教治州长掌其教治政令之法乡大夫掌其政教禁令乡师掌其教与其戒令纠禁非不素明而熟晓矣及起众庶而用之小司徒又掌其政教与其戒禁何耶能以政教训治之者未必能制驭之能以戒禁制驭未必能训治之惟位尊爵高者合政教与戒禁而兼掌之则民服而且畏之矣
　　诛共犯命者
　　郑康成曰命所以誓告之○贾氏曰谓若大司马羣吏聴誓于陈前司徒北面以誓之
　　凡国之大事致民大故致余子
　　郑氏曰大事戎事大故灾寇○郑司农曰当徴召防聚百姓则小司徒召聚之余子谓羡也○郑锷曰经文言大事又言大故者不一以理推之大事乃国之常事特于常事为大耳若夫大故则事起于意外患生于不测其所以处之宜出于常理之外是故周人设为致民之法又别为致余子之法民则一家受田之夫也余子则家之羡卒也常事之大如田役之类家起一人足矣故止致其平时授田之夫至于变故之大家出一人不足以御之故致其余为羡之卒也徒役言起追胥言作此则以致为言余以为自邦法言之则宜曰起曰作自司徒言之则曰致致之为言使自致也司徒立大旗于此使之趋令自至盖均土地稽人民之法既已素定当供公家之役者则闻令自至非一一号召之大小司徒俱以致为言可见矣
　　乃经土地而井牧其田野
　　黄氏曰此治野之法乃者继之辞乡法备又着野法焉必着野法者贡赋当自司徒出师役则相因矣康成曰造都鄙采地井田异于乡遂其说最乖误野纯农夫故为公田九一之法以出租税为丘乘四一之法以治车马○郑锷曰经野则分其田野而井牧之可耕之地则为井田之制可畜之地则为牧养之区左传所谓井衍沃牧隰臯各相其地所宜而已愚案方里而井井九百亩公田处其中而私田包乎外是之谓井其田野也上地授莱视田半下地授莱视田倍比中地田莱之相等是之谓牧其田野也
