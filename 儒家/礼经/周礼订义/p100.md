<!-- { "loadSidebar": true } -->
　　郑康成曰献献酒于尸○刘执中曰谓朝践馈食酳尸后亚王为献也
　　王后不与则賛宗伯
　　郑康成曰后有故不与祭宗伯摄其事【○王昭禹曰大宗伯凡大祭祀王后不与则摄而荐豆笾彻谓此也】○刘氏曰賛之如賛后之礼
　　小祭祀掌事
　　郑康成曰小祭祀谓在宫中○贾氏曰宫中小祭祀则祭灋王立七祀七祀之中行中霤司命泰厉是外神后不与惟有门户灶而已○项氏曰宫中之祀与飨皆掌事
　　賔客之事亦如之
　　王昭禹曰内宗賔客之享食佐后传豆笾外宗賔客掌事如小祭祀之事则非特传豆笾之事凡賔客之事皆賛后
　　大丧则叙外内朝莫哭者哭诸侯亦如之
　　郑康成曰内内外宗及外命妇○贾氏曰若内命妇则九嫔叙之
　　王氏曰内宗大丧序哭者则与宫中之哭者叙焉外宗叙内外朝莫哭者则叙内女外妇之序哭
　　人下大夫二人中士四人府二人史四人胥十有二人徒百有二十人
　　郑康成曰封土为丘垅象而为之
　　薛平仲曰先王立礼经世使生有所养死有所藏礼而至于有所藏则礼道竭而人道毕矣故以严其丘封之制人则以施之诸侯卿大夫之贵墓以寓其哀慕之思墓大夫则以施之国人之众礼之所重莫加于此则以下大夫二人掌之然不得不可以为悦无财不可以为悦此又职丧之所由设也礼莫严于始尤严于终此又三官所以见于典礼之末也
　　掌公墓之地辨其兆域而为之图先王之葬居中以昭穆为左右
　　王昭禹曰谓之公墓之地则其地属于公而非私有之也自天子至于大夫士皆葬于此地人则掌焉○易氏曰君臣分守虽严义均休戚故葬同兆域○郑康成曰图谓画其地形及丘垅所处而藏之【○王昭禹曰葬者则依图授之地也】先王造茔者昭居左穆居右夹处东西吕氏曰周公薨成王葬于毕祔于文武从周家之兆域也○刘执中曰庙虽已毁而墓之昭穆不可迁也○王昭禹曰先王制为合族之礼非特施于生者至于死皆使之以类相从
　　凡诸侯居左右以前卿大夫士居后各以其族
　　郑康成曰子孙各就其所出王以尊卑处其前后而亦并昭穆
　　贾氏曰诸侯卿大夫士谓上文先王子孙为畿内诸侯王朝卿大夫士死者则居先王前后之左右言居左右者若父为先王是昭则子为穆居右父是穆则子为昭居左为卿大夫居后亦然但昭穆不定故左右俱言谓一父之前后左右并有也各以其族者谓次第假令同昭穆兄当近王墓弟则逺王墓诸侯言左右卿大夫士各以其族互相通也
　　凡死于兵者不入兆域
　　郑康成曰战败无勇投诸茔外以罚之○王昭禹曰死政者既养其老而又享之所以劝之也凡死于兵者不入兆域所以绌之
　　凡有功者居前
　　郑康成曰居王墓之前处昭穆之中央○易氏曰既入兆域又居前列示劝而已【○黄氏曰诸侯居左右以前卿大夫居后有功者各居其前】
　　以爵等为丘封之度与其树数
　　郑康成曰别尊卑也王公曰丘诸臣曰封汉律曰列侯坟高四丈闗内侯以下至庶人各有差【○贾氏曰周礼丘封高下之数无文故郑以汉法况之案春秋纬天子坟高三仭树以松诸侯半之树以栢大夫八尺树以药草士四尺树以槐庶人无坟树以杨柳】
　　王昭禹曰以昭穆为左右各以其族尚亲也凡死于兵者不入兆域尚徳也凡有功者居前尚功也以爵等为丘封之度与其树数尚贵也葢先王之所以治死者如此
　　大丧既有日请度甫竁遂为之尸
　　郑司农曰既有日既有葬日也○郑康成曰甫始也请量度所始竁之处地【○刘执中曰请度深广制度于冢宰而小宗伯莅之冢人甫始穿地以为竁】○郑司农曰始竁时祭以告后土冢人为之尸○王氏曰凡祭为尸皆取所祭之类故宗庙之尸则以其昭穆之同山林之尸则以山虞竁墓之尸则以冢人
　　及竁以度为丘隧共丧之窆器
　　郑康成曰隧羡道也度丘与羡道广袤所至【○贾氏曰左传晋文公请隧不许则天子有隧诸侯已下有羡道隧道则上有负土若郑庄公与母掘地隧而相见者也羡道上无负土然则隧与羡别而郑云隧羡道者对则异散则通】窆器下棺丰碑之属丧大记曰凡封用綍去碑负引君封以衡大夫以咸【○贾氏曰衡横也谓以木衡之于棺傍乃以绋系木下棺大夫卑不得以木横之直有棺傍咸耳以绋系之而下棺也】
　　及葬言鸾车象人
　　郑康成曰鸾车巾车所饰遣车也亦设鸾旗○贾氏曰先郑以象人谓以刍为人后郑不从者以上古有刍人至周不用而用象人则象人与刍灵别【○郑康成曰孔子谓为刍灵者善谓为俑者不仁非作象人者不殆于用生乎】○郑康成曰言犹语也语之者告当行若于生存者于是巾车行之【○刘执中曰将葬则语以饬戒之】
　　及窆执斧以涖
　　郑康成曰临下棺也○贾氏曰乡师职云执斧以涖匠师则此亦临匠师两官俱临者葬事大也
　　遂入藏凶器
　　郑康成曰凶器明器
　　正墓位跸墓域守墓禁
　　贾氏曰墓位即上文昭穆为左右是须正之使不失本位墓域即上文兆域谓四畔沟兆跸谓止行人不得近之　【王氏曰若墓大夫之廵墓厉也】○郑康成曰禁所以为茔限○贾氏曰谓禁制不得漫入○王氏曰若墓大夫居其中之室以守之
　　凡祭墓为尸
　　郑司农曰为尸冢人为尸【○郑康成曰祭墓为尸或祷祈焉】○王昭禹曰凡祭墓为尸非特甫竁为之尸○张氏曰墓祭非古也体魄则降知气在上故立之主以祀之以致其精神之极而谨藏其体魄以竭其深长之思此古人明于鬼神之情状而笃于孝爱之诚实者也然攷之周礼则有人之官凡祭于墓为尸是则成周之盛亦有祭于墓者虽非制礼之本经而出于人情之所不忍而于义理不至于甚害则先王亦从而许之其必立之尸者乃所以致其精神而示享之者非体魄之谓其为义抑精矣
　　凡诸侯及诸臣葬于墓者授之兆为之跸均其禁贾氏曰上文惟见王及子孙之墓地不见同姓异姓诸侯之墓地故此经总见之若然此墓地旧有兆域今新死者随即授之○王氏曰授之兆则使之自竁窆均其禁则均其地守焉
　　墓大夫下大夫二人中士八人府二人史四人胥二十人徒二百人
　　郑康成曰墓冢茔之地孝子所思慕之处【○贾氏曰礼记云庶人不封不树故不言冢而言墓墓即葬地】○陈君举曰墓大夫徒二百人岂不多哉然邦墓地域禁令度数皆掌焉帅其属而廵墓厉居其中之室以守之与后世人自求地家自置守富则僭而不忌贫则窘而无所葬掘墓盗尸斩木之狱不絶于有司利害烦省异矣
　　掌凡邦墓之地域为之图
　　郑康成曰凡邦中之墓地万民所葬地
　　令国民族葬而掌其禁令
　　郑康成曰族葬各从其亲○黄氏曰司徒本俗联坟墓此独国民耳
　　刘执中曰民遂其私而害先王丧凶之礼者以无禁令故也
　　正其位掌其度数
　　郑康成曰位谓昭穆也度数爵等之大小【○易氏曰度数多寡也○贾氏曰郑见有爵者谓本为庶人设墓其有子孙为卿大夫士则其葬不离父祖】
　　使皆有私地域
　　郑康成曰古者万民墓地同处分其地使各有区域得以族葬使相容
　　凡争墓地者听其狱讼
　　郑康成曰争墓地相侵区域○易氏曰听其争则族葬不至相犯
　　帅其属而廵墓厉居其中之室以守之
　　贾氏曰属者墓大夫帅下属官也○郑康成曰厉茔限遮列处【○贾氏曰墓大夫帅其属廵行遮列之处】○郑司农曰居其中之室有官寺在墓中【○贾氏曰万民墓地于族葬地中央为室万民各自守之】刘执中曰圣人父母其民生则富其衣食而教以仁义死则为之地域而守其丘树则为子孙者有不忠乎君而不服其教者乎
　　职丧上士二人中士四人下士八人府二人史四人胥四人徒四十人
　　郑康成曰职主也
　　掌诸侯之丧及卿大夫士凡有爵者之丧以国之丧礼涖其禁令序其事
　　王氏曰职丧上言诸侯下言卿大夫士乂言凡有爵者包三公矣○郑康成曰国之丧礼丧服士丧既夕士虞今存者其余则亡事谓小敛大敛葬也○刘执中曰凶丧之礼下达万民茍无主执以涖其事则有过中而僭于上者有不及于中而遗其亲者是以职丧掌之五服有制尊卑异仪殡敛虞祔祭禭含赠皆有定灋不可过不可不及
　　凡国有司以王命有事焉则诏賛主人
　　郑康成曰凡国有司有司从王国以王命往有事谓含禭赠赗之属诏賛者以告主人佐其受之○刘执中曰诏賛主人以礼拜命也
　　凡其丧祭诏其号治其礼
　　郑康成曰告以牲号齍号之属当以祝之【○贾氏曰先郑以号为谥号小宗伯云小丧赐谥读诔不在此故后郑不从谓若特牲少牢云柔毛刚鬛嘉荐普淖皆祝辞】
　　凡公有司之所共职丧令之趣其事
　　郑康成曰令令其当供物者给事之期也有司或言公或言国言国者由其君所来居其官曰公谓王遣使奉命有赠之物各从其官出职丧当催督也【○易氏曰凡公有司之所共者此谓在郷则乡之有司共其物在国则国之冇司共其物各有定制不待王命者则职丧以其制令之】
　　愚案治其丧已见宰夫此则趣其事而已



　　周礼订义卷三十七
<经部,礼类,周礼之属,周礼订义>
　　钦定四库全书
　　周礼订义卷三十八　　　宋　王与之　撰
　　春官宗伯下
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　郑康成曰大司乐乐官之长○王氏详説曰周礼虽出于武帝之世大司乐一章已传于孝文之时孝文时得魏文侯好古乐之人窦公献其书乃今之大宗伯之大司乐章若夫记有乐记乐之传也非经也乐记作于汉武帝时河间献王与诸儒共采周官及诸子言乐事者是也
　　薛平仲曰司乐则总其乐之大者乐师则总其乐之小者自其大者言之由律同声音六舞之合足以黙交于显之间非探索于乐理之至者不能也则司乐之官可不以中大夫居之乎自其小者言之由步武疾徐之仪足以致养其和平之徳非研穷于乐之微者不能也则乐师之官可不以下大夫居之乎彼胥也者随事之小大而致察焉然上下相承而不容缺则又二官所以继于后也○陈及之曰大司乐之官今之国子监祭酒而其下乐师大胥小胥今之司业博士
