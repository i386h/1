<!-- { "loadSidebar": true } -->
　　王氏详说曰天神之祀以烟为歆神之始地祗之祭以血为歆神之始人鬼之享以祼为歆神之始其实天神同于烟地示同于血人鬼同于祼且诗曰芃芃棫朴薪之槱之书曰柴望大告武成记曰燔柴于泰坛祭天也今以日月星辰为实柴司中司命风师雨师为槱燎然则祀昊天上帝非柴非燎何以为烟乎是禋祀云者取其歆神之始耳记曰郊血大享腥三献爓一献熟夫郊天也大享祫也三献社稷也一献羣小祀也用血者未始不熟用熟者未始无血此所以谓腥其俎熟其殽也今以社稷五祀五岳为血祭则貍沈疈辜何以为非血乎是血祭云者取其歆神之始耳司尊彞曰春祠夏禴祼用鸡彞鸟彞秋尝冬烝祼用斚彞黄彞今以肆献言祼而馈食与四时之享何以为不用祼乎是肆献祼者取其歆神之始耳
　　以凶礼哀邦国之忧
　　郑康成曰哀谓救患分烖凶礼之别有五○郑锷曰天子之于诸侯位虽君臣情则父子未有子疾病痛苦父不为之忧者故邦国有忧则有凶礼以哀之愚案盛衰消长天之道也圣人不患其凶患无其备故以是礼继于吉礼之后
　　以丧礼哀死亡
　　郑康成曰哀谓亲者服焉疏者含襚○郑锷曰隐公之时天王使宰咺来归惠公仲子之赗文公之时王使荣叔归含且赗是也
　　以荒礼哀凶札
　　郑康成曰荒人物有害也曲礼曰嵗凶年谷不登君膳不祭肺马不食谷驰道不除祭事不县大夫不食粱士饮酒不乐札读为截谓疫疠
　　以吊礼哀祸烖
　　郑康成曰祸烖谓遭水火宋大水鲁庄公使人吊焉廏焚孔子拜乡人为火来者拜之士一大夫再亦相吊之道【○易氏曰神所祟谓之祸天所毁谓之烖】
　　以禬礼哀围败
　　易氏曰国之见围谓之围师之败绩谓之败以禬礼哀之于是合财以补其乏若澶渊之防诸侯谋归宋财是也【○贾氏曰大行人云致禬以补诸侯之灾小行人云若国师役则犒禬之】
　　以恤礼哀寇乱
　　郑康成曰恤忧也邻国相忧兵作于外为寇作于内为乱○郑锷曰左传言救邢之事曰简书同恤礼有相救之道隐公亦云君命寡人同恤社稷之难则恤礼者问之劳之见天子忧恤之意【○王昭禹曰恤以救之若衞有狄人之难而齐桓救之】
　　王氏曰丧礼凶礼以彼丧荒哀之也吊礼禬礼以我吊禬恤哀之也
　　以宾礼亲邦国
　　郑康成曰亲谓使之相亲附宾礼之别有八○黄氏曰宾礼皆王之所以礼答诸侯朝觐宗遇防同诸侯脩王事王皆以礼见之也
　　郑锷曰天子之于诸侯以分言之则君臣以情言之则宾主故先王不待以纯臣之义而以宾礼亲之我有以亲之彼安得不吾亲哉【○易氏曰臣道以尊天子为主宾道以亲诸侯为主】
　　春见曰朝夏见曰宗秋见曰觐冬见曰遇
　　郑康成曰朝犹朝也欲其来之早【○易氏曰朝如日出如寅之朝而朝于天】宗尊也欲其尊王【○易氏曰宗如万物相见于南方而其类皆有所宗】觐之言勤也欲其勤王之事【○易氏曰觐谓物成之时各觐其实以报乎上】遇偶也欲其若不期偶至【○易氏曰谓闭藏之时其相见若邂逅之遇○胡康侯曰古者有遇礼不期而防以明造次亦有共肃之心春秋书遇私为之约自比于不期而防者直欲简其礼耳故凡书遇者皆恶其无人君相见之礼也】
　　郑锷曰朝宗则在朝时则用春夏其位则诸公东面诸侯西面说者以为万物交际之时以象生气之文人君则于堂下而见之所以通上下之情觐遇则在庙时则用秋冬其位则诸侯一于北面说者以为万物分辨之时以象杀气之质也人君则于堂上而见之所以正君臣之分记曰觐礼不下堂而见诸侯下堂而见诸侯天子之失礼也由夷王以下盖朝宗出迎宾则下堂觐礼不迎宾则不下堂也朝则天子当宁而立宁者门屏之间以象阳之出布散于外觐则天子当扆而立扆者户牖之间以象隂之入藏于内此又朝觐之别也【○李嘉防曰当宁若今临轩将以图事诹政当扆退立于扆以受诸侯之献功】
　　陈及之曰大宗伯曰春见曰朝至冬见曰遇大行人曰春朝诸侯而图天下之事秋觐以比邦国之功夏宗而陈天下之谟冬遇以协诸侯之虑时防以发四方之禁殷同以施天下之政又曰侯服一见甸服二嵗一见男服三嵗一见采服四嵗一见衞服五嵗一见要服六嵗一见司马曰春以礼朝诸侯图同事夏以礼宗诸侯陈同谟秋以礼觐诸侯比同功冬以礼遇诸侯协同虑时以礼防诸侯发同禁殷以礼同诸侯施同政郑康成以六服之内以时分来或朝春或宗夏或觐秋或遇冬贾公彦从而广之曰春则东方尽来夏则南方尽来秋则西方尽来冬则北方尽来以余论之皆未允以为春则东方诸侯尽来耶则比功之礼未尝施之矣以为夏则南方诸侯尽来耶则协虑之礼未尝施之矣若图事专以待东方诸侯比功专以待西方诸侯陈谟专以待南协虑专以待北则王政岂无偏党之患哉案周官云六年五服一朝又六年王乃时巡考制度于四岳诸侯各朝于方岳又案王制诸侯于天子比年一小聘三年一大聘五年一朝然则四方诸侯六年惟一朝耳若然以春来则曰朝以夏来则曰宗以秋来则曰觐以冬来则曰遇耳犹汉律春曰朝秋曰请吴王濞春不朝使人为秋请是也又尚书康王初即位太保率东方诸侯入应门右毕公率西方诸侯入应门左则是康王初即位四方诸侯以朝适皆在京师又安有春则东方来夏则南方来秋则西方来冬则北方来耶其所谓图天下之事等语作礼者之词而司马又承之也而其有可疑者大行人谓六服诸侯朝有疎数之节六年而毕近世苏东坡说书亦以一朝为毕朝未约其实也当从识者论之
　　愚案古人封建诸侯有人民有社稷焉若以春则东方诸侯皆来夏则南方诸侯皆来卒不幸有乘间而起如昆夷玁狁之难孰从而折冲御侮之空其一方同时毕集断无此理茍纵其自便不朝京师万一有专擅难制之事如唐之藩镇又何以为制驭诸侯之权要知王者欲亲诸侯必设为可亲之礼或不能朝于春则可以宗于夏或不能觐于秋则可以遇于冬但六年之内不可不一次来王不然巢本南方国巢伯来朝何以曰朝不曰宗韩本北国韩侯入觐何以曰觐不曰遇要知古人立为朝觐宗遇之礼于春夏秋冬之间以见四时皆来王之日而礼非有所轻重于其间
　　时见曰防殷见曰同
　　郑康成曰时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防是也○郑锷曰以有事而防则时见者国有事之时而来见其防之有时故谓之防
　　郑康成曰殷犹众也十二嵗王如不巡狩则六服尽朝朝礼既毕王亦为坛合诸侯以命政焉如王巡狩殷见四方四方分来终嵗则徧【○郑锷曰易有殷荐礼有殷奠则殷为盛多之义殷见者合众多之国而来见其来必同故谓之同也○黄氏曰殷有三义众也正也盛也殷见殷类义皆当为正协时月正日同律度量衡考礼修徳正刑故谓之殷同】
　　王氏详说曰时防则事出非常故无常时殷同则有常时亦如常朝之嵗但防同之礼因朝觐之时行之故又曰大朝觐
　　时聘曰问殷覜曰视
　　王昭禹曰时聘殷覜王人之所以宾于诸侯时聘施于时见之后以恩问之故时聘曰问【○黄氏曰时聘存覜省也各以其时行之犹时防时巡五嵗而徧】殷覜施于殷见之后以事有所察治故殷覜曰视
　　郑锷曰聘以财为礼其名曰问有问遗之意覜以见为礼其名曰覜有省视之意攷行人言时聘以结诸侯之好殷覜以除邦国之慝此乃王见诸侯之文槩以为诸侯聘覜乎天子则与行人之文不合槩以为王者之礼则又与大宗伯诸侯见王之文不合合二官攷之盖聘覜之礼王与诸侯交用之何以言之时聘曰问殷覜曰视继于春见曰朝夏见曰宗之下则曰问曰视者为诸侯问视乎王之礼也若以行人结好除慝之文例之则又是王者聘以结诸侯之好覜以除邦国之慝也人徒见古者比年小聘三年大聘小聘使大夫大聘使卿皆臣聘乎君遂谓君无聘乎臣之理殊不知小行人有曰王之所以抚邦国诸侯者嵗徧存三嵗徧覜五嵗徧省则王有覜礼于诸侯明矣其所以异者诸侯行之则曰问视天子行之则曰除慝结好天子之覜见于小行人三嵗之制若夫聘礼则无传春秋之时王臣来聘于鲁者八亦可以为证

　　周礼订义卷二十九
　　钦定四库全书
　　周礼订义卷三十　　　　宋　王与之　撰
　　以军礼同邦国
　　王昭禹曰先王以宾礼一天下有不帅则军礼于是乎用○郑康成曰同谓威其不协僭差者军礼之别有五【○贾氏曰僭差若郊特牲云宫县白牡朱干设锡之类皆诸侯僭也】○郑锷曰凡此五礼天子用之侯国亦用之所以谓之同【○项氏曰出而军师卒伍入而比闾族党皆一致也故大师之礼无以异于大均之礼大田之礼无以异于大役之礼惟封亦然用田役师均封虽若不同其所以为军礼未始异故曰同然同之不以礼无异于不同故必以礼同之】
　　愚案军礼之设谓之同邦国者以见戢奸慝平暴乱王者未尝不与人同必若鳏寡之有辞于苖而后大师之礼因众所共恶者以用众必若庶民乐有灵台而后大役之礼因众所用欲者以任众赋役欲其均于是有大均以恤乎众车马在所简于是有大田以简夫众以至民心所恃以为固者在邦国之封域则行大田之礼以合夫相保之心舎此数者曷尝劳民动众以从一已之欲易之师曰师众也能以众正可以王矣观师之义则知王者之制军礼将以合人心于大同故毎事以众言之从众则同不从众则异其义可见
　　易氏曰军礼统六师大师之礼而已大均大田大封大役何以亦谓之军礼盖制军有常胜之道有幸胜之道幸胜之道求胜在敌常胜之道求胜在我先王所以有征无战以在我有是五者之礼也
　　大师之礼用众也
　　郑锷曰五军以为师以师统军以军统旅以旅统卒以卒统两以两统伍上下相统闻鼓进闻金止此大师之礼以用众故欲其同
　　杨氏曰先王行师其坐作进退以鼓铎镯铙为之节而不可乱左不攻左右不攻右则刑诛随之五伐六伐七伐乃止齐焉勇者不敢先怯者不敢后所谓大师之礼用众以此
　　大均之礼恤众也
　　王昭禹曰因地以令赋因家以起役地有肥硗而赋有轻重家有上下而役有多寡此所以恤其事【○郑锷曰以衣服则均而无等降之殊以饮食则均而无贵贱之别贵而为将者暑不张盖贱而为士者亦宿车下左传所谓均服振振自庐以往振廪同食此大均之礼也以恤众固欲其同】
　　大田之礼简众也
　　郑康成曰古者因田习兵阅其车徒之数○王昭禹曰春教振旅夏教茇舍秋教治兵冬教大阅此所以简其能【○郑锷曰艾草以为防褐纒旃以为门裘纒质以为槸闲容握驱而入轚则不得入田车欲其好四牡欲其阜阅其丁壮数其器甲此大田之礼也以简众故欲其同】
　　大役之礼任众也
　　黄氏曰大役之礼如召诰命庶殷丕作是也○王昭禹曰大役则帅其民而至起徒役则无过家一人丰年则公旬用三日中年则公旬用二日无年则公旬用一日此所以任其力【○郑锷曰量之以逺近赋之以丈尺程其力计其功或城郭道涂之脩或宫室桥堑之役致之以大旗鼔之以鼛鼓此大役之礼也以任众故欲其同】
　　大封之礼合众也
