<!-- { "loadSidebar": true } -->
　　以辨四时之叙
　　郑锷曰辨字本亦作辩説者谓见景之至否可以辩说其晷刻以正闰余使四时之叙无有差忒○黄氏曰夏至日景极长冬至日景极短春秋分平日景平则日亦平致言长短与平各至其数四时之气定矣于是而置闰所谓以闰月定四时成歳也
　　保章氏中士二人下士四人府二人史四人徒八人黄氏曰推步虽精星辰日月之动晷度从违吉凶之证者焉则又设官以观占之名曰保章氏保安也章明也占天象以诏救政务在保安时变章明天意不为恠诞诳幻【○郑康成曰保守也世守天文之变○郑锷曰诗云倬彼云汉为章于天葢言星辰昭囬于天之章其着象也章章可观为国家者仰察其垂象之文可知为政之得失】
　　刘氏曰冯相氏考诸厯数以知天道者保章氏占于天象以察时变者也○郑锷曰二官俱以氏为名意以为天象固非常人所能知必天文之家父祖子孙世守其职始知其详也名官曰氏欲世守之
　　掌天星以志星辰日月之变动以观天下之迁辨其吉凶
　　王昭禹曰掌天与星所谓日月之变动五云之物十有二风皆天也所谓星辰分星者皆星也○刘执中曰掌天星谓占眡之志者记载其变动之顺逆以知天下之迁易而辨其吉凶之小大浅深以诏于为国者也○郑康成曰星谓五星有赢缩圜角【○贾氏曰天文志云歳星所在其国不可伐可以伐人超舍如前曰赢赢为客晚出为缩缩为主人故人有言曰天下太平五星循度无有逆行云圜角者星备云五星更王相休废其色不同王则光芒相则内实休则光芒无角不动摇废则少光色顺四时其国皆当也】辰日月所防【○项氏曰辰有至否】日有薄食晕珥【○贾氏曰此即眂祲职文】月有盈亏脁侧匿之变【贾氏曰月有盈亏即礼运三五而盈三五而缺也脁侧匿之变者五行传云晦而月见西方谓之脁朔而月见东方谓之侧匿】七者右行列舍天下祸福变移所在皆见
　　黄氏曰二十八星十二辰随天左旋日月星辰右旋天日月五星皆动物也观诸天星而星辰日月之动为可志矣尧典日中宵中日永日短葢以其星志之不曰天之动而曰星辰之动天之动不可见也不言五星日月五星为七政从可知也星辰日月之动有疾徐赢缩循轨不循轨日月薄蚀五星陵犯皆于此乎占之天下之迁迁变也变则其占不可常梓慎论孛曰夏数得天火作宋衞陈郑当之占歳曰歳在星纪而滛于枵蛇乘龙宋郑必饥禆灶曰歳弃其次而旅于明年之次以害鸟帑周楚恶之星孛大辰而占在宋衞陈郑失次在星纪而占在宋郑周楚是皆所谓迁也【夏数得天蛇乘龙害鸟帑皆其占法注家虽附防其说然其所以用之者终不能知也歳失次梓慎禆灶之占亦异】其后崔浩占荧惑亦曰星亡必以庚辛秦也是当入秦此犹得古人遗法循轨为吉不循轨为凶又有时变如当食不食当陵犯不陵犯为吉晕珥脁匿圜角失色皆非晷度之正为凶
　　以星土辨九州之地所封封域皆有分【扶问反】星
　　郑康成曰星土星所主土封犹界也○刘执中曰角亢氐兖州房心豫州尾箕幽州斗牛女扬州虚危青州室壁并州奎娄胃徐州昴毕冀州觜参益州井鬼雍州柳星张三河翼轸荆州○薛氏曰星土之説不明旧矣有为北斗之说者以谓七星主九州若雍属魁星冀属枢星兖青属机星徐扬属权星荆属衡星梁属开星豫属摇星之类是也有为五行之説者以为十二次主九州若降娄枵主于岱歳星位焉鹑首实沈主于华太白位焉之类是也以今攷之则不然星土葢分星之十二次分属九州十二次虽分十二土然合而言之为九州而已成周盛时诸侯封域棊布九州大者百里次者七十里小者五十里附庸小国又不能五十里者固不容皆有分星之次大率所封之分星皆以九州举之自春秋之时不明九州之星土即分星之所次至韩赵魏三家分晋而堪舆之说起初分十二诸侯上配天文十二次彼战国时强者陵弱大者并小其分疆错壌虽连亘数千里然侵夺去取初无定论果能尽合于天文之度乎况星纪于天文在东北乃以当东南之吴越鹑首于天文在东南乃以当西北之嬴秦周都闗河天地之中而鹑火则南方之次齐都营丘实负东海而枵则北方之次止分十二国犹不当天地之度况乎国千八百欲尽以天文分星槩之邪【○贾氏曰歳星或西或北不依国地所在以古之受封之月歳星所在之辰属焉耳】先儒谓九州中诸国分星其书亡矣堪舆虽有郡国所入度非古数也谓堪舆非古数是也谓亡其分星之书则未之思矣岂知诸国之分星即分其九州之星土以为分星乎吾固谓十二次之星丽于九州则为星土分于天下诸侯则为分星何则青州之星土则枵也齐之分星属焉扬州之星土则星纪也而吴越之分星属焉以至兖之寿星荆之鹑尾皆星土而为郑与楚之分星雍之鹑首冀之大梁皆星土而为秦与赵之分星若夫梁州之实沈其地入于雍豫则星土亦分于雍豫而为豫之分星徐州之降娄其地入于青兖则星土亦分于青兖而为鲁之分星今以论之左传昭公十年有星出于婺女郑禆灶曰今兹歳在颛帝之墟姜氏任氏实守其地释云颛帝之墟谓枵也则知枵为齐之分星而青州之星土也左传昭公三十二年夏吴伐越晋史墨曰不及四十年越其有吴乎越得歳而吴伐之必受其凶释云歳在星纪故知星纪为越之分星而州之星土也尔雅云析木谓之津箕斗之间汉津也释云箕龙尾斗南斗天汉之津梁为燕分而幽州之星土也左传襄公九年曰陶唐氏之火正阏伯居商丘祀大火而火纪时焉故商主大火宋为商之后故知大火为宋分而豫州之星土也昭公十七年星孛于大辰及汉梓慎曰汉水祥也衞颛顼之墟故为帝丘其星为大水此娵訾为衞之分星而冀州之星土也襄公二十八年梓慎曰歳在星纪淫于枵蛇乘龙龙宋郑之星故知寿星为郑分而豫州之星土也郑语周史曰楚重黎之后黎为髙辛氏火正则知鹑尾为楚之分左传昭元年郑子产曰迁实沈于大夏主参唐人是因知实沈为晋分而并州之星土也皆分星之见于书可攷也然诸国之封域既列于九州之内则诸国之分星即九州之星土尚何泥于北斗五行之说乎
　　以观妖祥
　　黄氏曰日月五星其动者二十八星不动者二十八星各有所主后郑言古数之存者十二次之分而已唐僧一行分星度岂非堪舆遗学欤其凿亦甚日月五星占其动故言观天下之迁二十八星占其不动故言九州之地皆有分星郑云主用客星彗孛之气为象恐非彗孛五星之变则其动者常星自有变当占○王昭禹曰以观妖祥则分星所主在地者妖祥兆于天以所主之分星观之则九州之妖祥灼然可见矣
　　以十有二歳之相【息亮反】观天下之妖祥
　　愚案十二歳説见冯相氏
　　郑锷曰歳星之行十二歳而周天是谓十二歳色欲明光润泽赤而角则其国昌赤黄而沉其野大穰故其占色相色相变异则天下之妖祥皆可得而知歳星所在其国有福春秋之际越得歳而吴伐之遂受其凶左传言歳在颛帝之墟居其鹑首而有妖星焉告邑姜也视其相则又观其有妖星也【○黄氏曰先儒説歳星太歳为祥独不言相为何义然观天下之妖祥不独以分土占之也星书言歳为五星长君象其应在天下梓慎禆灶之占可见○刘执中曰十有二歳则大歳也是谓歳隂木星之神大歳左行于地歳歴一辰枵之歳在子星纪之歳在丑而歳常右行于天而居其舍也所谓相者木之相火星也火之相土星也土之相金星也金之相水星也水之相木星也歴十二年而五星更生星循度或合于一舍为吉祥三合两合赢缩流逆失度则为兵烖水旱凶札各如其占焉】
　　以五云之物辨吉凶水旱
　　郑康成曰物色也视日旁云气之色○郑司农曰以二至二分观云色青为虫白为丧赤为兵荒黒为水黄为丰故春秋传曰凡分至啓闭必书云物为备故也故曰凡此五物以诏救政
　　降丰荒之祲象
　　郑康成曰降下也知水旱所下之国○李嘉防曰气为祲形为象
　　王昭禹曰言降丰荒之祲象则与眡祲所谓叙降同矣葢下其説于国使民知之焉故谓之降事未至而使之备患未生而使之防先王所以仁民也可谓厚矣
　　以十有二风察天地之和命乖别之妖祥
　　王昭禹曰十有二风风之生于十二辰之位者也葢天地六气合以生风艮为条风震为明庶风巽为清明风离为景风坤为凉风兊为阊阖风干为不周风坎为广莫风八风本乎八卦传曰舞以行八风谓此也四维之风兼于其月故艮为条风而立春亦曰条风巽为清明风而立夏亦曰清明风坤为凉风而立秋亦曰凉风干为不周风而立冬亦曰不周风故八风变而言之又谓十二风也【○李嘉防曰八卦主八风惟辰戌丑未之月有立春立夏立秋立冬在其中故风无定风今注云十二风意者立春在前月则兼前月之风在后月则兼后月之风立夏立秋立冬皆然或云于乾坤艮巽既有定名之风安得云四立无定风盖四立有在前月法有在后月法以卦气所属参酌之则可知矣十二月之风各应其月为天地之和不然则为乖为别而妖祥可得而命○刘迎曰十二风以十二月占之如风自东来为震名明庶南来为离名景风风盖有八以十二月占之则为十二风先儒以十二辰皆有风吹律以知和否若吹十二律以知十二风则十二歳之相五云之物又将吹何而观之此穿凿之说】
　　郑锷曰至治之世天地之气合以生风风从律而不奸则气和可知风气不应由隂阳不和不和为乖不应为别见其乖别可以命其妖祥○王昭禹曰命以告人使之知所备○王氏曰乖别在人妖祥先见于风亦人与天地同流通万物一气故也丰荒之祲象言降乖别之妖祥言命皆命而降之命谓名言之
　　凡此五物者以诏救政访序事
　　贾氏曰五物谓掌天星以下○王氏曰诏以诏上访以访下○郑康成曰访谋也见其象则当豫为之备以诏王救其政且谋今年星天时占相所冝次序其事【○黄氏曰序事即太史序事星辰日月有变动则访其事当行当止以承天意是为救政○刘执中曰序事者冯相氏以厯数而攷之者也故以所志之变动访于厯数者以稽合而使王信之则恐惧生而救政出矣】
　　郑锷曰占辨于方萌之始诏人君以救灾应变之道而已救灾者必贵乎有政应变者不可以无事以政而救灾者王之职也故行应变之事当先后之序必询访然后知○易氏曰政者国之大本诏救政于上则人君知修省之道事者有司之常职访序事于下则人臣知儆戒之意【○李嘉防曰救政诏于上序事访于下五物之变可以感通君上之心而尽臣下欲言之情后世因灾异以求直言近之】

　　周礼订义卷四十四
<经部,礼类,周礼之属,周礼订义>
　　钦定四库全书
　　周礼订义卷四十五　　　宋　王与之　撰
　　内史中大夫一人下大夫二人上士四人中士八人下士十有六人府四人史八人胥四人徒四十人
　　薛平仲曰内史一属所以次于大史之后者事固有所由始造命之地则一人风化之所由出命令之逹则四方观听之所由归左右夹辅之助则一人心腹耳目之所由内史之官既以中大夫一人又以下大夫二人辅之盖端本澄源于内者既有可纪之实然后付诸大史以脩之而待后世之有攷【○孙氏曰史官隶之宗伯以宗庙典籍具存非博古通今之士不能胜其任也】
