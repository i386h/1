<!-- { "loadSidebar": true } -->
　　王昭禹曰良马自圉师至于校人则以中大夫为之其官为稍尊驽马自圉师至驭夫而止者以其材下于良马故掌养乗之者兼其数而掌其事则官至于中士之驭夫而已然八趣马则一驭夫掌之亦兼总于校人矣
　　天子十有二闲马六种邦国六闲马四种家四闲马二种
　　郑锷曰闲防也不曰防防以防其外入闲以闲其内出防马者使之无自内而逸出耳○郑康成曰凡马每廏为一闲○易氏曰天子有十二闲谓六廏成校而校有左右故十二也邦国六闲家四闲直谓一厢不分左右耳邦国六闲马四种者谓良马三闲为齐马道马田马【○黄氏曰四种郑谓齐道田驽亦谓同姓之国异姓象路何用齐马四卫革路何用道马】而驽马三良马之数亦三闲是三闲良马为六百四十八匹三闲驽马亦六百四十八匹总六闲为一千二百九十六匹也家四闲马二种者谓良马一闲而驽马三良马之数亦三闲是一闲良马为二百一十六匹三闲驽马为六百四十八匹总四闲为八百六十四匹
　　郑锷曰周制自上而下礼之降杀各以两独诸侯之于天子不止于两而已天子六军诸侯则三军天子之马十二闲诸侯则六闲而已其降杀不止于两者为其地近而嫌也故曰成国半天子之军则马之闲半乎天子岂不宜哉天子法天之大数故马六种分为十二闲每一种而分两闲故也诸侯有齐马道马田马驽马四种分为六闲半天子之制也大夫有田马驽马二种分为四闲又半诸侯也赵商以为十二闲三千四百五十六匹六闲二千五百九十二匹四闲千七百二十八匹以司马法论之甸方八里有戎马四匹长毂一乗大夫采地四甸一甸供王其余三甸才有马十二匹谓与校人之职甚异康成以为司马法为民出军赋无与于天子国马之数余以其説攷之古者天子有国马有民赋之马民马出于井田之赋如所谓提封万乗马四万匹提封千乗马四千匹者是也若乃国马则国所自养牧以待用者即此校人以下所云是也盖养于国者为车路之备出于民者为用兵之防此所以各足其事而不相伤也陈氏曰周制天子十二闲闲马不过三千四百五十六匹而已春秋时晋悼公使程郑为乗马御六驺属焉彼卫之騋牝三千齐之有马千驷三千近于十二闲之数千驷又过之是皆僣侈而逾礼也
　　凡马特居四之一
　　郑锷曰説者谓特为牡马也诗曰实维我特又曰百夫之特则特者雄而特立之义四马而特居其一盖三牝则育必多一特则气必同如是而育马其性必相似矣【○陈蕴之曰此言养之时若防言驾之时牝牡杂则不可御矣】
　　春祭马祖执驹
　　郑锷曰马未尝有祖此言马祖者贾氏谓天驷也以天文考之天驷房星也房为龙马马之生者其气实本诸此则马祖为天驷可知于春则祭春者万物始生之时驹始生之马血气未定不可通淫顺春祭祖之时则执而维絷之以驯其始生之气【○郑司农曰执驹无令近毋犹攻驹也二嵗曰驹三嵗曰駣】
　　夏祭先牧颁马攻特
　　郑锷曰先始教人以放牧者也【○郑康成曰先牧始养马者其人未闻】夏草方茂马皆出而就牧思其始教以养牧之法故祭于夏夏者放牧之时可以就牧故颁而牧养之夏火方盛马者火畜又况马之特乎至夏而气益盛不可制畜故祭先牧之时则攻而治之使皆调伏○王氏曰攻特者驹之不可习者廋人攻之矣及成焉而不可习则校人攻之【○郑康成曰夏通淫之后攻其特为其蹄齧不可乗用】
　　秋祭马社臧仆
　　王昭禹曰马社廏中之土凡马日中而出日中而入秋马入廏之时故祭马社【○郑锷曰皁廏所在必有神焉赖乎土神以安其所处故祭马社】○王昭禹曰仆御五路之仆○王氏曰臧仆则简驭者简其臧亦简其或不臧【○郑司农曰谓简练驭者令皆善也○郑锷曰简仆夫以待他日之用】
　　冬祭马步献马讲驭夫
　　郑康成曰马步神为灾害马者○郑锷曰寒气总至马方在廏必存其神使不为灾唐人之颂曰冬祭马步存神也【○王昭禹曰马步为马祷行冬则大阅之时故祭马步○贾氏曰马神称步若冥之步人鬼之步之类与酺字异音同义】○郑锷曰及冬之时自春所养乗者至是皆见其良矣乃择其良者以献于王如物至冬成而可献也于是之时则讲驭夫谓讲论其知驭车之法能与不能也与臧仆之意同讲必以冬驭夫则主驭者将使之驭使车贰车佐车之人五驭必有法安可不讲其艺乎于冬讲之一年之事也○黄氏曰驭夫员多于是讲习而选之【○刘执中曰讲驭夫一嵗之功过而上下之焉】
　　郑锷曰马之难育也必祈诸神以为之助故春祭马祖夏祭先牧秋祭马社冬祭马步四时各有所祭之神顺其时各有蕃马之法
　　凡大祭祀朝觐防同毛马而颁之
　　郑康成曰毛马齐其色也颁授当乗之【○王昭禹曰如诗之六月所谓比物四骊有駜所谓駜彼乗黄凡此皆齐毫也尔雅言宗庙齐毫此于朝觐防同亦毛马者承賔如承神故也】○郑锷曰王者非特资马以为乗驾及其用各称事而颁之祭祀朝觐防同以文为主马欲其色之纯而可观故毛马所以为文军旅以力为主马欲其足之齐而并进故物马所以为力或谓宗庙齐毫尚纯而朝觐防同亦毛马而后颁何也賔客之来尤以华国为先【○李嘉防曰以其毛色物马而颁之使各从其类】
　　饰币马执扑而从之
　　郑锷曰天子之于诸侯亦有以马为礼而赐之者谓之币马加文饰以致其华美【○郑司农曰校人主饰之也币马以马遗人当币处者也聘礼曰马则北面奠币于其前士防礼下篇曰荐马缨三就入门北面交辔圉人夹牵之驭者执策立于马后】执棰扑以驭其奔逸
　　凡賔客受其币马
　　郑锷曰賔客行朝享之礼有庭实之马以为币亦谓之币马则受而养乗以待用
　　大防饰遣车之马及葬埋之
　　郑康成曰言埋之则是马涂车之刍灵【○贾氏曰古以泥涂为车以刍草为人马神灵】
　　田猎则帅驱逆之车
　　郑康成曰帅犹将也○郑锷曰统御长以进退【○黄氏曰田习战于是知其可用不可用】○贾氏曰驱逆之车田仆设之校人帅领田仆而已
　　凡将事于四海山川则饰黄驹
　　郑锷曰若有祭祀于四海山川则必择黄色之驹加文饰以将事焉此皆校人之职或谓大宗伯以沈貍祭川泽而祭祀之牲各放其色四海山川乃均用黄驹何耶以玉人之职攷之王巡守过大山川所用之璋不同然皆以黄金勺前马则知均用黄驹者海与山川均为地道黄者地之中色若夫用驹则以巡守而行四方驹有千里之足而行地莫如马驹虽马之小者礼以小为贵饰黄驹乃郊用犊之意【○项氏曰一曰土神尚黄校人饰贵诚也】
　　凡国之使者共其币马
　　贾氏曰王使之下聘诸侯王行礼后更以此币马私与主君相见谓之私觌聘礼私觌是也【○王昭禹曰或以赐诸侯非特私觌也】
　　凡军事物马而颁之
　　郑康成曰物马齐其力【○王昭禹曰尔雅言戎事齐力田猎齐足戎事非不齐足以齐力为主田猎非不齐力以齐足为主也】
　　陈及之曰周制甸出革车一乗马四匹则是马亦民自备也校人云凡军事物马而颁之者亦颁于官府共军事者耳不然校人六廏凡三千四百匹安能及庶民乎自井田既壊凡征战则国家赋马与民汉时大仆牧师诸苑三十六所分布西北边养马三十万头武帝时天下亭亭有马自是以来未尝俾民自养马也虽唐府兵之制有井田遗意而当给马者予其直市之每匹予钱二十五千刺史折冲果毅嵗阅不任战事者鬻之以其钱更市不足则一府共之熙宁间介甫罢祖宗马监令民自养马每一都限马十五匹十五年而足谓之保马郡县茍阿上意不二三年而足于是天下骚然病矣
　　等驭夫之禄
　　黄氏曰驭夫中士趣马下士良马三百八十驭夫列员者六十其余盖选趣马摄之马有良有驽于良驽之中又有等马故其禄不同使校人等之亦足见古人升选之法未尝不各因其事【○郑康成曰驭夫于趣马仆夫为中举中见上下】
　　宫中之稍食
　　郑锷曰养天子马于宫苑之中者亦当为之等其稍食嫌其特厚于宫中牧圉故特言等其稍食于驭夫之下【○郑康成曰师圉府史以下○项氏曰厩库皆近王宫一云马有养于内非也】
　　趣马下士皁一人徒四人
　　郑锷曰趣马以下士为之马十二匹为皁每皁一趣马而爵之卑则下士其职之微则养马而已周公作立政以戒成王与任人准人牧夫偕言之大夫之刺幽王与司徒卿士师氏内史连言之其微如此而所系反重以其近王故也
　　李嘉防曰自趣马而下至圉人不曰下士止曰人数皆官长所除然必特置官名何也盖不可以胥徒为之惧其太卑亦不以命士为之惧其太防特立官名使其上自辟除之职有所统矣
　　掌賛正良马而齐其饮食简其六节
　　郑康成曰賛佐也佐正者谓校人臧仆讲驭夫之时○郑锷曰良马所以驾玉路然驾玉路之种马不可以驾田戎之车驾田戎者不可以为齐道之用校人虽辨之犹恐其不正趣马又賛而正之【○项氏曰賛正者賛校人之政】驾路虽不同而饮食不可不齐或摧之或秣之摧之所以养之也【○刘执中曰养之使无饥渴害之也】○郑康成曰简差也节犹量也差择王马以为六等【○王昭禹曰所以闲之分十二闲六种之等也诗曰比物四骊闲之维则四牡脩广其大有颙以养而闲之如此　刘执中曰目以知其瞻之不惊口以知其性之不悖耳以知其力之不殚鬛以知其血之有余毛以知其气之不暴蹄以知其行之不跲六者简马之大节也节同然后信为良马】
　　掌驾说【始锐反】之颁
　　王昭禹曰驾以行说以止有劳佚之节【○郑锷曰使久劳者必佚久息者必行】故以叙而颁之【○刘执中曰马虽良而驾御御不得其方或奔踶者非其性然也故颁其说于三圉师十二圉人焉所以养成其材也】
　　辨四时之居治以听驭夫
　　郑康成曰居谓牧庌所处【○贾氏曰牧庌者放牧之处皆有庌厰以荫马二月以前八月以后在廐二月以后八月以前在牧故云四时】○郑锷曰四时所居自日中而入之后所居者闲廏日中而出之后所居者牧庌执驹攻特之事则春夏治之臧仆献马之事则秋冬治之皆不可以不辨○王昭禹曰以听驭夫惟驭夫之所役也
　　巫马下士二人医四人府一人史二人贾二人徒二十人
　　郑康成曰巫马知马祖先牧马社马步之神者马疾若有犯焉则知之是以使与医同职【○李嘉会曰马有医可也而曰巫何故巫则知马祟也相医攻疾则兼医也医巫必兼言之先王爱物之心与爱人同】○贾氏曰有贾者治马死生须知马价故有贾人
　　掌养疾马而乗治之相【息亮反】医而药攻马疾受财于校人马死则使其贾【音嫁】粥【音育】之入其布于校人
