<!-- { "loadSidebar": true } -->
　　陈君举曰尝读关雎知三代而上后妃极天下之选矣后妃母仪天下而嗛嗛然有不足配至尊之意当是时夫人嫔若干人世妇若干人女御若干人各以其职奉上所以共賔祭蕃子姓之官备矣后方恻然遐想幽深侧陋之间尚有遗贤宜配君子求而不可得则中夜不寐展转叹息庶几得之吾当推琴瑟钟鼔之奉与之偕乐而后慊后德如此则宫掖之政一以听后之所为奚不可者今内小臣而下凡阉官九嫔而下凡妇官下至于女奴晓祝者晓书者晓裁缝者必属之大臣则夫员数之増损职掌之废置禄秩之多寡赐予之疏数皆禀命于朝廷而后不与且使内宰得以稽其功绪而赏罚其勤惰茍违有司之禁虽天子不得自以为恩是故私谒不行而内政举古之所谓正家者葢如此
　　内小臣奄上士四人史二人徒八人
　　郑康成曰奄称士者异其贤【○贾氏曰上酒人浆人等奄并不称士则非士也用奄者以其所掌在内故也○吕氏曰奄位极于上士先王防患之意盖微】○李氏曰周礼之内余奄皆不命宦官之位天象所有指其居次或在惟薄之内论其职掌或闻牀第之言固不可以诎辱俊乂浑殽男女用奄人是乃制事之宜
　　愚案先王之时宦者不过数十人内小臣四人寺人五人内竖五人阍人每门四人而已不若后世之多既总于内宰而内宰又属于宰上下相统得以进退用舍之则不贤者自不容于其间后世不然宫中官则皆奄人既不属宰相所以纵横而莫制
　　掌王后之命正其服位
　　郑康成曰命谓使令所为或言王后或言后通耳王昭禹曰正其服则后之六服所用不同正其位则祭祀賔客防纪所以为礼者其位不同○王氏详说曰有王之服位有后之服位有王之命令有后之命令夏官太仆小臣之于王天官内小臣内竖之于后其职一内小臣云掌王后之命正其服位后出入则前驱大仆云掌正王之服位出入王之大命王出入则自左驭而前驱是大仆之职与内小臣同内竖云掌内外之通令凡小事小臣云掌王之小命诏相王之小法仪是小臣之职与内竖同然大者掌其大小者掌其小大仆小臣之所由分则内小臣所掌宜若掌后之小命乃曰掌王后之命至其通令与凡小事则内竖掌之此足以见后之次于王矣况后言命而不言大命王后虽有好令于卿大夫曽何大命之有是知大命皆在于王也周之时后且不预王之大命况其他乎○郑锷曰内宰于后之服位则正之而内小臣亦正之内宰正之于大祭祀之时内小臣正之于宫闱之中
　　后出入则前驱
　　史氏曰前驱者前诃肃众【○贾氏曰小臣是奄人与后导道】
　　若有祭祀賔客防纪则摈
　　贾氏曰祭祀賔客防纪此三事后皆有事则与后为摈赞【○郑康成曰摈为后传辞有所求为】
　　诏后之礼事相【息亮反】九嫔之礼事正内人之礼事郑康成曰诏相正者异尊卑【○贾氏曰诏相正皆是上摈后尊故云诏诏告而已九嫔稍卑则言相相佐助之女御卑直正之而已】
　　彻后之俎
　　郑康成曰俎谓后受尸之爵饮于房中之俎【○贾氏曰天子诸侯祭礼亡案特牲荐俎乃受尸之酢次主妇酳尸尸酢主妇于东房中受尸之酢亦有荐俎后之俎小臣所彻亦约与士礼主妇之俎同也】○易氏曰膳夫言凡王祭祀賔客则彻王之胙俎胙亦俎也尸与賔之胙王其胙有馔馔皆有俎故谓之胙俎后亚王之祼献瑶爵则其胙俎一也彻后之俎而不言胙者胙以王为主后亚王而已【○王氏详说曰后之俎而不言胙者郑氏谓后受尸之爵饮于房中之俎是亦胙俎之谓也盖尸之胙王与夫賔之胙王其俎皆谓之胙俎但胙俎为至尊之俎后不言胙者屈其尊故耳】
　　后有好【呼报反】事于四方则使往有好令于卿大夫则亦如之
　　易氏曰好事则以物问遗于诸侯之亲者好令则以言问劳于卿大夫之亲者【○史氏曰后之族有尊后之族有亲逺在四方岂得恝然不与之接其馈饷问劳之礼乎故好事好令则内小臣得驰传而往焉其曰卿大夫者卿大夫之家也○贾氏曰后有族亲在四方谓畿外诸侯于王有　　亲若鲁卫晋郑之等也于卿大夫亦谓同姓族在朝廷者】○陈及之曰胡五峯谓妇人无外事以贞洁为行若外通诸侯内交羣下则将焉用君哉人臣尚无境外之交曽谓王后可乎其疑是矣而未足也先王之政以端本澄源为先故择配之际必得贤妃贞女以配君子其忧在进贤不滛其色见于关雎尊敬师傅化天下以妇道见于葛覃求贤审官而无险陂之行见于卷耳于是有内宰之官以隂礼教六宫以隂礼教九嫔以妇职之法教女御自三夫人以下莫非贤妇人况王后乎若是而外通诸侯之懿亲内交卿大夫之贤者不过助天子政治而已古者天子享诸侯有王后亚献之礼上公来朝夫人致礼八壶八豆八笾膳大牢致享大牢侯伯来朝亦如之子男来朝夫人致礼六壶八笾如曰妇人无外事亦甚不可矣是故欲行周礼者当自天子一身始以正心诚意为之本以之齐家以之治国以之平天下则政事无一不善处不然外通诸侯内交羣下相与连根固蒂是幽后所以亡周岂周公旧典乎【○郑锷曰唐明皇时宦官用事殿头供奉委任华重持节传命震动四方所至郡县奔走献遗动以万计卒成大乱非此内小臣比矣】
　　掌王之隂事隂令
　　郑康成曰阴事羣妃御见之事隂令王所求为于北宫
　　阍人王宫每门四人囿游亦如之
　　郑康成曰阍人司昏晨以啓闭【○王昭禹曰不以晨门名官而谓昏者盖守中门尤宜谨于昏故曰阍人】
　　愚案其职云掌守中门之禁惟雉门耳此言每门者言中门据有禁守者言之其实王之五门使墨者守【○贾氏曰此掌戮文郑注谓黥者无妨于禁御○黄氏曰礼家说王宫五门则二十人囿游之数不着成康之世刑措不用其守门者安　能有墨哉汉文帝废肉刑至景帝遂募死罪为官】或以为王有五门四面皆有中门故曰每门义亦通
　　郑康成曰囿御苑游离宫○黄氏曰游陂池文王灵沼王宫严密之地不得不谨囿游之地何必如是此足以见内外一体皆所以严一人之奉初不以囿游而少忽也囿游无间于王宫则燕游不足以损德○薛平仲曰阍人专守王宫中门之禁中门盖治朝之外门于王内若不相关于囿游亦非所及大宰列阍人于内小臣之后且曰囿游亦如之果何意哉盖严于内者当有以防于外而观游之所尤隙之易以乗阍人于中门之禁凡防服凶器潜服贼器竒服怪民皆有所不客入则离宫别苑之所御其防闲杜絶无异于中门之禁则外防固已严矣彼寺人于此以相道内人女宫之出入内竖于此传逹内外之通令孰有不关于阍人哉今观阍人于王宫每门凡四人则举中以见内外其所守于外者甚众寺人于正内则五人内竖之防者则始倍寺人之数其所居于内者甚寡守之者众居之者寡周公经画之宻殆不可以言语尽
　　掌守王宫之中门之禁
　　郑康成曰中门于外内为中若今宫阙门雉门三门也春秋曰雉门及两观灾○史氏曰中门之禁亦密于外门以其过此则是王之宫庭使内官掌之谓之阍人以其所职专在守门若今所谓司门是也【○贾氏曰雉门外有臯库内有应路故云于内外为中○郑司农曰王有五门外曰臯门二曰库门三曰雉门四曰应门五曰路门路门一曰毕门○郑锷曰王之五门皆有禁特使阍人守中门之禁何耶以朝士之官考之外朝在库门之外羣吏众庶罢民穷民皆在其所盖外之二门臣民皆可得而入若夫雉门之内则应门路门非臣民可得而妄入故于此有禁○王昭禹曰以治朝在路门之外中门于治朝为已近守禁之严于是而始】
　　防服凶器不入宫潜服贼器不入宫奇服怪民不入宫郑康成曰防服衰绖凶器明器潜服若甲者贼器盗贼之任器兵物皆有刻识竒服衣非常春秋传曰尨竒无常怪民狂易【○王氏曰孔子见齐衰者虽少必作过之必趋盖内有感恻则外为之变动防服凶器不入宫恐震动至尊潜服贼器不入宫则严禁卫奇服怪民不入宫则王宜非礼弗视非礼弗听】○史氏曰王之大内常人尚不得入今此竒服怪民皆指宿卫之士非外人也外朝之宿卫既有宫正去其滛怠与其竒衺之民兹数者复禁而不入王及后者虽欲见不正之人不可得矣○黄氏曰此守中门者之职事也为命夫命妇辟与扫除设燎之事他门亦然
　　凡内人公器賔客无帅【色类反】则几其出入
　　史氏曰内人应役之人公器应用之物賔客公卿大夫之妻应得入见者然无帅者无所将帅非时而入出者也故必几察之防其乗间【○林氏曰所以防非常卫至尊之道】郑司农曰几谓无将帅引之者则苛其出入【○王氏曰几微察之也】
　　以时啓闭
　　郑康成曰时漏尽【○贾氏曰若夏至昼则日见之漏六十刻夜四十刻】○史氏曰谨其锁钥
　　凡外内命夫命妇出入则为之辟【婢亦反】
　　郑康成曰内命夫卿大夫士之在宫中者【○贾氏曰谓若宫正所掌者对在朝卿大夫为外命夫外命妇则总外内命夫之妻内命妇即三夫人以下】辟行人使无干
　　掌埽门庭
　　郑康成曰门庭门相当之地【○贾氏曰阍人掌中门则门相当之地唯中门若余门各有守门者埽之】
　　大祭祀防纪之事设门燎【力召反】跸宫门庙门
　　郑康成曰燎地烛【○贾氏曰谓若天子百公五十侯伯子男皆三十所作之状盖百根苇皆以布纒之以蜜涂其上若今蜡烛对人手者为手烛故云地烛】跸止行者庙在中门外○易氏曰设门燎则设燎于门以为明跸宫门庙门则跸止行者以致其肃【○王氏曰宫正凡邦之事跸明所禁止者广阍人跸宫门庙门明所禁止者门而已宫正宫中庙中则执烛明所照察者内阍人设门燎明所照察者门而已】
　　凡賔客亦如之
　　贾氏曰賔客在宫中庙中谓若享食在庙燕在寝史氏曰賔客之奉无异宫庙亦宜肃
　　寺人王之正内五人
　　郑康成曰寺之言侍诗云寺人孟子【○贾氏曰此奄人案僖公二十四年寺人披曰岂惟刑人披自称为刑人明寺人奄人若然则寺人掌内人不掌男子矣秦诗欲见国君先令寺人者彼秦仲始大其官未备】正内路寝【○贾氏曰谓后之路寝若王之路寝不得称内以后宫故云内先郑内宰注后六宫前一后五前一则路寝】
　　黄氏曰寺人内竖皆奄王之正内五人则他处尚有之经不出不着员数盖掌女宫戒令职事为不可已者已在此则在他处者未必有职事虽阙之可也
　　掌王之内人及女宫之戒令相导其出入之事而纠之郑康成曰内人女御女宫刑女之在宫者【○贾氏曰谓男女没入县官为奴者○黄氏曰女宫女笾女酒之属】　史氏曰戒所以饬其怠令所以趣其行○郑锷曰内人或有出入寺人则以身相之以言导之其或不如法者又从而纠之○郑氏曰纠犹割察
　　王氏详说曰内宰下大夫内小臣上士故内宰正后之服位赞九嫔之礼事内小臣诏后之礼事相九嫔之礼事正内人之礼事若夫寺人初非士不过掌王之内人及女宫之戒令此贵贱之所以分也卑者不得统尊贱者不得临贵
