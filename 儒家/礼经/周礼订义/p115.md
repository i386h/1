<!-- { "loadSidebar": true } -->
　　郑康成曰防谓防同盟誓之辞【○黄氏曰郑説防同是也盟非也大祝六辞无盟辞誓或有之诅祝作盟诅之载辞是则盟非先王所贵也春秋传曰齐桓公葵丘之盟载书五禁曰无曲防无遏籴无专杀大夫无以妾为妻无冇封而不告不防血耳犹当有辞以告鬼神】郑司农曰祷谓祷于天地社稷宗庙主为其辞也春秋传铁之战衞太子祷曰曽孙蒯聩敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯聩不敢自佚备持矛焉敢告无絶筋无折骨无面夷无作三祖羞大命不敢请佩玉不敢爱若此之属
　　郑司农曰诔谓积累生时徳行以赐之命主为其辞春秋传孔子卒哀公诔之曰闵天不淑不憖遗一老俾屏余一人以在位嬛嬛予在疚呜呼哀哉尼父无自律此皆有文雅辞令难为者也故大祝官主作六辞或曰诔论语所谓诔曰祷尔于上下神祗
　　黄氏曰凡此皆所以诏告鬼神可以通人情能使上下亲踈逺近无所壅隔也诗曰惠于宗公神罔时恫斯之谓矣先郑引盘庚诰其世臣卿大夫道其先祖之善功其意是也上下亲踈逺近间隔不通甚者则有盟诅盟诅亦有辞虽非先王所贵犹足以救衰世故使诅祝掌之然则大祝之职任可知
　　辨六号一曰神号二曰鬼号三曰示号四曰牲号五曰齍号六曰币号
　　郑锷曰神示百物各有其名以名举则失于防易其名而为之美称所以致敬以尊神明见其肃敬之意大祝掌辨而为之
　　郑康成曰神号若云皇天上帝鬼号若云皇祖伯某示号若云后土地只○郑司农曰牲号为牺牲皆有名号曲礼曰牛曰一元大武豕曰刚鬣羊曰柔毛鸡曰翰音齍号谓黍稷皆有名号曲礼曰黍曰芗合梁曰芗其稻曰嘉防少牢馈食礼曰敢用柔毛刚鬣士虞礼曰敢用洁牲刚鬣香合币号若玉云嘉玉币云量币
　　辨九祭一曰命祭二曰衍【音延】祭三曰炮【白交反】祭四曰周祭五曰振祭六曰擩【而泉反】祭七曰絶祭八曰缭祭九曰共祭
　　郑锷曰食必有祭示不忘先宗庙之中尸祭有九大祝辨之非賔主饮食之祭而康成皆引賔主之食以言不可不辨【○王昭禹曰饮食必有祭先王所以仁鬼神葢饮食人之大欲上古未有火化食草木之实鸟兽之肉饮血茹毛非所以飬生地圣人有作然后修火之利以炮以烹以炙以为醴酪而养之具实始乎此先王岂忘其本哉】命祭若曾子问师行无迁庙之主则何如孔子曰主命以皮币告祖檷载命以行每舍奠焉贵命也是谓命祭郑引玉藻君命使祭之礼非大祝所辨也衍者余也尸之余也下佐食取尸祭之余以授上佐食上佐食以授主人主人以祭是谓衍祭郑引曲礼主人延客之礼非大祝所辨者炮不烦改字封人云歌舞牲及毛炮之豚葢尸取所炮之豚以祭祀是谓炮祭周亦非曲礼徧祭先郑谓四面为坐以祭百神是谓周祭振祭擩祭二祭本同所以异者尸未食之前以菹擩于醢祭于豆间是谓擩祭葢擩则祭之【○郑司农曰擩祭以肝肺菹擩盐醢中以祭缭祭以手从肺本循之至于末乃絶以祭】尸将食之时主人献尸賔长以肝从尸右取肝擩于盐振祭哜之加于昕爼是谓振祭葢振者先擩复振而擩祭则不振絶祭缭祭二祭亦本同所以异者缭祭以手从肺本循之至于末乃絶以祭不循其本直絶肺以祭礼多者缭之礼略者絶则祭之此所以为异共祭岂膳夫所共乎庙中则大祝受王以当祭者也
　　辨九【音拜】一曰稽首二曰顿首三曰空首四曰振动五曰吉六曰凶七曰竒八曰褒九曰肃以享右祭祀
　　黄氏曰九专施于祭祀余礼亦有拜不备九拜故太祝辨九拜以享右祭祀拜致敬也敬莫着乎祭九拜各有所施施不失节而后礼可观为能事鬼神太祝辨九拜教敬也【○王昭禹曰卑之于尊贱之于贵与夫自敌已以上欲通其致敬之诚未有不用拜者非特是也舜拜臯陶禹拜善言太甲之拜伊尹成王之拜周公以至献民数献贤能之书王皆拜受此又至尊至贵自屈伏其体以通致敬之诚于其下礼之情大小轻重不一则拜之仪多寡低昻有不同大祝因其事以辨之而已】
　　郑锷曰稽之为言乆也拜头至地其留甚乆此拜之最重者也顿之为言暂也头虽叩地顿而便起不乆留焉此稍重者也空首头略至手其中空濶头手不相宻迩其礼轻矣臣之于君则稽首故鲁人告吴曰非天子寡君无所稽首记曰大夫之臣不稽首非尊之也盖避天子耳然以鲁成公如晋而稽首晋人曰天子在而君辱稽首寡君惧焉季武子曰敝邑介在东表宻迩仇雠惟君是赖敢不稽首此又谬为恭敬非礼之常也顿首自敌已以下用之秦嬴顿首于宣子之前是也空首君用于臣也振动者或云以两手相撃振动其身今妇人之拜如此有所肃敬变动悚栗而下拜也【○杜氏曰振读为振铎之振动为哀恸之恸○黄氏曰振动在吉礼若今舞蹈也魏犨曲踊三百其类欤凶礼振动擗踊】吉拜则自凶向吉所谓拜而后稽颡凶拜则纯乎凶所谓稽颡而后拜阳数竒隂数耦则竒者一拜褒拜则既拜矣又报一拜所谓再拜【○郑康成曰再拜神与尸】推手曰揖引手曰肃肃者不下拜俯下其手而复引之见其肃敬之至此军礼所常用故曰介胄之士不拜郤至于战三肃楚使而退是也王于庙中亦有时而当肃郑康成云肃拜今之撎是也【释文曰撎于至切即今之揖○张氏曰肃者妇人之拜古者首低至地肃拜也因肃遂屈其膝今但屈其膝直其身失其义矣】
　　贾氏曰九拜中四种是正拜稽首顿首空首妇人肃拜其余五者逐事生名依四种正拜而为之振动凶拜襃拜并附稽首吉拜附顿首竒拜附空首○陈氏曰大祝言礼之重者先稽首而继之以顿首空首振动言礼之轻者则先竒拜而继之以襃拜肃拜则顿首振动礼之渐杀者襃拜肃拜礼之尤杀○郑康成曰享献谓朝献馈献右读为侑侑劝尸食而拜○贾氏曰九拜不专为祭祀以祭祀重故举而言
　　凡大禋祀肆享祭示则执明水火而号祝
　　刘氏曰大禋祀祭天圆丘肆享宗庙大禘祭示祭地方泽三者礼最大故特言
　　郑康成曰明水火司烜所共日月之气以给烝享【○郑锷曰大祝执之以号祝既为之美名又从而告之葢言主人之明洁若此水火者也】
　　王昭禹曰神鬼示之号则尊神而致之牲齍币之号则敬神而致之禋祀肆享祭示皆礼之大者其事特严先期于致鬼神示后以祝通其意故先号后祝若夫小祝甸祝诅祝类皆言祝号者葢小祝掌侯禳祷祠之祝号甸祝掌表貉之祝号诅祝掌盟诅类造攻説禬禜之祝号皆事小者故先祝后号小祝大师掌衅祈之号祝亦先号后祝者葢大师亦国之大事故也
　　隋衅逆牲逆尸令钟鼓右亦如之
　　易氏曰隋谓尸祭之余衅谓荐血之事二者以诚为主故亦取乎明水火之用先儒以隋衅在逆牲逆尸之前既未逆尸安得有尸祭之余既未逆牲安得有荐血之事遂谓凡血祭曰衅谓如大宗伯以血祭祭社稷五祀五岳者且小祝于大祭祀逆齍盛逆牲逆尸沃盥賛隋賛彻賛奠无非所以佐大祝者岂有小祝施大祭祀而大祝乃施于血祭等礼乎是知隋衅继号祝之文逆牲逆尸以后方言祭祀之礼○王昭禹曰逆牲则以二祼之后王出庙门而迎牲逆尸则向祭之晨王出庙门而迎尸
　　王昭禹曰隋衅逆牲逆尸皆以钟鼓为节大祝则令钟鼓
　　郑锷曰侑食之时亦令撃钟鼔故曰亦如之右当为侑【即郑説】谓劝侑尸食
　　来瞽令臯舞
　　郑康成曰臯读为卒嘷呼之嘷来嘷者皆谓呼之入○王氏曰来瞽则乐师诏之大祝来之臯舞则乐师诏之大祝令之○郑锷曰乐师诏大祝而大祝乃来之令之
　　相尸礼
　　郑康成曰延其出入诏其坐作
　　既祭令彻
　　贾氏曰祭讫尸谡之后大祝命彻祭器即诗云诸宰君妇废彻不迟○王昭禹曰九嫔賛后荐彻豆笾乐师帅学士而歌彻内宗及以乐彻则佐传豆笾然则大祝令彻者令九嫔之属大宗伯曰凡大祭祀王后不与则摄而荐豆笾彻葢后虽不与九嫔之属亦与彻事焉
　　大丧始崩以肆鬯渳尸相饭賛敛彻奠
　　郑康成曰肆鬯所谓陈尸设鬯○郑司农曰渳尸以鬯浴尸
　　贾氏曰相饭者浴讫即饭含故言相饭不言相含者太宰賛含玉賛敛者小敛十九称在户内大敛百二十称在阼阶冬官主敛事大祝賛之彻奠者小祝注云奠爵也谓正祭时此文承大丧之下故奠为始死之奠小敛大敛奠并大祝彻之
　　言甸人读祷
　　郑康成曰言犹语也祷六辞之属甸人丧事代王受眚灾大祝为祷辞语之使以祷于借田之神【○王氏曰于甸人读祷则大祝言于匶使知焉】
　　付【郑康成曰付当为祔】练祥掌国事
　　贾氏曰祔谓虞卒哭后祔祭于祖庙练谓十三月小祥练祭祥谓二十五月大祥除衰杖此三者皆国事大祝掌之【○黄氏曰似衍国字其孰非国事哉○郑康成曰掌国事辨防之】
　　国有大故天烖弥祀社稷祷祠
　　郑康成曰大故兵防天烖疠疫水旱弥犹徧也徧祀社稷及诸所祷既则祠之以报焉○郑锷曰国有灾故祀社稷之神以弭息之始祷祈终报祠皆掌之
　　大师宜于社造于祖设军社类上帝国将有事于四望及军归献于社则前祝
　　郑锷曰大师必载社主与迁庙之主以行故有宜社造祖之祭祭社曰宜葢以事宜而祭之非春秋之所报祭祖曰造葢特造至而祭之非四时之常享此二者国内之礼及军之所在必设军中之社于其地以事类而告上帝此二者国外之礼小宗伯所谓帅有司而立军社谓此也国有事于四望则将祀地之四望与夫军有功归而献于社凡此二事大祝处前告神故曰前祝【○郑康成曰前祝者王出也归也将有事于此神大祝居前先以祝辞告之○王昭禹曰大祝前羣祝】
　　大会同造于庙冝于社过大山川则用事焉反行舍奠贾氏曰王与诸侯时见殷见或在畿内或在畿外亦告庙而行
　　郑康成曰用事亦用祭事告行也玉人职有宗祝以黄金勺前马之礼是谓过大山川与
　　贾氏曰反行还祭七庙非时而祭曰奠○郑锷曰舍奠之礼所以告至【○陈氏曰释奠者设荐酌奠而已无迎尸以下事古者释奠或施于山川或施于庙社或施于学】○郑康成曰曾子问曰凡告必用牲币反亦如之
　　李嘉防曰大师先社后庙防同先庙后社大师属隂会同属阳故也
　　建邦国先告后土用牲币
　　王昭禹曰大宗伯言大封告后土今此言建邦国则建邦国为大封矣○郑康成曰后土社神也○郑锷曰先告后土然后分封示不敢专也大宗伯掌其礼大祝则掌告也告之之时其事用牲其礼用币以为割裂土宇故用盛礼焉○王昭禹曰大宗伯不言用牲币以大祝见之然必于大祝言之以大祝辨牲币之号也
　　禁督逆祀命者
　　王昭禹曰非所命而祀则在所禁命之祀而弗祀则在所督【○郑锷曰大祝掌祀典以求神为职故禁之使不得为督之使不敢犯郑康成曰有逆者则刑罚焉督正也】凡邦国都鄙之祀皆命于王故命之祀而弗祀非所命而祀皆谓之逆祀命
　　颁祭号于邦国都鄙
　　郑康成曰祭号六号○王氏曰颁其所得用之祭号○王昭禹曰名位不同礼亦异数名号者先王所以命其实故天子所用者诸侯不得诸侯所用者大夫士不得所以严其分也
　　小祝中士八人下士十有六人府二人史四人胥四人徒四十人
