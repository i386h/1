<!-- { "loadSidebar": true } -->
　　牙璋中璋七寸射二寸厚寸以起军旅以治兵守赵氏曰牙璋谓有鉏牙之饰于琰侧如牙齿参差而有尖锋之状故曰牙璋中璋亦然是牙璋之中様者故不言牙而言中以此发兵若后世铜虎符发兵之类军多则用牙璋军少则用中璋以中对牙则牙璋大而中璋为小可知【○王昭禹曰事有大小故有牙璋中璋之异】牙有噬齧搏击之威如爪牙然以牙为象取其能制人而人畏之璋象隂之成事兵隂事也诗以祈父为王之爪牙祈父司马也兵事正掌于司马而谓王之爪牙与此意同七寸其长也射二寸则邪剡二寸为牙其下有五寸为体不琰也五中数也五寸之体而加以二寸之琰为七寸七过中数岂非取刚过中以为用有诛戮之象乎【○郑锷曰三璋虽异皆以七寸为度则射皆二寸则以地二生火天七成之军旅之事赫赫炎炎耀威于天下使人不敢向迩则取火生成之数也冝矣】○易氏曰白虎通曰璋为南方阳极而生隂兵隂也故以起军旅以治兵守○赵氏曰以起军旅谓发兵必以此为信言军旅则必有征诛之事也以治兵守则用兵守御去处以此璋治之使不失其备不必有征诛之事也此与典瑞牙璋以起军旅以治兵守同彼不言中璋互见也礼书引春秋宋司马请瑞以命其徒攻桓氏杜预注曰瑞是符节发兵者此事甚亲切在哀公十四年
　　驵琮五寸宗后以为权
　　赵氏曰驵注读为组以玉为琮方而以组帛系其鼻故名为驵琮亦如以玉饰豆即名玉豆以玉饰案即名玉案也五寸其阔五寸也权谓王后以此为称锤以称物之轻重○郑锷曰权者铢两斤钧所由生宗后以组系五寸之琮以为权盖用之于内也然则献玺称丝之用其以此欤○毛氏曰玉坚刚之物用以为器庻不损壊因之而丽其灋则灋亦与传而无穷故先王即璧以为度即琮以为权然不用圭璋者权以等物之轻重冝先平正焉圭璋上锐而下方又长而狭非平正故也璧虽平正然中空不可以为鼻而组无所施惟琮八方其中实足以为鼻故组之为宗后之权○陈用之曰谓之宗后以为权以其继天子理内治为天下所宗故也
　　易氏曰驵琮以为权与璧羡起度之意同盖璧之体圎而象乎天琮之体方而象乎地天地为万物之所始而万物之数莫不取灋于天地此权所以取乎琮而度之所以取乎璧也知璧羡起度而度不以璧则知驵琮为权而权不以琮是驵琮可以为权之始不可以为权之用盖权之为器灋度之所自出而政事系焉先王虑其制之不存故托其制于驵琮耳
　　大琮十有二寸射四寸厚寸是谓内镇宗后守之王昭禹曰琮方以象地故大琮后以为所守之玉谓之大琮则以守内治者玉莫大于此也十有二寸与镇圭之数同王继天而为子故备天数后继天子而致内治故同于王○郑锷曰琮本八寸尔其射二寸两旁各射二寸是为四寸四寸之射八寸之琮此所以十有二寸○郑康成曰射其外鉏牙【○贾氏曰据八角锋故云鉏牙】○赵氏曰谓之内镇者对天子执镇圭为内天子则执镇以治外后则守大琮以治内礼书云亦刻山镇在上如镇圭又或谓犹天府所谓玉镇取其镇压之意非瑑四山镇在上二说皆通○易氏曰守之为言各有分守之谓也盖天子听外治必能守是职而后可以镇乎外后听内治必能守是职而后可以镇乎内苟违其守则外内失其政尚奚足以言镇乎
　　驵琮七寸鼻寸有半寸天子以为权
　　郑敬仲曰琮有宗之道能为人之所宗者然后能出灋以为权
　　郑锷曰驵琮七寸其穿组之鼻则寸有半天子用以为权盖用之于外也然权冝一出于天子后之权以五寸之琮天子之权以七寸之琮者盖内外虽异位皆不可以无权天子之权非不可用于内也以为宗后治内则灋冝出于后也然内之权则出于五寸之琮外之权则出于七寸之琮又以见王与后之权不能无轻重之等【○易氏曰七成数也以成数为权则成而不可变也五中数也以中数为权则中而不可易○陈用之曰天子理阳道后治隂德阳道主变隂则有常而无变焉惟无变故所谓权者不出乎中惟有变故所谓权者不执乎中容有过中之事焉五中数也后之所谓权者不出乎中故其制以五七过中之数也天子所谓权不执乎中故其制以七】然天子天道也冝以璧为用后地道也冝以琮为用天子用琮以为权何也盖后地道也其灋止于用琮君则能天而能地可得而兼用焉故为度以璧而为权以琮上焉而天下焉而地无所不该之义也权不用璧而用琮者盖莫髙于天长短之所由生莫厚于地轻重之所由积所以审轻重者冝乎用灋地之器○毛氏曰后之权用之宫王之权用之国先王非务为异也亦欲灋度之不壊不幸失其一尚存可资之则也于天子言鼻则后可知言寸有半则后一寸可知
　　两圭五寸有邸以祀地以旅四望
　　赵氏曰两圭亦是用玉成方琮却于琮两边出两圭相对其圭各长五寸邸者取其托宿之意天则以璧为邸地以琮为邸必以五寸则以地数不过五如书五曰土也此亦植在神坐前欲地降而依凭存宿于中非所执之玉也此即典瑞两圭有邸以祀地旅四望玉人制此器故特言其寸数○易氏曰两圭祀地对四圭祀天而言也天以徤为体其德无不周故其用为四圭其数为尺二寸地以顺为体其德有所止故半之而为两圭杀之而其数为五寸知四圭尺有二寸而托邸于璧则知两圭五寸而托邸于琮
　　瑑琮八寸诸侯以享夫人
　　赵氏曰瑑谓就上雕成文缕要别于礼神之琮即如上文瑑圭璋璧琮也琮祀地玉诸侯享天子用璧享后用琮则享夫人以瑑琮冝矣上文璧琮九寸以享天子则后在其中天子以九寸至夫人则分卑降用八寸冝矣○陈用之曰礼之道施报而已观后夫人有致饮于賔客之礼则诸侯之于后夫人其有享也冝矣享夫人以琮则享后之用琮亦从可知矣言夫人而不言后举卑以见尊也先儒不此之思徒泥享夫人之文以谓诸侯自相朝所用致享岂其然乎
　　案十有二寸枣防十有二列诸侯纯九大夫纯五夫人以劳诸侯
　　郑锷曰以玉饰案其广十有二寸每案以枣防为列十二案故十二列【○贾氏曰枣防谓案案皆有枣防为列十有二者据案十二为数不谓案之上十有二也】案餙以玉所以明凭恃以为安者在德也【○陈用之曰案十有二寸者具成数枣防之陈亦以十二之数而加之于案非谓十有二案也】○赵氏曰枣之为物其实赤防之为物其体坚所以取其信敬坚实之义女所用以为贽者春秋曰枣防以告防也女贽不过此事在荘公二十四年○郑司农曰夫人天子夫人○王氏详说曰礼天子之妃曰后诸侯曰夫人而天子亦有三夫人矣后夫人皆预于賔客之事案聘礼云夫人使下大夫劳以二竹簋方说者谓诸侯夫人待聘者之礼有竹簋以盛枣防而无案及劳二王之后则有案矣是案十有二为后设也郑氏既知劳二王之后为案十有二矣然不知其阙文乃以为记时诸侯僭称王而夫人之号不别曾不谓考工惟此一职为周制使夫人之号与王后不别又何以有宗后为权与夫宗后守之之文乎
　　郑康成曰纯犹皆也王后劳朝诸侯皆九列聘大夫皆五列则十有二列者劳二王之后○陈用之曰诸侯纯九大夫纯五谓以枣防而列于十有二寸之案其劳诸侯也纯以九焉其劳诸侯之大夫也纯以五焉不以命数之多寡为节盖厚之也
　　王昭禹曰夫人佐后以致内治王于賔客致酒后致饮而夫人亦致饮王于賔客有膳与飨食之礼而夫人亦致飨食与膳故王劳賔客而夫人亦劳诸侯隂阳相成之义○赵氏曰劳诸侯以王后为主然言夫人则王后在其中乃举卑以见尊也
　　璋邸射素功以祀山川以致稍饩
　　赵氏曰半圭为璋圭象用之利天以生物无不周故祀以四圭地不及天故以两圭日月星辰不及天故祀以圭璧山川属地其用亦不及地之大故祀以璋表其得地利之半耳璋邸者就方琮上出一璋以璋而邸于琮琮方所以象地之体以琮为依托之邸所以象山川之丽于地也与圭璧之意同亦欲山川之神降而依存于璋邸中亦植在神坐前非手所执之玉○郑康成曰邸射剡而出也【○贾氏曰向上谓之出璋首邪却之处从下向上緫邪却之名为剡而出○易氏曰射言剡出而贯于邸素功则朴质而无瑑饰之文所以象山川有阻固之功賔客有藩屏之功】○陈祥道曰王制曰五岳视三公四渎视诸侯书大传曰其余山川祀者小者视子男周礼诸侯为賔诸侯臣为客山川賔客等衰虽殊其以造赠用邸射一也○郑康成曰致稍饩造賔客纳廪食也○王昭禹曰以致稍饩则典瑞所谓以造赠賔客也造赠则言造馆以赠稍饩则指其物互相备也陈用之曰玉人之事专以治玉而成器然非玉人所治工记之者盖附言耳
　　栉人【阙】
　　易氏曰栉比也
　　雕人【阙】
　　易氏曰雕刻也
　　磬氏为磬
　　赵氏曰考工名官有假物而名者有假意而名者有直以器而名者如鳬氏为钟防氏为量此假物而名官也如筑氏为削钟氏染羽此假意而名官也至于物无可假意无可取直以所制器名官如轮人为轮矢人为矢与磬氏为磬是也
　　郑锷曰磬以石之似玉者为之梁州豫州皆贡而不若徐州之美泗濵浮磬盖取石之浮者为之欲其音之清也先儒谓磬为立秋之音以声之清故也论韶乐则曰戞击鸣球论武乐则曰磬管锵锵以球为难调也故先王教之有磬师为之有磬氏然有大磬有编磬大磬特悬磬也明堂位曰叔之离磬盖编则离离则特故也【○王昭禹曰诗曰依我磬声盖乐器之中磬为最清众乐依之以为凖也乐记曰石声磬磬以立辨惟其声之清故动出而能辨也磬者乐之细也细则大声为贵故欲其将将焉凡乐大者从细细者从大故石声主角焉锐瑑而决吻数目而顅脰小体而骞腹无力而轻其声清而远闻以之为簴则击之而由其簴鸣矣先王用磬其详如此】
　　倨句【音钩】一矩有半
　　郑康成曰必先度一矩为句一矩为股而求其既而以一矩有半触其则磬之倨句也【○贾氏曰一矩为句据上曲者一矩为股据下直者谓两头相望者假令勾股各一尺今以一尺五寸触两其句股之形即磬之倨句折杀也】○赵氏曰作磬依律长短前长三律二尺七寸后长二律一尺八寸此是黄钟特垂之磬其他磬皆依律起度倨句一矩有半者谓股与鼔两处分为两矩一矩为句一矩为倨注作股字恐错了虽是股与鼔广狭长短不同难匀分为两矩然广处短狭处却长以此准折恰各占一矩甚均此谓倨句也两处形様寸数既分作两矩了却于磬垂下两角处中间放弯折共要一矩有半此上边倨句处减半矩据此数是减四分之一此谓一矩有半也以尺寸论之上边倨句处共四尺五寸则此下边两之间恰有三尺三寸七分半然所以必要一矩有半者盖此磬体要半折不要带方折如一矩有半恰好若过此数则太过于直不及此数又忒弯曲印圗谓股广短鼓狭长以长掩短则鼔长于股者半矩是倨得一矩有半也以广掩狭则鼓广于股者亦半矩是句亦得一矩有半也此倨句各得一矩有半之意然则说上边尺度不见触两之意矩者只是起数之名如车人半矩谓之宣冶氏以中矩归于胡以倨句归于援又匠人以沟洫说水磬折岂皆以方论【○贾氏曰案乐经之磬前长三律二尺七寸后长二律一尺八寸是磬大小之制此经倨句各一矩并矩半皆假设言】
　　其博为一股为二鼓为三参分其股博去一以为鼓博参分其鼓博以其一为之厚
