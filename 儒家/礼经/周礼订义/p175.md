<!-- { "loadSidebar": true } -->
　　郑锷曰攻之之法夏至日则刋阳木而令燔燎以火冬至日则剥隂木而令浸渍以水木之生于山南者为阳木夏日至则阳气之极又况火之炎阳乎于是时则刋阳木而火之彼不胜乎阳而死矣生于山北者为隂木冬日至则隂之极又况水之凝隂乎于是时则剥隂木而水之彼将不胜乎隂而死矣盖隂阳相济则冲气以为和此物之所以生隂阳偏胜则乖沴而为疾此物之所以死阳木言刋隂木言剥先儒以为互言余以为刋除也与随山刋木之刋同阳木坚而难除故以刋言之剥剥也与易柔变刚之剥同阴木柔而易去故以剥言之刋剥者除草木而空其地或居民或作室未必欲为耕种之地【○刘执中曰山南之木曰阳木者以其禀而生者隂气之不足也山北之木曰隂木者以其禀而生者阳气之不足也阳不足者水之则多沉隂不足者火之则多浮圣人以火养其沉者可使之浮焉以水养其浮者可使之沉焉天官所谓百工饬化八材者抑其有余以补其不足以辅相天地而成其化者也故轮人之职曰凡斩毂之道必矩其隂阳阳也者稹理而坚隂也者疏理而柔是故以火养其隂而齐诸阳则毂虽弊不其柞氏之所职乎故攻草木及林麓者选材以资木工也夏至日隂生也则刋其阳木之隂以去其气之不足者既伐然后以火养其所刋可以齐诸阳也冬至日阳生也则剥其隂木之阳以去其气之不足者既斩然后以水养其所剥可使齐诸隂也】
　　陈及之曰所谓仲冬斩阳木仲夏斩隂木颁其格令于民间使民知禁斧斤以时入山林则材木不可胜用也大要如是而已若曰设虞衡以养蕃设柞氏以刋剥之则其细已甚且不胜其劳矣
　　若欲其化也则春秋变其水火
　　郑康成曰化犹生也○郑锷曰若欲用为耕地而冀其能化生嘉谷则于春秋之时变其冬夏所用之水火夏用火矣春则水之冬用水矣秋则火之前日所用水火一切反易而变更之则水火相济而其土和美自能化生嘉谷也【○王氏曰其蘖薄于隂阳相沴之气化而为土矣】
　　凡攻木者掌其政令
　　郑康成曰除木有时○郑锷曰木或当刋或当剥或宜水或宜火与夫春秋冬夏之时各有政令也
　　薙【他计反】氏下士二人徒二十人
　　郑康成曰薙读如鬀小儿头之鬀○郑锷曰考月令于季夏之月烧薙行水利以杀草则除草谓之薙也然非所当生之地而生非其有用之物而有大则害百稼小则秽涂径安得不杀之乎故名官曰薙专以薙而杀之为职
　　掌杀草
　　王昭禹曰凡物以阳生以隂死唯草之为物其茇则隂不能死薙草者必有以杀之然后其茇不复生【○易氏曰传所谓农夫之务去草芟夷而蕴崇之此杀草之法】
　　春始生而萌之夏日至而夷之秋绳【音孕】而芟之冬日至而耜之
　　郑锷曰杀草之法其去必有渐春始生之初则薙其萌萌而去之根尚在也未能不生夏日至则阳极而热于时则薙而夷之夷伤也盖因盛阳之炎阳以钩鎌廹地伤之也然夷则但伤之而已未死也伤而未死者犹或能绳绳与孕同谓含实也于其含实而绳育之时则芟刈而蕴崇之及冬日已至隂极而冻于时则以耜而刬之【○贾氏曰耜广五寸谓耒头金】刬覆其根冻死于冬则来春不能萌然则一年之事也或谓草可蹂践而死薙用一年何耶殊不知除恶务本本根难尽去之有渐【○贾氏曰薙氏所掌治地从春至冬亦一年之事后年乃可种】
　　若欲其化也则以水火变之
　　王昭禹曰欲其化而为土则以火烧其所芟夷之本末又从而加之以水则其薄于隂阳相沴之气而草化为土矣月令所谓烧薙行水也
　　黄氏曰鸟兽昆虫草木之害人者皆务去之此与制刑之意一也先王无一物而不爱斧斤以时入山林爱心之所加也草自始生而萌之又夷之绳而芟之又耜之既又以水火变之盖消化之也郑言土化美非也设官之意与稻人不同
　　掌凡杀草之政令
　　郑锷曰杀草政令谓春夏秋冬萌夷芟耜自有先后之序薙氏则掌之观谈苑记江南主患清暑阁前草生徐锴令以桂屑布砖缝中宿草尽死则杀之之法不必一年矣
　　硩【他歴反】蔟【仓独反】氏下士一人徒二人
　　王昭禹曰人情莫不欲吉而恶凶先王与民同吉凶之患凡凶者皆在所去故设官掌覆夭鸟之巢而谓之硩蔟氏硩言摘也蔟言巢也摘其巢而去之则夭鸟不复至矣【○郑锷曰硩与彻同蔟者鸟之为巢蔟众木以为之】
　　掌覆夭鸟之巢
　　郑康成曰覆犹毁也○郑锷曰王政仁及飞鸟不毁卵不覆巢今乃设官以硩去之何耶此乃覆夭鸟之巢先儒谓恶鸣之鸟若鸮鵩之类且鸟之恶鸣者固人之所恶何必专设一官以去之观韩退之之诗言有鸟夜飞名曰训狐然则设官而去之者殆此类欤唐子西云吾少时读硩蔟氏庭氏未尝不窃笑以为不急之务后读圣惠方言有鸟夜飞谓之无辜小儿衣服遭之輙成疾因以无辜名之状如五疳是以知夭鸟之害有如此者非独如康成所谓鸮鵩之类除去使国中洁清而已驱出四海之外而不得以为害周公之所建置不可谓不切于事
　　以方书十日之号十有二辰之号十有二月之号十有二岁之号二十有八星之号县【音】其巢上则去之郑康成曰方版也○郑锷曰硩蔟虽掌覆巢有不待覆巢而去之之法以方版书十日十二辰十二月十二岁二十八星之号县其巢上彼见其号将自去焉郑康成以为夭鸟见此五者而去其详未闻余尝考之鹊忌庚燕避戊己蝠逢申日则过街鹊作巢则避太岁类从亦曰燕识戊己不衔泥狐潜上伏不越渡阡陌又曰狐狼知虚实虎豹知冲破然则鸟知避此五者亦或有之盖夭鸟者物之妖也五者之号天地之正也正之去妖理之必然也寅月为陬卯月为如辰月为寎巳月为余午月为臯未月为且申月为相酉月为壮戌月为亥月为阳子月为辜丑月为涂此十二月之号也岁在寅曰摄提格卯曰单阏辰曰执徐已曰大荒落午曰敦牂未曰协洽申曰涒滩酉曰作噩戌曰阉茂亥曰大渊献子曰困敦丑曰赤奋若此十二岁之号也自甲至癸十日之号也自子至亥十二辰之号也自角亢至翼轸二十八星之号也○王氏曰日辰月岁星之神凡有气形者制焉故书其号焉可以胜天
　　翦氏下士一人徒二人
　　郑康成曰翦断灭之言主除虫蠧者诗云实始翦商○郑锷曰除蠧之法与庶氏除蛊事同而义异蛊则合庶毒以为之官曰庶氏本其致毒之由以诏后世也蠧比蛊为害甚轻名官曰翦教人以翦而去之之法也
　　掌除蠧物
　　郑康成曰蠧物穿食人器物者蠧鱼亦是也【○郑锷曰书内有白鱼及白蠧食书之类然考之传有曰木将病蠧生之则蠧亦为木之害也】
　　以攻禜攻之以莽草熏之
　　郑康成曰攻禜祈名莽草药物杀虫者以熏之则死【○郑锷曰莽草药名也谓其有神则以攻禜而攻之谓其有毒则以莽草而熏之】
　　刘执中曰翦者飞蝗之翦断禾穗者也蠧者螟虫之蠧禾根者也蛊者蟊虫之食苗心者也凡庶蛊者蝝蝻螣贼之害稼者皆是也故以攻禜之法祭而攻除之又焚莽草熏烧之除苖害也
　　凡庶蛊之事
　　郑锷曰又言凡庶蛊之事者庶氏自掌除蛊然蛊为难除除之不得或亦用翦氏之法【○贾氏曰翦氏主除蠧物其蛊毒自是庶氏今此云凡庶蛊者同类相兼左右掌之】
　　赤叐【音跋】氏下士一人徒二人
　　郑锷曰虫豸藏埋于墙屋之隈除去为难当用物以捇拔而去之故名曰赤叐
　　掌除墙屋
　　刘执中曰墙屋隙罅之间有虫有豸皆螫人而毒入四爻至于迷闷痛絶不可救者蠖螋蝎防蜘蟵蜈蚣之类皆是也○郑锷曰文王仁及昆虫伏藏埋蛰于墙屋之下乃设官搜求以除之何耶此殆为王居也至尊所处固当致严墙屋之下人迹罕至苟有能致害之物藏焉不可不去也
　　以蜃炭攻之以灰洒【色买反】毒之
　　郑康成曰蜃大蛤也捣其炭以坋之则走【○王昭禹曰以蜃炭攻之则以火之毒气暴之使出也】洒洒也沃灰以洒之则死○刘执中曰古者以蜃炭攻之又以灰汁沃之今之为方非独此也而用蜃炭涂暨墙壁亦赤叐之遗法欤
　　凡隙屋除其貍【莫皆反】虫
　　郑锷曰隙屋则离宫别馆希御幸之地无所不除之矣【○贾氏曰埋藏之虫在屋孔穴之中故以隙屋言之】○郑康成曰貍虫防肌蛷之属○王氏曰貍虫亦有害人者故除之
　　蝈【音馘】氏下士一人徒二人
　　郑司农曰蝈读为蜮蜮虾蟇也月令云蝼蝈鸣
　　掌去鼃【音蛙】黾【莫幸反】
　　郑康成曰齐鲁之间谓鼃为蝈黾耿黾也蝈与耿黾尤怒鸣为聒人耳去之○郑锷曰天下之蝼蝈为不少矣疑此所去者亦为王宫耳蝈之字从虫从国非特野有之虽国中亦有之故晋惠帝闻其鸣询左右以为公为私则宫禁之中未尝无也鼃黾二者尤能怒鸣王庭肃清固所不容况有齐戒之时凡物之可以昏瞆王之志意者皆去之岂容此物聒聒乎其侧耶
　　焚牡蘜【音菊】以灰洒之则死以其烟被之则凡水虫无声郑锷曰牡蘜谓菊之不华者能治鼃黾盖物有相制者不可以理诘也焚牡蘜为灰以洒之顺风势被之以烟为灰所毒者则死不为灰所毒者得烟亦无声焉【○杜氏曰假令风从东方来则于水东面为烟令烟西行被之水上】
　　壶【音卓】氏下士一人徒二人
　　郑康成曰壶谓瓦鼓击之也○王昭禹曰击瓦鼓以敺水虫故名官谓之壶涿氏
　　掌除水虫
　　郑康成曰水虫狐蜮之属○郑锷曰水虫之能为人害者如春秋书有蜮之类谓于水中含沙射人影为灾故也
　　以炮【歩交反】土之鼓敺之以焚石投之
　　郑康成曰炮土之鼓瓦鼓也○郑锷曰壶氏敺之以炮土之鼓为瓦鼓以火炮之其状如壶可以击水虫以浊其水旧书以为浊【○王昭禹曰以土能胜水而制之也】敺之不去又以焚石使投于水中如以热汤以火制水也【○郑康成曰焚石投之使惊去○王昭禹曰攻之以火气使感隂阳相沴之气而死】刘执中曰攻之以火气应之以阳声则隂邪之虫去矣
　　若欲杀其神则以牡橭【音枯】午贯象齿而沈之则其神死渊为陵
　　郑康成曰神谓水神龙罔象○郑锷曰若为害之虫敺之不去意有神者主之欲杀其神使之死欲塞其渊使其虫无所藏必有牡橭午贯象齿而沉之橭木名所谓山榆也象齿象之牙也取山榆之牡者十字交午贯穿象牙【○贾氏曰以橭为干穿孔以象牙从横贯之为十字】以沈乎水中则可以杀水虫之神且使水涸而渊塞化为丘陵物有能相制相治者固不可以理诘也【○刘执中曰若有神物在渊时有变见惊震于民者则以象牙午贯榆木沉之则其神死而其渊陵矣谓如蛟蜃龙之属穴为居者非水注成渊】古之圣人达万物之理得其材用以为除害之术除蠧物则用莽草除貍虫则用蜃炭除鼃黾则用牡蘜除水虫则用牡橭天地间物皆为天地间用然非明哲有所不知【○王昭禹曰凡此之类皆圣人所以变化驱除之术非深穷物理之所以相治相克者孰能与此且夫琥珀拾芥磁石引针戎盐累卵獭胆分杯坏漆以蟹浣锦以鱼散血以藕皮毁金以羊角皆出于自然之理先王命官如此岂非知变化之道知神之所为乎】
　　庭氏下士一人徒二人
