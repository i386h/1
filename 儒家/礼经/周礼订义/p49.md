<!-- { "loadSidebar": true } -->
　　黄氏曰乡师致众庶各致其乡之民也将田先阅于其乡而以司徒之旗致之使知有所统也○易氏曰大旗郑氏以为熊虎之旗据司常所言司徒卿也卿当建旜必建旗者盖九旗之为用有所将者有所画无所将者无所画通帛为旜则无所画熊虎为旗则有所画司徒虽卿其于师田则为军吏而有所将矣所以建熊虎之旗而谓之大旗下文辨乡邑之旗非司徒之旗也乡即六乡邑即公邑之属乡邑既聚则旗之相类者众矣众则揉杂而未易辨故于大旗之外各辨以乡邑之名或乡邑各为之名司常所谓州里各象其名是也○黄氏曰郑以陈之以旗物句絶当以致众庶而陈之句絶陈列之也陈列之故有先后之屯○郑康成曰辨别异也○王氏详说曰旗物之辨有三曰名曰号曰事司马曰帅以门名县鄙各以其名家以号名乡以州名野以邑名百官各象其事是以三者分而为六司常曰官府各象其事州里各象其名家各象其号是以六者约而为三夫帅军将也县鄙六遂也家采地也乡六乡也野公邑也百官以职事从于王者也司马之田六者毕至然则乡师于司徒之田而以旗物辨乡邑乡则六乡矣而六遂无预焉邑则公邑矣而采地无预焉岂非乡师之职不出于六乡与○郑康成曰前后屯车徒异部也【○黄氏曰即大司马所谓前后有屯百步有司巡其前后者也】
　　贾氏曰田猎得大兽公之小兽私之有争禽之讼乡师断之
　　郑锷曰及当田之日用司徒大旗以致民于司徒既至则列而陈之虑其乡邑难辨则用旗物以别之虑其犯命不率则治其政令刑禁以防之虑其车徒或乱则巡其前后之屯以视之有敢犯命者必又戮以戒惧之及已田得禽或争所获则为之断其是非曲直始焉戒之有素使民无仓卒失事之罪终焉治之有法使民无纷纭争鬭之祸其法如此非惟民熟于坐作进退之节而有事于军为司马者亦无失律之愆矣
　　凡四时之征令有常者以木铎徇于市朝
　　郑康成曰征令有常者谓田狩及正月命脩封疆二月命雷且发声○郑锷曰周家春夏秋冬有搜苗狝狩之事皆征令乡遂之民而又有公旬用民之日有属民读法之日皆四时之常事臣民习知而素晓者也不烦号令之劳但振木铎以徇之使闻其所警而自知可谓上素信于其下民习知于其政可以无为而治○王氏曰市朝众所聚之地使皆闻而知之也
　　以嵗时巡国及野而赒万民之囏【古艰字】阨以王命施惠郑康成曰嵗时者随其事之时不必四时艰阨饥乏也○郑司农曰赒读为周急之周○黄氏曰施惠即遗人乡里之委积以恤囏阨乡法本教其民相救相赒而上之徳意当先之故嵗时使乡师赒其囏阨以上命施惠野自甸以往非乡师所治欲使民皆识此意教法大抵皆自乡推行之【○易氏曰巡国及野包六乡之内外言也】郑锷曰此施惠与司救同必使之称王命以施布者明其恩出于天子也盖民之感恩常在于囏阨之时君之得民常本于赈贷之惠田氏执齐之政有意得民赋粟之际以私量贷而以公量收之故齐民知有田氏而不知有公齐卒为田氏所有为天下国家者讵可使恩出于臣下邪然则以王命施惠言于乡师又于司徒言之圣人之意微矣
　　嵗终则攷六乡之治以诏废置
　　郑锷曰非特乡师考六乡以诏废置而已司谏县师皆言以诏废置者司谏以时书徳行道艺辨其能而可任于国事者以考乡里之治以诏废置则所攷者人才之贤否也县师三年大比则以攷羣吏而以诏废置则所攷者夫家之众寡也乡师以攷六乡之治以诏废置其语同而意异然诏上以行升黜则一而已
　　正嵗稽其乡器比共吉凶二服闾共祭器族共丧器党共射器州共宾器乡共吉凶礼乐之器
　　郑锷曰先王之世宫室车舆以为居衣裳冕弁以为服尊爵俎豆以为器金石丝竹以为乐非特用之朝廷又用之闾里民日从事于其间耳闻而目见之所以知礼乐之意而成粹美之俗窃疑闾里之间何从有是器而用之及攷乡师然后知六乡之民俱合众财以为之人众则财用足财用足则器用备故观其人所聚之众寡各因其财力使制其器比五家耳财适足以制吉凶吊祭之二服故比集财为之而一比共用焉器则未能备也闾二十五家财适足以制簠簋鼎俎之器故闾集财以为之而一闾共用焉族之百家财适足以制夷槃輁轴之器故族集财以为之而一族共用焉【○郑康成曰三者民所以相共也】至于射器则定其位有物课其功有算诏之有旌节之有鼓有弓有矢有侯有布用财多故合五百家之财而为之宾器则六十者三豆七十者四豆八十者五豆九十者六豆有爵有罍有笙有瑟其用尤多故合二千五百家之财而为之然后共用也【○郑康成曰为乡大夫或时宾贤能于此州】吉凶礼乐之器即闾族党州所共者是已【○王昭禹曰吉器非必祭器凡饮食冠昏之属皆是凶器非必丧器凡干戈戚扬之属皆是礼乐之器非必宾射之器凡有其其于礼乐者皆是吉凶礼乐之器众矣故集一乡之财为之然后足以供也】然止于一闾一族一党一州之用非可以用于乡也乡大夫或有一乡吉凶礼乐之事不可取诸闾族州党宜合一乡之财为之不惟可足乡官之用比闾族党州有故而服器不备则乡又为之移用以相补则事无自而废礼行而教成矣乡师稽其器焉虑其财不足而器不备礼乐之事废而不讲故也然必于正嵗者岂非以春秋之祭酺祭禜防民而射于序索鬼神而饮酒之类皆用夏人之正故与后世礼乐之器缙绅大夫尚无能知而况欲民知之而成俗哉○王氏详说曰乡器有出于民者有出于公者比之吉凶二服闾之祭器族之丧器此出于民者也党之射器州之宾器乡之吉凶礼乐之器此出于公者也何以知其然邪曰以酒正之文约之而知之也盖酒正有公酒之文夫乡之乡饮酒州党之乡射皆得用公酒自族而下则春秋祭酺但自为酒以相酬酢耳夫所饮之酒出于公则所用之器亦出于公家之所为也所饮之酒出于私则所用之器亦出于私家之所为也岂非公事之小者私家之所易为公事之大者私家之所难办今王昭禹以乡器皆集民财而为之则是射也宾也吉凶礼乐也皆为行礼以教吾民而反取吾民乎又非周公行礼之本心也郑氏谓比闾族党之所谓吉凶二服与夫祭祀丧器亦出于比闾族党之所罚而为之案载师宅不毛者有里布田不耕者出屋粟里布屋粟不输之于公而复用之于民亦仁政矣此族师闾胥皆以掌其罚为言者此也
　　若国大比则攷教察辞稽器展事以诏诛赏
　　王昭禹曰六乡之吏各主教其所属之民或书其敬敏任恤或书其孝悌睦婣有学者或书其徳行道艺或攷其徳行道艺而劝之若此之属无非教矣然教之不明也常起于辞之不正辞茍不正则言伪而辨顺非而泽饰智以惊愚讹言以惑众将至于不可御矣【○易氏曰贤能出于乡教之成也然有行僻而坚学非而博者于此攷之则贤能见矣贤能称于乡辞之公也然有言伪而辨顺非而泽者于此察之则贤能审矣】○贾氏曰稽器谓考乡中礼乐兵器等【○王昭禹曰吉凶宾军凡备物致用者○王氏曰稽其足否与良窳】郑康成曰展犹整具也【○贾氏曰展事谓行事展省视之知其善恶○王昭禹曰凡施于名物者无非事也】
　　郑锷曰攷教则察其辞稽器则展其事设教而辞不逆理制器而事不废常是遵守法职而可赏者也教法颁于上而为非圣人之言器用制于乡而有不举之礼是违法旷职而可诛者也故以诏上而行诛赏则黜陟幽明又不特诏废置而已
　　乡老二乡则公一人乡大夫每乡卿一人
　　陈及之曰六乡之地郑氏谓在四郊中然秋官乡士掌六乡狱而云掌国中以此知不独在四郊亦有在国中者所以置六乡者以天子六军七万五千人出于六乡之中每家出一人以为定员供徒役之事故曰凡起役毋过家一人○王氏曰乡老公也尊之于乡宪其言行不累以事故称老乡老于司徒之官非属而无职○易氏曰天下达尊三乡老兼焉故在朝称公在乡称老不列以职故上与天子坐而不为偪下与百姓相亲而不为防惟道所在方其在乡称老则三年大比乃与乡大夫帅其吏与其众寡而行宾兴贤能之礼则三公北面而州长百姓得与其列建外朝之位则三公面三槐而州长众庶亦在其后盖州长即乡大夫以下也百姓众庶即前日宾兴所帅之众寡也道之所在下亲乎民上亲乎君超众职之表而能宰制众职者乎【○礼库曰周官之书三公无职与王而论道盖公议所自出至于命乡论士乡老以三公之贵而进退其间又公议之所由定至于陈诗纳言通工商士农之谤大抵不过下酌民言以扶持公论于上耳】○黄氏曰乡大夫犹有职掌乡老惟大比兴贤能献书于王则与焉所谓师也父兄也六乡三公为之师书曰周公师保万民举其实也○郑氏曰王置六乡则公有三人也三公者内与王论道中参六官之事外与六乡之教其要为民是以属之乡○陈君举曰古者羲和分守四岳朝有大议必咨焉佥言师锡于是乎取则寰内亦所掌夏书六卿出将盖乡一卿也周制三公统六卿各治其一以倡九牧故周公毕公以太师保厘东郊而召公以太保率西方诸侯盖二伯兼乡老者方叔涖中乡之师则卿为乡大夫者与春秋传宋右师令乡而司徒令隧管仲率齐士乡十五公与高国各率其五虽损益非古而列国卿亦董乡事所以中外相维而治出于一【○周氏曰或谓乡老是三公退朝谢事者立朝则进退百官退闲亦搜举贤能】陈君举曰乡大夫卿也谓之大夫卿知进止之义大夫以智帅人者也进止所以事人帅人所以临下列职于朝名之曰卿正其位也分治六乡名之曰大夫非卑之也盖掌乡之政教禁令非以智帅人不可乡大夫之职所以异于他官者以此
　　薛平仲曰先王内诸夏而外夷狄内京师而外诸夏而六乡实置于国城之中以及于郊焉所以使天下之知所乡方于此也所以风化之必自近者始故乡之名所以立则其设官也容可得而易哉是以六官之建未闻三公之列于官也而于乡则见之未闻六卿为之属者而于乡则见之以公卿之尊不嫌于下行六乡之事则教化之务顾不重与虽然先王以三公为乡老所以重教事而不以三公任其职者则道徳之尊无非所以为教先王以六卿而为乡大夫所以严教事而必以六卿聨其职者则自治而至于礼刑政事皆其所以为教
　　陈君举曰乡遂官吏皆土居人也其大官如卿则朝臣兼之以下大夫命士之属分防在各处且乡遂之人势不可兼者则各置焉
　　刘执中曰王都之外百里之内为地四同而画为六乡专其徳行道艺之职则三公也六卿也中大夫三十人也下大夫百五十人也上士七百五十人也中士三千人也下士万五千人也上下相维礼义之俗成于六乡而化天下之本立矣○薛平仲曰今见于乡者下士且万有八千八百六人焉则推而上之至于大夫禄廪稍饩将若何以共之乎六官之属莫不各有府史胥徒今见于乡者曾无一之具此焉则文书调度将何所责之不知乡大夫于三年之大比所以使民兴贤而使之出长使民兴能而使之入治则六乡之大夫士大抵皆取诸此【攷説见遂大夫】夫彼皆受田于六乡者也则禄廪稍饩果何烦于上哉自乡大夫受教法而颁之于乡吏凡羣吏之周旋于乡以行教事大抵皆身亲之况夫乡师居于教官之府而乡吏之治惟其所令则府史胥徒其列之于彼者亦悉矣而文书调度又何烦于其下哉
　　乡大夫之职各掌其乡之政教禁令
