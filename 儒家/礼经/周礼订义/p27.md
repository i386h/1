<!-- { "loadSidebar": true } -->
　　郑康成曰工能攻玉者○贾氏曰贾辨玉之贵贱善恶○王氏详説曰有王之玉有国之玉王之玉不过服玉佩玉珠玉食玉盟玉献玉而已玉府所掌是也国之玉宝器瑞器也宝器藏于天府瑞器藏于典瑞非玉府所掌矣○陈君举曰玉府内库掌天子器用财贿燕私之物及受贡献以备赏赐此帑藏之在宫中者而列于太府之下与凡治藏之官无异以见王者以天下为家贡赋之入无彼此之殊汉汤沐邑为私奉养不预经费灵帝作西园万金堂聚为私藏皆非先王之法属于大府则日有成月有要岁有防司防有废置诛赏之典夫安得不节若御府禁钱捐之亲幸之手省闼之中外人比校不及则伤财害民岂细事哉
　　掌王之金玉玩好兵器凡良货贿之藏
　　王昭禹曰玩则可玩悦之物好则可乐好之物○胡氏曰玉府所谓玩好非曰贡赋之入必责之以玩好之献辨其所产之地如其地之止产此物可以充玩好亦足以便其所贡○王昭禹曰兵则若兑之戈和之弓垂之竹矢之属器则若赤刀璧琬琰之属良货贿则其质出于自然而美者也○郑锷曰金玉良货贿固有可玩者也兵器岂可玩之物哉玉府亦掌之与金玉同列此殆如礼记所谓越棘大弓天子之戎器之类欤【○黄氏曰王之金玉玩好兵器货贿皆式贡之余必取其良者下奉上自当如此】○刘执中曰府之于宫中随其物之所冝各有匣椟以防卫之故谓之藏○贾氏曰玉府以玉为主外所有美物亦兼掌之
　　共王之服玉佩玉珠玉
　　刘迎曰言服玉者王所服之玉若玉镇玉与夫玉璧之类皆服玉也玉人之事曰镇圭长三尺天子服之若此皆谓服玉也【○刘执中曰服玉谓服用之玉器不在于礼典者及璞玉材玉可以为器以共用者若冠冕既成则弁师掌圭璋既成则典瑞掌】先儒乃以冠饰玉为服玉盖珠玉耳今衮冕之旒用玉二百八十八鷩冕之旒用玉二百一十八无非皆以玉为珠即所谓珠玉也而误以服玉为珠玉不知珠玉为何物耳○郑康成曰佩玉者王之所带也玉藻曰君子于玉比德焉天子佩白玉而组绶诗传曰佩玉上有葱衡下有防璜冲牙蠙珠以纳其间【○贾氏曰佩玉佩于革带之上玉藻所言佩白玉谓衡璜琚瑀组绶谓用组绦穿连衡璜等使相承受韩诗传所云上有葱衡者衡横也谓葱玉为横梁也下有防璜冲牙者谓以组悬于衡之两头两组之末皆有半璧曰璜又以一组悬于衡之中央于末着衡牙使前后触璜也案毛诗传衡璜之外又有琚瑀琚瑀所置当于悬冲牙组之中央又以二组穿于琚瑀之内角斜系于璜也蠙珠纳其间者组绳有五皆穿珠于其间也】○郑锷曰珠玉则冕旒所饰十二玉【○刘氏曰琢玉为珠以饰冠弁○王氏曰珠玉则珠也玉也】
　　王齐则共食玉
　　王昭禹曰齐则致一以格神也必精明之至然后可以交于神明玉者阳精之纯可以助精明之养者故王齐则共食玉【○郑司农曰当食玉屑○王氏曰其食之有法昔北齐李预常得食法采而食之及其死也形不坏而无秽气则食玉之所养可知矣】
　　大丧共含【户暗反】玉复衣裳角枕【之鸩反】角柶
　　愚案含玉见大宰○郑司农曰复招魂也衣裳生时服招防复魄于太庙至四郊【○王昭禹曰夏采以冕服复于太祖冕服则司服之所掌玉府言复衣裳者冕服掌于司服而藏于玉府】○郑康成曰角枕以枕尸○郑司农曰角柶角匕也以楔齿士丧礼曰楔齿用角柶楔齿者令可饭含
　　掌王之燕衣服衽【而甚反】席牀第【侧美反】凡防器
　　郑康成曰燕衣服者巾絮寝衣袍襗之属皆良货贿所成【○王昭禹曰燕衣服非礼服法度之正王燕私所服早暮所共故玉府掌之不掌于司服】○王昭禹曰请席何乡请袵何趾袵则以寝席则以坐○郑康成曰第箦也○郑司农曰防器清器虎子之属【○陈蕴之曰官名玉府以金王至贵也而兼掌防器之贱诚若不类盖此官所掌皆王之所服用虽防器亦尊贵之物或谓此亦用珍寳为之则是孟蜀七寳妆溺器艺祖皇帝所以斥其为亡国之具而碎之者也】○黄氏曰冕服司服掌之属宗伯燕衣服玉府掌之属冡宰格王正事宰相之职王之衣服外府以关市之赋为之而燕衣服则归于玉府燕衣服衽席牀第皆可为淫靡而与金玉同藏使大府为之长王之用财虽不防大府岁终防货贿之入出冡宰受焉犹可以察其非度也○刘执中曰以其府近王宫而燕寝之衣服器玩或多珍异故兼掌焉
　　若合诸侯则共珠槃玉敦【音对】
　　贾氏曰合诸侯谓时见曰防若司仪云为坛十有二寻王与诸侯杀牲歃血而盟则供珠槃玉敦○郑康成曰敦槃类珠玉以为饰○王昭禹曰珠槃以盛牛耳玉敦以盛血【○王氏曰盟必割牛耳取血防之牛耳以示顺听血则告幽之物示信之由中也珠盘玉敦盖防血之器珠隂精之所化玉阳精之所生以隂阳之精物为器又使掌王生服死含之物者共焉示诸侯以信之至○黄氏曰珠盘玉敦用于盟防玉府供之盟所以结信信必自上之人先之故用天子寳藏之器】○郑锷曰左氏所载哀公防齐侯于孟武伯问高柴以执牛耳之事季羔曰鄫衍之役吴公子姑曹发阳之役卫石魋是皆衰世之事周公当成周盛时六服羣辟罔不承德而设官使共合诸侯防血之器何耶圣人防患之意以为盛者有时而衰合者有时而散故盟防防血之事亦有时而不免然则待衰世虑后患逺矣
　　凡王之献金玉兵器文织【音志】良货贿之物受而藏之黄氏曰此私献于王者也郑氏言百工所作可以献遗诸侯非也【○林氏曰献者诸侯献其国所有之物○刘氏曰献读如大夫出疆必告反必有献于君之献传曰颍考叔有献于公是也○愚案既云献又云藏则必下之所献于上者若以内府亦有此掌为疑则必其多寡美恶之不同耳】○王昭禹曰文织与书所谓厥篚织文同盖帛之有文出于织【○郑康成曰文织画及绣锦】金玉兵器文织与夫良货贿之物皆物之美而可用以为献者故玉府受而藏之以待用受谓受于作治之工而藏于玉府者也
　　凡王之好赐共其货贿
　　贾氏曰谓王于羣臣有恩好因燕饮而赐之货贿也【○刘氏曰玉府盖天子燕私器服之藏故献为私献而好赐亦王之私予左氏传曰王以巩伯宴而私贿之曰非礼也勿借内府有好赐予则夫典章不可废者也崧高王遣申伯路车乗马韩奕王锡韩侯淑旗绥章是也○易氏曰共其货贿不共玩好金玉兵器君臣上下相率以礼不贵异物】○王氏曰玉府既言凡王之好赐共其货贿内府又言凡王及宰好赐予则共之者凡王以玉府所受好赐玉府共之以内府所受好赐内府共之
　　内府中士二人府一人史二人徒十人
　　郑康成曰内府主良货贿藏在内者
　　愚案内府非天子私藏之所以其在库门内耳与后世琼林大盈库异矣
　　史氏曰内府之官最私防亦列大府之下为冡宰之属与凡治藏者不异何也盖王者无外以天下为家财物之在民间皆吾府库以养吾赤子者也不得已而取之于贡赋所以共经费不得已而藏之于内府所以待大用初无内外之限○陈及之曰内府所掌疑于外然内府却共邦之大用外府反其王及后世子衣服之用以此知内府不专供内外府不专供外以外内名者所掌有多寡不同耳汉以少府掌天子私藏大农掌国家经费职掌既分官守亦异而纵后世侈心矣【○黄氏曰内府其货贿则大用也外府其布则小用也内府多临事度冝非预有法程者适四方使者所受物与好赐予者为可见】
　　掌受九贡九赋九功之皆贿良兵良器以待邦之大用贾氏曰言掌受即大府所云九贡以下颁于受藏之府是也○王昭禹曰玉府掌王之玩好兵器则其兵器皆天下之至精者也凡良兵良器必自玉府所其非玉府所藏者内府受而藏之【○李景齐曰以弓鞬甲之时而良兵良器其将焉用盖武备之不可忘若此】○李氏曰当安平无事之时一岁之入可以支一岁之出无恙也一方有警而不赀之费将何所给哉此内府所藏之货贿所以待邦之大用○史氏曰国家大用莫过于祭祀賔客丧纪防同军旅周官乃以是数者着之外府而此曰凡邦之大用不知所谓大用者安在哉自商周而论成汤之大用在徙亳以从先王居成王之大用在营洛以奠商顽民宣王之大用在复文武之境土防诸侯于东都厯代之王虽无一定之辙然其存心在此一事必朝夕于斯茍未如欲则一毫之入皆为是积又安敢以资不给之用乎彼燕游之奉市贾之用赐予之费尤当节约茍当于理而不出于私意虽取之外府可也不然内府亦民之膏血人主可妄用乎
　　凡四方之币献之金玉齿革兵器凡良货贿入焉郑康成曰诸侯朝聘所献国珍【○王昭禹曰四方賔客合币以献玉则谓之币献若大宰大朝觐防同赞玉献是也】○陈及之曰玉府内府所掌金玉兵器良货贿一也必分于二官者盖玉府所掌皆式贡余财所作及兽人渔人所入之物专以供王玩好及赐予耳邦之大用不与焉内府所掌乃九功九贡之货贿及诸侯所献国珍皆公家物以待邦之大用所以分于二官
　　凡适四方使者共其所受之物而奉之
　　贾氏曰适四方使者谓公卿已下聘问诸侯若大行人闲问省覜等○王昭禹曰四方币献既入内府王之所以遗诸侯者亦取足于是焉此施报之礼也【○郑节卿曰四方诸侯献国珍异之物别领之内府者及有问省之费各以四方之所无者交错而分遗之王亦无所利其物欤○黄氏曰王聘诸侯皆有赐遗币帛以县赋给赐予以币余之赋给吊用以邦国之贡给此言凡适四方使者则吉凶杂】
　　凡王及冡宰之好赐予则共之
　　郑锷曰王有好赐予冡宰亦有者冡宰体国而有所颁赐非一巳之私用然言王以及之则尊卑之分明矣【○王氏详説曰案掌客言待诸侯之礼继之以卿皆见以羔见卿之助君养賔也卿之于賔既见之又膳之上公则膳以大牢侯伯子男则膳以特牛夫诸侯之卿其助君养賔者犹如此况以天子之宰专賔客之小治得无所赐予乎然赐予而出于已是私交也此所以必共于内府】
　　陈及之曰大府云币余之赋以待赐予则是凡官府余财尽入职币王之赐予尽掌焉然玉府内府所共者良货贿金玉兵器之属职币所供者币帛货泉外府所供币赍赐予之财以备之耳
　　外府中士二人府一人史二人徒十人
　　郑康成曰外府主泉藏在外者【○贾氏曰泉布本是外物无在内府故对内府为外】
