<!-- { "loadSidebar": true } -->
　　凡有功者铭书于王之大常祭于大烝司勲诏之郑康成曰铭之言名也生则书于王旌以识其人与其功也【○刘迎曰先儒释典庸器之序官既以庸器为铭功之器何至此遽改铭为名而谓书其名于王旌耶葢攷之诸经凡言铭者四汤之盘铭衞孔悝之鼎铭嘉量之铭林钟之铭皆刻而铸之于器者也今言铭与书为一事则铭岂书者耶而止曰凡有功者铭铭之为器有鼎有钟有烝彛之属非大常大烝可指名之也】死则于烝先王祭之诏谓告其神以辞也盘庚告其卿大夫曰兹予大享于先王尔祖其从与享之是也今汉祭功臣于庙庭○王氏曰大烝冬之大享当是时百物皆报焉祭有功冝矣○郑锷曰大常之书司常之职也大烝之祭大宗伯之职也司勲知立功之人当铭则诏之使铭当祭则诏之使祭铭于大常使与日月同其久也祭于大烝使与祖宗之神同享乎盛祭也可以见其报之之厚【○王昭禹曰必使司勲诏之则以有大功者其贰藏于司勲故也】
　　大功司勲藏其贰
　　郑康成曰贰犹副也功书藏于天府又副于此者以其主赏○郑锷曰秋官司约掌治功之约六功之约冝司约之所藏也先王之心犹虑夫约之或乱则失报功之心故凡六功之贰皆藏于司勲茍司约亡之其贰可攷于此则记功之心不替也藏其贰以为赏功之据
　　掌赏地之政令
　　易氏曰赏之轻重眡其功此所以为赏地之政令【○郑锷曰赏之以地治其赋役之法以授之故掌其政令】
　　凡赏无常轻重眡功
　　郑锷曰赏典之行何常有一定之制或轻或重视其功之大小而已此颁地之法所以尽至公也【○王氏曰事劳若一时有剧易战多若一敌有坚脆若此属不可为常故轻重眡功】
　　凡颁赏地参之一食
　　郑康成曰赏地之税参分计税王食其一也二全入于臣○王氏详説曰周礼所谓三之一者见于大司徒又见于大司马其説有二初不可槩论夫司马所谓下地食者参之一谓下地授田百亩莱二百亩一年耕之二年休之此一説也【○郑锷曰赏地非田也田无不可耕之理也有可有不可者二分而一可食则一分可耕之田也】大司徒言诸侯之地四百里诸伯之地三百里其食者三之一谓诸伯受其二而以一归之天子此又一説也此所谓颁赏地参之一食当以大司徒所载之説先郑谓不以美田为采邑失之矣有功之臣赐之以下地岂成周重功臣之本意哉大抵先王之制外而五等所封之土亦以其余入于夭子公之五百里其所入者半侯伯所入者三之一子男所入者四之一内而二等所食之采地亦以其余入于天子百里之地凡四都所入者一都五十里之地凡四县所入者一县二十五里之地凡四甸所入者一甸此无他尺地莫非王土耳
　　惟加田无国正【音征】
　　郑锷曰若有大功既赏以地又有加赐之田则无国征凡赋役皆免所以优有功而厚报之也葢赏地在逺郊逺郊二十而三固有征也加田则出于常制之外不敢取其征非有大功者不足以预此【○王昭禹曰国正谓以国法之正而征之与书所谓有正有事司书言九正九事同意夫一夫之家受田百亩征之则有常法矣加田所以优其功之多又何征之有】
　　马质中士二人府一人史二人贾四人徒八人
　　郑康成曰质平也主买马平其大小之贾直【○郑锷曰或谓地官质人亦掌成马贾又有马质何耶质人言掌市之牛马则人民所贸易者也马质主官府所用者质定其贾而买之于民】
　　薛平仲曰赏典所以振士气故司勲之官不可缓马材所以谨戎备故马质之官亦不敢后先王于嵗时稽乡遂之牛马以辨其可任之物马之在民固无不足之虑而公马之备阙不以责乎民而取材于公以给之是以有马质以视其材之髙下任之能否贾之多寡由之以别用之缓急由之以定而马固各适于用矣然马质冝校人之属今以中士之卑特先于校人中大夫之尊者葢掌主马之政而详及于六马者校人之官固在所当重量三马之材惟急于戎马者马质之官实在所当先先儒谓司马主军法序官前后不以尊卑为据直取其事急者居前事缓者居后其有见于此
　　掌质马马量三物一曰戎马二曰田马三曰驽马皆有物贾【音嫁】
　　易氏曰此言市马之政○王昭禹曰戎马谓共戎事之马田马谓共田事之马驽马者马之贱而共冗事者也【○黄氏曰驽马驾后车辎车】○易氏曰物云者国马之辀深四尺有七寸田马之辀深四尺驽马之辀深三尺有三寸其用各有等其材各有冝故皆以三物量之有物则有价故谓之质○郑锷曰校人所掌者六马质人以质马为职只量三物何邪葢种马齐马道马欲其上善则育其种于国戎也田也驽也三马所用为甚众买于民以供用马质所质者买于民也故既视其三等之物又从而量其尺寸以知其所冝用或可任以戎者或止为驽以供杂用者量其髙下又因以知其价【○黄氏曰种道齐非所给受也受马者书其贾马死则更然则马量三物者非为买马也防家谓列职于此为平马价非也】
　　纲恶马
　　易氏曰此言养马之政○王氏曰纲谓以縻索维之所以制其奔踶也【○黄氏曰不使扰羣且令受马者知其性】
　　凡受马于有司者书其齿毛与其贾马死则旬之内更旬之外入马耳以其物更其外否
　　贾氏曰所受之马谓给公家之使○王昭禹曰书其齿者书其齿之数书其毛者书其毛之色书其贾者书其贾之直将以防其养视之不谨使以其物偿之也【○黄氏曰齿则老壮毛则贵贱齿毛各有贾贵贱贾定老壮有进退】
　　郑司农曰更谓偿也○李嘉防曰受马于官未及旬而死安知非前之所养者失其职必欲后之所受者备偿其色様得无难乎葢前者失其养则后者不当受既受而马死必后者失职也责其备更则授受之时致养之际必不茍矣若夫旬之外死止以物色相类者入焉至于二旬之外惟入马而不拘以物色矣马质云者如今之马博士善晓马病善疗马疾医治已乆知非所养者罪也
　　郑康成曰旬之内死者偿以齿毛与贾受之日浅养之恶也旬之外死入马耳偿以毛色不以齿贾任之过其任也其外否者旬之外逾二十日而死不任用非用者罪【○黄氏曰旬之内死全偿其贾旬之外以其物偿物皮筋骨也不及贾则附益之马肥齐容有不同也入马耳防抵伪也郑康成曰不偿齿贾其外否遝其死马而已】
　　马及行则以任齐其行
　　黄氏曰此亦颁马之政○郑锷曰马之驾车欲其如一戎事欲其齐力国事欲其齐足于能行之初则用物以齐之因其所任之轻重以别识其强弱葢不先以任而齐其行则驾车之际强弱不等矣
　　若有马讼则听之
　　易氏曰听马讼则养马市马之政皆得其平【○黄氏曰讼郑谓卖买之言相负非也买卖质剂自有主者马质主颁马之政令有讼则听之】
　　禁原蚕者
　　郑康成曰原再也○王昭禹曰物有异类而同乎一气相为消长相为盈虚其势不能两盛也以天文攷之午马为丝蚕则马与蚕其气同属于午也辰为龙马为龙之类蚕为龙之精则马蚕又同资气于辰也一歳之中苟再蚕焉则蚕盛而马衰故原蚕者有禁自非深通乎性命之理者乌能及此【○郑锷曰蚕者衣之原可劝之勤不可禁其再因其再而禁之抑亦先王之世不专用丝故欤嫔妇所化者有麻枲猎所得者有狐貉则虽禁原而衣不患不足○李嘉防曰今东南如兖衣被天下蚕盛而无马西北苦寒之地有马而无蚕葢可知矣】
　　量人下士二人府一人史四人徒八人
　　郑康成曰量犹度也谓以丈尺度地○薛平仲曰有司勲以励战士有马质以谨战备当陈师鞠旅以俟战也而军旅所聚不可不量地之所容以严其规画也于是有量人以量之则节制名分之定而人情喧嚣之禁葢有截然不可干者然不寜惟军事为然平时申严建国之规使内外有定分人心有定守者大抵然也
　　掌建国之灋以分国为九州营国城郭营后宫量市朝道巷门渠造都邑亦如之
　　郑康成曰建立也立国有旧法式若匠人职云○王昭禹曰掌建国之法则以王国为主也○黄氏曰海内之地方千里者九三三比之是为方三千里也于是分建侯国画为九州牧伯之制详焉其界域则必因其名山大川○郑锷曰九州之制其来尚矣量人分而为九此主为建邦国造都邑而言之司空掌度地以居民欲使地邑民居必参相得匠人掌营国为沟涂之制则掌其营造之役乃若量人专主其丈尺广狭之法以此法分国为九州使广狭各适平则于其中可以容建侯国故也建国则外焉营王国之城郭内焉营王后之六宫又量其前以为朝量其后以为市使徃来有道闾里有巷出入有门通利有渠也市朝之地则一夫道巷则或九轨七轨门则或九雉七雉渠则理孙以行水法皆出于此上言分国为九州指天下为国也下言营国城郭指王城为国也量地广狭以为之制此国之常也或谓建国而营城郭不言营王之寝乃言营后宫何邪葢君治外则有朝后治内则有宫宫与朝虽有内外其尊则均也康成谓后者王与诸侯其説失之造都邑亦有城郭道巷但制度削小耳其説亦然葢裁酌其制以授之也
　　营军之垒舍量其市朝州涂军社之所里
　　王昭禹曰垒谓军壁舍谓军舍○刘氏曰六军之行则营其所次之垒每军必有市有朝每州一师二千五百人五师为军各有涂道【○贾氏曰州即师也师皆有道以相凑之未必环绕为路】而军社则有常居之里【○李嘉防曰军社者社之在军者也】皆是量人制其广狭也【○王氏详説曰市朝州涂其采地之环涂欤天子经涂九轨环涂七轨野涂五轨环涂以为诸侯经涂野涂以为都经涂则是外诸侯经涂七轨环涂当五轨野涂当三轨矣内诸侯经涂五轨环涂当三轨野涂当一轨矣市朝之涂以文意攷之则为三轨】○郑锷曰营军之垒舍非徒欲广狭足以相容又以社主为重所居之处欲其不防
　　邦国之地与天下之涂数皆书而藏之
　　郑康成曰书地谓方圜山川之广狭书涂谓支凑之逺近○郑锷曰王者中天下而立欲通道于四方则邦国之地与天下道路所通之涂数凡有支凑之逺近不可不知也必书而藏于此者以夏官掌九畿之籍而职方氏属焉量人掌其量度之法冝有其书也王昭禹曰营之则以制其分域量之则以知其所容书而藏之则以备其攷察所谓建国之法如此
　　凡祭祀飨賔制其从献脯燔之数量
　　郑锷曰献之礼始于祼献王即以肝洗于郁鬯而燔之制祭于主前以玉角酌酒以献尸后亚献是之谓从献在朝事之前祼事之后祭之末有加献故祭之始有从献以明祭之终始有隆而无杀然九献之中不以从献聨数葢与加献同意也脯者薄析肉为之也燔者加于火而炙之也【○王氏详説曰正献之脯见于笾人所谓加笾之实蓤芡栗脯正献之燔见于生民所谓载燔载烈○王昭禹曰从献者以所献牲牢为正而以脯燔为从也】数者多少之目也量者长短之制也【○王昭禹曰物之所共则有数器之所容则有量】仪礼所谓脯十脡各长尺二寸是脯之制也燔则不可攷【○愚案燔是炙肉】祭祀飨賔皆有从献之礼所用脯膰有数量存焉使量人制之者先王建官有专而用之亦有因而命之如巾车掌路路有鸾之声因使之鸣铃以应鸡人车仆等萃车以为屏蔽因使之大射共三乏则量人制脯膰之数量者因其掌尺寸量度之法故也
　　掌丧祭奠竁【昌绢反】之俎实
