<!-- { "loadSidebar": true } -->
　　孙氏曰先王明于天地之故察于人之理知所以接三才者即吾保邦之实政不容外三才而自任其私智也故天以气覆物吾则用禋祀实柴槱燎以祀之地以形载物吾则用血祭貍沈疈辜以祭之至于人鬼之奉则立之尸以人道飨焉凡此者皆实致其义实当其情求之于心验之于事一有违于天有悖乎地有愧乎先则为不克祀不克祭不克享矣惟圣人能享帝孝子能享亲此之谓也
　　以禋祀祀昊天上帝
　　愚案自此至雨师皆祀天神
　　张氏曰郑注禋祀则变禋为烟取其尚臭据洛诰曰明禋又国语曰精意以享曰禋徧观书传皆言禋是精洁致祭之名凡祀天日月星辰风师雨师皆取烟燎不言可知今祀天言禋祀日月言实柴祭天礼重故取禋敬之名以别之郑不明此意改禋为烟谬哉书曰禋于文玉武王又曰禋于六宗○郑锷曰谓之禋祀明在乎致其心斋精明诚一为主而已
　　陈及之曰祀昊天上帝总言祭天耳昊天犹言苍天也○程氏曰孝经云郊祀后稷以配天宗祀文王于明堂以配上帝天与帝一也天言其体也帝言其主也在郊则言天以其冬至物生之始故祭于员丘而配以祖陶匏藳鞂扫地而祭宗祀言上帝以季秋物成之时故祭于明堂而配以父以宗庙之礼享之【○王昭禹曰昊天之有上帝犹国之有君五精之帝则犹四方之诸侯诸侯有君道故皆谓之君五精之帝有帝之道故皆谓之帝天者帝之体帝者天之用体嫌于不能降用嫌于不能辨故言其降而与物接则以昊言天言其升而与物辨则以上言帝○郑锷曰周礼有言天有言昊天上帝有言上帝有言五帝言天则百神皆预大司乐所谓天神皆降之类是也言五帝则无预乎昊天上帝司服所谓祀昊天上帝祀五帝亦如之之类是也言上帝则无预乎五帝掌次所谓旅上帝张氊案祀五帝则张大次之类是也言天言帝神各不同至于昊天上帝则兼举其统天言之以其气之浩浩故曰昊天以主位乎上故曰上帝位为最尊物无以称其徳惟致其精意可以享之故以禋祀祀昊天上帝国语所谓精意以享谓之禋是也○愚案天之与帝其实则一如伊川之说无疑如五帝之谈郑氏亦失之详见小宗伯】
　　以实柴祀日月星辰
　　项氏曰日司昼月司夜星辰司次十有二辰二十有八星○郑司农曰实柴实牛柴上也○郑锷曰日月星辰民所瞻仰而在祀典者必以气臭而达之故用实柴实牲燔柴则气臭上达矣【○陆氏曰古者之祀日月其礼有六郊特牲郊之大报天而主日配以月一也玉藻曰朝日于东门之外祭义曰祭日于东祭月于西二也小宗伯四类兆日于东郊兆月于西郊三也大司乐乐六变而致天神及象物月令孟冬祈来年于天宗天宗者日月之类四也觐礼拜日于东门之外礼日于南门之外拜月于西门之外礼月于北门之外五也左传雪霜风雨之不时于是乎禜之六也夫因郊报而祀之非正祀也类禜而祀之与觐礼诸侯而礼之非常祀也春分朝日于东门之外秋分夕月于西门之外此祀之正与常也日言朝则于日出之朝朝之月言夕则于月入之夕夕之日坛谓之王宫以其君道也月坛谓之夜明以其明于夜也】
　　以槱燎祀司中司命飌【音风】师雨师
　　郑康成曰槱积也三祀皆积柴实牲体焉或有玉帛燔燎而升烟所以报阳也○王氏曰柴而实牲然后槱燎天祀之所同也或言实柴或云槱燎相备而已贾氏曰先郑以司中是三台司命是文昌今三台与文昌皆有司中司命故后郑不从武陵太守星传云文昌宫六星一上将二次将三贵相四司命五司中六司禄又云三台一名天柱上台司命为太尉中台司中为司徙下台司禄为司空【○郑锷曰祭法王立七祀曰司命曰中霤曰国门曰国行曰泰厉曰户曰灶此所谓司命者乃七祀之司命所谓司中者其七祀之泰厉乎盖人受命以生万物之命系于司命人受中以生万物之性系于司中论者谓人之性正则中过则厉司中以正言之泰厉以反言之其实一也七祀之神其五者托体乎地故以血祭祭之此二者托体乎天故以槱燎祀之各从其类也】春秋纬云月离乎箕风必扬沙是风师箕也诗云月离于毕俾滂沱矣是雨师毕也【○崔氏曰祭司中司命风师雨师之法皆谓随其类祭之所以然者谓星辰运行无方故兆日于东郊兆月于西郊象日月之生兆风师于西方不从箕星者箕星天位尔兆司命于南郊既无风云取放故直以天神是阳兆于南郊兆雨师于北郊者水位在北也风师箕雨师毕司中司命文昌第四第五星或曰中能上能其牲则少牢故郑注祭法云牲以少牢其祭之法先以牲体置于薪上而燔之以升烟于天以降神然后以玉礼神于坐玉则用璋邸射以祀之用半圭之璋取杀于四望】
　　以血祭祭社稷五祀五岳
　　○愚案自此至百物祭地示也
　　郑康成曰隂祀自血起○项氏曰血毛告幽全之物又曰血祭盛气也则以地道有幽隂之义而求之以血也【○郑锷曰血之为物有象而非虚有形而非实物之幽盖亦求之于虚实之间】
　　陆氏曰社祭五土之稷祭五谷之神祭社必及稷以其全功均利以养人也祭必有配社配以勾龙【共工氏子】稷配以柱【烈山氏子】商之时又易柱以弃其功利足以侔社稷故也
　　郑节卿曰五祀见于周礼礼记杂出于史传多矣左传家语则以五祀为重该熙黎勾龙之五官【○陈止斋曰案春秋传魏献子问于蔡墨以为社稷五祀谁氏之五官对曰少皥氏四叔重为勾芒该为蓐修及熙为防此其三祀也颛顼氏子黎为祝融共工氏子勾龙为后土此二祀也后土为社稷为田正然则社稷五祀当为一句】月令以五祀为门行户灶中霤白虎通范高堂隆以五祀为门井户灶中霤郑氏释大宗伯之五祀则用左氏家语之说释小子之五祀则用月令之说释王制五祀则用祭法之说门户人所资以出入中霤人所资以居灶井人所资以饮食【○郑锷曰中霤土也季夏祀之井水也冬祀之门金也秋祀之户木也春祀之灶火也夏祀之皆五行之小神在地者故其祭亦自血始或谓天子七祀此祭其五何也余以为司中泰厉以槱祀之矣】○王氏详说曰此即王氏之说虽本于月令然乃宫中之小祀岂可与社稷五岳同科左氏传载魏献子问于蔡墨以为社稷五祀谁氏之五官其说甚明
　　郑康成曰五岳东岱宗南衡山西华山北恒山中嵩高山不见四渎者或省文○黄氏曰郑谓四渎五岳之匹非四渎川祭四望则四渎在焉○郑锷曰五山为国重镇者国所赖以镇则神皆托于土故此三者同于血祭【○黄氏曰春秋传曰触石而出肤寸而合不崇朝而雨徧天下者惟泰山乎其功用大故与社稷同其秩祭】
　　以貍沈祭山林川泽
　　郑锷曰山林有功于貍藏川泽有功于涵容祭山林之牲则埋之祭川泽之牲则沈之各象其徳○张南轩曰古者祭山川以其能云雨泽润万物为之坛壝立之祝史设之牲币所以致吾祷祠之实而交孚乎隐显之际诚之不可掩如此后世亦有山川之祠而人其形封其地则失之矣【○崔氏曰祭之法各当其时山林于坛川泽于坎故礼记云四坎坛祭四方牲用少牢王服冕牲玉各放其方之色乐则奏宾歌函钟舞大夏】
　　以疈辜祭四方百物
　　王昭禹曰疈者肆而磔之辜者制而磔之四方异体肆而不全故祭以疈百物异用制而不变故祭以辜亦各以其物宜【○崔氏曰蜡祭之法昔者伊耆氏始为蜡蜡索也周则十有二月合聚万物而索享之祭先啬一神农是也司啬二后稷是也农三谓田畯邮表畷四表畷者田畯督约百姓于井间之处猫虎五坊六水庸七昆虫八凡祭之礼以先啬为主司啬为佐猫为食田防虎为食田豕坊庸为止水等皆为田事其祭之法视四方丰耗而祭之不成之方缺而不祭故记云年不顺成八蜡不通既蜡之后黄衣而腊先祖五祀于是劳农而休息之】
　　总论
　　胡仁仲曰成身莫大于礼礼莫重于祭王者继天为子故祭天于郊祭地于社祭名山大川五祀各于其方后世儒者论祭天地之礼于天则有昊天上帝有五方帝有感生帝夫土不可以有二王而天可以有七帝乎于地则或立方泽或立方丘员丘为母齐衰期不敢亢其父者尊无二上故也王者父事天母事地而可崇地以抗乎是故兆于南郊埽地而祭者昊天上帝而已天言其气帝言其性社祭土所以神地道名山大川者宝货财用之所出四方之所据依也五祀者土与水火金木人所日用不是之报将谁报焉行与门户举失轻重岂礼也哉礼之所贵贵其义是故王者祭天以柴燎牲使气上达语其精神则谓之禋语其感极则谓之类语其方兆则谓之郊指事异名其实一也
　　以肆献祼享先王以馈食享先王以祠春享先王以禴夏享先王以尝秋享先王以烝冬享先王
　　郑锷曰庙祭之序始者王以玉瓒酌郁鬯献尸是为祼献既祼于是迎牲而杀乃行朝践之事朝践礼毕乃行馈献之事则荐以今世之食以其序推之则肆馈献也献朝践也祼始祼也谓之肆者诗曰或剥或亨或肆或将剥者解牲体肆者解而陈之俎也始而祼以求之中而荐腥则以神事焉终而荐熟则以人养焉此经乃以肆献祼为序何耶余攷郑康成之说云于祫逆言之者与下共文明六享俱然祫言肆献祼禘言馈食着有黍稷互相备王安石以为羞其肆而酌献焉则以祼享先王其祼也犹事生之有享羞其熟而馈食焉则以食享先王其食也犹事生之有食也然祫以合食为主未尝无食禘以审禘昭穆为主未尝不祼祼主于敬食主于爱二者亦互见祠春禴夏尝秋烝冬之享时祭之名也礼不丰不杀所以称时有以少为贵者有以多为贵者春夏以搜苖而奉祭祀时物方生可献者寡故春以词为主夏以乐为主而已尚词者为物不足以言词道意也尚乐者阳气浸盛乐由阳来也此所谓以少为贵也秋冬以狝狩而奉祭祀百物既登可献者众故秋以荐新为主冬以备物为主焉尝者物初成始可尝于是而荐新也烝者物毕皆可烝于是而备物也此以多为贵者也【○王昭禹曰至于烝则众物尽矣其备小物水草之葅陆产之醢在焉其备美物也三牲之俎八簋之实在焉其备阳物昆虫之异在焉其备隂物也草木之实在焉天之所生地之所产茍可以荐者莫不咸在此其所以为盛与】
　　陈君举曰祠禴尝烝此四时孟月王亲祭于祖庙之礼肆献祼馈食四时孟月吉皆用此二礼注谓为六个祭名不是○陈及之曰尔雅曰禘大祭也盖天子四时之祭曰祠禴尝烝而三年大祭曰禘其祖之所自出为东乡之尊其余皆合食于前皆为禘也丧服小记大传所谓王者禘其祖之所自出以其祖配之祭法谓有虞氏禘黄帝而郊喾夏后氏禘黄帝而郊鲧殷人禘喾而郊后稷皆谓三年大祭祭其祖之所自出诸侯亦四时有祭而三年之祭曰祫合食于祖庙而食大夫亦有时而祭而三年之祭曰殷春秋传谓殷以少牢郑氏所引鲁礼则非鲁不当有禘孔子谓鲁之郊禘非礼也周公其衰矣又曰禘自既灌而往者吾不欲观之矣盖成王之赐伯禽之受皆非也孔子于春秋欲贬而不胜书故因事而贬若吉禘庄公禘于太庙用致夫人是已此大宗伯所谓肆献祼及馈食者谓祭之礼有此四等也而必两言之者明宗庙有祼鬯礼既灌而献有荐腥礼既荐而肆有荐熟礼既肆而馈有馈食礼自禘及四时祭皆然
　　总论
