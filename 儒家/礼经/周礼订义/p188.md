<!-- { "loadSidebar": true } -->
　　刘执中曰掌客之所掌牢礼其别有五皆天下之正礼而王及诸侯之所共守而同行之不敢过也不敢不及也王不巡守殷国会合诸侯而享之一也王巡守殷国国君膳王及公卿大夫士庶子各有所眡二也诸公相为賔之礼三也侯伯相为賔之礼四也子男相为賔之礼五也圣人事为之制物为之防使贵贱有伦上下有叙賔主有礼揖逊有节小大必称故享之者足以成礼而无余为之者足以敬賔而不乏所以行礼乐起风化笃忠顺厚人伦而祸乱之萌息争鬬之心消僣偪之源窒国之大经也
　　侯伯四积皆眡飱牵再问皆脩飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乗禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眡飱牵壹问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眡致飨亲见卿皆膳特牛
　　张氏曰周礼曰上公豆四十侯伯之豆三十二记曰诸公十有六诸侯十有二问曰豆之设何其差也答曰堂上十六西夹东夹各十二是公豆四十但言十六者是堂上数也堂上十二西夹东夹各十是侯伯豆三十二但言十二者亦堂上数也
　　郑锷曰侯伯四积者凡此皆视上公而降杀耳其义则同于夫人之礼则言致飨盖不亲飨也使大夫致之而已于子男之君则言膳眡致飨者以膳当飨之礼也已膳则不飨之矣言亲见卿皆膳特牛者大国之卿于子男之君来不皆见之也见之者乃以特牛膳之不见之者则无膳之礼也
　　凡诸侯之卿大夫士为国客则如其介之礼以待之黄氏曰此正与司仪二等同郑谓特来聘问待之礼如其为介时是也上言凡介行人宰史皆有飱饔饩以其爵等为之礼又曰惟上介有禽献则上介一等其余一等所谓二等从其爵而上下之可见也掌客独此为邦国自待客礼盖因介见之○易氏曰古者坐賔于西北位介于西南所以尊賔卑介也賔之尊以其敌主介之卑以其副賔此上经所谓凡介皆有牢皆有飱饔饩以其爵等为之牢礼之陈数宜也若夫诸侯之卿大夫士以聘问而自为国客则非介也具賔之体者也具賔之体则疑于宾矣乃如介之礼以待之盖尊者之道为正为大卑者之道为副为小诸侯之卿大夫士臣也以为介者分之所当然以为国客者亦分之所当然以其爵等为之牢礼之陈数则知先王待賔客之礼固有常制矣【○郑锷曰诸侯之卿大夫士有从其君而来为国客之时亦有奉君而来时当其奉君命则主国待之之礼亦如从君来而为介时之礼不以其君来而加厚不以其自来而浸薄也】
　　凡礼賔客国新杀礼凶荒杀礼札丧杀礼祸烖杀礼在野在外杀礼
　　易氏曰礼者合于天时宜于地财当于人心者也不则杀焉可也国新谓新建国者凶荒谓无年者祸烖谓兵寇者在野在外谓非方岳及国门之外者以王礼言之大荒大札天地有烖王皆为之不举所以为内省自疚之道至矣于是数者而杀礼抑以其自处者而待賔客耶○李氏曰非直以嵗之下则杀邦用若新建国及札丧祸烖在野在外皆杀礼也礼许俭约安得重困无聊之民求备乎笾豆之事
　　凡賔客死致礼以丧用
　　郑康成曰死则主人为之具而殡矣丧用者馈奠之物【○郑锷曰使其丧有所给】
　　賔客有丧唯刍稍之受
　　郑锷曰賔客在主国自闻其亲之丧凡主国飨食之礼皆不敢受以其丧故也若夫刍稍则以给人马日用之须不可以一已之丧而不受也故受刍稍焉
　　遭主国之丧不受飨食受牲礼
　　黄氏曰飨食主人待賔主人有丧自不应受此礼郑以牲为腥谓飱飨饩当熟者腥致之恐是
　　易氏曰賔客礼之常者死丧礼之变者凡賔客死则致礼以丧用有君及父母之丧则惟刍稍之受遭主国之丧则惟受牲礼而飨礼皆废此礼之变者也亦别之于常礼而已矣
　　总论
　　陈君举曰邦国之君相为賔客先王设官有行人行夫掌客掌讶之类问劳赠送物为之数拜揖辞受事为之节观春秋之时一言不酬一拜不中而两国为之暴骨先王虑患岂不预哉
　　掌讶中士八人府二人史四人胥四人徒四十人郑康成曰讶迎也賔客来主迎之○黄氏曰掌讶序于掌客之后何也王十二嵗廵守毕五服诸侯自一嵗至六嵗徧朝则迎讶之事无终已也朝廷清明四方无事诸侯受职何敢废哉朝节之疏数聘使之贵贱介从之众少皆当有等籍不以其籍掌讶不以入易氏曰上经有讶士以讶四方之狱讼为主故曰士此以掌四方之賔客为主故曰掌讶
　　掌邦国之等籍以待賔客
　　郑康成曰等九仪之等数○王昭禹曰所以讶賔客者必以其籍之差数而为隆杀之节焉异于小行人掌邦国賔客之礼籍
　　若将有国賔客至则戒官修委积与士逆賔于疆为前驱而入贾氏曰国賔客至者谓五等诸侯及其臣来朝聘至谓入畿内至庐宿市当共待之○郑康成曰官谓牛人羊人舎人委人之属【○贾氏曰以委积有牛羊豕米禾刍薪之等故知戒官者谓牛人以下也】○王昭禹曰牛人共积牛羊人共积羊仓人共道路之谷积委人共委积之刍薪掌讶之籍使各蚤正素备以给賔客之用【○李嘉防曰十里之庐有饮食三十里有委五十里有积委积既戒皆可就以取焉】
　　郑康成曰士讶士也既戒乃出迎賔
　　及宿则令聚
　　郑康成曰令令野庐氏
　　及委则致积
　　郑康成曰致积以王命致其数于賔
　　至于国賔入馆次于舎门外待事于客
　　郑康成曰次如今官府门外更衣处待事于客通其所求索
　　及将币为前驱
　　郑康成曰道之以如朝
　　至于朝诏其位入复及退亦如之
　　项氏曰入庙告以着位然后入复于王退则复于王若曰賔不顾矣【○郑司农曰诏其位告客以其位处也入复客入则掌讶出复其故位也客退复入迎为之前驱至于馆也】
　　凡賔客之治令讶讶治之
　　郑康成曰賔客之治谓正其贡赋理国事也以告讶讶为如朝而理之○李嘉会曰讶讶士也
　　凡从者出则使人导之及归送亦如之
　　郑康成曰从者凡介以下也人其属胥徒也使导賔客之从者营防之【○王昭禹曰賔客从行之人或出则掌讶使其属导之也】亦如之者送至于竟如其前驱聚待事之属【○李嘉会曰若今日以转运为馆伴一路所给皆得以自办】
　　凡賔客诸侯有卿讶卿有大夫讶大夫有士讶士皆有讶
　　郑锷曰当朝聘之日讶于賔馆则各降一等其人诸侯也则遣卿以讶之诸侯之卿也则遣大夫以讶之大夫也则遣士以讶之士虽甚微亦不可无讶不言所遣之官者盖微者之来王朝亦遣微者无定礼也讶每降一等如此若夫诸侯则敌故聘礼云卿讶卿大夫讶大夫士讶士谓诸侯国之礼也【○李嘉会曰上公九命未闻以九命之公为讶者此当酌权时之宜也】
　　凡讶者賔客至而徃诏相其事而掌其治令
　　易氏曰上经因讶賔客而及卿大夫即馆之讶此复言掌讶之职凡言修委积以下皆所治之令○陈蕴之曰賔客方至则掌讶徃而诏相其事诏以言告之相以力賛之治谓理其事令谓有所使賔客有所治令则掌讶掌之【○黄氏曰若今金客有接伴又使监司治防之】
　　掌交中士八人府二人史四人徒三十有二人
　　郑康成曰主交通结诸侯之好○郑锷曰邦国地逺势隔故设官以掌交通之事导达其间隔之情使无疑沮则天子诸侯情相得矣
　　掌以节与币巡邦国之诸侯及其万民之所聚者道王之徳意志虑使咸知王之好【呼报反】恶【乌路反】辟【音避】行之郑康成曰节以为行信币以见诸侯○王昭禹曰邦国之诸侯众矣非若左右之近邦国之万民众矣非若畿甸之近【○易氏曰诸侯则据所以守邦国者而言万民所聚则据都家县邑之类而言】郑锷曰天下九州千七百国中士八人安能徧至达之以节可也夷诸侯于万民必无是理殆所巡之国见其国君则用币以交之
　　愚案节以为信币以为礼王者未尝轻用以节币巡诸侯及万民所聚者此正是王者固结人心最切处大凡上情之不下达非生于疑则生于玩上既示人以信待人以礼文焉人孰不应王者得于中而好生者徳也动于心而至诚者意也志则心有所之而见于施为虑则心有所思而见于图四者有掌交以道之如是而为王之所好如是而为王之所恶使天下皆知所好者当从而行之所恶者当避而勿为一人之心庶乎明白洞达与天下以为公合天下以为一不然徒言岂足以感人动物耶
　　王昭禹曰道王之徳意志虑与撢人诵王志异矣道则道其实诵则诵其言道其实以交邦国万民者义也故属之秋官诵其言以正邦国万民者政也故属之夏官
　　使和诸侯之好达万民之説
　　郑锷曰诸侯交好恐不常也王欲诸侯之交久而不变以币礼之乃所以和之使益至于无乖也万民之説固不一也掌交巡而和之则传达以告王使王知夫民心之所説何事也○项氏曰和诸侯之好使无猜疑怨忌之隙达万民之説使无抑郁愤怨之情
　　掌邦国之通事而结其交好
　　郑康成曰通事谓朝觐聘问也○王昭禹曰三等之邦国星分棊布于九州之内其势疑若睽间而相絶先王制为朝觐聘问之礼行于其间则有徃来不穷之通矣【○郑锷曰朝觐聘问相通之事事之常也然或恐有时而不通又从而为之结其交好使其相与之情固结而不可解】
　　以谕九税之利九礼之亲九牧之维九禁之难【乃旦反】九戎之威
　　郑康成曰谕告晓也九税所税民九职也【○郑锷曰谕以九税之利使用九职任民而取其财也利国之治莫利于此○林椅曰侯国计食之余其赋必有入于王国者故有九税之利然山林川泽之利非侯国之所得有故掌交谕之必有以也】九礼九仪之礼【○贾氏曰九仪之礼以大小行人皆掌九仪据诸侯国也言九礼之亲则朝觐是也○郑锷曰谕以九礼之亲使遵九仪之礼以相聘问而致其亲也邻国相亲莫亲于此】九牧九州之牧【○郑锷曰谕以九牧之维使依九州之牧以相亲比而为国之维也为国之维莫如方伯连率故言为】九禁九法之禁【○郑锷曰谕以九禁之难使知司马九法以禁邦国者不可犯诚可畏难也】九戎九伐之戎【○郑锷曰谕以九戎之威使知司马九伐之法以威邦国者诚为威严也○黄氏曰三代九州之内各有蛮夷白翟陆浑之戎淮夷徐戎固不能识知中国之礼法也夷狄慕义拒而不通非奄有四海为天下君之义掌交专协比中国于其自至而交际犹以礼仪故序其官于掌讶之下来斯受之矣】
