<!-- { "loadSidebar": true } -->
　　陈君举曰冢宰一职惟制御天子身畔之人一则环衞之人二则供奉饮膳酒浆之人三则出纳财贿之人四则宫中使令之人葢以此等与天子狎或用内官或用女奚他卿不能谁何所以冡宰尽制御之秦汉以环卫之人分入光禄勲衞尉以供奉之人分入少府以出纳财用之人分入司农而宫中出入侍从使令之人分与大长秋是冢宰之职分为三四矣又曰以今世之官论之自玉府内府而下今皆入内藏库矣自宫人掌舎而下今皆入修内司矣自医师食医而下今皆入御药院矣自膳人庖人以下今皆御前供奉官为之矣大抵先王所以朝夕亲近士大夫在宫中者自汉晋以来稍稍推出至于天子所以自奉养于外朝者稍稍引入试以通典攷之可得一二焉

　　周礼订义卷十四
　　钦定四库全书
　　周礼订义卷十五　　　　宋　王与之　
　　地官司徒上
　　郑锷曰所掌者敎而所经理者天下之土地故正名之曰地官所经理者土地而所治者军旅徒庶之政令故又名之曰司徒【○史氏曰传曰政太察则无徒徒者其民也民者司民而曰司徒有徒而教之以义也今谓地官曰民部或为户部者以民为主故也】
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国项氏曰极无定位随所在而见稷降播种以为民极故诗曰立我烝民莫匪尔极禹治水土以为民极故书曰惟皇作极此六官之首皆言以为民极也郑康成曰敎所以亲百姓训五品有虞氏五而周十有二焉【○郑锷曰尧忧洪水之患举舜而敷治焉舜使为司徒专五教然则司徒掌教其来逺矣】
　　愚案安扰不得作两件说扰驯也因其生而驯扰之使不失其所性之天斯所谓安扰也且天下之民耕食凿饮霑体涂足虽有恭敬之端而不知讲父子竭作长幼杂处虽有孝悌之性而不知申于是强之以诗书礼乐正之以徳行道艺而人心从之也难故辨五地之物生则民以安土重迁而后因五物以施十二教则民以不失其冝而后授之以井地则有常产者有常心联之以比闾族党则出入相友守望相助慈幼养老大化也而托以保息之法则民始以孝悌为本然师儒朋友大训也而托以本俗之名则民始以徳行为固有凡此皆安而扰之也
　　敎官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人郑康成曰师长也司徒掌六乡乡师分而治之二人者共三乡之事相左右也【○薛平仲曰先王以命卿而掌邦敎以中大夫而掌敎法其爵亦隆矣所司冝不屑屑于徒矣而命名则曰司徒至于以下大夫而掌其所治乡之敎其爵视中大夫已杀矣必以师称之何哉大抵敎民之职其爵位之隆者固人心之所甚尊亦人心之所甚惮其曰司徒者所以致其亲之之谓也其爵位之杀者固人心之所易亲亦人心之所易防其曰乡师者所以致其尊之之谓也】
　　大司徒之职掌建邦之土地之图与其人民之数以佐王安扰邦国
　　郑康成曰土地之图若今司空郡国舆地图○王氏曰即天下土地之图大司徒合而图之建土地之图则土防土冝土均之法可施王国之地中可求邦国之地域可制建人民之数则地守地职地贡之事可令万民之卒伍可防都鄙之室数可制夫然后可以佐王安扰邦国【○杨氏曰合天下为一图则其详不可得而尽所以佐王者着其大畧而已若方国自为之图其事详焉】
　　孙氏曰地图之名一也而职掌不同图亦异用司徒掌教则为之图者在安扰邦国也司马掌政则为之图者在禁暴平乱也在安扰邦国必度疆域之广狭计山林川泽丘陵坟衍原隰之多寡凡土地所生风气所冝加详焉自方国各为图上之司徒则曰天下之图大司徒因方国所上而建为之图则曰邦图小司徒用以断地讼者此也土训因廵守而道之于王者亦此也司书掌邦之土地之图则不及畿外矣若夫为禁暴平乱设必记形势阨塞可以讲攻守之冝道涂通阻可以逹进退之便凡居重而驭轻避难而就易则加详焉大而职方有天下之图小而司险有九州之图与司徒所掌夐不侔矣在司徒者天下可得而见在司马者人不可得而窥也
　　郑锷曰宰掌治典序言均邦国经言治邦国宗伯掌礼序言和邦国经言建保邦国司徒则同谓之安扰者盖治常患于不均不有以均之无自而能治故既曰治又曰均礼典之意则在于和礼之体则非特和而已惟礼定后直曰建邦国保邦国以和言之无以见其能建之效以建言之无以见其能保之实故既曰和又曰建曰保也若夫敎典之教民或因其自然之性以教之或拂其不顺之性以教之所以不出乎安扰之言也至政典不过平其不平刑典不过诘其有罪意亦如是故刑典皆曰诘邦国政典皆曰平邦国
　　以天下土地之图周知九州之地域广【古旷反】轮之数郑氏曰周徧也九州扬荆豫青兖雍幽冀并也○郑锷曰马氏云东西为广南北为轮广者指其横言轮者指其从言王制言东西长而南北短惟其长故谓之广惟其短故谓之轮以图而攷其广轮则或千里而逺或千里而近舟车所通人迹所至之地皆可数计矣
　　辨其山林川泽丘陵坟衍原隰之名物
　　郑锷曰山林川泽丘陵坟衍原隰合则为五地之名分则为十等之异不辨其名无以别其肥瘠燥湿之殊不辨其物无以知其赤黒黄白之壤不案是图何以辨之山林一耳山则包土石之名林则因其竹木而名之水注渎于川则流而至海泽则潴而不行诗曰陟彼阿丘则丘为大又曰在彼中陵则陵为小坟小崖也如诗云遵彼汝坟衍下平也左传所谓衍沃原髙平之地隰下湿之地书曰原隰底绩诗云于彼原隰名不同则物不同辨其名物则知其所冝矣
　　而辨其邦国都鄙之数制其畿疆而沟封之
　　郑锷曰畿外之地可建邦国畿内之地可建都鄙其数则如王制畿内九十三国畿外一州二百一十国不辨其数则地不足以容其国而地至于不足国不可以居其地而国至于有余○林氏曰制邦国之畿疆以地理而制之有五百里至百里之别制都鄙之畿疆以室数而别之有上地至下地之别【○黄氏曰凡邦国都鄙皆为之界域沟封郑氏曰千里曰畿非也小司徒正其畿疆之封郑曰畿九畿亦非也九畿分画素定不待建邦国而后正诗曰薄送我畿畿界也】
　　郑康成曰沟穿地为阻固也封起土界也【○贾氏曰沟封者谓于疆界之上设沟沟上为封树以为阻固郑云封起土界者穿沟出土于岸即皆为封也】○史氏曰邦国之数辨矣然后制其畿以限之制其疆以守之深池以为沟髙垒以为封民受地以居养生丧死之无憾所谓先成民也
　　愚案此特自王畿推之于侯邦尔凡所都之地谓之畿疆为沟封使各有限域不得以相侵耳
　　设其社稷之壝【维鬼反】而树之田主各以其野之所冝木遂以名其社与其野
　　郑康成曰社稷后土及田正之神【○贾氏曰孝经纬社者五土之緫神以勾龙生时为后土官有功于土死配社而食稷是原隰之神冝五谷稷者五谷之长立稷以表神名故号稷弃为尧时稷官立稼穑之事有功于民死乃配稷而食名为田正故云社稷后土及田正之神双言之耳】
　　愚案祭法共工氏之子后土能平九州故祀以为社厉山氏之子曰农能植百谷故祀以为稷及左传昭二十九年共工氏有子曰勾龙为后土后土为社稷田正也烈山氏有子曰柱为稷自夏以上祀之周弃亦为稷自商以来祀之杜佑以汤为旱迁柱而以周弃代之欲迁勾龙无可继者故止至周祀社所以安土而配以勾龙祀稷所以报功而配以后稷所谓有其废之莫敢举也有其举之莫敢废也
　　郑氏曰壝坛与堳埓也【○贾氏曰谓于中门之外右边设大社大稷王社王稷又于庙门之屏设胜国之社稷其外又有壝埓于四靣○愚案壝累土以为髙也】○史氏曰不屋而坛○贾氏曰封人云设王之社壝者彼官卑主设大司徒官尊直主其制度而已
　　郑氏曰田主田神后土田正之所依诗人谓之田祖【○贾氏曰树之田主者谓籍田之内依树木而为田主郑云田神者谓郊特牲云先穑与神农一也郑意以田主为神农则无后土及田正之神直以神农为主祭尊可以及卑故使田正后土二神慿依之同坛共位耳田正则郊特牲司啬一也】○郑锷曰国之所以有立者有社稷也农民之所以祈报者有先农也故坛壝不可以不设田主不可以不树
　　愚案立之田主使鬼神有所依附民心有所归向此先王系人心处
　　薛氏曰祭法曰王为羣姓立社曰大社自为立社曰王社诸侯为百姓立社曰国社自为立社曰侯社大夫以下成羣立社曰置社言社则稷在其中曰各云者为邦国都鄙设耳【○贾氏曰各云者緫据邦国都鄙并王者而言○愚案社稷等说见封人】
　　郑氏曰所冝木谓松柏栗也若以松为社者则名松社之野
　　王氏曰各以其野所冝木则新甿欲有所植不谋而知其土壤所冝公上欲有所敛不视而见其木所出
　　以土防之灋辨五地之物生
　　郑康成曰会计也○项氏曰緫计天下山林川泽丘陵坟衍原隰定其数然后分其所生或以为计土物多寡或以为计贡税之法此皆土冝非所谓土防也○郑景望曰会读为会聚之会书序曰九州之志谓之九丘丘聚也言九州所有土地所生风气所冝也此正土防之意【○黄氏曰土防之法凡天下之地不出此五者邦国都鄙在其中而经田野焉是皆为可防也】○贾氏曰方以类聚物以羣分及民之所生皆因地气所感不同故形类有异又民之资生取于动植之物故先言物后言民
　　一曰山林其动物冝毛物其植物冝皁物其民毛而方郑氏曰毛物貂狐貒貉之属缛毛者
　　郑司农曰植物根生之属皁物柞栗之属今世间谓柞实为皁斗【○史氏曰皂物木实有毛若橡栗之属】○项氏曰方者坚劲貌山林之人习于风霜艰阻冝其坚劲也【○史氏曰生于山林得山林之性林麓隂翳虽野而充盈也】
　　二曰川泽其动物冝鳞物其植物冝膏物其民黒而津郑氏曰鳞物鱼龙之属膏当为櫜字之误也莲芡之属有櫜韬【○贾氏曰莲芡川泽所生故知是莲芡之实皆有外皮櫜韬其实也○黄氏曰膏物桐漆之属】○郑康成曰津润也【○史氏曰生于川泽得川泽之性水气所薫虽黒而润泽也】
　　三曰丘陵其动物冝羽物其植物冝覈物其民专【徒丸反】而长
　　郑氏曰羽物翟雉之属覈物李梅之属专圜也【○史氏曰专而长者生于丘陵得丘陵之性窟宅所生虽局而脩直也】
　　四曰坟衍其动物冝介【音界】物其植物冝荚【古协反】物其民晳【音锡】而瘠
　　郑氏曰介物鼈之属水居陆生者荚物荠荚王之属【○贾氏曰荠荚即今人谓之皂荚盖误云皂当　　言荠也王即士丧礼云王若择棘者是也虽】【无荚盖树之枝叶与荠荚相类故并言之○史氏曰荚物蔓延有荚若荠之类是也】○郑康成曰晳白也瘠臞也【○史氏曰生于坟衍得坟衍之性平土所滋虽白而癯劲也】
　　五曰原隰其动物冝臝【力果反】物其植物冝藂【才东反】物其民丰肉【如字反】而庳【音婢】
　　王氏曰郑氏以虎豹之属为臝物正所谓毛物臝物冝谓鼃螾之属然郑氏所说出于考工不知考工所记何据而然【○史氏曰蚓类也】
