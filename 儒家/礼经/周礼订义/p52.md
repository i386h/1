<!-- { "loadSidebar": true } -->
　　郑锷曰行礼虽人之所难饮酒实人之所乐因其所乐寓其所难尊尊之义在是贵贵之义在是孝弟之道自达乎乡党矣因蜡祭之时饮酒以正齿位理盖若此自周而后蜡祭虽存而属民之礼废觞酒豆肉而怪民之犯齿袵席之上而怪民之犯贵悲夫【○杨氏曰凡饮酒者始乎治常卒乎乱况大蜡一国之人皆聚若狂而饮酒不以礼正之则其卒于乱也明矣】陆佃曰其属饮则于乡学其主人则以乡官其宾介则处士贤者其谋介则就先生【先生致仕在乡里者】坐主人于东南僎于东北坐宾于西北坐介于西南此正位也一命齿于乡里再命齿于父族三命而不齿六十者三豆七十者四豆八十者五豆九十者六豆此正齿也
　　王氏详说曰乡大夫三年一行乡饮酒礼党正一年行乡饮酒礼乡大夫行此礼以宾兴党正行此礼以正齿位
　　壹命齿于乡里再命齿于父族三命而不齿
　　郑康成曰凡射饮酒此乡民虽为乡大夫必来观礼乡饮酒乡射记大夫乐作不入士既旅不入是也○陈君举曰一命者天子之下士公侯伯之上士子男之大夫而与乡里齿焉再命者天子之中士公侯伯之大夫子男之卿而又与族齿焉三命者天子之上士公侯伯之卿虽云不齿亦异席而巳非敢居其上郑康成曰不齿者席于尊东所谓遵○贾氏曰乡饮酒乡射皆酒尊在室户之东房户之西宾主夹之乡人谓乡大夫来观礼为乡人所遵法谓之为遵席位在酒尊东公三重大夫再重故知不齿【○朱氏曰古人贵贵长长并行不悖虽说不序齿亦不相压别设一位如今之挂位○史氏曰习乡尚齿仕而反乡曲虽至王公安得不与士齿耶盖周之士大夫仕于其乡故党正不得不以贵而节文之仕至三命则不问乡族皆当临而治之而与之杂居齐齿将何以正色而帅乎下此不当齿之义】
　　黄氏曰壹命受职齿于乡者则以乡之老者长者先之再命受服齿于族者则以家之老者长者先之三命而不齿者贵贵之礼也教之长谓其近于兄教之老谓其近于父教之贵谓其近于君
　　凡其党之祭祀丧纪昏冠饮酒教其礼事掌其戒禁郑康成曰其党之民○郑锷曰祭祀丧纪冠昏饮酒俯仰揖逊进退周旋尤贵以礼为主于五百家之党立一党正之官使民于此五事之中动必以礼从事然礼所得为者不可以不戒礼所不得为者不可以不禁故又掌其戒禁此所以能化民成俗也
　　凡作民而师田行役则以其灋治其政事
　　郑康成曰亦于军因为旅帅○郑锷曰师田行役众庶所聚非致严以驭之不可也以法而治其政事又异乎平日之教以礼事矣
　　嵗终则防其党政帅其吏而致事
　　贾氏曰帅族师以下之吏致其所掌之事于州长
　　正嵗属民读灋而书其徳行道艺
　　郑康成曰书记之○郑锷曰或谓党正四时孟月之吉与夫春秋之禜有纠戒之读法嵗十二月又有正齿位之饮酒于是时也不书其民徳行道艺至于正嵗读法则一书之何也盖读法而纠戒之特以勉励其修为之始大蜡而正齿位特以变革其田野之习正嵗始一书者见徳行道艺之难能使人终嵗修之以俟一朝之见録非正嵗则党正不书非修习之已成则正嵗不书聚民读法以书之重难其事如此彼见书之人岂一朝而幸得之哉○王昭禹曰党正之所书固非一日之积州长所以攷而劝之者亦因党正之所书而已乡大夫所以攷而兴之者又因州长之所攷而巳
　　以嵗时涖校比
　　郑氏曰涖临也【○易氏曰以上临下谓之涖】○郑司农曰校比族师职所谓以时属民而校登其族之夫家之众寡辨其贵贱老幼废疾可任者及其六畜车辇如今小案比○黄氏曰校而比之○贾氏曰校比之时党正往临之恐其差失也
　　及大比亦如之
　　贾氏曰族师至三年大案比党正亦涖之【○王昭禹曰乡大夫三年之比也】
　　族师毎族上士一人
　　郑锷曰六乡之官无非掌教独于族以师名官何也盖先王之制乡也合四闾而为一族环一族而聚百家其意以为治民者犹治家一家之中受姓为氏受氏为族合族既众傥不率驯教训则卑陵尊幼犯长而家道不正况百家之聚讵可不先有以教之乎以师为名乃是合族而教之之意
　　各掌其族之戒令政事
　　郑康成曰政事邦政之事○贾氏曰谓国之征役皆是也○郑锷曰族师之官以掌教为主乃使之各掌其戒令政事不及于教何也尝以州长党正攷之长以表率为义正以董正为义故二官皆言掌其教治师者人之模范名官曰师则不待言而知其所掌者教矣然设教之道能使人畏服于不言之表则其教必不肃而成是故官以师为名而专命以掌其戒令政事戒以使人勿犯令以使人必从大有政小有事则事为之制曲为之防人人皆有所畏则师严而道尊教化不行者无有也
　　月吉则属民而读邦法书其孝弟睦婣有学者
　　郑康成曰月吉每月朔日也○王昭禹曰乡官之读法与夫书攷民之徳行道艺孝弟睦婣每于属民者非特众而巳亦所以公是非而明好恶每于嵗之正月吉日非特谨其始而已亦使日有所改月有所化○郑锷曰每月之吉聚而教之当使之读法可也今乃使之读邦法者盖常人之情畏拘检而乐放逸将欲之率教化必先使之识邦法使知邦法为不可犯则莫不转而循教法是则每月之读邦法乃所以驱之使从教法
　　贾氏曰此云孝弟睦婣惟据六行之四事　黄氏曰孝弟睦婣人之性质皆有之惟学则徳进而行成不学无足观也孔子曰十室之邑必有忠信如丘者焉不如丘之好学故书其有学者劝之
　　王昭禹曰党正贤于其党而已其贤不足乎州长故党正书其徳行道艺州长攷其徳行道艺而劝之族师贤于其族而已其贤不足乎党正故党正书其徳行道艺族师书其孝弟睦婣有学者
　　春秋祭酺亦如之
　　郑康成曰酺者为人物烖害之神故书酺或为步校人职又有冬祭马步则未知此世所云蝝螟之酺与人鬼之步与盖亦为坛位如雩禜云【○贾氏曰案州长春秋习射有饮酒礼党正十月农功毕亦有饮酒礼皆得公酒为之今此族卑不得公酒为礼故云族无饮酒之礼郑知祭酺有民饮酒礼者案礼器云周礼其犹醵与郑注云合钱饮酒为醵又明堂礼乃命国醵郑据礼器明堂礼皆有醵法以不得官酒故须合钱耳○郑锷曰汉律三人以上无故羣饮罚金四两诏得横赐则防饮防日谓之酺说者谓酺之言布也王布徳于天下而合聚饮酒也周人之酺殆此类】王昭禹曰祭酺必于族祭禜必于党祭社必于州者凡以其祭有大小之不同故即其所聚之众寡为异唯为社事单出里唯为社田国人毕作然则社之祭大矣故祭社于二千五百家之州禜之祭次之故祭禜于五百家之党酺之祭为小矣故祭酺于百家之族○郑锷曰当祭酺之时复书其孝弟睦婣有学之人岂非少长咸集又得诸公论而知其实欤
　　以邦比之灋帅四闾之吏以时属民而校登其族之夫家众寡辨其贵贱老幼废疾可任者及其六畜车辇贾氏曰以邦比之法者案比之法国家有常故据其常法以案比之○郑锷曰比法者小司徒颁于六乡之比法也在乡师则谓之国比言是法本于王国而非臣下之所私在族师则谓之邦比言是法行于邦中而非特一族之所专○贾氏曰四闾之吏者族师管四闾二十比吏则闾胥比长○王昭禹曰校其数而登其籍于乡大夫○项氏曰夫以田言家以居言如家七人为众五人为寡贵贱老幼废疾则不任可任六尺以上七尺以上者六畜牛马羊豕犬鸡车驾辇挽皆辨之
　　五家为比十家为聨五人为伍十人为聨四闾为族八闾为聨使之相保相受刑罚庆赏相及相共以受邦职以役国事以相葬埋
　　愚案先王既以伍法比其居不可无什法以聨其居若伍而不什仍旧人自为伍家自为伍彼此缔络籓篱愈甚不止如疏所谓拟入军时相并也
　　黄氏曰比闾党州皆以五而登惟闾四为族变其中者所以为聨法也故五家为比有聨则闾合四闾为族有聨则党合如是则比闾族党无不合者居则五家为比十家为聨行则五人为伍十人为聨五伍也十什也故士师曰掌乡合州党族闾比之聨与其人民之什伍是也乡合非野法也四闾为族八闾为聨八闾二百家军法虽四而调一要必以是而起郑康成注稍人曰以人数调之使劳逸递焉是也大司马有车有徒故十人为聨则伍合二伍二百人为聨则卒合二卒以二百人计之七十五人共车三伍百二十五人为徒兵五伍皆伍也合则皆什也晋荀吴毁车为行而曰以什共车必克又曰困诸阨又克盖当险野利用徒尽合车人而用之故谓之以什共车此本先王微意荀吴窥见之耳然必素相聨合故仓卒可用
　　愚案相保是见居者则任之相受是新徙者则受之余见大司徒
　　王昭禹曰刑罚相及相共则恶者所同恶而无所比庆赏相及相共则善者所同好而无所蔽【○贾氏曰刑罚庆赏相及者赵商问族师之义邻比相坐康诰之说门内尚寛书礼是错未达防趣郑答族师之职周公新制礼使民相共勅之法康诘之时周法未定又新诛三监务在尚寛以安天下先后异制各有云为】李景齐曰古者聨比其民而欢洽其心使之有相保相受之法而一有为不善者则众庶之所共弃使为不善者亦或从而保受之焉则其罪必及之矣此先王驱民而之善之意故族师相及相共必继于相保相受之后而比长有罪相及亦继于相受相和亲之后然先王之驱六乡之民皆期于徳行道艺之归而一为不善则比闾之所不齿而其身不得以自容斯民安得而不移于善哉圣人善俗之道其微权实寓于此【○项氏曰相保相受则司徒比闾之犹惧其末足也故使之为聨互相保受则奸私竒衺无所容于其间而善恶公矣然徒使之保受无利害则保受亦虚设也故又有刑有赏有罪则相及有赏则相若夫如是则保受无所妄矣故入可以受邦职出可以役国事死可以相葬埋皆有托也】王昭禹曰职随其所能而任之凡邦之民莫不然事随上所作惟国中而已【○贾氏曰友助益至】以相葬埋则四闾为族正以相葬为事故也【○黄氏曰事益易办】○郑锷曰平居如此则有事而在军中前日之受邦职者今其敢废军政乎前日之以役国事者今其敢顾私家乎前日之相葬埋者今其敢畏死而不相救乎然则族师之法实军政所寓矣
　　陈氏曰乡遂虽有内外之别然遂之相保相赒相葬不异于乡乡之相受相纠不异于遂乡之田法同于遂遂之军法同于乡先王之于家也既以五家为比为邻积而上之至于万二千五百家为乡为遂其于人也既以五人为伍为两积而上之至于万二千五百人为军又十家为聨以聨其居十人为聨以聨其人乡则聨之以八闾遂则聨之以八里如此则居作相友战守相卫而心同体一矣
　　若作民而师田行役则合其卒伍简其兵器以鼓铎旗物帅而至掌其治令戒禁刑罚嵗终则防政致事郑锷曰一族之众居则有比闾之聨而卒伍犹未之合有耒耜之用而兵器或未之精至于作之而师田行役族师遂为一卒之长欲其师行之有统则必合为卒伍【○王氏曰以伍聨伍故谓之合】欲其攻战之必胜则必简其兵器合则使之聨而不散简则使之精而无敝又用鼓铎旗物率之至于师田行役之所【○贾氏曰帅而以至者帅至于乡师以致于司徒也】犹恐其在军之不肃复掌其治令戒禁刑罚既巳防之于其前又有以驱之于其后孰敢不率哉至嵗终防其一嵗所行之政而致其事于乡大夫则一族之政举矣
　　闾胥毎闾中士一人
