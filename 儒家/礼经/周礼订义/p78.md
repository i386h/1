<!-- { "loadSidebar": true } -->
　　王昭禹曰掌葛掌染草莫不有征敛之时掌灰炭之政令但曰以时入之何也盖角羽草葛其生成有时非时则其物未成而不中用故征敛皆有其时若夫炭灰则无时而不有故亦无时而不征特以时入之而已
　　以权量受之以共邦之用凡炭灰之事
　　掌荼下士二人府一人史一人徒二十人
　　郑康成曰荼茅莠也
　　掌以时聚荼以共丧事
　　郑康成曰共丧事者以着物也既夕礼曰茵着用荼【○贾民曰案既夕礼为茵之法用缁翦布谓浅黑色之布各一幅合缝着以荼柩未入圹之时先陈于棺下缩二于下横三于上乃下棺于茵上是也】○郑锷曰荼以御湿非常用之物设官以聚之岂豫凶事哉孝子所尽心虽过求何害
　　征野防材之物以待邦事凡畜聚之物
　　郑康成曰荼茅莠防材之类因使掌焉征者征于山泽入于委人【○贾氏曰以委人掌敛野之赋敛疏材等故也】
　　掌蜃下士二人府一人史一人徒八人
　　郑康成曰蜃大蛤月令孟冬雉入大水为蜃
　　掌敛互物蜃物以共闉圹之蜃
　　刘氏曰互物鼈属【○项氏曰有甲互掩者】蜃物蠯蛤属○郑康成曰闉犹塞也将井椁先塞下以蜃御湿也【○贾氏曰士丧礼筮宅还井椁于殡门之外注云既哭之则徃施之竁中是未前井椁材乃徃施之圹中未施椁前巳施蜃于椁下以拟御湿也】○王氏曰用蜃以御湿除貍虫郑司农曰春秋传始用蜃炭言僣天子也
　　祭祀共蜃器之蜃
　　郑司农曰蜃可以白器令色白【○贾氏曰案左氏云石尚来归蜃公羊以为冝社之肉以蜃器而盛肉故名肉为蜃是祭社之器为蜃大行人云归脤以交诸侯之福则宗庙社稷之器物谓之为脤是其宗庙社稷之器皆蜃饰之】
　　愚案祭有酒器有肉器亦皆有以蜃为饰者鬯人云凡山川四方用蜃是酒器也大宗伯云以脤膰之礼亲兄弟之国是肉器也
　　共白盛之蜃
　　郑康成曰盛犹成也谓饰墙使白之蜃今东莱用蛤谓之义云【○贾氏曰尔雅地谓之黝墙谓之垩黝黑也垩白也然则比经所云白盛主于宗庙垩墙也】
　　易氏曰四者微物而用不可缺故设官以掌
　　緫论
　　陈及之曰凡此皆民业以自利者也先王之时凡民于田税之外至有趋末作者一切征其物大意欲抑末重本熈宁间京师市井凡贩卖小民虽拾发鬻薪提茶等类悉出免行钱不出者毋得贩鬻市道其意亦曰抑末作游手之民然不知先王之世民无不受田者虽商贾家亦受田特减于农民抑其末作使反其本则退有可耕之田不至失业饥寒自井田既坏小民亡立锥之地势不免贩卖以自资今而曰抑之归农则退岂有可耕之地哉故重税适所以启其怨咨之心饥寒之患而曰使之务本恶在其为政也介甫常曰周礼一书理财者几半周公岂好利者哉观此言若非为利然安在其不为利也
　　囿人中士四人下士八人府二人胥八人徒八十人郑康成曰囿今之苑○薛平仲曰遂自虞衡之官极而掌蜃之微莫不有职君子所以治野人者悉矣而天子之囿游始见诸此谓之囿游信非弃田以为园囿使民不得衣食者比也
　　掌囿游之兽禁
　　项氏曰囿游苑囿游牧之兽或曰燕游处也禁者其蕃卫之禁
　　刘迎曰兽人冬献狼夏献麋春秋献兽物皆所以备祭祀賔客之须囿人之牧百兽以为死兽生兽之共耳其曰囿游之兽禁则囿游如刍荛雉兎之徃是也谓之禁则不得侵取之非谓为囿游以为行乐焉或者文王之囿方七十里焉夫灵台灵沼之乐其有麋鹿鱼鼈则先王岂无囿游哉先儒以侈心待先王谓以囿游备行乐卒以开人君盘游之乐而离宫别馆未必不自此启也
　　牧百兽
　　郑康成曰备养众物也今掖庭有鸟兽自熊虎孔雀至于狐狸凫鹤备焉【○李嘉会曰兽既供于兽人又供于囿人盖兽人所得或生而致之则养之于囿人故曰牧】
　　祭祀丧纪賔客共其生兽死兽之物
　　王氏曰兽人共生兽死兽囿人共生兽死兽之物者兽人所其田猎所囿人所共囿游所牧共其物若麋肤熊蹯之类○刘执中曰物者所共有名件也
　　人每下士二人府一人史一人徒二十人
　　郑康成曰筑地为墠季秋除圃中为之诗云九月筑圃十月纳禾稼
　　薛平仲曰囿人以掌天子之园囿示民以其所同乐也然可乐之事易流则当务之急者易缓此人之官又以列于此也夫以人掌国之圃而人之官且曰每下士二人府史各一人徒二十人则圃之在国中者意亦多由是观之先王始终于农事者固于此乎见圃随在而有者抑于此乎见地利盖无遗于国中矣
　　掌国之圃而树之果蓏珍异之物以时敛而藏之王昭禹曰载师以圃任园地所谓国之圃则属于公者人之所掌也所谓民之圃则属于私者闾师之所任也【○贾氏曰此据祭祀丧纪賔客者徴敛藏之其余则闾师征敛之也】○郑康成曰果枣李之属蓏瓜匏之属【○项氏曰有核曰果无核曰蓏一云在木曰果在地曰蓏】珍异蒲桃枇杷之属○王昭禹曰先王之时径行必有桑疆必有所以尽地力而无遗利方物之生则辟为圃所以种植及物之成则筑圃为所以获
　　凡祭祀賔客共其果蓏享亦如之
　　郑康成曰享纳牲也○贾氏曰此谓祭祀宗庙二灌后君迎牲纳之于庭时后夫人荐朝事之豆笾中有果蓏之物故云享亦如之
　　易氏曰珍异果蓏物之至微而人专掌之者以祭祀賔客之奉皆于此乎出也
　　廪人下大夫二人上士四人中士八人下士十有六人府八人史十有六人胥三十人徒三百人
　　薛平仲曰人既已为登谷之备矣则仓廪之官当有以为储蓄之备也先儒以廪为藏米以仓为藏谷【○李嘉防曰廪造于平地之上仓造于屋之下】故廪人之官必以下大夫二人居之【○贾氏曰此官使下大夫为首徒三百人以米廪事重出纳又多故也】自谷而舂揄以为米则米之为用所当贵重爱惜者而官其可轻哉是以廪人为之长而仓人以中士为之属焉然廪人之后必继之以舍人仓人之后必继之以司禄不为无意盖舍人之职其主宫中官府之次舍者也而宫中官府之稍食又非谷禄比于此焉不汲汲以均之则所以为养亷怙耻之本者得无有亏于自公退食之际而请谒行于私昵之闲其有不可胜虑矣是则舍人所以次之也若夫谷禄之制自公卿大夫以至庶人之代其耕者多寡高下固有定数矣彼其以田赋禄而征其租上以共王赋下以享宗庙给私奉业子孙又非一时稍食者之比于此焉不知所以裁之则无功受禄者特未免有伐檀之刺而世禄之家鲜克由礼者亦岂无自而致哉是则司禄所以次之也是盖先王务农重谷之教故叙次其设官如此
　　掌九谷之数以待国之匪颁赒赐稍食
　　郑锷曰廪人掌谷谓米出于谷故耳○易氏曰天府职曰若祭天之司民司禄而献民数谷数则知九谷之数专掌于司禄今复见于廪人何也贾氏谓廪人掌米仓人掌谷其义诚然盖仓人掌粟入之藏辨九谷之物则掌谷可知廪如御廪常廪之类则皆米也不然明堂位何以曰米廪有虞氏之庠释者以鲁谓之米廪虞帝上庠今藏粢盛之委焉非米而何以廪名官所掌者米而云掌九谷之数者兼掌九谷之数也【○李嘉防曰数则一岁所入之目以数而入以数而出正廪人所掌故不曰物而曰数】是知仓人掌谷司禄掌九谷之数廪人即其九谷之数以知廪米之数凡以待国之匪颁赒赐稍食而已郑康成曰匪读为分分颁谓委人之职诸委积也【○李嘉防曰分颁者使自随其数而入之不独委人也委人特一而已】赒赐谓王所赐予给好用之式【○郑锷曰君于臣下廪人继粟者是也】稍食禄廪【○贾氏曰此即司士以功诏禄又王制云下士视上农夫九人禄中士倍下士之类】
　　以岁之上下数邦用以知足否以诏谷用以治年之凶丰项氏曰岁言其成岁年言其成若岁终定时成岁皆以成岁言若有年大有年皆以成言制国用者必于岁之终谷粟之既入故曰以岁之上下数邦用敛谷粟必于秋之成谷粟之始熟故曰以年之上下出敛法礼曰制国用必于岁之杪是也
　　易氏曰年之有凶丰岁之所以有上下○郑康成曰数犹计也
　　项氏曰以岁之升降得谷之多少计国之所用多则足少则否乃诏在上用谷之隆杀以治年之凶丰故年适丰虽粒米狼戾不侈于有余年适凶虽饥馑荐臻不苦于不足则以有治之之术也易于萃言用大牲于升言利用禴是也○易氏曰制其财之多寡权其礼之增损非廪人之事特以邦用之足否诏之于上凡以治年之凶丰而巳年之凶丰天也所以治之者人也治之则权其多寡增损而为之开辟敛散其于丰也不为妄费以蠧其国其于凶也不为过取以害民【○李嘉防曰岁自立春至次年立春天时也年自正月朔旦至岁除王政也天时虽不同王政不可阙合三者治之斯可】
　　凡万民之食食者人四鬴上也人三鬴中也人二鬴下也贾民曰万民食食者谓民食国家粮食者上谓大丰年中谓常年下谓少俭年此虽列三等以中年是其常法○郑康成曰此皆谓一月食米也六斗四升曰鬴【○杨谨仲曰国之量非后世比防氏为量方尺深尺其实一鬴乃六斗四升今人所用之斛深亦一尺而方几二尺止容五斗而以古之量少今之量几五倍于古矣然以中岁均人月食三鬴则是旬食一鬴日食六升四合矣量至汉犹然赵充国以为卒武贤欲引万出张掖以一马自负三十日为米二斛四斗麦八斗则讣人日食米八升王莽欲立威乃议六十万众赍三百日粮十道并出严尤曰计一人三百日用粮十八斛则是人食六升以此考之周之中岁人日食六升四合上岁人日食八升五合不为过矣】王氏曰民之食可以鬴计者校登夫家贵贱老防废疾之数观稼省敛稽比财物其法详也【○王昭禹日先王之民生齿以上有食之端已书于版校登稽比之法又详则凡民之幼壮寡登耗无不知也以口授田以田制食观稼省敛又以时出焉则凡其食之有余不足无不知矣】
　　若食不能人二鬴则令邦移民就谷诏王杀邦用易氏曰冡宰制国用其谷之所积皆有定所凡荒政所不能聚者均其逺近之所就谷而巳○郑康成曰杀犹减也○王氏详説曰大司徒云大荒大札则令邦国移民通财为外诸侯设也廪人云若食不能人二鬴则令邦移民就谷为内诸侯设也盖乡遂公邑但移用其民而已郤非移民通财与移民就谷也乡遂公邑同为天子之民若夫都鄙则各从其主矣郑氏释此以为就谷都鄙之有者诚得其説○郑锷曰梁惠王移民就粟孟子讥之何耶盖周官之民有田以耕其饥偶出于天时之水旱而已惠王不能制民之产凶岁则移民是为无政○刘氏曰古者三年耕必有一年之蓄九年耕必有三年之蓄以三十年之通计虽有旱干水溢民无菜色犹设廪人就谷之法则患未至而预为之防【○李嘉防曰储蓄所以立国非有大凶旱鸟可轻动】
　　凡邦有防同师役之事则治其粮与其食
　　王昭禹曰治者量逺近为之节○郑康成曰行道曰粮谓糒也止居曰食谓米也○郑锷曰防同师役有逺近之异则曰粮曰食亦冝不同逺则治其粮庄子言适百里者宿舂粮适千里者三月聚粮盖言逺也近则治其食诗云朝食于株左氏云食时而至盖言近也
