<!-- { "loadSidebar": true } -->
　　项氏曰春田谓之搜搜择也春恐害物故择而取之不围泽不杀胎不夭妖不覆巢不取麛卵是搜也盖无事而不田曰不敬暴天物者不以礼搜而取之敬且有礼矣【○贾氏曰大□自狩田以下云云此亦当如彼春非大备故亦畧言】○郑锷曰将田之初有司行表貉之祭司马以军法誓民所谓有司者肆师甸祝也肆师大田猎祭表貉则为位甸祝掌四时之田表貉之祝号则有司谓此二官明矣郑康成以爲大司徒考大司徒无表貉事其说非也○郑司农曰貉读为祃祃谓师祭也书亦或为祃○郑康成曰表貉立表而貉祭也○薛平仲曰表貉而后誓可以肃众【○李嘉防曰要之以神则民知敬而节制禁止自冇所持循而不慢】○郑康成曰誓民誓以犯田法之罚也誓曰无干车无自后射立旌遂围禁旌争禽而不审者罚以假马【○贾氏曰无干车无自后射者据汉田律而言世假马谓获禽所筭之筹争禽不审即罚去其筹】○郑锷曰虽教之有素一且出田野临干戈安得不三令五申之此司马所以誓之也○贾氏曰誓民即大阅羣吏听誓于陈前鼓者即中军以鼙令鼓鼓人三鼓以下○郑康成曰禁者虞衡守禽之厉禁既誓令鼓而围之遂搜田【○吕大临曰春者鸟兽孳尾之时君子飬其仁心重伤生物之类至不得已而后取则多取之为暴不如寡取之围泽掩羣皆多取也取麛卵伤未成之物也大司马春搜田遂围禁则天子合围矣记言国君不围泽下于天子也大夫不掩羣则诸侯掩羣矣王制云天子不合围诸侯不掩羣又云不麛不卵与此异者王制所言不纯用周礼也】○郑康成曰火火止也春田主用火因焚莱除陈草皆杀而火止【○郑锷曰月令仲春之月毋焚山林司马乃用火田盖春而焚莱将以田也春而焚山林伤生意也此所以有无焚之令】献犹致也属也田止虞人植旌众皆献其所获禽焉诗云言私其豵献豜于公春田主祭社者土方施生也○王氏曰社者土也○贾氏曰此祭社因田猎而祭非月令仲春祭社也
　　中夏教苃【蒲末反】舍如振旅之陈
　　郑锷曰诗曰召伯所苃又左传言晋大夫苃舍从之凡言苃者皆草舍也教苃舍者教以草止之法【○贾氏曰草字释苃止字释舍】军行而草止未有营垒之所草止之地防患尤严防患之道夜事尤急教之无素则是以众予敌矣教苃舍独于中夏以月令考之孟春草木萌动季春生气方盛惟夏之时生于春者至是益长长于春者至是益茂军屯其中患生不虞又况暮夜之时【○李嘉会曰春曰振旅犹见振厉威武夏曰苃舍如书所谓敬致南讹盖阳居大夏长飬万物于时以苃舎教之见得兵以安集吾民为急】
　　羣吏撰【息转反】车徒读书契
　　贾氏曰羣吏谓军将至伍长各有部分皆选择其甲士歩卒之等
　　郑锷曰昼而战目足以相识至于夜则惟以耳相闻茍不辨其号名则无以为别故命羣吏各撰述其车徒之数以知多寡之目又读诵其书契之文以辨名号之用军中之书契如后世所谓尺籍伍符先儒谓师田之简稽疑简稽不可谓之书契撰者述陈之义语曰异夫三子者之撰谓述陈为撰也先儒读曰筭然有改字之嫌读其簿书之籍使知其或用名或用号以为别目见耳闻名已习熟则草舎虽在深丛翳荟之中闻其号名皆知其为某人
　　辨号名之用帅以门名县鄙各以其名家以号名乡以州名野以邑名百官各象其事以辨军之夜事
　　贾氏曰辨号名者此帅以门名已下是也○黄氏曰号名为夜事今军夜有号康成以为徽识被之以备死事夫徽识缀于防上夜事将何以辨
　　郑锷曰帅为六军之帅【○郑康成曰谓军将及师帅至于伍长】公邑闲田谓之县小都谓之鄙【○郑康成曰谓县正鄙师至邻长】大夫谓之家【○郑康成曰谓食采地者之臣】乡谓六乡【○郑康成曰谓州长至比长】野六遂也【○郑康成曰谓公邑大夫】或以门或以号或以邑或各以其名皆有一定之称为主将者名号若此为卒伍者从而称之耳闻而心知心存而意属暮夜之间亦识所从矣帅以门名【○黄氏曰帅皆卿也王城十二门自国中以达于郊分为乡六乡治之是则一乡二门故以门为号所引东门襄仲桐门右师皆是也○易氏曰以所居门名之见平日统御之方】盖门者人之所由以出入帅者人所由以进退取象犹门也县与鄙一为天子之吏一为公卿王子弟故各以其名所以别异其为某县某鄙之人大夫用号者则为美称也郑谓公卿大夫其身在朝其臣在采地若公山弗扰之类是以家号为名也【○项氏曰若费若成○易氏曰以见平日训治之素】六乡有六州长乡之军法至州而成故以其州之名名之言某州之师也【○郑康成曰乡则南乡甀东乡为人是也○贾氏曰甀为人皆当时乡名】六遂于邻长言邑中之政于里宰言掌比其邑之众寡于遂大夫言凡为邑者此六遂为邑之证也故言某邑之师○黄氏曰县鄙遂兵州六乡余兵居四郊者比闾族党州犹乡法也独不为乡耳故称州焉甸稍县都皆野也甸以县鄙见稍以家见稍不为家县都不为鄙则亦为邑天子使吏治之而通称为野王畿之兵尽在此矣都鄙自有主者○郑康成曰百官以其职从王者○黄氏曰百官有军事在军者各象其事以为号名○郑康成曰夜事戒夜守之事草止者谨于夜于是主别其部职
　　愚按苃舎之教乃下寨法专以辨军之夜事盖休兵偃师之时宿火而寝目固无见也衔枚而处耳固无闻也将以鼓铎而声之则所闻必乱将以旗物而徽之则所见必昧于是专以号名为尚而号名又必外假者所以防奸细及间谍等事先儒不知夜事与夜战不同多以管仲内政之作使之昼战目相视夜战声相闻引证司马夜事在于休兵管仲夜战所以用兵岂可同日语
　　其他皆如振旅
　　王昭禹曰若平列陈与夫以教坐作进退疾徐防数之节皆然
　　遂以苖田如搜之灋车献禽以享礿【余若反】
　　王昭禹曰夏苗在田如去草而已为苖除禽兽之害故也如搜之法则其他表貉誓民鼓遂围禁之类皆与搜同○郑康成曰车驱兽之车止也夏田主用车所取物希皆杀而车止【○贾氏曰车行迟故取兽少】○王昭禹曰夏田以车为主以物生于春长于夏以车驰逐而取之其利宻于春之用火矣以东山之诗攷之其言曰敦彼独宿亦在车下则苃舍夜事宜用车矣○郑康成曰王制曰天子杀则下大绥诸侯杀则下小绥大夫杀则止佐车佐车止则百姓田猎【○贾氏曰引王制者据始杀讫而言毛诗传云天子抗大绥诸侯抗小绥据始杀而言也王制注佐车驱逆之车案田仆掌佐车之政设驱逆之车则佐车与驱逆之车异但王制佐车与田仆驱逆之车为一田仆佐车自是田车之贰曰佐】○王昭禹曰享礿则所谓以禴夏享先王○郑锷曰礿以饮为主四时之享皆用孟此中夏而享礿非常祭也盖因田而享也田已得禽则归而享祀犹战而得隽则归而告庙也然四时之田春秋祭社与祊维冬夏享庙何邪春田为民祈秋田为民报田以民事为主先成民而后致力于神
　　中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书【音画】其事与其号焉其他皆如振旅
　　崔氏曰中秋隂气始肃在于杀物故用治兵为称○王昭禹曰旗物以作战也故以教治兵辨旗物之用○郑锷曰九旗曰常曰旗曰旜曰物之类其义不一自王而下以至于百官分而载之各寓意义于其间非茍然也得天而乆照者日月之常治兵载大常所以见王者有常徳而立武事之意凡旗之画皆二物旂独画龙相交非也交与蛟同诸侯于国有君道龙之象也入朝有臣道蛟之象也所以载蛟龙之旂熊虎之噬百兽畏之军吏者六军之帅当以威武为先载熊虎之旗使将卒畏威而趋令也通帛则不画他物纯而不杂也师都则公卿大夫王子弟之在都鄙者也尔身在外乃心罔不在王室所以载通帛之旜此言乡遂又言郊野则师当为都鄙之吏明矣杂帛为物则杂而不一也乡之分而为六其民散而为比闾族党之名遂之分而为六其民散而为邻里都鄙之号可谓杂而不一矣所以载杂帛之物有甲以自卫蛇有螫以毒人皆北方之属也天地之气始于北方幽隐之所聚而蛇者至幽隂之物画之于旐以示夫杀气之所始也先能自卫者然后可以杀敌所以载蛇之旐书曰我则鸣鸟不闻谓也隼之物主击杀乃贪残之鸟也诗曰鴪彼飞隼其飞戾天易曰公用射隼于髙墉之上彼乃鹰鹯之类安可与凤为伍邪此言鸟隼説者皆以为凤及隼疑当为鹰隼也与隼共文不可谓之凤明矣交龙取其能变化熊虎取其有威蛇取其能自卫则鹰隼取其劲疾矣百官者六卿之属欲其临事之劲疾所以载鸟隼之旟凡行左青龙而右白虎前朱雀而后武谓此四者然军法正成于乡遂而乡遂大夫乃不预四旗之列而载物者説者谓其象已属于军吏已无所将故也凡旗皆谓之载者言载之于车上也既有旌旗又有小徽识之上各书其事与号以为别识也【○郑康成曰书当为画事也号也皆画以云气】司常谓之画此谓之书王安石谓书详于画既书又画使人易辨而已余以为司常指大阅而言此指治兵而言大阅画治兵书各有所主不一法也
　　薛氏曰大阅阅军实而已治兵则军法在焉军法行前朱雀后武左青龙右白虎则诸侯载交龙之旂于左军吏载熊虎之旗于右百官载鸟隼之旟于前郊野载蛇之旐于后乡遂师都载旜与物于其旁然后王载大常于其中而加髙焉故曰招摇在上此治军所以有军法也大阅则阅军实而已孤卿建旜孤卿之常及治兵之际向之孤卿即谓之师都故师都亦载旜大夫士建物大夫士之常及治兵之际向之士大夫即谓乡遂大夫士之帅众者矣故乡遂亦载物大阅之师都建旗治兵之军吏载旗者盖师都军吏皆以孤卿为之所以皆有取乎旗大阅之州里建旟治兵之百官载旟者盖州里之长即为军中之百官所以皆有取乎旟至大阅则县鄙建旐治兵则郊野载旐盖田役军旅皆王之事虽命服不同而同于四斿其所辨者有名号存耳若夫大阅有师都而无军吏治兵有军吏又有师都盖师都所以治徒者也军吏所以将卒伍者也大阅以治徒役为主特有师都而已治兵以将卒伍为主亦治徒役者也故军吏师都并立焉大阅师都之所建治兵军吏之所载皆熊虎之旗则大阅所以威众者师都也治兵所以威众者军吏也皆以孤卿为之故其序在州里乡遂之上谓之吏则任以事也谓之师则帅其众也谓之都自采地言之也
　　王氏详说曰九旗之用凡有所将者有所画则日月交龙熊虎鸟隼蛇是也无所将者无所画通帛杂帛全羽析羽是也大阅之时孤卿大夫士与夫六乡六遂三等采地之大夫咸在师都将都鄙之兵州里县鄙将乡遂之兵此师都所以有熊虎之旗州里所以有鸟隼之旟县鄙所以有蛇之旐孤卿大夫士则从王耳此所以建旜建物也治兵之时孤卿大夫士不必尽出所以从王者百官也命卿之为军吏者三等采地及乡遂之兵皆属于命卿矣虽师都不过载通帛之旜乡遂不过载杂帛之物至于郊野虽有蛇之旐邑外曰郊郊外曰野特四等公邑之大夫将四等公邑之兵以四等公邑之兵不属乎命卿故耳是以司徒于军旅田役以旗致万民乡师于四时之田以司徒之旗致众庶而郑氏皆以为熊虎之旗且司徒卿也卿当建旜而必建旗以其于师田则为军吏矣此熊虎之旗在司常则列于旜物之下在司马则列于旜物之上岂非以所将为主乎
　　緫论
