<!-- { "loadSidebar": true } -->
　　黄氏曰均人掌均力政自国中推行之于天下犹闾师之民职县师之军赋遗人之委积也周礼地职必聨地守山川林泽丘陵坟衍原隰五地其政本通而虞衡之地必常辨之不使与民杂因其地之多寡媺恶而均之必使一夫之所受皆足以食其一家不使有余不足相悬絶是故地政均则地守地职可均矣民之作业不同必使皆得自尽其力而后任公家之事为之程等与贡税相补除不使轻重劳逸不相侔是故地守地职均而后力役可均矣力政力役之政令不必改字○王氏曰地政上所以正下地守地职下所以供上人民牛马车辇之力征则征于地守地职之人而已
　　凡均力政以嵗上下丰年则公旬用三日焉中年则公旬用二日焉无年则公旬用一日焉
　　郑康成曰丰年人食四鬴之也人食三鬴为中歳人食二鬴为无歳歳无赢储也公事也旬均也【○刘执中曰旬犹周徧也谓均其民力周徧皆用其三日焉】○郑锷曰或谓周礼一经于徒役之事以为用民之力事之至大故屡言之今观均人视嵗上下为用民之节不过一日二日三日之差奚为其然余尝论之是説自前汉始文帝集诸儒刺六经作王制以为用民之力歳不过三日自是学者不敢违郑康成觉其不通遂改旬为均曰公事均用三日余尝笑其凿古者龙见而毕务火见而致用水昬正而栽日南至而毕故卫文公楚宫之作仰占定星之中诗人以谓得其时制则知力役兴于农隙之时十月之候营室之中也一旬而三日则一月而九日计冬之三月则二十七日矣年丰则食有余多用其力不为虐也一旬而二日则一月六日计冬之三月则十八日矣中年食少歉减丰年三分之一也一旬一日则一月三日计冬之三月则九日矣无年而力役不作减三分之二如以为一歳不过三日奚必谆复作经屡言役事之为大乎
　　陈及之曰此所役者非师旅行役之事师旅行役逺者二三年近者过时而反安能以歳三日为断或谓此非师旅行役则人主用民力荒矣殊不知师旅行役之事非歳所常有就使有之则其调自有定制东征之师三年而归采薇首尾一年何谓三日审如是説则无年公旬用一日苟有门庭之宼如东郊之患泾阳之患一日恶可集事是皆书生之説也王制内则云五十不从力征六十不与服戎则力征岂不与戎事异乎陈君举则曰古者民年三十而事六十而免名在官者三十年约其在官之齿而以歳三日为断用之九十日而免则终身不复役其説以之从力征则善谓戎事则未可也军事不得以时日为断虽愚者亦知其説郷大夫云国中二十而征野十五而征夫年十五而使之力役非人情矣当以二十为防六十而免在官者四十年林勋本政书曰凡调役之法冝使丁夫皆十人为聫歳轮一人祗役一月周而复始凡执役在官则其九人各于其家偿其三日之役如此民无道路之劳官无交畨之冗公私各得其所周礼所谓五人为伍十人为聫者也想先王用民大要如是若每人役其三日烦扰为甚
　　凶札则无力政无财赋不收地守地职不均地政贾氏曰凶札即廪人不能人二鬴之歳【○王昭禹曰荒政所谓弛力】
　　郑康成曰无财赋恤其乏用也财赋九赋也【○王氏曰荒政所谓薄征○李景齐曰民方资利以自赡安可以税敛重扰之乎故无财赋】
　　郑康成曰不山泽及地税【○王氏曰荒政所谓散利也○李景齐曰有地守地职则有贡矣不则不责其贡】亦不平计地税也非凶札之歳当税乃均之耳【○李景齐曰有财赋地守地职之事则必有政不均地政则尽弛之】○黄氏曰特言无财赋者国中九职盖有不授地而出征赋者如百工商贾闲民夫布皆是凶札无财赋其见于经者关市不征是也均人掌均力政凶札舍力役是其职也无财赋不地守地职无预于均人其言此者盖为均地政凶札最先舍力政甚则弛财赋又甚则不山泽及地税至此则不均地政每歳均之其中不免常有小小变易则亦常常均之凶札未至于不地守地职则亦均之不均者不扰动之也力税役赋皆免地政不均可也
　　李景齐曰一歳之入固国用所由以给今以凶札而悉弛之则何以供一歳之入是以见先王之备凶荒者畜积有素矣
　　三年大此则大均
　　郑锷曰上文凶札之故而不均特权时之变耳久而不修则法浸以坏故于三年大比时则大均不以一时之变废万世之常此纪纲所以不坏也【○郑康成曰有年无年太平计之若乆不修则数或缺○刘执中曰谓国之力役事寡而民之力政尚多三年用民而犹有未役者故大比之三年之外取其未役者役之所以能尽公旬三日之法】○黄氏曰大均因于大比大比不可移易大均亦不可移易古者大均有礼今制三歳占籍名曰推排歳旱则免虽古法其大意则甚失之矣

　　周礼订义卷二十一
<经部,礼类,周礼之属,周礼订义>
　　钦定四库全书
　　周礼订义卷二十二　　　　宋　王与之　撰
　　师氏中大夫一人上士二人府二人史二人胥十有二人徒百有二十人
　　薛平仲曰天祐下民作之君作之师君师之职人主所以承天之以善天下之民有一未善先王以为由已致之师保之官特设于教典之中尊之中大夫下大夫之爵责之长善救失之任使人主无动不善所以善天下之本
　　杨谨仲曰书太师太傅太保曰三公盖周公之所位者也冢宰卿之职也以其为百官之长是以周公或谓冢宰以公任卿之职今师氏保氏乃中大夫下大夫之职司徒之属官虽职兼诏王媺諌王恶实以教国子为事其徒至百二十人则职至烦冗矣安得以为周召之师保哉○郑锷曰三代之教世子入则有保出则有师则师氏保氏教世子之官其职掌以媺诏王继言教国子之事盖其进则诏王以媺退则掌国子之教故以师名官言其足以为人之模范也
　　程氏曰古者自天子达于庻人必须师氏以成其徳业故舜禹文武之圣亦皆有所从学后世师傅之职不修友臣之义未着所以尊徳乐道之风未成于天下
　　陈君举曰师氏以教诏传道为名其所处宜尊严而其职宜贵求之于书则与虎贲缀衣同称诗人亦以趣马膳夫并列于雅夫虎贲缀衣趣马膳夫皆贱有司也皆人之所押而玩者也皆不可与啓廸賛襄者也今以教诏传道之官错举而混置之无乃轻乎是不然人主之自治非其广廷聼决之为难而其深居宴坐之足患非其公卿大夫夹辅之为难而其侍御仆从顺适其意之易惰也人主之心帷平时为易纵人臣之言惟卑者为易入
　　陈及之曰师氏以道教国子以媺诏王而其徒百二十人盖居虎门之左司王朝帅四夷之以守王门其徒不得不多也
　　掌以媺诏王
　　郑锷曰不曰美而曰媺盖告王为善不待已着然后言于其尚防以告焉使王即防而为之
　　愚按媺与美同凡人主一言一行之善师氏指其所以善者而诏告之进之于广大髙明之域如所谓将顺其美者也
　　吕氏曰程伊川谓后世知求治而不知正君知规过而不知养德盖后世谏诤之官所以正君之恶者未尝不设若从容和缓以养君之德者则阙焉师氏以媺诏王专以从容和缓养君之德不幸君有过则有保氏之官在焉故二官皆言王举则从听治亦如之一则优游容与以养君之善德不使有一毫之拂一则秉义守正以正君之邪心不使有一事之违使人君既有所养又有所畏所以二者不可偏废
　　以三德教国子
　　吕氏曰大司乐掌成均之法以教国子此又以从容和缓以媺诏王之师氏敎国子古人敎国子之意如此○郑康成曰国子公卿大夫之子弟师氏敎之而世子亦齿焉学君臣父子长防之道【○王氏详説曰周礼所谓国子有并言太子者有不及王太子者望经为解学者不可不辨以王制考之皇太子王子羣后之太子公卿大夫元士之适子此以王太子緫言之也文王世子曰凡学世子及学士必以时此以王太子异言之也夫师氏保氏大司乐乐师之所谓国子者并言王太子也大胥小胥所谓学士者不及王太子也且大胥言掌学士之版以待致诸子王太子不预可知矣小胥言廵舞列而挞其怠慢者以王太子之贵非小胥所得而责之也又可知矣诸子言帅国子而致于太子则是以国子兴太子异也又可知矣】○王昭禹曰上则诏王下则教国之子弟皆出于师氏君臣上下所以同德而无异道
　　陈彦羣曰古者国子之敎极严盖其以父兄之任为官与未命之士不同苟敎之无素而一日用于朝廷宗庙之间与庸人何异汉人不知敎国子而朝廷宗庙之间又率皆以父兄保任为即其后遂欲除任子之令不知任子之不得人由敎养之未至耳先王赏延于世未尝以官授不才之子弟今之国子监正为敎国子设故太学补选先于国子其为法则优而教养异于古矣
　　一曰至德以为道本
　　郑康成曰德行内外之称在心为德施之为行○黄氏曰孟子曰规矩方圎之至也圣人人伦之至也防纇纎疵非其至也德至而后可以尽道故曰苟不至德至道不凝焉○吕氏曰至德者精粹不可名之谓道者溥博渊泉无声无臭惟至德以为道本故有所据依【○朱氏日至德云者诚意正心端本清源之事道则天人性命之理事物当然之则修身齐家治国平天下之术】
　　二曰敏德以为行本
　　吕氏曰既有至德以为道本又须见之于所行方可敏者不息之谓○朱氏曰敏德云者强志力行蓄德广业之事行则理之所当为日可见之迹也○王昭禹曰丕则敏德盖德不敏则为于暂而废于久始于勤而终于怠亦无由而至矣
　　三曰孝德以知逆恶
　　郑康成曰孝德尊祖爱亲守其所以生者也孔子曰武王周公其逹孝矣乎孝在三德之下三行之上德有广于孝而行莫尊焉
　　朱氏曰孝德云者强志力行不忘其所由生之事知逆恶则以得于己者笃实深固有以眞知彼之逆恶而自不忍为也○吕氏曰前言道本行本此言知逆恶自非实有孝德于已则犯上陵节之事必有习而不察者惟实有行德能免此【○黄氏曰孩提之童无不知爱其亲然至于为恶逆迭相出入者不知其性者也不知其性固不能有诸已矣是故逆恶乗间而作亦莫能知之夫谓之孝德固无逆恶者临深履薄之戒虽圣贤终其身不敢已也故曰一出言不敢忘父母一举足不敢忘父母所谓知逆恶者不待彰著而后知爱亲本有之性少有差殊则知之矣此尽心知性之学德未有不本于事亲故三德卒归于孝徳三行自事亲推之于尊贤事师无本不立】
　　緫论
　　朱氏曰此三德者虽各以才品之髙下资质之所冝而教之然亦未有专务其一可以为成人者是以别而言之以见其相须为用而不可偏废盖不知至德则敏德者散漫无所统固不免乎笃学力行有不知道之讥然不务敏德而一于至德又无广业而有空虚之不知敏德则孝德仅为匹夫之行而不足以通乎神明然不务孝德而一于敏则又无以立本而有悖德之累此先王之敎所以本末相资精粗两尽而不于一偏也
　　敎三行
