<!-- { "loadSidebar": true } -->
　　贾氏曰武帝始除挟书之律开献书之路既出于山岩屋壁复入于秘府五家之儒莫得见焉至孝成帝逹才通人刘向子歆校理秘书始得列序着于録略然亡冬官以考工记足之时众儒并出共排以为非是惟歆独识知其周公致太平之迹具在于斯遭天下兵革并起弟子死防徒有里人河南缑氏杜子春尚在永平之初年且九十能识其郑众贾逵往受业焉众逵洪雅博闻又以经书记相证明为解逵解行于世众解不行然众时所解近得其实案艺文志成帝时以书散亡使谒者陈农求遗书于天下诏光禄大夫刘向校书经传诸子诗赋向輙条其篇目撮其意録而奏之会向卒哀帝复使向子歆卒父业歆总羣书奏七略歆之録在哀帝时马融乃云成帝命歆考理秘书始得列序着于録略成帝时刘向父子并被帝命至向卒哀帝命歆卒父所脩郑序云世祖以来通人达士太中大夫郑少赣兴及子大司农仲师众故议郎卫次仲宏侍中贾君景伯逵南郡太守马季良融皆作周礼解诂二郑同宗大儒明理于典籍觕识皇祖大经周官之义存古字疑正读亦信多善徒寡且约用不显传于世今赞而辩之庻成此家世所训也然周礼起于成帝刘歆成于郑附离者大半故林孝存以武帝知周官末世渎乱不验之书作十论七难以排弃之何休亦以为六国隂谋之书惟郑徧览羣经知周礼乃周公致太平之迹故能荅林硕之论难以为训注使周礼义得通焉
　　愚案已上见周礼待汉以后诸儒而始明
　　论周礼纲目
　　程氏曰有闗睢麟趾之意然后可以行周官之法度张氏曰周礼惟太宰职难看盖无许大心胷包罗记得此复忘彼其混混天下之事当如捕蛇龙搏虎豹用心力看方可故议论天下之事易处天下之事难孔子常语弟子如或知尔则何以哉其他五官便易看止一职也
　　愚案已上见周礼不可徒行
　　三礼正义曰周礼仪礼并周公所记所谓礼经三百威仪三千礼经则周礼也威仪则仪礼也【○朱氏曰制度之书惟周礼仪礼可信周礼必竟是出于一手谓周公亲笔作成固不可然大纲却是周公意思○李景齐曰仲长统以为周礼礼之经礼记礼之礼记作于汉儒虽名为经其实也葢礼记所记多有春秋战国间事不纯乎唐虞夏商周之制故王制纪朝觐为文里时事月令太尉官名为战国间事曾未若周官之纯于周礼也】
　　愚案已上见周礼与仪礼礼记不同
　　朱氏曰周礼好看广大精密周家之法度在焉【○陈及之曰周礼一书周家法令政事所聚或政典或九州或司马教战之法或考工记后之作史者纂其典章法度而成一代之书有周公之旧章有后来更续者犹风雅颂通谓之周诗誓诰命通谓之周书也信之者以为周公作不信者以为刘歆作皆非也】
　　论五官目録
　　陈君举曰读周礼须熟读五官目録次知所属有定局更将西汉百官志及歴代官志与今官制参考但其时须知尊卑贵贱紧慢亲疎不同谓如内宰一职乃士人为之至秦汉时便为大长秋有大长秋犹存此职东汉以来岂复有此又如医师食医等职周官时士为之至本朝御药院是和安大夫或承宣使宣徽使领之便见得紧慢尊卑贵贱之意须是以此考校古今识得彻底方可读
　　愚案此所以分目録于每官之首令学者易见
　　论天地四时官名
　　愚案成周所以取名天地四时者非必曰掌天地四时之事上古云龙鸟火之号固因天道以建官至唐虞推广是意其职渐分故尧之官亦不止羲和四子舜之官亦非専掌天地四时陈止斋曰自颛顼有南正重司天北正黎司地之官至尧分为四职上掌天时下兼人事以书之命辞考之知其犹在王朝预闻政事此天人之合也至成周此意渐分取羲和四职分配于六卿是以虚名加实职求其名官之意皆号云耳
　　论公不列于六职
　　吕氏曰案周官三公论道经燮理隂阳三贰公化寅亮天地弼予一人见得公之分不同周礼一书惟三公不见何故自宰以下各领其职所谓作而行之三公黙然无为坐而论道所谓司万化之原者不是耳目经歴簿书期会之计非有司绳墨所能制只去本原上整顿朝夕纳诲格人主之非心论道经便是燮理隂阳处何尝去空虚渺茫处理会大抵人主一心万化之原一都一俞论道之间使人主果识本原于此上转得则上而日月星辰无不顺下而山川草木莫不宁便是三公之职至三则大三公之化隂阳以气言天地则有形燮理在其上寅亮在其下公卿之分于是着矣然弼予一人乃格君心之任于言之而公之职不与者成王尊三公之至若不敢以身烦之盖曰斯人也乃造物之友非予一人之弼尊之至也
　　论官职多寡
　　王昭禹曰唐虞稽古建官惟百夏商官倍至周又增为三百六十先王建官或多或寡非矜异也称事之繁简帝者之世其事简故百官足矣王者之世其事繁故夏商倍之周礼乐官备増而为三百六十不如是则事繁而不举官之多寡亦各趋时而已矣
　　陈及之曰周礼虽以设官三百六十为额然职事贠数不止此以天官考之凡卿大夫命士三百五十余人地官除乡遂山虞林衡司闗司门不可考者四百余人春夏秋三官皆五百余人凡六官中大略以春夏秋三官为准以少乘多皆以五百人为额凡三千人其间兼摄者必相半也何者先王之制因事而命官作史之人因官而分职以三公六卿论之如周礼所云二乡必公一人六卿各掌其职冝若不可兼而成王时周公以公兼太宰召公以公兼宗伯苏忿生以公兼司寇故书洛诰云司徒司马司空也成王将崩同召太保奭芮伯彤伯毕公卫侯毛公则是六卿中召公毕公毛公亦上兼三公矣【○吕氏曰三公无职六卿则有职者也三公论道而六卿则行道者也以三公兼六卿合本末精粗于一源可离非道也】由是推之先王之制其职则不可废其官未必一一有举其大略则土训诵训无他职事掌葛徴絺绤掌染草徴染草掌荼徴荼掌炭徴炭角人徴齿角羽人徴毛羽每官掌一事无事之日多矣军司马行司马舆司马戎仆戎右有军旅则用之甸祝田仆有田猎则用之有防纪则用夏采防祝有盟会则用诅祝建国则用土方氏来逺方之民则用懐方氏先王岂能以禄食养无用之官待有事然后用之亦临事兼摄尔盟府命士也太公兼之所谓载在盟府太师职之是也作礼者以职不可废故各设其官职以待智者决择耳又六卿内治一官外兼一乡则周官每乡卿一人每官卿一人若是者皆非事实也齐桓公令国子髙子各率五乡晋景公命士会将中军且为太傅命韩厥将新军且为仆大夫晋悼公令戎御属校正司右属司士皆古人之制也或者以书谓唐虞稽古建官惟百夏商官倍亦克用乂今予小子仰惟前代时若训迪厥官则周之建官不能逺过夏商与其有兼摄相半亦千五百人矣曰有朝廷官有田野官所谓建官惟百夏商官倍者指在朝者也若总千里之内安能胜其事哉今考六官中大率在朝廷者什之二三耳其他则分散甸稍县都之内与尚书无甚戾或者又谓乡遂设官最冗六乡之民不过七万五千家今设官至万八千九百三十人为大夫者百八十八六遂之民亦不过七万五千家而设官乃三千九百九十八人为大夫者四十人乡遂共十五万家大抵官吏至二万三千人如因民之入以赋官禄则十五万家之人所入能防何而足以养二万三千官吏也殊不知乡遂之官吏皆土居人其大官如卿则朝臣兼之以下大夫命士之属分散在他处且如乡遂人数势不可得兼者则各置焉
　　李景齐曰古人自抱闗击柝而上皆以下士为之无非乡举里选徳行道艺之人此成周建官之美意
　　论六官次叙先后
　　陈君举曰凡六官叙官之法义有二一则以义相从谓宫正宫伯同主宫中事膳夫庖人内外饔同主造食如此者皆是聚故连叙之二则次叙六十官不以官之尊卑为先后皆以缓急为次第故宫正等士官在前内宰等大夫官在后
　　论六官所属交互
　　陈君举曰周礼设官分职大抵朝廷之事治官掌之畿之事教官掌之国之事司马掌之今自朝廷以上纎悉皆归于大宰自国中以及近郊逺郊小都大都皆属教官而职方土方撢人凡邦国之事皆属司马此其大略也其有截然一定不可易者若司寇之属凡朝廷之狱大小司寇士师掌之六乡之狱乡士掌之六遂之狱遂士掌之甸稍县都之狱县士掌之国之狱方士掌之四方之狱讶士掌之谓其皆刑狱之事故虽自乡遂之外甸稍县都郡国四方一皆联络而尽属诸司寇其他又有不然者如大史内史掌六典八法八则八柄之贰宜属天官乃属春官大小行人司仪掌客宜属春官乃属秋官宰夫掌臣民之复逆矣则大仆小臣御仆之掌复逆宜属天官乃属夏官宰夫掌治朝之位矣则司士正朝仪之位宜属天官乃属夏官地官掌邦畿之事凡造都邑建社稷设封疆既悉掌之矣而掌固司险掌疆候人又见于夏官天官掌财用之事自大府至掌皮既悉领之矣而泉府廪人仓人又见于地官自膳夫至腊人不过充君之庖者悉领于天官至外朝百官之廪禄府史胥徒之稍食畨上宿卫之廪给乃见于地官自内司服至屦人凡王宫服餙之用悉领于天官而司服司常典瑞巾车之属乃见春官此其分职皆有不可晓者自汉以来凡礼事皆属大常兵事皆属将军光禄勲中尉刑事皆属廷尉其分量职守较然不紊然临事之际反不免遗阙先王设官如此当时不见文移回复职事侵紊之患何也六官之设虽各有司存然错综互见事必相闗春秋时叔孙豹卒杜将以辂葬季孙不从杜曰夫子受命于朝而聘于王王赐之辂复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空书勲夫诸侯之国惟三卿耳一人受赐三卿皆与从周法也后世礼官専治礼刑官専治刑兵官専治兵财官専治财并不相闗虽有遗失他官不得撙节而废旷多矣
　　又曰古之体羣臣者何其均也大祭祀特一事耳大宰赞玉币司徒奉牛牲宗伯奉玉齍司马奉马牲司寇奉明水火六卿聨事亡所次第居则六卿各掌其一不但司徒出则六军各掌其一不但司马至列职授任各司其局则相须而不相夺莫尊于冢宰而朝觐会同必大宗伯为上相司徒居四民而军旅田役之事使其属受令于司马若夫诸子固夏官之属耳掌国子之倅虽以军法治之司马弗正也大司寇莅誓书六官皆受其贰小司冦登民数虽冢宰制国用亦不过贰之而已盖由上公至百执事其班爵有差而各宿其业其职掌有小大而各得行其志故其士条达展布自尽以奉上而无诎于形势约束之患官师相规不为谗慝僚友相称不为比党上有违徳朝有阙政亦皆敢于谏诤讥刺而无忌讳考之于诗祈父作于爪士大东作于谭大夫小弁作于太子之傅甚者伤谗之刺寺人孟子能之铸无射之谏伶州鸠能之此无他上待之也均而下报礼重当时朝廷国之间所以遇下亦致礼敬今夫乡饮酒与宾介献酬矣虽主人必献工祭既与卿大夫士馂矣虽君必畀煇庖翟阍故宣王中兴吉甫有大功于南征而其来归饮御诸友之诗曰侯谁在矣张仲孝友中兴功臣略见于二雅张仲不知为何官未有著名于世而吉甫凯还之卒章归功于仲若曰微斯人无以及此者呜呼盛矣
