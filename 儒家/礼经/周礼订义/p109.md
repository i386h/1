<!-- { "loadSidebar": true } -->
　　贾氏曰钟师撃钟而兼言鼓者凡作乐先撃钟次撃鼓见先后次第故兼言之钟中得奏九夏者谓堂上歌之堂下以钟鼓应之故左氏传云晋侯歌钟二肆○郑锷曰钟师并与鼓言盖奏九夏必用钟鼓非谓钟师撃钟又撃鼓也夏者颂之族类夏大也歌之大者有九夏于颂为最大中国谓之夏五色谓之夏南方谓之夏则夏为乐之大者其诗之体为大矣王出入所奏之夏名曰王夏以明人臣不得而用尸出入所奏之夏曰肆夏而享诸侯亦奏焉肆之言安也尸以象神于祭者子行也子坐而父立恐其不安于位故出入奏之所以安之也诸侯亦用者左氏记晋享穆叔金奏肆夏之三穆叔云三夏天子所以享元侯也君尊臣卑不敢安肆乃若元侯受享于王可以与之安肆矣礼记云大夫之用肆夏由赵文子始然则诸侯用之可也至于大夫用之则为矣先儒以肆夏繁遏渠为三夏谓肆夏时迈也繁遏执竞也渠思文也夫以肆于时夏允王保之指为时迈犹为有説若以执竞降福穰穰为遏思文配天为渠皆为二夏则恐不可牵合也牲出入所奏者昭夏昭明也昭明神徳之大故得以用此牲也四方賔来所奏者纳夏言人君之徳如海之纳所以能容受四方朝聘之賔也臣有功所奏者曰章夏惟有大功得奏是所以章表而别异之也夫人助祭所奏者齐夏致齐者妇人之难事欲去其骄侈之习以致精明之徳故特以齐名也族人侍燕所奏者族夏言王者合族之恩也客醉而出所奏者祴夏饮酒者始乎治常卒乎乱故奏乐以祴切之使勿失礼也或作陔陔切也戒也诗云南陔相戒以养是也公出入所奏者骜夏爵为上公位尊而势隆虑其自大而傲慢故以骜夏谨饬之也骜又音傲所以戒其骄傲也【○刘氏曰诸儒皆以九夏为颂诗之篇春秋传称金奏肆夏之三歌文王之三夏曰金奏文王曰工歌则夏非颂篇明矣然则九夏乃有声而无辞者也】○黄氏曰九夏书传之可攷者周礼王出入奏王夏尸出入奏肆夏牲出入奏昭夏国语奏肆夏繁遏渠天子所以享元侯其余诸儒附防之説未可信
　　凡祭祀飨食奏燕乐
　　易氏曰燕以示慈祭礼主乎敬享礼主乎肃祭祀飨食何以奏燕乐王与诸侯行享食之礼若享元侯则升歌肆夏颂合大雅享五等之诸侯则升歌大雅颂合小雅享同乎燕故谓之燕乐其礼在庙故与祭祀同其乐尤足以见先王之仁鬼神仁賔客也【○李嘉防曰飨以居前食以居后则燕在其中诗云肃雍和鸣先祖是听夫肃肃敬也雍雍和也夫敬以和何事不行】
　　凡射王奏驺虞诸侯奏貍首卿大夫奏采苹士奏采蘩易氏曰凡射则大射燕射賔射乐师皆言以驺虞貍首采苹采蘩为之节大师则帅瞽而歌射节钟师乃掌此四诗之奏盖歌则人声也奏则钟鼔也钟师言奏不言节主其节者乐师也
　　掌鼙鼓缦乐
　　郑康成曰鼓读如庄王鼓之鼔○郑锷曰杂弄之乐谓之缦乐乐之细也将作缦乐则撃鼙鼔以作之鼙鼓之小者也以至小之鼙鼓杂弄之乐事之宜也○王昭禹曰磬师奏缦乐钟师撃鼙以和之而已
　　笙师中士二人下士四人府二人史二人胥一人徒十人
　　王昭禹曰掌教吹竽笙埙籥箫篪篴管舂牍应雅而独以笙师名官笙东方之乐有始事之意故也○郑锷曰笙常继于间歌之后观乡饮燕礼闲歌之后即笙由庚笙崇丘笙由仪则笙者继人声之后为最贵故特名官
　　掌教龡竽笙埙籥箫篪篴管舂牍应雅以教裓乐郑锷曰竽三十六管笙十三管竽宫声在中笙宫声在左籥三孔其中则中声其上下二孔则声之清浊所由生篪七孔管六孔篴笛也笙师皆教以龡之之法又舂牍应雅教瞽蒙与视了以作裓乐于客醉而出之时康成谓小师所教为教瞽蒙笙师所教为教视了于经皆无所据彼盖疑小师既教之此又教之遂分彼为教瞽蒙此为教视了殊不知小师教之以鼓作之节此教之以龡牍以竹为之长者七尺短者一二尺其端有两孔舂于地以作声其名曰牍牍之为言渎也賔醉恐有渎乎礼故以牍名之应亦以竹为之长六尺五寸中有推亦舂于地其名曰应賔归恐其不应礼欲其行与乐声相应也雅状如漆筩而弇口大二围长五尺六寸以羊韦鞔之有两纽亦舂于地其名曰雅賔醉而出恐其失礼欲其雅正也三器在庭皆舂于地以为声故谓之舂以两手筑地舂之也【○黄氏曰舂牍应雅郑曰舂地以为行节未敢以为然经言以教祴乐裓节也舂牍应雅以节乐也】○王昭禹曰竽笙埙籥箫篪篴管皆乐之所用而舂牍应雅三者特用于教祴乐以为行节○黄氏曰小师掌教埙箫管笙师又教龡埙箫管小师用于下管故以教瞽蒙谓之播笙师用于凡乐谓之龡但龡之无诗也郑谓教视了视了不龡笙竽教则当教瞽蒙也案瞽蒙视了皆属大师自大司乐而下至视了皆祭祀飨射之乐而磬师钟师笙师镈师自为一列固有祭飨之乐又有缦乐燕乐缦乐司乐不掌固当是亦不掌燕乐先王之意严矣是故瞽蒙不龡竽笙籥篪篴视了不奏九夏钟鼓必皆有所以或曰磬师笙师分大师瞽蒙视了而教之而不着于其职者不使殽杂大师歌诗之事恐或当是然燕乐亦有歌诗或当掌之磬师笙师
　　凡祭祀飨射共其钟笙之乐燕乐亦如之
　　郑康成曰钟笙与钟声相应之笙【○贾氏曰笙师不掌钟而言钟故郑知义然】○黄氏曰书曰笙镛以间盖笙与歌门作歌则以钟节之独出祭祀飨射其他不出钟笙钟从笙也
　　大防廞其乐器及葬奉而藏之
　　郑康成曰廞兴也兴谓作之奉犹送也【○贾氏曰此所兴作即上竽笙以下皆作之送之于圹而藏之】○黄氏曰视了廞而不藏笙师藏之其职可见
　　大旅则陈之
　　郑康成曰陈于馔处而已不涖其县○贾氏曰其临县者大司乐故大司乐云涖廞乐器注云临笙师镈师之属
　　镈师中士二人下士四人府二人史二人胥二人徒二十人
　　王昭禹曰镈小钟也国语曰细钧有钟无镈尚大也大钧有镈无钟尚细也镈师掌金奏之鼓谓之镈师者举小以见大也与典律同谓之典同守庙祧谓之守祧同
　　掌金奏之鼓
　　郑锷曰镈师掌镈而言掌金奏之鼓鼓金奏之乐鼓恺乐以至于鼓鼙守鼜岂为镈师又撃鼓乎观鼓人言以晋鼓鼓金奏则此所谓鼓者考撃以作之之义也当金奏之时鼔人以鼔作之镈师则以镈作之故皆以鼓言军旅之夜三鼜皆鼓之是镈师皆撃镈而鼓之也镈师固宜掌镈今略无撃镈之文皆言撃鼓则鼓为鼓作之意明矣先儒之説谓镈师不自撃使视了撃之但撃金奏之鼓乃晋鼓也其意谓鼓人之职以晋鼓鼓金奏也若如是説全非镈师之本意【○王氏详説曰钟师掌金奏而及金奏之鼓亦犹鼓人掌六鼓而及于四金之制是知金鼓无二致也然鼓人虽有四金之制不过金錞金镯金铙金铎而已不及钟镈也盖钟镈所用用之于乐鼔人之职为地官之属虽曰雷鼓灵鼓路鼓用之于天神地人鬼亦辨其声用之而已本无预于天神地人鬼之间】
　　凡祭祀鼓其金奏之乐飨食賔射亦如之
　　愚案金钟声也鼓者所以撃其钟也
　　军大献则鼓其恺乐
　　王氏曰鼓恺乐掌于镈师者镈师掌金奏之鼓其所掌乐以金为主军以金止既胜矣欲戢兵之意
　　凡军之夜三鼜皆鼓之守鼜亦如之
　　王昭禹曰三鼜夜戒之鼓司马法所言者【○贾氏曰鼓人注引司马法云昏鼔四通为大鼜夜半三通为晨戒旦明五通为发晌是一夜三撃备守鼜也】○王氏详説曰鼓人之鼓鼜谓军已发行在郊也镈师之鼓鼜谓军未发行在国军已发行国犹不废守此镈师所以又有守鼜后世用军行师京师戒严者本此
　　大防廞其乐器奉而藏之
　　贾氏曰此官所廞谓作晋鼓鼖鼓以其当职所撃也
　　韎师下士二人府一人史一人舞者十有六人徒四十人
　　薛平仲曰自司乐之掌乐事大师之教乐事典同之为乐器雅乐备矣纳蛮夷之乐于祭祀燕享之用岂非悦逺人之极功乎抑疑韎师旄人鞮鞻氏之设皆以教夷乐然韎师旄人之后必继之籥师籥章鞮鞻氏之后必继之典庸器司干何欤夫逺人之服由文徳以来之自其慕徳而来莫不自见其声歌舞蹈之节周人因之以备乐载之官府而不废彼籥之为乐自其执羽而龡则文舞于是乎寓由其撃土鼓以和则诗章于是乎形夫皆以象文徳也则以次于韎师旄人之后至于鞮鞻氏合四夷之乐以歌之则徳化益逺典庸器之所以表其功者于是为无愧矣然先王长虑却顾文事必有武备则司干之继于后者所以教之以武舞欤若夫韎师舞东夷之乐故其人可得而定旄人舞散乐夷乐故其人不可得而定然后四方之有能于此者皆得以自见其艺则先王因之以观四方之风岂不在是乎○郑锷曰作四夷之乐当从其国不变其俗故韎师所服者赤韦示不变其所服旄人所执者牛尾示不变其所执也鞮鞻氏所履者革屦示不变其所履
　　陆氏曰王者舞先王之乐明有法也舞当代之乐明有制也舞四夷之乐明有懐也
　　掌教韎乐
　　郑锷曰四夷乐东方曰韎南方曰任西方曰侏离北方曰禁此特设官以掌东夷之乐窃疑三方之乐不存于祭祀大享之时而东夷乐犹近正孔子之所欲居且为箕子之国则其乐有中国之风可知明堂位韎作昧诗韎韐有奭左传韎韦之跗注皆以韎为赤色之韦乐名曰韎意舞者衣赤色之韦也○李景齐曰礼记明堂位曰昧东夷之乐也任南蛮之乐也纳蛮夷之乐于太庙所以广鲁于天下也成周所以用夷乐意盖谓是【○陈氏曰鲁纳蛮夷之乐于太庙盖陈之于门唐之时皆奏于四门之外古之遗制】
　　祭祀则帅其属而舞之大飨亦如之
　　郑康成曰舞东夷之舞○王昭禹曰其属则十六人○刘执中曰舞韎之位在门外祭祀大飨皆用之示四夷来王也
　　旄人下士四人舞者众寡无数府二人史二人胥二人徒二十人
　　郑康成曰旄旄牛尾舞者所持以指麾○王昭禹曰四夷之民有执旄以舞者先王因立官以教焉○黄氏曰韎东夷之乐特置一官其徒四十人其乐亦盛也舞者十六人则有定员旄人盖杂四夷之舞舞者众寡无数或多或少皆可合四夷之舞与散乐而其徒二十人比韎为微可知○陈君举曰旄舞非中国之乐因得四夷之懽心使鼓舞焉以承祭祀以共飨燕君子所乐也岂拘于数哉【○李嘉会曰无所拘限来者从之】
　　掌教舞散乐舞夷乐
　　郑锷曰散乐野人之乐节奏踈散而非六代之舞夷乐四夷之乐而非中国之法舞有可用者旄人教之皆执旄以舞○贾氏曰旄人教乐而不掌鞮鞻氏掌乐而不教互相统耳○王氏详説曰鞮鞻氏所掌専于夷乐旄人所教不止于夷乐况鞮鞻之于夷乐吹而歌耳初未尝舞也然则旄人云四方以舞仕者属焉祭祀賔客舞其燕乐则旄人之所教人者众矣不必如乐师之教国子有旄舞旄人之所用于舞者亦广矣不必如二郑之説旄舞之用于辟雍
　　凡四方之以舞仕者属焉
　　郑锷曰四方之人有能通知乐舞而欲仕于王官者不足大司乐也使属旄人以其所教者散乐故也【○贾氏曰四方之舞仕即野人能舞者属旄人选舞人当于中取之】
　　凡祭祀賔客舞其燕乐
　　贾氏曰飨燕作燕乐时使四方舞士舞之以夷乐○黄氏曰韎乐祭祀賔飨必舞之散乐夷乐祭祀賔客则舞其燕乐不用燕乐则不舞是则韎犹近雅欤
