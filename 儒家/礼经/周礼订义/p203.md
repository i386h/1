<!-- { "loadSidebar": true } -->
　　犀甲七属【之树反】兕甲六属合甲五属犀甲寿百年兕甲寿二百年合甲寿三百年
　　郑康成曰属谓上旅下旅札续之数○贾氏曰谓上旅之中及下旅之中皆有札续一叶为一札上旅之中续札七节六节五节下旅之中亦有此节【○毛氏曰凡甲以皮为之其皮方正析而成片如书札之札故谓之札札之相重如木叶之续故谓之叶札叶相连而成列相属焉故谓之属】○郑锷曰属连缀之义上旅下旅以札相续其名曰属取其连属也○赵氏曰用革须要坚实所以必择犀兕之皮为之○郑锷曰犀皮虽坚然生于水水柔物也故不若兕兕兽之尤暴猛者也然兕皮虽坚又不若合皮之为坚也皮坚则札长皮不坚则札短犀皮甲不甚坚故七属兕皮甲稍坚盖其札长故以六属相续而成也至于取兽之皮去其里而取其表以二皮之表相合为甲则其坚也极矣其皮坚则札长故五属而成可也犀皮可以延百年之久兕皮可以延二百年之久合皮可以延三百年之久皮愈坚者寿愈逺也然古之合甲者亦罕闻惟犀兕为常故左氏载华元弃甲之事曰犀兕尚多弃甲则那荀子言楚之人鲛革犀兕以为甲越语言夫差衣水兕之甲亿有三千岂犀兕为常欤则合甲其费倍故也
　　陈用之曰犀甲兕甲指其物合甲言其工○李嘉防曰甲资线以为固纵甲可寿百年二百年三百年线必不可如是之固盖言寿者非言线言甲耳线则久而可易也
　　凡为甲必先为容然后制革
　　郑锷曰为甲必制革以为札札叶也一叶为一札制而裁之岂可失长短广狭之度故必先为容然后乃裁割之容谓人之形有长短小大制甲将以衣之必先为之式象【○赵氏曰象式谓看人形容了却自做个様制故谓之容必甲恰好容其身而后可】○王昭禹曰为劒者必审上下之制为弓者必辨安危之人则为甲者亦然因服者之形而为之容以之制革则无赘亏之患
　　权其上旅与其下旅而重若一
　　贾氏曰谓札叶为旅者必以札众多故言旅旅即众也○郑司农曰上旅谓要以上下旅谓要以下【○贾氏曰上旅谓衣下旅谓裳春秋曰弃其甲裳】○郑锷曰上旅之续札有七节者有六节者有五节者下旅之续其节亦然称其上旅下旅之叶使其重如一然后被甲者无上下不等之处于战便矣
　　以其长为之围
　　毛氏曰长言从围言横从横而尺数同假令旅长三尺合前后之围亦三尺【○郑锷曰上旅言其长也若夫腰围之广惟取其一旅之长以为之广如此则长短广狭又如一矣】
　　凡甲锻【丁乱反】不挚【音至】则不坚已敝则挠
　　郑锷曰锻者治皮之名锻皮为甲不可太过又不可不及挚谓熟之至也锻治不至于熟则不坚熟之太过至于敝困则甲必柔而易曲惟无过不及然后为善
　　凡察革之道
　　赵氏曰此是论察革之节目盖衞人者在甲为甲者在革革之美恶由人锻之善否察不详不知其病故察革亦有道焉○郑锷曰车之行也必假于轮之圆察车者必察其轮是为得察车之道甲之制也必由于革之坚察甲者必察其革是为得察甲之道然察车不言察轮而察甲乃言察革者盖轮未成则车不可得而察察轮言察车则要其已成然后知也甲未制则革先在所察甲言革则自其未成必欲知之也或知之于未成之前或知之于已然之后各因其器而致精焉兹其所以为有道也故曰察革之道
　　眡其鑚空【音孔】欲其惌【音宛】也
　　毛氏曰凡言眡者以目视之○郑司农曰惌小孔貌惌读为宛彼北林之菀○郑锷曰坚革虽鑚之以孔而孔不寛故眡其鑚孔欲其惌惌者其孔闭而不开也
　　眡其里欲其易【去声】也
　　郑锷曰鍜革之熟则革之里必平易而无败薉故眡其里欲其易易者治之精而无薉也与孟子以百亩不易为已忧之易同【○毛氏曰易者和易而不乖言扎叶之相续若不相得则必乖而不易○陈用之曰易谓坦易而明】
　　眡其朕【直忍反】欲其直也
　　赵氏曰朕谓革之制様以其有端倪朕兆可见也但锻炼未成之时眡之方可言朕若锻成则形迹显然不可言朕矣苟直而无挠则其制善而无恶故下文继之以制善也
　　毛氏曰里非不欲直外非不欲易凡以相备云尔
　　櫜之欲其约也
　　郑锷曰櫜谓甲之衣制甲已成卷藏于櫜中则欲其约约者缩而小也弓矢之衣谓之櫜故记曰甲若无以前之则袒櫜奉冑与此櫜之欲其约同【○郑司农曰春秋传曰櫜甲而见子南】○赵氏曰此是锻得革软熟故卷时甚少如此革密致而能周革内更无少生硬处故下文继之以周也
　　举而眡之欲其丰也
　　毛氏曰举者以手举之○郑锷曰丰者侈大之貌举甲而视之则欲其虽小而若大虽狭而若侈故曰欲其丰
　　毛氏曰櫜而藏则见于不用故欲约之则小而易制举而张则见于临事故欲丰之则足以周其身自非锻之至造之精何能丰约而随体哉
　　衣【于既反】之欲其无齘【户界反】也
　　毛氏曰衣者以身被之○郑锷曰齘者齿之介辨也齿齘则龃龉不齐衣甲于身则欲其甲叶不相参差无若齿齘而不齐故曰欲其无齘【○毛氏曰人之临敌坐作进退不一衣宜从欲故欲不齘齘音械谓齿噤也齿怒也噤而怒则梗而不通衣之不能从欲矣】
　　眡其鑚空而惌则革坚也
　　郑锷曰此又覆说上文革不坚则孔不惌孔之惌则知其革之坚实矣
　　眡其里而易则材更也
　　陈用之曰更谓材更之而可久【○郑锷曰材不更则裹不易里之易则知其材之累更锻治也】
　　眡其朕而直则制善也
　　郑锷曰朕之直者必其裁制之尽善○毛氏曰众札相比未必上下之直惟善制者矫枉以为直合异以为同所以致其朕之直
　　櫜之而约则周也
　　郑锷曰制之周密而不寛故櫜之必约周如周于德周于利周言其密也
　　举之而丰则明也
　　郑锷曰色泽鲜明则人视之虽小若大故举之而丰明如三辰旂旗昭其明言其着也
　　衣之无齘则变也
　　郑司农曰变随人身便利【○郑锷曰其制巧妙随人身更变所衣者宜故衣之无齘变如上下无常惟变所适之变○易氏曰衣甲于身以无齘齧为利则回旋而适于用】○毛氏曰上言材更据制时言之此言变据衣时言之
　　緫论
　　李嘉会曰皮坚则难入今而惌则革坚矣两皮合缝易于突今里面和易则材必更练矣两面朕直则制直而不挠卷而约则致密而周举而丰则四面皆见而无隐衣之无齘则坐起拜跪皆便而能变通也陈用之曰甲以自营戎事所先先王于此尤致其悉焉书曰善糓乃甲胄敿乃干无敢不吊甲也胄也干也所以自保者尤所当急故既言善矣又言吊也即是三者言之甲又在所先焉函人所记之详得无谓乎












　　周礼订义卷七十四
　　钦定四库全书
　　周礼订义卷七十五　　　宋　王与之　撰
　　鲍人之事
　　郑康成曰鲍故书或作鞄【○郑锷曰鞄人治革则字之从革为近今从鱼字恐无谓也】○陈用之曰说文鲍柔革之工【○郑司农曰苍颉篇有鲍莞】然皮而去其毛为革熟之为韦考工所记既有韦氏而鲍人所记又皆柔革之事盖韦氏之篇亡矣所掌不可得而攷而鲍之所掌皆治革而柔之之事○王昭禹曰鲍人治革虽以一物之微而作治之效为多或用之为鞔饰或用之为器物一皆取足于鲍人所以独言鲍人之事也与夫画缋之事车人之事皆言事同意
　　望而眡之欲其荼白也
　　郑锷曰治革者以色之白为美故逺而视之欲其如荼之白荼者先儒以为茅莠也诗曰谁为荼苦菜也叶似苣而细断之有白汁非此所谓荼白也茅之为物洁白易曰借用白茅茅本自白矣茅之始生者曰荑则又柔而白也欲其荼白盖指茅之荑为荼也○易氏曰凡革之制望而眡之其色多晦今欲如荼色之白
　　进而握之欲其柔而滑也
　　郑康成曰谓亲手烦撋之○郑锷曰锻革至于极熟则握之必柔而滑进而握之以手欲其柔滑盖以熟为贵
　　卷而抟【音转】之欲其无迆也
　　郑司农曰卷读为可卷而懐之之卷抟读为防一如瑱之防谓卷防韦革也迆读为既建而迆之之迆无迆谓革不□○陈用之曰卷而抟之欲其无迆迆邪行也治革而厚薄不常则巻而抟之而文理邪行矣故欲其无迆
　　眡其着欲其浅也
　　陈用之曰所谓着之于物○赵氏曰浅薄也○郑锷曰革若调善则铺着之处虽厚如薄故谓之浅其着者浅则调善可知
　　察其线欲其藏也
　　杜氏曰线谓缝革之缕○郑锷曰革若坚缩则受缕也必没而不露其线若藏则革之坚缩可知
　　革欲其荼白而疾澣之则坚
　　郑锷曰此又覆说上文○王昭禹曰革色白如荼莠其质虽美必疾澣之不使久居水中则坚而难坏【○郑锷曰疾者革体之急疾也苟其体之急疾及其濯之以水则必坚矣盖物体之缓散者见水则益弱皮以坚为体故澣之欲其坚非疾则不能坚也】
　　赵氏曰此革既欲荼白又欲柔滑则知不为甲明矣又甲用生皮鲍人乃熟皮鲍人之革谅是为裹毂矢箙韠舄之类要柔耎光白皮方可用韦氏却是工于穿防皮条为韦弁等物
　　欲其柔滑而腛【音渥】脂之则需【音软】
　　郑司农曰腛读如沾渥之渥【○赵氏曰如诗既优既渥言渐渍之厚】读如柔需之需【○赵氏曰需言软也】谓厚脂之韦革柔需○郑锷曰革虽欲其握之柔而滑然又以脂为贵脂者革体之润泽也苟其体之润泽及其用脂以治之则必需矣盖物体之焦枮者脂之而不相入皮以需为用故脂之欲其需然非握则不能需也今治皮者多用脂膏以柔之盖古之遗法欤需与软同谓柔弱也○毛氏曰澣欲疾脂欲厚盖用脂可过用水不可过
　　引而信【音伸】之欲其直也信之而直则取材正也信之而枉则是一方缓一方急也若苟一方缓一方急则及其用之也必自其急者先裂若苟自急者先裂则是以博为帴【音践】也
　　毛氏曰引而伸之以下数句当在卷而之之后脱误在此○郑锷曰革若引而伸之平正而无邪曲则是始焉取其材之端正而不偏若伸之而邪枉不正则是左右二方必有缓急之偏如左右有缓有急则他日用之其急处先裂急处先裂则是用博大之物裁翦为小狭之物也何则革体既博一方先裂不可弃也必裁去其裂者而用其不裂者则坏广为狭也故曰以博为帴帴与小戎俴収之俴同俴俴小之貌
　　卷而抟之而不迆则厚薄序也
　　郑康成曰序舒也谓其革均也
　　愚案此又覆说前之卷而抟之冝其邪迆而突出能不迆者必其厚薄有序均一无差故尔
　　眡其着而浅则革信也
　　陈用之曰信读为屈信之信谓不缩急也
　　愚案所附著者厚厚不能使之薄能浅其著者由革之伸直无缩缓故尔
　　察其线而藏则虽敝不甐【音吝】
　　郑司农曰甐读为磨而不磷之磷谓韦革缝缕没藏于韦革中则虽敝缕不伤也
　　韗人为臯陶
　　赵氏曰成周制鼓其冐以革其质以木臯陶即鼔之木名注云谓之臯陶者正言鼓木是也臯言始也陶言中虚如陶宂然也鼔始于斵木以为质终于制韦以成声臯陶之义取此韗字无意义可解【○李嘉防曰韗字从军鼓用于军鼖鼓用于师役正韗人之事】
　　长六尺有六寸左右端广六寸中尺厚三寸
