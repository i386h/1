<!-- { "loadSidebar": true } -->
　　愚案国服陈止斋读服如服公事之服谓民之贷者还本之后更以服役公家几日为息徐牧斋读服如侯甸服之服谓民之贷者以其服之所出来输彼此价直必不等除得本之外余皆为息二说俱胜注疏至李叔寳欲矫责偿出息之说以防人所征之布贷之于民使因其所服之业为生生之计如农服田野之事嫔妇服丝枲之事息者亦如司徒以保息六养万民所以保之使生息非责其利此说固好恐非泉府之所能继盖泉府所征之布将以敛商贾之滞货不时而买者既楬以元贾有急而赊者复偿以元直至于民之称贷又以财生息之则其法穷矣不如陈及之之说曰立法不惟以便下苟下得其利而官失其物则非法也泉府藏物多矣不赊贷与人则必至弊壊嵗月既久不可用赊贷与民民转徙于他所既得其利异时以元物入官各贡所有为息则官府亦得其便矣不特是也周礼凡商贾悉有税今市泉府物而贷之则免其税既免其税而贡息焉何不可之有然必与有司辨而授之者防民之伪也世之奸猾无行者巧伪曲说至官府而赊贷官府不知其奸而与之则异日未必能偿与其有司辨则不复有此患凡此等制得贤而后可行否则不胜其弊王荆公吕嘉问为市易官掊克细民聚敛滋甚豪商大贾怨咨盈道及人有言则曰泉府呜呼吾不知先王之法使人怨咨而尚不顾哉
　　郑锷曰后世青苗取息名曰利之适以祸之非周家立法之意
　　凡国事之财用取具焉嵗终则防其出入而纳其余○贾氏曰国事谓有司为国家之事兴作用财物者皆来问泉府取财为具焉○杨氏曰泉府敛市之征布其所得几何说者谓先王所以变通天下之财者在此不知闗市待膳服以下皆经费也邦之大用内府待之小用外府待之泉府所谓国事之财用者特内外府之待与夫经费之外者耳其所用而取具者亦可知矣○郑锷曰泉府所入者皆财也故国之财用可以取具亦犹大府所入者皆赋也故国之赋用取具焉
　　郑康成曰防计也纳入也○贾氏曰出谓出府防计用财入谓于防人敛取絘布已下纳其余者若国家来取财不尽而有余则纳与天官职币
　　司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人
　　郑康成曰司门主王城十二门【○贾氏曰知王城有十二门者案匠人云营国九里旁三门四面各三门是谓十二门】若今城门校尉【○贾氏曰案经每门下士二人据在门开闭者此司门是都司緫监十二门官故举汉法况之】
　　愚案门关次于市官之后以闗与门市常相聨设官以司之将以御奸盗禁竒货后世反恃此为征商之利孟子曰古之为闗将以御暴今之为闗将以为暴
　　掌授管键【其展反】以啓闭国门
　　郑锷曰天府宗社之重宫禁之严四方之人毕趋焉则门之啓闭尤当谨而严故用下大夫掌授之以管键或谓籥搏键器也则又谓键为牡盖以入者为牡容者为牝谓用管籥以啓门用键牡以闭门王安石谓授键则以司门緫统诸门故掌授之以啓门也
　　几出入不物者正其货贿
　　愚案正故书为正如中度中数中量皆正也不物者既于出入之际而察之则货贿皆可得而正矣
　　王昭禹曰不物有所几而后害者亡靡者微货贿有所正而后亡者有利者阜
　　凡财物犯禁者举之
　　陈及之曰所谓犯禁者即司市伪饰之法在民商贾工者十有二是也
　　王氏详说曰质人云犯禁者举而罚之司门云凡财物犯禁者举之司关云凡货不出于关者举其货而罚其人三者亦相为异同盖司关之所举者举其不出于关之货自内而出者由市及门由门及关自外而入者由关及门由门及市是关为内外之要津故人之货必出于关不出于关则举而罚之若夫司门质人之所举者特举其犯禁之货言犯禁则不出于关者罚有所不及言不出于关则犯禁者罚必有所兼行然质人司关举而罚之至司门则举而不罚盖举之在司关罚之在质人而以其财归司门耳不然一犯禁之物质人罚之司关又罚之何其酷耶
　　以其财养死政之老与其
　　陈氏曰老吾老以及人之老幼吾幼以及人之幼所以教天下之孝慈况出身勠力而死于王事者上有父祖下有子孙弃而不养不足以相报养不以礼不足以示劝春养子以象阳之生秋享耆老以象隂之成而外饔酒正司门稾人各供其职事冢人之职凡死于兵者不入兆域战败无勇投诸茔外以罚之罚其身而养其父祖子孙者不罚无以示义不养无以示仁春秋时齐将救郑属子三日朝以乗车而繋两邑焉召顔涿聚之子晋曰温之役而父死焉今君命汝以是邑也服车而朝魏文侯于死事之家嵗使使者劳赐其父母汉有儿兵皆有所为而然
　　祭祀之牛牲繋焉监【古衔反】门养之
　　贾氏曰祭祀之牛牲即充人云散祭祀之牲○易氏曰此则受之于充人者也故充人则责之司门而司门则责之监门○王昭禹曰有司门又有监门者盖司门以下大夫二人为之其属则有二十八士凡以緫管王城十二门而已至于十二门又各有士二人乃所谓监门也○王氏曰必使监门养牲则为其于郊于国各有所近便于共取夙夜啓闭未尝乏使便于养视且众所出入其养视不谨易以几察故也然而祀五帝享先王不系之门则其致严又异于此矣
　　凡嵗时之门受其余
　　贾氏曰四时之祭门非一故云凡若月令秋祭门者是祭庙门此门亦谓国门十二者除四时祭外又有为水祈祷若左传庄二十五年大水用牲于门之事○易氏曰祭门不敢用散祭祀之牲特受其共牲之余者而用之
　　凡四方之宾客造【七到反】焉则以告
　　郑康成曰造犹至也○贾氏曰四方诸侯来朝觐至关关人告王至郊郊人告王至国门门人告王王遣人往迎之
　　司闗上士二人中士四人府二人史四人胥八人徒八十人每关下士二人府一人史二人徒四人
　　郑康成曰闗界上之门【○贾氏曰王畿千里面五百里界首而置三闗亦十二关】王昭禹曰在国曰门在境曰关【○郑锷曰在国之门则晨昏为啓闭之防在境之关不过为通货贿之路而已】
　　掌国货之节以聫门市
　　黄氏曰关在郊故曰郊关货行于关门之内故称国郑谓商所发司市之玺节非也不惟市无节而货方自外入安得遽节于司市凡节皆掌节守之玺节付之司关使通货贿聨谓与门市为聨
　　郑景望曰商贾蓄货待时而贵儥因患以阨民亦王政所甚恶也以聨关市则货无所隐泄必以时虽欲壅利以病人不可得也
　　司货贿之出入者
　　黄氏曰货入司关予节乃得入门而达于市
　　掌其治禁与其征防
　　王昭禹曰有以治而理之则货贿之高下美恶无混淆之患有以禁而止之则货贿之靡害不物无交通之弊【○张氏曰治之者治之以市官之法而已○刘迎曰掌其所治之禁则几不物也王制谓闗执以几正此六治禁】
　　史氏曰掌其征与其防积○易氏曰孟子云市防而不征法而不防说者谓或赋其地之防而不征其货或治以市官之法而不赋其防防则坐贾之所输征则行商之所出故防人掌敛市之防布而入于泉府泉府又以市之征布而敛不售之货是市有征布又有防布若关则无防布而有征布何者司关掌货贿出入是有行商之征布关无市官之法安得有市宅之防布然此所谓征防者是辨其合征合防者而关白焉故司关征之又五百里至于国门国门虽有不物之几而无货贿之征盖市则行商有征布坐贾有防布此司关所以掌其征敛而聨门市也○张沂公曰王制曰古者关几而不征称商之时也商以前国用少不征犹得周以后国用弥广不征不得
　　凡货不出于关者举其货罚其人
　　陈及之曰郑氏谓从私道辟税非也文王治岐关市讥而不征周公立法关有关税防有防税盖以商贾利多于农苟不征之则末作多而务本者少然既税之关则不征其防既征其防则不税之关取之甚优何至于辟税哉盖不出于关必伪饰之物司市所禁以罔民利者故必举其货焉【○王昭禹曰凡货不出于关者则贪利以忘义徇私而背公故举其货罚其人】
　　凡所达货贿者则以节传【张恋反】出之
　　郑康成曰商或取货于民闲无玺节者至关关为之玺节及传出之其有玺节亦为之传传如今移过所文书○王昭禹曰节以验其物传以书其数○郑锷曰既授以节又为之传使所至无留碍
　　黄氏曰节传非司关所得为凡所达货贿虽不自市来由门至关不由门径造关司关皆以节传出之达之于其所至入无传出有传掌节所谓凡通达于天下者必有节以传辅之者也
　　国凶札【侧八反】则无闗门之征犹几
　　郑司农曰凶谓凶年饥荒札谓疾疫死亡无关市之征者出入无租税○王昭禹曰司门几出入不物者则关门固亦有几矣今以荒札之时宜去几矣然而不巳焉故曰犹几春秋传曰犹可以已而不已之辞祸故多藏于细微于人之所忽故虽凶札之时犹几
　　凡四方之宾客敂【音叩】关则为之告
　　郑康成曰谓朝聘者敂关犹谒关人也○郑锷曰四方宾客敂关求入朝暴客不可不防宾客不可不迓故为之告定王使单襄公假道于陈以聘楚候不出疆司空不视涂单子归告王曰陈侯必有大咎国必亡周之秩官有曰敌国宾至关关尹以告行理以节逆之候人为导卿出郊劳司里授馆由是言之门吏之告礼宾防奸之意两存焉
　　有外内之送令则以节传出内之
　　贾氏曰外之送令谓从诸侯之国畿外而入者则关人以节及传内之至王内之送令者谓有王命从王国而出则亦以节传出之送至畿上【○郑锷曰内送令王命达于诸侯外送令邦国以闻于朝廷以节传出纳之则下情必上达而王命布于四方然诸侯亦以令为言者所谓诸侯之复欤】○王昭禹曰节所以为验传以辅节所以防奸也
　　陈君举曰先王之制寝室有阃闾里有闬出有棘梐居有郛郭以达门关皆纳民于轨而禁其非义自畿而达之外国与之节而掌于王官其不同者则不达而天下如一是以诸侯无私防大夫无私交士无游说民各土著周衰国自为政鲁废六关秦人焚节璧马假道戍人掌管惟驰车是利无所禀命盖王官之守不行于外服矣汉文又去关禁当时矫伪而出乘传而行郡国出粟赋钱无敢如何防创七国之变后复用乘武帝增至三辅都尉讥察至有诸侯以关入免者纲纪太宻东都有关都尉矣
　　郑景望曰说者以聨门市参相聨比检猾商也货不出闗谓从私道出辟税者则没其财而挞其人司门几出入不物者征税也犯禁谓商所不资者举之没入官凡此与后世州县征税之场栏检要逻剥刻农贾何以异曰否王政之所禁为夫末胜而本益微奸欺得志而移俗习故夫检商之政示笃本而正民志也夫负贩之民贸易之际欺者得利则信实者安得不易虑而为欺奸者得利则纯直者安得不相怵而为奸故门市以参聨之玺节以出入之举其货罚其人以惩畏之此非以为征利也设防于趋利之氓养其信实纯直之心出入不物几竒衺也财物犯禁恶逐末也用犯禁之财物养死政之老示先义也先王导民非有物以与之第窒其趋恶之路使欺不得设奸不得行此立法建官之意与后世专于殖利者可同年而语哉
　　掌节上士二人中士四人府二人史四人胥二人徒二十人
