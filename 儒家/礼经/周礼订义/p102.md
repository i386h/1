<!-- { "loadSidebar": true } -->
　　郑康成曰六律合阳声六同合隂声此十二者以铜为管转而相生黄钟为首其长九寸各因而三分之上生者益一分下生者去一【○王昭禹曰名之曰律以其述天地自然之气而宣之名之曰同以其为律之偶而同于阳六律又谓之六始以其始于阴之气六吕又谓之六同六间葢吕言其体间言其位同言其情总言之皆所以述阴阳之气故皆谓之十二律】○郑康成注大师职掌六律六同以合隂阳之声阳声黄钟太蔟姑洗賔夷则无射隂声大吕应钟南吕函钟小吕夹钟曰以合隂阳之声者声之隂阳各有合黄钟子之气十一月建焉而辰在星纪大吕丑之气十二月建焉而辰在枵太蔟寅之气正月建焉而辰在娵訾应钟亥之气十月建焉而辰在析木姑洗辰之气三月建焉而辰在大梁南吕酉之气八月建焉而辰在夀星賔午之气五月建焉而辰在鹑首林钟未之气六月建焉而辰在鹑火夷则申之气七月建焉而辰在鹑尾中吕已之气四月建焉而辰在实沈无射戍之气九月建焉而辰在大火夹钟卯之气二月建焉而辰在降娄辰与建交错贸处如表里然是其合也其相生则以隂阳六体为之黄钟九下生林钟之六林钟又上生太蔟之九二太蔟又下生南吕之六二南吕又上生姑洗之九三姑洗又下生应钟之六三应钟又上生賔之九四賔又下生大吕之六四大吕又上生夷则之九五夷则又下生夹钟之六五夹钟又上生无射之上九无射又上生中吕之上六同位者象夫妻异位者象子母所谓律取妻而吕生子【○贾氏曰同位象夫妻者黄钟之初九下生林钟之初六同是初初是象夫妇也异位象子母者谓林钟之初六上生太蔟之九二初二为异位是象子母也但律所生者为夫妇吕所生者为母子律所生者常同位吕所生者常异位】
　　杨谨仲曰郑氏谓下生者三分去一上生者三分益一其説未然葢以此论律自黄钟九寸损之为六寸林钟益之为八寸自此以后愈损而律管愈短虽有益而不加长则自九而六自六而八可见矣积六下生五上生至仲吕而管极短不可胜吹殊不知阳中之阳则下生而损一分至隂中之阳则下生者反当益隂中之隂则上生而益一分至阳中之隂则下生者反当损而后十二管之长短乃均今攷郑氏所言管之长短则既均矣自与前言不应不可不辨何者应钟上生賔固已益矣自賔而生大吕虽下生賔乃隂中之阳其数已不足又当益之故賔之律长六寸八十一分寸之二十六复三分而益一以下生大吕乃得大吕之管长八寸二百四十三分寸之一百四前配黄钟之九寸故与太蔟之八寸处其中而适均若拘下生当损之则损賔之一分以下生大吕则大吕之管止长四寸二分有竒与前后不均惟自賔而后下生者反益之上生者反损之积而至仲吕乃得十二管之长短均调此上下相生损益之义不同郑未得之故不得不辨若十二管长短之数郑之所述已得之
　　愚案郑氏损一益一之説律吕长短之数已得之但必以损者为下生益者为上生未然葢上下二字乃系于律吕之隂阳凡阳律生吕皆为下生隂吕生律皆为上生损益二字不系于上下故律生吕虽皆损一而亦有益一以下生吕者若賔阳律反益以生大吕故大吕之管比賔为长其生则止曰下生其吕生律虽皆益一而有损一以上生律者若大吕隂律反损以生夷则故夷则之管比大吕为短而其生止曰上生耳若汉志谓律皆损以下生吕吕皆益以上生律则长短之数不合
　　郑康成曰大吕长八寸二百四十三分寸之一百四太蔟长八寸夹钟长七寸二千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四賔长六寸八十一分寸之二十六林钟长六寸夷则长五寸七百二十七分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十王氏曰六律六同以考五声五声以成八音八音以节六舞六舞以大合乐【○王昭禹曰至于兴舞则所谓六律六同五声八音无不备此其所以大合乐欤】○李嘉防曰八音八方之气也一有偏胜而八方之风为之不顺左氏谓舞所以节八音而行八风者也○郑康成曰大合乐谓徧作六代之乐○贾氏曰大合乐者荐腥之后合乐之时用之此所合乐即下云六变八变之等彼据祭天下神此据正祭合乐然合乐在下神后而退下神乐在后者以下神用一代乐此用六代乐事重故进之在上　【王氏详説曰大司乐谓天地神人之大祭荐神之乐又言下神之乐正所以重其事荐神之乐谓朝献馈献时下神之乐谓礼天地以璧琮与人鬼以郁鬯时也】○郑康成曰以冬日至作之致天神人鬼以夏日至作之致地祗物鬽动物羽臝之属虞书后防所言此其于宗庙九奏效应○王昭禹曰先王作乐所以导和其和至矣则大同于物故奏之郊庙则幽而鬼神由此致赐之诸侯则明而邦国由此和或奏之乡射或奏之乡饮则内焉万民由此谐或奏之燕或奏之享则外焉賔客由此安夷蛮闽貉戎狄之君其来朝也与之燕焉乐以此作则逺足以悦逺人歳十二月合聚万物而索享之羽臝之族鳞毛介之类所谓动物其祭之也乐由此作则微足以作动物
　　乃分乐而序之以祭以享以祀
　　王氏详説曰自以六律六同六舞大合乐以下为一节谓天地人之大祭祀荐神之时为言自乃分乐而序之以下为一节谓天地人之次祭祀为言自凡六乐者以下为一节谓四方百物之小祭祀为言自凡乐圜钟为宫以下为一节谓天地人之大祭祀下神之乐为言○郑康成曰分谓各用一代之乐○王氏曰分律而序之自黄钟至无射分同而序之自大吕至夹钟分舞而序之自云门至大武○易氏曰六律以左旋为序六同以右转为序六舞以歴代之先后为序【○贾氏曰分乐而序之与下为总目尊者用前代卑者用后代尊卑有序故曰序】
　　乃奏黄钟歌大吕舞云门以祀天神
　　薛平仲曰祭之尊卑凡有六等故以六代之乐分用之以六代之乐配十二调而作之一代之乐则用二调者还取一隂一阳相对为之合奏者堂上四县钟声之调歌者堂上琴瑟之音但一祭之中皆自为二调庭奏者常以阳律为调升歌者常以隂吕为声欲其相配
　　郑锷曰黄钟者建子之律一阳所起六律之根本大吕虽非六吕之首然其位在丑子与丑相合之辰也故奏黄钟必歌大吕之调取其合也○易氏曰云以象天之施黄帝之乐黄帝徳与天合故云门之乐起于黄钟之子应以大吕之丑是黄钟为六吕之首大吕为六同之首云门为六舞之首以祀天神类也○陈蕴之曰此天神当用三阳爻生之月万物出地之时
　　刘迎曰天神即乐六变而皆降之神郑既以祀天神为五帝及日月星辰又谓王者各以夏正月祀其所受命之帝于南郊不知受命之帝何所据
　　乃奏大蔟歌应钟舞咸池以祭地
　　郑锷曰大蔟者建寅之律阳声之第二应钟虽非隂声之第二然其位在亥寅与亥相合之辰故奏大蔟必歌应钟之调取其合也
　　易氏曰池以象地之泽唐尧氏之乐唐尧氏徳与地合故咸池之乐起于大蔟之寅应以应钟之亥是大蔟为六律之次应钟为六同之次咸池为六舞之次以祭地类也　陈蕴之曰此地当用三隂爻生之月万物秀实之时刘迎曰地即乐八变而出者郑既谓地则主昆仑又谓祭神州之神及社稷不知神州昆仑何所据
　　乃奏姑洗歌南吕舞大防以祀四望
　　郑锷曰姑洗者建辰之律阳声之第三者也南吕虽非隂声之第三其位在酉辰与酉相合之辰故奏姑洗必歌南吕取其合也
　　陆佃曰南吕则隂之所成者事
　　易氏曰防绍也言舜之继尧而能绍其道也故大防之乐起于姑洗之辰而应以南吕之酉以舜之柴望于方岳而四岳四镇四海四渎之神咸秩以祀四望亦其类也【○吕氏曰康成以此言祀司中司命风师雨师或亦用此乐非】
　　乃奏賔歌函钟舞大夏以祭山川
　　郑锷曰賔者建午之律阳声之第四者也函钟非阴声之第四然其位在未午与未相合之辰故奏賔必歌函钟取其合之义【○郑康成曰函钟一名林钟○陆氏曰林钟以夏为庇物言之○李嘉防曰林者物已成林坤当涵而养之故曰函见蓄养万物】
　　易氏曰夏大也言禹之治水而能大中国也故大夏之乐起于賔之午应以函钟之未以禹之奠高山大川而懐襄昏垫之患始息以祀山川亦其类也
　　乃奏夷则歌小吕舞大濩以享先妣
　　郑锷曰夷则者建申之律阳声之第五者也小吕虽非阴声之第五然其辰在已申与已相合之辰故奏夷则必歌小吕取其合也【○郑康成曰小吕一名中吕○陆氏曰小吕则隂之所萌者小也】
　　易氏曰濩养也言成汤吊伐养天下也故大濩之乐起于夷则之申应以小吕之已以享先妣而序于先祖之上葢主乎姜嫄而先后与焉谓子孙之养皆原于此亦其类也○郑康成曰先妣姜嫄也履大人迹感神灵而生后稷是周之先母周立庙自后稷为始祖姜嫄无所配是以特立庙而祭之谓之閟宫閟神之也
　　乃奏无射歌夹钟舞大武以享先祖
　　郑锷曰无射者建戍之律阳声之第六者夹钟虽非阴吕之第六然其辰在卯戍与卯相合之辰也故奏无射必歌夹钟取其合也【○郑康成曰夹钟一名圜钟○陆氏曰圜钟以春为主规言之○李嘉防曰圜物始生也卯者日之始故曰鋭】
　　易氏曰武功也言武王偃武而卒其伐功故大武之乐起于无射之戍应以夹钟之卯以享先祖而序于先妣之下葢主乎后稷而先公与焉谓王业之大实基于此亦其类也○刘氏曰周之先祖惟后稷诗之雝言禘大祖生民言尊祖而谓后稷生于姜嫄则凡言祖者皆后稷郑乃以先祖为先王先公葢先公自公刘而下先王自王季而下非始祖矣天作言祀先王先公司服言祀先王则衮冕祀先公则鷩冕必明指先王先公言之今享先妣既云姜妇知先祖为后稷昭然
　　项氏曰奏者播之于器歌者咏之于声舞者动之于容
　　王氏详説曰司服所以依于王其尊卑先亲而后踈司乐所以荐于神其尊卑先外而后内
　　凡六乐者文之以五声播之以八音
　　刘执中曰六代之乐虽不同皆用五声旋相为宫以成其文也假此八物之音以播旋相之文则乐成矣○郑锷曰以五声文之使节奏次序如锦绣之成文欲其声之交错以八音播之【○郑康成曰播之言被也】使音调防畅如农者播谷之播欲其音之发散葢六乐之奏象其类称其徳因其数着其义至于作乐则必须五声八音以文之播之然后乐成而可观听也○李嘉防曰八者之声无以文之则金自金石自石矣○王昭禹曰五声所以成八音故先五声后八音【○愚案説见大师】
　　凡六乐者一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及土六变而致象物及天神
　　王氏详説曰此一节谓四方百物之祭也○郑康成曰变犹更也乐成则更奏也○王昭禹曰节奏俱备谓之成备而更奏谓之变【○王氏详説曰六经之言有以变为成者如箫韶九成是也冇以变为阕者郊特牲所谓乐奏三阕是也有以变为终者乡饮酒义所谓笙入三终是也曰变曰阕曰终是或一説也】
