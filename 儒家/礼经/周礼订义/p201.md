<!-- { "loadSidebar": true } -->
　　铣间谓之于于上谓之鼔鼔上谓之钲【音征】钲上谓之舞郑康成曰此四者钟体也○郑锷曰钟口两间其名曰于郑氏谓唇之厚形褰袪然为于盖于者寛缓不迫之义记曰易则易于则于钟声之发欲其缓故谓之于【○图说曰钟声铿其声欲缓故下着之形屈而不正犹气之于名之曰于○薛氏曰气之上达谓之于于言其和也】○王昭禹曰鼔以作为事凡作乐谓之鼔于上作而击之之处谓之鼔○郑锷曰鼔之上声之所止之处其名曰钲钲言声之所由止也用兵者以鼔进以金止作乐则戒在于不已而至于流也故钟之制有鼔以作之又以钲而止之【○陈用之曰钲之为言正也左右上下此居正中】于钲之上其名曰舞唯舞者之舞蹈厉有节锂之有舞盖或作或止于是而节【○俞氏曰舞在钲上声之震动于此者故云舞○陈用之曰以舞为义言发其体从此也】曰铣曰于曰鼔曰钲曰舞凡此五者皆钟之体因其声之所生而制名也
　　舞上谓之甬甬上谓之衡
　　郑锷曰甬如甬道之甬言可往来而不穷也舞以为节其作止则其用可以往来而不穷故舞上名曰甬【○陈用之曰言若甬生出焉】甬上谓之衡者横在甬上平正而不欹侧故名曰衡【○王昭禹曰衡用权以称物而平之为主也甬上其势正而钟頼之以取平焉故谓之衡】曰甬曰衡凡此二者皆钟之柄因其形之可见而制名也
　　钟县【音】谓之旋旋虫谓之干
　　郑康成曰旋属钟柄所以县之○郑锷曰其形如环环则有盘旋之义县钟则假物以为之附着钟偃于此若盘旋然【○陈用之曰言其饰之盘旋】于旋之上为虫形以饰之所以为固其名曰干则有正固之义盖旋虫则假物以为设饰钟系于此益致其坚固也易曰贞固足以干事【○陈用之曰言所恃以强固】自汉以来钟旋之上以铜篆作蹲熊及盘龙兽名辟邪皆周之旋虫也
　　钟带谓之间谓之枚枚谓之景
　　郑锷曰钟有铣有于有鼔有钲有舞其名不可辨乃为之带如衣之带然所以介而辨之其介凡四其名曰如刻之以发隐为义如夏之又以文饰为义为之介下以发其隐且以饰焉间四处每处有乳各九四九三十六凡钟有乳三十六枚别无可数故名之曰枚【○王昭禹曰数事以条数物以枚间有钟乳以夹鼔与舞故间谓之枚】枚谓之景者日之光谓之景枚景一物而二名犹栾与铣皆一物也
　　于上之攠【音摩】谓之隧
　　郑锷曰上云铣间谓之于谓钟唇也于之上所击之处谓之攠攠言击之久而必敝如磨然也其攠之处又谓之隧隧如隧道之隧隧而深也本造钟之时必窐其形故谓之隧舆人为车三分车广去一以为隧隧车舆之深也与钟隧其理则同【○郑康成曰隧在鼔中窐而光有似夫隧】
　　赵氏曰自旋虫以上谓之景所以为钟之饰凡此诸体之名或即其体或言其用或取其象或指其物各有其义
　　十分其铣去二以为钲以其钲为之铣间去二分以为之鼔间以其鼔间为之舞脩去二分以为舞广
　　郑锷曰此一段言钟之制非一定如此也假设而言其长短广狭以为造钟之法即此数而加减之则十二钟之制皆推而知钲欲小于铣而铣间欲与钲相应铣十分而去二以为钲则钲八分矣又以钲为铣间则铣之间如钲之径此钲铣相应之数也又取铣去二分之外再去其二分以为鼔间鼔之径居铣间之六则鼔间六分矣又以鼔间为舞脩则脩之径与鼔间亦居铣间之六俱六分也此鼔舞相应之数也脩径也舞之上下促以横为脩以从为广此脩则言其径而已又取铣去四分之外又去二分以为舞之广之长也舞长居铣间之四则舞广四分也凡此大约言钲之径居铣径之八而鼔间又居铣径之六铣间与钲之径相应鼔间与舞脩相应舞间之方常居铣之四舞间方四则鼔间六分亦其方也郑康成谓鼔六钲六舞四则此钟口十者其长十六也然必以间为言者何也盖钟带谓之所以为介辨于介辨之中则谓之间○赵氏曰据此则此钟果髙二尺二寸半口径果一尺四寸矣然钲居铣径之八乃曰六者意者凡言间者除了两边带只论带内钲虽八除了带止六也经虽不言钲间以类推之可知何者以经与注之意并图之样当如此算盖十分铣去二为钲是并钲带论之以钲为铣间则钲带在铣之间而钲间则正言也经所以不言钲间特言钲者正谓此也至于去二分为鼔然鼔却无带占去分数舞纵四分横六分注却只说舞闲方四縁横去三分以为之间则间者岂非只论带之内而然乎【○王昭禹曰凡钟之制皆下侈而上敛故钲之径居铣径十分之八而铣间则与钲同】
　　以其钲之长为之甬长
　　郑锷曰郑康成言钲间六若以钲长六分为甬之长则失之太长故为之甬长者并衡甬而言也然经文不言钲长之数康成意之也
　　以其甬长为之围参分其围去一以为衡围
　　郑锷曰为之围者其围之径与甬之长相当也○贾氏曰自两栾已上至甬皆下寛上狭衡又在甬上故宜小于甬一分
　　参分其甬长二在上一在下以设其旋
　　窦氏曰旋即环也形如璧羡用之以并属○赵氏曰为钟置甬又置衡者盖钟柄髙则重重则镇坠得钟住短则钟掉而柄易断若只有甬而无衡则柄低短矣穿旋于中宁无磨齧之患若甬衡一般大则柄又太重矣所以甬上又为衡者欲钟柄长而重也以其钟所取正故谓之衡正在甬上直出者礼书谓横甬上者未达三分甬长以甬长而三分之也二在上一在下以设其旋注谓令衡居一分则三分旋亦二在上一在下以旋当甬之中央盖緫甬与衡而言也衡居一分甬居二分旋则穿于甬之正中旋下有一分是甬是一在下也旋上有一分甬一分衡是二在上也如此三分其旋旋亦二分在上一分在下注说极是所以如此者欲旋穿之上甬衡稍长则不唯镇得钟住又旋卒急磨齧甬上金锡不尽用得久长而柄不断也【○李嘉防曰铣与鼔皆言间脩不言广钲不言间及广脩只曰以钲长为甬长以其甬长为之围三分去一以为衡围先王不言分齐葢以在前者可以推类知也】
　　薄厚之所震动清浊之所由出侈弇之所由兴有说易氏曰大钟以鼔间十分之一为厚小钟以钲间十分之一为厚则为厚薄之中今鳬氏言薄厚未免乎震动必有不得其中者○赵氏曰厚薄者谓铸钟失之厚薄不匀也震动者作而起发谓之动动而逺闻谓之震谓击钟而有声○毛氏曰说意也不直曰意而谓之说者意或隐微必待解说而后见钟形之不中则有厚薄钟口之不正则有侈弇厚之所震动则其声石薄之所震动则其声播欲知石播之病则其说在于厚薄之间而已侈之所由兴者其声为柞弇之所由兴者其声为郁欲知柞郁之病则其说在于侈弇之间而已厚薄侈弇言其形清浊言其声钟小而长则其声舒而逺闻此太清之所由出钟大而短则其声疾而短闻此太浊之所由出或以形言或以声言睹形可以知其声闻声可以求其形凡以相明也○陈用之曰声出于器有说可推下文所谓已厚则石至长甬则震乃其说也得其说而以类推焉然后能去病而得其所谓善者典同以辨声为职其言不得不详鳬氏为钟记其为之之法足矣不必悉举也
　　钟已厚则石已薄则播
　　郑锷曰此所以说夫震动之由也体失于太厚则声如石坚实而无声也体太薄则声播布散而不聚也
　　侈则柞弇则郁
　　毛氏曰此说侈弇之所由兴也○郑康成曰柞读为咋咋然之咋声大外也郁声不舒扬○郑锷曰口太侈则中央约其声迫柞则出去必疾口太弇则中央寛其声郁勃则收而不扬此皆钟之形不中乎度其声之病则然也则清浊之所兴其本于此
　　长甬则震
　　郑锷曰以其钲之长为之甬长则钟柄亦声之所寓不可失之太长太长则声必震震掉也言其动摇不定也王安石以为声震而逺闻失之
　　是故大钟十分其鼔间以其一为之厚小钟十分其钲间以其一为之厚
　　赵氏曰大钟即礼书所谓十二辰之钟诗书言镛者是也小钟经所谓编钟是也国语曰细钧有钟无镈昭其大也大钧有镈无钟昭其细也左传伶州鸠曰钟音之器也小者不窕大者不摦则和于物今钟摦矣钟信乎所尚有小大而制有长短也据注云鼔居铣十分之六钲居铣十分之八然鼔在铣间无带钲却有带除带之数钲与鼔同居铣十分之六上文所以言钲间鼔间至钲只言钲不言间者盖间是带间故也不言间者是并带算也夫钲鼔既同数今大钟十分鼔间小钟十分钲间皆取一以为厚无乃大钟薄而小钟厚乎注云若言鼔外钲外则近之盖鼔外有铣间乃有二分阔钲外只有一分阔此言鼔间钲间谓鼔外钲外也礼书以注疏为误谓钲体居铣之六与鼔间同钲间又杀与鼔间异盖钲间虽六分钲间却无六分鼔间六分然鼔间皆谓之鼔鼔间则阔况钟上敛下侈不应钲鼔一般阔兼之经只说间即不曽说外若就间内十分取一尚得若就外十分取一鼔钲外共有三分能几阔更就中十分取一钟无乃太薄此说极好
　　钟大而短则其声疾而短闻钟小而长则其声舒而逺闻
　　郑锷曰钟形大而短短则浅而躁故其声疾疾言出之速也然形太短则其竭也必易此所以短闻也钟形小而长长则安而深故其声舒舒言其鸣之迟也然形太长则其息也亦难此所以逺闻非闻及逺也谓声之久而长逺也【○贾氏曰声舒逺闻亦不可是以乐记云止如槁木不欲逺闻之验】
　　为遂六分其厚以其一为之深而圜之
　　王昭禹曰遂则于上之攠谓之隧是也郑康成曰厚钟厚深谓窐之也其窐圜【○贾氏曰初铸之时即已深而圜以拟击也】取其厚之一分而为之深则所击之处当深六分之一而已深而又圜之所以受击宜圜故也【○王昭禹曰深取其厚之一则不伤于钟之体势取其圜而不方则有运而行之意】○李嘉会曰遂者发声之所今而圜之则就圜中击之声从中发而内外相应矣
　　郑锷曰典同所谓钟之形声者十有二此惟言薄厚侈弇四者盖为钟之病大槩不出于是四者故也景王将铸无射单穆公曰先王之制钟也大不出钧重不过石律度量衡于是乎生小大器用于是乎出然则薄厚侈弇病之所由始欤

　　周礼订羲卷七十三
<经部,礼类,周礼之属,周礼订义>
　　钦定四库全书
　　周礼订义卷七十四　　　宋　王与之　撰
　　防氏为量
　　王昭禹曰栗之为果有坚栗难渝之意先王之为量使四方观之以为则万世守之以为法以立天下之信而无致渝焉所以名官谓之防氏【○郑锷曰言王之坚则曰缜密以栗言风之急则曰二之日栗烈妇人之贽用栗取其谨饬而坚守也】
　　改煎金锡则不秏
　　郑锷曰量所以量多寡摩于物者其敝必易故必改煎金锡以为之使之缜密而坚实然后磨而不磷坚而不秏改煎者煎而又煎则消融者去已尽矣其所留者皆其精而不能减秏者矣六分其金而锡居一谓之钟鼎之齐量与钟鼎同齐而不同工者岂非以其用金锡又有改煎之法故欤
　　不秏然后权之权之然后准之
　　赵氏曰准谓既锻炼了金锡令平正之齐其块之大小也○郑锷曰准是准其金锡六分金一分锡准其多少也准平也知其轻重又欲平其多寡【○毛氏曰将煎金锡固当称之而不能无消释既煎矣又从而称之】
　　准之然后量之
