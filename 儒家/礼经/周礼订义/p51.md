<!-- { "loadSidebar": true } -->
　　郑康成曰大询者询国危询国迁询立君○郑司农曰洪范所谓谋及庶民○王氏曰帅其乡之众寡则乡官咸在焉若州长则所帅众若闾胥则所帅寡○贾氏曰国有大事必顺于民心故与众庶询谋则六乡大夫各帅其众寡而致于朝谓外朝三槐九棘之所○易氏曰众庶超出乎利害之外而深察乎是非之理况渐陶乎司徒之教为有素其询之也宜矣若小司寇外朝之位而州长百姓亦得与其后百姓即六乡所帅之众庶
　　国有大故则令民各守其闾以待政令
　　贾氏曰大故谓灾变寇戎之事警急须人故乡大夫令州长已下使民各守其闾【○郑康成曰使民皆聚于闾胥所治处○吕氏曰各守其闾则不扰乱】
　　以旌节辅令则达之
　　黄氏曰征发虽有号令无节不达守法之严如此乡大夫专行攷察行艺以兴贤能而令民守闾之事参焉乡大夫皆卿也是为军将○郑锷曰令出于口或得以伪为旌节则有合符之验大司徒所谓令无节者不行于天下则使天下皆不得通乡大夫所不达者特乡闾之间而已

　　周礼订义卷十八
　　钦定四库全书
　　周礼订义卷十九　　　　宋　王与之　撰
　　州长每州中大夫一人
　　郑司农曰二千五百家为州【○郑锷曰书言唐虞之时弼成五服至于五千外薄四海咸建五长而王制言千里之外设方伯五国以为属属有长则长之为尊可知周官之制一乡而五州一州二千五百家之众用中大夫一人为之长如五国之长然盖以一州之人为已众有事而起则为二千五百人之帅不得不重其权任以统治之】
　　各掌其州之教治政令之灋
　　贾氏曰教谓十二教治政令之法谓十二教之外所施政令皆治之○史氏曰州长非独使之相赒有教焉所以笃父子睦兄弟钦长上之道详矣又有治政令之法所以齐不齐正不正驱其不帅教者也
　　正月之吉各属其州之民而读灋以攷其徳行道艺而劝之以纠其过恶而戒之
　　郑氏曰属犹合也聚也因聚众而劝戒之者欲其善也○郑锷曰有邦法有教法党正言正月属民读邦法此但言读法观下文言正嵗则读教法如初则知所读者为教法【○愚案余说见党正】
　　李景齐曰古者人才之盛虽得之乡举里选之公亦其所以长养成就之者自有道也盖以五家之比已有下士一人为之长而有以禁其竒衺之心至于教法之所示则闾胥于聚众庶之时族师于每月之吉党正以孟月之吉州长以正月之吉皆属民而读法无非导民之知所从而使之不戾吾教所以渐摩诱掖之者详且至矣犹未也人才不以渐而进则真贤硕能何以责备于一旦卒然宾兴之日故自比长有以禁其竒衺之心而敬敏任恤则闾胥书之孝悌睦婣有学则族师书之徳行道艺则党正书之夫所书至于党正则是才之已成矣犹恐其或滥也州长又有以攷其徳行道艺而劝之纠其过恶而戒之夫然后乡大夫于三年大比而宾兴之则其贤书之献悉有以公天下先王之于人才其教之不苟而进之有渐如此后世取人类薄其所以长养成就之者而一旦旁求博取务得真才亦疎矣
　　若以嵗时祭祀州社则属其民而读灋亦如之
　　贾氏曰上云嵗时皆谓嵗之四时此云嵗时惟春秋二时耳春祭社以祈膏雨望五谷丰熟秋祭社以百谷丰稔所以报功故云祭祀州社【○郑锷曰周制春祈于社秋报于社孟冬割祠于公社则嵗时不一祭也此云嵗时祭社则不一时矣王安石以为嵗时者则嵗一属而已殆未之攷耶】
　　王昭禹曰因祭社民之所聚而读法亦无所劳其民矣亦如之亦并攷其徳行道艺而劝之纠其过恶而戒之○林氏曰读法有因于时者若正月之吉之时之所在易为知有因于事者若祭祀之事之所聚易为力
　　春秋以礼防民而射于州序
　　郑锷曰先王教民之法未有不因时以论其意射之为艺用于朝觐宾燕之时其事为文用于田猎攻守之时其事为武故以春秋教之春阳用事所以明其事之为文秋隂用事又以明其事之为武因时而教其艺易进因以明义○王昭禹曰古者男子生以桑弧蓬矢六射天地四方示其有四方之志先王之为射礼因以习武事焉因以绎志而观徳行焉故必内志正外体直持弓矢审固定而后发则无不中矣春秋以礼防民而射于州学凡以观徳行而已序者州之学也孟子曰序者射也盖射以序进且以别其贤否也【○易氏曰序皆乡学之名五百家之党以礼而属饮者既谓之序二千五百家之州以礼而防射者又谓之序万二千五百家之乡既有乡射之名则其学安得不谓之序耶不以序言举州党以见之】王氏详说曰四代学名见于王制见于孟子见于学记何其不一学者不可不辨王制曰有虞氏养国老于上庠养庶老于下庠夏后氏养国老于东序养庶老于西序商人养国老于右学养庶老于左学周人养国老于东胶养庶老于虞庠此四代之国学孟子曰夏曰校商曰序周曰庠谓三代诸侯之学学记曰古之教者家有塾党有庠术有序国有学谓商人之乡遂学且王制言四代学制言养国老固知为国学矣知孟子所言为三代诸侯之学者盖校诸侯之乡学所谓郑人欲毁乡校是已郑以校名其学本夏之名耳亦犹子产谓郑伯为男同义郑以男名其爵本商之制耳所以知孟子所言为诸侯之乡学知学记所言为商之乡遂学者盖周礼于州长言射于州序党正言饮酒于序今曰党有庠术有序夫术即遂也周人以序名乡学商人以序名遂学况学记所言皆引说命为说所以知学记所言为商之乡遂学贾公彦以州党之学名序则乡之学名庠故遂引乡饮酒曰主人迎宾于庠门之外失之矣党有庠则六乡之学皆以庠为名遂有序则六遂之学皆以序为名是主人迎宾于庠门之外商制也非周制也不然则州党之学既同曰序何乡之学独为庠乎曰党有庠举其中以该上下也曰遂有序总而名之也
　　郑锷曰州长有射党正有饮或饮而不射或射而不饮何也州党俱未可以谓之乡至于为乡乃有饮射观乡大夫言以礼礼宾之则乡饮可知又言以乡射询之则乡射可知射义言乡大夫将射先行乡饮酒之礼则有射有饮乃为乡饮州党之中未可以行乡饮故但言以礼防以礼属之而已
　　凡州之大祭祀大丧皆涖其事
　　郑康成曰大祭祀谓州社稷也大丧乡老乡大夫于是卒者也涖临也
　　若国作民而师田行役之事则帅而致之掌其戒令与其赏罚
　　贾氏曰师谓征伐田谓田猎行谓巡狩役谓役作郑康成曰致之于司徒掌其戒令赏罚则是于军因为师帅
　　黄氏曰六乡之军聴于王主于司徒平居常自为六军之教其法详其兵精司马作军六乡不与理势当如此故六乡徴则称国言有天子之命独见之于州长州长承其命也帅而致之军旅致之于小司徒役致之于乡师小司徒乡师各以其事总帅之而致于大司徒
　　嵗终则防其州之政令正嵗则读教灋如初
　　郑康成曰虽以正月读之至正嵗复读之因此四时之正重申之
　　陈君举曰五党为州州长正月读法则五党之民已皆在州而党正复属民读法五族为党党正孟月读法则五族之民已皆在党而族师复属民读法一日之间既于州长又于党正又于族师民将奔走之不暇不知当时何以分别
　　愚案乡大夫每乡卿一人往往是六卿兼为之只在朝廷所谓正月之吉受教法于司徒及正嵗令羣吏攷法于司徒以退此两日想若吏若民但聚聴于司徒之府其余处则不读乡吏之首既是州长亦有正月之吉正嵗读法之事者乃是受法于乡大夫以退而读之于州乡是五州之积想其地亦不甚相逺又次而党正则四孟之吉与夫正嵗想除正月之吉正嵗两日就聴于乡州其三孟之吉则读之于党又次而族师则月吉属民想又除四孟之外其余八个月吉则读之于族又次而闾胥既比读法除月吉读之外其他无时不读之于闾逺于民者其读弥疏近于民者其读弥数此则先王建置乡党分布教条之本防若读法日分可以类推
　　三年大比则大攷州里以赞乡大夫废兴
　　郑司农曰赞助也○郑康成曰废兴所废退所兴进也○王昭禹曰州长乡官之次也于攷劝纠戒务致其悉故言攷其徳行道艺而劝之纠其过恶而戒之则终之以赞乡大夫废兴乡大夫乡官之长于宾兴贤能则以教之既成也然后宾兴之其不言废则以见乡教之成人皆有成才可用而人之过恶与其可废者不足以言之矣○史氏曰不曰诛赏而曰废兴者乡大夫之教民兴贤能废愚不肖而已至于诛赏则大司徒诏王之事也
　　党正毎党下大夫一人
　　郑司农曰五百家为党○郑锷曰周家之制一乡则二十五党每党以下大夫一人为之则以正一党之人而为党人所取正
　　各掌其党之政令教治
　　郑锷曰政令以隄防之教治以训廸之
　　及四时之孟月吉日则属民而读邦灋以纠戒之郑康成曰以四孟月朔日读法者弥亲民者教弥数○刘执中曰正月在州三时在党○郑锷曰周制治民之具有教法又有邦法民知教法则不违乎理义民知邦法则不丽乎刑辟法立于上其意不同不使之读则莫知乎法之意读不以时则又有扰民之烦矣州长正月之吉读法其下文言正嵗读教法如初观如初之言则知所读者纯于教法党正四时孟月吉日读邦法其下文言正嵗属民读法则知其所读者不止邦法又读教法虽有教法实以邦法为主故州长之读则有劝有戒党正之读则有纠戒而无劝盖专以邦法从事使民有所畏而疾趋乎善民畏党正之纠孰敢不从州长之劝戒耶
　　春秋祭禜【荣敬反】亦如之
　　郑锷曰一党之中必有禜祭左氏所谓日月星辰之神则霜雪风雨之不时于是乎禜之山川之神则水旱疠疫之不时于是乎禜之○郑康成曰亦为坛位如祭社稷○贾氏曰党正不得与州同祭社故亦春秋祭禜神
　　国索鬼神而祭祀则以礼属民而饮酒于序以正齿位王昭禹曰郊特牲以嵗十有二月合聚万物而索飨之则索鬼神而祭祀乃万物之神【○郑锷曰大蜡之祭亦谓之索蜡言其名索言其义】盖万物所以生所以成凡人之欲皆有以养之凡人之求皆有以给之孰为此者其神乎先王于是有报礼焉方其嵗功之成则索万物之神而祭之虽水庸昆虫有所不遗而况造物之元功乎大宗伯以疈辜祭四方百物籥章国祭蜡则吹豳颂击土鼓息老物凡皆索鬼神之祭所以报本而反始既蜡而属民饮酒于序所以休老劳农报本反始于嵗功之成休老劳农以正齿位则又申之以孝弟之义黄氏曰社禜酺皆乡祭惟蜡为国祭盖亦命祀也教法礼乐详于乡者以其士大夫也而使其民学焉郑言为民三时务农将阙于礼至此农隙教之尊长养老非也乡之教法非专为农民亦非为农隙而始肄习之春秋祭祀四时田猎正月之吉读法正嵗读法孟月之吉读法月吉读法何尝一日不教以礼观各职则其教农民者可知矣商邑翼翼四方之极此之谓矣
