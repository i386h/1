<!-- { "loadSidebar": true } -->
　　郑康成曰博谓股博也博广也○郑锷曰磬以上大者谓之股以其非所击故短而博【○陈用之曰股取况于股肱之股盖其体之肥故也】磬之下小者谓之鼓以其所当击故长而狭【○陈用之曰鼔取名于鼓舞之鼓】击者为前而在内不击者为后而在外内者在下外者在上故康成谓股外面鼓内面也○赵氏曰为一为二为三是分作三节筭分数博为一谓股阔广一律计九寸股为二谓股长二律计尺八鼓为三谓鼔长三律计二尺七寸三分股博去一为鼓博则鼓广六寸二分鼔博以一为厚则通上下其厚二寸此黄钟磬余皆以律准数
　　已上则摩其旁已下则摩其耑
　　赵氏曰凡乐厚则声清薄则声浊已上谓声太清已下谓声太浊○毛氏曰太清生于厚故摩其两旁而使薄太浊生于薄不可复摩故但摩其两端使之短短则势缓而声自然清○陈用之曰此记其调之之灋



　　周礼订义卷七十六
<经部,礼类,周礼之属,周礼订义>
　　钦定四库全书
　　周礼订义卷七十七　　　宋　王与之　撰
　　矢人为矢
　　王昭禹曰夏官有槀人司弓矢而冬官又有矢人者盖槀人则掌以财赍弓矢之榦所以给矢人之用者也司弓矢掌弓矢之法则以藏矢人之成者也○赵氏曰矢人止为矢冶氏止为防二工皆有正职而矢镞乃金工所制却是冶氏为之矢人特以已打成之镞刮摩而用为矢考工所以列治氏于攻金之工列矢人于刮摩之工正以此尔【详见冶氏篇】
　　鍭矢参分茀矢参分一在前二在后
　　赵氏曰鍭矢注谓鍭之言也可以伺射敌人禽兽之近者而中焉【○毛氏曰以其鍭之重也故名之以鍭】茀矢注改作杀以其中则可以死【○陈用之曰茀之言拂也可以制物】即司弓矢所用于近射田猎者也○王昭禹曰三分一在前二在后者箭槀中铁茎三分而以一居前也夫杀矢刃长寸而铤十之所谓挺则槀中铁茎也矢长三尺而铁茎长一尺三分其铁而以一分居前则一尺之铤槀前得三寸三分寸之一槀后得六寸三分寸之二则箭铁为重也此所以中之则死而谓之杀矢鍭矢也【○陈蕴之曰案图説亦如此或谓矢长三尺一在前则铤长一尺在前耳不必又于一尺之铤分三分之一也然一在前者皆铁耳则前重矣】○易氏曰三分其槀之三尺则一尺在前二尺在后以后二尺之重与前一尺相等则槀前之铁为极重矣故其发迟而近射用焉
　　兵矢田矢五分二在前三在后
　　赵氏曰兵矢用于兵战田矢用于田猎谓枉矢絜矢也即司弓矢用于火射车战者也○易氏曰五分其槀之三尺则尺有二寸在前尺有八寸在后也以后有八寸之重而与前尺有二寸相等则槀前之铁比杀矢盖短而小矣故其发逺而火射用焉
　　杀矢七分三在前四在后
　　郑康成曰司弓矢职杀当为茀【○贾氏曰直言茀矢不言矰矢以其与茀矢同制故略不言】
　　赵氏曰茀矢用于弋射要去得髙所以铁茎前重处又少后又轻轻则射得入髙空去不至低坠下也○易氏曰七分其槀之三尺则在前者尺有二寸七分寸之六在后者尺有七寸七分寸之一也以后七分之四与前七分之三相等则槀前之铁比兵矢又短而小矣故其发髙而弋射用焉至于恒矢庳矢前后皆四分而此不言者以其无所轻重故也【○毛氏曰礼曰挺矢一乗骨鍭短衞志矢一乗轩辋中亦短衞矢本以杀物今以送死其鍭易之以骨志矢习射之矢志于中也所谓恒矢庳矢用诸散射是也其鍭以骨今以其送死故无鍭而轩辋约也惟无鍭乃均则恒庳骨虽不用铁以有骨九分冝四在前五在后矣】
　　緫论
　　刘执中曰司弓矢所辨者八矢而此所记止五矢又田矢兵矢司弓矢即无有盖司弓矢以辨其名物为主考工记止记其爲之之法则有合而名之者皆该在其中且司弓矢据事之重者为先故枉矢絜矢用于战伐是重事则列在前鍭矢杀矢却在后此防铁之重者为先故鍭矢杀矢二在后者则列在前而枉矢絜矢却作田矢兵矢而在后也
　　参分其长而杀其一
　　郑锷曰此言为矢之法假令矢槀长三尺则削而杀其一使小令趣镞也○贾氏曰槀人注云矢服长短之制未闻今所云长三尺者彼无正文此约羽六寸逆差之
　　五分其长而羽其一
　　郑锷曰又以其长而五分之以一分而安其羽其羽当六寸
　　以其笴厚为之羽深
　　郑锷曰所谓妢胡之笴是也字文为槀故有槀人之官量榦之厚以为羽深则以羽入笴不伤其力○赵氏曰笴之藏羽要恰好入羽太深则伤笴太浅则羽易脱当看笴厚薄而为深浅
　　水之以辨其隂阳
　　赵氏曰辨正也隂沉而阳浮凡物负隂抱阳阳木稹理而坚重隂木防理而轻柔竹亦如此阳生于山南者隂生于山北者阳竹轻清隂竹重浊然生而混成不可辨也惟水随物轻重而应之以浮沉初无心焉置于水而沉则竹必重浊置于水而浮则竹必轻清然后调适而用之然所以辨其隂阳者欲以设其比须使轻重均方可也
　　夹其隂阳以设其比夹其比以设其羽
　　赵氏曰比谓箭刮抵处以其贴近故名为比如五家为比以其近而相亲也夹谓以手指夹而摇之既辨得隂阳了然后夹而摇那处轻那处重看得轻重均然后设其比设比了夹其比摇之使轻重均然后设其羽○贾氏曰弓竖用之故比在稾两畔弩横用之故比在槀上下无问弓矢弩矢比在两旁上下皆设羽于四角同也
　　参分其羽以设其刃
　　郑锷曰羽长六寸三分之而设其铤镞之刃当长二寸也于文当为三分取一以设其刃不言取一者缺文也自参分其长而杀其一至于设其刃皆言为矢之法如此
　　则虽有疾风亦弗之能惮【音但】矣
　　赵氏曰矢之轻重羽刃相称则其发不可御矣惮惊畏之意虽有疾风亦弗能惮不能惊惮其矢而使缓其势也○李嘉会曰疾风如何能惮矢盖羽弗长头弗轻中弗软则前去径速疾风弗能惮也
　　刃长寸围寸铤十之重三垸【音丸】
　　赵氏曰刃长寸谓箭镞也铤谓铁茎也垸是称两之名此言刃长寸而上文三分其羽以设其刃乃谓二寸意者一寸刃也二寸一半刃镞一半刃根并而言之【详见冶氏】○王昭禹曰此盖杀矢之刃铤如此○易氏曰刃过于长则滞而不发此刃必以寸所以独见于矢人冶氏为杀矢亦曰刃寸
　　前弱则俛【音免】后弱则翔中弱则纡中强则扬羽丰则迟羽杀则趮
　　郑锷曰上文言其法此又言其不中法之状○赵氏曰此段理会箭笴并羽【○李嘉会曰矢之干强弱欲适中矢之羽丰杀欲适节】笴近比处软弱则矢行而低俛言低也笴近镞处软弱则矢行而摇旋翔言回顾而掉转也中间轻弱则矢行邪曲纡言曲也中间强而太徤则矢行髙起扬谓飞扬也此是强弱失中者也羽丰则太多多则矢重而其行失于缓羽杀则太少少则矢轻而其行过于急趮谓旁掉而去急也此是丰杀失节者也矢之病如此
　　是故夹而摇之以眡其丰杀之节也
　　郑锷曰欲知其病者必夹于两指之间以摇之如丰杀中节则摇之必均平而无轻重也○郑康成曰今人以指夹矢儛卫是也
　　桡之以眡其鸿杀之称也
　　郑锷曰以为未足以知其病又桡其榦如鸿杀相称则无强弱【○贾氏曰此言鸿即上文强是也此言杀即上文弱是也】
　　赵氏曰以指夹而摇之则羽丰杀之节可以眡而见以手指桡而屈之则笴强弱之称可以眡而知上是试羽下是试笴笴体欲相称故于鸿杀言称羽欲有节故于丰杀言节
　　凡相笴欲生而抟
　　郑康成曰相犹择也○王昭禹曰为矢虽出于工之巧而材苟不美虽工亦不能易其质而为良所谓妢胡之笴亦以其材美也然则欲其笴之良孰若相其材之美乎○郑康成曰生谓无瑕蠧也读如抟黍之抟谓圜也○郑锷曰欲其圜出于自然非削也故曰生而抟【○赵氏曰与庐人刺兵抟同】
　　同抟欲重
　　郑锷曰其抟同矣则以重为贵○易氏曰于圜之中又择其材之实者
　　同重节欲防
　　郑锷曰其重同矣则以节目之防者为贵【○赵氏曰节宻则轻重不等麄细不匀也】
　　同防欲防
　　王昭禹曰于节防之中又择其材之缜栗而坚【○郑锷曰防肉之色必黄或又取其色如栗也】
　　緫论
　　赵氏曰弓之笴长弩之箭颇短弓箭设比在笴两旁弩箭横用之设比在槀上下其制度利病一般此所记者乃緫云初不曽分矢以鍭为首以括为末然鍭茀田兵杀皆有齐而考工独于杀矢言齐以杀矢要中之必死用金为多故特记之要调适其金锡其实皆有齐也
　　陶人为甗【鱼辇反】实二鬴【音辅】厚半寸唇寸
　　王昭禹曰陶人所以为甗为盆为甑为鬲为庾皆烧土为之陈用之曰茹毛饮血非所以养生圣人教之以火化舂谷以为米臼杵之利兴焉炊米以为食鬲甑之器用焉陶人之职其来尚矣考工所记盖亦因前代所制以为之法○郑司农曰甗无底甑
　　赵氏曰甗必有物以为底如今甑以竹为箄之类若果无底蒸物不得厚半寸言其身唇寸言其口邉又厚也○郑康成曰量六斗四升曰鬴○陈用之曰先儒所引者齐人之乱法非先王之制度所以知鬴为斛者盖防氏为量内方尺而贠其外其实一鬴其唇一寸其实一豆豆谓斗也斗十之而为斛则鬴之方尺为斛可知或言鬴或言斛互相见也【○郑锷曰鬴之唇一寸其实一升则其腹深尺当实十斗鬴冝如管子所谓百升而成釡之釡也有足者谓之鬴无足者谓之釡所容皆同故其名相近也】
　　盆实二鬴厚半寸唇寸
　　毛氏曰盆以盛物亦以为量荀子谓亩数盆一本数以盆鼓也犹鬴本以烹饪又以为量盖先王藏礼于器之意【○郑锷曰庄子鼓盆而歌记言夫人缫三盆此所谓盆也】
　　甑实二鬴厚半寸唇寸七穿
　　郑锷曰甑以蒸物尔雅言甑谓之鬵诗所谓溉之釡鬵者亦甑之名也其厚其唇制作皆与甗同其实亦无多寡之异所以异者甑有底而其底有七孔耳【○王昭禹曰七穿所以逹气○郑锷曰必七孔取火之成数】
　　鬲实五觳【音斛】厚半寸唇寸
　　郑锷曰鬲则鼎之类所以烹饪也经于亨人言鼎镬于小宗伯言逆镬于小司寇言实镬而不言鬲尔雅曰疑足谓之鬲疑空也盖其足之空中也○陈用之曰有甑必有鬲鬲盛水于下甑加于上以木巽火水在火上而水火相逮炊以熟物○郑康成曰豆实三而成觳则觳受一斗二升五觳者六斗也【○郑锷曰汉志云十斗为斛今人亦以十斗为斛斛之名与觳相近而容不同以理推之鬲所以蒸炊之器也其上容甑焉甑容多而鬲容少固其常也则觳为斗二升盖与斛异】
　　庾实二觳厚半寸唇寸
　　王昭禹曰庾用以量○贾氏曰尔雅匊二升二匊为豆豆四升四豆曰区四区曰釡二釡有半谓之庾庾本有二法故聘礼十六斗曰薮注云薮即庾也昭二十六年云粟五千庾注庾十六斗【○陈用之曰庾实二斛与经传所记十六斗之数不同盖所谓请益之庾者是粟之数非器之名岂此所记者自陶人所为缶属之谓非粟之数名也○郑敬仲曰庾从一从臾少数也须臾而度之矣】
　　緫论
　　赵氏曰鬲如铛锅盛水甑甗加其上火炊以熟物物熟须要盆盛顿倾物入甗甑须要庾量多寡五者不可阙一
　　旊人为簋实一觳崇尺厚半寸唇寸豆实三而成觳崇尺
