<!-- { "loadSidebar": true } -->
　　籥师中士四人府二人史二人胥二人徒二十人郑康成曰籥舞者所吹春秋万入去籥传曰去其有声者废其无声者诗云左手执籥右手秉翟○陈氏曰明堂位土鼓苇籥伊耆氏之乐命之曰籥以黍籥之法在是故也羽籥皆执籥以声音之本在是
　　掌教国子舞羽龡籥
　　郑锷曰执羽所以为容籥所以为声○王氏曰籥如篴三孔主中声而上下律吕于是乎生○易氏曰成周乐舞之制有文舞有武舞文舞羽籥籥师掌之武舞干戈司干掌之然文舞未尝无干故舜兼取乎干羽武舞未尝无羽故诗言万舞及于执籥秉翟是知文舞干不胜羽武舞羽不胜干此籥师之教国子所以専言舞羽龡籥欤【○王氏详説曰周之祭祀有三重献莫重于祼声莫重于升歌舞莫重于武宿夜宿夜武舞之曲名籥师所教者止于舞羽吹籥祭祀賔客飨食所用亦止于鼓用籥抑何略于武舞耶曰籥师所掌者舞之教司干所掌者舞之器文王世子曰小乐正学干大胥賛之籥师学戈籥师丞賛之是籥师未尝不预于学戈何止于羽籥之教又曰然后释菜不舞不授器是舞器未尝不为羽籥何止于干戈之器周公于籥师言教于司干言掌又所以见周家太平之治以文舞为教也】
　　祭祀则鼓羽籥之舞賔客飨食则亦如之
　　郑锷曰于祭祀賔客之时鼓而作其羽籥之舞故曰鼓○贾氏曰祭祀先作乐下神及合乐之时使国子舞鼓动以羽籥之舞与乐节相应使不相夺伦故郑云鼓之者恒为之节
　　大防廞其乐器奉而藏之
　　贾氏曰此所廞惟羽籥而已
　　籥章中士二人下士四人府一人史一人胥二人徒二十人
　　郑康成曰籥章吹籥以为诗章○郑锷曰春秋迎寒暑为农而祈有年蜡祭而息老物古之诗章无不可用乃専用豳人之龡豳国之籥而名官曰籥章此周王之事也周之先公开国于豳教民稼穑与夫为寒暑之备事载于七月之诗谓之豳风至于成王王业大备念其祖先务农之勤教民之悉凡四时所行者皆以豳诗从事故用豳籥而以籥名官以籥而龡豳诗之章也
　　掌土鼓豳籥
　　王氏曰土鼓礼记所谓蒯桴土鼓【○贾氏曰郑注礼运云土鼓筑土为鼓蒯桴谓撃鼔之物以土块为桴】豳籥豳国之籥【○郑司农曰豳籥豳国之地竹】王业之起本于豳乐之作本于籥始于土鼓逆暑迎寒祈年皆以本始民事息老物则息使复本反始故所撃者土鼓所龡者豳籥其章用豳诗焉【○易氏曰以土鼓应豳籥示不忘本而已】
　　中春昼撃土鼓龡豳诗以逆暑中秋夜迎寒亦如之易氏曰民事终始实闗天时之消长故必先之以迎寒逆暑逆如逆女之义自外而入于内以我为主谓阳常居大夏而主嵗功迎如迎賔之义自内而出于外以彼为客谓阴常居大冬时出而佐阳中春为嵗阳之中昼为日阳之中如是而逆暑与尧典所谓日中星鸟寅賔出日同意中秋为嵗阴之中夜为宵阴之中如是而迎寒与尧典所谓宵中星虚寅饯纳日同意万物生于土反于土则土者物之终始也逆暑迎寒所以皆撃土鼓焉○横渠曰当春之昼吾方逆暑则三之日于耜四之日举趾盖有以逆其气当秋之夜吾方迎寒则一之日觱发二之日栗烈盖有以迎其气【○杨氏曰阴阳积而为寒暑寒暑相推而成嵗寒暑不时无以成嵗故迎之逆之所以道其气阳生于子冬至日在牵牛阴生于午夏至日在东井圣人向明而治于中春逆暑背其所向则不顺故谓之逆中秋迎寒面其所向则顺故谓之迎】
　　孙氏曰周自后稷教民稼穑至公刘于豳斯馆大王肇基王迹皆推本后稷之意率先农桑之业故陶土为鼔豳竹为籥歌豳诗以劝相其民今七月之诗是也周公相成王惧后世不记先君王之旧于是命籥章之官逆暑迎寒歌之祈年祭蜡歌之又兼以雅颂雅若生民之歌颂若丰年之类皆本七月而有益于风化者无逸欲知稼穑之艰难诚以此也周先公出入田里抚摩其民无势分之间曰殆及公子同归为公子裳为公子裘献于公入执宫功跻彼公堂皆室家妇子感其恩者深爱其君者切序曰陈王业见王业所由兴而已后人乃臆以周公遭变故陈后稷先公风化所由遂指为周公作水心先生曰周公方制作礼乐雅颂以昭先王先公之功徳而自作土风之诗使籥章掌之可乎○贾氏曰祈年田祖逆暑迎寒并不言祀事既告神当有祀不过如祭法埋少牢之类耳
　　凡国祈年于田祖龡豳雅撃土鼓以乐田畯
　　郑康成曰祈年祈丰年也○王昭禹曰丰年虽本于天时顺而祈之亦成乎人事尔○郑康成曰田祖始耕田者谓神农也【○王氏曰田祖礼记所谓先啬○王昭禹曰先啬神农也以其始教天下耕稼故祈之】
　　王氏曰豳雅豳颂谓之雅颂则非七月之诗盖若九夏亡之矣【○王氏详説曰郑氏释七月之诗八章以殆及公子同归以上二章为豳风以十月获稻为此春酒以介眉寿以上四章为豳雅以称彼兕觥万夀无疆以上为豳颂至于释此则以豳诗亦风言诗緫名以于耜举趾馌彼南亩之事为豳雅惟豳颂之説与七月同郑氏释经亦多类此赋诗断章惟七月之説为优】
　　陈及之曰田畯田大夫古有功于农事者【○王氏曰田畯礼记所谓司啬司啬本始民事施于有政者○项氏曰或以为司啬过矣始祈则歌颂以作耕耜之心既蜡则歌颂以息其终嵗之劳理固然也安得妄谓司啬】成周之时春祈年于上帝田祖田畯皆祭之诗曰以御田祖以祈甘雨以介我稷黍先王盖以田祖田畯其生也有功于农事今农事将兴举而祭之不惟示重农之意亦所以劝农之力田者况大如上帝则祈之次如社稷则祈之则祈田祖田畯尚何疑乎及夫嵗事既成又息老物所谓一日之蜡百日之泽亦忠厚之意不忘其初耳○贾氏曰田祖田畯所祈当同日但位别礼殊乐则同
　　国祭蜡则龡豳颂撃土鼓以息老物
　　杜氏曰郊特牲曰天子大蜡八伊耆氏始为蜡嵗十二月合聚万物而索享之蜡之祭也主先啬而祭司啬也黄衣黄冠而祭息田夫也既蜡而收民息已也○郑康成曰万物助天成事至此为其老而劳乃祀而老息之于是国亦养老月令孟冬劳农以休息之是也○王氏曰逆暑迎寒不言国而祈年息老物言国则祈年息老物通乎下故言国以别之○王昭禹曰逆暑迎寒召其气之和声和则气和故先言撃土鼓以声为主祈则以言通其意蜡则美其成功故先言颂以词为主
　　李景齐曰豳诗曰豳雅先儒以为七月之诗备风雅颂三体非也籥章所谓豳籥者盖以豳吹为籥以豳籥而吹诗与雅颂皆以豳名夫逆暑迎寒而吹豳诗者此则七月之诗盖如授衣凿冰之属皆先寒暑以戒事故也祈年而吹豳雅祭蜡而吹豳颂盖雅者言王政之所由废兴颂者以其成功告神明祈年之礼王政之所急先故宜歌雅而蜡祭之设所以答鬼神之功故宜歌颂诗之小雅甫田之诗曰琴瑟撃鼓以御田祖以祈甘雨所谓祈年而吹豳雅者毋乃在是诗周颂丰年之诗曰为酒为醴烝畀祖妣以洽百礼所谓祭蜡吹豳颂者毋乃在是乎
　　鞮鞻氏下士四人府一人史一人胥二人徒二十人郑锷曰鞮革也鞻屦也以革为屦夷乐者之所履作其乐歌之时则履是屦以为容唐之燕乐有髙昌部用赤鞾有扶南乐舞用赤皮鞋周鞮鞻之类○易氏曰鞮鞻者乐工所履之屦名官以鞮鞻使之掌四夷之乐言其际天所覆薄海内外凡有足所履无不至
　　掌四夷之乐与其声歌
　　愚案四夷之乐已见韎师
　　薛氏曰四夷乐或以其服色名之或以其声音名之服色韎是也声音侏离是也余不可考【○黄氏曰康成云乐主于舞鞮鞻舞履非也旄人掌教舞夷乐此乐者其乐也四夷各有歌其声不同以声歌之故曰声歌】韎人之乐施于祭祀大飨旄人鞮鞻氏之乐施于祭祀与燕者盖东夷于四夷为长飨于燕为重韎师曰师而序于前旄人鞮鞻氏曰人曰氏而序于后然则东夷之乐盖圣人所重欤○李嘉防曰先王多用夷乐不用夷礼者其礼非先王法度而其乐则可乐也若夫箕子封于朝鲜其礼亦可尚者以有古意欤
　　祭祀则龡而歌之燕亦如之
　　黄氏曰鞮鞻夷乐器欤祭祀吹而歌之郑谓以管籥为之声亦非必自有吹者○王昭禹曰祭祀与燕吹其声倡其歌以明得其欢心而服吾中国之役也○易氏曰旄人掌舞夷乐而祭祀賔客舞其燕乐是旄人掌舞而鞮鞻氏之职乃以声音节之而已
　　陈祥道曰燕诸侯则有湛露燕羣臣嘉賔则有鹿鸣燕夷狄则有蓼萧于太仆则见王所以燕者于内朝之地故云相其法于酒正见王所以燕者有多寡之数故曰共其计若鞮鞻氏之燕则凡有燕集皆掌声歌也
　　典庸器下士四人府四人史二人胥八人徒八十人郑康成曰庸功也○郑司农曰庸器有功者铸器铭其功春秋传曰以所得于齐之兵作林钟而铭鲁功焉
　　掌藏乐器庸器
　　黄氏曰郑谓伐国所获之器其説是而以为崇鼎贯鼎非也司农以为鲁伐齐以所获兵器铸林钟则比于乐矣庸器伐国所获之乐器若之舞衣密须氏之鼓是也【○项氏曰伐国所得之器言庸以见伐皆为民也】
　　易氏曰周自文王伐四国武王克殷之后所获玉镇大寳器皆足以昭先王之功天府藏之而典庸器藏其器物之可以备声乐之饰者
　　及祭祀帅其属而设笋虡陈庸器
　　杜氏曰横为笋从为鐻○易氏曰乐器即梓人之笋虡所以县钟磬之属横曰笋植曰虡上设板谓之业亦所以明先王之业未有无其业而可以作乐者○郑锷曰祭祀之时则帅其八十人之属以设笋虡小胥视了自当县乐器此但为之设笋虡所当陈者庸器而已陈之于祭祀之时以表先王之有功能得此器子孙能守以奉祀○李嘉防曰圣人于作乐之具必寓其警戒之义俾知庸器始他人为之今陈设于此因欢乐而知警惧则所以自勉者深矣乐记所谓思武臣思将帅之臣由闻钟鼓之音而思也其意深矣
　　飨食賔射亦如之
　　郑锷曰陈于飨食賔客之时以彰先王之功可服诸侯且以为国之华
　　大防廞笋虡
　　郑康成曰廞兴也兴谓作之
　　司干下士二人府二人史二人徒二十人
　　郑康成曰干舞者所持谓盾也春秋传曰万者何干舞也○郑锷曰记曰朱干玉戚冕而舞大武周人武舞亦执干以为容武舞虽用羽而以干为主故名官曰司干盖用武以自扞蔽为先干能扞蔽人身也【○黄氏曰舞器干戚羽旄皆有而独以干为名干武王之舞器楚文夫人曰先君以是舞也习戎备也○李嘉防曰舞者必尚武而执干戈足见周尚武之意得非因此功之成而不忘本欤武王既归散军郊射其意可见五兵皆舞独以卫身之干为名意亦可见】
　　掌舞器
　　郑锷曰所掌之舞器即谓干楯耳干之为器有用兵之时所用者有当舞时所用者当舞时所用之干则与用兵所用者异先儒以为羽籥之属非矣安有籥师鼓舞羽吹籥而所执之物乃掌于武舞之司干乎【○王昭禹曰夫羽舞干舞皆乐师以教国子籥师于羽舞又教之至于司干则特掌舞器先王于文事尤致其详也然文舞有羽籥名官则以籥武舞有干戈名官则以千盖文则优游而静籥则其声静而可闻干则以有扞而自卫而武事以扞敌自卫为先】
　　祭祀舞者既陈则授舞器既舞则受之賔飨亦如之郑康成曰既已也受取藏之○郑锷曰祭祀之时俟舞人缀兆行列已定则授之以干至于舞毕则受而藏之【○李嘉防曰舞列既陈则授之干舞者既毕则从而受之于干授受亦甚严矣】
　　大丧廞舞器及葬奉而藏之
