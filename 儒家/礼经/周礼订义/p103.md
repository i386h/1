<!-- { "loadSidebar": true } -->
　　刘氏曰六乐而文之五声播之八音其为乐亦大矣非祭天地宗庙不用先儒止见其致羽物臝物之属谓大蜡索百物之祭不知大蜡止息老物乐田夫而已六乐岂用于此乎【○郑康成曰此谓大蜡索鬼神而致百物六奏乐而礼毕东方之祭用大蔟姑洗南方之祭用賔西方之祭用夷则无射北方之祭用黄钟为均每奏有所感致和以来之】
　　郑康成曰土原隰及平地之神【○贾氏曰大司徒有原隰此不言原隰故知土中有原隰可知不言原隰言土者欲见原隰中有社稷故郑驳异义云五变而致土土五上之总神谓社也】
　　刘氏曰象物葢日月星辰之属易言天垂象垂象着明莫大乎日月是日月星辰亦可谓之象物保章氏谓凡此五物葢云日月星辰星土孰云有象而非物乎【○郑康成曰象物有象在天所谓四灵者天地之神四灵之知非徳至和则不至礼运曰何谓四灵麟凤龟龙谓之四灵】
　　郑锷曰致者使之自至乐作于此物应于彼虽圣人亦安能限其必至哉亦意其来格而已乐止于六变者葢蜡祭之乐六变而祭毕【○王昭禹曰羽物轻疾而川泽则虚致之易故一变而致羽物蛙螾之属比羽物为重迟山林草木所集比川泽为实致之稍难故俟乎再变鳞物水族又重迟于臝物丘陵积土之为笃又实于山林故俟乎三变毛物虎豹属其体又重迟于鳞物水崖之坟下平之衍水上交而其体卑又实于丘陵故俟乎四变介物鳖属尤为重迟土则其势在下尤为实故俟五变而致之象物恍惚无形天神则逺人而尊致之尤难故六变而后致之】
　　易氏曰分乐之序则以云门祀天神以咸池祭地祗与求神之乐大同小异其言大濩以祀先妣大武以祀先祖则与九防九徳一用于宗庙不同天地有一定之体故乐不容于或异人鬼有宗庙有祧庙祭灋曰王立七庙一坛一墠皆月祭之逺庙为祧享尝乃止宗庙则七庙也先妣先祖则庙与祧皆异兹其乐所以不同
　　凡乐圜钟为宫黄钟为角大蔟为徴姑洗为羽靁鼓靁鼗竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣
　　王氏详説曰此一节天地人之大祭祀下神之乐愚案礼记谓十二律旋相为宫何此独用三者为宫学者疑之
　　郑康成曰圜钟夹钟也【○郑锷曰不曰夹钟曰圜钟者以天体言也】○王氏曰圜钟正东方之律帝与万物相见于是出焉天无不覆求天神而礼之则其乐之宫宜以帝所出之方故以圜钟【○陈旸乐书曰天圆覆为体不曰夹而曰圆与易干为圜同】○薛氏曰大道着乎东而本统起乎北易曰帝出乎震震东方也故祭天神用寅卯辰之律曰大蔟圜钟姑洗是也然不可违其本统也黄钟为天统故兼取北方之律而以黄钟为角【○郑锷曰十二律旋相为宫先王用乐各以其义类取声而用之天功始于子故用黄钟为角角言功之始天功成于寅故用大蔟为徴徴言功之成天功终于辰故用姑洗为羽羽言功之终也○王氏详説曰黄钟为阳律之一大蔟为阳律之二姑洗为阳律之三○王昭禹曰黄钟为角大蔟为徴姑洗为羽者是三者律吕之相继相继者道之序天任道也】
　　王氏详説曰宫角徴羽以清浊为先后之序且如圜钟为宫宫数八十一黄钟为角角数六十四大蔟为徴徴数五十四姑洗为羽羽数四十八函钟为宫大蔟为角姑洗为徴南吕为羽黄钟为宫大吕为角大蔟为徴应钟为羽亦如其数此所谓宫角徴羽者以清浊为先后之序也律厯志所谓宫生徴徴生商商生羽羽生角以相生为先后之序也○薛氏曰五声有商而祭与佩玉无商者郑康成曰祭尚柔商坚刚杨曰周祭天地不用商者以商声刚而角声下所以取其正裁其繁也赵填曰商声金周家木徳金能尅木作者去之或曰五音相生宫徴居前角羽居后商实在中人位也祭祀而去人声示尽心于鬼神又曰声不用商恶杀声也以数説攷之则不用人声者为当商中声也降与上下之神则虚其中声中声人声也遗乎人声所以致一于鬼神尝以十二律旋相为宫之灋求之一律合五音则十二律皆有商声若黄钟为宫正也以无射为旋宫则黄钟为无射之商若大蔟为旋宫则姑洗为大蔟之商此旋相之灋○郑司农曰雷鼓雷鼗皆谓六面有革可击者也【○郑康成曰八面】○郑锷曰管用特生之竹取阳数之竒云和先儒以为山名于此取材为琴瑟将以召乎至和故有取也六代之乐云门为首天神最尊故用之○王昭禹曰言天神则昊天上帝日月星辰风师雨师之属莫不以类而毕降○郑锷曰乐用圜钟鼓取天声管取阳声琴瑟取云和舞取云门而丘之体又象天之贠祭之日用冬至一阳始生之日以类求类所谓天神之属乎阳者安得而不降此所以可得而礼○易氏曰凡乐有本有用有变自圜钟为宫至姑洗为羽此乐之本自雷鼓雷鼗至圜丘奏之此乐之用六变而天神降此乐之变三者举而乐之终始备矣
　　凡乐函钟为宫大蔟为角姑洗为徴南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地皆出可得而礼矣
　　王氏曰函钟西南方之律万物于是致养乎地求地而礼之则其乐之宫宜以物致养之方故以函钟【○陈旸乐书曰地以含洪为徳不曰林而曰函以见含洪之意】
　　薛氏曰林钟丑之冲为地统与其他之律皆相生之次而用以祀地地静而不变以生为本故以相生为用不与圜丘宗庙同○王氏详説曰林钟上生大蔟大蔟下生南吕南吕上生姑洗然先姑洗而后南吕以姑洗数多而南吕数少耳相生者地之功故于地言之【○郑锷曰地功始于寅故用大蔟为角角言功之始地功成于辰故用姑洗为徴徴言功之成地功终于酉故用南吕为羽羽言功之终】
　　郑司农曰灵鼓灵鼗四面【○郑康成曰六面】○郑锷曰天神而地灵故以灵名其鼓与鼗○郑康成曰孙竹竹枝根之末生者【○郑锷曰取其旁生之枝】空桑山名【○王昭禹曰空桑则以隂道为常乏○愚案咸池见本职前】○王昭禹曰言地则大社稷五祀五岳四渎山林川泽四方百物之属莫不以类而毕出○刘执中曰隂生而祭地以助乎坤元资生之徳○薛氏曰隂以方为体性静地隂而静故为方丘在国北之泽以祀之亦各从其类【○陆氏曰祭也于北郊而泽中之方丘此谓为下必因川泽】
　　郑锷曰乐用林钟言地为万物之君终于南吕象其作成万物之效鼔鼗言其徳之灵管象其生之众空桑言其道无所不容咸池言其泽无所不徧而丘之体又象地之方祭之日用夏至一隂始生之日以类求类如此安有神之不出乎
　　凡乐黄钟为宫大吕为角大蔟为徴应钟为羽路鼔路鼗隂竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣
　　王氏曰黄钟正北方之律万物于是藏焉死者之所首也鬼无乎不之求人鬼而礼之其乐之宫宜以死者所首之方故以黄钟【○陈旸乐书曰人位天地之中以成故宫曰黄钟与易黄中通理同意】
　　薛氏曰人道终乎北而本统在乎东北方武虚危有宗庙之象故享人鬼用亥子丑之律黄钟大吕应钟是已然不可违其本统也大蔟为人统故兼取东方之律而以大蔟为徴【○郑锷曰人鬼之乐异乎天地取其精神魂魄所出入之地以为始终人鬼始于正北成于东北终于西方萃于幽阴之地始于十一月成于正月者幽阴之魄稍出于东方全处幽阴则不与人接稍出于东方故人鬼可得而礼然则复归于幽阴复其常也惟羽声独逺于他乐始于十一月终于八月天地歳事之一终鬼道无穷非若歳事之有卒故尽十二律然后终事先追逺之道厚之至也此庙乐之始终也○王氏详説曰大吕与黄钟合子丑也应钟与大蔟合寅亥也相合者人之情故于人言之】
　　郑司农曰路鼓路鼗两面【○郑康成曰四面】○郑锷曰路大也以路名鼓以象先王之功大也○郑康成曰阴竹生于山北者【○郑锷曰象鬼神之幽阴也】龙门山名○郑锷曰龙门之山取材为琴瑟以象先王之徳变化无方郑司农曰九徳之歌所谓水火金木土谷谓之六府正徳利用厚生谓之三事六府三事谓之九功九徳之功皆可歌也谓之九歌【○贾氏曰宗庙用九徳之歌者以九徳为政之具故特异天地之神○郑锷曰言先祖之功徳及民】
　　郑锷曰防舞次于咸池取能继绍之意○王昭禹曰九徳九防以人之所致养乎内外而尽善尽美者也贾氏曰宗庙不言时节者祫祭也但殷人祫于三时周礼惟用孟秋之月为之
　　易氏曰享人鬼者以路鼔路鼗作之于始然后以阴竹之管龙门之琴瑟间歌于堂上又以禹九徳之歌舜九防之舞节乐于堂下葢以路为人道之大九防九徳言后稷基于舜禹之世而奏之于宗庙者所以象王业之始也
　　贾氏曰言六变八变九变者谓在天地及庙庭而立四表舞人从南表向第二表为一成一成则一变从第二至第三为二成从第三至北头第四表为三成舞人各转身南向于北表之北还从第一至第二为四成从第二至第三为五成从第三至南头第一表为六成则天神皆降若八变者更从南头北向第二为七成又从第二至第三为八成则地祗皆出若九变者又从第三至北头第一为九成人鬼可得礼焉此约周之大武象武王伐纣故乐记云且夫武始而北出再成而灭商三成而南四成而南国是疆五成而分周公左召公右六成复缀以崇天子其余大濩已上虽无灭商之事但舞人须有限约亦应立四表以与舞人为曲别也○薛氏曰凡乐之变数皆用其宫之本数为终黄钟在子子数九故九变而终夹钟在卯卯数六故用六变而毕林钟在未未数八故用八变而止皆用其数为终然则凡十二调而作者各用本数为乐终非谓本数为三也
　　叶水心曰古人皆指其实不想象而言人鬼不言出鬼固依于人古人不以致神祗为难而以天地神明得其所安为难
　　刘氏曰祀天圜丘祀天帝也祭地方泽祭地也享人鬼于宗庙后稷已下先王先公也先儒言三者皆禘大祭夫禘者禘其祖之所自出天神地谓之皆禘大祭可乎又言天神主北辰地主昆仑则是祀天又非昊天上帝祭地又非地既言人鬼主后稷又援祭灋禘喾而郊稷祀天圜丘以帝喾配则是夫子郊祀后稷以配天诗言文武之功起于后稷故推以配天之説皆不足信多自背戾如此





　　周礼订义卷三十八
　　钦定四库全书
　　周礼订义卷三十九　　　宋　王与之　撰
　　凡乐事大祭祀宿县遂以声展之
　　王昭禹曰宿县祭前之夕列之于笋簴○郑锷曰作乐之时乐县之位正于小胥既掌辨其声矣大司乐又宿县遂以声展之葢钟磬之属县于笋簴固可以作乐前期之夕乐官之长视之又扣击其声而展省之者欲知其宫商不爽金石谐和庶其奏可以格神祗也
　　王出入则令奏王夏尸出入则令奏肆夏牲出入则令奏昭夏
