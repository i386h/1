<!-- { "loadSidebar": true } -->
　　掌立国祀之礼以佐大宗伯
　　郑康成曰佐助也○郑锷曰大宗伯言其礼之所当用肆师备其物以致用故皆谓之立言祀礼以此而立【○王昭禹曰神位既定然后国祀之礼可立大宗伯建天神人鬼地示之礼建其意义而已必有玉帛牲牷之物笾豆簠簋之器然后其礼立焉故掌立国祀之礼以佐大宗伯】
　　立大祀用玉帛牲牷立次祀用牲币立小祀用牲刘氏曰天神地示人鬼皆国祀也即其祀中各有三等之差故以玉帛牲牷明其大小则祀典立矣○郑司农曰大祀天地次祀日月星辰小祀司命以下【○郑康成曰大祀又有宗庙次祀又有社稷五祀五岳小祀又有司中风师雨师山川百物○黄氏曰山川社稷恐不当为次祀典瑞璋邸射以祀山川有玉风雨功用博必非小祀亦有玉宗伯实柴槱燎血祭貍沈自以其类相从未必尽为大小之等】○郑锷曰祀必以玉者取阳精之纯以礼神也【○崔氏曰宗伯奉玉谓礼神之玉肆师所陈自论燎玉之差降正义所觧自言礼神之质】必以帛者取人功之勤以交神也【○陆氏曰礼神之币则帛在牲之上若大祀用玉帛牲牷是也从爵之币则帛在牲下前牲币各放其器之色是也】必有牲者取天产之精所以事神也○易氏曰牲色之纯者谓之牷上言牲牷下特言牲则其色之不必纯也币帛一也自其质言之谓之帛制而用之谓之币玉则阳精之贵者大祀贵精纯而尚质故用玉帛牲牷次祀则加以文焉故用牲币小祀则牲以致其味以其礼之近乎人情者也故用牲【○崔氏曰犹三牲俱足以禋为名称若少其一则但云实柴若少其二则以燎薪为名尊卑之差其理可喻】然大宗伯六器礼天地四方皆有牲币则大祀无币典瑞言圭璧璋邸射之类与牧人言凡时祀之牲必用牷物则次祀小祀非无王与牲肆师立国祀之礼礼者体也上下小大有一定之体所用之物不容不辨
　　以岁时序其祭祀及其祈珥
　　郑康成曰序第次其先后大小○郑锷曰一岁祭祀各因其时以举其礼序其先后不以其大先不以其小后
　　易氏曰小子职曰珥于社稷祈于五祀羊人职曰凡祈珥共羊牲正与肆师之文同至秋官士师职则曰凡刉珥奉犬牲若以祈为刉则肆师之文为非后郑皆改祈为刉谓毛牲曰刉羽牲曰珥且以珥之字当从血为衈取其以血为衅之义引杂记言曰成庙则衅之谓宫兆始成则有衅礼其説非无所据然羊人小子亦有言衅积衅邦器衅军器之事兹数者皆直谓之衅不应宫兆始成之衅而独谓之祈珥况祈珥见于经者三不应以三出之祈尽改为刉又羽牲曰珥如司约言珥而辟藏者固曰以血涂户至山虞职言致禽而珥则又曰取左耳以效功言效功则与衅礼不同言取左耳则与毛牲曰刉羽牲曰珥之文自相背驰何耶案刘氏中义云珥当为弭字之误也祈谓小祝之祈福祥弭谓小祝之弭兵烖然则社稷五祀曰祈曰弭山川曰侯曰禳落成曰衅各有伦类其説今存之义见山虞
　　大祭祀展牺牲繋于牢颁于职人
　　郑康成曰展省阅也○王昭禹曰牲之纯者谓之牷牲之完者谓之牺春秋鲁郊牛口伤周景王时雄鸡自断其尾不可谓之牺大祭祀肆师展牺牲视其完也【○郑锷曰充人展牲则告牷而肆师又展牺牲者盖祭祀之牲牧人共之肆师展之于未为牲之前知其可用颁于职人及视牲之夕宗人展牲充人直告牷而已肆师展之则其择已精矣充人繋之则其养也专焉】郑康成曰职读为樴樴可以繋牲者此职人谓充人【○王昭禹曰牛人牧人共牲者也牛人牧人共牲然后肆师从而展则职人非牛人牧人凡散祭祀繋于国门则职人非门人矣充人之职掌繋祭祀之牲牷祀五帝则繋于牢刍之三月享先王亦如之则职人其充人之谓充人而曰职人则以充人职其事故也故牛人凡祭祀共其求牛享牛以授职人而刍之亦谓充人也○李嘉防曰充人谓之职人者以所当任之职也】
　　凡祭祀之卜日宿为期诏相其礼
　　郑康成曰宿先卜祭之夕○贾氏曰凡祭前有散斋七日致斋三日若然卜日吉则斋今云祭祀之卜日宿为期则是卜前之夕与卜者及诸执事以明旦为期【○陈及之曰太宰云祀五帝前期十日帅执事而卜日遂戒大宗伯曰凡祀大神享大鬼祭大帅执事而卜日太卜云大祭祀则眡髙命以肆师及太宰大宗伯太卜四官考之则祭祀必卜日也余参周礼大司乐及礼记祭天地有卜日者有不卜日者大司乐谓冬日至于地上之圆丘奏之夏日至于泽中之方丘奏之则圆丘祭天方泽祭地有期日未尝卜也其当卜日者若孟春祈谷孟夏大雩季秋大享与夫大禘四时祭无期日必当卜也程伊川曰春秋有卜郊但卜上辛不吉则卜中辛中辛不吉则卜下辛更不吉便用不当更卜春秋乃三卜四卜五卜至于不郊非礼也】诏相礼谓诏告相助其卜之威仪及斋戒之礼
　　眡涤濯亦如之
　　王昭禹曰宿为期卜前之夕也眡涤濯祭前之夕也○李嘉防曰涤濯若事之防者太宰眡之大宗伯小宗伯又眡之今肆师不独眡之且曰诏相其礼盖内而六宫外而有司其涤濯摡拭之类小大次第之节不可紊也
　　祭之日表齍盛告絜展器陈告备
　　郑康成曰故书表为剽剽表皆谓徽识粢六谷也在器曰盛○郑锷曰祭祀之齍盛共于甸师舂于舂人然后人炊之舍人实之小宗伯逆之大宗伯奉之而肆师表之者盖其物不一各为徽识以表之庶几六宫之人共奉之各得其当【○王昭禹曰簠以盛稻粱簋以盛黍稷粢盛王之所自致者也表而出之所以明其自致之诚】○易氏曰黍稷稻粱谓之粢盛必肆师告洁而后用【○李嘉防曰诗曰吉蠲为饎记曰黍曰芗合粱曰芗萁稷曰明粢皆以洁为义】
　　郑康成曰陈列也○王氏曰展器陈者则器及陈皆展之礼有告具有告备具有所不备者备则非特具而巳○郑锷曰一器不备一礼必阙已陈列之则以备告小宗伯告备于王则此所告告小宗伯小宗伯以告于王也
　　及果筑防相治小礼诛其慢怠者
　　郑锷曰祼必用鬯以郁金和之郁金必筑煮然后用郁人和之肆师主其筑煮之事○贾氏曰果筑煮谓宗庙有祼郁人掌郁此又掌之者彼官正职此肆师察其不如仪也
　　郑锷曰自牺牲粢盛以至于器用之陈列筑煮之防细无所不掌则礼官之考其预于祭祀之礼者可谓纎悉毕知之矣故茍有不防不恭之人皆得而诛罚之
　　掌兆中庙中之禁令
　　郑康成曰兆坛茔域【○王昭宇曰兆即宗伯兆五帝于四郊者】○贾氏曰四郊之上神兆多矣皆掌不得使人干犯神位七庙亦然○刘氏曰兆中庙中执事者众欲其行事致肃故有禁令○项氏曰神则有兆鬼则于庙禁则禁其所不得为令则令其所当为
　　凡祭祀礼成则告事毕
　　王氏曰事毕于礼成故礼成则告事毕
　　大賔客涖筵几筑鬻
　　郑康成曰此王所以礼賔客○王昭禹曰司几筵设之肆师则临而观之
　　替祼将
　　郑康成曰酌郁鬯授大宗伯载祼○郑锷曰郁鬯郁人共之肆师筑煮以和之其祼也小宗伯将之肆师賛之先儒谓此为賛小宰余以为小宰之职言凡賔客賛祼者为賛王言小宗伯言祭祀賔客以时将瓉祼肆师言賛祼安得为賛小宰賛小宗伯明矣
　　大朝觐佐傧
　　郑康成曰为承傧○王昭禹曰傧所以接賔之人有上傧中傧末傧佐傧者上傧之佐则中傧是也所以佐宗伯焉大宗伯防同朝觐为上相则肆师为佐傧乃佐大宗伯小行人将币为承而傧则末傧其小行人欤
　　共设匪罋之礼
　　王昭禹曰匪以实币罋以实醯醢其物其事掌客笾人等共之其所设之礼肆师共之【○郑康成曰设于賔客之馆公食大夫礼曰若不亲食使大夫以侑币致之豆实实于罋簋实实于篚匪其篚字之误与礼不亲飨则以酬币致之或者匪以致飨】○贾氏曰肆师不掌饮食而共设匪罋者依礼使掌客诸官共设之
　　郑锷曰賔客朝觐俱为见王之诸侯然谓之大賔客则以客礼而见天子者谓之大朝觐则以臣礼而见天子者惟其为賔故有筵几祼将之礼惟其为臣故有匪罋飨食之礼
　　飨食授祭
　　郑康成曰授賔祭肺【○贾氏曰祭谓祭先造食者必知祭肺者有虞氏祭首夏后氏祭心殷祭肝周祭肺故知祭者祭肺也】○王氏详説曰享用大牢食用大牢郑氏以授祭为祭肺惜其説不广也曲礼曰祭食祭所先进又曰殽之叙徧祭之所谓夕祭牢肉是已郑锷曰待以享食之盛礼賔客当祭肆师授之以所祭之品王食则膳夫授祭享食賔客则使肆师授之为佐傧以待賔客
　　与祝侯禳于畺及郊
　　郑锷曰王者公天下以为心不祈福于一已欲销变于四方故国有不祥则有侯禳祷祠之事侯之为言候嘉庆祈福祥也禳之为言却灾变除祸咎也畿五百里畺百里曰逺郊五十里曰近郊侯禳必在疆境欲灾害逺去之意也肆师与小祝俱徃以行侯禳之祭盖所掌者祭祀祈珥之事小祝则掌侯禳祷祠之祝号耳○易氏曰小祝实王侯禳之官肆师与之偕徃以见国祀之立虽侯禳之小祀不废
　　大丧大渳以鬯则筑防
　　郑康成曰筑香草煮以为鬯以浴尸香草郁也
　　令外内命妇序哭
　　贾氏曰外内命妇即下文注内外命女是也○郑康成曰序使相次秩【○贾氏曰哭法以服之轻重为先后然则内命妇于王斩衰居前诸臣之妻从服齐衰者居后也】
　　禁外内命男女之衰不中灋者且授之杖
　　郑康成曰外命男六乡以出也内命男朝廷卿大夫士也【○黄氏曰内命男王之宗族服兼亲其衰更有与诸臣异者】其妻为外命女丧服为夫之君齐衰不杖内命女王之三夫人以下○贾氏曰外内男女衰皆有升数多少及裁制故禁之使依法诸臣妻为夫之君义服衰六升诸臣为王义服斩衰衰三升半三夫人已下为王正服斩衰衰三升【○郑康成曰不中法违升数与裁制者】○王昭禹曰小宗伯县衰冠之式于路门之外则衰法固已示之矣若不中法者肆师又从而禁之
　　郑司农曰三日授子杖五日授大夫杖七日授士杖此旧説也丧大记曰君之丧三日子夫人杖五日既殡授大夫世妇杖无七日援士杖文【○贾氏曰外内命男及内命女为王斩衰者有杖外命女为王齐衰者无杖故云且见不定之义】
　　凡师甸用牲于社宗则为位
　　易氐曰师甸者田而后用师者必载社之石主祖之木主示有所受命○郑锷曰大甸猎之甸乃四时搜苗狝狩之田师甸则大用师以对敌之时何以明之以所祭之神知之用师则载社主与迁庙之主以行此用牲于社宗大战则类造于上帝封于大神祭兵于山川此有类造封祭之事岂四时之田所宜有耶故知以师甸言社者主也宗者迁庙之主不曰祖曰宗者宗继祖者也载主而行不在国之常位而祭不可以无位无位则鬼神无所依故为位然后祭小宗伯于军旅甸役祷祠为位则止为位于肄仪之时肆师于用牲以祭时则为位者盖所掌者立祀用牲之礼故也
　　类造上帝封于大神祭兵于山川亦如之
