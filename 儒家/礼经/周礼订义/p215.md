<!-- { "loadSidebar": true } -->
　　郑康成曰内路寝之里外路门之表○郑锷曰于路寝之内设为九室使九嫔居之以教九御而举内治路寝之外设为九室使九卿居之以理百职而举外治外之九室如后世外尚书省内之九室如后世之内尚书省也王有六宫九嫔以下分居之而又有九室以居者盖时当治事则居此以考内治也或谓居者非特于此内治事亦以此居殊不知王有三朝九卿以下朝焉未甞于九室而朝也此言九室九卿朝焉盖亦当治朝事之时则处此以治朝事尔非谓于此而朝见天子也九卿不于九室朝而谓九嫔居之可乎【○陈用之曰于内九室言居则九室嫔所常居于外九室言朝则朝日处之而已】王昭禹曰书曰少师少傅少保曰三孤又曰六卿分职盖分而言之则曰三孤六卿合而言之则同谓之九卿孤而谓之卿者以典命考之王之三公八命其卿六命而未尝言孤则孤盖与卿同于六命矣故外朝之法则孤卿之位同于九棘司士之摈则孤卿之仪同于特揖合而同谓之卿奚不可哉
　　九分其国以为九分九卿治之
　　郑康成曰九分其国分国之职也三孤佐三公论道六卿治六官之属【○贾氏曰三公三孤无正职天地四时正职六卿治之其余非正职者分为三公治之三孤则佐三公者也但三公中参六官之事外与六乡之教书又云司徒公司马公司空公则三公六卿亦有职此亦据夏而言周则未见分为九分也】
　　郑锷曰取国之政事九分之使九卿各治其一也夫惟九卿各治其一则事各有统小大毕举无废务矣【张氏曰九卿治之非上九卿朝焉之卿乃是九州之牧】
　　王宫门阿之制五雉宫隅之制七雉城隅之制九雉赵氏曰王宫王所居之宫门阿宫隅城隅皆是王宫之制○毛氏曰注以阿为栋【○赵氏曰是门之屋两下为之如今脊柱】阿曲也栋非曲也且城隅不止城身而谓之城角之上浮思【○贾氏曰汉时东阙浮思灾言灾者则浮思者小楼也明堂位云防屏注亦云浮思刻之为云气虫兽如今阙上为之然则门屏有屋覆之与城隅及阙皆有浮思刻云气并虫兽者也】则门阿冝谓栋之两端特起者若防夷之类曲而相向故曰阿也盖门有防屏阙有两观城隅有浮思城门有台宫室之制然也此明其髙则当论其极所以门不指栋而指门之阿城而指城之隅也○陈用之曰先儒以为雉长三丈髙一丈以版数计之而知其然盖其髙一丈则古者版之髙广二尺其长三丈则古者版之长六尺而止
　　毛氏曰城墙之版髙二丈长六尺五版为堵言其髙也则髙一丈五堵为雉言其长也则冝长三丈凡雉之飞髙不逾丈墙之崇脩似之【○郑敬仲曰雉之为物其飞若矢一徃而堕有分守而不相犯者也雉有分域故取其名焉】故髙一丈者谓之雉长三丈者亦谓之雉传云都城百雉大都三之一中五之一小九之一指其长为雉也此言五雉九雉指其髙为雉也
　　王氏曰门阿长十五丈髙五丈宫隅长二十一丈髙七丈城隅长二十七丈髙九丈城隅髙于宫隅宫隅髙于门阿内外髙下之异制【○赵氏曰已上皆是言髙横阔之数未闻】
　　经涂九轨环涂七轨野涂五轨
　　郑锷曰轨车辙也两轨之间其广八尺故轨为八尺也经涂直道也环涂环城之涂曲道也野涂田间之道也【○贾氏曰野涂国外谓之野通至二百里内】或容九轨或容七轨或容五轨此言道涂广狭之度经涂之所由者众故冝广环涂迂廻非有故而往者不由所由者寡故次之野涂则行人亦罕故又次之然康成于遂人注言涂容乘车一轨道容二轨路容三轨者盖遂人所言者田间之涂匠人所言者通道之涂也○赵氏曰涂必以轨取类者一说谓欲使天下共由之而无异道故以轨以天下有道则书同文车同轨也一説涂是车徒所由者故度以轨欲能容车行一说涂制男右女左车中央不敢争乱是约民于轨物之意故度必以轨三说皆通雉涂皆以九七五者盖阳数竒隂数耦天子体阳用九故数以九而七五以为差皆竒也
　　緫论
　　陈用之曰自宫言之则外以九以七而内以五焉王所居故也自涂言之则外以五以七而内以九众防故也众之所防取其广王之所居取其小则营国之意见矣
　　李嘉防曰天子之制当用十二何止于九而同于上公公卿大夫自八命而六命何其数止同于子男之五命信知考工之书非周书也
　　门阿之制以为都城之制
　　郑锷曰此言诸侯之制当杀于王国○郑康成曰都四百里外距五百里王子弟所封其城隅髙五丈宫隅门阿皆三丈○王昭禹曰都城王子弟公卿所封其城如门阿之制则无过于五雉比诸侯之礼为杀
　　宫隅之制以为诸侯之城制
　　郑康成曰诸侯畿以外也其城隅制髙七丈宫隅门阿皆五丈礼器曰天子诸侯台门【○贾氏曰案异义古周礼说天子城髙七雉隅髙九雉公城髙五雉隅髙七雉侯伯之城髙三雉隅髙五雉都城之髙皆如子男之城髙案此都城之制与侯伯等子男岂不如都乎则子男城亦与伯等是以周礼之说不言子男及都城之髙】王昭禹曰以宫隅之制为诸侯城制则无过于七雉比天子之礼为杀
　　緫论
　　王昭禹曰降杀以两礼之节也故诸侯之制下于天子都城之制下于诸侯盖诸侯有功徳者乃入为卿士其礼反下于诸侯何也臣近君则威杀远君则势盈都于王宫于君近安得不屈礼以下于诸侯乎观其采地不谓之国而谓之都其君不谓之监而谓之长其命也以耦不以竒其治也以则不以典其传也以禄不以嗣则城涂之制可知矣
　　环涂以为诸侯经涂野涂以为都经涂
　　郑康成曰经亦谓城中道诸侯环涂五轨其野涂及都环涂野涂皆三轨○郑锷曰以王国环涂为诸侯经涂则诸侯经涂容七轨也以王国野涂为都经涂则都之经涂容五轨
　　易氏曰此亦异代之制若成周之制上公九命侯伯七命子男五命其国家宫室各眡其命之数三公八命孤卿六命大夫四命其宫室亦眡其命数其制与匠人不合益信其非成周全书

　　周礼订义卷七十八
<经部,礼类,周礼之属,周礼订义>
　　钦定四库全书
　　周礼订义卷七十九　　　宋　王与之　撰
　　匠人为沟洫
　　赵氏曰匠人攻木之工而兼为沟洫盖匠人主造宫室凡城门堂室道涂皆属之而五沟五涂亦是分画地势其事相类故兼为焉
　　陈用之曰沟也遂也洫也浍也川也皆匠人所为者也緫而言之谓之五沟以其十百相冓故也或説谓之沟洫则举中以见上下
　　郑锷曰为国之本在农农民之利在水旱干水溢者天时之不常故为之沟洫以潴以蓄焉为农民之利而又以决以导焉除田间之害故命匠人为沟洫
　　耜广五寸二耜为耦一耦之伐广尺深尺谓之【音畎】田首倍之广二尺深二尺谓之遂
　　郑锷曰为沟洫广深之法其原必起于耜广五寸耜者耒之金耕者所用惟耜为急故用为造沟洫之则○贾氏曰二耜为耦者二人各执一耜若长沮桀溺耦而耕此两人耕为耦共一尺
　　郑康成曰其垄中曰上曰伐伐之言发也畎也【○贾氏曰一尺深者谓之畎畎上髙土谓之伐伐发也发土于上故名伐】○郑锷曰古者耕种在上而水流乎中一耦之所发者其土广深各一尺名之曰则为田间流水之道矣又于田首倍其数而广深各二尺名之曰遂遂之为言水之所直逹也广深不倍欲水直逹不可得矣此言一夫所受之田如是也
　　薛氏曰遂人言五沟之制而始于遂匠人言五沟之制而始于则非沟也乃播种之地而已古者上地一亩三中地一亩二下地一亩一故上地田百亩中地田二百亩下地田三百亩乃是一夫受三百之田纵则遂横横则遂纵由遂以逹浍其横纵如之诗曰南东其亩盖天下地势西北髙而东南下故古者或东其亩或南其亩亩之所向沟涂随之然亦其大致如此不必尽然也
　　九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍
　　郑锷曰及命九夫而为一井一井之间又倍乎遂广深各四尺以容乎遂中之水者其名曰沟沟之为言十百相交也惟其众遂之所通则有十百相交之形矣九夫为井一里也四井为邑二里也四邑为丘六里也四丘为甸八里也于八里之地旁加一里是为一成之田积至于成则出长毂一乗井田之法始成故名曰成成间之广深四尺者名曰洫洫之为言谓水之血脉至是通利而无壅也四甸为县四十里也四县为都八十里也旁加二十里是为一同一同之中积百井九百夫之地言至是而法大同也故名曰同同间之广二寻深二仞者名曰浍浍之为言水之防也八尺曰寻七尺曰仞广而且深水所趋焉因以防名之故曰同间广二寻深二仞谓之浍【○余説见遂人】
　　専逹于川各载其名
　　郑康成曰逹犹至也谓浍直至于川复无所注入愚案専逹者谓众水合于浍而遂直逹于川无他岐焉故谓之専逹于川然其源之所从出自遂以至于浍盖不一焉必各载其名有所考稽而后壅塞者知其所在防导为易也故既合其流必别其源
　　赵氏曰匠人通水之法遂极小涂极大水始于遂注入沟自沟注入洫自洫注入浍自浍注入川干旱则自川而取之以流至于遂水溢则自遂而导之以归于川
　　緫论沟洫
　　王氏详説曰遂之制详于沟洫都鄙之制详于井田井田未尝无沟洫也匠人为沟洫是已沟洫未尝无井田也载师所谓屋粟是已但乡遂沟洫稠多都鄙沟洫稀少耳礼图曰地形有逆顺水势有迟速故遂人之沟洫密而匠人之沟洫防盖匠人所营有司之事而已故其营国也为朝在某处为市在某处为涂若干为门若干皆有常制其为沟洫也为沟洫若干为川浍若干其广几何其深几何亦皆有常制若夫遂人则异于是盖随地而制之有出入焉要之使治可也故曰凡治野其为法大率圎而无弊夫是之谓治然则匠人之法死遂人之法圎
　　易氏曰遂人井田之法乃成周开方之数若匠人言井间之沟为一里十倍之而为十里之洫又十倍之而为百里之浍特言其一靣之长者而已盖匠人方十里之洫是每一靣各十井以开方而论则方十里者为方一里者百是洫为百井乃九百夫之地果何与于遂人百夫之洫匠人言方五百里之浍是每一靣为百井以开方而论则方百里者为十里者百是浍为万井乃九万夫之地果何与于遂人千夫之浍郑氏疑之而不得其説故曰此畿内采地之制其説无所依据或者欲以匠人沟洫求合乎遂人治野之制若必欲以一靣而牵合其数则十夫之沟为一里之井十倍之为十里之成又十倍之为百里之同以是推之自百里之同而至两山之川得无大辽絶乎以是知匠人沟洫不可拘以成周之法或出于夏啇之制未可知也何以明之通十为成成十为终终十为同文王司马法为商末之制则有合乎十里百里之説益稷之书曰濬畎浍距川是自然之川则有合乎两山之间之说知此则匠人为前代之制遂人为成周之制明矣
　　凡天下之地埶两山之间必有川焉大川之上必有涂焉
