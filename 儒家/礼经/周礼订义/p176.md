<!-- { "loadSidebar": true } -->
　　郑锷曰郑以庭氏主射夭鸟令国中洁清如庭疑其不然古有大庭氏其所行之事久逺无传窃疑用致日月之弓矢以射夭鸟自大庭氏始也攷赐老者以杖之官名曰伊耆氏则取古天子之号以为名不为无证
　　总论
　　易氏曰上经四官言四物之害则有形可求也故以力胜之此六官言六物之害则无形可求也故以智胜之夫六物至微各设一官以去其害类不惮烦者盖万乗所至或在苑囿或齐宿于郊庙之内或临御于朝廷之上一物不去则护卫至尊为有阙所以专设六职以除妖怪微伏之物今观翦氏以莽草熏器用之蠧赤犮氏以蜃炭而洒墙屋之毒蝈氏以牡蘜之灰与其烟以去鼃黾之聒固可信也若夫壶氏以炮土焚石而除水虫又以牡橭午贯象齿以杀其神硩蔟氏书岁月日辰之号以覆夭鸟之巢庭氏又以大隂救日月之弓与救日月之枉矢以射其神圣人精察乎万物之理必能通乎变化之道后世巫家犹有禳厌之术医家犹有攻治之法独可以是而疑周官乎○王氏曰详观周礼所载道路沟浍一草木一鸟兽一昆虫小小利害或兴或除而地官秋官之职分矣凡所兴利以地官主之凡所除害以秋官主之
　　掌射【食亦反】国中之夭鸟
　　王昭禹曰夭鸟谓呼鸣而为怪者先王因人情之所恶故在国中者皆庭氏射之【○贾氏曰城郭人聚之处不宜有夭鸟故去之】○郑锷曰言国中之夭鸟则是夭鸟也旧所无有偶自逺而至此也如鸜鹆来巢鲁旧无今有之故春秋书其异
　　若不见其鸟兽则以救日之弓与救月之矢夜射之○郑康成曰不见鸟兽谓夜来鸣呼为怪者兽狐狼之属○刘执中曰鸟兽为夭者夜中闻其声而不见其形被其害而不见其迹者也救日之弓者乗日食时所造阳乗于隂之器也救月之矢月食时所造隂胜阳所成也以隂阳至盛之气攻暗昧不明之夭罔不克矣【○郑锷曰夜射之弓矢曾用以救日月或足以制太隂而胜之或足以制太阳而胜之则其神异所凭岂不足以威不正之妖物欤】
　　若神也则以太隂之弓与枉矢射之
　　郑康成曰神谓非鸟兽之声若或呌于宋太庙譆譆诎诎者
　　郑锷曰此言太隂枉矢则非救日月之弓矢也太隂之弓谓其弓纯属乎隂司弓矢言枉矢利火射说者谓象天枉矢之星则枉矢者纯属乎阳可知若夫先儒谓太隂之弓用恒矢太阳之弓用枉矢岂其隂阳之正足以威服百神欤【○王昭禹曰以此射之亦以日月之精气胜其夭也】昔欧阳脩作鬼车诗中谓昔者周公夜呼庭氏率属弯弧逐出九州之外射之三发不中天遣天狗投空囓之落其一头清血常流以昼藏夜伏隂黒则飞见火光则惊堕血点汚人家其家必破由此言之不设官以射之为害岂小哉【○王氏曰鸟兽言夜射则神以昼射】
　　总论
　　陈及之曰古之王者钟鼓管以养其内威仪文物以养其外其礼乐未尝斯须去身出则有虎贲氏夹道而趋居则有士庶子之掌守其居止行幸未尝一日忘武备自书生论之以为无他事矣先王犹谓猛兽之隐伏毒蛊之窃发貍虫之潜隐水虫之巧伺皆足以害人身夭鸟之声鼃黾之音亦足以乱人心一物不去于治身养心为有缺则是九官者非得已而不已也豕突乗舆熊当御坐虽当时简忽所致亦王制有不足耳所谓方书十日十二辰十有二月十有二岁二十有八星之号以去夭鸟攻禜以攻蠧物蜃炭以攻貍虫牡蘜以去鼃黾炮土之鼓以去水虫救月之矢以射夭鸟皆明于庶物精义入神所能也
　　衔枚氏下士二人徒八人
　　郑康成曰衔枚止言语嚻讙也枚状如箸横衔之为之繣结于项
　　掌司嚻
　　郑康成曰察嚣讙者为其聒乱在朝者之言语
　　国之大祭祀令禁无嚻
　　郑康成曰令令主祭祀者○王昭禹曰祭祀贵静而肃大祭祀尤致严焉故令禁嚻孔子于宗庙朝廷便便言唯谨尔亦所以戒嚻也楚茨言君妇莫莫以言承祭祀者静而不哗
　　军旅田役令衔枚
　　郑康成曰为其言语以相误○王昭禹曰军旅田役大众所聚恶哗而善静故令衔枚大祭祀止于令禁无嚻者承祭祀者不若军旅田役之众
　　禁【音呌】呼叹呜于国中者行歌哭于国中之道者刘执中曰声微而众曰声大而急曰嚻声髙而缓曰呼声怨而嗟曰叹声悲而伤曰呜声过于乐曰歌声过于哀曰哭○王昭禹曰人之乐不能不歌人之哀不能无哭圣人曷尝抑之使无歌哭哉于所居可也行而歌哭于国中之道为其感动人心故禁之【○郑锷曰亦禁其为妖异之声以惑众耳】
　　伊耆氏下士一人徒二人
　　郑锷曰先王笃养老之礼为其气体已衰年德弥尊设为赐杖之制以优之自七十者杖于国至八十者杖于朝取伊耆息老之义以名官且取耆艾之义○陆氏曰礼记曰伊耆氏始为蜡为伊耆氏掌共王之齿杖以耆待杖然后安犹老物待蜡然后息也伊耆氏有功于耆老者也故后世以其官为姓周又以其姓名官先儒为其制鼓籥又始为蜡于是以为古王者号然首造数容成造厯苍颉造书之类岂为古王者哉伊耆氏实古王者之号周不宜列于衔枚氏之后而以下士之宫名之○黄氏曰刑官终于伊耆氏杖所以扶老者安之也道德之威中外肃穆而人各得长老慈防所谓尧舜行徳而民仁夀也
　　掌国之大祭祀共其杖咸
　　郑康成曰咸读为函○王昭禹曰咸盛杖之器○郑锷曰杖之有咸犹节之有英簜尔老臣虽杖于朝至于祭祀之时以敬为主虽老而不敢杖伊耆氏共其函以盛之既事乃授之所以尊神也
　　军旅授有爵者杖
　　黄氏曰有爵者皆有统率在军见王见帅冝当执杖今三衙兵官常朝亦执杖也【○郑锷曰军中以斧钺为威将帅所执尔若有爵者在其中既非杖钺之将又匪将校之列宜有以表异之故授以杖见其爵位之尊○刘执中曰尊其爵以御众不必老焉然古之杖皆授于君而有等制不可以私作矣】
　　共王之齿杖
　　郑锷曰国老年齿已髙在礼冝杖是之为齿杖以齿论之虽可以杖必出于王之所赐然后杖伊耆氏之职则共之于王而王用以赐也周家之杖有五十六十七十八十在乡在家在国在朝之异此所共者其在朝在国者乎汉之哀帝赐孔光以灵夀杖其有周旧典欤
　　王昭禹曰军旅授有爵者杖贵贵也共王之齿杖老老也

　　周礼订义卷六十六
　　钦定四库全书
　　周礼订义卷六十七　　　宋　王与之　撰
　　大行人中大夫二人
　　唐氏曰伯夷降典折民惟刑司仪行人之官必属司寇此古者礼刑相表里之意【○陈及之曰大小行人司仪掌客宜属春官而乃属秋官者以六服诸侯之朝贡王之所以抚存覜省廵守亦邦禁所系也】
　　薛平仲曰五礼固不止于賔客而达于天下之相亲者惟賔礼为至是以掌礼之官必命曰行人因其事宜以致其小大之称故大行人以中大夫二人专掌礼之纲小行人以下大夫四人专掌礼之籍威仪烦缛属之司仪小事纎悉逹之行夫卫其行李以送逆之责之环人及夫五服之外若蕃国之入见虽不能尽同于中国之礼先王待之又特建夫象胥之官无所往而不接于礼天下亦何事于刑禁之防哉
　　掌大賔之礼及大客之仪以亲诸侯
　　郑锷曰奉一人之命供行李之役以往来于诸侯之邦者行人也掌大賔之礼及大客之仪则以别乎其小者也六服羣辟谓之大賔则外近乎蕃夷者其君谓之小賔矣诸侯之孤卿谓之大客其大夫士来谓之小客矣大宗伯曰以賔礼亲邦国盖等降浸邈人情隔踈待以賔客且有礼仪使欢欣交通乃所以亲之也于賔曰礼于客曰仪礼本也仪末也语其体则曰礼见于揖逊周旋则曰仪行礼未尝不见于威仪威仪未尝不本于礼大賔为尊故以礼言大客为卑故以仪言耳大宗伯以九仪之命正邦国之位典命掌诸侯之五仪则诸侯之尊何尝不贵于有仪乎小行人言使适四方协九仪賔客之礼且言君之礼也臣之礼也诸侯之臣何尝不贵于有礼乎其所以异言者别尊卑耳
　　春朝诸侯而图天下之事秋觐以比【毗志反】邦国之功夏宗以陈天下之谟冬遇以协诸侯之虑
　　贾氏曰此有考绩之事故以王见诸侯为文大宗伯无事相见故以诸侯见王为文○郑锷曰王者之于诸侯当其朝觐宗遇之时凡天下之事无不与之图非止春朝则图之邦国之功无不比非止秋觐则比之天下之谟无不使之陈何止于夏宗诸侯之虑无不使之协何止于冬遇此盖因四时之朝分四等之名因时以明义而已盖一歳之计在于春春者始事之时也故春言图事谓春为造事之始耳秋者物成之时人之立事自春而圗之积功至秋亦可以成矣故秋言比功谓秋为万物之成耳夏者文明之时谟欲其明显然着于耳目故取文明之时以陈之冬者收藏之时虑欲其隐故取收藏之时以协之谟欲众共知故言陈虑恐人人异志故言协王者因诸侯之来而屈礼以接之欲与之经营图为者如此三时不言诸侯则省文于事与谟言天下则非一国之事一国之谋可知至于比功特言邦国协虑特言诸侯者校其功之髙下非合众国比之何以见其优劣若夫谋虑则恐诸侯之心不与天子协言诸侯者对天子之言也【○易氏曰所谓春朝而图事者若王制言诸侯之朝而考礼正刑是也然事作于先者功必成于后又于秋觐而比之所以察其礼刑之成二者见于春秋之时故因春朝秋觐之礼而行之所谓夏宗而陈谟者舜典言羣后之朝而曰敷奏以言是也然谟之见于外者虑必定于内又于冬遇而协之所以核其敷奏之实二者见于冬夏之时故因夏宗冬遇之礼而行之】○王昭禹曰先事后功功以成事故也先谟后虑终则有始故也独春朝不言以者春为朝礼之正非直为图事也愚案朝于春而图事以谨其事之肇端觐于秋以比功以述其功之告成二礼特重故序朝觐于夏宗之先宗则名其礼之知所尊遇则名其礼之适相合非其所急故夏宗有谟则陈无则已也冬遇虑乖则协否则已也故二礼不为重王者将以顺适诸侯之情不得不立为四时之礼
　　黄氏曰诸侯平居无事之时王者于德意志虑则道之使知度量法则则谕之使同好恶已一于心用舍己一于事及其入王又防而图之以四海为一家以中国为一人盖如此
　　时防以发四方之禁殷同以施天下之政
　　郑锷曰四时之朝常朝也时防者其防有时非一定之时盖诸侯有不奉王命而王将有征讨之事于是时则防诸侯于国门之外殷同者其同甚众非一国之至盖天子于十二岁或未行廵守之事于是时则六服羣辟同见于天子之朝【○黄氏曰殷正也使天下同归于正故谓之廵守殷国】此二者非常朝也乃发四方之禁乃施天下之政各视其事之冝士师有五禁之法用以左右刑罚耳非所以为四方之禁大司马九伐之法以正邦国是谓四方之禁必以时防之时发之者盖诸侯有冯弱犯寡贼贤害民等事不遵法禁王将有征讨焉则防诸侯而发以示之使承命往伐兹其事之不常固有时而发矣地官有均齐天下之政然用以治内地尔非所以为天下之政大司马以九畿之籍施邦国之政职是谓天下之政必于殷同之时施之者盖诸侯有当各朝之年虽示之以政职未必信其为均不均也于九畿并朝之年则合而为一施布以命之使同见其所贡之等示其政之无私故于同而施之也【○黄氏曰禁繋之四方礼俗人情有不同不可得而一也政繋之天下四方内外不容其或异也政即协时月正日同律度量衡是也】
