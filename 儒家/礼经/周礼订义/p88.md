<!-- { "loadSidebar": true } -->
　　贾氏曰案司尊惟祭祀陈尊不见为宾客陈尊此盖在庙享賔客时也又郁人掌祭祀賔客之祼则六亦为祭祀賔客而上文不言者举下明上也
　　掌衣服车旗宫室之赏赐
　　郑锷曰旌人之功者各从其类是故能安民者赐以车马能富民者赐以衣服能使民和者赐以朱户○易氏曰衣服车旗宫室此皆定制固诸侯之所当得小宗伯为之掌其赏赐者盖赐国赐则赐官必待王命而后行之否则诸侯有所不敢专书曰车服以庸是衣服以待有功又言惟衣裳在笥则有不可妄予者焉诗曰王锡韩侯淑旂绥章序诗者以为能锡命诸侯则是车旗不可以妄予也诗曰王命召伯定申伯之宅序诗者以为能襃赏申伯是宫室不可以妄予也宜小宗伯之掌其严如此
　　掌四时祭祀之序事与其礼
　　郑锷曰四时各有祭祀于祭祀之时又有先后所当行之事如卜日而后斋戒既祼而后出迎牲之类皆事之序【○郑康成曰序事卜日省牲视涤濯饔爨之事次序之时】于序事之中又莫不有礼
　　若国大贞则奉玉帛以诏号
　　王昭禹曰谓以事之大者而卜以贞之【○郑司农曰谓卜立君卜大封】以问知吉凶大卜曰凡国大贞天府曰季冬陈玉以贞来嵗之媺恶
　　郑锷曰卜大事必用玉帛以礼神诏大祝使为玉币之美名玉曰嘉玉币曰量币备其物嘉其名致诚尽礼于神
　　大祭祀省牲眡涤濯
　　易氏曰省牲则预择其纯【○项氏曰省牲则省充人之所繋】眡涤濯则预致其洁【○项氏曰涤濯则无所不用以致其洁也诗云泂酌彼行潦可以灌溉】贾氏曰省牲眡涤濯省镬与大宗伯文同谓佐大宗伯
　　祭之日逆齍省镬
　　郑锷曰祭祀之齍盛其始饎人炊之舎人实之及其祭则小宗伯逆之于庙门之外授大宗伯大宗伯授内人内人授王后○郑康成曰省镬视亨腥熟【○项氏曰逆齍则逆人之所共以入簠簋省镬则省亨人之所具】
　　项氏曰牲与涤濯皆备于将祭之先齍与镬亨乃见于临祭之日所以有先后之间
　　告时于王告备于王
　　郑锷曰告王以行礼之时行礼有早晚时至则当行事及行礼时毕乃告王以行礼之备礼以时为大殷人祭其闇周人祭其阳季氏之逮闇而祭则失礼矣以鸡人之呼旦观之则祭之时宜早可不告王以其时乎乐师告备则告乐备为乐事之终肆师告备则告备为器陈之具此言告备当是告行礼之毕也易氏曰用玉与鬯礼之大惟大宗伯得涖其事告时告备礼之烦乃小宗伯之专职
　　凡祭祀賔客以时将瓒祼
　　郑康成曰将送也犹奉也祭祀以时奉而授王賔客以时奉而授宗伯天子圭瓒诸侯璋瓒○王氏详説曰郑氏谓祭祀以时奉而授王賔客以时奉而授宗伯可谓深达礼意矣昭禹所引皆失也且大宰所谓賛玉币爵者祀五帝也祀五帝则不用祼所谓朝觐之賛玉爵者祼用玉瓒饮用玉爵君有饮臣之礼无祼臣之礼所以再祼一祼皆大宗伯摄而代之况大宰所賛初无祼瓒二字而强以玉爵为祼瓉是疎于礼学也且内宰之所谓后祼献则賛与夫賔客之祼献皆賛者盖内宰以下大夫为之后宫官之长也后之祼献自有内宰賛之若后不与则又有大宗伯摄之何预于小宗伯哉况其上文云告时于王告备于王继之以时祼瓒亦初无后一字而强以为授后是疎于礼学也不可不辨【○李嘉防曰将之以时不缓不骤】
　　诏相祭祀之小礼凡大礼佐大宗伯
　　郑锷曰祭祀有小大于祭祀之中所行之礼又有小大礼之小者小宗伯诏相之礼之大者大宗伯专之故特佐助焉贾公彦以为王有故不亲行事使臣摄祭则为小礼余以为其説亦非经言诏相祭祀之小礼则非以羣臣摄祭为小礼
　　黄氏曰宗伯诏相大礼如卜日视涤濯涖玉鬯省牲镬奉玉齍诏大号皆是其他则小礼如逆齍省镬告时告备之属
　　易氏曰大宗伯言诏相大礼者见于省牲镬奉玉齍之后则此文亦当继于告时告备之下以至下经言小祭祀掌事如大宗伯之礼亦当继于此文之下如此方见礼官之次序
　　赐卿大夫士爵则傧
　　郑康成曰赐犹命也傧之如命诸侯之仪春秋文元年天王使毛伯来锡公命传曰锡者何赐也命者何加我服也○郑锷曰古人赐爵者必于庙示不敢专也将赐以爵必傧而进之使受防命于前○陈君举曰诸侯尊故大宗伯傧卿大夫士卑故小宗伯傧
　　小祭祀掌事如大宗伯之礼
　　王昭禹曰大宗伯祀大神帅执事而卜日以至诏大号小祭祀小宗伯之所掌故其事亦如之○郑锷曰小宗伯所掌之事皆依于大宗伯以为式盖祭有小大礼之次序则一而已
　　大賔客受其将币之赍
　　郑锷曰賔客见王必用束帛加璧以为礼是谓将币行人之官所谓将币者三享是也享多仪仪不及物君子以为不享故有见王之币及有将币之赍赍财也各奉国之所有者以为庭实故赍所有之物以将其币诸侯奉之以效享上之诚天子受之以见兼容之徳小宗伯辨尊以待之将瓉祼以礼之典司賔礼其施之既尽则受其所报宜矣
　　若大师则帅有司而立军社奉主车
　　郑锷曰古者大师则先有事于社与庙然后载社主与迁庙之主以行不用命戮于社故载社主将以行戮用命赏于祖故载迁庙之主将以行赏小宗伯掌社稷宗庙之礼宜载以行乃言立者盖社本不在军因用师始立之立者出于一时之故庙主为尊载之以行不敢忽也故言奉奉以言其肃钦之至帅有司者盖帅大祝也大祝职曰大师宜于社造于祖设军社国将有事于四望及军归献于社则前祝故知此所谓有司为大祝明矣
　　若军将有事则与祭有司将事于四望
　　郑司农曰谓军祭表祃军社之属小宗伯与其祭事○郑锷曰军将有事则与祭者主帅奉祭小宗伯以职当立之奉之故当与也小宗伯已与祭于军中则四望之祭必遣其所属之有司徃行事焉理之宜也先郑知此意故读与祭以上为絶句康成以与祭连有司以下读之恐不成文理战必祷于神欲气势之增倍而四望又山川之尤大者国家所赖以为阻固是以将战则祷焉欲其为兵之捍蔽【○黄氏曰春秋有事于太庙有事祭也军将有事谓将以军旅有事干鬼神也祭有司主祭祷者也与如字祭祷自有主者小宗伯与之偕军事重将事于四望谓将其事以徃也两将字各义】
　　若大甸则帅有司而馌兽于郊遂颁禽
　　郑康成曰甸读曰田有司大司马之属馌馈也以禽馈四方之神于郊郊有羣神之兆
　　郑锷曰有司一而巳大师言帅有司大甸亦帅有司乃别言之盖大师之帅者大祝也以军社及主车大祝所立奉故也左传云军行祓社衅鼓祝奉以从是也大甸之帅者司马之属以司马言徒致禽馌兽于郊至于有司将事于四望继于军将有事之下则其有司亦指大祝明矣【○易氏曰大甸者贾氏以为四时之田猎非也大司马春搜夏苗秋狝皆无馌兽之文所谓馌兽颁禽特冬狩而已仲冬大阅其田谓之狩禽为甚多凡四郊之中有五帝四望四类之位以兽荐于神位谓之馌馌讫而后颁禽此岂四时之所常有者耶】王昭禹曰兽于禽为大故馌之禽于兽为小故颁之盖饷谓之馌颁则分之而已且田以简众则众所不欲田以取禽兽为得焉则众所同欲先王以所不欲者寓之于所欲于其田也大兽公之小禽私之上杀者以为干豆次杀者以为賔客下杀者以充君庖而面伤翦毛羽不成其为禽者不以献还舎于郊馌兽出而颁禽与兽皆不以献者也以此简众则得其同欲而轻其所不欲【○郑康成曰颁禽谓以予羣臣诗传曰禽虽多择取三十焉其余以予大夫士以习射于泽宫而分之】○郑锷曰献神则用其大颁人则用其小尊神之义也既馌兽于神乃颁之于人则又先神而后人也
　　大烖及执事祷祠于上下神
　　郑康成曰执事大祝及男女巫求福曰祷得求曰祠讄曰祷尔于上下神祗○郑司农曰小宗伯与执事共祷祠
　　王崩大肆以秬鬯渳
　　郑司农曰大肆大浴也○贾氏曰死者人所恶故以秬鬯浴尸使之香也
　　及执事涖大敛小敛帅异族而佐
　　郑康成曰执事大祝之属涖临也亲敛者盖事官之属为之丧大记曰小敛衣十九称君大夫士一也大敛君百称大夫五十称士三十称异族佐敛疏者可以相助
　　县衰冠之式于路门之外
　　郑康成曰制色宜齐同○黄氏曰丧服轻重宗法着焉故小宗伯掌之
　　及执事眡葬献器遂哭之
　　郑康成曰执事盖梓匠之属至将葬献明器之材又献素献成皆于殡门外【○贾氏曰此谓既殡之后事故檀弓云既殡旬而布材与明器士丧礼云献材于殡门外西面北上请主人徧视之如哭椁献素献成亦如之注云形法定为素饰治毕为成】
　　郑康成曰王不亲哭有官代之○贾氏曰献明器之时小宗伯哭之哀其生死异也○王昭禹曰反而亡焉始于此其生也以礼诏相之故其葬也则感而哭焉
　　卜葬兆甫竁亦如之
　　郑康成曰兆墓茔域甫始也杜子春读竁为毳皆谓葬穿圹也
　　既葬诏相丧祭之礼
　　王昭禹曰既葬而祭谓之虞虞死者精神无所归而祭之也虞祭既毕明日祔于祖父故有祔祭祔者以祔祖属于庙也
　　成葬而祭墓为位
　　郑康成曰成葬丘巳封也天子之冢盖不一日而毕位坛位也先祖形体托于此地祀其神以安之人职曰大丧既有日请度甫竁遂为之尸
　　易氏曰小宗伯大丧之礼详于大宗伯大宗伯春官之长大丧则为上相而巳其礼文次序专属于小宗伯以建国神位之官而掌此数者之事则其礼严矣
　　凡王之防同军旅甸役之祷祠肄仪为位
　　郑康成曰肄习也○贾氏曰祷祠皆须豫习威仪当习仪之时则小宗伯为位○郑锷曰吉凶悔吝皆生乎动防同军旅甸役之时虽至尊之行百神受职亦必有祷祠盖以其动也将以交神不可不肃故必习肄其仪而又为王位以习之【○易氏曰为位者国之神位防同军旅田役祸烖之祷祠乃国家不常之仪故肄仪而后为位天地大烖而类社稷宗庙则有常仪也为位而已】
　　国有祸烖则亦如之
　　王昭禹曰祸烖祷祠亦肄仪为位也
　　凡天地之大烖类社稷宗庙则为位
　　王昭禹曰大烖若日月食山崩皆非常之变则合聚社稷宗庙之神而祷祠焉故曰类○郑锷曰天神曰类而社稷宗庙亦曰类者盖当变故之祭依仿其正礼聚一处以祷祠故以类言之
　　凡国之大礼佐大宗伯凡小礼掌事如大宗伯之仪○贾氏曰凡言大礼者王亲为之小礼者羣臣摄为之○郑锷曰国之大礼大宗伯之所掌小宗伯姑佐之而已至于小礼则专掌焉其事虽小揖逊周旋之仪则未尝不同故如大宗伯之仪谓之礼又谓之仪者盖礼本也仪末也左传赵简子问于大叔大叔云是仪也非礼也谓其不同故耳【○易氏曰上经言大礼小礼则祭祀之礼而巳此终篇则縂结之指五礼之大小言也】

　　周礼订义卷三十二
<经部,礼类,周礼之属,周礼订义>
　　钦定四库全书
　　周礼订义卷三十三　　　宋　王与之　撰
　　肆师之职
　　郑康成曰肆犹陈也肆师佐宗伯陈列祭祀之位及牲器粢盛
　　郑锷曰肆师礼官之考所陈者皆祭祀之仪物礼官之属皆取法于是故以下大夫为之以师名之○王昭禹曰礼之义防而难知礼之数粗而可陈大宗伯掌建天神地示人鬼之礼则得于防而难知之义肆师掌立国祀之礼以佐大宗伯则明于粗而可陈之数所以谓之肆师
