<!-- { "loadSidebar": true } -->
　　郑康成曰从犹随也授犹付也○郑锷曰卒伍之法起于五家之邻一邻徙则一伍废邻不可徙徙必有故【○黄氏曰徙不惟不便其处上中下地人多寡絶相逺则不容不徙】徙于他邑则随而付之明其人自官而徙非私迁也与比长所谓徙于国中及郊同然比言国中及郊此言他邑者遂中地广以下剂致甿讵可容之逺徙即徙于旁邑或可也所谓邑者殆指里宰之里中为邑【○曹氏曰新迁之地始至之情或扦格未平又使邻长躬至其所而授之使相信而有所据相敬而无所疑然后徙居者所至如归】○王氏详说曰比长言徙于他而邻长言徙于他邑盖六郷无邑公邑采邑皆在六遂比长言为之旌节邻长不言邻长之于六遂既非国中及郊所以徙而授之无旌节以行之
　　緫论里宰邻长
　　曹氏曰县正而下如鄙师鄼长虽各有职掌大抵皆趋耕稼稽民数谨征役治丧祭戒令诛赏往往略同惟耦耕徙居最为重事乃不列于县鄙鄼之官独见于二十五家之里宰五家之邻长者盖邻长虽微能纠察其善恶使氏无遁情里宰虽微能恊此耕耦使民有余力等而上之有百家之鄼长五百家之鄙师又有二千五百家之县正次第而考覈之申明而劝勉之六遂之内冝皆良民而无惰农也
　　旅师中士四人下士八人府二人史四人胥八人徒八十人
　　郑锷曰旅犹处也然孔子于易则曰旅不处也惟其不处是以名旅○易氏曰旅如羁旅商旅之类皆托宿于外未安其居新甿亦然故以旅名○孙氏曰先王之民入有保受出有节传岂容浮游旅寄于四方今民以羁旅为名官以新甿为职岂非自狭徙寛移偏聚之民于阔旷之野上之人当劳来安集之乎○易氏曰或谓旅师之新甿继于邻长之后即民之徙于他邑而为之授者然他邑居亦六遂之邑乃遂人以下剂致甿之法非旅师以质剂致民之法观旅师一职言平颁兴积以至使无征役始末皆凶荒补助之政大司徒之荒政十有二不言移民之事若食不能人二鬴有非荒政所能聚者然后廪人为之移民就谷凡质剂所致者悉补助之或受为甿则谓之新甿此所以有旅师之法
　　掌聚野之耡粟屋粟闲粟而用之
　　郑康成曰野谓逺郊之外○郑锷曰康成谓耡粟者民相助作一井之中所出九夫之税粟夫民既相助作何名又出税粟恐无此理耡粟者合耦于耡而不趋合耦之令者罚使出粟【○刘执中曰耡粟为有五畆之宅不耡而艺之乃出不毛之粟】屋粟者有田不耕载师所罚之粟【即郑说○张氏曰屋粟不授田徙居之粟○杨谨仲曰郑以屋粟为所罚田不耕者之粟既有此罚则天下无不耕之田所罚之粟不常有旅师果何如掌哉乡遂公邑皆为沟洫三等采地乃为井田则是当时之田有九一而助者则公田也有用什一之法而使自赋者则无公田者也有公田则所聚之粟谓之助粟乃八家助耕之所收无公田者所聚之粟则谓之屋粟乃三家共其所税之粟而输之以其三三相保其税】闲粟闲民无职事者所出一夫之征粟【○杨谨仲曰其间民无职事者乃不受田之余夫则常有之矣所赋之粟乃其常也○易氏曰间粟即甸地间田所出之粟】○曹氏曰此三等之粟在农民常赋之外旅师之所专掌愚案郑氏改而为若最无义王氏连上读之为是
　　王氏曰掌聚野之耡粟屋粟闲粟而用之者聚此三粟而用以颁以施以散
　　郑康成曰是粟县师征之旅师敛之而用之○王昭禹曰载师以时徴其赋则耡粟屋粟间粟皆在焉闾师以时徴其野之赋贡亦耡粟之类耳旅师于无事则徴焉聚而用之而已
　　以质剂致民平颁其兴积
　　孙氏曰遂人以下剂致甿旅师以质剂致民皆别为籍以稽之○项氏曰以治地之约契案民数而致之则其颁之也平且无所肆欺也【○王昭禹曰立见谓之质立约谓之剂以此致民防伪冒也】
　　郑康成曰兴积所兴之积谓三者之粟【○黄氏曰兴发也】平颁之不得偏颇有多少县官徴聚物曰兴今云军兴是也○陈君举曰此乃颁其积平其兴谓颁我所积以平其价之兴也司稼掌均万民之食而赒其急平其兴正是旅师之义
　　施其恵散其利而均其政令
　　郑康成曰以赒衣食曰惠【○王氏曰施其恵若民有艰阨不责莫偿】○郑锷曰遗人掌邦之委积待施惠野鄙之委积待羁旅矣此旅师又聚三等之粟以施惠以待羁旅何遗人与旅师施惠则同其所用则异王制言自诸侯来徙家期不从政比长有徙于国中及郊之文又有徙于他为之旌节而行之之文然则旅师所施惠者皆为新甿之羁旅于野而未有所授之地也与遗人之待羁旅不同何以知之名官曰旅而言凡新甿之治皆听之则知之也
　　郑康成曰以作事业曰利【○王氏曰资之以利本业者又散以与之○郑锷曰散利则有时而之○黄氏曰散其利不使积贮者有所专擅常平平卖之法也】
　　易氏曰行之以王命则谓之施惠行之以有司之常法则谓之散利无多寡不均之患故谓之均此先王所以待凶荒之民也○曹氏曰虑其名籍之不定则为质剂以致之虑其物价之兴踊则颁此积粟以平之赒其囏阨则施之以实惠助其资本则散之以实利其曰政令之均盖均是数者无一夫不遂其所欲耳
　　緫论
　　陈及之曰周家之为民虑至矣嵗有凶荒则有补助之政旅师实掌其事平其所兴徴者颁其所积聚者凡质剂所致者悉补助之施其惠散其利而均其政令盖无有偏党不均之患矣此先王所以待凶荒之民而大司徙十有二教之所谓散利也郑氏乃以均其政令为使之出息夫岂有补助之政而俾之出息乎介甫青苗之法遂取以为证又以平颁为不问其所欲否而槩与之殊不知旅师之法特救荒政耳意在救民苟乐岁粒米狼戾则民自有余何至贷于官府哉青苗之法每岁再行取二分之息意谓贷者必穷民否则大奸猾而富足之家则不愿取夫贷于穷民及奸猾则未必能出息故为无问其所欲否而槩与之说则富足之家亦强使贷矣
　　凡用粟春颁而秋敛之
　　易氏曰春颁者平颁其兴积秋敛者聚野之耡粟屋粟而用之盖凶荒之岁秋虽不熟尚有余积或可移用及春作之始茍非上之人为之补助则将有救死不赡之患此先王所以专立春颁之法汉之春和议赈贷正与同意【○礼库曰旅师郑氏云每岁如振贷非也正是専贷新甿○李景齐曰颁之以春则民有以济其乏而敛之以秋则粒米狼戾之时不至于谷贱而伤农○曹氏曰其聚之也不杂于常赋其用之也亦不施于常农惟新甿得用之】
　　孙氏曰先王之恤囏阨养老幼有予之而不复取惟新甿则春时所颁秋时必敛亦以新甿之转徙不一茍予而不取既非可继之道又长游隋之习必定为敛散之法然后可持乆不替人情亦将自勉乎职业不徒仰食于官府矣
　　凡新甿之治皆听之使无征役以地之媺恶为之等○郑康成曰新甿新徙来者也【○贾氏曰即上徙于他者】治谓有所求乞【○刘执中曰给其粮食颁其田宅劳来而安集之皆所以听其治】使无征役复之也○黄氏曰等复除之等郑谓以其人之多寡授上中下地非也授地之法常法也遂人已见此言使无征役则为复除之等明矣
　　易氏曰或谓新甿之治与遂人下剂致甿之说同是不然遂人致甿以下地而此之授地则以媺恶为之等不止乎下地也郑氏以下剂为家取二人而此则使人之无征役并与二人亦不役也是知遂人乃甿之常法旅师乃凶荒补助之法使无征役非尽使之无也王制曰自诸侯来徙家朞不从政则从于遂者亦可知要必限以岁月之期然后以地之媺恶为之等媺谓不易之上地恶谓再易之下地以三地为轻重之等至期则征役行之
　　孙氏曰新甿虽无征役乆之亦不能免
　　稍人下士四人史二人徒十有二人
　　薛平仲曰六郷之法则曰国中以及郊六遂之法则凡曰为邑者盖国以容六郷邑以容六遂甸稍县都皆其邑之所积则稍人之职得不继于遂官之后乎○郑康成曰主为县师令都鄙丘甸之政距王城三百里曰稍家邑小都大都自稍以出○黄氏曰自甸而往以稍名官者甸稍一法举稍以包甸都鄙郷法不为丘乗之制其余则野法而曰掌令丘乗之政令盖不为丘乗者非其所当令也
　　掌令丘乗之政令
　　薛平仲曰前乎县师之作众庶既以其系于公邑者而緫之矣此言稍人之令丘乗则以其出于公邑者而征之矣盖遂地车赋之正法也○易氏曰丘即四邑为丘乗即四丘为甸之所出緫名之曰丘乗军制之始也【○曹氏曰自有一丘之马而车乘之数以之始自四丘之四马而车乗之数以之定由此推之十乗百乗千乗万乗而大备故曰丘乗】世之言军制者曰五人为伍至万二千五百人为一军六郷六军凡七万五千人为千乗王畿十倍其数则七十五万人为万乗是每乗当用七十五人今以丘乗推之四丘为甸甸之为井者凡六十有四其为夫者凡五百七十有六以五百七十六夫而使之共出革车一乗甲士三人步卒七十二人其军制亦止于用七十五人何也曰家出一人为正卒此徒役之大数甸出革车一乗此出军调发之数【○陈及之曰备之多以存武备调之少以优民力】是知每次调发则五百七十六家共出七十五人并一革车其余未调发者可以应八次调发之数所谓万二千五百人为一军者非尽发此六郷之人合诸乗之丘共为一军也或曰万二千五百家为一郷有比闾族党州郷之名故万二千五百人为一军即有伍两卒旅师军之数今合诸乗共为一军而亦有伍两卒旅师军者何也曰居郷则寓兵之制出军则部伍之数古者军国异容不明言之六遂之间既以伍两卒旅师军为万二千五百人之聨及其用也亦以诸乗万二千五百人而统之以伍两卒旅师军之法使其战阵行列之际无异乎平时统率之义此丘乗之制政令于是乎出○王氏曰丘之政令司徒所掌乗之政令司马所掌稍八掌令丘乗之政令耳丘言其地乗言其赋所谓同则丘地也所谓徒役輂辇蜃车则乗赋也其作而帅以至掌其政令以听于司马司徒则所谓令丘乗之政令也
　　若有防同师田行役之事则以县师之法作其同徒輂辇帅而以至治其政令以听于司马
　　王氏详说曰县既受法于司马矣稍人又听于司马者县师所掌邦国都鄙稍甸郊野之地域稍人所掌丘乗之政令是县师之掌遍于王畿之间稍人之掌止于三等之采地县师受法于司马稍人又从而受司马之法于县师以见小大之相维也【○黄氏曰徴发之令司马下之县师县师下之甸县都复以其法授稍人据其法以作其众庶而帅之稍人下士得主兴作事而为之帅其意矣以听于司马听其分县师郷官稍人甸官其作事县师受灋于司马稍人受灋于县师中外相应】
