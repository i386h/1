<!-- { "loadSidebar": true } -->
　　郑康成曰不胜无负也○郑锷曰干赤黒而阳声角青白而丰末胶朱色而昔筋小简而长大结而泽漆测而丝沉此弓材之美也冬析干春液角夏治筋秋合三材寒奠体冰析灂此为弓之时也又有巧工以和之此工之巧也是谓参均均平也三者相参皆适乎平也干任一石角亦任一石筋亦任一石此胜则彼负彼胜则此负三者不能相胜是谓参均【○毛氏曰好胜者必有所负负则谓之乖戾矣角在干之内与干相为用故欲不负干干居筋之内与筋相为用故欲不负筋三者无相负则材异而功用同故谓之参均】干任一石加角任二石加胶任三石此论为弓之初弓已成矣初一石之量则弓张一尺二石而二尺三石而三尺则此之谓量其力又参均也有当为又三当为参凡此参均者三合而言之是谓九合言九者皆无过不及也此最弓之尽善也○王氏曰多寡轻重等而后可以谓之均刚柔强弱称而后可以谓之和多寡轻重不均欲其和不可也故均者三谓之九和
　　九和之弓角与干权筋三侔胶三锊丝三邸【音厎】漆三斞【音庾】上工以有余下工以不足
　　郑康成曰权平也侔犹等也○郑锷曰角必与干权权言其力之相等也筋用三倍之重其力均与之等故曰筋三侔○赵氏曰三锊言胶与角干三者相埒也埒齐也三邸王解谓各有所抵是三者力之所至一般言丝胶角干力致处同也三斞韵谓量也谓量漆与角干量此三者之力其所受皆均也权侔锊邸斞皆是均平之意但锊注谓锾也如书其罚百锾与冶氏重三锊桃氏九锊七锊五锊同锊是量名其重六两大半两或者九和之弓所用角干胶三者各如此重欤经锊字从金不应改作相埒之埒今只从注邸恐如皇邸援其邸同是托宿之意谓丝与角干同附丽于一处犹托宿意其力均平王解作抵不若从此说分明【○易氏曰九和之弓以角干筋为主故角与干权筋三侔即所谓角不胜干干不胜筋之意九者和矣而丝胶漆则为之辅胶三锊丝三邸漆三斞其轻重虽未详以经意推之亦欲其相称而已】上工工之巧者以是为和弓则有余言其优为也下工工之拙者以是为和弓则不足言其为之难而费力也此上下之辨【○郑锷曰良工能调使多寡适平而拙工虽足用之物其用之无法每每见其不足也】
　　为天子之弓合九而成规为诸侯之弓合七而成规大夫之弓合五而成规士之弓合三而成规
　　王昭禹曰凡为弓其材刚直则往体寡来体多而句之势为少其材柔弱则往体多来体寡而句之势为多天子诸侯之弓必合九合七而成规以其材之刚直而其句为少故所合者众而后其体圜也大夫士之弓必合五合三而成规以其材之柔弱而其句为多故所合者寡而后其体圜也○赵氏曰九者阳数之极体阳用九天子事也故以九张弓合之而后其体圜自此已下隆杀以两故一减而得七诸侯之弓数以之再减而得五大夫之弓数以之三减而得三士之弓数以之虽各随其数以成规然其成体也每降而小不比天子九张之体大也盖弓顺挽之无力惟反曲之则有力所以材良则不用曲多
　　赵氏曰以弓人一职攷之取材析干治角筋胶丝漆色色要坚强岂有材柔弱而句多以为用者盖天子诸侯大夫士所用之弓不可一等须是分则隆杀要之天子诸侯大夫士之弓无有不坚强者特天子之弓其材视诸侯大夫士又较坚强故就天子至士论之则合九合七为强而合五合三为弱其实皆强而合九者又坚强中之尤坚强者【○愚案余说见司弓矢】
　　弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之赵氏曰弓之等制不一其长短则以三寸为差六尺六寸其长为上上士称此故使上士服之六尺三寸其长为中六尺其长为下而中士下士称此故使中士下士服之服言用也盖人有三等其长不过八尺弓有三等其长不过六尺要与人相称太长则不便于挽矣所谓上士中士之士只据长者为上次为中短为下乃泛言人之长短皆非命士与桃氏论劒之制同
　　凡为弓各因其君之躬志虑血气
　　郑康成曰又随其人之情性○王昭禹曰射之道其中在巧其至在力巧存乎志虑力出乎血气躬者血气志虑之所寓焉者也人之躬有长短志虑有缓急血气有强弱故为弓者必因之也且射者必内志正外体直然后持弓矢审固而可以观徳焉苟不因其志虑则志虑有不和于心内志其能正乎苟不因其血气则血气有不调于体外体其能直乎为弓者各因君之躬志虑血气者凡以此也丰肉而短骨直以立所谓躬有长短也寛缓以荼忿势以奔所谓志虑有缓急血气有强弱也
　　丰肉而短寛缓以荼若是者为之危弓危弓为之安矢骨直以立忿执以奔若是者为之安弓安弓为之危矢贾氏曰此以下说君之躬与志虑之所冝○毛氏曰荼当为舒缓也执当为挚强也奔当为奔勇也丰肉而短以肉为主骨直以立以骨为主肉有肥瘠丰而短者肥也举肥以见瘠骨有强弱直以立者强也举强以见弱○贾氏曰危弓则夹臾弱者安弓则王弧之类强者危矢据恒矢安矢据杀矢○赵氏曰弓之强弱在工人为之然去之迟速中否却在射之者使其人勇而力将弱弓与之射则不容过逞其力使其人懦而无力将强弓去射不容不作其力而引之此安弓所以济其人之强危弓所以济其人之弱然危弓为疾矣不辅以安矢则太疾而过安弓为缓矣不辅以危矢则太缓而不及此危矢安矢又以济其弓之强弱也○郑康成曰言损赢济不足
　　其人安其弓安其矢安则莫能以速中【去声】且不深其人危其弓危其矢危则莫能以愿中
　　郑司农曰速疾也○毛氏曰愿者専心致意之谓【○郑康成曰愿慤也】以其矢去速虽専心致意无由而中○王昭禹曰上言速则知下之为迟下言愿则知上之为暴○郑锷曰若三者皆安徐则不能以疾速而中虽中亦不深若三者皆峻急则不能以慤愿而中犹言不能慤然必中○贾氏曰危弓危矢谓夹臾恒矢之等皆射逺兼人且危躁故矢行长过去也
　　往体多来体寡谓之夹臾之属利射侯与弋
　　易氏曰体谓六弓往来之体【○郑锷曰为弓之法于凝寒则纳于檠中而定其体】○陈用之曰往来云者据张弛而言之也弛之则弓体往张之则弓体来王弓弧弓往体寡来体多亐之强者也夹弓庾弓往体多来体寡弓之弱者也唐弓大弓往体来体若一强弱之中也○赵氏曰夹庾何为而利射侯与弋也盖经曰射逺者用埶埶谓曲也若干材弱者其木性自曲当随曲势向外反其曲为弓方得有力夹庾往体多来体寡是曲向外多者反而引之盖发必逺侯谓道此是大夫合五成规之弓大夫侯道五十歩相去颇逺弋谓鸟兽亦是相去逺者故夹庾利于此射也然防云夹庾反张随曲埶向外材薄力弱射逺不能深故射近侯用之司弓矢注亦云豻侯五十歩及鸟兽皆近射也近射用弱弓却以夹庾为利于近射与此射用埶之说相戾意者射逺用埶姑指射逺之弓冝用曲木而夹庾正利射侯与弋亦不可谓之太逺欤盖五十歩必不及天子诸侯九十七十歩之逺也
　　往体寡来体多谓之王弓之属利射革与质
　　赵氏曰王弓何为而利射革与椹也盖经曰射深者用直是王弧之属王弧是天子之弓合九而成规者此弓材坚往体寡来体多其形直而不曲比唐大之曲为直者其弓健而有力于射坚冣冝革谓干盾犹今之牌亦以革裹司弓矢注云革甲也春秋传曰蹲甲而射之质正也用椹以为射正射甲与椹试弓习武也此注云椹木椹天子射侯亦用此弓据此则革者通甲盾皆可但作甲说分明椹是木趺质是射正盖古者习射要所以入有力故以革甲椹质坚硬之物使之射椹质是天子将祭先习射于泽宫以选士先射于泽然后射于宫在泽射时立椹木以为射之正如賔射正相似以习射习了射于宫则不用椹质为习射之用所以司弓矢云泽共射椹质之弓矢圉人亦云射则充椹质此物坚强非强弓不能入故王弓利于此射
　　往体来体若一谓之唐弓之属利射深
　　赵氏曰唐弓利射深者盖唐弓往来体若一亦是直而有力者第比王弧又较曲些少大弓亦然此是诸侯合七成规之弓所以射深为利也然司弓矢言学射者使者劳者此不言举一以该其余亦互见也○郑锷曰射深者未必能逺逺者未必中而深入各有所长故曰利○陈用之曰司弓矢以颁之为主故各言所授之人弓人以为之为主故各言其用之利○王昭禹曰司弓矢则辨其弓之物故王弧之属以名言之弓人为弓则辨其弓之质故往来之属以体言之
　　陈用之曰以上文及司弓矢论天子至士六弓攷之则弓之等有四盖此六物为三等之外又有敝弓焉曲而句者则为敝矣故曰句者谓之敝弓其合三而成规者是欤所以知敝弓为合三而成规者以下文有句弓侯弓深弓之别深弓所谓利射深者侯弓所谓利射侯者降此而言句弓其在三等之外矣然自天子至士分四等而言之则士之弓为敝要之经所论者通诸侯之事而言之耳若天子之士亦用合五成规之弓焉以经言夹弓庾弓以授射豻侯者而士射豻侯故也
　　大和无灂其次筋角皆有灂而深其次角有灂而防其次角无灂
　　贾氏曰大和谓九和之弓以六材俱善尤良故无漆灂筋在背角在隈皆有灂但深在其中央两邉无也有灂而防者以上参之此谓两邉亦有但防之不皆有也角无灂谓隈里无灂箫头及背有之○郑锷曰灂者漆之文理也大和之弓六材至善不见其文理其次于背上之筋隈中之角有之虽有而文理深不甚着也其次皆有文理但防而逺又有次者于角不见文理耳他皆有也
　　陈用之曰以文意推之当言大和无灂其次角无灂其次有灂而防其次筋角皆有灂而深恐先儒传之失叙
　　合灂若背手文角环灂牛筋蕡灂麋筋防蠖灂
　　赵氏曰弓表里漆灂相合处邉也若背手之文如人两手相合处两手背上文理相应盖弓表里相合处易得析裂须当子细用工漆如手背文细密方得不可踈卤也○贾氏曰角环灂谓隈里灂文如环然【○郑锷曰角之文理必如环然】○赵氏曰自环之圜而无不固牛筋麋筋此说弓背之灂蕡谓枲实防谓牡麻是也与笾人其实丰蕡之蕡同尺蠖屈虫如易云尺蠖之屈以求信是也若弓背上用牛筋则漆灂文理当如麻子之文【○郑锷曰如蕡麻之实防防可观】若弓背上用麋筋则漆灂文理当如尺蠖之文【○郑锷曰如尺蠖之形小而曲】盖麋筋不及牛筋之坚蕡文不及尺蠖文之细密也
　　和弓摩
　　郑康成曰和犹调也拂也【○陈用之曰之以试其材美摩之则有所拂除】将用弓必先调之拂之摩之【○郑锷曰将射必调其弓调弓之法拂而抚摩之则弓自和柔矣】大射礼曰小射正授弓矢大射正以袂顺左右隈上再下一【○贾氏曰谓以左手横执之时上隈向右下隈向左而上再下一拂去尘乃授与君】
　　覆之而角至谓之句【音钩】弓
　　贾氏曰此以下论弓六材角干筋用力多故特言之○易氏曰弓以角干筋为主三者皆善则为弓之上二善为次一善者为下
　　郑康成曰覆犹察也谓用射而察之○王氏曰至尽善也○郑锷曰若反覆观之六材之中唯角为至善其他五材不善此句弊之弓○郑康成曰句于三体材敝恶不用之弓
　　覆之而干至谓之侯弓
　　郑锷曰反覆观之角善矣而干又善焉○易氏曰特筋未善故谓之侯弓【○郑锷曰侯弓利射逺者】上经所谓夹庾利射侯与弋是也
　　覆之而筋至谓之深弓
