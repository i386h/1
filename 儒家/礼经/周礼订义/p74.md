<!-- { "loadSidebar": true } -->
　　郑锷曰先儒谓同徒者司马所调之同余以谓一甸增二里十里乃为一成积至于百里乃为一同出车千乗至于一同则人徒车辇可足用故谓之同徒非司马所调之同【○林氏曰郑氏谓司马所调之同盖同则丘地以其地之所聚谓之丘以赋役之同谓之同○易氏曰以其同井而耕同里而居帅而为役谓之同矣○曹氏曰古者不轻用民之力固曰一嵗之役不过三日而更代则忽去忽来无乃纷然扰民是以若作民而师田行役则合其卒伍夫卒伍而言合必有抽摘调发之冝必有更休畨戍之道故先为聨法以为出处之便使凡出征者有居外之势而其聨则畱以代其更役之事凡出而有事一乗之卒皆平昔之相保相受者是之谓同徒其昼战则目相视夜战则声相闻行以车为卫止以车为营各致死力以相应援莫敢任意以驱驰此车战之良法】
　　大丧帅蜃车与其役以至掌其政令以听于司徒郑康成曰蜃车及役遂人共之稍人者野监是以帅而致之既夕礼曰既正柩宾出遂匠纳车于阶间则天子以至于士柩路皆从遂来○贾氏曰以其监三等采地是野监故得并监六遂蜃车之事司徒地官掌徒庶之政令故稍人帅众以听于司徒○黄氏曰此蒙上以县师之法作之稍人帅而听于司徒
　　委人中士二人下士四人府二人史四人徒四十人○贾氏曰委人主敛野赋与遗人在道以供宾客亦与徴敛之官连类在此○项氏曰路室有委畜聚之小者○王氏详说曰多曰积少曰委积则及于牢米薪刍委则止于薪刍地官有遗人乂有委人取其予之之义则名官曰遗取其聚之之义则名官曰委言遗则可以兼委积言委则积有所不足故遗人言郷里门关郊里野鄙县都皆以委积为言委人言祭祀宾客丧纪则特曰薪刍与夫木材至于言军旅则又曰共其委积薪刍者谓军旅委积之薪刍非委积也○薛平仲曰薪刍之所聚曰委盖地利之至末也视稍人之丘乗其轻重有间矣然稍人以下士为之而委人之官既畀以中士又辅以下士何其于至微且末者顾重其职哉盖丘乗之当共稍人令之足矣所谓薪刍者其责之于民则常病于细而用之于上则不胜其广先王必以中士掌之于以示地利之在所爱惜也此斯民野赋之共曾不以细而不堪命欤
　　掌敛野之赋敛薪刍
　　郑康成曰野谓逺郊以外敛野之赋谓野之园圃山泽之赋
　　王昭禹曰薪以给外内饔爨烹之用刍以给马牛之用委人掌敛之甸师帅其徒以薪蒸役外内饔之事
　　凡防材木材凡畜聚之物
　　郑康成曰凡防材草木有实者○王昭禹曰防材臣妾之所聚木材虞衡之所作凡言防材木材则其材非一色【○郑锷曰九职任万民使臣妾聚敛防材今乃设一官以敛之何也此乃委积之所须者所待为至广则所积冝至多矣非九职任民之比故専设一官以聚之】
　　郑康成曰凡畜聚之物瓜葵芋御冬之具也【○王昭禹曰言凡聚畜之物非一色】
　　愚案薪刍防材木材畜聚之物皆在地赋外委人于敛野赋之下而兼掌之则所赋之内必有可以通融者不然其敛于民虐矣
　　以稍聚待宾客以甸聚待羁旅
　　郑康成曰聚凡畜聚之物○王氏曰稍聚者所聚稍给之物甸聚者所聚甸赋之物○刘执中曰稍聚去王城三百里宾客有时故以待之甸聚去王城二百里而羁旅无时故以待之【○项氏曰稍广故以其所聚待宾客可以备礼○黄氏曰遗人野鄙之委积待羁旅委人以甸聚待羁旅先王之政不使一人有乏絶之患○项氏曰甸小于稍故待羁旅过客其用微】
　　郑锷曰遗人以野鄙之委积待羁旅盖遗人之待者米粟之待而委人之待薪刍木材防材而已
　　凡其余聚以待颁赐
　　郑康成曰余当为余声之误余谓县都畜聚之物○贾氏曰上已云甸稍此余聚是县都中畜聚之物○王氏曰余聚者所聚经用之余物颁则用财之余事故以余聚待之【○项氏曰其余则待往来之颁赐○李嘉防曰颁赐有在宾客有在军旅有在出疆之使既以委人余聚待之至遗人不以颁赐立额盖遗人施恵以下皆非常用故颁赐不可得兼】
　　以式灋共祭祀之薪蒸木材宾客共其刍薪丧纪共其薪蒸木材军旅共其委积薪刍凡防材共野委兵器与其野囿财用
　　郑康成曰式法故事之多少○易氏曰薪刍防材木材之类实祭祀宾客丧纪军旅之切于用者物虽至微无非大宰之式法
　　郑康成曰薪蒸给炊及燎麤者曰薪细者曰蒸木材给张事【○贾氏曰掌次云大次小次及幕并须木材故以给张事】
　　郑锷曰宾客共刍薪军旅言共其委积薪刍者盖军旅之所共不一此特共其委积之薪刍尔○贾氏曰防材是百草根实可以助禾粟以供马牛
　　郑康成曰野委谓庐宿止之薪刍○贾氏曰委积之中有薪刍在野故曰野委其六郷之庐宿委积薪刍自六郷共之兵器承野委之下明与野委同为宾客所用故知是守卫宾客陈兵之器【○郑锷曰共其野委则乂并与守野委之兵器而共之野委不守则敌人钞略以乏军须必为之防可也】
　　郑康成曰野囿之财用者苑囿藩萝之材【○贾氏曰苑囿藩罗以遮禽兽○王昭禹曰野囿财用以备资给○曹氏曰古者师行三十里车徒皆止止则必宿而宿必有路室之委是谓野委岂可无兵器以助其守卫乎路室必有藩篱之固是谓野囿又岂可无财用以助其防闲乎】
　　凡军旅之宾客馆焉
　　贾氏曰诸侯以军旅助王征讨者谓之军旅之宾客○黄氏曰凡防师者不入闗故军旅宾客馆于此使委人馆之者就薪刍也
　　郑康成曰馆舍也【○曹氏曰国事莫重于兵则委人之须备者亦莫详于兵军旅之宾客于是可以即安于馆焉】
　　緫论
　　曹氏曰薪刍材木皆麤恶而琐细者取之于野而敛不及于民聚之于臣妾而力不妨于农备之于素暇而忧不形于仓猝储蓄有余给使无乏取者不病于求之难与者常见其供之易故宾至如归师行宿饱脱有号召有会同则上作下应求得欲从人无不办矣

　　周礼订义卷二十六
　　钦定四库全书
　　周礼订义卷二十七　　　宋　王与之　撰
　　土均上士二人中士四人下士八人府二人史四人胥四人徒四十人
　　郑康成曰均犹平也主平土地之政令【○吕氏曰此所以周道如砥其直如矢】○贾氏曰土均草人稻人皆土地之事薛平仲曰自稍人之令丘乘则民知国事之当力委人之敛薪刍则民知野赋之当备然使均齐之政不行则民将以厉巳为怨孰知听命之为义是则土均所由设也○王氏详説曰均人所掌非止于土政之政有力政存焉土均所掌则止于土而已故均人云地职土均则曰他事均人云力政土均则曰地贡【○薛平仲曰乡有均人以均力政于郷遂有土均以均地政于遂乡岂无任于地事遂岂无职于力役盖乡之环于王城者役为重固力政之所当审遂之列于田野者耕为重尤地政所当审此其职之所由分○李嘉防曰均人所急在力政故用中士而事简土均所掌者广故用上士而官众】
　　掌平土地之政
　　王氏曰均人无所不均故曰均地政土均虽有及乎地征然以土为主未及乎均人故言平土地之政【○郑康成曰政读为征所平之税○贾氏曰下文云以和邦国都鄙故知北平者亦据邦国都鄙若乡遂公邑征税则均人平之】
　　以均地守以均地事以均地贡
　　易氏曰此即闾师任民之职而均之也自农圃至薮牧皆谓之地守【○曹氏曰乡遂井田地域沟封之守山林川泽掌固司险之守皆是也】自耕植至畜养皆谓之地事【○曹氏曰凡有事于地如治沟洫设涂木之类皆是也】自九谷草木鸟兽至山泽之材皆谓之地贡均之则高下媺恶重轻适其平
　　黄氏曰均地贡自甸始推而行之于天下然其本必起于均地政地政均则地事地守皆可均盖与均人一法均人所以不均地贡者国中九贡闾中之法无不均矣【○王氏曰有职必有事有事必有职均人均地职而不均地事土均均地事不均地职均人均力政不均地贡土均均地贡不均力征者互见也】
　　以和邦国都鄙之政令刑禁与其施舍礼俗丧纪祭祀皆以地媺恶为轻重之灋而行之掌其禁令
　　曹氏曰先王虽有均平天下之政不至于和未免一于任法则前日均平之政将以齐民反以戾民政令刑禁施舍皆朝廷已定之法也法可守也而其间法之所不能尽者得无犹有未便于人情乎犹有未尽于地力乎犹有未冝于风俗乎是必察夫土地纎悉之异冝者而平之凡礼文之异同见于古先之已行者不必遽易沿袭之积乆见于习俗之便安者不必辄变凡施之于丧纪祭祀者皆不敢尽决于朝廷之法更以地之媺恶为其厚薄轻重之节而后可以使人各适其适斯其所谓和也○项氏曰和之如何以地媺恶为轻重之法而行之政令之缓急刑禁之寛猛施舍之宜否礼俗之因革丧祭之丰约冝者令之不冝者禁之使之适于和而已和则中节之谓也礼器曰礼也者合于天时设于地财顺于鬼神合于人心理于万物【○黄氏曰为之轻重之法使无偏废难行之节所谓和也必本于地之媺恶盖其丰俭厚薄皆于此乎可见刑禁亦必有以和之则一切之法以律天下冝其所难行矣掌其政令盖已和而着为禁令也】
　　緫论
　　吕氏曰古之设官有緫大法操体统者又有斟酌损益弥缝其间者两者交相济然后大纲举而万目不遗所谓土地之政载在大司徒小司徒如以土防之法辨五地之物施十二教井牧其田野此是緫大法操体统者乃是大为之防然一乡之间其土又有肥瘠厚薄无縁事为之制曲为之防须设官斟酌弥缝于其间此土均之法所以设也土均所均之土地非在大司徒小司徒之外即是大司徒所掌之上而斟酌损益之若论大纲土地司徒已自平之正縁其间有曲折厚薄肥瘠不同土均之职其位正可以入出阡陌周旋井里随乡土均之盖虽説山林然山林之中又有高下虽説川泽州泽之中又有高下惟是土均周旋阡陌然后能均所谓均地守者是分民授土各守其地均地事者是各任其事均地贡者随土而出贡以和邦国都鄙之政令刑禁和者是斟酌调和言不改大法而就中斟酌也所谓礼俗丧纪大法巳有大司徒掌之此又就中观其媺恶其中又有重中之轻轻中之重虽有王者所颁之礼然随乡各自有俗君子行礼不求变俗刑不上大夫礼不下庶人若冠昬丧祭大者固不出先王所颁其他细微又从其俗丧纪厚薄之等祭祀多寡之数皆相其媺恶为轻重厚薄地美俗厚法从重地恶俗薄法从轻此所谓轻重之法且如大司徒施十二教以祀礼教敬又须土均就祀礼中斟酌得冝凡事莫不如此
　　草人下士四人史二人徒十有二人
　　郑康成曰草除草也○易氏曰掌土化之法而名官以草人者草乃所以为化也
　　薛平仲曰均一之政既行则斯民之从事于耕稼者是虽有地利之难致且将为之致力所谓土化之法下地之稼孰不各兴其事而使地之无遗利哉此固草人稻人列于土均之后也
　　掌土化之灋以物地相其冝而为之种
　　王昭禹曰移瘠而肥移恶而美夫是之谓土化土化者因形移易之也○刘执中曰既相其地髙下之冝种之九谷又取九兽之粪以化其土然后种之非特用其粪以令其民薙草而灰之以和其粪则地有可化之理故月令季夏大雨时行烧薙行水利以杀草若欲化也则以水火变之今之农民莫不如是
