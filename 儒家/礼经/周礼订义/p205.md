<!-- { "loadSidebar": true } -->
　　赵氏曰五采备是上五色备具然后谓之绣注云绣是施于裳此杂五色皆绣于裳者【○易氏曰书言六章之裳宗彞藻火粉米黼黻絺绣言藻而继之以火青与赤之文也言火而继之以粉米赤与白之章也言粉米而继之以黼白与青之黼也言黼而继之以黻黒与青之黻也惟黄之色无所见而宗彝绣以虎蜼则亦以黄为色兹实五采备之证言五采而不言五色盖画缋主乎设色而绣则以五采为用故耳】若上文六色与六色相次恐凡缋画皆然经不曽指名是衣上用难拘以缋于衣也始疑画缋只理防彩画不预绣事然防云凡绣亦须画乃刺之故画缋二工共一职则知考工之绣系用五采画成物象却就上模着绣刺也【○徐氏曰凡物资始于天者必生飬于地而后成就此裳所以独备五采而成绣】○易氏曰画缋阳也施采未备象阳也绣隂也隂道常乏常嫌于不备故五采备谓之绣
　　土以黄其象方天时变
　　郑锷曰土者地也黄者地之中色故画以黄地道成矩惟矩则方故画地之形则以方惟天以一气运而为四时四时之色春则为青夏则为赤秋则为白冬则为黒故画天则随时而变其色【○赵氏曰想画天时必占青赤白黒四时尔谓备其四色非谓春间则画青色之类然上文何也盖言者所以述天之色妙处考功不得已而强名之若画天上以则岂足以定天之色荘子云天之苍苍其正色邪此所以于画形处却言天时变也】○王昭禹曰地道静而有常天道动而无常则化者地之用而变者天之用故曰天时变
　　火以圜
　　赵氏曰地二生火其神无方其体非体而托于物以为体其用非用而因于物以为用其形虽锐而性则圜而无不周画火难定其形只得画其性之圜尔
　　山以章
　　赵氏曰郑改章作獐是山中物对下水以龙此未是盖章是山之草木星辰天之章草木地之章画山虽有形须画出草木之文而成章王解引尔雅曰山曰上正章谓画山虽画其章亦必画其上正之形谓画一坐山上头尖要正亦不必如此説
　　水以龙
　　赵氏曰龙水中神物画水不画龙则无以见变化之神
　　郑锷曰火以圜者体神而妙用山以章者即仁以显道水以龙者因智而乐动○王昭禹曰以上皆画于服
　　鸟兽虵
　　赵氏曰鸟鸟隼之属兽熊虎之属虵虵之属注云此即华虫也是虫之有毛鳞文采者防云即是华虫盖虫有生之緫名此言鸟以其有翼兽以其有毛地以其有鳞王解谓画在旗上恐有此理盖合九旗所画之象故也○郑锷曰是三物者有于旌旗而画之有于衣服而画之不尽言所取象之物者殆举其一以见其二之意【○李嘉防曰羽鳞毛介不可定名举此三者可以类推】
　　緫论
　　王昭禹曰古之画缋之事以见于衣服车旗宫室器械之间者其为象岂一端而已仰以观天之文俯以察地之理近取诸身逺取诸物或象其形与其性或象其色与其用道德之义性命之理皆寓乎中将使天下之人目击心喻而得乎不说之大灋土以黄则象其色也其象方则象其形也天时变则象其用也火以圜则象其性也至于山以章水以龙鸟兽虵之类亦皆象其形也
　　杂四时五色之位以章之谓之巧
　　郑康成曰章明也缋绣皆用五采鲜明之是为巧○王昭禹曰五行播于四序而人观以为时五行发于五气而人观以为色四时之错行五行之迭运然后嵗功待之以为成物曲资之以为利四时之协此五色之间施然后服饰得之以为盛彰施因之以为明然所以杂施之者在乎工所以章之者在乎巧非圣人不能作而探其道非智者不能创而明其灋而巧者述圣人之道循智者之灋以为文而已
　　凡画缋之事后素功
　　陈用之曰素者质也缋者文也苟无其质文何所加质者在所先则文在所后矣○易氏曰甘受和白受采画缋之事先以粉地为质而后施五采焉子夏问诗云素以为绚兮而夫子曰绘事后素子夏即有礼后乎之对盖礼必以忠信为质犹缋事必以粉素为质以粉素为质而谓之功者犹言彰施五采必待此而后为功【○张横渠曰因万物之理以用其智则智不凿反天下之文以归于质则文不弊画缋之事文采既极而以素功为后焉岂非反天下之文以归于质耶易之贲曰白贲无咎夫贲之极以白縂是欲归质也】
　　钟氏染羽
　　陈用之曰钟聚也染羽之工名以钟氏取其色之聚也○贾氏曰染布帛在天官染人此惟染鸟羽而已夏采注云染鸟羽谓之夏采即此钟氏所染也○王昭禹曰羽之为物虽微而旌旗车服之用众而不可废此先王所以独立官以染欤
　　郑锷曰尧舜之世羽畎夏翟徐州贡之周时岂无设官以染羽何耶盖有虞之时尚质而未文虽用尤寡后世日趋于文以周制观之王后之衣服则用羽后之车容盖则用羽国之旌旗则用羽舞者所执则用羽其他用为衣服之饰多矣况以爱物为心者不忍多杀也于是有染羽之灋取夫羽之可染者而染以用之【○毛氏曰四方之贡有限而邦国之用无时必求其自然而用之或不给矣此先王所以有染羽之法】
　　以朱湛【子潜反】丹秫【音述】三月而炽之
　　王昭禹曰朱谓朱砂以为朱也○郑司农曰湛渍也【郑康成曰曰读如渐车帷裳之渐】丹秫赤粟○郑康成曰炽炊也【○贾氏曰初以朱湛丹秫当在春日预浸至六月之时而染之】○王昭禹曰以朱湛渐赤粟以染羽至于天时之一变而后炊炽之以羽之入色为难故也
　　淳【章均反】而渍之
　　郑康成曰淳沃也以炊下汤沃其炽烝之以渍羽渍犹染也【○贾氏曰既炽之即以炊下汤淋所炊丹秫取其汁以染鸟羽而又渐渍之也】○王昭禹曰淳与防氏所谓渥淳其帛之淳同熟之使自厚也盖始以朱秫湛炽之其色为未深又从而淳熟而渍之谓之渍非一朝一夕之故缓而入之有渐次尔
　　三入为纁【许云反】五入为緅【侧留反】七入为缁
　　郑锷曰尔雅云一染谓之縓縓音茜朱与丹秫所染故始入必茜也再染谓之竀竀音赪诗有鲂鱼赪尾言其赤也三染谓之纁纁赤而黄之色也与此言三入为纁同然不见四入之也士冠礼有朱纮之文康成谓朱则四入欤然则以纁入赤汁则为朱矣纁不入赤汁而入黒汁则为绀矣若以绀入黒则为緅緅爵头之色赤多黒少与绀相类之色故孔子云君子不以绀緅饰自緅而入则为康成谓六入之色自入黒汁则为缁矣故曰七入为缁缁色之尤深也礼制所用者纁与缁色为多而此只言纁緅而已至于青黄非不用也皆不言焉岂非羽之所染者只此三色故欤【○赵氏曰缁相类所以染人言而不及缁钟人言缁而不及也否则三色顔色浓厚染羽为难故特记之以见其所重耶】乃若染人夏纁秋染夏则丝帛五色备焉此为异也设色之工五画缋钟筐防今以天官染人攷之春暴练者其防氏欤其职所谓湅丝湅帛是也夏纁者其钟氏欤其职所谓三入为纁五入为緅七入为缁虽不言郑氏谓在缁緅之间是也若夫染夏虽不见于考工而经有五采备之文不然其筐人之职乎【○李嘉防曰羽贵乎五采今不说朱而说纁不说而说緅不说黒而说缁以所入之详略而定其色之深浅使后人自以意为入之详略而其色可别矣】
　　筐人【阙】
　　防氏湅丝
　　王昭禹曰治丝帛而熟之谓之防丝帛熟然后可设饰为用故其字从巾从荒防言治之使熟也犹荒土以为田巾则设饰之服【○陈用之曰防氏治丝而湅者名谓之防治荒之意也】○毛氏曰染人掌染丝帛而防氏掌湅丝帛则防氏之湅以待染人之所染盖素功不立采色无所附焉此防氏所以预设色之工
　　以涗【音税】水沤其丝七日去地尺暴【歩卜反】之
　　郑锷曰湅丝之灋以涗水沤之沤如沤麻之沤盖浸渍之也以水泲灰谓之涗如涗酌之涗盖以茅而泲酒故谓之涗酌也用涗水以沤其丝所以去其不蠲以致洁也【○赵氏曰谓以水和解其灰澄清而洗濯之以浸渍丝也】唯洁净然后能受色既沤七日矣乃取而暴之日中其暴也当去地一尺而已必以去地一尺为度者不欲其髙惧阳气燥之则其色失于燥而不鲜明也【○毛氏曰丝以柔为善暴之太过则失其柔而变其性故去地尺暴之欲其地气之相接】
　　昼暴诸日夜宿诸井七日七夜是谓水湅
　　郑康成曰宿诸井县井中○王昭禹曰昼暴诸日则以阳气温之也夜宿诸井则以隂气寒之也谓水湅则非渥淳之使熟也以隂阳之气使之熟而已【○毛氏曰暴虽在昼而夜必宿于井又欲其水气之相蒸】○郑锷曰必以七日七夜为度者欲其得隂阳之气一于平而不偏也
　　湅帛以栏【音练又兰】为灰渥淳其帛实诸泽器淫之以蜃易氏曰丝弱于帛帛壮于丝湅丝不过涗水而沤之湅帛则以栏为灰煑而熟之以至淫之盝之又至于涂之宿之其灋为特详○赵氏曰以栏为灰谓烧栏木以为灰也渥淳以灰煑熟渐渍其帛也淳沃也渥渍之使厚也既曰渥淳不可遽至干熇故实诸润泽之器蜃白蛤也以蛤为粉浸淫器中欲令帛白也淫即善防者水淫之之淫【○陈用之曰既曰渥淳必有水焉非特灰而已故实于泽器欲其不遽以干熇故也淫谓粉蜃以淫其上则闭其湿于泽器之中而得以渐渍之矣】○毛氏曰以栏为灰变生而熟以蜃为灰变质而白
　　清其灰而盝之而挥之
　　郑康成曰清澄也于灰澄而出盝晞之晞而挥去其蜃○毛氏曰于器从而振之谓之盝【○陈用之曰盝以盛之】○王昭禹曰灰既澄而清则盝而出之而挥去其所染之蜃灰
　　而沃之而盝之而涂之而宿之
　　郑康成曰更渥淳之○王昭禹曰既挥其灰沃之以水又从而盝出之既盝出矣又从而涂之以蜃灰而宿之则使经宿焉○毛氏曰自此不复用练亦不须和以水其帛且湿但涂以干灰而已岂非变生为熟易而变质为白难乎【○陈用之曰或言实诸泽器不言涂宿或言涂宿而不言灰蜃之用相偹以见也】
　　明日沃而盝之
　　毛氏曰涂之矣复以清水沃而盝之者去其所涂之灰也然涂之宿而已明日从而盝之与夫清其灰而盝之异矣此盝之二每事不同因其事也
　　昼暴诸日夜宿诸井七日七夜是谓水涷
　　王昭禹曰又从而暴诸日而温之以阳气宿诸井而寒之以隂气
　　緫论
　　郑锷曰上文湅丝记水湅之灋此文湅帛记灰湅之灋夫丝帛事之末者也凡为女工者能之何待设官掌其事耶盖先王为国以礼之制所辨者在于毫厘之际其于服色之间尤致其谨也如以象天黄以象地青以象东方白以象西方赤以象南方黒以象北方如纁之赤黄如緅之赤青如縓之赤黒如朱之象正阳如缁之象正隂如紫如緑之为间色一失其辨则分因而不明一失其色则义从而无所攷诗人所谓赤芾衮赤舄朱英緑縢之类彼岂区区然辨其色哉义各有所主分各有所明故也色之所系者乃分之所寓则丝帛之所以染乎色者讵可易而为之哉染人云春暴湅然则所谓湅而暴之者皆以春时也染在染人湅在防氏二官聨事为不轻矣







　　周礼订义卷七十五
　　钦定四库全书
　　周礼订义卷七十六　　　宋　王与之　撰
　　冬官考工记下
　　玉人之事
　　郑锷曰玉为器非一器也故曰玉人之事君子于玉比德德有小大故玉有纯杂之异焉追之巧皆自玉人而制度所寓玉人有不知其妙理者此所以谓之事
