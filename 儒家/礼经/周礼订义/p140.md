<!-- { "loadSidebar": true } -->
　　王昭禹曰邦国者诸侯也都家谓大都小都家邑郑康成曰县鄙乡遂之属【○黄氏曰县鄙遂官列于乡而见乡为国中】贾氏曰士庶子亦如宫伯卿大夫之子谓适子庶子其支庶宿衞王宫者也○黄氏曰必知此数而后其贠阙为可知有卿大夫有士庶子独无士士其所掌治也卿阙选于大夫大夫阙选于士庶子士阙固不专取于士庶子升进之法着于此士庶子其秩视士而犹系于其父兄未命也士庶子有常贠
　　以诏王治
　　项氏曰诏其任用进退也○刘执中曰大宰歳终则令百官府各正其治受其防听其治事而诏王废置此又诏王治者大宰诏之于职事之终也司士诏之于论定之始也王制曰司马辨论官材论进士之贤者以告于王而定其论论定然后官之任官然后爵之位定然后禄之则司士者司马之属
　　以徳诏爵以功诏禄以能诏事以乆奠【音定】食
　　项氏曰此谓试官始进者其有徳者则试之以爵待其有功乃授之以正禄此以待贤者也能者先试之以事待其乆而事成乃定其稍食此以待能者也【○郑锷曰有某徳者诏王以某爵有曰三公曰孤曰九卿曰大夫之等有某功者诏王酬以某禄有三大夫倍上士有上士倍中士之别有某能者诏王任以某事如知礼者命以典礼知乐者命以典乐居是官也已乆如仓库氏之类则定食于此官使子孙为氏也○黄氏曰以能任事其官以才选使之治军旅使有爵者乘王之倅车覜问庆吊遣使皆是也虽有秩乆亦当定其食共工工官掌水土之事而特举鲧治水则其大者也】
　　易氏曰爵有髙下皆以徳诏禄有丰杀皆以功诏此为公卿大夫士之受命而为王臣者设也然当时之士亦有不命者焉郑氏谓府史为官长所自辟除又谓胥徒为民之给繇役者凡此皆服役于公上亦既因能而诏以事矣惟其不命故以乆奠食而不言诏奠其食则未为禄也校人曰等驭夫之禄宫中之稍食宫中则师圉府史以及为胥徒者所以言食驭夫则仆夫趣马等之为大夫士者所以言禄葢当时一命以上谓之禄庶人在官者稍食而已如宫正则月终会其稍食医师则歳终稽其医事而制其食稾人则乗其事试其弓弩而下上其食凡此皆奠其食于任事既乆之后者也贾氏亦曰据能者先试之以事事成乃定以稍食其能堪用乃后亦诏授之以正爵禄其序如此○陈蕴之曰爵禄事皆称诏惟奠食不言诏者则知爵禄事皆有去取进退惟上之特命而奠食乃其常俸所当得之稍食故不言诏也言乆者计其歳月之乆所当食之俸若书称徳懋懋官功懋懋赏位事惟能皆此理也
　　陈及之曰后世但以官府烦多疑周官不知当时以事之多寡而损益其贠数观卿士之贤能而为爵禄之予夺则位无虚设禄无虚受官安得至于冗长哉
　　唯赐无常
　　王氏曰赐出于王之恩恩有厚薄则赐有多寡又何常之有且赐而有常则辟无以作福矣【○易氏曰继于司士以诏王治之后则亦有可常者矣】○郑锷曰司勲曰凡赏无常此曰唯赐无常何也葢赏者因有功可赏则赏之其无常者特以功为轻重赐则出于人君之恩其无常者乃以君命从事此其所以异
　　正朝仪之位辨其贵贱之等王南郷【许亮反】三公北面东上孤东面北上卿大夫西面北上王族故士虎士在路门之右南面东上大【音泰下同】仆大右大仆从者在路门之左南面西上
　　郑康成曰此王日视朝事于路门外之位○黄氏曰王日视朝羣臣朝焉盖常朝也司士与射人联官故其所掌皆法度仪制治朝治军无二道也司士掌羣臣之版故使掌朝仪之位【○郑锷曰宰夫射人朝士皆有正位之事司士又掌正朝仪之位者射人所掌賔射之位朝士所掌外朝之位宰夫司士皆治朝也司士正位而辨其等宰夫则察其不如仪者也】
　　郑锷曰朝必有仪仪本于位有以正之则其仪不乱爵各有等等所以别贵贱有以辨之则其等不差兹朝仪所以肃○黄氏曰辨其贵贱之等将摈王揖○易氏曰位着虽有贵贱而布置所向无非尊王○王氏曰乡明以听天下者王也故南乡面王而答之者公也故北面孤佐王者也故东面卿大夫佐王者也故西面王族故士虎士大仆大右大仆从者则从王者也故南面顺王所向焉三公东上则北面以左为右故也自孤以下皆以近尊为上○郑锷曰孤东面则处王之右賔之也卿大夫西面则处王之左任事之责也北面者东上东向者北上西向者亦北上皆以近王为上王族之故士亲则王之族而爵则故为士而晚退者也【○李嘉防曰王族故士故为士者留以宿衞必有年劳者未仕虽王族不留王宫也○黄氏曰王族故士王族之常为士者已老而贤者使日朝焉亲亲尊贤敬老其义一也故卿大夫冝亦有位】虎士则虎贲之宿衞者【○陆氏礼运解曰故士有谋者虎士有勇者】在路门之右备非常也大仆则出入前驱者大右则羣右之长也大仆从者则凡祭仆御仆隷仆皆是也【○贾氏曰所谓上者皆据近王为上不据隂阳左右也】在路门之左备驾乗也【○易氏曰以其居王之后不嫌于南面】或南面东上或南面西上同王所向而在路门之外亦以近王为上也【○刘执中曰位于路门左右且南面者居王之后故王还则左右揖之】○王氏曰公以下皆言面王独言向不斥其体尊故也○易氏曰一位着之次而尊王之意已着见于左右前后之列朝仪之不茍如此
　　王昭禹曰朝士掌外朝之法曰左九棘孤卿大夫位焉羣士在其后与此不同者朝士所掌者外朝听狱讼询众庶之朝也羣士则公卿大夫之属官故在公卿大夫之后
　　司士摈
　　郑锷曰位已正则王出视朝司士乃摈王出揖羣臣接下思恭欲羣臣自尽以奉上所以致体貌之隆小宗伯于命诸侯赐卿大夫爵之时则傧其字为傧此司士摈其字为摈盖傧之为义进也摈之为义相也臣下傧之则敢进故于赐爵用之人君之出则摈而相其礼故于视朝用之
　　孤卿特揖大夫以其等旅揖士旁三揖王还揖门左揖门右
　　郑锷曰三孤贰三公化九卿列职佐王皆在所尊礼也故特揖焉特谓一一揖之也大夫作而行事之臣有中大夫有下大夫同其爵之等则旅揖焉旅众也緫一等之爵则众同一揖也○黄氏曰士无位士卑不常朝也今大中大夫以上始常朝然士旁三揖则士亦有位于此矣今大朝防陞朝官皆赴盖若是欤士不着位而以揖见从可知也郑康成言羣士东面约外朝而言也然经言士旁三揖则东西皆有士矣郑又言公卿大夫得揖乃就位士发在其位未必然经文自公以下位皆定而后司士摈之揖与郑説异士三揖者犹以其等也
　　易氏曰王族故士虎士在路门之右大仆大右大仆从者在路门之左其位皆南乡而在王之后故还而揖之○郑锷曰在王门左右者皆顺王所向故王将以揖之则必还揖还者谓回而向之乃揖也
　　郑锷曰观周人之诗于天保之序曰君能下下以成其政攷此特揖旅揖三揖之仪则周之盛王可谓能下下矣衮冕巍巍尊无与二而视朝之际徧揖羣臣然后大仆正位无乃太过乎汉诸侯羣臣朝正月谒者治礼引以次入殿门传曰趋殿下郎中侠陛陛数百人功臣列侯诸将军吏以次陈西方东向文官丞相以下陈东方西向鸿胪设九賔胪句传皇帝辇出房百官执防传警诸侯王以下莫不震恐肃敬帝乃知皇帝之贵亦异于周人之礼矣司士之揖岂可行于后世乎
　　大仆前
　　郑锷曰既揖矣大仆自门左之列进而前正视朝之位
　　王入内朝皆退
　　黄氏曰大仆前导王入也王入内朝句絶王入内朝即路寝之庭燕朝也【○郑康成曰王入入路门也王入路门内朝朝者皆退反其官府治处也】○王氏详説曰天子有三朝外朝治朝燕朝是也库门之外为外朝则路寝门外与路寝门内之朝皆为内朝矣但以日眡事则曰治朝退适路寝之庭听政则曰燕朝内外之朝本无定名以燕朝为内朝则治朝为外朝矣库门之朝为外朝则治朝又为内朝矣玉藻曰朝服以日眡朝于内朝退适路寝云退适路寝者是内朝之内又有内朝也是燕朝也文王世子曰其朝于公内朝则东面北上以齿其在外朝则以官司士为之夫司士所掌之朝治朝也玉藻以路寝之外为内朝而文王世子又以司士所掌之朝为外朝治朝可以兼内外之名也
　　掌国中之士治凡其戒令
　　易氏曰国中之士治谓士之在国中者诗曰济济多士文王以宁非公卿大夫以下之緫号欤【○黄氏曰国中自郊关以内治有所请治也自甸以徃各有所属】
　　郑锷曰周制有国中之士有邦国之士有异姓之士国中之士王朝之士也王朝之士其数至多司士掌其治所谓损益之登下之与夫年歳贵贱之辨是也平居治之有素矣及夫用之则有戒以饬之使畏有令以督之使行其人虽众安得不从吾治哉【○项氏曰若今吏部掌黜陟授士进退也】
　　掌摈士者膳其挚
　　贾氏曰摈士谓初得命为卿大夫士执挚见于王司士摈之使见王也○郑康成曰膳者入于王之膳人○郑司农曰膳其挚者王食其所执羔鴈之挚○易氏曰诸臣之六挚犹诸侯之五瑞五瑞用以享故三璧则受之而复之书所谓如五器卒乃复是也六挚不用享故三帛二生一死则受之而不复各适其冝而已三帛则共王之服二生一死则共王之膳以示纳用其徳也○黄氏曰庶人工商皆有挚贱不通○孙氏曰周家三载賔兴虽曰出长入治莫攷爵命之详独于司士掌摈士者膳其贽古者不为臣不见见而有贽则入仕之初也盖先王待新进之礼常厚而律新进之法常严礼所以养其自重难进之风法所以励其趋事赴功之操方賔兴之始有三公六卿以涖于上有羣吏众庶以賛于下待以乡饮酒之礼而献其书于王王者既再拜而受登于天府之籍内史又从而贰之以为异时爵禄之阶待之之礼可谓厚矣及摈见于王委贽为臣也乃属诸司马而诏爵诏禄诏事一惟司士之听王制云升之司马亦不为无据盖新进乍起草莱故役之祭祀賔客防同之事使知登降揖逊动容周旋之节律以军旅之法而警惧其茍且怠惰之心斯皆为有用之材而不病于见闻之陋矣若夫诸侯歳贡士于天子亦于司士隷属焉三歳则稽士任之得失而进退诸侯之爵禄庶几四方之彦皆获仕于王朝而无敢卤莽应选者矣
　　凡祭祀掌士之戒令诏相【息亮反】其灋事及赐爵呼诏昭穆而进之
　　易氏曰祭祀之时羣臣羣有司与焉或助其礼或执其事此所谓士则同姓之士也【○郑锷曰以下文言赐爵必呼昭穆而进知之也】掌士之戒令则卜日以后之戒令也诏相其法事则凡祼献之法事也【○王昭禹曰法者谓事之存于度数者○贾氏曰告语并摈相其行礼之事】○郑康成曰赐爵神惠及下也○郑锷曰王之族为士而助祭故序以昭穆于祖行为昭者立于昭位于父行为穆者立于穆位祭末旅酬之时呼以昭穆而赐以爵○薛氏曰宗庙之礼所以辨昭穆三昭三穆则设于室中之昭穆羣昭羣穆则与于祭者之昭穆室中之昭穆则教化天下而使皆知尊祖之道祭者之昭穆则教化天下而使皆知长防之序○黄氏曰专为同姓大夫以上则燕士贱赐爵而已
　　帅其属而割牲羞俎豆
