<!-- { "loadSidebar": true } -->
　　右夏官之府史与胥其数特少其间有史而无府有徒而无胥有无府史与胥徒者凡二十余官若大仆祭仆戎右齐右道右大驭戎仆齐仆道仆田仆驭夫之官又府史胥徒之俱无者也尝疑先王之政典其大纲小纪之具举凡书契之所藏文移之所賛而叙次之所治者将有多于他官可也顾若是之简寡何哉又观先王制军之法一军之闲则二府六史胥十徒百而已夫莫宻于军政而文书调度其不为繁重者若此此固人情之所便安而军政之所易行也特其官令之徴召不容于不备者故其徒视府史与胥则加焉然先王之于政典之意大略可攷彼虎贲氏之虎士八百人若非所以为徒也先儒谓徒之选有勇力者充之愚故并而计之于徒之数焉亦不可以掌官令者例论矣
　　不命之官凡四
　　方相氏狂夫四人圉师乗一人
　　圉人良马匹一人驽马丽一人
　　家司马各使其臣以正于公司马





　　周礼订义卷五十七
　　钦定四库全书
　　周礼订义巻五十八　　　宋　王与之　撰
　　秋官司寇上
　　郑锷曰秋者天地严凝之气肃杀万物之时刑者人君所以肃天下之不肃故掌刑之官属乎秋言刑之用如秋气之肃杀
　　易氏曰刑以弼教寇则败其教之成者故掌刑者谓之司寇【○李嘉防曰防以寇者害也蒙上九曰利御寇上下顺也司寇凡有害而緫禁之此秋官体上天肃万物之意】后世亦谓之司败是刑所以惩败类【○贾氏曰狱官之名有虞曰士夏曰大理周曰司寇天子诸侯同故鲁晋皆有司寇至衰世随意所造故晋有士荣为大士楚有司败】
　　惟王建国辨方正位体国经野设官分职以为民极乃立秋官司寇使帅其属而掌邦禁以佐王刑邦国郑康成曰禁所以防奸者刑正人之法○刘迎曰大司寇帅属冝以掌邦刑为职如宰掌邦治司徒掌邦教可也今所掌止于邦禁佐王始正其职以刑邦国圣人设司寇之意常欲禁于未然果不可禁然后以刑见其爱惜保防斯民恐防于罪戾【○孙氏曰不曰掌邦刑而曰掌邦禁禁明则刑可不用○郑锷曰掌邦禁言制法之本佐王刑邦国言用刑之事然刑非大司寇之所敢专作威者人君之权此特佐之】
　　刑官之属大司寇卿一人
　　陈宏甫曰先王设官分职最当详攷其错综互见不可伦类又有截然不可易者如大司寇之属凡朝廷之狱大司寇士师掌之六乡之狱乡士掌之六遂之狱遂士掌之甸稍县都之狱县士掌之都鄙之狱方士掌之四方之狱讶士掌之凡此类皆狱讼之事故虽自乡遂之外如甸稍县都外而邦国一皆联络而尽属诸司寇
　　郑康成曰士察也主察狱讼之事
　　大司寇之职掌建邦之三典以佐王刑邦国诘【起吉反】四方
　　郑康成曰典法也【○易氏曰典常也举皇极之道时措于天下故三者皆谓之典○刘执中曰民失其常则立法以治之使复其常乃谓之典诸侯则治之以三典万民则治之以五刑】○王昭禹曰三典即大宰刑典合而言之故曰刑典别而言之则刑有三等○郑康成曰诘谨也书曰王耄荒度作详刑以诘四方○郑锷曰四方与邦国一耳【○王昭禹曰邦国谓中国也四方谓四夷也】言刑又言诘何也诸侯之邦有不率者刑得而加之至四方之逺殊俗异域或羁縻而处之或不得而尽臣之于其不率诘责之有文告之辞诘之不改然后临以甲兵之大刑或谓大宰言以诘邦国以刑百官何也大宰掌其典以御邦国者緫其纲尚寛故言诘治内者欲其详而尚严故言刑诘之寛也刑之严也又与刑官之事异【○吕氏曰司完掌邦禁凡邦之刑辟皆緫焉曰诘奸慝刑暴乱奸慝隠而难知故谓之诘葢推鞫穷诘而求其情暴乱显而易见直刑之而已天下罪恶虽万状要不出于隠显之两端曰诘曰刑皆有以待之】
　　一曰刑新国用轻典二曰刑平国用中典三曰刑乱国用重典
　　郑锷曰国之新者或乗衰乱之后废故而立新或辟荒逺之地新立君以懐辑其民【○黄氏曰新辟地立君固有之始封初徙之国如申伯封谢齐徙临菑皆新立也】教化未洽习俗未一苟有丽于刑辟用轻刑以治之悯其为未化之民【○陈及之曰若周公告康叔以治殷民曰勿庸杀之姑惟教之】国之平者教化已明习俗已成人心安和风俗醇美苟有丽乎刑辟用中典以治之惩其有过中之民可也【○易氏曰若成王命君陈尹东郊之意○陈及之曰平国之民素闲政教苟有罪不可赦也故三刺三宥自有国家之常法亦不得戾乎是惟中而已所谓求民情断民中而施上服下服之刑是中典者一定而不可易】国之乱者叛逆簒弑之国其民顽暴不率训典非严刑峻法以御之未有能胜其凶暴之习故用重典以治之盖处之常法之外【○黄氏曰不聼不讯一切行是盖军法欤○陈及之曰凡在官在宫者杀无赦班孟坚以中典为三千五百之刑重典为三千之刑非也】然制刑虽有一定之制及观其所冝而用犹医之用药随病轻重而加减要之使适于安而已○王氏曰用轻典以柔乂之用中典以正直乂之用重典以刚乂之书曰惟敬五刑以成三徳【○易氏曰以圣人之意推之轻典所以进其善重典所以惩其恶皆所以为中也】
　　以五刑纠万民
　　郑康成曰刑亦法也纠犹察异之○贾氏曰此五刑与墨劓等正刑别或一刑之中而舍五或此五列全不入五刑
　　一曰野刑上功纠力二曰军刑上命纠守【音狩】三曰乡刑上徳纠孝四曰官刑上能纠职五曰国刑上愿【音愿】纠暴贾氏曰言野则国外若乡大夫野自六尺之类○王氏详説曰野刑之于六遂乡刑之于六乡是也然以军刑间于乡遂之间者以乡遂之间军之所在也其曰官刑谓在官者设也其曰国刑谓王畿之内九十三国者设也又非三典所以刑邦国之国○郑康成曰功农功力勤力命将命也守不失部伍徳六徳善事父母为孝能能其事职职事修理愿慤慎暴当为恭字之误○易氏曰上者各有所上也纠者纠其涣散也盖涣散非用刑之时而刑之所纠期于无涣散而已○王氏曰野刑为事故上功纠力力所以致功军刑为政故上命纠守守所以致命乡刑为教故上徳纠孝孝所以致徳官刑为治故上能纠职职所以致能国刑刑也故上愿纠暴失愿而暴刑所取也○刘执中曰以五刑纠万民者建六典以为民极也是故六卿各职其官建之使必行于天下行之使必范于后世者大司寇正其刑典也乃建事典佐王以富邦国以任百官以生万民者用野刑焉农耕也沟涂也隄防也井邑也宫城也百工也凡役民以作其事而奉国家者以成功为上以不致力为纠则冬官之职待之而后立焉乃建政典佐王以平邦国以正百官以均万民者用军法焉振旅也苃舎也治兵也大阅也伐国也戍疆也凡役民以立其政而尊国家者以用命为上以不死守为纠则夏官之职待之而后立焉乃建教典佐王以安邦国以教官府以扰万民者用乡刑焉六徳也六行也六艺也五礼也五品也凡役民以行其教而佐邦国者以成徳为上以不致孝为纠则地官之职待之而后立焉乃建治典佐王以经邦国以治官府以纪万民者用官刑焉六官六属百官府史也凡役民以立其治而造国家者以贤能为上以不称职为纠则天官之治待之而后立焉乃建礼典佐王以和邦国以统百官以谐万民者用国刑焉君臣也父子也兄弟也夫妇也朋友也家国也祭祀也凡役民以践其礼者以恪愿为上以不致其恭为纠则春官之职待之而后立矣五者国之大典圣人建极于天下以参天地而賛化育待之以成焉然非刑典之正莫得以成之不曰诘邦国刑百官纠万民乎
　　【郑锷曰观此五刑之用而有所上所纠之意则爱人而不忍刑可见墨劓刖宫大辟五者刑之名也五刑之名固不可改而此有野刑军刑乡刑官刑国刑亦以五刑称之盖或有野民犯焉有军中犯焉有乡民犯焉有在官者犯焉有在国者犯焉故也野中之民犯刑曰野刑刑其不率于田野之中者也然野中所上者勤于农功尔苟其人在野常自力不怠今虽犯刑又当纠其平日能勤力于农而宥之可也军中之人犯刑曰军刑刑其不率于军中者也然军中所上者能用命尔苟其人在军常谨守部伍而不散离今日犯刑又当纠其平日能坚守之故而宥之也不率于郷中而犯刑则曰乡刑然乡中所上者徳尔苟其人平日乡党称其孝今虽犯刑又察其在家能孝其亲而宥之可也不谨于官职而犯刑曰官刑然在官所上者才能尔苟其人修举职事事成效着今虽犯刑又察其能足称职而宥之可也不率于国中而犯刑曰国刑刑其不恭谨于国中者然国中所上者愿慤而已苟其人平日能恭敬而不慢今虽犯刑又当察其在国有恭敬之实而宥之可也暴字郑康成以为当作恭篕言纠暴则与上纠力纠孝之文不类也五刑各有所纠如此经言纠其徳行纠其过恶之类皆谓其难知故纠之也民有不幸而犯刑者苟不察其平日有可取之善遂从而刑之抑何无决择欤故纠之如此纠而无可取则刑之无愧大宰亦曰以纠万民正谓是也○李嘉防曰用刑虽贵当其情然必以事之所尚为重如今治主仆之讼必以名分为先有如大体所关不先因其事之所尚则一情之得一法之当未必不妨其余岂可不随冝而施】
　　以圜土聚教罢【音皮】民凡害人者寘【之豉反】之圜土而施职事焉以明刑耻之
　　郑康成曰圜土狱城也○郑锷曰天之体圜而大徳曰生狱城必圜主于仁而已民为不善有致死之道圣人之心常欲生之【○王昭禹曰以两仪言之则干为圜以五则言之则规为圜】○郑康成曰聚罢民其中困苦以教之为善也民不愍作劳有似于罢【○刘执中曰罢谓不服教而困于礼义之民言其拂于中也】○郑锷曰民不能自强于为善者谓之罢民夜纳之圜土而昼则施以职事何以谓之教盖民有过失者其害人之罪虽非故为然其罪已着夜寘于圜土以囚之昼施职事以役之明书其所犯之罪于大方版加诸背而耻之【○刘执中曰书其罪状与姓名表示于人则明刑也】使之犹有人之心焉则变恶为善殆不旋踵是乃以不教教之也
　　其能改者反于中国不齿三年
　　贾氏曰能改谓在圜土不出自思已过也○郑康成曰反于中国谓舎之还于故乡里也司圜职曰上罪三年而舎中罪二年而舎下罪一年而舎不齿者不得以年次列于平民○易氏曰乡里谓之中国者周以圜土代五流之法有絶于中国之义于是反于中国三年不齿则虽可与为善未能保其必善当是时也州长属民而读法者屡矣而罢民不在所聼党正属民而饮酒者屡矣而罢民不在所序年运而往亦既乆矣昔之不善固将自化然后齿之伦类不为幸民【○郑锷曰其能改过则得反乎乡里与其迁善之意也犹使不得以齿于平民者三年盖御恶人者不一而足三年之外则乆矣故必释之也】
　　其不能改而出圜土者杀
　　郑锷曰既不能迁善又逃遁而出于圜土不畏甚矣如斯人者杀之而已○李氏曰先王之时虽用肉刑然人之丽刑者实未尝遽用之故司寇以圜土教罢民其害人也实法之所当诛而先王之心有所不忍悯其不能自强于为善无以开其改过自新之路则人道絶矣是以凡害人者姑寘之圜土而施职事焉所以役使劳苦之使知所自强以明刑耻之所以书其罪恶而污辱之使知所自好彼其能改则释之可也其不能改则诛之未晚先王用刑其委曲至此
　　以两造【七报反】禁民讼入束矢于朝然后聼之
