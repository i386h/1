<!-- { "loadSidebar": true } -->
　　黄氏曰役卒役也小雅曰劳还役○贾氏曰小军旅谓使臣征伐大军旅天子亲行小功役之事小司徒巡行若大功役则大司徒巡行之○郑锷曰小军旅之时人徒虽寡然战危事也安得无筑军垒修城堑之役宜有政令以齐一之小司徒巡行其役而治其政令则人畏威而趋事无敢慢矣○黄氏曰六乡不与于司马之征有王命起之则小司徒帅而致之司徒司马调郊军则其吏帅之小司徒巡察之而治其政令○王氏详说曰小司徒于大军旅帅众庶而不言治政令于小军旅言治政令而不言帅众庶是众庶之事小司徒可帅而致于大司徒而不可得而治也政令之事小司徒可用于小军旅而不可用于大军旅也
　　大丧帅邦役治其政教
　　郑康成曰丧役正棺引复土○史氏曰兴土工以为因山之役
　　黄氏曰对遂人为野役治其政教爱敬行焉
　　凡建邦国立其社稷正其畿疆之封
　　贾氏曰诸侯亦有三社三稷谓国社侯社胜社皆有稷配之言立其社稷谓以文书法度与之不可国国身往○郑锷曰大司徒设其社稷之壝制其畿疆之封矣小司徒又立之正之盖地官掌贰权重位尊诸侯受土以置社或为之设壝或为之立祠分土以建国或为之制封或为之正封则权在朝廷而诸侯不敢以自擅矣
　　凡民讼以地比正之
　　贾氏曰民有争讼是非难辨故以地之比邻知其是非者共正断之【○史氏曰地比者相亲相保之法可以情义断也○易氏曰即大宰八成比居之法】
　　地讼以图正之
　　郑氏曰地讼争疆界者○史氏曰图者道里疆界之形○贾氏曰凡量地以制邑初封之时即有地图在官府于后民有讼者则以本图正之【○易氏曰即太宰八成版图之法】
　　嵗终则攷其属官之治成而诛赏
　　郑康成曰治成治事之计○刘执中曰施其政典政令禁戒而不躬行刑罚者大司徒宜然也是以属官之诛赏小司徒得以专之
　　黄氏曰嵗终则攷其属官之治成自乡郊至都鄙有地治者皆为属官地治详悉事亦多细小故小司徒攷其日成得自行诛赏月要嵗防则致之宰治成盖冡宰所施之八法也
　　令羣吏正要防而致事
　　贾氏曰羣吏谓当职六十官【○王昭禹曰凡言吏皆指贱者自士以下皆是不特府史胥徒之属】上经治成据日小成之计此言要防谓月计嵗计总为簿书而致其事之功状以待攷也○易氏曰小司徒致事致之于大司徒大司徒致事致之于宰
　　正嵗则帅其属而观教象之灋徇以木铎曰不用灋者国有常刑令羣吏宪禁令脩灋纠职以待邦治
　　王昭禹曰禁令将使民避行之宜表楬之使知故宪之脩法则使各脩其所守之法防亏废也纠职则使各纠其所治之人防缓散也
　　及大比六乡四郊之吏平教治正政事攷夫屋及其众寡六畜兵器以待政令
　　贾氏曰大比亦三年大挍比户口六乡四郊之吏谓比长闾胥以上布列在四郊者○王昭禹曰言六乡而兼四郊乃六乡之闲田县师所治之地○林氏曰教治者所主在教若十二教之属【○项氏曰平其所掌之教治○刘执中曰平章其教治之优劣】政治者所主在政若土地之政之属【○项氏曰正其所行之政事○刘执中曰论正其政事之得失】○王氏曰攷夫屋攷其受田之夫居里之屋亟其乘屋令其及时乘之以正治其怠惰宜矣【○郑康成曰夫三为屋屋三为井出地贡者三三相任○刘执中曰稽攷其夫屋之羸不足也○黄氏曰六乡余民居于四郊之内专以处工商薮牧之属故敬仲治齐有士乡有工商之乡放于先王为之攷夫屋其无公田可知】○王氏曰攷其众寡六畜兵器则亦以知登耗有无以待征役施舍诛赏之政令【○贾氏曰以待国家政令所须则供之也○项氏曰政令即大比有所钩考也】











　　周礼订义卷十七
<经部,礼类,周礼之属,周礼订义>
　　钦定四库全书
　　周礼订义卷十八　　　　宋　王与之　撰
　　乡师之职各掌其所治乡之教而聴其治
　　王昭禹曰乡师教官之长也所以教其属故谓之师○易氏曰乡师下大夫四人则二人共主三乡故曰各掌其所治乡之教
　　郑康成曰聴谓平察之○刘执中曰六乡大夫既专其乡之治矣此又聴其治者大事非乡大夫之可断者乡师受而聴其治大司徒审而聴其断【○贾氏曰自乡大夫以下至伍长各自聴断其民今乡师又聴其治者恐乡官有滥失】
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁聴其狱讼
　　郑锷曰小司徒有九比之法以稽夫家之数谓之比法乡师用法则谓之国比之法言其法乃国之法而非乡师之所制也【○林氏曰即大司徒五家为比之法】○项氏曰小司徒先贵贱乡师先老幼盖朝廷莫如爵乡党莫如齿可任为军所谓可任者家三人之类戒之使谨令之使行纠之使不肆禁之使勿为○易氏曰稽其夫家众寡谓其可任者辨其老幼贵贱废疾谓其可施舍者牛以力而载马以力而驾不能无老壮强弱之异亦有可任可施舍者乡师皆从而辨之【○王氏曰小司徒使登六畜辨其物而乡师止辨马牛之物者以帅田役为事则所须马牛而已】先之以戒令次之以纠禁终之以聴狱讼是固聴其治而非所以为教然逆折其萌于未争未有过之始乃所以为治乡之教也○史氏曰凡政皆视小司徒但主一乡之事耳
　　大役则帅民徒而至治其政令既役则受州里之役要以攷司空之辟以逆其役事
　　王昭禹曰大役任众力役之大者若城郭沟渠之役○史氏曰未役为民既役为徒○郑康成曰至至作部曲也○王昭禹曰州里州所里也五党为州民所居曰里而所役之民出于州里役要役数之要书欲知役数之多寡【○郑氏曰所遣民徒之数】○项氏曰司空掌役州里出役即州里所遣役之本数以攷司空治役之章程【○郑氏曰辟功作章程○郑司农曰辟法也】则役事可得而钩考矣○吕氏曰司空营国职在兴功司徒治役职在登民茍司徒不攷兴功之小大而防其民则民必有告病者故乡师专攷司空之辟緜诗乃召司空乃召司徒俾立室家亦此意也○黄氏曰凡役皆司马征发唯六乡之民则司徒自致故既役则乡师受州里比要而以攷司空之辟以逆其役事要与法参互之其事可逆而知其余则司马受要而攷之者察其事之不攻坚也
　　凡邦事令作秩叙
　　王昭禹曰凡有所兴治皆谓之事言邦事则非乡里之自兴治者也秩则制其常赐之多寡叙则差其事治之先后作秩叙者乡吏也乡师令之而已【○黄氏曰周礼凡兵政皆司马政典凡役事皆司空事典秩叙廪食等次也凡以事役民夫为秩宫伯曰月终则均秩嵗终则均叙郑曰秩禄廪叙才等至乡师令作秩叙则曰事之常次非也功力常次在司空之辟非乡师所当作也】○郑锷曰谓之作则因所役之事始作之量功大小为之报称而已
　　大祭祀羞牛牲共茅蒩
　　贾氏曰大司徒奉牛牲此羞牛牲佐大司徒也○王昭禹曰言羞不言奉赞其羞不赞其奉也
　　郑锷曰茅可用以缩酒【○郑康成曰蒩士虞礼所谓苴刌茅长五寸束之者是也祝设于凡东席上命佐食取黍稷祭于苴三取肤祭祭如初此所以承祭既祭盖束而去之守祧职云既祭藏其隋是与】亦可用以借【○郑氏曰蒩读为借谓祭前借也易曰借用白茅无咎】甸师言祭祀共萧茅矣乡师又共茅蒩司巫则共蒩馆盖甸师共以缩酒乡师所共以为借何以知其然观甸师言共萧茅萧以祭脂茅以缩酒皆求神之所须也共于王借所以见其诚此言茅蒩蒩借也借祭器之所用则多矣故共于六乡所以致其备司巫则以其多也又为馆以藏之○项氏曰缩酒以达气故天官主之束蒩以借形故地官主之
　　大军旅防同正治其徒役与其輂辇戮其犯命者王昭禹曰大军旅防同固有稍人作其同徒輂辇帅而以至乡师则正治之而已○贾氏曰正治其徒役者六军之外别有民徒使役皆出于乡○郑锷曰不有以正之则所出者或非其夫家众寡之正数不有以治之则所聚者或违乎会同军旅之戒禁此乡师平日掌戒令纠禁之职也
　　郑康成曰輂驾马辇人挽行所以载任器也止以为蕃营司马法曰夏后氏谓辇曰余车殷曰胡奴车周曰辎辇辇一斧一斤一凿一梩【○贾氏曰梩者或解以为插或解以为锹】一锄周辇加二版二筑又曰夏后氏二十人而辇殷十八人而辇周十五人而辇
　　易氏曰戮则不特诛之而已小司徒之用众庶遂人之起野役皆有犯命之诛而乡师四时之田与此言戮者军旅防同事大体重以肃众志也
　　大丧用役则帅其民而至遂治之
　　郑康成曰治谓监督其事
　　及葬执纛以与匠师御匶【音旧】而治役
　　郑司农曰翿羽葆幢也尔雅纛翳也以指麾挽柩之役正其行列进退
　　郑康成曰匠师事官之属其于司空若乡师之于司徒乡师主役匠师主众匠共主葬引杂记曰升正柩诸侯执綍五百人四绋皆衔枚司马执铎左八人右八人匠人执翿以御柩天子六引礼依此云
　　贾氏曰柩在路恐其倾覆故与匠师御正其柩治役亦谓监督役人
　　及窆执斧以涖匠师
　　郑司农曰窆谓葬下棺也春秋传曰日中而堋礼记所谓封者涖谓临视也○郑康成曰匠师主丰碑之事执斧涖之使戒其事
　　贾氏曰檀弓云公室视丰碑郑注天子斲大木为之丰大也天子六繂四碑前后各一碑各重鹿卢两畔各一碑皆单鹿卢天子千人分置于六绋其棺当于圹上皆背碑负引击鼔以为纵舍之节匠师主当之王氏曰葬而治役正其挽匶之行列故执纛以为仪已窆而涖匠师则以防匶之倾亏使戒饬焉故执斧以为威
　　凡四时之田前期出田灋于州里简其鼓铎旗物兵器脩其卒伍
　　黄氏曰四时田法详在大司马郑言人徒及所当有盖一端也○郑锷曰先王四时之田因农隙讲事以教民坐作进退之节然田亩之民三时务农安知讲武之备鼓铎旗物久而或弊伍两卒伍久而或废一旦集之于田安能无失事之愆田法虽掌于司马而预以告民则在乡师故于未田之前出以示民使之简其已弊者而去之脩其或废者而新之则鼔铎旗物无不可用之物伍两卒伍无有或阙之人观唐明皇初元幸新丰讲武骊山之下召兵二十万旗连亘五十余里以军容不整坐郭元振于纛下将斩之谓其有功不杀以唐绍制军旅不肃而斩之未尝不痛绍之无辜而恨明皇之不审也夫以即位之初号令未明纪律未定一旦合二十余万不教之兵而阅之遽怒兵容不肃而斩其官此何理也
　　王昭禹曰鼔铎以声众旗物以麾众兵器以胜敌简则阅而选之也军旅之法立于伍成于卒脩则习而治之也简之则其器械有所完脩之则其行列有所正田虽以猎取禽兽而实以教战则简而脩之皆军法之所寓也
　　及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼
