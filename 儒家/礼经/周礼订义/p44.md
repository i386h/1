<!-- { "loadSidebar": true } -->
　　王昭禹曰颁以九职三事也○王氏曰登言进而成之九职任万民加三事焉所以进而成之也○郑锷曰言用此以进其业也民之常情好逸恶劳自安而不知勉此业所以不能进任以职事使之勉励赴功乃所以登之矣大宰九职用于王畿之内然邦国都鄙不可无任民之职于是设为十有二职以颁之使用是以登进之也【○刘执中曰大宰主治任之以职而已司徒主民不止任之以职又登于籍焉谓能稼穑者则登于三农之籍能树艺者则登于园圃之籍也】
　　一曰稼穑二曰树艺三曰作材四曰阜蕃五曰饬材六曰通财七曰化材八曰敛材九曰生材十曰学艺十有一曰世事十有二曰服事
　　郑司农曰稼穑谓三农生九谷也树艺谓园圃毓草木作材谓虞衡作山泽之财阜蕃谓薮牧养蕃鸟兽饬材谓百工饬化八材通财谓商贾阜通货贿化材谓嫔妇化治丝枲敛材谓臣妾聚敛疏材生材谓闲民无常职转移执事【○郑锷曰闲民无常职宜不能生材然而转移执事其材实赖以生焉】学艺谓学道艺世事谓以世事教能则民不失职【○黄氏曰学艺士也夫人皆得学之世事公卿大夫士之胄嗣古者进兴不出此二者】服事谓为公家服事者【○贾氏曰公家服事若府史胥徒庶人在官者】
　　孙氏曰九职之外加以三焉则以三者与九职之民共之使民心服上之教而保其职业者也学艺民材所由兴世事民志所由定服事军旅田役追胥所由习若夫闾师所任者国中四郊之民因以征敛其材赋所谓九功之货贿也
　　以乡三物教万民而賔兴之
　　○愚案三物八刑皆言乡者盖教法始于六乡故也郑康成曰物犹事也○史氏曰无形无名者道也有形有名者物也得之于心为六德行之于身为六行习之于事为六艺是三者有形有名矣故谓之三物○郑康成曰兴犹举也民三事教成乡大夫举其贤者能者以饮酒之礼賔客之既则献其书于王矣李景齐曰成周賔兴万民者不一而足若所谓三物者曰德曰行曰艺是也德不足则取之以行行不足则取之以艺其取之亦广矣未也所谓德行艺者皆析而六之曰智仁圣义忠和曰孝友睦婣任恤曰礼乐射御书数诚恐难以责其材之全则凡于六德六行六艺之中得其一者皆足以自进此天下所以无遗材之恨然则取士之目最广者盖莫详于周而谓其不以科目取士何哉是古非今者类欲屏去后世之科目而复还古人里选之制不知古人所以来天下之才者特以其科目之广耳若夫才必就于其所养而成于其所教此大司徒所以教以三物而后賔兴之欤
　　一曰六德知仁圣义忠和
　　郑锷曰成于性者德也德则有知仁圣义忠和之别临事不惑先事而知者知也【○项氏曰知动而明事】自博爱而兼爱者仁也【○郑康成曰爱人以及物】通睿而能化者圣也【○史氏曰以其无不通】能制事变使各得其宜者义也教人以善推诚不欺者忠也【○郑康成曰忠以中心】喜怒中节不为崖异斩絶之行者和也【○郑康成曰不刚不柔】凡此皆成于性而自得者故名之为德
　　二曰六行孝友睦婣任恤
　　郑康成曰善于父母为孝善于兄弟为友睦亲于九族婣亲于外亲任信于友道【○郑锷曰能信乎朋友者任也】恤振忧贫者【○郑锷曰能周恤于患难者恤也】
　　郑锷曰凡此皆见于所行故名之曰行
　　三曰六艺礼乐射御书数
　　郑锷曰礼者知揖逊之威仪【○史氏曰五礼所以防其伪】乐者达节奏之高下【○史氏曰六乐所以防其情】射则明五射之法【○史氏曰五射之仪足以观其德】御则熟五御之节【○史氏曰五御之节足以观其知】书则明六书之品【○史氏曰心画见于六书】数则知九数之计【○史氏曰物变见于九数】是皆才之所长故命之为艺说者曰射御书数曰艺可也礼乐之妙与天地同流古之所谓贤圣亦由通于此而已名为一艺用以教人何也通乎天地者礼乐之理也可以教人者礼乐之法也六艺之礼乐如此而已
　　易氏曰六德蕴于内六行形于外随所寓而见皆可得而指言之惟道隐于六艺之中不可以指言故总而名之曰道艺所谓六德者非曰六乡万民之众皆可以为圣知为仁义为忠和也取其明而不惑者谓之知公而不私者谓之仁通变能化者谓之圣制变得宜者谓之义诚实不欺者谓之忠喜怒中节者谓之和此六德为天下之全德由是推之于六行则自孝而友自友而睦自睦而婣以至任于朋友恤于乡闾而皆得乎亲疎内外逺近之序是又此德之所发见也若夫五礼六乐之见于玉帛钟鼓者为六艺之首五射五御之见于弓矢绥防者为六艺之次六书九数之见于文字筹筭者为六艺之末是虽艺成而下实有形而上者之道充之以德行则为天下全才之士然先王以全才望天下而不以全才律天下或以德进或以事举或以言扬曲艺皆誓之茍有一善之可名无不抚而纳诸程度绳墨之中
　　以乡八刑纠万民一曰不孝之刑二曰不睦之刑三曰不婣之刑四曰不弟【音悌】之刑五曰不任之刑六曰不恤之刑七曰造言之刑八曰乱民之刑
　　郑康成曰纠犹割察也不弟不敬师长【○贾氏曰此不悌即上六行友是也上文言友在睦婣之上专施于兄弟此变言弟退在睦婣之下兼施于师长○郑锷曰兄宜念鞠子哀弟当念天显然制刑之意终不为卑者而罪其长故六行则教兄以友而制刑则谓之不弟使少者不敢凌长也】
　　郑锷曰教民之三物曰六德六行六艺纠民则止于六行何邪人之性有厚薄昏明之异则德不可以皆同人之材有能有不能之别则艺不可以皆能夫六行者日可见之行人人所当勉者也茍不修其行则害于其身祸于其家乱人伦而伤圣治王法所不容人类所不齿是之谓戮民也加之以刑可以无愧矣郑康成曰造言讹言惑众乱民乱名改作执左道以乱政也
　　史氏曰五刑之属三千而罪莫大于不孝故八刑之设以不孝为首而以其余次序之若夫造言乱民之罪既无与于六行大司徒何与哉盖造言而不禁则风波以起众人之疑簧鼓以惑众人之听乱民而不禁则淫侈之行兴浇诈之风炽如是而望教之行不可得也王制曰析言破律乱名改作执左道以乱政杀而孔子数少正夘之罪亦曰行伪而坚言伪而辩学非而博顺非而泽然则造言乱民岂不为害教之大者乎宜大司徒所终禁也有賔兴之礼以劝之于前又有八刑以驱之于后民若何不归君子长者之途哉○项氏曰賔兴则所谓格则承之庸之也继之以八刑所谓否则威之也
　　以五礼防万民之伪而教之中以六乐防万民之情而教之和
　　郑司农曰五礼谓吉凶军賔嘉【○郑康成曰礼所以节止民之侈伪使其行得中】六乐谓云门咸池大韶大夏大大武【○郑康成曰乐所以荡正民之情思使其心应和】○贾氏曰独申礼乐二事者化民以礼乐为急○项氏曰伪则有所作为中本湛然作则反中矣情常患于流放和贵中节流则非和矣是故以五礼六乐防之礼非能教中也防其伪则中自不失矣乐非能教和也防其情则和自不失矣或谓制其欲以复其性非也礼乐直防之使不作耳非谓情伪已入复从而制之也○郑锷曰惟五礼由中而制所以着诚而去伪故可以防其伪惟六乐由和而作所以涤邪心而全正性故可以防其情情伪已去则反其自然之中和何不可之有礼乐之制虽掌于春官用以教民则在司徒而已
　　凡万民之不服教而有狱讼者与有地治者听而断之其附于刑者归于士
　　郑康成曰不服教不厌服于十二教贪冒者也○史氏曰教而不服则有争争而不已则有言于公故曰讼讼而不已则置之狴犴圜扉以折其愤很之气须其自怨自艾以服吾之教故曰狱
　　郑康成曰有地治者谓乡州及治都鄙者也○贾氏曰将断割之时恐其不审故与治民之官共听而断之【○史氏曰大司徒不专听断必与其属共之不以尊严自居不以贵势自骄周流田野谆谆然教其长老以慈顺教其子弟以孝悌使比闾族党灿然有文欢然有恩恤其疾隐致其忠爱未尝一日不与民接必使王者之教沾濡浃洽无有不服然后已】○黄氏曰司徒教官而预听讼之事未归于士犹冀其可教也○项氏曰司徒听断止于不服教而有争讼者尔前所谓孝友睦婣任恤之类凡与于教者是也不与于教而丽于刑者司徒所不当治皆归于士宜也说者谓司徒与有地治者断其刑而使士行刑非也
　　郑康成曰附丽也士司寇士师之属【○郑司农曰士谓主断刑之言春秋传曰士荣为大士或谓归于圜土圜土谓狱也狱城圜】○史氏曰王制凡听五刑之讼必原父子之亲立君臣之义以权之意论轻重之序慎测浅深之量以别之悉其聪明致其忠爱以尽之此非大司徒不能也及夫成狱辞史以狱成告于正正听之正以狱成告于大司寇大司宼听之木之下然后告王而制刑则归之士者岂得已哉○吕氏曰刑与教对立出彼则入此出此则入彼无非左之右之防闲天下使迁于善
　　祀五帝奉牛牲羞其肆【托歴反】
　　郑康成曰牛能任载地类也奉犹进也【○郑锷曰或谓祭祀之时大宗伯毛六牲而颁之五官使共奉之牛则奉以司徒何也余以为六牲之奉非惟以尽事神之礼盖使居其官者知其所职之义也牛于五行为土其性顺而易制观千钧之牛三尺之童持尺棰而驱之弭而行畧不敢违者以其顺也司徒掌教所以成天下之大顺惟因天下自然之性而教之则大顺成而天下治矣祀享之时使奉牛牲始也奉之而进终焉解体而羞之因其事以明其义使知设教之本意也○史氏曰大司徒为奉牲之长至是不得不奉牛牲也】
　　郑司农曰羞进也○史氏曰肆者解其牲体而陈之于俎○郑康成曰进所肆解骨体士防礼曰肆解去蹄【○贾氏曰后郑不从先郑者案礼运云腥其俎熟其殽注云腥其俎谓豚解而腥之熟其殽谓体解而爓之祭祀之法先豚解后体解经云奉牛牲谓初牵入时即云羞其肆明先豚解】
　　享先王亦如之
　　贾氏曰享先王者谓四时并祫禘也亦如之者亦如祀五帝但禘郊之事先全烝后豚解奉牛牲谓全烝献腥也羞其肆谓体解而进之若宗庙之事则无全烝先豚解次体解奉其牲者腥献也羞其肆者熟献也
　　大賔客令野脩道委积
　　郑康成曰令令遗人使为之也少曰委多曰积皆所以给賔客○黄氏曰郑曰令遗人以遗人掌委积也脩道则非遗人之事矣遂师曰賔客巡其道脩庀其委积司徒令遂人遂人令遂师使各于其遂行之遗人掌委积之政守在遂师○郑锷曰大賔大客之来往道路以通往来之途委积以共行李之费使賔至如归亦设教之官脩文德以来逺人之意也
　　大防帅六乡之众庶属其六引而治其政令
　　贾氏曰六乡七万五千家唯取一千人致之使为挽柩之役故郑康成云众庶所致役也○郑司农曰六引谓引防车索也【○郑锷曰六乡内也故属在前之引六遂外也故属在旁之绋因其逺近内外理当然也】六乡主六引六遂主六绋【○贾氏曰遂人职云及葬帅而属六绋在棺曰绋行道曰引】○项氏曰引在车所以挽车绋在柩所以弼柩大司徒则检校六引之事故曰治其政令
