<!-- { "loadSidebar": true } -->
　　王昭禹曰马所以驾车车之进则以马行为主故进则与马谋人所以驭马车之退则以人驭为主故退则与人谋谋者指事而图之也进与马谋则得之于此而应之于彼退与人谋则得之于手而应之于心夫种马驾玉路戎马驾革路齐马驾金路道马驾象路田马驾木路凡车之任重致逺者皆马之力也故进则欲其与马谋太仆驭玉路齐仆驭金路道仆驭象路田仆驭田路凡车之疾速进退惟人之驭也故退则欲其与人谋叔于田诗言两骖如舞两骖如手以言马之节适也言两服齐首以言马之整序也如是则辀之和而进与马谋可知矣叔于田诗言执辔如组以言驭之巧也驷驖诗曰六辔在手以言其驭之良也如是则辀之和而退与人谋可知矣○易氏曰进若与马相谋退若与人相谋是以无情之物而与人及马之有情者不期自合非和之至者不能也
　　终日驰骋左不楗【音蹇又倦】
　　郑康成曰书楗或作券券今倦字○赵氏曰古者乗车之法尊者在左御者在中曲礼曰乗君之乗车不敢旷左左必式注云君存恶空其位是尊者在左之证惟辀之和则终日驰骋载在左者无罢倦之患
　　行数千里马不契【音挈】需【音须】
　　郑司农曰契读为爰契我之契需读为畏需之需谓不伤蹄不需道里○郑锷曰车有两骖两服诗言两服齐首言其不前后也两骖如舞言其不拘阂也辕若不和则马必拘阂而相契契倚而相合之义辕若不和则马必前后而相需需迟而相待之义【○陈蕴之曰契读如死生契阔之契需如易需卦之需谓不劳苦而停滞也】
　　终歳御衣衽不敝此唯辀之和也
　　郑锷曰衣之下裳谓之衽礼记云扱衽深衣续衽皆谓裳之下也御车者常苦于裳之易敝以其近下而摩于车也惟辀之和则无动摇之劳虽终歳御而衽亦不敝
　　毛氏曰终日驰骋一日之事也行数千里一月之事也终歳御一歳之事也一日之间马未必病所忧尊者在左之杌动尔一月之间马行久矣所忧者契需而不前马至于一月之间则马病固其理也而御之衣衽亦有敝焉衣以歳制故也一日之间左可楗而不楗一月之间马可病而不病一歳之间衣可敝而不敝岂非辀之和而然欤上曰和则安所谓安者非特君子安乗而已马与御者皆安焉是之谓安
　　王昭禹曰自此数者非辀之和孰能致是然则为辀者既有浅深之数与其高下之度而又五楘以致文饰环灂以受霜露故以之鸣和鸾而不失相应之节以之逐水曲而不失周旋之仪舞交衢则驭者以之良过军表则射者以之善此亦唯辀之和也
　　劝登马力
　　郑康成曰登上也辀和劝马用力○易氏曰马力未进辀已有劝其登非果能劝也其势若有以使之【○王昭禹曰辀和则马之行也易为力莫不勇于进而无疲倦之患】
　　马力既竭辀犹能一取焉
　　易氏曰马行既止则无所用其力辀犹一进而取道焉非有意于一取也其势自不容已○赵氏曰辀非有情之物岂能劝得马用力而考工言之者盖形容辀之和行地之逺其势有如此者
　　良辀环灂【音醮】自伏兔不至軓七寸軓中有灂谓之国辀赵氏曰良善也灂漆也盖辀之上为之固其楘有五诗所谓五楘梁辀是也楘谓束缚处又被之以筋胶而环饰之以漆以为受霜露惟制辀而尽其善故能周环四围皆有漆灂也○郑锷曰所以良善其辀者必环而灂之灂谓漆文周环皆漆之不惟致其文饰之美且以致其固是乃良善其辀之术也然辀之长一丈四尺四寸漆之所不至者惟自伏兔至軓七寸而已伏兔衔车轴在舆下短不至軓軓即舆下三面之木【○赵氏曰言漆之所施不到軓处有七寸也自七寸之外皆是漆处所以不用漆于七寸者或者为伏兔与軓遮碍着手漆不得故也据此则自軓以后近伏兔处皆可谓之軓其漆不至七寸乃在近伏兔处不在近軓处不如此则軓中无灂矣不可谓之有灂也】自伏兔至軓凡七寸所不用漆其余皆漆则漆入式下曲直之处皆有矣辀不善而动摇则所谓漆也消摩而不见苟能使軓中常有漆非国工之巧何以及兹乎其辀谓之国辀宜矣国辀言一国之辀皆不能及○易氏曰軓中有灂特辀之一端何遽谓之良辀而且以国辀许之盖自上经言辀之和至此甚言其为良也如经言良马则緫言驾五路者又言国马则乗车兵车之所专用者此良辀国辀之辨
　　轸之方也以象地也盖之圜也以象天也轮辐三十以象日月也盖弓二十有八以象星也
　　愚案此以下緫论上文车器之义非止属辀人
　　郑锷曰圣人与天地合其徳与日月合其明无所往而不与之俱故或以宫室而象之或以衣裳而象之或以圭璧旌旗而象之而又作车以象之夫车以载乗不过一器耳而天地日月之象实具焉王者乗之岂徒然哉期得覆载照临之道于俯仰之间也夫舆本方也为之轸以承之其制亦方方而在舆之下所以象地形之方也不以舆象之而取于轸者盖轸又在舆之下故也【○李嘉防曰轸舆后一横木耳今不言舆而言轸以舆得轸其方乃成故谓之象地】轮人为盖其形必贠贠而在车之上所以象天形之贠也轮亦贠而不以为象者盖轮虽贠而运乎下惟盖则贠而覆乎上故也实轮以辐所以为直指也轮辐之数必以三十者盖日月之行三十日而合宿辐之三十所以象其合宿之数盖必有弓所以为庇也弓之数必以二十有八者盖经星之列乎四方其数凡二十有八盖弓之二十八所以象二十八宿也天地则象之以形以天地虽大已囿乎形也故以盖轸象之日月星辰则象之以数以三辰虽妙不离乎数也故以辐弓象之上焉而天下焉而地王位其中则三才备矣车之制也岂苟然哉
　　龙旂九斿以象大火也
　　贾氏曰车上皆建旌旗故因说旌旗之义○赵氏曰画交龙在上故谓之龙旂乃是横画不是直画取其能升而能降斿谓属縿垂者也盖旗制中间画象边分裂成数条如尾之状垂下此即是斿龙旂象大火者盖龙旂画九路垂九条大火注谓苍龙宿之心其属有尾尾九星疏云大火东方之星角亢氐房心尾箕是也东方木色苍其七宿形如龙故曰苍龙以角亢氐房心尾箕次比言之故曰心惟其尾有九星其数与龙旂同所以象之
　　鸟旟七斿以象鹑火也
　　赵氏曰鸟旟是画朱雀与隼在上故谓之鸟旟鸟旟取其勇健象鹑火者盖鸟旟画七路垂七条注谓鹑火朱鸟宿之栁其属有七星疏云鹑火南方之星南方火色朱其七宿井鬼栁星张翼轸是也形如鹑鸟故云朱鸟其属有星星七星也月令云旦七星中是也惟其星有七星其数与鸟旟同所以象之
　　熊旗六斿以象伐也
　　赵氏曰熊旗是画熊虎在上取其猛莫敢犯象伐者熊旗画六路垂六条伐注谓伐属白虎宿与参连体而六星疏云西方七宿为白虎金其色白伐与参六星为上下是连体也惟是星有六与熊旗同数所以象之【○郑锷曰六斿当为五斿字或误也】
　　虵四斿以象营室也
　　赵氏曰蛇是画蛇在上故谓之蛇蛇取其扞难避害象营室者盖蛇画四路垂四条营室注谓武宿与东壁连体而四星疏云北方宿有蛇体武也有甲能御捍故曰武水色黒故曰营室是北方七宿之数营室与东壁连体而四星其数与蛇同所以象之○陈用之曰于西独取伐于北独取营室者岂非始事尚谋欲周成事尚义欲断
　　緫论
　　郑锷曰此言王者之车建四方之旗象四方之经星也上文盖弓二十有八以象星矣此又以旗象之何也盖弓之所象者象星之数旗之所象者象星之体东方之龙旂以象苍龙宿之形南方之鸟旟以象朱鸟宿之体此二方言象大火鹑火则举其次十二次可推而见矣西方之熊旗以象白虎宿之形北方之蛇以象武宿之形此二方言伐与营室则举其宿二十八宿亦可推而见矣其言九斿七斿六斿四斿则义不在斿康成见经有九斿七斿之数遂求二十八宿之数有相合者以为言出于附防且二旗象大火象鹑火举其次以言则不专指尾与星可知矣二旗象伐与营室举其宿以言则不专取参与东壁连体可知矣【○陈用之曰旟旗言其旗之名蛇言其旗之物大火鹑火言其辰伐与营室言其星互相备也然圣人制器尚象不止一端有正取以为象者有旁取以为象者东苍龙而西白虎南朱雀而北武皆其象也于苍龙取大火大火于东为正中于朱鸟取鹑火鹑火于南为正中所谓正取以为象也于白虎不取昴毕而取伐于武不取虚危而取室伐与参连体而六星室与壁连体而四星所谓旁取以为象者也各有所当而已或举其辰或举其星与尧典言四时之星同或正取以为象或旁取以为象与易象于坎或取水取雨于离或取火或取电之义同谓不如是不足以尽意】行人言建常九斿七斿五斿而无斿数之六者以制攷之熊旗当五斿也若熊旗当五斿则康成取参连体六星以为说果可信乎然则此四旗者盖王者之行前朱雀而后武左青龙而右白虎故建此四方之旗取象四方之宿也非以九斿七斿六斿四斿而象其星之数而已然经何以言斿之数耶盖所建之旗而其旗之斿若此故连言之如荀卿曰龙旂九斿所以养信也夫龙旂以养信何取于九斿为养信耶故知其连言以及之义不在焉
　　陈祥道曰旂以交龙所以寓其仁旟以鸟隼所以寓其礼而其数以九以七者为其主阳也旗以熊虎所以寓其义旐以蛇所以寓其智而其数以六以四者为其主隂也
　　毛氏曰凡旗共九而特取四者以象星何也盖全羽为旞析羽为旌未尝有斿也通帛为旜杂帛为物虽有斿焉未尝画也日月为常虽有画焉王之所乗非星之所可拟也惟四者之旗既取四旁之物以为象则因四方之星以制其斿固其理也
　　弧旌枉矢以象弧也
　　郑锷曰弧旌者弧弓也旌旗有弓所以张縿幅故谓之弧旌于张縿之弓上画为枉矢之形故谓之枉矢用此以象天之弧星天有弧星有枉矢枉矢状如流星蛇行有尾天有是星星有是矢矢所以射为凶慝者也王者之车所建四旗之上皆设弧旌枉矢亦以象天之弧与枉矢焉明天下之有凶慝者必射之【○李嘉防曰以妖星加于旌旗之上者因常而思其变也】
　　易氏曰皆不言旗縿之画惟觐礼曰侯氏载龙旂弧韣释者谓旌旗之属皆有弧也弧以张縿之幅又设矢象弧星有矢恐未必旌旗皆有之或者诸侯之制乎今辀人以此列于四旗是袭侯氏之制以为军制之饰于此益信四旗为战国之制○刘执中曰龙旂以下皆所以象徳也有徳必有威故继之以弧旌枉矢以象弧也
　　緫论
