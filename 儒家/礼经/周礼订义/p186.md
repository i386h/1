<!-- { "loadSidebar": true } -->
　　王昭禹曰凡作事谓作四夷之事王之大事诸侯者国之大事在祀与戎则作大事于四夷者谓有戎事于四夷也诸侯以敌王所忾为事故任诸侯然则彤弓锡有功诸侯则蛮夷衰而诸夏盛故六月之序曰彤弓废则诸夏衰矣次事则非戎事谓威让之令文诰之辞或施于四夷者则量其事之轻重或以卿大夫或以上士也若夫下事则事之尤小者故以庶子而已言下事庶子则包中士矣【○贾氏曰不言中士下士者总以王之三等之士皆曰上士与王制所云元士同也云庶子者谓若宫伯所云士庶子之等】
　　郑锷曰事有小大爵有尊卑权有轻重因事用人各得其称理之常也必于象胥言者盖处夷狄之道尤不可不谨也
　　黄氏曰此疑简编有错缪以其名推之国客必非象胥所掌而作事尤非其所得预疑为小行人职掌作事后郑说是择使也诸侯恐当为诸公春秋天王使宰周公来聘是也下事庶子若武氏子仍叔之子
　　掌客上士二人下士四人府一人史二人胥二人徒二十人
　　郑锷曰賔客之名分而言之则尊者谓之賔卑者谓之客总而言之皆可谓之客掌客于賔客之礼无所不掌而名官独曰客盖总而言之也○黄氏曰掌客在象胥之下賔客内事毕始着外事名之曰客自外言之大行人属象胥谕言语协辞命在巡守前薛平仲曰五官之设一以掌为者皆相承乎前而递守于后者也盖掌客掌其賔客之等数即行人司仪之为等数也掌讶掌其等籍以待賔客即小行人之为礼籍也掌交掌其交好即前乎数官之为交好也诚使礼仪之未明则掌客何以严等级之殊等数之未定掌讶何以待賔客之至賔客之未至则掌交又何以致交好之结哉然交好之徃来而奸慝之伏于难测者不可以不几于是乎有掌察之臣交好之既至而币帛之将其厚意者不可以不节于是乎有掌货贿之官是皆相承而递守之以成賔客之礼者也
　　掌四方賔客之牢礼饩献饮食之等数与其政治黄氏曰所掌牢礼饩献等数皆天子之礼而以王巡守所至之国为主天子礼待诸侯故以四方言之○易氏曰牢礼即凡用牢之礼饩谓饩九牢之类献谓禽献之类饮食谓飨燕膳食之类
　　李嘉会曰政治注谓国新杀礼之类若此之属非一事也可以类推○郑锷曰牢礼饩献饮食皆主国所以待賔客之礼必有等数焉等如司仪所谓以二等从其爵而上下之之等不为之等无以称其爵之尊卑数即下文所陈之数不为之数无以供其物之多寡既掌其等数矣又掌其政治者等数虽不可易然而有凶丰之年有祸灾之故有在野在外之时虽从其等数又不可无政治以撙节之也
　　王氏详説曰大行人言五等诸侯朝聘疎数而及其相聘相朝小行人言五等诸侯而及其六币司仪言将合诸侯而及其诸公与诸公之臣相为賔客言王合诸侯而飨礼而及诸侯之礼所以见成周之时礼自天子出也且以掌客诸侯之牢礼饩献饮食之等数言之来有郊劳去有致贿此终始成礼也言于司仪而不言于掌客积飱饔饩言于司仪而又言于掌客盖掌客事专于牢礼饩献饮食之等数此所以言积飱饔饩之礼为详且悉
　　王合诸侯而飨礼则具十有二牢庶具百物备诸侯长十有再献
　　郑锷曰飨礼之具十二牢者非常之礼也昔吴人征十二牢于鲁子服景伯谓周之王也制礼上物不过十二以为天之大数【哀七年】故王者法而用之【○李嘉防曰上公以九为节则十二者是王礼之数也】今飨诸侯则具十二牢庶具百物皆备诸侯长亦十有二献者盖论礼之常则位虽极上公亦止于九献而已论君之惠则不然彼其当朝之岁朝享于庙固当从其礼之常若夫非当朝之嵗王者特以国家有事而大合之方伯连率皆在安可以无优异乎故取天子所当用之礼用以待夫为诸侯之长者所以表其恩意之厚出于非常也然言诸侯长十有再献则其他不用是礼矣○黄氏曰十二牢庶具百物备天子之礼也而以享诸侯长非谓诸侯长当用此也有司以供天子天子推而享之易大烹以养圣贤此意也诸侯咸在其飨礼皆有等独飨其长以天子之礼欲使诸侯知长幼之义且为天子所尊也康王之诰曰太保率西方诸侯入门左毕公率东方诸侯入应门右六年五服一朝十二年时巡诸侯各朝于方岳皆率之以长时会在国中掌客诸侯长十有再献两见其义下别出巡守殷国则此为时会亦使掌客掌之其事同也【○易氏曰牢具十有二而莫适所主献至十有二而少异于众其礼盖有品节之义也】
　　王巡守殷国则国君膳以牲犊令百官百牲皆具从【去声】者三公眡上公之礼卿眡侯伯之礼大夫眡子男之礼士眡诸侯之卿礼庶子壹眡其大夫之礼
　　贾氏曰王巡守则殷同殷同则殷国也王巡守至于四岳之下当方诸侯或所在经过或至方岳之下若殷国或在王城出畿外在诸侯之国所在之处皆设礼待王故巡守殷国并言也【○黄氏口大行人十有二嵗王巡守殷国巡守至方岳大明黜陟也掌客王巡守殷国通两义有巡守而不至方岳者直曰巡守而已至方岳则为殷国所至国君膳天子之礼皆当如是】○郑康成曰国君者王所过之君也犊茧栗之犊也以膳天子贵诚也牲孕天子不食也祭帝不用也【○贾氏曰此郊特牲文言此见天子牲与天同贵诚慤故用茧栗也】○王昭禹曰天子施礼于诸侯协十有二牢以多为贵也诸侯报礼于天子膳以牲犊以少为贵也以多为贵者外心也以少为贵者内心也○郑康成曰令者掌客令主国也○贾氏曰百官即三公以下○郑康成曰百牲皆具言无有不具备○郑锷曰下至百官之众所用之牲亦不一非特具以养百官也凡百官而不从王之行者皆当有以给之公卿大夫子男士庶子爵命虽不同以出封加等则其位同从王之行犹出封也以八命之公视九命之公六命之卿视七命之侯伯四命之大夫视五命之子男三命之士视侯伯之卿亦三命也不加等者盖有中士下士一视三命之卿亦为加矣谓之诸侯之卿则公之孤亦在其中然则王之上士其视公之四命之孤欤若夫子男之卿再命此虽言诸侯之卿知不可指子男卿者以加一等之理攷之也庶子则专一视大夫之礼王之庶子可以比诸侯之大夫矣
　　凡诸侯之礼
　　黄氏曰司仪凡四方之賔客礼仪辞命饩牢赐献以二等而掌客诸侯之礼三等与大行人同何也掌客本掌王国之礼及王巡守其所至国为主礼待诸侯之来者而皆用王国之礼是则掌客具两义总曰四方賔客之牢礼饩献饮食之等数以四方为文则专为巡守殷国而见也疏家以为诸侯相朝主国待賔之礼又曰掌客不见天子待诸侯之礼而见诸侯自相待以外包内皆误盖不攷司仪二等与掌客设官之意也司仪专载诸侯相待之礼诸侯常时用之掌客专掌天子待诸侯之礼因王巡守殷国主国用之是皆当参攷也【○郑锷曰攷此下文有夫人致礼之事则知为诸侯待賔之礼无疑】○易氏曰凡诸侯之礼即所掌牢礼饩献饮食之等数也
　　上公五积皆眡飱牵
　　郑锷曰客始至则致小礼谓之飱飱必有牢或饪或腥致积则牵而徃不杀也五积所用皆视飱时之物但牵徃不杀为异言眡者谓其礼与致飱用物同也【○贾氏曰一积视一飱飱五牢则五积二十五牢也侯伯飱四牢四积则十六牢子男飱三牢三积则九牢也必牵之不杀者以其在道分置豫徃故不杀客至自杀也】○郑司农曰牵牲可牵行者春秋传曰饩牵竭矣
　　三问皆脩羣介行人宰史皆有牢
　　王昭禹曰于始至以问间阔则有脩焉脩者脯之加姜桂者也羣介行人宰史皆公所从行者尊其君以及其臣故于方致问之始亦有牢也郑氏谓臣用牢而君用脩疑其非礼恐有脱误盖上公致积则有飱牵问礼随而至故加以脩而已【○王氏详説曰礼有损而益者有益而损者有丰大礼而杀小礼者有丰小礼而杀大礼者初未可以问礼用脩为非礼也】羣介行人宰史方此有牢不为过也至于侯伯子男则不言者以上公爵命为独隆其礼为独优故也
　　飱五牢食四十簠十豆四十铏四十有二壶四十鼎簋十有二牲三十有六皆陈
　　贾氏曰案聘礼賔大夫帅至馆卿致馆即云宰夫朝服设飱是其客始至之礼言小礼者对饔饩为大礼也○郑锷曰夕食曰飱谓其薄也三牲备为一牢五牢者非皆熟也饪一牢其余则腥也自飱五牢以至牲三十有六皆陈者此致飱之礼也○郑康成曰食者庶馐美可食者也其设盖陈于楹外东西不过四列【○贾氏曰十以为列故四列】○王昭禹曰上公食四十侯伯食三十有二子男食二十有四东西共四列上公其列之数则十侯伯列之数则八子男列之数则六【○王氏详説曰食之数以八为降杀】○郑康成曰簠盛稻粱器也公十簠堂上六西夹东夹各二也诸侯八簠堂上四西夹东夹各二子男六簠堂上二西夹东夹各二○王氏详说曰其数以两为降杀
