<!-- { "loadSidebar": true } -->
　　郑锷曰王下车则执盖以从所以表尊【○贾氏曰盖有二种一者御而二者表尊此表尊之盖也】○易氏曰道右在车则为右下车则为从左右前后无乎不在虽下车之际亦未尝不以仪而辅乎王也然道右言下车以盖从而齐车不言者齐以敬神为主道以尊君为主各有所寓焉尔○郑锷曰盖从不言于齐右者朝夕燕出入有时而下车也
　　大驭中大夫二人
　　郑康成曰驭之至尊○王氏详説曰不以仆名而以驭名所以重玉路也孔安国书以大仆正为大驭得之矣然下而祝则曰驭登而左执辔则曰仆仆与驭亦通称矣○薛平仲曰右者在车之右以用五兵仆者在车之左以节马力盖乗车之礼君居车左右居车右仆居车中而实以侍王焉所谓驭者即仆也然一车之中非右则君无所赖其力非仆则右无所用其力此大驭虽掌驭玉路以祀然因马以制其进退犯軷以禳其险阻其法仪固戎仆之不可违也故大驭以中大夫二人居之戎仆亦以中大夫二人居之继之以齐车又继之以道车又继之以田车而仆之所任在齐车则下大夫二人在道车田车皆以上士十有二人而马力之进退一皆有法有仪矣若夫戎路则有倅车道路则有贰车田路则有佐车所谓从车使车也其用既繁其马亦众则分公马以驾治之要非一人所能任此驭夫之官既畀以中士二十人又辅之下士四十人也虽然车右车仆任中大夫下大夫者必二人任上士者非二人必十有二人彼一车之中各一人居之耳顾若是之备何哉车右车仆皆所以奉至尊惟人才有余而后备用之无亏彼府史胥徒不列于属者仆之与右固以身任其责也
　　掌驭玉路以祀及犯軷【蒲末反】王自左驭驭下祝【之又反】登受辔犯軷遂驱之
　　郑锷曰乗玉路以祀天则行犯軷之礼以其出郊故也【○郑康成曰行山曰軷犯之者封土为山象以菩刍棘栢为神主既祭之以车轹之而去喻无险难也春秋传曰跋涉山川○易氏曰軷为祭道以南郊之祀在国门八里之外○贾氏曰郑注月令祀行之礼为軷坛厚三寸广五尺此道祭亦宜然也】当犯軷之时王于车右自执其驭大驭下车祀祷乎神既祀矣乃登车而受王所自执之辔而执之乃犯所祭之軷遂驱车而行也○李嘉防曰犯軷惟玉路戎路则有之其他则无盖玉路则出郊而祭戎路则逾国境二者不可不先厌胜以安君心不曰仆而曰驭者祀重事也非余可比○易氏曰王非所以为驭而自驭者以敬已之道敬神也大驭非所以为祝而使之祝者以事人之道事神也王者行郊祀之礼其动静出处与天为一然出户而巫觋有事出门而宗祝有事出郊而仆驭有事非必于神也致谨于礼而已
　　及祭酌仆仆左执辔右祭两轵【音纸】祭軓【音犯】乃饮
　　郑锷曰轵者车之两轊是谓毂末又谓之軓軓车辙也軓者车轼之前字音范字或亦为又为范字也其祭軷之时使人酌酒以饮仆仆并辔执于左手以右手持酒而祭两轵与軓以为车行必赖两轊之力王式必赖軓以为固车有神以为之助也左执辔者言执辔非已之力也左者无为之仪右祭轵与軓者言车之行皆系于轵与軓也右者用力之地既祭乃饮受神之福也王安石乃谓仆大仆祭祀则賛牲事既祭王使驭酌焉明与之并受福也不知四路皆有仆此无玉路之仆而有大驭则所谓仆者玉路之仆故先儒云仆即大驭也
　　凡驭路行以肆夏趋以采荠
　　郑康成曰凡驭路谓五路也肆夏采荠乐章也○贾氏曰乐师亦有此二句彼下有车亦如之则上云行趋者据步迎賔客法此既驭路亦云行趋者虽驭路行趋迟疾惟步迎賔客为法故虽车亦行趋也尔雅堂上谓之行门外谓之趋行虽在堂亦人之行由堂始发故堂至门皆谓之行【○郑康成曰行谓大寝至路门趋谓路门至应门】○王昭禹曰行欲其舒则歌肆夏所以节其行趋欲其齐则歌采荠所以节其趋【○薛氏曰肆夏之诗虽不可见肆之为义取其舒缓而不廹采荠之诗虽不可见荠之为义取其齐肃而不乱】乐师教乐工而歌其诗大驭驭车而应其节此二官所以皆言之也
　　凡驭路仪以鸾和为节
　　郑康成曰路仪舒疾之法也鸾在衡和在轼皆以金为铃○薛氏曰大驭先言驭路后言驭路之仪者岂和鸾为仪肆夏采荠独不谓之仪乎盖仪必上下相应前后相成周旋进退无不中节今肆夏以节其行何由而知其为车之行采荠以节其趋何由而知其为车之趋乎是肆夏采荠之所节亦未足以为仪也故仪必见于和鸾之节升车则马动马动则鸾鸣鸾鸣则和应鸾在衡而唱于先和在轼而应于后一唱一应一徐一疾皆秩然而不紊驭路之仪始见于此故和鸾之声舒缓而不廹吾知其为车之行歌肆夏则有以节其舒缓之仪和鸾之声齐肃而不乱吾知其为车之趋歌采荠则有以节其齐肃之仪车之行趋视肆夏采荠为之正肆夏采荠视鸾和为之节而鸾和之声又因车之行趋以为之应鸾和不闻虽有肆夏采荠无益也尚何足以为仪乎故鸾和言仪而肆夏采荠不言仪和鸾言节而肆夏采荠不言节此其意也○王昭禹曰王之行趋有环佩之声锵鸣于左右车之行趋又有和鸾之声相应乎衡轼是以伦清而听聪心虚而气和
　　戎仆中大夫二人
　　郑康成曰驭言仆者此亦侍御于车【○王昭禹曰自戎仆以下不曰驭者尊玉路也】
　　黄氏曰射人令有爵者乗王之倅车戎仆掌王倅车之政必曰王倅车者皆亲兵也倅车车仆所掌阙车广车苹车轻车之萃也皆从其帅在中军临时随事用之戎仆掌其政故戎右与戎仆秩皆髙
　　掌驭戎车
　　郑康成曰戎车革路也○郑锷曰武王戎车三百两与纣战于牧野王自将则乗戎路戎仆为之驭
　　掌王倅车之政正其服
　　郑锷曰戎路之贰谓之倅象路之贰谓之贰田路之贰谓之佐倅贰皆副佐之名以其所用者异故异其名耳曰佐者为之助耳田猎非对敌之时后车助之可也王制云大夫杀则止佐车佐车止则百姓田猎是也【○王氏曰如众臣之佐其君】曰贰者所以两之也如小祭一贰之贰朝夕燕出入文物之饰欲其大备故亦谓之从车道右云自车上谕命于从车是也【○王氏曰若世子之贰其父有故乃摄而代之】曰倅者言其为副也即戎之事为大而左右前后所以相援者不可以无副也如国子之倅所以副其适故车仆于广车阙车苹车轻车皆谓之萃萃即倅也戎车所赖于倅为尤多【○刘执中曰倅副之也战陈之事不以王当其锋王有所行则倅车副之以致其勇所以摧锋而卫防于戎路也贰陪贰之也礼乐之事以王居先王之所行从而随之所以陪贰以成其道焉佐佑之也从禽之事致王于必获则佐佑羽翼使逆无遗命故设驱逆之车以围背已之禽佑王获也】○黄氏曰玉路金路无副表尊也○郑锷曰正其所衣之服以戎事之服异乎乗车之服乗车之服主于文而戎事以武为主则皆服皮弁【○黄氏曰服春秋所谓袀服也】国容不可以入军容当一以戎衣从事不可以不正也【○易氏曰王于军事服韦弁而有爵者之乗王倅车亦韦弁服所以卫防至尊而重军旅之威然有等杀存焉故戎仆从而正之此即倅车之政也】愚案王服韦弁而下同副乗将以疑敌于境外副乗韦弁眡王有等差所以辨分于军中
　　犯軷如玉路之仪
　　王昭禹曰王以兵出故有犯軷之仪田路不言犯軷则以戎路见之
　　凡巡守及兵车之防亦如之
　　郑锷曰出国门则跋履山川故行犯軷之祭乗玉路以祀天则出郊即戎则适逺临危巡守则适四方兵车之防虽非战伐然提兵于外则危道也故犯軷以求助于神其犯軷之仪则一而已【○王昭禹曰凡巡守则戎车从焉兵车之防亦乗戎车异于乗车之防乗金路矣】
　　掌凡戎车之仪
　　易氏曰上文言驭戎车则王之革路此言凡戎车则众之兵车也【○项氏曰广阙轻苹之类】武王戎车三百两其进退之节不愆于六步七步不愆于四伐五伐六伐七伐乃止齐焉则戎车之仪可知至大司马于搜田之时亦有所谓坐作进退疾徐防数之节戎仆所以掌其仪者此也【○郑锷曰非特掌犯軷之仪又掌戎车之仪君子耻服其服而无其容以甲胄而乗戎车贵有不可犯之色况于威仪可丕严毅乎○李嘉会曰仪非独甲胄有不可犯之色如保氏曰车马之容以前数官攷之驭路尤以仪为重】
　　齐仆下大夫二人
　　王昭禹曰仆以驭车不可兼职故齐右兼祭祀賔客之事而驭则异官○郑锷曰玉路以祀祀必齐以致其诚则宜名齐金路以賔乃名齐车齐右言祭祀防同前齐车玉路止于祀天而已其他祭祀皆乗金路以其致齐之多名之曰齐车宜矣
　　掌驭金路以賔
　　郑康成曰以待賔客
　　朝觐宗遇飨食皆乗金路其灋仪各以其等为车送逆之节
　　郑锷曰诸侯之朝也有享王之礼春夏受之于朝秋冬受之于庙虽名不同至于朝毕而飨食则同也朝觐宗遇飨食皆乗金路金西方之义制诸侯者以义为主其礼制与其礼仪各视诸侯爵等之尊卑而为车送逆之节上公九十步侯伯七十步子男五十步或以车逆或以车送初不以意而为轻重兹所以为制诸侯之义攷周家之法春夏受贽于朝无迎賔之礼受享则迎之秋冬朝享皆受于庙则俱不迎此则朝觐宗遇之下言各以其等为车送逆之节岂秋冬之时亦有送逆乎果有送逆则郊特牲谓觐礼下堂而见诸侯为天子之失礼自夷王始何以讥之【○方氏曰天子之待诸侯朝而下堂礼也觐而下堂则失礼矣盖春夏出而与物交秋冬出而与物辨朝觐之别如此周官齐仆各以其等为车送逆之节此朝礼下堂之仪也由夷王而降乃有觐而下堂之仪岂非失礼乎】窃谓此文为飨食设当朝觐宗遇之时王有飨食之礼飨在庙则有送逆故先儒谓因此朝觐宗遇而行享食则有迎賔之法也【○易氏曰大行人言賔主车介步数皆曰朝位是知非特在庙之礼况经言飨食列于朝觐宗遇之后则是数者皆有送逆之法明矣余见大行人及乐师】
　　道仆上士十有二人
　　贾氏曰朝夕在朝往来驾税难而且烦故人最多
　　掌驭象路以朝夕燕出入其灋仪如齐车
　　郑锷曰朝夕者早晚朝见之名也早朝曰朝暮朝曰夕左云百官承事朝而不夕又曰右尹子革夕国语曰朝日夕月凡此皆谓早晚之朝王之早晚朝见羣臣皆乗此路闲暇燕游而出入亦乗是路以道名之使人君知所警也道仆驭之其法仪皆如齐车谓其礼同【○王昭禹曰其法仪如齐车者则朝夕也燕出入也其度数动容亦各以其等为之节也】
　　掌贰车之政令
　　郑康成曰贰亦副也○郑锷曰贰车之出入亦欲其由道也非大路与齐车无贰车也以为燕出入尤当谨其后车故特以掌其政令言之【○易氏曰贰车犹掌其政令则道车之用严矣】
　　田仆上士十有二人
　　贾氏曰人亦多者王有四时之田兼有园囿游猎及取鲜兽之等亦事烦故也
　　掌驭田路以田以鄙
　　郑康成曰田路木路也○郑锷曰王田必乗木路者盖木徳盛于东方仁也王者之田不合围仁也然谓以田以鄙者或以为都鄙王者亦无循行县鄙亲自省耕之理然则或田于三田之地或田于县鄙之地王者循行县鄙不専用田车与田仆而已
　　掌佐车之政
