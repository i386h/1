<!-- { "loadSidebar": true } -->
　　飨食亦如之
　　王氏曰舂人舂谷以为米饎人炊米以为食其职事相成故舂人祭祀共齍盛之米饎人祭祀共盛舂人賔客共牢礼之米而饎人共其簠簋之实饎人共王及后之六食饔飱亦共簠簋之实而舂人不言其米则以言祭祀賔客从可知也
　　稾人奄八人女稾每奄二人奚五人
　　郑司农曰稾读为犒师之犒主冗食者故谓之犒贾氏曰与廪人连类在此【○李嘉防曰以用奄八人盖分俵诸处不可不多其员】陈君举曰自膳夫至腊人不过充君之庖者悉领于冡宰至于共外内朝冗食者反不领于冡宰顾见于地官之稾人夫饮食男女人之大欲存焉于共奉天子饮食而必掌之外朝之士大夫者盖恐内官奄人求巧于饮食之中而弥缝其意以导谀纳谄故使外朝之士大夫掌之而太宰实领之者诚以检防逾侈遏絶侥幸所以正人主之心术者在此也至于内外朝冗食者之食见于稾人之职而主之奄人意者犹后世之所谓赐食焉而或取之内厨者是也颍考叔为颍谷封人有献于郑庄公而公赐之食以此类推之所以示其隆礼爱贤之义而稾人共冗食者之食其犹汉世之所谓主熟食者乎至若内外朝之俸禄廪给则所以掌之者固有其人非尽出于一奄人之手也
　　掌共外内朝冗食者之食
　　易氏曰外朝库门外之朝内朝路门外之朝○郑锷曰天子有三朝此特言内朝外朝而不及路寝之朝非冗吏治文书之所也
　　贾氏曰冗散也外内朝上直诸吏谓之冗吏亦曰散吏以上直不归家食稾人共之因名冗食者
　　若飨耆老子士庶子共其食
　　郑康成曰士庶子卿大夫士之子弟宿卫王宫者
　　掌豢祭祀之犬
　　郑康成曰豢犬豕曰豢不于饎人言者其共至尊虽其潘防戋余不可亵也【○李嘉防曰食之余者惟利乎犬因以豢焉先王不使一物之无用】
　　郑锷曰祭祀之牛牲系于监门而犬则豢于稾人各有以处之职虽卑者所系亦不轻矣
　　緫论司徒官属
　　陈君举曰周礼六官大宗伯治礼司寇治刑司马治兵司空治事而天官治典最难攷然其职无非切于王后焉夫纲纪出治之所犹可説也至于地官掌教则又难晓焉以属官考之自乡老至比长自遂人至邻长皆乡遂之官自封人至畜人皆畺畜牧之官自载师至均人皆掌财赋征役之官自司市至泉府皆掌市井自司门至掌节皆掌门关自旅师草人稻人虞衡以至掌染草炭荼蜃极于人囿人无非山林川泽田畴之官几于六十官所谓教官者师氏保氏司谏调人司救鼓人不过六七而已其他则整顿田畴分擘郊里征敛财赋掌管山泽纪纲市井管钥门关而巳当时谓之教典何也説者谓司徒典教止五六人而已其如乡遂关市山泽之官盖分托焉而非专于教事是以教官为后世治文墨语言诵授者设也殊不知先王教民自经界始八八为井五五为军市有奠居里有聨比无非习民于正而寓之以道德之意俾之分定而虑不易事同而心臧生厚而德优易直而淳厐以服从上令是曰教典师保谏救调媒之官则其导媺恶训礼刑判合昬冠者也而岂徒谓是哉豳诗述风化之所由孟子言王道之本无非田圃之事诚知本者后世政教殊轨疆理之问不登于庙堂徃徃大臣能设学置博士弟子员则曰是有志于教化者何以纳民于善也○吕氏曰司徒之职皆是均土受民不见所谓掌教者盖生养便是教既富能教资富能训使他衣食足各保其生方教以君臣父子夫妇长幼之义谷粟如水火而后民兴于仁制其田里使养其老圣贤之论富民未有不及于教所谓富而教之者也或曰唐虞三代学校与后世大段不同只学官一事可见在舜时命防典乐教胄子在周时大司乐掌成均之法以治建国之学政而合国之子弟焉何故皆是掌乐之官掌教欲得优游涵养鼓舞动荡深入其心这一个所在不是官司自秦汉以后把做官司看了故与唐虞三代题目自别虽足以善人之形而不足以善人之心虽是法度具举然不过以法制相临都无深入人心道理大抵教与政自是两事后世错把教做政看学者但当看三代所以设教命官教养之意且如周礼一书设官设教所以便民若师氏保氏大司乐大胥小胥之类所教不过是国子然当时所谓乡遂所谓兴贤能在周三百六十官之内并存不见有设教之官虽是州序党庠畧见于周礼然未尝见其州序是何人掌之其法又何如只看此亦是学者所当深思且如周礼设官下至于射夭鸟至微至纎之事尚皆具载岂于兴贤能国之大教反不见其明文盖凡领六官者皆是法之所寓只縁学校不是官司非簿书期防之事故不领于六官其上者三公论道不载于书其下者学校设官不领于六官盖此二者皆事大体重非官司所领惟国子是世禄之家鲜克由礼以荡陵德不可不设官以教养之至其所以教养之意均非簿书期防之可领学者当识先王之意可也盖先王设教虽非六官所掌而所以设教未尝有理无事有体无用本末亦自备见但只不在官聨官属之中舜之时自国子之外畧不见其掌教之官然庶顽防説若不在时侯以明之挞以记之书用识哉欲并生哉工以纳言时而飏之如此之备在周人学官虽不领于一属然而比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成终始备具至不率教者屏之逺方终身不齿又见体用本末无穷处三代以上所以设教命官至理精义要当深攷愚案司徒所掌大抵田赋等事似与大宰九贡九赋太府以下等官相类细考之则大宰官属所掌皆国之财赋而司徒所掌皆教之田野之事所以谓之教官后世谓六部如六官故谓户部如司徒抑不知今户部所掌乃大宰属官太府等事初无与乎掌教之职矣
　　黄氏曰右地官卿一人中大夫五人下大夫十五人上士四十八人中士一百三十人下士二百八十八人王之门关十二下士各二人则又四十八人府一百三十人史二百十九人贾八人胥二百二人徒二千四百五十六人又舞徒四十人奄十二人女舂抌二人女饎八人女稾十六人奚八十五人是皆着于数者也山虞林衡川衡泽虞人皆中下士【阙】　府史胥徒又司市立胥徒又司市立胥师贾师司虣司稽胥肆长皆不能计其数者也乡老皆公即三公乡大夫皆卿即六卿六乡三十州州长皆中大夫州五党党正皆下大夫党五族为七百五十族族师皆上士族四闾为三千闾闾胥皆中士闾五比为万五千比比长皆下士六遂大夫亦中大夫六遂之县视州鄙视党鄼视族里视闾其余各下于六乡之一等六乡之余民居四郊其官为四郊之吏稍不为邑县都不为都有吏主之皆不可以数计也
　　吕氏曰緫计地官公卿大夫士通用三十万夫有竒府史胥徒不在数虞衡迹人等亦不在数据畿内之地似难容得许多官司畿内户口难供得许多官须考【○愚案陈及之説见前论官职多寡】



　　周礼订义卷二十八
　　钦定四库全书
　　周礼订义卷二十九　　　宋　王与之　撰
　　春官宗伯上
　　项氏曰春官以治教之始在于礼象天地之化始于春○郑锷曰自舜命伯夷典三礼其官曰秩宗周人因名曰宗伯説者谓宗尊也伯长也天下所宗者惟宗于礼此礼所以为尊也近世王安石云宗典祀礼者也宗伯掌天神地示人鬼之礼故谓之宗然宗伯所主何独祭祀之礼哉自四方言之东者之始自四时言之春者时之始宗伯于四时之官独为长故以伯称之春秋之际鲁有夏父弗忌为宗人盖周之旧也
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国
　　郑康成曰礼谓曲礼五吉凶军宾嘉其别三十有六【○郑锷曰礼犹火取之槐檀则火在槐檀取之杏枣则火在杏枣取之柞槱桑柘则火在柞槱桑柘火无所不在礼亦无所不在有君臣则礼在君臣有父子则礼在父子有夫妇则有夫妇之礼有朋友则有朋友之礼行乎道路至于州巷放乎搜狩脩乎军旅冠昏丧祭饮食起居无非礼也掌礼之官讵可以专乎一哉如司尊彞司几筵之名司为礼官之属所谓笾豆之事则有司存】
　　项氏曰礼之用以和为贵民生有欲而无分则争争则乖先王制礼为之节文以事其鬼神示其余则宾以亲之军以同之粲然有文足以相接则乖争之患何自而作故曰和【○程氏曰古者冠昏丧祭车服器用等差分别莫敢逾越故财用易给民有常心今礼制未脩奢靡相尚卿大夫之家莫能中礼商贩之类或逾王公礼制不足以检饬人情名数不足以旌别贵贱既无定分奸诈攘夺人人求厌其欲而后已】
　　吕氏曰礼官之长是为宗伯坛场昭穆之等聘享射御之节贯本末而等文质者所谓礼也神人之所以治上下之所以和失其礼则僭乱谄妄而渎乎神乖争陵犯而悖乎人上下皆失其分安得而和成周萃礼乐于一官和云者盖亦包乐于其间后世礼乐废坏治人者不过簿书期防之末至于祀典尤为不经间有一二仅存不过曰使先王文物不废乎吾世而已所谓治人者漫不知其语矣
　　愚案六卿自宰以下皆以有司言独宗伯不言司四官皆言垂象独宗伯不言象以见礼乐法而不说而致中和之用足以为参赞化肓之功非可以有司比也
　　礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人薛平仲曰礼有小大有本末大者经小者纪本者义末者数经既立则纪不可以偏废故犬宗伯之贰有小宗伯焉义既明则数不可以不具故宗伯之属有所谓肆师焉肆之为言陈也郊特牲曰其数可陈也其义难知失其义而陈其数祝史之事也知其义而敬守之天子之所以治天下也然则有宗伯以明其义又有肆师以陈其数则周之礼可不谓之大备乎
　　大宗伯之职掌建邦之天神人鬼地之礼以佐王建保邦国
　　郑康成曰建立也立天神地人鬼之礼谓祀之祭之享之礼吉礼是也【○李嘉防曰和邦国谐和其情也建保邦国则各安其分守矣天神人鬼地各安其分推以化民治国特余事耳】
　　唐氏曰虞书巡守脩五礼臯陶谟言自我五礼至命官则曰典朕三礼盖五礼兼神人三礼事神之礼也宗伯先言建邦之天神人鬼地示之礼则所谓典三礼次之以吉凶军宾嘉则五礼也
　　郑康成曰保安也○王昭禹曰合五礼而言则曰佐王和邦国别三礼而言则曰佐王建保邦国盖封国则颁祀此之谓建祭则受福此之谓保【○黄氏曰伯夷降典折民惟刑功配禹稷而其事始于事鬼神是则建保邦国诚有其本也纣谓祭无益牺牲粢盛既于凶盗祖伊以为商亡之决如是也】○贾氏曰上单言邦据王为言以佐王建保邦国则统侯国言之矣
　　以吉礼事邦国之鬼神
　　黄氏曰吉礼居其首礼主敬敬莫着乎祭○郑锷曰祭祀之交于神明有受福之道故以吉名之○郑康成曰吉礼之别十有二事
　　王氏曰谓之建则礼当自王出谓之事则非特王国而已
　　王氏详说曰或言鬼神示或言神示鬼何曰此所以为秩宗之官也以上下秩之则曰神鬼示以内外秩之则曰鬼神示以尊卑秩之则曰神示鬼
