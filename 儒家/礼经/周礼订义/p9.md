<!-- { "loadSidebar": true } -->
　　郑康成曰以侯伯有功德者加命作州长谓之牧所谓八命作牧者【○愚案牧説见前九两一曰下】监谓公侯伯子男各监一国【○王氏详説曰王制曰天子使大夫监于方伯之国国三人则是大夫谓之监也梓材曰王啓监厥乱为民则是诸侯谓之监也盖商人之制八州八伯使大夫监之虽武王之初亦因商制所以三监监武庚是也成周之制九州九牧牧下有伯所谓五侯九伯是也九州九牧每牧之下有二伯则十八伯矣二伯分掌九州之牧伯则是有四牧之半为九伯也盖五侯者举全数也周旣以伯佐牧矣则不复大夫监之也皆立其监者谓诸侯之自监其一国耳】参谓卿三人【○贾氏曰左氏传杜泄云吾子为司徒夫子为司马孟氏为司空则诸侯三卿司徒司马司空○礼记檀弓疏曰诸侯三卿司徒兼冢宰司马兼宗伯司空兼司冦○愚案先王命诸侯以国凡官属皆自辟置然后亦不敢自专故大国三卿二卿命于天子如齐有天子之二守国髙是也必自天子命之者非使之伺察诸侯示以不敢専之意耳自秦人置监郡魏晋以下有典籖専以宰制诸侯为事五代时不置监郡殊失古人之意】伍谓大夫五人【○贾氏曰谓司徒下二大夫一为司徒大夫一为大宰大夫司空下二大夫一主司空事一为司冦大夫司马事省阙一大夫故五人○礼记檀弓疏曰三卿之下有五少卿为大夫司徒之下立小宰小司徒司马之下事省立小司马兼宗伯事司空之下立小司冦小司空】殷众也谓众士王制诸侯上士二十七人其中士下士各居其上之三分辅谓府史庶人在官者
　　郑锷曰牧长正皆以建言之如建国建极之建不可得而动摇之意【○史氏曰建者必有册命告于祖庙】监两贰皆以立言之如有所立不可得而倾仆之意参伍攷皆谓之设如方设居方之设布而置之之意独国之伍以傅言之盖大国既设三卿矣五大夫则又附于三卿之下使有所依傅之意【○贾氏曰傅者谓大夫上有卿下有士受上政傅于下受下政傅于上也】殷曰陈谓其众也【○史氏曰陈者设张之】辅曰置谓贱也【○史氏曰置者録存之】爵有尊卑辞有轻重以别之耳
　　乃施则于都鄙而建其长立其两设其伍陈其殷置其辅
　　郑康成曰长谓公卿大夫王子弟食采邑者【○贾氏曰典命三公八命卿六命大夫四命大宗伯云六命赐官注云王六命之卿赐官者使得自置其官治家邑如诸侯则此之长惟据公卿巳上大夫四命不合立官郑并言大夫者是广解长义其实大夫不合有两卿五大夫当与诸侯之卿同官事当相兼也王子弟食邑其亲者与三公同在五百里疆地各百里其次疏者与六卿同在四百里县地各五十里已上二者得立两卿五大夫其次更疏者与大夫同在三百里稍地各二十五里不得立两卿五大夫亦职相兼也】两谓两卿也不言三卿者不足于诸侯【○贾氏曰畿外诸侯南面而尊故得伸而言立三卿天子公卿虽尊以在天子之下故屈而立两卿也】
　　乃施灋于官府而建其正立其贰设其攷陈其殷置其辅
　　郑康成曰正谓冢宰司徒宗伯司马司寇司空也【○王氏曰正官长也谓之正则以官属所取正故也】贰谓小宰小司徒小宗伯小司马小司寇小司空也【○王氏曰贰者所以副贰于六官而专逹其事之次者】攷成也佐成事者谓宰夫乡师肆师军司马士师也司空亡未闻其攷【○王氏曰考则攷殷辅之治者也】
　　总论
　　王昭禹曰先王之治于国之诸侯以其逺于王而有君之道故其官致详而少损于王朝于都鄙之主以其近于王而有纯臣之道故其官致略而少损于国官府者六官分职以治事者也是皆王朝之官散而各居其府者也故又略于都鄙其尊卑隆杀不同而官之名亦因以异矣
　　凡治以典待国之治以则待都鄙之治以灋待官府之治以官成待万民之治以礼待賔客之治
　　贾氏曰皆言以者当别有篇卷使人执持施行之郑康成曰成八成也【○贾氏曰上文官成在八法治官府中今特出之者以其八成本待万民在官府者欲见官府执行礼记云谁能秉国成】礼賔礼也
　　王氏详説曰官成虽用之于官府然八成所谓政役师田闾里称责等事无非民事也礼賔虽用之于万民然大小行人司仪掌客所掌无非国家之賔客也愚案大臣之职惟讲求典法则之所由出其条目付之有司者治来则应之而已故邦国都鄙宫府万民之治皆下一待字
　　祀五帝则掌百官之誓戒与其具脩
　　王氏曰五帝五精之君昊天之佐也【○愚案注疏説五帝之名甚诞已于小宗伯辨之】
　　刘迎曰誓戒者誓其所当戒者也如所谓前期十日帅执事而卜日遂戒戒百官以所当奉祭之事恐其不敬也【○王昭禹曰誓者誓以言而使信戒者敬其事而使谨】○郑康成曰誓戒要之以刑重失礼也明堂位所谓各其职百官废职服大刑是其辞之略也
　　刘迎曰具脩者特具之礼所当脩使无阙事也如所谓视涤濯賛牲事賛玉币爵之事皆百官所当脩具【○王昭禹曰具则所当集者也脩有所加损者也具之所以其物脩之所以致其治】
　　郑锷曰欲奉祀之人致诚而勿慢必有戒誓焉欲奉祀之物应礼而不阙必有具脩焉
　　前期十日帅执事而卜日遂戒
　　郑康成曰前所诹之日也○王氏曰记云七日戒三日斋又曰散斋七日以定之致斋三日以齐之齐之之谓齐定之之谓戒散斋七日致斋三日凡十日也○郑康成曰执事宗伯大卜之属既卜又戒百官以始斋○王昭禹曰祭祀之礼致其诚而已先王之至诚幽有以逹乎神用卜者所以达神之意也古者卜上辛不吉则卜中辛中辛不吉则卜下辛下辛不吉则不卜可也鲁四卜郊此春秋所以讥之也卜日既定遂戒戒者所以敕其事而使之不敢怠忽也
　　及执事眡【音视】涤【直歴反】濯【直角反】
　　贾氏曰及至也仪礼特牲云前祭日之夕视壶濯及豆笾○王昭禹曰执事之别有二凡预祭祀之人谓之执事向祭之辰执事之节亦谓之执事此谓执事盖及执事之节也○郑康成曰涤濯谓溉祭器及甑甗之属
　　及纳亨【普庚反】賛王牲事
　　郑康成曰纳亨纳牲告杀谓向祭之晨既杀以授亨人【○贾氏曰礼器云纳牲诏于庭杀讫毛以告纯血以告杀腥其俎豚解以腥之以此讫乃纳与亨人爓祭此言纳亨者以牵牲也明堂位君肉袒迎牲于门卿大夫賛君賛王牲事者即卿大夫賛币一人也】
　　及祀之日賛玉币爵之事
　　郑康成曰日旦明也玉币所以礼神玉与币各如其方之色【○贾氏曰大宗伯以玉作六器以礼天地四方青圭礼东方赤璋礼南方白琥礼西方璜礼北方又曰皆有牲币各放其器之色彼牲币不是礼神之币亦云各放其器之色是其礼神币与玉亦各如其方之色】爵所以献齐酒【○贾氏曰幂人防布幂八尊八尊者五齐三酒之尊也】不用玉爵尚质也三者执以从王至而授之【○贾氏曰谓至此祀圜丘方泽祭所而授之王亲自执玉币奠于神座亲酌以献尸也】
　　总论
　　王氏详説曰考之大宗伯非惟文之先后与此不同而其事之轻重亦不同大宗伯曰祀大神享大祭大示帅执事而卜日此则曰祀五帝而继之以卜日岂非五帝之祀为重乎大宗伯曰宿眡涤濯此则曰眡涤濯盖涤濯之事宗伯先期而眡之大宰至期而眡之岂非以涤濯之事为微乎大宗伯曰省牲镬此则曰纳亨賛王牲事者盖君肉袒迎牲于门卿大夫賛君是賛其杀牲之事也宗伯则省其镬而已岂非以賛牲之事为大乎大宗伯曰涖玉鬯此则曰賛玉币爵是賛爵而不賛鬯也盖玉鬯用之于宗庙此则曰祀五帝则是祭天无祼也岂不以賛爵之重于涖鬯乎大宗伯曰奉玉齍此则止于賛牲是賛牲而不賛齍也盖祭祀以牲为大而齍盛次之故小宗伯之职以毛六牲使五官共奉之辨六齍使六宫之人共则牲之大于齍也明矣大宰虽不预于奉牲而特预于賛牲岂不以賛牲之重于奉齍乎大宗伯曰祀大神享大祭大示此则曰祀大神示亦如之享先王亦如之盖宗伯礼官也掌建天神地示人鬼之礼故正而名之大宰特严重其事而已初无预于正名之事岂非以大宰之职为尊
　　祀大神示【音祗】亦如之享【许两反】先王亦如之賛玉几玉爵郑康成曰大神示天地也【○贾氏曰谓冬至祭天于圜丘夏至祭地于方泽○王昭禹曰凡在天者五帝星辰皆神也故昊天为大神凡在地者社稷山川皆示也故泽中之所祭为大示○贾氏曰亦如之者自百官誓戒巳下至賛币皆如祀五帝之礼】
　　刘氏曰享先王谓宗庙六享也○郑康成曰玉几所以依神天子左右玉几宗庙献用玉爵○贾氏曰别言賛玉几玉爵则天地不用玉几玉爵也
　　大朝【直遥反下文同】觐防同賛玉币玉献玉几玉爵
　　郑康成曰时见曰防殷见曰同大防同或于春朝或于秋觐举春秋则冬夏可知助王受此四者玉币诸侯享币也其合亦如小行人所合六币云【○史氏曰束帛加璧玉币也】玉献献国珍异亦执玉以致之【○史氏曰来献其琛玉献也】玉几王所依也立而设几优尊者【○贾氏曰知立而设几者司几筵云大飨射凡封国命诸侯王位设黼依依前南向左右玉几是立设几也】玉爵王礼诸侯之酢爵【○贾氏曰大行人云上公再祼而酢侯伯一祼而酢子男一祼不酢此大宗伯摄祼非冢宰所賛诸侯酢王用玉爵则冢宰賛王受之】王朝诸侯立依前南面其礼之于阼阶上
　　愚案朝觐防同賛导威仪其大者宗伯之事其细者司仪行人之职冢宰与君同体镇抚诸侯乃其道也而下与交际之礼曰大朝觐防同非周家细事所谓坐明堂以朝诸侯昔者武王克商所未举也成王新立周公摄政则一切举行之不特五等诸侯咸在八蛮五戎六狄九貉环列而防所以制礼作乐颁度量而天下大服也此一代希濶之典故大宰于此不得视为微文末节进而賛之所以成天下之大礼章一王之盛事
　　大丧賛赠玉含【户暗反】玉
　　郑康成曰助王为之也赠玉既窆所以送先王含玉死者口实天子以玉杂记曰含者执璧命曰寡君使某含则诸侯含以璧【○郑司农曰含玉璧琮】
　　王昭禹曰含礼行于始死之时赠礼行于既窆之后○王氏曰赠玉含玉大丧之大事赠在含后而先言赠者赠比含尤送终之大者以其礼事之大故亦大宰赞之
　　作大事则戒于百官賛王命
　　贾氏曰前已言祀五帝及大神祗祭事戒百官讫此云作大事惟戎事耳郑引春秋传云国之大事在祀与戎证此大事是戎事
　　愚案国家之举事凡其大者不可不戒饬百官故戒百官则有命命即训戒之言也大宰賛助王者之出教令若书之多士多方所以诰多士庶邦皆言王若曰是也
　　王眡治朝则赞听治眡四方之听朝亦如之
　　郑康成曰治朝在路门外羣臣治事之朝王视之则助王平断
　　愚案听朝库门之外臯门之内乃朝士所掌之朝王之所以朝诸侯断疑狱者在是比治朝则为外郑以朝于方岳之下非是详见司士
