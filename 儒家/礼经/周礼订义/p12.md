<!-- { "loadSidebar": true } -->
　　王氏曰礼有数命有等禄位视此以制○郑康成曰礼之九命之差等【○贾氏曰言大宗伯九仪也有人争禄之多少位之前后则以礼命文书听之也】
　　六曰听取予以书契
　　王氏详说曰贷而生息谓之称责贷而不生息谓之取予地官泉府云掌以市之征布敛市之不售货之滞于民者买者各从其柢都鄙从其主国人郊人从其有司然后予之此所谓取予也又云凡民之贷者与有司辨而受之以国服为之息此所谓称责也王昭禹曰民之通财不能无取予取予者谓彼有所取而此有所予也利之所在而争心存则取予者不可无书契载于简牍谓之书合而验之谓之契【○王氏曰契谓人执其一予者执左取者执右合而验之也别也契也皆要也称责之谓别则其用以别为主取予之谓契则其用以契为主○黄氏曰书契酒正凡有秩酒者以书契授之则凡取与者皆有此】
　　七曰听卖买以质剂
　　王昭禹曰商贾之阜通货贿则不能无卖买先王以日中为市致天下之民聚天下之货使之交易而退各得其所防其有争心焉故大市所以致信也质其事者若今市契立见也剂则为要书而巳正之以质则其人足以验也正之以剂则其书足以验也【○贾氏曰案质人云大市以质小市以剂注云大市人民牛马之属用长劵小市兵器珍异之物用短劵今郑注谓两书一札同而别之者盖谓前后作二契于中央破之两家各得其一皆无手书字故异于傅别也有人争此市事者则以质剂听之】
　　王氏详曰傅别背有手书而质剂则无手书郑氏之似出臆亦似近人情夫结绳作而有书契以书契为未足而有质剂以质剂为未足而有傅别取予轻于卖买卖买轻于称责此三者所用不同以有轻重也
　　八曰听出入以要防【古外反】
　　郑司农曰要防谓计最之簿书月计曰要嵗计曰防故宰夫职曰嵗终则令羣吏正嵗防月终则令正月要○王昭禹曰出谓给以用入谓振以藏于财之出入而有治焉小则以月计正之大则以嵗防正之如此则财之出入无不当者矣【○贾氏曰此出入者正是官内自用物有人争此官物者则以要防簿书听之】
　　总论
　　王氏详曰要之八成皆文书也比居简稽版图礼命要防文书之用于公者也傅别书契质剂文书之用于民者也【○黄氏曰比居简稽版图礼库曰掌在有司而民间得案据以为证礼命以辨贵贱蔵于有司凡宫室车旗衣服礼仪皆有节制有争者则通考之以息其讼若夫傅别书契质剂要防公皆有之衣服宫室马牛兵器珍异之属取予则以书契买卖则以质剂皆所以通财物也出有傅别入有要防皆所以防抵冐也经治而以八成者盖言皆有成法其不协于官府之成法则不得行也】
　　以听官府之六计弊羣吏之治
　　郑康成曰听平治也平治官府之计有六事【○黄氏曰听谓听察之也孔子曰如有所誉者其有所试矣计讣其功状也曰善曰能曰敬曰正曰法曰辨所以断其才等也凡此言者有其一皆可以治故谓之治行弊断也】
　　一曰廉善二曰廉能三曰廉敬四曰廉正五曰廉法六曰廉辨
　　愚案廉者犹廉问廉察康成谓六事以廉为本非也廉特善之小言善则廉在其中而廉非为善之主后世贪浊者多始以廉洁为贵周以六计弊吏治先之廉善者问其吏之善否何谓善如诗之淑人君子是也有其善何施而不近厚继之廉能者问其吏之能否何谓能如孟子之能胜其任也有其能则何事之不立【○王昭禹曰能事神人然后可以典礼能谐八音然后可以典乐茍为不能瘝官旷职者众矣】问及于敬则必其恪居官次于心不欺于事不茍而后谓之敬如或怠忽荒散不得而茍容也问及于正必其操履端方治行清严不为势夺而后谓之正如或起信险肤不得而滥冒也法贵能守大纲小纪不可乱也作聪明者或逞智以纷更之则吏之守法如之何而不问事欲其辨是是非非不可也蔽耳目之近将事至而不能决则吏之能辨与否又如之何而不问以此六者听之则羣吏之治可得而断矣
　　李景齐曰后世考课之法即小宰六计之遗意也虽然吏以廉善为上而能次之故六计必以廉善居其首而以廉能居其次若夫廉敬廉正则以其行已之能敬能正也廉法廉辨则以其当官之能守法辨事也
　　以灋掌祭祀朝觐防同賔客之戒具军旅田役丧荒亦如之
　　郑康成曰法谓礼法也【○易氏曰法式也天下之事不豫则不立祭祀朝觐防同賔客以至军旅田役丧荒之事凡七者皆国之大事不先具则必有缓不及事之患故平居之际戒其所当为之事具其所当用之物小宰皆以式法掌之而待其事焉】戒具戒官有事者所当共
　　郑伯谦曰小宰以法掌祭祀朝觐防同賔客之戒具军旅田役丧荒亦如之今九式之中不及朝觐防同军旅田役何也曰朝觐防同之用不过牢礼委积膳献饮食賔赐飱牵而已此则賔客之式也军旅田役之用亦不过币帛刍秣匪颁工事而已而外府共财用之币赍委人共委积薪刍司勲掌赏地宫正颁衣裘车人矢人缮人槀人司弓矢司甲兵之一切皆有式法以给其财此则币帛刍秣匪颁工事之式也○王氏详曰七事皆六联也七事不言六联之敛弛六联不言七事之朝觐防同者七事之下所谓共其财用非敛乎治其施舎非弛乎六联所言合治而已七事则共其财用治其施舎财用施舎在朝觐自为一事防同自为一事賔客自为一事不可比而同之此又见周公立法之意也
　　【王昭禹曰祭祀所谓吉礼朝觐防同賔客所谓賔礼军旅田役所谓军礼丧荒所谓凶礼也礼有五而此不及嘉礼者盖嘉礼有脤膰之礼则祭祀之事也有享燕之礼则賔客之事也然则言祭祀賔客则足以兼嘉礼矣宗伯正掌礼之官故其事详小宰治官联事通职而已故其事畧】
　　七事者令百官府共【音恭】其财用治其施舎听其治讼郑康成曰七事谓先四如之者三也【○王昭禹曰祭祀一也朝觐二也防同三也賔客四也与军旅田役丧荒三者凡七也】施舍不给役者【○贾氏曰即上六联注引乡大夫国中贵者贤者能者服公事者老者疾者是也】
　　王氏曰理其事谓之治争其事谓之讼财用出于官府而施舎加于人民治讼则或以财用之不共或以施舎之不治故先言共其财用次言治其施舎后言听其治讼○王氏详曰财用所共自有大府而令之者小宰也施舎所治自有乡大夫而令之者小宰也【○史氏曰于五礼以法绳其要于七事以令总其繁】
　　凡祭祀赞玉币爵之事祼将之事
　　郑锷曰大宰所赞者祀五帝祀大神享先王之时也小宰凡祭祀皆赞之【○贾氏曰大宰祀五帝赞玉币爵今此又言赞此三者谓小宰执以授大宰大宰执以授王是相赞助也】○王氏曰祼谓祼而将瓒也○郑康成曰将送也○陆氏曰商人尊神交于明故先乐而求诸阳周人尊礼求诸幽故先祼而求诸隂郑氏谓王酌郁鬯以献尸尸受之啐之奠之然尸神象也初受而自祼非礼意也郑氏又谓宗庙有祼天地大神尊不祼考之礼于典瑞玉人鬯人则祼先王賔客社稷宗庙山川四方而已是祼不施于天地然大宗伯凡祀大神享大祭大示涖玉鬯表记曰亲耕粢盛秬鬯以事上帝盖祀天有鬯者陈之而已非祼也【○王氏详曰祭惟祭宗庙用祼其他天地社稷山川等祭则惟秬鬯而已郁人之职与鬯人异祼郁鬯谓以郁金草实而陈之所谓筑之而煮之是也鬯人云掌共秬鬯而饰之社壝用大罍禜门用瓢赍则是天地等祀皆有秬鬯但不用郁为祼耳】
　　郑锷曰祭祀用玉用币用爵所以见礼神之文祼将之事所以见求神之实王荐玉币爵而小宰赞之王酌郁鬯以祼而小宰将之赞则执以授王使荐献不失其节将则奉以授尸焉大宰无祼将之事其所赞者主祀五帝言之天神不祼也惟人道宗庙有之然宗庙之祼大宰赞王亦不将送其将者小宰故特言祼将之事也
　　凡賔客赞祼凡受爵之事凡受币之事
　　贾氏曰凡賔客赞祼者大行人云上公再祼而酢谓诸侯来朝朝享既毕王礼之有此灌酢之礼也【○王昭禹曰大享之礼惟不入牲其他皆如祭祀先王以祭祀之礼待賔客所以致敬而神之也】○郑锷曰凡此言赞皆赞王也考大宗伯之文曰大祭祀王后不与则摄荐豆笾彻其下乃言大賔客则摄而载果盖后有酌璋瓒祼賔之礼偶不与焉宗伯摄之乌可以此赞祼为助宗伯受爵谓王受賔客之玉爵受币谓王受賔客之玉币凡此二事亦赞王受之先儒以为助大宰非也○王昭禹曰大宰于币爵之事无所不赞小宰所赞特受币受爵而已○王氏详说曰大宰于币爵言赞不言受此言受又言凡所以见小宰之治其小也
　　丧荒受其含襚币玉之事
　　贾氏曰丧谓王丧诸侯诸臣有致含襚币玉之事荒谓凶年诸侯亦有致币玉之事○郑康成曰春秋传曰口实曰含衣服曰襚凶荒有币玉者賔客所赒委之礼○王氏曰丧荒有币玉则赙赠赒委之物也贾氏曰大宰不言则此小宰得专受之
　　月终则以官府之叙受羣吏之要赞冢宰受嵗防郑康成曰主每月之小计也○贾氏曰月计曰要毎月之终使官府致其簿书之要受之当先尊后卑故言叙嵗计曰防助冢宰受一嵗之计也○王昭禹曰日成掌于宰夫月要掌于小宰嵗防掌于大宰尊卑详略之叙嵗防正掌以大宰小宰者大宰之贰故赞宰
　　嵗终则令羣吏致事
　　王昭禹曰嵗终日穷于次月穷于纪星回于天数将几终嵗且更始天子与公卿大夫共饬国典论时令以待来嵗之宜羣吏治事必有所致以告于上者焉【○郑康成曰使赍嵗尽文书来至若今上计○贾氏曰谓使六官各致一年功状将来攷之故也】大宰于嵗终听其致事小宰则令羣吏致事而已必小宰先令致事然后大宰得以听之
　　正嵗帅治官之属而观治象之灋徇以木铎曰不用灋者国有常刑
　　郑康成曰正嵗谓夏之正月得四时之正以出教令者审也○贾氏曰大宰以周之正月始和布之天下至此建寅正嵗之正月县于象魏其小宰亦助大宰帅治官之属及万民以观之【○呉徳方曰郑康成每以正嵗为夏正建寅之月正月之吉为周正建子之月窃以为不然周以建子为正凡事皆用本朝正若知有不可行处依前参用前代正朔则不必建子可也经中言嵗终即继之以正嵗为建寅则嵗终非建亥周家自废其正朔矣若以嵗终为建亥即始终有接续无縁住两月也正月之吉为周正一嵗之始无疑事有非朔日可行故云正嵗不拘朔日亦可○愚案此说谓嵗终与正嵗正月相连不应隔絶固然参以凌人十二月斩冰内宰上春献种中春始蚕与诗四月维夏六月徂暑见于周幽王仍袭之后月令次序十二月行事见于秦人未改正朔之初曷尝不以建寅纪月其余又见大史正嵗年说不可不攷】
　　郑康成曰古者将有新令必奋木铎以警众使明听也木铎木舌也文事奋木铎武事奋金铎○王昭禹曰垂以治象使有目者皆覩徇以木铎使有耳者皆闻犹有犯焉宜刑之所取也常刑官刑也○黄氏曰常刑谓国法掌在司寇
　　乃退以宫刑宪禁于王宫
　　王昭禹曰小宰掌建之宫刑宪禁于王宫宪谓表而示之使之知禁之所在【○贾氏曰凡刑禁皆出秋官今云宪禁者与布宪义同故小宰得秋官刑禁文书表而悬之于宫内】
　　令于百官府曰各脩乃职攷乃灋待乃事以听王命其有不共则国有大刑
