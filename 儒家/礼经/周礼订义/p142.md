<!-- { "loadSidebar": true } -->
　　易氏曰治之以军法与司马之所以用其民者同不以贵者而废乎法公其法也不正于司马之赋亦不与司徒之力役不以有司之法而律贵者重其事也
　　大祭祀正六牲之体
　　郑康成曰正谓朼载之○郑锷曰祭祀凡牲在鼎一人以匕出之一人载之于俎司士割之而使诸子正之盖割不正不食况祭祀之事神乎○刘执中曰诸子学礼乐诗书将世其父而本之以为用者割牲羞俎豆则已仕者为之而司士掌焉诸子则涖而观之朝践而豚解必腥以献也酳尸而体折必熟以献之至于犬豕牛羊升首荐血六牲之体必叙以献而中乎礼乐之节皆有司为之也茍失其叙有不中礼则诸子得以正而叙之故曰正六牲之体习之以其行也○黄氏曰六牲六官之所奉也司士割之诸子正其体教之为有渐矣
　　凡乐事正舞位授舞器
　　郑康成曰位佾处○贾氏曰乐有舞之处皆使正舞人八八六十四人之位并授其舞之器文舞则羽籥武舞则干戚○王昭禹曰正舞位谓国子之在舞位者授舞器谓国子之受舞器者盖先王之教国子成之以乐而大司乐教之以乐故凡乐事则帅之而舞而诸子所以正之授之者如此○黄氏曰大胥合舞致诸子故诸子于此正舞位授舞器【○李嘉防曰正之授之于未入大胥之日者诸子也故大胥曰掌学士之版以待致诸子者此也】
　　大丧正羣子之服位
　　黄氏曰羣子庶子也丧之服位庶子不得与适子齿特言羣子着其别也○贾氏曰服谓公卿大夫之子为王斩衰与父同位谓殡宫外内哭位
　　易氏曰乐事则舞有出入之位亦有文武之器大丧则有亲踈贵贱之服亦有亲踈贵贱之居授之正之皆诸子之责
　　防同賔客作羣子从
　　郑锷曰从非必尽从也作其当从者耳○黄氏曰防同賔客当从王则选行者其余则与适子俱侍太子汉萧何识此意【○李嘉防曰从曰羣子又非惟诸子所掌之倅】
　　凡国之政事国子存游倅使之修徳学道春合诸学秋合诸射以攷其艺而进退之
　　郑锷曰先儒谓政事者繇役之事国子存游倅者言有事之时此国子存游暇无事之倅中使修徳学道窃疑存字之义未通近世王安石谓国子服政故事之游倅弗服政故存之而已以凡国之政为一句事国子为一句存游倅为一句穿凿尤甚要知为国家有政事之时为国子者当有事焉或唯太子之命是从或授甲车以从军国子于是时不得以自暇也若夫未仕之庶子则不与事矣其为学不可以或废也于国子中存其游倅使之修徳学道也游倅者未仕之倅游如逸游之游见其无事之意○黄氏曰国子与王子弟共学国有政事国子虽尽有职任而必存游倅使之修徳学道学校不可一日废也一人元良万邦以贞先王所务莫上焉游言其无职任也○易氏曰使之修徳即师氏所谓三徳教国子者使之学道即保氏所谓养国子以道而教以六艺者徳原于性故谓之修道公乎人故谓之学○郑锷曰徳本于一性之所自得在我修焉而已道出于圣人之所传非学则不知徳既使之修道既使之学茍无以攷校之则勤者亦怠矣故春则合诸学秋则合诸射以攷其艺而进退之焉学谓东序在王宫之左者射谓射宫虞庠之在西郊者其为学则一也以其合之以攷道艺故以学言之以攷射故以射言之【○王氏详説曰大司乐掌成均之法以教国子弟又曰祭于瞽宗夫东序夏人之大学也瞽宗商人之大学也上庠周人之大学也成均五帝学之緫名成王之时所兼用也初不及其小学此曰春合诸学秋合诸射学大学也射泽宫之学也所谓养庶老于虞庠在周之西郊是以养庶老在是择士而习射者亦在是以其养庶老故以虞庠称之以其习射故以射宫称之射小学之谓也】道艺文事也文学属乎阳故春合之射武事也武事属乎隂故秋合之先王于国子教之以文欲其徳行道艺足以表人教之以武欲其有事之际能任甲兵之事又欲其功之易成故因时顺气以合之大胥之教诸子也春入学舎菜合舞秋颁学合声所专主者教以乐舞也王制曰春秋教以礼乐冬夏教以诗书其所专主者造以四术也诸子既教以文又教以武先王之世非唯为国子者有文武之才凡为游倅者亦教之有素也【○李嘉会曰无职事之国子始曰游倅修徳学道冝专心致意焉故可行进退之法】○王昭禹曰宫正防其什伍而教之道艺教之于宿衞之时诸子春秋合之于方学之时攷其艺而进退之则能者在所进不肖者在所退也○易氏曰进者任以国事而退者亦有以勉其所未至【○刘执中曰攷其艺而进退之王制曰小乐正简不帅教者告于大乐正大乐正告之于王王亲视学又不变屏之逺方】
　　王昭禹曰先王之时贵而国子贱而万民其教之也文徳武事无乎不备况公卿大夫涖职于外者其子弟宿衞于王宫涖职于内者其子弟守固于边鄙则诸子掌其教治如此不亦冝乎
　　司右上士二人下士四人府四人史四人胥八人徒八十人
　　郑康成曰右谓有勇力之士充王车右【○王氏曰人之左手不如右强故车置勇力之士谓之右】○王昭禹曰羣右之长所以谓之司右○刘氏曰司右羣属车之右若王之五路右其玉路金路者下大夫也右其象路者上士也右其戎路木路者中大夫也故司右上士二人下士四人徒八十人者皆羣属车之右也
　　黄氏曰左主射右持车故司右与射人联职而虎贲以下扈从王者列于其下朝仪之位大右大仆虎士列于路门右右皆主衞从也羣右列于甲兵戈盾弓矢官之下不联大右甲兵严饬而后戎车驾事之序当如此司右虽主羣右之政令而其秩卑于仆御御射固髙于右也戎右中大夫其事重也
　　掌羣右之政令
　　郑锷曰或谓乗车之路尊者在左御者在中勇力之士在右车必有右况王之五路乎今攷之经有道右有齐右有戎右而玉路田路俱无右先儒谓齐右兼玉路之右戎右兼田路之右然则玉路以祀金路以賔皆文事之容戎路以即戎田路以田以鄙皆武事之容故独以兼之司右乃众右之长羣右皆其所统治也【○李嘉防曰戎右齐右道右天子乗车之右皆中大夫下大夫非司右之属也司右之右乃兵车之右用以征行侵伐故凡国中之有勇力者皆属焉一旦有事则取之以为右】
　　凡军旅防同合其车之卒伍而比【毗志反】其乗【绳证反】属其右
　　郑锷曰王有军旅防同之事以车从车之卒伍亦如万民之卒伍司右令之使相联属也【○贾氏曰左传云其君之戎分为二广广有一卒卒偏之两司马法二十五乗为偏百二十五乗为伍是车之卒伍也○王氏曰车之卒伍车仆所谓车之萃也】比其乗使车皆有行列属其右使车右皆有统摄【○王氏曰比其乗则比其乗之马使齐力属其右则属其右之人使同心○黄氏曰凡乗王倅车者皆比之而其右皆属之司右主车故独合车之卒伍古法五人为伍百人为卒后世兵法有以七十五人将重车合一车而为百人】○郑康成曰合比属谓次第相安习也
　　凡国之勇力之士能用五兵者属焉掌其政令
　　郑康成曰勇力之士属焉者选右当于中司马法曰弓矢围殳矛守戈防助凡五兵长以衞短短以救长○郑锷曰为车右者勇力之士皆用五兵者也五兵非人之所能用而勇力过人者尤非易得幸而有焉选百得十选十得一凡国中之有斯人则使之属于司右庶得选择以为用也何则有车上之五兵有歩卒之五兵戈也殳也防也酋矛也夷矛也是谓车上之五兵无夷矛而有弓矢是谓歩卒之五兵非勇力之士则不能用属于司右非惟选之以待用亦掌其政令使强有力者无所肆其暴矣
　　王氏曰先王既合万民之卒伍以时习之皆使知战又属勇力之士能用五兵者于司右使掌其政令则军旅之事有选锋以待敌齐民得免死焉无事之时武夫皆寓于官府无所奋其私鬭矣【○王昭禹曰唐之弊也一旦有警而宿衞之士皆不足以授甲又乌知成周之法】
　　虎贲【音奔】氏下大夫二人中士十有二人府二人史八人胥八十人虎士八百人
　　薛平仲曰虎言其有力如虎也旅言其旅力方刚也虎贲有虎士八百人用之以先后王而趋非部分之严节制之素难乎为衞矣故虎贲氏则以下大夫二人为之【○黄氏曰虎贲氏有所主帅且为近衞故髙其爵】○郑康成曰不言徒曰虎士则虎士徒之选有勇力者【○易氏曰此言虎士八百人与牧誓言虎贲三百人其数为不同盖此以衞至尊为王惟众而后可以备仪衞】
　　陈及之曰虎贲八百人盖天子亲兵六军之外禁衞惟此而已王不出则虎士不出及其敝也以之从军旅赐诸侯非旧制矣○胡康侯曰自古盛王虽用文徳必有亲兵专掌宿衞周公指虎贲与常伯同戒成王欲其知恤虎贲者犹今侍衞亲军也康王初立太保奭命齐侯吕伋以虎贲百人逆于南门吕伋者太公望子自诸侯入典亲军犹今殿前歩军都帅也勲徳世臣緫司禁旅虎贲衞士宿衞王宫其为国家虑深逺矣○吕东莱曰周公戒成王何故以虎贲与任人牧人准人同一般説此最是周公养成君徳深厚处大抵外朝之臣人君临朝方得入觐而人君见其望髙徳厚待之为严不敢防近侍衞仆御朝夕亲比若得正人动作起居黙移隂化须到圣贤地位故虎贲缀衣位最贱职最亲所以亦须要得人○郑节卿曰宫正宿衞之士统于大宰而虎贲之虎士八百人亦王之亲兵而属诸司马此司马亦听命于大宰耳必散诸司马者内外虽不可以不相统而彼此之势则不可不相持是故兵衞掌于宫正而王之亲兵与四夷之兵掌于虎贲与司隷汉以南北军相制国朝以皇城司殿前司相维持大抵皆周人之遗意
　　掌先【悉荐反】后【戸豆反】王而趋以卒伍军旅防同亦如之郑锷曰王出则或居王前以为之先或居王后以为之后其先后也欲严以肃故皆趋其趋也必以卒伍如军法焉【○刘氏曰虽趋亦不离其卒伍示众以严肃也】不特国中为然王者有军旅防同之事皆然
　　舎则守王闲王在国则守王宫国有大故则守王门大丧亦如之
　　郑锷曰王所止舎之处设梐枑再重以为闲则守乎其外王在国虽处宫禁之严又守乎其内【○易氏曰入而在国则五寝次舍以卫宫】若有大故其所防者尤当致严又守王门资之以衞至尊【○易氏曰五门出入必几　郑康成曰非常之难要在门】如是则八百人之众不足恠也
　　及葬从【才用反】遣车而哭
　　郑康成曰遣车王之魂魄所冯依【○贾氏曰遣车将葬盛所苞奠遣送之车其车内既皆有牲体故云魂魄所依】
　　适四方使【所吏反下同】则从士大夫若道路不通有徴事则奉书以使于四方
　　郑锷曰王朝或遣使于四方所遣者士大夫也必从以虎贲【○刘执中曰虎士从之防王命也】多难之世宼攘奸宄或为患于道路道路不通王命壅遏或有徴召于诸侯虎贲氏奉王之书以使于其国惟其武勇故使之犯难而往也
　　旅贲氏中士二人下士十有六人史二人徒八人郑锷曰旅如旅力方刚之旅旅有力之意故人之背旅谓之膂以其有力故也【○贾氏曰旅见其众贲见其勇】或谓有虎贲氏八百人矣又有旅贲氏十六人何耶盖八百人分为卒伍而趋于王之前后则既衞其前又衞其后也旅贲氏之十六人则夹车而趋或防其左或防其右此其所以异○李嘉防曰大夫不可徒行故旅贲氏止用中士不使大夫
