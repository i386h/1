<!-- { "loadSidebar": true } -->
　　郑康成曰畿犹限也自王城以外五千里为界有分限者九【○郑司农曰春秋传曰天子一畿列国一同诗殷颂曰邦畿千里】○王昭禹曰九畿又谓九服畿言其有界画服言其服王事郑康成曰籍礼差之书○黄氏曰政职司马政典所当奉行者也其主在兵故令赋在其下○郑锷曰政职者歳事之常大宰以九贡致邦国之用则政职之施本于大宰乃使大司马以九畿之籍而施之者先王之意以为列天下为九畿载于籍以为典故施之以职使奉承而无替不可不使畏王朝之威也徳以怀之故大宰九贡可使之自至威以服之故司马九籍可使之不违
　　贾氏曰侯候也为天子伺候非常【○王昭禹曰以言扞外而蔽内】甸者为天子治田以出赋贡【○王昭禹曰以言井牧其地什伍其民】男者任也任天子之职事【○郑锷曰言于此建子男之国】采者采取美物以共天子【○郑锷曰天子千里之外曰采地】卫者为天子卫守蛮者縻也以近夷狄縻系之以政敎【○郑锷曰蛮之为言缗也逺王国者羁縻之足矣】自此已上六服是中国之九州自此以外是夷狄之诸侯此蛮服与大司徒要服亦一也要者要束以文教也夷者以夷狄而称也【○郑锷曰夷之为言易也又其逺者当以简易之道处之】镇者去中国稍逺理须镇守也【○王昭禹曰镇如四镇之镇以安镇中国为主】称此三者总号蕃服故大行人云九州之外谓之蕃国○王昭禹曰自侯畿至卫畿谓之中国所谓疆以周索也自蛮畿至蕃畿谓之四夷所谓疆以戎索也【○陈君举曰曹去王城八百里乃为甸服郑去河北宻县百七十里乃为男服曹顺流极便郑有城北虎牢之险然则五服惟以便不便为义非若画为碁局然也】○王氏曰方千里曰畿则禹贡所谓甸服也甸服面五百里则为方千里矣其外侯畿甸畿禹贡所谓侯服也又其外男畿采畿禹贡所谓绥服也又其外卫畿蛮畿禹贡所谓要服也又其外夷畿镇畿禹贡所谓荒服也又其外蕃畿在禹贡五服之外○易氏曰此言外方五百里则以方言之非言面也以方言之是每面面二百五十里两面之方为五百里自侯畿至蕃畿通为二千五百五十里两面相距通为四千五百里并王畿千里通为五千五百里其増于禹者五百里之蕃服耳然周之蕃服虽不列于禹贡九州之外而禹贡九州之外或建五长东渐西被即成周蕃服之域是周之蕃服其名虽増于禹而地未尝増也○陈及之曰周九州之闲虽方七千里大概与四夷八蛮七闽九貉五戎六狄并言之其实诸侯封守之地不如是广也然必兼夷狄言者以见当时王化所被者广九州之闲悉同贯利悉奉正朔朝贡与内诸侯无异故职方氏并言之或者泥大行人之説谓九州之外谓之蕃国自要服以上朝觐有常节贡赋有常职为内诸侯无疑也不知大行人亦约言之耳非必九州之内皆诸侯九州之外皆夷以王制考之西不尽流沙南不尽衡山东不尽东海北不尽常山凡四海之内断长补短方三千里是天子壤地之实其闲亦有戎狄错居其闲如鲁徐戎之类是又荆楚之地在江汉之闲自楚以南悉百越之地而衡山在楚之极南安在天子之封内邪推一邉而言则四旁可知矣○唐氏曰先王畿次内中夏外夷狄虽一视同仁必笃近而举逺至画为九服要荒在外为之限禁其来有时所以止暴乱之阶遏侵凌之祸自尧舜三代所不废也【○愚按余説见职方氏】
　　林椅曰司马制军而建国之法具焉盖文王演易箕子明畴其营国营军同一法也故韩宣子适鲁见易象与鲁春秋知周礼之在鲁且以七万五千人随方圆曲鋭可以应敌而不乱则分为九州轮为九畿自百里以至五百里之分宜无不齐则兵者政之所自出
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　李嘉防曰司马令赋必兼地与食言之酌民之力而后令之也故曰可用之数○黄氏曰军赋小司徒令之大司马又令小司徒掌民事通于军赋大司马掌兵而军赋所出不可以不知言凡自乡遂逹于邦国都鄙矣康成独言令邦国之赋非也六乡亦以地之媺恶人之多寡授田郑独曰如遂亦非也国野赋税异制而百亩之利必均上中下地媺恶虽不等而以易田均其力故其歳入多寡亦不甚较据百亩计之上地入虽多而食者众故为三之二中地食者少故为半下地食者益少故为三之一令赋必先使民食不阙而后共赋先足其食而后余用取具焉故曰必不得已而去于斯三者何先曰去兵司马主赋而民食先之异乎后世之为兵矣○郑锷曰説者谓上地中地下地非上农夫下农夫也以中等寄明上下之义耳上地者中地之上中地者中地之中下地者中地之下家八口以上则授上地上地乃有田百亩莱五十亩故得以食其半一人为家长可任者当二家五人此云上地食者三之二既非八口之上地矣又家出可用者三人又非八口共出七人之数故説者言用中等以寄明上下之义以为诸侯之国其制然也司徒言可任者以力役为主此言可用者以用兵为主
　　刘氏曰小司徒均土地稽人民周知其可任之数盖与此同而曰凡起徒役母过家一人以其余为羡唯田与追胥竭作则司马令赋以地与民制之者竭作其羡于四时之田也或家三人或家二人或二家五人皆所以教之战也伍两卒旅师军为正兵者乡遂十有五万人而羡卒在外郊野都鄙之兵又在其外莫不军制其师师制其旅旅制其卒卒制其两两制其伍而大司马总其军而卒以为用也既习之以田猎又试之以追胥驰骋之而队伍罔差刺之而进退用命为其可以起六军而行九伐也则家选一人而精强可获矣军无阙数战无败军由教之者众而用之者寡焉圣人之虑精宻如此此司马所以肃诸侯而正邦国也乃因四时之田以教战也
　　林椅曰制军与令赋自是二事制军以夫家众寡为之施舍令赋视其地之可任之数且如一军万有二千五百人通以上地丰年计之役之三月而毕计当可任者一百十二万二千人盖力征财征自是二事故也尝疑王畿千里故天子六军千里之地以封公者四而大国三军是十有二军也况小大之国参错而居则举一州之兵不啻倍天子之军则封建为不利于王也又国益小而赋役益繁则封建为不利于民也然当时行之后世颂之何哉盖制军以命卿命卿所以简习其民耳上地可任者家三人丰年公旬用三日是一百十二万二千人之赋可役万有二千五百人三月而毕故侯国之兵不自用亦不足用也五伯之盛非得列国之兵则不能成兵车之防至其盛者亦不过成师以出其受伐者则有悉境内之兵以应之者矣是列国之兵可以守而不可用以行也故天子曰万乘诸侯曰千乘与夫三军六军之数亦数赋而约言之耳






　　周礼订义巻四十七
　　钦定四库全书
　　周礼订义卷四十八　　　宋　王与之　撰
　　中【音仲下同】春教振旅
　　郑康成曰凡师出曰治兵入曰振旅皆习战也四时各教民以其一焉春习振旅兵入收众专于农【○王氏曰春阳用事非兵之时○郑锷曰是时兵当藏也】
　　王昭禹曰振如振领之振振而整之也方其出则治之以行陈之事均服同食以一众心无暇整其仪饰及其入焉明尊卑辨贵贱此所以整之也○黄氏曰四时之田先教振旅王者之兵出于万全○李嘉防曰一嵗之功必因春之兴作生而后万物成振旅必于春示一劳而永逸也
　　司马以旗致民平列陈【直觐反下同】如战之陈
　　郑康成曰以旗者立旗期民于其下○贾氏曰熊虎之旗○郑锷曰司徒于大军旅大田役以旗致六乡之民遂人于起野役以遂之大旗致六遂之民民之目熟于熊虎之状乆矣及是时乡遂之官致之而来司马亦以旗致之因民之所习熟者使之易知尔○王昭禹曰田猎所习无非军事故平列陈如战之阵平者髙下如一之谓○易氏曰合其众以成列陈其列以为陈【○王氏曰虽如战之陈而平列阵则无事于战矣】
　　辨鼓铎【直各反】镯【直角反】铙【女交反】之用王执路鼓诸侯执贲【扶云反】鼔军将执晋鼓师帅执提【徒兮反】旅帅执鼙【薄兮反】卒长执铙两司马执铎公司马执镯
　　贾氏曰春夏秋各教其一必春辨鼓铎镯○郑锷曰春阳用事雷始出地于卦为震而韗人冒鼓必以啓蛰之日教以此时从其类也○黄氏曰有节制而后能胜金鼓所以节制也故于教振旅辨之王虽亲征六卿分将元帅居中【甘誓常武】城濮陈有古法
　　郑锷曰路鼓四面之鼓王于军中自鼓军事冝执鼖鼓乃使诸侯执之自执路鼓何邪王道之大无所不通以道统众不必自执军中之事【○李嘉会曰路鼔不类大常非军事所冝用盖象人君声教当四达而无间】诸侯从王欲使军将以下皆听命故用之于诸侯○王昭禹曰鼓之大谓之鼖诸侯以敌王忾为事则执贲鼓○郑锷曰军将者卿六各为一军之将○王昭禹曰晋以进为义将以统众而役敌有进而已故执晋鼓○郑司农曰提读如摄提之提谓马上鼓有曲木提持鼓立马髦上者谓之提【○项氏曰提鼓之有柄者】○郑锷曰使师帅执之者五百人之众左提右挈在掌握之意○陈氏曰鼙应鼙也大鼓谓之鼖小者谓之应○郑锷曰旅帅视师帅为卑故执鼙者鼓之小而卑者也【○项氏曰鼙以令鼓故旅帅执之】王昭禹曰军法自旅而上然后有旗以非旗不足以指麾故也自旅而上然后有鼓以非鼓不足以令众故也黄氏曰进则患怯退则患纷军将执晋鼓以鋭其进卒长执铙以肃其退
　　郑锷曰百人之卒长知其当止则止故使执铙以止鼓二十五人之两司马知其当进则进故使执铎以通鼓五人之长曰公司马军制自五人始人之寡不能节制则众皆无节矣故使执镯以节鼓其职至卑其名乃同于司马欲重其权以服人也○王氏曰谓之公以别于私亦称司马所谓家司马是也○王氏曰鼔阳也尊者执之金隂也卑者执之铙以止鼓与阳更用事焉故卒长执之通鼓节鼓佐阳而已故两司马公司马执之○李嘉防曰贲鼓晋鼓提鼙铙镯铎之器考之鼓人或和鼓或节鼓或止鼓相杂成声以起其欢喜鼓舞之心而寓其进退作止之节踊跃感动而知所防范此金鼓相间而作之意
　　以教坐作进退疾徐防数【音朔下同】之节
　　郑康成曰习战法○贾氏曰坐作进退疾徐防数之节大阅具言于此畧说○黄氏曰乡民自爲六军以卫天子出则从其教之也不惟四时田猎坐作进退鼓铎旗物而仁义礼乐之训行焉故三代之兵皆士也所谓干城腹心非虚语也大司徒施敎法于邦国都鄙使之各教其所治民比闾族党州乡一用乡法教之三代教兵必如此而后可用○李嘉防曰兵事冝尚威武敏捷必以进退疾徐防数教民者观武王伐商六歩七歩乃止齐焉兵在于结陈之固进退之齐武侯八阵进则皆进止则皆止所以不可破齐之技击魏之武卒秦之锐士终不可以当桓文之节制者由此而已
　　遂以搜田有司表貉【莫驾反】誓民鼔遂围禁火弊献禽以祭社
　　王昭禹曰攻鬭而冒矢石人情之所不欲驰骋而逐禽兽人情之所同欲以情之所不欲者寓于所同欲之间此人情乐为之用而四时教战所以皆寓于田愚按鸟兽之害人者消然后人得平土而居之猎兽于田亦见害去而利可兴之意
