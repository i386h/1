<!-- { "loadSidebar": true } -->
　　郑锷曰食者半食参之一食四之一者论其可耕之地也观大司马云上地食者三之二中地食者半下地食者三之一司勲又言凡颁赏地三之一食皆谓可耕而食之地耳五等之侯封在畿外不能如造都鄙计其一易之地第总计其可耕也如封公以五百里必计其地可耕者半侯伯四百里三百里必计其地可耕者三分之一子男二百里必计其地可耕者四分之一葢其地或皆山川林麓则不足以养其民然地又不能尽可耕故因其爵之髙下而计之徳尊者国大而禄厚其人民众故食与不食之地各半徳卑者国小而禄薄其人民寡故三之一则不食者二四之一则不食者三先儒所言有可疑者未敢以为然也
　　愚案此作地有媺恶之等说
　　叶氏曰封疆多而食者少地势则然而郑众谓包以附庸郑又谓一易再易必足其国之用而后贡其余尤妄说也且虽王畿千里亦不过举封疆言安得尽可食之地哉陈君举曰古者子男小国只得听命于侯伯侯伯以其朝聘贡赋之数归于天子自周制子男之国不能尽归之京师而后世乃自判司簿尉尽归之吏部冝其多事也宣王中兴亦只理防牧伯而已故韩侯在韩召虎在淮申伯在荆方叔在齐周时尚有千八百国如必尽至京师不特不可行其势必至烦扰小国何以堪之
　　林椅曰五等之国计其封疆都鄙计室数五百里其食者半则二百五十里也四百里三百里其食者三之一则百三十里有竒与百里也二百里与百里其食者四之一则五十里也此计食者葢授田之实数犹都鄙以其室数制之也都鄙制以室数而为之封域其余夫则授田于遂人五等之君得食其食其外亦犹遂人之余夫
　　总论封建
　　林椅曰窃以大司徒职方所聚图数乃是以土地民人品量而为之分守故受田之制见于都鄙都邑之制见于井牧是封建始于井田井田成于封建也司徒凡造都鄙制其地域而沟封之以其室数制之又县师凡造都邑量其地辨其物而制其域则是家有百畮二百畮三百畮独计其室数以为都邑而都邑之大小初不系其地而系其室数也至五等之国乃计其封疆言之而其食有差盖食者犹都邑之定数其封疆之内亦犹遂人之野故遂人有疆予之法而邦国之政亦以田野辟为功要之田计家而不必井国计四封而不言家其定为五等之国者所以正司徒之封域其画为九畿者所以施司马之政职分为九州者所以成九牧之维也其山林川泽不以封在司徒之属则有虞衡之官在司马之属则有山师川师葢邍师辨其名物而以封邑者惟丘陵坟衍原隰三物故也大要中为国都外为县鄙皆实定而不易者其间聨民以乡颁田以遂所以为立法之首使之变通而不乱若其施行之方既有井又有牧与夫第其肥墝别其利害殆非一法而止也传曰疆以周索疆以戎索葢可见矣
　　周礼订义巻十五
<经部,礼类,周礼之属,周礼订义>
　　钦定四库全书
　　周礼订义卷十六　　　　宋　王与之　撰
　　凡造都鄙制其地域而封沟之以其室数制之不易之地家百畮【音亩】一易之地家二百畮再易之地家三百畮郑康成曰都鄙王子弟公卿大夫采地其界曰都鄙所居也春秋传曰迁郑焉而鄙留【○贾氏曰是鄙所居不迁】○贾氏曰此谓三等采地也载师家邑之田任稍地则大夫之采也小都之田任县地则六卿之采也大都之田任疆地则三公之采也亲王子弟与公同处而百里次疏者与卿同处而五十里次防者与大夫同处而二十五里
　　愚案周公言都鄙者甚多当于司徒造都鄙之文着其详焉盖据载师言之特谓大夫采地在王国之三百里卿采地在王国之四百里公采地在王国之五百里尔未尝明言公卿大夫采地各有几里也小司徒注始总言之贾氏疏遂定为公百里卿五十里大夫二十五里后世说礼者因仍不易若然又与王制所谓百里七十里五十里之制异矣
　　王氏详说曰王制是夏制也文王孙子本支百世文之昭武之穆与夫周公之祚嗣有功德者皆以次出封而无功德者亦各以亲疎食采畿内借使周之内诸侯与外诸侯之分土一同则虽极禹迹所至之处亦不足以封螽斯众多之子孙大抵皆有以处之也【○图说曰孟子曰天子之卿受地视侯大夫受地视伯元士受地视子男以八命之公六命之卿其地视九命七命之公侯以四命之大夫其地视七命之伯以三命之元士其地视五命之子男盖在内者卑其命而禄必视其外则名有所屈而实有所养在外者崇其命而禄不异乎内则名有所伸而实有所守载师以宅田士田任近郊之地等云者此所谓视侯伯子男者也士之受田寡矣而近地为可食故任之于近郊公卿大夫之田多矣非逺地不可故任之于县畺此周采地之别也】夫以武王之母弟八人虽曰五叔无官然所谓曰管曰蔡曰成曰霍曰毛者亦其采地也商之三仁箕子微子以爵言而比干特谓之王子比干无可食之采地他可知矣试以县内九十三国之数明之为百里者九而三公之田与三公之致仕者处其六所以待王子弟者三而已为七十里者二十有一而六卿之田与三及六卿之致仕者处其十五其所以待王子弟者六而已为五十里者六十有三而二十七大夫与二十七大夫之致仕者处其五十有四所以待王子弟者九而已知此则知夏商之内诸侯为少而周之内诸侯为多多少不同其数则广狭不同其封也明矣
　　愚案此言食采之数本疏五十里二十五里之说愚案周之建都鄙外有封域沟树之固内有城郭市朝社稷宗庙之别使之朝夕涖事王朝而退食于家其家不出王城而都鄙乃在三百里以至五百里之内犹民之防里在国而受田于乡茍必还在采邑之都则其列职常往返于数百里之逺而在途之日多在朝之日鲜矣要知都鄙之主则以吏居之如冉求为季氏宰而后采地之封者不过得食其禄此尹氏崔氏春秋所以讥世卿欤
　　郑锷曰造者为而成之之义王制曰凡居民量地以制邑度地以居民地邑民居必参相得○史氏曰封之所以止其窥觇沟之所以禁其侵夺然后屋室得以安居焉○郑康成曰城郭之宅曰室诗云入此室处以其室数制之谓制丘甸之属○黄氏曰造都鄙与建邦国不同建邦国以土圭土其地而知其广狭遂以制其域居其所当授之民宜必有余地造都鄙直以其所当授之民室数制其地山川沟涂皆豁除以实地计固不使不足亦不使有余故其下出易法【○陈君举曰此其制邑之地制非田制一邑之内则有肥硗之不等茍以百亩之地拘之则不足以容百里非所以为邑惟以室数制之所以立不易一易再易之制田则遂人掌之】
　　史氏曰不易者土力厚一岁一种再易者土力薄再岁一种三易者土力益瘠率三岁而一种易者更迭而种也再易一倍不易之地三易二倍不易之地而其所出不过同为百亩之获也【○薛氏曰古之南北一歩东西百歩六尺为歩岁不易者为上田农夫受上田百亩岁一易者为中田农夫受中田二百亩岁再易者为下田农夫受下田三百亩一易再易非苦世俗之说荒之而不耕也不易者只是一亩三甽一易者二亩三甽再易者三亩三甽所以爱惜地力如甽广一尺甽高一尺诗所谓十千维耦者耜广五寸二耜为耦合耕正得一甽也晋作爰田乃不问一易再易之地破其疆甽任民自耕不闲水旱凶荒至商鞅破井田开阡陌则又以二百四十歩为亩昔之南北一歩者开为百歩故谓之陌东西百步者开为千歩故谓之阡开拓土疆除去烦细令民自尽力于其间其意盖以田愈实则兵愈増而先王之意亡矣】○陈君举曰王制正义农夫受田实有九等案大司徒不易一易再易之地惟有三等者大司徒言其网其实不易一易再易各为三等则九等地见异议说【○愚案左氏异议见小司徒九夫为井下林氏说最详】
　　郑锷曰遂人颁田里土地田百亩莱五十亩以至莱二百亩与此正同然都鄙不易之地无莱者遂地有莱以利上农实遂地以强本也此不论余夫之地者盖都鄙之地小于乡遂造之之法止以授田之家计之而已余夫非所当计也【○愚案余说见小司徒】
　　乃分地职奠地守制地贡而颁职事焉以为地灋而待政令
　　王昭禹曰凡有职于地者皆地职若三农园圃虞衡薮牧之类凡有守于地者皆地守若山虞掌山林之政令物为之厉而为之守禁【○黄氏曰变职言地守特出之定山泽界域不使与井牧殽杂凡山泽有田其民耕之谓之山泽之农而其地乖离不可井牧定其界域焉】凡有贡于地者皆地贡也若农以耕事贡九谷圃以植事贡草木既分地职奠地守制地贡则分命使各为其所职之事颁者以等级分之也【○王氏曰颁职事典田之官各有所掌黄氏曰职事即下所颁十二职先王常恐其殽乱工饬材贾通财犹本于地之所生学艺世事服事治人者也】地法则地职地守地贡各有度数存焉故谓之地法颁职事以为地法亦所以待上政令之事
　　黄氏曰自建国而下至此总叙之见授职奠守制贡之为一法也
　　郑锷曰地职已分地守已定地贡已制则其法立矣乃颁职掌于都鄙之长使之循此以为地法以待王朝之政令○史氏曰政者上为之章程令者下得以奉行孟子曰仁政必自经界始○黄氏曰政令凡师役防同賔客防纪税敛皆是
　　以荒政十有二聚万民
　　郑康成曰荒凶年也○郑锷曰金穰水毁木饥火旱或不可逃所恃以无恐者有救荒之政以聚之则虽荒而不流徙矣○史氏曰大司徒裂土以封诸侯度地以授万民宜先于赋敛而首及于荒政聚民之教有以见先王本以防民为主
　　一曰散利
　　史氏曰民茍离散则财聚何益记曰财聚则民散财散则民聚此荒政所以先于散利○李氏曰夫家之征则薄之山泽之禁则弛之关之讥则去之所以充一岁之入而为国之经费者今皆以予民则已厚矣而又散利果何从给乎吾是以知其所以为荒政之备者其蓄积有素也【○王昭禹曰若遗人云县都之委积以待凶荒是也】后世常平义仓敛散之法美意出于此
　　二曰薄征
　　郑司农曰薄征轻租税也○郑锷曰赋必取盈则民方艰食固无以输不取则国有所须将何以给姑从其薄而已
　　三曰缓刑
　　郑锷曰凶荒则犯禁多悯而不刑则犯者益众严以示禁则饥民之犯或出于不得已姑缓之可也【○易氏曰若朝士于邦凶荒则虑刑贬是也】
　　四曰弛力
　　郑司农曰弛力息徭役也○王氏详说曰若均人云凶札则无力征是也
　　五曰舍禁
　　刘执中曰山泽林麓既不以封于诸侯则设虞衡之禁所以蕃鸟兽毓草木以尽乎万物之性也民既失食则宜开其禁故舍禁之政行焉
　　六曰去几
　　王氏详说曰先郑以为关市不讥诚得其说矣然诸儒惑于司关之文有曰国凶札则无关门之征犹几曽不谓门关与市盖异乎司市曰国凶荒札丧则市无征而作布去几者市之去几也门关所以防奸人之出入不几得乎况荒政十有二有可据经为说者有不可据经为说者舍禁之事不见于虞衡杀哀之事不见于宗伯多昏之事不见于媒氏除盗贼之事不见于司寇要之荒政之设为后人设耳
　　七曰眚礼
　　郑锷曰掌客云凶荒杀礼则眚礼者损夫吉礼也眚与省同○刘执中曰省祭祀之礼所以节财用厚赈恤也
　　八曰杀哀
　　郑康成曰杀哀谓省凶礼○刘执中曰国之哀戚必有重礼以将其诚以斯民之困殍有所不能备则杀哀之政行焉
　　九曰蕃乐
