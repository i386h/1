<!-- { "loadSidebar": true } -->
　　王昭禹曰闾二十五家而同其门中有胥以统之○郑锷曰或谓庶人在官者曰胥所谓府史胥徒是也中士为一闾之长亦以胥名之不嫌其与胥徒伍耶盖胥者有才能之称取其才智足以长人爵既为中士固足以自别于庶人之在官者矣名不嫌其与同
　　各掌其闾之征令
　　史氏曰闾胥于民尤近掌其征令而已异于师也征令者上之所言皆是也○郑锷曰有所求取于民则曰征有所役使于民则曰令闾之政令小司徒行之闾胥掌率一闾之民以聴之故曰各掌
　　易氏曰征令乃奔走之事属于庶人在官之徒宰夫所谓徒掌官令以征令是也闾胥掌之数其闾之众寡而辨其施舎特以赞族师之校登也
　　以嵗时各数其闾之众寡辨其施舍
　　王昭禹曰二十五家其数寡而可以数计之○郑锷曰者谓一闾之中不过二十五家其众寡何难知之又必以嵗时各数之耶盖一闾之民有可任者亦有可施舍者彼其或老或幼茍不知其可舎而一切任之岂恤民之道哉闾胥之数唯先有以辨之则乡大夫得以嵗时入其书
　　凡春秋之祭祀役政丧纪之数聚众庶既比则读灋书其敬敏任恤者
　　郑康成曰祭祀谓州社党禜族酺也役田役也政若州射党饮酒也【○王昭禹曰分而言之则曰师曰行役合而言之同谓之役政○黄氏曰役政师田也司马政典也】丧纪大丧之事也【○黄氏曰四闾为族使之相葬○王昭禹曰即州长所谓大丧之事闾胥特以聚众庶为事而已若作民而用之非所掌】四者及比皆防聚众民因以读法以勅戒之
　　黄氏曰数谓其事之有数者比谓因其叙而比之居则五家为比故读法亦使比而聴之以祭祀聚则读祭祀之法以役政聚则读役政之法以丧纪聚则读丧纪之法大抵州党族各有法则各以其时而读之闾亦自有法则因其聚而读之○贾氏曰族师以上官尊读法虽稀稠不同皆有时节闾胥官卑于民为近读法无有时节但是聚众庶比之时即读法故云既比则读法
　　黄氏曰任任其事也【○史氏曰任信于朋友】恤忧其事也【○史氏曰恤悯其穷困】任恤必敬敏者于是书焉○郑锷曰六行之教曰孝友睦婣任恤而已初未尝教以敬敏也今乃书其敬敏任恤者盖世有好名之人以任恤为能者临事或慢侮而待人不敬赴事或迟缓而应机不速必视其能敬敏于任恤之事然后书之皆不足以为高行此与族师书其睦婣有学者意同
　　贾氏曰闾胥亲民更近故除任恤六行之外兼记敬敏○王昭禹曰敬敏任恤其事易见其行易知闾胥之贤不足于族师故书其敬敏任恤而已任恤与孝友睦婣同为六行任恤为末孝友睦婣为本故族师书其孝友睦婣闾胥书其任恤而已
　　凡事掌其比觵【古横反】挞【吐达反】罚之事
　　贾氏曰言凡事则是乡饮酒及乡射饮酒有失礼者皆须罚之掌其比者人聚则有校比之法皆掌之【○黄氏曰凡事谓祭祀役政丧纪当其比时有违失则以觵挞罚之】○王昭禹曰闾胥主于聚众庶而比之则所谓觵挞罚之事者特于比众庶之时也诗曰兕觥其觩则兕觥罚爵也【○郑康成曰爵以兕角为之○贾氏曰轻者觵酒罚之】书曰挞以记之则挞罚扑也【○贾氏曰重者以楚挞之】
　　林氏曰事有大小则比之使聚行有不中则觵之使中才有不达则挞之使达为有过失则罚之使耻闾胥致详于事如此
　　史氏曰二十五家之失礼疑若不足关于治乱而先王之罚不恕如此固不以二十五家而废治也郑锷曰既书其行则不遗片善又罚其过则不容小恶周家之民所以能迁善而逺罪也
　　比长五家下士一人
　　史氏曰民之治自族党州乡为附庸为侯邦为天下其本则出于此欲治天下必行比法可也是故先王于此尤所致意虽合为六乡统为天下其法亦必以此名之○郑锷曰圣人作易地上有水则名卦为比以水与地至相亲也五家可谓亲矣故名曰比然其长下士也乃同乎州长之长殆亦以其位卑爵微不足以长人故命名之义不嫌于上同○礼库曰比长闾胥之属只民间推择为之可以表率五家者为比长表率二十五家者为闾胥即非官司案乡官遂官皆不设局无府史胥徒之属非官司也后世论成周设官并乡遂数之遂疑其太多此不攷之故○杨氏曰先王度地以居民因田以制禄天子之县凡九十三国其余以禄士以为闲田载师有士田则士之受田即禄也故孟子曰仁政必自经界始经界既正分田制禄可坐而定夫五家为比以一下士长之王畿合六乡之众比长以万计若以受天子赋贡禄之则以财不足为疑无足怪者王制言王者之制禄者则曰天子三公之田视公侯卿之田视伯大夫之田视子男元士视附庸自三公以下皆以田言之制禄以田明矣故太宰以九赋敛财贿九贡致邦国之用各有所待而士禄不与则不以赋贡禄之又可知矣
　　各掌其比之治五家相受相和亲有辠竒衺则相及○杨氏曰竒者常之反衺者正之反【○郑康成曰衺犹恶】○郑锷曰相受则以容言之【○项氏曰相容不相挤排】相和亲以情言之【○项氏曰相好不相乖离】○王昭禹曰大司徒五家为比使之相保五比为闾使之相受比长言相受不言相保者盖分而言之则比相保闾相受合而言之则皆相保受相和则不乖相亲则不踈如此则恺悌和乐之风形而乖争陵犯之变无由而作矣先王禁民为非于其微而致察故始于五家之比
　　史氏曰周之治本于闺门又以比法辅之则五家之家法素严矣其相受相和亲固然也所虑者竒衺之民忽生其闲遂能败羣乱俗同比之民不能絶其萌相帅于无过之地至于有辠岂不相及乎相及者若今连坐也【○项氏曰五家有辠恶奸宄则相及赖其相察】
　　郑锷曰一比之中如此及合为一伍则驩爱之心足以相死一伍如此军政定矣
　　徙于国中及郊则从而授之
　　王昭禹曰孟子曰死徙无出乡者其常也此言徙于国中及郊于他者其变也○黄氏曰国中即六乡也乡大夫曰国中自七尺至六十野自六尺及六十有五举国中对野则六乡为国中可知此举国中对郊盖六乡余民居于四郊者自郊徙国中自国中徙郊若为进退陞黜之法者○郑锷曰军政寓于乡一家迁则一伍废而军法坏今乃有徙居之法盖地有广狭民有众寡势不能无迁【○郑康成曰谓不便其居也】然非民得以自迁为比长者授之行之则奉上令而迁也○郑康成曰皆从而付所处之吏明无罪恶
　　若徙于他则为之旌节而行之
　　贾氏曰当乡之内迁徙直须伍长送付彼吏若徙于他是出向外乡则当为旌节乃行之○陈君举曰至迁于他所则为之旌节而行之盖非甚大不得已则不容其迁不然乡民尽出迁居则六乡为虚矣为之旌节以防呵问者邻长谓徙于他邑则从而授之亦谓在其遂中至徙之他则亦如是先王于乡遂中盖严如此【○史氏曰若徒于他则不可面相授受予之旌节以为信则彼得以受之矣何者知其无过也】
　　若无授无节则唯圜土内之
　　刘迎曰居乡无授出乡无节此无根着之人故以圜土内之【○郑康成曰狱必圜者防主仁以仁求其情○史氏曰无授无节非有过则必其无土著者彼之得之宁不呵问内之圜土者既防其奸伪又冀其囘心而止于无过此先王之仁政也】岂有罪者耶司圜掌圜土之官其曰收教罢民又曰任之以事而收教之固非狱矣但以土为圜而立之出入之限先儒谓系之圜土而考辟之则真以为狱也其实不然其刑人也不亏体罚人也不亏财非有罪者可知吕氏曰先王之民无一人无系属者徙于彼又授之于他徙于他则为旌节无授无节则是无系属之民而囚之圜土矣闲民无常职但不服职而已有身则有家有家则系于此可知如是则虽有游手机巧之民亦将日渐月化而不自知使成周之君长守法则虽奸雄豪杰且俯首而不敢倡惟其失此法遂至于民无附着而游手机巧徧天下矣




　　周礼订义卷十九
<经部,礼类,周礼之属,周礼订义>
　　钦定四库全书
　　周礼订义卷二十　　　　宋　王与之　撰
　　封人中士四人下士八人府二人史四人胥六人徒六十人
　　郑康成曰聚土曰封谓壝堳埒及小封疆也○贾氏曰封人与大司徒设社稷之壝相左右故在地官为职首胥徒多者以畿封事广故也○郑锷曰论语有仪封人左传有颍谷封人祭封人萧封人者皆谓典封疆之官然以经攷之有掌固掌修城郭沟池树渠之固有司险掌设国之五沟五涂而树之林以为阻固又有掌疆之官官虽阙而康成以疆为界则所掌者封疆之界矣此封人若为掌封疆之官则宜与掌固等并列今列于地官专以设社壝饰牛牲为职则非典封疆之官明矣○徐卿曰封人掌设王之社壝乃列于比长之后者盖民为贵社稷次之
　　掌设王之社壝为畿封而树之
　　史氏曰封人掌设坛壝唯王有社壝而于国则设社稷之壝也夫坛也坛在中而外为堳埒故谓之壝举壝则知有坛矣畿封植其所宜木严其界限使无犯【○郑锷曰攷大司徒于邦国都鄙言制其畿疆而沟封之又言制其地域而封沟之俱谓聚土为封则知康成聚土之说为是司徒制封沟之封制其法也封人为聚土之封为其事也惟其为聚土之事故于王社则掌设其壝又为畿封而植木以为表于诸侯国之社稷亦掌设其壝为之封土以表其界之所在非特王社之畿与诸侯国之封为然造都鄙表封域亦然盖俱循大司徒所立之法而为坛壝堳埒与小封疆也○愚按疏说畿封兄大司徒】
　　凡封国设其社稷之壝
　　郑康成曰封国建诸侯立其国之封【○贾氏曰禹贡徐州贡土五色注云王者封五色土为社建诸侯则各割其方色土与之使立社是封诸侯立社稷之法】
　　封其四疆造都邑之封域者亦如之
