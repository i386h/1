<!-- { "loadSidebar": true } -->
　　郑锷曰献字本戏字误转为献毛诗传谓之牺尊牺与戏字同音奈何康成读牺为素何切凿为之説曰画为牛形婆娑然甚无理春而耕耕必资牛故春之尊为牺牛之形夏用象尊者象南方之兽其形絶大时至于夏万物丰大故夏之尊为象形既祼出迎牲而入杀牲而献血腥始行朝践之事用两献尊盛醴齐及荐熟之时谓之再献用两象尊盛盎齐必用两尊者王酌其一后酌其一也○陈及之曰一盛明水一盛郁鬯一献尊盛齐酒一献尊盛酒所以祼用鸡彞鸟朝践再献必两尊【○李嘉防曰经文既曰春祠夏禴祼用鸡彞鸟彞春夏而各用其一明矣至其下曰其朝献用两献尊其再献用两象尊是春用献尊夏用象尊每尊各两尊以盛酒则特两再秋冬所用彞每一尊用两亦然各随时以致义非鸡献尊用于春而夏兼之乌象尊用于夏而春兼之纷杂而无辨也明水之酒则常礼也所不必论酒正以实八尊则有酒明水合之而为八耳】
　　愚案此説祼尽好至説用尊处有碍经言朝践用两献尊再献用两象尊共为四尊每献王与后各酌其一朝践二再献二共用四尊可供四献如所言春用献尊两夏用象尊两何以凑成九献之礼
　　皆有罍诸臣之所昨也
　　郑锷曰罍则为云雷之饰○陈祥道曰罍也者伫酒而给于尊者诗曰缾之罄矣维罍之耻则罍之为器大谓之罍者有雷之象盖雷出以时则利于物反之则为害器之为罍者警之而已记曰终日饮酒而不醉焉此先王之所用以避酒祸也尊者取其止而安【○李嘉防曰在廷之臣如此其众每祭岂四尊所能供必有罍以副之以为诸臣所酢之备故有二是罍之副尊亦由缾之副罍】
　　郑锷曰自初祼以至馈食之献王与后各四共为八献诸臣乃酢尸盖不敢与王同尊故酌三酒以酢之共为九献郑谓诸臣酌以自酢岂有此理昨者酢也饮酒之礼百拜三行曰献酬酢而已酢者送也故其字亦为昨有送往之义盖酢以送尸耳何名自饮乎【○薛氏曰九献之后礼节备矣为之尸者可以昨之乎彼王主祭后从王诸臣则从事于祭茍或略焉则礼节弗尽故王始献后亚献尸之昨亦王后先焉言诸臣之所昨岂非徃反报施之礼终于此邪且行人于上公则曰王礼再祼而昨于诸侯则曰王礼一祼而昨是主献賔而賔昨尸也夫人之生以饮食燕乐为相爱之恩以賔主献酬为相接之文及其既亡不忍异而絶之此昨礼所以设也王受昨在戸内之东后受昨在东房之中诸臣受昨在西阶之上司几筵有祀先王受昨之席则后也诸臣也亦莫不然】愚案祭祀有九献今止曰祼曰朝践曰再献而不及酳尸与诸臣为賔之献者王献尸则酌朝践之尊醴齐后献尸则酌再献之尊盎齐诸侯为賔则酌盎齐外无异尊故不必言
　　秋尝冬烝祼用斝黄皆有舟
　　郑锷曰康成读斝为稼谓秋者万物揫敛之时禾稼西成故祼用斝以明农事之成【○陆佃曰春秋传曰燕以斝耳赂齐则斝有耳】黄者画为黄目也人目未尝黄目则黄气之清明未有如者故记曰黄者中也目者清明也言酌于中而清明于外也冬者万物归根复命之时祼用黄言明于外而欲以观其复【○陆佃曰鸡鸟虎蜼之取诸物也斝耳黄目取诸身也】
　　其朝献用两着尊其馈献用两壶尊皆有罍诸臣之所昨也
　　郑锷曰秋之时物伤于末将反其本已敛其华将取其实故其献也用着地无足之尊【○王昭禹曰万物于秋为入入为止而着有止之象故用着尊】冬之时人功已成可劳享之而饮酒矣故其献也用酒壶之尊名曰壶者藏蓄聚之义记言君西酌牺象夫人东酌罍尊则知王与后不共尊兹其所以皆两也
　　凡四时之闲祀追享朝享祼用虎彞蜼彞皆有舟易氏曰司农以追享为追及其祖之所出与大宗伯之馈食同谓之禘以朝享为三年丧毕而朝于庙与大宗伯之肆献祼同谓之祫然馈食肆献祼列于四时之首闲祀列于其后岂得谓之祫禘又五年一禘三年一祫乃宗庙大礼岂得为四时之闲祀考之祭法王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠墠坛有祷祭之无祷乃止去墠曰鬼释者谓享尝为四时之祭时祭之外亲近者为祖为考每月朔朝于庙是之谓朝享亲逺者为迁庙之主有祷则追祭之是之谓追享二者为四时闲祀列于祠禴烝尝之后○郑锷曰先儒谓虎者西方之义兽蜼似狝猴而大其鼻上向雨则自垂于以尾塞鼻【○郑康成曰蜼禺属卬鼻长尾】盖兽之智也追享及迁庙之主世既逺矣犹不忘祭是谓尊尊尊尊至于逺祖可以谓之义彞刻以虎以其义也朝享行于祖考之庙亲为近矣每月祭焉是谓亲亲亲亲不忘乎月祭可以谓之智刻以蜼以其智也○黄氏曰亦画蜼为饰也虎彞则画虎也
　　其朝践用两大尊其再献用两山尊皆有罍诸臣之所昨也
　　王昭禹曰大尊太古之瓦尊有反本复始之意禘以义追及其祖之所自出亦以仁而反本复始故用大尊山尊画为山形山则以仁而兴利致养之意祫以养死者之所归合食于祖庙亦以仁而兴利致养故用山尊【○郑锷曰再月之祭所以安祖先之神灵故尊刻以山取其安以致养之意】易氏曰四时闲祀为非常之礼始以人道求之主动终以人道事之主静【○王昭禹曰春夏动之时故象以动物秋冬静之时故象以静物禘祫有四时之义故一以静物一以动物】○易氏曰成周功成治定兼用四代之礼乐四代之乐见于大司乐之职四代之礼于此见之尝考虎帷为有虞氏之宗泰为有虞之尊山罍为夏后氏之尊又夏后氏以鸡彞殷以斝以着周以牺象以黄目以鲁壶今于六享之闲兼用之
　　凡六彞六尊之酌
　　贾氏曰六彞与郁齐为目六尊与醴齐盎齐为目下有凡酒而上不言罍者文不具也凡言酌者皆是泲之使可酌【○李嘉防曰司尊所言皆酌酒之事非言齐酒之清浊也其曰献酌者摩莎泲之出其香汁而酌之明酌者茅缩而酌之涗酌者涗和清酒而酌之脩酌者以水洗勺而酌之郊特牲疏云酌是斟酌】
　　郁齐献酌
　　郑锷曰郁鬯固非齐名曰郁齐者泲郁必以齐然后可酌以祼献言用齐者明其不可用酒盖郁为最尊泲之以酒则近乎渫泲之以齐乃所以尊之康成读献为莎献即祼献之献何必改字○刘执中曰郁齐惟祼用之于献最重故曰献酌○王昭禹曰九献之礼始于郁齐故曰献酌【○郑康成曰礼运曰酒在室醴醆在户粢醍在堂澄酒在下以五齐次之则醆酒盎齐也○贾氏曰郁鬯尊不用三酒而用五齐中盎齐差清者和郁鬯泲之故云涚于醆酒○愚案注疏以此郁齐献酌即郊特牲汁献涗于醆酒也】
　　醴齐缩酌
　　贾氏曰醴齐浊还用事酒之清明者和醴齐然后用茅泲之使可酌故为明酌【○郑锷曰左传所谓包茅不入无以缩酒记曰缩酒用茅明酌也正谓是也】
　　盎齐涗酌
　　郑康成曰盎齐差清和以清酒泲之而已【○贾氏曰醆酒即盎齐盎齐差清亦不言缩则不用茅○愚案注疏以此盎齐涗酌即郊特牲醆酒涗于清也】○王昭禹曰记曰凡涗新之也又曰醆酒涗于清以盎齐色葱白而尤清故涗以酒【○郑司农曰涗酌者捝拭勺而酌也】
　　凡酒脩酌
　　王昭禹曰三酒则人所饮故曰凡酒用以献尸而尸饮焉则尤宜脩治之以致其味故曰脩酌【○郑锷曰脩治使之明洁然后可酌】
　　【郑康成曰脩读如涤濯之涤涤酌以水和而泲之今齐人命浩酒曰涤○郑司农曰脩酌者以水洗勺而酌】
　　易氏曰以脩视涗则凡酒为味以涗视缩则盎酒为清以缩视郁则醴齐为淳盖宗庙之中始以人道求之终以神道事之愈近则愈亲故尔○郑康成曰凡此四者祼用郁齐朝用醴齐馈用盎齐诸臣自酢用凡酒惟大事于太庙备五齐三酒○王昭禹曰献用五齐此言醴盎二齐者盖泛齐从醴齐用于朝践缇齐涗齐从盎齐用于馈食祭用五齐三酒者五齐最薄所以致其义三酒致味所以效其实以神事焉故用五齐以人养焉故用三酒
　　黄氏曰案司尊彞掌器耳郁鬯郁人和而实之则五齐三酒之当泲者皆酒人共奉之司尊彞明其器用使世妇掌之
　　大丧存奠彞
　　王昭禹曰朝奠夕彻不即去焉故谓之存○郑景望曰不知神之所享弗忍彻也【○郑康成曰存省也】○贾氏曰大丧之奠有尊盛郁鬯唯祖庙厥明将向圹为大遣奠时有之奠彻之早晚无文案檀弓朝奠日出夕奠逮日则朝奠至夕彻之夕奠至朝乃彻大遣亦然
　　大旅亦如之
　　王昭禹曰有大故而祭亦以丧礼悲哀祈于神故亦存之不即彻○郑景望曰若曰俟神之荅
　　司几筵下士二人府二人史一人徒八人
　　易氏曰名官以几筵而所掌者几席举一可以例其一○王氏详説曰筵铺于下席加于上【○陈祥道曰肆于地则衍而为广者筵也加于筵则聚而为饰者席也】而几则立而设之所以待尊者养老有几筵行苇诗所谓肆筵设席与夫授几者是已礼賔客有几筵肆师所谓大賔客涖筵几是已曰几筵以尊卑为序曰筵几以先后为序
　　掌五几五席之名物辨其用与其位
　　郑康成曰五几左右玉雕彤漆素五席莞藻次蒲熊用位所设之席及其处○黄氏曰莞筵纷纯加缫席画纯加次席黼纯玉几之席蒲筵缋纯加蒲席纷纯雕几之席莞筵纷纯加缫席画纯彤几之席熊席漆几之席苇席素几之席萑席黼纯同于素几此五几五席之名物疏家谓苇萑不入数
　　郑锷曰几席之用不同义各有所主名以物之命以别之或用于朝觐或用于祭祀朝觐则位于庙牖之间大射则位于虞庠之中祀先王之席在庙之堂奥受昨之席在庙之西南用不同各因物明义故专设一官司而辨之
　　凡大朝觐大飨射凡封国命诸侯王位设黼依
　　郑锷曰论国家之礼事之至大者曰大朝觐大享射大封建命诸侯大朝觐非四时之常朝【○黄氏曰时防殷同也司仪所谓将合诸侯为坛者也】大享射行大享之礼又与诸侯大射【○黄氏曰大享防同享诸侯也掌客所谓王合诸侯而享礼诸侯长十有再献者也大射泽宫之射也】大封建则割裂土宇而使之有国命诸侯则临告列国之君而命之以事凡此皆大礼故仪亦异
　　贾氏曰尔雅牖户之间曰扆于扆之处设黼黼即白黑文而为斧形此斧以大版为邸即掌次所云皇邸彼郑注云邸后版以此斧版置于扆即以黼扆为縂名据缋人云白与黑谓之黼据采色言之若据绣于物上则为金斧文近刃白近銎黑取金斧割断之义【○陈氏曰刚断者先王之所潜用非向而上之故黼依设于后席用黼设纯于下衣绣黼设于中六服以黼为后其意同○薛平仲曰画斧无柄设而不用之义】
　　王氏详説曰明堂位以黼依为斧斤之斧字者取其所画之物言之此云黼依为黼黻之黼字取其所画之色言之诸侯虽有黼裘用之于誓省虽有黼裳用之于助祭然初无黼依之制此所以天子之席三重有次席黼纯而诸侯无之
