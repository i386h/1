<!-- { "loadSidebar": true } -->
　　陈及之曰宗伯所谓苍璧黄琮典瑞所谓四圭两圭也苍璧黄琮言其色四圭两圭言其形以此推之凡夏正祈谷孟夏大雩季秋大享若祀天则冬至圆丘用四圭之苍璧祭地则夏至方泽用两圭之黄琮祭天地之处则止于圆丘方泽安有天帝之别昆崘神州之异哉郑氏以宗伯苍璧所礼为圆丘郊天皇天帝典瑞四圭所礼为祭感生之帝其説则曰三王之郊一用夏正建寅之月凡王者受命必感五行之气以生则祭其所生之帝若周以木德而王则祭青帝灵威仰以火德而王则祭赤帝赤熛怒其学盖自后汉光武好防当时士大夫相承传之康成最为精于纬书其曰三王之郊一用夏正是月令孟春天子以元日祈谷于上帝者非郊天也○易氏曰大宗伯之六器以苍璧礼天以黄琮礼地大司乐之职冬日至则礼天于圆丘夏日至则礼地于方泽谓之礼则礼之常若夫四圭有邸两圭有邸用之于祀亦用以旅然国有大故则旅上帝及四望有故而后称旅乃与祀天地同其五祀岂礼之常者乎是不然璧贠象天而四圭以象天道之全琮方象地而两圭以象地道之偶托之于邸用以祀天地则亦礼之常者旅特通用之而巳盖以上帝四望为主而谓之大旅则天神地以下皆与于祭此所以兼用礼天地之玉
　　祼圭有瓉以肆先王以祼賔客
　　郑锷曰祼圭尺有二寸有瓉其制如槃【○郑康成曰汉礼瓉槃大五升口径八寸下有槃口径一尺】然其柄用圭有流前注防为龙口之形所以挹鬯以祼神与賔客也说者谓祀先王谓之肆于賔客则以祼为言何邪康成谓以祀先王者肆解牲体以祭因以为名余以为旣祼然后解牲体今名祼为肆非其序也肆陈也郁人和郁鬯以实彞而陈之凡祼玉濯之陈之皆谓肆为陈圭瓉陈于先王之前而用以灌祭故先儒以为肆者灌祭先王待賔如事神然故其礼有祼所谓上公再祼之类是也嫌賔客人也不当祼故特以祼言之【○陈氏曰唯天地之神无所用祼故典瑞祼圭止于先王玉人祼圭止于祀庙则天地无祼可知礼曰诸侯赐圭瓉然后为鬯诗曰厘尔圭瓉秬鬯一卣而鲁晋之国皆用以其有功于民祭统所谓君执圭瓉祼尸大宗伯执璋瓉亚祼此诸侯用玉瓉之礼周衰礼废而臧文仲以鬯圭如齐告籴岂知先王所以赐周公之意哉】○易氏曰賔客亦有祼【○郑康成曰爵行曰祼】即大行人所谓王礼再祼一祼之节賔客亦有肆即大行人所谓享礼九献七献五献之序先王言肆賔客言祼互文
　　圭璧以祀日月星辰
　　郑锷曰以圭邸于璧之上瑑出一圭也日月星辰丽乎天其用各主乎一故用一圭其体则托乎天故以一圭而邸璧○易氏曰一圭而邸以璧故谓之圭璧璧贠固所以象天一圭所邸则于天道为不足故以之祀日月星辰○王氏详说曰朝日以大圭镇圭祀日月以圭璧是朝与祀异矣
　　璋邸射以祀山川以造赠賔客
　　郑锷曰半圭曰璋射者琰而出也半圭之璋邸于琮而从下向上皆邪却而琰出故谓之射【○郑康成曰璋有邸而射取杀于四望○林氏曰璋邸射素功以其刮摩之功略也郑氏以素功为无瑑饰若然是四圭两圭圭璧之类有瑑饰乎○李嘉防曰璋邸射之制体方而扞外也体方则守而不变扞外则邪剡而有威体山川之形以扞御而望诸侯也无所瑑饰贵乎纯诚守义而巳玉人于璋邸射特曰素功夷其无瑑明也】璋以象隂之任事又从而邪杀之如矢之射见通賛之义以此祀山川则小宗伯所谓兆山川丘陵坟衍者是也賔客之至以此致稍饩賔客之还以此致赠贿【○项氏曰至馆而致饩则曰造出郊而致赐则曰赠】所用与山川同者山川为国之扞蔽賔客之来亦以礼相接以扞蔽其国家故也○易氏曰琮方固所以象地半圭所邸于地道为不足于以祀山川造赠賔客
　　土圭以致四时日月封国则以土地
　　郑康成曰土地犹度地也○郑锷曰土圭尺有五寸上可以度天时下可以测地理欲知天时则植之以观春夏秋冬之景冬至日在牵牛景长丈有三尺夏至日在东井景长尺有五寸则日之行可知春分日在娄月上于东井而贠于角下于牵牛秋分日在角月上于牵牛而贠于娄下于东井则月之行可知谓之致者植土圭于此使景自至于此则以致乎四时之日月者欲知地理则植之以观东西南北之景以一寸之景知千里之遥以一分之景知百里之近封建诸侯则以此度其地
　　王昭禹曰玉人言土圭尺有五寸以致日以土地言致日不言月盖主成岁而言成岁者阳而已
　　珍圭以徴守以恤凶
　　易氏曰珍有贵重之义○郑锷曰攷玉人之职不言珍圭杜氏谓珍当为镇康成谓为王使之瑞节其制大小当与琬琰相依不以为镇圭者人君守之以镇安天下之圭安可付之使者执以出使乎然诸侯守土王欲徴之凶之际王欲恤之遣使以往讵可无所执此所以作珍圭惜其尺寸不传今无所攷非镇圭断可知矣杜子春言诸侯为一国之镇凶民有逺志欲镇安之其说则然改字以从巳意不可也
　　牙璋以起军旅以治兵守
　　郑锷曰半圭曰璋长七寸瑑为齿牙之形取牙齿之刚利能噬齧兵之象故执以起军旅若屯兵于外守要害之地有不率纪律者执此以治之○李嘉防曰兵者服人之难服如牙之噬物必合而后止故以之起军旅所以治外以之治兵守所以齐内牙璋则军旅之大者用之中璋则军旅之小者用之【○林氏曰郑康成曰牙璋中璋皆有鉏牙之饰于琰则先言牙璋有文饰也贾公彦曰军多以牙璋军小用中璋中璋亦有鉏牙但牙璋文饰多故得牙名而先言春秋之时宋司马请瑞以命其徒攻桓氏魏有兵符汉有铜虎符发郡国兵皆此类也】○礼库曰古者五侯九伯二伯专征而诸侯皆共四方之事畿兵不轻出以周礼司马法参攷王有四方之事则冢宰徴师于四方曰某国不道征之以某月某日师至于某国小宰掌其戒虎贲奉书以牙璋发之则畿兵不遽出也在易未济髙宗伐鬼方三年有赏于大国则虽天子亲征亦用诸侯之师诗周王于迈六师及之则所在皆成六师刘文公平丘之防对晋人曰天子之老请帅王赋元戎十乗则虽王人涖师无过十乗以为先行宣王复古北伐其制如此平王东迁以王人戍申甫扬之水始刺之然春秋之时桓王伐郑犹有陈蔡衞人二百四十年闲王人防伐屡矣左氏未尝见车之出唯败绩茅戎王师自出春秋深讥焉
　　璧羡以起度
　　李嘉防曰注以羡者不贠之貌本径九寸傍减一寸以益上下故髙一尺横径八寸夫璧贠九寸好三寸肉倍之羡而长之则十寸而傍减为八寸十寸尺也八寸亦尺也十寸之尺起度则十尺为丈十丈为引八寸之尺起度则八尺为寻倍寻为常如是则九寸之璧一纵一横皆可以为尺盖通变之权也盖必因九寸而羡之九天数也可以变通矣○郑锷曰先王为度之意正以量长短然虑后世度茍不存则欲制作者将无所攷故广为之制以存之有黄钟之长以为之度则其度起于九寸有璧羡之长以为之度则其度数起于一尺自九寸而积之所谓律吕以作乐者有所攷自一尺而广之所谓器用以行礼者有所攷乐之数必起于九以九者阳数而乐由阳来礼之数必起于十以十者阴数而礼由隂作【○王氏曰度之在乐则起于黄钟之长在礼则起于璧羡先王以为度之不存礼乐之文熄故作此使天下后世有攷○刘执中曰度起于黄钟之长权起于积黍之重又为羡璧则尺寸不可移矣又文驵琮则权衡不可欺矣则五量不言其制已辨也】
　　驵圭璋璧琮琥璜之渠眉防璧琮以敛尸
　　贾氏曰此六玉两头皆有孔又于两孔之闲为沟渠于沟之两畔稍髙为眉瑑故云以组穿聨之○王氏曰六物皆为渠眉璧琮又防焉
　　郑康成曰敛尸于大敛加之圭在左璋在首琥在右璜在足璧在背琮在腹盖取象方明神之也防璧琮者通于天地【○贾氏曰圭在左已下皆约大宗伯青圭礼东方等文以尸南首而置此六玉宗伯璧礼天琮礼地今此璧在背在下琮在腹在上者以背为阳腹为隂也】○刘氏曰王者之孝莫大于严父配天故其敛也以礼天地四方之玉器为之
　　谷圭以和难以聘女
　　郑康成曰谷圭亦王使之瑞节○易氏曰谷善也若天子遣人和诸侯之难及遣人聘女于诸侯皆以谷圭行之可以释诸侯之怨恶可以图诸侯之交好所谓善者取此○郑锷曰圭之长七寸而为文如谷粟者名曰谷圭盖与谷之文同也谷粟之为物充实而能飬人王者于诸侯欲使之协比而巳茍有难焉不相协和则遣使执谷圭以和之欲使之信实相与且安其生生之福故曰以和难【○郑康成曰难仇雠和之者若春秋宣公及齐侯平莒及郯晋侯使瑕嘉平戎于王】昏礼有六其五用鴈独纳徴不用鴈以其束帛可执故纳币用纁天子加以谷圭欲其信实相亲且以生生而不絶故曰以聘女
　　琬圭以治德以结好
　　郑康成曰琬圭亦王使之瑞节○陈用之玉人解曰琬圭贠其锐使宛而不剡琰圭锐其末使剡而不宛○郑锷曰圭长九寸不锐而贠者名曰琬圭琬犹贠也圭之形皆锐其上以表其用之利此则贠之凡物尖则逆贠则顺故不锐而贠者所以见柔仁而无所不顺之意惟其仁柔而顺故诸侯于德有所不顺者则执此以治之使去凶德而修其吉德【○黄氏曰凡诸侯之有其善徳者天子遣人以琬圭旌表之及诸侯使其臣来聘亦执此以命事行人言时聘以结诸侯之好是也】诸侯于好有所未讲者则执此以结之使之去仇怨而结其和好欲其仁柔婉顺欢爱相从也○易氏曰交好本于执德之不回故治德为大结好次之郑锷曰此谓之治德玉人谓之象德盖中和柔仁者德之体故贠其圭以象之自其制作而言故玉人谓之象典瑞则自王遣使而言故谓之治
　　琰圭以易行以除慝
　　郑康成曰琰圭亦王使之瑞节○郑锷曰司农谓琰圭有锋芒伤害征伐诛讨之象然攷玉人之制未尝有锋芒故礼图谓锋芒之言有违判圭之义唯半于圭乃得圭名琰圭亦九寸玉人谓之判圭判者半凡圭皆琰其上寸半而巳此则琰其半以上又半为瑑饰之文其半规以象仁其半琰以象义仁义各居其半而不纯乎用兵诸侯所行有不善执此以责诮之使之改易焉治民之政有慝恶执此以戒谕之使之除去焉行人谓殷頫以除邦国之慝此除慝者谓殷頫之所执盖诸侯政慝未至于可诛故责之使改行除恶所谓爱之以仁必有诮责之辞所谓责之以义○黄氏曰易行其恶未着使迁善慝则其恶成矣除恶蠲其罪
　　林氏曰圜而宛之仁故以治德以结好剡而有锋义故以易行以除慝
　　緫论
　　黄氏曰时聘无非结好使者执瑑圭璋璧琮以行礼又执琬圭褒赏有德亦执之殷頫无非除慝使者亦执瑑圭璋璧琮以行权又执琰圭焉戒敕过行亦如之是则聘頫礼同而事异故以宛着其义
　　大祭祀大旅凡賔客之事共其玉器而奉之
　　郑康成曰玉器谓四圭祼圭之属○郑锷曰大祭祀天地宗庙之祭大旅旅上帝及四望賔客所用者祼圭也祭祀所用者四圭两圭之类典瑞共其器又奉承以徃也
　　大丧共饭玉含玉赠玉
