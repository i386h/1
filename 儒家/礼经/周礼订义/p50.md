<!-- { "loadSidebar": true } -->
　　郑司农曰万二千五百家为乡○王氏详说曰案六卿有正有贰有老皆以职称如宰之职小宰之职宰夫之职是已其他官属则不以职称今乡大夫非正非贰非老而以职称何邪盖六卿之正六命也曰贰与老四命也惟乡大夫六人皆六命以掌六乡之事虽为地官之属其爵位实与六卿之正同况其上有乡老又八命之公也每乡公二人六乡则三公矣三公无职事而职事预于六乡若乡大夫不以职称而同于六乡之属则周公设官分职而尊卑小大之序紊矣
　　又曰乡大夫云政教禁令州长云教治政令党正云政令教治族师云戒令政事闾胥云闾之征令比长云比之治六乡之官尊卑不同故周公命官之意其轻重皆一字间也且地官掌邦教大司徒之职又不止于邦教而且及其土地之图人民之数至于小司徒则掌建邦之教法矣乡师则各掌其所治之教而聴其治矣若乃六乡之吏闾胥比长则于政教之事有所不足称也初不过掌闾之政令与比之治而已乡大夫州长则详于教党正族师则详于政此政教之所以异也【○吕氏曰乡大夫各掌其乡之政教禁令州长各掌其州之教治政令党正各掌其政令教治古者政教非二事也】禁令为上政令次之戒令又次之征令为下比长则于令又有所不足称也
　　正月之吉受教灋于司徒退而颁之于其乡吏使各以教其所治
　　贾氏曰教法若大司徒十二教以下其法皆受于司徒已受得教法遂分与州长以下至比长使各教其所治○王昭禹曰六乡之吏所受之教法出于乡大夫乡大夫所受之教法出于司徒司徒所受之教法出于天子上下相承所由者一道所识者一徳风俗乌得不同
　　以攷其徳行察其道艺
　　林氏曰徳行六徳六行道艺六艺○王氏曰攷攷知其实伪察察见其精麤○王昭禹曰攷则案书而攷之察则审视之察详于攷
　　以嵗时登其夫家之众寡辨其可任者国中自七尺以及六十野自六尺以及六十有五皆征之
　　郑康成曰登成也定也【○刘氏曰昔未上籍今则籍之谓之登以其初成丁也】○王昭禹曰族师职卑所统者寡故使之校其数然后登上其籍乡大夫职尊所统者众故登其籍不校其数小司徒颁比法于六乡之大夫使各登其乡之众寡则使登其籍于大司徒也辨其可任者辨其力强而可任以事者也【○陈及之曰所谓任者著名于六军籍也】○郑康成曰国中城郭中也【○黄氏曰国中张横渠谓自郊门以内通为国中孟子曰臣闻郊闗之内野自甸以往大抵政令皆自乡出推行于甸稍县都故乡官多兼野法掌之】
　　黄氏曰征不言嵗而言七尺六尺者嵗虽登而身不及则为疾所谓痤短侏儒者也则舍之国中晚征而早舍为其近而役多野则早征而晚舍以其逺而役少【○张氏曰国中以免者多役者少故晚征而早蠲之贵者贤者能者服公事者老者疾者多居国中故免者多】○王氏曰征之者以其材舍之者以其齿【○王昭禹曰其材七尺六尺征之则以其材之强壮故可征其齿六卜六十有五以上则以其气体之衰所不征也】○郑锷曰征者谓任其力以给繇役也【○贾氏曰所征税者谓筑作挽引道渠之役】
　　陈及之曰六乡之民虽有定员至其征之执役贵者以下皆免非是六等则皆征之以此见六乡七万五千家特立此为国家武备耳或者见乡中有师田行役之説遂谓军役一切调发非矣
　　愚案古者兵法与役法不同兵法自外及内如有兵事先遣邦国不得已及遂又不得已及乡若役法先内及外此先王均内外轻重之意
　　其舍者国中贵者贤者能者服公事者老者疾者皆舍郑司农曰舍者谓有复除舍不收役事也○刘氏曰贵者自命士以上贤者能者俊造学士○郑司农曰服公事者谓若今吏有复除【○陈及之曰谓执技事上者】疾者谓若今废不可事者复之○郑锷曰王制谓升于司徒者不征于乡升于学者不征于司徒则贤能宜舍八十者一子不从政九十者其家不从政五十不从力政六十不与服戎则老者宜舍自汉以来宗室及闗内侯皆复则贵者舍征之法也八十九十皆复羡卒则老者舍征之法也
　　以嵗时入其书
　　郑康成曰入其书者言于大司徒○郑锷曰繇役至劳民之事有征之者有舍之者不有书以备稽考则吏或以私意为奸役使必有不均之叹矣小司徒以比法颁之六乡使登众寡六畜车辇所比者数也故以嵗时入其数乡大夫所舍所征者则为书以登载之故以嵗时入其书
　　三年则大比攷其徳行道艺而兴贤者能者
　　刘执中曰大比谓比而求其徳行道艺○郑康成曰贤有徳行者能有道艺者变举言兴谓合众而尊宠之○王氏详説曰周家作成人材之法何其详且悉耶五家之比比有长初未有可书之事不过防其奇衺而已五比之闾则书其敬敏任恤是于六行之中可书者二四闾之族则书其孝悌睦婣是于六行之中可书者四其于徳行道艺有所未备矣五族之党书其徳行道艺然书之而未能攷之五党之州又从而攷之攷之而未能宾兴之五州之乡于是而宾兴之以见其人材之成也
　　乡老及乡大夫帅其吏与其众寡以礼礼宾之
　　王昭禹曰周官无三公之职以坐而论道异乎作而行之此所以惟乡大夫兴贤能而三公与之矣盖务引其君以当道者大人所以事君也乐得天下英材而教育之者大人所以治民者也吏谓乡官众寡谓乡民【○郑氏曰众寡谓乡人之善者无多寡也】乡官与民皆在明非出于上之私意所谓使民兴贤能也○郑氏曰以乡饮酒之礼礼而宾之
　　郑司农曰宾敬也敬所举贤者能者【○郑锷曰行乡饮之礼而所举之人特见宾异主人拜迎之于庠门之外而坐之于西北方尊严之地则其荣宠可谓极矣】
　　厥明乡老及乡大夫羣吏献贤能之书于王王再拜受之登于天府内史贰之
　　郑康成曰厥其也其宾兴之明日也○王氏详说曰乡举里选之法在三代已不同夏商进士之制自乡而升之司徒自司徒而升之学自学而升之司马【曰进士始为有官君子】皆以逓推而以身至于天子畿内成周宾兴之法初不过宾之于乡而用之于乡耳是未尝逓推也又不过献其书耳是其身未尝至于天子之畿内也○郑康成曰献进也○郑锷曰再拜之礼亦以表先王尊贤重道之意
　　郑康成曰王上其书于天府天府掌祖庙之宝藏者○贾氏曰贤能之书亦是宝物故藏于天府
　　郑康成曰内史副写其书者当诏王爵禄之时【○朱氏曰内史掌册命诸侯羣臣于贤能之书内史贰之谓副本也古者封建诸侯内史读册命之非特命诸侯亦以命在廷询其可否】
　　吕氏曰周礼以乡三物教万民而宾兴之只看宾之一字当时盖甚尊士试攷前一段本度末数精详具举固不必説只看他宾兴之三年大比献贤能之书于王王再拜受之登于天府内史贰之如此其重及至后世如棘围如糊名若防寇盗然为士者须深思其故何古如此重后世如此轻当深究之三代时士惟进徳脩业上之人自求之故如此重又须看当时上之于士待之甚重而攷之则甚详后世乃士求上之爵禄故上之人待之甚轻攷之又畧且如王制论乡秀士升于司徙曰选士司徒又论其士之秀者而升之学曰俊士然后方免其繇役大乐正又论造士之秀者升诸司马曰进士这里方可以受爵禄司马政官也以其可使从政凡经四级然后始可从政然犹未也司马又辨论官材论其贤者以告于王而定其论论定然后官之任官然后爵之位定然后禄之一人之身未入仕之前凡经四级已入仕之后凡经三级经七级然后得禄其攷之之详如此成周时见得官爵皆天位天禄不敢轻授后世与之甚遽全以文字高下为进退盖有一日之长决取终身之富贵此后之所以异于古也
　　退而以乡射之礼五物询众庶一曰和二曰容三曰主皮四曰和容五曰兴舞
　　贾氏曰谓献贤能之书于王退来乡内○郑康成曰以用也行乡射之礼而以五物询于众民当射之时民必观焉因询之也孔子射于矍相之圃盖观者如堵墙射至于司马使子路执弓矢出誓射者又使公防之裘序觯而语询众庶之仪若是乎○郑司农曰询谋也问于众庶以宁复有贤能者
　　黄氏曰和内志正也容外体直也主皮中也复曰和容中不骄不中不慑也兴舞其节比于乐也○薛氏曰五物皆以射为主则和容之类乃乡射之五物也射以观人之徳而和为徳之末射以别人之行而容为行之末射不主皮而主皮为射之末射之节欲比于礼而和容为礼之末射之文欲比于乐而兴舞为乐之末皆六艺之中射之一艺也○易氏曰射以观徳古者诸侯贡士于天子天子试之于射宫大射犹然则乡射为可知今以其礼推之凡射之仪天子与诸侯卿大夫尊卑虽异而皆发乘矢乘矢四矢也皆有乐以为之节射义所谓何以射何以聴是已盖天子驺虞九节则四节以射五节以聴诸侯貍首七节则四节以射三节以聴卿大夫士采苹采蘩五节则四节以射一节以聴方其未射其聴审矣内志正而其节比于乐是之谓和外体直而其容比于礼是之谓容及其射也持弓矢审固而以中鹄为主鹄以皮为之是之谓主皮乘矢皆循声而发发而不失正鹄礼乐交作而前之和容备焉是之谓和容及其已射皆有舞以为发扬蹈厉之举是之谓兴舞且射之物有五而其节有三曰和曰容见于未射之时曰主皮曰和容见于射侯之际曰兴舞特见于既射之后此射之序以此推乡射其礼可攷矣
　　此谓使民兴贤出使长之使民兴能入使治之
　　郑康成曰言是乃所谓使民自举贤者因出之而使之长民教以徳行道艺于外使民自举能者因入之而使之治民之贡赋田役之事于内言为政以顺民为本也古今未有遗民而可为治【○贾氏曰贤者徳大故遣出外或为都鄙之主或诸侯皆可也以其有徳行道艺故还使教民以徳行道艺能者徳小不可以为大夫诸侯等故还入乡中量徳大小以为比长邻长已上之官治民之贡赋田役】○易氏曰贤者在位则服休足以长民居于本所则分势不足以相临故出于其乡以长之所以任其教也能者在职则服采足以治乎民居于他所则事情必至于不相谙故入于其乡以治之所以任其事成周宾兴贤能出于乡不过宾之于乡而亦用之于乡此正所谓出使长之入使治之者也【○礼库曰此意甚好大抵一乡利病风俗善恶惟一乡知之今一乡之中有可推者因民兴之而因以治民必能兴利除害与民周旋于比闾族党之间可谓公天下之心自后世乡举里选之法壊如天下之官吏悉总于吏部至吏部而受任者其为人贤不肖何自知之】
　　嵗终则令六乡之吏皆防政致事正嵗令羣吏攷灋于司徒以退各宪之于其所治之国
　　郑康成曰防计也致事言其嵗尽文书○易氏曰政其要也事其详也
　　愚案防政致事各有等级比长则致于闾胥闾胥则致于族师族师则致于党正党正则致于州长州长则致于乡大夫乡大夫又致于司徒六遂邻长以上亦如之
　　郑锷曰嵗终则羣吏防其所行之政而来致其事者将以攷之而上于长贰故使之先自审也【○史氏曰赞小司徒也】正嵗令羣吏攷法于司徒【○史氏曰禀令而行也】退而宪于其所治者【○史氏曰宪之于治羣吏又于乡大夫而取法也】以我所颁者或有可疑又使之自往而验之致事于嵗终上奉时王之政也攷法于正嵗不失四时之正也○项氏曰必攷之者欲教无异法法无异义
　　大询于众庶则各帅其乡之众寡而致于朝
