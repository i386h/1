<!-- { "loadSidebar": true } -->
　　黄氏曰汾水出宪州静乐县南流至河中府荥河县入河康成曰潞出归徳县今庆州华池县无潞水杜佑曰潞出宻云郡宻云县宻云今檀州水经鲍丘水从塞外来经宻云戍过幽州潞县西鄜道元曰鲍丘水入潞通得潞称俗曰东潞此殆杜佑所谓宻云之潞也是在幽界非冀浸矣案阚骃十三州记曰上党路县有潞水为冀浸即漳水也王猛与慕容评相遇于潞川障固山泉军人匹绢鬻水二石郦道元曰他大川无可为浸者巨浪长湍惟漳水耳又案今潞城县春秋赤翟潞子婴儿之国是则潞之得名已久漳水至潞为川可以灌溉或当是也【○易氏曰汉志太原郡汾阳县北山汾水所出西南至汾阳入河攷唐岚州静乐县今属泽州即汉汾阳县之地汾水东南流入太原府之交城阳曲太原清源文水五县又东南流至汾州温城介休灵石汾西四县又东南流入晋州之霍邑赵城洪洞临汾四县又束南流至绛州之正平稷山龙门三县又南流至河中府寳县北入于河唐潞州潞城县本汉潞县属上党郡漳水一名潞水在县北阚骃曰潞水在县北为冀州浸即漳水也盖周以浊漳为潞清漳为漳】
　　其利松柏
　　易氏曰禹贡冀州厥木惟条条长也其利松柏宜矣
　　其民五男三女其畜宜牛羊其谷宜黍稷
　　李嘉防曰冀之北土马之所生今不曰马而止曰牛羊马多出于陇西正雍州地
　　黄氏曰九州独雍冀不宜稻何也自郑国引泾为渠西门豹引漳为陂后人转相师用大抵稻田徧二州矣禹之治水非独除害濬畎浍距川葢兴利也而二州独不为稻田至后人始为之岂禹之智不及国豹之徒哉是必害有甚于利者禹不敢为至于商周皆因之后世但务兴利始禁决防利固可喜害曽不防汉末诸家治河之策王横独言水性就下行疾则自刮除成空而稍深河水重浊号为一石水而六斗泥今西方诸郡以至京师东居民当春夏少水干燥时引河渭水溉田故使河流迟贮淤而稍而多水暴至则溢决国家数隄塞之稍髙于平地犹筑堤垣而居水也可各顺从其性母复灌溉则百川流行水道自利无溢决之患夫水不使灌溉而失艺植之利不智者皆能知之然其识微见逺实合大禹规模由汉以来冀豫徐兖河患竭国力匮民财漂没垫溺救患不给灌溉之利诚不足言矣雍上流冀下流以形势论之雍本无害然雍亦不以灌溉何邪决泾渭防浐诸水使尽入河上流甚驶疾而下流犹苦其停缓若分别诸水上流已旁决下流遂浅淤何疑哉孟子曰禹以四海为壑此説至汉犹有能知者今千余年其学遂絶灭矣攷工记曰水属不理孙谓之不行古人治水法理精详师授的确其肯以一概之见而使利害不足相补除哉
　　正北曰并州
　　易氏曰舜有并州禹贡以并入冀州殷因之周复分冀复禹并州以天下之势言之冀州在西河之东雍州在西河之西并州介乎雍冀之间故曰正北
　　其山镇曰恒山
　　易氏曰汉志恒山郡上曲阳县常山谷在西北按唐定州恒阳县有北岳今改为中山府县为曲阳即汉之旧也
　　其泽薮曰昭余祁
　　黄氏曰昭余祁在汾州介休县水经注曰汾水于大陵县左迤为邬泽引广雅水自汾出为汾陂陂南接邬地理志曰九泽在北并州薮也吕氏春秋谓之大昭又侯甲水迳大谷谓之大谷水迳祁县故城南自县连延西接邬泽是谓祁薮乐史寰宇记昭余祁俗名邬城泊祁属太原汉故县也
　　其川虖【奂胡反】池【徒多反】呕【乌侯反】夷
　　易氏曰汉志代郡卤城县虖池河东至参合又东至文安入海此言参合则属髙栁县汉髙栁县代郡唐贞观以后为黙啜所破州县俱废开元十年改定襄为云中有髙栁故城则卤城又当在髙栁之北虖池河源未之详其河自鴈门县西南流入崞与唐林二县又西南流至忻州秀容县又西南流入定襄县又南流至太原府盂县又东流至恒州之灵夀真定九门藁城谷城五县又东流至定州无极县又东流入深州之饶阳鹿城安平三县又东南流入瀛州之髙阳河间二县又东流入莫州之唐兴及莫县以至任丘文安县即汉志所谓至文安入海者也康成曰呕夷祁夷与出平舒汉志代郡平舒县有祁夷水唐蔚州兴唐县本代郡地呕夷一名滱水出县西北髙氏山东北流至兴唐县又东流至瀛州之博野东流入于河【○黄氏曰虖池出代州繁畤县泰戱山呕夷在蔚州灵丘县即滱水也水经注曰沤夷之水出县西北髙氏山东至瀛州髙阳县入易涞水即巨马河出蔚州飞狐县涞山东至防州南入于虖池同入海】
　　其浸涞易
　　黄氏曰易水有三皆出易州易县寰宇记北易一名安国河出县西北穷独山水经注濡水也中易出阎郷城寛中谷东南流至古易京城与北易合流入巨马河水经注易水与濡水互摄通称南易出县东南即山燕王仙台东石虎罡东流与雹河防又东至覇州容城县南流入髙阳县合滱水注水经注又曰易水至文安县与虖池合班固阚骃皆以斯水为南易文安今覇州县并之东界至此【○易氏曰汉志代郡广昌县涞水东南至容城入河案唐蔚州飞狐县即汉广昌县地有飞狐口涞水所出东南流至易州易县又东北流至涞水县又南流入容城县即汉志所谓束至容城入河者也汉志涿郡故安县阎郷易水所出东至范阳入濡此言易出故安则近幽州之境案唐蔚州飞狐县周属并州自县北入妫州之懐戎即古飞狐口易水所出东南流至易州易县至北方是汉涿郡故安县之地又东流至涿州之归义县又东北流入涿州范阳之南界即汉志所谓至范阳入涞者也】
　　又曰案诗韩奕韩侯为并牧今同州韩城县古韩国此并西界也并地最延袤绵亘冀北以制戎夷故诗曰奄受北国其追其貊荆宛并韩其国都皆近京师宛衞武关以制楚韩扞临晋以制狄皆天下形胜故宣王中兴特着二诗焉大抵周人幽据全燕【制狄】齐据海岱【制徐淮】兖冀翼蔽洛阳并荆控扼咸雍此天下全势也观九州山川险要之处与其建牧规模而经略大体可见矣
　　其利布帛其民二男三女其畜宜五扰其谷宜五种郑康成曰五扰马牛羊犬豕五种黍稷菽麦稻也
　　緫论
　　郑锷曰自扬州而下以至于并州是谓九州之国所以正其东西南北者皆以王畿为主天子靣南故自南而辨之则四方各正矣每州各言镇山记其为一州之镇也各言泽薮记其一州水之所聚也各言川记其水入海之道也各言浸记其众田灌溉之利也各言男女或二或三或五记其地气之偏而隂阳之不齐也各言谷之所宜记其土壤之髙下而所种之不同也各言利之所宜记其山林之踈宻而所产之不同也【○薛氏曰凡九州之土髙者宜黍稷下者宜稻麦山气多男泽气多女东南多丝纩西北多织皮先王之于民因其东西南北之异方山泽川浸之异宜男女异数土石异产黍稷稻梁之异种丹漆丝枲之异利广谷异制民生异俗为之修其教而不易其俗齐其政而不易其宜山者不使居川泽者不使居中原骍刚之地粪种不以羊赤缇之地粪种不以牛然后五方之民各安其性乐其业而无偏敝之患】
　　緫论分州之异
　　易氏曰九州之説其来尚矣孔安国以禹贡九州为帝尧之制遂谓治水之后舜分冀州为幽州并州分青州为营州余乃尧旧非也攷之舜典其説甚明始言肇十有二州次言咨十有二牧然后命禹平水土是则平水土之命与夫十有二州之建其先后次第自有可攷而不诬者禹别九州书以贡名在治水之后禹贡于逐州之下虽各列随山濬川之説然皆追求其治水踪迹而后辨山川之险易量道理之逺近以定赋贡之髙下不得以舜之十二州为后也善乎班固之言曰尧遭洪水懐山襄陵天下分絶为十二州使禹治之水既平更别九州列五服其先后次序正所以明当时置州之意○薛氏曰冀兖青徐扬荆豫梁雍此禹贡之九州也冀豫雍幽营扬兖荆徐此尔雅之九州也荆豫青兖雍冀幽并此职方之九州也禹贡九州之名旧矣舜时肇十有二州分冀为幽州并州分青为营州至夏则复为禹贡之九州矣尔雅九州商之制也职方九州周之制也是商有幽营而无禹贡之梁青周有幽并而无禹贡之徐梁郭璞以尔雅之九州为商制然尔雅有九州之名而无九州之界禹贡职方有其界而不能不相侵入者且职方九州冀小于禹贡以分冀为幽并如舜时则一分而三也虽无徐州而青兖之间是也虽无梁州而雍豫之间是也禹贡曰海岱及淮惟徐州是徐之南及淮也又曰大野既潴是徐州之大野也今职方青州之川淮泗兖州之泽大野是以徐而入青兖也禹贡曰华阳黒水惟梁州是梁州之南据华山之南也又曰厥贡璆鐡银镂砮磬是梁州之玉石也今职方豫州之地华山雍州之利玉石是以梁而入雍豫也职方既以青兖而包徐故青州多入禹贡之豫而兖州又多入禹贡之青禹贡豫州被孟潴而职方青州有其泽望诸望诸即孟潴也兹非青之入豫乎禹贡青州曰盐絺海物而职方兖州有其利蒲鱼蒲鱼即海物也兹非兖之入青乎职方既有冀而又有幽并矣故幽州多入禹贡之青徐而冀多入禹贡之雍且幽州其山医无闾其泽曰貕养其浸菑时医无闾在辽东光武时以辽东属青州后又属幽州兹非幽之入青乎貕养在长广菑出莱芜地理志以长广属徐州琅琊有莱山兹非幽之入徐乎冀州曰其泽杨纡而尔雅曰秦有杨纡李巡又以为右扶风顔师古注汉地志以为即杨纡兹非冀之入雍乎大抵周以夏之冀为三以余八州为六其势不能如禹贡之旧也然杜氏二郑不改职方之字而必改职方之意后郑谓颍在阳城宜为豫今属荆非也以溠在楚随之闲宜属荆今属豫非也不知青幽梁雍兖豫尚多侵入况相距之州乎是改职方之意也先郑以青州之淮字当为睢沭字当为洙直谓宋有次睢而鲁有洙泗曽不谓青之包徐也以雍州之字当为汧蒲字当为浦直谓雍有汧水耳曽不谓吴山在汧西有蒲之薮也至于杜氏以经之湛字当为淮后郑以兖之卢维为雷雍曽不谓湛与卢雍之名无所经见是改职方之字也
　　郑锷曰周之九州无徐梁禹贡有徐梁无幽并尔雅云两河间曰冀州河南曰豫州济东曰徐州河西曰雍州汉南曰荆州江南曰扬州燕曰幽州济河间曰兖州齐曰营州诗谱雍梁荆豫徐扬禹贡所云尧舜法尔雅所云似夏法诗谱似商法説者云尔雅职方不同先儒以尔雅所言为商制理或然也至于周官无徐梁者葢徐去淮为近而其地或为徐戎淮夷之所有梁去洛为逺而其地或为王畿都鄙之所据也尔雅有幽州而周官有幽并者民有盈耗故州有损益冀之在商其民是以离而为二故有冀而有幽在周又离而为三故有冀又有幽并舜分冀为幽并分青为营周无徐州盖其地为淮夷徐奄所有周公之时命伯禽之鲁而徐戎淮夷并兴此其证也其后成玉伐淮夷宣王征徐方僖公征淮夷而周官以征伐所获者为独于蛮闽夷貊有之而戎狄则阙则知其服东南为难矣○李嘉会曰周之九州与禹贡不同者周时都雍不可不广梁山多险阻故合梁雍为一州徐地狭隘故青兼之尧舜都冀地壤最阔今之北境多在其内且帝都所寓人民阜繁至周亦然故冀州分为幽并
　　緫论序州之次
