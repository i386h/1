<!-- { "loadSidebar": true } -->
　　【王氏详说曰受地之法大率三夫受六夫之地上地百亩不易中地百亩一易则为二百亩下地百亩再易则为三百亩通率计之是三夫受六夫之地二牧而当一井○黄氏曰牧居髙崖下隰不井今所在犹有繋官牧地郑曰九夫为牧二牧而当一井非也】
　　九夫为井四井为邑四邑为丘四丘为甸四甸为县四县为都
　　郑锷曰井地之法始于一夫之受田百亩积而至于九夫则地方一里凡三百步为田九百亩是为一井【○黄氏曰孟子所谓八家皆私百亩其中为公田是也○王氏曰九夫为井则九夫之地所饮同井故也】积四井三十六夫之田纵横皆二井则地方二里为田三千六百亩是为一邑【○王氏曰民以里居四井同邑故也○黄氏曰邑合也言民之合于此也】积四邑一百四十四夫之田则地方四里为田一万四千四百亩是为一丘【○王氏曰民以族葬四邑同丘故也○黄氏曰丘聚也言民之聚于此也】积四丘五百七十六夫之田则地方八里为田五万七千六十亩是为一甸田至于甸方八里旁加一里乃得方十里斯为一成甸又谓之乘言车乘之法至是始成【○王氏曰田包于洫名之曰甸○黄氏曰丘乘之制成于此汉志甸六十四井出长毂一乘是也】田至于一成则四成积为四百井四百井三千六百夫则方二十里矣于是为县【○王氏曰未成为都故取名于大夫所治县也○陈及之曰一甸之中以五百十有二家为凖而籍于公上者七十五人必七十五人者为一乘之人也至于田税则一以井计之○李景齐曰成公作丘甲春秋讥之者葢甲当赋于一甸而鲁于一丘为之则军赋极重耳】至于四县则方四十里矣于是为都田至于都方八十里旁加十里乃得方百里斯为一同【○王氏曰未成为国故取名于公卿王子弟所治都也】
　　愚案郑氏以甸方八里旁加一里则方十里为一成积百井九百夫其中六十四井五百七十六夫出田税三十六井三百三十四夫治洫四都方八十里旁加十里乃得百里为一同积万井九万夫其中四千九十六井三万六千八百六十四夫出田税二千三百四井一万七百三十六夫治洫三千六百井三万二千四百夫治浍【○黄氏曰见遂人凡治野】虽横渠亦从其说殊不知小司徒四井为邑至四县为都皆以四数言之言田之实数司马法自井十为通至终十为同皆以十数言之兼山川城池而言小司徒四丘为甸即司马法通十为成甸六十四井而成百井者其三十六井为山川城郭也小司徒四都之地即司马法一同之地四都方八十里止六千四百井而同乃万井者其三千六百井为山川城郭大约小司徒之法比司马法皆是三分之二实地郑氏旁加之说其算法则是但不必谓旁加之人专治沟洫陈君举亦曰沟洫之事嵗嵗有之而军赋不常有若专以某人治沟洫某人出军赋则不均矣至以周制畿内用夏之贡法税夫无公田邦国用商之助法公田不税王氏详说复为之说曰畿内用贡法者以乡遂及公邑之吏旦夕从事于民耳邦国用助法者诸侯专一国之政恐其税民无艺耳都鄙虽在畿内然实诸侯此所以用助法郑伯谦疑此岂有天子之国自税民田而令诸侯但为公田而不税哉又谓周之畿内以及天下诸侯一用贡法税夫无公田也公田商礼也文王为商诸侯其田犹依商礼至武王得天下周公摄政遂变之此皆泥于康成采地制井田异于乡遂及公邑之说至黄文叔以此为遂法谓六乡之民职业不同而其授地或多或寡或不授地参差不齐故不为井田之法必使备六军而人徒车辇不相须故不为丘乘之法大约乡教士野教农郑言井法备于甸而止于都者食采地者皆四之一盖以此为都鄙井田之制其说转乖司马法成三百家一车七十五人而调一人也小司徒四甸为县为四车四车亦三百人而调一车一车七十五人亦四而调一也故丘甸县都皆自四而登至都止者十六车而调四车自足为行列故丘乘之法备于此野法皆四而调一乡三百家出一车十马见司马法野七十五家出一车四马十二牛见汉志轻重不同乡役多野役少乡授田多野授田少大抵先王之制常优内殊不知井田之法通行于天下安有内外之异孟子曰乡田同井则乡未尝不以井授也特乡之地近内多沃壤可耕而放牧者少则有井而无牧至于野外之地不无媺恶肥硗之差岂必如指掌之平碁局之画惟有井有牧比折而行方是井田活法故小司徒之经田野必兼井牧而言而井牧之法于遂言之为加详井以九起数邑以四成之则制地之数可于是通行矣若夫县都之名偶同于公卿采地之名亦非以此为采地薛氏之说分明
　　薛氏曰自九夫之井以至四县之都特多寡之异名耳丘甸则用之乡遂及公邑县都则用之于采地夫乡遂公邑非无县都也有县都之制而民之受地者特一夫之田与夫宅田士田贾田公邑之类未至于县都也此所以用者止于井邑丘甸而已采地之所受亦非无井邑丘甸也井邑丘甸固在县都之中惟卿大夫之所受者或四十里或八十里此所以画为县都之制也
　　总论井田
　　愚案周家井田之法惟小司徒见之谓八家皆私百亩同种公田百亩此孟子之说也谓八家各耕百十亩以十亩为公田余二十亩为庐舍此汉志之说也今因录诸家之说于后
　　王氏曰田亩有类于井而公田之中又凿井焉故谓之井田一井之田九百亩八家八百亩公田居中亦百亩除二十亩八家分之得二亩半以为庐舎合在城之地二亩半孟子所谓五亩之宅是也公田八十亩八家耕之是为助法庐舎居中贵人也私田环列于公田之外盖卫王之意八家私百亩至于兴兵之际乃八阵图之法○陈及之曰一井九夫八家共之各受私田百亩公田十亩是为八百八十亩余二十亩以为庐舎所谓什一而税通王畿之内至天下诸侯皆然孟子曰周人百亩而彻又曰诗云雨我公田遂及我私由此观之虽周亦助也张横渠曰百亩而彻是透彻之彻透彻而耕则功力相驱无一得惰者及已收获则计亩数衮分之以衮分之数取什一之数而归诸公是亦一说要之公家但取什一之税看民如何耕耳或一家耕百十亩亦可或一家合耕八十亩亦可而征敛税必视年之丰耗故司稼云巡野观稼以年之上下出敛法
　　愚案此主汉志说为是
　　图说曰汉志引孟子说失其防由是何休注公羊范解谷梁赵岐注孟子宋均说乐纬以为然理不可通何则言井九百亩中为公田则百亩共为公田不得家取十亩言八家皆私百亩则百亩皆属于公何得复以二十亩为庐舍言同养公田则八家共理公田何得家分十亩自治若家取十亩自治安得谓之同养若二亩半为庐舎则家别二亩半亦入私矣何得八家皆私百亩
　　愚案此谓汉志之说非
　　林氏曰井方一里是谓九夫古者制井之法有以地里名方里为井是也有以田夫名九夫为井是也以地里名者所以正地界以田夫名者所以定征赋周时皆用井田凡田皆用彻法孟子曰乡田同井则是乡皆用井哀公问年饥用不足有若告以盍彻是邦国亦用彻法周礼一书皆通率而言所谓互见者以班固之言攷孟子九夫为井全无亏欠后世为图亦以纵横成列不知九夫为井除山川林麓三分去一则是六百亩又有一易再易之地三分去一则一井地止三百亩若如孟子班固所计则是一井之田皆平地其说皆不通盖周公之井地特以通率备言之案左氏异议说山林之地九夫为度九度当一井薮泽之地九夫为鸠八鸠当一井京陵之地九夫为辨七辨当一井淳卤之地九夫为表六表当一井疆潦之地九夫为薮五薮当一井偃猪之地九夫为规四规当一井原防之地九夫为町三町当一井隰臯之地九夫为牧二牧当一井衍沃之地九夫为井左传楚蒍掩书土田度山林鸠薮泽辨京陵表淳卤数疆潦规偃猪町原防牧隰臯井衍沃今曰井九百亩非必皆平土皆上地也因地之所寓而为之计度可以知井田之说且知夫天下通行之理若据图言井九百亩亦徒见其不同耳礼运说大道既隐而曰以立田里是三王之初已有井甸田里之法信南山序成王能疆理天下以奉禹功而其诗曰信彼南山维禹甸之论语说禹尽力乎沟洫与匠人井间有沟同臯陶谟畎浍距川与匠人井间有浍专达于川同观孟子曰夏后氏五十而贡商人七十而助周人百亩而彻其实皆什一以贡彻皆天下之什一若非丘甸之法何以能行什一之法故井田之法始于唐虞以至夏商稍稍葺治大备于周
　　愚案此说却贯通
　　以任地事而令贡赋凡税敛之事
　　郑锷曰井邑丘甸县都之制已立乃以之授民而任以地事令之出贡赋与夫凡税敛之事俾皆供上之求盖治地有法则民可得而任民任其事则上可得而取○黄氏曰乡野皆以军法令贡赋贡赋皆有定制不容有不供者故以军法令之野有税敛杂征薪刍疏材之属乡无之委人可攷贡赋税敛民食必参相得而后其令可行郑曰地事农牧虞衡地贡九谷山泽之材亦非此自九夫立法则皆为农事薮牧虞衡视农为别农定法而后薮牧虞衡皆可立也
　　乃分地域而辨其守施其职而平其政
　　黄氏曰域界也井邑丘甸县都各有界域○郑康成曰守谓虞衡之属【○王昭禹曰山虞掌山林之政令物为之厉为之守禁泽虞掌国泽之政令为之厉禁使其地之人守其财物所以辨山林川泽之守】职谓九职【○王昭禹曰先王制职以任民若三农园圃虞衡之属皆因地以有职】政税也【○王昭禹曰三农则使之贡九谷园圃则使之贡草木虞衡则使之贡山泽之物所以平地职之政】○郑锷曰分其地域则曰邑曰丘有邑丘之限曰县曰都有县都之殊因其所至而辨其守则不敢以相逾盖井邑之制在是一乱其守则井地坏矣施其九职则农圃之民有农圃之职工商之民有工商之职施其所职而平其政赋则各适于其宜盖征赋本出于此一失其平则怨怒生矣康成谓政当作征是也○易氏曰六乡六遂公邑都鄙之地域皆有山林川泽丘陵坟衍原隰之地守既分其域必奠其守然后施之以职王畿如此邦国亦然如是皆以贡赋税敛令之则逺近轻重各得其均故曰平其政
　　凡小祭祀奉牛牲羞其肆
　　黄氏曰大司徒祀五帝奉牛牲羞其肆享先王亦如之外此大司徒不奉不羞皆小司徒为之谓之小祭祀自与大司徒相对为大小大宰杞五帝賛玉币爵之事祀大神示享先王亦如之小宰凡祭祀赞玉币爵之事大宗伯祀大神享大鬼祭大示卜日视涤濯涖玉鬯省牲镬奉玉齍诏大号小宗伯小祭祀掌事如大宗伯之礼皆可具攷此皆有精意郑以王冕所祭为小祭祀非也
　　小宾客令野脩道委积
　　郑氏曰小宾客诸侯之使臣
　　大军旅帅其众庶
　　郑锷曰大军旅则大司徒以旗致民小司徒帅其众庶以趋大司徒之所致
　　小军旅巡役治其政令
