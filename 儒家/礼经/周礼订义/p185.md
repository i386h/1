<!-- { "loadSidebar": true } -->
　　王氏详说曰上公致饔饩还圭飨食致赠郊送皆如将币之仪至上公之臣则致饔饩如劳之礼谓以大夫致之君不亲致也飨食还圭如将币之仪亦谓以卿致之君不亲致也然言如将币者但郊劳其礼简将币其礼详耳案聘礼云君使卿还玉于馆又案聘礼云公于宾一食再飨上介一食一飨若不亲食致之以侑币致飨以酬币然还玉使卿而飨食亦有亲与使人致耳此致饔饩飨食之异于上公也
　　君馆客客辟介受命遂送客从拜辱于朝
　　郑康成曰君馆客者客将去就省之尽殷勤也○郑锷曰客不敢当主君之亲临故辟之而使介受其又问之命主君因此遂拜以送客也客即从君之后至朝而拜谢君之有送已【○李嘉防曰馆客者留客也亲受其命而不留几于与主君抗故辟而使介受命从其后拜君之辱于朝】○王氏详说曰上公致赠郊送皆君亲徃焉上公之臣则因其将去就馆以送之而已
　　明日客拜礼赐遂行如入之积
　　郑康成曰礼赐谓乗禽○郑锷曰既有饔饩飨食之礼矣又有乗禽之赐者加恩惠也于君拜辱之明日客又亲至朝而拜加惠之礼赐谓其待已有加而无已故也既拜其赐即行焉不复留也主君于其去又致积焉如始入之数【○贾氏曰入与出皆三积也】盖刍薪米禾之类不可一日缺也所以知礼数为乗禽者聘礼云宾三拜乗禽于朝以此知之○黄氏曰宾之拜礼拜饔饩拜飨食宾敌有拜有不拜且有继礼此拜礼赐臣不敢敌君皆当拜直曰礼赐于其行也而拜之○李嘉防曰国君将去则有致赠郊送今止曰客拜礼赐遂行亦无郊送之礼者前将君命待之不可忽君命既将则臣也待之不可过如入之积则三积也王氏详说曰礼大夫不飨君谓不敢与君抗礼也至于使外国亦如其礼诸侯之于诸侯则宾继主君如主国之礼但无积问飱劳之礼耳此无继主君之礼所以异于上公也
　　凡侯伯子男之臣以其国之爵相为客而相礼其仪亦如之
　　郑康成曰爵卿大夫士也○李嘉防曰以爵相为客足矣何必以其国之爵国有小大子男之卿仅可当公国之士故不止曰爵必以国之爵言也○郑锷曰凡侯伯子男之国其臣相为国客皆以其爵命高下为礼若夫见于揖逊之间仪容则与公国之臣同故曰其仪亦如之
　　凡四方之宾客礼仪辞命饩牢赐献以二等从其爵而上下之
　　郑锷曰礼仪见于形貌【○王昭禹曰礼仪所以相接】辞命见于答问【○王昭禹曰辞命所以相与】饩牢者礼之常也【○王昭禹曰牢礼之属】赐献者礼之加也【○王昭禹曰禽献之属】以二等从其爵而上下之者视其爵之尊卑而降杀以两也【○贾氏曰上经之爵郑以卿大夫士三等解之此云二等即大行人下其君二等大夫士降杀以两也从其爵者以三等降杀从三等而为之也】
　　黄氏曰九仪公侯伯子男其命五孤卿大夫士其爵四其待宾客之礼公侯伯子男为三等至邦交不以命而皆以其爵为二等诸侯敌也与天子自应不同
　　凡宾客送逆同礼
　　王昭禹曰来则逆之而有问劳之仪去则送之而有赠送之礼如一而已○易氏曰逆非止于郊劳凡有以奉其来者皆是送非止于郊送凡有以厚其徃者皆是始终如一礼主乎敬也
　　凡诸侯之交各称其邦而为之币以其币为之礼郑锷曰诸侯交际之礼视国之大小报复之礼因物之重轻交大国则其币以多为贵交小国则其币以少为贵是之谓称若夫待其使者亦视其币之多寡而为丰杀疏谓此乃享币非圭璋璧琮也贿用束纺所以遗聘君可以为衣服之用礼用束帛所以礼聘君而报其享焉○王昭禹曰各称其邦而为之币者称其邦之大小而为币之隆杀以其币之隆杀为礼之厚薄也如是则宾之所以继主君而主君所以礼宾者皆无过不及矣
　　凡行人之仪不朝不夕不正其主面亦不背客
　　郑康成曰谓摈相传辞时也○郑锷曰凡行人者司仪掌客上所言者皆宾客之礼仪也而又掌大小行人之仪为行人者当其相礼则不可向东亦不可向西亦不可向南亦不可向北常视宾主小前郤随机旋转不常厥处东方之明而日出为朝朝东也日入于西为夕夕西也主南面不正其主面谓不正如君南面也客答君而北面不背客谓亦不正向北也






　　周礼订义卷六十八
<经部,礼类,周礼之属,周礼订义>
　　钦定四库全书
　　周礼订义卷六十九　　　宋　王与之　撰
　　行夫下士三十有二人府四人史八人胥八人徒八十人
　　郑康成曰行夫主国使之礼
　　掌邦国传【张恋反】遽之小事恶而无礼者凡其使【去声】也必以旌节虽道有难【去声】而不时必达
　　郑康成曰传遽若今时乗传骑驿而使者也○王昭禹曰恶谓吉凶之事盖事小而礼籍有所不载故也若夫载于礼籍之大事则有小大行人存焉○贾氏曰无摈介而单行谓之无礼【○郑康成曰无礼者行夫主使之】○郑锷曰既有大小行人又有行夫者盖大小行人备礼仪而使使之大者也行夫不用摈介疾传遽而达其小事使之小者也大事有恶者大小行人以摈介而使若夫小事之恶者谓福庆祸灾之小者也行人乘传而徃欲急遽以视其事惟其不用相礼之人故必执旌节为信【○王昭禹曰道路用旌节也】使之大者有使有副不患其不达若行夫则无介无介则虑其有患难而命不达故言虽道路有难而不时必达谓虽不能及所约之时要之必期于达也【○郑康成曰道有难谓遭疾病他故不以时至必达王命不可废也】
　　居于其国则掌行人之劳辱事焉使则介之
　　王昭禹曰居于其国非以王命出行之时○刘迎曰司隶掌役国中之辱事与役其烦辱之事今行夫以下士三十二人为之则掌行人之劳辱之事俾凡有使则为之介绍而或先或后亦其职也【○王昭禹曰凡大小行人有烦劳污辱之事皆行夫掌之】先儒改焉为夷谓四方夷之使则介之经言凡其使也必以旌节初无使四夷之文况经谓传王之言而説谕焉书其日月焉皆以焉为文不知先儒何苦改经文而好异説如此
　　环人中士四人史四人胥四人徒四十人
　　郑康成曰环犹围也主围賔客任器为之守卫○王昭禹曰夏官有环人秋官复有环人者盖夏官环人掌环四方之故取周巡徃来若环之无端也秋官环人掌环賔客之任器取周围保卫若环之无隙也
　　掌送逆邦国之通賔客以路节达诸四方
　　黄氏曰古者诸侯分方率属书肆觐东后诗式是南邦奄受北国皆是也茍非同统率为相维相比之势与朝觐道途经由则不相往来旄丘曰匪车不东叔兮伯兮靡所与同崧高曰彻申伯土疆以峙其粻式遄其行【楚屈完谓齐桓公曰君处北海寡人处南海不虞君之涉吾地也何故陈辕涛涂误师亦为其本非东方所率属】至若有好故遣使自东徂西自南徂北皆当过王都天子使人通之故谓之通賔客【○王昭禹曰通与易所谓往来不穷谓之通同意】○郑康成曰路节旌节也【○郑锷曰谓之旌节则指其物也谓之路节则指其行于道也其实一耳】○王昭禹曰无节者有几则不达故以路节达诸四方
　　李嘉防曰旌节用于道路人信旌节则环人可以通賔客可以达四方可以授馆聚可以门闗无几可以逺及四疆
　　舎则授馆令聚
　　贾氏曰馆谓道上庐宿市所馆舎【○王昭禹曰国野之道五十里有馆賔客至则环人授之也】
　　郑锷曰行人有致馆之礼盖賔客至国则授以馆舎也此则送逆所至賔客或舎止则授之以馆非行人致馆之比○郑康成曰令令野庐氏【○王昭禹曰野庐氏若有賔客则令守涂地之人聚则环人乃令野庐氏】○郑锷曰聚人以撃为之宿卫以防非常
　　有任器则令环之
　　郑锷曰賔客有所用之器不特聚以防之令循环守视虑其或失也司隶言为百官积任器与此任器同皆谓所须之物所赖以为用不可一日无也
　　凡门闗无几【音讥】送逆及疆
　　郑司农曰门闗不得苛留环人也○王昭禹曰疆谓畿四方之界賔客始来而逆之终去而送之皆至王畿之界所也○郑锷曰他官送逆賔客或近郊或逺郊有不及疆者环人既以循环守卫为职此所以及疆焉
　　象胥每翟上士一人中士二人下士八人徒二十人郑康成曰通夷狄之言者曰象胥其有才知者也此类之本名东方曰寄南方曰象西方曰狄鞮北方曰译今总名曰象者周之徳先致南方也【○郑锷曰周自西土创业所先归者南方之人观江汉汝坟之诗皆南方之域其后越裳重译而至亦南方之蛮因其先通知其言语故因以名官】
　　【杨谨仲曰郑氏谓周徳先至南方未必然也特周之时南方最逺周始有重译而献者盖周都丰镐去西北则近去南方则逺尧都平阳故虞书言逺夷则曰蛮夷猾夏蛮夷率服武王言怀逺则曰通道于九夷八蛮若后世多言戎狄大抵去王都逺则言语嗜欲尤不同也○王昭禹曰掌四夷之言此独以象言者举一以互见也举一而必言象以周之化自西而南以言其所致者逺也】
　　掌蛮夷闽貉戎狄之国使掌传王之言而谕説焉以和亲之
　　王氏曰职方氏言四夷八蛮七闽九貉五戎六狄皆其图地可辨数要者也象胥言其国使而不言其国数则所掌非特职方可辨数要之国○王昭禹曰天子有道守在四夷殊方异俗莫不输诚归欵象胥之译其言又曷可少哉故掌传王之言而谕説焉谕则使之喻其言説则以言明其理【○郑锷曰传王之言而谕説焉使知王之志意也以王之恩意晓谕其心乃所以和之使勿乖亲之使勿疎外也】
　　若以时入賔则协其礼与其辞言传之
　　郑锷曰以时入賔谓四夷之君以时亲来也○刘执中曰协其礼谓蕃国之君世一见象胥掌教之以中国之仪用协其礼也与其辞言者虽不能变其音声而可谕之以事上之意然后以其辞而言之于上也【郑锷曰传以辞言其使达中国之语可以相通也○王昭禹曰接之以辞言而象胥则协其辞言传而通之王制曰达其志通其欲与此所谓协其辞言传之同意】○黄氏曰言以其辞言于上传以上之言传报之也
　　凡其出入送逆之礼节币帛辞令而賔【音摈】相【息亮反】之郑康成曰从来至去皆为摈而诏侑其礼仪○王昭禹曰礼节所以相接币帛所以致享辞令所以相与象胥掌摈而相之【○贾氏曰币帛谓王有赐与之者】
　　凡国之大丧诏相国客之礼仪而正其位
　　郑锷曰国客谓四夷遣其臣来也中国之客自有大小行人掌正其位○刘执中曰若其入賔而遇国之大丧则诏相其礼仪而正其位若遇军旅会同则受其币而賔礼之皆谓蕃国也
　　凡军旅会同受国客币而賔礼之
　　王昭禹曰军旅以征伐时防以发禁殷同以施政四海之诸侯或遣臣以聘问则象胥摈而礼之○郑锷曰受其币而摈相之所以待其来会之勤
　　凡作事王之大事诸侯次事卿次事大夫次事上士下事庶子
