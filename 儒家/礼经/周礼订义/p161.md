<!-- { "loadSidebar": true } -->
　　郑康成曰造至也使讼者两至【○项氏曰讼谓以货财相告必使两人皆至于公庭】○王氏曰两造听之而无所偏受则不直者自反而民讼禁矣【○易氏曰禁则止其刑于未然】○郑康成曰古者一弓百矢束矢则百个与诗曰其直如矢必入矢者取其直也○郑锷曰讼以直为主入矢所以自明其直也不入矢是自服不直矣入矢而辞屈又因而没入于官以罚之如是可以致民于无讼
　　以两剂【子随反】禁民狱入钧金三日乃致于朝然后听之郑康成曰剂今劵书也使狱者各赍劵书○郑锷曰以罪相证必两者皆有契劵然后可用一有而一无则无以断其狱矣无两剂则不听是乃所以禁之书曰无简不听惟有简书然后听也
　　王昭禹曰方言于公者讼也因而守之者狱也盖争而不已必讼讼而不已必狱【○王氏曰以两剂聼之无所偏信则不直者自反而民狱自禁矣】○刘迎曰钧金三十斤铜也金百锾三百锾则罚于赦刑之后钧金三十斤盖入于未听之前若今先立罪赏以信其辞使不敢轻犯所谓禁民狱也【○郑锷曰狱以坚为主金之为物至坚入金所以明其坚不入金是自服其狱之不坚矣入而不坚又从没入于官以罚之如是可致民于无狱】○王氏曰必三日而后听者重致民于狱
　　黄氏曰两造禁讼两剂禁狱其防耻之素行乎故入束矢钧金而后听之欲其自悔也小曰讼大曰狱郑谓以货财相告为讼非也货财固亦有狱士师职曰凡以财狱讼者案小司寇上服下服若今杖以下为轻罪徒以上为重罪此狱讼之别○郑锷曰罚其矢以为武备罚其金以足国用既以止狱讼又以利乎国
　　愚案井田之民财入有限傥非理直而辞坚必不肯废财以好争聼民狱讼先使入束矢与钧金此亦禁止之一端至于不可得而禁而甘入于官必其情之大不得已然后上之人不容不聼其情至齐桓患无兵器管仲使民之讼者入束矢以为兵始失先王之意
　　以嘉石平罢民
　　郑康成曰嘉石文石也树之外朝门左【○贾氏曰嘉善也有文乃称嘉故知文石也欲使罢民思其文理以自改悔】平成也成之使善○易氏曰上经罢民害人而丽于法者此则未丽于法而不可以法加者也虽无大罪可寘圜土若舎而弗治亦有害于州里之善俗于是平之以嘉石谓石虽嘉而抑之于外朝之左所以耻之
　　凡万民之有罪过而未丽于灋而害于州里者桎【音质】梏【古毒反】而坐诸嘉石役诸司空
　　郑康成曰有罪过谓邪恶之人所罪过者丽附也未附着于法也【○黄氏曰未丽于法则刑不当施害于州里不可直舎盖今所谓法轻情重者】木在足曰桎在手曰梏役诸司空坐日讫使给百工之役【○刘执中曰桎梏其手足而坐外累其形也役诸司空内苦其心也】
　　郑锷曰罢民以为可罪耶其罪未丽于法以为可恕耶然所为之罪过又有害于州里是故加以手足之桎梏使坐嘉石以耻之坐日已满又役诸司空以劳之所以激其为善之心【○王氏曰先王着是法以为刑人也不亏体罚人也不亏财非特如此而已司空之役不可废也与其滛平民而苦之孰若役此以安州里之为利】
　　重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役使州里任之则宥而舎之
　　郑锷曰重罪十三日坐役之朞年其次或九日或七日或五日或三日役则或九月或七月或五月或三月随其轻重为五等而有乆近焉役讫而州里任之则宥而舎之州里不任是乡人所不容苟或舍之又将为害于州里任则舎之乃使州里相安【○贾氏曰州里任之者恐习前为非而不改故使州长里宰保任而舎之】○郑康成曰宥寛也李氏曰万民有罪过及害于州里者冝法所不贷今不过桎梏而坐诸嘉石以耻之虽罪之重者不过旬有三日而去矣役诸司空以疲之虽罪之重者不过一朞而去矣五刑盖未之及也何以惩一而戒百哉呜呼此万民之有罪过又曰未丽于法盖其罪之轻者吾观已丽于法而寘诸圜土者犹姑惟教之而未遽加以刑况未丽于法而坐诸嘉石者岂不尚在可教之域
　　以肺石逹穷民
　　郑康成曰肺石赤石也【○贾氏曰坐赤石者使之赤心不妄告也】○郑锷曰人之气由肺而通石之形似肺而色赤者使穷而无告之民立于其上寃抑之气由此而通【○王氏曰肺在五脏其情为忧其窍为鼻穷民以忧在内而不能自逹则立于肺石而逹之】或谓大仆建路鼓于大寝之门外以待逹穷者大司寇又以肺石置于外朝门之右以逹穷民穷民有告于朝其事一耳孰冝击鼓孰当坐肺石耶以二官攷之路鼓掌于大仆大仆政官也肺石掌于司寇司寇刑官也穷民之击鼓者岂以政之不善之故而坐肺石者无乃以刑之寃枉欤先儒以为穷民先在肺石朝士逹之乃得击鼓奚为哉
　　凡逺近惸【其营反】独老防之欲有复于上而其长【丁丈反】弗逹者立于肺石三日士听其辞以告于上而罪其长贾氏曰言逺近者无间畿内畿外○郑康成曰无兄弟曰惸无子孙曰独复犹报上谓王与六卿报之者若上书诣公府言事长谓诸侯若乡遂大夫○郑锷曰惸独老防欲告愬于上长吏不以上闻其立也必及三日之乆士师听其辞以告于朝而罪其长吏盖君门万里不有肺石之逹则无告之民无由知不俟三日之乆则非诚实无告者或妄得以渎朝廷立法如是此先王之世所以无穷民【○易氏日大仆建路鼓欲穷民速逹甚于遽令此则三日而后听何也为罪其长者设也罪其长而不迟之以待其辞之定则下渎其上而上无以信于下非此设也速逆以逹何容心焉】
　　正月之吉始和布刑于邦国都鄙乃县刑象之灋于象魏使万民观刑象挟日而敛之
　　王昭禹曰刑者侀也侀者成也冝无所加损亦量时而有轻重正月之吉始和布刑于邦国都鄙为是故也先王之法若江河贵乎易避而难犯使民观象者凡使之知所避而已○易氏曰布之使民有逺罪之心敛之使民无凟刑之心圣人重刑尤有甚于治教与政也
　　凡邦之大盟约【于妙反】涖其盟书而登之于天府大史内史司防及六官皆受其贰而藏之
　　郑康成曰涖临也○贾氏曰大盟约者谓王与诸侯因大防同而与盟所有约誓之辞【○易氏曰盟约二事也约为之信书而已盟则防牲焉大司寇兼言之则冝兼掌其事今以盟书为重而不及乎约以司约大史见之】○郑康成曰天府祖庙之藏六官六卿之官贰副也○郑锷曰大盟约所以结诸侯之信司盟掌其书刑官不亲涖之则人无所畏涖其盟要于天地鬼神乃登而藏于天府与贤能之书民谷之数同大史掌邦之典法则之贰以待逆者也内史掌八枋之法以诏王治者也司防掌邦之典法则之贰以逆治者也六官六卿之长皆使受盟书之贰重其事故藏之也谨备其失坠故贰之者众【○王氏曰大史内史司会皆受其贰而藏之者各以攷事焉非特备失亡而已○黄氏曰大史内史史官也受盟约之贰职也司防六官皆受之何也盟所以息争不信而后有盟苟或不可恃而刑不能禁必至于生事费财隳体败德无所不有故使司防六官俱受其贰岂徒为有司存藏攷覆之事而已哉故其事属大司宼○李嘉防曰司寇所涖天府所登太史内史司会六官所受皆大盟约也非大盟约则不若是】
　　凡诸侯之狱讼以邦典定之凡卿大夫之狱讼以邦灋断之凡庶民之狱讼以邦成弊【必世反】之
　　刘迎曰诸侯之狱讼定之以邦典盖有轻典中典重典之不同以此三典定其罪也卿大夫之狱讼断之以八法盖八辟之丽邦法有议亲议故议贤之不同以此八法断其罪也万民之狱讼弊之以八成盖有邦汋邦贼邦谍之不同以此八成弊其罪也先儒以邦典为邦之六典以邦法为官府之八法以邦成为万民之八成此盖冢宰之治法非司寇刑官之所得与不知大司寇自有邦之三典以刑邦国非此邦典而何小司寇自有八辟以丽邦法非此邦法而何士师自有士之八成非此邦成而何惜乎先儒不攷误以冢宰之六典八法八成附防之○王昭禹曰弊详于断断详于定诸侯尊于卿大夫故言定卿大夫贵于庶民故言断万民卑贱其治之为愈详故言【○郑锷曰弊轻于断断轻于定定则一定而不可移若夫万民之讼亦可以言断故大司徒言万民之田则曰断其争禽之讼百官亦可以言弊故小宰言以六计弊羣吏之治】○贾氏曰大宰有八则治都鄙此不言者都鄙狱讼都家之士告于方士治之
　　大祭祀奉犬牲
　　郑康成曰奉犹进也○郑锷曰六官奉六牲各因其类以明其义犬之为物金性而能守西方之畜司寇秋官西方之义也故祭祀奉犬牲
　　若禋祀五帝则戒之日涖誓百官戒于百族
　　项氏曰禋者精意以享祀五帝【○王氏曰于天地二官未尝言禋则所以佐王事上帝有在于此】
　　郑锷曰大宰祀五帝前期十日而卜日比谓戒之日则既得吉卜而戒以斋戒不钦将待以刑○王氏详説曰郊特牲曰卜之日王立于泽亲聼誓命受教谏之义献命库门之内戒百官也太庙之内戒百姓也百官云者百执事也百族云者王之族姓也族姓之与于祭为重于百官矣故戒百官于库门之内而戒百姓于太庙之内正所以辨亲踈之义【○王昭禹曰百官凡官府之执事者百族凡百官之族姓与祭者○陈氏曰库门之内象法之所示戒百官于此所以谨之也太庙先祖之所在戒百姓于此所以亲之也】祭之前期十日而有誓有戒誓则重于戒也大宰云祀五帝则掌百官之誓戒与其具修小宰云以法掌祭祀之戒具小宰言戒而不及誓言具而不及修则誓为重于戒明矣夫祭莫重于斋斋又莫重于誓戒誓百官者大宰也涖其誓者大司寇也大司寇涖百官之聼誓于大宰云尔贾氏以大司寇不得涖大宰遂以为大宰掌其誓而誓者余小官是有见于大宰而无见于大祭祀也百官言誓百族言戒又知百族无预于执事有预于从祭此所以聼戒而不聼誓也王氏谓互文见义又失之
　　及纳亨前王祭之日亦如之
　　贾氏曰纳亨致牲谓将祭之辰祭之日谓旦明也此二者大司寇为王引道故云亦如之【○郑锷曰纳亨将祭之时是时大宰賛王牲事司寇则前王以刑禁先焉则人知畏禁而自入于礼】
　　易氏曰大司宼以刑官前王礼也尊天子之威仪一臣下之志虑而已
　　奉其明水火
　　刘执中曰以阳燧得火于日谓之明火以隂鉴得水于月谓之明水隂阳之精义以见圣人精意于鬼神也○贾氏曰明水火司烜氏所掌者水以酌郁鬯与五齐火以给防亨○郑锷曰明者洁也言主人明洁故成水火也刑官以清而察狱讼之辞必明而烛蔽欺之情故使之奉之以明其义【○王昭禹曰书曰明清于单辞此亦刑官明清之事】
　　凡朝觐防同前王大丧亦如之
　　郑锷曰朝觐防同賔客所在刑官先焉然后人知尊王○郑康成曰大丧所前或嗣王
　　易氏曰纳亨及祭尚严也朝觐防同尚肃也大丧之事尚哀也此前王之礼所系为甚重然明水火之奉与否者朝觐防同丧纪以人道言之祭祀之礼以神道言之各当于礼而已
　　大军旅涖戮于社
　　郑康成曰社谓社主在军者○郑司农曰书曰用命赏于祖不用命戮于社○王氏曰涖戮刑官之事
　　凡邦之大事使其属跸
　　郑康成曰属士师以下跸止行也○刘执中曰邦之大事役民众矣难以致其肃使刑官之属跸之则罔不肃【○黄氏曰不肃不清违礼犯禁刑辟施焉跸与前王一义】
