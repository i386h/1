<!-- { "loadSidebar": true } -->
　　郑锷曰诸侯三节以听四节以射诗则貍首也诗之辞曰曾孙侯氏四正具举大夫君子凡以庶士小大莫处御于君所以燕以射则燕则誉葢言诸侯不敢寜处惟朝于天子则享安誉也貍之为言不来也貍首言射乎不来者之首为诸侯者必当朝王不朝则射之将以为不朝者之戒【○吕氏曰貍首之诗亡矣记有原壤所歌之辞曰貍首之班然执女手之卷然貍首田之所物之至薄君子相防不以微薄废礼犹白茅死麕可以聘如玉之女匏叶兎首可以为君子之献执手者所以道旧结懽言君臣相与习礼而结懽奉天子以修朝事故诸侯之射以是为节】
　　大夫以采苹为节
　　吕氏曰采苹诗言大夫妻能循灋度采苹采藻盛之湘之奠之皆在家所习教成之祭之事大夫妻已嫔能循在家姆教之灋度乃可以承先祖共祭祀卿大夫已命能循其未仕所学乃可以与国政故卿大夫之射以是为节
　　士以采蘩为节
　　吕氏曰采蘩诗言夫人不失职所谓采蘩于涧之中于以用之公侯之事被之僮僮夙夜在公葢夫人无外事祭祀乃其职惟敬以从事是为不失士之事君何以异此敬恭朝夕事事而巳然后尽士之职而不愧故士之射以此为节○郑锷曰采蘩诗言于沼于沚于涧之中无以异乎采苹之诗序言可以奉祭祀不失职亦无以异乎采苹之循灋度之语诗人列采苹于采蘩后今之射节先采苹后采蘩士之歌用前大夫之歌用后余甚疑所歌之义恐此二篇歌奏之时有迟速不同故分为大夫士之射节
　　总论
　　吕氏曰天子之徳莫大于好生继天也诸侯之徳莫大于奉朝事事君也卿大夫之事莫大于灋先王守道也士之徳莫大于敬事死命也诗不可以无义故各以其所乐告之所以明乎其节之志以不失其事则功成而徳立无暴乱之祸矣
　　薛氏曰夫子曰射者何以射何以听循声而而不失正鹄者其唯贤者乎且歌射节所以为听也天子九节诸侯七节大夫五节不间尊卑皆用乗矢矢之所发四节作矣是天子未射先歌者五诸侯未射先歌者三大夫未射先歌者一尊者先以听则多卑者先以听则寡所以优尊者
　　凡乐掌其序事治其乐政
　　贾氏曰掌其序事谓陈列乐器及作乐之次第【○郑锷曰使不失先后之伦】治其乐政者谓治理乐声得其正不淫放也【○郑锷曰使乐工不敢为淫乱之声】
　　【李嘉防曰乐事在前乐政在后何也惟掌其序事节奏有绪举知其宜则可以治其乐政凡下文所谓小事用乐乐成告备者皆乐政也又有赏罚有升黜凡乐师提纲总领之权总乐政也】
　　凡国之小事用乐者令奏钟鼔
　　郑康成曰小事小祭祀之事【○易氏曰舞师言小祭祀不兴舞而此下文言臯舞则非舞师所谓小祭祀也谓大神大鬼之外皆小事之乐令奏钟鼓言严其始而已】○王昭禹曰令奏钟鼓则令其属也小事乐师令之大事大司乐所令也
　　凡乐成则告备
　　易氏曰乐所奏一竟为一成不特大神大大鬼之乐为然据大司乐言凡天神皆六成凡地皆八成凡人鬼皆九成每一成则乐师皆为之告其备皆有舞以节其乐○郑锷曰小宗伯告备于王告礼之备也肆师礼成则告备告礼事之毕也事毕言礼已毕此则告乐之备尔
　　王氏详説曰案大射礼曰大乐正命大师曰奏貍首此命奏者乐师而非乐正也案燕礼曰大师告于乐正曰正歌备此告备者乐师非大师也葢诸侯之射礼燕礼与天子不同此所以命奏者在于乐师告备者在于乐师是乐师卑于乐正而尊于大师也
　　诏来瞽臯舞
　　郑康成曰诏视了扶瞽者来入也臯之言号告国子当舞者舞
　　王昭禹曰瞽无目非可顾视故诏其来舞有节非可速故诏其缓臯缓也
　　及彻帅学士而歌彻
　　郑司农注大胥曰学士谓卿大夫诸子学舞者○王昭禹曰以其父兄有爵列于国故谓之国子以其众言谓之诸子以其教于学谓之学士○贾氏曰此谓祭末至彻祭器之时乐师帅学士而歌彻但学士主舞瞽人主歌今云帅学士而歌彻者此絶读之然后合义歌彻之时歌舞俱有所谓帅学士使之舞歌者自是瞽人歌雍诗也彻者诸宰君妇耳○郑锷曰祭将毕恐其不敬故歌诗以见其敬以周颂攷之雍禘太祖也此所歌以彻者其雍诗乎○王昭禹曰歌雍学士也乐师则帅之而已
　　令相
　　郑司农曰告当相瞽师者言当罢也瞽师盲者皆有相道之者故师冕见及阶曰阶也及席曰席也皆坐曰某在斯某在斯曰相师之道与【○刘执中曰乐备矣瞽蒙当退则令视了以相之】
　　郑锷曰祭之始诏使扶之而来其终也相之以往
　　飨食诸侯序其乐事令奏钟鼔令相如祭之仪
　　王昭禹曰飨以饮为主食以食为主○郑锷曰孔子语鲁大师以乐则知乐之有序葢如此故曰掌其序事若夫飨食诸侯则奏乐之际序其作乐之事故令奏钟鼓以为节乐终则令相瞽蒙以退皆如祭祀之仪惟不入牲之事异而已
　　燕射帅射夫以弓矢舞
　　王昭禹曰燕射谓王与羣臣燕而行射礼○郑康成曰射夫众耦也【○贾氏曰凡射有三畨又天子六耦畿内诸侯四耦畿外诸侯三耦前畨直六耦三耦等射所以诱射故也第二畨六耦与众耦俱射第三畨人兼作乐经直云射夫郑知众耦者以其三畨射皆弓矢舞若言六耦不兼众耦若言众耦则兼三耦】
　　王昭禹曰帅其耦而治之者射人也帅之使舞者乐师也大司乐诏诸侯以弓矢舞诸侯尊也乐师帅射夫射人卑也饮燕之间必用射皆特为礼以观徳抑又为有事之备
　　乐出入令奏钟鼓
　　易氏曰大司乐王出入奏王夏尸出入奏肆夏牲出入奏昭夏此三夏皆瞽所歌之诗有歌必有笙有笙必有舞如此之类皆乐之出入令奏钟鼓以节之
　　凡军大献教恺歌遂倡之
　　郑锷曰王师大献令奏恺乐则王亲征之师故大司乐令之军大献教恺歌遣将出军而归故乐师教之又倡之异尊卑○王昭禹曰歌出于人声有倡有和故乐师倡之使所教之瞽蒙和焉【○李嘉防曰恺歌歌于堂上恺乐作于堂下二者相应恺歌在前乐师倡之】
　　凡丧陈乐器则帅乐官
　　贾氏曰乐器即明器若檀弓云木不成斵瓦不成沫琴瑟张而不平笙竽备而不和【○王昭禹曰犹大丧之廞焉之死而致生之不智而不可为所以陈之而已】○贾氏曰乐官笙师镈师之属【○易氏曰谓大胥至司干】○郑康成曰帅乐官往陈之
　　及序哭亦如之
　　王昭禹曰小宗伯及执事眡葬献器遂哭之乐师又帅乐官而哭乐器以明先王之盛徳感人之深其生也荣其死也哀故睹器而思其人则哭也必使乐师帅而哭亦以明哀乐之相仍舞用翣亦此意也
　　凡乐官掌其政令听其治讼
　　郑锷曰掌其政令所以统治之其有争讼则为断其曲直此所以名之为师

　　周礼订义卷三十九
　　钦定四库全书
　　周礼订义卷四十　　　　宋　王与之　撰
　　大胥中士四人小胥下士八人府二人史四人徒四十人
　　郑康成曰胥有才知之称礼记文王世子曰小乐正学干大胥賛之
　　郑锷曰闾胥以胥名之谓其才智足以长人乐官名胥胥者相也惟有才智然后能相人大胥相乐官之乐政其所相者于诸胥为大
　　掌学士之版以待致诸子
　　王氏详説曰文王世子曰凡学世子及学士必时是学士者国子之谓以其父兄有爵于国者言之则曰国子以其众言之则曰诸子以其教言之则曰学士周之时乔木有世臣棠华有贤者之后夫岂无自哉郑司农曰版籍也今时乡户籍世谓之户版大胥主此籍以待当召聚学舞者卿大夫之诸子则案此籍以召之【○黄氏曰学士之版凡学者皆着籍于此独致诸子合之于舞位不敢使适子与于此适子尝学小舞何为至合舞始别异之干戈羽籥不可以不学合舞则有什五有长少以其才为之等适子虽非才犹不使庶子临之况有王世子焉汉世取二千石闗内侯子为舞人皆适子不知其义】○郑锷曰宫伯掌士庶子凡在版者司士掌羣臣之版此所谓学士之版皆书名于版以待有用则致之使自至【○王氏曰其已至者以待之其不至者以致之○刘执中曰来学者待而籍之徳成者致其名于王】
　　王氏详説曰大胥既待致诸子夏官复以诸子名官何耶葢夏官诸子掌国子之倅国有大事则帅国子而致于太子若有车甲之事则授之车甲是教之以兵也此教之以乐
　　【李嘉防曰夏官有诸子掌国子之倅今不曰公卿大夫之子又不曰庶子乃曰诸子者葢诸子所掌之国子修徳学道合学合射其艺已进故令大胥掌其籍而升致之必曰待者待诸子之教治已成此则致之而已故大胥一职止见合舞合声不见教事以有诸子之教在前也名曰学士非徒国子必国子之才艺者掌其名数之版有其人则充之亦待意也】
　　春入学舍采合舞
　　郑康成曰春始以学士入学宫而学之○贾氏曰舍即释采即菜也
　　郑锷曰礼有释奠有释菜莫厚于释奠莫薄于释菜葢释奠则有迎牲有酌献有授舞者器之礼所以致恭于先圣释菜则不舞不授器不杀牲但以苹蘩蕰藻之类告防于先师而已【○崔氏曰先师谓礼乐诗书之官周礼凡有道有徳者使教焉死则以为乐祖祭于瞽宗所谓知乐者也若有诗书之徳者亦各祭于其所教之学汉时礼有高堂生乐有制氏书有伏生诗有毛公此之谓先师也】○蓝氏曰释菜礼之至简者皆不在多品贵其诚也其用有三每嵗春合舞而行之月令云仲春命乐正合舞释菜也始入学则行之文王世子云既兴器用币然后舍菜是也学记云太学始教皮弁祭菜示敬道也
　　郑康成曰合舞等其进退使应节奏○黄氏曰乐师教舞帗羽干旄皇人未尝合也大胥春始入学合而教之
　　秋颁学合声
　　郑锷曰月令春入学合舞秋入学习吹学无二义皆学宫也葢周家建五学其中谓之辟雍水南曰成均水北曰上庠水东曰东序水西曰瞽宗春令学士始入学所入者辟雍也总处于此以观其能至秋则所观者已久知其所宜矣于是分而处之宜学礼者处之瞽宗宜学书者处之上庠宜学干戈者处之东序宜学语者处之成均非惟不分学字以为二义又合周家立学之制【○易氏曰合舞于入学之后合声于颁学之后是知其为瞽宗之学葢瞽宗见于大司乐有所谓成均之法又有所谓乐祖之祭皆所以为礼乐之教春入学舍采者即入瞽宗之学舍采于乐祖秋颁学者即以成均之法颁之于瞽宗之学○杨氏曰郑解颁学亦有意胜于诸説但亦有过当处颁学只是秋时入学分典学者斋舍为一冬习业居隩避寒之地与春时入学不同故异其文谓之颁学案尚书大传耰锄已藏新谷巳入事已毕余子皆入学距冬至四十五日始出学任农事是一冬九十日当在学之人数甚多非一学所容须分在诸处若四时在学者惟国子与国之俊造其春诵夏秋学礼冬读书皆有常处礼乐皆在瞽宗书在上庠不应至秋时方始分】
　　郑康成曰合声亦等其曲折使应节奏○王氏曰乐之声以言为本书曰诗言志歌永言声依永律和声郑锷曰合舞必以春合声必以秋葢春阳用事徳在木木曰曲直而主乎貌舞见于形貌之间或俯或仰木之象也故合舞以春所以顺乎阳秋阴用事徳在金金曰从革而主乎言声见于辞气之间或抑或金之象也故合声以秋所以顺乎阴
