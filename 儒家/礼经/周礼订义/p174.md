<!-- { "loadSidebar": true } -->
　　郑锷曰誓用之于军旅祭祀亦有誓故言凡誓○贾氏曰誓自有大官若月令田猎司徒北面以誓之誓时此条狼氏为之大言使众闻知故云且命之【○郑锷曰有司已誓辞则条狼氏必命以罚无赦之辞此又言仆右及驭以下则专指军旅之誓以为言】○易氏曰军中之羣吏犯难赴敌于是乎在其听誓于陈前者不得不严其告戒之防车莫先于仆右谓其右于戎车者勇力之士或不用命则勇力无所施干乱行于曲梁魏绛戮其仆是也故誓仆右曰杀【○贾氏曰仆大仆与王同车賛王鼓】车尤听命于其驭驭者驱驰不及则车之进退无所用其力晋使张骼辅跞救郑近楚师其驭不告而驰之几以不免是驭能危之也故誓驭曰车轘○王氏详说曰刑不上大夫此云鞭五百王氏以为誓其大夫之属郑氏以为誓大夫以文攷之何大夫之属之有然郑氏以为誓者出军及将祭祀之时但师与大史小史主礼乐之事谓祭祀时耳曾不谓皆誓之于军也大师职云大师执同律以听军声是军之有大师也大史职云大史抱天时与大师同车是军之有大史也小史云大军旅佐大史是军之有小史也仆右与驭数者亦以大夫为之案戎仆中大夫也戎右亦中大夫也大师下大夫也大史亦下大夫也六誓之中惟小史为中士五以职名一以官名者谓大夫之衔命出使以官不以职也故以下大夫命之刑不上大夫而誓之严如此军事以严终也甘誓可见矣军国异容非祭祀之誓祭祀之誓大宰掌之大司宼涖之何与条狼氏
　　易氏曰墨轻于鞭鞭轻于杀所谓杀寘之死而已若轘则不止于杀轻重不同何也车之进退主于驭驭不职则败国事其罪所以最重仆掌侍衞之事右掌击刺之事大史掌占验之事一或不职皆足以误军事此其罪所以亦重至于大夫衔命而失其职其罪次之大师听军声而失其职其罪又次之小史官卑而听不专其失职之罪又次之轻重不同各有攸当使羣吏之听誓者各以其职而共王命此军旅之所以无不胜【○陈及之曰亲眤之官如车右驭大史者誓之词严其军有司以下则词寛为其亲眤者曰誓我者如此之严则驭下可知矣而其下亦曰彼车右也车仆也邦之大吏也皆命大夫也而誓之如是则驭下可知矣】
　　脩闾氏下士二人史一人徒十有二人
　　王昭禹曰里门谓之闾里有闾所以通往来扞制内外○郑锷曰六乡之法二十五家为闾一门而入自有闾胥主之又设脩闾氏之官者盖緫其脩治之事使无废坏也
　　掌比【音鼻】国中宿互【音托】者与其国粥【音育】而比其追胥者而赏罚之
　　易氏曰比谓检阅夜士之守宿者○郑康成曰国中城中也
　　郑司农曰宿谓宿衞也互谓行马所以障互禁止人也谓行夜击【○贾氏曰宿互者宿者所互守卫复击持更也】○郑锷曰闾之门以为往来者之防故命国中之人宿守其互或有奸盗之变当用人以追胥而守闾之人不可以往则使国粥之人任其追胥之事郑康成谓粥养也国所粥养谓羡卒也正卒守闾而不动则羡卒之行亦其宜也【○王氏曰国粥谓行粥牣于国中者市官所不治故脩闾氏比之】每闾各有互柝以防寇盗脩闾氏掌比校其人使先后相代又校羡卒追胥之事【○郑康成曰追逐寇也胥读为偦】以赏罚待之【○刘执中曰国之羡卒使之什伍以追胥禽捕寇盗获多者赏之不获者罚之】一闾之政无不举而人自安于里闾矣○王昭禹曰脩闾氏校比者止于国中若邦野则弗预也
　　禁径逾者与以兵革趋行者与驰骋于国中者
　　郑锷曰每闾各有防限敢有径越以从便者【○王昭禹曰谓行不由桥梁与野庐氏同意然脩闾氏所禁者国中之行者也野庐氏则施于野而已不言禁横行则国中故也】苟以兵甲趋行与夫跃马驰骋则人相恐动或因以乱也【○郑康成曰皆为其惑众】故皆禁焉乡之闾亦如此则遂可知
　　邦有故则令守其闾互唯执节者不几【音畿】
　　贾氏曰有故谓大丧寇戎等恐有奸非则命各守闾闾巷门【○黄氏曰令守其闾互令当守者耳郑谓令闾胥里宰之属非】○刘执中曰各守闾而互之以断出入而考其不在者○易氏曰守闾虽以防非常惟执节者不几又深辨乎往来缓急之所在国中之禁其严如此【○贾氏曰惟有执节公使者不几呵也】

　　周礼订义卷六十五
<经部,礼类,周礼之属,周礼订义>
　　钦定四库全书
　　周礼订义卷六十六　　　宋　王与之　撰
　　冥氏下士二人徒八人
　　郑锷曰扬子曰擿埴索涂冥行而已又曰冥行翳路皆谓闇而无所见也故日入之后谓之晦冥冥氏设弧张为阱擭以攻猛兽欲其不知而陷入其中故有取于晦冥无所见之义
　　薛平仲曰自脩闾氏而上逹于布宪之官凡十有一皆先王所以尽乎人也自冥氏以下至于庭氏之官凡十有二人又先王所以尽乎物夫大而人之为民害者既革微而物之为民害者已消则先王之用刑通乎天地之心矣
　　掌设弧张
　　郑康成曰弧张罿罦之属所以扄绢禽兽【○贾氏曰弧弓也谓张弓以取猛兽云罿罦之属者诗云雉罹于罿雉罹于罦并是取禽兽之物】○刘执中曰弧张谓机弩也
　　为阱擭以攻猛兽以灵鼓敺之
　　郑锷曰既设弧张又为阱擭盖兽之猛者非弧张所能取故为阱擭以攻之言攻则知其用力之难如攻战之攻也【○李嘉会曰止曰攻之不使获之必获恐猛虎伤人也】既为阱擭乃以灵鼓敺之使来【○郑康成曰敺之使惊趋阱擭】灵鼓者社祭之鼓也意者猛兽之为物藏于山蛰乎穴神实司之故用鼓社祭之鼓兾其神灵有以敺之而至
　　若得其兽则献其皮革齿须备
　　郑锷曰若得其兽则皮也齿也须也皆备献焉不可阙一将以供国家器用之资郑以备为爪未之前闻○李嘉会曰得之则献不欲遗留以起人争
　　庶【章预反】氏下士一人徒四人
　　郑锷曰或谓庶与蛀同字乃作庶何耶尝闻南方之人养蛊毒之家合众蛊之有毒者共为一处使自相啗食已尽其一存者乃为蛊毒然则蛊者合众庶之蛊以为之也然则毒能杀人杀人有渐隂食其肉久然后死如蛀物之蛊然能蛀坏物也故其音则与蛀同或谓人所以不繁庶者蛊为之害也故名官曰庶氏岂其然乎【○郑康成曰庶读如药煑之煑驱除毒蛊之言】○刘执中曰毒蛊之病人非一种而下士一人者掌其方书治禁之法
　　掌除毒蛊以攻说禬【音溃】之嘉艸【音草】攻之
　　郑锷曰左氏曰于文皿虫为蛊谷之飞亦为蛊皆谓其腐坏也蛊能腐坏人之心腹其除之之法谓其有神也则以攻说禬之【○刘执中曰用巫医以呪禁止也】所以责其神谓其有毒也则以嘉艸攻之【○郑康成曰攻之谓熏之】所以胜其毒六祈之有攻说皆以辞责神也此曰攻曰说又曰禬非六祈之所谓禬当如注家读如溃痈之溃谓以辞责之使其毒溃散也嘉草药名可以攻蛊惜夫后世不知为何物○李嘉防曰毒蛊以嘉草药物熏去之足矣必曰攻说攻者若韩文公之云鳄鱼则可见矣○王昭禹曰用祝则治于未然之前用药则治于已然之后
　　凡敺蛊则令之比之
　　王昭禹曰其徒有四人则令使为之校以比之皆其徒也○郑锷曰蛊非人之所能敺也令者谓使人之能敺者敺之【○刘执中曰凡能敺蛊者随其方土所宜各有能者人有病者则令呼之】已则校比其事于以知其果能去否也【黄氏曰令之以国法令之比之使其邻伍相觉察】
　　穴氏下士一人徒四人
　　王昭禹曰冥氏攻猛兽之趋走而害人者至于藏伏而害人者未去非仁政之周故掌攻蛰兽者谓之穴氏○黄氏曰冥氏伺出穴氏攻蛰皆为其能害物也与兽人供膳兽不同
　　掌攻蛰兽各以其物火之
　　郑康成曰蛰兽熊罴之属冬藏者也攻之必先烧其所食之物于穴外以诱出之乃可得之【○王氏曰其攻之也以其所嗜诱之以火燠而出之】○郑锷曰鱼龙有渊鸟兽有山林窟穴是其所藏之地先王欲其不敢逼人驱而远之可也乃特设一官攻而取之火其所嗜之物诱之使出毋乃暴乎盖除害者不待其害已及人然后除也恶其为一旦之害必先索而除之可也蛰于穴之兽如熊与罴之属或时出而害人不可使之藏于窟穴以俟人之隙则设穴氏以攻蛰兽未为过矣
　　以时献其珍异皮革
　　郑锷曰若其兽之身可以备珍异之羞如熊掌之类则必献以为膳羞其皮与革可以为器用之须则亦献之以为国家之用然献必以时则不常攻之矣
　　翨【音翅】氏下士二人徒八人
　　郑司农曰翨读为翅翼之翅○王昭禹曰鸟所以飞者在翨攻猛鸟者必攻其翨然后可获故名官谓之翨氏
　　掌攻猛鸟各以其物为媒而掎【居绮反】之
　　郑锷曰鸟有鸷者而已安得有猛先儒谓鹰隼之属然鹰隼虽猛不过搏击飞禽之小者彼当立秋始击或鸠化而为之或立于髙墉之上先视其始击之时以正时令又画于旌旗之上以为军号何尝欲其无遗类耶今乃设一官专以攻之为职又用物为媒以致之则非鹰隼而已必其性之鸷害而甚猛能为人之害者矣故曰掌攻猛鸟知其猛与猛兽之猛同其攻之法以其类为媒以诱之【○刘执中曰各以其物则随其性之所宜非一物也或以鸠鸽之雏或以匹类但可媒获其法多矣】
　　以时献其羽翮
　　郑锷曰若其羽翮可为器用者亦以时献焉不常贡也【○李嘉防曰羽翮可以为箭羽者】
　　总论
　　王昭禹曰兽人皮毛筋角入于玊府以足王之燕私玩好之欲而冥氏穴氏翨氏攻鸟兽之猛而其所献皆不入于玉府者盖此特除其害而已兽人则所脩之利众所除之害悉仁施及人于是为大以其所施者大然后可以兼百姓之奉
　　柞【侧百反】氏下士八人徒二十人
　　郑康成曰柞除木之名除木者必先刋剥之【○贾氏曰知柞是除木之名者诗云载芟载柞芟是除草柞是除木】○陈及之曰柞氏攻木薙氏攻草皆主苑囿之官若畿内之山林自有虞衡等官提其大要而已
　　掌攻草木及林麓
　　郑锷曰攻如攻城之攻草木林麓根固蟠结不可削除则用力为尤多故曰攻【○贾氏曰柞氏攻木兼云草者以攻木之处有草兼攻之】○易氏曰木生于山而曰及林麓者林则积木者麓则山之足也○郑锷曰先王于草木设虞衡之官以作之固欲其条畅硕大以备抡材之用于此又设柞氏以攻之者尝考皇矣之诗作之屏之其菑其翳脩之平之其灌其栵启之辟之其柽其椐攘之剔之其檿其柘则虽至美之材亦刋而除之以为居民之地柞氏所攻殆是类欤【○王昭禹曰草木所生林麓之地苟可以宅民稼穑者大司徒固尝辨十有二土以相民宅矣辨十有二壤以知其种矣柞氏因司徒之所辨者以攻治之而已】
　　夏日至令刋【苦干反】阳木而火之冬日至令剥隂木而水之
