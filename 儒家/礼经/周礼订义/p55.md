<!-- { "loadSidebar": true } -->
　　项氏曰日为月胜故食于朔月不受日光故食于望是皆阳为隂所胜故鼓以救之助阳气也王亲鼓之鼓人诏之耳○贾氏曰大仆云军旅田役赞王鼔注云佐撃其余面又云救日月亦如之按上解祭日月与天神固用雷鼔则此救日月亦宜用雷鼓八面故大仆戎右俱云赞王鼓得佐撃余面也○王昭禹曰日月之薄蚀隂阳之进退人事何与其间哉而古人有救日月之礼盖其以裁成辅相为事则隂阳之运有不由其道日月之明有不用其行必反之裁成辅相之事焉王之于日春朝不废朝王之于月秋暮不废夕则其于救日月而鼓之固王之事有司特诏之而已
　　大丧则诏大仆鼔
　　郑康成曰始崩及时
　　王昭禹曰自雷鼔至通鼔则鼔人之所辨白凡祭祀至亦如之则鼔人之所鼔自救日月至大仆鼔则鼓人之所诏
　　舞师下士二人胥四人舞徒四十人
　　郑康成曰舞徒给繇役能舞者以为之○贾氏曰掌教野人之舞亦是教官之类乐师亦教舞不在此者彼教国子学乐必须合于礼故入春官也
　　掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事
　　贾氏曰掌教野人国有祭山川等则舞师帅领往舞○王昭禹曰兵舞干舞也山川为国阻固故以干舞之干之言扞也○史氏曰帗舞执五采缯加帗○王昭禹曰社稷土谷之神所以生养人者欲其无灾害之厉民而有帗除之功帗有祓除之义也故教帗舞帅而舞社稷之祭祀○郑康成曰羽析白羽为之形如帗四方祭祀谓四望○王昭禹曰四方为国翼蔽故以羽舞之羽有翼蔽也○黄氏曰山川之在四郊者蜡则其民得祭之四方郑康成以为四望四望非州党所得祭记曰顺成之方其蜡乃通诗曰以社以方是则四郊之民各祭其方王则通祭之王制山川社稷四方则国子舞此州党之祭故使舞徒舞谓之野舞野舞舞师教之舞师所以列于乡官者以此郑康成曰皇析五采羽为之亦如帗【○史氏曰皇舞执五色如翟也】○郑康成曰旱暵之事谓雩也暵气也○郑锷曰旱暵出于非常故不言祭祀而言事偶有是事则染羽为鳯皇之形以舞焉不象鳯者鳯雄而皇雌所以召隂而却阳也【○易氏曰皇舞用于旱暵之事则有隂阳相济之义】○郑康成曰帗舞羽舞皇舞形制皆同○陆佃曰有山川阻固然后可以保社稷有社稷然后可以有事于四方有事干四方然后可以待变事此舞师之舞先后为序也○贾氏曰按乐师六舞并有旄舞施于辟雍人舞施于宗庙此无此二者以卑者之子不得舞宗庙之酎祭祀之舞亦不得用卑者之子乐师教国子故有二者此教野人故无旄舞人舞○王氏详曰兵舞用之山川矣司干云掌舞器而及于祭祀宾飨是不止于山川也羽舞用之四方矣籥师云掌羽舞及于宾客飨食是不止于四方也此鼓人亦云祭祀百物之神鼔兵舞帗舞者亦所以见其用之不一也但此见于地官以地事与民事为主故耳山川社稷四方地事也旱暵民事也
　　凡野舞则皆教之
　　郑康成曰野舞谓野人欲学舞者○易氏曰教之备乡遂之舞所以待国事○郑锷曰四十人学舞之外有野人学舞者亦当教之以待阙人亦用之也
　　凡小祭祀则不兴舞
　　黄氏曰蜡祭百神与山川社稷四方有舞自余坊庸表畷之属不舞旱而祭其神舞祭百辟卿士不舞州祭社舞党祭禜族祭酺不舞故曰凡小祭祀不兴舞郑曰王冕所祭非也王祭不使舞徒舞○易氏曰鼔人于祭祀百物之神教兵舞帗舞此言不兴舞者谓其神虽在祀典而功不足以形容也
　　牧人下士六人府一人史二人徒六十人
　　郑康成曰牧人养牲于野田者诗曰尔牧来思何蓑何笠或负其糇三十维物尔牲则具○贾氏曰牧人掌牧六牲以共祭祀亦是地事故在此
　　掌牧六牲而阜蕃其物以共祭祀之牲牷
　　郑康成曰六牲谓牛马羊豕犬鸡【○黄氏曰牛人主牛则牧人惟牧马羊豕犬鸡五牲而已其曰六牲备言之耳】○史氏曰祭祀之牲贵于牧养阜蕃者不以瘠薄待神只祖考圣人之孝心也○郑锷曰非徒责以阜蕃又欲阜蕃其物盖物者毛色之称校人职曰种马一物戎马一物无羊诗曰三十惟物尔牲则具皆指毛色为物○郑司农曰牷纯也【○愚按康成以牷为体完具若以下文用厐对牷司农之说是】
　　凡阳祀用骍牲毛之隂祀用黝牲毛之
　　史氏曰凡祀分隂阳者以天地则天阳而地隂以日月则日阳而月隂以宗庙则昭阳而穆隂○易氏曰骍者赤色之盛【○刘氏曰周人尚赤故以骍为尊】黝者黑色之微○郑锷曰用骍岂徒色之赤哉必欲其毛纯乎赤用黝岂徒色之黒哉必欲其毛纯乎黒牧人毛之然后五官奉之是礼官之事亦牧人之事○陈氏曰大宗伯牲币各放其器之色则天以苍不以骍地以黄不以黝盖阳祀以骍为主不必皆骍隂祀以黝为主不必皆黝牧人所言亦大率而已诗曰来方禋祀以其骍黒则四方有用骍黒者孔子曰犂牛之子骍且角山川其舍诸则山川有用骍者○郑锷曰祭祀用物必有其由其一以礼神其一以祀神祀神之物从其类故阳骍而隂黝礼神之物象其功故天苍而地黄大宗伯言其礼神者故以礼言牧人言其祀神者故以祀言礼经之文本无抵牾也者疑礼记祭法言燔柴于泰坛祭天瘗埋于泰折祭地其文则俱用骍犊又与此用骍用黝之文不合余以为此乃为礼学者之过经之文曰燔柴于泰坛祭天也瘗埋于泰折祭地也其下乃云用骍犊埋少牢于泰昭祭时也康成失其句读以用骍犊之文连上读之其说曰地隂祀用黝牲与天俱用犊连言耳安有天地异位骍黝异色而于经文只连言耶注疏之学此类多矣【○方氏曰赤为阳之盛而苍与青乃其类黑为隂之盛而黄与白乃其类若是则祀天之牲不必苍亦从其类】
　　望祀各以其方之色牲毛之
　　郑康成曰望祀五岳四镇四渎○郑锷曰各仿其方之色岂徒东青西白南赤北黒哉必欲其毛之纯乎青白赤黒也
　　凡时祀之牲必用牷物
　　黄氏曰时祀之牲总结上阳祀隂祀望祀皆四时所常祀山川四方百物包于其中矣此特见或骍或黝或各以其方之色皆用纯对下文外祭毁事用尨耳易氏曰养牲为有素故必用牷物
　　凡外祭毁事用尨可也
　　郑康成曰外祭谓表貉及王行所过山川用事者【○易氏曰按校人云凡将事于四海山川则饰黄驹何用尨之有攷之肆师与祝侯禳于畺及郊是畺郊外祭也侯禳毁事也岂与所过山川者例言】毁谓疈辜侯禳毁除殃咎之属○杜氏曰尨谓杂色不纯
　　郑锷曰四时常祀牲必用牷祀既有常则物可预备外祭毁事牲或用尨事出非常则物或难得然牲以牷为贵用尨出于不得已故亦仅可而已
　　凡祭祀共其牺牲以授充人繋之
　　郑锷曰上既谓之牷物此又谓之牺牲盖牷全也牺亦全也牷之为全者谓色之纯牺之谓全者谓体之具【○郑氏曰牺毛羽完具也周景王时宾起见雄鸡白断其尾曰鸡惮其为牺】牺体具矣色或不纯牷则体全而色亦全也四时常祀用牷则不止于色之必纯其体亦必全也凡祭祀之牺则体具而毛或不纯亦无害此其语所以不同○郑康成曰授充人者当殊养之【○易氏曰繋之充人洁之也所以致敬于神也】
　　凡牲不繋者共奉之
　　郑康成曰谓非时而祭祀者【○贾氏曰若上文凡外祭毁事用尨可也】王氏曰共奉之则非特共其牲又奉其事○史氏曰非时之祀共奉之而已不暇繋于充人也
　　牛人中士二人下士四人府二人史四人胥二十人徒二百人
　　郑康成曰主牧公家之牛者诗云谁谓尔无牛九十其犉犉者九十其余多矣○贾氏曰郑引诗者证经牛多故徒有二百人牧之也
　　掌养国之公牛以待国之政令
　　郑锷曰周制有公家之牛有私家之牛祭祀以为牺牲者公牛也车辇出于乡遂之民者私牛也【○黄氏曰此与九职之牧分授牧田以养国牛故言公牛以别于民】○史氏曰祭祀之物牛曰一元大武以六牲之中牛最大天地之牛角茧栗宗庙之牛角握宾客之牛角尺则牛者无所不用○王昭禹曰六牲之奉属于五官羊人犬人鸡人止言共以有牧人养之也牛人养之而又共之未成牲谓之牛而牛人之所养不特以为牲故自享牛求牛牢礼积膳膳羞之牛皆以牛言之○贾氏曰政令则诸侯所须牛及牧人之事则供送之【○史氏曰政令凡祭祀所用无所不掌也】
　　凡祭祀共其享牛求牛以授职人而刍之
　　郑康成曰享献也献神之牛谓所以祭者也【○史氏曰享牛谓所合供者若牧人时祀之牲】求终也终事之牛谓所以绎者也宗庙有绎者孝子求神非一处○郑锷曰求索也记曰直祭祝于主索祭祝于祊不知神之所在于彼乎于此乎或诸逺人乎是故祭之明日则索祭之亦谓之绎祭祭亦用牲则求牛为索祭之牛明矣【○刘氏小传曰享牛者享神之牛凡求读如逑逑配也配神者之牛以郊礼言之享牛所谓帝牛求牛所谓稷牛周书召诰用牲于郊牛二○史氏曰求牛谓非时而须若牧人外祭毁事之尨是矣○黄氏曰求牛亦刍之备非时之须耶牧人所谓凡牲不繋者】○郑节卿曰牛有卜而后用者有用而不必卜者享牛卜而后用求牛用而不卜○黄氏曰职如字不必改充人司门各共其职牧人备言之矣此省文耳【○郑康成曰职读为樴樴谓之杙可以系牛樴人谓牧人充人○贾氏曰充人置樴入地之时樴樴然作声故以声名其官凡牲堪祭者则牛人选入牧人临祭之前牧人乃授充人乃系养之今若即以樴人为充人则隔牧人故连牧人言之】
　　郑康成曰刍牲之刍牛人择于公牛之中而以授养之
　　凡宾客之事共其牢礼积膳之牛
　　郑康成曰牢礼飱饔也积所以给宾客之用若司仪职曰主国五积膳所以间礼宾客若掌客云殷膳大牢○史氏曰既以生馈之又以熟进之
　　飨食宾射共其膳羞之牛
　　史氏曰飨食宾射讲礼之时用也○贾氏曰飨者烹大牢以饮宾献依命数食者亦烹大牢以食食礼九举七举五举亦依命数无酒献酬耳皆在于庙以速宾射者谓大射及与宾客射于朝天子诸侯射先行燕礼皆有殽俎故有牛也膳羞之牛谓献宾时宰夫所进俎是也○王氏详说曰既曰积膳之牛又曰膳羞之牛积膳谓共宾也膳羞谓献宾也○郑康成曰羞进也所进宾之膳燕礼小臣请执幂者与膳羞者至献宾而膳宰设折俎王之膳羞亦犹此
　　军事共其犒牛
　　郑司农曰犒师之牛【○项氏曰若郑商以牛十二犒秦师】
　　丧事共其奠牛
　　郑康成曰谓殷奠遣奠也丧所荐馈曰奠○贾氏曰丧中自未葬巳前无尸饮食直奠停置于神前故谓之奠朝夕之奠无尊卑皆脯醢酒而已无牲体殷大也唯小敛大敛朔月月半荐新祖奠及遣奠时有牲体大遣奠亦有马牲
　　凡防同军旅行役共其兵车之牛与其牵徬以载公任器
　　黄氏曰兵车辇也○王昭禹曰先王之时军旅之赋取具于民矣此凡防同军旅行役共其兵车之牛则公牛也马牛车辇取具于民者乃私牛也○郑康成曰牵徬在辕外挽牛也人御之居其前曰牵居其徬曰徬任犹用也【○史氏曰牵徬载任引重致逺之时用也】○黄氏曰载公任器则私任器出于民
　　凡祭祀共其牛牲之互与其盆簝【音老】以待事
