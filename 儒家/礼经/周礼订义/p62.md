<!-- { "loadSidebar": true } -->
　　王昭禹曰养国子以道然后此之所敎彼之所学相得以意于心应于手见于面盎于背不待言而后喻其能礼乐也非特钟鼓玉帛而已礼与天地同节乐与天地同和彼之所及也其能射御也非特主皮执辔而已至于射以观德行而武可习御不诡其遇而驰必正彼之所及也其能书数也非特记今昔计乗算而巳至于书足以文道德性命之情数足以致髙天星辰之逺彼之所及也六艺之所致理不在乎粗而在乎精则何适而非道乎
　　乃敎之六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容○郑锷曰仪者德性之表见于动容周旋之际者也祭祀有祼献荐彻之仪其容欲穆穆皇皇【○郑康成曰祭祀之容齐齐皇皇】賔客有拜迎揖逊之仪其容欲严恪矜庄【○郑康成曰賔客之容穆穆皇皇】朝廷则踧踖如也鞠躬如也其容欲其济济跄跄【○郑康成日朝廷之容济济翔翔】丧纪则有临丧之容【○郑康成日丧纪之客累累顚顚】军旅则有介胄不拜之容【○郑康成曰军旅之容暨暨詻詻】车马则有不内顾不亲指之容【○郑康成曰车马之容匪匪翼翼○贾氏曰祭祀之容至齐齐翔翔皆少仪文丧纪之容至暨暨詻詻玉藻文车马之容匪匪翼翼亦少仪文】国子异时从事于宗庙朝廷之上讵可不素敎之哉单子视不登带言不过歩貌不道容叔向以为无守气晋侯视逺足髙目不在体足不歩目单子以为不能久古之人视威仪省祸福则教国子以容仪诚不可缓然皆以道通之然后敎之则艺仪皆道之所寓欤
　　凡祭祀賔客防同丧纪军旅王举则从听治亦如之使其属守王闱
　　郑锷曰闱者宫中巷门【○王氏曰旁出之小门】深宫虽非人所可知然自古史氏所书幽隐之事末有不彰闻于外者谏恶之官尤当自宫闱始○史氏曰使其属守王闱所以几其出入从而谏也○王氏曰师氏保氏皆使其属守则亦有保之名焉守事非其身之所任矣黄氏曰保氏守王闱则益廹近矣师氏有四夷之隷故在门外然保氏掌谏王恶则其察之当益详
　　司谏中士二人史二人徒二十人
　　郑康成曰谏犹正也以道正人行○郑锷曰官以谏为名乃谏王之职周家保氏谏王恶乃为万民立司谏何耶余以为王者处心不在一身而在天下巳之德已成而无过亦欲天下之民有德行而无过恶为民设司谏犹巳有诏媺之师为民设司牧犹已有谏恶之保
　　愚按司谏之职即今之提学官而设于敎官之属以德行道艺之教皆自郷而行之兴贤兴能之事皆自郷而推之万一郷里之间好恶不一而学术之或偏毁誉不公而选举之失实则流孰从而御之先王所以耳目于司谏而廵问观察将以扶植正学而维持公论者实在乎此观纠正辨考之辞便见有检察核实之意
　　掌纠万民之德而劝之朋友正其行而强之道艺吕氏曰天生蒸民有物有则民之秉彜好是懿德非三代之盛谁能理防民德
　　郑康成曰朋友相切磋以善道○朱氏曰人之大伦其别有五必欲君臣父子兄弟夫妇之间交尽其道而无悖非有朋友以责善辅仁孰能使之然哉故朋友之于人伦其若轻而所系甚重其分若疎而所关甚亲其事若小而所职甚大此古之圣人修道立敎所以必重乎此而不敢忽非强附乎四者之间也自世敎不明君臣父子兄弟夫妇之间既皆莫有尽其道者朋友之伦废阙尤甚夫人伦有五而其理则一朋友又其所借以维持是理而不至于悖者也由夫朋友之义废而责善辅仁之职不举彼四者又安能独尽而乆存哉
　　郑锷曰掌纠万民之德知其所修者德则劝之使亲近朋友以自辅盖自天子至于庶人未有不须友以成修德于内行见于外虑其矫僞怪竒则正其行使归于中庸又强以道艺使不至于鄙朴
　　廵问而观察之以时书其德行道艺辨其能而可任于国事者
　　郑康成曰廵问行问民间也可任于国事任吏职○郑锷曰廵而问之观而察之见其德行道艺可书者则以时书之其或才能过人颖脱于伦辈之中他日可任国家之事者又别白而条具之
　　吕氏曰郷官一属特立一司谏专掌民事甚有意司谏以前若郷大夫考其德行察其道艺州长考其德行道艺党正书其德行道艺旅师书其孝悌睦婣有学闾胥书其敬敏任恤到司谏又纠万民之德而劝之朋友正其行而强之道艺如此详尽方始以时书德行道艺辨其能而可任于国事者彼此各有一簿书互相参考
　　以考郷里之治以诏废置以行赦宥
　　郑康成曰廵问劝强万民而考郷里吏民罪过以告王所当罪不○王氏曰知吏之实故可以诏废置知民之实故可以行赦宥○郑锷曰废置以驭吏赦宥以寛民民之不善非民之罪吏之过先王责吏不责民故吏不能敎民则罪之而民之德行道艺未至乃教之未至也如已为过恶能从吾之谏而改之吏则可废置而民则可赦宥也○郑景望曰司谏以万民德行道艺之能否考乡里之治而诏废置凡曰乡州族党闾比之吏孰敢罔民而欺上
　　王昭禹曰考六郷之治以诏废置固乡师之事先王惧乡师之职考之或有未尽故使司谏廵问而观察之有以知吏之敎治之实此所以亦委以考其治而诏废置也然郷师言歳终司谏不言则司谏所以考而诏之者不必歳终也
　　司救中士二人史二人徒二十人
　　郑康成曰救犹禁也以礼防禁人之过者也【○王昭禹曰语曰汝弗能救欤则救者所以止其恶也】○郑锷曰易系辞言小人以小善无益而弗为小恶无伤而弗去是故恶积而不可掩罪大而不可解先王设司救之官救其恶于细微使不至于灭身乃所以救之也○史氏曰民之有司谏司救犹王之有师氏保氏所以使之归媺改恶后世师氏保氏不立而以司谏兼司救之职为王补阙而拾遗民有衺恶过失不知以威诛让之以礼防禁之而一于刑辟先王之意失矣
　　掌万民之衺恶过失而诛让之以礼防禁而救之项氏曰邪与正反恶与善反过则非改失则非悔邪恶虽未丽于法然作于其心害于其事故不可以不救过失虽丽于法然犹未尽刑焉故亦救之而已【○王昭禹曰衺恶在心过失在事衺恶虽故罪而未丽于法过失虽丽于法然非故未可以施刑先王皆宥之○黄氏曰衺恶未丽于罪犹今法轻情重过失丽于罪犹今法重情轻】诛责之以法使之知悔而不为防禁之以礼使之自克而不犯皆所以救之于未甚○史氏曰诛与让不同防与禁亦异心之愧耻因辱而生辱之则追悔其巳徃身之犯法因囚而改囚之则思底于自新
　　易氏曰如郷饮郷射祭社祭禜祭酺之类无非救之以礼而纳之于善
　　凡民之有衺恶者三让而罚三罚而士加明刑耻诸嘉石役诸司空
　　史氏曰让者切责之罚者挞击之士司宼之属○郑锷曰衺恶出于故为虽未丽于法害己加于人让之至于再三乃有不愧畏焉则加以挞罚冝矣挞罚之加又至于三而不改是则怙终之人归诸士师之官去其冠饰而书其罪恶之状着之背以明示诸人而耻之可也坐诸嘉石视其罪之轻重定其坐日之久近坐日已满则使司空役以劳辱之事则衺恶之心自消矣○郑康成曰嘉石朝士所掌在外朝之门左使坐焉以耻辱之既而役之司空使事官之作也坐役之数存于司宼
　　郑景望曰司谏既纠民之德矣衺恶过失又有司救一官救止于将然防禁于未然而诛让于已然让之三而后罚之罚之三而后刑之喻之也悉警之也至待之也久书所谓左右有民师保万民其在是乎
　　其有过失者三让而罚三罚而归于圜土
　　郑康成曰圜土狱城【○孙氏曰归圜土之刑人不亏体罚人不亏财是亦教之以礼非廹之以刑】
　　郑锷曰过失虽非故为原其过误让之可也安有至三皆误耶故亦三让而罚不悛昼则任以事夜则归以圜土视为囚徒也无知之民冝用刑禁以驭之耻之役之俟其改过自新委曲至此盖重于用刑耳【○王昭禹曰先王谓人之知虑生于忧患死于安乐且以劳告强其支体汚辱发其志气是故敎之以圜土平之以嘉石三年之任五等之役则其劳苦以强之辨之有明刑拘之以桎梏则其汚辱以教之】黄氏曰司救圜土与司宼圜土轻重不同司宼圜土郷宫断狱丽罪为当杀司刺讯于臣民以为过失而宥之者也此非司救让罚之所得行于其初有司直执而治之卒乃寘之圜土司救圜土即郑所谓酗醟好讼抽拔兵器误伤害人虽有罪本其为无意者也是故让罚行焉不改而纳之圜土此其轻重之等不同司救圜土先嘉石司宼嘉石先圜土
　　緫论
　　黄氏曰衺恶虽未丽于罪而诛其意故让罚不改坐诸嘉石罪之则无其法也过失虽丽于罪而原其意故让罚不改内诸圜土本以待过失之当宥者是犹以本法治之凡司救调人当行之事皆禀之于司徒与其地治者听之
　　凡歳时有天患民病则以节廵国中及郊野而以王命施惠
　　史氏曰天患菑眚民病札瘥也以旌节表之使民知施惠出于王命也○黄氏曰施惠惧其养之不给而或陷于罪○郑锷曰郷师言以王命施惠而不持节此乃持节者盖郷师歳时廵国及野赒民囏阨乃歳之常也此则天患民病遣行廵视一时之恩故执节以为信汉唐以来遣使持节以赈民凶荒其基于此二官持节与否虽或不同以王命施惠欲恩归于王则一而已
　　杨氏曰衺恶过失非天患民病之类盖司救以救民为职故凡歳时有天患民病而以王命施惠所以振救之【○郑景望曰兼以救民瘼为职也夫为防万民之过恶而立官以施惠特兼之岂不以民衺恶过失重于烖害也此亦自古皆有死民无信不立之意】














　　周礼订义卷二十二
　　钦定四库全书
　　周礼订义卷二十三　　　宋　王与之　撰
　　调人下士二人史二人徒十人
　　郑康成曰调犹和合也○史氏曰凡人之心方其有触则怒怒则争争则鼎镬在前不顾也及其怨隙已成杀伤被执退省其身已无生路追念其父母妻子不可复见未始不悔悟而恨旁人之不我救止先王灼知人情之隠设调人以谐和于始使不至于此地忠厚之至也
　　掌司万民之难【乃旦反下同】而谐和之
　　项氏曰难相与仇雠凡民之难常起于有已有物己与物偶不能无爱恶爱恶相攻则忮心生故有以一日之忿而为终身之仇雠眦睚必报虽死无恨此其为难岂胜言哉先王于是命调人谐和之
　　凡过而杀伤人者以民成之
　　郑康成曰过无本意也成平也○郑锷曰过误杀伤在此无可雠之理在彼有必雠之义调人合乡里之民立为证佐共明其非本意以平其怨怒之心亦省刑罚之一端【○刘执中曰成之必以民者使其比闾相亲爱之民劝佐而行其成则不敢变渝而复不平○郑康成曰春秋传曰惠伯成之之属】○郑景望曰故杀故伤断以正刑无所复议过非本意而报以正刑圣人所不忍周家之法五刑之疑虽大辟皆有赦有罚司刑者原刑定法则如此
　　鸟兽亦如之
　　郑康成曰过失杀伤人之畜产者【○项氏曰如鲁人以介共鸡而相攻亦难之所起也】
　　凡和难父之雠辟【音避】诸海外兄弟之雠辟诸千里之外从【才用反】父兄弟之雠不同国君之雠眡【音视】父师长之雠眡兄弟主友之雠眡从父兄弟弗辟则与之瑞节而以执之
