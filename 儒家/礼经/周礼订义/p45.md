<!-- { "loadSidebar": true } -->
　　大军旅大田役以旗致万民而治其徒庶之政令贾氏曰凡军旅田猎所用民徒先起六乡之众○史氏曰军旅所以用众大田所以简众大役所以任众众之所聚政令行焉不有旗表其观视何所趋向哉○郑康成曰旗画熊虎者也征众刻日树旗期民于其下○郑锷曰余攷周家之制熊虎为旗大阅之时师都载之治兵之时军吏载之盖众之所在以威为先也大司徒于大军旅田役则用旗以致万民既以为号令且以示威也官尊势重统而治之彼安得不惟令是从乎
　　易氏曰大司徒以旗致民致之于比闾族党州乡之聨也大司马以旗致民致之于平列陈之际也【○黄氏曰此六乡之众庶用于国中者若起野役则遂人以遂之大旗致若帅诸侯之师则司马以大常致与追胥竭作故言万民也】
　　若国有大故则致万民于王门令无节者不行于天下郑康成曰大故谓王崩及寇兵○史氏曰致民于王门备不虞也【○郑锷曰变出于非常奸雄或将乗之故致民守于王门王宫固有宿卫之人乡遂之众宜守王门之外】○郑康成曰节六节有节乃得行防奸私也
　　大荒大札则令邦国移民通财舍禁弛力薄征缓刑郑康成曰大荒大凶年也【○史氏曰水旱虫螟谓之荒】大札大疫病也【○史氏曰天行谓之札】移民避灾就贱其有守不可移者则输之谷春秋定五年夏归粟于蔡是也○刘执中曰凶民可移而丰或不受谷贵可通而贱或闭粜是以移民通财之令出焉○刘氏曰令之急于困穷圣人之大务也
　　王氏详说曰荒政十二所以聚万民然与令邦国则不同且移民通财政之所无而令邦国之所有也自散利至除盗政之所有而令邦国之所无者天子家天下人中国民吾民也何民之移财吾财也何财之通是移民通财可用于邦国而不可用之于王畿予夺持之于王威福作之于辟礼乐出之于天子邦国何预焉此散利去几眚礼杀哀等事可用之于天子而不可用之于诸侯
　　岁终则令教官正治而致事正岁令于教官曰各共尔职脩乃事以听王命其有不正则国有常刑
　　郑锷曰岁终周之季冬今之十月正岁夏之正月今之建寅也岁终令致事所以终时王之事正岁听命则施教自建寅始也
　　王昭禹曰大司徒所掌者教而已故所令止于教官○郑康成曰教官其属六十正治明处其文书致事上其计簿○史氏曰不曰不共而曰不正者以此知先王之教本以正天下也















　　周礼订义卷十六
　　钦定四库全书
　　周礼订义卷十七　　　　宋　王与之　撰
　　小司徒之职掌建邦之教灋
　　郑锷曰或谓周之教典建于大宰大司徒则施其教法小司徒地官之贰于教法亦掌建之何也盖设教而无法则教不行有法而不建则法不立教官之长推其法教官之贰掌建其法所以相成焉大宰则建于朝廷之上以示百官小司徒则建于教官之府使其法不废不以建为嫌也
　　以稽国中及四郊都鄙之夫家九比之数以辨其贵贱老幼废疾及征役之施舎
　　郑康成曰稽犹攷也○史氏曰国中王畿也四郊畿外也都鄙野外也○易氏曰稽国中及四郊都鄙者举王畿千里言之也不言六乡六遂邦甸者举上下以见其中○史氏曰夫谓其身家谓其居如止知其居则土著之民在尔僦寓转移之民何自知之此夫家所以兼言也【○易氏曰夫谓上地中地下地皆一廛举其凡也家谓上地七人中地六人下地五人则其目也】
　　愚案比辅也相亲比也
　　黄氏曰九比夫三为屋屋三为井也三三比之故曰九比小司徒专掌比法盖乡法也非若野法八家皆私百亩其中为公田也故其职又曰及大比六乡四郊之吏攷夫屋以待政令国中六乡也四郊六乡之余邑也六乡四闾之吏司马法闾方百里三万家四闾十二万家六乡为七万五千家其余五万五千家为四郊此亦大约也乡之民杂必比而居之者使各从其类而习其事也邦国都鄙皆本司徒乡法以教其所治民故小司徒以九比之法稽都鄙夫家之数而邦国则受其比要内外之势详略不同○林氏曰九职之民比居之数也
　　愚案周家比法自五家始故小司徒有九比之数大比之要乡师有国比之法族师有邦比之法
　　郑康成曰贵谓为卿大夫○黄氏曰贱臣妾也闲民也不登于比闾之籍其贱亦可耻○郑康成曰废疾谓癃病也王昭禹曰贵治贱者也贱事贵者也老者在所养幼者在所慈废疾则不可任事在所寛恤也愚案疏征谓税之役谓徭役昭禹因以施惠谓之施舎政役谓之舎不知粟米谓之征力役亦谓之征征役之施舍只是凡征民力以受役者于贵贱老幼废疾则弛其力而舎之施字依郑注作弛即乡师辨其可任者与其施舍者○郑景望曰施犹加也或加之或舎之必辨其实所以息幸民之心
　　与其祭祀饮食丧纪之禁令
　　贾氏曰祭祀谓州祭社党祭禜族祭酺饮食若行乡饮及族食丧纪谓若四闾为族相葬之等皆有禁令不使失礼法【○史氏曰众之所聚不可无禁与令】
　　郑景望曰言邦之教法而曰稽国中以下云者则教实行乎其中也贵贱老幼废疾而舍其役则贵贵养老慈幼寛疾之意足以示民矣祭祀饮食丧纪皆有禁令则养生丧死之节逾礼越制之诛足以范民矣陈君举曰小司徒既掌建邦之教法矣自此以下不闻设教之意大抵皆是校登民数整顿军赋何也先王之世寓兵于农养男以礼以井邑丘甸易部伍之名以搜田狝狩更战阵之习教之之意正在于是晋文公入教其民出定襄王以示义伐原以示信大搜以示礼故城濮之役少长有礼其可用也卫灵公问陈孔子答以俎豆诸葛孔明出入行阵间文中子以为可兴礼乐殆是意欤若将教民之事作清谈看了最害事
　　乃颁比灋于六乡之大夫使各登其乡之众寡六畜车辇辨其物以嵗时入其数以施政教行徴令
　　王昭禹曰颁比法者颁校比之度数也【○杨谨仲曰即五家为比使之相保以至于相赒相救者】卿大夫以嵗时登其夫家之众寡其校比则有法矣其比法则自司徒而颁之乡大夫则受其法于小司徒而用之王氏曰登者上其籍也【○郑氏曰登成也成犹定也】○郑康成曰众寡民之多少○贾氏曰车谓革车及大车辇人挽行○郑康成曰物家中之财【○贾氏曰谓辨其家中财物多少】○史氏曰物虽民之物缓急有用当辨其可用与否○易氏曰六畜以备公家之用车辇以待师田之役亦且登之以籍而辨其可用之物入其数则众寡六畜车辇皆有一定之数○贾氏曰以嵗之四时小司徒而施政教徴索于民及所施政令皆据民物等数而行之○易氏曰施政教则据其数而举饮射之类行徴令则据其数而起师田之类【○黄氏曰徴令贡赋之征令政教必观其丰约而为之隆杀征令必稽其有无而为之寛急故入其众寡六畜车辇之数而后施行之】
　　王氏曰凡民数有数之者闾胥以时数其众寡是也有稽之者乡师以时稽其夫家众寡是也数之则以所属之人寡稽之则以其所属之人众有校而登之者族师以时属民而校登其夫家众寡是也有登而不校者乡大夫以嵗时登其夫家众寡是也登之而不校则其登之也因族师之所校而已○孙氏曰先王之登民数有讲其安养之实者有明其爱敬之义者讲安养之实则利见于当时明爱敬之义则法传之万世司徒之登民所以讲安养之实司寇之登氏所以明爱敬之义自司徒颁九比之法使各以时而登之又从而校之故计口而田度力而役鳏寡独废疾者有所养贵者贤者能者服公事者知所舍地足以容其民民足以治其地此所谓讲安养之实也然司徒登其民而不献其数司寇献其数而不掌其藏盖司宼治刑之官举生齿之数悉登而献之王拜而受之则知民之重其可轻杀乎天府祖庙之司受民数之登与玉镇大宝器并藏之则知国本所繋其可轻视乎君臣上下通知爱敬尔民爱敬之义明于上则安养之实达于下常相表里
　　及三年则大比大比则受邦国之比要
　　郑氏曰大比谓使天下更简阅民数及其财物也【○郑司农曰五家为比故以比为名今时八月案比是也】○刘执中曰三年则大比谓简去其老疾不任役者补其阙落不成伍者○郑司农曰要谓其簿○黄氏曰邦国羣吏大比县师攷之小司农受其要而已治之畧也末言大比六乡四郊之吏平教治正政事攷夫屋及其众寡六畜兵器则详治之比法不施于六遂郑曰亦受乡遂非也比要在司徒为民籍简稽在司马为军籍○郑锷曰言邦国者指天下诸侯之国以别六乡之所入也六乡内也故入其数邦国外也故受其要受其要者民已分于诸侯则不责其详欤
　　乃防万民之卒伍而用之五人为伍五伍为两四两为卒五卒为旅五旅为师五师为军
　　易氏曰防聚也小司徒以军制聚万民自五两以至军师咸在焉独言防万民之卒伍者先王之军制调兵必五数出兵必百数不五数不足以调兵故积数起于五人之伍不百数不足以出兵故积数起于百人之卒以百人之卒成一小阵五百人之旅成一中阵二千五百人之师成一大阵万二千五百人之军成五大阵
　　郑氏曰用谓使民事之○贾氏曰小司徒佐大司徒掌六乡六军之士出自六乡故须预配卒伍用之者即军旅田役是也
　　郑康成曰五两卒旅师军皆众之名两二十五人卒百人旅五百人师二千五百人军万二千五百人此皆先王因农事而定军令者也○郑锷曰五家之比即五人之伍五比之闾即五伍之两四闾之族即四两之卒五族之党即五卒之旅五党之州即五旅之师五州之乡即五师之军也万二千五百人为乡合之以为一军王之六军出于六乡举一军之制则六军之制皆可得而知
　　杨氏曰先王之制民居则为比闾族党州乡故比卦众在内一阳在上为之主君象也出则为伍两卒旅师军故师卦众在外一阳在下为之主将帅之象也○陈君举曰军旅之法立于伍成于卒五夫数也五人为伍则手足耳目以相及不待徽帜可以别识不待旌旗可以指挥五伍为两则以人为伍以卒为旅以旅为师以师为军则手足耳目不相及而徽帜旌旗用焉故以四两为卒纵横皆两参两什伍之法定于此其为军赋因此而已○郑锷曰说者谓五人为伍则左右前后四人而一人居其中五伍则二十五人矣两两相比则谓之两二十五人纵横皆五何以谓之两耶盖自二十五人而四之以为卒则横纵皆两矣唯卒之横纵皆两也其法起于五人之伍故以两名之○朱氏曰出军之制五人为伍五伍为两四两为卒到第三便着一个四成一百人若又是五则成百二十五人便有竒零不整齐处
