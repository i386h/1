<!-- { "loadSidebar": true } -->
　　厚其帤【女居反】则木坚薄其帤则需【音软】
　　郑康成曰帤读如襦有衣絮之絮帤谓弓中裨○郑锷曰帤所以裨助乎干以为强故虽至美之干亦未尝无裨以助之然裨太厚则干必失之太坚裨太薄则干必失之太需需偃弱也【○赵氏曰需与罢软同如鲍人脂之则需同】
　　是故厚其液而节其帤
　　郑康成曰厚犹多也节犹适也○郑锷曰欲得其当者惟厚其液而节其帤矣厚其液则或三或再其数之多也节其帤则不厚不薄其处之得中
　　约之不皆约防数【音朔】必侔
　　贾氏曰约谓以丝胶纒之今之弓犹然○郑锷曰亦不皆约之或防或密要使平均而相侔等则善矣【○郑康成曰皆约则弓帤侔犹均也】
　　斲挚必中胶之必均
　　郑康成曰挚之言致也中犹均也○王昭禹曰上下如一之谓中多寡适于匀之谓均○陈用之曰于挚言斲则知其为干岂以手所执者而名之欤挚必中欲其厚薄之适中不可过也施胶于挚其傅必均不可偏也
　　斲挚不中胶之不均则及其大脩也角代之受病夫懐胶于内而摩其角夫角之所由挫恒由此作
　　贾氏曰自此下说弓之隈里施胶之事○赵氏曰挫谓折伤也内之不治则病自外发干懐胶于内也干有不匀处胶又有厚薄不匀处则干摩及胶并及角而角之挫伤由此作【○郑锷曰胶在内角在外懐胶于内有厚有薄引弓之时胶常摩齧乎角此所以蹴而折也挫折之端常起于此】○陈用之曰所谓筋代之受病角代之受病者病本在干之目及其久也筋实受之筋施其上者病本在干与胶及其久也角实受之角附于此者本非其病而反受之所以谓之代挫折伤也
　　緫论
　　易氏曰已上数节既言其病又言其利使为工者去其病而求其利则材之为用固矣
　　凡居角长者以次需
　　郑锷曰居处也处角之法冝长短与弓相冝长者冝在隈短者冝在箫【○王昭禹曰弓隈谓之需弓梢谓之箫○贾氏曰箫谓两头也然则长者在隈内可知】需者弓之隈也惟曲之处则需矣以角之长者处之以助其力使不甚弱
　　易氏曰上经言角长二尺有五寸谓之牛戴牛则角固贵乎长也然以逹对短则逹为长之过需须也良工以次需而用之不可过于长亦不可过于短○赵氏曰次者处于此之意如师左次是也故居角之法必以长者安顿在隈
　　恒【古邓反】角而短是谓逆桡引之则纵释之则不校郑康成曰恒读为防防竟也○贾氏曰竟角而短谓施角充满两畔而上下短于隈者也○王昭禹曰纵言引其而力弗迨也校言舍其而势不急也【○郑锷曰校与绞同谓矢之不疾】○郑锷曰竟其角而用之其角太短也如是谓之逆桡桡者隈当曲之处也以短角处之乃所以反逆桡也惟其逆挠若引其弓则角短而不用力必纵放而不强若释而放则势弱而矢不校凡此皆角短之病
　　恒角而逹譬如终绁【音泄】非弓之利也
　　郑锷曰达者通过之义竟其角而用之其角太长若其角长自隈而通过于箫头则其弓必坚而不可引譬如终绁谓若见系束于弓防之上此则非弓之利言易壊其弓也○赵氏曰终犹常也与终古登阤之终同隈角太长则送矢不疾譬如常常见绁于弓防矣
　　王昭禹曰角不可失之长亦不可失之短充于两旁而不及两端故曰恒角而短不独充于两旁而又过于两端故曰竟角而达竟其角而失之短是谓逆桡言其力不足而反桡也竟其角而失之达故譬如终绁言其送矢不疾若见绁于弓防○陈用之曰以达对短而言则达为长之过故明短之为病又明长之不利则其有度可知
　　今夫茭觧中有变焉故校
　　赵氏曰今夫起义之辞茭谓弓隈与弓箫相接处解谓接之中变谓异也谓箫与臂用力异○贾氏曰引之则臂中用力放矢则箫用力既用力异故校校谓矢去疾也
　　于挺臂中有柎焉故剽
　　郑康成曰挺直也柎侧骨剽亦疾也○贾氏曰直臂中弓把处有柎者谓角弓于把处两畔有侧骨骨坚强所以与弓为力故剽疾也
　　易氏曰校者疾而速剽者疾而勇知校与剽为弓之利则知居角之短与达者皆所以为弓之害
　　恒角而达引【音譬】如终绁非弓之利也
　　易氏曰甚言其过长之尤为害也○赵氏曰再言恒角而达是重明达角之不利引言引而便使来也盖弓之成体在干与角胶丝筋漆附之而已所以弓人论干角甚详此叚说角长短视干之直其曰长者谓盖过干短者谓遮干不着前言长二尺五寸谓之牛戴牛下又言长其隈盖长在所贵今以为非利者盖所取者适中之长所戒者过中之长
　　挢【音矫】干欲孰于火而无赢挢角欲孰于火而无燂【音潜】引筋欲尽而无伤其力鬻胶欲孰而水火相得然则居旱亦不动居湿亦不动
　　赵氏曰此叚说干角筋胶得所不得所之事干角有曲直之势必以火挢之使正筋有缓急拳缩之势必用引之凡所攻治必水火相得不可过不可不及干以坚为贵熟于火足矣过熟则赢赢谓过熟也角以和为贵熟于火足矣过熟则燂而脆燂谓炙烂也角三液干再液者以此尔筋欲敝之敝不尽则有生硬处而不软过则伤其力而不强鬻音煑胶以水浸以火烧水火相得则体熟而质化火气过则焦水不足则硬水太过则稀为弓能如此四者之材坚固和同久而不壊亢旱与隂湿时皆不伤动【○郑锷曰不过乎火则不至于燥虽亢旱而阳过之时不与燥俱变也不过乎水则不至于柔虽处下湿而隂过之处不与湿俱变也○陈用之曰居旱不动谓其不偏于阳故也居湿不动谓其不偏于隂故也】○毛氏曰旱近阳湿近隂凡风日之类皆旱也凡雨露之润皆湿也动中变也四者之材治之尽善譬犹五脏六腑充实于内则外邪无所干于其间○郑康成曰不动者谓弓也
　　苟有贱工必因角干之湿以为之柔善者在外动者在内虽善于外必动于内虽善亦弗可以为良矣
　　郑康成曰苟愉也湿犹生也○陈用之曰艺不能精无可贵者名之贱工○郑锷曰贱工因角干之湿以为弓之柔外见其柔和似若甚善然角干之刚强而易动以此处内安能久乎故虽善于外而必动于内视之虽善不足为良弓也【○李嘉防曰此皆不待一年求速之故】
　　凡为弓方其峻而髙其柎长其畏而薄其敝宛之无已应
　　李嘉防曰前说居角利病此说箫靶厚薄
　　郑锷曰峻者弓之末亦谓之箫【○陈用之曰右手执箫】以其在上而髙故名曰峻○赵氏曰弓稍头要叩方而不贠则健而有力稍头尖削而不平阔故谓之峻言其峻削也○郑锷曰柎者弓之辅以其有侧骨故曰柎【○赵氏曰侧骨乃在把处两邉撑压贴住上下两隈把中衬贴处故谓之柎言其柎固而相依也】○陈用之曰柎弓把也礼记曰左手持柎髙其柎所以壮其力○赵氏曰畏尖头接把处故引弓时畏分外有力即上文挺臂中有柎故剽是也若柎不髙而或卑则接畏处压不住弓必无力畏弓两弯处若不长而短则角纵不用力反挠向外去即上文恒角而短是谓逆桡引之则纵释之则不校也弓弯谓之畏畏言曲处【○陈用之曰畏即前所谓角之中当弓之畏者是也】○贾氏曰敝谓人所握持手蔽之处冝薄为之○赵氏曰柎与敝人往往不能分别中义见柎是把中敝又是把中不应要髙又要薄遂谓柎弓把也把中緫谓之柎敝即上文筋欲敝之敝敝筋而施于弓体厚则起而不相着故要薄不知柎敝虽皆把中然各不同尝见今之造弓把处稍细把处上下皆堆起稍髙才接着角用以较量敝即把处稍细者柎乃把处两头两侧畔稍髙接角畏者敝则置于正面故云薄柎则置于两侧目侧视之故不言厚而言髙况注分明说柎把中侧骨在两畔敝人所握持处四者皆是指弓上之名岂可以筋之敝而引为弓之敝
　　郑锷曰峻欲方不欲贠柎欲髙不欲下隈欲长不欲短敝欲薄不欲厚四者如法则宛而引之常应手而来无时而止故曰宛之无已应【○陈用之曰宛言引之而顺也○郑康成曰宛谓引之也引之不休止常应言不罢需】
　　下柎之弓末应将兴
　　郑康成曰末犹箫也兴犹动也发也○赵氏曰柎正当弓之要惟髙其柎以壮其力故引之而弓稍不能以挠之若柎骨太卑下为之箫方应则柎发动由柎力弱撑压弓隈不住故也
　　为柎而发必动于閷
　　赵氏曰閷谓接中若如上为柎太卑柎既发动则接中亦发动而不固盖接是敝接畏处柎插在两傍虽相衬贴作一柄其实是两木凑合成柎与閷相为表里柎动则閷亦动理之必然以此见敝自敝柎自柎本不同也
　　弓而羽閷末应将发
　　王昭禹曰鸟所以飞者羽有二焉羽閷谓两接中俱动也两接中俱应箫应则角干亦随之而发作○赵氏曰此叚先言峻柎畏敝至论病处止说柎一节全不及峻畏敝则所重在柎柎当弓之要正是制压一弓之接处最要强固柎壊则其余都壊所以特详言之
　　弓有六材焉维干强之张如流水
　　赵氏曰此统论弓之成体○陈用之曰五材以干为依干于五材为本惟干强之本足以有制○王昭禹曰弓以干为质以角附干而为安二者之材尤冝谨择也夫顺流而不逆者莫如水周运而无端者莫如环维干强之则弓之质坚张如流水则弓之体调质坚则无句弊体调则无难易此所以张之则如水之顺流也【○毛氏曰水流而下其势顺疾而自然弓干体强悍若抗捍而能如此是可贵也盖使强为弱之意】
　　维体防之引之中参
　　郑康成曰体谓内之于檠中定其体防深浅所止○贾氏曰体定于防之后防之者郑云深浅所止若王弧之弓往体寡来体多弛之乃有五寸张之一尺五寸夹庾之弓往体多来体少弛之一尺五寸张之五寸唐大徃来若一弛之一尺张之亦一尺是防之深浅所止也○陈用之曰弓有往来之体体有多寡之辨良则曲少敝则句多方其为体必因其材势而防之防之者深浅有所止以防其壊也引之中参而不壊焉乃适于用中参谓张而引之其中距有尺之三焉夫矢以三尺为度引而满之亦不过此不曰三尺而曰中参云者以张之一尺为中制张一尺引三之所以指中而言也○郑锷曰凡物相参则为参弓不论强弱引之皆以三尺为中中参者三者相参常得中也
　　维角防【直更反】之欲宛而无负引之如环释之无失体如环
　　贾氏曰防正也○郑锷曰防如撑柱之撑所以辅而正之也角在弓隈为弓之助所以防之也○郑康成曰负辟戾也【○贾氏曰置角于隈中既正欲宛而无负者引之弓体不辟戾故也】○陈用之曰夫防之者非他欲宛而无负也宛指其体负其用引之其体宛如而无负之戾六材之中惟角为能正之引之如此其释亦然○郑锷曰无负言不与相反也非惟不与相反又且引之则如环环言其势之圎也非特引之势圎及其释而不引之时其体不失常如环然此皆角有以防之之力○李嘉防曰攀来时如环放去时如环则制善而矢去急
　　材美工巧为之时谓之参均角不胜【音声】干干不胜筋谓之参均量其力有三均均者三谓之九和
