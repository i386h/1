<!-- { "loadSidebar": true } -->
　　掌执戈盾夹王车而趋左八人右八人车止则持轮郑康成曰夹王车者其下士也下士十有六人中士为之帅○郑锷曰夹王之车执戈所以撃刺执盾所以捍衞左右必皆八人人主上法乎天而左右之衞亦取象于八卦故数皆八也车之运行其势疾矣及其止也余力未定虑其运而不止故持其轮而止之自非旅力过人安能然也【○王氏曰持轮所以为安也○李嘉防曰王止则亦止而衞王】
　　凡祭祀防同賔客则服而趋
　　郑锷曰祭祀賔客防同王则吉服旅贲亦以服而从先儒以为王衮冕则旅贲齐服服端窃以为不然言服而趋者谓军旅夹王车或以介祭祀防同賔客则无用介惟服其所当服之服而已【○王昭禹曰服而趋者其服亦如王祭祀賔客之服】何以眀之下文言军旅则被甲而趋盖能自保衞然后可以衞至尊有兵甲之事尤不可不先自备或使之服其介也亦以重天子之威
　　丧纪则衰【七雷反】葛执戈盾
　　郑康成曰葛葛绖武士尚轻【○贾氏曰臣为王贵贱皆斩衰麻绖至葬乃服葛今王始死即服葛故云武士尚轻】
　　军旅则介而趋
　　郑康成曰介被甲○王氏曰旅贲则王衞之尤亲者王吉服则亦吉服王凶服则亦凶服王戎服则亦戎服亦与王同其忧乐也○易氏曰祭祀防同賔客丧纪军旅各以吉凶之服衞于王军国之容有足观者矣
　　节服氏下士八人徒四人
　　黄氏曰其服衮冕名之曰节以着别也○郑锷曰或谓春官有司服掌王之衣服冝可得而节此官所言初无撙节之意何以为上节王之衣服耶夫王之衮冕裘冕固非臣下所可服然有时而服之亦以行礼之故尔行礼则服之事已则止其服也固有节矣此序官节服之意
　　掌祭祀朝觐衮冕六人维王之大常
　　郑锷曰祭祀朝觐王乗五路建大常服衮冕此礼之至文而盛也又使节服氏六人与王同服以维持大常之旒盖大常十有二旒其长曵地必用人以维持之维者以缕缀连之义每旁三人则法阳数之成而以象天阳俾服衮冕同王之服以尊天之象【○易氏曰王于郊祀服裘冕而节服氏之二人者亦服裘冕王于祭祀朝觐服衮冕而节服氏之六人者亦服衮冕若是何以为节曰是乃所以为节也春秋之法贵贱不嫌于同号以其有节存焉王眡治朝其位亦南乡王族故士虎士在路门之右大仆大右大仆从者在路门之左其位亦南乡则尊卑何以无辨位同乎南乡从王于后也服同乎衮冕裘冕从王于左右也既有前后左右之节矣则位序服饰乃衞至尊而崇威严亦何嫌于同】
　　愚案此便是顾命一人冕执刘一人冕执戣相似
　　诸侯则四人其服亦如之
　　贾氏曰礼纬天子旌九仞十二旒曳地诸侯七仞九旒齐轸大夫五仞五旒齐较士三仞三旒齐首彼或异代法故旒不依命数周诸侯之旌皆交龙为之上公九旒侯伯七子男五今緫云四人则不得两两维之但一畔二人分而维之耳【○郑锷曰诸侯之祀也建交龙之旂亦谓之建常用四人以维之其服与诸侯亦同王六而诸侯四降杀以两又四者隂之数诸侯虽有君道而视天子则臣也故取隂之数焉】
　　郊祀裘冕二人执戈送逆尸从车
　　郑锷曰祀必有尸虽郊祀亦有尸士师言祀五帝则沃尸春秋传曰晋祀夏郊董伯为尸此言郊祀送逆尸则是郊亦有尸也郊祀王服大裘而冕王服大裘则尸亦服大裘尸服大裘故节服氏送逆尸亦服大裘事至尊之神以类求类欲其纯一而不杂如此节服氏八人六人维大常故二人送逆尸也然亦惟郊祀则有裘冕执戈之礼他祀则不用也始焉逆之终焉送之皆从尸所乗之车事尊神者其礼当致其谨也或谓王服衮冕节服氏亦衮冕近于无等差先王制礼必有毫厘之辨何为至尊之衮冕与臣下同耶盖祀天之礼内服大裘则外被冕故曰衮冕又曰裘冕司裘言为大裘以共王祀天之服而不言衮司服言祀天则衮冕而不言裘王服衮则曰衮冕王服裘故云裘冕郊祀以维大常而送逆尸之故乃分而二之使节服氏八人各服其一大常以文为主故服以衮送逆尸以质为主故服以裘服衮者无裘服裘者无衮岂不有毫厘之辨哉王之奉祀也以内则尽质以外则尽文故兼论乎裘衮又以见名官曰节服氏之意
　　方相氏狂夫四人
　　王昭禹曰方相氏者以其相视而攻疫者非一方也月令于季冬命有司大傩则曰旁磔亦以方之所在非一方○郑锷曰或谓每歳有时傩之事所谓季春命国傩仲秋天子乃傩季冬命有司大傩见于月令者是也三时有傩夏则无之方相氏乃为夏官之属何耶盖方相氏以狂夫为之康成谓方相犹放想可畏怖之貌义无所攷殆猖狂之意也因四方而驱疫必狂夫为之盖阳胜则为狂隂慝则为疫狂夫阳之太过者也夏则阳盛而火王阳盛而太过则为狂矣使之索隂慝之鬼亦厌胜之术○贾氏曰执戈盾亦武事故在此
　　緫论
　　薛平仲曰四官之设先王必使世其官者合庶士以衞至尊其事至难使为之长者或更进迭用而非世守之旧则人心涣散不属所关甚大此虎贲旅贲必以氏为名节服氏以衮冕维大常其职与旅贲氏相关非世其官不足以明礼典之冝方相氏以索室驱疫非世其官不能明鬼神之故此节服方相亦以氏为名也
　　掌蒙熊皮黄金四目衣朱裳执戈盾帅百隷而时难【乃多反】以索室敺疫
　　郑康成曰蒙冒也○郑锷曰熊之为物猛而有威百兽畏之蒙熊皮所以为威也金阳刚而有制用为四目以见刚明能视四方疫疠所在无不见也者北方之色天事之武也朱者南方之色地事之文也以为衣所上者武以朱为裳辅之以文【○李嘉会曰鬼神隂物狂夫四目衣朱裳皆象阳气以抑隂气】执戈击刺盾自衞【○黄氏曰执戈盾犹尚勇欤】帅百隷以为之【○王昭禹曰帅罪隷蛮隷之属】贱者之职也○王昭禹曰时傩以时而傩月令季春仲秋季冬是也【○郑锷曰季春仲秋之傩有国之礼庶人不得为季冬之傩谓之大傩孔子于乡人傩则朝服而立于阼阶以安室神谓季冬之傩大傩驱索诸室中而逐之故朝服以安祖先之神尔】○郑康成曰索廋也○王昭禹曰室者隂慝之所藏
　　大丧先匶
　　郑康成曰葬使之道○刘执中曰凶事多邪慝乗之
　　及墓入圹以戈击四隅敺方【音罔】良【音两】
　　郑康成曰圹穿地中也天子之椁栢黄肠为里而表以石焉方良罔两也国语曰木石之恠夔罔两○郑锷曰葬则用木石木石乆而变恠生故始葬则敺之亦厌胜之术【○易氏曰占梦季冬聘王梦遂令始傩敺疫则令此而已】
　　郑锷曰丧则使之为前驱以辟凶邪葬则使之入圹击罔两所以安神灵

　　周礼订义卷五十一
　　钦定四库全书
　　周礼订义卷五十二　　　宋　王与之　撰
　　大仆下大夫二人
　　郑康成曰仆待御于尊者之名大仆其长也○郑锷曰公卿大臣辅王于朝其见王为有时若夫左右仆从于王尤亲昵茍防近小人无以闻正论故先王以下大夫为之所以重其任也【○陈君举曰六官皆有风义之臣如地官师氏保氏春官大史内史夏官射人大仆是也书曰太史友内史友记曰射人师仆人师】○薛平仲曰上而正君心于周旋宻勿之间下而通人情于势分难通之际大仆以之帅其僚庶僚以之佐其长上下交孚内外无壅天下之政此其本也○陈君举曰属之司马不惟宫中部署严肃亦以通遽令也不然则有逗留怠于命之患
　　掌正王之服位出入王之大命
　　项氏曰王之吉服有六大仆正之则动容周旋无不中礼【○黄氏曰此盖朝服非朝服则祭服也燕服小臣正也】王之眡朝有位正之则出入起居罔有不钦
　　王昭禹曰出王之大命则宣之于外入王之大命则纳之于内【○郑康成曰出大命王之教也入大命羣臣所奏行○郑锷曰王之大命则国之大安危民之大利病所以指麾羣臣而号令四方者】大仆之出入王之大命特以其在王之左右为王之侍御掌趋走奉行之事而已若书言龙作纳言诗言仲山甫出纳王命则异于是
　　掌诸侯之复逆
　　郑锷曰诸侯之复上有询乎诸侯而诸侯反报之诸侯之逆诸侯自出所见以告乎上皆掌受之以上逹则无壅遏或谓羣吏之逆庶民之复御仆掌之诸臣之复万民之逆宰夫掌之三公及孤卿之复逆小臣掌之独大仆掌诸侯之复逆何也盖臣民复逆王所日闻故内焉御仆小臣逹之外焉宰夫逹之事之常也若诸侯复逆则非常矣○陈及之曰掌复逆者受羣下书奏也汉之公车司马今之登闻检院皆掌天下章奏乃一官耳大仆掌诸侯复逆小臣掌羣吏之逆及庶民之复而宰夫又掌诸臣之复万民之逆不亦多乎盖官府有尊卑爵禄有髙下大仆大夫也茍下掌吏民之复逆御仆下士也茍上掌诸侯及公孤之复逆则情意不相通官髙则此不肯受官卑则此不肯授于是上下之势悬隔而天下之事壅于上闻今大仆掌诸侯小臣掌孤卿大夫御仆掌吏民则势敌情通不敢逗留章奏矣然其事所系甚大于是复俾大宰之属掌之则当以所言告之冢宰与王谋议其事而行不特是也秦章邯奏事而赵髙为丞相留司马门不进则是与章奏者非王之近臣也若夫大仆小臣御仆皆王之侍御仆从也受章奏而逹于王无所闗决而大臣亦不得自便矣
　　王眡朝则前正位而退入亦如之
　　王氏曰王眡朝眡治朝○易氏曰此经正与司士一职互文见义司士正朝仪之位王南乡则王之位也虽言王位而非正王位之职所正者羣臣之位其曰三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之右南面西上羣臣既正其位矣然后大仆自路门之左立于王前故曰大仆前所以正王位又言王入内朝皆退郑氏引玉藻之言曰朝服以日视朝于内朝辨色始入君日出而视之退适路寝听政谓诸侯也言诸侯则天子亦然谓王入路门听政于路寝则羣臣各退向治事之处若据司士所言皆退疑若大仆亦随羣臣而退今攷此经文意则大仆实未尝退所言王眡朝则前正位而退乃是退立于路门之本位以俟朝毕及王入路门而听政路寝则羣臣虽退而大仆复入正路寝之位司士不及此者以其所正者羣臣之位朝毕则退而已大仆掌正王位则无往不从故出入亦如之详略不同亦各其职云
　　吕氏曰如汉成帝临朝之时尊严如神及退朝与张放等所説皆淫辟邪侈之事人君到此不是匡正有人如何防到罔有不钦田地
　　建路鼓于大寝之门外而掌其政以待逹穷者与遽令闻鼓声则速逆御仆与御庶子
