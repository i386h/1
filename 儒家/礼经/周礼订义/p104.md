<!-- { "loadSidebar": true } -->
　　郑锷曰祭祀之节有王出入之时有尸出入之时有牲出入之时皆当奏夏夏之名有九此所奏者三夏夏大也乐章之大者也王始祭入庙门祭讫出庙门皆奏王夏葢歌王者之徳为甚大始迎尸而入终送尸而出皆奏肆夏尸者祖先之象肆遂也安也或説祖先有功徳故国遂大至于为天子而有天下也【○王昭禹曰直而自遂之谓肆尸以象乎神则有直而自遂之意故尸出入则奏肆夏】二祼之后王出迎牲入而告牲乃出而杀之皆奏昭夏昭明也明祖先有硕大之徳故用是牲【○王昭禹曰神散而为明明散而为昭牲以致味行吾忧勤而亲鬼神者在此宜其致精明以歆鬼神焉故牲出入则奏昭夏】説者以肆夏为时迈所谓肆于时夏允王保之是也王夏昭夏则无所攷矣
　　王氏详説曰九夏之名见于钟师此特言三夏以三夏为九夏之大奏九夏者钟师也令钟师而奏三夏者大司乐也自纳夏而下则钟师自奏矣○郑锷曰此所令奏者时祭也
　　帅国子而舞
　　郑锷曰奏夏之时又帅国子而舞以形容之○易氏曰舞所以宣导其和○王昭禹曰大司乐以乐舞教国子舞故凡乐事用舞则帅国子而舞
　　大飨不入牲其他皆如祭祀
　　郑锷曰祫祭先王飨五帝于明堂飨来朝之诸侯皆谓之大飨此所谓大飨飨来朝之诸侯也祭祀迎牲入庙而始杀飨賔则杀牲于门外鼎而后入故不迎牲不奏昭夏惟此与祭祀不同祭有入牲之礼者告博硕肥腯又以告幽全也賔客之来随命数以致礼在主人不当告于賔客然先王待賔客如待神明故其他皆得而同○郑康成曰其他谓王出入賔客出入亦奏王夏肆夏【○项氏曰礼曰大飨其王事欤又云其出也肆夏而送之】
　　大射王出入令奏王夏及射令奏驺虞
　　贾氏曰大射谓祭祀择士而射于西郊虞庠学中○郑康成曰驺虞乐章名在召南之卒章王射以驺虞为节○郑锷曰王出入令奏王夏则奏于未射之时及射令奏驺虞则奏于矢之际【○项氏曰驺虞乐官备也射一矢驺虞驱五豝而待其得贤之多如此○愚案驺虞説详见乐师】
　　诏诸侯以弓矢舞
　　贾氏曰诸侯来朝将助祭预天子大射之时○郑锷曰又诏待射诸侯执弓挟矢揖逊进退为手舞足蹈之容者诸侯虽尊入而侍王当执臣子之礼○黄氏曰舞所以饰敬也【○王昭禹曰王以六耦射三侯其耦王射者必诏以弓矢舞则以天子之射其节比于乐诸侯之舞亦所以应王故也仪礼大射命三耦取弓矢有升降之仪者亦以此】
　　王大食三侑皆令奏钟鼓
　　王昭禹曰大食大牢非常食也玉藻曰天子日食少牢而朔月大牢所谓大食者其朔月之食乎夫人之养也心志和而后气体从之食饮膳羞所以养气体侑之以乐所以和其心志而致气体之养焉况天下无事无大荒无太札无大灾无大故而王可以乐之时所以大食之三侑大司乐皆令奏钟鼓膳夫言王日一举鼎十有二物皆有俎以乐侑食此谓常日之礼至于王斋日三举亦大食之礼○郑康成曰宥犹劝也○郑锷曰食则三侑劝之至于三加牲而用大牢谓之大食奏钟鼓用乐之盛也【○项氏曰钟鼓乐器之大备大礼也○李嘉防曰侑食之乐非无笙磬丝竹之音必奏钟鼓何也葢钟声铿铿以立号君子闻钟声则思武臣鼓声讙讙以立动君子闻鼓声则思将帅之臣安不忘危治不忘乱之意】
　　王师大献则令奏恺乐
　　易氏曰凡师之出宜乎社造乎祖各载其主以行及其有功则皆献之以恺乐皆大司乐有以令其奏○王昭禹曰恺者喜之属南风谓之恺风者天地之怒气散焉王师大献奏恺乐者人之怒气释焉【○郑锷曰有功而归释其怒而为恺悦故乐名曰恺左传晋文公败楚振旅恺以入于晋○李嘉防曰圣人于军功始教以振旅终奏以恺歌示人以胜残去杀之义】乐师于大献奏恺歌遂倡之镈师若大献则鼓其恺乐然则大司乐所令者令其属而已【○郑锷曰令镈师奏之】
　　凡日月食四镇五岳崩大傀异烖诸侯薨令去乐郑康成曰四镇谓之防稽青之沂山幽之医无闾冀之霍山五岳岱在兖衡在荆蕐在豫岳在雍恒在并傀犹怪也大怪异烖谓天地竒变若星辰奔霣及震裂为害者去乐藏之也春秋传曰壬午犹绎万入去籥万言入则去者不入藏之可知也
　　大札大凶大烖大臣死凡国之大忧令弛县
　　郑康成曰札疫疠也凶凶年也烖水火也弛释下之若今休兵鼓之为
　　凡建国禁其滛声过声凶声慢声
　　郑锷曰王者作乐以导和于天下王朝所作者虽本乎雅正茍侯国或为滛哇何以一天下于至和哉故于建国之际禁其滛过凶慢之声诸侯系一国之风不谨于声乐之际鼓滛放荡流入邪滛国亦因以亡矣始建国必禁焉防于未然之前【○李嘉防曰四者之声何独于诸侯新封而禁之乐感人深浃肌藏髓立国之初当尚中正四者必禁求以善民心于始也】
　　郑康成曰滛声若郑卫也过声失哀乐之节也凶声亡国之声若桑间濮上也慢声惰慢不恭也
　　大丧涖廞乐器及葬藏乐器亦如之
　　郑康成曰涖临也廞兴也临笙师镈师之属兴乐器也兴谓作之也
　　易氏曰藏瘗也大司乐涖之敬其事也
　　乐师掌国学之政以教国子小舞
　　郑康成曰谓以年防小时教之舞内则曰十三舞勺成童舞象二十舞大夏【○易氏曰勺者周公告成大武之诗象者武王告成象舞之诗播为乐章以教国子则有六者之舞】
　　黄氏曰凡称国子兼适庶也故王世子亦在文王世子曰春夏教干戈秋冬教羽籥帗羽皇旄干人等舞则为小舞自其小时教之大司乐六舞则合之羽旄干戚备焉【○贾氏曰此言小舞则大司乐教云门已下为大舞】
　　李嘉防曰教国子以舞使之委蛇曲折动容貌习威仪就其抑进退之节以销其骄滛矜夸之习此教国子之善灋小舞既习而后六代之舞可习矣
　　凡舞有帗舞有羽舞有皇舞有旄舞有干舞有人舞郑司农曰帗舞者全羽【○郑康成曰帗析五采缯今灵星舞子持之是也】郑锷曰羽则析白羽【○刘执中曰羽舞秉翟以为文舞】皇则用五采羽为凤凰之形皆执之以舞【○郑司农曰皇舞者以羽冐覆头上衣饰翡翠之羽○易氏曰象凤凰来仪○项氏曰欲其和也】
　　郑司农曰旄舞牛之尾【○易氏曰象百兽率舞也○项氏曰取其顺也】郑锷曰干执干楯以舞【○郑司农曰兵舞】
　　郑司农曰人舞者手舞【○郑康成曰舞无所执以手袖为威仪】
　　郑司农曰社稷以帗宗庙以羽四方以皇辟雍以旄兵事以干星辰以人
　　郑锷曰社稷之舞执帗有帗除之意言社稷生养乎人而除其灾害四方之舞执羽有羽翼之意言四方为国翼蔽如鸟之有羽旱暵之舞以皇皇凤之雌也为羣隂之长旱则阳胜隂舞以皇所以召隂而却阳也旄即旄人所教之舞也夷乐散乐賔客之燕乐用之或谓辟雍用旄无所考人舞则宗庙用之八佾六佾皆以人为主地官之属所用者止系于民事舞师言兵舞此言干舞变干言兵实一而已○易氏曰地官舞师之四舞不及旄舞人舞者教其所当用非国子之小舞若舞师先教兵舞则以祭祀大小为先后乐师先教帗舞则以所教之序为先后以人舞非舞之正故列于数者之末【○愚案余説见舞师】
　　教乐仪行以肆夏趋以采荠车亦如之
　　郑锷曰承上文教国子又教之奏乐以为王行步之仪王昭禹曰乐师所教教作乐者堂上之行而肆夏作门外之趋而采荠作一行一趋有其仪与乐节相应不可不豫教焉【○郑锷曰在堂则賔尚逺故行出门则賔巳近故速也】行则缓缓则有直而自遂之意故奏肆夏趋则疾疾则欲齐而整肃焉故奏采荠【○郑司农曰肆夏采荠皆乐名或曰皆逸诗】
　　郑康成曰王如有车出之事登车于大寝西阶之前反降于阼阶之前尚书传曰天子将出撞黄钟之钟右五钟皆应入则撞賔之钟左五钟皆应大师于是奏乐○王昭禹曰王之行趋既然车之疾徐亦如此故曰车亦如之且王于賔客飨食则在庙其燕则在寝或步或乗出入皆有仪王之进退岂茍乎哉【○刘执中曰车亦如之者则五御之法有缓急和鸾之声动则相应】
　　贾氏曰先言行后言趋又云环拜从内向外而言是出时也玉藻趋以采荠行以肆夏先言趋后言行从外向内是入时也○王氏详説曰司乐云王出入奏王夏尸出入奏肆夏此又行以肆夏不奏王夏者何耶葢司乐出入谓庙中时此谓出迎賔客及升车时肆夏所用亦广王出入则奏之大司乐乐师是已享元侯则奏之晋穆叔所谓肆夏天子所以享元侯是也告祭柴望则奏之时迈所谓肆于时夏是已送賔则奏之礼器所谓其出也肆夏以送之是已郑氏于礼器以肆夏当为陔夏是徒知賔出入则奏陔夏不知肆夏之用为广也○黄氏曰祭祀朝防师甸封建之时王在五路其步趋之节责大驭焉五路之上王安佚矣然而顾车之行而闻肆夏之声则犹行于堂下顾车之趋而闻采荠之声则犹行于门外造次无非礼者乐师之所教大驭之所驭与有力焉
　　环拜以钟鼓为节
　　郑司农曰环犹旋也【○黄氏曰汉何武举方正召见槃辟雅拜有司劾其虚伪服防曰槃辟雅拜行礼之容拜也师古曰槃辟犹盘旋也此仪至汉犹在】
　　愚案环拜羣臣环王而拜祭天地祭宗庙朝日之类俱有拜王拜于中羣臣环列而拜之于外则谓之环拜
　　郑锷曰环乃回环之义羣臣环外而拜天子拜者众恶其不齐故奏钟鼓为节使闻鼓而拜闻钟而止○易氏曰行趋者接賔之仪环拜者賔拜之仪乐师于是教国子之乐仪欲君臣上下无非礼也尔雅曰堂上谓之行门外谓之趋是王出既服至堂而肆夏作出路门而采荠作齐侯曰朝觐宗遇飨食皆乗金路各以其等为车送迎之节是王者有车出迎賔之礼亦因车之行趋为之歌肆夏采荠葢肆夏之乐其声舒以缓采荠之乐其声数以疾此王者接賔之乐仪至于朝防诸侯于外朝之位与夫合诸侯于国门外方明坛之位则有环拜之礼虽不详见而贾氏于方明坛之位则曰公奠玉于上等降拜于中等侯伯奠玉于中等降拜于下等子男奠玉于下等降拜于地此礼之大者必以钟鼓节之为作止之节也
　　凡射王以驺虞为节
　　郑锷曰凡射则大射燕射賔射之时皆奏此诗○薛氏曰先郑释此以为驺虞圣兽郑氏释驺虞之诗亦以为义兽白虎黑文不食生物不知彼何所见吾观驺虞者天子之官记曰乐官备又曰天子以备官为节【○刘执中曰贤人众多则官备而治有弗至者乎】葢驺者谓趣马主为诸官驾説者记于季秋天子乃教于田猎命仆及七驺咸驾则驺者田猎之官经于大阅则虞人莱所田之野谓山虞于大田猎莱山田之野泽虞于大田猎莱泽野则虞者山泽之官而与于田猎者驺虞掌田猎之官宜以杀兽为事乃一止于取五豝其仁如此天子取之以为射节者此也【○王氏曰以驺虞为节者乐仁而杀以时○郑锷曰文王之射于驺囿诗之辞则曰一五豝又曰一五豵其义以为兽之数五而王射以一矢不欲多杀者乃爱物之仁心故奏是诗言天子以仁而爱物为主】
　　诸侯以貍首为节
