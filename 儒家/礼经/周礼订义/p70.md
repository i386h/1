<!-- { "loadSidebar": true } -->
　　黄氏曰此与匠人一法乡不为沟洫夫屋九比遂野法也沟洫之制详八家皆私百亩其中为公田沟洫不独治田且设固焉自甸达于畿皆野法也故曰凡治野遂人十夫有沟匠人九夫为井盖一井十夫其中为遂而沟环之地居十夫而井实得九夫之地也案司马法一同万井九万夫则虽乡一井亦谓十夫之地为遂沟与野同不为洫浍孟子言方里而井井九百亩盖一里十夫容九百亩于其中非谓方一里只得九百亩也治地郊与野异者郊居百里四同之地无多山陵林麓其地之高者为城郭防园平者为田负郭之田多膏腴下者为薮牧其间水泽足以灌溉亦必为沟畎以行之但不为洫浍涂路经纬之形如治野耳观载师郊田则当时因土之宜可见遂沟兼径畛不能为一夫寛饶之使有余地也诗中田有庐畺埸有皆寛饶之地畺埸其界域也积方百夫沟经纬其中而洫环之成方十里千夫之地十除其一为百井九百夫洫经纬其中而浍环之同方百里十万夫之地十除其一为万井九万夫浍经纬其中而川环之遂人言百夫有洫者谓积方百夫而洫居其外也匠人言方十里为成成闲广八尺谓之洫者开方十里而洫居其中也方十里则为百夫者十遂人言千夫有浍者亦积方千夫有浍在其外也匠人言方百里为同同闲广二寻谓之浍者亦开方百里而浍居其中也方百里则为千夫者十故曰其法一也遂人言万夫有川通地势而着经界之法也匠人言专达于川因地势以见非人力之所为也然则川形未必正方其旁多华离之地皆不井书曰濬畎浍距川川盖山泽自然之位故匠人曰凡天下之地势两山之闲必有川焉疏家言此川亦人造疎甚郑康成小司徒注成方十里其中八里为甸六十四井五百七十六夫出税旁加一里为一成十里三十六井三百二十四夫治沟洫积而至四都八十里旁加十里乃得方百里为一同积万井九万夫其四千九十六井三万六千八百六十四夫出税二千三百四井二万七百三十六夫治洫三千六百井三万二千四百夫治浍乖误甚矣自十夫积而至十万夫皆十除其一者九夫共得一夫之地以治遂沟径畛且有寛余之地矣其余洫浍涂路为地可计百夫之洫为地十七亩有竒涂如之积而为一成十里为方百夫者十洫涂之地三夫半而已安用三百二十四夫哉千夫之浍三十五亩有竒路加浍十一亩有竒通为四十六亩积而为同百里为方十夫者十涂路之地四十六夫而已又安用三千六百井三万二千四百夫哉一同百里为方十里者百洫涂三百四十夫郑言一同二万七百三十六夫治洫大抵遂人展地匠人制形一同之地定为万井沟洫棊布于是以小司徒丘乘之法比之自井为邑为丘而为甸七十五家耕之出车一乘又为县为都其法备矣一同万井九万夫六千四百井出税赋车百乘其余二千六百井为山林川泽邑里县鄙为洫浍涂路沟畛不计犹有余则为闲田遂人下剂致甿固当常有地以待之六遂赋车千乘而为六军十二同一同未必尽平地能为九万夫不足则兼取班孟坚汉书曰同方百里提封万井除山川淳卤城池邑居园囿术路三千六百井定出赋六千四百井虽大约言之且其说未必尽合周礼然其论井地则精于郑矣郑康成注小司徒曰九夫为井方一里小司徒经之匠人为之沟洫相包乃成其说是矣惟不悟遂人匠人本一法因见遂人以十夫起数则曰此沟洫法也匠人以九夫起数则曰此井田法也两说既离乃欲合遂人于司马法以为乡遂皆无公田皆税夫又欲合小司徒于匠人则以为畿内不为井田而小司徒丘甸实井田也乃曰此为造都鄙法及见孟子八家皆私百亩其中为公田诗雨我公田遂及我私春秋初税亩传言谷出不过借有若对鲁哀公盍彻皆井田也则又欲合之于周礼乃以为周制王畿用夏贡法邦国用殷助法乡遂公邑之吏役民以公使不得恤其私诸侯专一国贪暴无艺故通其率以什一为正夫岂独纷错无统而矫诬先王失建邦设土树后王君公之大体矣司马法乡法也不独不为公田沟洫之制亦略故以夫屋比地而一同万井三万家与小司徒夫屋为合是为乡法遂人野法也沟浍距川与小司徒井牧为合是为野法经乡野异条郑谓之同制何据哉司徒施教法于都鄙比闾族党乡州与王国同故以室数制其域不使山川沟洫妨其实地正不为井田而康成反以丘甸为造都鄙法何据哉野九一而助国中什一使自赋孟子教滕文公使复先王旧法则诸侯有野与王国同矣康成知邦国用遂法合于孟子而不知什一自赋亦孟子之言乃谓通其率以什一为正则又何哉曹氏曰因授田而思至于治沟洫因沟洫而思至于治涂路必使纵横参错曲折而后进不得以率意而直达人以为此特定田制耳此特通水利耳不知先王寓兵于农藏丘乘于井牧而御外侮防冲突之意已潜寓于其间也
　　以嵗时登其夫家之众寡及其六畜车辇辨其老幼废疾与其施【式氏反】舎者
　　郑康成曰登成也犹定也【○王昭禹曰登上其籍】夫家犹言男女也○王氏曰遂人既登其夫家众寡六畜车辇遂师又以时登则遂师登之于遂人遂人登之于小司徒【○郑锷曰小司徒颁比法于六乡之大夫使各登其乡之众寡则颁于六遂从可知也】○郑康成曰施读为弛【○郑锷曰辨其可施以事者与其可舍者则病者得所养而壮者不为游手】
　　易氏曰知夫家众寡之数则上地任三人而舍其四下地任二人而舍其三凡父祖子孙之不可分而兄弟夫妇之交相养者举在是知六畜车辇之数则老得以食肉祭得以用牲车得以供服乘辇得以载任器者举在是至于辨老幼废疾与其施舍者则敬老慈幼与夫养万民之疾病禄庻人之在官者又非一端而已○曹氏曰校登必以嵗时盖前嵗之已登者逮于今则増损不同矣一时之已登者越三时则耗亡不等矣民自生齿以上皆登于版耕稼起于一夫而王畿千里之民无不各任其力调兵起于伍长而六军七万五千之众无不各禀其令虽车辇器械之细牛马六畜之猥冗无不素具于籍一旦有事随取而足盖其凡目可稽而储备有实此功用在乎素讲所谓事前定则不困者此也
　　以颁职作事以令贡赋以令师田以起政役
　　郑康成曰职谓九职分其农牧虞衡之职使民为其事也载师云以物地事授地职互言矣贡九贡赋九赋政役出徒役○易氏曰先职事贡赋而后及于师田政役无非因其财力而用之先王岂徒用其财力哉爱养斯民于是乎在
　　若起野役则令各帅其所治之民而至
　　贾氏曰起野役若小司徒起徒役毋过家一人之类【○郑康成曰役谓师田若有功作也】令各帅其民而至者谓县正已下县正云若将用野民则帅而至是县正受遂人之令也
　　以遂之大旗致之其不用命者诛之
　　郑康成曰遂之大旗熊虎【○贾氏曰遂人虽是大夫合用鸟隼之旟致众今遂人掌众与大司徒同故得用熊虎为旗】○王氏曰乡师致民以司徒之大旗遂人所谓大旗亦司徒之大旗于是建焉于遂言遂之大旗则乡可知于乡言司徒之大旗则遂亦可知
　　凡国祭祀共野牲令野职
　　郑康成曰共野牲入于牧人以待事○贾氏曰野职薪炭之属此官令之委人敛之故委人云敛薪刍凡疏材木材
　　易氏曰遂人掌邦之野故此数节皆谓之野牲曰野牲以六牲出于野共而入于牧人职曰野职以薪刍疏材木材出于野而令委人敛之
　　凡宾客令脩野道而委积
　　郑康成曰委积于庐宿市○贾氏曰大司徒令野脩道委积谓緫令遗人此于百里外野道又令之故注云是亦令遗人
　　黄氏曰大司徒大宾客令野脩道委积小司徒小宾客令野脩道委积遂人凡宾客令野脩道而委积遗人委积以待宾客独军旅无所见军旅急兴王师所至得辄发是宜有成法
　　大丧帅六遂之役而致之掌其政令及葬帅而属【音烛】六綍【音弗】及窆陈役
　　郑康成曰役给墓上事及竁也○贾氏曰竁谓穿圹之等○黄氏曰帅六遂之役致之郑云致于司徒恐未然致之于稍人遂人不直致于司徒也稍人曰大丧帅蜃车与其役以至以聴于司徒綍举棺索【○贾氏曰据在棺则曰綍据在道则曰引六遂之役不在道故据在棺而言綍】用綍旁六执之者天子其千人与【○贾氏曰杂记诸侯执綍五百人大夫三百人以此约之则天子千人愚案窆字见乡师】
　　贾氏曰六乡近使主殡及啓朝为始在祖庙之中将行载棺于蜃车属六綍则六遂为终至于在道言引则还使六乡为始至圹窆下棺则还使六遂为终○黄氏曰及葬大司徒亲帅乡役属六引遂亦帅野役属六綍及窆陈列之使背碑引綍司徒皆节制之司徒节制野役见于经者独此事
　　凡事致野役而师田作野民帅而至掌其政治禁令○王昭禹曰言事而又言师田则事乃力政之事○郑锷曰国有功役之事又有师田之事功役则用当役之人师田则众民竭作故于事言野役于师田言野民当役之人则致之使自至众力竭作则其事之大有以作而起之遂人帅而至掌政治禁令以齐一之则众虽繁不乱矣○黄氏曰事为司空事典帅而致于稍人稍人帅而聴于司马
　　遂师下大夫四人上士八人中士十有六人旅下士三十有二人府四人史十有二人胥十有二人徒百有二十人
　　刘执中曰遂大夫各居其遂以施政教遂师则賛遂人居司徒之府以治六遂之政令犹乡师賛小司徒居于内以治六乡
　　愚案刘氏之说推之盖司徒主六乡遂人主六遂乡师为司徒之攷遂师为遂人之攷乡师居司徒府固无可疑遂人遂师亦必居朝以緫六遂之事自乡遂大夫以下至比邻之长则各居其所治矣但乡大夫既曰卿则必朝之六卿兼之以其地在百里之内故其官可居于朝若六遂在二百里则遂大夫必各居其所治之遂可也
　　各掌其遂之政令戒禁
　　贾氏曰遂师所掌如乡师亦二人共主三遂
　　易氏曰政若颁职作事以起政役之类令若令野职野赋令野脩道之类戒与禁则辅此而已
　　以时登其夫家之众寡六畜车辇辨其施舍与其可任者
　　王昭禹曰登其籍于遂人乡师以时稽其夫家众寡遂师登而不稽者以有遂大夫稽之也
　　郑锷曰经言施舍多矣或以施为弛或只读如本字此辨其施舍继以与其可任则施当读为弛盖对可任而言○项氏曰民有贵贱老幼废疾贤能在所施舍其可任者又有家三人二家五人家二人之异故辨之以知民力○刘迎曰遂师之辨施舍与可任将以井牧其田野
　　经牧其田野辨其可食者周知其数而任之以征财征以作役事则聴其治讼
　　郑康成曰经牧制田界与井也【○刘执中曰经牧谓随地而増莱田也】○王氏曰犹小司徒所谓经土地而井牧其田野不言井则以下言辨其可食者周知其数而任之故也○郑锷曰辨其田之可耕则耕之野之可畜则牧之○郑康成曰可食谓今年所当耕者【○刘中义曰一易之田间一嵗而可食再易之田闲二嵗而可食】○易氏曰遂之三地有田皆有莱为莱则不耕为田则可以耕而食辨其可食而后可以周知井牧田野之数既知其数然后可以颁地任民○曹氏曰遂民授田虽有上中下三等之殊其闲或系于天时人事之不齐则地力所出亦不可以定法而槩论固有上地稍薄亦可以为中者有中地稍薄亦可以为下者倘恃吾定数不加精察则财征役事不为民病者几希
