<!-- { "loadSidebar": true } -->
　　贾氏曰此一段言工虽巧不得天时地气材之美者则不良○王昭禹曰隂阳寒暑在天运之以为时者也刚柔燥湿在地化之以为气者也万物盈天地间得时以生得气以成及其成材天地之美具焉故曰工有巧此四者相有以相成合而用之阙一不可故曰合此四者然后可以为良良甚善也若良知良能出于天合之自然也是故斩毂之道必矩其隂阳其斩阳木必以仲冬其斩隂木必以仲夏弓人为弓于冬则析干于春则液角于夏则治筋于秋则合三材此因天时也贡金锡责之扬贡杶干责之荆孤桐责于徐漆枲责于豫以至郑之刀宋之斤鲁之削呉粤之劒此因地气也相干欲其赤黒而乡心阳声而逺根相筋则小简而长大结而泽漆则欲测丝则欲沈以至燕之角荆之干妢胡之笴吴粤之金锡凡此皆材之美也轮人为轮则可规可矩可水可县可权可量舆人为舆则员者中规方者中矩立者中县衡者中水直者如生继者如附三材既具巧者和之以为轮六材既具巧者和之以为弓凡此皆工之巧也
　　材美工巧然而不良则不时不得地气也
　　郑锷曰世不明寒暑燥湿之理徒谓吾有美材矣有工巧矣不患乎器不良也而器之成卒不甚善者上不得天时下不得地气而已是故斩木者必顺其隂阳阳木必斩于仲冬隂木必斩于仲夏为弓者必顺乎春夏筋必治于夏角必液于春他非无时也以为非此时则不顺乎天而不足以为良也为刀必于郑为斤必于宋为削必于鲁为劒必于吴粤他非无地也以为非此地则不得其气而不足以为良也如使其不顺天时不得地气虽材美工巧欲为良讵可得哉○赵氏曰不时注谓不得天时也刘执中云不言不得天时地气而曰则不时不得地气者盖东西南北之异宜在地之气不均也而器迁乎其地而不能良者则于地之气有得有不得之辨若天时春夏秋冬之行孰有不同之方欤其失之者非时不然也人也此说甚好
　　橘逾淮而北为枳【音纸】鸜【音衢】鹆【音欲】不逾济貉【音鹤】逾汶【音问】则死此地气然也
　　赵氏曰橘是江南之物过淮以北则变为枳殻鸜鹆飞鸟春秋昭二十五年有鸜鹆来巢曰书所无也盖鸜鹆本济西穴处之物今乃逾济而东为巢于鲁之中国故云书所无也貉注谓善缘木之猨也汶水在鲁北即汶阳之田与则吾必在汶上矣是也貉逾汶则死亦地气不宜尔【郑氏锷曰万物赋形于天地推气于隂阳宜无所往而不遂其生育之理然植者非其地则变其本质故橘逾淮而北遂化为枳飞者非其地则有所不居故鸜鹆处济之西不肯逾之而东走者非其地则不能以一曰生故貉逾汶水则必死彼其生植飞走类疑若无知不必择地而安也然而若此者由地气非所宜故尔○陈用之曰橘非可以移之淮北气有所感亦与俱化何妨乎有之鸜鹆不宜有而有者未必死也貉逾汶则死矣斯三者言之浅深之序】
　　郑之刀宋之斤鲁之削呉粤之劒迁乎其地而弗能为良地气然也
　　贾氏曰据经所言以郑之刀铁移向宋而作斤宋之斤铁移向郑而作刀皆不得为良○郑锷曰郑刀宋斤鲁削呉粤之劒其为器甚良矣然迁去其地而作焉终不敌五国制作之善岂天下之工皆不如五国之功工天下之金皆不如五国之刚哉地气非所宜则虽有良工精金亦莫克使之良也故曰地气然者言橘貉鸜鹆赋性以生者犹非其地则不能生况刀斤削剑之器出于人为者乎引彼喻此以见地气之不可不顺也
　　燕之角荆之干妢【扶云反】胡之笴【古老反】呉粤之金锡此材之美者也
　　郑锷曰燕幽燕也燕角之美别无所见荆楚也禹贡荆州贡杶干栝栢【郑氏康成曰可为弓弩之干】则材之出于荆者美可知矣妢胡在楚之旁春秋所言顿子胡子是也【杜氏曰妢胡地名】笴箭槀也与槀人所掌之槀一也【郑氏康成曰笴矢干也】呉粤扬州之域禹贡扬州贡三品之金则金锡之出于吴粤者美可知也牛未尝无角而出于燕者美木可以为弓干而出于荆者美竹可以为箭而出于妢胡者美金锡可以为兵器而出于吴粤者美孟子曰充实之谓美美者材质之良充实乎其中而发见于其外也此四材之美者由土地所宜特异乎他邦之所产也
　　天有时以生有时以杀草木有时以生有时以死石有时以泐【音勒】水有时以凝有时以泽【音亦又释】此天时也郑锷曰天之运也一为春夏而万物生一为秋冬而万物死此生杀之时也草木之生也蘖萌于子纽牙于丑毕入于戌该闗于亥此生死之时也石之解散谓之泐【郑司农曰泐读如再扐而后卦之扐】至坚者莫如石疑若不能泐矣然盛暑之气铄石流金则坚者或至于解散泽当为释至柔者莫如水疑若不能凝矣然隆冬沍寒则坚凝而为氷既坚矣疑若不能释也及暖气和融则复消释而为水凡此皆天时使之然也惟天之时寒暑之不常物之寓形乎天地间者亦不常如此则夫工之制器可不因其寒暑隂阳哉
　　陈用之曰物之属乎天时者皆是此特举数者为言言水则火可知言石则金可知天生五材民并用之火无常形托物为体金之为物化而不已故论时之变化而不及斯二者
　　赵氏曰天时地气材美各有定限而巧出于人之心斡旋运用其妙不可指名故此一段不言工巧
　　凡攻木之工七攻金之工六攻皮之工五设色之工五刮【古八反】摩【音磨】之工五【音团】埴【时职反】之工二
　　贾氏曰此一段言工之多少总数○毛氏曰凡此诸工以职多者上寡者次之尤寡者为下○郑康成曰攻犹治也○郑锷曰设色者敷布其采色也刮摩刮去而摩鑢也司农以刮摩为玉工然玉人磬人谓之玉工可也雕人以雕刻为事楖人为楖矢人为矢岂亦玉工也哉则刮摩之工不止于玉而已○郑康成曰之言拍也埴黏土也【郑氏锷曰与禹贡徐州厥土赤埴坟之埴同陶旊之工拍黏土以为器坯谓之埴贾氏曰以手拍黏土以为培乃烧之】
　　王昭禹曰天生五材民并用之水火金木土是也加之以皮玉设色则为八材焉九职所谓百工饬化八材是也以土治水以水治火然后水火为用以火治金以金治木然后金木为器皮玉设色之事亦不离于五者然后八者之工备此百工之务也攻木之工木工也攻金之工金工也埴之工土工也金木言其体埴言其用攻皮之工以函为主设色之工以画为主刮摩之工以玉为主皮色言其体刮摩言其用若夫水火之材则饬化以运用此六者而已故于水火不言工○陈用之曰此言设色之工五而其实四也言攻木之工七而其实则八盖轮舆弓庐匠车梓七者之外有舟人焉其工八明矣盖先王置之其目三十先儒叙之于攻木之工遗辀人以画绘之工为二遂以足三十之数欤
　　攻木之工轮舆弓庐匠车梓
　　赵氏曰以下是别其工之职事○郑司农曰此七者攻木之工官别名也○王昭禹曰轮人为轮舆人为车弓人为弓庐人为庐器匠人为宫室之属车人为耒之属梓人为笋簴之属此攻木之工七○陈君举曰辀人不与其数者一器而工聚焉者车为多
　　攻金之工筑冶鳬【音扶】防【音栗】段桃
　　王昭禹曰筑氏为削冶氏为杀矢鳬氏为钟防氏为量段氏为镈桃氏为剑此攻金之工六
　　攻皮之工函鲍韗【况万反又音运】韦裘
　　郑司农曰鲍读为鲍鱼之鲍书或为鞄苍颉篇有鞄□韗读为歴运之运○王昭禹曰函人为甲鲍人之事韗人为臯陶韦氏裘氏阙此攻皮之工五
　　设色之工画缋钟筐防【音芒】
　　郑司农曰防读如芒芒禹迹之芒○王昭禹曰画缋之事官异而职同钟氏染羽防氏湅丝筐氏阙此设色之工五
　　刮摩之工玉楖【音栉】雕矢磬
　　郑司农曰楖读如巾栉之栉○王昭禹曰玉人之事磬氏为磬矢人为矢楖人雕人阙此攻玉之工五○赵氏曰矢人为矢镞磬氏为石磬如摩其耑之类亦是刮摩而成以此知刮摩之工不必専指玉然注云玉工者以刮摩之工施于玉者为多故特以一事之所主言之
　　埴之工陶旊
　　郑康成曰旊读如放于此乎之放【郑司农曰旊读如甫始之甫】王昭禹曰陶氏为甗旊氏为簋此埴之工二易氏曰三十工有以人名者有以氏名者有以事名者惟画绘职独言所职之事其他如轮人舆人之类则以人名之谓工以巧为能不必责之世守也如筑氏冶氏之类则以氏名之谓官有世功族有世业必世习之为贵也言人则上经所谓工有巧是也言氏则上经所谓守之世谓之工是也然攻木无称氏者攻金埴无称人者盖制木必以巧而金土贵乎世习宁非记者深得先王制作之意乎
　　有虞氏上陶夏后氏上匠殷人上梓周人上舆
　　郑锷曰此欲言作车之工故言周人以车为上欲言周人上车之由故言虞夏商周四代之主所尚各异陶陶土以为器也虞氏去古未逺世质民淳故贵乎瓦器之质也记曰有虞氏之瓦棺又曰泰有虞氏之尊也则虞之上陶可知矣匠匠人为宫室为沟洫者也夏后荒度土功卒有天下故贵乎平土之匠也语曰禹卑宫室而尽力乎沟洫则夏之上匠可知矣梓梓人也攻木以为笋簴为饮器者也商人所以上梓者变虞夏之土器而用木渐革其质而趋于礼乐之文也舆车也周人所以上舆者礼至是而大备用乗车以严贵贱之分也○易氏曰上之为言尚也昔圣人逆推世变之所趋而为之黙制其变所谓一代之制初非偏尚之为徇有虞氏之泰尊固尚陶矣夏后氏之山罍亦未始不尚陶夏后氏之世室固尚匠矣殷人屋用重檐亦未始不尚匠殷之崇牙固尚梓矣而夏氏之龙簨簴周人之璧翣亦未始不尚梓周之乗路固尚舆矣而有虞氏之鸾车夏后氏之钩车殷之大路亦未始不尚舆由是言之设一官制一器固不足以尽四代之所尚舍是亦不足以推世变之所寓要知考工之说特举一代所専尚者言之耳○赵氏曰天下之文物盛而制度备者莫若舆有篆缦彩缋之饰有金玉象革之美然不曰车而曰舆者盖车之制始于舆又所谓任载者在舆故也然虞夏称氏殷周称人者纯于帝者天道纯于王者人道虞夏称氏以其嗣于先则纯乎帝也商周称人以其兴于后则纯乎王也
　　故一器而工聚焉者车为多
　　郑锷曰周之所尚者舆也故作车之工为多○易氏曰故者继上文而言也攻木之工七弓庐梓匠各居其一而轮人舆人车人乃居其三又于三者之中舆人居其一轮人析而二车人析而三其外又有辀人为辀是车之三工又别而为七此一器而工多惟车为最
