<!-- { "loadSidebar": true } -->
　　凡粪种骍刚用牛赤缇【音低】用羊坟【符粉反】壤用麋【音眉】渴【其列反】泽用鹿咸泻【音昔】用貆【呼丸反】勃壤用狐埴【时力反】垆【音卢】用豕彊防【音槛】用蕡【扶云反】轻爂【孚照反】用犬
　　项氏曰夫土不能皆美以形质则有肥硗以地利则有厚薄于此必致人功焉化薄而厚化硗而肥非粪种不可然地各有冝故草人物色其地冝相而为之粪种粪种者积壅秽以培毓之今南方田皆然郑司农以为以兽骨汁渍其种失矣○郑锷曰地之色有骍赤而性刚者有既赤而又为縓缇之色者【○项氏曰一染谓之縓】有坟起而又壤解之者【○郑氏曰坟壤润解也○胡氏曰无块曰壤其性和缓特起曰坟其性高燥】有旧为泽而今则渴竭者有本咸苦而又泻卤者有勃壤则粉解而粘者有埴垆则粘疏而不坟者【○胡氏曰土粘曰埴其性胶固卑下曰垆其性次塥】有彊防则坚强而不和柔者有轻爂则轻脆而不厚重者凡此九等物其色知其性将以化之则随其所冝或用牛或用羊或用麋鹿或用貆狐或用豕犬或用麻蕡者【○易氏曰八物皆以粪化草此则独以草化之耳○王氏曰粪种以粪粪之唯用蕡非以粪而亦谓之粪者其用之也亦如以粪粪之】皆可以变恶而美易瘠而肥
　　稻人上士二人中士四人下士八人府二人史四人胥十人徒百人
　　薛平仲曰以三农生九谷言之则九谷之种皆民职之当事何独于稻人而命官哉盖下地之卑水之所钟水之势不达则稻之利不兴徐导其壅溢之势以致其稼穑之利夫盖有难为功者矣是又稻人之所特设必以上士居之
　　掌稼下地
　　易氏曰职方氏辨九州之国皆有所冝之谷惟稻一种独冝于荆盖荆二州厥土惟涂泥乃沮洳下湿之地故言其谷冝稻此稻人所以掌稼下地【○李嘉防曰稼下地必先治水而后治草者盖草生则地不见草死则地益肥积之数次其上益高其根益宻而积壅淤于水靣乃可种焉此稼泽之法】
　　以潴畜【勅六反】水以防止水以沟荡水以遂均水以列舍水以浍冩水
　　易氏曰稻稼下地冝于水而巳然水所以养稼亦所以害稼使水之徃来不穷而下地无旱潦之忧亦恃吾之所以治水者有其道耳○郑锷曰地之下者水之所聚当先为潴以畜水左传云规偃潴禹贡云彭蠡既潴谓畜水使不流【○王氏曰待旱也】水内有所潴而外焉无防以止水之来无益地故又当为防以止之【○王氏曰待水也】将以动荡余水使之行则为广深四尺之沟【○项氏曰稻冝下地民之食为多黍稷冝高小旱不足患故专设下地之官潴畜之以防旱止之必有以行之故荡之于沟】将均受其平地之水则为广深二尺之遂【○项氏曰行之必有所归故均之以遂之田首小沟○王昭禹曰遂受诸潴而□之者也○郑康成曰遂田首受水小沟也】将以弃水而去之则为小列而舍【○项氏曰由遂而入田之畦畎则谓之列○贾氏曰先郑以舍为舍去之舍后郑为止舍之舍下文浍是冩去水则此舍为止水于其中】将使水去之速则为广二寻深二仞之浍以冩之使归于川【○项氏曰水于是防焉既处之必有以去之故冩之以浍浍田尾大沟去水者也○王昭禹曰浍者通诸沟而□之川也】○黄氏曰水政蓄泄掌在稻人则以稻之所急也
　　以涉其芟作田
　　王昭禹曰毁草为芟○郑康成曰作犹治也开遂舍水于列中因涉之去前年所芟之草而治田种稻【○黄氏曰草芟着土则复生故以涉之草死田肥故曰作田】
　　凡稼泽夏以水殄草而芟荑之
　　郑康成曰殄絶也【○郑司农曰春秋传曰芟爽蕴崇之】○郑锷曰稼于下地以去水为先若夫稼泽则法又不同泽者草之所生所以去草为先盛夏水热芟之夷之以水殄之草不生则地可稼○王氏曰夏以水殄草则以夏水如汤利以杀草也
　　泽草所生种之芒种
　　贾氏曰水钟曰泽有水及咸卤皆不生草即不得芒种故云草所生【○李嘉防曰泽地草易生而害其种种以芒练草或生焉则不至以害其种之茂】○易氏曰芒种稻之有芒者
　　旱暵共其雩敛
　　项氏曰旱暵则其雩祭之所敛以稻所急水者也愚案雩祭所敛必是下地所产卑湿之物须稻人以共
　　丧纪共其苇事
　　郑康成曰苇以闉圹御湿之物【○贾氏曰言御水之物则在棺下用之】○王氏曰丧纪共其苇事苇生下地故也○曹氏曰泽冝于芒则有芒种之种旱急于雨则有雩祭之敛泽冝于苇则有丧纪之供古人于下地无一而有弃物矣
　　土训中士二人下士四人史二人徒八人
　　薛平仲曰遂自草人稻人之官设而治地之事毕矣土训之地图诵训之方志凡其载九州之所有土物之所生风气之所冝于是乎为王训之以广其见闻然后制其赋而各因其有施其教而不易其俗其所关盖甚大也虽然二官皆以训为名明辨而启迪之开陈而敷宣之之谓也山川土田之冝风俗美恶之尚古今封域之所更厯代圣贤之所迹彼其岸谷高深之异变封壤离合之异势先后之相禅盛衰之相代其必有故矣训之以图而事有可鉴训之以志而事有可稽则一人之所以奄方舆揽图籍于民上者其将兢业于此乎○曹氏曰土训诵训皆以训名官则其开广王心启沃君德其所关至不少也况当天子省方之时二官夹王车以从行于以备顾问进讽谏览今而思古即旧见而订新闻涉歴愈深观省愈的天下之利害愈审斯其为训也岂寻常诵説之谓乎易氏曰此二官为王巡守设也且地图掌于司徒方志掌于外史更何与于此二官之职今土训緫言天下之地图以诏地事之利害诵训分言天下之方志以诏观事之媺恶非巡守而何然王者巡守四方虽万乗之尊仪卫严备无不顺适其所欲至于五方异气寒燠燥湿异候刚柔轻重异齐茍不为之精察其利害媺恶则非臣子爱君之道故土训于诏地事之后为之道地慝以辨地物而原其生以诏地求者此以膳羞奉养为主也诵训于诏观事之后为之道方慝以诏辟忌以知地俗者此以次舍居处为主也二者既诏其慝则能精察其利害媺恶然后膳夫庖人得以别其品掌次掌舍得以辨其冝二官实左右之
　　掌道地图以诏地事
　　郑康成曰道説也説地图九州形势山川所冝告王以施其事也
　　王昭禹曰其地异冝其民异数其谷异种王将制其职贡巡其封域而物之有无事之利害莫不知之则土训道地图诏地事与有力焉
　　道地慝以辨地物而原其生以诏地求
　　刘执中曰慝恶也恶风恶气恶水恶兽恶山恶路恶川皆为地慝而辨其所产之物有害于人者以豫诏于王○郑康成曰辨其物者别其所有所无原其生生有时也以此二者告王之求地所无及物未生则不求也【○林氏曰上有所求各以其所有则下之所共易致冝于青者不冝于冝于豫者不冝于兖则土训之诏地求可知】
　　郑锷曰道地图以诏地事则以地形告使知地事之所冝道地慝以辨地物则以地气告使知地物之有毒原其生以诏地求则以地利告使知地物之所产○曹氏曰凡地慝地物地求三者皆于训説之间而敷陈之则利害知所避就取予知所防闲
　　王巡守则夹王车
　　郑康成曰巡守行视所守也天子以四海为守愚案必使土训夹王于巡守之时以其知四方土地之利害欤
　　诵训中士二人下士四人史二人徒八人
　　郑康成曰能训説四方所诵习及人所作为乆时事○林氏曰土训之所训者土地之图诵训之所训者方志之书
　　掌道方志以诏观事
　　郑锷曰方志如宋有宋志郑有郑志一方之志载其一方之事则凡一方之可观者具载于书道其方志则王有游如少昊之墟如大庭之库如殽之二陵相之帝丘之类王可问而知
　　刘执中曰四方地里山川人物皆有其书以志之掌诵其书训其义从王有所观瞻而未知本末者则以其志诵训以诏之
　　掌道方慝以诏辟忌以知地俗
　　项氏曰方慝其方言语动作所恶者以诏人君辟忌而勿言之勿为之恐惑人瞻听且不茍于言行也诏之者如是则地俗皆可知矣或曰方慝五方之气能使邪以病人者诏其起居饮食毋犯其所忌也然此説近于土事非方志也
　　陆氏曰李巡曰兖信也徐舒也轸也荆强也豫舒也雍壅也冀近也【谓西河之间情性相近】其论方俗之情性大槩如此盖民生天地之闲刚柔缓急系水土谓之风好恶趋舍随君之情欲谓之俗故太平之人仁丹穴之人智大之人信崆峒之人武秦人尚气力先猎射燕人少思虑多轻薄此皆风使之然也吴楚之信巫重祀郑卫之亟防流淫魏之少恩生分周之高冨下仕韩之椎剽燕之轻急齐之伪诈不情吴越之好劒轻死豳贵正信而尚礼器鲁重亷耻而尚礼义宋多君子而多稼凡此皆俗使之然也地高者冝黍稷下者冝稻麦山气多男泽气多女东南多丝纩西北多织皮先王于民因其地以施教顺其俗以施政山者不使居川泽者不使居中原居山者不以鱼鼈为礼居泽者不以鹿豕为礼骍刚之地粪种不以羊赤缇之地粪不以牛然后五方之民各安其性乐其业无偏蔽之患此大司徒土均载师土方土训诵训所以有功于天下也○曹氏曰凡方慝辟忌地俗三者皆于训説之间而敷陈之则醇厚之风可囘而竒衺之俗可易
　　王巡守则夹王车
　　王昭禹曰土训道地图诵训道方志王尝闻之矣巡守夹王车备王或质所闻王且见而知之矣
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人
　　贾氏曰山林皆土地之事故在此
　　愚案大者曰虞故山虞泽虞皆中士小者曰衡故林衡川衡皆下士然大山大泽大薮徒八十人小者皆徒二十人此等皆山泽之民有斩伐之事则共其役事已则还受职于山泽何尝有厚禄以养之王氏以山川林麓泽薮所出之冨足以禄此徒非也
　　薛平仲曰山泽天地之藏财用之渊国家之所资者厚民生之所赖者众如使括而归之于上适以开斯民竞利之心纵而委之于下重以启斯民忘本之念是以先王为之虞焉以虞度之以严其法也为之衡焉以权衡之以平其政也民知利之为可资而不知利之为可饵则土物爱而厥心臧教化之端孰切于此陈及之曰周礼有颁田法而山泽未尝颁之民太宰以九职任万民乃有虞衡以作山泽之材则知畿内山泽皆官物也特置虞衡之官以掌之分山林川泽为上中下三等而设官有多少之异却令山泽之农以时入山林川泽入山林者供薪蒸木材入川泽者共川泽之奠以当邦赋然则周制何以不颁之民而乃设官以掌之民自有之则有田不耕趋末者众矣今也设官以掌使旁近之民以时而入又俾各供所有以当邦赋则上之政令有制而下之取有节
　　掌山林之政令物为之厉而为之守禁
　　贾氏曰案下文林自有衡官掌之彼是竹木生平地者此是山内之林也○易氏曰山有虞林有衡此兼言掌山林之政令者以林衡受法于山虞也所受之法即所守之厉禁○林氏曰为之厉则别其地以为之限为之守则命其人以为之守为之禁则设其法以为之禁养之有道取之有时用之有礼则贪残之民不得以暴天物矣
