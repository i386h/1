<!-- { "loadSidebar": true } -->
　　依前南乡设莞筵纷纯加缫席画纯加次席黼纯郑锷曰王位设之依依前必南乡设莞筵而用纷以纯之加缫席而用画以纯之加次席而用黼以纯之既设玉几于左又设玉几于右无非所以明义于依设黼以表王者之威断依前必南乡以表王者之继明【○易氏曰干位在西北白与黑为黼盖取诸西北之干离位在南圣人南面而听天下盖取之正南之离干之体为刚故圣人依之离之用为明故圣人乡之】所设之席则莞筵莞之为物丛生水中【○王昭禹曰莞蒲之细者○陈氏曰尔雅曰莞苻离郭璞曰西人呼蒲为莞莞小蒲席】则完而用之表其徳之纯全用纷以为纯【○王昭禹曰织成纷帛】纷如绶有文而狭【○易氏曰莞则筵之清坚者纷绶以为之縁】表其文采之缤纷于莞筵之上加以缫席缫者削蒲蒻展之编以五采表其有华藻之文用画以为纯画以云气【○易氏曰缫则席之柔懦者画云气以为之縁】表其文也于缫席之上又加以次席次者比列桃枝之竹以为之【○郑司农曰次席虎皮为席○易氏曰大则席之次列成文者黒白黼以为之縁】表其行事有次序之节用黼以为纯又以表其威断莞筵纷纯以全体为之质缫席画纯以文采为之文次席黼纯以斧形为之断有质为本有文为饰文质备于内然后以断行之于外故莞席在下缫席在中次席黼纯在上朝觐享射封国命诸侯之时其位之所设者若是孰敢不俯伏听命一徳以尊天子乎
　　陈氏曰席有纯犹衣有縁也○郑锷曰以书考之其设席皆以敷重席为言莞筵在地不重者也缫席次席加于筵上盖皆重焉与莞筵为五重则与礼记之説合矣天子之席重而为五则下文诸侯之席亦重可知【○贾氏曰依前南面以下席三重也凡敷席之法初在地者一重即谓之筵重在上者即谓之席已下皆然故序官注云敷陈曰筵籍之曰席礼器云天子之席五重诸侯三重今此天子惟三重者五重据祫祭而言若禘祭当四重时祭皆用此三重○陈氏曰王天下故席用三所以为阳竒而诸侯则地道也重一席所以为隂耦○王氏详说曰礼记所言夏商而周礼所言成周耳】
　　左右玉几
　　郑锷曰左右皆设玉几表其恃徳以为安○项氏曰玉则其质浑
　　陈氏曰几王之所凭以安者也王于朝觐防同立而不坐曲礼曰天子当依而立曰觐当宁而立曰朝明堂位曰天子负斧扆而立非有所慿也然必设几者郑氏释太宰谓立而设几优至尊也荀卿曰周公负依而坐诸侯奔走堂下得非所传闻者异欤○郑司农曰顾命云成王将崩命太保芮伯毕公等被冕服慿玉几【○薛氏曰周礼之五几莫尊于玉几书之四几莫贵于华玉几则玉几者华玉几也】
　　祀先王昨席亦如之
　　郑康成曰昨读曰酢谓祭祀及王受酢之席尸卒食王酳之卒爵祝受之又酌授尸尸酢王于是席王于户内后诸臣致爵乃设席【○易氏曰于室中西乡而受之非南乡也专言昨席则无几也所同者席而已矣○郑锷曰受酢而设席于户内皆如朝觐享射之位奉宗庙而安祖考以祭则受福故也】
　　诸侯祭祀席蒲筵缋纯如莞席纷纯右雕几
　　郑锷曰诸侯祭祀席蒲为筵则缋缯帛以为纯以莞席加于其上而设雕刻为文之几于其右蒲以见其柔从之意【○郑康成曰不莞席加缫者缫柔嚅不如莞清坚又于鬼神宜】缋以四方相对为文守土一方而以柔从居下文彩外着然后能受命建国保有社稷以其子孙故祭祀之席则然○王昭禹曰有言缋纯有言画纯者盖分布采色则曰缋摹成物体则曰画考工曰青与白相次赤与黒相次若此所谓缋又曰山以章水以龙若此所谓画○易氏曰天子有次席黼纯而不用于诸侯者以诸侯不可尚自然之文不可专断制之义也诸侯有蒲筵缋纯而不用于天子者以蒲不若莞之细缋不若画之工
　　项氏曰蒲柔而缋采莞坚而粉洁不莞加缫者王之所下诸侯之所上也
　　薛氏曰诸侯祭祀席右几筵国賔左几则祭祀隂事也故右之賔客阳事故左之郑氏注士虞礼谓主人阳长左鬼神隂长右是也然鬼神虽长右不必皆鬼神故甸役亦右几以甸役隂事
　　易氏曰天子设几于左右诸侯则隂事尚右阳事尚左亦尊卑之辨一几席之间而大分存焉
　　昨席莞筵纷纯加缫席画纯筵国賔于牖前亦如之左彤几
　　郑康成曰昨亦读曰酢○郑锷曰尸酢之席莞筵以尚其质缫席以表其文惟文质兼备所以能受神之福○王氏详説曰天子昨席与祭祀席同诸侯昨席与祭祀席异盖天子至尊可与鬼神同其席诸侯则否亦犹天子之昨酒用醴齐与鬼神同其尊诸臣之昨酒用罍与鬼神异其尊昨席昨酒不同如此然云昨席则无几祭祀其神冯几乎【○李嘉防曰君道贵刚臣道尚柔人君朝觐飨射命诸侯之大礼既以三重则祭祀以格鬼神受昨以享鬼神之福皆不易乎是席之数此君道纯一之义诸侯有庇民之大徳有事君之小心居上治下升龙降龙其道则二故祭祀一席受昨延賔一席】○刘执中曰几则神右而人左席则降王一等而变于神
　　黄氏曰特为国賔设位于此先郑曰礼记国賔老臣是即掌客诸侯长欤后郑曰诸侯来朝卿大夫来聘皆得用之不几于无章乎○郑锷曰邻国卿大夫来聘是谓国賔主人在阼阶则賔在户牖之间如受酢之席表国賔彬彬之意○郑司农曰为布筵席于牖前
　　王氏详説曰王氏以诸侯左彤几为祭祀之时下筵国賔则不设几曾不知鬼神之几居右人道之几居左如以左彤几以待鬼神则上文之诸侯祭祀右雕几如以左彤几为诸神之所式慿而用于祭祀之间是非所以礼鬼神然则彤几用之于筵賔者正所以待賔也○郑锷曰设彤几于席之左以表国賔有文明之意○项氏曰彤则赤色以示文
　　甸役则设熊席右漆几
　　郑康成曰谓王甸有司祭表貉所设席【○薛氏曰经言甸役不言祭郑氏之说果如所言乎】
　　郑锷曰田简众役任众必果毅为先故席以熊皮为之熊猛兽之毅而可畏者○王昭禹曰以熊皮饰席或画熊焉
　　易氏曰几用漆饰示正固也漆几右之隂事也【○郑锷曰设几以依神神幽隂故几在右也】
　　凡丧事设苇席右素几其柏席用萑【音丸】黼纯诸侯则纷纯每敦【音道】一几
　　郑康成曰丧事谓凡奠也萑如苇而细者○郑司农曰柏席廹地之席苇居其上○项氏曰柏敦皆未得其说恐是器若玉敦之类敦以承黍稷或曰柏席载黍稷之席此説似通【○郑康成曰敦读为焘覆也棺在殡则椁焘既窆则加见皆谓覆之○贾氏曰棺在殡则椁焘者檀弓云天子菆涂龙輴以椁是也云既窆则加见若既夕礼下棺讫则加见见谓道上张帷荒将入藏以覆棺言见者以其棺不复见唯见帷荒也】
　　凡吉事变几凶事仍几
　　郑康成曰吉事王祭宗庙祼于室馈食于堂绎于祊每事易几神事文示新之凶事谓凡奠几朝夕相因丧礼略【○刘执巾曰凶事仍几谓不知其神之或在此在彼凡其位处皆设几如顾命之四仍焉○李嘉防曰吉事不止祭祀凡眡朝觐飨射燕饮无常处也故必变几丧有常事有常处仍几宜矣】王昭禹曰吉事尚文凶事尚质变几以文为尚仍几以质为尚
　　贾氏曰阮谌云几长五尺髙二尺广二尺马融以为长三尺旧图以为几两端赤中央黑○李嘉防曰筵席之间短不过寻长不过常中者不过九尺纯縁之制上不过黼下不过缁布卷之也必自末奉之也如桥衡敷必请向升必由下
　　天府上士一人中士二人府四人史二人胥二人徒二十人
　　郑锷曰王者所有之天下无一物之非天寳镇之重则先祖受天命而后传生民之数则天之所付五谷之数则天之所生治中以察吏治则奉天意而行赏罚之法其所藏之府特名曰天大府虽九府之长不过掌财用而已安得而同哉
　　王氏详説曰天府所藏国之宝器也然岂止于玉哉官府乡州都鄙之治中民数谷数贤能之书皆国之寳是知成周之时以政事为寳以人民为寳以民食为寳以贤能为寳非特寳珠玉而已
　　薛平仲曰礼寓于灌既足以格于幽防而无歉则是礼之维持于天下者盖可得而恃矣此天府已下之官皆有以见是礼维持之功欤是故国之玉镇寳器承之于祖而守藏于庙者也夫使是礼之不足以维持天下则僭于天之分者盖有盗而窃之矣是以天府之官首于此虽有守藏之不一而国之玉镇寳器实先焉盖是礼维持之大者府而名之曰天其大可知及夫以玉而制为五瑞所以志天宠因瑞而别为五命所以定天瑞因命而异为五服所以彰天命礼足以保天府之所藏则五瑞五命五服皆由是礼以严其分礼之功用固如此
　　掌祖庙之所藏与其禁令
　　郑康成曰祖庙始祖后稷之庙其寳物世传守之若鲁寳王大弓
　　易氏曰王者之业传之先祖而后受天之命以有天下凡歴代之玉镇大寳器皆得以有而藏之掌祖庙之守藏是先王之器守与其禁令则王者以道守其器【○项氏曰其所守有人则所藏有物】○郑锷曰守藏于此必有禁令以为防守之具然后可保而不坠而人不敢萌觊觎窃取之心
　　凡国之玉镇大寳器藏焉若有大祭大丧则出而陈之既事藏之
　　郑锷曰玉之美者可以为国之镇如璧琬琰天球夷玉夏后氏之璜之类器之大者为歴代所寳如崇鼎贯鼎大贝鼖鼔和之弓垂之竹矢封父之繁弱之类康成以为玉瑞玉器之美者藏于此典瑞岂专掌其不美者欤祖庙之守藏则先祖所传者国之玉镇大寳器则国之至寳可与祖物俱传者亦藏于此大祭之时出而陈之以昭其祖先传此以及后陈之者所以昭其功大丧陈之所以昭其能守此以克终康成谓陈之以华国恐不止于华国既事则又从而藏之传其所寳守其所传将以为万世之荣
　　凡官府乡州及都鄙之治中受而藏之以诏王察羣吏之治
　　郑锷曰康成之说以治中为治职簿书之要以理考之盖治道中法可为楷式者天府以守寳藏为职故凡内而官府近而乡州逺而都鄙羣吏之治有中法者受而藏之【○贾氏曰不言六遂及四等公邑文略】庶几可用以诏王用此以察羣吏之治使视其中法者以为凖式彼簿书之要何预邪○易氏曰官府乡州及都鄙之治中者计治之书也与玉镇大寳器同藏于天府者民亦国之寳也吏尤亲于民者也先王盖深致意焉如登贤能之书于天府而教得其中登民糓之数于天府而政得其中计狱弊讼登中于天府而刑得其中凡此无非治中之书【○刘执中曰治中者治典也然建天下之中故谓六典为治中在顾命曰大训盖与河图共为寳镇矣】天府受而藏之以诏王察羣吏之治则吏道益谨民心益固然后可以永保天命而玉镇大寳器为可守矣
　　郑锷曰説者谓司防考日成月成歳成以诏王及冢宰废置太宰听百官之致事而诏王废置尚何假于守藏之吏受治中以诏王邪余以为此乃先王保有神器防微杜渐之意也奸宄所以敢萌窥窃之心者良由上之人不能灼见其邪正上之人所以不能灼见之者良由无法以考察之上下废弛驯致大壊有问鼎之楚子有窃玉之阳虎此圣人所以命天府受治中以诏王盖守之之术欤【○李嘉防曰察治职者天官必天府诏王者是诏以祖宗之意否则吏治纷更中将安在岂足以安祖宗之灵】
　　上春衅寳镇及寳器
　　郑康成曰上春孟春衅谓杀牲以血血之○郑锷曰凡寳之所在必有神者主之故杀牲以衅之所以禳却不祥也然必用上春者以明守之不失至歳首而更新新之又新至于无穷欤
