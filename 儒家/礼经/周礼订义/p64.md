<!-- { "loadSidebar": true } -->
　　郑康成曰纯实缁字纳币用缁妇人隂也凡于娶礼必用其类【○王氏曰防姻欲致一故用纯色之帛】五两十端也必言两者欲得其配合之名十者象五行十日相成也【○王氏曰天数五地数五五位相得而各有合五两则以天地合数为之】士大夫乃以纁束帛天子加以谷圭诸侯加以大璋杂记曰纳币一束束五两两五防然则每端二丈○郑锷曰记言男女无币不交不亲昬礼必用币币以将厚意亦礼之所寓也纯帛五两富者无过乎此贫者亦可以及焉礼之中制也然娶妻入币而嫁子亦入币者盖嫁女则彼当入币入入于女家
　　禁迁葬者与嫁殇者
　　郑康成曰迁葬谓生时非夫妇死既葬迁之使相从殇十九以下未嫁而死者生不以礼相接死而合之亦是乱人伦也○史氏曰男女生为夫妇死则同穴迁葬者谓以死者求妇嫁殇者谓以死者求夫不经之甚以此坊民后世犹有苍舒而合葬者【○王昭禹曰婚姻所以合二姓之好天地之义受命则于祖亲迎则于扉三月而后庙见未庙见而死犹不迁于祖祔于皇姑归葬于女氏之党以示其未成妇殇而死者乃妄为嫁娶岂礼之意乎】
　　凡男女之隂讼聴之于胜国之社其附于刑者归之于士
　　郑锷曰男女隂讼言不可道也岂可宣露于人哉胜国之社国亡则社存奄其上栈其下不受霜露之气隂闭无所通隂讼聴于此隐而不露儒者相传云召伯聴男女之讼于甘棠之下余尝笑其不考行露甘棠二诗甘棠美召伯之教明于南国而行露乃聴讼诗耳召伯若于甘棠之下聴男女之讼闻周公胜国之社之说宁不愧耶
　　王氏曰社隂故于兹聴隂讼神所在也明当敬而不防
　　郑康成曰不在赦宥者直归士而刑之不复以聴士司冦之属
　　司市下大夫二人上士四人中士八人下士十有六人府四人史八人胥十有二人徒百有二十人
　　薛平仲曰夫妇男女人之大欲存焉其次则财利之所交先王既为之设媒氏以遂人之大欲矣而就利之心容可不致其规画哉方其致民而交易人情固易哗也非有位尊权重者以镇之则情伪纷纷殆有不可得而遏者故司市必以下大夫为之长而质人之质其成人之敛其布亦各士为之其大纲固巳举矣而犹虑夫情伪之不胜穷而耳目之不足以尽防也彼其市肆之间固有深知其情伪而足以为耳目之用者于是自胥师至肆长夫皆居之次而谙于市道者必使司市辟之故精于伺察者则以为胥师善于物价者则以为贾师司虣以禁鬭嚻司稽以执盗贼胥以袭其不正肆长以平其名实凡市治之所当曲防者莫不各庀其司焉彼其徒既乐于上之用矣其有梗于市者曾不得苟容于其间则虽使五尺之童入市而莫之或欺矣及其市治之可行也其所谓商贾者能无淹沮之忧乎所谓齐民者能无仓卒之须乎于其后也则有泉府之官以人之征布而制敛散之权焉用以济市政之穷四民之相须者于是有定志矣
　　掌市之治教政刑量度禁令
　　刘氏曰治谓正万民交易之法【○贾氏曰即下文云大治小治】教谓使三市信义不欺【○贾氏曰即下文以次叙分地之等谓教之处置货物也】政谓平百物轻重之价【○贾氏曰即下文政令禁物靡等】刑谓制盗贼奸伪之民【○贾氏曰即下文以刑罚禁虣】量谓执五量以定谷米之平度谓谨五度以定布帛之制【○贾氏曰即下文量度成贾者】禁谓壊法乱俗之物不儥于市令谓宣教立政之事必宪于民【○贾氏曰即下文贾民禁伪是也】八事者司市之大经○王昭禹曰致天下之民聚天下之货使之懋迁有无阜通货贿者莫大于市茍无官以司之则智诈愚勇怯暴攘夺诞慢决性命之情以争无所不至矣先王由是设官以司之治以理之教以化之政以正之刑以制之以量多寡则有量以度长短则有度止使勿为则有禁敕使为之则有令治教者本政刑者末量度者所以辅治教之器禁令者所以辅政刑之具八者既立防制曲备虽有智者不能逞其奸虽有勇者不敢肆其暴
　　郑景望曰攷有司治市之法乃善俗之政也天下之乱积于人心之趋利利之所聚莫甚于防市于此致详焉是亦所以正人心而遏乱源也养之必有以教之利之必有以防之细大毕举无有偏枯罅漏之处斯其为王政欤
　　以次叙分地而经市
　　郑锷曰治市虽有上八者之法将以经理之使井井有条则又当有九法
　　郑康成曰次谓吏所治舎思次介次也若今市亭然叙肆行【户刚反】列也○王昭禹曰叙所谓各于其地之叙是也【○刘执中曰谓司市二十有八人各以其所居之次为序分其地掌其肆】○郑康成曰经界也○贾氏曰经界其市使各有处所不相杂乱
　　以陈肆辨物而平市
　　郑康成曰陈列也○王昭禹曰物所聚当陈之使买者易见辨之而使不杂则货贿各以类聚无混淆之患此市所以平也
　　以政令禁物靡而均市
　　郑司农曰靡侈靡也○王昭禹曰物之侈靡易【以豉反】售【受又反】民将贵异物而贱用物故以政令禁之则物无异尚人无异好市适于均而无不平之患矣
　　以商贾【音古】阜货而行布
　　郑康成曰通物曰商居卖物曰贾阜盛也○郑司农曰布谓泉也
　　王昭禹曰货资商贾而后阜布资货物而后行盖布者所以权百物而通之货苟不阜则布无所通故必以商贾阜货而行之
　　以量度成贾【音嫁】而征儥【音育】
　　郑康成曰征召也【○史氏曰招诱也】儥买也【○贾氏曰儥字所训不定下文贵儥郑注贵卖之亦望文为义也】○王昭禹曰量以量多少度以度长短既以度量而平之则物价之高下既定然后可以召儥儥卖也
　　以质剂【子随反】结信而止讼
　　愚案质剂见小宰
　　史氏曰质以人证剂以书约信要立则市无争讼矣【○郑锷曰空言无信负则不偿讼乃不止为之长质短剂结为一定之约有信不欺则争讼可止矣】
　　以贾民禁伪而除诈
　　郑康成曰贾民胥师贾师之属○郑锷曰以伪饰货民被其欺则诈不可除用贾民以为市胥知物情伪则诈可除矣
　　以刑罚禁虣而去盗
　　郑康成曰刑罚宪徇扑○项氏曰以强害人谓之虣非其有而取之谓之盗○王昭禹曰利之所在强梁者或不能无虣贪污者或不能无盗不惩之以威则不能禁而去之故大则以刑小则以罚
　　以泉府同货而敛赊
　　郑康成曰同共也○王昭禹曰凡市之不售与货之滞于民用者则以其价买之此所以敛之也物楬而书之以待不时而买者各从其抵而予之此所以赊之也敛之则民无贱儥之患赊予之则民无贵买之患如此则开阖敛散出于一人盈虚有无通乎上下岂非与民同其货乎
　　大市日昃【音则】而市百族为主朝市朝时而市商贾为主夕市夕时而市贩【方万反】夫贩妇为主
　　郑康成曰日昃昳中也市杂聚之处言主者谓其多者也○郑司农曰百族百姓也○贾氏曰百族或在城内或在城外容其来往故于日昃以后主之言百族为主则兼有商贾贩夫贩妇商贾为主则兼有百族贩夫贩妇贩夫贩妇为主则兼有百族商贾郑锷曰百族殆市之豪族大姓以财雄之人欤商贾阜通不过视其财之多寡豪族大姓独饶于财尽合商贾之财货而有之于日昃之时继商贾之后靡物不聚则其市大于商贾矣言于朝市之前谓其市之为甚大【○王昭禹曰自朝至于日中为商贾交易之市百族乃百官族姓非专市利则宜避商贾故大市日昃而市百族为主】贩夫贩妇所得纎微至夕而罢故夕为主【○王昭禹曰贩夫眅妇朝货夕卖衣食于日力其贩也以日之余力故夕市夕时而市】
　　凡市入则胥执鞭度守门市之羣吏平肆展成奠【音定】贾上【时掌反】旌于思次以令市市师涖焉而聴大治大讼胥师贾师涖于介次而聴小治小讼
　　郑锷曰先儒之说谓市在一院之内则宜有门市者以时入门市胥执鞭度以守之市之羣吏上旌以令之市师是时入于思次【○郑司农曰市中候楼也○郑康成曰若市亭】胥师贾师入于介次【○郑康成曰市亭之属别小者也○黄氏曰序官胥师贾师皆二十肆则一人介次其治舍也】有讼则聴之所谓平旦侧肩而入者敢冐法慢吏而罔市利哉鞭度者无刃之殳系鞘于上则为鞭因其长刻尺寸则为度争门者则执鞭以威之争长短者则执度以齐之物一而用二又因以禁戢焉羣吏则自胥师以下各平其列肆使有分界而不争展省其货之成否使中度而不罔利【○王氏曰器中度布帛精粗中数木中伐鸟兽鱼鳖中杀此所谓成也】肆定物成乃奠价之高下而揭柝羽之旌于思次以令市使人望而知其当市也利之所在皆有贪得之心上旌之次其名曰思使之见利而思义耳市师【○郑康成口市师司市也】涖此所以聴大治大讼则亦冝先致思欤若夫胥师贾师虽市小吏而小治小讼亦于介次而聴之言介则知思之为大言思则知介者思之次也市师聴治讼之大胥师贾师聴其小岂非大事从其长小事则专达欤
　　凡万民之期于市者辟布者量度者刑戮者各于其地之叙
　　王昭禹曰期于市者谓有卖买要约于市也○贾氏曰凡万民之期于市者有此已下三事
　　黄氏曰辟法也布泉也四方之布杂至必于是攷法非法不用贾谊曰钱法不立郑曰攷实诸泉入其意当如是【○王氏详说曰辟若宰夫之所谓失财用物辟名之辟同谓名存而实亡也○王昭禹曰辟布者谓犯法所罚之布】
　　黄氏曰度量者官为之式掲以示民使凡为斗斛丈尺者取法于此也郑言若今处斗斛及丈尺恐亦以此【○贾氏曰谓斗斛处置于米粟之肆丈尺处置于绢帛之肆】
　　贾氏曰叙则诸物行肆之所【○王昭禹曰叙则前所谓以次序分地而经市者也○刘执中曰辟布者犯罪于司市所谓出布者以马得罪则立之于马肆以量得罪则立之于粟米之肆以度得罪则立之于布帛之肆其刑戮而尸于市皆亦有常也不失其叙者所以令众而惩其恶】
　　凡得货贿六畜者亦如之三日而举之
　　郑康成曰得遗物者亦使置其地货于货之肆马于马之肆则主求之易也三日而无识认者举没入官
　　凡治市之货贿六畜珍异亡者使有利者使阜害者使亡靡者使微
　　郑锷曰货贿之为用六畜之为养珍异之为玩懋迁其有无虽资于商贾作法以低昂实本公上○郑司农曰亡者使有无此物则开利其道使之有○郑康成曰利利于民谓物实厚者害害于民谓物行苦者使有使阜起其贾征之使亡使微抑其贾却之侈靡细好使富民好奢微之而已【○王昭禹曰物之靡者特贱以却之使微而已】○李景齐曰先王因物之盈虚善否适时而为之低昂不惟使之有无相通亦习俗所系不可不正
　　凡通货贿以玺节出入之
　　黄氏曰玺节掌于司关货出入皆司闗受之入达于市出达于其所至此市政也故见于司市职货之出内必有司闗之闗节王之司市邦国之司市不自为出内郑言非也○王昭禹曰货贿用玺节以防其欺出自市达于门关入自门关达于市
　　国凶荒札丧则市无征而作布
