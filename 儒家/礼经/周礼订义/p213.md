<!-- { "loadSidebar": true } -->
　　郑锷曰梓匠轮舆皆工之巧而梓人与轮舆只能为器为车而已至于为工而从事于斧斤者匠也攻木攻土无所不能是以谓之匠○陈用之曰大司徒以土圭之法求地中主天地之中而言焉匠人建国水地眡景昼参夜考又将求王国之中
　　水地以县【音】
　　赵氏曰县者谓于造城之处四角立四柱于柱四畔垂防以正柱柱正然后去柱逺以水平之法望柱髙下定即知地之髙下然后平髙就下地乃平也盖地髙则柱髙柱髙则映于水之影短水地者于柱四角之中掘地贮水以望柱也【○毛氏曰谓于地之四邉掘而为沟以围绕之而注水于其中水之浅深相似不偏则虽不平髙下依水以为平矣然水所注湏臾干焉故既依水以得其平又以防依水而县之水虽干而防存则不复资于水也以防为正足矣此县冝以防相牵连而县于水之上也】
　　郑锷曰天下之至平莫如水将以知地之髙下则用水而视之天下之至直莫如绳将以知之邪正则用绳而视之谓之水地以县者既度地而筑之未知其髙下乃用水以望之也然水可以望髙下必以绳而騐之用水以平地立柱以悬绳观水矣而又观绳则平与直皆可知也
　　置槷【鱼列反】以县眡以景
　　毛氏曰水地之县求地之平也既得平矣冝辨方以正东西南北之所在正之如何置以县而已【○郑锷曰八尺之表谓之与书所谓臬司之臬同皆法也八尺之表则法之所在也】夫立以致日景而正四方或不正则景从而差先王垂其绳以正其而后眡其所致之景焉上言水地以县以依水而横县之也此言置以县则直县之而已○赵氏曰唯置平直则冬至夏至日出入景或尺五寸或一丈三尺皆可眡矣置水于地置于地必假防而后正故皆以县焉○陈用之曰谓之水与司徒所谓土其地者同以测其土之深故谓之土以求诸水之平故谓之水
　　为规识日出之景与日入之景
　　毛氏曰识谓记之也此申明上文眂景之义大抵平地冝以水水在地而近人审之为易辨方冝以日日在天而逺人审之为难故置县以致其景而眡之也然日不暂停晷亦随之虽能致其景而又随其出入之景而规识之如是则日虽在而所以得之者规画之识而已此言规犹轮人之言矩其隂阳也矩与规方圆不同皆为刻画之称○郑锷曰记景之法必画为规者盖规圎而矩方惟因其圜然后中屈之○郑康成曰度两交之间中屈之以指规之交处则东西正也于两交之间中屈之指又知南北正也○易氏曰又于四旁之地为规圜之势画以识之日出于东其景在西则识其出景之端日入于西其景在东则识其入景之端景之两端既定中屈其所量之绳而两者相合则地中可验
　　昼参诸日中之景夜考之极星以正朝夕
　　赵氏曰昼是昼漏半正午时此时日正行在天之中虽不正在天中行然必在极旁行及夜候极星则日去极逺近可验夜正是夜半三更正子之时极星谓北辰正当天极中以居天之中众星所拱者谓之极极言中也○易氏曰又虑所规之不正也复以出入之景与日中之景三者相参故曰参又虑所参之或偏也复以日中之景与极星之度两者相考故曰考且极星之度何与于日月之景凡以验日景之中而已盖夏至日在南陆躔于东并去极六十六度有竒而其景尺有五寸冬至日在北陆躔于牵牛去极一百一十六度有竒而其景丈有三尺春分日在西陆躔于娄秋分日在东陆躔于角去极九十一度有竒而其景均焉观日躔去极之逺近以验四时考四时日景之短长以求地中则东西可正
　　王昭禹曰昼参日景所以正其朝也夜考极星所以正其夕也
　　陈用之曰朝主东言夕主西言东西正则南北可从而正矣东西南北位皆正则中可求矣【○郑锷曰昼参日中之景所以求地之中夜考天之极星所以求天之中如是则可以正朝夕国当天地之中四方各正当朝则朝当夕则夕早晚晷刻不失之先不失之后于此而为天子之居以受百官之朝则朝不废朝暮不废夕自非辨方正位之初克正朝夕安能至此】
　　匠人营国
　　郑康成曰营谓丈尺其大小○郑锷曰灵台之诗云经之营之定之方中之诗云始建城市而营宫室则建国之与营国异矣建言其始造营言其筑作此言经营之法【○王昭禹曰作而立之之谓建言其始也周围而治之谓之营言其终也】
　　方九里
　　王氏详说曰周制天子之车十有再就冕十有二旒旂十有二斿镇圭十有二寸飨十有二牢无适而非十二也虽衮冕九章然三辰旂旗又列于太常矣况典命言上公国家宫室以九为节此曰营国九里则是天子之城下同于上公矣案多士传曰古者百里之国三十里之遂二十里之郊九里之城三里之宫五十里之国九里之遂三里之郊一里之城以城为宫说者谓百里之国外城九里中城七里内城五里七十里之国外城七里中城五里内城三里五十里之国外城五里中城三里内城一里于百里之国言外城于七十里五十里之国言内城互文见义耳则是天子之城当十有二里矣此云九里与典命不同郑氏于此两存其说陆氏又强为之说谓方九里者天子之中城然经无外中内之字焉可别加一字乎【○刘氏曰诗云上入执宫功言乡井之民至冬皆当保城井田之制城中之宅率一家二畆半计地算居九里之城不能容七万五千家然周礼所説天子中城也春秋曰城中城以诸侯之有中城知天子之有中城也匠人云宫隅之制宫隅则天子宫也城隅则中城也中城方九里则宫城冝方三里中城有左祖右社九卿之室则百官治事之所也居民不至焉则限亲踈也其外城经传无文公羊説以为十雉长二百尺凡方三十余里则足相容○郑锷曰天子外城冝十二里而匠人营国为城九里者盖中城也外城臯门在焉若今南薰门矣中城雉门在焉若今朱雀门矣内城库门在焉若今宣徳门矣应门若今大庆殿门路门若今垂拱殿门】
　　【贾氏曰下文有夏殷事此九里者或通异代○王昭禹曰谓方九里盖作记者之误矣】
　　旁三门
　　陈用之曰旁者言其国之旁旁之门有三焉緫四旁而有十二门以象十有二辰之位分布乎四方
　　国中九经九纬经涂九轨
　　郑康成曰国中城内也经纬谓涂也【○贾氏曰南北之道为经东西之道为纬面有三门门有三涂男子由右女子由左车从中央】经纬之涂皆容方九轨轨谓辙广乘车六尺六寸旁加七寸凡八尺是为辙广九轨积七十二尺则此涂十二歩也旁加七寸者辐内二寸半辐广二寸半绠三分寸之二金辖之间三分寸之一【○愚案此已见轮人为盖乃两轮相对长八尺是为广也】○陈用之曰言经涂九轨则纬涂可知矣或疑经字为衍谓九经九纬者即涂故也
　　左祖右社面朝后市
　　易氏曰左右前后据王宫而言古者建国王宫居中左者人道所亲故立祖庙于王宫之左右者地道所尊故立国社于王宫之右【○郑康成曰宗庙是阳故在左社稷是隂故在右○郑锷曰左所以本仁右所以明义】朝者义之所在必面而向之故立朝于王宫之南市者利之所在必后而背之故立市于王宫之北【○郑康成曰三朝君臣治政之处阳故在前三市是贪利之处隂故在其后】左右前后之位皆建国之定法也
　　市朝一夫
　　易氏曰以开方言之则四方各百歩为百亩此固一夫之地而为市朝之制然朝者官吏之所防市者商贾之所集处以一夫之地则为太狭矣或曰此经既言夏后氏之制则禹以卑宫室而尽力乎沟洫是一夫之地在沟洫为甚利在市朝不为不足是固然也亦不几于太卑乎甞谓王朝有三市亦有三燕朝在路门之内治朝在路门之外外朝在库门之外此三朝之别也大市居中则日仄而市朝市居东则朝时而市夕市居西则夕时而市此三市之别也以三朝三市各一夫之地庶乎可矣○赵氏曰百亩之地一夫耕之可以无饥故市朝各以一夫不可侈大其制以妨民之居
　　夏后氏世室
　　郑锷曰周继夏商之后制度加倍然亦因二代制作而増广之记者欲言周人明堂之制故并述三代宫室之制以见其来之有渐○王昭禹曰明堂之中有世室有重屋夏曰世室商曰重屋周曰明堂各举其一而言之也以月令攷之天子春居青阳夏居明堂秋居緫章冬居堂至中央则居太庙太室然则世室则太庙太室也武公之庙武世室也则世室为宗庙可知矣以夏后氏承尧舜之后如继世而有天下此宗庙所以谓之世室也君子将营宫室宗庙为先故夏后氏以世室为始也重屋谓王居正堂之路寝所以自居以安身也王之制始于夏而为未备故事神世室而已至商则其制稍备非特见于神也所以自居以安身者亦备其制焉故商人言重屋明堂者王者明政教以接人之堂也故月令于夏言天子居明堂以夏万物相见之时而王者向明而治俯已接人者于是乎在周监于二代法度之文至周为大备而其盛不可复加焉故其布政教之堂谓之明堂而其文为盛经言周人尚文亦以法度之文大备于此故也或举世室或举重屋或举明堂其制虽或脩广髙下之异数而其大槩未始有殊故夏言世室非无重屋明堂也商言重屋非无世室明堂也举其一互相明而已
　　陈用之曰夏谓之世室商谓之明堂其名虽殊其实一也所谓世室非庙所谓重屋非寝以其皆有所谓堂者故也言夏后氏世室矣而曰堂脩七寻则重屋非明堂乎明堂者王者之堂也有堂斯有室有室与堂斯有屋矣曰世室者以室言之曰重屋者以屋言之曰明堂者以堂言之商因于夏礼周因于殷礼损益虽不同制度本无二自其异者视之夏度以歩商度以寻周度以筵自其同者视之则五室九阶其下同四戸八防其旁同四阿重屋其上同自经之所记而互见者言之夏周五室则商可知矣商人四阿重屋则夏周可知矣夏后氏九阶四旁两夹牎有门侧之堂夏有室则商周亦从可知矣四隅之阿四注屋则上贠下方亦从可知矣以夏后氏之堂脩二七广益以四分脩之一周人明堂东西九筵南北七筵观之则知商人重屋堂脩七寻其广九寻明矣或以四増一或以七加二所谓不相袭礼也要之五室以象五行四戸以象四序八牎以应八节上贠下方以法天地之形此三代明堂之大致也
　　堂脩二七广四脩一
　　赵氏曰堂言中间之明堂也东西言广广阔也南北言脩脩深也古人以六尺为歩以九尺为筵以八尺为一寻其数不可易也其脩二七谓堂深两个七歩计十四歩以尺计之则深八丈四尺也广四脩一者盖夏度以歩堂脩十四歩今东西之广如脩之外又益以四分脩之一且南北为脩以十四歩四分之一分得三歩半以十四歩又益以三歩半则堂广十七歩半以尺计之则十丈五尺也
　　五室三四歩四三尺
