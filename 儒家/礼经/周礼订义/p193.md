<!-- { "loadSidebar": true } -->
　　郑锷曰毂者众辐之所凑唯其中虚则轮得行故老子曰三十辐共一毂当其无有车之用于其无有之处而车赖之以为用盖唯中虚则运转必利故曰毂也者以为利转也【○陈用之曰毂当轮之中以虚受轊以实受辐】辐者所以实轮而凑毂者也其入毂入牙皆以直为贵惟直而不曲则轮赖之以指其所之而不偏侧故曰辐者以为直指也周圜毂辐者谓之牙牙轮揉也揉之使两头相迎欲其坚固而合抱惟其固而能抱则轮赖之以久而不坏故曰牙也者以为固抱也【○陈用之曰牙揉木而周围其外故以为固抱抱者合抱不脱以固其体也牙輮也谓之輮盖以揉木为之谓之牙以其为之固抱故借齿牙之牙以明义焉牙之生也固抱且其用在旁而上下袭焉者也】○王昭禹曰惟利能转惟直能指惟固能抱
　　轮敝三材不失职谓之完
　　郑锷曰利转者毂之任直指者辐之任固抱者牙之任三者各有职矣苟能各当其任至于轮之久而敝犹且各居其职任而不动然后可以命之曰完完也者全而不阙之义庄子曰不以物挫志之谓完
　　望而眡其轮欲其幎【莫厯反】尔而下迆也进而眡之欲其微至也无所取之取诸圜也
　　赵氏曰此段是分别察轮之节目据牙辐毂绠四者而言皆谓轮已成而眡其所作之善否非谓方制轮之时上文以毂为先辐次之牙次之自内言之至于外也此以轮为先辐次之毂次之自外以及内也方其制轮则自内以及外及其既成而眡之则自外以及内事之序如此○王昭禹曰毂辐牙分而言之谓之三材合而言之谓之轮言望其辐望其毂而不言望其牙轮兼于牙矣○毛氏曰望者逺眡也进者进其车而使之行也望为逺眡则进为近眡进为行车则望为止车迆邪也与既建而迆之迆同戈迆则向上而稍邪轮则向下而稍邪故曰下迆下迆者势也微至者本也势以逺而见故必望眡之体以近而见故必近视之○王昭禹曰轮贵于圜故欲其幎尔而下迆幎如巾之羃物言均致也【○陈用之曰若巾之幎物然均而无旁突故也】○郑锷曰其至地者微小则其行必戚速其所以取者无他惟取其圜而已盖轮已圜故能运转而不滞
　　望其辐欲其揱【音萧又稍】尔而纎也进而眡之欲其肉称【尺证反】也无所取之取诸易【以豉反】直也
　　贾氏曰凡辐皆向毂处大向牙处小言揱纎据向牙处小而言○陈用之曰揱尔而纎杀如手之揱然诗曰掺掺女手手之揱也欲其肉称者虽以纎杀为善又欲其体之壮不肉称则体瘦而弱矣肉称谓如手之揱然而又肉称之也○王昭禹曰易则无节直则无挠曲○郑锷曰逺而望之入牙者欲其纎近而眡之入毂者欲其称其所以取之者无他惟取其易直而已盖辐以无节目不挠曲为尽善
　　望其毂欲其眼【音限】也进而眡之欲其帱【音畴】之廉也无所取之取诸急也
　　郑锷曰毂则三十辐之所辏初作时则隐然起后以革挽之眼者隐起之急如人之眼然也帱覆也廉隅也覆之以革革之急而廉见也【○王昭禹曰帱之廉则下文所谓帱必负榦也帱则幔毂之革廉则廉隅之见于外惟帱之负榦其革急而不缓然后能至是此毂所以取诸急也眼以其显于外者言之廉以其隐于内者言之】○郑锷曰逺而望之欲其突然而出如人之眼近而眡之欲其革之所挽如屋之隅其所以取之者无他惟取其急而已盖毂以急为尽善
　　眡其绠【音饼又姑杏反】欲其蚤【音爪】之正也
　　图说曰不漆而践地者谓之绠○王昭禹曰绠谓轮箄也下文所谓六尺有六寸之轮绠三分寸之二是也○薛氏曰凿牙而其孔向外侵三分寸之二辐外箄辐股外箄则车不掉○贾氏曰凡造车轮皆向外箄外箄者凿轮之外孔大于内孔使蚤入者从外向上承之则蚤不脱而永固矣偏头大故也故曰外箄郑康成曰蚤当为爪谓辐入牙中者也轮虽箄爪牙必正也【○贾氏曰爪入牙中凿孔必正直不随邪也】
　　察其菑【侧吏反】蚤不齵【五沟反又音隅】则轮虽敝不匡
　　贾氏曰凡植物于地中谓之菑此辐入毂中似植物地中故亦谓之菑人之牙齿参差谓之齵此三十辐入毂与蚤入牙一一相当不相佹戾亦是不齵也○王昭禹曰入牙之蚤入毂之菑上下两相当而无龃龉之不齐则轮虽久敝而无方而不转之患匡言方也凡物圜则运而转方则碍而止故也
　　郑锷曰轮之外箄为易见故曰眡其绠至于菑与蚤欲其不佹尤为难见冝察之详特谓之察其菑
　　凡斩毂之道必矩其隂阳
　　易氏曰斩毂之道犹察车之道道无不寓虽察车斩毂皆有道存焉○王昭禹曰凡木之生于山南而向日则谓之阳生于山北而背日则谓之隂【○赵氏曰山南向日虽是阳木然此木之背依旧不向日未免隂气毂是以一条全木为之既要纯乎阳不得不于隂处以火飬之使山南之木皆可谓之阳斩毂者何必更以火飬为哉】阳木则足于阳而寡于隂隂木则足于隂而寡于阳必齐其隂阳然后可用以为毂故必矩其隂阳将火养而齐之也○郑敬仲曰传曰五寸之矩足以尽天下之方斩毂之道所以养其隂而齐其阳者岂徒然哉亦有法而已矣然而本隂阳之理察刚柔之性虽寓于防矩法度之间岂徒形器而已盖有形而上者之道存焉故曰必矩其隂阳【○李嘉防曰矩者注谓斩毂之时先就树刻之既知孰为向日孰为背日背日可以火养其隂而齐乎阳愚谓矩者中分初斩之木以定身隂阳之多少】
　　阳也者稹【音轸】理而坚隂也者疏理而柔是故以火养其隂而齐诸其阳则毂虽敝不藃【耗又音固】
　　郑锷曰阳木向阳则受至阳之气其文必稹密其材必刚盖阳气之所钟也隂木向隂则受至隂之气其文必阔踈其材必柔盖隂气之所聚也【○王昭禹曰阳木则其体实故稹理而坚隂木则其体虚故疏理而柔稹丛致也疏不密也坚至刚也柔至弱也稹与疏以文言之坚与柔以材言之】○郑康成曰火养其隂炙坚之也○王昭禹曰藃若蒸气出之貌故暴起谓之藃○贾氏曰若不以火养隂柔之处使坚与阳齐等后以革挽隂柔之处木则瘦减革不着木必有暴起以火养之虽敝尽不藃暴也
　　毂小而长则柞【音窄】大而短则挚
　　杨谨仲曰司农以柞与挚为辐非也毂长三尺二寸则两头拘定车轴故虽辘轳而不至臲卼大而短则挚卼矣毂围三尺三寸径一尺一寸三分去一以为空则中间空寛故辘轳而不迫窄小则迫窄矣【○郑锷曰毂以容三十辐则其长短小大当其法取足容辐而已小而长则辐窄狭而不能容柞迫侧而不寛也大而短则毂末浅短而不能固挚动摇而不安也挚与下文无挚而固之挚同】
　　是故六分其轮崇以其一为之牙围
　　郑康成曰六尺六寸之轮牙围尺一寸○易氏曰田车之轮六尺有三寸乘车兵车之轮六尺有六寸今以乘车之轮言之六分其轮崇以其一为之牙围则牙围尺有一寸当分为两面郑氏不分两面只就一面尺有一寸下便说三分牙围而漆其二若是则轮围两面为牙围共二尺二寸矣实与经意不合今以两面牙围共一尺一寸言之则毎面各得五寸半共为尺有一寸如此而后合六分取一之数
　　参分其牙围而漆其二
　　易氏曰牙围每五寸半合先以四寸半分之每分得一寸半是漆其二者为三寸其一不漆者为一寸半外余一寸三分之是漆者得三分寸之二兼上三寸共为三寸三分寸之二不漆者独得三分寸之一兼上一寸半以半寸为十五分三分寸之一作十分是不漆者共为一寸三十分寸之二十五郑氏谓不漆其践地者也如牙厚一寸三分寸之二之说此以意推之非经之正文皆有所不取
　　椁其漆内而中诎【音屈】之以为之毂长以其长为之围郑司农曰椁者度两漆之内相距之尺寸○陈用之曰不谓之度而谓之椁则义取诸棺椁谓自外围之则以度其内焉○王氏曰椁其漆内而中诎之以为长则长短得矣将论毂围而先牙围者毂之小大长短以牙围为法凡轮牙之厎践地而行固无事漆牙之两旁与土相摩亦不必漆漆者指牙之两旁而言非计其践地○易氏曰若谓牙厚一寸三分寸之二便为漆内则非矣既曰漆内安可便以牙厚计之漆内之制未明则毂长三尺二寸围径一尺三分寸之二亦非也今以经之文意推之除不漆其践地者只据漆者三寸三分寸之二则两面为七寸三分寸之一兼上轮崇六分之五为五尺五寸是漆内共得六尺二寸三分寸之一中诎之为三尺一寸三十分寸之五此毂之长也亦所以为围
　　以其围之阞【音勒】捎【音萧】其薮【音叟】
　　郑康成曰阞三分之一【○郑锷曰阞者分散之义初无定数凡物之余数则谓之阞如王制言祭用数之阞盖取经用之什一以为阞也如易之大衍言归竒于阞盖取四分之余以为阞也捎除也薮者毂空壶中也疏云毂必大头寛小头狭当辐入处谓之薮中处寛而已名曰薮者冇取于蜂窠孔薮之义也郑氏谓围之阞为三分寸之一以其薮径三寸九分寸之五也王氏取系辞之阞为说谓阞者四分之一也围既三尺二寸矣取其四分之一以除薮则薮凡八寸矣然下文贤径六寸五分寸之二与此薮径三寸九分寸之五然后小大相称以为八寸恐大小不等矣则阞当为三分之一从郑说可也】○易氏曰老子曰三十辐共一毂当其无有车之用注无有谓空虚毂中空虚轮得行以一毂之围得三尺一寸三十分寸之五而为三十辐之所凑苟薮孔稍广则毂之力弱而有不胜任之患故三分其围而除一为薮围三尺一寸三十分寸之五以此三分之只得一尺尚余一寸三十分寸之五以一寸为三十分又三之为九十分以三十分寸之五为十五分共得一百五分三分之一则为三十五分是薮之制得一尺九十分寸之三十五薮中大小穿皆以金锢其内而贯轴焉
　　五分其毂之长去【起吕反】一以为贤去三以为轵
　　贾氏曰上经言毂空壶中此言毂大小两头○郑司农曰贤大穿也轵小穿也○杨谨仲曰三分毂之长二在外一在内在内为大头其空寛则贤也在外为小头其空狭则轵也贤与轵以金为之围厚一寸置之毂头空之中用以拘其轴使之久而不敝也以其毂之长五分去一以为贤之围则其径六寸五分寸之二金厚一寸故其空径四寸五分寸之二此薮之所捎者为寛也【○郑锷曰若依经文去一为贤则大穿径八寸十五分寸之八大小俱不等故郑氏以去一为误贤者才有过人之称车毂大穿谓之贤亦以其过人之意】以其毂之长五分去三为轵之围则其径四寸十五分寸之四金厚一寸故其空径二寸十五分寸之四比薮之所捎者为狭也故疏以为当辐之处寛狭处中是矣【○王氏曰谓之轵者盖毂以利转至轵而穷焉有冝只之意○易氏曰毂长三尺一寸三十分寸之五围三径一则围三尺者得径一尺尚余一寸三十分寸之五以一寸为三十分又二之为九十分又以五分三之为十五分共得一百五分三分之一为三十五是薮之径亦得一尺九十分寸之三十五与薮相称焉五分去一以为贤以一尺五分而去一得八寸以九十分寸之三十五而三之为二百七十分寸之一百五五分去一则得二百七十分寸之八十四是贤径为八寸二百七十分寸之八十四去三以为轵则半贤之数是轵径为四寸一百三十五分寸之四十二然贤径倍于轵则大穿为太大宜以去一为去二然则大穿去五分毂长之二亦得六寸二百七十分寸之六十三○愚案此说与注疏不同始于以牙围两面共作尺一寸】
