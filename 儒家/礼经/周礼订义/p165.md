<!-- { "loadSidebar": true } -->
　　王氏详説曰夏官小臣王之燕出入则前驱此王燕出入则前驱而辟葢成周之时万乗至尊其为衞至矣以经考之有前马有前车有前王有前驱有前王而辟有前驱而辟初不可混为一説前车者谓车已驾而王未乗之时如齐右掌祭祀防同賔客前齐车王乗则持马行则陪乗以王乗而继前车之后非前车为未乗之时乎前马者谓车已行而王凭式之时如道右王式则下前马王下则以葢从以王下而继于王式之后非前马为已行之时乎前王者谓王之在庙而歩行之时也大司寇若禋祀五帝及纳亨前王以前王而继于纳亨之后非前王为在庙歩行之时乎前驱者谓车之或行或趋之时大仆王出入则自左驭而前驱小臣王之燕出入则前驱以前驱而继于王出入之后非或行或趋之时乎然前王一也有前王而辟者有前王而不辟者前驱一也有前驱而辟者有前驱而不辟者大司寇尊矣故前王而不辟前王而辟其小司寇欤然大司宼前王于纳亨小司寇前王于大賔客抑亦宗庙之中无有辟止行人之理也大仆掌正王之服位于王出入则前驱小臣掌正王之燕服位故燕出入则前驱皆前驱而不辟也士师以刑官之考不避者刑之此所以前驱而辟与小司寇之辟不避者刑之则同但小司寇前王而士师前驱耳若夫辟之之外又有跸焉见于经者又皆可攷天官宫正凡邦之事跸夏官仆掌跸宫中之事大司宼凡邦之大事使其属跸小司寇凡国之大事使其属跸士师诸侯为賔则帅其属而跸于王宫乡士各掌其乡之禁令帅其属夹道而跸此又不可不辨也宫正掌王宫故以邦事言仆掌五寝故以宫中之事言大司寇掌邦之三典故以邦之大事言小司宼掌国之五禁故以国之大事言士师无预于邦国之大事故以诸侯为賔而跸于王宫言乡士掌六乡王之祭祀军旅賔客有出入于六乡者故以夹道而跸言然宫正掌王宫而言跸邦之事与士师跸于王宫相为异同者葢宫正言凡邦之事则王宫之祭祀等事无所不跸士师特跸于诸侯为賔之时而已曰辟曰跸皆以刑官主其事正所以重万乗之势也若乃王之三公六卿大夫出入于乡遂公邑之间亦有辟礼而无跸礼外诸侯入于王国则有辟礼居于客馆则有跸礼乡士云三公遂士云六卿县士云若大夫皆言为之前驱而辟是知三公六卿大夫之有辟礼而无跸礼也讶士云邦有賔客入于国则为之前驱而辟野亦如之居馆则帅其属而为之跸是知外诸侯有辟礼而又有跸礼也然三公六卿大夫在乡遂公邑之间则辟在王城之内则否以邦事则辟非邦事则否诸侯自有其国而且辟于王之国跸于客之馆在国得用此礼也明矣
　　祀五帝则沃尸及王盥洎镬水
　　郑锷曰祀五帝必有尸【○李嘉防曰五帝五人帝也五帝亦有尸者尸神主也周公祭太山以大公为尸祭天亦有尸此説当审】尸之尊如天帝然固无就洗之理其入门也以盘匜盥水则士师沃之王有献尸之事必就洗以致洁士师亦沃之镬水本小司宼所实士师则洎而増之凡此皆取其明清于用刑使之沃使之洎也洎犹暨暨及也故有増之之义【○郑康成曰洎谓増其沃汁○王氏曰沃尸及王盥所以致洁除污秽】○王昭禹曰小司寇实镬水士师续司寇之事而终之也○贾氏曰此直言祀五帝沃尸及王盥其余冬至夏至及祭先王先公所沃盥小祝则沃尸盥小臣沃王盥也郁人凡祼事沃盥惟在宗庙为祼时
　　凡刉【音几】珥【而志反】则奉犬牲
　　郑锷曰刉珥二事緫谓衅礼羊人及肆师皆作刉珥刉谓刲割也以衅成庙之礼雍人举羊升屋自中屋南面刲羊血流于前乃降刉字与刲同义用犬为牲大小祭祀以司寇奉之士师则奉于所衅之时珥当为弭与小祝弥烖兵之意同注谓珥当为衈用牲毛者曰刉羽者曰衈不知此奉犬牲犬岂有羽哉【○愚案详见肆师】
　　诸侯为賔则帅其属而跸于王宫大丧亦如之
　　郑锷曰或谓诸侯为賔行燕享然也跸王宫何耶葢飨在庙燕在寝帅属跸王宫则在寝时也○易氏曰帅其属而跸王宫所以肃朝廷之仪○李嘉防曰大丧有庐舎之居亦当跸宫以备非常
　　王昭禹曰大司寇小司宼言使帅其属非必亲帅之也士师言帅其属则亲跸矣大司寇跸邦事小司寇跸国事故士师跸王宫而已
　　大师帅其属而禁逆军旅者与犯师禁者而戮之郑锷曰王师所过而敢有沮遏或所湏而有不从令者军中之禁而輙敢干犯则不循军法之人也安可不戮耶晋魏绛将与狄人战于太原荀吴之嬖人不肯即卒则斩之鸡泽之盟晋侯之弟扬干乱行于曲梁魏绛戮其仆正谓是也○易氏曰帅其属而行其戮所以正军旅之法凡此皆以刑官之士师任其职重其事也
　　岁终则令正要防
　　郑锷曰令刑官之属尔○易氏曰小司寇于正岁命其属入防乃致事者入此岁终所正之要防也【○郑康成曰定计簿】
　　正岁帅其属而宪禁令于国及郊野
　　郑康成曰去国百里曰郊郊外谓之野○郑锷曰小司寇所宣布者及四方之逺士师宪其近也






　　周礼订义卷六十
　　钦定四库全书
　　周礼订义卷六十一　　　宋　王与之　撰
　　乡士上士八人中士十有六人旅下士三十有二人府六人史十有二人胥十有二人徒百有二十人
　　郑司农曰乡士主六乡之狱○郑锷曰乡之刑官最多葢六乡之人民至众而小人无知触法者多也非特刑官之众史胥共二十四人而徒则百有二十人亦岂非六乡之广追逮之多故欤
　　掌国中
　　黄氏曰六乡之民王所自治故其狱在国中六乡教之详矣其刑亦不同故司徒曰乡八刑司寇曰乡刑是也百官之狱亦听于此○王昭禹曰乡之狱讼不听于乡而听于国遂之狱讼不听于遂而听于郊县之狱讼不听于县而听于野以其所掌逺而察之欲其近也
　　各掌其乡之民数而纠戒之
　　郑康成曰乡士八人言各者四人而分主三乡【○王氏曰乡士通掌国中而分掌其乡也】○郑锷曰乡民之数教官掌之此又掌其数者葢欲行纠戒非正治其数也○黄氏曰纠戒之恐其昏迷抵误而防于法也然六乡四郊郊狱或别主郊刑恐亦有与乡不同○易氏曰圣人于刑狱非得已而用分职降典而后折民惟刑相我受民而后能和其庶狱则夫戒之纠之令之毋使罪丽于民圣人之本心也
　　听其狱讼察其辞
　　郑康成曰察审也○郑锷曰听其狱讼而不察其辞则曲直失当情无由伸○王昭禹曰狱讼以辞为主书曰师听五辞又曰察辞于差以尽其情而已
　　辩其狱讼异其死刑之罪而要之旬而职听于朝郑锷曰惟察辞已知其详乃从而辨之注以辩为辨别之辨今本字皆作辩是辩论其狱与其讼之情状也其有死罪者则别异其文书使与不死之刑异不有以辩之又安能异之耶【○贾氏曰异其死刑之罪者死与四刑轻重不同文书亦异】○王氏曰死刑之罪定而又要之若今责伏辩矣【○郑锷曰罪之要辞谓之要尚书曰丕弊要囚皆谓罪人所犯之定论也】○贾氏曰虽得要实之辞罪定仍至十日乃复以断刑之职听断于外朝恐囚虚承其罪十曰不飜即是其实然后向外朝对众更询乃与之罪【○郑锷曰入听于朝必待一旬则在已所思者欲审容囚者亦得以反覆也○黄氏曰职听谓典其狱者典狱移而听于朝司寇亲听之】
　　易氏曰外朝之位羣臣羣士西面诸侯羣吏东面而三公北面州长众庶在其后职听于此则将以尽人之情
　　司寇听之断其狱弊其讼于朝
　　王昭禹曰司宼听之者以司寇正刑明辟也弊其讼于朝则无所容其私○贾氏曰弊亦断也异言耳○陈及之曰自方士以上凡狱讼轻者得自断必死刑然后职听于朝司寇不敢专也自春秋以来凡死刑必请于上然后杀晋祁氏擅杀其家臣而晋人杀之赵鞅擅杀赵午而晋人以为始乱犹旧制也至于诸侯将自専之故讶士得谕刑罪于邦国凡四方之有治于士者造焉耳
　　羣士司刑皆在各丽其灋以议狱讼
　　贾氏曰吕刑之师听五辞是也恐専有滥故众狱官共听之【○易氏曰又欲尽羣士司刑之情】○郑康成曰丽附也各附致其法以成议【○王氏曰若司刑掌五刑之法司刺掌三刺三赦三宥之法又或掌官法或掌官成或掌官常各丽其法】○郑锷曰当听狱之时羣士司刑皆在各出所见引法以为证攷其人所犯之罪而附丽于法共评议之使罪与法相应也
　　愚案议之如何王制曰凡听五刑之法必原父子之亲立君臣之义以权之意论轻重之序慎测浅深之量以别之悉其聦明致其忠爱以尽之此足以想见当时之所议
　　王氏详説曰乡遂县方皆云职听于朝司寇聴之羣士司刑皆在而不及三公参听羣士司刑皆在则是三公亦在但周公设官之意不欲使卑者临尊举卑以见尊耳
　　狱讼成士师受中
　　王昭禹曰狱讼成谓狱讼之辞成而无亏○郑锷曰及议已定然后士师受中成者议已定而不变也中者所断之得中无过不及也【○易氏曰书谓之中若书所谓咸中有庆小司寇所谓登中于天府葢狱讼至于中则无不当焉○王昭禹曰士师受中谓受其事实之书】
　　协日刑杀
　　郑司农曰协合也和也和合支干善日若今时望后利日【○贾氏曰子丑等是支甲乙等是干】○郑锷曰择其可杀之日然后行刑刑欲期无刑故择其支干皆利之日
　　肆之三日
　　贾氏曰肆陈也杀讫陈尸【○郑司农曰语曰肆诸市朝春秋曰三日弃疾请尸】○郑锷曰逮三日之久使人共知然后弃之【○王昭禹曰所以惩众】
　　若欲免之则王防其期
　　郑康成曰免犹赦也○刘执中曰死刑而欲免之用八议也○郑康成曰期谓乡士职听于朝司寇听之日王欲赦之则用此时亲往议之
　　陈及之曰县士以上三官皆云若欲免之则防其期夫人苟犯吾法既委之司寇且羣士司刑皆在议刺赦宥之已详而又欲免之亦不忍之心存焉耳虽然苟其罪不可赦亦从有司之议焉【○李嘉防曰一人有罪王与三公羣臣尽心协力以议其罪果不可免人亦何辞】
　　王氏详説曰王制有三宥文王世子三宥之外又有必赦书曰宥而不曰三宥又有所谓辟者焉乡士遂士县士则曰免而又不曰三宥又有所谓防其期者书为商顽民设也故曰宥不曰三宥又曰在辟文王世子为公族设也故又云走出致刑于甸人而又有必赦之语此不曰三宥者三宥已见于司刺矣若欲免之且防其期岂有不至三乎
　　大祭祀大丧纪大军旅大賔客则各掌其乡之禁令帅其属夹道而跸
　　贾氏曰大祭祀若祭天四时迎气即于四郊大丧纪当葬所经道大军旅王出行所经过大賔客四方诸侯来朝各由方而入并过六乡路以是故各掌其郷之禁令○郑康成曰属中士以下
　　王昭禹曰祭祀丧纪军旅賔客之大者与邦之大事大役掌其禁令而跸则以狱官掌之欲无敢犯而其所掌则有尊卑故也
　　三公若有邦事则为之前驱而辟
　　贾氏曰三公有邦事湏亲自入乡则乡士为公作前驱引道而辟止行人【○郑锷曰使敬大臣】○王昭禹曰公卿大夫教治政事之所自出非刑官先而辟焉则有所不行故也
　　其丧亦如之
　　贾氏曰公卿大夫之丧死于此者及葬为之前驱而辟
　　凡国有大事则戮其犯命者
　　贾氏曰谓征伐田猎之大事故有犯命刑戮之事郑锷曰民虽乡官所治刑戮则在乡士○黄氏曰权时之法
　　遂士中士十有二人府六人史十有二人胥十有二人徒百有二十人
