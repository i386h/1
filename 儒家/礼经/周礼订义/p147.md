<!-- { "loadSidebar": true } -->
　　郑锷曰弓有强弱事有难易而射有逺近颁与人射宜各因事而量其所当用则人与弓相得射可以必中何则弓有王有弧有夹有庾有唐有大六者不同有射甲革椹质者有射豻侯鸟兽者有学射者使者劳者事既分难易则所射有逺近讵可以茍颁乎攷之攷工记谓往体寡来体多者曰王弓弧弓其弓往体寡则反而曲来体多则正而长名曰王其为天子之所用也名曰弧其法天之弧星也其弓至强以射坚可也故颁之以授射甲革椹质者甲革説者谓即革车也然左曰楚潘尫之党与养由基蹲甲而射之彻七札焉礼记曰贯革之射息康成于此注谓为革甲又于弓人注曰革谓干盾国语亦有三革之制则甲革者甲与革也质正也植椹以为射正荀子曰质的张而弓矢至焉圉师云射则充椹质甲革椹质坚而难入必用强弓以射之然此下文泽共射椹质之弓矢非射于泽宫不用椹质矣泽宫者将祭而择士先习射于此也试弓习武宜用至强之弓而射至坚之物往体多来体寡曰夹庾庾字师儒相传读为庚攷工记作庾説者谓夹则能卫人恃之而后保庾则能济人待之而后藏王安石云谓之夹以其射至弱必夹而辅之然后可用谓之庾如露积之庾须臾而为廪非可以为久也此皆取庾廪之义似失之凿然师儒相传为夹庚者岂非以其弱必夹而后用以其不可久必庚易而用欤庚有庚易之义如干日之庚庚有变意易所谓先庚后庚是也夹庾往体多则弓反而直来体少则弓正而短合五而成规者也豻侯士所射之侯所谓干五十者是也豻侯五十步可谓近矣射鸟兽亦近而后得故止用弱弓而已往体来体若一曰唐大强弱适中之弓合七而成规也惟强弱适中故学射者用之初学用中而后习强弱皆可也使者奉君命而行有或逺或近之差劳者从国事而有功有或难或易之效故授之以此取其中也以雕弓彤弓卢弓推之则王弧者雕弓也唐大者彤弓也夹庾者卢弓也惟唐大可以颁之使者劳者故诗以彤弓锡有功诸侯平王以彤弓锡晋文侯襄王以彤弓赐晋文公则唐大之为彤弓可知矣士用夹庾而荀卿曰大夫黑弓则夹庾之黑为卢弓可知矣○易氏曰或谓王弓弧弓往体寡来体多宜为弱弓何谓之强夹弓庾弓往体多来体寡宜为强弓何谓之弱贾氏曰往寡来多者弛之五寸张之一尺五寸往多来寡者张之五寸弛之一尺五寸往来若一者弛之一尺张之亦一尺其理可信故王弧授射甲革椹质者皆射坚者也非强而何夹庾授射豻侯鸟兽者则皆射近者也非弱而何唐大往来均则强弱中以授学射者使者劳者盖用强弱之中则逺近焉可也崔氏曰或问郑注司弓矢云豻侯五十步近射用弱弓当用夹庾则射大侯者用王弧射参侯者用唐大矣则列国之君得张三侯及其射时当用何弓若君用王弧卿用唐大则诸侯僣君非礼也君用唐大卿用夹庾则弱而不及亦非其义而畿外诸侯之射又用何弓答云弓之名制本非有定班授诸侯逺近之名既非所定则不得言僣列国诸侯礼自得伸侯同天子既云应等则卿用唐大亦有何嫌是以郑注六弓但云近者用弱弓则射大侯用王弧射参侯者用唐大矣亦不云天子用王弧诸侯用唐大大夫士用夹庾所以通之于外土诸侯也
　　其矢箙皆从其弓
　　郑康成曰从弓数也○郑锷曰颁弓之际一弓而百矢百矢而一箙也【○贾氏曰书文侯之命及左皆云彤弓一彤矢百】
　　凡弩夹庾利攻守唐大利车战野战
　　郑锷曰夹庾至弱利用攻守者守城以近自保攻城以近追人惟近然后发故用其弱者则疾也唐大至强利于车战野战盖车战则逺而驱驰野战则望而进退惟逺而发故用其强者则力大也【○黄氏曰车战平原两阵相当也野战凭险而战也多徒兵矣车战未合野战势便则用之】○郑康成曰弩无王弧常服往体少者使矢不疾【○贾氏曰凡弓用则服不用则弛惟弩则用与不用一张之后竟不弛故云常服用弱者以其强弓久而不弛则就弱则随体不就也又王弧往体少使之常服则矢不疾故不用也】
　　凡矢枉【纡往反】矢絜【苦结反】矢利火射用诸守城车战杀矢鍭【音候】矢用诸近射田猎矰【音增】矢茀【扶弗反】矢用诸弋射恒矢庳【方二反】矢用诸散射
　　郑锷曰弓以强弱论矢以轻重论五分而二在前三在后其逹逺其行疾是名枉矢絜矢三分而一在前二在后不能及逺而行迟是名杀矢鍭矢七分而三在前四在后最轻而及逺是名矰矢茀矢八分而四在前四在后其行平而得中是名恒矢庳矢凡此皆以轻重论也若命名之义则枉矢取其变星以为名天之枉矢状如流星飞行有光絜则有结约之义二矢皆结火以射故用诸守城车战杀矢最重中则必死故曰杀鍭之言候也可以候问其近者而中之故曰鍭用诸近射田猎矰矢言可结缯缴之矢也矰髙也茀矢亦结缴之矢可以刜罗飞鸟也茀刜也防轻可以及髙故用诸弋射孔子曰弋不射宿孟子曰思援弓缴而射之皆弋射也矢常用之矢也庳矢卑下平等之矢也故或习射或礼射之类皆用之郑康成曰枉矢杀矢矰矢矢弓所用也絜矢鍭矢茀矢庳矢弩所用也
　　王氏详説曰弩之为用不若弓之为用广夹庾之弓用之于射豻侯鸟兽而夹庾之弩用之攻守而已唐大之弓用之于学射者使者劳者而唐大之弩用之车战野战而已弓有王弧而弩无王弧郑氏以王弧之制为弩不疾此弩之所以无王弧也然上文云四弩之用于攻守与战下文以枉矢絜矢用诸守城车战是以二矢而当四弩之用明矣二矢既当四弩其余六矢当六弓之用岂不晓然经曰王弓弧弓以授射甲革椹质者甲革椹质军射也杀矢鍭矢用于田猎之射也田猎所以治兵讲武则军射田射一事也故考工记矢人之兵矢田矢亦同其制则以此二矢而当二弓明矣经曰夹弓庾弓以授射豻侯鸟兽者而考工记曰夹庾之属利射侯与弋今矰矢茀矢用诸弋射则此二矢而当二弓明矣若夫唐弓大弓即彤弓玈弓恒矢庳矢即彤矢玈矢彤玈以色言之唐大庳以名言之唐大之弓授学射者使者劳者即散射也今矢庳矢用于散射则此二矢而当二弓明矣【○李嘉会曰矢铁在前多者则矢重中者必深而不可以及逺矢铁在前得中者其行疾而中者必浅矢铁在前者小其行则低而中者亦轻弓弩强者用重矢弱者用轻矢近者用重矢逺者用轻矢此在随宜而用之必先为之比配则拘矣先王之制不得不言其大体制而用之则在乎人】
　　天子之弓合九而成规诸侯合七而成规大夫合五而成规士合三而成规句者谓之弊【婢世反】弓
　　王昭禹曰规者正圆之器谓之规则圆之至也○郑锷曰方为矩而主义圆为规而主仁于其弓弛而未张则合以取圆虽已见弓之体而实寓其仁而不杀之意天子之弓王弧也长而且直数至于九合之乃圆此则射大侯之九十步也诸侯之弓唐大也短长得中曲直适正数至于七合之乃圆此则射麋侯之七十步也士之弓与大夫同射豻侯五十步也谓之合三成规者先儒云实无合三之弓托之耳合三之弓可谓至句曲矣是谓弊恶之弓差等之义如此其实合三而圜之弓何以射【○王昭禹曰其体曲而可以句物者谓之句则句者曲之甚也弓以强为上以弱为下则直者善而句者为恶矣】○黄氏曰康成以为弓体往来之衰若然天子之弓皆王弧诸侯之弓皆唐大大夫之弓皆夹庾也恐不如此王弧以授射甲革椹质者是凡射甲革椹质者皆得用天子之弓矣夹庾以授射豻侯鸟兽者凡射鸟兽者皆得用大夫之弓矣恐亦不如此大抵弓六物三等强弱中之异也合九合七合五长短曲直之形制也强弱不同优尊者也郑合而言之故抵牾○李嘉防曰此皆角弓反张不被而合之者也大抵天子不当势屈故其体直诸侯不得不屈故其体俛大夫与士其势转卑则倍屈而俛宜也○郑敬仲曰刚健者干之徳君之道也柔顺者坤之徳臣之道也合多而成规者其弓刚合少而成规者其弓柔【○易氏曰弓之强弱因人之形体志虑血气不可以尊卑言经必以尊卑言者设此以明分而已六弓之体虽系乎分而六弓之用实闗乎力】
　　凡祭祀共射牲之弓矢
　　郑康成曰射牲示亲杀也杀牲非尊者所亲惟射为可国语曰禘郊之事天子必自射其牲【○薛平仲曰祭之日王袒牵牲子姓答之卿大夫从之乐工奏韶夏封人从而歌舞之及诏于庭而丽于碑卿大夫割而毛王执割刀以刲焉大宰大仆賛其事封人共其水藁牛人共其互与盆簝国语曰郊禘之事天子必自射其牲则此之凡祭祀者岂特郊禘哉】
　　郑锷曰或谓六弓八矢俱掌于此则事至而必共又于射牲椹质别言其所共者盖天子之弓王弧也若射牲亦用王弧非所以为事神之礼何以言之以田猎射禽观之自左膘而射逹于右腢为上杀射左脾逹于右防【余绕反】为下杀中肠胞而死迟则不以充庖况射牲以享宗庙备王射之礼非用九十弓以示威之射也则所共弓矢宜不必以王弧可知兹所以别言至泽中之射则将祭于泽宫而射泽与祭之人试弓习武故射椹质椹质至坚非强弓不足以中则所共之弓矢宜不同乎射鸟兽之类
　　泽共射椹质之弓矢
　　薛氏曰有习大射之所有正大射之所射义曰天子将祭必先习射于泽【○郑司农曰泽泽宫也所以习射选士之处】泽者所以择士也已射于泽而后射于射宫射宫之射正大射也泽之射习大射者也大射选士将以求其可用也试于泽而知其有胜坚之力然后察其有可用之实故司弓矢必为之共射椹质之弓矢上云王弓弧弓以授甲革椹质郑曰质正也椹质以为射正射甲与椹试弓习武也射椹质必以王弓弧弓者盖以强弓而后入也充椹质必以圉师者以所习而使共也是皆取其坚也试射之时既知其有胜坚之才则大射之时岂不能察其有可用之实乎【○王氏详説曰上云甲革椹质下云泽宫椹质当为二事而甲革椹质军射也泽宫椹质习射也记曰左射驺虞右射貍首而贯革之射息左传曰养由基蹲甲而射之是所谓甲革也甲革之射以椹为质非泽宫习射之椹质也】
　　大射燕射共弓矢如数并夹
　　黄氏曰此无賔射有燕射小臣有賔射无燕射意者賔射即燕射○郑锷曰大射燕射之名有耦弓矢当如人数而共之且并共其并夹诗曰四矢反兮然则如数者一人四矢也并夹取箭之具【○王昭禹曰并夹所以取矢之髙者射鸟氏所谓矢在侯髙则以并夹取之是也司弓矢共之射鸟氏取之】
　　大防共明弓矢
　　郑康成曰弓矢明器之用器士防礼下篇曰用器弓矢
　　凡师役防同颁弓弩各以其物从授兵甲之仪
　　郑锷曰师役用兵之时防同行礼之时事异礼异故各以其所当用之物而颁之○郑康成曰物弓弩矢箙之属○王昭禹曰各以其物则弓有六弩有四各以其物而共之从授甲兵之仪凡颁弓弩其多寡之数一视兵甲之仪而已
　　田弋充笼箙矢共矰矢
　　王昭禹曰笼与箙皆所以盛矢笼以竹为之箙以革为之诗曰象弭鱼服田弋之时则共矢以其矢充实于笼之中【○郑锷曰充之欲其满足而无阙】
　　郑康成曰矰矢不在箙者为其相绕乱将用乃共之【○郑锷曰矰矢有绳缴非笼箙之物故别言之】
　　凡亡矢者弗用则更【音庚】
　　郑康成曰更偿也○郑锷曰射而亡矢不当偿也惟不用于射而亡则使之偿故曰弗用则更更与马质以其物更之更同
　　缮人上士二人下士四人府一人史二人胥二人徒二十人
