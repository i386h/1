<!-- { "loadSidebar": true } -->
　　又曰师保内朝之官非直地官之属司士治朝之官非直夏官之属朝士外朝之官非直秋官之属而分于三卿者何也立政三宅曰宅乃事宅乃牧宅乃准事凡莅事者也牧凡长民者也准凡法令者也【注疏以准但为狱官非是】中外之官略具是矣而三宅之设惟准人常重于他官非号令之所出则宪章之所存人主威福于是行焉而宅事宅牧之所受约束承风防者故王事鞅掌尝病于出入风议之臣陵三军者惧朝廷之议居势使然先王知其患将至于偏重而官失其守于是位至准人布之三朝而不専向于一官本夫司会以法裁定计者也则天官太史以典法则计羣吏内外史书王命者也则春官至于师保职在内朝若汉谏大夫则地官领之司士职在治朝若汉殿中御史则夏官领之朝士职在外朝若汉司校尉则秋官领之且冢宰莅百官则五官皆司存也其属或为史得以辞令道上指意以赏惩其下或为师保得以道徳劝迪其上且正救其遗阙或为司士莅羣臣之朝见或为朝士莅诸侯之会同是故号令所出宪章所存五官皆与闻之无偏而不举之处故三朝适平而百官正先王之意非徒以是互相伺察迭为长伯也不如是非所以体羣臣故也尝观于经周之大事同召六卿师氏与焉立政卒篇独告太史诗人刺皇父亦曰聚子内史楀维师氏小司冦叙制国用以内史司会冢宰并称文王世子记外朝之政曰司士为之凡此皆以准人故特言之假如六官専向一卿则宅事宅牧将为冗曹而体羣臣之道亏矣他如职方氏以下冝不司马行人以下宜不隷司冦亦错置二卿之间大抵此自此道不复见凡主意所向小臣百司遂擅朝政若秦専任狱吏狱吏得亲幸博士虽七十人特备员弗用丞相诸大臣皆受成事且有所谓加官所加或列侯将军独在禁中而公卿不与至于汉有百官以下事大将军家奴视丞相蔑如者甚矣后世之不师古也









　　钦定四库全书
　　周礼订义序目　　　　宋　王与之　撰
　　编姓氏世次
　　汉　　杜氏【子春见本经注今作杜氏】
　　郑氏【兴字少赣河南人见本经注今作郑氏】
　　郑氏【众字仲师见本经注今作郑司农】
　　郑氏【字康成见本经注今作郑康成】
　　唐　　贾氏【公彦见本经疏今作贾氏】
　　崔氏【灵恩间有数说今作崔氏】
　　国朝
　　刘氏【敞字原父立说见七经小传今作刘氏】
　　临川王氏【安石字介父有全解今作王氏】
　　南康刘氏【恕字道原间有数説今作刘氏】
　　明道程氏【灏字伯淳有数説见语録今作程氏】
　　伊川程氏【颐字正叔间有数説见语録今作程伊川】
　　横渠张氏【防字子厚秦人有数説见语録今作张氏】
　　龟山杨氏【时字中立惟辨王荆公数十处及语録有数説今作杨氏】
　　王氏【昭禹字光逺有详解用荆公而加详今作王昭禹】
　　陆氏【佃字农师采之礼记解中今作陆氏】
　　南城李氏【觏字泰伯有周礼致太平论今作李氏】
　　礼图说【未详谁氏所编得自闽中大槩用三礼图礼象图或立新説攷证最明今
　　作图説曰】
　　礼库【未详谁氏今作礼库曰】
　　建宁胡氏【安国字康侯间有数説今作胡康侯】
　　五峯胡氏【宏采之语録并集中今作胡氏】
　　陈氏【祥道有礼书见于礼图今作陈氏】
　　刘氏【字执中有全觧号曰中义今作刘执中】
　　方氏【慤采之礼记解中今作方氏】
　　三山林氏【之竒字少颖有全解祖荆公昭禹所説今作林氏】
　　三山郑氏【锷字刚中有全解淳熙十年经进今作郑锷】
　　四明史氏【浩字直翁有天地二官讲义今作史氏】
　　建安朱氏【熹字元晦见集中今作朱氏】
　　东莱吕氏【祖谦字伯恭士人其集解内有数説今作吕氏】
　　永嘉薛氏【季宣字士隆有释疑今作薛氏】
　　永嘉陈氏【傅良字君举其説有一集及经进四篇今作陈君举】
　　永嘉郑氏【伯熊字景望文集有数説今作郑景望】
　　刘氏【迎间有数説今作刘迎】
　　王氏【未详谁氏建阳作王状元详説刋行今作王氏详説】
　　永嘉杨氏【恪字谨仲间有辨疑今作杨谨仲】
　　永嘉陈氏【汲字及之间有辨疑今作陈及之】
　　山隂黄氏【度字文叔有五官解刋在浙东仓同今作黄氏】
　　永嘉郑氏【伯谦字节卿有太平经国书刋行今作郑节卿】
　　括苍项氏【安世字平甫间有数説今作项氏】
　　莆阳李氏【叔寳字景齐有周礼精意刋行今作李景齐】
　　龙泉叶氏【适字正则有数説见习学记言今作叶氏】
　　长沙易氏【祓字彦祥有周礼总义皆推广诸家説今作易氏】
　　金华薛氏【衡字平仲有周礼序官考今作薛平仲】
　　天台陈氏【用之有考工解今作陈用之】
　　郑氏【敬仲间有数説今作郑敬仲】
　　庐陵周氏【必大字子充有讲义数条今作周氏】
　　永嘉曹氏【叔逺字器逺有地官遂人至槀人讲义今作曹氏】
　　永嘉林氏【掎字竒卿有周礼纲目于开禧间曾进】
　　金华赵氏【溥字兰江有兰江考工记解今作赵氏】
　　永嘉陈氏【汪字蕴之集传中间有数説今作陈蕴之】
　　永嘉李氏【嘉防字子华有小集今作李嘉防】
　　山隂孙氏【之宏字伟夫有小集今作孙氏】
　　已上共五十一家以氏言者或同姓数人以前说者为氏【若郑兴説在郑众郑之前故言郑兴为氏之类】或一姓一人以其姓为氏【若贾姓止有贾公彦故曰贾氏之】以官名者别前説之出氏别后説之出名字【若郑众以司农言前以别郑兴之言氏后以别郑康成言其字郑锷言其名之】以字言者别前同姓之已称氏【若郑言康成以别郑兴先言郑氏之】以名言者不详其字【若陈祥道言其名之】或其名最着【若王昭禹不言其字而言其名之】以号名者共闻其号【若程伊川之】以书名者但见其书【若图説之类】其余散于他书者得一二説着其姓氏而已【若毛彦清之】














　　钦定四库全书
　　周礼订义卷一　　　　　宋　王与之　撰
　　天官宰
　　愚案天于万物无所不覆宰于百官无所不统以宰而属之天官俾师百官以亮天工欤
　　贾氏曰大也○王氏曰尔雅曰山顶曰冡于地特髙列职于王则宰与六卿同谓之大百官总焉则太宰于六卿独谓之
　　贾氏曰宰者调和膳羞之名宰亦能调和众官故号曰宰不言司者不主一官之事【○王氏曰宰以制割调和为事供刀匕者亦谓之宰】
　　惟王建国
　　郑康成曰建立也司徒职曰日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉愚案先儒见周公作洛而不迁以为洛邑之作乃朝防诸侯之地尝攷自古帝王都邑黄帝都涿鹿少昊都曲阜颛顼都濮阳尧都冀州舜都河内禹都平阳汤都亳多不得天地之中而转徙无定所周自文王兴于岐建都止在丰镐道化之行仅及江汉汝坟之地至武王克商迁九鼎于洛邑成王周召卒相与营之将以建大中立皇极一民志而定大业也然营之而卒不迁意者宅洛之制度未成周公不幸而亡也何以见之周官之作周公方整齐六典为宅洛计即继之以周公在丰将没鲁世家亦以周公在丰病将没曰必我成周主此议者周公也故垂死一念不忘在洛公死其规模不获究矣不然自周至洛几何里五服诸侯四时朝于天子者不絶当其朝也必见于祖庙射于射宫始之以享继之以燕其礼甚详且悉借使营洛为朝诸侯之地而成王自都宗周则周之君固将奔走之不暇矣
　　辨方正位
　　郑康成曰辨别也考工匠人建国水地以县置以县视以景为规识日出之景与日入之景昼参诸日中之景夜考之极星以正朝夕是别四方召诰曰大保乃以庶殷攻位于洛汭越五日甲寅位成正位谓此定宫庙
　　【王氏曰既辨方矣于是立宗庙于左立社稷于右立朝于前立市于后此谓之正位】
　　体国经野
　　郑康成曰体犹分也【○李嘉防曰经野必有木以国为体则左右逺近之序得以次而达之如王朝处于中则九经之涂可以经纬于外王国处于中则九服之畿可以区别于逺】经谓为之里数【○项氏曰为之经界耳】
　　黄氏曰体国以经理田野也王畿方千里周人合东西都为王畿地形不能正方短长相补以充足之设关于郊关以内为国自甸以往为野六官之首皆言此者六卿分主六乡
　　郑司农曰营国方九里国中九经九纬左祖右社面朝后市野则九夫为井四井为邑之属是也【○王氏曰宫城门闱堂室之类髙下广狭之制凡在国者莫不有体此之谓体国井牧沟洫田莱之逺近多寡之数凡在野者莫不有经此之谓经野】
　　设官分职
　　王氏曰设官则官府之六属分职则官府之六职【○刘执中曰设官谓设六官以代天地四时之工分职谓分三百六十职以司三百六旬之事○玉昭禹曰官言其所司之人职言其所掌之事】
　　以为民极
　　愚案先儒或以极为中或以极为至要知惟中而后能极而极者中之至也犹天之极众星拱焉犹屋之极众材萃焉极处未尝不中所谓中者莫能加毫末于此也王者宅中建国四方辐凑至斯为极必辨方以为庙社朝市之正体国以为乡遂田野之经官由是而设职由是而分内外相维小大相济治教礼政刑事靡不毕举何往非尔民之极诗曰商邑翼翼四方之极即经以建国为极也书曰五皇极皇建其有极又见圣人为斯道之极也以皇极之道立民极之制其惟成周乎
　　总论
　　郑节卿曰周公之序六典也辨方正位体国经野设官分职之下毎终之以为民极此特建国之始耳民何以遽取极于此哉曰先王之教天下初无精粗本末之间有如王之立朝后之立市朝之居前市之居后公卿大夫之在朝百工商贾之在市人见其为辨方正位而已经涂之九轨而野涂之五轨宫隅之制以为诸侯之城制都之经涂体野涂焉诸侯之经涂体环涂焉人知其为体国经野而已朝官居朝市官居市卿大夫王后入市则有罚二乡则公一人一乡则卿一人由此而统六遂由此而倡九牧人知其为设官分职而已孰知其所以定民之志而为教之大者固在此耶夫朝不混市野不逾国人不侵官后不敢以奸王之权诸侯不敢以僣天子之制公卿大夫不侔商贾之利六卿九牧相属而听命于三公夫彼皆民上也皆富且贵焉而尺寸不敢逾所以习民于尊卑等杀阶级之中消其亡等冒上之心而寓其道徳之意是以民服事其上而下无觊觎志虑不易视听纯一何往而非为民极哉
　　乃立天官宰使帅其属而掌邦治
　　郑节卿曰宰一官其属六十未始有一事之关乎天者谓之天官何也曰以虚名而加实职所以宠而尊之也凡论道经邦以转移人主之心术而厘正天下之万事者皆寅亮天地燮理隂阳也其谁曰人事之非天理也加天官于冡宰之上其尊大臣也至其责大臣也深
　　郑锷曰治典所治不一非僚属其孰助之然亦在为之长者有以帅之孔子曰子帅以正使帅其属欲其躬帅之也
