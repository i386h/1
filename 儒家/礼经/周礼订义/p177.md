<!-- { "loadSidebar": true } -->
　　易氏曰此六者即大宗伯所谓賔礼也大宗伯详其賔礼之名大行人又以详其命诸侯之实然宗遇防同亦或緫以朝觐名者曲礼曰天子当依而立诸公东面诸侯西面曰朝郑氏谓夏宗依春此图事陈谟皆所以责其始冬遇依秋此比功协虑皆所以攷其终故曲礼言朝觐而经亦多以朝觐为主至于防同之发禁施政又因朝觐之时而行其礼故经亦谓之大朝觐此朝觐宗遇之名虽异先王行礼之意一也王氏详说曰大宗伯大司马法与大行人载此各相为异同宗伯言朝觐之礼行人言朝觐之事至于司马法谓春以礼朝诸侯图同事夏以礼宗诸侯陈同谟觐遇防同亦如其说言朝而必言礼言事而必言同事盖同者有同与不同之义焉此所以为司马法【○愚按余说见大宗伯】
　　时聘以结诸侯之好【呼报反】殷覜【通吊反】以除邦国之慝郑锷曰诸侯之事天子则有时聘殷覜之文大宗伯所谓时聘曰问殷覜曰视是也天子之于诸侯亦有以报其礼故此行时聘殷覜之礼以答之但天子遣行人以徃则曰结好除慝此所以不同也诸侯比年小聘三年大聘矣王又以时遣人聘之春秋书天王使凡伯来聘之等是也聘则有财以为礼所以结好于诸侯先儒谓天子有事诸侯使大夫来聘亲以礼见之遣之所以结其恩好考其文意似非是也诸侯于一服朝之歳皆使卿以聘礼来覜是也覜省视也王者省视其所为虑其有相恶之慝慝者怨恶之匿乎心也积怨不除至于相吞灭者有之为之讲解使消除焉合方氏所谓除其怨恶殆此类也先儒谓诸侯使卿来覜天子命以政禁除其恶行亦非也黄氏曰郑见宗伯序聘覜于朝觐宗遇防同之下故皆以为王见诸侯之臣然大行人间问归脤贺庆致禬与殷覜联文不知何以分之又郑注典瑞琬琰圭则曰王使之瑞节至此乃以为王见诸侯之臣盖自叛其说矣大抵存覜省聘问小行人所谓臣礼者存覜省王抚诸侯王臣行之聘问诸侯邦交诸侯之君行之诸侯固有当朝而偶有故不能朝者于经则有世子摄君之文未见诸侯使卿大夫聘王之名或君有故未有世子则如之何曰宁赐毋朝不使臣代其君礼也
　　间问以谕诸侯之志归脤以交诸侯之福贺庆以賛诸侯之喜致禬以补诸侯之烖
　　郑康成曰此四者王使臣于诸侯之礼○郑锷曰诸侯之于天子有时聘之问天子间一岁亦一问之是谓间问盖诸侯之众未必皆能通晓吾志之所在者间岁问之告之以言语书名使其心晓然知王朝之意下文所谓七岁谕言语九岁谕书名是也诸侯之于天子有致福之礼天子之祭亦归之以胙是谓归脤盖诸侯以福致之王王祭毕亦取胙肉以归之乃所以交其福凡此时聘殷覜间问归脤固有一定之期若夫贺庆致禬遇时则举初无常数之拘以物贺者曰贺与礼记贺娶妻之贺同以言庆者曰庆庆与左传诸侯皆庆寡人之庆同所以賛其可喜也【○郑康成曰賛助也○王昭禹曰所以与之同其乐】若夫禬礼诸侯之国为灾害所困则防财以与之以补其阙与孟子所谓补不足之补同【○郑康成曰致禬凶礼之吊礼禬礼也补诸侯烖者若春秋澶渊之防谋归宋财○王昭禹曰所以与之同其忧】然大宗伯有禬礼以哀围败之言故学者专指围败为说余以为天灾流行国家代有皆当赈恤之不特国为人所围败然后会财以补之也大宗伯分而言之大行人合而言之
　　黄氏曰间问王自以日月阔踈恐情意隔絶则间遣使而谕之汉中山靖王来朝天子置酒闻乐声而泣问其故具以吏所侵闻上乃厚诸侯之礼宗伯无间问朝觐宗遇防同归脤贺庆致禬皆已见大行人又见宗伯典籍之所存也大行人上下所由以交际也故宗伯緫其纲目大行人明其事义礼乐不兴则刑罚不中矣大行人列于刑官之属汉叔孙通所撰礼仪与録藏于理官固为略知此意而本末不相副专欲倚法而行卒之法家不传而臣民莫有能言者
　　总论
　　王氏详说曰宗伯賔礼皆言诸侯于天子之事不言天子于诸侯之事至于飨燕之亲四方脤膰之亲兄弟庆贺之亲异姓反见于嘉礼盖賔礼为诸侯而设嘉礼为万民而设以诸侯归脤庆贺之事与万民同其礼所以正君臣之分使诸侯不得与天子分庭抗礼也此周公制礼之深意然宗伯以归脤庆贺分同姓异姓而大行人槩以为诸侯盖宗伯言其定制行人言其通用也不然齐为异姓宰孔何有加劳一级之语宋为二王后皇武子何以有天子有事膰焉之语乎况归脤以交诸侯天子归脤于诸侯诸侯亦归脤于天子都宗人谓致福于国者此也然则凡言诸侯者不以同姓异姓为义例也若夫致禬以补诸侯之烖皆凶礼之五者是也凶礼之别曰丧礼荒礼吊礼禬礼恤礼皆以哀为文是同其事也可知郑氏以致禬为凶礼之吊礼禬礼贾氏以致禬为凶礼之吊礼郑氏之意但谓吊礼哀祸烖禬礼哀围败而此曰致禬补诸侯之烖也贾氏之意谓禬礼用之于围败非用之于祸烖遂以此惟言吊礼余四者非行人之事也从郑氏之说则一句不容有二名从贾氏之说则二字不容合而为一句二说皆失之嗟乎春秋之时天子待诸侯之礼虽存诸侯待天子之礼已废书诸侯之朝于鲁者三十有四而鲁之朝于天子也不过僖二十八年两书公朝于王所而已初非来朝也书天王之来聘于鲁者有八来锡于鲁者有三【荘元文元成八】来求于鲁者有二【桓十九文九】来归脤于鲁者有一【定十四年】初不闻鲁之来聘来锡来求来归脤于天王也鲁之懿亲能秉周礼者且如此他可知也
　　王昭禹曰朝觐宗遇会同六者诸侯致勤于王也时聘殷见间问归脤贺庆致禬六者王致爱于诸侯也诸侯以礼致其勤王以仁致其爱
　　以九仪辨诸侯之命等诸臣之爵以同邦国之礼而待其賔客
　　郑康成曰九仪谓命者五公侯伯子男爵者四孤卿大夫士
　　郑锷曰有命本由有爵诸侯之命为尊不止于爵而已故以命言有爵未尝无命诸臣之命为微命不足道也故以爵言典命言诸臣五等之命则诸臣未尝不以命为别书言列爵惟五则诸侯未尝不以爵为主此各因其盛者言之命言辨爵言等命之尊者以五以七以九为节数至于繁则易于乱以辨为言欲其数之有别也若夫爵则不然同为士也而有小大若次国之士同为大夫也而有小大若次国之大夫同为孤卿也而有小大若次国之孤卿此所以为难齐是故次国之上卿当大国之中中当其上大夫小国之上卿当大国之下卿中当其上大夫下当其下大夫各因其国之小大以齐之不然小大无等待之之礼无时而可同矣
　　易氏曰爵命不同如此而曰同邦国之礼者非谓举其倍蓰不同者而同之也命同于上公皆以九为节命同于侯伯皆以七为节命同于子男皆以五为节以至爵同于孤则皆以四为节爵同于卿大夫而有大国次国小国之异命则亦各眡其命之数而为节以此待賔客则大行人之所掌有定籍而其爵命之上下隆杀各当以礼而举不敢逾其分其为同也至矣【○郑锷曰王朝之礼如此亦欲邦国知其如此苟王朝用之邦国不同何以使賔客之礼归乎一哉惟辨其命等其爵斯可得而同矣九仪以辨其君之命等其臣之爵命同者其礼以命而同爵同者其礼以爵而同如是则内外其知礼之无二矣】
　　上公之礼
　　王氏曰三公八命出封加一等则谓之上公○郑锷曰周封鲁以上公之地是同姓之为上公也建微子以为上公是异姓之为上公也公视侯伯固巳尊矣而曰上公尊而又尊之辞
　　执桓圭九寸缫借九寸
　　贾氏曰执桓圭九寸者以桓楹为饰缫借九寸者所以借玉【○郑康成曰缫借以五采韦衣板若奠玉则以借之】○郑锷曰天之大数不过十二故王者法之阳之极数过于九而必亢以九而止故上公法之圭之寸服之章常之斿樊缨之就车之乗介之人皆以九为节所以法阳数之极以明人臣之位极于此矣
　　冕服九章建常九斿
　　郑康成曰冕服着冕所服之衣九章者自山龙以下○郑锷曰上公所建交龙之旂尔至于日月之常王所建也今曰建常者盖别而言之指画日月者为常总而言之凡爵命之尊所得而建之旗皆可谓之常谓其常得而用之也【○王氏曰谓之建常以象其道也】非有取于日月为常之义此所以称王之所建者为大常言大者以明于旗之中为最大○郑康成曰斿其属縿垂者【○贾氏曰尔雅云纁帛縿练旒九正幅为縿谓旌旗之幅也其下属旒故云属縿垂者也】郑锷曰凡此皆诸侯命数所当用
　　樊【音盘】缨九就贰车九乗【绳证反】
　　郑康成曰樊缨马饰以罽饰之每一处五采备为一就就成也贰副也【○郑锷曰后乗之车】
　　介九人礼九牢
　　郑康成曰介辅巳行礼者【○王昭禹曰以相礼曰介以相賔曰傧介傧所以传辞】○贾氏曰介九人者陈于大门外賔北面时介皆西北陈之○郑锷曰礼九牢以下则朝享之时王朝所以待之之礼也礼则掌客所言饔饩之大礼也三牲备为一牢王朝礼賔之礼莫盛于此然其礼常致于既朝享之后【○贾氏曰饔饩大礼朝享后乃陈于馆】今乃叙于介九人之下为非其叙盖述礼者因其数之用九故并列之耳【○愚按余说见后摈者五人】
　　其朝位賔主之闲九十歩
　　郑锷曰凡诸侯之来朝春夏则受其贽于朝乃受其享于庙所以象阳气之布散秋冬则受贽受享一于庙中而已所以象隂气之收敛春夏之分也以明賔主秋冬之合也以正君臣此言朝位賔主之闲歩数者指春夏之言也盖春夏于朝受贽王不迎賔巳受贽讫乃受享于庙王于是有迎賔之法其朝见之位分为賔主相去九十歩者王与上公相逺之数【○郑康成曰朝位谓大门外賔下车及王车出迎所立处】
　　易氏曰于是王行四十五歩以近賔賔行四十五歩以朝王【○陈君举曰賔主立礼公九十歩主人便合近前四十五歩方相揖以下便降杀此意思极佳记曰觐礼天子不下堂而见诸侯下堂而见诸侯天子之失礼也由夷王以下此汉儒之陋今不取之】
　　立当车轵
　　郑锷曰惟其为賔主故诸侯得用上服乗所得乗之车而至及门下车当车轵而立轵车毂之末【○贾氏曰车辕北面向在西邉亦去大门九十歩公于车东东西相望当毂末】车有二轵一是毂末一在軓前此谓毂末之轵○郑康成曰王始立大门内交摈三辞乃乗车而迎之斋仆为之节上公立当轵侯伯立当疾子男立当衡王立当轸与【○贾氏曰王立当轸差约小向后为尊故也】
　　摈者五人
　　贾氏曰摈五人者大宗伯为上摈小行人为承摈啬夫为末摈其余二人是士也○郑锷曰前言介此言摈者賔自用人以辅已行礼则名曰介王朝用以相礼賔而进之者则名曰摈大宗伯王命诸侯则摈论语谓君召使摈是也
　　庙中将币三享
　　郑康成曰庙受命祖之庙○郑锷曰既摈而入庙王受其享享必用币上公将送币以享王其享也必至于三则礼成于三矣
　　郑司农曰三享三献也【○郑康成曰三享皆束帛加璧庭实惟国所有朝士仪曰奉国地所出重物而献之明臣职也朝先享不言朝者朝正礼不嫌有等也】
