<!-- { "loadSidebar": true } -->
　　陈君举曰交龙为旂熊虎为旗鸟隼为旟蛇为旐即左青龙右白虎前朱雀后武四方之所建也日月为常则居中以麾之故招摇在上急缮其怒矣乃知五花阵从古而然八阵图之四魁八尾亦此法也
　　及国之大阅賛司马颁旗物
　　郑康成曰仲冬教大阅司马主其礼○王昭禹曰辨旗物之用正掌于治兵之官而司常无所用賛至于大阅其事繁矣辨鼔铎之用则如振旅辨号名之用则如茇舎辨旗物之用则如治兵故司常賛司马以颁之
　　王建大常诸侯建旂
　　郑康成曰王画日月象天明也诸侯画交龙一象其升朝一象其下复也
　　卿建旜大夫士建物师都建旗州里建旟县鄙建旐黄氏曰四命卿六命言卿自中大夫以上皆建旜【○王氏曰师都则卿也于其事上谓之卿于其涖众谓之师都于其涖军又谓之军吏】○郑康成曰卿不画言奉王之政教而已大夫士杂帛言以先王正道佐职也【○黄氏曰杂帛为物必有以为大夫士之别】师都六乡六遂大夫也谓之师都都民所聚也画熊虎者鄊遂出军赋象其守猛莫敢犯也州里县鄙乡遂之官互约言之【○贾氏曰州是乡之官里与县鄙是遂之官故緫言乡遂之官云互言者遂之里是下士得与乡之州中大夫同建旟乡之闾亦得与遂之县同建旐遂之鄙得与县同建旐乡之党亦得与州同建旟是互也言约者乡之族上从党同建旟比上从闾同建旐遂之鄼上从鄙同建旐邻上从里同建旟是约也但族师已下并鄙师已下皆是士官虽与在上大夫同建其仭数则短当三仭以下】
　　黄氏曰司常国容司马军容军容不免少有屈伸恐其遂以揜国容也故使司常賛司马于其入也尽反其旧焉九旗以爵秩尊卑职守内外为序谓之建常所建也师都六乡六遂长官也大司徒遂人致民皆有旗乡二千五百人为师故谓之师遂自九夫为井至四县为都井法成焉故遂谓之都五师万二千五百人为军不曰军而曰师遂官皆下于乡官一等郑谓乡遂大夫非也乡遂大夫皆不与于军师之事其职可攷乡自州而登为乡故州里别见遂自县而登为遂故县鄙别见道车象路斿车木路巾车象路建大赤以朝木路建大麾以田王行于道乘象路则载旞有所游观则载旌皆非其所常建也故谓之载凡此皆国容也
　　郑锷曰军旅之中所以一人之目者旗物也春官之司常与夏官之大司马或颁之或辨之职虽不同所以一军旅之目则一而已然王与诸侯或建或载不出乎大常与旂至于旜则卿建之矣师都又载之物则大夫士建之矣乡遂又载之旗则师都建之矣军吏又载之旟则州里建之矣百官又载之旐则县鄙建之矣郊野又载之变易不常何以一人之目邪余以为司常所颁者冬之大阅也司马所辨者秋之治兵也秋冬所教各不同则旗物所用冝不一盖兵事多变应变不一则教之之术不可以不多变故秋而治兵用旗物则异乎冬冬而大阅用旗物则异乎秋使民于秋已知其一于冬又知其一秋冬所用各不同而民之所习亦不一有旗物建于上有徽识被于身旗物不同则徽识不同仰视其旗俯观其徽虽百战而不乱奚患其不知所从乎又曰秋冬异教则旗物异用凡有职于军中者可以互建今也所建所载之官吏互不一其说果可攷乎余以为凡教民者欲其易知耳军吏也卿也师都也三者不同名攷其实则皆卿而已平日为卿有事则命为军所谓军者非军吏乎在朝为卿食采皆在师都所谓师都者非卿乎卿可以谓之军吏又可以谓之师都故所互建者旗也旜也所迭载者亦旗也旜也或曰军吏或曰师都不过皆卿耳人习知其卿岂不易知哉乡遂也大夫士也百官也州里也四者不同名攷其实皆大夫士而已判而言之则曰大夫曰士合而言之则曰百官乡则有州遂则有里曰乡遂者緫名也曰州里者各举其一以名之其实则乡遂也乡遂州里之官皆大夫士为之为大夫士者乃所谓官也故所互建者物也旟也所迭载者亦物也旟也或曰乡遂或曰州里或曰百官不过皆大夫士耳人习知其为大夫士岂不易知哉郊野也县鄙也二者不同名攷其实皆公邑之吏而已乡遂余地与夫封王子弟之余地谓之公邑亦谓之闲田自其地言之名曰郊野自天子使吏治言之名曰县鄙夫公邑闲田之地既名郊野又名县鄙何也盖是田邑也有在六遂之县者有在采地之县者康成所谓一百里为州四百里为县者谓此地尔故所互建者旐也所迭载者亦旐也或曰郊野或曰县鄙不过皆公邑之吏耳人习知其公邑之吏岂不易知哉且夫周礼王畿之内官吏之众大抵有三节曰朝廷之卿耳乡遂之士大夫耳公邑闲田之羣吏耳民于每嵗治兵大阅之时见闻习熟安其教训一旦有军事仰视其旗虽异其人易识安得不如子弟之衞父兄手足之捍头目邪
　　道车载旞斿车载旌
　　贾氏曰道车巾车象路也以朝朝所以行道故以象路为道车但在朝则建大赤今以朝夕燕出入则建旞也斿车巾车木路以田是防乐之所用故以斿车为木路但正田猎建大麾今小小田猎及廵行县鄙则建旌也○郑康成曰全羽析羽五色象其文徳也○王氏曰旌旞言载在车故也自旐以上言建则凡祭祀防同賔客建焉不必在车觐礼所谓上介皆奉其君之旂置于宫皆就其旂而立是也○贾氏曰此九旗緫为大阅而言其道车斿车非为军事也○郑锷曰大阅之时王乘戎路而建大常象路木路从焉所载者旟旞与旌当是之时玉路金路不出故此但言道车斿车也【○黄氏说见孤卿建旜下】
　　皆画其象焉官府各象其事州里各象其名家各象其号
　　贾氏曰上言旌旗之大此言其细者○郑锷曰或谓上言九旗皆有属此言皆画其象何邪余以谓象言徽识之象徽识谓之属所以题别众臣使之知所系属而不散也盖画象之说皆谓交龙蛇鸟隼熊虎凡着于旗者皆有画也既画于旗之上以为麾又画于人之身以为徽识也若夫官府各象其事州里各象其名家各象其号形可画也事与名号如之何其画邪官府州里与家各画其物之形乃书其事与名号若曰某某之事某某之名某某之号杜子春云画当为书其说可取
　　郑康成曰事名号者徽识所以题别众臣树之于位朝各就焉觐礼云公侯伯子男皆就其旂而立此其类也○王昭禹曰官府则画六官象其所掌之事而书之【○项氏曰若治官则象治官之事教官则象教官之事】州里则画州里之名象其官名而书之【○项氏曰若鄊则象其鄊之名遂则象其遂之名】家则象其家邑之官象其美称之号而书之【○项氏曰大夫之食邑各象其家之号】事以其所治言民以其所命言号以其名之美称言○王氏曰官府异事所画象其事则足以相别州里及家无异事故于画象其名号以别之薛氏曰司马辨号名之用有六而此所言者有三司马分言之司常緫言之耳且司马谓帅以门名又曰百官各象其事即此所谓官府各象其事家以号名即此所谓家各象其号都鄙各以其名乡以州名野以邑名即此所谓州里各象其名也
　　凡祭祀各建其旗
　　项氏曰凡祭祀各建其旗所以属众王则建大常诸侯助祭者百官执事者各有之【○郑锷曰王祀天乘玉路所建者大常今言各建其旗则四路皆从明矣○李嘉防曰以王推之则诸侯建旂卿建旜大夫建物皆可知矣】
　　防同賔客亦如之置旌门
　　郑康成曰賔客朝觐宗遇王乗金路廵守兵车之防王乘戎路皆建大常○王氏曰防同賔客各建其旗者众之所防使各视旗而知所从焉【○郑锷曰賔客防同则乗金路亦各建其旗言亦如祭祀之时则革路木路亦从明矣】
　　易氏曰祭祀在郊庙无事乎旌门之置防同賔客在国外及方岳之下则旌门之置乃所以为王者营衞之仪掌舎云为帷宫设旌门设旌于帷宫之门则防同賔客之在外者可知也【○郑锷曰王为帷宫以暂止焉则置旌为门以表王之所在也】　王氏曰置旌门则置之而已于是掌舎受而设焉
　　大防共铭旌
　　郑康成曰铭旌王则大常也士防礼曰为铭各以其物
　　建廞车之旌及葬亦如之
　　贾氏曰在庙陈时以廞旌建于遣车之上及葬入圹亦建之【○郑康成曰葬云建之则行廞车解说之】○易氏曰巾车饰其车而司常建其旌也【○贾氏曰使人各执廞旌也】
　　凡军事建旌旗及致民置旗弊【婢世反】之
　　贾氏曰当大司马致众之时司常建之此言为及致而设也○王氏曰置者植之弊者仆之○郑锷曰军旅之事用旌旗以麾则掌建之始焉置之以致民使来终焉弊之以诛后至皆司常所掌也
　　甸亦如之
　　郑锷曰田猎无异军旅或置或弊宜不异矣
　　凡射共旌
　　郑康成曰旌者所持旌【○贾氏曰谓若大射服不氏唱所持之旌三侯皆有旌也】
　　郑锷曰射必用以旌明其中
　　嵗时共更旌
　　贾氏曰受官旌旗用之者歳之四时来换易则司常取彼之旧典此之新○易氏曰与巾车嵗时更续之义同○郑锷曰不曰旗而曰旌泛而言之旌旗一而已矣
　　都宗人上士二人中士四人府二人史四人胥四人徒四十人
　　郑康成曰都谓王子弟所封及公卿所食邑○王氏详说曰三等采地或谓之都鄙即大宰所司以八则待都鄙之治是巳或谓之稍县都即载师所谓以家邑之田任稍地大都之田任畺地是巳或谓之师都即司常所谓师都载旗是已或谓之家即司常所谓家各象其号是巳或谓之都家即此所谓都宗人家宗人是巳
　　易氏曰凡典礼者谓之宗在虞氏则秩宗在周人则为大小宗伯皆所以典天神人鬼地之三礼也天子有宗伯诸侯有宗人春秋跻僖公而夏父弗忌为宗人此诸侯之宗人而都家谓之内诸侯亦有宗人焉都宗人家宗人是巳【○薛平仲曰礼之渐莫重于之渐莫重于祭春官之立始以宗伯掌建邦天神人鬼地之礼终以宗人掌都家祭祀之礼一皆以宗名官者其事始终于此】陈君举曰案都宗人家宗人掌都家之礼都司马家司马令都家之众都士家士治都家之狱凡此者以地理隔絶去王城甚逺故特设此官于县都之中以统临之而属于内官非谓此为采地之官与乡遂异制也【○孙氏曰分畿内而为都家虽各有封疆之限而不得专其政故八则治都鄙一曰祭祀以驭其神于是有都宗人以掌其祭祀焉二曰法则以驭其官于是有都则以掌其法则焉八曰田役以驭其众于是有都司马家司马以掌其兵甲马至于刑狱之事无不听于王朝者都士家士虽已阙而方士三月上狱讼于国比讶士掌四方之狱讼有治于士者造焉有乱狱斯往成之则有间矣记曰内诸侯禄也外诸侯嗣也是亦有合于先王之旧内诸侯不过禄田不容袭其地专擅其政】
　　掌都祭祀之礼凡都祭祀致福于国
　　郑锷曰大都小都不出王畿之内其所封者乃王之子弟与公卿也其地域有山川及因国无主后者为之长者所当祭也况又立其祖所自出之庙则其祭礼尤严立都家人以掌其都之祭祀之礼使有其举之不敢废也非所当祭者不敢也太宰有八则以驭之曰祭祀以驭其神又专立一官以掌其礼彼安敢有过差哉
