<!-- { "loadSidebar": true } -->
　　郑锷曰先儒谓蕃乐者蕃当为藩有闭止之义凶荒则宜止乐而不作大司乐于大札则令弛县其意一也
　　十曰多昏
　　刘执中曰昏必用六礼礼以荒而不可备时虽荒而不可失也故多昏之政行焉【○史氏曰古者国有凶荒则杀礼而多昏防男女之无夫家者所以育人民】
　　十有一曰索鬼神
　　刘执中曰鬼神虽幽能助隂阳以为水旱札瘥者必索而祭之【○王氏详说曰若司巫云国有大烖则帅巫而造巫恒是也】○史氏曰诗云靡神不举靡爱斯牲圭璧既卒宁莫我闻遇灾而索鬼神所以祈民福也
　　十有二曰除盗贼
　　李景齐曰除盗贼必见于荒政者诚以盗贼于凶年为多盗贼不可不除然使赒救拊循之责未尽而遽欲除之则是罔民而已故散利薄征弛禁去几凡所以生养吾民无所不尽其至而彼犹为盗贼之归则不得已而除之故荒政以除盗贼为末○史氏曰传曰牧民如牧羊当去其败类者凶荒而除盗贼防其啸聚为民害也
　　总论
　　吕氏曰荒政十有二其目须当详讲一曰散利二曰薄征此两者荒政之始散利是发公财之已藏者薄征是减民租之未输者已藏者既发之未输者又薄之荒政之大纲既举矣三曰缓刑四曰弛力缓刑谓民迫于饥寒不幸而有过失缓其刑辟以示哀矜之意弛力者平时用民之力岁不过三日今则当用者亦弛之不用所以休息百姓五曰舍禁平时所谓山虞林衡皆有所掌至荒政则彻去藩篱恣民取之六曰去几平时关防皆有几察荒岁必要百物流通使天下商旅出于其市此救荒之要术七曰眚礼此则专理防荒政凡礼文之可省者省之如有弊无牲之类八曰杀哀凡是防纪之节一皆减损所谓不以死伤生专理防荒政九曰藩乐时和岁丰所以与民共乐乐民之乐亦当忧民之忧所以荒岁不乐十曰多昏凶荒之年多是匹夫匹妇不能自保所以杀礼而多昏使男女自相保之义十有一曰索鬼神靡神不举并走羣望之类是也十有二曰除盗贼前面说缓刑此说除盗此便是经权皆举处既与民共忧不幸民有过固可哀矜至于奸人亦有伺变窃发者凶荒之岁民心易动一夫呌唤万夫皆集所以必以除盗贼终之此止乱之道大抵圣人之经盖通万世而可行者其条目皆止于此然周礼之书六官分职合之则有总散之则有所司其关节脉理皆自相应只去大司徒上看未尽若徧考六官则荒政秩序可见且如散利须攷大府天府内府凡掌财赋之官如薄征须攷九职九赋九贡如缓刑须攷司寇士师所掌之刑它莫不然参观徧攷然后可知
　　以保息六养万民
　　史氏曰救荒之政医者之攻疗保息之政医者之调养既有以救之又有以养之民不相保而蕃息者未之有也【○易氏曰息有生生不穷之义保其息而使之有所养者圣人也○郑锷曰有以保之使之安而不危有以息之使之生而不伤】○李景齐曰先王之时户口有版生齿有数其切切然计民数之多寡诚以民生或耗必其养民之政有所未备者兹所以保息之道有六盖欲天下无一夫之不其所以求民生之蕃息也先王盛时户口极多者盖出于此
　　一曰慈防
　　郑锷曰保息之道莫先于慈防人方防稚如木初萌偶搔而絶之可以絶其类将以养民宜自防者始王制十四以下不从征役后世之法亦有生子三人则与之母者慈而爱之也
　　二曰养老
　　郑康成曰七十养于乡五十异粻之属【○郑锷曰八十九十曰耄百年曰期颐月有所给或行复除乃所以养之】
　　三曰振穷
　　郑锷曰鳏寡独谓之穷民皆有常饩乃所以振之也
　　四曰恤贫
　　郑康成曰贫无财业廪贷之○刘执中曰不幸而有凶防祸患陷于贫窭不能自存者则乡闾有以恤而赡之不得贫困焉五族为党使之相救五党为州使之相赒此其一端也
　　五曰寛疾
　　郑锷曰人有疾者茍迟而俟之使得以调治或有能生之理见其疾也又从而劳役之不少寛假则以小疾而毙者多矣故特以寛为言
　　六曰安富
　　郑锷曰富家巨室小民之所依赖资其有余以补其不足茍谓其富厚而赋取无艺富者不安小民亦失所依非国家之福汉武因豪富筭缗钱中人之家大抵皆破而海内萧然盖不知安富之道【○李氏曰大司徒十二教先曰以度教节则民知足谓以法度教之使知尊卑之节则民之所用虽少自可以足也以本俗六安民其六曰同衣服谓民虽有富者衣服不得异皆深衣而已则富者安也自周纲解纽礼乐崩壊商贾大者衣必文绣食必粱肉以其资厚交通王侯以富相轧以利相倾千里游遨冠盖相望乘坚策肥履丝曵缟兼并豪党之徒以武断于乡曲宗室公卿大夫以下争于骄奢室庐舆服僭于上无限度而贪人恣行矣凡风俗之所以薄狱讼之所以繁者民贫故也】
　　以本俗六安万民
　　郑康成曰本犹旧也○项氏曰本其俗之所习则民心乃安【○刘执中曰本谓根本也使俗有本安于其生如木之不可防则曰本俗而可以安万民使之恋其里闾虽有灾难不忍舍之而适于他邦】
　　一曰媺宫室
　　郑康成曰媺谓约防攻坚风雨攸除各有攸宇○刘执中曰谓野庐及邑居之宫室里正以时预饬修治必使牢宻媺而不弊诗云上入执宫功穹窒熏防塞向墐户入此室处媺其邑居也又曰昼尔于茅宵尔索绹亟其乘屋其始播百谷媺其野庐也
　　二曰族坟墓
　　郑康成曰族类也○刘执中曰考妣祖先族而葬之萃于一处则子孙之心有所依慕不忍舍之以适他邦故一其志安于里闾也【○郑锷曰太公封于营丘比及五世皆反葬于周是也○愚案吕氏说见冡人】
　　三曰聨兄弟
　　郑康成曰联合也【○郑锷曰自一世二世而后分房析族寖以疎逺相视如路人者以兄弟之不联也】○刘执中曰井田之法民受一夫而兄弟众多者必使受田同井则手足相应衣食相资父母相接子孙相亲亦所以安之而使不能去
　　四曰联师儒
　　郑康成曰师儒乡里教以道艺者○刘执中曰百家为族则同其族室有儒以教之五族为党则同其党庠有师以范之少小同其师儒长立同其道艺情亲义合亦有以安之而不忍去【○孙氏曰先王之于民隆师儒之教而不具学校之制非故畧之也亦有所不必具也周之建国固尝为之学矣然所合者国子弟而已后之作王制者曰国之俊选皆造焉质之周官无明文不知果与乎其间否邪借使得与胄子并进不过已兴于乡者惟州长有所谓州序党正饮酒于序以正齿位不指州而言疑党亦自为序然皆不载制度之详岂非州党之间切磋琢磨之地相防以时相先以礼本无法制之可言即如使后世羣天下之士于学廪之有食然后为教养之盛则浮薄嚣竞之风已炽于斯时矣奚取乎长育人材之道哉】
　　五曰联朋友
　　刘执中曰道合为朋志合为友交相琢磨成其德行则其义益不可忘亦足以安之而不可去也
　　六曰同衣服
　　郑康成曰同犹齐也民虽有富者衣服不得异○王昭禹曰古者长民衣服不贰以齐其民而民德归一则同衣服者本俗所以成终始可谓民德之成也【○刘执中曰桑机织之事非一妇可成同井之家更相为助然后衣服得以同时而成诗曰女执懿筐遵彼微行爰求柔桑八月载绩载载黄为公子裳则妇女所以联其衣服之道也】
　　正月之吉始和布教于邦国都鄙乃县教象之法于象魏使万民观教象挟【子协反】日而敛之
　　李景齐曰此亦宰垂治象之意夫先以保息养万民次以本俗安万民而后继以垂教象之法盖所施之次第若此未有以养之安之而遽欲教之则无常产固难责其有常心徒有以养之安之而无以教之则饱食逸居正恐其邻于禽兽耳此庶富教之序○郑康成曰正月之吉周正月朔日也司徒以布五教至正歳又书教法而县焉○史氏曰其曰教象见乃谓之象也○郑锷曰教象之法谓六德六行六艺与夫书攷賔兴之法皆国之旧章非每岁更变其旧盖因岁首示更新之意而已必垂而示之使之熟观洞晓至于十日然后收而藏之仁民之意深矣
　　乃施教灋于邦国都鄙使之各以教其所治民
　　郑锷曰或谓已言布教于邦国都鄙又言施教法于邦国都鄙何也盖有教典有教法布以教典使之知所守施以教法使之知所行教法既布都鄙邦国宣化承流之职各推而行之以教其所治之民
　　令五家为比【毗志反】使之相保五比为闾使之相受四闾为族使之相葬五族为党使之相救五党为州使之相赒【音周】五州为乡使之相賔
　　郑康成曰此所以劝民使之者皆谓立其长而教令使之○项氏曰人之生有天属焉有人属焉天属则不待教而相亲至于人属无事则相往来有事则相弃背非上之人有以教之不可也是故先王为比为闾则必有以令之相保相受则必有以使之令之则不容于或遗使之则不容于或背○郑康成曰保犹任也○吕氏曰五家为比其居甚近非特同其休戚亦可察其奇衺故使之相保保有二义有保民而王之保有不保其往之保此盖兼言
　　郑氏曰闾二十五家受者宅舍有故相受托也【○王昭禹曰二十五家为闾门则居足以相容使之相受】
　　郑康成曰族是百家○陈君举曰百家之中不幸有死者相与办其葬事不使五家与二十五家供之者以百家然后众轻易举也○吕氏曰族独以四为数欲凑成百人故也○郑康成曰党五百家救救凶灾也○陈君举曰大利害大患难非百家所可御必五百家然后足以相救○郑康成曰州二千五百家赒谓礼物不备相给足也○陈君举曰水旱凶荒欲以相赒又非五百家所能办惟二千五百家则其地必阔必无皆水皆旱之理庶几有无可以相通○郑康成曰乡万二千五百家賔賔客其贤者○郑锷曰三岁賔兴之时彼贤彼能我从而賔之我贤我能彼亦賔乎我故使之相賔○陈君举曰闾胥书其敬敏任恤贤于五比而已族师书其孝悌睦婣有学贤于四闾而已党正书其德行道艺又五百家之贤而已州长攷其德行道艺则又二千五百家之贤而已至于一乡万二千五百家所谓贤者必灼然可用使之相賔
　　王昭禹曰乡遂之制始于五家之寡而终于万有二千五百家之众居虽异室而从容若一家体虽异腹而和合若一心司徒以安之则相为恺悌焉司马以用之则相为忧患焉○郑锷曰凡此比闾族党州乡之制载于地官盖王国之六乡而在近郊百里之内也平居使之相保相受如此故有事则用而为六师余攷诸侯大国三军次国二军小国一军盖合比闾族党之民以为之而不见其制今观此文乃施教法于邦国都鄙使之各以教其所治民令五家为比五比为闾乃知诸侯之邦亦用王畿六乡之制合为比闾族党也盖上言施法于邦国都鄙下文言使之又言令之则所使所令者乃邦国都鄙之君也以是观之诸侯之国六乡之制与王国皆同可知【○图说曰乡遂之制上公之国三乡三遂侯伯之国二乡二遂子男之国一乡一遂书曰鲁人三郊三遂盖言郊则知遂之在野言遂则知郊之为乡鲁大国也故三郊三遂大宗伯乃颁祀于都家乡邑大司马简稽乡民以用邦国则邦国亦冇乡遂明矣】
　　颁职事十有二于邦国都鄙使以登万民
