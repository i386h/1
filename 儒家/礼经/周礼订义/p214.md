<!-- { "loadSidebar": true } -->
　　赵氏曰五室注谓堂上为五室象五行木室于东北火室于东南金室于西南水室于西北土室于中央是也【○郑锷曰康成已谓世室为宗庙又于五室言五行之神何耶彼以为太庙明堂周制故也且以其制虽同然亦不可以处祖先之处而处五行之神然则此言五室者盖宗庙之神所处之室如后世某宗之室也所以不记其数者夏人逺矣世室之制大略如是也】三四歩言室之深四三尺言室之广也谓四角四室其深皆三歩其广如歩之外又益之以三尺中央土室其深四歩其广如歩之外又益之以四尺三歩三尺言四室脩广四歩四尺言中室脩广也四室脩当一丈八尺广当二丈一尺中室脩当二丈四尺广当二丈八尺通计五室则南北共深六丈东西共广七丈但中间既为明堂又为五室意者五室包在明堂之内也此所计丈尺系五室四角相接无路可通所以环溪图于四室角皆约空一筵或一歩者不为无见也【○毛氏曰堂脩十四歩而五室之脩止于十歩堂广七十七歩半而五室之广止于七丈者以其余以为四旁中央之往来故也】王氏详说曰夏之世室堂脩二七为南北十有四歩广四脩一为东西十有七歩半则是一堂脩不过八丈四尺广不过十丈五尺矣堂上五室中央一室脩四歩广四歩四尺四角四室脩三歩广三歩三尺则是南北三室不过六丈东西三室不过七丈矣每室之间脩不过丈八尺广不过丈八尺加三而大室所加脩广之外不过一尺耳曽不谓宗庙之室所以安乎神灵而王之所以为祼者即丈八之地而可为乎
　　九阶
　　赵氏曰九阶谓世室之南面三阶东西北各二阶是为九阶明堂位云三公中阶之前北靣东上诸侯之位阼阶之东西面北上诸伯之国西阶之西东面北上据此则南面三阶可证也○图说曰室有九阶也
　　四旁两夹窻
　　赵氏曰四旁两夹窻者谓窻助户为明言四旁者谓五室室有四戸之旁皆有两夹窻每戸夹以两窻则五室二十戸四十窻也
　　白盛
　　郑康成曰蜃灰也盛之言成也以蜃灰垩墙所以饰成宫室【○郑锷曰五室皆用白灰以盛之故曰白盛】
　　门堂三之二
　　赵氏曰门堂如门楼之类里面起成防堂外面须起门楼出入其中亦有堂有室也【○毛氏曰门侧又有堂室尔雅所谓门侧之堂谓之塾书所谓右塾左塾则堂与室为左右之塾矣正室之堂既为五室不容聴政于其中又不容憩息故令门侧为之堂以聴政事为之憩息也防谓五室十二堂谓五室则然谓十二堂则当十有二门非矣此泥于月令之文大抵聴朔不过于居其堂而已假令春三月居东门之堂则夏居南门之堂闰月居门亦然】○易氏曰言门侧之堂取数于正堂之南北其脩为十有四歩三分取二则门侧之堂其脩为九歩二尺正堂之东西其广为十七歩半三分取二则门侧之堂其广为十一歩四尺此门堂之制
　　室三之一
　　赵氏曰室注谓两室与门各居一分据此则室有两室如门楼两旁夹室门堂居上堂三之二室居正堂三之一皆小故也但不知三之一指一室之数或两室共三之一○陈祥道曰是室也非三四歩四三尺之室乃门堂之室也门堂之脩九歩二尺则二室之南北计其脩则四歩四尺也假令堂上南北十四歩门堂三之二此十四歩裂为三分而得其二则为九歩二尺室三之一裂为三分而得其一则为四歩四尺矣门堂之广十有一歩有四尺则二室之东西计其广则五歩有五尺也假令堂上东西十七歩半门堂三之二以十七歩半裂为三分而得其二则为十一歩四尺室三之一一十四歩裂为三分而得其一则为五歩五尺也【○易氏曰言门堂之室取数于正室之制正室之南北其脩为十歩三分取一则门堂之室其脩为三歩二尺正室之东西其广为十一歩有四尺三分取一则门堂之室其广为三歩五尺三分寸之一此门室之制】○项氏曰门侧之堂居正堂三分之二门堂之室二翼门共三分各居其一若以为居上五室三之一则太窄恐非也
　　緫论
　　王昭禹曰其居有堂其处有室升降有阶出入有门虑其不彻也夹防以为明虑其不洁也白盛以为饰夏后氏如此则商周之制亦然矣
　　殷人重屋堂脩七寻堂崇三尺
　　郑锷曰康成谓重屋者王宫正堂若大寝也明堂位云复庙重檐谓重承壁材也重屋之制盖重檐以为深宻也殷武之诗曰松桷有梴旅楹有闲寝成孔安此言商之路寝也祀髙宗而特言脩路寝者康成谓髙宗复成汤之道故记者于商制谓此也名曰重屋者商人因夏人所居之屋重増广其制度也○易氏曰殷人度以寻则寻凡八尺也世室之制大抵南北狭东西长知堂之南北其脩七寻为五丈六尺则知堂之东西其广九寻为七丈二尺也
　　郑锷曰堂崇三尺盖堂之基言堂之基址其髙三尺也如此则夏堂一尺为卑宫室于理无害矣
　　【王氏详説曰案尚书大曰天子之堂广九雉三分其广以二为内五分其内以一为髙东房西房北堂名三雉夫雉髙一文长三丈以数约之则是堂之内广十八丈髙三丈六尺矣至于东房西房北堂每间亦各广九丈矣此言天子燕寝之制燕寝之房且极于九丈古人寝不逾庙世室重屋明堂大于燕寝也冝哉】
　　四阿重屋
　　陈用之曰阿者屋之曲重者屋之复四隅之阿四柱屋则上贠下方可知【○图说曰于室之四阿皆为重屋○郑锷曰其屋则重檐以为深宻故因以名之焉凡二代之制大抵学者相皆谓之明堂余疑其非是盖记人于三代各记其一耳不可以下文周人明堂之言遂谓此为明堂】
　　周人明堂度九尺之筵
　　郑锷曰此言周人明堂之制明堂者布政朝诸侯之宫谓之明者圣人以文明之徳致文明之治以言其面则向明以言其位则继明以言其祀则明禋以言其政教赏罚道徳人伦无所不明故得以坐明堂而有天下○贾氏曰夏度以歩殷度以寻周度以筵是王者相改
　　东西九筵南北七筵
　　王昭禹曰东西九筵则明堂其广凡八丈一尺矣南北七筵则其深凡六丈三尺矣
　　堂崇一筵
　　郑康成曰周堂髙九尺
　　五室凡室二筵
　　郑锷曰中为五室一室之广各一丈八尺此五室当如康成上文五行之说盖明堂者祀上帝之所五方之帝冝各有室焉与夏之世室所谓五室异矣【○聂崇义曰四角之堂皆于太室外接四角为之则五室南北止有二筵东西各二筵有六尺乃得其度若聴朔于时之堂必于木火等室若闰月则阖门左扉立其中而聴朔焉故郑云于文王在门谓之闰】
　　室中度以几堂上度以筵宫中度以寻野度以歩涂度以轨
　　贾氏曰此记据周而作故备于周而略于夏殷下文皆据周而说
　　陈用之曰夏度以歩商度以寻周人兼用之○郑锷曰此言周制内而宫室外而野因宜取数或取诸身或取诸物其所度各异也几者尊者所凭以为安也礼有五几书有四几之文常设于行礼之际使尊者凭之则几之尺寸短矣一室之中不欲其广取足以隠几为安可也故其度以几【○毛氏曰室狭而隠人以燕居而几长一丈】筵之制短不过寻长不过丈中者不过九尺则筵于几为长矣堂则賔主所防揖逊雍容于其间燕飨饮食于其上取足以肆筵为礼可也故其度以筵宫室之制合而名之曰宫宫之中则有室焉【○王氏详说曰宫者縂堂奥阼之称非筵几所设之处】然则宫冝大于室矣寻八尺也凡人张臂八尺张足六尺宫者人所处则度其地以容足为法焉故其度以寻【○赵氏曰宫中吾身蟠屈之地非几筵所设之处故度以寻取伸臂而寻之义】野则分画为田以授农夫而田以亩为率自六尺之歩积而至于歩百为亩是为一夫所受之田此野中所以度以歩涂虽人之所行然不足以容车则狭矣一车之轨其广八尺经涂以容九轨为度环涂以容七轨为度野涂以容五轨为度此涂所以度以轨盖制度之立由数而起而数之所用在身在物者长短广狭各有其宜以适用先王立法岂偶然哉
　　庙门容大扃七个
　　郑锷曰此言门之广狭○陈用之曰庙门者宗庙之门○郑锷曰扃所以举鼎者也有牛鼎有膷臐膮之鼎鼎有小大则扃有长短○郑康成曰大扃牛鼎之扃长三尺每扃为一个七个二丈一尺【○贾氏曰此约汉制度○陈用之曰郑氏谓大扃为牛鼎之扃小扃膷鼎之扃无所经见】【古人以扃为外闭之关其小大之制末闻知庙门之大而闱门之小可知】
　　闱门容小扃参个
　　郑康成曰庙中之门曰闱【○陈用之曰闱则旁出之小门尔雅曰宫中之门谓之闱先儒谓相通小门是也】小扃膷鼎之扃长二尺参个六尺○郑锷曰庙中以祭为主而祭以牛鼎为主故取足以容鼎也
　　路门不容乘车之五个
　　陈用之曰路门者路寝之门○郑锷曰路大也王寝在是故以大言之【○郑敬仲曰大寝之门谓之路门者寝者天子入而安身之地静而复于道也】○陈用之曰路门不容乘车之五个则自乘车四个以上而下五个之数惟所取之然以乘车之度六尺有六寸计之自四以上其数已广于应门二彻之三个理宜不然郑氏求其説而不得谓两门乃容之非也然则所谓乘车之五岂三字之误欤【○郑康成曰乘车广六尺六寸五个三丈三尺言不容者是两门乃容之则此门半之丈六尺五寸○郑锷曰此与大司徒言其家可任者二家五人之意同言路门之大足以容両车之半而已】
　　应门二彻参个
　　陈用之曰应门治朝之门尔雅曰正门谓之应门此主正治之朝门言也先儒释之以为朝门焉○郑敬仲曰朝门谓之应门王者出而应天下之务○郑锷曰人主出而应物之门故路门虽大不若应门之为尤大○郑康成曰二彻之内八尺三个二丈四尺○陈用之曰应门虽正朝之门疑无大于庙门者二彻之内以尺计之有八三之为二丈有四尺焉比之庙门大扃七个郑氏谓牛鼎之扃长三尺七之为二丈有一尺乃小于应门之数其不可从明矣天子之门有五曰臯库雉应路举应之制则臯库雉亦从可知矣【○易氏曰甞疑明堂之室止于丈八尺而庙门乃二丈一尺应门乃至二丈四尺路门乃几于三丈三尺则其制为太广郑氏疑其说以为路门不容乘车五个乃两门共容三丈三尺则是路门为丈有六尺五寸其制反小于应门且非经之明文是必有差学者略其长短之数而取其因物拟物之度斯可矣】○郑锷曰二门正以乘车为度者盖王乘五路出入往来皆由是门故也于庙度以鼎扃于门度以乘车岂非因物冝而为之数哉
　　緫论
　　李嘉防曰祭祀之礼一时而入不欲先后故门之制度如此
　　内有九室九嫔居之外有九室九卿朝焉
