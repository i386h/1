<!-- { "loadSidebar": true } -->
　　凡吉凶之事祖庙之中沃盥执烛
　　郑康成曰吉事四时祭凶事后王丧朝于祖庙之奠【○贾氏曰小祝大祭祀沃尸盥小臣大祭祀沃王盥此二官所沃盥在祖庙则天府为之执烛为明若士师职祀五帝沃尸盥非祖庙事则不与执烛】
　　郑锷曰吉凶之事王与羣臣或有事于祖庙掌沃盥以致洁又掌执烛以为明祖庙之守藏惟明智然后能守而不失春秋定八年书从祀先公盗窃寳玉大弓盖因祀太庙而盗得以窃之是知寳镇宝器皆藏于祖庙以明是器由祖先之功徳有之而子孙始有亦本于先祖茍非明智何以守之此所以使之执烛
　　季冬陈玉以贞来歳之媺恶
　　郑司农曰贞问也○郑锷曰先王防患逺忧民深故每长虑却顾以为灾害之防尝之日卜芟狝之日卜戒社之日卜稼犹以为未足以知来歳之休咎又于季冬之月日穷于次星穷于纪歳且更始之时而预卜之方其问则天府之官陈玉以礼神玉之为物阳精之纯将以交神灵而通之故必用玉也问者大卜之职天府掌出玉而陈之
　　若迁宝则奉之
　　郑康成曰奉即送也○贾氏曰迁寳谓王者迁都则寳亦迁天府奉送之于彼新庙之天府○郑锷曰迁则奉之与宝俱行先王岂以为宝而爱之诚以世守不敢失也
　　若祭天之司民司禄而献民数谷数则受而藏之郑锷曰考小司寇之职孟冬祀司民献民数于王王拜受之以图国用则祭司民献民数小司寇之职春官司禄之职缺其祭司禄之神或同司民之祭欤司民轩辕之角星司禄文昌宫之星又云下台为司禄禄之言谷也【○易氏曰考之天文志司民为轩辕角其十七星之两角有大民小民司禄文昌三台之第六星天有是星先王以是而名官又使之以民数谷数而登之于天府盖王者以民为天民以食为天此民数谷数之登所以必待乎祭天之司民司禄也】故谷数则司禄之官掌之小司寇献之王受之而登于天府天府受而藏之守寳镇之所赖者在此故也然民数天所付谷数天所生以养人王者奉天牧民民谷之数藏于天府宜矣必祭司民司禄然后献盖司民者主人命死生之神司禄者主年谷登凶之神每歳孟冬民数登下谷数多寡皆已可知于是祭其所司之神然后献其数天府之官藏之谓夫自是而后有民以守邦有谷以养民祖庙之守藏可谓守而不失矣【○林氏曰歳献民数谷数最为致太平之要务管子曰制国以为二十一工商之乡六士乡十五三分其制而言之即所谓七民而五农夫二工商也先王所以为此者非他为欲等其民数谷数使之本末相当用为来歳之经制故尔至于水旱不虞之至则必有储蓄以待之三年耕必有一年之蓄三十年耕必有十年之储则谓之太平故曰歳献民数谷数最为太平之要务者此也尝考古之民数实见于九官之所治九功之所歌大禹谟之于用周公书之于册仲尼式其版孟子陈其道观其所以讽齐梁滕鲁之君与夫答北宫锜之问毕战之问者率此志之然则自古在昔先民有作其所以经纶图为以富邦国而生万民者其要实在乎此孰谓其可忽而不思以坐视天民之穷哉】
　　孙氏曰知所当守而不知守之之道则犹不足以守曰贤书能书曰民数谷数曰治中曰盟约皆所以守是器也不知任贤使能孰与先治其国不知忧民足食孰与翼戴厥位官府乡州都鄙之治中所以挈持是器之法邦之大盟约所以维持是器之具皆于天府登之使与玉镇大宝并藏庶乎继体守成之君知所守在此不徒拥虚器以为安矣【○郑锷曰説者谓乡大夫贤能之书献之天王王登于天府不言于此何邪余以为民谷者所资以为守寳镇之具而贤能之书特见其尊之以与鼎寳等非所以为守之之具也】

　　周礼订义卷三十四
<经部,礼类,周礼之属,周礼订义>
　　钦定四库全书
　　周礼订义卷三十五　　　宋　王与之　撰
　　典瑞中士二人府二人史二人胥一人徒十人
　　郑康成曰典瑞若今符玺郎○郑锷曰瑞也器也俱用玉以为之同掌于此名官特曰典瑞者盖器以礼神不忧臣下擅改作惟瑞以为合符之验天子以是而验诸侯以知其从违诸侯以是而合乎天子以见其臣服非祭器之比其典之者尤当致严故特以瑞名官
　　掌玉瑞玉器之藏辨其名物与其用事设其服饰郑康成曰人执以见曰瑞礼神曰器瑞符信也○郑锷曰玉瑞者王与诸侯所执之圭璧使者所执之瑞节玉器者祀天祭地祼先王致四时之圭璧璋瓉也或圭或璧其名不同其色亦异故当辨其名物及其用之也或祀天或祭地或朝日或覜聘或治德或结好或和难故又当辨其用事设缫借以为之饰者内有宝以体之外有文以章之然后礼可观
　　王晋大圭执镇圭缫借五采五就以朝日
　　郑司农曰晋读为搢绅之搢谓插之于绅带之闲若带劒也【○贾氏曰凡带有二大带大夫以上用素士用练即绅也又有革带所以佩玉之等今插笏者插于绅之外革之内故曰绅带之间】玉人职云大圭长三尺杼上终葵首天子服之镇圭尺有二寸天子守之
　　杨氏曰大圭不琢象天道之质朝日次于祀天故晋之镇圭用以朝日故执之【○愚案镇圭説已见大宗伯六瑞】日为众阳之宗上有以参天地之神故用大圭镇圭缫借以朝日
　　陈氏曰曲礼曰执玉有借者则裼无借则袭左氏曰藻率鞞鞛郑氏谓缫所以荐玉木为中榦用韦衣而画之广袤如其玉之小大盖玉之借以藻而缫之长眡玉采以象德之文就以象文之成君子以贞刚之质存乎内以柔顺借之于外又有文焉然后可以行礼矣玉五采五就色不过五公侯伯皆三采三就降杀以两子男大夫聘玉皆二采者礼穷则同缫或作藻冕藻织丝为之则圭缫亦然郑氏与杜预皆谓以韦为之无据也缫可垂可屈则广于玉矣郑氏谓各眡其玉之大小亦无据也圭缫皆有组以系之聘礼所谓皆纁系长尺绚组是也璧缫亦然春秋传所谓楚平王再拜皆厌璧纽是也【○贾氏曰下文有三采者亦一采而为一就又云二采一就者以臣行聘不得与君同是以二采采为一行二采共为一就凡言就者或两行名为一就即此上下文是也或一匝二行为二就就即等也故聘礼云缫三采六等朱白苍注曰三色色为再就即六等杂记亦云三采六等注云以朱白苍画之　　再行行为一等是等为一行行亦为就据单行言之也○】【曲礼疏曰熊氏云五采五就者采别二行为一就故五就三采三就者亦采别二行为一就故三就二采二就者亦采别二行为一就故再就一采一就者以卿大夫卑采则别唯一行共为一就杂记及聘礼云三采六等故知天下诸侯采别为二等也】○王昭禹曰设色者采蓝以为青采沙以为朱五采蓝沙之类也采色一成谓之一就五就则五色皆成也
　　郑康成曰王朝日者示有所尊训民事君也天子常春分朝日秋分夕月觐礼曰拜日于东门之外【○黄氏曰觐礼载朝日之礼盖时防殷同王既揖诸侯于坛乗龙辂载大旂出拜日于东门之外反祀方明此所谓大朝觐也常朝春朝之日诸侯有修岁事而朝者岂非帅之而出欤国语大采朝日盖日朝焉】○王氏详説曰经籍有言日不言月者有幷言日月者且冬夏致日春秋致月见于冯相氏而尧典于仲夏则曰敬致而已土圭以致四时日月见于典瑞而玉人于土圭则曰致日而已王者父天母地兄日姊月未有祭天不及地未有祭日不及月幷言日月者备阴阳之义言日不及月者尊阳而卑阴之义郊之祭也大报天而主日晋大圭执镇圭以朝日则郊之朝于天又可知矣言祀天地之圭而不言朝天地之圭岂其亦大圭镇圭欤
　　公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王○易氏曰此圭璧继于镇圭之后即大宗伯以玉作六瑞然上公九命故桓圭九寸侯伯七命故信圭躬圭七寸子男五命故谷璧蒲璧五寸此命数也若桓圭信圭躬圭缫借皆三采三就谷璧蒲璧之缫借皆二采再就非命数也用以借圭璧而隆杀寓焉○郑锷曰天子受瑞于天故朝日则荐之诸侯受瑞于天子故朝觐宗遇防同则荐之玉以比德而荐之以柔顺之缫借所以明下事上之道也
　　郑康成曰三采朱白苍二采朱緑也
　　郑司农曰以圭璧见于王觐礼曰侯氏入门右坐奠圭再拜稽首侯氏见于天子
　　诸侯相见亦如之
　　郑锷曰非特见王之时其荐玉之借若此诸侯自相见亦然因其三采二采之别以知其爵之髙下国之小大且以明其邻国交际之礼无非本于文明柔顺之道○郑司农曰亦执圭璧以相见故邾隐公朝于鲁春秋传曰邾子执玉髙其容仰
　　瑑圭璋璧琮缫皆二采一就以覜聘
　　郑司农曰瑑有圻鄂瑑起○易氏曰此诸侯遣臣聘覜于天子者然公侯伯以圭而其臣亦以圭子男以璧而其臣亦以璧不特此而巳圭之外又加以璋璧之外又加以琮臣非可以逾乎君其用异也郑氏谓璋以聘后夫人以琮享之学者遂因以推圭璋之文殊不知玉人曰璧琮九寸诸侯以享夫人又曰瑑圭璋八寸璧琮八寸以覜聘所谓瑑圭璋璧琮者与圭璋璧琮固自不同五等诸侯以桓及蒲谷饰其圭璧而其臣特瑑之五等诸侯或三采三就或二采再就而其臣特二采一就此所以为尊卑之分【○林氏曰礼于朝觐之玉言其所瑑桓信躬蒲谷是也覜聘之玉言瑑而已瑑圭璋璧琮以覜聘是也若享献之玉诸侯以享天子则不瑑玉人所谓诸侯以享天子是也】
　　郑锷曰荐玉之缫借皆朱緑二采一就二采所以成文一就所以见纯一之义○郑康成曰大夫众来曰覜【○贾氏曰即殷覜曰视】寡来曰聘【○贾氏曰即时聘曰问】○黄氏曰时聘殷覜皆用之聘公侯伯以瑑圭璋聘子男以瑑璧琮
　　愚案郑注以此为诸侯遣使于天子黄氏以此为天子遣使于邦国要知王与诸侯之臣通用以覜聘余见玉人之事
　　四圭有邸以祀天旅上帝
　　郑锷曰邸本也朝宿之邑谓之邸旅者所宿亦谓之邸邸有托宿之义四圭有邸者以璧为邸四面合瑑出一圭托于是也璧以为邸以象天之体四圭邸于璧以象天由体以致用必用四圭者象天道运行周徧四方神无不在之意【○易氏曰璧之色苍琮之色黄圭之色异不应一玉可以俱成也邸以托宿为义则是四青圭而托于苍璧两青圭而托于黄琮以此求之方合玉人之制】○刘氏曰天以一气为四时生万物五帝四时之宰也易曰帝出乎震是也四圭有邸象四时本出于一气五帝而本自于一天也○王昭禹曰祀天谓圆丘之祀天神也旅上帝则五帝在焉以其及众神故谓之旅【○孙氏曰国有故则旅旅者合昊天与五帝并祀也】
　　两圭有邸以祀地旅四望
　　郑锷曰以琮为邸两面各瑑出一圭托于是也邸于琮以象地之体圭之两也言地道之利用不足于天亦以见地数二之义【○刘氏曰圣人作易二昼为坤以象地之形象所以两圭有邸法坤之义】○王昭禹曰祀地谓方泽之祭大也旅四望则五岳四渎在焉
