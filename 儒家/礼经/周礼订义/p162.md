<!-- { "loadSidebar": true } -->
　　王氏曰小司寇国之大事使其属跸则事在国中而已大司寇邦之大事使其属跸则事之所在通国野焉


　　周礼订义卷五十八
　　钦定四库全书
　　周礼订义卷五十九　　　宋　王与之　撰
　　小司寇中大夫二人
　　小司寇之职掌外朝之政
　　愚案天子诸侯有三朝说已见司士此外朝即朝士所掌乃在库门之外郑谓雉门外非也
　　王氏详说曰三朝之制有掌其位者有掌其政者朝士掌外朝之位掌其政者小司寇司士掌治朝之位掌其政者大宰小司寇掌外朝之政而大宰云王眡治朝则賛治是也外朝言政而治朝言治岂非大宰尊于司寇而治尊于政乎但燕朝正其服位大仆也出入王之大命亦大仆也知此则知三朝之制有降杀矣○郑锷曰小司寇刑官之贰宜以掌刑为先今首言掌外朝询万民之政所谓听狱讼之事乃列乎后岂不以邦之大事未有过于三事之询民当询民之时掌摈民而叙进以对人君之问必列于前以重其事
　　以致万民而询焉一曰询国危二曰询国迁三曰询立君
　　刘迎曰于此询万民亦古緫章衢室之遗意○郑司农曰致聚万民也询谋也○郑康成曰国危谓有兵寇之难【○郑锷曰寇难已迫危而不安问民以图安之计哀元年呉入楚陈懐公朝国人而问焉○王昭禹曰若周公之讨乱是也】○郑锷曰国迁则都邑不宁将去故即新问民以迁居之利害盘庚之都亳殷是也○郑康成曰立君谓无冢适选于庶也【○郑锷曰或冢适不贤将立支庶问民以孰宜为君如隐四年衞人立晋是也○王昭禹曰若文王舍伯邑考立武王是也】○刘执中曰三者国之大政皆顺民而为之故小司寇掌外朝之政以致万民而询之者州长也党正也族师也闾胥也比长也而三公为之师以六卿为之帅备六卿之官而百职举焉谨六乡之敎而三物修焉行大比之礼而贤能出焉周之致万民其道如是故有大政大疑大谋则必询之乃能辅王之志而弊王之谋【○李氏曰以匹夫细民得与公卿并列于王朝之上亦足以见古之盛时公道大明而下情上达】
　　其位王南乡【许亮反】三公及州长【丁丈反】百姓北面羣臣西面羣吏东面
　　王氏曰三公乡老上言三公中言州长下言百姓则六乡皆在矣上言万民下言百姓则相备也【○愚案百姓以族姓言万民以人众言】
　　郑锷曰询民正以民为主三公答王而北面是其常也今乡之州长与百姓皆北面者得以答君羣臣卿大夫也在东而西面羣吏府史胥徒也在西而东面则左右以辅相之尔王公而下府史皆在而王之所询者民尔民非有位于朝者及询之得以北面于此见民为贵【○薛氏曰州长百姓分为甚微与三公列于北面何也敎官之序乡老二乡则公一人六乡乃三公也尊之于乡宪其言行不累以事故称老焉方其任贤选能则三公出为乡老率六乡众庶而賔兴之若乡老及乡大夫帅其吏与其众寡以礼礼賔之是也方其听狱弊讼则乡老入为三公率六乡众庶而询之若小司寇朝士所言是也帅羣吏众寡而兴贤能即王制所谓爵人于朝与众共之帅州长众庻而决狱讼即王制所谓刑人于市与众弃之州长众庶亦不得不继于三公之后】郑康成曰其孤不见者孤从羣臣卿大夫在公后【○贾氏曰案射人及司士孤西方东面此云东方西面从羣臣之位者孤无职尊之如賔当在西此三询之朝乃朝士所掌之位朝士云左九棘孤卿大夫位焉故知孤从羣臣之位】
　　小司寇摈【兵刃反】以叙进而问焉
　　郑康成曰摈谓揖之使前○王氏详说曰司士掌治朝摈者司士也所谓司士摈是已大仆掌燕朝摈者大仆也所谓王眡燕朝掌摈相是已惟朝士掌外朝不为摈而小司寇摈盖非常朝也询万民耳万民而造天子之庭其不熟朝仪也必矣朝士既掌其位又帅其属以鞭呼趋且辟正所以禁其错立族谈者何暇及于为摈乎此小司寇之所以为摈也然司士大仆以下大夫而为治朝燕朝之摈小司寇以中大夫反为外朝之摈又所以见周家之摈多以命之尊者为之古人重摈相之官介其次也摈即相也入而诏礼则以相名之出而接賔则以摈名之且朝觐防同大宗伯为上相而肆师不过佐摈而已诸侯入朝郊劳眡馆将币亦大宗伯为上摈而小行人不过为承傧而已夫小行人与肆师皆下大夫尚为佐摈与承摈何独于小司寇为摈于外朝而疑之哉
　　以众辅志而弊谋
　　郑锷曰凡大事人君之志固当先有所处谋亦有所向其所以询民者盖询众人之言以众人之见而辅吾志然后合众人所见以断其谋志先定而取众人之言以佐其决而已【○黄氏曰朕志先定虽然观望风防为可戒也故虚而后明生焉恭而后贤生焉康诰曰勿庸以次汝封郑谓辅志者尊王贤明其说好】○王氏曰以王志为主而辅之以众以众谋为稽而弊之于王
　　以五刑听万民之狱讼附于刑用情讯之至于旬乃弊之读书则用灋
　　王昭禹曰五刑司刑所谓墨劓宫刖杀也○郑锷曰刑止于五而狱讼不一彼虽不一吾所以听之者不可以出乎五刑之外惟用五刑于此以听其辞于彼○黄氏曰皆听于朝乡士以下所谓司宼听之者也○郑康成曰附犹着也故书附作付讯言也○郑锷曰听其辞矣知其罪之所丽可附于某等之刑又虑彼虽服而事未必然也又用吾之情以讯之以情度情庶几可以得其真情也王制曰一成而不可变故君子尽心焉用情之语可以见君子尽心之意矣讯已得实又至于旬乃断之其断则先读鞫问之书使囚闻之知其所犯之实然后用法焉盖至于旬则我思之审读其书则彼知其详【○郑司农曰读书则用法如今时读鞫已乃论之○刘氏曰以断罪之书读之于囚审而弗变乃用法焉】乃若成王之诰康叔至于旬时丕弊要囚盖以旬为率者一定之常也成王使之至于旬时亦诰戒之切而已
　　凡命夫命妇不躬坐狱讼凡王之同族有罪不即市郑康成曰为治狱吏防尊者也躬身也不身坐使其属若子弟也丧服传曰命夫者其男子之为大夫者命妇者其妇人之为大夫妻者春秋传曰衞侯与元咺讼寗武子为辅鍼庄子为坐士荣为大士○郑锷曰狱讼之人必对辞曲直兹其常也命夫命妇不躬坐使左右代焉贵之也有罪者杀之市朝与众共弃之亦其常也王之同姓则不杀诸市亲之也礼记曰公族有罪刑于隐者不与国人虑兄弟也甸师氏言王之同姓有罪则死刑焉是也一以责亷耻一以重国体夫为我所以贵之亲之者如此彼敢恃亲与贵而犯禁挠法乎哉
　　以五声听狱讼求民情
　　郑锷曰人心险于山川况狱讼之际讵肯吐其情乎听以五声兹乃求其情之术凡此五者皆以辞为主故皆曰听
　　一曰辞听二曰色听三曰气听四曰耳听五曰目听项氏曰心者形之君辞者心之声声于中不能掩于外其辞信则色定气舒耳目不乱其辞伪则色变气索耳目皆惑以此听之人焉廋哉五者虽异要皆因辞而后见【○郑康成曰辞听观其出言不直则烦】
　　王昭禹曰听其辞因察其色以色着乎顔而为心之表故也彼胁肩謟笑者有愧于心其色赧然则察其色固足以得其心矣【○郑康成曰观其顔色不直则赧然】以色为未足又察其气以气充于体而为心之运故也彼行有不慊于心气为之馁则察其气亦足以得其心矣【○郑康成曰观其气息不直则喘】耳目者心之枢机心之情伪寓于耳目视听之际察其视听亦足以得其心矣【○郑锷曰心有不直则耳所听者必疑而不定目所视者必乱而失真○郑康成曰聆不直则惑视不直则眊】○黄氏曰康成谓言不直则烦而下是其一端也强怯柔很明闇戆狡五者之动皆足以知之皆谓之听犹以于声者参之也故曰以五声听狱讼求民情此在事状之外能言与不言其情见与隐伏皆于是求之非有司之事也故听之于朝将行刺宥
　　以八辟丽邦灋附刑罚
　　郑康成曰丽附也易曰日月丽乎天○黄氏曰丽邦法以其本罪附于邦法而议之应宥应刺应轻应重着于刑罚之所当施者议亦非常法○郑锷曰先王制刑一定不易有罪者必丽于刑书而犯刑之人或有不可加以刑如兹八者与众议之以示至公可也兹所以有八辟之议八辟以待八议之人俟其议定已丽于邦法乃附之于刑罚是谓无一定之制也辟法也不谓之法而谓之辟者制法谓之辟八辟盖近于法而未丽于法自是然后制焉耳
　　一曰议亲之辟
　　郑锷曰亲者王之族也有罪可刑矣然刑之则伤亲亲之恩【○郑司农曰若今时宗室有罪先请是也】
　　二曰议故之辟
　　郑锷曰故者王之故旧也有罪可刑矣然刑之则失故旧之好
　　三曰议贤之辟
　　郑康成曰贤有徳行者○郑锷曰罪固可刑然刑之则其人为乡大夫所兴之贤【○郑司农曰若今时亷吏有罪先请是也】
　　四曰议能之辟
　　郑康成曰能谓有道艺者春秋传曰夫谋而鲜过惠训不倦者叔向有焉社稷之固也犹将十世宥之以劝能者○郑锷曰罪固可刑然刑之则其人为乡大夫所举之能
　　五曰议功之辟
　　郑康成曰谓有大勲劳立功者○郑锷曰凡有司勲所谓六功之人刑之则无以报其功
　　六曰议贵之辟
　　贾氏曰周时大夫以上皆贵也【○郑司农曰若今时吏墨绶有罪先请是也】○郑锷曰凡有爵之人刑之无以尊其贵
　　七曰议勤之辟
　　郑锷曰勤劳王事之人刑之是忘其劳
　　八曰议賔之辟
　　郑康成曰賔谓所不臣者三恪二代之后【○王昭禹曰賔谓四方之賔客】○郑锷曰刑之无以尊三代之后○贾氏曰自议勤以上七者虽以王为主诸侯亦有之惟八曰议賔据王者言之耳
　　緫论
　　刘执中曰议亲者敎天下之爱其亲议故者敎天下之厚其故议贤者敎天下之慕其贤议能者敎天下之砺其能议功者敎天下之懋其功议勤者敎天下之劝其勤议贵者敎天下之忠其君议賔者敎天下存亡继絶而不弃先王之徳八者天下之大敎非天子私亲故而挠其法将以行之敎天下用中于民焉人伦之美莫斯为大孟轲以舜为天子皋陶为士瞽瞍杀人则执之而不禁舜弃天下而终身焉岂知所以敎天下之爱其亲乎【○王氏曰谓之议则刑诛赦宥特未定也然以皋陶为士瞽瞍杀人舜不敢赦其议之可知矣】
　　愚案皋陶以公而守天下之法舜以私而伸人子之情彼此轻重各得其宜如王氏以法之不可挠于已私是申商刑名之学刘氏谓当以亲故宥之又几于任情而废法皆知有一而不知有二故王族有罪不免于刑者法也刑于甸师不与众同者情也后世待宗族之恩薄至杀人反不加罪是未尝以已恩厚其亲徒以人命私其亲也其悖先王之情与法甚矣
　　以三刺断【丁乱反】庶民狱讼之中
　　郑锷曰狱讼之情所患不得其中耳已得其中从而断之胡为不可圣人犹未审以为果中否又为三讯之法以刺取众人之意果以为中然后断之凡言刺有二义刺取也杀也如春秋刺公子偃之刺则刺者杀也此云三刺则有探取之义刺取臣民之意皆以为可杀然后断其中而杀之所谓国人杀之也○王昭禹曰中者事实之书与天府谓之治中告天谓之升中同意○贾氏曰庶民以上皆应有刺直言庶民者贱者尚刺则已上可知
　　一曰讯羣臣二曰讯羣吏三曰讯万民听民之所刺宥以施上服下服之刑
