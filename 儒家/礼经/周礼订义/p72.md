<!-- { "loadSidebar": true } -->
　　易氏曰颁田里所以安民也分以职事听其治狱亦所以安之而已然人情安则狃于故常而不知勉故为之趋其稼事而赏罚行焉赏罚虽不可详先王之时入其疆而田野治则有庆入其疆而土地荒芜则有让赏罚之行于上也耕耨者有秩叙之赐不耕者有祭无盛之耻赏罚之行于下也然急于劝民而作之以不自已则民无不举之职事【○郑锷曰民之好逸恶劳古今则一何古之农民不惮作劳丁壮耕而妇女馌后之农民不昬作劳至于舍其耒耜而去于游手是无他古者非特务农之君以劝农为先盖亦为吏者得用赏罚以与之从事勤于三时者吏则有赏彼安得不慕赏以致勤惰于稼事者吏则有罚彼安得不畏罚而自惰观县正趋其稼事而赏罚之之语信周家之吏劝民有术矣然考其赏法无所见惟里宰行其秩序之说意其为力田之赏如汉世力田者赐爵一级二级之类若夫不耕之罚则出屋粟是也○李嘉防曰颁田里分职事虑有不得其平于是掌其治讼趋其稼事必有勤惰之分故有赏罚】
　　若将用野民师田行役移执事则帅而至治其政令○王氏曰移执事若遂师所谓廵其稼穑而移用其民以救其时事也○易氏曰众之所集多寡不等则移民以执事治其政令所以用之简之任之也
　　既役则稽功防事而诛赏
　　刘执中曰稽攷其功程防其羣吏所集之事职否而正其诛赏
　　黄氏曰亦攷察之如郷师
　　鄙师每鄙上士一人
　　郑锷曰教法行于六郷而六遂无书攷徳行道艺之事三岁兴甿何鄙师犹郷之党正名谓之师非有敎法何以为师乎
　　各掌其鄙之政令祭祀
　　黄氏曰遂之祭祀见于此所以敎敬也郑以郷党祭禜遂鄙视党然郷州祭社野县不祭社又禜之名不出疑野祭法略皆不立名或社或禜皆得祭于此岂非里社者欤○郑锷曰鄙师掌其祭祀则祭祀之时亦如党正敎其礼事明矣
　　凡作民则掌其戒令
　　郑康成曰作民谓起役○易氏曰戒令所以肃众志军法以百家应调发之数故鄼长以旗鼓兵革帅其民而至至五百家为一小阵然后鄙师为之掌其戒令
　　以时数其众庶而察其媺恶而诛赏
　　郑康成曰时四时也○黄氏曰数众庶稽其在不也媺恶其人之善良竒衺也自遂师至鄙师皆行诛赏与郷不同郷之诛赏必告于上○易氏曰周官校登稽比之政皆言众寡鄙师独言众庶盖至于五百家则利足以同营害足以同御斯可以言庶矣众至于庶则有媺有恶鄙师以时而数之又从而察之媺谓成于郷三物者因民之所好而兴之非有心于赏之也恶谓陷于郷八刑者因民之所恶而去之非有心于诛之也其终至于杀之而不怨利之而不庸民日迁善而不知为之孰谓遂官专于耕而非教耶项氏曰县正稽功防事审其功也鄙师察其媺恶审其行也在外则县正诛赏之在内则鄙师诛赏之蔑有容其奸矣
　　岁终则防其鄙之政而致事
　　李嘉防曰鄙管五鄼职众事伙冝于此防其政而致事于县正
　　鄼长每鄼中士一人
　　各掌其鄼之政令以时校登其夫家比其众寡
　　郑康成曰校犹数也○王昭禹曰族师以时校登其夫家则郷师统其事鄼长以时校登其夫家则遂师统其事
　　王氏详说曰小司徒与郷大夫言登夫家之众寡至族师则曰校登其族之夫家众寡遂师言登夫家之众寡遂大夫言稽夫家之众寡至鄼长则曰校登其众寡曰校登者登之而致其审矣盖族百家也鄼亦百家也惟百家然后为可校况上自遂大夫县正鄙师下自里宰鄼长皆不言丧纪之事惟鄼长言丧纪犹六郷之官上下不言葬埋惟族师言葬埋然则四闾为族使之相葬则四里为鄼亦使之相葬等而上之党相救州相赒郷相宾愚以为在鄙在县在遂理或然也等而下之闾相受比相保愚以为在里在邻理或然也不然邻长何以曰掌相纠相受与比长所谓相受相和亲者同乎又何以曰徙于他邑则从而受之与比长所谓徙于国中及郊则从而授之者同乎
　　以治其丧纪祭祀之事
　　贾氏曰丧纪民之丧纪若郷师所云族共丧器之类祭祀谓若族祭酺之类若然县当祭社与州同县正鄙师鄼长皆不言所祭神者六遂六郷互见其义【○李嘉防曰六遂之民以农为急丧祭易于旷礼使百家之长治之则职亲而事举】
　　若作其民而用之则以旗鼓兵革帅而至
　　易氏曰先王寓兵于民而其器亦出于民无事则藏之器无不完有事则出之器无不利盖至于百家而后兵器始备若作民而师田行役则族师以旗鼓兵器帅而至鄼长亦以旗鼓兵革帅而至盖以是帅之以是用之所谓不教而殃民者无有矣
　　若岁时简器与有司数之
　　郑康成曰简器简稼器也兵器亦存焉有司遂大夫【○李嘉防曰言有司则见其众】
　　凡岁时之戒令皆听之
　　郑锷曰有戒令躬往听之归而告戒一鄼为之长者职当然也【○贾氏曰鄼长中士唯承受遂人巳下之事不得专听断郑知听谓受听而行之】
　　趋其耕耨稽其女功
　　贾氏曰鄼长弥亲民故趋其耕耨并稽攷女功之事○郑康成曰女功丝枲之事○李嘉防曰男耕女桑俱其职也故鄼长以稽之
　　郑锷曰遂大夫以教稼穑为职县正则趋其稼事鄼长里宰则趋其耕耨何也春耕而夏耨皆稼穑之事非县正只趋耕于春而鄼长只趋耨于夏里宰之兼趋其耕耨也遂之官以劝农为职则凡稼穑三时之务皆当督之使疾趋时若夫女功之事遂官皆所当稽独使鄼长稽之岂惟一鄼有女功耶亦互见之义
　　里宰每里下士一人
　　郑锷曰六郷之长谓之宰至治一里者犹郷也闾胥亦以宰为名何耶宰取其能裁制耳一里之众茍无宰制之能何以治之职之卑者于尊无嫌所以同夫宰之称○黄氏曰一车七十五人二十五人一人为甲长谓之甲士即里宰也四丘为甸三甲七十五人春秋作丘甲盖一丘二十五人起羡卒矣
　　掌比其邑之众寡与其六畜兵器治其政令
　　郑康成曰邑犹里也○郑锷曰治一里之政令冝以里为言乃曰邑者盖有以五家而称邑者如邻长言邑是也有以十家而称邑者孔子言十室之邑是也有以四井为邑者小司徒所言是也有緫六遂皆名曰邑者遂大夫言凡为邑者是也二十五家亦谓之邑盖邑者聚居之义众之所聚皆可以通称也
　　以岁时合耦于耡以治稼穑趋其耕耨行其秩叙郑锷曰一里之家相与耦耕冝自配合何待里宰余以为耦耕之法一耜之广者五寸二耜为耦广深一尺故合二耜则须两人共发之人有老幼力有强弱为耦者未必通耕则耕者废里宰岁时往即耡室为合其耦使人人适均斯无废耕之事耡之为言助也【○易氏曰耡非公田也周之井田皆为长畆其长百歩其广一歩中间为甽不易之地一畆三甽一易之地一畆二甽两易之地一畆一甽甽广一尺垄高一尺二人各执其耦而共发之合二人之耕则耜广五寸二耜为耦正合一甽之地于是而合耦则两两相助谓以两家之民而耡两夫之田十夫百夫亦然】里宰合耦之所教为治所之名月令季冬命农计耦耕事盖扵此室计之所谓时者其季冬欤为合耦以治稼穑乃趋其耕耨使无失时然有以趋之无以劝之无益也行其秩序所以劝之欤宫伯言行其秩叙说者谓秩者禄廪之常叙者迁进之次此农民耳所谓秩序者何也余谓此乃力田之赏也汉自高后置力田官而尊其秩欲以劝励天下使之务本文帝又置力田赏员以是知秩叙者爵一级爵二级之数里宰推而行之则庶防有迁进之渐以激劝之也【○贾氏曰或家有一夫二夫共耦若长沮桀溺耦而耕或先后次序相助佐为之○曹氏曰里宰合耕于耡之法尤为井田均民力之要指耦者谓两人相助而耕皆取同力相与佐助之义方里而井井九百畆其中为公田八家皆私百畆同耕公田公事毕然后敢治私事此即合耦之意也然合耕非止一井而已盖合百家之众共耕十千畆之田诗人所谓骏发尔私终三十里亦服尔耕十千维耦言使民均其耕耦之力共其刈获之利自束作西成少长相从平秩有序虽遗秉滞穗亦得以惠及鳏寡独之民○黄氏曰邻长无爵故行其秩使有禄所谓禄足以代其耕是也盖时时给之皆甿也不相帅属故以其才等行其序有序则有秩秩序定则有后有先有帅有从有司政令皆可应也周礼凡其体敌不能相帅属者则皆秩叙宫伯月终均秩歳终均叙郷师邦事作秩叙是也】
　　緫论
　　李景齐曰周家以农事开国诚知夫热耕冻耘霑体涂足人所甚劳激昻振励不可不极其至故敎稼穑则有遂人廵稼穑则有遂师以简稼器修稼政则有遂大夫既教之又巡之稼器稼政又无不曲致其意则民冝不敢不勉矣犹未也至于合耦而耡与夫趋其耕耨鄼长里宰复有以尽其职县正之官又有以趋其稼事而赏罚之以旌其勤而抶其不勉者则知先王设官以为农者如此其详而官与民日周旋乎襫袯耒耜之中其情可为无间所谓馌彼南畆田畯至喜七月之风亦可想矣后世以劝农为职者足不至田畆口不问菽麦常率一游要不过具文而已
　　以待有司之政令而徴敛其财赋
　　易氏曰前言治其政令里宰之所以稽乎下后言待有司之政令里宰之所以听乎上盖邑之众寡与夫六畜兵器皆里宰所掌故政令可得而治焉若财赋之事则遂人既已令之遂师又从而征之非里宰所专所以必待有司之政令又见先王取民之有制也【○贾氏曰此言待有司徴敛者谓县师旅师○郑锷曰所谓有司者其遂人欤】
　　邻长五家则一人
　　掌相纠相受
　　贾氏曰使五家各相纠察【○王昭禹曰相纠则为其有辠竒衺相及故也】宅舍有故又相容受也○王昭禹曰比长言相及则邻亦相及矣邻长言相纠则比亦相纠矣比长言相和亲而此言相賛者相賛则欲其相和亲也邻相賛则比亦相賛也比相和亲则邻亦相和亲矣
　　曹氏曰相纠相受乃使五家之邻长得以专之盖比屋而居五家之势为至近朝夕出处五家之情为易知其间纯实而朴厚与怀奸而餙诈者皆不逃于目睫之顷以之相纠可使有所警而不为非以之相受可使有所劝而必为善变化其气质潜消其邪心所谓举贤兴甿皆由此乎基之不然民散处于遂者其善恶岂一人所能尽究哉【○李嘉会曰六郷之民居近郊近则易亲比长以和亲言六遂之民散居田野则逺此曰相纠而不及和亲】
　　凡邑中之政相賛
　　刘执中曰邑中之政谓里宰也
　　郑锷曰不独治其一邑之政彼有政焉此其助之此有政焉彼亦我賛则邻里相通短长相补庶无一政之或阙【○易氏曰相賛则左右前后相与利而导之有贡赋税敛焉五家相与賛其财有师田行役焉五家相与賛其力此上之政令所以为易供也五家如此先王之政推而达之天下矣】
　　徙于他邑则从而授之
