<!-- { "loadSidebar": true } -->
　　王昭禹曰九职九贡九式九两之类有其法也御史掌其令而治之法令皆书于此凡治者即是而受也
　　掌賛书凡数从政者
　　王昭禹曰凡则如师掌官成以治凡之凡同数则如旅掌官常以治数之数同【○郑锷曰数则以小数计之凡则以緫数计之知其凡数则官之冗省可得而见矣○黄氏曰若今班簿欤御史掌之其事与宰夫八职相通】凡数从政者谓以凡以数而从政者御史皆掌而攷校之则以凡与数皆载于书故也盖自公卿以下至于庶人之在官莫非从政者不可以不知其登下多寡之计故有凡数【○李嘉防曰曰凡曰数则师旅之从政者御史皆以史而賛书之则国之法令治令斯无邪径而杂出者矣】
　　巾车下大夫二人上士四人中士八人下士十有六人府四人史八人工百人胥五人徒五十人
　　刘迎曰巾犹车之衣以巾覆车所以障其尘垢幂人掌共巾幂则以巾幂尊彝巾车则以巾覆车不特职于出而又职于藏今物之藏者谓之巾箱巾笥则巾车之为藏可识矣【○郑锷曰续汉书云古之战车雕朱轮舆不巾不盖故知首饰谓之巾路用玉金象以为饰者皆饰诸末犹人之首加巾以为饰也○王昭禹曰巾设饰之物车人为车别于冬官百工之事而巾车所掌则设饰为主故也】○薛平仲曰车而之以巾则车为尊掌车而必以大夫则车为重【○黄氏曰车旗之政有财赋有法度故尊其爵秩】其属则有工百人则车之制作云备○又曰自宗伯辨车旗之禁掌车旗之赏赐典命以命数而定诸侯诸臣之节则车旗之制亦严矣使即其叙次而论则巾车一属当在典命司服之后今特次之史官之末大抵先王之制礼乐所以为扶持三纲五常之具而史官之襃贬又以为扶持礼乐之用固有以严后世变礼易乐之防矣巾车一属又列于史官之后岂不曰器之藏礼莫大于车周人所上者莫先于车茍知简书之可畏于此而敢僣乎王氏详说曰有车必有马有马必有仆有仆必有右曰马曰仆曰右皆见于夏官而五路独见于春官盖春官所以为礼夏官所以为兵车属于礼马仆与右属于兵
　　掌公车之政令辨其用与其旗物而等叙之以治其出入
　　郑康成曰公犹官也【○王昭禹曰自王之五路至庶人乘役车以上皆典于公非私车故谓之公车】用谓祀宾之属旗物大常以下等叙之以封同姓异姓之次序【○王氏曰等谓差其上下叙谓次其先后则以治其出入故有先路缀路次路之名】○郑锷曰掌政令以治其出入凡公车之数与其新故成毁无不周知之
　　李嘉防曰用车之时尊卑并至何以辨之旗物以为之别耳等叙不同所用亦异出入之际诚不可不谨而治之也
　　王之五路
　　贾氏曰路门路寝路车路马皆称路路大也王之所在以大为名诸侯亦然【○刘执中曰皆大之称而无所拟伦故曰路】
　　一曰玉路钖【音阳】樊【歩干反】缨十有再就建大常十有二斿【音留】以祀
　　郑康成曰玉路以玉饰诸末【○贾氏曰凡言玉路金路象路皆是以玉金象为饰不可以玉金象为路郑云饰诸末者凡车上之材于末头皆饰之】○郑锷曰玉者阳精之纯可以交三灵故以玉饰路则乘以祀天○郑康成曰钖马靣当卢刻金为之所谓镂钖【○贾氏曰眉上曰钖故知当额卢案韩奕诗钩膺镂钖金称镂故知刻金为之】樊读如鞶带之鞶谓今马大带○郑司农曰缨谓当胷士丧礼下篇曰马缨三就礼家说曰缨当胷以削革为之三就三重【直龙反】三匝也○郑康成曰玉路之樊及缨皆以五采罽饰之十二就就成也大常九旗之画日月者正幅为縿斿则属焉【○王氏详说曰明堂位曰鲁君孟春乗大路载弧韣旂十有二旒日月之章祀帝于郊配以后稷天子之礼也郊特牲曰乗素车贵其质也旗十有二旒龙章而设日月以象天也诗閟宫曰龙旂承祀夫王建大常日月也诸侯建旂交龙也诗人言鲁为龙旂而记又言龙章而及日月是旂常无辨也按司马法云章夏以日月尚明商以虎尚威周以龙尚文周虽以日月为常以龙为章但赐鲁以龙章其龙有升降不同耳】
　　项氏曰玉路以玉为饰温润而泽见于仁缜宻以栗见于智垂之如队叩之清越见于礼乐瑜瑕不掩孚尹旁达见于忠信备徳之美也大常以三辰为饰日月丽天以象重明日月久照以象久于其道相代而成昼夜相推而成嵗时体道之常备道全徳可以事神故以祀○郑锷曰所驾之马钖以昭其声樊缨十有再就以昭其文所建者大常象天之明斿十有二合天之大数祀天则乘所以极其尊也○李嘉防曰大常之旗非独祀则用之仲秋治兵王则建之防同戎路王则建之见人君之徳同乎天地抚世应俗与日月同运此日月所以为君之旗而名之以常也
　　金路钩樊缨九就建大旂以賔同姓以封
　　郑康成曰金路以金饰诸末钩娄颔之钩金路无钖有钩亦以金为之【○贾氏曰诗云钩膺镂钖钩连言膺明钩在膺前以今验古明钩是马娄颔】其樊及缨以五采罽饰之而九成大旂九旗之画交龙者以賔以防賔客同姓以封谓王子母弟率以功徳出封虽为侯伯其画服犹如上公若鲁衞之属其无功徳各以亲踈食采畿内而已【○李嘉防曰同姓封爵无子男之卑而止于伯者皆所以尊之也若异姓有公侯之贵亦不可不以金路】
　　项氏曰金路以金为饰盖其形坚刚义也其性从革和也方之为方圆之为圆惟冶之所铸大之则大小之则小惟物之所感皆主于和也大旂缋交龙龙徳施物主于恩上下交感主于通既通且和则以讲飨燕之礼賔之而弗臣宜矣封同姓之国亲之而弗踈亦宜矣【○郑锷曰无钖有钩就以九金成数也王出迎賔则乘之屈至尊而接賔以示君臣之义也同姓之封非以私恩也断之以义也】
　　王昭禹曰路车以王所乗为主其赐诸侯以路车者所以为王之意故诗有路车乗马之辞【○王氏详说曰案定公四年祝佗云武王分鲁公以大路大旂分康叔以大路少帛綪茷旃旌分唐叔以大路杜氏谓大路金路也綪茷大赤也夫三叔皆同姓所封之车则同于金路所封之旂鲁用大旂衞则用大赤唐则不复有矣曰祝佗所言谓武王时耳此礼至周公时然后定】
　　象路朱樊缨七就建大赤以朝【直遥反】异姓以封
　　郑康成曰象路以象饰诸末【○王昭禹曰以象齿为饰】象路无钩以朱饰勒而已其樊及缨以五采罽饰之而七成大赤九旗之通帛【○刘执中曰周之旗】以朝以日视朝【○贾氏曰以日视朝者谓于路门外常朝处乘之此虽据常朝而言至于三朝皆乘之案司常云道车建旞注云道车象路也王以朝夕燕出入乘此象路则建旞若在朝廷大赤也其车则同】异姓王甥舅项氏曰象南方兽文明之方也其齿坚强而不挠皆明辨之义【○李嘉防曰象其坚在牙其用在鼻而南则属礼坚强在我而以礼接人此所以为象路】以朱饰勒以赤为旗皆南方之义故以之视朝则君臣上下之礼明以封异姓则考礼正刑之义辨【○郑锷曰象齿有文以比礼也无钖无钩以朱饰勒朱南方之色王出视朝则乗之视朝向明以礼为主异姓之封彼为贵戚欲由礼而动○李嘉防曰惟有明徳可以懐异姓】
　　林椅曰五路行人建常樊缨有公侯伯子男之别而巾车止有同姓异姓之分盖巾车所辨乃分器耳
　　革路龙【音厐】勒条【他刀反】缨五就建大白以即戎以封四衞郑康成曰革路鞔之以革而漆之无他饰【○贾氏曰自玉路金路象路皆以革鞔即冬官云饰车欲侈但象路以上更有玉金象为饰谓之他物则得玉金象之名革路亦用革鞔以无他物饰则名为革路】龙駹也以白黒饰韦杂色为勒【○贾氏曰龙勒者马之辔饰勒靣则在靣】条读为绦其樊及缨以绦丝饰之而五成不言樊字盖脱尔以此言绦知玉路金路象路饰樊缨皆不用金玉象大白殷之旗犹周大赤盖象正色也【○李嘉防曰大白属西方兵戎贵盛励四衞贵藩屏皆取西方之义以成之也】即戎谓兵事四衞四方诸侯守衞者蛮服以内
　　郑锷曰革之为物巩物而固之坚而不可解以象信也上三路用罽以文为贵此以条为缨则欲其固而已其缨之就以五土之数也所建者大白以信为主也王即戎事则乘之诸侯守衞中国者则以此封之用兵贵其坚守而守衞中国之诸侯则以信固结之【○王昭禹曰革所以扞内而蔽外义之制也大白象秋正西方之物惟白为能受采则以义受之之譬也】
　　木路前【子践反】樊鹄【户笃反】缨建大麾以田以封蕃国郑康成曰木路不鞔以革漆之而已前读为缁翦之翦浅黒也
　　郑锷曰木路至质无文以浅黒色饰韦为樊鹄色饰韦为缨不言就盖此实三就尔见其质也【○郑康成曰不言就数饰与革路同○王氏详说曰木路以封蕃国蕃国爵不过子子男五命其五就也宜矣】所建者大麾以黒色主杀为事【○郑康成曰大麾不在九旗中以正色言之则黒夏后氏所建】王出田则乘之【○郑康成曰田四时田猎○王氏曰建大麾以田司马辨旗物之用不言者司马所辨教治兵而已既教治兵遂以狝田于是建大麾焉】蕃国之君则以此封之【○郑康成曰蕃国谓九州之外夷服镇服蕃服】田则主杀待蕃夷之君则亦至质而无文也
　　緫论
　　郑锷曰玉路一曰大路金路一曰先路象路次金路革路次象路故同谓之次路木路最后缀于诸路之后故曰缀路方其以多为贵则玉路樊缨十有二就金路九象路七革路五木路三不言木路三以上四路推而知之方其以少为贵则大路樊缨一就先路三次路五与七缀路九礼记不言缀路九就亦以上四路推而知之礼器曰大路一就次路七就此以少为贵郊特牲曰大路一就先路三就次路五就此以少为贵且言于郊特牲郊祀之间则以少为贵盖祀天之时也凡车上之材皆饰其末革路无他饰故正名曰革木路则木上无革故正名曰木
　　陈君举曰郊特牲曰大路繁缨一就先路三就次路五就又丹漆雕几之美而素车之乘此言商制也所谓大路即素车而周官所谓木路也商以大路为尊次路为下其樊缨自一推至于五则为礼之杀盖尊其朴贵其质而已周以玉路为先木路为后其樊缨十二损而至于五则为礼之杀盖尊其饰贵其文而已
　　易氏曰周人尚舆玉路实备于四代盖自陶唐氏以彤车而乘白马其制略矣有虞氏则因彤车而制鸾车夏后氏则因鸾车而制钩车殷人则因钩车而制大路周人则因大路而制乘路是五路之制惟周为盛自以祀至以田则上得以兼乎下自同姓以封至以封四衞则下不得以拟乎上然同姓如鲁衞未至乎九命何取乎金路之九数异姓如宋杞不止乎七命何取乎象路之七数四衞亦有五等之侯国又何拘乎革路之五数蕃国夷狄虽大曰子何为木路独不言数盖以是为王朝出封之仪典命所言在国车旗之数也若夫王者兼用五路宜若必玉路而后建大常必金路而后建大旂必象路而后建大赤必革路而后建大白必木路而后建大麾然以大司马攷之仲秋教治兵王载大常是以革路载大常司常亦曰凡祭祀各建其旗防同賔客亦如之先儒亦谓兵车之防则以戎路建大常賔客防同则以金路建大常是知五路之建大常者天子之制而此四旗不言斿者兼诸侯之制亦犹王之五服兼用衮鷩希毳而有大章焉有小章焉
　　贾氏曰凡五等诸侯所得路在国祭祀及朝天子皆乘之但朝天子之时乘至天子馆则舍之于觐馆礼记云偏驾不入王门谓舎之于客舘乘墨车龙旂以朝
　　王后之五路
