<!-- { "loadSidebar": true } -->
　　王昭禹曰奠谓遣奠竁谓穿土为圹其祭皆有俎实亦必量人掌之者以其制数量故也
　　凡宰祭与郁人受斚【古雅反又音稼】歴而皆饮之
　　郑锷曰祭祀之时又有宰制之礼量人掌量数亦得以饮福记曰宗庙之内敬矣君亲牵牲夫人賛币而从君亲制祭夫人荐盎此诸侯之礼也陆佃推制祭之节谓诸侯有享牛无求牛故制祭在迎牲之后天子有二牛故祼献则制祭诸侯之制祭则谓之制天子之制祭则谓之宰异其文者所以别尊卑也其义一耳当宰制之时尸既即席祝乃举斚角诏妥尸讫事则量人与郁人受举斚之余沥而皆饮之所以受神之福也郁人之言与此同郁人掌鬯以求神交神以徳也量人制其量数事神以礼也事之如此其受福也冝均故同饮其斚歴焉者无余之意以见其受福之尽也先儒与王安石皆以宰为宰失之逺矣【○王氏曰受斚歴而皆饮之受斚之他器而皆饮之也郁人于祭祀逹其气臭以始之量人于祭祀制其量数以成之二者本末相成皆所以致福而逹臭以始之者主王制量数以成之者主宰故郁人大祭祀与量人受举斚之卒爵而饮之量人宰制则与郁人受斚歴而皆饮之皆饮所以致福者尽矣】王氏详説曰案少牢馈食之礼主人受嘏执爵以兴出宰夫以笾受啬黍主人尝之乃还献祝此郁人量人受斚其亦出房之时欤以啬黍授祝以爵授郁人量人贶助祭乎记曰夫祭有畀煇炮翟阍者惠下之道也【○愚案受斚见郁人】
　　小子下士二人史一人徒八人
　　薛平仲曰量人既量地以集师旅之众当其将战所以必其用命者要必有托以申警之故大司马则曰羣吏听誓于陈前斩牲以左右徇陈曰不用命者斩之而小子亦曰凡师田斩牲以左右徇陈葢誓羣吏者司马斩其牲者则小子也斩牲者小子共其牲者则羊人也是以小子羊人次于此焉或曰小子羊人之职皆以祭祀为首非专取乎军事不思小子所谓祭祀者必先之以珥乎社稷羊人之掌羊牲亦曰凡祈珥共其羊牲葢用师之际量人尝致严于军社之所里矣凡军之不用命者实于是乎戮之此固二官有托于誓师之先也或者又曰牲之可斩以徇陈者若不特于羊二职必以羊牲者果何意邪羊之为性嗜死而不慑人之当战亦欲见危而授命誓师之际岂不切于用哉夫有司勲以谨战功之赏人心葢知劝于先矣而斩牲以戒其不用命小子又次之于后焉人心于此孰不乐其赏而畏其威哉命官曰小子或誓师者之所称如曰予小子非但以小事为名也当从识者问之
　　掌祭祀羞羊肆【他歴反】羊殽肉豆
　　郑司农曰羞进也○郑锷曰羊肆者肆解牲体而进之也羊殽者体解折节而进之也肉豆者以羊肉为醯醢之属置于豆中者也【○刘氏曰谓切肉而以豆羞者也○王昭禹曰醢人所掌四豆之实谓以豆盛其所实之醢而进之也】先儒云羊肆体荐全烝也或谓祭宗庙不得有全烝谓肆者豚解而腥之体解而爓之初朝践则有豚解及馈献则有体解酳尸乃有熟正礼运所谓腥其俎熟其殽者宗庙之祭不得全烝故读肆为鬄鬄者解也小子所羞者如此
　　而掌珥于社稷祈于五祀
　　愚案珥当为弭如小祝所谓弭兵烖祈如小祝所谓祈福祥非衅事也易氏説见肆师
　　黄氏曰社稷五祀皆人所依以生者故皆有祷祈之事祭法聨序与宗伯小子同祭法曰王为羣姓立七祀曰司命曰中霤曰国门曰国行曰泰厉曰戸曰灶王自为立七祀诸侯为国立五祀曰司命曰中霤曰国门曰国行曰公厉诸侯自为五祀大夫立三祀曰族厉曰门曰行适士二曰门曰行庶人一祀或戸或灶是皆上下通得祭者非天子不祭天而天子与庶人皆得祭社尊父亲母之义也祭法七祀宗伯五祀司命泰厉非地类血祭者唯五耳月令四时祀戸灶门行中霤是也【○愚案余见大宗伯】
　　凡沈辜侯禳【如羊反】饰其牲
　　郑司农曰沈谓祭川尔雅曰祭川曰沈浮辜谓磔牲以祭也月令曰九门磔禳以毕春气候禳者候四时恶气禳去之【○王昭禹曰沈谓貍沈辜谓驱辜候谓候福禳谓郤祸愚案沈辜候禳之义见小祝】○易氏曰饰其牲被之以文绣谓羊牲也【○黄氏曰饰之以歆神】
　　衅邦器及军器
　　郑康成曰邦器谓礼乐之器及祭器之属○王昭禹曰军器五兵鼓铎之属【○易氏曰甲胄戈矛之器】○郑锷曰凡物之用衅者皆谓始成之时也器始成则杀牲以血衅焉小子掌用羊血以衅也郑康成引杂记器成衅以豭豚谓此小子之职所衅者亦用豭豚不知此职所主者羊非豭豚也
　　凡师田斩牲以左右徇陈
　　郑康成曰示犯誓必杀之○郑锷曰师田有徇陈之事诛其不用命者也不用命者皆很而不率之人令小子斩羊以示之羊者至很之物宋义曰很如羊强不可制者皆斩之此类是也
　　祭祀賛羞受彻焉
　　贾氏曰賛羞若司马羞鱼牲之等此官即賛之受彻谓祭毕诸宰君妇废彻之时此官受之【○黄氏曰受彻将割剥而享之】○郑锷曰祭祀之事始则有羞终则有彻羊牲之羞司马事也始焉羞则小子賛之终焉彻则小子受之皆职之所掌也故始终皆任其事○王昭禹曰必使小子以所掌皆事之小故也
　　羊人下士二人史一人贾二人徒八人
　　王昭禹曰小宗伯毛六牲颁之于五官使共奉之而夏官掌共马与羊羊之用于礼为多此掌羊牲所以立羊人之官也
　　掌羊牲凡祭祀饰羔
　　易氏曰羊人之共羊牲如牛人共牛牲鸡人共鸡牲犬人共犬牲类也未为牲也数官择其纯者而取之于牧人然后命牧人卜其为牲者共之于充人至充人然后谓之牲此言共羊牲以其共而为牲
　　郑康成曰羔小羊也诗曰四之日其蚤献羔祭韭【○贾氏曰凡正祭皆用成牲今言饰羔则非正祭是以郑引诗为证夏二月开冰之时】○王氏曰饰羔若礼所谓饰羔鴈者以缋也○王昭禹曰羊人于凡祭祀饰其羊牲而已
　　祭祀割羊牲登其首
　　郑康成曰登升也升首报阳也升首于室【○贾氏曰郊特牲云用牲于庭升首于室注云制祭之后升牲首于北墉下报阳者首为阳也三牲之首俱升此羊人所升故止言羊】
　　凡祈珥共其羊牲
　　郑康成曰共犹给也
　　賔客共其灋羊
　　王氏曰法羊谓牢礼之法所用也【○贾氏曰言法即是依法度多少送于賔馆及道路如掌客所出是也○郑锷曰賔客之来王国饔饩之礼皆以爵等为之数其供也合于礼法故以法羊言之】
　　凡沈辜侯禳衅积【徐赐反】共其羊牲
　　刘迎曰先儒释侯禳祷祠之祝号则以侯为候嘉庆如祈福祥之属禳为却凶咎如宁风旱之属则侯与禳盖二祭矣至释此沈辜侯禳衅积谓候四时恶气而禳去之是以侯禳为一祭也攷之羊人沈则沈貍以祭山川辜则疈辜以祭四方衅则衅邦器军器积则积燔禋燎【○郑司农曰积故书为眦眦读为渍谓衅国寳渍军器也】以是而推则侯禳用牲而侯禳去凶者也非一祭乎○王昭禹曰沈辜侯禳及衅小子掌其事羊人共其牲而已
　　若牧人无牲则受布于司马使其贾买牲而共之郑康成曰布泉也○王昭禹曰羊于礼之用为多故牧人或至于无牲则受其买牲之布于司马使其贾买而共之以羊人之属有贾二人能知物价者也郑锷曰或谓牲皆系于牢刍之三月系于国门然后可用使贾买之何以致其诚邪不思牧于牧人者共大祭祀固有国之常典买牲而共者特沈辜侯禳衅积之事他则不可也【○王氏详説曰地官牛人夏官羊人牛羊之用广矣牛人之职祭祀有享牛求牛賔客有牢礼积膳之牛飨食賔射有膳羞之牛军事有犒牛丧事有奠牛防同军旅行役有兵车之牛而羊人所谓羊牲者祭祀不过饰羔祈珥沈辜之事不过羊牲賔客不过法羊而已此牛为大牢而羊为少牢也】
　　司爟【古焕反】下士二人徒六人
　　薛平仲曰司爟之职特掌行火之政令以救时疾序官必次于此何哉观韩诗外有曰隂阳不和四时不节星辰失度灾变非常则责之司马知司马之政葢通于天道矣○郑锷曰或谓秋官有司烜之职夏官有司爟之职俱掌火也何以分为二葢司烜之取火也以夫燧用金锡为之西方之物也故属于秋官司爟之行火也观大火之星出没以示民使民观出内之时而用火夏令行于南方盛徳在火尤为可见故属于夏官此其所以异【○愚案余説见司烜氏】
　　掌行火之政令四时变国火以救时疾
　　郑康成曰行犹用也○郑锷曰政令或因时而用因时而藏○郑康成曰变犹易也○郑锷曰火乆而不变则炎赫暴熇阳过乎亢以生疠疾随四时而更变之变之之法则鑚燧而改之春取榆柳夏取枣杏季夏取桑柘秋取柞楢冬取槐檀四时各鑚一木时运而往火变而新用诸烹饪之间使之资以养生故疾不作【○王昭禹曰火之为物灼之则以烛以燎防之则以烹以饪逆而用之则强弱相胜而气无以为均顺而变之则休废相治而疾以之敕阳之盛则养隂之弱以抗其强隂之盛则用阳之强以救其弱使氏常得隂阳之正气而不溺于一徧斯能受正命以生死圣人善救人之道于此乎可见矣】
　　季春出火民咸从之季秋内火民亦如之
　　郑锷曰东方七宿心为大火出于夏之三月其位在辰伏于夏之九月其位在戌戌为火伏之位辰为火出之方古之火正或食于咮以出内火其或出或内皆视天之大火伏见以为节【○薛氏曰火之象在天既有伏见之时火之用在人亦有出内之节曰火见于辰故自辰至巳其方为火所王当是时虽烈山焚莱不禁也何则因其王而出之以宣其气耳曰火伏于戌自戌至亥其方为火所休当是时虽铄金烧薙不为也何则因其休而内之以息其气耳或者徒泥于出内之文谓火者民事之大者也季春则出之始用季秋则内而不用不几于废民事乎且出火于季春非谓季春之时始用火也出其新火而导逹乎阳之气也内火于季秋非谓季秋之时而不用火也内其旧火而顺适其隂之气也司爟所谓四时变其出内之火宫正所谓春秋修火禁者修其内出之禁尚何季春始用而季秋不用乎昔子产铸刑书士文伯曰火未出而作火以铸刑器藏争辟焉是不知先王纳火之制也单襄公假道于陈火朝觌矣道茀而不可行是不知先王出火之制也○陈及之曰季春出火民咸从之季秋纳火民亦如之互言之也先纳旧火而后出新火春秋皆然也古者五行之官掌金木水火土火盛则制之衰则长之后世世失其官官失其职故水有泛滥之患火有焚燎之害木不盛大土多湮旷金不从革无复先王之盛矣而区区究其末流其能已乎】
　　时则施火令
　　易氏曰施火令谓施四时变国火之令○郑锷曰宫正司烜皆谓之修火禁此谓之施火令者修则修其旧法使不废施则施其新令使人从也
　　凡祭祀则祭爟
　　贾氏曰祭防祭老妇也则此祭爟谓祭先出火之人【○王氏曰举火曰爟祭祀用爟故祭焉】○郑锷曰先王于有功之人未尝忘报如先农先蚕先卜皆有祭也而况鑚木出火以教人者乎
　　凡国失火野焚莱则有刑罚焉
　　郑锷曰国中失火则有延烧比屋之忧野中焚莱则有焚及山林之害大则有刑小则有罚亦权罪之轻重而加之耳或谓春田则焚莱而司爟有焚莱之禁何也先儒谓春田用火之后擅放火则有禁罚吾以为焚莱者国搜田之时野焚莱则民无故而自焚不得不为之禁





　　周礼订义卷四十九
　　钦定四库全书
　　周礼订义卷五十　　　　宋　王与之　撰
