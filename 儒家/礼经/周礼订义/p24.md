<!-- { "loadSidebar": true } -->
　　郑康成曰凡菹醢皆以气味相成【○史氏曰凡以一物为医必有一菜以称之取其味之相冝也】○贾氏曰经云韭菹醓醢以下皆两两相配○郑锷曰韭也昌本也菁也茆也四物以为菹醓也麋也鹿也麇也四物以为醢醢亦谓之臡盖同一法有骨为臡无骨为醢如全物为菹细切为韲名不同也○郑康成曰三臡亦醢也作醢及臡者必先膊干其肉乃后莝【仓卧切】之杂以粱麴及盐渍以美酒涂置甀中百日则成矣
　　王昭禹曰诗云四之日其蚤献羔祭韭以此荐新则韭亦祭之所贵醓醢以肉汁为酱○郑康成曰昌本昌蒲根切之四寸为菹
　　郑司农曰麋臡麋肝髓醢○史氏曰麋似鹿而大○郑康成曰菁蔓菁也茆鳬葵也
　　刘执中曰四时之田一为干豆共于豆实则醢之脯醢之余则臡之皆所以奉祭祀
　　馈食之豆其实葵菹蠃【力禾反】醢脾【婢支反】析【星厯反】蠯【蒲佳反】醢蜃【市轸反】蚳醢豚拍【音博】鱼醢
　　王昭禹曰葵草之细出者倾心向日则有敬意○郑康成曰蠃防【音移】蝓【音榆】○史氏曰蠃蠯蜃蚳皆蛤属○郑司农曰脾析牛百叶蠯蛤也○郑康成曰蜃大蛤蚳蛾【鱼绮反】子【○贾氏曰脾析蜃豚拍不言菹皆虀也】郑大夫杜子春皆以拍为膊谓胁也或曰豚拍肩今河间名豚胁声如鍜镈【○王昭禹曰豚拍则拍豚而为之也】
　　郑锷曰葵也脾析也蜃也豚拍也四物以为菹蠃也蠯也蚳也鱼也四物以为醢
　　加豆之实芹【音勤】菹兎醢深蒲醓醢箈【音迨】菹鴈醢笋【息尹反】菹鱼醢
　　郑康成曰芹楚葵深蒲蒲始生水中子【○史氏曰芹与深蒲皆水产深蒲必深水所出】箈箭萌笋竹萌【○贾氏曰箭一名篠笋一名簜萌谓新生者见今皆为菹○史氏曰箈与笋皆陆产】
　　史氏曰兎醢出于陆故以水产配之鱼鴈出于水故以陆产配之
　　羞豆之实酏食【音嗣】糁【素感反】食
　　郑康成曰酏【之然反】内则曰取稻米举糔【思柳反】溲【所柳反】之小切狼臅【昌蜀切】膏以与稻米为【○贾氏曰酏粥也先郑以酒酏为饼若今起胶饼文无所出故后郑不从内则有无酏周礼有酏无故知酏一也】内则曰糁取牛羊豕之肉三如一小切之与稻米稻米二肉一合以为饵煎之【○史氏曰食者皆取稻麦为之酏者以酒酏发之糁者以肉屑和之】
　　郑锷曰凡此四豆菹之与醢气味相冝同为一豆若夫醓醢则朝事之豆于韮菹用之加豆则于深蒲又用之鱼醢于馈食之豆用之于加豆则又用之盖一气与味茍可以相成不嫌于再荐也
　　凡祭祀共荐羞之豆实賔客丧纪亦如之为王及后世子共其内羞
　　贾氏曰此一节与笾人同已释于上
　　王举则共醢六十罋以五齐【子西反】七醢七菹三臡实之贾氏曰王举谓王日一举鼎十有二则醢人共醢六十罋以醢为主其实有五齐七菹等○礼图曰罋以盛醯醢高一尺受二升今以八寸之尺计之口径六寸五分腹径九寸五分底径六寸五分高一尺腹下渐杀六寸
　　郑康成曰齐当为韲五韲昌本脾析蜃豚拍深蒲也七醢醓蠃蠯蚳鱼兔鴈醢七菹韭菁茆葵芹箈笋菹三臡麋鹿麇臡也凡醢酱所和细切为韲全物若防【直辄反】为菹少仪曰麋鹿为菹野豕为轩皆防而不切麕为辟鸡兔为宛脾则防而切之○葱若薤实之醢以柔之由此言之韲菹之称菜肉通○王氏详説曰郑氏于少仪释之曰皆菹是菹兼肉菜而言今言七菹皆菜言韲则通肉菜而为言岂非成周之礼有异于记礼欤
　　郑锷曰合是数者以实六十罋事至尊之礼无所不致其敬也
　　賔客之礼共醢五十罋凡事共醢
　　贾氏曰賔客谓五等诸侯来朝天子致饔饩与之醢也案掌客云礼上公醯醢百有二十罋侯伯百罋子男八十罋此共醢五十罋合醯人所共醯五十罋共为百罋此指侯伯而言举中以见上下
　　王昭禹曰非特祭祀賔客丧纪之事而已凡邦事有用醢者皆共之
　　史氏曰物以干养气以湿养血笾实必干豆实必湿湿则滋味具而血荣也故养人之血气者豆实为重观乡饮酒之礼为养老设也六十者三豆七十者四豆八十者五豆九十者六豆不言笾者所主在湿味也王者养老袒而割牲埶酱而馈酱亦醢也皆豆之实也醢人之设王者岂私其口腹乎
　　醯人奄二人女醯二十人奚四十人
　　王氏曰醯以酸为尚然五齐七菹皆醢物也醢人职之矣醯人复共醯何邪盖天下之味不过于禽兽鱼蜃之属其肉登俎则腐败随之不以盐醢之其能久乎盐曰咸醝故醢之味专于咸咸非酸不能故醢不可以无醯此醯人之职所以设而醯之为用亦不过乎菹醢之间○郑康成曰女醯女奴晓醯者
　　掌共五齐七菹凡醯物以共祭祀之齐菹凡醯酱之物郑康成曰齐菹酱属醯人者皆须醯成味【○贾氏曰此则醢人所掌豆实而在此者与醯人共掌连言酱者并豆酱亦掌也○王氏曰醢人醯人各有五齐七菹者盖齐菹有须酱以成者凡醯物则凡以醯成之物凡醯酱之物则凡以醯成之酱也五齐七菹三臡皆谓之酱】○刘执中曰祭祀燕享所用之物酒则尊罍粢盛则簠簋肉则俎荐羞则笾醢醯则豆各有定数至于醯醢郑氏曰罋或曰豆者罋之可备礼数而持乆也豆之则以和齐菹而具膳也是醢人虽备五齐七菹以充豆实而不加之以醯则齐菹不成其味非可以为备物故其职与醢人为联
　　賔客亦如之
　　贾氏曰下云賔客之礼据饔饩此云賔客亦如之据享食致之也○郑锷曰既言賔客亦如之又言賔客之礼共醯五十罋盖賔之稍礼之时所共者少而饔饩盛礼则其数当五十此所以别言之
　　王举则共齐菹醯物六十罋共后及世子之酱齐菹賔客之礼共醯五十罋凡事共醯
　　贾氏曰此六十罋并醢人六十罋即膳夫所谓酱用百有二十罋是也【○史氏曰賔客之礼杀于王故共五十罋醯人共王后世子内羞不言齐菹此言齐菹以其与醢人共掌罋菹须醯故就醯人为言】
　　盐人奄二人女盐二十人奚四十人
　　郑康成曰女盐女奴晓盐者
　　掌盐之政令以共百事之盐
　　刘执中曰盐人之政令以盐之产所不同而用藏之亦异也故有刮于地而得者有风其水而成者有熬其波而出者有汲于井而为者有积于卤而结者○史氏曰盐之政令非独共盐而已凡出纳煎炼之事皆掌之【○王昭禹曰醢人醯人皆不言政令而盐人之为物其用博其利厚异于醯醢必有政令以治之】百事之盐所用非一事所和非一物
　　祭祀共其苦【音盐】盐散盐
　　贾氏曰盬盐今之颗盐○郑康成曰散盐防水为盐【○王氏曰散盐盐之散者盖今末盐是也不如颗盐之苦又不如戎盐之甘故不以味名之而名其体○史氏曰洪范曰润下作咸散者谓咸末盐也池水所出防海所成皆出于润下是故水入其奥风凝其华不须煎炼而自结者池井之盐昔晋大夫以郇瑕之地沃饶而近盐是也刬土为场牢盆为卤火齐以时而后成者防海之盐昔东郭咸阳以治生累万后世诸侯资其利而冨埒天子是也祭祀则皆共焉】刘执中曰刮地之盐苦而以共祭祀者取其成于自然与夫酒明水不异也熬波之盐散取其治洽四海能致逺物故以奉先焉
　　賔客共其形盐散盐
　　刘执中曰盐为虎形以共食防示服猛也故以待朝觐防同之賔客而副之散盐者致物以怀诸侯也
　　王之膳羞共饴盐后及世子亦如之
　　郑锷曰王之膳羞取其味之甜者为之所以共饴盐
　　凡齐【才细反】事防【音煮】盐以待戒令
　　郑康成曰齐事和五味之事○刘执中曰盐之炼者其色黒或化而为水用以火炼治之则洁白如初而其味和矣故以待王之齐事和品味焉【○郑锷曰祭祀膳羞賔客所用调和之齐广矣安可待事至然后求具所以先防盐以待不时之须】
　　郑锷曰先王于盐只以待祭祀賔客膳羞之用初不以为冨国之资故周礼一书理财居半盐独无赋自管仲以后寖以为冨国之计遂至于官与民争利岂先王之意哉
　　幂【莫厯反】人奄一人女幂十人奚二十人
　　郑康成曰以巾覆物曰幂女幂女奴晓幂者
　　愚案以巾覆物者其间既有八尊六故亦属酒正
　　掌共巾幂
　　贾氏曰巾则下经云王巾皆黼是也幂则幂八尊之是也【○史氏曰巾幂一也帨手帨爵者専谓之巾可以覆物者谓之幂幂人共祭祀以覆物谓主也】
　　祭祀以疏布巾幂八尊以画布巾幂六
　　贾氏曰疏布者大功布为幂覆此八尊【○程氏曰疏布之尚反女功之始也布之精者多而宻粗者少而疏疏布祭祀用之以幂尊女功之作始于粗久而后至于精故雄曰雾縠之组丽女功之蠹以防布之尚故曰反女功之始也】○史氏曰尊之名止六此曰八尊者案司尊春祠夏禴献象皆两之秋尝冬烝着壶皆两之四时之闲祀大山皆两之是知每祀六尊皆设而为二尊各加其一焉故谓之八尊贾氏曰六者鸡鸟斝黄虎蜼此六者皆盛郁鬯以画布幂之【○王昭禹曰先儒谓画云气非是以经考之下文言凡王巾皆黼则画布巾亦皆画黼矣】
　　王昭禹曰言画则知疏布之素言疏则知画布之宻薛氏曰郑氏谓疏布者天地之神尚质以八尊用之天地又谓宗庙尚文以六用之宗庙也盖祭祀惟宗庙有祼郁人所谓凡祭祀賔客共郁鬯以实而陈之司尊于祠禴烝尝闲祀则祼用六是六固用之于宗庙若夫八尊则司尊亦用于宗庙酒正于大祭中祭小祭则以五齐三酒而实之八尊则八尊固用之天地亦用之宗庙何独曰尚天地之质意者八尊实而不酌示其质也故以疏布六用之以祼示其文也故以画布然司尊有六尊六此言八尊者何也盖司尊虽言六尊六而独言十二尊六者祼用鸡鸟之类是也十二尊者春祠夏禴秋尝冬烝与夫四时之闲祀追享朝享其朝践馈食各用两尊是也假如春祠夏禴其朝践用两牺尊其再献用两象尊则是四尊致用其余八尊则摄而不酌耳烝尝闲祀亦然
　　凡王巾皆黼【音甫】
　　史氏曰非独幂尊凡用帨手覆物者皆是也【○郑锷曰王之四饮三酒及笾豆俎簋之布不以防为尚质不以画为尚文皆当用白黑二色绣为黼文以幂之】黼者绘以斧形而白黑半之也白黑西北干方之色而斧又有断制之义皆君象也唯王得以用之所以象干之刚健斧之断制用在于进贤退不肖也礼曰见贤不能举举而不能先慢也见不善不能退退而不能逺过也慢与过则失其刚健断制之义矣视黼巾足以知戒也黼巾亦布祭祀既用布则王巾岂敢以他物为之尧舜饭土塯啜铏羮者以天地宗庙之奉不过陶匏之器后世天地宗庙之器未之有改而土之自奉者金玉文绣也黼巾不用而龙须火浣进矣
　　宫人中士四人下士八人府二人史四人胥八人徒八十人
　　王昭禹曰宫官之属有宫正宫伯而又有宫人者盖宫正掌王宫之戒令纠禁宫伯掌王宫之士庶子凡在版者是其所掌及于宫中之官府次舍宿卫之事而宫人之所掌则止于修治宫寝与凡共王劳亵之事而已○易氏曰夙兴夜寐洒扫庭内卫武以为荒耽之警子有庭内弗洒弗扫晋昭以不能修正国之道朝廷内外之肃正君臣上下儆戒之机不然则王宫自奄奚以下如次舍幕幂皆掌之以下士而宫人独中士意可见矣
