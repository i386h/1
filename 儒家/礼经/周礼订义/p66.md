<!-- { "loadSidebar": true } -->
　　郑康成曰自胥师及司稽皆司市所自辟除胥及肆长市中给徭役者【○贾氏曰自胥师至司稽皆是府史之类非命士已上胥及肆长与胥徒同】
　　刘执中曰市肆设官如此之繁非以为利也市肆之民日趋于小人之域者未必不由乎利故肆立一长五肆一司稽十肆一司虣二十肆一贾师一胥师而緫之以人涖之以司市防乎利之溺斯民于诈伪也【○愚按薛说见司市】
　　胥师各掌其次之政令
　　贾氏曰序官胥师二十肆则一人故云各掌其次之政令
　　而平其货贿宪刑禁焉
　　王昭禹曰货贿之价腾则伤泉低则伤物胥师为之平焉故不得擅为高下也○郑康成曰宪表县之贾氏曰刑谓市中之刑宪徇扑者○王昭禹曰宪禁则伪饰之禁在民在工在商在贾者是也　易氏曰宪刑禁使之知所趋避
　　察其诈伪饰行【下孟反】儥慝【他得反】者而诛罚之聴其小治小讼而断【丁乱反】之
　　郑司农曰儥卖也慝恶也谓行且卖奸伪恶物者○王昭禹曰诈谓人诈伪谓物伪诈以饰行伪以儥慝【○郑锷曰饰行则矫为崖异竒衰之行或托怪神使一市之人奔走聚观者也儥慝则鲁人之饮羊鬻鞭之栀泽者也此不诛罚则市肆乱矣】○王昭禹曰小治小讼胥师各即其次断之大者则之市师所以省烦扰去留滞
　　贾师各掌其次之货贿之治辨其物而均平之展其成而奠【音定】其贾然后令市
　　郑康成曰贾师定物贾○史氏曰贾之有师贾之所取法也各掌其次则左右有局各司其局其曰货贿之治言所治无非货贿之事○郑锷曰在肆之物美恶混淆贾人所能辨况为贾师尤精别其善否故使之辨其物○史氏曰既辨其物而使均平既展其成而使贾定则民之交易无可议于是而令市孰有受其饰行儥慝者哉【○贾氏曰辨其物而均平之与胥师所掌同展其成而奠其贾则与胥师异以其知物贾故也】
　　凡天患禁贵儥者使有恒贾
　　郑康成曰恒常也谓若贮【知吕反】米谷棺木而睹久雨疫病者贵卖之因天灾害阨民使之重困○史氏曰物价翔踊不可禁禁之则深藏而不出求者多则贾不得不贵虽有智巧何以弭之先王之市已先知其货贿多寡有无之所在故能使其必儥而市价可使不贰故曰使有常价后世无法以处徒肆其刑威以禁之虽日挞而求其价之有常不可得已
　　四时之珍异亦如之
　　郑康成曰荐宗庙之物○贾氏曰珍异亦是富人贱时预贮而贵时卖之○王昭禹曰四时之珍异乘其好僻而贵之禁其贵儥则珍异少抑民之所好正矣
　　凡国之卖儥各帅其属而嗣掌其月
　　郑司农曰谓官有所斥卖贾师帅其属更【音庚】相代直月为官卖之均劳【○史氏曰嗣掌其月若今所谓番直也】
　　凡师役防同亦如之
　　贾氏曰此亦从行所在当直为官卖买也
　　司虣掌宪市之禁令禁其鬭嚻者与其虣乱者出入相陵犯者以属游饮食于市者
　　郑康成曰司虣禁暴乱【○王昭禹曰胥师掌宪刑禁矣司虣又宪之盖胥师所宪者凡市伪饰之禁而已司虣所宪非止于此凡鬬嚻虣乱之属存焉】
　　郑康成曰嚻讙也○王昭禹曰鬭以力争嚻以口竞○易氏曰虣则以强虐物乱则以私逆理出入相陵犯则纵恶害人者以属游饮食于市则恣情以乱俗者【○郑司农曰以属游饮食羣饮食者○王昭禹曰成王所谓羣饮弗佚者】
　　郑锷曰为治之道凶暴不去无以安善良强梁不逐无以保柔弱古人有牧羊去败羣之说市者利之所在而凶强之渊薮也周人将以安善良保柔弱使市不扰乃于十肆立司虣一人专以察强暴为事宪禁令于市以禁之
　　若不可禁则搏而戮之
　　郑锷曰以上皆不待教而诛者何待禁之不可而后搏耶盖王者之刑皆不得已然后用禁之不可然后搏而戮之仁恕之道也
　　史氏曰先王有心于爱民故设吏以禁虣后世有心于取利故设吏以为虣民有一物吏思得之既不可以自取必借奸民以为囊槖彼或不从则鬭嚻虣乱陵犯无所不至民不得已而予之吏既受矣奸民于是愈肆吏方拱手聴命而敢搏而戮之乎是以欲行禁暴当先择吏之良者以处于上而下之奸民自化矣
　　司稽掌巡市而察其犯禁者与其不物者而搏之郑康成曰司稽察留连不时去者○郑锷曰周家于五肆则立司稽一人使之微伺而隂察之非审察之久何以见其实名官曰稽义如此
　　王昭禹曰司虣十肆一人司稽五肆一人不言各掌与胥师贾师之属异者盖司虣司稽以肆之数制其员而所掌则通一市焉【○王氏详说曰二官聨事通职不有司稽则何有司虣故不言各掌】○项氏曰犯禁则凡犯市之禁者○史氏曰不物不正之物竒器淫巧凡不适于用者皆是也
　　项氏曰搏伺而擒之
　　掌执市之盗贼以徇且刑之
　　贾氏曰市中之刑无过宪徇扑此掌执市之盗贼亦无过小盗徇扑而已刑者必徇故徇刑两言之○王昭禹曰执盗贼徇且刑之使众知畏而不敢犯也
　　胥各掌其所治之政执鞭度而巡其前掌其坐作出入之禁令袭其不正者
　　郑锷曰攷之序官凡官府必有胥徒而胥者才智之称盖有才智之人为之市之有胥二肆则一人于胥师以给使令后世五百之徒耳比之胥师又微乎微者也乃使之各分所治之地而掌其政者盖执丈二无刃之戈可为威以慑奸人亦可谓度以订尺寸故也○王昭禹曰司市言执鞭度守门胥言执鞭度而巡其前者盖方入则守门已入则巡其前虽不同而执鞭度则一○郑锷曰又使之巡市肆之前凡坐者坐行者行出者出入者入各有职业不为游手者知其趋市之人其行坐出入不正者则掩其不备袭而捕之
　　凡有罪者挞戮而罚之
　　郑锷曰若有罪则挞而戮之又从而罚之○易氏曰挞以示威戮以示辱是固恶夫罔利而陷于罪戾也○郑康成曰罚之使出布
　　肆长各掌其肆之政令陈其货贿名相近者相逺也实相近者相尔也而平正之
　　郑锷曰肆者商贾所陈货贿之区货贿杂陈名实相乱贵贱相悬则有受其欺者每肆立一长掌其次政令使陈货贿者各为之区别【○王昭禹曰所谓陈肆辨物而平市也】名相近而实不同者使之相逺【○郑司农曰谓若珠玉之属俱名为珠俱名为玉而贾或白万或数万恐农夫愚民见欺故别异令相逺使不得杂乱欺人也】则不得以名而实实相近而名不同者使之相迩【○郑康成曰迩亦近也○易氏曰实相近者如布帛之实异而衣被则一所以为相迩也】则名虽非而不失实平其价正其物物不失实价得其当肆之政令无出于此
　　敛其緫布掌其戒禁
　　易氏曰緫布乃别肆之税凡商旅之贸易卖儥或以斗斛受之或以权度受之緫而名之曰緫布【○史氏曰緫计其数而敛之以为征税】○王昭禹曰敛其緫布者肆长敛而输于人也故人之敛五布而緫布与居其一焉○黄氏曰戒禁盖立持卖者之戒禁也○史氏曰敛布之戒禁也
　　泉府上士四人中士八人下士十有六人府四人史八人贾八人徒八十人
　　吕氏曰自泉府而上凡货事系之乡师自廪人而下凡谷事系之遂人以此见古赋钱于市赋粟于野故里布屋粟固所有也○易氏曰泉府宜列于天官今乃列于地官司徒之属者以其掌市之征布故尔○郑锷曰考其名钱之意曰泉者谓出于一孔曰布者谓其布散于天下泉府所藏者钱布不名布而名泉盖轻重敛散之权出于公上如泉之源当出一孔故耳
　　掌以市之征布敛市之不售货之滞于民用者以其贾买之物楬【音竭】而书之以待不时而买者
　　贾氏曰征布即人絘布已下之布并入泉府而藏之○郑锷曰谓之征布谓以正取而得之也○黄氏曰敛市不售货滞于民用者用货则敛不然则否○郑司农曰物楬而书之物物为揃书其贾楬着其物也不时买者谓急求者也○杨氏曰泉府之法非以取利也敛市之不售所以便商贾使无滞货不为其贱而买之也以待不时而买者所以便民使无乏用不为其贵故贾之也○陈君举曰天之生物不自用用之者人人有财不自用用之者君系辞曰理财正辞禁民为非曰义君不理则权在商贾操市井之权断民物之命缓急民之所时有也虽贱不得不卖裁其价太半可矣虽贵不得不买倍其本十百可矣民何以能育是故不售之货则敛之不时而买则与之物楬书之使知其价而况赊物以备礼贷本以代生皆所以缓贫窭而抑兼并管仲平轻重李悝平籴夀昌常平皆古意也
　　陈及之曰熙宁间置市易务且谓成周之市法内帑出钱数百万以为本市易司遣人于岭南诸处市货以压富商之利原其意为利耳岂泉府之法哉
　　买者各从其抵【音帝】都鄙从其主国人郊人从其有司然后予之
　　郑康成曰抵实柢字柢本也本谓所属吏主有司是【○贾氏曰谓本主所属之吏乃付之即都鄙从其主之类是也○刘执中曰即下文所谓賖者各从其抵者如六乡六遂之人买者则本其族鄼之吏保任之如都鄙之民买者则本其食采邑之主在朝者保任之也已上皆賖买各从其主与有司保任之也○郑司农曰抵故价也】
　　黄氏曰主者别治大夫也释谓以公卿大夫常在王朝其都鄙则遣人治之若季氏费宰公山弗扰之辈天子都鄙盖亦然○贾氏曰都鄙可兼大小都及家邑国人谓住在国城之内即六乡之民郊人即逺郊之外六遂之民○易氏曰有司则从其乡遂之官○陈及之曰民买物于泉府必从其主从其有司何也盖非时买物或置不急之务非官府为之节制则害财破家若此类其细已甚
　　陈君举曰此特济民之急权其出于贩鬻则不可继也
　　凡赊者祭祀无过旬日丧纪无过三月
　　郑司农曰赊贳也以祭祀丧纪故从官贳买物【○王氏曰赊谓之赊则不即入其价也】○刘执中曰以上皆赊也故曰凡赊者祭祀无过旬日谓吉事不废业故旬日可偿丧事无过三月凶事废业容其运为以偿者也【○郑锷曰三月天时一周种者亦熟蚕者亦成可以偿矣】○史氏曰民之急莫急于丧祭阙则贫者号呼乞贷而无所今也官给其物以应之立其期使偿之初无息取息于丧祭之家非仁政也
　　凡民之贷者与其有司辨而授之以国服为之息郑司农曰贷者谓从官借本○郑康成曰有司其所属吏与之别其贷民之物定其价以与之
