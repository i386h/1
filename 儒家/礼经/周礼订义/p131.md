<!-- { "loadSidebar": true } -->
　　郑锷曰司常之大阅自王与诸侯而下有孤卿有大夫士有师都有州里有县鄙先儒之説曰师都者六乡六遂之大夫也州里县鄙者乡遂之官互见约而言之也且大阅之时内而国中外而乡遂逺而都鄙公邑之兵宜无不在安有朝之孤卿大夫尽出而下则六乡六遂之大夫不出焉又其下则止于乡遂之官而已矣乡遂大夫与乡遂之官不过皆乡遂之吏既曰师都又曰州里又曰县鄙寕非杂而无辨乎大司马之苃舎自帅而下有县鄙有家有乡有野有百官先儒之説曰县鄙谓县正鄙师至邻长也家谓食采地之臣乡谓州长至比长野谓公邑大夫且自内而外则六乡也六遂也家邑也都鄙也是其序矣今先言六遂之县鄙后及大夫之家邑又其后乃及六乡又其后乃及野之公邑又其后乃及百官而都鄙不与焉又所谓县鄙者不过六遂之属耳特言各象其名家也野也百官也人非不众反不以名言之岂非杂而无辨欤大司马治兵自王与诸侯而下有军吏有师都有乡遂有郊野有百官先儒之説曰师都者遂大夫也乡遂者郷大夫也郊者乡遂之州长县正以下也野者公邑之大夫也且师都之名一耳于大阅以为六乡六遂大夫至是又专指为遂大夫何也六乡有乡大夫经之明文也至是又以乡遂皆为乡大夫何也乡遂可谓之郊野公邑闲田亦可谓之郊野至是分郊以为乡遂之州长县正以下分野以为公邑大夫何也岂非杂而无辨欤盖成周法制如织有经司常之大阅王也诸侯也孤卿也大夫士也不言可知若所谓师都者都鄙之长耳所谓州里者六乡之吏耳所谓县鄙者六遂之吏耳何以谓师都为都鄙之长盖四百里之小都五百里之大都皆众之所聚也自其有先君之庙言之曰都自其人民为甚众言之曰师则师都者非六乡六遂大夫明矣何以谓州里为六乡之吏盖一乡者五州之积里者即民所居之称州长言大攷州里乡师言受州里之役要皆指六乡言之则州里非遂之官明矣何以谓县鄙为六遂之吏盖一遂者五县之积遂有县正有鄙师故通以县鄙称之遂为县鄙犹称州里知其为乡也则县鄙者非乡之官又明矣大阅之际内而六乡外而六遂远而都鄙皆以兵从其为法制真不乱也今谓师都为六乡六遂大夫安得不杂而无辨欤虽然大阅有县鄙苃舎亦有县鄙其名则同其人则异夫苃舎与大阅法制如一所谓师都即孤卿耳百官即大夫士耳乡以州名即六乡耳野以邑名即六遂耳家即大夫之有采地者耳若夫县鄙则公卿王子弟所治之地与大阅之县鄙异也经称县鄙固有二説以六遂之中有县正有鄙师故举县鄙以名六遂以小都之田任县地而大都在王之鄙故公卿王子弟所治之地亦以县鄙名之是其名则同其人则异今攷大阅之县都知其为公卿王子弟之所治者以其序在家乡野之上由小大之序知之非特小大之序可知观经言各象其名亦可以见何则遂之县都统于一遂不当以各言之惟都鄙然后可以谓之各盖各象其名则知所谓县者自是小都所谓鄙者自是大都也非特苃舎与大阅法制如一乃若治兵之制亦然何则治兵所谓军吏即大阅之孤卿与苃舎之帅也所谓百官即大阅之大夫士与苃舎之百官也所谓师都即大阅之师都与苃舎之县鄙也所谓乡遂即大阅之州里县鄙与苃舎之乡及野也若夫郊野则指公邑闲田之吏而已与乡遂之郊野异矣盖内而乡遂外而都鄙皆有闲田天子使吏治之谓之公邑县师六官所谓甸稍郊里之地域是也其地皆在郊野故緫而名之耳然于大阅于苃舎皆不预者非在此不用其兵在彼不聼乎役也盖内而乡遂外而都鄙众无所不起则公邑之师理无不起而经俱不言者举内外以包之也由是言之周家之制可指而数未尝杂而无辨【○愚按余説见司常】
　　遂以狝田如搜之灋罗致禽以祀祊【音方】
　　郑康成曰秋田为狝狝杀也【○郑锷曰秋气肃杀故田以杀为主】罗罔止也秋田主用罔中杀者多也皆杀而罔止【○王昭禹曰以物成于秋所取者众故也王制曰鸠化为鹰然后设罻罗则秋用罗宜矣○郑锷曰罗之网物其取为尤急○王氏曰火之利不若车车之利不若罗】祊当为方声之误也秋田主祭四方报成万物诗曰以社以方【○贾氏曰郑以祊为误者祊是庙门之外惟祭宗庙及绎祭乃为祊祭今因秋田而祭当是祭四方之神○王昭禹曰春物始生故为民祈而祭社秋物既成故为民报而祀祊】
　　中冬教大阅
　　郑锷曰春秋凡书大搜大事大阅皆谓事之尤大也左氏为之説曰大阅简车徒也以大司马观之春教以铙鼓夏教以号名秋教以旗物至冬农隙则合三时所教者大习之故名曰大阅奚止简车徒而已【○王氏详説曰春辨鼔铎镯铙之用夏辨号名之用秋辨旗物之用至冬则戒众庶修战法而及于旗物鼔铎镯铙要之辨鼓铎者未始无旗物所谓以旗致民是也辨旗物者未始无号名所谓各书其事与其号也三时之田各以其所辨者为主耳】
　　前期羣吏戒众庶脩战灋
　　郑康成曰羣吏乡师以下○郑锷曰战必有法法不修则废未阅之前先戒之使修其法如乡师四时之田前期简鼓铎旗物修其卒伍之类是也战法既修然后合众庶以出田
　　虞人莱所田之野为表百歩则一为三表又五十歩为一表
　　郑司农曰虞人莱所田之野芟除其草莱令车得驱驰诗曰田卒汚莱○易氏曰表以歩度之歩长六尺百歩则一为三表是三表相去二百歩又五十歩为一表则四表为二百五十歩矣大阅必用四表所以寓王者节制之师而大武之四表实象之盖周都西南一表在南所谓武始而北出矣振之而驷伐则有振铎作旗之义歴二表三表而至四表则再始以着徃者也商都东北四表在北所谓四成而南国是疆复乱以饬归则有鼓退鸣铙且郤之义歴三表二表而复于一表则乐终而徳尊者也大阅亦然贾氏乃谓后表在北士卒由后表以至南表复回身向北以至后表与乐记之言不合乐记言大武则周家一代寓兵之良法当以乐记为正或谓三表相距各百歩毎表各六十丈何以容大阅之众若以开方论其势诚窄若据虞人莱所田之野则防野左右何有纪极郑氏谓左右之广当容三军此指一旁而言若左右两旁当容六军又云歩数未闻则六军分行左右开张取其容六军之众不以歩数拘也如此则地势广袤岂止容六军而已【○李嘉会曰必为表者为进退先后之节百歩则一冝若不足以容六军自后而前至此百歩而止若后之人不在百歩之内亦何害也然百歩止于六十歩者后有骤趋不可逺也○郑锷曰遇敌之地不一则教战之法亦冝不一今以二百五十歩为定凖坐作进退不出四表之中一旦遇敌或为员方曲直之阵或有为鹳为鹅之阵其何以应变邪王者之兵以正取胜故敎之之法亦不出乎正而已坐作进退不逾乎四表三鼓而皆作在此也兵法所谓人既专一则勇者不得独进怯者不得独退此用众之法也】
　　郑锷曰凡此莱野立表仆旗听誓鼓行以至于击刺如战之陈皆四时教战之常法不于振旅苃舎治兵述之独详具于此盖以明其为大阅故也
　　田之日司马建旗于后表之中羣吏以旗物鼓铎镯铙各帅其民而致质明旗诛后至者乃陈车徒如战之陈皆坐
　　李嘉防曰四表止于二百五十歩坐作进退歩行趋骤为力不劳轨范易习民之左右顾瞻皆其乡党邻里自然情亲势一敌不可乘此古人结陈坚固也○易氏曰及田之日司马建熊虎六斿之旗于虞人所设后表之中据乐记舞位而言则后表当是在南一表于是羣吏如乡师以下以其旗物及鼓铎镯铙等各帅其民而致于大司马○郑康成曰质正也仆也○易氏曰质明仆旗犹有后至者是慢令也○王昭禹曰前期既戒众庶矣又后至焉故必诛军法后期者斩而此言诛则方致民也下文言不用命者斩则知言诛未遽以死处之乃陈车徒如战之陈田之所习无非战法故车徒之所陈皆如战之陈焉○郑康成曰皆坐当听誓也
　　黄氏曰自此以前皆司马主之
　　羣吏听誓于陈前斩牲以左右徇陈曰不用命者斩之郑康成曰羣吏诸军帅也陈前南面乡表也○易氏曰众庶已集命之皆坐于在南之一表羣吏听誓则自军帅而下皆南面向表誓于陈前○王昭禹曰以小司徒攷之乃防万民之卒伍而用之以起军旅以作田役特掌其戒禁而已未尝掌誓记月令者谓司徒搢扑北面以誓误矣士师以五戒先后刑罚一曰誓用之军旅则誓众者士师也○黄氏曰战誓书所谓用命赏于祖不用命戮于社盖自此始以军法用人之死
　　郑锷曰坐而听誓斩牲以徇所谓三令五申也今见于司马法曰夏后氏誓于军中欲民先其虑也商誓于军门之外欲民先意以待事也周将交刃而誓之以致民志也车徒皆坐使羣吏聼誓者羣吏各帅其众有誓而羣吏听之则传逹于所统之众简而易知无敢不从矣○郑康成曰斩牲者小子也○王氏曰使民以其死刑诛不如是之严则民弗为使矣然前期戒众庶而后至可诛既陈而誓然后不用命者可斩
　　中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝【音鹿】镯羣吏旗车徒皆坐
　　郑康成曰作起也
　　愚案中军自注以为中军之将后之説者以大将之车将自居中所谓居鼓之将自击此鼓节制三军虽王亲征亦自击鼓遂引左传郤克伤于矢援枹而鼓之赵简子伏弢呕血鼓声不衰为证至鼔人指为军将师帅旅帅不思军将自执晋鼓不执鼙而执鼙自是旅帅所以易氏谓旅帅居军师之中故曰中军若以中军不可指为旅帅只云中军之将虽执晋而晋以鼙为令者盖晋以进为义军将鼓其晋孰敢不进度未敢进而鼓动寕免拂乎人情旅帅为百人之长下察人情知其可进以鼙令鼓然后中军执鼓之人三鼓以进之则车徒皆作可使之同心同力勇进而不怯矣
　　易氏曰中军以鼙令鼓则旅帅执鼙者也以旅帅居卒伍军师之中故曰中军鼓人皆三鼓则军将之执晋鼓者也司马振铎则两司马之执铎者也鼓行鸣镯则公司马之执镯者也【○郑康成曰伍长一曰公司马】当是时旅帅以鼙令鼓故军将三鼓而作之两司马振铎以通之可以作矣故羣吏作旗车徒皆作既作矣军将又鼓以行之公司马又以镯而节之可以行矣故车徒皆行及表乃止既止矣军三鼓以警之两司马摝铎以止之可以止矣故羣吏旗车徒皆坐此谓自南表以至向北之二表所以象武始而北出观兵于盟津之时
　　又三鼓振铎作旗车徒皆作鼓进鸣镯车骤徒趋及表乃止坐作如初
　　郑康成曰趋者赴敌尚疾之渐春秋传曰先人有夺人之心○易氏曰言骤趋则士卒赴敌之心固勇于车徒之行者矣然不可无以节之由是及表乃止而军将三鼓以警之两司马又摝铎以止之可以止矣故曰坐作如初此谓自二表以至向北之三表所以象再成而灭商战胜于牧野之时
　　乃鼓车驰徒走及表乃止
　　易氏曰于是军将又鼓以作之则车为之驰徒为之走【○王昭禹曰骤驰者车也趋走者徒也骤言聚其足而进驰言决围而去也徒以人言故曰趋走趋言其走之肃走言其行之速也】言驰与走则士卒赴敌之心尤勇于车骤徒趋者矣然亦不可无以节之由是及表乃止则教习已备而无事于坐作之节但止之而已此谓自三表以至向北之四表所以象三成而南克殷有余力功成而反者也
　　鼓戒三阕【若穴反】车三发徒三刺
