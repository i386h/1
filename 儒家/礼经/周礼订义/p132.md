<!-- { "loadSidebar": true } -->
　　郑康成曰鼓戒戒攻敌○王昭禹曰鼔声止谓之阕○易氏曰至此则鼓已三阕车已三徒已三刺于此皆戒焉○郑锷曰毎鼓一阕则车一而徒一刺至三而止是谓节制之兵三即书所谓不愆于六歩七歩乃止齐焉三刺即书所谓不愆于四伐五伐六伐七伐乃止齐焉之意【○易氏曰必三鼓者至于三则节制之正也故大阅之教表为三表鼓为三鼓车以三徒以三刺坐作以三而为之止皆三之为节制也】
　　乃鼓退鸣铙且郤【起畧反】及表乃止坐作如初
　　郑康成曰铙所以止鼓军退卒长鸣铙以和众鼔人为止之也○易氏曰谓至北之四表军将即令鼓以退之公司马复鸣铙以郤之于是军吏士卒回身向南而立复行至表皆为之止坐作如初此又谓自北之四表以至三表二表而复于向南之一表皆如上文之坐作其异者废镯鸣铙而已所以象四成而南国是疆五成而分周公左召公石六成而复缀以崇者也
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百歩有司廵其前后
　　贾氏曰遂以狩田已下緫论教战讫入防田猎之事○郑康成曰冬田为狩言守取之无所择也【○王昭禹曰以大获兽守之以人为取之大者以冬物之成众也故冬田谓之狩】贾氏曰六军分三军各处东西为左右各一门○郑锷曰军中用辕以为门此乃用旌为和门何也以车为藩则仰辕以为门盖军行偶有所止则然也设为和门者田而教战欲使众心之和一也
　　愚按门分左右则人分彼此相胜相争由此而生名门皆曰和欲其进退由礼心无所争则和矣○
　　郑康成曰叙和出用次第出和门也○王昭禹曰叙者前后之伦也出以先后之伦则行者有叙而不乱矣然不先正其左右之行列将欲叙之有不可得故先分左右以陈其车徒又使有司平之使各当其分然后由左右而出者其行列皆正矣有司乡师也以乡师正掌田法而修其卒伍故平其左右之行列属于乡师也【○郑康成曰乡师居门正其出入之行列虽不见经居门正出入宜亦有司之事春秋传曰流旁握御轚者不得入车轨尘马候蹄是必有有司督察之也○黄氏曰有司谓伍长以上平正也各正其部署以结陈也和平一义也】○王昭禹曰军法自旅而上然后有旗盖旅师所建之旗也四两为卒五卒为旅此旅师所建之旗所以居于卒间以分地而调其部曲也【○贾氏曰军吏各领已之士卒执旗以表也○李嘉防曰百人之中旗分为两五十人为一队也】○郑锷曰司马以旗分地为二必以百歩为准者近则士卒无所骋其能逺则首尾不相应也【○李嘉防曰所谓步间容歩队间容队也有司乡师也廵其前后视其广狭也】○郑康成曰前后有屯百歩车徒异羣相去之数也【○黄氏曰司马法一成三百家出车一乘若皆以二家五人计之三百家为七百五十人田与追胥竭作自此以前卒旅车为陈至此车与卒异部前此列陈如战之陈教坐作进退至此逐禽有杀获之事故车与卒异部】
　　险野人为主易【以防反】野车为主
　　黄氏曰大抵兵分合为难分合有竒正而以野之险易制其宜然则一车三十人定法也増减进退其法黙存乎其间郑居前之说未必尽然【○王昭禹曰宣王因田猎而选车徒故诗曰东有甫草驾言行狩此则易野车为主也又曰选徒嚣嚣搏兽于敖此则险野人为主也】○陈氏曰险野非不用车而主于人易野非不用人而主于车动则足以冲突止则足以营卫将卒有所庇兵械衣裘有所赍诗云君子所依小人所腓则车之为利大矣昔周伐郑郑为鱼丽之陈先偏后伍伍承弥缝偏则车也伍二十五人伍从其偏也先其车足以当敌后其人足以待变古者车战之法畧可知也【○礼库曰先王车战不求大胜求为不可败而已郑庄欲驱驰中原始为徼利之名故郑庄始用徒兵自中行穆子乃毁车以从卒自左师展始乘马自赵武灵王始用胡骑先王兵制败壊而不可复实自庄公始】
　　既陈乃设驱逆之车有司表貉于陈前
　　易氏曰驱谓驱禽兽使趋于围逆谓逆禽兽使不出围【○郑锷曰驱则自后驱之使出逆则自前迎之使入驱其后则兽无所逃逆其前虽欲出防而不可得】○王昭禹曰既陈则行列正矣然后可田焉故设驱逆之车者田仆也校人则帅之而已故校人曰田猎则帅驱逆之车则将田矣于是祷祭焉故有司表貉于陈前即甸祝掌表貉之祝号是也○李嘉防曰表貉者警人而欲其无慢心
　　中军以鼙令鼓鼓人皆三鼓羣司马振铎车徒皆作遂鼓行徒衔枚而进大兽公之小禽私之获者取左耳○易氏曰中军以鼙令鼓鼓人皆三鼓如习战之时则师田之法一焉○郑康成曰羣司马谓两司马也枚如箸衔之有繣结项中军法止语为相疑惑也进行也○郑司农曰大兽公之输之于公小禽私之以自畀也诗云言私其豵献肩于公一嵗为豵二嵗为豝三嵗为特四嵗为肩五嵗为慎此明其献大者于公自取其小者【○郑锷曰大兽不公无以教事上之义小禽不私无以示及下之仁○李嘉会曰人逞其勇必不舍大而取小大兽必公者既非一人所可制亦非一人所専得所以必公于众者正欲合夫人之力也】获得也得禽兽者取左耳当以计功【○王昭禹曰不専取左耳则効功者疑于获一而効二取左耳以効功所以谓之馘也】
　　及所鼓皆駴【胡楷反】车徒皆噪【素报反】
　　郑康成曰至所弊之处田所当于止也天子诸侯搜狩有常至其常处吏士鼓噪象攻敌克胜而喜也疾雷撃鼓曰駴【○易氏曰駴如马之骇○郑锷曰功虽已成敌虽已胜不可以不戒】噪讙也书曰前师乃鼓防噪亦谓喜也【○易氏曰噪如鸟之噪以示胜敌郑锷曰人心有踊跃之义】
　　徒乃弊致禽馌【于辄反】兽于郊入献禽以享烝
　　王昭禹曰冬物成而多可取者众故以徒为主凡田用火用车用罗非不用徒也特所主者有异耳○郑康成曰徒乃弊徒止也○黄氏曰徒取禽车列阵不动虽战亦然至此徒止遂献禽○郑康成曰致禽馌兽于郊聚所获禽因以祭四方神于郊月令季秋天子既田命主祠祭禽四方是也○易氏曰春社夏礿秋祊不言入献禽而冬烝独言之者以外行致禽馌郊之礼然后献禽于宗庙故谓之入○郑锷曰此战胜而归献捷于庙社之意也郊言馌兽烝言献禽岂用大于郊而用小于庙分而言之则禽兽有大小之殊合而言之兽亦可谓之禽也
　　緫论
　　王氏详説曰田法大率详于冬狩以文意攷之亦四时所并用也请以搜田明之其曰执鼓执镯而继之以教坐作进退疾徐防数之节者即冬狩所谓中军以鼙令鼓以下为一节及三鼔以下为一节坐作如初乃鼓以下为一节是也其曰有司表貉者即冬狩所谓虞人莱所田之野为表百歩则一为三表又五十歩为一表又曰有司表貉于陈前是也其曰誓民者即冬狩所谓羣吏聼誓于陈前斩牲以狥是也其曰鼓遂围禁者即冬狩所谓中军以鼙令鼓车徒皆作继之以大兽公之小禽私之获者取左耳鼓遂围禁是也苖田狝田一如搜田但大阅之礼其徒车为甚备耳
　　陈及之曰四时教习逺如都鄙皆调之大都之地去王城五百里则一年四次习于国内比屋竭作嵗嵗如是而民不亦劳乎大司马欲尽辨旗物号名之用故并师都郊野言之其实司马所教者止乡遂之人也而又递阅之亦不一时俱起王畿之内乡党之间皆有习射之地嵗时因民聚防而教之则民无道路之苦国家无烦扰之政而民皆精练矣诗云东有甫草驾言行狩建旐设旄搏兽于敖则周制田猎或尽习于东都也盖宣王以王畿之内东去王城逺甚民有来徃之苦遂大防于东都所谓因田猎而选车徒也
　　杨氏曰春秋大阅一搜五治兵一狩二得礼乎曰何礼哉先王于闲暇无事之日修其军礼所谓振旅苃舎治兵大阅之政讲焉鼓铎旗物名号战法之用熟焉禽兽之害物者与其时之可杀者得焉得之之道又有节焉大兽公之小禽私之得不敢先享必献于鬼神焉是则先王之时田礼一举而有六善岂徒好兵而禽兽之获哉今鲁之大阅与治兵搜狩之举是未尝求先王之善意县师曰掌邦国田役之戒受法于司马以作其众庶大宗伯曰以军礼同邦国大田之礼简众也鲁之治兵不掌于县师不受于司马不同于宗伯此春秋所以不与也
　　林椅曰周家因祭祀而用田因田而敎战王与诸侯军将之旗鼓特建之以教战陈之法王与诸侯不必亲亦不必成军也如今敎习必立六纛五方旗之类又司马百歩为一表为三表则三百歩又五十歩为一表则三百五十歩耳歩兵前后左右各二歩车易战之法五车为屯十车为列前后相去三十歩左右十六歩险战之法十车为聚十二为列前后二十歩左右四歩队闲五十歩险战皆半之又队闲容队曲闲容曲度百歩一表则可教者仅一旅乡师出田法于州里遂师审其誓戒都司马家司马以国法掌其政学则是一旅以上随处自讲可也至大军旅则合而用之所谓及师大合军是矣
　　及师大合军以行禁令以救无辜伐有罪
　　易氏曰及者继事之辞未有师也谓时田以习战以为用师之备而已○王昭禹曰及师大合军谓命将或王亲征之时○郑锷曰大合军旅非以肆也以行禁令所以申明乎九法也以救无辜所以明王者之仁也以伐有罪所以明王者之义也
　　若大师则掌其戒令涖大卜帅执事涖衅主及军器○易氏曰若有强梗弗率者负固弗服者与夫侵犯王畧而自干天诛者天子于是亲帅六师方伯连帅从焉谓之大师大司马掌其戒令则方伯连帅以至军将师帅莫不受戒令焉【○郑锷曰或谓用师则大司马爲大将固当掌号令以指麾六军此言若大师则掌其戒令者盖此乃王亲出征之时也王自出军则王自将号令在王大司马惟掌戒令则专治六师之法而已】○郑康成曰涖临也临大卜卜出兵吉凶也司马法曰上卜下谋是谓参之【○郑锷曰大卜作之八命一曰征司马于出征之卜则亲涖之以决吉凶】主谓迁庙之主及社主在军者也【○愚案庙社主见小宗伯】军器鼓铎之属凡师既受甲迎主于庙及社主祝奉以从杀牲以血涂主及军器皆神之【○贾氏曰小子职云衅邦器及军器彼官衅之而司马临之】○李嘉防曰涖大卜衅主及军器惟大师则有之
　　及致建大常比军众诛后至者
　　郑司农曰致谓聚众也○黄氏曰致于王也故建大常比军众谓各以其党相聮合也郑谓乡师致民于司马非乡师致六乡之民于司徒此当有邦国都鄙甸稍之民稍人受法于县师作其同徒輂辇帅而至者【○买氏曰司马而用王之大常者以上文大师王亲御六军故司马用王之大常致众若王不亲则司马自用大旗致之○王氏曰乡师致民以司徒之大旗则司马致民冝以王之大常矣凡此皆示其致民之命有所受之也】○郑康成曰比校次之也【○易氏曰比其伍两卒旅军师之全缺也】○郑锷曰诛后至则惩其不率而后期
　　及战廵陈眡事而赏罚
　　易氏曰及其成陈而战也廵其陈之队伍防数与夫车徒旗鼓之出入莫不眡之【○郑锷曰廵陈而视其勇怯】○郑康成曰事谓战功也○王昭禹曰眡其鼔铎镯铙旗物车从坐作进退之事有功者赏逆令者罚也
