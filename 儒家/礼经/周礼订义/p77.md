<!-- { "loadSidebar": true } -->
　　陈君举曰古者金玉之所出皆掌之王官侯国不得擅而有也关讥所禁皆归之公上侯国不得擅而私也是以名山大泽畿外不以封列土之诸侯畿内不以颁禄仕之王臣皆天子使吏治之而纳其贡赋诸侯自食税田之外余不敢过而问焉盖先王不以予诸侯之意所以抑制其强而防闲其侈心也考之周礼凡山泽之数司书掌之以计吏治山泽之赋大府掌之以待邦用九州之川浸山薮职方掌天下之图而诸侯无所焉至于伯禽侯于东鲁而锡之山川乃天子之加赐是固异恩而非可以例观也人谓周制山林川泽有虞衡之官为之厉禁疑若专利于上而无遗利在民矣考之山虞令万民时斩材有期日未尝不与民共之而有司特禁其过不使贼而已泽虞则使人守其财物以时入于玉府则实为民守之王官特以其赋入于玉府而推本先王领于王官之意盖使侯国不得以障管云尔非不知与民共财也周德既衰凡王国所恃者诸侯皆得专利之齐干山海之藏晏子告之以山泽各有所守不可为也是犹知守先王之法至于桃林之塞古函谷也晋守之郇瑕之地古解池也晋实有之凡天子之塞邑皆不领于王官而惟私意是取春秋之作于郑不系虎牢于卫不系楚丘其类非一盖所以别天下之重虑侯国擅而兼之也自秦殚天下之财赋归之公上凡山泽陂池之赋皆为天子私藏而汉制属之少府以供养天子然初制踈阔山海之在吴者得以铸钱煮盐而因以成七国之祸至武帝之时凡五岳尽在天子之郡而不诸侯而郡国亦置盐铁官以司农湖官云梦官凡郡有山泽之处皆使置吏掌之诸侯惟食租税而巳虽曰抑制诸侯之强而先王不尽利以遗民之意荡然无复存矣
　　迹人中士四人下士八人史二人徒四十人
　　贾氏曰掌邦田之政亦是地事故在此○王氏曰名曰迹人以迹知禽兽之处而后可得田而取矣薛平仲曰自虞衡有以司山泽之藏则山泽所出非民生日用之常者先王盖不以轻动斯民之心非国家经用之冝者先王亦不以强抑斯民之心故从禽可欲也而田猎之禁则有迹人以掌之寳货可欲也而金玉锡石之禁则有卝人以掌之夫然后自角人至于掌蜃其取诸山泽之农者皆以当邦赋之政令夫自太宰之九职言之其所以任山泽之农者盖如彼而所以取山泽之赋者则如此既已使民之不贪而又使民之易从此先王所以顺山者不使居川不使居渚者居中原而弗敝也其教化则流行乎中矣
　　掌邦田之地政为之厉禁而守之
　　郑康成曰田之地若今苑也○贾氏曰迹人主迹禽兽之处有禽兽处则为苑囿以林木为藩篱使其地之人遮厉守之
　　王氏曰邦田无地则鸟兽无所生有地而无政则其生不能蕃息虽有政不为厉禁以守之则侵地盗物所以干有司者众矣虽为厉禁以守之然雉兎者徃焉亦弗禁也
　　易氏曰邦田常田也田之义有三大田之时虞人莱所田之野教民以战陈之事天子为之乗革路建太常见于司马者是也其次牧畜于囿设囿游之禁以时取其兽而不废乎祭祀賔客之用天子为之载斿车之旌见于囿人者是也若夫邦田之地政非囿人所禁之囿亦非大司马所莱之野平田之地迹其鸟兽之所萃者谓之迹人迹人掌其地政则为之厉禁以守之当邦田之时天子为之载木路巾车言木路以田是也【○杨氏曰邦田之地自天子至诸侯大夫时田之所故天子杀则下大緌诸侯杀则下小緌大夫杀则止佐车佐车止则百姓田猎先王山林川泽皆有厉禁况邦田之地乎惟以时入则不禁如獭祭鱼然后渔人入泽梁之类】
　　曹氏曰太宰九职任民四曰薮牧养蕃鸟兽养蕃之任有二祭祀賔客之供囿人掌之其曰囿游之兽禁又曰牧百兽则牧是也搜苗狝狩之所取迹人掌之其曰掌邦田之地政为之厉禁而守之则薮是也兽而可牧不过羊豕六畜之类取于囿足以供矣若田猎之兽非可以常兽牧之其地之广将以备教兵之用不可以比于囿其兽之多非林薮之深茂不能养蕃于其中不为之厉禁则兽之奔轶四出不能遂其蕃息之性他日无以供田猎之取则于教战之典为有阙矣故凡邦田之地尽使迹人大为之防而为之厉禁焉而后踪迹以取之非若囿而牧之可以随取而得也
　　凡田猎者受令焉
　　郑康成曰令谓时与处也○项氏曰令之以所取之法○贾氏曰其受令者谓夏官主田猎者【○易氏曰受迹人之令则不至于罢民力】
　　禁麛卵者与其毒矢射者
　　刘迎曰麛卵庶禽之胎也皆不中杀之物毒矢毒弓矢以攻兽也所谓餧兽之药先王仁及禽兽岂专以生之为事哉取之而中于用则何恶于取杀之而得其死则何害于杀【○王昭禹曰禁麛卵者生之以其时禁毒矢者杀之以其礼】王氏详説曰迹人所谓禁麛卵与毒矢者一年之中未始不禁月令禁麛卵于孟春非孟春则不禁矣禁餧兽于季春非季春则不禁矣是三百六旬之中禽兽之得幸免者三十日耳则知周之与秦法意逺矣
　　卝人中士二人下士四人府二人史二人胥四人徒四十人
　　贾氏曰金玉出于地故在此○郑康成曰卝之言矿也金玉未成器曰矿○易氏曰金玉之函于石者谓之卝取玉则破卝而得取金则煅卝而成怪石黄金非卝所出緫名以卝人者举其类言之【○刘执中曰石而函金银者谓之卝卝或又函于石中必穿石而后见煅之以火则金石分焉而金多产于土中或杂于沙中今邕州之西南防山生竹皆方其下有黒石方如骰子中必函铜谓之块金石其土中有金或块登数两者耕种其田者多焉白金之卝多函于中夜有光如疋者其气也民多宿于山以候之】
　　郑锷曰宝货所在不设官以守则豪族巨室擅发地藏而利权不归于公上后世坑冶之官原起于此
　　掌金玉锡石之地而为之厉禁以守之
　　郑康成曰锡鈏也○贾氏曰为之厉禁亦谓使其地之民遮护守之【○刘执中曰全地之道以养五行】○易氏曰天地之宝生于山泽金玉锡石之贵饥不可食寒不可衣先王不尽以予民设之官为厉禁以守之非私之也上以资邦用下以使斯民之弃末厚本而已
　　若以时取之则物其地图而授之
　　王昭禹曰天之财地之利盛衰消息不能常齐取之者适其盛衰消息之时也○郑康成曰物地占其形色知咸淡也【○郑锷曰物其地则视其土色以别其所产】授之教取者之处【○易氏曰使其案图而取之】○曹氏曰物其地者乃示所当取之处不使之广肆其锄凿也图而授之者乃示以所冝取之品色不使之纵意旁搜也
　　巡其禁令
　　郑康成曰行其禁明其令○易氏曰利孔所在奸百出既禁之又令之又从而巡之【○郑锷曰巡其禁令以防窃取】然后卝人取之而入于职金职金受之而入其金锡于为兵器之府入其玉石丹青于受藏之府所以待邦之大用玉府所以共王之玩好者也















　　周礼订义卷二十七
<经部,礼类,周礼之属,周礼订义>
　　钦定四库全书
　　周礼订义卷二十八　　　宋　王与之　撰
　　角人下士二人府一人徒八人
　　贾氏曰角人至掌蜃亦是徴敛之官故在此○郑锷曰齿者象之牙骨则麋鹿骨之类独以角名官何耶以弓人为弓攷之角也者以为疾也穉牛之角直而泽老牛之角紾而昔长二尺有五寸三色不失理谓之牛戴牛一弓之用角如此其多则此之齿骨冝不同也
　　掌以时徴齿角凡骨物于山泽之农以当邦赋之政令郑康成曰山泽出齿角骨物大者犀象小者麋鹿○陈氏曰齿角骨物玉府缮人等皆用
　　之【○李嘉防曰齿角筋骨可供器留于民无用强取之恐匿而不出以之当邦赋】
　　【则君不徒取民亦乐输】
　　陈及之曰自此下凡所谓山农泽农盖平时以射田猎取絺绤及染草为业者非此则不徴○吕氏曰角人征齿角于山泽之农羽人征羽翮于山泽之农皆以当邦赋之政令盖各随其所产以当其赋视后世以钱为赋责民之所无者异矣○曹氏曰有山之农有泽之农有平地之农田平地之田使供十一之税是谓平地之农山泽之利亦各据其土地所产所入而赋之是谓山泽之农其曰以当邦赋盖以山泽所冝有者畧仿十一之制以输于公上亦如平地之农输谷粟十一之租于公上也【○李景齐曰周自田赋之外至于羽毛齿角一草一木之微莫不有征凡以邦国之不可阙冡宰所谓山泽之赋是矣然观角人羽人与失掌葛之所征者皆曰取之山泽之农以当邦赋之征令则是出所征之物则可以当邦赋而不复出田税】
　　以度量受之以共财用
　　郑锷曰官之受之欲其尺寸之中度其他齿骨之类不可以尺寸度者必量其多寡故以度量受之
　　羽人下士二人府一人徒八人
　　郑锷曰车服旌旗则用以为斾矢则用以为括物之资羽多矣
　　掌以时征羽翮之政于山泽之农以当邦赋之政令郑康成曰翮羽本也○贾氏曰此羽人所征羽者当入于钟氏梁以为后之车饰及旌旗之属
　　凡受羽十羽为审百羽为抟十抟为防【古本反】
　　郑康成曰审抟防羽数束名也尔雅曰一羽谓之箴十羽谓之防百羽谓之緷其名音相近也一羽则有名盖失之矣○郑锷曰审言察其数之详抟言束百枚而可执防言其数多则卷而束之举物之数未尝无名独羽之名见于此亦犹诗载五紽五緎五緫以记丝之数也○易氏曰以度受之则知其物之长短以量受之则知其物之多寡以权受之则知其物之轻重其或不可受之以权以度以量者则为审为抟为防无非参酌其数以当邦赋之政则所用有补于国所赋不加于民缓急可以相资有无可以相通赋用两得于是为至
　　掌葛下士二人府一人史一人胥二人徒二十人掌以时征絺绤之材于山农凡葛征征草贡之材于泽农以当邦赋之政令
　　王昭禹曰诗言葛之覃兮继之是刈是为絺为绤则絺绤皆葛也言其物则曰葛言其服治之功则曰絺绤精者为絺麄者为绤
　　郑康成曰草贡出泽防纻之属可缉绩者【○郑锷曰草贡即闾师所谓贡其物○李嘉会曰物虽微细不敢强取于民必曰当邦赋俾知赋不可免自然竭力为之彼有余力上无乏使此法之善也】
　　权度受之
　　郑康成曰以知轻重长短也○贾氏曰角人齿角不须称直言度量此经葛草不须量故以权度受之使知斤两长短
　　掌染草下士二人府一人史二人徒八人
　　郑康成曰染草蓝蒨象斗之属【○贾民曰蓝以染青蒨以染赤象斗染黒】
　　掌以春秋敛染草之物
　　项氏曰春秋草生成之时故敛染草待时而颁之则夏纁秋染夏之时【○李嘉会曰染草不敛于染人而敛于掌染草者虑染人縁色日而求多于山泽之农故或敛或用不专于一官】
　　王氏曰掌染草至掌蜃所征亦必当邦赋之政令而不言者则以角人羽人掌葛见之
　　以权量受之以待时而颁之
　　郑康成曰权量以知轻重多少时染夏之时【○贾氏曰案天官染人云春暴綀夏纁秋染夏夏为五色至秋染五色故郑云染夏之时时谓秋时也】○王昭禹曰染人春暴练夏纁秋染夏则纁之物颁以夏染夏之物颁以秋
　　掌炭下士二人史二人徒二十人
　　掌灰物炭物之征令以时入之
　　郑康成曰皆山泽之农所出也【○郑锷曰灰者防氏綀帛之所用炭者宫人炉炭之所共皆邦用之所须其掌之有官冝矣】
