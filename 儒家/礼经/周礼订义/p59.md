<!-- { "loadSidebar": true } -->
　　易氏曰戒者戒其豫备○黄氏曰司马主兵其令不得直行于天下必有县师关节此先王防意兵皆民也发民为兵而主民之官不应全不知故使其属行司马之法作起也起其众庶马牛车辇而后防其车人卒伍邦国都鄙郷法卒伍虽素定而车人不相须甸稍县都野法车人相须而县鄙居民未尝为卒伍故于此皆以司马之法防之五人为伍百人为卒离则皆伍聨则皆什百人为卒郷为四闾野为四里车徒异部多少称事【○王氏曰车有车之卒伍若司右所谓合车之卒伍是也人有人之卒伍若小司徒所谓防万民之卒伍是也】○郑锷曰周制以军旅防同田役为国之大事不惟须众庶以为用而马牛车辇旗鼓兵器皆不得以不备不惟取于六郷之民亦有时用公邑之民六郷之吏帅之而至以听司徒之政令公邑之民为司马者得而用之县师闻有是戒则往受其法以作公邑之众庶及马牛车辇防其车之卒伍又防其人之卒伍有旗以为之指麾有鼓以为之号令有弓矢殳矛戈防以为之击刺使之各备其物然后帅之以至【○黄氏曰郊兵其吏帅之野兵稍人帅之邦国都鄙各从其主】先儒谓郷师以旗致万民则帅而至者谓致于郷师也余以为六郷之民郷师之所统治则民冝致于郷师若夫公邑之民非郷师之所统治而用民之法本受于司马则此所谓帅而至者冝致于司马若受法于此而致民于彼则调发之多少孰从而知之哉尝考稍人之职掌令丘乗之政令者也若有防同师田行役之事则以县师之法作其同徒輂辇帅而至以听于司马夫以稍人受法于县师县师受法于司马上下相统出于一律安有受司马之法乃帅而至于郷师乎先儒之説陋于是矣
　　凡造都邑量其地辨其物而制其域
　　贾氏曰都谓大都小都邑谓家邑○王昭禹曰县师掌闲田之地内自郊里外及邦国凡余地皆在所掌则凡造都邑者合天下闲田言之○郑锷曰大司徒言造都鄙制其地域而封沟之以其室数制之此又言造都邑量其地辨其物而制其域何也司徒所造者畿内三等之采地县师所造者公邑之地造都邑将以居民地邑民居必参相得恶可不量其地之广狭五地之物所生异冝恶可不辨其物之名色【○郑康成曰物谓地所有也名山大泽不以封】家邑之里二十五小都五十大都百乌可不制其域之小大封都邑者必有定制故皆以制其域为言【○王昭禹曰制其域则为之立疆界大小之限】若夫大司徒言以室数制之即此所谓量其地言以土冝之法辨其名物即此所谓辨其物造之之法则同所造之地则不同所以各言之【○黄氏日凡造都鄙乡法卒伍令赋邑野法丘乗令赋调徴敛皆当用之故其所授民皆有数而不使其地有余不足量其地知其所能容辨其物知其易不易】
　　以歳时徴野之赋贡
　　郑锷曰贡赋之出于野者必当以时征之不先时以困民所无不后时以失民所有乃所以惠吾民也説者谓载师闾师皆言以时征其赋此独言以时征野之贡赋何也载师所征者任地之赋闾师所征者国中四郊之赋县师征公邑之赋贡其地乃公邑之闲田故特言野以别之
　　遗人中士二人下士四人府二人史四人胥四人徒四十人
　　王昭禹曰掌施惠以振救故以遗人名官○薛平仲曰取之于民而不知所以予之则施报之义乖予之于民而不知所以均之则公平之义泯遗人必继于此者先王所以示施报之义均人又继于后者先王所以示公平之义夫风俗之不善不由于施报之义乖则原于公平之义泯先王设官以寓教而动化风俗之机每形于不言之表则亦何往而非教哉
　　掌邦之委积以待施惠
　　王昭禹曰言邦之委积以别于诸侯国也○贾氏曰此与下为緫目○郑锷曰先王仁政务在利人而已悯其不足必施惠以予之又谓用物不足则惠有时而穷欲其不穷则其积也冝厚故立遗人之官使掌邦之委积欲其积之有素然积于此者有限待事之来也不一以一方之积将以施无穷之惠不可也故所积各有地因其地之物以待其地之事则物不匮而惠不竭故自乡里而下各有委积以待事○黄氏曰郑谓余法用非也廪人匪颁赒赐未有所指授储之以待故可谓之余法用谷不足则可止也遗人施惠皆有品式不可已者如郊里委积以待賔客岂余法用邪又县委以待凶荒今亦以谷不足而不出可欤大抵司徒教民相赒相救民力之所不能任与其所当任老羇旅国皆自当任之本文王惠鲜鳏寡之政国用之不可已者常时给养之一旦以谷不足而止则皆当为饿莩此遗人委积廪人匪颁赒赐皆当于徴敛时与仓人分受之大略如今省司义仓米各有所属遗人所当用者亦必皆有余蓄虽凶荒谷不足不得止也遗人与闾师县师为联闾师徴郷赋县师徴野赋其事相关郊外曰野五鄼为鄙委人以甸聚待羇旅野鄙即甸也稍无委积稍赋专给廪禄冝无余也凡委积道逺则移用
　　郷里之委积以恤民之囏阨
　　郑康成曰乡里乡所居也【○贾氏曰郷里谓国中】○郑康成曰囏阨犹困乏○郑锷曰乡里之委积出于农民之力农有囏阨则取以赈恤之出于民还以与民【○史氏曰方其囏阨岂暇逺愬即其居而予之取其近也○王氏曰恤民之囏阨则司救所谓歳时有天患民病以节廵国中及郊野而以王命施惠也国及郊野以郷里为中故恤民之囏阨冝以郷里之委积】
　　门关之委积以养老
　　贾氏曰门谓十二国门关十二关门出入皆有税足国用之外留之以养老故司门云以其财养死政之老与其○郑锷曰门关之委积出于商旅之利父老死于王事而其子子死于王事而其父老皆死义之家也取诸此以养之使民知利不胜义所以激天下之大义也
　　郊野之委积以待賔客
　　王昭禹曰近郊五十里六郷在焉逺郊百里六遂在焉谓之郊里则异于郷里以在郷遂之间言之○贾氏曰六郷之民所居郊者其委积留以待賔客其賔客至郊与王国使者交接因即与之廪饩【○郑锷曰刍薪禾米賔客道路之所颁而郊劳之礼实在乎此故积于郊里以待之○王昭禹曰司徒大賔客令野修道委积小司徒小賔客令野修道委积野指郊里之地言之】
　　野鄙之委积以待羇旅
　　贾氏曰野鄙据六遂在郊外曰野【○王昭禹曰遂地谓之野合五鄼而为鄙则野鄙为遂地明矣】六遂中有五百家鄙故以鄙表六遂亦可兼公邑在甸地者
　　郑锷曰康成谓羇旅为过行止者以经考之乃旅师之所谓新甿盖羇旅无定名此乃自逺方新徙而来至于六遂未授田之人如王制所谓自诸侯来徙于家者也田虽未授身留于此则用野鄙之委积待之冝矣
　　县都之委积以待凶荒
　　贾氏曰县四百里都五百里不见稍三百里则县都中可以兼之特于此三处言凶荒者畿外凶荒则入向畿内取之畿内凶荒则向畿外取之是以郑即通给解之【○郑锷曰凶荒则流离入关者多矣故积于县都以待之如汉时关东水旱流民入关中仰食之类即都鄙之境上以赒恤之不来莩于京师○李景齐曰司徒荒政所以散利或者取具于此欤】史氏曰郊里则逺井邑矣賔客不常至野鄙则逺廛市矣羇旅不常有县都则逺郷遂矣凶荒不常见皆俟时而予之故云待也
　　刘氏曰曰恤者非恤不可行曰养者直以充其生待者必有以待之皆互文以相见
　　郑锷曰凡此五地委积出于民耶出于官耶以司门观之凡财物犯禁者举之以其财养死政之老与其则关门之委积由此若夫其他余以谓三年九年耕所余之粟皆积于此
　　凡賔客防同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积
　　贾氏曰上经委积随其所须之处此经委积据防同师役行道所须故分布于道路逺处须多故有积近处须少故有饮食及委【○王昭禹曰众之所至必有所须故道路皆有委积以待之】○郑锷曰賔客之往来防同之毕至师役之竭作其人众矣道途之所须寝食之不便其何以行之哉遗人之官自国门之外野中之道十里以至三十里三十里以至五十里近则有庐【○郑康成曰庐若今野候徙有庌也○王氏曰庐小室十里可以饮食而息焉○史氏曰劳其饥渴也】逺则有宿【○郑康成曰宿可以止宿若今亭有室矣○王氏曰三十里则可以宿焉故为大室○史氏曰备其之絶】又逺有市庐则具饮食以待之宿有路室路室则有委以待之市有候馆【○王氏曰五十里则四旁皆可以日中至焉故有市也可以候賔旅而馆之焉○王昭禹曰先言庐后言馆则庐小而馆大】候馆则有积以待之如是则日无饥渴之忧夜有寝处之便适千里者无宿舂粮之劳亦不至于暴露而茇舍则孰惮于从王事哉然必以三十五十里为率者正师行不过三十里吉行不过五十里之法以五十里计之则一市之间有三庐一宿三庐各为饮食盖所给者賔客防同师役之主将
　　黄氏曰国中賔客礼积有司供见大行人军旅粮食廪人供自甸而往其庐有路室有候馆自国野逹于天下
　　薛氏曰成周封建之制自诸侯禄地及禄士之外其闲田之归于公上者虽领于王官皆藏于天下故自都逹境十里有饮食三十里有委五十里有积凡糗粮刍茭具焉以待军旅故周礼一书经国之用具于九式而军旅无与盖所以藏富于民而不明民以用武考之于诗疆场有积仓之具彻申伯土疆以峙其粮而左氏亦云卫取于相土之东都以防王之东搜夫仓积于豳粮峙于申防搜之备逹于卫境天下之赋藏略可覩矣下至春秋犹有存者齐侯之师【僖四年】陈郑共其资粮屝屦晋入楚境辄得馆谷柰何王纲解纽官守旷紊诸侯遂得以私治其财自用其兵至于京师之饥告饥于列国之晋先王之政扫地矣
　　凡委积之事廵而比之以时颁之
　　郑锷曰廵而比之则所积常有其物【○王昭禹日以校叙其多寡史氏曰不使过数】又以时颁之则施惠不失其时【○王昭禹曰豫备其所须则物足以给其求而无乏事矣】由此观之周人岂欲多藏为富国之计哉后世头防箕敛损下益上钱贯朽粟红腐陈陈相因者固不无也水旱凶荒老流离死沟壑者不少以遗人之官废故也余观左氏载单襄公假道陈以聘楚膳宰不致饩司里不授馆单子谓其灭先王之官必有大咎则賔客馆宿之废又非一日矣
　　均人中士二人下士四人府二人史四人胥四人徒四十人
　　郑康成曰均犹平也○王昭禹曰谓之均人则无所不均与土均异矣均人所均以人为主土均所均以地为主○史氏曰先王立均人所以均人民人民所食者在乎地故地政地守地职皆由此均焉
　　掌均地政均地守均地职均人民牛马车辇之力政○贾氏曰均人所均地政以下緫均畿内郷遂及公邑○郑锷曰地政欲取于地者均也政或为正或为征此均地政均力政宜依康成为征盖考下公旬用民之日知此政当为征地守欲制其域者均也【○贾氏曰谓畿内川衡山虞泽虞皆遣其地之人民守护之及其入山林川泽取之者使出税以当邦赋】地职欲于任其事者均也【○贾氏曰若农圃之属】均人民牛马车辇之力政欲用其力者均也【○郑康成曰力征人民则治城郭涂巷沟渠牛马车辇则转委积之属】
