<!-- { "loadSidebar": true } -->
　　孙氏曰周家本治以防财因财而知治故宰夫治官之攷必掌治法以攷百官府羣都县鄙之治而后乘其财用之出入使治法无所攷则财用亦不可得而乘之矣司防本为邦计设未常汲汲于财所掌者六典八法八则以逆邦国都鄙官府之治为先其参互要防亦以周知四国之治而已先王又非以财为不足计也自昔治之与财常若一体不可强分故攷治即所以防财也
　　刘执中曰司防掌以参互攷日成以月要攷月成以嵗防攷嵗成以周知四国之治以诏王及冡宰废置宰夫掌治法以攷百官府羣都县鄙之治而后乘其财用之出入以至诛之赏之则内外之财用赏罚总于冡宰然则司防之失财用物辟名者宰夫得以攷之而诏于冡宰矣
　　以式灋掌祭祀之戒具与其荐羞从大宰而眡涤濯贾氏曰祭祀大小皆有旧法式依而戒敕使共具之○林氏曰式有多少之数法有制度之节○孙氏曰式者出于大宰之九式所以制其用财之度也式既定则治事各有法此所以相依而行先王之时百治并举而财用不遗者以有是式法而已大宰出式法者也小宰宰夫执持是式灋者也又有司防总其大计而为之主张维纲焉及其颁财致用也大府既授以式法复从职嵗受之由是散在有司无不奉式法以从事至防计之际各以式法赞之职币又以式法敛其余焉在易之节曰节以制度不伤财不害民其斯之谓欤【○王氏详説曰太宰于祭祀言戒具而未尝言法不掌法矣宰夫式法兼掌此所以见治小而详也】
　　郑康成曰荐脯醢也羞庶羞内羞也【○贾氏曰仪礼乡饮酒乡射燕凡单言荐者皆脯醢也庶羞谓天子八豆诸侯六豆之内羞谓祭祀食后所加言内者少牢所谓房内之羞糗饵粉餈是也】○王昭禹曰小宰以法掌戒具以赞大宰宰夫又以赞小宰也
　　凡礼事赞小宰比【毗志反】官府之具
　　郑康成曰比校次之【○王氏曰小宰以法掌祭祀朝觐防同賔客之戒具军旅田役丧荒亦如之七事者令百官府共其财用所谓官府之具者此也祭祀则吉礼之事朝觐防同賔客则賔礼之事军旅田役则军礼之事丧荒则凶礼之事】○王昭禹曰礼事不一则比叙之者亦非一官府小宰以礼校比其具宰夫又从而赞之
　　凡朝觐防同宾客以牢礼之灋掌其牢礼委【于伪反】积【予赐反】膳献饮【于鸩反】食【音嗣】宾赐之飱【音孙】牵与其陈数
　　郑康成曰牢礼之法多少之差及其时也三牲牛羊豕具为一牢
　　王氏详説曰牢礼之法者盖委积膳献饮食宾赐之飱牵无非牢礼按聘礼云賔至大夫帅至于馆宰夫朝服设飱是賔始至则有飱礼飱小礼又曰聘致饔是賔已至则有饔礼饔大礼先郑以飱为夕食非也贾氏以饔饩为牢礼亦非也夫賔至设飱何待夕乎凡礼皆有牢何必饔乎委积膳献饮食宾赐之飱牵掌客行人所掌可攷而知上公五积侯伯四积子男三积地官遗人所谓十里有庐庐有饮食三十里有宿宿有委五十里有市市有候馆候馆有积是委积往来道路间所给用也膳则掌客所谓上公殷膳大牢以及归侯伯殷膳则无及归子男又无殷膳矣此之谓膳献则掌客所谓上公乘禽日九十双侯伯七十子男五十唯上介皆有禽献饮则行人所谓飨礼九献侯伯七献子男五献此所谓饮食则行人所谓上公食礼九举侯伯七举子男五举此之谓食賔赐掌客所谓凡介行人宰史皆有飱饔饩以其爵等为牢礼之陈数曰賔赐云者以其賔之故而赐其羣下耳此之谓賔赐飱牵则是自委积以下膳献饮食賔赐皆有飱牵掌客所谓上公飱五牢饔饩九牢其死牢如飱之陈牵四牢侯伯飱四牢饔饩七牢其死牢如飱之陈牵三牢子男飱三牢饔饩五牢其死牢如飧之陈牵二牢此谓飱牵但致积致飱致饔饩致饔食与夫賔赐皆有牢礼必曰飱牵者以客始至之礼为言耳委积虽不言牢数然积视飱牵三问皆脩羣介行人宰史皆有牢郑氏谓君用脩臣用牢非礼以为脱误当矣由是言之委积亦有牢委积往来皆有之此所以先于膳献饮食也言飱不及饔言牢不及死牢义亦在其中矣
　　王氏曰陈数则以爵等为之牢礼所陈之数【○郑锷曰簋十有二牲三十有六皆陈醢醢百瓮皆陈所谓陈数也】
　　凡邦之吊事掌其戒令与其币器财用凡所共者郑康成曰吊事吊诸侯诸臣也币所用赙也器所致明器也始死吊而含襚而赗赠其加恩则有赙焉○贾氏曰谓王使人吊诸侯自吊诸臣须从王行者并有赠丧之具百官当共故宰夫总戒令之与币器财用凡所共者也
　　大丧小丧掌小官之戒令帅执事而治之三公六卿之丧与职丧帅官有司而治之凡诸大夫之丧使其旅帅有司而治之
　　郑康成曰大丧王后世子小丧夫人以下小官士其大官则冡宰掌其戒令○贾氏曰三公六卿丧尊故宰夫与春官职丧帅其于丧家有事之官有司治之大夫丧卑故宰夫不自为使在已之旅下士帅有事于丧家之有司而治之
　　陈及之曰郑氏说治共辨也此不惟共辨而已古者卿大夫之丧其礼各视其命数所谓诸侯七介遣车十乘大夫五介遣车五乘与夫大敛小敛衣衾棺椁明器之悉有隆杀有功则升有罪则降王制曰大夫废其事终身不仕死以士礼之是大要也春秋犹有此制臧哀伯死之加一等共仲孟穆伯则降之范献子魏舒去其柏椁赵孟自誓柏椁三寸不设属辟其礼必自上制之也然宰夫特案其大要其官府专掌之者固自有职丧也
　　嵗终则令羣吏正嵗防月终则令正月要旬终则令正日成而以攷其治治不以时举者以告而诛之
　　贾氏曰嵗终周之嵗终○郑康成曰正定也○贾氏曰攷其治者防要成总考之也○王昭禹曰宰夫治官之考其职掌赞大宰小宰故嵗防月要日成皆使羣吏正之嵗防则使入于太宰月要则使入于小宰日成则宰夫受之治则案所入之计书而攷之先王以时兴事治不以时举则违时令而失其防罪莫大书曰先时者杀无赦不及时者杀无赦先王谨时令其严如此则违时者法之所必诛也○王氏曰以告而诛者不待三嵗大计而诛之者也
　　正嵗则以灋警戒羣吏令脩宫中之职事书其能者与其良者而以告于上
　　郑司农曰正嵗之正月以法戒敕羣吏○林氏曰羣吏在宫中者○王昭禹曰以法警戒者使之各谨于用法也正嵗小宰既以宫刑宪禁于王宫令于百官府今宰夫又警戒羣吏脩宫中之职事盖賛小宰而令之也
　　愚案能者才艺之优长良者器质之粹美宫中官吏与百司庶府不同凡饮膳酒浆之供幄帟次舎之役非有能者莫胜其任故先以书其能者彼才能虽优而器质不美有如奸邪柔佞之行便嬖侧媚之人或滥厠其间亦足以蛊惑人主之心术故继以书其良者【○林氏曰稽功绪则有能者纠徳行则有良者】
　　王昭禹曰书所以识之○王氏曰宫正稽其功绪纠其徳行嵗终则防其行事然后宰夫得以攷其防而正嵗书其能者良者以诏于上○郑康成曰上谓大宰小宰○王昭禹曰告于上将以赏之
　　宫正上士二人中士四人下士八人府二人史四人胥四人徒四十人
　　郑康成曰正长也主宫中官之长【○李景齐曰凡官言正皆万民之所取正也宫正者王宫于是而取正】
　　掌王宫之戒令纠禁
　　王氏曰戒戒其怠忽纠纠其缓散令使之有为禁使之勿为【○易氏曰戒而后令作其为善纠而后禁止其为恶】
　　王昭禹曰侍卫不严无以备非常左右不正无以谨近习况王宫者百官之治事皆防于此天下之治忽实本乎此不严其制何以谨近习而备非常先王择人以为之正又使之掌戒令纠禁焉如是则在宫中者无非公正之士忠义之人非僻之心无自而啓奸宄之变无自而作
　　以时比【毗志反】宫中之官府次舍之众寡为之版以待夕击柝而比之国有故则令宿其比亦如之
　　郑锷曰先儒谓时四时也然宿卫欲严顷刻不可无禁安有四时始一校比之当与时禁之时同义○郑康成曰比校次其人之在否官府之在宫中者若膳夫玉府内宰内史之属次诸吏直宿若今部署诸庐者舍其所居寺也版其人之名籍待待戒令及比也夕莫也莫行夜以比直宿者为其有解惰离部署○郑司农曰柝戒守者所击也易曰重门击柝以待暴客春秋传曰鲁击柝闻于邾【○王氏曰夕击柝而比之若今酉】故谓祸灾令宿宿卫王宫春秋传曰忘守必危况有灾乎【○郑康成曰故凡非常也文王世子公有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室此谓诸侯也王之庶子职掌国子之倅国有大事则帅国子而致于太子惟所用之令宿之事盖亦存焉】○贾氏曰令宿其比亦如之亦如夕击柝已上之事【○王氏曰若今坐甲】○王昭禹曰先王之于宿卫其比之也以时其待之也以版固已详矣而又夕击柝而比之以宿卫于王宫者冝致其严故也陈及之曰胡五峯云先王之制凡官府次舍列于库门之外所以别内外严贵贱也今宫正乃比宫中之官府次之众寡又曰去其竒衺之民则是妃嫔与官吏杂处防陛不严而内外乱矣殊不知宫正所掌者宫中徒役之民与夫典妇功典丝枲染人屦人等官皆士人也皆有宫庐官署在内虽在宫中不应与妃嫔杂处汉郎吏舍卫士庐周匝殿内自后世而观亦与宫嫔杂处耶稍有政事亦必有节制矣如胡氏之说则凡在外朝者悉士民可也凡在宫中者悉妃嫔可也【○余说见内宰】
　　辨内外而时禁
　　易氏曰王宫有内外自雉门内以至燕寝则为内自雉门外以至外朝则为外○王昭禹曰王宫之官府与夫次舍之人在内者在外者【○刘执中曰内者有版也外者有门籍也无籍而入有版而不宿卫者辨而禁之不失其时也】○史氏曰外之入内之出不可不辨【○王氏曰时其出入启闭之禁】
　　稽其功绪纠其徳行
　　郑康成曰稽犹攷也计也○王昭禹曰兴事造业谓之功功事有伦谓之绪功绪有多寡故稽之徳行有邪正故纠之○王氏曰稽之防其怠纠之防其邪○郑锷曰治职业者或有既成之功或功未成而已有端绪者从而稽之始见其任官之能谨操修者或有自得之徳或徳之成而见于所行者从而纠之始知其修身之美
　　几其出入均其稍食
　　王氏曰几谓微察其出入○愚案宫正所几乃宫中之羣吏固非士庶子亦非阍人所几于中门之禁也王氏曰均平颁之也○郑康成曰稍食廪禄也【○贾氏曰言稍则稍稍与之月俸是也】○陈君举曰此见先王廪给之意非若今粮料院使士大夫各持券书往请所以防养士大夫亷耻多矣伊川先生初赴召居阙下日用窘迫假贷于朝臣当时诸公谓其俸给不足索粮料院文书视之则自赴召以来未尝往请正以持状而请非先王养贤之意也先王之时只是各颁之官长使自均给之
　　陈及之曰王朝之环卫宫正均其稍食王宫之内人内宰均其稍食王朝之诸臣稾人共其食【○愚案此皆庶人养之以稍食者若士庶子则有秩矣】
　　去【起居反】其淫怠与其竒【音】衺【似嗟反】之民
　　郑康成曰淫放滥也怠解慢也竒衺谲觚非常○王昭禹曰竒无常也邪不正也淫怠竒衺不去则沦胥而败矣凡在宫中之民尚然况吏士乎【○郑锷曰阍人言竒服怪民不入宫则竒衺之民是也民之行怪者或习为妖术以冒惑人茍留宫中之官府入宫禁而左道巫蛊之祸起】○易氏曰司掌帅四翟之使之各服其邦之服执其邦之兵守王宫此宫中之民其四之民耶
　　防其什伍而教之道艺
