<!-- { "loadSidebar": true } -->
　　王氏详说曰玉藻云王后袆衣夫人揄狄又云君命屈狄再命鞠衣一命襢衣士褖衣又云惟世妇命于奠茧其他则从男子郑氏以意约而解之谓世妇命于奠茧之文冝在夫人揄狄之下盖前所谓夫人揄狄谓王后夫人下所谓君命屈狄者谓子男之夫人且六服之制王后袆衣夫人而下无复有袆衣矣明堂位谓夫人副袆云者直谓鲁设耳鲁为上公之后得用此礼与二王之后礼一同夫人揄狄则内之三夫人与夫诸侯之夫人亦揄狄矣侯伯之夫人揄狄则子男之夫人屈狄矣此所以知君命屈狄为子男之夫人言也子男之卿再命故其妻鞠衣大夫一命故其妻襢衣其士不命故其妻褖衣等而上之上公之国之妻当屈狄卿之妻当鞠衣大夫之妻当襢衣士之妻当褖衣矣侯伯之国上卿之妻当屈狄下卿之妻当鞠衣大夫之妻亦当襢衣士之妻亦当褖衣矣但秦火之后经无正文故说礼者亦无定论要之可以义起
　　史氏曰诗人以后妃服澣濯之衣为美今此所用六服之彩绘得无相戾耶盖六服者祭祀賔客朝王所用所谓礼服法服至其常御者澣濯之衣可也郑锷曰天子六服有章数之殊备物而尚文王后三服无章数之异守一而尚质惟其尚文故日月山龙而下有鷩有毳其物十二惟其尚质故纯用狄而已以王服之章十二推之则后服亦刻十二以为饰何则文质虽殊而合体同尊法天之大数也
　　辨外内命妇之服鞠衣展衣缘衣素沙
　　郑锷曰内命妇之服惟此三等外命妇之服视其夫之爵其夫则服鞠衣其夫卿大夫则服展衣其夫士则服缘衣或者谓在内之臣有公卿大夫士之殊在外之臣有公侯伯子男之等三等之衣上不及王公之妻外不及诸侯之妻何也窃以为诸侯之妻从其夫之命数而三公之妻不可以常制论以次而推三公之妻冝服阙狄【○郑氏曰三夫人及公之妻其阙狄以下诸侯之夫人揄狄子男之夫人亦阙狄唯二王后袆衣】三公出封则为大国之君以君子偕老之诗观之衞乃侯爵耳诗人言夫人之服则曰其之翟也其之展也上三衣有翟下三衣有展其下王后一等无袆衣而已三公之妻盖如是也何则三公在朝屈扵王则服子男之服其妻亦屈而服子男之妻阙狄耳出封则冝加礼记有夫人屈狄之文又有夫人副袆之文夫人屈狄者指三夫人言之夫人副袆者指上公之妻或者又谓内命妇之服九嫔则鞠衣世妇则展衣女御则缘衣然九嫔而上有三夫人自夫人以至女御凡四等此所辨者止于三服何也窃以为三夫人之服亦不可以常制论盖三夫人之服自袆衣而下凡有二等有时而揄狄亦有时而阙狄也观礼经列九嫔世妇女御于内官之列而无三夫人之职盖尊之也是故中宫有后则夫人之礼屈而服阙狄与三公之妻在朝从子男之妻之服同中宫或阙则夫人之礼伸而服揄狄与侯伯出封其妻则服揄狄之服同内司服之言辨如此而已然所辨者有三等之殊妇人以纯素为本则一而已故皆素纱
　　凡祭祀賔客共后之衣服及九嫔世妇凡命妇共其衣服共丧衰【七雷反】亦如之
　　郑锷曰上文言掌言辨此又言共则非特掌之辨之又造衣服以共之○贾氏曰祭祀共三翟賔客共展衣九嫔世妇谓后祭祀賔客时○郑康成曰凡者凡女御与外命妇言及言凡殊贵贱也春秋之义王人虽微犹序乎诸侯之上所以尊尊也臣之命者再命以上受服则下士之妻不共外命妇唯王祭祀賔客以礼佐后得服此上服自于其家则降焉【○贾氏曰自于其家则降见追师注○王氏详説曰命夫之服助祭于王与夫朝觐他则否命妇之服助祭于后与夫相后见賔客他则否玉藻曰诸侯端以祭裨冕以朝是诸侯命服不得私用杂记曰大夫冕而祭扵公弁而祭扵已士弁而祭扵公冠而祭于已是大夫命服不得私用命妇之服其礼亦如之案特牲曰主妇纚笄绡衣则是士之妻不得衣褖少牢曰主妇髲鬄衣侈袂则是大夫之妻不得衣展衣盖惟褖衣侈袂大夫妻不衣展衣而衣缘衣此共其衣服所以见于祭祀賔客之下】
　　贾氏曰丧衰亦如之者外命妇丧衰谓为王服齐衰于后无服若九嫔以下及女御于王服斩衰扵后服齐衰
　　后之丧共其衣服凡内具之物
　　王昭禹曰内司服所掌主以共后故生也共其所服及其死也亦无以异于生凡内具之物则后生时所用纷帨线纩之属亦共之此事死如事生之意【○贾氏曰案内则妇事舅姑有纷帨之属故死者入圹亦兼有此数物】
　　缝人奄二人女御八人女工八十人奚三十人
　　王昭禹曰所谓女御八人非王宫八十一女御之数○郑康成曰女工女奴晓裁缝者○郑锷曰诗云掺掺女手可以缝裳女御于王与后之衣服无所不为则缝人掌缝线之事女御制之缝人缝之为女御役也然王及后之衣服固非一种岂二人之奄所能尽缝哉然以掌王宫缝线之文考之窃意只掌缝之线耳葢衣服之缝自有女御○史氏曰布帛之成可谓难矣茍剪裁不中度则弃为无用之物而纫缝亦倍费力矣先王知其然立缝人之官以司之使之专其职熟其制则刀尺鍼缕之未施其长短之程度已定于胷中于是役女御以纫缝则布帛不费而衣服具矣
　　掌王宫之缝线之事以役女御以缝王及后之衣服○郑司农曰线缕也○刘执中曰女御缝王及后之服者奄所以董其工而役之裁缝者也女御所以取其制授之修短者也王及后至尊非女工可得度量
　　丧缝棺饰焉
　　郑康成曰孝子既啓见棺犹见亲之身既载饰而以行遂以若存时居于帷幕而加文绣防大记曰饰棺君龙帷三池振容黼荒火三列黻三列素锦褚加伪荒纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六此诸侯礼也礼器曰天子八翣诸侯六翣大夫四翣汉礼器制度饰棺天子龙火黼黻皆五列又有龙翣二其戴皆加璧○王昭禹曰王及后之丧则缝人缝棺饰不言王及后则防上文可知
　　衣【于记反】翣【所甲反】栁之材
　　贾氏曰郑丧大记注引汉礼翣方扇以木为匡广三尺两角髙二尺四寸柄长五尺以布覆之【○王昭禹曰翣如方扇持之以蔽棺栁隂木为之故丧车谓之栁车翣以木为体用防缯衣纒之以为饰故曰衣翣栁之材】郑康成曰栁之言聚诸饰之所聚○贾氏曰二者皆有材缝人以采缯衣纒之乃后张饰于其上
　　掌凡内之缝事
　　史氏曰凡内之缝事悉掌之者知缝人扵吉凶衣服之制度无不熟
　　染人下士二人府二人史二人徒二十人
　　郑伯谦曰钟氏染羽以充国之用染人掌丝帛以充王后之用内固不可以兼外先王防微杜渐之意○薛平仲曰内司服之与缝人既皆以奄人主之染人亦冝以奄人可也特付之命士何哉盖缝线虽当便于内而采彰之正岂容使便扵内哉此染人所以命下士
　　掌染丝帛
　　刘执中曰染丝帛者染而后织者上也织而后染者次也
　　凡染春暴【歩卜反】练
　　史氏曰凡染事所以设色于布帛线缕以供帷幕幄帟衽席衣服之用故春云暴练欲其白而受采【○王昭禹曰防氏练丝帛皆昼暴诸日是也】○贾氏曰春阳时阳气燥故暴晒之
　　夏纁【音勲】
　　郑司农曰纁绛○郑康成曰纁者谓始可以染此色者纁者天地之色以为祭服【○贾氏曰凡六冕之服皆上纁下故云为祭服】石染当及盛暑润始湛研之三月而后可用【○贾氏曰夏暑润之时以朱湛丹秫易可和释故夏染纁○王氏详説曰夏纁则攷工钟氏也其职曰三入为纁五入为緅七入为缁虽不言郑氏谓在緅缁之间】○王昭禹曰纁者黄而兼赤色者赤而兼黒色【○郑锷曰纁黄而赤法阳夏则阳用事位在南方染纁宜矣】
　　秋染夏【戸雅反】
　　郑康成曰染夏者染五色谓之夏者其色以夏狄为饰禹贡羽畎夏翟是其总名其类有六曰翚曰摇曰曰甾曰希曰蹲其毛羽五色皆备成章染者拟以为浅深之度是以仿而取名【○贾氏曰其类有六已下并尔雅文秋气凉可以染五色】○郑锷曰秋则气而不散五色此时亦皆受采故染文明之色【○王氏详説曰染夏虽不见于考工而画缋之事有五采备之文不然则筐人之职○王昭禹曰七月之诗言八月载绩载载黄我朱孔阳为公子裳盖于是时五色皆可以染然染人以夏言纁与诗不同者盖染纁者始于夏秋则文杂而成章之时故染五色者备于是时】
　　冬献功
　　贾氏曰纁与夏緫染至冬功成并献于王
　　緫论
　　郑锷曰礼记言后之事谓及献功之时则朱绿之黄之以为黼黻文章祭服之色皆后宫所为此专责之染人之官者盖后宫所染者专以供王之祭祀染人之官则供国家之礼事其染不一种先王立事无所往而不法乎天时况衣服之色取法隂阳以逺不衷之戒尤欲其色之正此染人之言四时所以为尤备
　　掌凡染事
　　易氏曰掌凡染事不特丝帛而已○史氏曰天下之染必因草木土石而成布帛线缕先王取其色以配四时之冝以定上下之分皆所以为礼然先王取色以为礼后世因色以起妄故传曰五色今人目肓使知所谓色者出于草木土石不足为吾损益则目不肓而视天下之色姑以为礼设耳此周官之意
　　追【丁回反】师下士二人府一人史二人工二人徒四人郑康成曰追治玉石之名诗云追琢其章【○王昭禹曰掌后首饰而谓之追者以其有追衡笄之事而副编次亦有玉以为之饰】
　　薛平仲曰服饰既有以谨诸身矣则俯仰于一身之闲者首服服屦尤不可有一之或略尝疑周官于王之五冕掌之政典之弁师而追师屦人掌王后之首服服屦领于大宰何哉大抵君尊之分固臣下之所易严而妇饰之美则人情之所易诱夫上而饰之于首追师有定式下而饰之于足屦人有定制不主于奄人女奚之属而主于外庭之命士不分属于政典礼典之官而领于天官大宰之重风化之本所系在是是固纎悉之必谨欤
　　掌王后之首服为副编【歩典反】次追衡笄
　　贾氏曰掌王后之首服对夏官弁师掌男子之首服也
　　愚案妇人之副翟比男子之冕妇人之次比男子之弁妇人之纚笄比男子之冠妇人之髽比男子之免
　　郑锷曰副之言覆所以覆首【○郑康成曰覆首为之饰】礼记云君卷【古本反】冕立于阼夫人副袆立于东房然则身服袆衣首乃戴副也康成谓其遗象若今歩繇诗云君子偕老副笄六珈谓此副也编者编列其髪以为之如后世之假紒康成谓服之以采桑然则身服鞠衣首戴编也次者次第其髪髢也诗云鬒髪如云不屑髢也正谓此耳康成谓服之以见王然则身服褖衣首则戴次【○王昭禹曰后之服六首服有三盖以一当二副配袆揄编配阙鞠次配展褖】诗言副言髢而不及编盖副者饰之上而次者饰之下惟袆衣可配以副惟褖衣可配以次惟祭服有衡垂于副之两旁当耳其下以紞垂瑱左传所谓衡紞诗人所谓玉瑱可也诗人又云副笄六珈者盖自其冠言之则用衡自其髪言之则用笄衡所以维持其冠而笄则以约束其髪二物皆用玉故必追以为之【○史氏曰衡其维持冠之传所谓衡紞纮綖是矣笄其髻之篸礼所谓女子许嫁笄而字是矣】
　　为九嫔及外内命妇之首服以待祭祀賔客
