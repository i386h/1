<!-- { "loadSidebar": true } -->
　　王昭禹曰因其所好而用之谓之好用玉府凡王之好赐共其货贿内府凡王及宰之好赐予则共之典丝凡上之赐予皆以物授之典枲赐予亦如之盖好用出于上之私恩惟其时物而巳【○刘迎曰后郑以为燕好赐予其与匪颁异乎今考之经玉府所谓金玉玩好谓式贡之余财以共玩好非所谓好乎司书所谓上之用财用职币所谓凡上之小用非所谓用乎好用之式小所以列之匪颁之后】
　　李景齐曰自祭祀賔客以至币帛刍秣之费固有司可以裁其出入所谓匪颁好用出于人主之意固冝人主所得自为也宰亦得以九式制之焉然则圣人以身享天下之奉不敢以一毫妄费以至于此财安得而不裕哉
　　总论
　　刘执中曰祭祀之式春官掌焉宾客之式大行人司仪掌焉羞服之式膳夫司服掌焉工事之式司空之属掌焉币帛之式外府掌焉刍秣之式掌客掌焉匪颁之式大府掌焉好用之式内府掌焉九者违式均节失宜则大宰掌焉
　　王昭禹曰先王生财有道取财有义用财有礼九职所以生财也九赋所以取财也九式所以用财也陈君举曰九赋敛财贿九式均节财用尽总于冢宰所谓以此取之以此用之未尝分别秦汉以来人主私意日生创为条目掌天下之财有大司农掌王之治藏则有少府掌没入民财则有水衡都尉而大司农则供国经费之用少府则供王玉食奉养之用水衡则供王之私用色目既烦各私其局征敛搜求富藏于官前辈尝论王者除四夷之外不治自外薄四海阖门而视皆一家也今阖门而与子弟为市虽尽得子弟之财犹不富也
　　又曰所谓大宰制国用者制其出也古者财用冢宰制出而司徒制入六卿三公皆兼之自汉丞相以钱谷出入为非已责则均节会计之职散之九卿
　　以九贡致国之用
　　胡氏曰先王授民以田则责之赋授诸侯以国则责之贡赋者养天子之礼贡者事天子之义【○陈氏曰采邑有赋而无贡国有贡而无赋九赋有甸稍县都而九贡致国之用是也禹贡八州有贡惟冀州畿内无贡以畿内王之所食特敛其赋而巳非所谓贡也】
　　贾氏曰此诸侯嵗之常贡小行人云春入贡是也若大行人侯服嵗一见其贡祀物乃因朝而贡与此别也诸侯国内得民税大国贡半次国三之一小国四之一所贡者市取当国所出美物禹贡所云贡篚是也
　　李景齐曰致者使之自至非穷欲以求之也用者所贵适于用非贵于逺方之珍异也西旅献獒固足以侈其君来逺之徳而召公谆谆然以训武王者毋亦珍禽竒兽非服食器用之宜而自以异物为寳则玩好之心一萌其弊乌可胜言哉此九贡之目自祀贡嫔贡以至于斿贡物贡盖无不适于用者后世人主汲汲于方物之贡至于防防名鹰亦遣使以求之何谓
　　一曰祀贡
　　郑司农曰祀贡牺牲苞茅之属【○王氏曰凡可以供祭祀之物】
　　二曰嫔【音频】贡
　　郑康成曰嫔贡丝枲【○王氏曰凡可以供嫔妇之物】
　　三曰器贡
　　郑康成曰银铁石磬丹漆也【○黄氏曰用器兵器礼乐之器○刘执中曰谓土之精器若郑之刀宋之斤鲁之削呉越之劒也○王氏曰凡可以为器之物】
　　四曰币贡
　　郑康成曰玉马皮帛也【○王氏详説曰古人所谓币者非止币帛也小行人云合六币圭以马璋以皮璧以帛琮以锦琥以绣璜以黼故后郑以币为玉马皮帛○王氏曰凡可以为币之物】
　　五曰材贡
　　郑司农曰木材也【○郑锷曰如杶榦栝栢之可为宫室者也○刘执中曰谓若燕之角荆之榦妢胡之笴呉越之金锡也○王氏曰凡可为材之物】
　　六曰货贡
　　郑康成曰金玉龟贝也【○王氏曰凡可为货之物】
　　七曰服贡
　　郑康成曰絺纻也【○黄氏曰不独絺纻纁纎纩皆是○王氏曰凡可为服之物】
　　八曰斿贡
　　刘执中曰谓羽毛可注旗旄也【○愚按此本司农盖斿即龙斿九斿之斿也】
　　九曰物贡
　　郑康成曰杂物鱼盐橘柚【○郑锷曰物贡则不可名以一物如海物惟错之物谓杂物之可贡者也○刘执中曰谓九州所产万物可以致逺而资国之用者也】
　　总论
　　郑锷曰或谓国之贡万民之赋皆王国所须以为用贡赋毕入然后宰可以制国用今也列九赋于前以九式处其中乃以九贡列其后何也盖王国之财自足以充王国之用善治国者有生财之道又奚待于诸侯然后足哉故列九赋之目即继以均节之式明生财之道既有九赋则量入以为出可也若乃国之贡本诸侯奉上之诚意不急急于徴之立法于此俟其自至耳










　　周礼订义卷二
<经部,礼类,周礼之属,周礼订义>
　　钦定四库全书
　　周礼订义卷三　　　　　宋　王与之　
　　以九两系【音计】国之民
　　郑康成曰两犹耦也所以恊耦万民系连缀也【○贾氏曰谓王者于国之中立法使诸侯与民相合耦而聨缀不使解散也】
　　愚案民心无常难合易睽非平时眷恋不忍去必非一人名位可得而留惟大牧以地长以贵主以利吏以治薮以富足以系民之身师以贤儒以道足以系民之心宗以族使知天属之亲不可离友以任使知人道之交不可间然后相安相养相亲相逊虽有变故之死靡他后世九两既废人心亦离匹夫匹妇不所求而乐国乐郊之思发于中而形于言者上之人果何道而联属其心耶曾子所谓上失其道民散乆矣者此之谓也
　　一曰牧以地得民
　　郑康成曰牧州长也九州各有封域以居民也【○贾氏曰即王制二百一十国以为州州有伯伯即州长也】
　　陈君举曰古者牧伯更代诸侯世袭如周初荆州之牧则蔡仲其后则申伯豫州之牧则管叔其后则虢公而周公君陈则迭居东郊也汉诸侯王自景武以后若居然至唐藩镇则举五侯九伯汝实征之之事而付之世袭其弊始不胜矣
　　二曰长【音掌】以贵得民
　　郑康成曰长诸侯也一之贵民所仰也【○愚案王制云五国以为属属有长八州三百六十长自唐虞以来诸侯亦有以长名者郑氏之亦未可非也○王昭禹曰下文曰施则于都鄙则曰建其长是也所谓内诸侯也】
　　三曰师以贤得民
　　郑康成曰师诸侯师氏有徳行以教民者【○黄氏曰师掌敎之官卿大夫师氏保氏也】
　　○吕氏曰师言贤而不言道身即道也莫重于儒莫尊于道至于师而二名皆不至焉师之任易乎哉
　　四曰儒以道得民
　　郑康成曰儒诸侯保氏有六艺以教民者【○黄氏曰儒学士也通乎其下传道授业者】
　　愚案师则徳成行尊足以表率斯世故得民以贤儒则明此道以教诏斯世故得民以道
　　五曰宗以族得民
　　李氏曰大宗者其先祖之荷族人之纪纲乎大传曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继高祖者五世则迁者也别子谓公子若始来及其在此国者后世以为祖也别子之适子适孙世世继别子为大宗百世不迁之族人五世外者皆为之齐衰三月母妻亦然故大宗有族食族燕之礼所以族也夫五服者人道之大治也然而上尽于高祖则逺者忘之矣旁尽于三从则疏者忘之矣故立大宗以承其祖族人五世外皆合之宗子之家序以昭穆则是始祖常祀而同姓常亲也始祖常祀非孝乎同姓常亲非睦乎重宗者尊祖之义也○薛氏曰百夫无长不散则乱一族无宗不离则疏先王因族以立宗敬宗以尊祖故吉凶有以相及有无得以相通尊卑有分而不乱亲疏有别而不二贵贱有等而不间然后一宗如出一族一族如出一家一家如出一人此所以得乎民也【○郑锷曰大宗则收族故族于丧则必服而冠娶妻者必告其所收者广虽无服之亲亦系属而不散故以族可以得民】
　　吕氏曰古者建国立宗其事相须春秋之末晋执蛮子以楚楚司马制邑立宗焉以诱其遗民而尽俘以归当典刑废坏垂尽之时暂为诈伪之计犹必立宗前此可知左传翼九宗五正逆晋侯欲理防封建其次便当立巨室盖巨室大宗系国家轻重更相维持以固结人心如晋九宗五正不独是制度武王分殷之余民懐姓九宗于晋至春秋见故家犹在孟子曰为政不难不得罪于巨室盖有千乘之国有百乘之家所以互相维持相视如一体
　　六曰主以利得民
　　王昭禹曰有国者谓之君有家者谓之主然则主者大夫之治都鄙而不为长者是也【○郑锷曰左氏载荀偃卒宣子抚之曰事呉敢不如事主杜氏曰大夫称主是也】
　　郑康成曰利读如上思利民之利谓以政教利之【○贾氏曰上思利民左传季良之辞此谓大夫宣君政教民则采邑之民也】
　　七曰吏以治得民
　　郑康成曰小吏在乡邑者【○贾氏曰若比长闾胥或在乡或在公邑采邑以治政得民也○王氏曰凡治民皆谓之吏】
　　八曰友以任得民
　　郑康成曰友谓同井相合耦耡作者孟子乡田同井出入相友守望相助疾病相扶持则百姓亲睦【○王昭禹曰学校之友相任以道则以道而相得乡田之友相任以事则以事而相得故曰以任得民】
　　九曰薮【音叟】以富得民
　　郑康成曰薮亦有虞掌其政令为之厉禁使其地之民守其财物以时入于王府颁其余于万民富谓薮中材物【○王昭禹曰有具区荆有云梦豫有圃田青有望诸兖有大野雍有蒲幽有貕养冀有杨纡并有昭余祁凡皆薮之大者先王之制于大泽大薮则立中士四人下士八人以掌之于中泽中薮则立下士六人以掌之于小泽小薮则立下士三人以掌之薮之所在掌之既有其人又有厉以限其妄入有禁以止其非法则其间所生之物充牣繁庶而民取之足以为富故曰以富得民】
　　王氏曰川泽之虞山林之衡皆富得民而独言薮则举小以见大
　　正月之吉始和布治于国都鄙
　　郑康成曰正月周之正月吉谓朔日○刘执中曰正月之吉阳生隂复其气始和歳事将兴而春令行矣故因其始和而布治焉
　　贾氏曰自此以下皆谓施前事条也
　　愚案治邦国都鄙官府之法固自一定不可易者然时移事改岂能无少变处故每歳终必修焉月令季冬有曰是月也天子乃与公卿共饬国典论时令以待来嵗之宜修之于歳终而后布之于正月
　　王氏详説曰典法则之所施言国都鄙官府而治之所布不言官府者盖布治者官府之事也施法于官府而有所建立者非官府之事也
　　乃县【音】治象之灋于象魏使万民观治象挟日而敛之郑康成曰大宰以正月朔日布王治之事于天下至正歳又书而县于象魏振木铎以徇之使万民观焉小宰亦帅其属而往皆所以重治法新王事也【○贾氏曰郑知乃县为建寅月者以小宰所以佐大宰彼云正歳县之与此一事也】
　　郑司农曰象魏阙也故鲁灾季桓子御公立于象魏之外命藏象魏曰旧章不可忘○贾氏曰周公谓之象魏雉门之外两观阙髙巍巍然孔子谓之观春秋定二年雉门及两观灾是也云观者以其有教象可观望又谓之阙
　　郑司农曰从甲至甲谓之挟日凡十日○王昭禹曰必至于挟日者盖近或知之矣逺者庸有未知焉观之挟日则使逺近皆徧知故也
　　乃施典于国而建其牧立其监设其参傅其伍陈其殷置其辅
　　王氏曰既以治象示人于是乃以所建典法则施于国都鄙官府也
