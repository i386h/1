<!-- { "loadSidebar": true } -->
　　郑康成曰财征赋税之事○易氏曰取其财谓之财征用其力谓之役事二者周知其数而任之故征不病民财役不伤民力征不均则有治治不服则有讼遂师聴之
　　巡其稼穑而移用其民以救其时事
　　王昭禹曰稼穑之时不可缓民之札丧为无常苟困于札丧而力不逮则时事于是乎废先王乃移用其民以救之○易氏曰水溢旱干非一遂之民所能胜故移用他民以救之亦如五党相救之法然则与大司徒之移民何别曰大司徒移民者移之使有余财遂师移用其民者移之使有余力
　　凡国祭祀审其誓戒共其野牲
　　王氏详说曰案大宰职云大祭祀掌百官之誓戒大司冦云涖誓百官戒于百族祀大事也誓戒又祀事之大也大宰掌之所以致其谨大司冦涖之所以防其犯六乡司徒之官逺在二百里之中誓戒之事固无预焉但审之而已审其誓戒即共其野牲矣是以先期而辨事盖大司徒预于国之大祭祀小司徒预于国之小祭祀皆奉其牛牲而羞其肆遂官逺矣遂师之共野牲者共于遂人遂人之共野牲者共于牧人六遂何誓戒之有郑氏阙然无说而以审为聴误矣○王昭禹曰遂人凡国祭祀共野牲遂师又共野牲则賛遂人共牲入于牧人也以遂师登六畜牧其田野故也
　　入野职野赋于玉府
　　郑康成曰民所入货贿以当九职九赋中玉府之用者○王氏详说曰六遂之地民曰野民牲曰野牲道曰野道役曰野役职曰野职无适而非野职九职赋九赋大府内府之所掌其所以入于玉府者特式贡之余财耳今六遂之民而以九职九赋得入于玉府者何耶盖玉府掌玩好之物成周之制使民各任其所赋若角人掌以时征齿角凡骨物于山泽之农以当邦赋之政令羽人掌以时征羽翮之政于山泽之农以当邦赋之政令掌葛以时征絺绤之材于山农征草贡之材于泽农以当邦赋之政令野职野赋之得入于玉府者其是欤○黄氏曰虞衡本自为一官府而属于遂以其有农当授地颁职作事通于遂政而遂师徴财征故其当入玉府者由遂师专达其余则与凡赋入于有司
　　宾客则巡其道脩庀【匹尔反】其委积
　　郑康成曰巡其道脩行治道路○郑司农曰庀具也
　　大丧使帅其属以幄帟先道野役及窆抱磿【音歴】共丘笼【力量反】及蜃【市轸反】车之役
　　郑康成曰幄帟先所以为葬窆之闲先张神坐使以幄帟先者太宰也其余司徒也○王氏曰幕人大丧共帷幕帟绶今此幄帟非幕人所共矣道野役帅以至墓【黄氏曰谓道之居先备缓急用之】磿者适歴执綍者名也【○贾氏曰天子千人分布于六綍之上谓之适歴者分布稀疏得所名为适歴执綍之人背碑负引而退行遂师抱持版之名字巡行而校録之以知在否故云抱磿】丘笼之役竁复土也其器曰笼蜃车柩路也柩路载柳四轮廹地而行有似于蜃因取名焉行至圹乃说更复载龙輴【○贾氏曰四轮廹地而行即辁车以二轴贯四轮四轮即说文云无辐曰辁是也】○王氏曰蜃车载闉圹之蜃者○王昭禹曰遂师则共蜃车之役人也曹氏曰凡取于野之物供朝廷以成礼者势力号令所驱在后世常有旁科杂扰之患今惟一遂师专之政不出于多门吏不至于并縁而六遂之民亦免于苛征倍役矣
　　军旅田猎平野民掌其禁令
　　郑康成曰平谓正其行列部伍【○易氏曰如大司马狩田之礼陈车徒有司平之】
　　比叙其事而赏罚
　　贾氏曰比叙者校比次叙其行伍而行赏罚






　　周礼订义卷二十五
<经部,礼类,周礼之属,周礼订义>
　　钦定四库全书
　　周礼订义卷二十六　　　宋　王与之　撰
　　遂大夫每遂中大夫一人
　　贾氏曰遂大夫各主一遂如郷大夫各主一郷但其官皆卑于郷官命数皆减一等是以遂大夫中大夫一人不使卿差次至邻长则是不命之士为之其郷之比长则下士○薛平仲曰六郷之民既环居于国城之内外则公卿大夫实易以从容其间先王因势之便以分其职则
　　爵秩之隆所以加于六遂一等者其理则然
　　非固厚于六郷彼为遂之民者既间居于甸
　　稍县都之中而所谓王子弟之亲与夫公卿大夫之尊又皆食邑于其内则其统临而镇抚之者盖亦至矣而遂复设官以从而教治之则爵位之杀所以降于六郷一等者盖所重在彼抑岂有薄于六遂者哉
　　又曰六遂中大夫六人下大夫三十人上士百五人中士七百五十人下士三千人邻长不命万二千五百人【○愚案邻长推为五家之长其受田与五家等本非有禄以养之余说见比长】
　　各掌其遂之政令以岁时稽其夫家之众寡六畜田野辨其可任者与其可施舍者
　　贾氏曰此与遂师职意同○王昭禹曰郷大夫以岁时登其夫家众寡遂大夫不登以遂人登之盖郷之官莫尊于郷大夫遂之官莫尊于遂人【○李嘉防曰遂师曰登遂大夫曰稽遂大夫稽之于下遂师登之于上】
　　易氏曰郷大夫辨其可任者国中自七尺以及六十野自六尺以及六十有五皆征之则遂大夫所谓可任者犹是郷大夫言其可舍者国中贵者贤者能者服公事者老者疾者皆舍则遂大夫所谓可施舍者亦犹是
　　以教稼穑以稽功事
　　易氏曰黍稌高下穜稑先后以教稼穑有如此者田莱之荒治牧畜之登耗以稽功事有如此者【○郑康成曰功事九职之事民所以为功业】
　　掌其政令戒禁听其治讼
　　易氏曰掌其政令戒禁则制之于未然听其治讼则决之于已然此虽郷大夫之所不言然六郷有井牧之制卒伍之制有贡赋税敛之事举此可以见彼○王氏详说曰遂师遂大夫言政令戒禁至于县正鄙师鄼长里宰则特言政令而戒禁无与邻长于政令又无与
　　令为邑者岁终则防政致事
　　郑康成曰不言其遂之吏而言为邑者容公邑及卿大夫王子弟之采邑政令戒禁遂大夫亦施焉【○曹氏曰王畿千里之地自六郷六遂之民緫为十有五万家其余地天子使史治之不统于遂官者是为公邑公邑之外为大夫之采邑者是为家邑家邑之外为卿之采地者则为小都小都之外为王子弟之采地者则为大都虽日家曰都各有不同而实皆采邑也遂大夫令为邑者则所职不止于六遂并与公邑卿大夫王子弟之采邑皆治之则所治者广矣】○易氏曰为邑之吏有政有事一岁之政岁终必防一岁之事岁终必致吏之勤怠善否皆可于岁终攷之【○曹氏曰歳终会政致事将以达其可诛可赏可废可兴之实于朝廷】
　　正岁简稼器脩稼政
　　郑康成曰简犹阅也稼器耒耜镃基之属稼政孟春之月令所云皆脩封疆审端径术善相丘陵阪险原隰土地所冝五谷所殖以教道民必躬亲之○易氏曰简之脩之于正岁之始先期而为之具也○曹氏曰此亦教邑甿者
　　三岁大比【毗志反】则帅其吏而兴甿
　　郑康成曰兴甿举民贤者能者如六郷之为兴犹举也【○刘迎曰兴甿不过明有功属地治而己后世孝亷贤良之举即兴贤能之遗制力田即兴甿之遗制岂可比而一之】○黄氏曰郷之所谓贤者皆以徳能者皆以道遂未尝以此教安得以此兴之甿即遂人下剂致之田里安之乐昬扰之也七万五千家几二万人必当有桀异聦慧者于是乎兴之○李景齐曰六遂以耕为主遂大夫所掌要不过教民稼穑之事宾兴何与焉盖大司徒以乡三物教万民而宾兴之继以施教法于邦国都鄙则教之施于六遂亦可知也田野之中莫非可取之才有遂大夫从而兴之固不至老于龛岩深谷之下而不获进矣【○曹氏曰宾兴之礼既详见于郷则遂之兴甿安得不同于郷大夫宾兴之初郷近于内故以教为主遂逺于外故以耕为主前后互见其实一也】○易氏曰小雅曰或耘或耔黍稷薿薿攸介攸止烝我髦士求髦士于或耘或耔之间得非六遂兴甿之遗意○曹氏曰教养之本在于井田耕农之中郷遂之有司所以察其民者固非一端而公论之所称者固非一日则兴于井田者决无虚伪趋竞之人于是取而用之其贤而有徳者可以仪表于民庶之上观感而化而风俗厚矣其能而有才者可以图回于事为之间纲举目张而治绩着矣【○林椅曰在遂邻有长里有宰县有正大比兴甿为此耳】
　　明其有功者属其地治者
　　黄氏曰遂大夫专以教稼穑为职而里宰合耦于耡鄼长趋其耕耨无非农事者故兴甿明其有功者亦惟田功而已虽然谨庠序之教申之以孝弟之义虽在畎亩不敢废也故汉举孝弟力田有三代遗意属其地治者谓有黜陟废兴治地之官当有阙絶于是以新兴之甿聫属之兴贤能曰出使长之入使治之兴甿曰属其地治者各因其平日之所服习者而官之故曰兴士于庠序兴农于畎亩【○郑康成曰属犹聚又因举吏治有功者而聚勑其余以职事○王氏曰明其有功者则察举其属人之有功属其地治者则聮比其地治之职事】○曹氏曰明有功非不及徳也其服勤于田畆而有功者即其实徳也属地治非不及教也其聫属于地治而无旷者即其实教也
　　凡为邑者以四达戒其功事而诛赏废兴之
　　易氏曰六遂之所稽者功事功事则农事之着于功者也为邑者以四达而戒之所以见王政之公通行于天下四达即所谓四达而不悖为公邑者四达于邦甸之地为家邑者四达于家削之地为都邑者四达于小都大都之地四达而戒其功事则民无不趋于事事无不着于功行之以诛赏废兴则功事之戒无非教矣○黄氏曰四达谓达之于四畺凡为邑者皆得戒其功事而诛赏废兴之事即所谓以稽功事者也【○郑康成曰四达者治民之事大通者有四夫家众寡也六畜车辇也稼穑耕耨也旗鼓兵革也○刘执中曰治教其民有四事可以上达于王一曰食达有以御水旱二曰兵达有以治军旅三曰贤达有以补教化四曰能达有以成政治为邑之事惟是四者可达于王则受上赏○郑锷曰里鄼县鄙之吏位卑职微无由自达于上令戒之以勉立辨事以谓遂大夫当达之遂人遂人达之司徒司徒达之于王彼其小吏勤职于下得以声名彰彻于上安得不自勉哉○王氏曰凡国之政令自王达之于大司徒自大司徒达之于遂人自遂人达之于遂大夫自遂大夫达之于为邑者此之谓四达】
　　郑锷曰有以戒之于其先则视其勤惰以行诛赏废兴诛赏废兴非遂大夫所得而专亦达于王而已
　　县正每县下大夫一人
　　王氏曰遂官各降郷一等其官各亦降焉故州谓之长县与党同谓之正鄙与族同谓之师
　　各掌其县之政令徴比
　　贾氏曰谓政教号令徴发校比之等○黄氏曰徴徴敛也谓之政令徴比比而徴之小司徒井邑丘甸令贡赋税敛之事是也
　　郑锷曰或徴其赋役或比其众寡非有政令何以治哉
　　以颁田里以分职事掌其治讼趋【音促】其稼事而赏罚之项氏曰颁田里谓一百畆之类○贾氏曰分职事者即九职之功事也○郑锷曰民事不可缓稼事伊始则趋之使趋时
