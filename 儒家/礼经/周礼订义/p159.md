<!-- { "loadSidebar": true } -->
　　郑康成曰匡正也主正诸侯以法则○薛平仲曰职方之属自合方氏至邍师所以防闲邦国者可谓宻矣然邦国之土地诸侯之所世守邦国之人民诸侯之所世治王官之所制者能几而彼则帖然退听者何哉亦惟其服天下者有以并行而不悖也匡人达法则以匡诸侯反侧之私撢人诵王志以动邦民靣王之意诸侯知有王而不私于一国斯民知有王而不私于诸侯天下孰不环向而固结哉九伐之法司马盖具之而不设矣
　　掌达灋则匡邦国而观其慝使无敢反侧以听王命○郑锷曰诸侯擅壤土之大恃甲兵之强有违法度而不正设匡人之官以法则而正之法则者王之所以治官府都鄙也【○郑康成曰法则八法八则也邦国之官府都鄙亦用焉】内外虽有异势然王者之心初无异治故用其治官府都鄙之法则而正其不正者【○王昭禹曰大司马制畿封国以正邦国所以正其地之大小也以九伐之法正邦国所以正其恶之轻重也若夫使之攷礼正刑一徳以尊天子必有法则以正之】从而观其慝【○易氏曰人之不善隐微而未露者谓之慝如土训之道地慝诵训之道方慝皆隐微之谓使其邪慝未革虽有八法八则将何所正此所以先观其慝】匡人见其为慝必绳之以法则使人无敢反而不顺侧而不正惟王命是听焉兹其所以名官曰匡人也此既达之矣行人十有一嵗则修法则焉修其所达者使浸多歴年而法则不废坠也○刘执中曰如是则诸侯之犯政陵令者暴内陵外者不陷于九伐矣
　　撢【他南反】人中士四人史四人徒八人
　　刘执中曰撢与探同言探王之志及道国之政事以语于诸侯及四方之人
　　李氏曰天下之情欲上达故训方氏之职设人主之志欲下通故撢人之职设古者君民一体上下交孚而无壅遏之患如此
　　掌诵王志道国之政事以巡天下之邦国而语之郑康成曰道犹言也○郑锷曰王者处九重之中志虽在民民何自知哉国之政事行于王国天下邦国在王畿之外逺而不闻撢人巡行天下诵之道之以告语乎其民言王志如此王之政事如此使民间闻吾君之志与其政事之善
　　使万民和说【音恱】而正王靣
　　郑锷曰民皆心恱诚服延领举首向仰乎王不敢背违谓之正王面面者向也王之所在皆仰而向之也盖民未尝无向君之心其所以有背违者以其万里之逺不及知耳撢人能言其所以然彼安得而不和恱乎
　　愚案撢人诵王志道政事则王之作于心而见于治者明白洞达安得不使民和恱而内向桓公图伯恐诸侯不从令管仲以游士八千游说谈齐氏之美布于诸侯岂撢人诵道之意
　　都司马每都上士二人中士四人下士八人府二人史八人胥八人徒八十人
　　郑康成曰都王子弟所封及三公采地司马主其军赋○贾氏曰此王自以臣为司马遥掌都内○薛平仲曰都家之说尝于宗伯之序官论之矣然礼之或僭其事犹有渐而至政之或弛其势一决而隳况都家之环于王畿责之以固吾圉也制之以地域分之以人民予之以货贿其体固甚尊矣使王朝不制其兵柄于上或者缮甲治兵如太叔将谁驭之哉故先王设官以为都司马者必每都以上士二人居之倍之以中士又倍之以下士夫以王制攷之天子之县内凡九十三国即周官所谓都家之地也司马之设其官守若是之众先王之虑盖可知矣彼家之司马虽亦王朝之所特置必使其臣以正于公司马其权亦莫不有归也夫莫大于四方之邦国而都家之为小莫逺于四方之邦国而都家之为近王政自近以及逺由小以制大规摹盖自是始矣此都家司马所以为政典之终
　　家司马各使其臣以正于公司马
　　郑康成曰家卿大夫采地正犹听也公司马国司马也【○李嘉防曰此曰公司马而都司马职曰国司马盖不必司马之司马上之所差以将兵者皆司马也】卿大夫之采地王不特置司马各自使其家臣为司马主其地之军赋往听政于王之司马王之司马其以王命来有事则曰国司马下文注曰大夫家臣为司马者春秋传曰叔孙氏之司马鬷戾曰我家臣也不敢知国【昭二十五年】○陈及之曰春秋时楚子与莫敖氏战于皋浒郑子张徴役攻子产与夫晋之六卿宋之华向鲁之三桓其调戒禁悉自主之而国家弗敢问安得不与上抗乎都公卿之采地也其权势重故王朝为之置司马则大夫元士也俾自置焉以听命于上
　　贾氏曰都宗人家宗人都士家士皆使王臣为之者都家宗人有祖宗之庙王所常祭都家之士狱讼刑罪王政之重非王臣不决也
　　都司马掌都之士庶子及其众庶车马兵甲之戒令○郑锷曰都之公卿大夫子弟之适子皆曰士其支子皆曰庶○王昭禹曰众庶凡在都之人民皆是也○郑锷曰其民所出以备军旅之具则车马甲兵别设都司马以掌其政教戒号令焉○贾氏曰若王家有军事徴兵于采地都鄙则都司马以书致于士庻子有此众庶车马兵甲之戒令士庶子受而行之
　　以国灋掌其政学
　　王昭禹曰国法则师氏保氏大司乐所以教国子之法【○项氏曰依诸于教国子之法】○郑锷曰所以防其车甲卒伍财赋者皆政也所以教其士庶子修徳学道者皆学也【○易氏曰政即都家车马兵甲之戒令也学则学其戒令而肄习于都家之学者也政以任国子之已命者经所谓士是已学以待国于之未命者经所谓庶于是已然国子所以守御而戒令同乎众庶则立法公矣教以都家之政学而掌之以国法则兵政一矣○王昭禹曰政学则以其学而后従政也】愚案古者国之子弟无时不知教无处不有学退在学校受教于司乐大胥诸子进在王所受教于师保氏入而宿衞有宫伯案其在版者而教之出而守御有都司马掌其政学以教之出入进退教未尝不行乎其间非若后世之教止于庠序而庠序之教又为具文
　　以听国司马
　　郑康成曰听者受行其所徴为也国司马大司马之属皆是【○贾氏曰国司马不云大则小司马军司马与司马皆得禀其戒令】
　　刘执中曰采地之卿大夫仕于王朝士庶子则以国教胄子之法敎之于其都之学及有军旅之事徴兵于都鄙则以士庶子作其众庻车马兵甲而都司马掌其戒令以听于国之司马奉其节制以为进退攻讨焉
　　家司马亦如之
　　郑锷曰大夫有家家之地亦有兵赋又命家自设司马以掌之而家司马亦如都司马之于大司马也其与大司马同者以兵赋所掌焉故耳
　　李嘉防曰国有司马都有司马家有司马自国及家兵甲戒令欲其如一不独一之于政令亦必一之于学术此所以无异政无殊俗也
　　緫论司马官属
　　陈及之曰司马一官与军政者半不与者半自大司马至行司马自诸子至旅贲氏自司甲至槀人自校人至圉师其他则环人戎右戎仆都家司马皆与戎事者也自掌固至掌疆则司疆界者也自服不氏至掌畜则掌鸟兽者也自太仆至仆则左右侍御仆从者也自职方氏至撢人掌舆地及四方诸侯外夷者也小子掌祭祀则系焉司爟掌行火则系焉候人掌賔客则系焉挈壶氏掌司夜则系焉司士掌朝仪则系焉弁师掌冠弁则系焉与夫齐右之属射人之属则又系焉夫既曰典军政而官府错居先王设官分职不必类聚彼此联事互相关系不特是也司马虽为掌兵之官至于军旅大事五官之掌咸有职事冢宰徴师于诸侯大司徒以旗致万民而治其政令大宗伯以军礼同邦国大司寇涖戮于社自今观之凡徴师凡致民凡军礼凡涖戮皆军之大政也宜皆司马之事而分之四官掌焉此先王深思逺虑之至胡康侯曰昔成王将崩命大臣相康王方是时掌亲兵者太公望之子伋也宰臣奭命仲桓南宫毛取二干戈虎贲百人于伋以逆嗣子伋虽掌兵非有宰臣之命不敢废也召公虽制命非二诸侯将命而往伋亦不承也兵权散主不偏属于一人可知矣此周官之制见诸行事者也
　　又曰周制兵出于农自八家共井至五百十二家之甸出车一乗马四匹卒七十二人宜以稍人县师等官领之而属司马今属于敎官其嵗时校登其夫家简其兵器治其车辇宜以郷遂官领之而属司马今亦领之敎官三代之时兵满天下而无将骄卒惰之变兵藏于民弗谓之兵将藏于学士大夫弗谓之将以搜苗狝狩而易其习战之名以比闾族党而易其行阵之名国容之制军容不乱焉养勇以礼积威以义是以不见其强而无敌于天下者如此薛平仲曰右夏官之属凡六十有九始之以司马终之以司马固足以见兵政之宻矣然攷之周官之例凡建其正立其贰设其攷自大司马至军司马而已若上士中士初未尝命官也今惟大司马之上士命曰舆司马中士命曰行司马二者不见于经先儒槩以文简残缺而委之夫以例而求则小司马军司马不见于经谓之残缺可也舆司马行司马不见于经谓之残缺可乎意者周官行师之时凡领于大司马之属者必各有职以涖其事是以在官府则曰上士曰中士在军旅则曰舆司马曰行司马亦因事而制名非有掌守而不可缺者不然制军之法二十五人之为两而两司马者亦未尝列之官属也谓之阙可乎若夫虞衡之官司徒盖领之以掌山林川泽矣而山川邍野之有师司马又从而领之周官类若重复然彼以之掌于王国此以之掌于四方是又政典所以平邦国之大权在是也由前之说所以论周官兵政之严由后之说所以论周官兵政之大将从识者参之
　　卿大夫士之数六百九十有一人
　　卿一人　　　　　　　中大夫十有二人下大夫十有四人　　　上士六十有九人【都之上士不计】中士百五十有四人【都之中士不计】下士四百四十有一人【都之下士不计○趣马言下士皁一人以校人之职攷之三乗为皁皁一趣马积三皁以为系积六系以为廐积六廐以成校分校以为左右则为下士者当有二百一十六人緫诸官而计之则四百四十有一人也】
　　右夏官卿大夫士之数若以制军之法计之其数为甚众不止于是然司马特以叙制军之法而已非夏官帅属之常职也惟士之见于夏官间有异于五官之例盖周之命士或一人或二人或倍之而为四人又倍之而为八积而至于十有二人十有六人三十有二人而止未闻有以五人居之者而土方氏则以五人焉未闻有以十人而辅之者土方氏则以十人焉岂非土方氏之为职以土圭土其地而建邦国都鄙者也以土圭而求土地之中而土之数则五故土方氏特以五人而居之彼将究心于推测之际矣不然周官之掌司土地者曰土均曰土训固尝以土而命名矣为士之数不见于彼而见于此信乎其有取于求地之中也
　　府史胥徒工贾医之数四千一百五十二人
　　府七十有四人【都之府不计】○史百八十有五人【都之史不计】胥二百四十有五人【都之胥不计】徒三千六百三十有四人【都之徒不计○趣马之徒以左右校计之当得八百六十有四人緫诸官得上数】
　　工四人　　　　　　　　贾八人
　　医二人
