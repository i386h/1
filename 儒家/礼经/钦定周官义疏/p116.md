<!-- { "loadSidebar": true } -->
　　正义郑氏康成曰军师旅卒两伍皆众名也将帅长司马者其师吏也言军将皆命卿则凡军帅不特置选于六官六乡之吏自卿以下徳任者使兼官焉郑氏众曰王六军大国三军次国二军小国一军故春秋传曰成国不过半天子之军【贾疏襄十四年左传】周为六军诸侯之大者三军可也诗大雅常武曰整我六师以修我戎大雅文王曰周王于迈六师及之此周为六军之见于经也春秋传王使虢公命曲沃以一军为晋侯【贾疏庄十六年左传】此小国一军之见于传也百人为卒二十五人为两故春秋传曰广有一卒卒偏之两【贾疏宣十二年左传】　王氏应电曰六军盖通王畿千里更调而用之观四时敎阅之旗物号名必兼州里县鄙都家可见矣三军二军一军可以类推
　　案地官比长下士而伍长不言下士何也平时掌五家之治必校行能而赐爵焉军旅专取壮勇伍长未必即比长之为士者又自六乡以外五家之长本非士也
　　通论左传子罕曰天生五材民并用之废一不可谁能去兵兵之设乆矣所以威不轨而昭文徳也圣人以兴乱人以废废兴存亾昏明之术皆兵之由也薛氏曰一封出车千乘以杜氏法积算十同千乘当有戎马四千匹牛一万二千头甲士三千人歩卒七万二千人合士卒之数可以为六军曰大国三军者犹天子六乡六遂迭用之耳盖诸侯地不过百里车不过千乘以开方之法计之方十里者为方一里者百其赋十乘方百里者为方一里者万其赋千乘然赋虽出千乘而兵不过三军五百乘而已则五百乗三乡之所出也千乘阖境之所出也何则乡万二千五百家合三乡则三万七千五百家凡起徒役无过家一人则三军为三万七千五百人矣三军而车五百乘则天子六军为车千乘矣【案车乘之数此为核王畿千里为方百里者百常具十万乘之数六军之作不过千乘临时调发仅百分之一耳然则千乗之国其地必不止于百里可推矣】　王氏应麟曰古者什伍之法于州乡则聨其民于师田则聨其徒于宿卫则聨其官故能以中国为一人而无内患为属连卒州以聨其国为长师正伯以聨其人故能以天下为一家而无外虞
　　存疑郑氏康成曰伍一比两一闾卒一族旅一党师一州军一乡家所出一人　贾氏公彦曰云命卿及中下大夫上中士者据在乡为乡大夫州长党正族师闾胥时尊卑命数也伍长是比长下士不言皆下士者文畧
　　案制军为大司马专职小司徒以井牧之法徴赋于乡遂都鄙公邑大司徒防万民之卒伍以起军旅大军旅以旗致万民州长帅而致之遂人师田作野民帅而至县师受司马之法以作众庶稍人帅而以至以聼于司马车徒既集然后大司马更加搜乘以制为六军不但军师卒旅必以通融简稽而成即将帅司长亦须选任程材而授盖前此更番弛舎均役徴发之制具在地官而临时大简车徒陈鞠师旅比较材武俾勇者各适其用强者不绌其材孰可前茅孰宜后劲或以人为主或以车为主或攻宜用众或守宜用寡一切戎行节制战陈机宜凡六军之将所承令者备具于司马制军之法但未必如后世田穰苴辈所撰耳又况制军之数不同于出甲之数徒之卒伍不同于车之卒伍盖参伍错综相为经纬彼此聮事而实不相侵官大国以下制军之法视此旧説泥于六乡出六军之法遂以司马司徒比而同之则此经为赘矣王氏应电能见大意【説已见前】
　　一军则二府六史胥十人徒百人
　　正义贾氏公彦曰有军则置之无则已故不言府二人史六人而逆言其数以见义
　　司勲上士二人下士四人府二人史四人胥二人徒二十人【注故书勲作勋郑司农读为勲】
　　正义郑氏众曰勲功也此官主功赏故曰掌六乡赏地之法以等其功　贾氏公彦曰军以赏为先故首司勲
　　案官中大夫士而外首列司勲非信赏必罚不可以用师而民之死生聼于将覆军之法重则有功者之赏不可以不先也王功国功民功事功治功五者并列职于司马之属何也王功国功之体大征伐虽包其中而不足特举也民功事功治功既成则本强而内外顺治有不战战必克矣所谓善为国者不师也赏功之典非治敎礼刑之所及故惟列于政官为宜
　　马质中士二人府一人史二人贾四人徒八人【质如字贾郑音价一音古羊人巫马同】
　　正义郑氏康成曰质平也主买马平其大小之贾直贾氏公彦曰不与校人相近而在此者平马大小
　　贾直故与量人相近　薛氏衡曰地官岁时稽乡遂都鄙之牛马辨其可任者马之在民者无不足之虑矣而公马之缺则官买之故设马质马质宜为校人之属今列此者校人兼掌六马而戎马之用尤多其事尤急先儒谓序官先后不以尊卑直取事急者居前事缓者居后是也
　　量人下士二人府一人史四人徒八人【量音亮或音良】
　　正义郑氏康成曰量犹度也谓以丈尺度地　贾氏公彦曰以其掌营军之垒舎量其市朝州涂军社之所里其闲虽有余事要以军事为重故列职于此
　　小子下士二人史一人徒八人
　　正义郑氏康成曰小子主祭祀之小事　贾氏公彦曰以其职有衅军器及师田斩牲徇陈之事故在此王氏应电曰羊人掌羊牲但主宰杀耳其解折肉
　　豆皆小子掌之及夫用羊以为祈珥衅徇陈皆非羊人所与故设官在羊人之前且兼赞司马之羞有司之彻皆小事也故以小子名官
　　羊人下士二人史一人贾二人徒八人【贾音价】
　　正义贾氏公彦曰羊属南方火司马火官故在此五行传视之不明则有羊祸注羊畜之逺视者属视故列夏官
　　通论薛氏衡曰大司马职曰斩牲以左右徇陈曰不用命者斩之小子职亦曰凡师田斩牲以左右徇陈盖誓群吏者司马斩牲者小子共其牲者羊人也故羊人次小子
　　司爟下士二人徒六人【爟古唤反注故书爟为燋杜子春云当为爟书亦或为爟】正义杜氏子春曰爟为私火【贾疏民闲理爨之火为私火】　贾氏公彦曰其职掌行火之政令火属南方故在此存疑郑氏康成曰爟读如予若观火之观今燕俗名汤热为观则爟火谓热火与【贾疏热火对司烜氏以夫燧取火于日为冷火也司烜取金义故在秋官】
　　掌固上士二人下士八人府二人史四人胥四人徒四十人
　　正义郑氏康成曰固国所依阻者也国曰固野曰险易曰王公设险以守其国【贾疏掌固职掌修城郭沟池树渠之固并据国而言司险职周知山林川泽之阻而逹其道路皆据在野而言易于国亦曰险者对文则险固异散文则通】通论张氏栻曰孟子谓域民不以封疆之界固国不以山谿之险而掌固司险之职列于周官者盖先王之治体用兼备本末具举有以一天下之心即有以周天下之虑所以常乆而安固孟子之言则以当时皆重末而忘其本耳
　　司险中士二人下士四人史二人徒四十人
　　正义郝氏敬曰险谓四方阸塞要害之地所当防据者
　　掌疆中士八人史四人胥十有六人徒百有六十人正义郑氏康成曰疆界也　易氏祓曰王畿所届谓之疆载师以大都之田任畺地是也邦国都鄙亦各有疆大司徒制其畿疆而沟封之是也此官虽逸以司险推之则掌王畿以及邦国都鄙之疆审矣　王氏应电曰主王畿千里四面封疆之境地广而远故官吏视掌固司险独多其士以八人者盖四正四隅也
　　案疆界所以正封守禁侵夺王政之大也先王知后世彊众相凌必自紊其疆界始故设官掌之至春秋时大国兼地数圻则王政不纲掌疆之职不修也
　　候人上士六人下士十有六人史六人徒百有二十人正义贾氏公彦曰其职云各掌其方之道治与其禁令以设候人诗云彼候人兮荷戈与祋亦是武事故在此
　　案候人本主境上候望而有方治来者亦帅之送之若大宾客则自有掌讶与讶士迎送非候人之职矣注以为候迎宾客之官盖未通防秋官也周语云敌国宾至候人为导侯国不备官或以候人兼掌讶之职与
　　环人下士六人史二人徒十有二人【环户关反】
　　正义贾氏公彦曰其职掌致师察军慝皆是军事故在此　黄氏度曰以环名官取廵逻周匝之义通论郑氏锷曰夏官环人掌巡察军中之事秋官环人掌送逆邦国之通宾客皆循环往来为义
　　挈壶氏下士六人史二人徒十有二人【挈苦结反】
　　正义郑氏康成曰挈读如絜发之絜【贾疏诗总角之晏毛传总角结发也此注依毛传絜即结之义】壶盛水器也世主挈壶水以为漏【贾疏以其称氏故知世官】　贾氏公彦曰案其职所列皆军事故在此　郝氏敬曰大军所止遇水可汲悬壶示众故名案挈壶氏隶夏官军行必载行漏也
　　射人下大夫二人上士四人下士八人府二人史四人胥二人徒二十人
　　正义贾氏公彦曰射武事故在此　薛氏衡曰先王于祭祀则有射于燕飨则有射文事而兼武守重其职故以下大夫为之长
　　服不氏下士一人徒四人
　　正义郑氏康成曰服不服不服之兽者【贾疏象王者伐叛服柔之义】　黄氏度曰射人与司士诸子聮职而以服不氏以下四官参其闲服不氏待获射鸟氏取矢终射义也
　　案四官皆各飬一牲而羊人马质并设于夏官复列服不射鸟罗氏掌畜四职何也四官事纷惟兵则不得已而后用官中事简而国事所用马与羊最多罗氏所掌羽物实繁掌畜所飬事类杂宂故竝设于夏官射鸟氏则因射而及之又所射乃鸟中膳羞者与罗氏掌畜为类故别之于庭氏之射夭鸟设官分职之宜讲事处物之当即此可见　论官职则射人之下当次以司士诸子以服不氏同有事于射故与射鸟氏四官并附焉
　　射鸟氏下士一人徒四人【射常亦反】
　　正义贾氏公彦曰射鸟亦武事故在此
　　罗氏下士一人徒八人
　　正义郑氏康成曰能以罗罔搏鸟者郊特牲大罗氏天子之掌鸟兽者【贾疏案郊特牲大罗氏天子之掌鸟兽者也诸侯贡属焉彼称大对诸侯此无所对故不称大此职惟罗鸟彼兼言兽则兼掌之也】
　　案服不氏赞张侯射鸟氏兼为射人取夭故次射人罗氏掌罗鸟而继之者从其类也
　　掌畜下士二人史二人胥二人徒二十人【畜许六反刘许又反】正义郑氏康成曰畜谓敛而飬之【贾防案其职云掌飬鸟而阜蕃敎扰之是専飬鸟注谓鹅鹜之属是敛而飬之】
　　司士下大夫二人中士六人下士十有二人府二人史四人胥四人徒四十人
　　正义贾氏公彦曰其职掌诏爵诏禄赞大司马进贤兴功故列职于此　郝氏敬曰案王制大司乐论造士升之司马司马论进士之贤者告于王而官之故司士为司马之属
　　案司士隶夏官以司马论辨官材习察其人然后用之各当也射人掌公孤卿大夫司士掌士士员多故司士与射人爵同而中士下士之数又多也
　　诸子下大夫二人中士四人府二人史二人胥二人徒二十人
　　正义郑氏康成曰诸子主公卿大夫士之子者或曰庶子　李氏嘉防曰在此者与司士等皆是辨论官材之事
　　案入成均者必适子其余皆掌于诸子故其职曰掌国子之倅
　　司右上士二人下士四人府四人史四人胥八人徒八十人
　　正义郑氏康成曰右谓有勇力之士充王车右【贾疏其职云国之勇力之士能用五兵者属焉】　贾氏公彦曰在王车之右执干戈以卫王故在此　刘氏敞曰司右属车之右也若王玉路金路之右则下大夫也象路之右上士也戎路木路之右中大夫也故羣属车之右别立司右以掌之
