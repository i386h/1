<!-- { "loadSidebar": true } -->
　　案成均所教秀民而已土地人民皆于地官而亲民之吏属焉必地官掌教乃能尽天下而无一人之不教教之大防无非作其忠敬之心亲逊之而其所以教者即散着于祭祀防纪昏冠饮酒与夫颁职事起军旅作田役比追胥令贡赋之内故详考州长至比长职事乃知地官所掌无一事之非教所以能尽天下之人而教之也　司徒防五地以辨物生相土宜以安民宅分三壤以均赋贡别年嵗以制力征凡所以除民之害而厚其生者皆所以安之也十有二教三物八刑凡所以因事成礼随时读法皆所以扰之也安之中亦有扰扰之道即所以为安地官职事无外于此者不曰安扰万民而曰安扰邦国何也举万民则不足以该邦国举邦国则安扰其民即所以安扰邦国具见矣
　　教官之属大司徒卿一人小司徒中大夫二人郷师下大夫四人上士八人中士十有六人旅下士三十有二人府六人史十有二人胥十有二人徒百有二十人正义郑氏康成曰师长也司徒掌六乡乡师分而治之二人共三乡之事相左右也【案六乡四面而环王城乡师四人宜各主一面而注谓两人共主三乡盖以同乡之州不宜中分而各有所属且以备有故而兼摄也】通论王氏应电曰六乡首善之地司徒自治而教之乡师为之师长六遂以及都鄙皆天子畿内之地司徒不能徧及故于六遂特设遂人一职治而教之遂师为之师长都鄙之治教则属诸其长而有都则都士都宗人都司马朝大夫诸官以提挈之若邦国之治教则在诸侯而有牧伯以统帅之然其教治皆出于司徒　舒氏芬曰周公设官之意谓教必发乎迩可以见乎逺故教事于六乡为最详焉
　　乡老二乡则公一人乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人
　　正义郑氏众曰百里内为六乡外为六遂　郑氏康成曰载师职以官田牛田赏田牧田任逺郊之地司勲职掌六乡之赏地六乡地在逺郊之内则居四同【贾疏司马法王城百里为逺郊于王城四面方二百里开方之二二如四故云居四同】老尊称也王置六乡则公有三人也三公者内与王论道中参六官之事外与六乡之教其要为民是以属之乡焉州党族闾比乡之属别正师胥皆长也正之言政也师之言帅也　贾氏公彦曰曲礼三公曰天子之老在朝八命即典命职三公八命是也分陕而治则九命大宗伯职九命作伯是也　王氏志长曰乡老二乡则公一人不列其职掌盖以道倡率一乡地优体尊不烦以事也　黄氏度曰乡大夫犹有职掌乡老惟大比兴贤能献书于王则与焉所谓师也父兄也书曰周公师保万民　章氏俊卿曰乡大夫卿也何以谓之大夫王制曰诸侯之上大夫卿则卿固可谓之大夫矣大夫以智帅人者也故乡大夫掌乡之政教禁令则卿可曰大夫朝大夫掌都家之国治则士亦可曰大夫　郑氏锷曰庶人在官者曰胥闾长亦以胥名取其才智足以长人爵为中士则与胥徒有别矣易卦地上有水为比以水与地至相亲也五家可谓亲矣故名其长曰比长　何氏乔新曰比长虽统五家即上农也闾胥族师则农夫中徳行才能足以表帅一闾一族者异其秩而増授田使合子弟佣闲民耕之以代其禄非如六官中之士食民赋税也
　　案小司冦掌外朝之位三公及州长百姓北面可见三公之统乡民也经无三公而散见于朝士司士诸职则三公虽为六卿之兼官而固在六卿之上矣每乡卿一人即六卿也周官六卿之外别无所谓卿者军旅田役防荒宾客大司徒小司徒乡师主之五官皆有事焉而乡大夫一无所与以是知其即六卿也百家之长即以师名官则党正州长以上掌教治
　　者其徳行道艺之足以表众可知矣记曰能为师然后能为长此古之民所以易于观感兴起而政教无壅也　六卿兼郷官故凡军旅田役皆郷官令其属帅民而致与大司马军皆命卿实相合郑注大司马谓军帅不特置乃选于六官六乡之吏者是也贾疏乃据此谓乡大夫别置而非六卿误矣
　　通论王氏应电曰周官之法在朝则为六官在国则兼为乡遂之官及都鄙之君故平居则六卿各教其所治民不必别立守令国有大事而致民则六卿各率其乡遂之民而至不必别有征召国有大故则六卿各纠其民而守不必别为长帅其有防同师役而用众则六卿各帅其都家所统之民而徃不必别为之观夏书甘誓乃召六卿即六事之人则此法自古已然所以体统合一情意流通而无后世内外隔絶上下扞格之弊也其族师而下皆使民自推择其长因而秩之耳故曰使民兴贤出使长之使民兴能入使治之也　薛氏衡曰以公卿之尊下领六乡之治所以重教事也而三公不列职明道徳在躬无徃而非教以六卿为六乡之大夫而七事皆有聨明治礼刑政事皆所以为教　六官之属莫不各有府史胥徒而乡则无之盖自乡大夫受敎法而颁之于乡吏凡羣吏之周旋于乡以行教事大抵皆身亲之且乡师为教官之攷府史胥徒具列文书调度亦不患无人也
　　余论马氏端临曰两汉郡守皆自辟曹掾所辟之吏多取于所治之地盖必如是乃能知闾里之奸邪稔庶人之休戚故治状显著常必由之此周官之遗意也后世长吏既不与之以用人之权而士自一命以上拘于参互之法不使之効职显能于本土士之贤者亦以隐情惜已不与郡府之事为髙而与郡守县令共治其民者则皆舞文壊法之胥吏也治何由而进于古乎
　　封人中士四人下士八人府二人史四人胥六人徒六十人
　　正义郑氏康成曰聚土曰封谓壝堳埒及小封疆也贾氏公彦曰大司徒设社稷之壝封人相左右故
　　在地官为职首胥徒多以畿封事广
　　案所谓封疆者封土于界上也其职云凡封国封其四疆则旧説谓典封疆之官亦无可疑
　　鼓人中士六人府二人史二人徒二十人
　　正义贾氏公彦曰主教六鼓四金是教官故在此陈氏傅良曰鼓人舞师不宗伯而司徒盖用之于野事
　　案鼓人所掌六鼓四金之莭用于祭祀军旅田役防纪灾祲夜鼜乡遂都家公邑无地无时不有事焉不独秀民能辨其音声即甿亦知其莭防乃教事之重大而周徧者故次封人　乡师四时出田法以教战金鼓所以为车徒之莭制也次舞师坐作进退撃刺之法畧于兵舞见之平时习舞然后前期可修战法
　　舞师下士二人胥四人舞徒四十人
　　正义郑氏康成曰舞徒给繇役以能舞者为之【贾疏余官直言徒此言舞徒者必能舞乃得充徒数也】　魏氏校曰鼓舞为民间通用之乐故属司徒圣人所以习民于礼乐而兴起教化也
　　通论贾氏公彦曰舞师主教野人之舞故在地官乐师所教乃国子学舞者故入春官
　　牧人下士六人府一人史二人徒六十人
　　正义郑氏康成曰牧人养牲于野田者【贾疏对充人养牲于国中】诗云尔牧来思何簑何笠防负其糇三十维物尔牲则具【贾疏无羊诗】　贾氏公彦曰掌牧六牲以共祭祀亦地事也
　　案载师任逺郊之地有牧田牛田即牧人牛人畜牧之地
　　牛人中士二人下士四人府二人史四人胥二十人徒二百人
　　正义郑氏康成曰主牧公家之牛者诗云谁谓尔无牛九十其犉【贾疏亦无羊诗】犉者九十其余多矣【贾疏引诗证牛多湏有二百人牧之也】
　　通论王氏应电曰牧人兼六牲而官下士以其职止刍牧之事故与鸡人羊人犬人同牛人虽主一牲而牢礼膳犒防同军旅行役任载皆用之故官为中士马则又重于牛故校人为下大夫也
　　存疑王氏应电曰六牲有养之者初时畜之也有共之者将用而以其牲入陈也有奉之者既杀而荐之也马畜于夏官之圉人供于校人而大司马奉之牛畜于地官之牛人供之者亦牛人而大司徒奉之鸡供自鸡人而养于夏官之掌畜者以其为扰畜之类也羊畜于羊人而大司马主奉马牲故特设小子供而羞之犬供自犬人大司冦奉之而养于地官之槀人者以宜谷食也豕水畜其养而供奉之者则在冬官矣养之者知物性而得其居处孕字之宜者也供之者稍知礼仪者也奉之者则肃将祀事而以交于神明者也
　　案羊人职若牧人无牲则买牲以共之则五官之属掌牲者但选其中用者以入牧人而阜蕃之则牧人事也王氏应电谓生养于各官及将为牲又养于牧人误
　　充人下士二人史二人胥四人徒四十人
　　正义郑氏康成曰充犹肥也养系牲而肥之　贾氏公彦曰诸官以堪入祭祀者送付牧人至祭前三月选入充人刍之使肥充故与牧人连类在此　刘氏彛曰牧人虽掌六牲犹牧之草野以适其性未之刍也迨将用以为牲始系之充人
　　载师上士二人中士四人府二人史四人胥六人徒六十人
　　正义郑氏康成曰载之言事也事民而税之载师者闾师县师遗人均人官之长　郑氏锷曰地有广狭因其土之所能任而制为之法使地足以容田田足以岀赋故名其官曰载师
　　通论郝氏敬曰载师任地制赋闾师任民徴赋二职相资
　　闾师中士二人史二人徒二十人
　　正义郑氏康成曰主徴六乡之赋贡者乡官有州党族闾比止言闾者徴民之税宜督其亲民者凡其赋贡入太府谷入仓人【贾疏此非邦国九贡乃九职之贡物】　魏氏校曰谓之闾师者以其周知闾阎细民之情伪
　　案古者闾同一巷巷首有门乃比法之小成也九夫为井于田制为小成故田必以井计五比为闾于户制为小成故户必以闾计闾师任民之法通乎六乡而所掌以乡为主故以闾名官闾师无府则其职不主敛也
　　余论郑氏伯熊曰后世催科用保长户长率以一人而督数十百家之税定役者又不问其居舍之廛野故在逺郊而督城中之租居东乡而督西保之税姓名里居不可识逃亡死絶不可知而督税者破家荡产穷于无所告矣近世三十甲之法亦近于五比为闾之意而民犹病之盖聫民不异廛野役民不夲保伍虽以一夫徴十夫之税而越境奔走之劳死徙代纳之害犹前耳
　　县师上士二人中士四人府二人史四人胥八人徒八十人
　　正义郑氏康成曰主天下土地人民已下之数【贾疏人民之外仍有六畜车辇故郑言已下】徴野赋贡也名曰县师者自六乡以至邦国县居中焉郑司农云四百里曰县
　　案注自六乡至邦国县居中故名县师此据其职掌邦国都鄙稍甸郊里之地域而言也其实县师所主者稍县都军赋之事县居稍与都之间故于其中取名焉又小司徒井田野九夫为井四井为邑四邑为丘四丘为甸四甸为县四县为都遂人造县鄙形体之法五家为隣五隣为里四里为鄼五鄼为鄙五鄙为县五县为遂遂与都之政治皆至县而分执其总军旅田役之卒伍岀于井田故以县名官亦淂为一义
　　余论陈氏傅良曰管仲三分国之法正是乡遂法五鄙之法正是甸稍县都法但其制颇有团倂以规利整促以便用兵处非先王立法之意
　　通论郑氏锷曰井牧之地有名县者四甸为县是也六遂之地有名县者五鄙为县是也采邑之地有名县者小都之田任县地是也此县师之职掌邦国都鄙稍甸郊里之地域而亦名曰县与上所言三县之名则同其实则异盖王国百里之外为六遂又其外为小都大都其余地未颁者则为公邑天子使吏治焉其官名曰县师则四甸之县五鄙之县小都之县凡所谓公邑者皆统于是也
　　遗人中士二人下士四人府二人史四人胥四人徒四十人【遗俞季反】
