<!-- { "loadSidebar": true } -->
　　钦定周官义疏卷二十五
　　钦定四库全书
　　钦定周官义疏卷二十六
　　春官宗伯第三之十
　　大史掌建邦之六典以逆邦国之治掌灋以逆官府之治掌则以逆都鄙之治
　　正义郑氏康成曰典则亦法也【贾疏大宰注典法则所用异异其名其实典则与法一也】逆迎也六典八法八则冢宰所建以治百官大史又建焉以为王迎受其治也大史日官也案曰建者废举损益得与大宰共酌定也法则不言建该于六典也　大史明于天道达于先圣之旧典累朝之故事故凡礼典之因时损益及五官和布于正月者皆得与大宰酌定既掌建典又逆其治则邦国都鄙官府之治成达于六官者皆别达于大史以听钩考可知矣本职于约剂则贰六官司民所献民数则与冢宰司防同贰天府惟建典不言贰着其异于诸职之相副也疏乃谓迎受治职文书义尚未该余论王氏应电曰大史非治事之官何以逆邦国官府都鄙之治盖史臣据事实录汉郡国上计亦先送大史也
　　存疑郑氏康成曰春秋传天子有日官诸侯有日御日官居卿以底日礼也日御不失日以授百官于朝【贾疏桓十七年左传】居犹处也言建六典以处六卿之职【贾疏左传服注日官日御典歴数者也尧典乃命羲和钦若昊天歴象日月星辰是卿掌歴数帝王异世设官不同周虽以下大夫为之然建邦之六典犹处六卿之职】
　　凡辨灋者攷焉不信者刑之
　　正义郑氏康成曰谓邦国官府都鄙以法争讼来正之者　易氏祓曰考之而是非审然后达之大宰以待废置诛赏司约职不信者服墨刑　王氏昭禹曰考其辨法所以伸在下之情刑其不信所以杜好辨之源
　　案冢宰体重而事繁故辨法者使正于大史
　　凡邦国都鄙及万民之有约剂者藏焉以贰六官六官之所登【剂津私反】
　　正义郑氏康成曰约剂要盟之载辞及劵书也【贾疏案司盟凡邦国有疑防同则掌其盟约之载故知约剂中有要盟之载辞万民约剂无盟要载辞惟有劵书】贰犹副也【贾疏约剂皆副写一通上于大史藏之】藏灋与约剂之书以爲六官之副其有后事六官又登焉
　　案司约所掌惟邦国及万民之约剂此职增都鄙盖经界水道工筑诸大政役比邑连井并有职焉易生争鬬都鄙及万民皆有之故入约剂于司约兼藏于大史恐其久而抵冒耳若官府之取予则有书契而无约剂丧祭所赊官物则各从其抵不逾时而入于泉府矣安得有约剂疏谓幷官府之约剂藏之非也若民间之质剂则自藏之讼而后以质于有地治者惟大约剂乃入于司约
　　通论易氏祓曰藏藏司约之所登也司约职凡大约剂书于宗彝小约剂书于丹图大乱则六官辟藏是司约以其约剂登于六官又以其副登于大史而大史以贰六官之所登也
　　存疑黄氏度曰重出六官二字疑衍
　　若约剂乱则辟灋不信者刑之【辟旁亦反】
　　正义郑氏康成曰谓抵冒盟誓者辟法攷案读其然否　贾氏公彦曰辟开也法即约剂也为之开故府攷案其然否不信者不依约剂　郑氏锷曰时移事变久而或乱彼此相疑则大史启旧藏以示之
　　正岁年以序事颁之于官府及都鄙
　　正义郑氏康成曰中数曰岁朔数曰年【贾疏一年之内有二十四气正月立春节雨水中二月启蛰节春分中三月清明节谷雨中四月立夏节小满中五月芒种节夏至中六月小暑节大暑中七月立秋节处暑中八月白露节秋分中九月寒露节霜降中十月立冬节小雪中十一月大雪节冬至中十二月小寒节大寒中皆节气在前中气在后节气一名朔气中气在晦则后月闰中气在朔则前月闰节气有入前月法中气无入前月法中气币则为岁朔气币则为年假令十二月中气在晦则闰十二月十六日得后正月立春节此即朔数曰年至后年正月一日得雨水中此中气币即是中数曰岁　案注意谓岁年有两法中气一币三百六十五日四分日之一稍弱此中数曰岁也朔者十二月朔如六大六小则三百五十四日为一年中数生于日朔数生于日月之防疏指节气为朔数非是】中朔大小不齐正之以闰【贾疏月有大小一年三百五十四日而已余仍有十一日是以三十三月已后中气在晦不置闰则中气入后月故须置闰以补之　案两气三十日有竒一朔二十九日半有竒是中朔大小不齐所谓合气盈朔虚而闰生者也】若今时作歴日矣定四时以次序授民时之事春秋传闰以正时时以作事事以厚生生民之本于是乎在【贾疏文六年左传】　贾氏公彦曰造歴正岁年以闰则四时有次序依歴授民以事故云序事　王氏应电曰叙事者若书之东作西成南讹朔易月令之春而布德秋而明刑之类颁于官府都鄙则王国之事叙矣又颁于邦国所以一正朔于天下也
　　颁告朔于邦国
　　正义郑氏众曰颁读为班布也以十二月朔布告天下诸侯故春秋传曰不书日官失之也【贾疏桓十七年左传】郑氏康成曰天子颁朔于诸侯诸侯藏之祖庙至朔朝于庙告而受行之
　　案不曰颁朔而曰颁告朔者并每月所行之政令布告于臣民也先儒以告于庙为告朔于侯国言之犹可于颁朔言之则赘矣【春秋闰月不告月犹朝于庙既朝于庙而曰不告月则为以是月之政令告于臣民审矣】
　　通论贾氏公彦曰论语称告朔玉藻谓之听朔春秋谓之视朔视者人君入庙视之告者使有司读之听者听治一月政令所从言之异耳
　　闰月诏王居门终月
　　正义郑氏众曰月令十二月分在青阳明堂总章堂左右之位惟闰月无所居居于门　郑氏康成曰门路寝门也【贾疏案玉藻闰月则阖门左扉立于其中不云居又不云终月此经言居门终月故知是路寝门】
　　辨正郝氏敬曰先郑谓于文王在门谓之闰按尧以闰月正四时帝世无王焉得以王在门为闰
　　大祭祀与执事卜日
　　正义郑氏康成曰执事大卜之属与之者当视墨【贾疏占人职史占墨】
　　戒及宿之日与羣执事读礼书而协事【注故书协作叶杜子春云协也书亦或为协或为汁】
　　正义郑氏康成曰协合也合谓习录所当共之事也贾氏公彦曰戒谓散齐七日宿谓致齐三日羣执
　　事与祭之官读礼书而协事恐事有失错物有不共也
　　祭之日执书以次位常
　　正义郑氏康成曰谓校呼之教其所当居之处　贾氏公彦曰祭祀之书若今仪注次位常者令各居所掌位次也
　　辨事者攷焉不信者诛之
　　正义郑氏康成曰谓抵冒其职事　王氏昭禹曰法者上所以制下辨而不信其罪重故刑之事者下所以事上辨而不信其罪轻故诛之诛者以言责之而已　王氏应电曰不知礼者与知礼者争辨于是乎攷焉而责其不知礼者
　　大防同朝觐以书协礼事
　　正义郑氏康成曰亦先习录之也
　　及将币之日执书以诏王
　　正义郑氏康成曰将送也诏王告王以礼事　贾氏公彦曰朝觐有三享之礼币谓璧帛之类
　　案诸侯执玉朝觐时正将币也将币可兼三享而不可专以三享为将币疏説未该详见大行人及司仪职
　　大师抱天时与大师同车【与大师之大音泰】
　　正义郑氏康成曰郑司农云大出师则大史主抱式以知天时处吉凶【贾疏据当时占文谓之式以其见时候有法式也】史官主知天道故国语曰吾非瞽史焉知天道【贾疏见周语】春秋传楚有云如众赤鸟夹日以飞楚子使问诸周大史【贾疏哀六年左传】某谓瞽即大师大师瞽官之长　王氏安石曰兼抱天时之器　王氏应电曰天时谓时日支干孤虚王相及星辰变动军众用以行止者
　　案大师听军声必与大史同车者同律之声必合时日以为占武王伐商吹律听声推孟冬以至季冬杀气相并而音尚宫是也
　　大迁国抱灋以前
　　正义郑氏康成曰法司空营国之法也抱之以前当先王至知诸位处
　　大丧执灋以涖劝防
　　正义郑氏众曰劝防引六绋　易氏祓曰法者六引六绋之法　王氏昭禹曰丧祝掌大丧劝防之事大史执法以涖之
　　遣之日读诔【遣弃战反】
　　正义郑氏康成曰遣谓祖庙之庭大奠将行时也人之道终于此累其行而读之大师又率瞽廞之而作諡瞽史知天道使共其事言王之诔諡成于天道【贾疏曾子问惟天子称天以诔之注引公羊传制諡于南郊是王之諡成于天道也若然先于南郊制诔乃于遣之日读之葬后则称諡】　贾氏公彦曰未葬以前孝子不忍异于生仍以生礼事之至葬送形而往迎魂而返则以鬼事之故遣之日读诔　王氏应电曰既諡而必读于匶者一则质诸死者而无憾一则示生时所行死而不可掩使人知所劝戒也
　　凡丧事攷焉
　　正义郑氏康成曰为有得失
　　小丧赐諡
　　正义郑氏康成曰小丧卿大夫也
　　存疑黄氏度曰小丧王子弟之丧注谓卿大夫非也卿大夫赐諡读诔小史掌之
　　案小丧大史主赐諡当赐諡时则小史读诔非二事也传云公子之重视大夫则王子弟与卿大夫适相等
　　凡射事饰中舍算执其礼事【舍音释】
　　正义郑氏康成曰舍读曰释郑司农云中所以盛算也某谓设算于中以待射时取之中则释之【贾疏案乡射大射算皆于中西设八算于中内耦升将射大史取中之八算执之待射中释算则更实八算于中待第二耦射第三耦已下皆然】乡射记君国中射则皮竖中于郊则闾中【案闾兽名】于竟则虎中大夫兕中士鹿中【贾疏国中射则皮竖中者谓燕礼在寝则以皮竖兽形为中于郊谓大学之射于竟谓与邻国君射也大夫士各一中故大夫以兕为中士以鹿为中】天子之中未闻　贾氏公彦曰饰中谓饰治使洁舍算者射有三番第一番三耦射不释算第二第三番射乃释算也　郑氏锷曰大史职当记注故释算以记其中之数也礼事凡射时之升降威仪皆是
　　案大史之职自建典以外皆国之大事而天官家之术数则使有司治之有冯相氏攷歴象以正岁时有保章氏察妖祥以占时变大史不过揽其纲维辨其差忒而已惟听军声以知吉凶诔南郊以垂法戒则天道人事之精微而难辨显著而难欺者大史身任之盖古非有道有德者不居是职故曾氏巩谓唐虞之世史臣皆圣贤之徒虽至周衰见于传记者犹多倜傥非常之人则知周公设官以下大夫而所掌皆与六卿相可否之事所以维持世教之意深矣
　　小史掌邦国之志奠系世辨昭穆若有事则诏王之忌讳【奠如字一音定系户计反】
　　正义郑氏众曰志谓记也系世谓帝系世本之属是也小史主定之瞽蒙讽诵之【贾疏瞽蒙掌讽诵诗世奠系鼓琴瑟】先王死日为忌名为讳　贾氏公彦曰帝系世本皆有昭穆亲疏故须辨之　王氏安石曰父子相代谓之世世之所出谓之系奠系世以知其本所出辨昭穆以知其世序也
　　辨正郑氏锷曰小史掌邦国之志先郑谓若春秋传所称周志国语所称郑书之类外史掌四方之志后郑谓若鲁之春秋晋之乗楚之梼杌之类则邦国与四方无以异而分掌于二官何耶盖周志郑书乃外史所谓四方之志若邦国之志则志诸侯所出之系与其庙祧昭穆如鲁出于周公郑出于桓公传序浸多昭穆久而或乱故王朝亦有志以记而小史掌之也
　　存疑郑氏康成曰王有事祈祭于其庙　贾氏公彦曰若有事者谓在庙中有祈祭之事诏王之忌讳谓小史告王以先王之忌讳也
