<!-- { "loadSidebar": true } -->
　　正义郑氏康成曰均犹平也土均主平土地之政令者　李氏嘉防曰均人事简故长用中士土均所掌者广故长用上士而中下士亦倍増焉　魏氏校曰事与均人同均人止国中及四郊土均尽于天下禹贡庶土交正咸则三壤成赋中邦土均其遗法也
　　草人下士四人史二人徒十有二人
　　正义郑氏康成曰草除草【贾疏其职惟有粪种之文无杀草之事郑云除草者杀草然后种之也】
　　稻人上士二人中士四人下士八人府二人史四人胥十人徒百人
　　正义贾氏公彦曰胥徒多者以其并遣营种稻田薛氏衡曰下地水钟非导其壅溢土利不兴疏凿之功防有民力所难成者故特设官以主之
　　案遂人掌县鄙沟涂其法逹于畿内故序旅师至稻人六职次于遂人之下所主俱郊野米粟兵车刍薪与夫粪种耕作之事盖与遂人相左右者也
　　土训中士二人下士四人史二人徒八人【训如字司农音驯】正义郑氏康成曰能训説土地善恶之势　郑氏众曰尔雅云训道也
　　诵训中士二人下士四人史二人徒八人
　　正义郑氏康成曰能训説四方所诵习及人所作为乆时事【贾疏谓博知古事】
　　通论魏氏校曰古者左圗右书土训圗学也诵训书学也
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人
　　正义郑氏康成曰虞度也度知山之大小及所生者案山泽利多争讼易生窃盗时必官为之守而民以时取然后生物阜而恵泽均故官司徒不淂不众繁也
　　林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞正义郑氏康成曰衡平也平林麓之大小及所生者竹木生平地曰林山足曰麓【贾疏尔雅文山足亦有林木与山虞别官】贾氏公彦曰山虞尊中士为官首下士为之佐林衡卑下士而已林麓在平地盗窃者多湏巡行者众以是胥徒特多也　刘氏彛曰胥徒増多于山虞者麓在山下养材为多供国者众守其厉禁非多人不可
　　川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人
　　正义郑氏康成曰川流水也禹贡曰九川涤原　贾氏公彦曰官及胥徒多者川路长逺廵行劳役故也通论易氏祓曰山林之政令山虞専掌之国泽之政令泽虞専掌之林衡川衡特廵其禁令是林衡正于山虞川衡正于泽虞也而林衡列于山虞之后川衡列于泽虞之前盖以山林川泽为序　王氏应电曰泽虞中士川衡下士而序官则川先于泽以四渎为尊也然所掌特地官财赋之事至于疏导之法则冬官详焉
　　泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡
　　正义郑氏康成曰泽水所钟也【贾疏周语大子晋曰泽水之钟】水希曰薮【贾疏希干也诗叔在薮火烈具举薮中可田猎则知无水】禹贡曰九泽既陂尔雅有八薮【贾疏案尔雅十薮周秦同在雍州一州有二故十也】　贾氏公彦曰有水则为泽无水则为薮泽虞用中士尊于川衡者以泽出物众多胥徒少者巡行地近故也
　　通论薛氏衡曰山泽国之寳也如括而归于上则非所以利民用纵而委之下又启民竞利之心故设虞衡以守其法以平其政使民资其利而不能専则土物爱而厥心臧皆教化也
　　案于林麓总言之于泽薮分言之者麓多为林而泽薮地各异也
　　迹人中士四人下士八人史二人徒四十人
　　正义郑氏康成曰迹之言迹知禽兽处　王氏曰春秋哀十四年传迹人来告曰逄泽有介麋焉
　　卝人中士二人下士四人府二人史二人胥四人徒四十人【卝徐音矿虢猛反】
　　正义郑氏康成曰卝之言矿也金玉未成器曰矿【贾疏经文卝乃总角卝兮之卝字此官取金玉故转从矿金玉岀于石左形右声】　王氏应电曰卝地虽不外乎山而厉禁又在虞衡之外卝人之职所以特重而掌之以中士也
　　通论王氏应电曰掌金玉者非一卝人掌所产之地职金掌取之之政内府玉府掌其入　薛氏衡曰虞衡司山泽之材物而山泽所出有非民生日用之常者恐民争取之故田猎之禁则有迹人以掌之金玉锡石之禁则有卝人以掌之自角人至于掌蜃其取诸山泽之农者皆以当邦赋之政令使民不贪而又易从教化行乎其中矣
　　余论郑氏锷曰寳货所在不设官以守则豪族巨室擅地藏而利权不归于公上后世坑冶之官原起于此
　　角人下士二人府一人徒八人
　　羽人下士二人府一人徒八人
　　正义王氏应电曰此亦车旗所用
　　掌葛下士二人府一人史一人胥二人徒二十人掌染草下士二人府一人史二人徒八人
　　正义郑氏康成曰染草蓝蒨象斗之属【贾疏蓝以染青蒨以染赤象斗染黑案其职注云染草茅搜槖芦豕目紫茢之属二注各不同者染草既多互见畧言耳】
　　掌炭下士二人史二人徒二十人
　　掌荼下士二人府一人史一人徒二十人【荼音徒徐音余】正义郑氏康成曰荼茅莠　王氏应电曰此官掌凡疏材之物荼以共防用其事为重故以名官
　　掌蜃下士二人府一人史一人徒八人【蜃是忍反】
　　正义郑氏康成曰蜃大蛤月令孟冬雉入大水为蜃王氏应电曰主敛互物蜃物而以掌蜃名官者蜃
　　用于祭祀防纪故也
　　囿人中士四人下士八人府二人胥八人徒八十人正义郑氏康成曰囿若今之苑
　　场人每场下士二人府一人史一人徒二十人
　　案本职曰国之场圃则为载师所任而非农家之场圃可知注引九月筑场圃之诗借言耳
　　廪人下大夫二人上士四人中士八人下士十有六人府八人史十有六人胥三十人徒三百人
　　正义郑氏康成曰藏米曰廪廪人舍人仓人司禄官之长　贾氏公彦曰此官以下大夫为首徒又多者米廪事重兼岀纳多也　郝氏敬曰已下皆养人之事故属地官
　　舍人上士二人中士四人府二人史四人胥四人徒四十人
　　正义郑氏康成曰舍犹宫也主平宫中用谷者
　　仓人中士四人下士八人府二人史四人胥四人徒四十人
　　案廪人舍人仓人皆主米谷之官而秩有尊卑府史胥徒有多寡者廪人总统之舍人仓人分领之又廪人掌其大而舍人仓人掌其小也
　　司禄中士四人下士八人府二人史四人徒四十人正义郑氏康成曰主班禄　贾氏公彦曰班禄者用粟与之故与仓人连类在此
　　案古者分田制禄凡为卿大夫者固授之采邑矣如管氏骈邑三百晏子邶殿之邑卫人赏仲叔于奚以邑之类是也其卑官散吏及初仕者未及授邑之限则以粟给之司士职以功诏禄以乆奠食王制位定然后禄之其规模畧可想见原思为宰而子与之粟九百亦其徴也府史胥徒人数尤众故必有司禄之官今其职阙意司禄主其数而各受粟于廪人与
　　司稼下士八人史四人徒四十人
　　正义郑氏康成曰种谷曰稼【贾疏对收敛曰穑】
　　案廪人舍人仓人司禄四职相聨而终之以司稼以年之上下岀敛法司稼之职也宫府之饩万官之禄皆于农夫取之嵗有丰凶而法用常禄则不能不取足焉所以示居民上者当惕然于安受野人之养而职思其艰也在礼年谷不登君膳不祭肺马不食谷大夫不食梁士饮酒不乐则司稼所谓赒其急平其兴以均万民之食必自贵者始矣春秋时列国有凶卿大夫争出私积以赈贷犹见三代君臣与民同忧之义
　　舂人奄二人女舂抌二人奚五人【抌音由又音揄】
　　正义郑氏康成曰抌抒臼也诗云防舂防抌　贾氏公彦曰其职掌祭祀宾客牢礼之米所共多矣而舂人少者盖举其能者亦应兼有别矣
　　案司厉职其奴男子入于罪女子入于舂稾则舂人稾人二职女奚之外别有舂稾之妇以共劳役特以其以罪入官故不齿于奚之数也意祭祀之粢盛夫人世妇所有事者则舂人帅女奚为之其余则舂人令舂稾者为之与
　　饎人奄二人女饎八人奚四十人【饎尺志反注故书饎作】
　　正义郑氏众曰饎人主炊官也特牲馈食礼曰主妇视饎爨　贾氏公彦曰饎人祭祀共盛共王后六食而不在天官者以因舂人故在此
　　稾人奄八人女稾每奄二人奚五人【稾苦浩反】
　　正义郑氏众曰稾读为犒师之犒主冗食者故谓之犒　贾氏公彦曰稾人亦因舂人饎人连类在此案稾人职以女奚者妇人主馈且官吏人民给事宫中者必女奚供食乃便而因通给外朝之食也　舂人稾人其事较饎人为烦重而饎人奚四十舂人稾人奚止五人者以舂稾给役者有司厉所入女奴而女舂女稾及奚特监视而指挥统治之耳不列女奴及其数者以司厉职有明文且以罪入数不可定也通论陈氏傅良曰自膳夫至腊人充君之庖者悉领于冢宰至于共内外朝冗食者顾见于地官之稾人何耶共奉天子之饮食若用奄人恐求巧于饮食之中以导谀纳谄故使外朝之士大夫宰之而领于太宰诚以防逾侈杜侥幸正人主之心术者在此也至于内外朝冗食者之食主以奄人意犹后世赐食而取之内厨欤　王氏应电曰案饎人之职贵重而简要稾人之职冗杂而烦多故不以相混












　　钦定周官义疏卷八
<经部,礼类,周礼之属,钦定周官义疏>
　　钦定四库全书
　　钦定周官义疏卷九
　　地官司徒第二之二
　　大司徒之职掌建邦之土地之图与其人民之数以佐王安扰邦国
　　正义郑氏康成曰土地之图若今司空郡国舆地图【贾疏汉萧何収秦图籍以知天下阸塞广逺至后汉乃有司空郡国舆地图】　王氏安石曰掌土地之图则土会土宜土均之法可施王国之地中可求邦国之地域可制掌人民之数则地守地职地贡之事可令万民之卒伍可会都鄙之室数可制夫然后可以佐王安扰邦国
　　案必知土地之宜人民之数然后可定民之居制民之产以安其身而教扰之是即所以安扰邦国也通论孙氏之宏曰图之名一也而职掌不同图亦异用司徒之图为安扰邦国设必度疆域之广狭计五土之多寡凡土地所生风气所宜则加详焉司马职方之图为禁暴平乱设必记形势阸塞可以讲攻守之宜道途通阻可以逹进退之便凡居重而驭轻避难而就易则加详焉　郑氏锷曰宰序官言均邦国本职言治邦国宗伯序官言和邦国本职言建保邦国司徒则同谓之安扰者盖治常患于不均必均之而后可治故既曰均又曰治也礼意在于和其效则在建保故既曰和又曰建保也若夫教典之教民或因其自然之性或矫其不顺之习人民安扰邦国
　　亦即以安扰故不必别言之至司马之平邦国司冦之刑邦国无异义故亦无异辞
　　以天下土地之图周知九州之地域广轮之数辨其山林川泽丘陵坟衍原隰之名物而辨其邦国都鄙之数制其畿疆而沟封之
