<!-- { "loadSidebar": true } -->
　　正义郑氏康成曰序事次序用乐之事　贾氏公彦曰掌其序事谓陈列乐器及作之次第皆序之使不错缪　李氏嘉防曰下文所谓小事令奏乐成告备皆乐政也　欧阳氏谦之曰凡声音之正否器物之备缺时莭之先后舞列之谨怠无非乐政
　　凡国之小事用乐者令奏钟鼓
　　正义郑氏康成曰小事小祭祀之事　贾氏公彦曰大次二祀之乐钟鼓大司乐令之此小祭祀钟鼓乐师令之但无舞舞师职小祭祀则不兴舞
　　案大祭祀则大司乐令奏三夏小祭祀不奏三夏直奏钟鼓而已其他小事亦该焉不特祭祀也如王大食大司乐令奏钟鼓则常食当乐师令之亦其事也至玉藻所云进禨升歌则事太小或未必有钟鼓而乐师亦不与矣
　　凡乐成则告备
　　正义郑氏康成曰成谓所奏一竟【贾疏竟终也所奏八音俱作一曲终则为一成】书曰箫韶九成燕礼大师告于乐正曰正歌备
　　诏来瞽皋舞【皋何敖反】
　　正义郑氏康成曰诏来瞽诏眂了扶瞽者来入也【贾疏入升堂作乐也大祝职来瞽令皋舞注来嗥者皆谓呼之入彼来上无诏字故以来为呼之义与此无异也】皋之言号【贾疏号号呼】告国子当舞者舞
　　及彻帅学士而歌彻
　　正义郑氏康成曰学士国子也【贾疏大胥职掌学士之版以待致诸子故知学士是国子也】彻者歌雍雍在周颂臣工之什
　　存疑贾氏公彦曰祭末彻祭器之时乐师帅学士而歌彻但学士主舞瞽人主歌彻时歌舞俱有谓帅学士使之舞歌者自是瞽人歌也
　　案经云帅学士而歌彻则是学士亦歌也瞽者席于阶上学士则升堂立于其侧而偕瞽者竝歌与大司乐帅国子而舞乐师帅学士而歌彻以其官与事差之则学士当次于国子一等矣舞之变数有定当于祭时已竟及彻未必有舞
　　通论王氏昭禹曰以其父兄有爵列于国谓之国子以其众言谓之诸子以其教于学谓之学士
　　令相【相悉亮反下同】
　　正义郑氏康成曰令相令眂了扶工【贾疏仪礼扶工者皆称相】郑氏众曰令相告当相瞽师者言当罢也
　　案令相兼乐之始终瞽之出入升降而言先郑以文承歌彻之下故云告当罢耳　又案上言奏钟鼓谓小事也凡乐成以下则大祭祀亦在其中
　　飨食诸矦序其乐事令奏钟鼓令相如祭之仪
　　案上经掌其序事总言凡乐事也此又云序其乐事见飨食诸侯之礼重也覆举序乐令奏令相然后知飨食之异于祭者无来瞽皋舞歌彻三事耳指言诸侯见飨食王国之卿大夫及聘卿则不必然也疏谓诏来瞽歌彻等皆如之若然则经何不云飨食诸侯亦如之而为此词费乎又谓飨食彻器亦歌雍滋缪已所飨者辟公则相者非辟公也奚取尔乎
　　燕射帅射夫以弓矢舞【注故书燕为舞帅为率射夫为射矢郑司农云舞当为燕率当为帅射矢书亦或为射夫】
　　正义郑氏康成曰射夫众耦也
　　通论贾氏公彦曰凡射有三番天子六耦畿内诸侯四耦畿外诸侯三耦初射止六耦三耦等射以诱射也再射六耦与众耦俱三射又兼作乐三番皆以弓矢舞注言众耦则包六耦以下　王氏昭禹曰燕射谓王与羣臣燕而射也治射政者司马也以射法治射仪者射人也帅之舞者乐师也诸侯尊大射大司乐诏以弓矢舞乐师不与
　　乐出入令奏钟鼓
　　正义郑氏康成曰乐出入谓笙歌舞者及其器案九夏亦以钟鼓奏之然所奏器多而成调其莭长若奏钟鼓则直钟鼓而已无他器其莭短凡行一礼有奏夏时有奏钟鼓时随其事而为之莭耳
　　凡军大献敎恺歌遂倡之【注故书倡为昌郑司农云当为倡书亦或为倡】正义贾氏公彦曰大军旅王自行小军旅命将故言凡以该之大献谓师克胜献防于祖庙也师还未至之时豫教瞽蒙入祖庙乐师遂倡道为之
　　案郊庙朝廷闺门乡党之乐歌皆工师所熟习也兵者凶事圣人不得已而用之故恺歌无庸预教必既防然后因事陈辞以荐于庙社故乐师旋以教瞽蒙而为之倡先王务徳敎以养人心之和具见于此王氏昭禹郑氏锷谓大司乐王师大献令奏恺乐为王亲征此则命将出师非也曰凡军大献则包王行及命将明矣盖大司乐掌令奏乐师则教恺歌而倡之职相副事相承也
　　凡丧陈乐器则帅乐官及序哭亦如之
　　正义郑氏康成曰帅乐官往陈之哭此乐器亦帅之【贾疏小宗伯职及执事眂献器遂哭之又献素献成皆哭于殡门外彼据未献材时此文承陈乐器之下谓持噐向圹及入圹时序哭之也】　贾氏公彦曰言凡兼大小丧乐器明器乐官笙师镈师之属往陈之者如既夕礼陈器于祖庙之前庭及圹道东
　　凡乐官掌其政令听其治讼
　　正义贾氏公彦曰凡乐官谓大胥至司干
　　案大司乐所掌乃师儒之简任乐徳乐语之喻教律吕之精微礼事之重大他不暇及故所属乐官政令治讼皆乐师掌之其职如六官之师事与其长相成也
　　大胥掌学士之版以待致诸子
　　正义郑氏众曰学士谓卿大夫诸子学舞者【贾疏知者下文云入学合舞也】版籍也今时乡户籍世谓之戸版大胥主此籍以待当召聚学舞者汉大乐律曰卑者之子不得舞宗庙之酎【贾疏月令注酎之言醇谓重酿之酒祭宗庙用之】除吏二千石到六百石及关内侯到五大夫【贾疏汉承秦爵二十等五大夫第九关内侯第十九列侯第二十】子先取适子高七尺已上年十二【贾疏既云取七尺已上则十二当为二十】到年三十顔色和顺身体修治者以为舞人与古用卿大夫子同义
　　案学士之版谓学于成均者之名籍也国子及乡之选俊皆在焉诸子即国子之倅掌于诸子之官者故以诸子目之学于成均则为学士大胥按学士之版召诸子当补者诸子之官乃选诸子致之于大胥而补之使登学士之版既入成均则与国子同受乐徳乐语乐舞之教不徒合舞而已
　　春入学舍采合舞秋颁学合声【舎读作释采音菜】
　　正义郑氏康成曰春始以学士入学宫而学之【贾疏学宫者文王世子春诵夏大师诏之瞽宗是也】秋颁其才艺所为【贾疏颁分也分其才艺髙下】舎即释也采读为菜始入学必释菜礼先师也【贾疏释菜礼轻故不及先圣】菜苹蘩之属合舞等其进退合声等其曲折竝使应节奏【贾疏舞与声递相合】
　　案舎菜葢祭乐祖于瞽宗因而合舞也颁学者颁其所习之业因而合声也合者齐其缀兆均其莭奏之谓
　　通论王氏详説曰王制春秋教以礼乐是春未尝不学声也文王世子秋冬学羽籥是秋未尝不学舞也此言合舞以春合声以秋盖大合舞大合声与平日之学舞学声异也　黄氏度曰乐师教六舞未尝合也故大胥于始入学合而教之　孔氏颖达曰释菜有三大胥春入学释菜合舞一也文王世子衅噐用币然后释菜二也学记大学始教皮弁祭菜三也舎采合舞者谓欲合舞先释菜也　郑氏锷曰礼有释奠有释菜释奠则有迎牲酌献授舞者噐之礼所以致恭于先圣释菜则不舞不授噐不杀牲但以苹蘩蕰藻之类致防而已
　　存疑陈氏旸曰月令孟春命学正入学习舞仲春上丁命乐正习舞释菜孟夏命乐师习合礼乐季秋上丁命乐正入学习吹季冬命乐师大合吹而罢由是观之春夏重舞秋冬重声春入学释菜合舞则举春以见夏秋颁学合声则举秋以见冬
　　以六乐之防正舞位以序出入舞者
　　正义郑氏康成曰大同六乐之莭奏正其位使相应也【贾疏大同即经所谓防盖六代之舞一一作之使莭奏大同而无错缪也】言为大合乐习之【贾疏月令仲春上丁命乐正习舞释菜季春大合乐则此经所云乃为季春大合乐习之】序者以长幼次之使出入不纰错
　　案不曰莭而曰防者舞之莭必与声防也荀卿曰目不自见耳不自闻也而治俯仰诎伸进退迟速莫不防制尽筋骨之力以要钟鼓之莭而靡有悖逆者盖言舞与声防之难也入入于缀兆也出退休也凡奏乐舞者有定数学士习舞则更代而徧故或出而舞或舞罢而入其序各以其所习依行列而次之如某人当列第防行第防位未必以长幼也
　　比乐官展乐噐【比必里反杜毗志反】
　　正义郑氏康成曰比犹校也展谓陈数之　杜氏子春曰次比乐官也
　　案以上教国子学士之事此则兼及大师以下之官皆所以待合乐而为有事之用也
　　凡祭祀之用乐者以鼓徴学士
　　正义郑氏康成曰击鼓以召之文王世子大昕鼔征所以警众　贾氏公彦曰天地宗庙之祀用乐舞则以鼓召学士舞师职小祭祀不兴舞则亦不征学士也
　　案上经言大祭祀大司乐帅国子而舞大飨不入牲其他如祭祀则大祭祀大飨舞者皆国子也此专举祭祀则飨燕之乐学士皆不与明矣旄人职凡四方之以舞仕者属焉凡祭祀宾客舞其燕乐则虽祭祀惟殷荐祖考之乐学士舞之至于燕乐则以舞仕者公庭万舞贤者以自伤故周公制礼不使学士舞飨燕之乐为其将为公卿大夫之选其志莭不可不素砺也　观乐师帅学士而歌彻则大祭祀学士得与乐工同歌观旄人职则非祭祀大飨学士不为之舞
　　序宫中之事
　　案宫中之事谓乐事也如王大食恒食皆以乐侑进禨进羞工乃升歌比而次之使乐有常度工有定员更番递代与小事用乐必使乐师令奏钟鼓同义即此所以大为之坊也　王氏安石谓比国子宿卫宫中而学道艺者其事乃宫正宫伯掌之与乐官无与欧阳谦之谓宫当作官皆非也凡诸官之长必次序官中之事惟大司乐所司皆徳教礼事之大者故乐师职凡乐掌其序事正官中之乐事也而乐师之事亦甚殷故宫中之乐事又使大胥专序之
　　小胥掌学士之征令而比之觵其不敬者廵舞列而挞其怠慢者【觵古横反】
　　正义郑氏康成曰比犹校也不敬谓慢期不时至也觵罚爵也诗云兕觵其觩挞犹抶也抶以荆扑【贾疏文十八年左氏传齐邴歜以扑抶阎职】　贾氏公彦曰大胥掌学士之版以待召聚舞者小胥赞大胥为征令校比之知其在不
　　通论陈氏旸曰乐记云行其缀兆行列得正焉周官大胥正舞位位则酂也所以为缀小胥廵舞列列则佾也所以为行正之以辨其序廵之以肃其慢　王氏安石曰肆师相祭祀则诛其怠慢小胥廵舞列则挞其怠慢有司则加呵责学士则用教刑
　　正乐县之位王宫县诸矦轩县卿大夫判县士特县辨其声
　　正义郑氏康成曰乐县谓钟磬之属县于笋虡者【贾疏鼓镈亦县注直云钟磬者据下成文而言】郑司农云宫县四面县轩县去其一面判县又去其一面特县又去其一面四面象宫室四面有墙故谓之宫县轩县三面其形曲故春秋传曰请曲县繁缨以朝【贾疏成二年左传杜注轩县阙南面形如车舆是曲也】诸侯之礼也某谓轩县去南面辟王也【贾疏大射礼乐人宿县于阼阶东笙磬西面其南笙钟其南镈皆南陈西阶之西颂磬东面其南钟其南镈皆南陈又云一建鼓在西阶之东南面是轩县去南面之事也】判县左右之合又空北面【贾疏诸侯大射备三面北面惟有鼓则大夫全去北面为判县可知】特县县于东方或于阶间而已【贾疏乡饮酒记磬阶间缩霤注云缩从也霤以东西为从是阶间也乡射记县于洗东北西面注云此为县磬县于东方辟射位也】
　　案诸侯之轩县三面东县西县北县皆同大射北县止一建鼓者余为辟射去之非其正也士特县在北面北面则阶间也如行射礼则亦辟之故乡饮于阶间而乡射则于东方也彼记直有磬而已其实钟镈鼓鼙并存焉
