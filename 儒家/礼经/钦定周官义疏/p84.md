<!-- { "loadSidebar": true } -->
　　正义郑氏康成曰斧谓之黼【贾疏案明堂位天子负斧依又诸文多为斧字者故注以斧释黼取金斧断割之义】其绣白黑采以绛帛为质依制如屏风然【贾疏案尔雅牖户之间曰扆黼者白黒文而为斧形此斧以大版为邸即掌次皇邸也以此斧板置于扆故以黼依为总名缋人记白与黒谓之黼据采色言之若绣为斧文则近刃白近銎黒也乡射记凡画者丹质绛帛即丹质】　贾氏公彦曰此朝觐言大则因防同而行朝觐之礼非四时常朝也大飨谓王与诸侯行飨礼于庙如大行人职上公三飨之等是也大射谓王将祭祀择士而射于西郊小学虞庠中　黄氏度曰大飨防同飨诸侯也掌客职所谓王合诸侯而飨礼诸侯长十有再献者也　王氏应电曰王位路寝及庙牖户之间王所立也
　　依前南乡设莞筵纷纯加缫席画纯加次席黼纯左右玉几【乡许亮反纯章允反缫音早下竝同】
　　正义郑氏康成曰于依前为王设席左右有几优至尊也纷如绶有文而狭者缫席削蒲蒻展之编以五采若今合欢矣画谓云气也次席桃枝席有次列成文【贾疏桃枝席以桃枝竹为之】　郑氏众曰纯缘也缫读为藻率之藻【贾疏桓公二年左传藻率鞞鞛】书顾命成王将崩被冕服冯玉几　王氏昭禹曰莞蒲之细者纷纯以织成纷帛为縁也缫席则加缫饰焉　郑氏锷曰尚书顾命设席皆云敷重莞筵廹地缫席次席皆重故天子席五重下文诸侯之席亦重可知　薛氏衡曰周官五几莫尊于玉几书之四几莫贵于华玉则玉几者华玉几也　陈氏祥道曰席有纯犹衣有縁也几坐而冯以为安者也王于朝觐防同立而不坐曲礼天子当依而立曰觐当宁而立曰朝非有所冯故康成释大宰谓立而设几优至尊也
　　祀先王昨席亦如之
　　正义郑氏康成曰昨读为酢谓祭祀及王受酢之席尸卒食王酳之卒爵祝受之又酌授尸尸酢王于是席王于户内后诸臣致爵乃设席【贾疏案特牲少牢主人受酢之时未设席夫妇致爵乃设席今王于受酢即设席者优至尊与大夫士礼异知席王在户内者约特牲主人受酢时在户内之东西面也后不得与王同特牲主人致爵于主妇席于东房中后亦然诸臣致爵谓主人献宾长于西阶之上特牲献宾长无席此有席者王之宾尊宜设席既献乃以荐爼降设于席东与】存疑陈氏祥道曰礼器鬼神之祭单席非祀庙之礼也
　　案此经直有三重而礼器言天子之席五重记者异文也或五重之席别有他用与
　　诸侯祭祀席蒲筵缋纯加莞席纷纯右雕几【缋胡内反】正义郑氏康成曰缋画文也不莞筵加缫者缫柔嚅不如莞清坚又于鬼神宜　王氏昭禹曰有言缋纯有言画纯者盖分布采色则曰缋摹成物体则曰画考工记青与白相次赤与黒相次此所谓缋又曰山以章水以龙此所谓画【案尔雅释言画形也注云画为形像】
　　昨席莞筵纷纯加缫席画纯
　　正义郑氏康成曰昨读亦曰酢　贾氏公彦曰谓尸酢主君亦于户内之东西面设此二席　王氏详说曰天子昨席与祭祀席同诸侯昨席与祭祀席异盖惟天子至尊席可与鬼神同亦犹天子之昨用醴齐与鬼神同尊诸臣之昨酒用罍与鬼神异尊也　陈氏祥道曰司几筵之席莫贵于次席而次席黼纯书顾命之席莫贵于篾席而篾席亦黼纯以黼王所独也孔安国以篾席为桃枝席郑氏以次席为桃枝席盖各述所闻
　　存疑陈氏祥道曰礼器天子之席五重诸侯三重郊特牲大飨君三重席而昨焉而司几筵王之席三诸侯之席二者盖诸侯以上席皆重也
　　筵国宾于牖前亦如之左彤几
　　正义郑氏康成曰国宾诸侯来朝孤卿大夫来聘后言几者使不蒙如也
　　案觐聘享者君臣之礼王位设黼依依前南乡以临之飨食燕者宾主之礼来朝聘者皆以宾礼接之则宾席设于牖前南乡而君在阼阶上之主位云牖前者盖在户牖之间稍西所以辟王负依之正位也其飨食燕畿内之公卿大夫亦然飨食在庙燕在寝宾位皆同据公食大夫礼宾食则公退俟于箱则食礼阼阶上不设主位也　左彤几竝承上昨席
　　辨正陈氏祥道曰郑氏谓朝者雕几聘者彤几又谓聘者孤彤几卿大夫其漆几与【见聘礼注】然经于祭祀言雕几而朝者不与于国宾言彤几而聘者不与不知郑氏何所据而云然
　　甸役则设熊席右漆几【甸音田】
　　正义郑氏康成曰谓王甸有司祭表貉所设席　贾氏公彦曰甸役谓天子四时田猎
　　凡丧事设苇席右素几其柏席用萑黼纯诸侯则纷纯每敦一几【柏先郑音廹后郑作椁萑音丸敦依注作焘音道】
　　正义郑氏康成曰丧事谓凡奠也萑如苇而细者周礼虽合葬及同时在殡皆异几体实不同祭于庙同几精气合【贾疏祭统敷筵设同几郑注以某妃配某氏以其精气合故也禫月吉祭犹未配至二十八月祭于庙乃设同几】　贾氏公彦曰生人则几在左鬼神则几在右故诸侯祭祀席右雕几筵国宾左彤几漆素并云右俱为神也
　　案黼纯纷纯专指萑席而言
　　存疑郑氏众曰柏席廹地之席苇居其上或曰柏席载黍稷之席　郑氏康成曰柏椁字磨灭之余椁席藏中神坐之席也【贾疏谓于下帐中坐设之】敦读曰焘焘覆也棺在殡则椁焘【贾疏檀弓天子菆涂龙輴以椁是也】既窆则加见【贾疏既夕礼下棺讫则加见见谓帷荒道上所被将入藏以覆棺言见者以棺不复见唯见帷荒也】皆谓覆之案康成改敦为焘固未安而以为棺在殡及窆加见时每覆席则一几虽无所据犹事理所或有项氏安世王氏应电乃谓盛黍稷之敦每敦一几则谬矣凡鼎俎簠簋皆同陈而独于敦设几且每敦一几何义乎此盖简错文有脱误不可强为之说也
　　凡吉事变几凶事仍几
　　正义郑氏康成曰吉事王祭宗庙祼于室馈食于堂绎于祊每事易几神事文示新之也凶事谓凡奠几朝夕相因丧礼畧
　　存疑郑氏众曰变几变更其质谓有饰也仍因也因其质谓无饰也
　　辨正贾氏公彦曰先郑以仍几为因其质无饰后郑不从者以先郑就几体解之尚书仍几乃是前后相因不得为几体也且上经右素几已见凶几无饰之义何须覆出此文
　　通论贾氏公彦曰案檀弓虞而立尸有几筵据大夫士而言士丧礼大敛即有席而云虞始有筵者以几筵连言其实几至虞时始有筵大敛即有也天子诸侯礼大初死几筵并有故上云凡丧事设苇席右素几也
　　天府掌祖庙之守藏与其禁令
　　正义郑氏康成曰祖庙始祖后稷之庙其寳物世传守之若鲁寳玉大弓【贾疏以始祖庙最尊故寳物藏焉】　贾氏公彦曰禁令谓禁守不得使人妄入之类
　　凡国之玉镇大寳器藏焉若有大祭大丧则出而陈之既事藏之【注故书镇作瑱郑司农读为镇】
　　正义郑氏康成曰玉鎭大寳器玉瑞玉器之美者禘祫及大丧陈之以华国也　郑氏众曰书顾命翼日乙丑王崩丁卯命作册度越七日癸酉陈寳赤刀大训璧琬琰在西序大玉夷玉天球河图在东序之舞衣大贝鼖鼔在西房兑之戈和之弓垂之竹矢在东房此其行事见于经者　胡氏安国曰古者寳玉世守罔敢失坠告终易代以昭先祖之令徳若顾命所云非直为观美也先世所寳一器一物犹谨守之况神器之大乎　王氏昭禹曰左传诸侯之封皆受彝器以镇抚其社稷天府玉镇大寳器藏焉意亦若此
　　凡官府乡州及都鄙之治中受而藏之以诏王察羣吏之治
　　正义郑氏众曰治中谓其治职簿书之要　郑氏康成曰察其当黜陟者　贾氏公彦曰自王国以至四疆皆有职司治事文书不言六遂及四等公邑之官者文畧也虽言治中兼有不中者在中者陟之不中黜之经直举一偏而言也　易氏祓曰治中计治之书也登贤能之书于天府明教宜得其中登民谷之数于天府明政宜得其中计狱弊讼登中于天府明刑宜得其中　王氏应电曰治中即冢宰之受其防听其致事者也宜协于中故曰治中所治天职故藏于天府
　　案羣吏之治诸官之属各层累而考察之以逹于冢宰而天府以受治中亦得与议焉盖唯恐或失其中而诸官所考冢宰所听或有未详则生民将受其病故临之以天地祖宗虽上士之微所见亦得直逹于王而与冢宰相可否也三王之世竭诚以求民隠多方以致直言如此
　　上春衅寳镇及寳器
　　正义郑氏康成曰上春孟春也衅谓杀牲以血血之贾氏公彦曰上春谓建寅之月衅若月令上春衅
　　龟防是也
　　凡吉凶之事祖庙之中沃盥执烛
　　正义郑氏康成曰吉事四时祭也【贾疏禘祫亦在焉止言四时者文畧】凶事王及后丧朝于祖庙之奠　贾氏公彦曰小祝职大祭祀沃尸盥夏官小臣职大祭祀沃王盥此二官沃盥在祖庙则天府为之执烛若士师职祀五帝沃尸盥非祖庙事则不与执烛也
　　季冬陈玉以贞来嵗之媺恶
　　正义郑氏康成曰问事之正曰贞问嵗之美恶谓问于龟大卜职大贞之属陈玉陈礼神之玉【贾疏玉于卜筮无所施明以礼神也】凡卜筮实问于鬼神龟筮能出其卦兆之占耳言陈者既事藏之不必貍之也郑司农云贞问也国语贞于阳卜【贾疏吴语黄池之防董褐辞彼注云问卜内曰隂外曰阳】　贾氏公彦曰谓夏之季冬歳终当除旧布新故此时卜筮也
　　案不曰歳终而曰季冬与前上春相应以表夏时也夏数得天故祭祀搜狩仍用夏正而见义于天府以为五官之通例
　　通论郑氏锷曰先王忧民深尝之日卜芟社之日卜稼犹以为未足以知来嵗之美恶季冬之月歳且更始故更豫卜之
　　若迁寳则奉之
　　正义郑氏康成曰奉犹送也　贾氏公彦曰王者迁都则寳亦迁天府奉送于新庙之天府藏之如故
　　若祭天之司民司禄而献民数谷数则受而藏之正义郑氏康成曰司民轩辕角也【贾疏案武陵太守星传云轩辕十七星如龙形有两角角有大民小民】司禄文昌第六星或曰下能也【疏见大宗伯司中司命下】禄之言谷也年谷登然后制禄祭二星以孟冬【贾疏月令孟冬祈来年于天宗即日月星是知祭在孟冬】既祭之而上民谷之数于天府　贾氏公彦曰孟冬时主民之吏献民数谷数小司宼受而献之于王王得之登于天府受而藏之
　　案地官献贤能之书秋官计狱弊讼及邦之盟书皆登于天府而不见于此者文互见也
　　典瑞掌玉瑞玉器之藏辨其名物与其用事设其服饰正义郑氏康成曰人执以见曰瑞礼神曰器瑞符信也服饰服玉之饰谓缫借　贾氏公彦曰名物谓圭璧之类各有名与物色也用事者为事而用圭璧如朝聘朝日祭祀之类
　　王晋大圭执镇圭缫借五采五就以朝日【朝直遥反注故书镇作瑱郑司农读为镇】
　　正义郑氏众曰晋读为搢绅之搢谓插于绅带之间若带劒也【贾疏带有二大带即绅也又有革带以佩玉佩之等插笏者插于绅之外革之内故云绅带之间】玉人记大圭长三尺杼上终葵首天子服之【贾疏郑彼注杼杀也谓大圭近首杀去之留首不去处为椎头齐人名椎为终葵故以名圭首也】镇圭尺有二寸天子守之缫读为藻率之藻五就五帀也一帀为一就　郑氏康成曰缫有五采文所以荐玉就成也王朝日者觐礼拜日于东门之外　林氏之竒曰镇圭尺有二寸则天数也缫借五采五就备文徳也其玉用全无厐杂也
