<!-- { "loadSidebar": true } -->
　　凶札则无力政无财赋不收地守地职不均地政正义郑氏康成曰无力政恤其劳也无财赋恤其乏困也地政非凶札之嵗当收税乃均之　黄氏度曰特言无财赋者九职中有不授地而出征赋者如百工商贾闲民夫布是也
　　案观此经则地职不得为九职益眀矣财赋皆九职所出也既无财赋而又曰不收地守地职者盖尽免九职之额征而其他守政中应出之材器地职中应共之材物亦不收耳【地守中用其材器及移甲役财用经有眀文地职中材物如遂师职祭祀共野牲戴记郊之日乡为田烛之类】若地守爲山泽虞候之守地职为九职贡物则不惟地守本在地职中不宜分爲二而于地守地职外别言财赋絶不可通矣
　　三年大比则大均【比必里反】
　　正义李氏如玉曰地征力征二者每年小均逮至三年大比则大均将使无地无人不得其平也　刘氏彜曰谓此方之役事寡而民之力政尚多三年用民而犹有未役者则大比之三年之外取其未役者通用之所以能尽公旬三日之法
　　师氏掌以媺诏王【媺与羙同】
　　正义郑氏康成曰告王以善道也文王世子师也者教之以事而谕诸徳者也
　　案天子师保有公孤师氏中大夫保氏下大夫盖専爲教太子设者【春秋传晋侯问椘子钟仪对曰其为太子也师保奉之以朝于婴齐而夕于侧也则职専于教太子可知】而其职首曰以媺诏王谏王恶何也使太子益严于师保也王且以媺诏王之恶且谏则所以诏太子谏太子者不可玩忽眀矣
　　通论吕氏祖谦曰伊川谓后世知求治而不知正君知规过而不知养徳盖后世未尝不设谏诤之官以纠主慝而从容养徳者则阙如焉师氏诏媺保氏谏恶陈善闭邪职虽分而道实相济也　叶氏时曰周官谏诤之职惟师氏保氏然平时之诏王为治者非一人也冢宰则诏以八柄八统大府则诏王察羣吏之治司士诏王治内史诏王听治小臣诏王法仪凡长幼卑尊无非诏王之职出入起居无非听诏之时至瞽诵诗士传言商旅市议是谏王恶者又不独一保氏也古人不以谏名官而人人得以谏至春秋时此意未泯自汉武置谏大夫非谏官言事则爲越职而谏诤之路狭矣
　　以三徳教国子
　　正义郑氏康成曰国子公卿大夫之子弟【贾疏王制春秋教以礼乐冬夏教以诗书王太子王子羣后之太子卿大夫元士之适子皆造焉故知国子中有卿大夫之子也注不言王太子及元士之适子者略也王制惟言太子适子不言弟此兼言弟者大司乐及此下文皆云教国子弟也】师氏教之而世子亦齿焉学君臣父子长幼之道【贾疏此约文王世子文】
　　通论王氏详说曰师氏保氏大司乐乐师所谓国子者并言王太子也大胥小胥所谓学士者不及王太子也大胥言掌学士之版以待致诸子王太子不预可知矣小胥言廵舞列而挞其怠慢者以王太子之贵非小胥所得而责之也又可知矣　柯氏尚迁曰师氏徳行大学之教也保氏艺仪小学之教也由是观之则公宫之左必有大小二学可知矣尚书大传言国子必十三入小学十八入太学盖与王子共学必稍长乃知贵贱之礼上下之分且使王子有辅仁之益也大司乐所教成均则乡遂都鄙所賔兴侯国嵗贡之俊士国子及诸子帅教而成材者皆聚于此王太子以时入焉
　　案大司乐掌合国之子弟王制王太子王子公卿大夫元士之适子国之俊选皆造焉此自古不易之制经传画一之文也柯氏乃谓国子皆聚于虎门师保教之非也世子学于虎门不过取国子中秀异者数人共学师保専教太子兼司王朝王举必从亦不能徧教国子
　　一曰至徳以为道本
　　正义朱子曰至徳云者诚意正心端本澄源之事道则天人性命之理事物当然之则修身齐家治国平天下之术也　李氏如玉曰至徳以爲道本即子思子所谓苟不至徳至道不凝焉是也
　　二曰敏徳以爲行本【行下孟反下同】
　　正义朱子曰敏徳者强志力行畜徳广业之事行则理之所当为者日可见之迹也　王氏昭禹曰徳不敏则或暂为而中辍或勤始而怠终行无由而成也书康诰丕则敏徳
　　三曰孝徳以知逆恶
　　正义郑氏康成曰孝徳尊祖爱亲守其所以生者也朱子曰孝徳者尊祖爱亲不忘其所由生之事知
　　逆恶则以得于己者笃实深固有以真知彼之逆恶而自不忍为也　吕氏祖谦曰非实有孝徳于己犯上陵节之事必有习而不察者故云以知逆恶总论朱子曰此三徳者虽各以才品之髙下资质之所宜而教之然亦未有専务其一可以为成人者是以别而言之以见其相湏为用而不可偏废盖不知至徳则所谓敏徳者散漫无统固不免乎笃学力行而不知道之讥然不务敏徳又无以广业而有空虚之弊不务敏徳则所谓孝徳者或不能力行以尽其分不务孝徳则所谓敏行者或无以立本而失其次序此先王之教所以本末相资精粗两尽而不倚于一偏也
　　教三行
　　正义郑氏康成曰在心为徳施之为行　朱子曰徳也者得于心也行则行之法而已不本之以徳则无所自得而行不能以自修不实之以行则无所持循而徳不能以自进是以既教之三徳必以三行继之虽其至末至粗无所不尽而徳之修也不觉矣
　　一曰孝行以亲父母
　　正义郑氏康成曰孝列三徳之末三行之始徳有广于孝而行莫尊焉
　　案孝行以敬为大而此独曰以亲父母王公之子于父母多尊而不亲也
　　二曰友行以尊贤良
　　正义王氏应电曰尊贤良曰友行者如兄弟之无胥逺也
　　案贤良即同学中徳行道艺秀出者吕氏祖谦谓国中之先生长者则无由与虎门外之国子相接如谓大司乐所云有道者有徳者则当在师长之列王太子入太学时虽得相接而不当曰友行矣尊贤良列于事师长之前何也顺于师长童稚所易知尊贤良则能兴于学行而为眀道进徳之益者大矣【书传王子束髪而入太学公卿大夫元士之适子十八而入太学其年较长正欲择其性行学业之优者】
　　三曰顺行以事师长
　　案师教以道艺者师氏保氏大乐正小乐正之类是也长同学中行列尊年齿长者
　　总论朱子曰合观三者似皆孝徳之行而已于至徳敏徳无与焉盖至徳敏徳必独见而自得之非教者所得而豫言也惟孝徳则其事可指故推其类而兼为友顺之目以详教之以示学者虽未能遽得于心而其事可勉使能行之以不息自当有得于心而至徳敏徳亦不觉其日进矣
　　案大司徒以六徳六行六艺教万民而师氏保氏分爲二职者师氏所教十五及二十入太学者也保氏所教八嵗及十三入小学者也或以六徳六行或以三徳三行而变其名义者司徒以郷三物教万民而賔兴之要其终而言之也自十五入学至九年而大成则成人之事备矣故知仁圣义忠和之徳无不详也孝友睦婣任恤之行无不着也师氏所教乃国子始入学者六徳未可遽求必使知人之所得于天而粹然至善者为道之本而后六徳可驯致也【孔子曰天地之性人为贵孟子曰性善人皆可以为尧舜春秋传曰民受天地之中以生又曰人之于天也以道受命董子曰人受命于天固超然异于羣生皆至徳以为道本之义圣贤所以人心之防而兴起其善端者莫切于此】崇髙富贵易于浮惰必使知勤敏为行之本而后六行可渐推也有父兄在睦婣任防之行不可得而见也第使知亲父母尊贤良事师长而百行有基矣若六艺则小学所必亲故无异教也于孝行之外别教孝徳而曰以知逆恶者非知人之逆恶自知其逆恶也师氏主教太子太子之事父母也师保奉之动必以礼于孝行无由显悖故特教以孝之实有得于心者使知于父母之教阳奉而隂违则为逆偷为不义则为恶而太子之逆恶不可纠诘也故伸其教于国子先儒谓犹周公抗世子之法于伯禽也师氏无教太子之文者古者太子入学与胄子齿故以国子该之国子本宜学于太学以太子故教于虎门之左则教太子在其中矣
　　居虎门之左司王朝
　　正义郑氏康成曰虎门路寝门也王日视朝于路寝门外画虎焉以明勇猛于守宜也司犹察也察王之视朝若有善道可行者则当前以诏王　李氏如玉曰司犹主也主王治朝之事
　　案宰夫职掌治朝之灋司士职路寝门外之朝正朝仪之位则賔客之令诸臣之复万民之逆皆在焉王揖而入则玉藻所谓退适路寝听政也此曰司王朝谓王出路门外摈者司士而威仪言动师氏亦察之也王还入路寝听政賛治者冢宰而是非得失师氏亦察之所以交修而惟惧其有愆也
　　存疑李氏叔寳曰路寝门画虎以示威武犹中门为雉门画雉以象文眀　王氏应电曰师氏居左保氏其居右与
　　掌国中失之事以教国子弟【中张仲反注故书中为得】
　　正义郑氏康成曰中中礼失失礼教之使识旧事陈氏傅良曰教以三徳三行以立其根本又以国政之中失教之使知所法知所戒斯通逹治体他日皆良公卿也
　　案不曰凡中失之事而曰国中失之事者以先世王太子王子弟善败之迹告之使知鉴戒也
　　凡国之贵逰子弟学焉
　　正义郑氏康成曰贵逰子弟王公之子弟逰无官司者　贾氏公彦曰游者以其未仕而在学逰暇习业案师氏保氏所教皆未冠与太子齿相次以共学者故国之俊选不与若太子既冠成人则必博选天下孝弟博闻有道术者使与居处出入而不専于贵逰子弟矣
　　通论柯氏尚迁曰周人于国子其教之也详其责之也深其养之也豫盖其教太子也将以宗庙社禝属之为天下得人也其教王子也以其将有国有家而为民神之主也其教贵逰子弟以其将为公卿大夫之选恐其席宠处优鲜克由礼非师严道尊则无以变化其气质而涵养其徳性也
　　余论陈氏彦羣曰古者国子之教极严后世不知教国子而率以父兄保任为郎其后遂欲除任子之令不知任子之不得人由教养之未至耳先王赏延于世未甞以官授不才之子弟今之国子监正为教国子设故太学补选先于他人其为法则优而教养异于古矣
　　凡祭祀賔客防同丧纪军旅王举则从【从如字注故书举为与】正义郑氏康成曰举犹行也
　　听治亦如之
　　正义郑氏康成曰听治谓举于野外以听治【贾疏即上数事王所在皆有朝以听治下经朝在野外即此听治是也】
　　案太宰职王眡治朝则賛听治眂四方之听朝亦如之此听治即所谓四方之听朝也师保必从其职之要防与宰臣埓矣
　　使其属帅四夷之隶各以其兵服守王之门外且跸朝在野外则守内列【跸音毕注故书隶或作肆郑司农云当为隶】
　　正义贾氏公彦曰属即序官上士二人并府史胥徒之等朝在野外即上文听治是也　郑氏康成曰兵服旃布弓劔不同也【贾疏东方南方其服布其兵劔西方北方其服旃其兵弓矢】门外中门之外跸止行人不得廹王宫也内列蕃营之在内者也【贾疏司戈盾职及舎设藩盾司隶职守野舎之厉禁】其属亦帅四夷之隶守之如守王宫　王氏详说曰司隶所帅师氏之属又从而帅之　金氏瑶曰野外王廵守亲征道上所宿处也内列掌舎所设梐枑再重之内重也案王门以夷隶守之者使裔荒之人知朝廷礼义之盛以为声教也观此则知守王宫罪隶不与矣【罪隶职其守王宫二语旧说谓系闽隶下错简可徴信于此】
　　通论王氏应电曰师保二官以近臣而兼守御之事盖以爪牙之士而领之以腹心道义之臣此所以武人皆知忠义而同徳同心也
　　保氏掌谏王恶而养国子以道
