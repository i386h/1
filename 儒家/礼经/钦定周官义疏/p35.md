<!-- { "loadSidebar": true } -->
　　掌以时招梗禬禳之事以除疾殃【梗古猛反禬古外反又户外反禳如羊反】正义贾氏公彦曰招招取善祥　郑氏康成曰梗御未至也除灾害曰禬郤变异曰禳【贾疏梗者御捍恶之未至禬者除去见在之灾禳者推郤见在之变异】　王氏应电曰鬼神之事妇人信之尤酷圣人因人情之所不能已制为正祀则滛祀不禁而自止矣
　　女史掌王后之礼职
　　正义王氏昭禹曰王后之礼各有所职如祭祀则有荐彻賔客则有献酬之类女史掌之庶王后非礼勿动矣
　　案后所行之礼命之曰职而女史掌之即内以隂礼教六宫诏后礼乐之仪之典籍也
　　掌内治之贰以诏后治内政
　　正义郑氏康成曰内治之法夲在内书而贰之案女史之于内犹大史之于冡也冡内掌其正故大史女史掌其贰焉内虽治王内之政令究有男女之嫌必以女史诏后治内政而后便于事也
　　逆内宫
　　正义郑氏康成曰钩考六宫之计【贾疏谓六宫所有费用财物及米粟皆当钩考之】
　　书内令
　　正义郑氏康成曰后之令　贾氏公彦曰谓书而宣布于六宫之中
　　凡后之事以礼从
　　正义郑氏康成曰亦如大史之从王【贾疏大史职大防同朝觐以书协礼事及将币执书以诏王此女史亦执礼书以从后】
　　典妇功掌妇式之灋以授嫔妇及内人女功之事赍【赍音咨本又作粢注故书赍为咨杜子春读为资】
　　正义郑氏康成曰妇式妇事之模范灋其用财旧数嫔妇九嫔世妇言及以殊之者容国中妇人贤善工于事者【贾疏知有国中妇人者下典丝职颁丝于外内工注云外工外嫔妇也大九职嫔妇化治丝枲是国中妇人有嫔妇之称也】　郑氏众曰内人谓女御女功事赍谓女功丝枲之事　黄氏度曰事赍治丝枲之事及转致杂费
　　案此嫔妇即大九职中嫔妇化治丝枲闾师掌国中四郊之人民任嫔以女事贡布帛者也典丝职颁丝于外内工注云外工外嫔妇也即此已内人女御则内工也云及者殊外内也先外后内者外工多也式则大羞服之式中具焉女功犹言妇功　康成以九嫔世妇兼言之疑未必然九嫔世妇所司者礼职纵有妇功当非典妇功所掌也曽是九嫔世妇之尊而一丝一枲反授受于中下士之手乎凡经云嫔妇皆非九嫔世妇也盖服用繁多匪寥寥内人所能共也故于国中四郊之内任嫔妇以其职而使治之以共王及后之用与其赐予其人在载师任土者之外所云九功之贡者皆然而嫔妇及内人之功则以典妇功掌之典妇功犹今之司织造者
　　凡授嫔妇功及秋献功辨其苦良比其小大而贾之物书而楬之【苦音古贾音嫁楬其谒反下并同注读授作受非是】
　　正义郑氏众曰苦读为盬谓分别缣帛与布纻之麤细皆比方其大小书其贾数而着其物若今时题署物　郑氏康成曰贾之者物不正齐当以泉计通功王氏应电曰先授之功以齐其业然后受其献以
　　责其成隆冬寒冱非女工时故秋献功
　　案此直言嫔妇不言内人者内人之功事以嵗时献于后而内佐后受之不献于典妇功也其授以女功之事赍则上文固言之矣以此益见嫔妇之为外嫔妇而不可以九嫔世妇当之也郑云以泉计通功者谓若某物直防十千或防千也　比比次也物之大小贾固不同或大小同而材有羙恶功有良苦则贾相倍蓰故比次而楬之以共衣服则贵贱有等以备赐予则轻重有差也
　　以共王及后之用颁之于内府
　　正义金氏瑶曰用谓六宫之服及王与后赐予案疏谓以待王及后之用故蔵于内府非也内府都受九贡九赋九功之货贿非专共王及后者也盖凡丝枲布帛皆蔵于内府其成于内人者则以共王及后之用成于外工者则以共邦之百用耳王之燕衣服玉府掌之盖授缝人缝之既成而后以入于玉府礼服则以授外内司服也
　　典丝掌丝入而辨其物以其贾楬之
　　正义贾氏公彦曰后宫所蚕之丝自于后宫用之以为祭服不入典丝其嵗贡之丝若禹贡兖州贡漆丝之等当入典丝　黄氏度曰以其贾楬之将以为授功献功之程
　　辨正黄氏度曰康成以丝入为九职嫔妇所贡丝非也闾师任嫔以女事贡布帛不贡丝此当是九贡禹贡兖州厥贡漆丝青州厥贡丝枲
　　掌其蔵与其出以待兴功之时
　　正义郑氏康成曰时者若温暖宜缣帛清凉宜文绣【贾疏文绣染丝为之夏暑损色故待秋凉】
　　颁丝于外内工皆以物授之
　　正义郑氏康成曰外工外嫔妇也内工女御　贾氏公彦曰以物授之者若缣帛则授以素丝文绣则授以防丝
　　案外内工即蒙上典妇功职之嫔妇及内人而言注以外工为外嫔妇则上经嫔妇非九嫔世妇明矣
　　凡上之赐予亦如之
　　正义郑氏康成曰王以丝物赐人　王氏昭禹曰所赐予贵贱不同亦皆以其物授之
　　及献功则受良功而蔵之【良依注作苦一读如字】
　　正义郑氏康成曰良当为苦字之误也受其麤盬之功以给有司之公用其良功者典妇功受之以共王及后之用　贾氏公彦曰典枲直有苦者无良者明典丝亦不得有良者以良者入典妇功也
　　存异郑氏众曰良功丝功缣帛苦功麻功布纻案典妇功职辨其苦良则丝枲皆有苦有良如即以丝枲为别而已则又何辨之有其苦者谓次于良者一等二等之差非滥恶者也一云凡良功皆蔵于典丝凡苦功皆蔵于典枲名相近者相逺实相近者相迩所以谨于蔵便于用易于防计也不必改良为苦亦通
　　辨其物而书其数以待有司之政令上之赐予
　　正义刘氏彞曰待有司之政令谓给邦之百用政令如下文祭祀丧纪所共饰邦器者所受之类
　　凡祭祀共黼画组就之物
　　正义郑氏康成曰以给衣服冕旒【贾疏衣服释黼画也周冕服九章自龙衮已下此直言黼者若诗维衮及黼之类畧言之也冕旒释组就也若弁师职五采缫十有二就之等】及依盥巾之属【贾疏依盥巾亦释黼也此据祭祀若掌次职设皇邸邸即屏风为黼文幂人职王巾皆黼】白与黒谓之黼【贾疏攷工记缋人职文】采色一成曰就【贾疏若典瑞五采五就之等】　贾氏公彦曰凡祭服皆画衣绣裳裳绣湏丝衣画不湏丝而言共丝者大夫已上裳皆先染丝则衣亦湏丝为之乃后画故兼画衣而言之组就者谓以组为冕旒之就物丝之物色
　　丧纪共其丝纩组文之物【纩音旷刘古旷反】
　　正义郑氏康成曰以给线缕【贾疏谓给裁缝之用此释丝也】着旴口綦握之属【贾疏此释纩组也按士丧礼握手用纁里着组繋丧大记属纩以俟絶气内则屦着綦注綦屦系是用纩组之事】青与赤谓之文【贾疏亦缋人职文绣亦用丝故连言也】
　　凡饰邦器者受文织丝组焉
　　正义郑氏康成曰谓茵席屏风之属【贾疏此据生人所饰器物言茵若少仪所谓茵席枕几頴之属注茵着褥是也席谓席之四缘若司几筵粉纯画纯黼纯之属是也屏风即上文注黼依也上据祭祀此王所用若司几筵职依前者是也】　王氏昭禹曰文织以文为织丝组以丝为组
　　嵗终则各以其物防之
　　正义郑氏康成曰种别为计【贾疏自上经所用掌其蔵与其出及黼画已下各别为计】　郑氏众曰各以其所饰之物计防傅着之【贾疏谓物之多少作文书使相傅着共一簿也】
　　典枲掌布缌缕纻之麻草之物以待时颁功而授赍【缕力羽反纻音伫直语反注故书赍作资】
　　正义郑氏康成曰缌十五升布抽其半者【贾疏礼记杂记文】白而细疏曰纻杂言此数物者以着其类众多草葛防之属　贾氏公彦曰布缌缕用麻物纻用草物布中可以兼用葛防之草为之待时颁功者用丝有四时之别麻草所为四时皆得
　　案掌布缌缕纻之麻草之物者麻草之物不独用于布缌缕纻而典枲所掌惟此也授赍盖给以泉布使自具练治麻草之器物兼偿其劳也于颁枲曰授赍则丝可知也于颁丝曰外内工则枲可知也
　　及献功受苦功以其贾楬而蔵之以待时颁
　　正义郑氏康成曰其良功亦入于典妇功以共王及后之用
　　颁衣服授之赐予亦如之嵗终则各以其物防之正义郑氏康成曰授之授受颁者帛言待有司之政令布言颁衣服互文　贾氏公彦曰典丝典枲俱不为王及后之用
　　内司服掌王后之六服袆衣揄狄阙狄鞠衣展衣缘衣素沙【袆音晖揄音遥鞠居六反又溪六反展张彦反缘或作褖同吐乱反】
　　正义郑氏众曰袆衣画衣也祭统君卷冕立于阼夫人副袆立于东房【贾疏彼据二王后夫人祭服袆衣与后同】揄狄阙狄画羽饰展衣白衣也丧大记复者朝服君以卷夫人以屈狄世妇以襢衣屈音声与阙相似襢与展相似鞠衣黄衣也　郑氏康成曰狄当为翟翟雉名伊雒而南素质五色皆备成章曰翚江淮而南青质五色皆备成章曰摇【贾疏伊雒而南已下至此皆尔雅文引之者证袆揄为雉也】王后之服刻缯为之形而采画之缀于衣以为文章袆衣画翚者揄翟画摇者【贾疏先郑袆衣揄狄不言所画故足成其义】阙翟刻而不画【贾疏此无正文以意量之明刻缯为雉形但阙而不画五色】此三者皆祭服从王祭先王则服袆衣祭先公则服揄翟祭羣小祀则服阙翟今世有圭衣者盖三翟之遗俗鞠衣黄桑服也色如鞠尘象桑叶始生月令三月荐鞠衣于先帝告桑事展衣以礼见王及賔客之服【贾疏诸侯为賔客于王后助王飨賔则后有见賔之礼亦服展衣也鞠衣在上以桑褖衣在下以御于王展衣在中故以为见王及賔客之服】字当为襢襢之言亶亶诚也诗国风曰玼兮玼兮其之翟也又曰瑳兮瑳兮其之展也杂记夫人复税衣揄狄又丧大记士妻以褖衣言褖者甚众字或作税【贾疏或杂记文】此缘衣实褖衣也褖衣御于王之服亦以燕居【贾疏朝服展衣下唯有禒衣故知御与燕居同褖衣也】男子之褖衣黒则是亦黒也【贾疏男子褖衣黒礼虽无文案士冠礼陈服于房爵弁服皮弁服端服士丧礼陈袭事于房亦云爵弁服皮弁服褖衣褖衣当端之处变言之者冠时端衣裳别及死袭时端连衣裳与妇人褖衣同故虽男子之端亦名褖衣又见子羔袭用褖衣纁袡讥袭妇服纁袡与衣相对之物则男子褖衣黒矣男子褖衣既黒则妇人褖衣亦黒可知】六服备于此矣以下推次其色则阙狄赤揄狄青袆衣【贾疏王后六服其色无文以鞠衣象麴尘其色黄褖衣与男子褖衣同其色黒二者为本以五行之色从下向上以次推之水色黒褖衣既象之水生于金褖衣上有展衣宜象金色故先郑亦云展衣白衣也金生于土土色黄鞠衣象之土生于火火色赤鞠衣上有阙翟则阙翟象之火生于木木色青阙翟上有揄翟则揄翟象之五行之色已尽唯有天色袆衣最在上象天色】妇人尚专一徳无所兼连衣裳不异其色素沙者今之白防也六服皆袍制【贾疏杂记茧衣裳是袍也男子袍有衣裳妇人衣裳连则非袍而云袍制者止取衣复不单与袍制同】以白防为里使之张显今世有沙縠者名出于此　贾氏公彦曰王之吉服有九韦弁以下常服有三与后鞠衣以下三服同但王之祭服有六后祭服惟有三翟者天地山川社稷等后夫人不与故三服而已袆衣亦是翟而云衣者以其是服之首故目言衣也　郑氏锷曰天子之服九九者所以取乎阳数之极王后之服六六者所以取乎隂数之中袆言衣则知揄阙者亦衣也揄狄阙狄言狄则知袆衣亦狄也
　　辨外内命妇之服鞠衣展衣缘衣素沙
