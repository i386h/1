<!-- { "loadSidebar": true } -->
　　正义郑氏康成曰内命妇之服鞠衣九嫔也展衣世妇也缘衣女御也【贾疏九嫔下有世妇女御三等鞠衣以下服亦三等故知以次服之】外命妇其夫孤也则服鞠衣其夫卿大夫也则服展衣其夫士也则服缘衣【贾疏此约司服孤絺冕卿大夫同冕士皮弁三等而言之孤以下妻其服无文故以此三等之服配三等臣之妻也】三夫人及公之妻其阙狄以下乎【贾疏妇人之服六从下向上差之三夫人当服阙狄三公夫人亦当阙狄若三夫人从上向下差之则当揄狄玉藻王后袆衣夫人揄狄是也若三公夫人不得过阙狄知者射人职三公执璧与子男同则三公亦毳冕三公之妻亦当阙狄】侯伯之夫人揄狄子男之夫人亦阙狄惟二王后袆衣【贾疏玉藻君命阙狄再命鞠衣一命防衣注据子男之国而言阙狄既当子男夫人侯伯夫人自当揄狄二王后夫人当袆衣矣】　贾氏公彦曰上言后六服此论外内命妇不得有六服唯得鞠衣以下三服尊卑差次服之而已亦以素沙为里司服孤卿大夫士文承诸侯之下皆据诸侯之臣言则诸侯之臣妻亦以次受此服是以玉藻君命阙狄再命袆衣一命襢衣士褖衣注云此子男之夫人及其卿大夫士之妻命服也袆当为鞠诸侯之臣皆分为三等其妻以次受此服若然五等诸侯之臣命虽不同有孤之国孤絺冕卿大夫同冕无孤之国则卿絺冕大夫冕其妻皆约夫而服此三等之服天子之臣服无文亦得与诸侯之臣服同是以此外命妇服亦得与诸侯臣妻服同也
　　存疑郑氏锷曰三公之妻不可以常制论三公出封则为大国之君以君子偕老之诗观之卫侯爵诗人言夫人之服曰翟曰展上三衣有翟下三衣有展其下王后一等无袆衣而已盖三公在朝屈于王则服子男之服其妻亦服阙狄出封则宜加礼记有夫人副袆之文其三公出封之礼与三夫人之服亦不可以常制论中宫有后则屈而服阙狄中宫或阙则伸而服揄狄与侯伯在朝及出封其妻之服阙狄揄狄同　陈氏祥道曰王制言三公一命衮则三公在朝鷩冕其妻揄狄可知也玉藻言夫人揄狄则三夫人揄狄可知也公之夫人袆衣而明堂位言鲁夫人副袆者鲁侯得用衮冕则夫人副袆可知也　王氏应电曰以司服之例推之自上公九命其服九章至再命受服二章而止三公夫人八命天子之三夫人视之卿之内子六命天子之九嫔视之是皆当有八章六章之服大夫之世妇四命天子之二十七世妇视之大国孤之妇亦四命是皆当服鞠衣元士之妻三命天子之女御视之侯国卿之内子亦三命并当服展衣天子中士之妻侯国大夫之妇小国卿之内子皆再命并当服缘衣且以后之六服止画雉之一章何以为九命之别王与诸侯之衮名同制异则后与夫人之袆亦当有辨
　　凡祭祀賔客共后之衣服及九嫔世妇凡命妇共其衣服共丧衰亦如之【衰七雷反】
　　正义郑氏康成曰言及言凡殊贵贱也凡者凡女御与外命妇也春秋之义王人虽微者犹序乎诸侯之上所以尊尊也【贾疏据上文外内命妇服唯有鞠衣已下此经上已云九嫔世妇则内命妇中唯有女御也外命妇中有公孤卿大夫之妻尊于女御而总入女御中又九嫔卑于三公夫人世妇卑于孤卿妻言凡以殊之在上是尊尊也春秋防王人在僖八年】臣之命者再命以上受服则下士之妻不共也【贾疏大宗伯职再命受服则天子下士一命不受】外命妇唯王祭祀賔客以礼佐后得服此上服自于其家则降焉【贾疏特牲礼主妇纚筓绡衣少牢礼主妇被锡衣侈袂士妻不衣褖衣大夫妻绡衣侈袂不衣展衣是自于其家则降也】　贾氏公彦曰共后之衣服者祭祀共三翟賔客共展衣九嫔世妇谓助后祭祀賔客时凡命妇兼外内命妇也丧衰外命妇为王服齐衰于后无服若九嫔已下及女御于王服斩衰于后服齐衰
　　案疏引特牲少牢主妇之服以为非助祭不服上服之证是也但大夫妻以展衣为上服则祭于已犹得服缘衣不应绡衣下同士妻也敖氏继公以少牢锡字古文作緆而谓为缘字之讹即此经之缘衣良为可据士妻绡衣士昏礼特牲礼并见之当在缘衣之下盖亦士妻之礼服而此经不以入等未详　丧服外命夫为王服斩衰故外命妇服齐衰从夫服而降一等也外命夫为后服齐衰从王服也凡从服一从而已无累从者故外命妇于后无服诸侯及诸侯之夫人于王与后亦然详见丧服经传
　　后之丧共其衣服凡内具之物
　　正义贾氏公彦曰后丧所共衣服谓袭时十二称小敛十九称大敛百二十称　郑氏康成曰内具纷帨线纩鞶袠之属【贾疏内则妇事舅姑有纷帨线纩鞶袠故死者入圹亦兼有数物内则更有刀砺小觹等故曰之属】
　　缝人掌王宫之缝线之事以役女御以缝王及后之衣服【线私见反】
　　正义郑氏众曰线缕也　郑氏康成曰女御裁缝王及后之衣服则为役助之余裁缝事则专为焉　贾氏公彦曰役女御谓为女御所役
　　案序官云奄二人女御八人女工八十人奚三十人此云以役女御则奄特总帅女工及奚以听女御之役使耳王及后之衣服女御司之既成乃分入于玉府及外内司服而以共也此与内司服之女御盖即于八十一人中选充之王昭禹以为非王宫之女御缪也
　　丧缝棺饰焉【注故书焉为马杜子春云当为焉】
　　正义郑氏康成曰孝子既启见棺犹见亲之身既载饰而行遂以葬若存时居于帷幕而加文绣【贾疏既载饰而行者既夕礼日侧遂匠纳车于阶间郤柩而下载之于蜃车之上乃加帷荒饰棺讫乃还车向外明日旦乃引向圹加文绣者生时帷幕无文绣今死恐众恶其亲更加文绣】丧大记饰棺君龙帷三池振容黼荒火三列黻三列素锦褚加伪荒【贾疏伪即帷也】纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六此诸侯礼也【详见丧大记注】礼器天子八翣诸侯六大夫四汉礼器制度饰棺天子龙火黼黻皆五列又有龙翣二其戴皆加璧
　　衣翣桞之材【衣于既反注故书翣桞作接橮郑司农云接读为歰橮读为桞皆棺饰】正义郑氏康成曰必先纒衣其材乃以张饰也桞之言聚诸饰之所聚也檀弓周人墙置翣春秋传四歰不跸【贾疏襄二十五年左传歰作翣】　贾氏公彦曰翣如方扇柳即上注引丧大记帷荒是也二者皆木材以防缯衣纒之乃后张饰于其上故云衣翣桞之材
　　掌凡内之缝事
　　案凡内之缝事则不独衣服也不独王与后之衣服也
　　染人掌染丝帛
　　正义刘氏彞曰凡染事染而后织者上也织而后染者次也
　　凡染春暴练【暴歩卜反刘歩落反】
　　正义郑氏康成曰暴练练其素而暴之【贾疏素即绢也此谓湏练而用者非谓祭服若祭服则先染丝织之不得为练】　贾氏公彦曰春时阳气燥达故暴晒其练　王氏昭禹曰防氏练丝帛皆昼暴诸日是也
　　夏纁【注故书纁作防郑司农云防当读为纁】
　　正义郑氏众曰纁谓绛也【贾疏即尔雅及钟氏所云三入为纁】　郑氏康成曰谓夏始可以染此色也纁者天地之色以为祭服【贾疏易云黄帝尧舜垂衣裳取诸乾坤但天地黄而纁者土无正位托位南方火火色赤与黄共为纁也凡六冕之服皆上纁下故云以为祭服】石染当及盛暑润始湛研之【贾疏约攷工记钟氏职而言夏暑热润之时以朱湛丹秫易可和释故夏染纁】三月而后可用考工记钟氏则染纁术也染则史传阙矣【贾疏郑注钟氏及士冠礼云则六入与】
　　秋染夏【夏户雅反后除春夏之字皆同】
　　正义郑氏康成曰染五色谓之夏夏者其色如夏狄禹贡羽畎夏翟是其总名其类有六曰翚曰摇曰曰甾曰希曰蹲【贾疏尔雅文】其毛羽五色皆备成章染者拟以为浅深之度是以放而取名焉　贾氏公彦曰秋气凉可以染五色　郑氏锷曰秋气收而不散五色皆宜故染夏
　　冬献功
　　正义贾氏公彦曰纁与夏至冬功成并献之
　　掌凡染事
　　正义易氏祓曰凡染事不特丝帛而已　王氏应电曰谓布缌缕纻之物
　　案郑氏锷引礼记谓宫中所染专共王祭祀之服染人所掌以共国家礼事非也记所谓朱绿之黄之即以付染人耳
　　追师掌王后之首服为副编次追衡筓【追都隈反编卑烟反又歩典反】正义郑氏众曰副者妇人之首服祭统君卷冕立于阼夫人副袆立于东房衡维持冠者春秋传衡紞纮綖【贾疏桓二年臧哀伯辞彼据男子之衡司农意男子妇人皆有衡也】　郑氏康成曰副之言覆所以覆首为之饰其遗象若今歩繇矣服之以从王祭祀编编列髪为之其遗象若今假紒矣服之以桑也次次第髪长短为之所谓髲髢服之以见王王后之燕居亦纚筓总而已【贾疏康成知三翟之首服副鞠衣展衣首服编褖衣首服次者王之祭服有六首服皆冕则后之祭服有三首服皆副可知昏礼女次纯衣纯衣则褖衣褖衣而云次则褖衣首服次可知其中亦有编明配鞠衣展衣也上注展衣云以礼见王则展衣首服编此云次以见王者以礼朝见于王与见賔客同则服展衣与编接御见王则褖衣与次也燕居谓不至王所自在燕寝时齐风鸡鸣毛传东方明则夫人纚筓而朝此经注云副编次以待祭祀賔客明燕居不得着次自然着纚筓而毛云以朝必别有所见康成不破之者以纚筓燕居无正文也其实朝王时首服编】追犹治也诗云追琢其章王后之衡筓皆以玉为之【贾疏弁师王之筓以玉故知后同用玉】惟祭服有衡垂于副之两旁当耳其下以紞悬瑱诗玉之瑱也是也筓卷髪者贾氏公彦曰弁师职云诸公用玉为瑱诗玉之瑱
　　也据诸侯与夫人同用玉瑱则衡筓亦用玉矣其三夫人与三公夫人同服翟衣则衡筓亦用玉矣其九嫔命妇等当用象也云唯祭服有衡者见经后与九嫔已下多别言则衡筓唯施于翟衣鞠衣已下无衡矣鞠衣已下虽无衡亦应有紞以悬瑱也
　　辨正贾氏公彦曰先郑谓追师掌冠冕之官故并知王后之首服后郑不从者追师若兼掌男子之首服亦当如下屦人职掌王及后之服屦今不云明非共掌
　　为九嫔及外内命妇之首服以待祭祀賔客丧纪共筓绖亦如之
　　正义郑氏康成曰外内命妇衣鞠衣襢衣者服编衣缘衣者服次非王祭祀賔客佐后之礼自于其家则亦降焉少牢馈食礼主妇被锡衣侈袂特牲馈食礼主妇纚筓宵衣是也昏礼女次纯衣摄盛服耳主人爵弁以迎侈袂褖衣之袂【贾疏案昏礼女次纯衣纯衣则褖衣据士服爵弁亲迎摄盛则士之妻服褖衣首服次亦摄盛褖衣既首服次三翟首服副则鞠衣襢衣首服编可知】凡诸侯夫人于其国衣服与王后同【贾疏所同者上公夫人得袆衣以下至褖衣袆衣从君见大祖揄翟从君祭羣庙阙翟从君祭羣小祀鞠衣以桑展衣以礼见君及賔客褖衣以御侯伯夫人得揄翟以下揄翟从君祭大祖及羣庙阙翟以下与上公夫人同子男夫人得阙翟以下阙翟以祭鞠衣以下与侯伯夫人同并纚筓绡衣以燕居也二王之后与鲁夫人亦同上公之礼】贾氏公彦曰以待祭祀賔客者亦谓助后而服之王氏应电曰筓绖者筓与绖也仪礼丧服传有箭筓有恶筓有吉筓恶筓者栉筓亦曰榛筓吉筓者象筓也恶筓有有首者吉筓有折其首者服之重轻以是为差
　　案三夫人亚王后内官列职自九嫔始举九嫔而言及则内命妇为世妇女御明矣疏谓不言世妇文略内命妇惟女御未安
