<!-- { "loadSidebar": true } -->
　　不慎也自弓人矢人入于司弓矢则有选择之法自司弓矢颁于有司则有颁受之仪事毕复自有司入于司弓矢则又有用否之数及会计之责也
　　中春献弓弩中秋献矢箙【中音仲箙音服】
　　正义郑氏康成曰弓弩成于和【王氏应电曰弓弩亦贵坚注据一端而言】矢箙成于坚箙盛矢器也以兽皮为之【贾疏案诗云象弭鱼服虽不言用兽盖鱼之似兽者为之】
　　案槀人弓弩矢箙皆春献素秋献成此中春始献弓弩何也槀人所掌干材也秋合三材则弓弩之形制成矣故书其等而入功于司弓矢矢箙既成则工事无所加故遂献之弓之形制虽成而寒奠体氷析灂春被功乃讫故至中春始献之也槀人职所谓献者工献于槀人也此所谓献者献于王也
　　及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者【射食亦反椹张林反夹古洽反庾师儒相传读庚本或作庚豻音岸使所吏反】
　　正义郑氏康成曰王弧夹庾唐大六者弓异体之名也往体寡来体多曰王弧往体多来体寡曰夹庾往体来体若一曰唐大【贾疏弓人职文】甲革革甲也春秋传蹲甲而射之【贾疏见成十六年左传】质正也树椹以为射正射甲与椹试弓习武也豻侯五十步及射鸟兽皆近射也近射用弱弓则射大侯者用王弧射参侯者用唐大矣【贾疏此据诸侯言之若据天子则用王弧射虎侯用唐大射熊侯用夹庾射豹侯也】学射者弓用中后习强弱则易也【贾疏唐大往来体如一是中也】使者劳者弓亦用中逺近可也劳者勤劳王事若晋文侯文公受王弓矢之赐【贾疏谓尚书文侯之命赐之彤弓玈弓僖二十八年左传防王赐晋文公彤弓玈弓是也】故书椹为鞎郑司农云椹字或为鞎非也圉师职射则充椹质又此职曰泽共射椹质之弓矢以此观之言鞎质者非　敖氏继公曰甲革之革与皮侯之皮及鹄所栖之皮不同盖以中甲之革为的也中甲之革犀兕若牛之皮其为物坚厚惟强有力者乃能贯之乐记贯革之射指此若张皮侯与侯中之鹄则仍是礼射矣
　　其矢箙皆从其弓
　　正义郑氏康成曰从弓数也每弓一箙百矢【贾疏文侯之命及左传皆云彤弓一彤矢百此射之弓矢约同之诗鲁颂束矢其搜毛注五十矢为束与此注异】
　　凡弩夹庾利攻守唐大利车战野战
　　正义郑氏康成曰攻城垒者与其自守者相廹近弱弩发疾也车战野战进退非强则不及弩无王弧王弧往体少恒服则使矢不疾【贾疏弓用则服不用则弛惟弩则用与不用一张之后竟不弛故云恒服也用弱者以强弓久不弛则就弱则随体不就也又王弧徃体少使之恒服则矢不疾故不用也】
　　凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射【絜音结又戸结反鍭音侯矰音增茀音弗痹必二反】
　　正义郑氏康成曰枉矢者取名变星飞行有光【贾疏考工辀人弧旌枉矢以象弧也天文志枉矢状如流星是行时有光】今之飞矛是也或谓之兵矢【贾疏见考工记矢人】絜矢象焉【贾疏谓轻重象枉矢也】二者皆可结火以射敌用诸守城车战前于重后微轻行疾也【贾疏杀矢三分一在前二在后是最重者也枉絜二矢则五分二在前三在后云前于重后微轻微轻对已下矰矢恒矢等为最轻也】杀矢言中则死鍭矢象焉【贾疏亦尤重者也】鍭之言候也二者皆可以伺候射敌之近者及禽兽前尤重中深而不可逺也【贾疏中深故名杀不可逺故用之近射也】结缴于矢谓之矰矰高也【贾疏缴则绳也谓结绳于矢以弋射鸟兽者言矰高者取向上射飞鸟之义】茀矢象焉【贾疏亦结缴为射也】茀之言刜也二者皆可以弋飞鸟刜罗之也前于重后微轻【贾疏此又对枉矢絜矢五分者是重此于五分之重又微轻于彼以此矢七分故也】行不低也诗云弋鳬与鴈恒矢安居之矢也【贾疏考工弓人其人安其弓安其矢安】痹矢象焉二者皆可以散射谓礼射及习射也前后订其行平也【贾疏以矰矢七分三在前四在后则知此八分四在前四在后即行平也】凡矢之制枉矢之属五分二在前三在后杀矢之属三分一在前二在后矰矢之属七分三在前四在后【贾疏见考工记矢人】痹读如痹病之痹痹之言伦比【贾疏伦比与安居之义略同】　王氏详说曰上经四弩用于攻守与战此枉矢絜矢用诸守城车战则二矢用之四弩明矣其余六矢当六弓之用上经曰王弧以射甲革椹质甲革椹质军射也此曰杀矢鍭矢用于近射田猎军射田射一事也故考工记兵矢田矢制亦同则此二矢以当王弧明矣上经曰夹庾以授射豻侯鸟兽此曰矰矢茀矢用诸弋射则以当夹庾明矣上经曰唐大以授学射者使者劳者即散射也此曰恒矢痹矢用诸散射则以当唐大明矣　李氏嘉会曰矢镞重则中深而不可以及逺矢镞轻则行低而中浅弓弩强用重矢弱用轻矢近用重矢逺用轻矢此特言其大体耳
　　案注谓恒矢痹矢前后订其行平非是士丧记志矢一乗轩輖中以其无镞通体皆笴故然耳此恒矢痹矢生人所用非明器之比前有鐡镞安得无轻重或其镞视矰矢茀矢又稍轻与
　　存疑郑氏康成曰此八矢者弓弩各有四焉枉矢杀矢矰矢恒矢弓所用也絜矢鍭矢茀矢痹矢弩所用也【贾疏以上文六弓四弩俱陈下总列八矢则知八矢为弓弩所设八矢两两相附知在上者属弓在下者属弩上经六弓在上四弩在下故也】　贾氏公彦曰此八矢六弓四弩不相配者以四矢配四弩于义为可以四矢配六弓其数参差不可相当故不得相配但依六弓四弩与矢随义相当而用之
　　天子之弓合九而成规诸侯合七而成规大夫合五而成规士合三而成规句者谓之弊弓【句音钩】
　　正义郑氏康成曰体往来之衰也【贾疏此皆据角弓反张不被而合之从合九合七合五合三降杀以两故言衰也】往体寡来体多则合多往体多来体寡则合少而圜弊犹恶也句者恶则直者善矣【王氏昭禹曰句者曲之甚也弓以弱为上强为下则直者善而句者恶矣】　贾氏公彦曰天子之弓王弧也以其往体寡故合九成规诸侯之弓则唐大以其往来体若一故合七成规大夫之弓则夹庾以其往体多故合五成规士之弓则六弓之外句曲合三成规谓之弊弓者句之至极无过合三也案天子诸侯三侯士与大夫同射近侯今士合三与大夫弓别者以合三者托之于士其实无合三之弓也【郑氏锷曰合三而圜之弓不可以射】
　　存疑黄氏度曰康成以为弓体往来之衰若然天子之弓皆王弧诸侯之弓皆唐大大夫之弓皆夹庾恐不如此王弧以授射甲革椹质者是凡射甲革椹质者皆得用天子之弓唐大以授学射者使者劳者是凡学射者使者劳者皆得用诸侯之弓夹庾以授射豻侯鸟兽者是凡射鸟兽者皆得射大夫之弓恐亦不如此大抵弓六物三等强弱中之异制也合九合七合五合三长短曲直之异形也强弱不同优尊者也贾氏合而言之故抵牾耳
　　案成规者圜也以合几成规而计其等差此制弧曲之器之大灋也故弓人为弓与筑氏为削皆然合九成规者句最少者也合七合五则句渐多矣句少者似弱句多者似强贵者射逺侯而弓弱贱者射近侯而弓强是弓以弱而能射逺者为良也古称夏后氏之繁弱良弓而以弱名弓之不以强为良也足以征之矣合九成规者材极媺工极巧以射则心手相应巧力易施挽之不觉其难而矢又贯坚及逺是以天子用之所以优至尊弱者柔和之称非力不足之弱也疏谓天子之弓王弧诸侯之弓唐大大夫之弓夹庾案等而递属之良是然射甲革椹质者岂必皆用天子之王弧而要必以天子之王弧为善至其所颁同为王弧而不必合九成规也诸侯大夫而射甲革椹质即以合七合五之王弧可矣天子学射则唐大亦以合九成规者大夫用唐大亦合五成规惟诸侯适得中制使者劳者彤弓玈弓合七成规亦分之宜耳天子诸侯以弋则夹庾亦用合九合七者上不妨兼下也如此则王弧也唐大也夹庾也皆有强有中有弱强弱犹言良苦优劣贵者用其良者优者贱者用其苦者劣者既有一定之制量又有互通之活法斯得经意矣
　　凡祭祀共射牲之弓矢
　　正义郑氏康成曰射牲示亲杀也杀牲非尊者所亲惟射为可【贾疏案礼记君亲制祭诗云执其鸾刀以啓其毛则不惟射也而注云惟射为可者彼亦示行之非正制之耳】国语禘郊之事天子必自射其牲　贾氏公彦曰祭祀言凡则兼天地宗庙
　　泽共射椹质之弓矢
　　正义贾氏公彦曰上经王弓弧弓以射甲革椹质是也
　　存疑郑氏众曰泽泽宫也所以习射选士之处也射义天子将祭必先习射于泽泽者所以择士也已射于泽而后射于射宫射中者得与于祭
　　案泽射未详姑存先郑之说椹质则不以栖皮画布者为侯而别用他物以为的盖挽强习武之事非礼射也
　　大射燕射共弓矢如数幷夹
　　正义郑氏康成曰如数如当射者之数也每人一弓乘矢幷夹矢籋也【贾疏大射乡射礼皆人各乘矢矢籋之言出于汉时　王氏昭禹曰射鸟氏矢在侯髙则以幷夹取之是也】
　　案言大射燕射则賔射亦共可知
　　大丧共明弓矢
　　正义郑氏康成曰弓矢明器之用器也士丧礼下篇用器弓矢
　　凡师役会同颁弓弩各以其物从授兵甲之仪
　　正义郑氏康成曰物弓弩矢箙之属
　　案弓矢有利攻守者有利车战野战者有利射豻侯鸟兽者有利射甲革椹质者师则或攻或守或车战或野战役则田猎会同则射三侯故各以其物颁之司兵授兵从司马之法故颁弓矢从授兵甲之仪也
　　田弋充笼箙矢共矰矢
　　正义郑氏康成曰笼竹箙也矰矢不在箙者【贾疏以其于共笼箙矢之下别言共矰矢也】为其相绕乱将用乃共之　贾氏公彦曰笼箙皆盛矢物矰矢谓矢之有缴者　郑氏锷曰矰矢有绳缴非笼箙之物故别言之
　　案平居无礼射之事所佩矢有数不必满箙军旅则笼箙之外多备以防匮乏诗交韔二弓束矢其搜是也惟王之乘车及田弋则充其笼箙而止
　　凡亡矢者弗用则更
　　正义郑氏康成曰更偿也用而弃之则不偿　郑氏锷曰惟不用于射而亡则使之偿更与马质以其物更之更同
　　缮人掌王之用弓弩矢箙矰弋抉拾【抉古穴反】
　　正义郑氏康成曰郑司农云诗云抉拾既次诗家说或谓抉为引彄也拾谓韝扞也某谓抉挟矢时所以持饰也着右手巨指士丧礼抉用正王棘若檡棘则天子用象骨与韝扞着左臂里【王氏应电曰诗传抉着于右手大指以句开体拾着于左臂以遂强】以韦为之【贾疏引士丧礼约吉礼同也】
　　掌诏王射赞王弓矢之事
　　正义郑氏康成曰告王当射之节赞谓弓矢授受贾氏公彦曰诸侯大射礼大射正授弓小臣授矢天子则缮人授之受之大仆职已赞授受此又赞者大仆赞时此官助赞也
　　案缮人掌弓矢预择善者付大仆授王及大仆受弓于王缮人又受而藏之
　　凡乘车充其笼箙载其弓弩既射则敛之无会计【会古外反】正义郑氏康成曰充笼箙以盛矢敛藏之也诗云彤弓弨兮受言藏之无会计者亡败多少不计　贾氏公彦曰言凡乗车则除革路之外玉金象木之车皆有右备制非常皆充其笼箙及所载弓弩也以王所费损故不会计
　　槀人掌受财于职金以赍其工【赍音咨】
