<!-- { "loadSidebar": true } -->
　　存疑郑氏众曰事酒有事而饮也昔酒无事而饮也清酒祭祀之酒　郝氏敬曰事酒有事新造者如少牢礼卜吉宰乃命为酒是也
　　案三酒所用之别未详姑存先郑语后郑则以事酒为酌有事者之酒也司尊彜职凡酒脩酌注谓三酒皆以水和而泲之是其味虽厚于齐而犹薄故可饮
　　辨四饮之物一曰清二曰医三曰浆四曰酏【医于起反徐于计反酏逸离反】
　　正义郑氏康成曰清谓醴之泲者【贾疏浆人云醴此云清故云清谓醴之泲者】医内则所谓或以酏为醴凡醴浊酿酏为之则少清矣【贾疏谓医酿粥为之与醴少异也】浆今之酨浆也【贾疏酨浆酒类字从载酨之言载米汁相载也】酏今之粥内则有黍酏酏饮粥稀者之清也【贾疏内则黍酏在饮中故知此酏当内则黍酏以其为饮故知粥稀者之清也】　贾氏公彦曰案浆人有六饮此言四者浆人注酒正不辨水凉者无厚薄之齐故也内则所谓稻醴黍醴粱醴之清总当此经之清浆当此经之浆醷当此经之医案饮既食之后用之以潄口公食大夫礼饮酒浆饮俟于东房彼浆饮即此浆是也时而渴则亦饮之
　　掌其厚薄之齐以共王之四饮三酒之馔及后世子之饮与其酒
　　正义郑氏康成曰后世子不言馔其馈食不必具设之【贾疏馔陈也谓具设之后世子不言四饮三酒复不言馔故云不必具设】五齐止用醴为饮者取醴恬与酒味异也其余四齐味皆似酒【贾疏醴恬全与酒味别余四齐味薄故云似酒】
　　案不共五齐者齐以奉祭祀非可常饮之物也
　　凡祭祀以灋共五齐三酒以实八尊大祭三贰中祭再贰小祭壹贰皆有酌数唯齐酒不贰皆有噐量
　　正义贾氏公彦曰祭有大小齐有多少各有常灋故云以灋共五齐三酒五齐五尊三酒三尊故云以实八尊此除明水酒若五齐加明水三酒加酒此八尊为十六尊不言者举正尊也　郑氏康成曰大祭者王服大裘衮冕所祭也中祭者王服鷩冕毳冕所祭也小祭者王服希冕冕所祭也【贾疏据司服六冕差之】三贰再贰一贰谓就三酒之尊而益之也礼运酒在室【贾疏酒即明水鬰鬯在室酒配之亦在室】醴醆在户【贾疏醴谓醴齐醆谓盎齐】粢醍在堂【贾疏粢当为齐醍齐在堂也】澄酒在下【贾疏澄谓沈齐】酒是三酒也益之者以饮诸臣【贾疏司尊彜职皆有罍诸臣之所酢是饮诸臣也】若今常满尊也祭祀必用五齐者至敬不尚味而贵多品酌噐所用注尊中者数量之多少未闻　郑氏众曰三贰三益副之也齐酒不贰为尊者质不敢副益也　杜氏子春曰五齐以祭不益【贾疏以其主献尸所用少故不副益】三酒人所饮故益也弟子职曰周旋而贰唯嗛之视【贾疏嗛谓不满唯视酒尊不满者更益之】　易氏祓曰酌数谓用噐酌酒以益于尊中量其人之多寡以为数也齐酒不贰而有噐量谓量其多寡之数设之而已
　　辨正贾氏公彦曰先郑以天地为大祭宗庙为中祭五祀为小祭其实天地自有大祭小祭宗庙亦有大祭也
　　共宾客之礼酒共后之致饮于宾客之礼医酏糟皆使其士奉之
　　正义郑氏康成曰礼酒王所致酒也王致酒后致饮夫妇之义糟医酏不泲者泲曰清不泲曰糟士谓酒人浆人奄士　贾氏公彦曰酒人职宾客之陈酒谓若致饔饩陈列于客馆中此言礼酒不言陈谓飨燕王当亲之有故使人就馆以酬币致之也酒阳也故王致之饮隂也故后致之
　　存疑魏氏校曰酒人浆人奄也惟执役于官不可使为礼故酒正使其属士奉之注以士为奄非也案此云使其士奉之下酒人职云共宾客之礼酒饮酒而奉之即此宾客之礼酒也浆人职云共夫人致饮于宾客之礼清醴医酏糟而奉之与此文互见也后之致礼酒正使其士奉之则夫人致礼亦酒正使之明矣夫人致礼浆人奉之则后之致礼所使者亦浆人明矣内小臣之奄为上士则此奄或亦下士之俦也经于酒人浆人不言士而于酒正见之岂其与下士同秩而爵命不及与魏氏谓使其属士奉之中士下士同官皆酒正也何云使乎盖有鉴于后世奄人之祸而欲深抑之然不使共其当职之事恐非设官之意也内宰职致后之宾客之礼凡后夫人所致皆内宰令之而诸官共奉之
　　通论王氏安石曰建国则王立朝后立市祭祀则王耕以供粢盛后蚕以为祭服王献尸后亚祼王亲牵射牲后亲彻豆笾宾客则亦王祼献后亚之王致酒后致饮皆夫妇相成之义
　　凡王之燕饮酒共其计酒正奉之
　　正义郑氏康成曰共其计者献酬多少度当足也【贾疏计羣臣多少以足为度】　王氏与之曰王之饮酒不会然王燕饮而必共其计曷尝不计之有司严奉酒之吏所以默制人主也
　　凡飨士庶子飨耆老孤子皆共其酒无酌数
　　正义郑氏康成曰要以醉为度　郑氏锷曰飨礼几设而不倚爵盈而不饮而此无酌数者此所谓飨与飨宾别士庶子则念其宿卫之忠勤死王事者之老与孤则悯其惸独故以醉为度示恩意之渥耳案外饔职疏云耆老兼国老庶老此亦宜然　经两言酌数皆酌以实尊之数也献酬之数宰夫主之非实尊时所得预计故但共其酒而不限以酌数礼毕则酌数可知矣
　　掌酒之赐颁皆有灋以行之凡有秩酒者以书契授之正义郑氏康成曰灋尊卑之差有秩者谓老臣王制七十不俟朝八十月告存九十日有秩【贾疏谓日日有秩膳】贾氏公彦曰赐颁谓以酒颁羣臣也　毛氏应龙曰书契者书其数于契以授之使受于酒府
　　存疑王氏安石曰有秩酒者非特老臣也授以书者使知所得之数授以契者使执之以取酒
　　酒正之出日入其成月入其要小宰听之
　　正义郑氏康成曰出谓授酒材及用酒之多少也受用酒者日言其计于酒正【贾疏受用酒者酒人】酒正月尽言于小宰　王氏安石曰特谨其出异于余物毖酒之意也必使小宰听之以执九式之贰当正其不如法者
　　嵗终则防唯王及后之饮酒不防
　　正义贾氏公彦曰酒亦为加故世子防之
　　以酒式诛赏
　　正义郑氏康成曰诛赏作酒之善恶者
　　案典守之耗败出入之多寡违式者宜有诛其典守之能谨出入之如式者有赏盖亦存焉匪直作酒之善恶而已
　　酒人掌为五齐三酒祭祀则共奉之以役世妇
　　正义郑氏康成曰世妇谓宫卿之官【贾疏春官毎宫卿二人】掌女宫之宿戒及祭祀比其具酒人共酒因留与其奚为世妇役亦官聫　贾氏公彦曰为犹作也
　　共宾客之礼酒饮酒而奉之
　　正义郑氏康成曰酒正使之也礼酒飨燕之酒【贾疏谓飨燕宾客之酒】饮酒食之酒【贾疏是食时酳口之酒曲礼酒浆处右】王不亲飨燕不亲食而使人各以其爵以酬币侑币致之则从而以酒往【贾疏各以其爵者诸侯来朝遣三公致飨卿来聘遣卿大夫致飨聘礼致飨以酬币则燕亦然致食以侑币故云以酬币侑币致之】　易氏祓曰饮酒则常礼之外给宾客之稍礼
　　案飨燕食皆当为礼酒所以致礼于宾客也饮酒当为宾客之稍礼此职于礼酒之外别言饮酒与浆人职之稍礼互见也注説固正易氏説亦可参
　　凡事共酒而入于酒府
　　正义郑氏康成曰酒府酒正之府　贾氏公彦曰以其事非一故言凡事
　　案凡事谓王之三酒之馔燕饮稍事以及后世子之馔士庶子耆老孤子之飨羣臣之赐颁秩酒凡酒正所掌者入于酒府以酒正掌其灋或自奉之或使其属士或令掌事者及其人自取也酒人浆人俱无府无徒则存贮者即酒正之府转运者即酒正之徒耳
　　凡祭祀共酒以往宾客之陈酒亦如之
　　正义郑氏康成曰不言奉小祭祀也陈酒谓若归饔饩之酒亦自有奉之者以酒从往【贾疏聘礼归饔饩牲牢及米禾刍薪于客馆八壶设于西序亦自有奉之者谓使卿归之也】　王氏安石曰祭祀共酒以往则自有奉之者往待其令而已陈酒掌客职所谓壶四十皆陈是也
　　案祭必有齐曰共酒则齐不待言矣前曰祭祀则共奉之以役世妇盖宗庙之祭及宫中小祀也故使奄奉之于世妇焉此曰凡则大小外祭祀后所不与故共酒以往而别有人奉之宾客之礼酒饮酒则酒人自奉陈酒则以往而不奉何也酒人奄也归饔礼大非奄所得与也
　　浆人掌共王之六饮水浆醴凉医酏入于酒府
　　正义郑氏康成曰王之六饮亦酒正当奉之醴醴清也【贾疏酒正辨四饮言清不言醴彼注云清醴之泲者此六饮言清谓醴之不泲者清浊虽殊本是一物故云醴清也】凉今寒粥若糗饭杂水也【贾疏案内则饮内有滥无凉注以周官六饮校之则滥凉也】酒正不辨水凉者无厚薄之齐【贾疏酒正辨四饮无水凉以水则临时取用凉则至用乃和二者并不湏豫备故言无厚薄之齐】　王氏昭禹曰酒以用于祭祀为主浆则主于饮而已故浆人六饮未尝及祭祀
　　辨正贾氏公彦曰先郑谓凉以水和酒也若以酒和水则有厚薄之齐酒正当辨之矣故后郑不从案水凉无齐可辨故酒正所辨惟四饮此曰共则六饮无一可缺矣凉疑水之和以冰者
　　共宾客之稍礼共夫人致饮于宾客之礼清醴医酏糟而奉之
　　正义郑氏康成曰亦酒正使之稍礼非飧饔之礼留间王稍所给宾客者浆人所给亦六饮而已礼饮醴用柶者糟也不用柶者清也【贾疏案士冠礼礼子用醴有柶柶只为糟设醴既泲而清则不假柶此经清醴是也】　贾氏公彦曰夫人谓三夫人案后致礼医糟酏糟二者而已夫人于二者之外又有清醴者后八壶每者各四夫人六壶每者各二尊者品少而数多卑者品多而数少以是为别且贵糟而贱清也聘礼归饔君礼也八壶设于东序夫人归礼三酒六壶足以见其等差矣　士冠礼醴宾以一献之礼注云此醴宾泲其醴是不用柶者也
　　存疑郑氏康成曰后致饮无醴医酏不清者与王同体屈也亦因以少为贵夫人致饮三物有清有糟夫人不体王得备之
　　凡饮共之
　　正义郑氏康成曰谓非食时【王氏昭禹曰言非必馈食所共凡王所用皆共之也】　毛氏应龙曰凡国事用饮皆共之不独王也余论魏氏校曰古者饮皆煮米为之以养生也后世以茶代饮虽适于口而损益相半矣
　　凌人掌冰正嵗十有二月令斩冰三其凌【凌力应反又力升反注故书正为政杜子春云当为正】
　　正义杜氏子春曰正谓夏正三其凌三倍其冰　郑氏康成曰正嵗季冬火星中大寒冰方盛之时春秋传火中寒暑乃退【贾疏昭公三年左传杜注火星季冬十二月平旦正在南大寒退季夏六月黄昏火中暑退引此者证十二月寒退之时冰最盛】凌冰室也三之者为消释度也
　　通论贾氏公彦曰周十二月冰未坚也豳诗二之日凿冰冲冲谓周之二月夏之十二月三之日纳于凌隂谓周之三月夏之正月豳地寒故纳冰视此迟一月耳
　　春始治鉴凡外内饔之膳羞鉴焉
　　正义郑氏康成曰鉴如甀【贾疏汉时甀今之瓮也】大口以盛冰置食物于中以御温气春始治之为二月将献羔而启冰
　　凡酒浆之酒醴亦如之
　　正义郑氏康成曰酒浆酒人浆人也酒醴见温气亦失味　贾氏公彦曰举酒则该五齐三酒举浆则该六饮
　　祭祀共冰鉴宾客共冰大丧共夷槃冰
