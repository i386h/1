<!-- { "loadSidebar": true } -->
　　正义郑氏康成曰作使也郑司农云王之大事诸侯使诸侯执大事也次事卿使卿执其次事也次事使大夫次事使上士【贾疏王之三等之士皆以上士总之】下事使庶子案作事承上军旅会同而言当军旅会同时王或有调遣进止更改约束之事则随其事之大小而分别作之
　　掌客掌四方宾客之牢礼饩献饮食之等数与其政治【治直吏反】
　　正义易氏祓曰牢礼即凡用牢之礼饩谓饩九牢之类献谓禽献之类饮食谓飨燕膳食之类　郑氏锷曰等如司仪所谓以二等从其爵而上下之数即下文所陈之数　郑氏康成曰政治如国新杀礼之类
　　王合诸侯而飨礼则具十有二宰庶具百物备诸侯长十有再献【长知丈反】
　　正义郑氏康成曰飨诸侯而用王礼之数者以公侯伯子男尽在是兼飨之莫敌用也【案敌当作适】
　　存疑郑氏康成曰诸侯长谓九命作伯者也献公侯以下如其命数
　　案此会同既毕而飨诸侯以五等咸在故并飨之十有再献者九献为正三献为加犹正鼎九陪鼎三也注谓献如其命数若然恐竆日不给矣此长字如燕礼大夫长升受旅之长谓尊先卑后而次第献之也羣侯虽多以十二献统之毕则已十二牢者亦以羣侯多不可徧陈故总用十二牢以此为人人受献人人有牢也经云而又云则盖亦有不飨时以其事有缓急时有乆暂故不一律也飨当在庙近国则入国即国外亦当于有庙之所行之传所谓邑有先君之庙曰都者可也于司仪言燕于掌客言飨者牢礼饮献之数掌客所司也不见食礼者食礼不可以众举故合诸侯则无之
　　王巡守殷国则国君膳以牲犊令百官百牲皆具从者三公眂上公之礼卿眂侯伯之礼大夫眂子男之礼士眂诸侯之卿礼庶子壹眂其大夫之礼【从才用反】
　　正义郑氏康成曰国君者王所过之国君也犊茧栗之犊也以膳天子贵诚也牲孕天子不食也祭帝不用也凡宾客则皆角尺令者掌客令主国也百牲皆具言无有不具备　王氏应电曰王之三公出封为上公卿出封为侯伯大夫出封为子男上士三命而诸侯之卿亦三命故待之皆眂其礼惟庶子壹眂诸侯大夫之礼则以为客而稍加也
　　案羣儒多不用注义谓王至方岳而合诸侯主国始共具盖以涂所经过令百官百牲皆具疑太烦扰耳不知王廵守而过诸侯之国都自当舍其祖庙即经其四鄙惟帷宫旌幕王官可自具耳飧牵委积不以令守国者将焉取之且名曰百牲然牛羊豕而外亦不过鱼腊乘禽及陆产水物合之为百品耳周语邻使过宾百官各以物至况王廵守君亲监之百官尚有不各共其职事者乎凡此类乃好以私意小知妄立异説而不求之事理之实也
　　凡诸侯之礼
　　正义贾氏公彦曰此以下并是诸侯自相朝主国待宾之礼【郑氏锷曰此下文有夫人致礼之事则知为诸侯待宾之礼无疑】若然天子掌客不见天子待诸侯礼而见诸侯自相待者以外包内也
　　上公五积皆眂飧牵【积子赐反下同】
　　正义郑氏康成曰积皆眂飧牵谓所共如飧而牵牲以往不杀也不杀则无铏鼎【贾疏铏鼎即陪鼎】簠簋之实其米实于筐豆实实于罋其设筐陈于楹内罋陈于楹外牢陈于门西车米禾薪刍陈于门外壶之有无未闻【贾疏皆约公食大夫礼解之】
　　案积用飧之牢以为礼也生而致之一夕迁次不尽用也始至则飧孰腥并陈嗣致饔饩飧牵并陈固是礼有大小亦顺事之宜以适宾耳　司仪职既详相为宾之仪而此职第言上公五积侯伯四积子男三积牢礼饩献饮食皆以爵等为之数而不辨致礼者为王朝为邻国则上下同之明矣
　　三问皆脩羣介行人宰史皆有牢【羣介以下九字依注作文误当衍】正义郑氏康成曰脩脯也上公三问皆脩下云羣介行人宰史皆有牢君用脩而臣有牢非礼也盖误衍耳
　　飧五牢食四十簠十豆四十铏四十有二壶四十鼎簋十有二牲三十有六皆陈【铏音刑下同四十有二当作三十有八牲当作腥】正义郑氏康成曰飧客始至致小礼也【贾疏对饔饩为大礼】公侯伯子男飧皆饪一牢其余牢则腥【贾疏腥之数备于下】食者其庶羞美可食者也其设盖陈于楹外东西不过四列【贾疏所陈皆约公食大夫致食之礼案公食若不亲食庶羞陈于碑内以堂上有豆实簋实无容庶羞处也设飧之时楹外既空不须向堂下碑内故疑在楹外陈之十以为列故四列也】簠稻粱器也公十簠堂上六西夹东夹各二也【贾疏约聘礼致饔饩东西夹各二以外置于堂上】豆菹醢器也公四十豆堂上十六西夹东夹各十二礼器曰天子之豆二十有六诸公十有六诸侯十有二以聘礼差之则堂上之数与此同【贾疏聘礼致饔饩于上大夫八豆下大夫六豆并是堂上豆数礼器豆数亦是堂上所陈可知余者分之于东西夹也】铏羮器也【贾疏铏器名所以盛膷臐膮三等之羮】礼之大数铏少于豆公铏四十二推其差数宜为三十八【贾疏侯伯子男皆铏少豆多子男十八侯伯二十八以十为降杀故知此四十二宜为三十八是其衰也】堂上十八西夹东夹各十【贾疏亦约聘礼致饔饩而言】壶酒器也其设于堂夹如豆之数【贾疏亦约聘礼但此壶与豆数同故知设于堂夹如豆数也】鼎牲器也簋黍稷器也鼎十有二者饪一牢正鼎九与陪鼎三皆设于西阶前【贾疏牢鼎九谓牛羊豕鱼腊肤与肠胃鲜鱼鲜腊陪鼎三者膷臐膮也聘礼鼎设于西阶前陪鼎当内亷　王氏详説曰所谓陪鼎者即铏羮之鼎也羮孰于鼎而载之于器所以既言鼎又言铏】簋十二者堂上八西夹东夹各二【贾疏亦约聘礼知之】合言鼎簋者牲与黍稷俱食之主也【贾疏黍稷与众馔为主牲与羞物为主是俱得为食之主也聘礼致饔饩二十簋彼臣多此君少者礼有损之而益故也　王氏昭禹曰牲天产以养精黍稷地产以养形二者相资以为养食之主也】牲当为腥声之误也腥谓腥鼎也于侯伯云腥二十有七其故腥字也【案侯伯腥字是则公与子男牲字竝误无疑】诸侯礼盛腥鼎有鲜鱼鲜腊每牢皆九为列设于阼阶前【贾疏聘礼设飧饪一牢在西鼎九羞鼎三腥一牢在东鼎七致饔饩则腥二牢鼎二七无鲜鱼鲜腊设于阼阶前西面南陈如饪鼎二列此云三十六故知有鲜鱼鲜腊也】公腥鼎三十六腥四牢也皆陈陈列也飧门内之实备于此矣【贾疏见门内既备仍有车米之等在门外】亦有车米禾刍薪公飧五牢米二十车禾三十车刍薪皆倍其禾【贾疏此约饔饩死牢而言上公死牢五明米禾合五十车刍薪皆倍其禾亦同饔饩礼　郑氏锷曰已上所致飧之物皆列于客馆也食陈于楹外簠与豆铏壶簋皆陈于堂上及东西之夹鼎则陈于西阶之前腥则陈于阼阶之前凡此皆谓之门内之实车米禾刍薪之类列于门外】
　　饔饩九牢其死牢如飧之陈牵四牢米百有二十筥醯醢百有二十罋车皆陈车米眂生牢牢十车车秉有五防车禾眂死牢牢十车车三秅刍薪倍禾皆陈【车皆陈之车字衍文罋乌弄反防素口反秅丁故反或宅加反】
　　正义郑氏康成曰饔饩既相见致大礼也大者既兼飧积有生有腥有熟余又多也【贾疏死牢五是兼飧牵四牢言兼积积当五牢是兼不尽以牵与积同故云兼之】死牢如飧之陈亦饪一牢在西余腥在东也【贾疏约聘礼知之】牵生牢也陈于门西如积也【贾疏亦横陈于门西而东上】米横陈于中庭十为列每筥半斛公侯伯子男黍粱稻皆二行公稷六行侯伯稷四行子男稷二行【贾疏约聘礼致饔饩法彼云米百筥筥半斛设于中庭十以为列北上黍粱稻皆二行稷四行此但増稷余不增故知三等行数然也】醯醢夹碑从陈亦十为列醯在碑东醢在碑西【贾疏聘礼注云夹碑在庭之中央醯在东醯谷阳也醢在西醢肉阴也言夹碑故知从陈】皆陈于门内者于公门内陈之也言车者衍字耳车米载米之车也聘礼曰十斗曰斛十六斗曰防十防曰秉每车秉有五防则二十四斛也禾稾实并刈者也聘礼曰四秉曰筥十筥曰稯十稯曰秅每车三秅则三十稯也稯犹束也米禾之秉筥字同数异禾之秉手把耳筥读为栋梠之梠谓一穧也皆陈横陈门外者也米在门东禾在门西【贾疏皆约聘礼致饔饩法】刍薪虽取数于禾薪从米刍从禾也【王氏昭禹曰车米眂生牢牢十车牵四牢则车米四十车也车禾眂死牢牢十车死牢如飧之陈则车禾五十车也刍薪倍禾则百车也】　贾氏公彦曰上公醯醢百二十罋与王举百二十罋同故郑志云此公乃二王后若王之上公当与侯伯俱同百罋　王氏应电曰筥米陈于中庭以备贵者之食若车米则陈于门外贱者之食也
　　乘禽日九十双殷膳大牢以及归【乘绳证反下同】
　　正义郑氏康成曰乘禽乘行羣处之禽谓雉鴈之属【贾疏兼有鵞鹜之等故云之属】于礼以双为数殷中也中又致膳示念宾也【贾疏牢礼之外于宾中闲未去又致此膳所以示念宾之意无倦也】
　　三飨三食三燕若弗酌则以币致之【食音嗣下同】
　　正义郑氏康成曰若弗酌谓君有故不亲飨食燕也不飨则以酬币致之不食则以侑币致之
　　案大行人惟言飨食司仪及掌客始兼言燕者大行人掌大宾之礼及大客之仪以亲诸侯惟飨食为待诸侯之正礼燕则王所以亲公卿大夫而兼用于羣侯司仪通掌九仪掌客专掌四方宾客之共具则于燕不得独遗矣　注引聘礼不过证以币致耳贾氏遂谓飨食严而燕亵故无币致之礼觐礼疏又云燕亦以币致自相抵牾聘礼所以不言燕者盖飨燕皆有酬币言飨币则燕如之耳
　　凡介行人宰史皆有飧饔饩以其爵等为之牢礼之陈数惟上介有禽献
　　正义郑氏康成曰凡介行人宰史众臣从宾者也行人主礼宰主具史主书皆有飧饔饩尊其君以及其臣也以其爵等为之牢礼之陈数爵卿也则飧二牢饔饩五牢大夫也则飧大牢饔饩三牢士也则飧少牢饔饩大牢【贾疏皆约聘礼宾卿上介大夫士介四人归饔饩降杀而言】此降小礼丰大礼也【贾疏小礼谓飧及乘禽之等去君远大礼谓饔饩卿五牢子男卿与君等是丰大礼也】以命数则参差难等略于臣用爵而已　郑氏锷曰上介相礼其爵亦尊宜有礼赐以示优厚故亦用禽献聘礼乘禽于客日如其饔饩之数士中日则二双是也【案士是众介非上介聘礼士亦有乘禽二经微有异同】
　　夫人致礼八壶八豆八笾膳大牢致飨大牢食大牢正义郑氏康成曰夫人致礼助君养宾也笾豆陈于户东壶陈于东序【贾疏约聘礼夫人使下大夫韦弁归礼知之】凡夫人之礼皆使下大夫致之【贾疏内宰致后宾客之礼内宰是下大夫王后尚使下大夫况诸侯乎】
　　卿皆见以羔膳大牢【见贤遍反下同】
　　正义郑氏康成曰卿皆见者见于宾也既献之又膳之亦所以助君养宾【贾疏言亦者亦夫人也】
　　侯伯四积皆视飧牵再问皆脩飧四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飧之陈牵三牢米百筥醯醢百罋皆陈米三十车禾四十车刍薪倍禾皆陈乘禽日七十双殷膳大牢三飨再食再燕凡介行人宰史皆有飧饔饩以其爵等为之礼惟上介有禽献夫人致礼八壶八豆八笾膳大牢致飨大牢卿皆见以羔膳特牛
　　正义郑氏康成曰侯伯八簠堂上四西夹东夹各二豆三十二堂上十二西夹东夹各十铏二十八堂上十二西夹东夹各八腥鼎二十七腥三牢也每牢皆九为列
