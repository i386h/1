<!-- { "loadSidebar": true } -->
　　子男三积皆视飧牵壹问以脩飧三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飧之陈牵二牢米八十筥醯醢八十罋皆陈米二十车禾三十车刍薪倍禾皆陈乘禽日五十双壹飨壹食壹燕凡介行人宰史皆有飧饔饩以其爵等为之礼惟上介有禽献夫人致礼六壶六豆六笾膳视致飨亲见卿皆膳特牛【牲当作腥】正义郑氏康成曰子男六簠堂上二西夹东夹各二豆二十四堂上十二西夹东夹各六铏十有八堂上十西夹东夹各四牲亦当作腥腥鼎十八腥二牢也膳视致飨言夫人致膳于小国之君以致飨之礼则是不复飨也飨有壶酒【贾疏致膳无酒】亲见卿见读如卿皆见之见【贾疏明此亦是卿见朝君非谓朝君来见卿也】言卿于小国之君有不故造馆见者故造馆见者乃致膳　王氏昭禹曰夫人致礼于侯伯不言食大牢则不致食也于子男膳眂致飨则并不致飨也　贾氏公彦曰聘礼士介四人米百筥数多于子男与侯伯等者彼乃臣法自为一礼不与相差亦是损之而益也
　　通论易氏祓曰鼎牲器也簋黍稷器也公侯伯子男皆十有二而无所降杀者以牲与黍稷为食之主也
　　凡诸侯之卿大夫士为国客则如其介之礼以待之正义郑氏康成曰言其特来聘问待之之礼如其为介时【贾疏前文云介行人宰史是从君之法此言不从君而特来聘问者亦依爵等待之如其为介时】
　　凡礼宾客国新杀礼凶荒杀礼札丧杀礼祸烖杀礼在野在外杀礼【杀所界反】
　　正义郑氏康成曰皆为国省用爱费也国新新建国也凶荒无年也祸烖新有兵寇水火也　王氏应电曰凶荒宜赒委札丧宜赙补祸烖宜哀吊邻国当分烖恤患在野谓行礼于郊在外谓两君相遇于途亦不能备物故皆杀礼　易氏祓曰大荒大札天地有烖王皆为之不举所以为内省自疚之道至矣于是数者而杀礼抑亦以其自处者而待宾客也　贾氏公彦曰在野在外悤遽礼物不可卒备故亦杀之
　　凡宾客死致礼以丧用
　　正义郑氏康成曰死则主人为之具而殡矣丧用者馈奠之物【贾疏如小敛特豚一鼎大敛时特豚三鼎之类是也】
　　宾客有丧惟刍稍之受【稍所教反】
　　正义郑氏康成曰丧谓父母死也客则又有君焉刍给牛马稍人廪也其正礼飧饔饩主人致之则受【贾疏若飨食加之亦不受也】
　　遭主国之丧不受飨食受牲礼【牲当依注作腥】
　　正义郑氏康成曰不受飨食飨食加也牲亦当为腥声之误也有丧不忍煎亨正礼飧饔饩当孰者腥致之【贾疏案聘礼聘遭丧入境则遂主人毕归礼宾惟饔饩之受注云受正不受加】
　　掌讶掌邦国之等籍以待宾客【讶误化反】
　　正义郑氏康成曰等九仪之差数【贾疏即大行人命者五爵者四是也】王氏应电曰邦国之等籍必使掌讶掌之者盖宾
　　客初至于境即用其等之礼以待之
　　若将有国宾客至则戒官脩委积与士逆宾于疆为前驱而入【积子赐反下同】
　　正义郑氏康成曰官谓牛人羊人舍人委人之属【贾疏委积有牛羊豕米禾刍薪故知所戒谓牛人以下】士讶士也既戒乃出迎宾【王氏昭禹曰知为讶士者以讶士与行人送迎宾客入于国则为之前驱而辟故也】
　　案必与讶士俱以设有暴客者可即时诘搏且讶士掌侯国之狱讼既入王畿即宾客之从者或有鬭争亦不敢专治而归于讶士也
　　及防则令聚及委则致积
　　正义郑氏康成曰令令野庐氏【贾疏野庐氏职有宾客令其地之民聚之】致积以王命致于宾　王氏应电曰此皆宾在郊外之事
　　案国宾客将至往逆时已关于野庐氏矣及身经其地又申令守涂地之人使聚耳应致积之地其积早委焉掌讶逆宾于疆为前驱而入则随地可致故以属之
　　至于国宾入馆次于舍门外待事于客
　　正义郑氏康成曰次如今官府门外更衣处待事于客通其所求索
　　及将币为前驱至于朝诏其位入复及退亦如之正义郑氏康成曰前驱道之以如朝【贾疏朝即大门外陈摈介之处】郑司农云诏其位告客以其位次也某谓入复者入告王以客至也退亦如之如其为前驱
　　凡宾客之治令讶讶治之【治直吏反】
　　案宾客之治谓宾客有事于王朝与王朝之公卿大夫士一切徃来之礼皆是也宾客以令掌讶则掌讶治之言此以包上文所未备耳注以治为正其贡赋理国事则濶远而不近于事情或以所令者为讶士掌讶与讶士爵均也奚以相令为哉
　　凡从者出则使人道之【从才用反】
　　正义郑氏康成曰从者凡介以下也人其属胥徒也使道宾客之从者营防之
　　及归送亦如之
　　正义郑氏康成曰如之者送至于竟如其前驱聚待事之属
　　凡宾客诸侯有卿讶卿有大夫讶大夫有士讶士皆有讶
　　正义郑氏康成曰此谓朝觐聘问之日王所使迎宾客于馆之讶【贾疏聘礼记卿大夫讶大夫士讶士皆有讶】　王氏应电曰凡宾客掌讶既迎之矣讶士复相之矣而又有所谓讶何也盖掌讶讶士其爵皆中士位既卑不敢与尊者为礼但任驱使奔走之劳而已故诸侯则以卿卿以大夫大夫以士士皆有讶然后为讶之正也案士皆有讶不言讶之之人者士多则讶者不定也司士职会同宾客作士从诸子职会同宾客作羣子从则讶列国之士者其诸王朝未命之士庶子与
　　凡讶者宾客至而徃诏相其事而掌其治令【相悉亮反】正义王氏应电曰治令主国所以待宾客之治而有所征令也此非掌讶之职以其同为讶故附载于此案凡讶者谓上所云卿大夫士皆待宾至而后往非若掌讶之逆于疆也掌讶唯至于朝诏其位而已此讶者则诏相其礼事掌讶及退为之前驱而已若宾有治王有令于宾则此讶者通掌之
　　掌交掌以节与币廵邦国之诸侯及其万民之所聚者道王之德意志虑使咸知王之好恶辟行之【好呼报反下同恶乌路反辟音避】
　　正义郑氏康成曰节以为行信币以见诸侯也咸皆也辟读如辟忌之辟使皆知王之所好者而行之知王之所恶者辟而不为　易氏祓曰王之志虑出于德意则无偏好无偏恶可知己　王氏志长曰观掌交职使咸知王之好恶辟行之而知王之好恶不可以不慎也王之好恶在深宫曲房颦笑寝兴之际而诸侯之贞邪生民之休戚风俗之汚隆系于此矣后世名法之家乃务隐其好恶示人以不测上深中而多数下饰貎而匿情三代之治所以不可复追也案万民所聚谓其国之大都会也四海九州山陬海澨掌交何能徧至惟于民聚之地道王之德意然后可树之风声播传幽隐
　　使和诸侯之好达万民之説【説如字注音悦】
　　正义郑氏康成曰诸侯有欲相与修好者则为和合之説所喜也达者达之于王若其国君　项氏安世曰和诸侯之好使无猜疑怨忌之隙达万民之説使无抑郁愤怨之情
　　案説论説也盖或自言其利害或议政事之得失有不能达于王及国君者皆为达之是之谓士传言
　　掌邦国之通事而结其交好以谕九税之利九礼之亲九牧之维九禁之难九戎之威【难乃旦反】
　　正义郑氏康成曰谕告晓也九税所税民九职也【郑氏锷曰谕以九税之利使用九职任民而取其利】九礼九仪之礼【郑氏锷曰谕以九礼之亲使遵九仪之礼以相聘问而致其亲】九牧九州之牧【郑氏锷曰谕以九牧之维使依九州之牧以相亲比】九禁九法之禁【郑氏锷曰谕以九禁之难使知司马九法以禁邦国者不可犯】九戎九伐之戎【郑氏锷曰谕以九戎之威使知司马九伐之法以威邦国者为可畏】王氏安石曰言九禁又言九戎者方其制军诘禁
　　则为九禁及致讨伐则为九戎　王氏应电曰掌交专掌邦国之通事使无往而不来来而不往兼谕以九税已下五者此上下之交所以固结而不可解案注通事谓朝觐聘问非也朝觐聘问礼有常经无为别设官以掌之盖非朝聘之期而邻国有事欲相通则因王官之廵行而达其意也其事如通防交籴联婚姻诘逋逃之类
　　掌察【阙】
　　掌货贿【阙】
　　朝大夫掌都家之国治
　　正义郑氏康成曰都家王子弟公卿及大夫之采地也主其国治者平理其来文书于朝者　黄氏度曰国治王国之治都家当奉行者冢宰职以八则治都鄙
　　日朝以听国事故以告其君长【长知丈反】
　　正义王氏昭禹曰所作谓之事所遭谓之故　郑氏康成曰告其君长使知而行之也
　　案君长即谓其公孤卿大夫注以君为国君非也
　　国有政令则令其朝大夫
　　正义郑氏康成曰使以告其都家之吏
　　案上文国事故乃天子日所施为者听之以告其君长使知王之所好恶辟行之也此政令方是施于都家者
　　凡都家之治于国者必因其朝大夫然后听之惟大事弗因
　　正义郑氏康成曰谓以小事文书来者朝大夫先平理之乃以告有司也大事者非朝大夫所能平理郑氏锷曰事之大者其君长当自至而禀王命　王氏应电曰常事不因于朝大夫则事无统理而王国不胜其劳大事不听其君长之自达则恐有未当而都家不免于壅蔽故小治因之而大事则弗因也案方士职曰凡都家之士所上治则主之则此职所谓治乃请事而非狱讼可知矣此职曰治于国则掌讶职凡宾客之治令讶讶治之乃治宾客之从者与邦人之争讼而非宾客以事请可知矣
　　凡都家之治有不及者则诛其朝大夫在军旅则诛其有司
　　正义郑氏康成曰不及谓有稽殿之【贾疏不能催促】有司都司马家司马　贾氏公彦曰言诛有司者见军旅不干朝大夫之事　王氏应电曰责有所归则事治诛有司而不及其君长所以全亲亲贵贵之道也
　　都则【阙】
　　都士【阙】
　　家士【阙】
　　通论王氏应电曰王畿千里公邑之外为家邑家邑之外为小都大都封其子若弟公卿大夫错居而统领之非若诸侯之世国而私其地也故设王官以驭之祭祀名器礼之大经也于是有都宗人家宗人军旅国之大柄也于是有都司马家司马法则者驭官之大权也于是有都则司刑者民命之所关也于是有都士家士此数官者皆列王朝之爵而任都家之事其治法一体于王官其废置一听于冢宰此政教所以齐一血脉所以流通也
　　总论易氏祓曰秋官刑官也司宼掌刑士师掌禁自乡士至司隶言其用刑者也自布宪至衔枚氏言其用禁者也用刑则掌戮在后用禁则禁杀戮居先圣人之意欲申禁以止杀也大行人掌客诸官列于司寇之属者其伯夷降典折民惟刑之义与
