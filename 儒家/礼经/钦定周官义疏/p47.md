<!-- { "loadSidebar": true } -->
　　案地事辨其地之宜井宜牧及黄白宜禾洿泉宜稻之类也【农牧虞衡民职也大宰任之而大司徒颁之闾师掌之地事则小司徒任之载师物之而土均均之】凡税敛之事如纳徴之期收掌之人廪藏之所委输存贮之数皆是也上经防卒伍而令贡赋者征役有繁简贡赋有乗除也此经制井牧而令贡赋凡税敛之事者粟米车徒出于井地贡赋之本法也地邑有冲僻收获有早晚道路输将有逺近则税敛之事必随地而制其宜也小司徒専掌六乡而所载乃井邑丘甸县都之制者比闾族党州乡之法大司徒职具之矣故独载井法以示内而六乡外而六遂以及都邑名虽各异其地法则皆以九夫为井四井为邑积累而区分之也任土比民之法错见诸职大司徒职载邦国封疆都鄙室数次及比闾族党州乡之法小司徒职载井邑邱甸县都田税兵赋之法遂人职载沟洫之法其授田则大司徒职载不易一易再易之田所受多寡之数小司徒职载上地中地下地之人所任多寡之数皆各举其一彼此互备也辨正王氏与之曰康成谓小司徒经田野匠人为之沟洫相包乃成邑邱之属相连比以出田税沟洫为除水害四井为邑四邑为邱四邱为甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县四县为都四都方八十里旁加二十里乃得方百里为同积万井九万夫其中四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍旁加之説算法则是而谓旁加之人専治沟洫则非也小司徒四井为邑至四县为都皆以四数之言田之实数司马法自井十为通至终十为同皆以十数之兼山川城郭而言小司徒四丘为甸即司马法通十为成甸六十四井而成百井者其三十六井为山川城郭也小司徒四都之地即司马法一同之地四都方八十里止六千四百井而同乃万井者其三千六百井为山川城郭也大约小司徒之法比司马法皆是三分之二实地
　　案匠人为沟洫其制既成不过嵗为脩治而已何至六十四井之田而嵗免其四旁三十六井之田税分治田与治沟为二事乎康成之説于事理难通非独无所考据也王氏与之谓旁加者为山川城郭恐亦非是夫山川城郭则岂可以井里拘乎
　　通论王氏应电曰此法与遂人百夫洫千夫浍万夫川相表里　叶氏时曰小司徒言井邑遂人言沟洫非乡遂异制也井邑定田亩多少故言四井四邑之属沟洫定水道大小故言十夫之属乡言井邑则遂之田赋如之遂言沟洫则乡之水利亦如之
　　余论林氏勲曰周制歩百为畮百畮仅得唐之四十余畮耳唐之口分人八十畮几倍于古盖贞观之盛户不及三百万永徽惟増十五万周则王畿千里已有三百万家之田列国不与焉是以唐制受田倍于周而地亦足以容之狭乡虽裁其半犹可当成周之制然按一时户口而不为异日计则后守法难矣既无振贫之术乃许之卖田未免袭后魏以来敝法也存异郑氏康成曰此谓造都鄙也采地制井田异于乡遂重立国【贾疏案遂人夫间有遂云云是沟洫法乡与遂同此经与匠人谓井田法其制与乡遂不同故云采地制井田异于乡遂】井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王司马法曰六尺为歩歩百为畮畮百为夫夫三为屋屋三为井井十为通通为匹马三十家【贾疏十井九十夫之地宫室涂巷三分去一惟有六十夫地在不易一易再易通率三十夫受六十夫之地惟三十家】士一人徒二人通十为成成百井三百家革车一乗士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人【贾疏此谓天子畿内采地法】
　　案注谓此造都鄙采地制井田异于乡遂非也井邑丘甸县都以田数计之而出税法也沟洫浍川以经界言之而通水道也此经曰九夫为井者以出税法故止计所耕之地也遂人曰十夫有沟者以定经界故并计所占之地也井间之沟沟上之畛非每井而加百畮势不能备然则遂人所谓十夫即此经所谓九夫而沟洫浍川之制井邑邱甸县都之法乃乡遂都鄙之所同也审矣【郑氏之误起于谓匠人沟浍之数与遂人不同不知实无二法特考之未审耳详见匠人为沟洫解】　康成为乡遂用贡都鄙用助之説朱子终不敢易者一则以九与十起数之异也然匠人之法止九夫与遂人十夫异耳其有沟有洫有浍有川同也九夫十夫取数虽异而占地大小相去无几其不可为以十起数之沟浍者亦不可为以九起数之沟浍也且谓乡遂多平旷则最宜于画井矣谓都鄙包陵麓则最不宜于画井矣况建国或在中原或阻山泽即乡遂多平旷都鄙包陵麓之説亦不可通哉一则以四与五起数之异也然五起数者所以缀民居四起数者所以制田赋二法相为经纬无内外逺近之异盖乡遂都鄙皆有上中下地计室数之多寡以制邑皆以地之上中下为准何不可通行井法哉且制地授田出税赋役稽夫家畜产之法见于司徒见于小司徒见于乡师及乡遂羣吏之职叠出互备不厌其繁使乡遂用贡都鄙用助经界水道彼此各异是地法之最大宜特书而详见者乃竟无一语及此则注説之误眀矣至孟子所云尤不可以此注证盖遂当为野而乡不可以为国中也　成同之法注乃以开方法计之然画井必因地势非必万夫之地截然齐一而为井春秋传所谓牧隰皋井衍沃管子所谓五而当一十而当一其遗法也　井法通行有税以足食有赋以足兵自乡遂都鄙以及六服侯国法备此经班志所云近之郑氏以口率出泉为乡遂公邑之赋以井地出兵为三等采地之赋而引司马法方百里为同车百乗士千人徒二千人以实之【司马法田穰苴作而齐威王大夫续成者未必先王之法殆与管子军制等耳】贾疏増成其説以为本节専言采地军赋与乡遂六军侯国乗马之法不同如其説是乡遂公邑家出一人为兵六服侯国五百一十二家出七十五人为兵而三等采地三千家止出三百人为兵抑何不均之甚也况井地以四起数既乡遂都鄙无异法而民居以五起数由五家而积至千万家亦乡遂都鄙之所同也【管子之法制乡则五家为轨积至十连为乡制鄙则三十家为邑积至十县为属乡鄙皆以五起数是必本先王之法而变通之者也但公邑采地皆有比闾邻里之法以比其民而其长未必有大夫士之爵邑之小者仅如一乡则此乡大夫即邑大夫为之乎】六乡六遂可以室数制军三等采地何不循行此法而令家出一人为兵哉
　　乃分地域而辨其守施其职而平其政【政依注音征注故书域为邦杜子春云当为域】
　　正义郑氏康成曰分地域谓建邦国造都鄙制乡遂也政税也当作征
　　案守地守也职地职也民职则宰大司徒颁之而闾师専掌之小司徒分地域故辨其守施其职而平其政即均人所均地政地守地职也盖小司徒辨之施之平之而后均人以嵗之上下均之地域既分则无所用其均故不言
　　凡小祭祀奉牛牲羞其肆【肆如字注作鬄托歴反】
　　正义郑氏康成曰小祭祀王冕所祭【贾疏春官司服职羣小祀则冕注林泽坟衍四方百物之属天神则风师雨师之类为小祀】贾氏公彦曰小祭祀用牛则王之祭祀无不用牛者
　　案小祭祀亦羞其肆则不必王亲射者而后然矣盖用牛牲之通礼与
　　小宾客令野脩道委积【委乌伪反积子赐反】
　　正义郑氏康成曰小宾客诸侯之使臣　贾氏公彦曰令亦令遗人
　　大军旅帅其众庶小军旅巡役治其政令
　　正义郑氏康成曰帅帅而致于大司徒巡役小力役之事则巡行之　贾氏公彦曰小军旅谓使臣征伐对大军旅天子亲行巡役承小军旅下谓小役若大功役则大司徒巡行之
　　案小司徒职无田役以凡用众庶该之而田役之政令则乡师所専治也特举军旅以大军旅必身帅也不及政令以大司徒实治之小军旅则治其政令以大司徒不治也　大司徒大军旅治万民所致不止六乡也小司徒大军旅帅众庶乡师大军旅正治其徒役皆止六乡而已
　　大丧帅邦役治其政教【帅音率】
　　正义郑氏康成曰丧役正棺引窆复土【贾疏正棺谓朝庙时正棺于庙引谓葬时引柩车自庙至圹窆谓下棺于坎天子六绋四碑皆碑挽引而下棺掘坎之时掘土向外下棺之后反复此土以为丘陵】　王氏应电曰大丧大司徒治其政令此复云治其政教者以送死大事凡正棺引窆皆小司徒教之
　　案凡役曰政令丧役独曰政教者属引则劝防有式鼓封则舒縦有节也　大司徒帅六乡之众庶属其六引而此职又云大丧帅邦役则知遂人所致遂师所道稍人所帅之役并致于小司徒而小司徒所谓治其政教者即遂人之六綍遂师之抱磿共丘笼及蜃车之役矣以遂与公邑之役并致焉故统之曰邦役也
　　凡建邦国立其社稷正其畿疆之封
　　正义贾氏公彦曰社皆有稷配之立谓以文书法度与之不能身往
　　案社稷説见大小宗伯职
　　凡民讼以地比正之地讼以图正之【比毗志反又音皮】
　　正义郑氏众曰民讼以田畔所与比正断其讼【贾疏民有争讼是非难辨故以地之比邻知其是非者共正断】　郑氏康成曰地讼争疆界者图谓邦国本图【贾疏凡量地以制邑初量时即有地图在官府后有因侵削疆界相讼者则以本图正之】
　　嵗终则攷其属官之治成而诛赏令羣吏正要防而致事【防古外反】
　　正义郑氏康成曰治成治事之计　贾氏公彦曰属官谓教官六十致事致其事之功状以待攷也　魏氏校曰六乡之治成乡师所聴小司徒据之以行攷课之法
　　案曰治成者所治职事之状所以别于计簿之成也属官谓官中士大夫及诸职执事王朝者羣吏谓乡遂公邑之吏及家稍县都私邑之吏以不尽属于司徒故别言之令羣吏正要防而致事者将以达于治官不自攷而诛赏之也宰夫攷百官府羣都县鄙之治乗其财用之出入
　　正嵗则帅其属而观教灋之象徇以木铎曰不用灋者国有常刑令羣吏宪禁令脩灋纠职以待邦治
　　正义郑氏康成曰宪表县之　贾氏公彦曰脩法纠职者谓脩其法制纠察职事以待国家有事则共之王氏应电曰表县其各司之禁令脩其常法毋废
　　坠也纠其职事毋怠缓也国家有事则应之　以治象之例推之当作教象之法
　　案观象之法则曰帅其属以教法县于象魏在外之羣吏不能偏观也宪禁令则曰令羣吏俾各县于所治也
　　及大比六乡四郊之吏平教治正政事攷夫屋及其众寡六畜兵器以待政令【比必里反】
　　正义郑氏康成曰四郊之吏吏在四郊之内主民事者夫三为屋屋三为井　林氏之竒曰教治者所主在教若十二教之属政事者所主在政若土地之政之属　魏氏校曰平章其教治优劣论正其政事得失攷夫屋以下正所以徴其教治政事之实也案上经稽九比之数通乎畿内此大比羣吏止于乡郊者以遂与公邑之吏则攷之者遂大夫家稍县都之吏则攷之者县师也又以见载师所任宅田士田等乃六乡之余地各区为邑而其吏亦小司徒攷之上言比民故首国中此比吏故第举六乡四郊盖乡郊之吏无居国中者此乡郊也而云攷夫屋则乡中有井田足以徴之矣
