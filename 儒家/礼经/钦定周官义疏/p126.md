<!-- { "loadSidebar": true } -->
　　正义郑氏康成曰乌谓卑居鹊之属【贾疏小弁诗弁彼鸒斯归飞提提注云鸒卑居雅乌也鹊即山鹊卑居之类云之属兼有余鸟也】
　　蜡则作罗襦
　　正义郑氏康成曰作犹用也郑司农云蜡谓十二月大祭万物也郊特牲天子大蜡谓岁十二月合聚万物而索飨之某谓蜡建亥之月此时火伏蛰者毕矣【贾疏十月之时火星已伏在戍将蛰者毕矣】豺既祭兽可以罗网围取禽也王制豺祭兽然后田又曰昆虫未蛰不以火田存疑薛氏季宣曰戴记罗氏致鹿与女以戒诸侯曰好田好女者亡其国非真以鹿致也盖作罗以示之非真以女致也作襦以示之　郑氏锷曰罗以戒其好田襦以戒其好女也
　　仲春罗春鸟献鸠以养国老行羽物
　　正义郑氏康成曰春鸟蛰而始出者若今南郡黄雀之属是时鹰化为鸠鸠与春鸟变旧为新宜以养老助生气行谓颁赐　贾氏公彦曰司裘职仲秋献良裘王乃行羽物注云仲秋鸠化为鹰仲春鹰化为鸠顺其始杀与其将止而大颁羽物若然则一年二时行羽物　王氏应电曰献鸠者以养国老因以羽物颁羣臣自此顺生气而不杀矣
　　掌畜掌养鸟而阜蕃敎扰之【畜许六反刘许又反】
　　正义郑氏康成曰阜犹盛也蕃蕃息也鸟之可养使盛大蕃息者谓鵞鹜之属
　　祭祀共卵鸟
　　正义郑氏康成曰其卵可荐之鸟
　　岁时贡鸟物共膳献之鸟
　　存疑郑氏康成曰鸟物谓鸮鴈之属【贾疏不言鵞鹜者所畜非贡物】以四时来膳献之鸟雉及鹑鴽之属【贾疏内则及公食大夫礼上大夫二十豆有雉兔鹑鴽】
　　案注以鸟物为鸮鴈之属盖疑家禽不宜岁时致贡不知掌畜所养无野鸟贡以岁时以便膳献耳盖王后世子之膳以及内宫外内朝冗食者之公膳宾客之禽献若每事每日而取于掌畜不胜其扰且无以辨其物之时与嘉故分四时贡其既成而当于用者膳羞秩赐则颁之于庖人宾客禽献则掌之以有司而属于掌客然后物可先期以辨事可应时而集至于祭祀之卵鸟则临祭然后共之以鸟必时卵而后肤革充盈此圣人察物之详也王氏安石谓鸟物为翠肾羽翮不知畜鸟之羽翮无可以饰车旗衣服者况翠肾乎
　　总论郑氏锷曰服不氏以下四官以共祭享膳羞及宾客之禽献故事虽微不可缺




　　钦定周官义疏卷三十
<经部,礼类,周礼之属,钦定周官义疏>
　　钦定四库全书
　　钦定周官义疏卷三十一
　　夏官司马第四之四
　　司士掌羣臣之版以治其政令歳登下其损益之数辨其年歳与其贵贱周知邦国都家县鄙之数卿大夫士庶子之数以诏王治【注故书版为班郑司农云班书或为版】
　　正义郑氏众曰版名籍　郑氏康成曰损益谓用功过黜陟者【黄氏度曰不独黜陟死者致仕者皆在此数】县鄙乡遂之属【贾疏县鄙属遂故云之属其中兼乡之州党故乡遂并言也】诏者告王所当进退贾氏公彦曰羣臣之版谓畿内朝廷及乡遂都鄙羣臣名籍辨年歳者知羣臣在任及年齿多少也县鄙谓去王国百里六遂之中也不言六乡者举逺以包近
　　案羣臣谓士也中庸先言体羣臣而下即云所以劝士足以见之其大夫以上则为大臣矣在朝之羣臣其损益可歳登下若邦国之卿大夫士都家县鄙之小吏则辟除废置各由其君长数可周知而损益登下则不徧记也故别言之不辨其年歳则用之或非所任六十不与服戎七十不与宾客之事是也爵列有经而复辨其贵贱者如小宰司防遂人州长并中大夫其表着之位必有辨矣邦国都家县鄙之吏防同军旅田役之等威亦然司士掌士而必周知卿大夫之数者士上陟则为大夫故当并知之也　王氏应电谓邦国句之数二字衍文非也同曰都家而卿大夫之有无则异同曰县鄙而公邑采邑必不能如六遂之县鄙地域夫家截然齐一且都家县鄙或设或裁或分或并歳有损益则官吏之多寡各殊故必先周知邦国都家县鄙之数而后能详卿大夫士庶子之数也　专言用功过黜陟者则曰歳登下其数可矣其曰损益之数或事剧而益其员或事少而损于其故也每歳正月和而布之者此类皆是通论刘氏彝曰大宰歳终则令百官府各正其治受
　　其会听其治事而诏王废置此又诏王治者大宰诏于歳事之终司士诏于论定之始也王制司马论辨官材故司士为之属
　　以德诏爵以功诏禄以能诏事以久奠食惟赐无常【奠音定又如字】
　　正义郑氏康成曰德谓贤者食稍食也【贾疏月给食不倂给故云稍食能者先试之以事事久乃定以稍食】王制司马辨论官材论进士之贤者以告于王而定其论论定然后官之任官然后爵之位定然后禄之赐多少由王不如禄食有常品贾氏公彦曰六德六行为贤六艺为能奠定也
　　易氏祓曰爵有髙下皆以德诏禄有丰杀皆以功诏以久奠食未为禄也如宫正月终则防其稍食医师则歳终稽其医事而制其食稾人则乘其事试其弓弩而下上其食皆奠食于任事既久之后者　王氏应电曰赐虽曰无常然取于弊余之赋而节以好用之式则亦不至于滥也
　　案敎士始于司徒成于乐正而爵与事皆诏于司士者司马论辨官材然后尊卑剧易各当其任也　有德则宜授以爵未有有德而不能其职者也其能者必有功乃授以正禄有禄则有爵矣　上三句乃诏王治之目也三者既定则奠食自有常法以授地官司禄颁之而不复琐琐诏王矣
　　余论吕氏祖谦曰案王制选于乡曰秀士升于司徒曰选士升于学曰俊士升诸司马曰造士论定然后官之任官然后爵之位定然后禄之一人之身凡经考校者七然后得禄其慎也如此汉唐以后大抵自重而渐轻自缓而渐速失三代慎重遗意
　　正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上【乡许亮反大音泰又如字从才用反】
　　正义郑氏康成曰此王日视朝事于路门外之位【贾疏对大仆职路寝庭有燕朝朝士职库门外有外朝而言　案外朝则有诸侯羣吏燕朝则宜有王之宗人此至卿大夫士而止故知为每日常朝也】大右司右也【贾疏司右掌羣右之政令故知大右是司右】大仆从者小臣祭仆御仆隶仆　王氏安石曰王族故士虎士大仆大右大仆从者则从王者也故南面顺王所向焉三公东上则北面以东为右也自孤而下皆以近王为上
　　案此与射人所掌朝位一也此日日常朝故详于位而不言摰亦无诸侯彼主于初受命而见者故详于摰而位则畧言之也士之位东面者从孤西面者从卿大夫皆在其下而少退经葢即以孤卿大夫统之下云士旁三揖则两旁皆有士足以见之矣王族故士谓王之族与亲故之为士者也虎士属虎贲氏从王者皆南面王出则目送王王入则面向王也葢以拥卫宜立于两旁而稍后
　　存疑郑氏康成曰王族故士故为士晚退留宿卫者【贾疏以其与虎士同位故知是宿卫者也新升试士未得正爵者不得留宿卫】未尝仕虽同族不得在王宫
　　通论贾氏公彦曰朝士外朝断狱弊讼幷三询之朝有诸侯在焉诸侯既在西方右九棘之下孤避之在东方羣臣之位西面其余三公卿大夫等仍与此位同　王氏昭禹曰朝士职左九棘孤卿大夫位焉羣士在其后与此不同者朝士所掌者外朝听狱弊讼询众庶之朝也羣士则公卿大夫之属官故在其后郑氏锷曰朝士所掌外朝之位宰夫司士所掌皆
　　治朝也司士正位而辨其等宰夫则察其不如仪者
　　司士摈孤卿特揖大夫以其等旅揖士旁三揖【摈臂印反】正义郑氏康成曰摈谓诏王出揖公卿大夫以下朝者【贾疏王迎诸侯摈者是大宗伯及肆师小行人等非司士之职此上文云公卿大夫士等朝事下文云王揖故知为诏王出揖公卿大夫以下朝者】特揖一一揖之旅众也大夫爵同者众揖之【贾疏中大夫同得一揖下大夫同得一揖】公及孤卿大夫始入门右皆北面东上王揖之乃就位羣士及故士大仆之属在其位【贾疏此无正文约燕礼大射诸侯礼卿大夫皆始入门右北面东上得揖乃就位士在其位故知王臣亦然】三揖者士有上中下王揖之皆逡遁既复位也【贾疏经不见羣士位亦约燕礼大射诸侯之士西厢东面而知且故士虎士宿卫者门西南面明士不宿卫者东面可知位既东面眀知旁三揖者西南乡揖之也】郑司农云卿大夫士皆君之所揖礼春秋传所谓三揖在下【贾疏哀二年左传卫子南语】　贾氏公彦曰此皆先入应门右北面士入即就西方东面位不待王揖其大夫已上皆待王揖乃就位也上文别三公位此直言孤卿者孤卿尚特揖则三公亦特揖可知
　　案不见士位以朝士职有明文在孤卿大夫之后也古者公孤多以六卿兼摄孤与卿大夫既分东西则羣士各从其长故每旁皆三揖注据燕礼及大射谓羣士东面王西南乡揖之非也燕与大射公即位于阼阶故卿大夫已上皆北面士西方东面而虚其东以臣无背君而立之义也王南面视朝孤与卿大夫位分东西羣士何故偏聚于西哉
　　通论贾氏公彦曰案礼器诸侯视朝大夫特士旅之诸侯臣少大夫与卿同特揖士乃旅揖之天子臣多故大夫亦旅揖
　　余论王氏志长曰观此经三代之君所以待其臣者何有礼也嬴秦至后代而逓甚焉夫君臣一体公卿其心膂大夫士其手足外心膂堕手足可乎诗曰岂弟君子遐不作人人才之盛皆人主志气精神所吹嘘而成者也是故能师臣则可师者至矣能友臣则可友者至矣奴隶役之俳优畜之则奴隶俳优者至矣树人犹树木也植枳棘于庭欲收楩枏杞梓之用岂可得哉三代以后臣品日以卑臣节日以替职是故耳
　　王还揖门左揖门右大仆前王入内朝皆退【还音旋】正义郑氏康成曰王入入路门也王入路门内朝朝者皆退反其官府治处也王之外朝朝士掌焉玉藻朝服以日视朝于内朝【贾疏玉藻以路门外治朝为内朝对臯门内库门外之朝为外朝通路寝庭朝为三朝朝士职注周制天子诸侯皆三朝外朝一内朝二也】朝辨色始入君日出而视之退适路寝听政使人视大夫大夫退然后适小寝谓诸侯也王日视朝皮弁服【贾疏春官司服文诸侯视朝朝服则冠缁布衣素裳缁带素鞸也】其礼则同　易氏祓曰在王门左右者其位皆南乡而在王后故还而揖之黄氏度曰大仆前导王入也
　　案门左揖大仆大右羣仆也门右揖王族故士虎士也此数官之位逼介路门左右王始出未揖公卿不得先揖卑者故还入门而后揖之大仆前即大仆职所谓入亦如之葢前正王治事于路寝之位也　春秋传王揖而入葢楚犹用周礼他国可知
　　通论陈氏祥道曰天子库门之外外朝也朝士掌之路门之外治朝也宰夫司士掌之路寝燕朝则大仆掌之文王世子公族朝于内朝庶子掌之其在外朝司士掌之玉藻朝服以日视朝于内朝退适路寝听政则皆指诸侯而言也诸侯亦有路寝有外朝文王世子所谓内朝者玉藻所谓内寝也玉藻所谓内朝者文王世子所谓外朝也玉藻于路寝之外言内朝则有外朝明矣诸侯内朝司士掌之其官与天子同燕朝庶子掌之其官与天子异鲁语天子及诸侯合民事于外朝合神事于内朝自卿以下合官职于外朝合家事于内朝然则卿大夫亦二朝也
　　案卿大夫直有二门内朝在寝门外外朝在大门之外
　　掌国中之士治凡其戒令
