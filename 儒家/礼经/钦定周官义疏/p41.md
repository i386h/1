<!-- { "loadSidebar": true } -->
　　正义郑氏康成曰周犹徧也九州荆豫青兖雍幽冀并也【贾疏此据职方周之九州而言故有幽并无徐梁禹贡则有徐梁无幽并】轮从也积石曰山竹木曰林注渎曰川【贾疏尔雅注浍曰渎无注渎曰川之文注以义増之也职方九州但有川故知从渎入川此渎与四渎义异四渎则亦川也】水钟曰泽【贾疏周语大子晋之言】土髙曰丘大阜曰陵【贾疏尔雅文】水崖曰坟【贾疏尔雅坟大防是坟为崖岸之峻者】下平曰衍【贾疏此十地皆相对为名坟既水崖而髙明衍为下平此下平又与下湿曰隰者别也】髙平曰原【贾疏尔雅广平曰原髙平曰陆此髙平曰原者对下湿曰隰而言其实髙平即广平也】下湿曰隰【贾疏尔雅文】名物者十等之名与所生之物千里曰畿【贾疏职方氏文】疆犹界也沟穿地为阻固也封起土界也　马氏融曰东西为广南北为轮　王氏应电曰先辨五土之数而后辨
　　邦国都鄙之数者去山林川泽等虚数用实地以封国邑也
　　案此下数节之纲领盖建土地之图以辨五土之名物然后知广谷大川异制民生异俗而施十有二教以一之然后知土地所宜五谷所殖而相民宅任地事然后可量地之肥瘠髙下以制地征均地政然后可求地中制地域以建王国侯邦以造都鄙此建土地之图所以为大司徒之首务与
　　设其社稷之壝而树之田主各以其野之所宜木遂以名其社与其野【壝兪类反】
　　正义郑氏康成曰社稷后土及田正之神【贾疏社者五土之总神勾龙生时为后土官有功于土死配社而食稷者五谷之长立稷以表神名故号稷弃为尧时稷官立稼穑之事有功于民死乃配稷而食名为田正　王氏与之曰案祭法共工之子后土能平九土故祀以为社厉山氏之子曰农能植百谷故祀以为稷左传共工氏有子曰勾龙为后土后土为社列山氏有子曰柱为稷自夏以前祀之周弃亦为稷自商以来祀之】壝坛与堳埓也【贾疏社稷坛外皆有壝埓于四面】所宜木谓若松栢栗也【贾疏夏居平阳宜松殷居亳宜柏周居镐宜栗】若以松为社者则名松社之野以别方面　贾氏公彦曰封人设王之社壝官卑主设之大司徒尊官但主其制度而已　朱氏申曰树立木以为表也案州社经有明文党立禜蜡亦宜有社树之田主似谓树木于社壝以表一方之田名社与野即为田主之义也注疏乃以为田神而别求尊于社稷之神证以诗之田祖以神农当之岂祭社稷乃奉田主之神以临之乎抑别有田主之祭而奉社主稷主以依之乎经传中絶无社稷与田祖先啬合祭之文朱氏申之説似较注疏为近理
　　存异贾氏公彦曰社稷之壝谓中门之外右邉设大社大稷王社王稷又于庙门之屏设胜国之社稷四面皆起堳埓也树之田主者谓耤田之内依树木而为之
　　案社稷自王国至州里随大小有之不止中门外所建树之田主亦不専指耤田内也
　　以土会之灋辨五地之物生【会古外反】
　　正义项氏安世曰土会总计天下山林川泽丘陵坟衍原隰定其数然后辨其所生或以为计土物多寡或以为计贡税之法此皆土宜土均非所谓土会也存疑黄氏度曰土会者总天下土地不出此五者郑氏锷曰五地之物生乃五行之气所偏胜也山林木也川泽水也丘陵火也坟衍金也原隰土也　吴氏澄曰山林之民得木气多故毛而方毛者木之气方者曲直之义也川泽之民得水气多故黒而津黒者水之色津者润下之义也丘陵之民得火气多故团而长团者火之象长者炎上之义也坟衍之民得金气多故晳而瘠白者金之色瘠者坚瘦之义也原隰之民得土气多故丰肉而庳丰肉者土之体庳者矬下之义也盖五行之精运于天而其气寓于地五地之气既别则其民之形亦随地气而变矣
　　一曰山林其动物宜毛物其植物宜皁物其民毛而方【皁音早】
　　正义郑氏康成曰毛物貂狐貒貉之属缛毛者也郑氏众曰根生者为植物皁物柞栗之属今谓柞实为皁斗
　　案先言物而后言民者下经因此五物者民之常而施十有二教则辨五地之物生以人为主必归重于人然后与下义相承接
　　二曰川泽其动物宜鳞物其植物宜膏物其民黒而津【膏依注作櫜】
　　正义郑氏康成曰鳞物鱼龙之属膏当为櫜字之误也莲芡之属有櫜韬津润也
　　三曰丘陵其动物宜羽物其植物宜覈物其民専而长【覈音核専徒丸反团同】
　　正义郑氏康成曰羽物翟雉之属覈物李梅之属専圜也
　　案此经毛物羽物亦谓野鸟野兽若马牛鸡鹜则五土皆宜小异而不失其大同不宜独举为山林丘陵之动物
　　四曰坟衍其动物宜介物其植物宜荚物其民晳而瘠【荚古协反晳音锡】
　　正义郑氏康成曰介物龟鼈之属水居陆生者荚物荠荚王之属【贾疏荠荚即皁荚王即士丧礼王若襗者也虽无荚树之枝叶与荠荚相类故并言之】晳白也瘠臞也
　　五曰原隰其动物宜臝物其植物宜丛物其民丰肉而庳【臝力果反丛才东反肉如字刘而树反庳音婢】
　　正义郑氏康成曰丛物萑苇之属丰犹厚也庳犹短也　王氏安石曰注以臝物为虎豹之属说本考工但虎豹之属正此经所谓毛物也臝物宜为鼃螾之属
　　存疑郑氏康成曰臝物虎豹之属浅毛者也
　　案王氏安石以臝物为鼃螾之属或疑鼃螾小虫与考工有力而不能走声大而宏者不合非也考工以脂膏臝羽鳞分五大兽此及月令以羽毛鳞介臝分五虫所指各异如考工则毛物之有脂膏者别属其体大而毛浅者为臝其介物之内骨外骨臝物之郤行仄行等皆属之小虫此以臝物宜原隰月令以倮虫属中央土自宜以无羽毛鳞介者为臝
　　总论贾氏公彦曰方以类聚物以羣分人之所生皆因地气所感故形质不同　魏氏校曰五地随气异形气行地中人物之生复随形异禀盖天气以为父地质以为母子肖母形居多也
　　案林麓积草故毛者依草食草而毛如草之茎山陵生木故羽者栖木食木而羽如木之叶川泽积水故鳞者居水而鳞象水之纹坟衍积石故介者潜石而介类石之体其性则从其所禀之气也其体则肖其所生之形也
　　因此五物者民之常而施十有二教焉
　　正义王氏详说曰上云五地此云五物盖以形言则曰地以地所生言则曰物　王氏与之曰因其常而施教者顺其所安而为之节文因其所性而为之导逹也
　　案五地所生之民形貌既殊则气质刚柔轻重迟速亦异故必因其常性而施教以变化之
　　通论郑氏锷曰王制广谷大川异制民生其间异俗刚柔轻重迟速异齐五味异和器械异制衣服异宜脩其教不易其俗齐其政不异其宜尝疑施教之意正欲移易风俗乃曰不易何耶及观司徒因五物者民之常而施十有二教然后知所当移易者民风之薄恶所不易者土地之所宜盖生乎五地见乎五物习以为常俗者民也不因其所宜而教之适所以扰之耳
　　一曰以祀礼教敬则民不茍
　　正义贾氏公彦曰祭祀所以追养继孝死者尚敬则生事其亲必不茍且
　　二曰以阳礼教让则民不争
　　正义郑氏康成曰阳礼谓乡射饮酒之礼　贾氏公彦曰乡饮酒之礼五十者堂下六十者堂上皆以齿让为礼故民不争
　　三曰以隂礼教亲则民不怨
　　正义郑氏康成曰隂礼谓男女之礼昏姻以时则无怨旷
　　案内宰以隂礼教六宫家人相怨多起于妇人故以隂礼教亲
　　四曰以乐礼教和则民不乖
　　正义杨氏时曰律小大之称比终始之序以象事行使亲疏贵贱长幼男女之理皆形见于乐则乐自有礼矣无相夺伦所以教和也故在宗庙之中君臣上下同听之则莫不和敬在乡党族里之中长幼同听之则莫不和顺在闺门之内父子兄弟同听之则莫不和亲
　　五曰以仪辨等则民不越【注故书仪或为义杜子春读为仪】
　　正义郑氏康成曰仪谓君南面臣北面父坐子伏之属【贾疏易纬干凿度文】
　　六曰以俗教安则民不愉【愉音偸又音揄】
　　正义郑氏康成曰俗谓土地所生习也愉谓朝不谋夕【贾疏襄公三十一年左传孟孝伯曰人生几何谁能无偸朝不及夕将安用树】　易氏祓曰有宫室坟墓衣服之俗有兄弟师儒朋友之俗安于本俗人伦自厚
　　案即下经所谓以本俗六安万民也民得生养之乐有戚党之欢然后勤于作业而不偸
　　七曰以刑教中则民不虣【虣薄报反】
　　正义郑氏锷曰臯陶明刑而曰民协于中则刑所以教中
　　八曰以誓教恤则民不怠
　　正义郑氏康成曰恤谓灾危相忧民有凶患相忧则不解怠　黄氏度曰祭祀有誓军旅有誓恤忧也使忧其事
　　案恤即下经相救相赒之类誓以忧乐相同彼此共之则民知恤人即所以利已而不怠矣
　　九曰以度教节则民知足
　　正义郑氏康成曰度谓宫室车服之制
　　十曰以世事教能则民不失职
　　正义郑氏康成曰世事谓士农工商之事少而习焉其心安焉因教以能不易其业【贾疏齐语士之子恒为士工之子恒为工商之子恒为商农之子恒为农少而习焉其心安焉是世事也】
　　十有一曰以贤制爵则民慎徳
　　正义郑氏康成曰慎徳谓矜其善徳劝为善也【案矜谓谨持也】
　　十有二曰以庸制禄则民兴功
　　正义郑氏康成曰庸功也爵以显贤禄以赏功　王氏应电曰制爵禄乃冢宰司马之事然宾兴贤能始于乡大夫所以兴教劝学者实由于此故事属司徒总论吴氏澄曰自一至六徳礼之属自七至十二刑政之属
　　案人之形体各象五土而不能相同则气亦各囿于其质而不能无异始于资禀成为习俗先王辨其气质之各异而知其性命之本同故设为十二教以一之　敬让教之本也故首举祀礼阳礼亲爱和乐民之情也故次以隂礼乐礼安其分乐其俗而后教行故仪与俗次之董之以刑警之以誓而后教不废故刑誓又次之节用务本则民得所养而教易施用贤报功则民知所劝而教乃有成故以是终焉　此十二教兼礼乐刑政而言随其时地之所重而劝导董戒之也歴言其效盖使职教者验之于民以课教绩之成否非徒为文具而已
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事【相息亮反毓音育】正义郑氏康成曰十二土分野十二邦上系十二次【贾疏十二次详见保章氏注】各有所宜也相占视也阜犹盛也蕃蕃息也毓生也任谓就地所生因民所能【贾疏地之所生出物不同民之所资事业有异若居山者利其金玉锡石禽兽材木居泽者利其鱼盐居陆者利其田蚕是就地所生因民所能而居之也】　王氏安石曰名以命其土即丘陵坟衍原隰之属　易氏祓曰鸟兽则土会所谓动物草木则土会所谓植物以土会辨之又各因其所宜而使民蕃毓之也
　　案以教民言则举五土可以包九州以九州之人皆禀五行之气以生也以居民言则五土分为十二土而十二土之中又各有五土必周知之然后可相宅而使同贯利也西北之沙漠东南之斥卤虽五谷不生而人民亦可以食其土利故第言相民宅蕃鸟兽毓草木任土事而未及稼穑也
　　辨十有二壤之物而知其种以教稼穑树艺
