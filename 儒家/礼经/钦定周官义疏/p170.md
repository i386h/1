<!-- { "loadSidebar": true } -->
　　辨正贾氏公彦曰先郑云刺谓援也后郑不从者经上言援及胡下别言刺明刺与援别知三锋胡向下者三锋皆向上者无用故庐人注句兵戈防属也案戈防皆为句兵以其有曲胡也而其用不止于钩人戈有援直刃可摏人其胡之曲刃可斩人防有刺有援直上皆可刺人其胡之曲下者可钩人戈胡防胡其形异戈胡作倨句而外博胡背连于援形如鸡鸣如拥颈而背广防胡中矩横贯援而曲下形如覆矩戈胡钩人即所以伤人以其钩处有刃也防胡锋直下而曲中无刃欲生获其人则钩之此戈防之异用也以传考之获长狄侨如而富父终甥摏其喉以戈杀之此用援之直刃摏之也狼瞫取戈以斩囚此用胡之曲刃斩之也齐氏以戈断宗鲁之肱以中公孟之肩王何以戈击庆舍解其左肩皆用曲刃苑何忌刜林雍断其足当亦是戈胡刜之他若士华免以戈杀国佐长鱼矫以戈杀驹伯用援用胡皆可杀之唯钩之用未见于传而记言长内则折前短内则不疾自是言钩人不便利之病子都拔棘逐颍考叔灵輙倒防御公徒皆儗用防之刺与援者也狂狡倒防出郑人于井反为郑人所获栾乐乘槐本而覆或以防句之断肘而死皆用下胡句人者也防胡横直皆三寸其闲甚狭何能句人出于井盖句其衣若帯是以其人不伤反能禽句者也句栾乐断肘而死盖其人本欲生禽之故不用刺与援而用胡以钩之句之而胡之下锋贯肘曵之而肘遂断也明乎戈防之用则可以得戈防之形矣
　　桃氏为剑
　　案剑之为用最广虎贲旅贲王出乃执戈盾当宿卫则佩剑【乐记虎贲之士脱剑】商旅在涂惟剑可卫身见于春秋战国两汉之书公卿大夫士见于君皆得佩剑秦王亦身佩焉秦销锋铸鐻而项籍犹得学剑韩信亦时佩剑以其不为兵噐故秦禁不及也
　　腊广二寸有半寸两从半之【腊鲁颊反一音猎从子容反】
　　正义郑氏康成曰腊谓两刃【贾疏两刃者两面各有刃也】　郑氏众曰两从谓剑脊两面杀趋锷【贾疏锷即锋】　林氏希逸曰剑面通广二寸半从自脊中而分两边
　　案脊之广必半于刃而设此文者明脊之居中而无偏也脊直上至剑末故曰从
　　以其腊广为之茎围长倍之【茎户耕反】
　　正义郑氏众曰茎谓剑夹人所握镡以上也【说文镡剑鼻也三苍镡剑环】　郑氏康成曰茎在夹中者茎长五寸【贾疏二郑意剑夹是柄茎在夹中　案战国策弹铗之铗即夹与】
　　案茎谓剑之铤入夹中者穿其中以夹铤故谓之夹人之四指为一肤四寸也夹长五寸则握之寛然矣
　　中其茎设其后
　　正义郑氏众曰中谓穿之也【贾疏谓穿剑夹纳茎于中故云中其茎】存疑郑氏康成曰从中以却稍大之也后大则于把易制【贾疏后郑意设训为大故易繋辞云益长裕而不设郑注云设大也】
　　案茎在夹中夹当以木为之先郑谓穿之盖茎穿木而入夹也设其后者夹端或设金玉象骨以为饰而亦以固茎也
　　参分其腊广去一以为首广而围之
　　正义郑氏康成曰首围其径一寸三分寸之二【贾疏首广谓剑把接刃处之径也围之谓圜之故庐人皆以围为圜之也】　薛氏曰圜于上以接刃者为首
　　案曲礼进剑者左首少仪泽剑首孔疏云剑首则镮也定十年左传叔孙之圉人授公若剑以末而杀之锋为末则镮为首矣镮即镡九歌抚长剑兮玉珥注珥剑镡也镡径一寸三分寸之二盖指两相之出腊者言之其一相则一寸三分寸之二之半也
　　身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之
　　正义郑氏康成曰上制长三尺重三斤十二两中制长二尺五寸重二斤十四两三分两之二下制长二尺重二斤一两三分两之一此今之匕首也人各以其形貌大小帯之
　　案注谓此士乃国勇力之士能用五兵者非也弓人亦有上中下制所以称其人之材力弓尽人可挟剑尽人可佩非若五兵各有常度必能用者始执之
　　凫氏为钟
　　案钟兼大小大则镛镈也小则编钟也此已下言为钟之法如此故郑下注云其铸之各随钟之制为长短大小也至言其厚乃别大与小而二之
　　两栾谓之铣【栾本又作鸾力端反铣先典反注故书栾作乐杜子春云当为栾】
　　正义郑氏康成曰铣钟口两角【贾疏栾铣一物俱谓钟两角古应律之钟状如今之铃不圜故有两角也】
　　余论欧阳氏修集古录曰景祐中修大乐冶工拾铜更铸编钟得古钟有铭于腹因存而不毁即寳龢钟也余知太常礼院时尝于太常寺按乐命工叩之与王朴夷则清声合初王朴作编钟皆不圆至李照奉诏修乐皆以朴钟为非及得寳和其状正与朴同乃知朴为有法也
　　铣闲谓之于于上谓之鼓鼔上谓之钲钲上谓之舞正义郑氏康成曰此四名者钟体也【贾疏对下甬衡非钟体也】郑氏众曰于钟唇之上袪也【贾疏以钟唇厚褰袪然故谓之袪　案凡袂袪有縁较袂必加厚钟唇视钟亦加厚故以袪况之祛聨于袂此钟袪聨于鼓见与鼔为一节也】鼔所击处　俞氏廷椿曰钲在鼔上居钟体之正鼓舞之正中者故云钲舞则在钲上声之震动于此者故云舞
　　案郑氏锷引戴记易则易于则于谓于者寛缓不廹钟声之发欲其缓既失彼记本指亦非此记的义盖此记着钟之度与名而下文乃言其声彼记于训广大钟之衡度惟铣闲最广大故以于名耳
　　舞上谓之甬甬上谓之衡【甬音勇】
　　正义郑氏康成曰此二名者钟柄也
　　案下文甬长视钲之长则甬衡固纵立于钟之顶者郑氏锷以为横显与记悖又云如甬道之甬抑凿矣
　　钟县谓之旋旋虫谓之干【旋如字李信犬反】
　　正义郑氏康成曰旋属钟柄所以县之也郑司农云旋虫者旋以虫为饰也某谓今时旋有蹲熊盘龙辟邪　郑氏锷曰其形如环有盘旋之义其名曰干则有正固之义
　　钟带谓之篆篆闲谓之枚枚谓之景【篆直转反】
　　正义郑氏康成曰带所以介其名也介在于鼔钲舞甬衡之间凡四郑司农云枚钟乳也某谓今时钟乳侠鼓与舞每处有九面三十六【贾疏钟有两面面皆三十六】存疑郝氏敬曰大星曰景乳似大星故又谓之景
　　于上之攠谓之隧【攠音靡宻宜反又莫贺反隧音遂】
　　正义郑氏康成曰攠所击之处攠弊也隧在鼓中窐而生光有似夫隧【贾疏本造钟之时即窐于后生光夫隧见司烜职】
　　十分其铣去二以为钲以其钲为之铣闲去二分以为之鼓闲以其鼓闲为之舞脩去二分以为舞广
　　正义郑氏康成曰此言钲之径居铣径之八而铣闲与钲之径相应鼓闲又居铣径之六与舞脩相应舞修舞径也舞上下促以横为修从为广舞广四分今亦去径之二分以为之闲则舞闲之方恒居铣之四也舞闲方四则鼓闲六亦其方也鼓六钲六舞四此钟口十者其长十六也钟之大数以律为度广长与圜径假设之耳其铸之则各随钟之制为长短大小也【贾疏此钟从鼔钲舞三处上下为十六口径十而言故注云此钟口十者其长十六按周语景王将铸无射问律于伶州鸠对曰律所以立均出度古之神瞽考中声而量之以制度律均钟韦昭注均平也度律吕之长短以平其钟和其声也据此义假令黄钟之律长九寸以律计自倍半为钟倍九寸为尺八寸又取半得四寸半通二尺二寸半以为钟余律亦如之是以律为广长与圜径也此口径十上下十六者假设之耳其铸之形则各随钟之制为长短大小者此即度律均钟也　案贾氏据国语韦昭注以为度律均钟其法如此细究之实臆说也假令编钟同在一虡其长短大小未有不相等者而声之髙下清浊律之为黄钟大簇以至南吕应钟异焉其异焉者不于其长短大小之形而于其厚薄侈弇轻重之制也康成谓假设之而各随其制为长短大小者以镛镈与编钟制有不同耳岂十二律之钟而形模迥异乎朱子常谓韦昭不晓事此亦其类而贾氏未之察也】凡言闲者亦为从篆以介之钲闲亦当六今时钟或无钲闲　王氏昭禹曰凡钟之制皆下侈而上敛故钲之径得铣径十分之八而铣闲则与钲同也鼓闲又去二分则居铣径十分之六也舞修舞之横也与鼔闲等舞广舞之从也又去二分则居铣径十分之四也
　　案记无钲闲之文康成谓亦当六者意其与鼔闲同耳以下记大钟十分其鼓闲小钟十分其钲闲推之则钲闲与鼓闲故不同也鼓闲若六疑其太长且以此为甬衡之数更觉太长舞广之下或有阙文钲闲其四与若然则舞四钲四鼓六而铣闲之于约有二分仍符钟长十六之数　铣之十分以其角之外侈者言之铣闲之八分以其鼓末之内直者言之铣与鼔相距无多也鼔闲鼓与钲相去之分也舞广舞与钲相去之分也铣闲鼓闲舞广皆以从度上下相去言惟舞脩以横度左右相去言不言鼓径舞六钲八铣角外侈则十内闲则八鼓径之为八可见矣
　　以其钲之长为之甬长
　　正义郑氏康成曰并衡数也【贾疏经不言衡长又以钲长为甬长太长不类故知并衡数也】　林氏希逸曰甬钟柄也其柄之长如其钲之长
　　案以此知钲不得有六也安有钟柄如此其长者
　　以其甬长为之围参分其围去一以为衡围
　　正义郑氏康成曰衡居甬上又小【贾疏自两栾已上至甬皆下寛上狭衡又在甬上故宜小于甬一分】　林氏希逸曰长如其围若甬长一尺则其径三寸三分以上矣衡小于甬故得其围之二
　　案甬大在下衡小在上其围皆环其外而计之也甬衡之间有帯亦以界之
　　参分其甬长二在上一在下以设其旋
　　正义郑氏康成曰令衡居一分则参分旋亦二在上一在下以旋当甬之中央是其正　赵氏溥曰衡居一分甬居二分旋则穿于甬之正中旋下有一分甬是一在下也旋上有一分甬一分衡是二在上也余论沈氏括曰今太常钟镈皆于甬本为纽谓之旋虫侧垂之所谓衡者钟縻自其中垂下当衡甬之闲以横括挂之横括所谓旋虫是也
　　案文献通考王朴所制编钟皆侧垂李照胡瑗并非之后得古寳龢钟其形侧垂瑗改铸正其纽使下垂叩之弇鬱而不尝疑旋设于甬甬上之衡无所用古人何必作此今以沈氏语与文献通考参观之则甬上之衡似为侧垂而设盖旋贯于甬旋上作虫兽兽口衔衡之上端以拒之而后钟可侧垂也旋虫谓之干干其拒衡者与
　　薄厚之所震动清浊之所由出侈弇之所由兴有说【说如字徐始税反注故书侈作移郑司农云当爲侈】
　　正义郑氏康成曰说犹意也
　　案上言钟制之尺度已备此更言声音之故在于厚薄侈弇之闲也谓体之厚薄所震动乃声之清浊所由出而声之清浊又或兴于形之侈弇故必厚薄侈弇适其宜而后清浊得其分也下文言薄厚侈弇而不及清浊以此　少仪工依于法防于说郑注云说谓鸿杀之意所宜也亦引此记以证之盖声律之理制作之巧有难以笔之于书者想工师转相授受必有口诀焉而非得其精微者莫之能承也故曰有説与
　　存疑陈氏祥道曰声出于噐有説可推下文所谓已厚则石至长甬则震乃其说也得其说而以类推焉然后能去病而得其所谓善者典同以辨声为职其言不得不祥凫氏为钟记其为之之法足矣不必悉举也
　　钟已厚则石已薄则播
　　正义郑氏康成曰大厚则声不发大薄则声防【贾疏典同职厚声石薄声甄注甄犹掉也声散则掉与此播一也】　郑氏锷曰石坚实而无声也播布防而不聚也
