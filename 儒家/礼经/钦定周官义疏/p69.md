<!-- { "loadSidebar": true } -->
　　案凡田猎者或王子弟公卿有宗祧之事而王赐以田【襄三十年左传郑丰巻将祭请田子产曰惟君用鲜众给而已则三公九卿王子弟宜得用鲜】或丧纪宾客春秋之膳献有司时取或狝狩以后纵民入猎亦如斩材之有期日凡此类皆迹人令之
　　禁麛卵者与其毒矢射者【麛音迷卵力管反】
　　正义郑氏康成曰为其夭物且害心多也麛麋鹿子王氏昭禹曰禁麛卵者生之以其时禁毒矢射者杀之以其礼　王氏应电曰虽田猎时犹为之禁平时可知
　　通论贾氏公彦曰此谓四时田猎常法案月令孟春之月母麛母卵又曲礼国君春田不围泽大夫不掩羣士不取麛卵彼以春时先乳特禁之月令季春餧兽之药无出九门亦禁其春时而已
　　卝人掌金玉锡石之地而为之厉禁以守之【卝古猛反】正义郑氏康成曰锡鈏也
　　案禹贡金三品谓金银铜然古人泛称金者皆指铜也此卝人所掌当兼三品言之
　　若以时取之则物其地图而授之
　　正义郑氏康成曰物地占其形色知咸淡也授之敎取者之处　曹氏叔逺曰图而授之者示以所宜取之品色不使纵意旁搜也　王氏志长曰金玉锡石之地卝人所素习宁待取时始占其形色盖恐取者托言公事越界侵渔甚或发冢破屋故授之图使按图以取而不敢越耳
　　余论魏氏校曰以时取非有故不得已不轻取也唐权万纪言宣饶部中凿山冶银岁可得数百万太宗让之曰天子所乏嘉谋善政有益于民者汝不推贤进善乃以利规我欲方我汉桓灵耶黜之此可为万世法
　　巡其禁令
　　正义郑氏康成曰行其禁明其令　王氏应电曰禁令者职金之戒令也卝人巡视之　易氏祓曰利之所在奸弊百出既禁之又令之又从而巡之然后卝人取之而入于职金
　　角人掌以时徴齿角凡骨物于山泽之农以当邦赋之政令
　　正义郑氏康成曰山泽出齿角骨物大者犀象其小者麋鹿　贾氏公彦曰兼言齿骨者齿骨竝是角类王氏应电曰山泽之农其所获米粟视平畴为艰
　　而齿角骨物乃工事所必需故不必强以所难而取其所美也
　　案赋者田税也山泽之农本当有赋若有齿角骨物入于官即以代田赋而不复徴其粟米然民间或此有彼无或此多彼寡齿角骨物不足数则计其所当之分数而仍以粟米足之所谓政令也
　　余论吕氏祖谦曰随其所产以当邦赋视后世以钱为赋责民之所无者异矣
　　以度量受之以共财用
　　正义郑氏康成曰骨入漆浣者受以量其余以度度所中
　　案凡物皆以共财用于角人言之举此以该其余也注言骨入漆浣者谓细骨可以烧灰和漆者也浣亦作垸轮人注丸漆之丸当同
　　羽人掌以时徴羽翮之政于山泽之农以当邦赋之政令【翮户革反】
　　正义郑氏康成曰翮羽本　贾氏公彦曰羽人所徴当入于钟氏染以为后之车饰及旌旗之属
　　凡受羽十羽为审百羽为抟十抟为防【抟徒完反防沈除转反刘古本反】
　　正义郑氏康成曰审抟防羽数束名也尔雅一羽谓之箴十羽谓之防百羽谓之緷其名音相近也一羽有名盖失之矣　王氏应电曰羽不可以权度受故以其数
　　掌葛掌以时徴絺绤之材于山农凡葛征徴草贡之材于泽农以当邦赋之政令
　　正义郑氏康成曰草贡出泽防纻之属可缉绩者王氏应电曰既徴则入于典妇功
　　以权度受之【注故书受或为授杜子春云当为受】
　　正义郑氏康成曰以知轻重长短
　　掌染草掌以春秋敛染草之物
　　正义郑氏康成曰染草茅搜橐芦豕首紫茢之属【贾疏案尔雅茹藘茅搜郭注今之蒨也可以染绛槖芦尔雅无文豕首尔雅云茢薽豕首郭注本草曰彘颅一名蟾蠩兰今江东呼豨首可以煼蚕蛹郭氏虽有此注不言可染何色未审郑所据也紫茢尔雅云藐茈草郭注可以染紫一名茈防广雅云即此紫茢也更有蓝皁象斗之等故以之属兼之】
　　通论王氏安石曰掌染草至掌蜃所徴亦必当邦赋而不言者角人羽人掌葛已见之
　　以权量受之以待时而颁之
　　正义郑氏康成曰权量以知轻重多少时染夏之时【贾疏夏为五色染人职春暴练夏纁元秋染夏则染夏之时谓秋时也】　王氏应电曰春秋敛之者或采花叶或采皮实各有其时也
　　掌炭掌灰物炭物之徴令
　　正义郑氏康成曰灰炭皆山泽之所出也灰给澣练炭之所共多　郑氏锷曰灰者防氏练帛之所用
　　以时入之
　　案月令季秋草木黄落乃伐薪为炭仲夏令毋烧灰故云以时入之
　　以权量受之以共邦之用凡炭灰之事
　　案共邦用之下又云凡炭灰之事者炭灰之用广也炭则日用之所必需而御冬尤急灰则澣洗之外如赤犮氏以灰洒除貍虫蝈氏以灰洒去鼃黾壶涿氏以焚石除水虫是也治屋舍则焚石及青灰无贵贱皆赖焉石炭可以代薪此职盖亦掌之
　　掌荼掌以时聚荼以共丧事
　　正义郑氏康成曰荼茅莠也【朱子曰茅花轻白可爱者】共丧事者以着物也既夕礼茵着用荼【贾疏既夕礼为茵之法用缁翦布谓浅黑色之布各一幅合缝着以荼柩未入圹先陈于棺下缩二于下横三于上乃下棺于茵上是也】　王氏应电曰下圹时以荼借柩取其软且收湿也
　　案荼之见于诗者有三一曰苦荼亦名苦菜谷风篇谁谓荼苦是也二曰辣荼良耜篇以薅荼蓼是也三曰英荼乃茅草秀出之花出其东门篇有女如荼是也掌荼所聚者英荼而已
　　徴野疏材之物以待邦事凡畜聚之物
　　正义郑氏康成曰荼疏材之类也因使掌焉徴者徴于山泽入于委人
　　掌蜃掌敛互物蜃物以共闉圹之蜃【蜃是忍反闉衣巾反】
　　正义郑氏康成曰互物蚌蛤之属闉犹塞也将井椁先塞下以蜃御湿也【贾疏士丧礼筮宅还井椁于殡门之外注既哭之则徃施之竁中是未葬前井椁材乃徃施之圹中则未施椁前已施蜃灰于椁下以拟御湿也】　郑氏众曰春秋传始用蜃炭言僭天子也【贾疏成二年左传宋文公卒始厚葬用蜃炭】　贾氏公彦曰互物蜃类故兼掌之　王氏安石曰用蜃非惟御湿兼除貍虫
　　祭祀共蜃器之蜃共白盛之蜃【盛匙盈反音成】
　　正义郑氏众曰蜃可以白器令色白　郑氏康成曰蜃器之蜃饰祭器之属也鬯人职凡四方山川用蜃器春秋定十四年秋天王使石尚来归蜃蜃之器以蜃饰因名焉【贾疏左氏云石尚来归蜃杜预以为宜社之肉以蜃器盛故名肉为蜃大行人归脤以交诸侯之福彼则宗庙社稷之器物谓之为脤是宗庙社稷之器皆蜃灰饰之】盛犹成也谓饰墙使白之蜃也【疏尔雅地谓之黝墙谓之垩黝黑也垩白也若然此经所云白盛主于宗庙垩墙也】今东莱用蛤谓之叉灰　王氏与之曰祭祀之器以蜃饰取其洁素鬯人凡山川四方用蜃以贮酒也大宗伯脤膰据杜预以蜃器盛肉也　郝氏敬曰蜃器盖以蜃甲饰器
　　总论魏氏校曰山泽所徴惟服食器用未尝求一异物此所谓惟正之供
　　案闾师职任衡以山事贡其物任虞以泽事贡其物角人以下诸职所徴即其物也其贡之即以当农赋也任之者闾师司守禁者虞衡徴敛之者角人以下诸官也或言徴或言敛或言聚互文以相备也
　　囿人掌囿游之兽禁牧百兽
　　正义郑氏康成曰囿游囿之离宫小苑观处也养兽以宴乐视之禁者其蕃卫也牧百兽备养众物也王氏应电曰凡田猎所得可用而不家畜者皆于是乎养之欲用即可得不必求之于旷野也
　　祭祀丧纪宾客共其生兽死兽之物
　　正义王氏安石曰共其物若麋肤熊蹯之类　王氏志长曰囿人共丧祭宾客之兽物则其不畜珍禽竒兽可知矣
　　通论王氏应电曰天官兽人掌囿兽之政凡所得兽中杀而宜干之者则入于腊人其生获者入于庖人未及用而可畜者则入于囿人地官以牧养为事也其有猛兽不可入于囿者则养于服不氏夏官以服猛为义也至于防氏掌攻猛兽穴氏掌攻蛰兽则秋官除恶之义与驱猛兽同道田兽一事错见于天地夏秋四官者义各有当如此
　　场人掌国之场圃而树之果蓏珍异之物以时敛而藏之
　　正义王氏应电曰城郭居民之外以隙地为公家之圃则场人掌之　郑氏康成曰果枣李之属蓏瓜瓠之属珍异蒲萄枇杷之属
　　通论贾氏公彦曰案闾师职任圃以树事贡草木场人所共独祭祀宾客其余则闾师徴敛之也　王氏昭禹曰载师以场圃任园地国之场圃则场人之所掌民之场圃则闾师之所任
　　凡祭祀宾客共其果蓏享亦如之
　　案注以享为纳牲疏谓纳牲时荐朝事之豆笾有此果蓏之物是则祭祀中已举之不应叠出也外饔职于祭祀宾客后继以邦飨耆老孤子士庶子稾人职凡飨耆老孤子士庶子共其食此职所云享者盖谓是与　天官甸师已共祭祀之果蓏而复设场人以其所用多且以备不孰也
　　廪人掌九谷之数以待国之匪颁赒赐稍食
　　正义贾氏公彦曰廪人掌米云九谷者亦兼主之也郑氏康成曰赒赐谓王所赐予给好用之式也稍
　　食禄廪
　　案匪颁稍食见天官大宰及宫正内宰诸职郑氏盖以此赒赐与大宰好用之式为一也
　　以岁之上下数邦用以知足否以诏谷用以治年之凶丰【数疏羽反】
　　正义郑氏康成曰数犹计也　易氏祓曰制其财之多寡权其礼之增损非廪人之事特以邦用之足否诏王及冢宰而已
　　余论王氏志长曰以税入之多少制国用之数此成周赋法之所以善以国用之多少制取民之数此后世赋法之所以不善也
　　凡万民之食食者人四鬴上也人三鬴中也人二鬴下也若不能人二鬴则令邦移民就谷诏王杀邦用【下食音嗣杀所界反】
　　正义郑氏康成曰此皆谓一月食米也六斗四升曰鬴【贾疏谓一月食米者古今颁禄皆月月给请故知然】就谷就都鄙之有者杀犹减也　王氏应电曰上言会计国用之法此言会计民食之法杀邦用若膳夫大荒则不举掌客凶荒杀礼之类　贾氏公彦曰虽列三等中年是其常法王氏安石曰民之食可以鬴计者校登夫家贵贱
　　老幼废疾之数观稼省敛稽比财物其法详也案此当通古今度量实计之防氏之鬴深尺方尺容六斗四升今量法方尺深尺容四斗古尺于今为六寸二分半以此折算古一石今一斗五升二合有竒古一鬴今九升七合七勺弱以今量计中年日食米约一升上年一升三合下年六合有竒如不及此则苦饥古今人情不相逺王氏应电谓以谷减半为米中年日米三升如此则以今量较之不及半升误矣廪人虽掌谷而言民食食则以米计非以谷计也
　　凡邦有会同师役之事则治其粮与其食
　　正义郑氏康成曰行道曰粮谓糒也止居曰食谓米也【贾疏诗乃裹糇粮是行道曰粮也书传行而无资谓之乏居而无食谓之困是止居曰食也】案古者师行无馈饷所谓治粮与食者令道所经有司共之仓人职凡国之大事共道路之谷积是也委积随在有之而治其粮者庐宿候馆虽有饮食以待宾旅而亦有不时之需故师行必载糒也
　　通论易氏祓曰大宰以九式均节财用不及防同师役之式盖小宰掌凡防同军旅田役之戒具令官府共其财用曰具则已包粮食即廪人所治仓人遗人所共是也
　　大祭祀则共其接盛【接郑读作扱初洽反一读如字】
　　正义郑氏康成曰接读为一扱再祭之扱扱以授舂人舂之大祭祀之谷耤田之收藏于神仓者也不以给小用
