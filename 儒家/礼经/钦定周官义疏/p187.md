<!-- { "loadSidebar": true } -->
　　案典瑞曰瑑圭璋璧琮以覜聘玉人曰瑑圭璋八寸又曰瑑琮八寸诸侯以享夫人行人合六币圭以马璋以皮璧以帛琮以锦琥以绣璜以黼此六物者以和诸侯之好故郑康成曰五等诸侯享天子用璧享后用琮其大各如其瑞二王之后享用圭璋其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等及使卿大夫覜聘亦如之史记乐书曰情好珍善为之瑑磨圭璧以通其意盖玉有朝觐之玉有覜聘之玉有享献之玉礼于朝觐之玉言其所瑑桓躬信谷蒲是也覜聘之玉言瑑而已瑑圭璋璧琮以覜聘是也若夫享献之玉诸侯以享天子则不瑑玉人谓璧琮九寸诸侯以享天子是也诸侯以享夫人则瑑玉人谓瑑琮八寸诸侯以享夫人是也觐礼侯氏觐天子三享皆束帛加璧礼噐曰束帛加璧尊徳也郊特牲曰束帛加璧往徳也夫诸侯相朝而享夫人以琮聘卿亦享夫人以琮则诸侯享后亦必以琮诸侯享王以璧聘卿享君亦以璧则诸侯相享亦必以璧玉人言璧琮以享天子则后举矣言瑑琮享夫人则璧举矣

　　案典瑞四圭有邸以祀天旅上帝注郑司农曰于中央为璧圭着其四面一玉俱成疏云用一大玉琢中央为璧形亦肉倍好六寸四面各琢出一圭长各尺二寸合邸六寸总三尺与大圭同典瑞两圭疏四圭亦两足各相对考工记玉人四圭尺有二寸以祀天疏此尺二寸者未知璧在中央两畔总计为尺二寸未知除璧之外两畔之圭各尺二寸仍未审以璧为邸邸防许不可考也聂氏崇义曰四圭亦博三寸厚寸贾谓与大圭长三尺同然或玉不及尺度不妨用六寸璧为邸四面各瑑出一圭各长三寸以合镇圭尺有二寸之制郑氏锷曰用四圭者象天道流行于四方要之四圭之制莫考典瑞疏説似近之矣而玉人疏仍不敢决者盖礼文莫考疑信不得不相参也然两圭五寸既以琢出之数言则四圭尺有二寸之义从可知矣以六寸之邸合大圭三尺理或有然若琢出三寸説未免武断

　　案典瑞两圭有邸以祀地旅四望注两圭以象地数二也僢而同邸考工记玉人两圭五寸有邸疏亦一玉俱成又聂氏崇义曰两圭亦于六寸璧两边各琢出一圭俱长二寸半博厚同四圭又赵氏曰用玉琢成方琮于琮两旁琢出两圭相对各长五寸植于神座前陈氏祥道曰璧天象也故四圭邸璧以祀天琮地象也则两圭当邸琮以祀地日月星辰天类也故一圭邸璧山川地类也则当一璋邸琮谓地与山川皆邸璧非也其説如此但诸圗邸皆作璧因四圭注中央为璧之説也陈説存之以备参



　　案典瑞圭璧以祀日月星辰注云圭其邸为璧取杀于上帝考工记玉人圭璧五寸疏以璧为邸旁琢一圭易氏祓曰圭制五寸杀于祀天之璧仍以象天数之中郑氏锷曰圭璧一圭象日月星辰之用主于一也有邸者象托体于天也　又案典瑞璋邸射以祀山川以造赠賔客考工记玉人璋邸射素功以祀山川以致稍饩注云璋有邸而射剡而出也素功无瑑饰又聂氏崇义曰自邸向上邪却之

　　案考工玉人云牙璋中璋七寸射二寸厚寸以起军旅以治兵守注曰牙璋中璋皆有鉏牙先言牙璋有文饰疏谓牙璋文饰多夫多者少之对也以巡守之大璋中璋准之则牙璋文饰多如九寸之大璋中璋文饰少如九寸之中璋也但彼瑑云气此作龃牙文耳要之文饰虽异而其制同故以一牙璋槩之　又案考工玉人大璋中璋九寸边璋七寸射四寸厚寸天子以巡守注谓大璋加文饰中璋杀文饰边璋半文饰聂氏以文饰为瑑云气又玉人大璋诸侯以聘女此大璋注谓如边璋七寸剡四寸聂氏则谓遍体瑑云气如巡守之大璋四璋尺寸瑑饰不同而其制则一故不多载

　　钦定周官义疏卷四十五
<经部,礼类,周礼之属,钦定周官义疏>
　　钦定四库全书
　　钦定周官义疏卷四十六【礼器图二】

　　案考工记璧羡度尺好三寸以为度注云羡犹延其袤一尺而广狭焉疏云羡不圜之意此璧应圜径九寸今减一寸以益上下之袤一寸则上下一尺广八寸又説文人手却十分动脉为寸口十寸为尺周制寸尺咫寻常仞诸度量皆以人之体为法又曰中妇人手长八寸为之咫周尺也然则璧羡袤十寸广八寸同谓之度尺则周制十寸八寸皆为尺矣以十寸之尺起度则十尺为丈十丈为引以八寸之尺起度则八尺为寻倍寻为常故鬴深十尺内方八寸而为嘉量币长一丈八尺而为制币此皆璧羡縦横之数也度必为璧以起之则围三径一之制亦寓乎其中矣林氏希逸曰璧之好三寸两边肉各三寸为九寸其形稍延则上下之羡处各半寸共为一尺其广则八寸也度即量物之尺度

　　案考工记玉人驵【注作组下同】琮五寸宗后以为权驵琮七寸鼻寸有半寸天子以为权注云以组系琮因名为称锤以起量也以为权故有鼻陈氏祥道曰琮以为权与璧羡起度同王有镇后亦有镇王有权后亦有权相须而成也后立市故有权其説备矣要之两琮制一故不重圗

　　案郁人凡祼玉濯之陈之注祼玉谓圭瓒璋瓒典瑞祼圭有瓒以肆先王以祼賔客注郑司农云于圭头为器可以挹鬯祼祭谓之瓒国语谓之鬯圭后郑谓汉礼瓒槃大五升口径八寸下有槃口径一尺考工记玉人祼圭尺有二寸有瓒注瓒如盘其柄用圭有流前注又玉人大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马注三璋之勺形如圭瓒疏其径倍狭所容亦小但形状相似耳又聂氏崇义曰圭柄金勺既异其牝牡相合处各长可三寸厚一寸博二寸半流道空径可五分三璋之勺皆然又祼时有祭有奠有啐郑谓有流前注以祭则可以啐恐未便意流当旁出以便于啐特其制莫考耳又圭瓒为槃大璋等则言勺且大小不同然制则一耳故不多赘

　　案礼记玉藻曰古之君子必佩玉右征角左宫羽又曰凡带必有佩玉惟防否佩玉有冲牙天子佩白玉而玄组绶公侯佩山玄玉而朱组绶大夫佩水苍玉而纯组绶世子佩瑜玉而綦组绶士佩瓀玫而缊组绶大戴礼曰下车以佩玉为度上有双衡下有双璜冲牙玭珠以纳其闲琚瑀以杂之陈氏祥道谓其上衡下璜中有琚瑀下有冲牙贯之以组绶纳之以蠙珠而其色有白苍赤之辨其声有角征宫羽之应其

　　象有仁智礼乐忠信道徳之备或结或垂所以着屈伸之理或设或否所以适文质之仪此所以纯固之徳不内迁非僻之心无自入也盖衡以平其心璜以中其徳琚欲其有所安牙欲其有所制右征角所以象事与民左宫羽所以象君与物趋以采齐行以肆夏所以比于乐周旋中规折旋中矩所以比于礼则佩之为物奚适而非道也

<经部,礼类,周礼之属,钦定周官义疏,卷四十六>
<经部,礼类,周礼之属,钦定周官义疏,卷四十六>
<经部,礼类,周礼之属,钦定周官义疏,卷四十六>
　　案陈氏祥道曰节之为物或以玉或以角或以金或以竹或用以守或用于使或用于民周官掌节之所掌者八玉节也角节也虎节也人节也龙节也符节也玺节也旌节也小行人之所达者六虎节也人节也龙节也旌节也符节也管节也掌节守邦国者用玉节守都鄙者用角节此用以守者也山国用虎节土国用人节泽国用龙节皆金为之此用以使者也门关用符节货贿用玺节道路用旌节皆有期以反节此用于使与民者也【行人凡其使也必以旌节此使者所执也比长若徙于他则为之旌节以达之此民所执也】析竹为符节全竹为管节小行人有管节而掌节无之者掌节所掌谓之邦节以辅王命则所谓邦国之使节使邦国者所执也小行人所达谓之天下之节则所谓龙节人节虎节管节邦国都鄙使者所执非王官所掌也掌节无都鄙之使节以使都鄙者无节特以旌节行之也小行人无玺节以其所掌者使节而货贿之事不预也然节不特八节六节而已典瑞珍圭以征守以恤凶荒牙璋以起军旅琬圭以治徳以结好琰圭以除慝以易行谷圭以和难以聘女郑氏皆以为王使之瑞节则珍圭牙璋琬圭琰圭谷圭使者为信于所适者也龙节虎节人节符节旌节行人为信于道路者也调人凡和难弗辟则与之瑞节而以执之此琰圭耳则琰圭不特施于使者民亦与之也春秋之时宋司马握节以死司城效节于府人而去司马牛致其邑与圭而适齐则守节不特于邦国都鄙虽官府小臣亦有之也考工记牙璋谷圭七寸琬圭琰圭九寸汉竹使符竹箭五枚长五寸然则先王之节其长盖亦不过于此若夫旌节之制又加长焉观苏武之仗节则非以寸计之也汉竹使符铜虎各分其半右防京师左付郡守唐符玺郎凡国有大事则出纳符节班其右藏其左先王之节其班藏盖亦如此

　　案陈氏祥道曰掌节凡邦国之使节山国用虎节土国用人节泽国用龙节皆金也以英荡辅之郑氏曰使节使卿大夫聘于天子诸侯行道所执之节也杜氏子春云荡当作帑谓以函器盛此节或曰英荡画函考之于经禹贡扬州贡篠荡大射礼荡在建鼔之闲则荡竹也诗曰二矛重英又曰朱英緑縢则英饰也节之函以竹为之而有饰焉先儒谓画函英荡辅之则英荡之辅王命特虎人龙节而已非辅其他也
<经部,礼类,周礼之属,钦定周官义疏,卷四十六>

　　案大宗伯以禽作六挚以等诸臣孤执皮帛卿执羔大夫执鴈士执雉庻人执鹜工商执鸡注以皮为虎豹皮帛为黒色缯据士昬用束帛俪皮皮以鹿则此帛亦束皮则异耳陈氏祥道曰帛有衣被之仁皮有炳蔚之文故孤执之羔有跪乳之礼有羣而不党之义故卿执之进必以时行必以序者鴈也故大夫执之交有时别有伦被文以相质死分而不变者雉也故士执之可畜而不散迁者鹜也故庻人执之可畜

　　而不违时者鸡也故工商执之士相见礼于雉左头奉之于鴈饰之以布维之以索如执雉于羔饰之以布四维之结于面左头如麛执之盖执禽者必左首雉必左首而无饰维鴈有饰维而亦左首鴈之饰与羔同而维与羔异羔四维而结于面郑氏谓系聨四足交出背上于胸前结之是也士执雉而昏礼用鴈以贽不用死且摄盛故也观其所乗者墨车所冠者爵弁女衣必纁衻领必顈黼腊必用鲜鱼必用鲋则其摄盛可知郑氏谓鴈顺隂阳往来故昏用焉误也诗曰雝雝鸣鴈旭日始旦士如归妻迨冰未泮亦谓用鴈士礼也贾氏公彦曰昏礼无问尊卑皆用鴈盖附防郑氏而为之説与【案皮帛见下六币】

<经部,礼类,周礼之属,钦定周官义疏,卷四十六>
<经部,礼类,周礼之属,钦定周官义疏,卷四十六>
<经部,礼类,周礼之属,钦定周官义疏,卷四十六>
