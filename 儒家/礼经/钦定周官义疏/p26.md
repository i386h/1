<!-- { "loadSidebar": true } -->
　　正义郑氏康成曰宾客不以鉴往嫌使停膳羞也【贾疏冰若有鉴则不消释食得停乆】实冰于夷槃中置尸牀之下所以寒尸也汉礼噐制度大槃广八尺长丈二尺深三尺漆赤中【贾疏丧大记君设大槃造冰焉大夫设夷槃造冰焉士并瓦槃无冰诸侯不敢与天子同名夷槃故名大槃大夫卑不嫌与天子同名其制则小漆赤中用朱漆其中也】　贾氏公彦曰举大丧则小丧亦共之三夫人九嫔当与诸侯已下同用大槃其世妇已上则与大夫同女御与士同无冰见赐乃有
　　案不曰凡丧共冰者曰凡丧共冰不知大丧之用夷槃也曰大丧共夷槃冰则凡丧共冰而不用夷槃具见矣【春秋传命夫命妇丧浴用冰及孟献子所称皆诸侯之制也天子之士比侯国大夫得用冰可知】夷注训尸于记男女奉尸夷于堂不可通孔氏颖达陆氏徳明并训陈为安
　　夏颁冰掌事秋刷【刷所刮反】
　　正义郑氏康成曰暑气盛王以冰颁赐则主为之春秋传古者日在北陆而藏冰西陆朝觌而出之【贾疏昭四年左传申丰语尔雅云北陆虚也西陆昂也服氏云夏十二月日在虚危冰坚而藏之夏三月日在昴毕奎娄晨见东方而出冰公始用之注引之据三月末之节气证夏颁冰也申丰又曰其藏之也深山穷谷固隂沍寒于是乎取之其出之也朝之禄位宾食丧祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而启之公始用之火出而毕赋自命夫命妇至于老疾无不受冰服氏云火星昏见东方于夏为三月七月诗四之日其蚤献羔祭韭】刷清也秋凉冰不用可以清除其室郑氏众曰刷除冰室将更内新冰
　　案左传西陆朝觌而出之以初夏颁冰之始事言此职夏颁冰掌事则统掌夏三月颁冰之事郑氏引传以证经未见其谬薛氏衡以夏专指四月遂生枝节耳且传又曰献羔而启之则西陆指降娄非指实沈也五月日始行南陆是五月以前日躔降娄大梁实沈三次俱属西陆薛氏谓日在实沈之次转而行南陆是矣何又云非西陆乎火为心宿日月五星以二十八宿为次未闻二十八宿又自有其次也出次之説尤不可通　又案据豳诗及左传则藏冰出冰皆有祭其即凌人主之与
　　笾人掌四笾之实
　　正义贾氏公彦曰四笾谓下朝事馈食加笾羞笾
　　朝事之笾其实麷蕡白黑形盐膴鲍鱼鱐【麷敷翁反蕡符分反膴火呉反鱐师优反】
　　正义郑氏康成曰朝事谓祭宗庙荐血腥之事【贾疏祭宗庙无血云荐血腥者谓毛以告纯血以告杀是为告杀时有血与朝践荐腥同节故连言血耳非谓祭血也】蕡枲实也膴防生鱼为大脔鲍者于楅室中糗干之【贾疏楅室谓楅土为室】出江淮鱐者析干之出东海王者备物近者腥之逺者干之因其宜也　贾氏公彦曰朝事谓二灌之后祝延尸于戸外后荐此八笾　郑氏众曰熬麦曰麷麻曰蕡稻曰白黍曰黑筑盐以为虎形谓之形盐春秋传盐虎形【贾疏僖三十年左传王使周公阅来聘飨有昌歜白黑形盐服注昌歜昌本之菹盐虎形克形为之也王氏应电曰形盐掘地以出之积卤所结其形似虎】王氏安石曰朝事之笾豆以象朝事其亲所进也
　　通论王氏昭禹曰朝事之礼在司尊彝或谓之朝践或谓之朝献者与此经互相备也曰践者笾豆有践也曰献者举齐酒而进之也
　　馈食之笾其实枣防桃干防榛实【防古栗字防音老徐力到反榛侧巾反刘士邻反】
　　正义郑氏康成曰馈食荐孰也干防干梅也有桃诸梅诸是其干者榛似栗而小　贾氏公彦曰朝践荐血腥后堂上更体其犬豕牛羊烹孰时后先荐馈食之笾于八笾少三者枣桃梅皆有干湿也知必有八者案仪礼特牲少牢士二笾二豆大夫四笾四豆诸侯宜六天子宜八醢人馈食之豆有八此朝事加笾亦八故以义参之为八也　王氏安石曰馈食之笾豆以象食时所进也
　　通论郑氏康成曰今吉礼存者特牲少牢诸侯之大夫士祭礼也不祼不荐血腥自荐孰始是以皆云馈食之礼【贾疏天子诸侯则有室中二祼堂上朝践荐血腥之礼大夫士则无此二者而同名馈食之礼】　王氏昭禹曰馈食在司尊彝或谓之馈献或谓之再献以食言之则谓之馈食以齐酒言之则谓之馈献以祭之序言之则谓之再献祭以食为主食先祭豆故此经言馈食司尊彝以献为主故言馈献再献文各有当也
　　加笾之实蔆芡防脯蔆芡防脯【蔆音陵芡音俭】
　　正义郑氏康成曰加笾谓尸既食后亚献尸所加之笾重言之者以四物为八笾蔆芰也芡鸡头也【贾疏案春官内宗职掌宗庙之祭祀荐加豆笾内宗所荐眀主于后又特牲礼主妇献尸宗妇执两笾于户外主妇受设于敦南主人献尸之时不见有设笾之事故知唯主于后也少牢主妇不设笾者以当日傧尸故也其不傧尸者亦与士同】　王氏安石曰加笾加豆以象馈之有加也
　　案特牲少牢礼凡设笾皆在主妇亚献时故注谓尸既食后亚献所加之笾而薛氏季宣乃谓特牲礼加爵不施于亚献之节殊不可解长兄弟众賔长加爵时本无设笾之文而妄以此相纠缠可乎
　　羞笾之实糗饵粉餈【糗去九反饵而志反餈昨资反注故书餈作茨郑司农云茨字或作餈】
　　正义郑氏康成曰羞笾谓若少牢主人酬尸宰夫羞房中之羞于尸侑主人主妇皆右之者【贾疏天子祭祀之礼亡故取少牢大夫礼解之有司彻大夫当日傧尸正祭不设内羞庶羞故于傧尸设之此天子之礼傧尸在眀日则祭日当设之少牢下篇不傧尸者賔长致爵受酢后云宰夫羞房中之羞司士羞庶羞于尸祝主人主妇内羞在右庶羞在左天子之礼賔长受酢后亦当设此内羞庶羞于尸祝及王与后注不引不傧尸而引傧尸者以其设内羞庶羞之礼同故秖引其一但正祭设于祝傧尸设于侑又傧尸主人酬尸后正祭賔长受酢后为异耳】糗饵粉餈此二物皆粉稻米黍米所为也合蒸曰饵饼之曰餈糗者捣粉熬大豆为饵餈之黏着以粉之耳饵言糗餈言粉互相足【贾疏饵则不饼饼之曰餈今之餈糕名出于此饵言糗谓熬之亦粉之餈言粉捣之亦糗之】王氏安石曰羞笾羞豆以象养之有羞也
　　凡祭祀共其笾荐羞之实
　　正义郑氏康成曰荐羞皆进也未食未饮曰荐既食既饮曰羞【贾疏未食未饮曰荐者先荐后献据朝践馈献时未献前所荐之豆笾朝事馈食之笾是也既食既饮曰羞者谓尸食后酳尸讫所进羞即加笾之实也】
　　丧事及賔客之事共其荐笾羞笾
　　正义郑氏康成曰丧事之笾谓殷奠时【贾疏殷大也大奠朔月月半荐新祖奠遣奠之类】　贾氏公彦曰賔客之事谓飨燕时共其荐笾羞笾
　　案共其笾荐羞之实者共其笾与荐羞之实也少牢礼先云司宫馔豆笾于房中继云改馔豆笾于房中实豆笾之实则非预实之以往而亦非笾人醢人实之可见矣丧事賔客文虽异而义则同知然者以醢人职上言祭祀而下以賔客丧纪如之也
　　存疑王氏安石曰祭祀各有所共常器笾人共其实而已丧事及賔客之事则非特共其实并以笾共之也笾人言共笾荐羞之实者笾人以笾名官也醢人言共荐羞之实者醢人之官不以豆名故也
　　为王及后世子共其内羞
　　正义郑氏康成曰于其饮食以共房中之羞
　　案笾豆首言祭祀次及賔丧乃及王后世子以礼事为重立言之序也王食不共诸笾所共者内羞糗饵粉餈而已
　　凡笾事掌之
　　正义王氏应电曰凡笾事若飨耆老孤子士庶子师役稍事
　　醢人掌四豆之实
　　正义贾氏公彦曰四豆谓朝事馈食加豆羞豆也豆与笾并设节数与四笾同时　礼圗曰案考工记旊人为豆髙一尺又郑注礼记云口圎径尺有二寸有葢又注乡射礼云豆宜濡物
　　朝事之豆其实韭菹醓醢昌本麋臡菁菹鹿臡茆菹麇臡【韭音乆菹庄鱼反醓吐感反本又作□臡乃兮反菁音精茆音卯麇京伦反】
　　正义郑氏康成曰醓肉汁也昌本昌蒲根切之四寸为菹【贾疏四寸葢以一握为限】三臡亦醢也作醢及臡者必先膊干其肉乃后莝之杂以粱麴及盐渍以美酒涂置瓶中百日则成矣【贾疏案王制一为干豆注谓腊之以为祭祀豆实也脯非豆实亦谓作醢始得在豆与此先膊干其肉义合】菁蔓菁也茆鳬葵也凡菹醢皆以气味相成　郑氏众曰醓醢肉酱也或曰麋臡酱也有骨为臡无骨为醢　贾氏公彦曰凡不言菹者皆是齑昌本之类是也八豆并后设之　郑氏锷曰醢亦谓之臡葢同一法
　　馈食之豆其实葵菹蠃醢脾析蠯醢蜃蚳醢豚拍鱼醢【蠃力禾反脾婢支反析星厯反蠯蒲皆反蜃市轸反拍音博】
　　正义郑氏康成曰蠃蹏蝓蜃大蛤蚳蛾子【贾疏皆尔雅文】郑大夫杜子春皆以拍为膊谓胁也或曰豚拍肩也【案士丧礼小敛奠特豚四鬄两胉郑杜葢本此而谓拍与胉通耳】　郑氏众曰脾析牛百叶也蠯蛤也　贾氏公彦曰此八豆之内脾析蜃豚拍三者不言菹皆齑也
　　加豆之实芹菹醢深蒲醓醢箈菹雁醢笋菹鱼醢【箈音迨尔雅作防同郑司农云水中鱼衣也徒来反沈丈之反笋息尹反注故书雁或为鹑杜子春云当为雁】正义郑氏康成曰芹楚葵深蒲蒲始生水中子箈箭萌笋竹萌【贾疏箭一名篠笋一名簜】　郑氏众曰醓醢肉酱也辨正贾氏公彦曰蒲蒻只堪为席不堪为菹箈非水物不得为鱼衣故先郑说后郑俱不从云深蒲蒲始生水中子者以当时所见破之也
　　案郊特牲恒豆之菹水草之和气也其醢陆产之物也加豆陆产也其醢水物也笾豆之水土之品也不敢用常防味而贵多品所以交于神明之义也豆笾之实其相配也亦有义焉
　　羞豆之实酏食糁食【食音嗣下同糁素感反】
　　正义郑氏康成曰酏也内则取稻米举糔溲之小切狼臅膏以与稻米为【贾疏案杂问志内则次糁周礼酏次糁又酏在六饮中不合在豆且内则有无酏周礼有酏无眀酏是一也】又曰糁取牛羊豕之肉三如一小切之与稻米稻米二肉一合以为饵煎之【贾疏上糗饵无肉则入笾此饵米肉俱有故入豆】　郑氏锷曰醓醢则朝事之豆于韭菹用之加豆则于深蒲又用之鱼醢于馈食之豆用之于加豆则又用之葢气味相成不嫌再荐也
　　存异郑氏众曰酏食以酒酏为饼【贾疏酏粥也以酒酏为饼若今起胶饼】
　　凡祭祀共荐羞之豆实賔客丧纪亦如之为王及后世子共其内羞
　　正义贾氏公彦曰此节与笾人职同
　　王举则共醢六十罋以五齐七醢七菹三臡实之【齐徐刘子西反音齑下同】
　　正义郑氏康成曰齐当为齑五齑昌本脾析蜃豚拍深蒲也七醢醓蠃蠯蚳鱼兔雁也七菹韭菁茆葵芹箈笋也三臡麋鹿麇也凡醯酱所和细切为齑全物若防为菹少仪麋鹿为菹野豕为轩皆防而不切麇为辟鸡兔为宛脾皆防而切之切葱若薤实之醯以柔之由此言之则齑菹之称菜肉通【王氏详说曰少仪郑注皆菹类是菹兼肉菜而言今言七菹皆菜类言齑则通肉菜葢析言则齑与菹为二通言之则齑亦可名菹也】贾氏公彦曰王举已下与笾人异以王举不共笾
　　实唯有豆实共醢六十罋以醢为主其实有五齑七菹等
　　賔客之礼共醢五十罋凡事共醢
