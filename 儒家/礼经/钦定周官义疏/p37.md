<!-- { "loadSidebar": true } -->
　　屦人掌王及后之服屦为赤舄黑舄赤繶黄繶青句素屦葛屦【屦九裕反舄西益反繶衣亟反句音劬】
　　正义郑氏康成曰连言服者着服各有屦也复下曰舄禅下曰屦【贾疏下谓底重底者名舄禅底者名屦】舄屦有絇有繶有纯者饰也句当为絇絇着舄屦之头为行戒【贾疏絇谓以绦为之状如刀衣鼻缀于屦头为行戒】繶缝中紃纯缘也【贾疏繶是牙底相接之缝缀绦于其中纯谓以绦为口缘经不云纯文略也】天子诸侯吉事皆舄其余唯服冕衣翟着舄耳【贾疏服冕谓孤卿大夫衣翟谓后以下妇人也】素屦非纯吉有凶去饰者【贾疏大祥除衰杖后身服素缟麻衣着素屦故云非纯吉言去饰者素屦无絇繶纯也】言葛屦明有用皮时【贾疏葛屦自赤舄已下夏则用葛为之冬则用皮为之在素屦下者欲见素屦亦用葛与皮也】　郑氏众曰赤繶黄繶以赤黄之丝为下缘士丧礼夏葛屦冬皮屦皆繶缁纯礼家説繶亦谓以采丝砾其下　王氏安石曰司服言弁则曰弁服弁在上也屦人言屦则曰服屦屦在下也
　　存疑郑氏康成曰凡舄屦各象其裳之色士冠礼元端黒屦【贾疏端有裳黄裳杂裳今云黒屦者据裳为正也】青絇繶纯素积白屦缁絇繶纯爵弁纁屦黑絇繶纯是也【贾疏引之见屦同裳色】王吉服有九舄有三等赤舄为上冕服之舄【贾疏吉服有九者司服六冕及韦弁皮弁冠弁是也舄有三等者赤舄白舄黒舄也赤舄为六冕之舄白舄配韦弁皮弁服黒舄配冠弁服冕服六其裳同故以一舄配之】诗王锡韩侯元衮赤舄则诸侯与王同下有白舄黒舄王后吉服六唯祭服有舄舄为上袆衣之舄也下有青舄赤舄鞠衣以下皆屦耳【贾疏后翟三等连衣裳而色各异故三翟三等之舄配之舄为袆衣之舄青舄配摇翟赤舄配阙翟云鞠衣以下皆屦者六服三翟既以三舄配之且下文命夫命妇唯言屦不言舄故知鞠衣以下皆屦也】絇繶纯同色【贾疏士冠礼三冠絇繶纯各自同色】今云赤繶黄繶青絇杂互言之明舄屦众多反覆以见之凡舄之饰如缋之次【贾疏此无正文约皮弁白屦黒絇繶纯白黒比方为绣次爵弁纁屦黒絇繶纯黒赤南北相对尊祭服故为缋次以此知凡舄皆不与屦同而为缋次也】赤繶者王黒舄之饰黄繶者后舄之饰青絇者王白舄之饰言繶必有絇纯言絇亦有繶纯三者相将【贾疏凡屦舄皆有絇繶纯三者相将谓各举其一以互见也】王及后之赤舄皆黒饰后之青舄白饰凡屦之饰如绣次也黄屦白饰白屦黑饰黑屦青饰士爵弁纁屦黒絇繶纯尊祭服之屦饰从缋也王氏昭禹曰赤阳之正色故王服赤舄黒隂之正
　　色故后服黒舄阳则纯故赤舄之繶亦赤隂则杂故黒舄之繶黄黄隂之盛色以隂之正色为体以隂之盛色为饰也
　　案康成所言舄屦之差与其饰多补经文所未有者大概皆从士冠礼三屦推之而以屦象裳色一句为之柄其云屦饰如绣次者盖于黒屦白屦偶合焉至纁屦不以白饰则云尊祭服如舄之缋次也舄如缋次经无明文特即纁屦比类而意其然耳其用心可谓苦矣然案之经文则枘凿不相入无怪后人之纷纷滋议也经上言王及后下言赤舄黒舄则赤舄者王之舄也黒舄者后之舄也顺文次之则赤繶黄繶当为赤舄之饰青句当为黒舄之饰或言繶或言句举一以见其余也赤舄而赤繶者王用之赤舄而黄繶者则公侯以下用之与黒舄而青句亦与黒屦之青絇肖也祭服之舄止此似更无他色者然则舄之饰固不如缋次而屦顺裳色亦不可通之于舄矣果如康成説则经文不完已甚何以立灋示后且赤舄王之上也而乃以为后之下可乎三等之屦盖贵贱所同故经不言之不然则素屦之上其有脱文与赤舄夏亦未必以葛为之
　　辨外内命夫命妇之命屦功屦散屦
　　正义郑氏康成曰命夫之命屦纁屦【贾疏经不云舄唯云屦者大夫已上衣冕则有命舄而无命屦士之命服爵弁则命屦纁屦而已】命妇之命屦黄屦以下【贾疏外命妇孤妻已下内命妇九嫔已下不得服舄皆服鞠衣已下故屦以黄兼有卿大夫妻及二十七世妇皆展衣白屦士妻与女御皆褖衣黒屦故云黄屦已下也】功屦次命屦于孤卿大夫则白屦黒屦【贾疏司服职孤絺冕卿大夫冕皆以赤舄为命舄以下仍有皮弁白屦冠弁黒屦故云功屦次命屦据妇人而言其实孤卿大夫则功屦次命舄也】九嫔内子亦然【贾疏九嫔与孤妻内子既以黄屦为命屦功屦之中有防衣白屦褖衣黒屦故云亦然】世妇命妇以黒屦为功屦【贾疏皆以襢衣白屦为命屦其功屦唯有褖衣黒屦】女御士妻命屦而已【贾疏女御士妻唯褖衣黒屦为命屦】士及士妻谓再命受服者【贾疏大宗伯职一命受职再命受服但公侯伯之士一命子男之士不命及王之下士皆受职不受服王之中士再命上士三命已上乃受服受服则并得此屦也】散屦亦谓去饰【贾疏此言防即上之素皆是无饰互言之】
　　案云辨者命屦初命时官所给其后则与功屦皆自为之故第辨其法式也
　　存疑贾氏公彦曰郑志赵商问司服王后六服之制目不解请图之答曰大裘衮衣鷩衣毳衣絺衣衣六服皆纁裳赤舄韦弁衣以韎皮弁以布二弁皆素裳白舄冠弁服黒衣裳而黒舄冠弁端也袆衣舄首服副从王见先王揄翟青舄首服副从王见先公阙翟赤舄首服副从王见羣小祀鞠衣黄屦首服编以告桑襢衣白屦首服编以礼见王褖衣黒屦首服次以御于王后服六翟三等三舄青赤鞠衣以下三屦黄白黒妇人质不殊裳屦舄皆同裳色也
　　凡四时之祭祀以宜服之
　　正义郑氏康成曰祭祀而有素屦散屦者惟大祥时【贾疏以此经四时祭祀总结上文诸屦故知有此二屦也云惟大祥时者此据外内命夫为王斩衰而言初死着菅屦卒哭与齐衰初死同疏屦既练与大功初死同绳屦大祥与小功初死同吉屦无絇是以上经注云非纯吉也】　王氏昭禹曰以宜服之者各随其时与事之宜而服之若夏则葛屦冬则皮屦此随时之宜若吉祭用赤舄黒舄命屦丧祭有素屦散屦此随事之宜
　　夏采掌大丧以冕服复于大祖以乗车建绥复于四郊【夏户雅反大祖音泰乗绳证反绥依注作緌如追反】
　　正义郑氏康成曰求之王平生常所有事之处冕服不出宫故以复于大庙王祀四郊乗玉路建大常故建绥以复去其旒异之于生也【贾疏生时有緌有旒】故书绥为杜子春云当为绥非是某谓明堂位有虞氏之旂夏后氏之緌则绥当作緌字之误也緌以旄牛尾为之缀于橦上所谓注旄于干首者【贾疏注据尔雅文按钟氏染鸟羽以为王后之车饰亦为旌旂之緌则旌旂亦有鸟羽独云旄牛尾者举一而言其实兼有也】士冠礼及玉藻冠緌字故书亦多作绥者今礼家定作蕤郑氏众曰复谓始死招魂复魄士丧礼士死于适
　　室复者一人以爵弁服升自东荣中屋北面招以衣曰臯某复三降衣于前受用箧升自阼阶以衣尸丧大记复男子称名妇人称字唯哭先复言死而哭哭而复冀其复反故檀弓曰复尽爱之道也望反诸幽求诸鬼神之道也北面求诸幽之义也又曰君复于小寝大寝小祖大祖库门四郊丧大记又曰复者朝服君以卷夫人以屈狄大夫以元頳世妇以襢衣士以爵弁士妻以税衣杂记诸侯行而死于馆则其复如于其国如于道则升其乗车之左毂以其绥复大夫死于馆则其复如于家死于道则升其乗车之左毂以其绥复丧大记又曰为賔则公馆复私馆不复夏采天子之官故以冕服复于大祖以乗车建绥复于四郊天子之礼也大祖始祖庙也
　　案夏即染人秋染夏之夏谓以鸟羽饰旌旂之橦也此官以夏采为名则凡以鸟羽饰物如全羽为旞析羽为旌之类皆当掌之王廵守会同祭祀必有所共之事郊射或共其获旌非专掌复也然则掌字之下盖有脱文大丧以下特其后语耳未有以偶然一见之事而专设一官者也复而后行死事则复者湏臾之顷耳下士四人则大祖而外四郊亦未必全复矣复于四郊犹宋玉招魂求诸上下四方之意非以郊祭故也檀弓亦曰君复于四郊谓诸侯也诸侯无郊祭也且不于坛而于郊不以冕服而以建绥足以见之矣　复者人之终也春秋传晋侯有疾秦医和谓赵孟曰国之大臣荣其宠禄任其大节有灾祸兴而无改焉必受其咎今君至于滛以生疾将不能图防社稷祸孰大焉主不能御吾是以云也王之宫寝内外起居饮食无一不闗于直至君之身终而师保之责犹无已焉此天官之属所以终于夏采也与存疑贾氏公彦曰以衮冕以下六冕及爵弁皮弁之等复复者各依命数天子则十有二人天子七庙此经直云大祖则后稷庙也复者命士不命之士皆一人若大夫以上皆依命数
　　总论陈氏傅良曰一职所制御者皆闗于君身君徳一则环卫之人二则供奉饮膳酒浆之人三则出内财贿之人四则宫中使令之人
　　案冢贰王统百官均四海而诸官所掌不越居处服御财赋丝枲之事此圣人之议道自己者也盖饮食男女人之大欲存焉自公卿以下至于庶人或有所制而不敢纵或有所求而未必逞若尊为天子富有四海何求而不应何惮而不为哉以是大欲而势足以恢其邪心于以治天下国家焉不知其可也周公知百官之得其统四海之得其均其要在王身是故先以宫室安其身焉次以饮食理其体焉继以赋式节其用焉终以内宫佐其徳焉析其事则至纎至悉若无闗于政治之要而观其用意本末兼修内外交饬以正君身其至醇至备者乎一之以大之权分之以小内之任一起居一饮食一货用一择采进御多寡丰约用舎去取大臣皆得与闻之而天子不得以自私女子小人不得以蛊惑而司是职者必名徳之选是以上智之君安焉而益圣中材之主守焉而寡过盖正心诚意之实功而治天下国家之本统也














　　钦定周官义疏卷七
　　钦定四库全书
　　钦定周官义疏卷八
　　地官司徒第二之一
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国正义郑氏锷曰所掌者教而所经理者天下之土地故为地官所经理者土地而所治者军旅徒庶之政令故又名之曰司徒　郑氏康成曰教所以亲百姓训五品有虞氏五而周十有二焉扰亦安也言饶衍之【贾疏案尚书周官司徒敷五典扰兆民则周亦以五为教　案五教根于性而率之为道者十二教则随其时地而事为之制物为之防盖五教为经十二教为纬】　王氏应电曰扰者寛柔以教习与性成也　朱子语类问司徒职在敷教而地官言教者甚畧言山陵林麓之事甚详何也曰须使不饥不寒五方之民各得其所教始可施但其中言教亦不畧如族师闾胥书其孝弟睦婣任恤属民读法之类皆是
