<!-- { "loadSidebar": true } -->
　　案贾谊云春朝朝日秋暮夕月此嵗祀之常也觐礼殷同王帅诸侯拜日于东门之外盖发大政而特举以肃羣侯故执镇圭而礼神则别有六玉与下经之圭璧以祀日月者异矣黄氏度谓每日而朝古人岂谄渎如此哉
　　通论贾氏公彦曰凡言就者或两行名为一就即此上下文是也或一帀二行为二就聘礼记云缫三采六等朱白苍就即等也杂记亦云三采六等注云朱白苍画之再行行为一等是等为一行行亦为就据单行言之也
　　存疑郑氏康成曰缫以木为中榦用韦衣而画之贾氏公彦曰镇圭尺二寸广三寸木版亦长广与玉同然后用韦衣之乃于韦上画之一采一帀五采则五帀也下文瑑圭璋璧琮二采为一就者据臣行聘不得与君同
　　辨正陈氏祥道曰冕藻织丝为之则圭缫亦然郑氏与杜预皆谓以韦为之无据也缫可垂可屈则广于玉矣郑氏谓各眂其玉之大小亦无据也
　　案聘礼记云朝天子圭与缫皆九寸缫三采六等朱白苍问诸侯朱绿缫八寸皆纁繋长尺绚组谓以纁之帛为缫之质而以绚组为系也为表纁为里圭广三寸既籍之而又可揜覆之则当广尺许矣王所执镇圭之缫当亦无异唯采就之等殊耳
　　公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之【信音身】
　　正义郑氏众曰以圭璧见于王觐礼侯氏入门右【贾疏诸侯不敢自同宾客故入门右侯傧辞之乃更向门左升自西阶授玉】坐奠圭再拜稽首侯氏见于天子春曰朝夏曰宗秋曰觐冬曰遇时见曰防殷见曰同诸侯亦执圭璧以相见邾隠公朝于鲁传云邾子执玉髙其容仰【贾疏引之以见有执玉之法】　郑氏康成曰三采朱白苍二采朱绿也
　　瑑圭璋璧琮缫皆二采一就以覜聘【瑑直转反覜他吊反】
　　正义郑氏众曰瑑有圻鄂瑑起　郑氏康成曰璋以聘后夫人以琮享之也【贾疏聘法有聘天子并自相聘故兼言后夫人也明知圭以聘天子与诸侯而以璧享之郑不言者以聘后夫人文隠故特举之天子诸侯可知也】大夫众来曰覜寡来曰聘【贾疏大宗伯职殷覜曰视即此覜时聘曰问即此聘也】　贾氏公彦曰遣臣聘不得执君之圭璧无桓信躬与蒲谷之文直瑑之而已二采一就谓朱绿二采共为一就也　王氏昭禹曰考工玉人瑑圭璋八寸璧琮八寸以覜聘正谓是也圭锐璧圆皆阳也故用之于诸侯半圭曰璋八方象地曰琮皆隂也故用之于夫人王氏与之曰王与诸侯之臣通用以覜聘
　　四圭有邸以祀天旅上帝【邸丁礼反】
　　正义郑氏众曰于中央为璧圭着其四面【贾疏谓用一大玉中央为璧形四面各琢出一圭】一玉俱成尔雅邸本也圭本着于璧故四圭有邸圭末四出故也或说四圭有邸有四角也　郑氏康成曰大宗伯职国有大故则旅上帝及四望　王氏昭禹曰祀天谓圜丘之祀上帝则五帝也
　　辨正陈氏汲曰注谓夏正郊天案祀天于冬至日孟春乃祈谷之祭耳
　　存疑贾氏公彦曰璧之大小圭之长短无文天子以十二为节盖四面圭各尺二寸与镇圭同其璧为邸盖径六寸总三尺与大圭长三尺等　聂氏崇义曰四圭博三寸厚一寸
　　两圭有邸以祀地旅四望
　　正义郑氏康成曰两圭僢而同邸【贾疏案王制注卧则僢彼谓两足相向两圭同邸是足相向之义故以僢言之则上四圭同邸亦各自两足相向也】　王氏昭禹曰祀地谓方泽之祭四望则岳渎也
　　祼圭有瓒以肆先王以祼宾客
　　正义郑氏众曰于圭头为器可以挹鬯祼祭谓之瓒【贾疏鬯即郁鬯言祼言祭则祼据宾祭据宗庙也】诗曰瑟彼玉瓒黄流在中国语谓之鬯圭【陈氏祥道曰圭璋其柄也瓒其勺也】　郑氏康成曰爵行曰祼【贾疏生人饮酒亦曰祼投壶礼奉觞曰赐灌是也】汉礼瓒槃大五升口径八寸下有槃口径一尺【贾疏案玉人记大璋中璋边璋黄金勺青金外朱中鼻寸衡四寸郑注三璋之勺形如圭瓒玉人不见圭瓒之形而云形如圭瓒者注欲因三璋勺以见圭瓒之形也但汉瓒形甚大三璋勺径四寸所容盖小】　贾氏公彦曰祼圭即玉人所云祼圭尺有二寸者也以肆先王则司尊彝所言六享是也以祼宾客大行人上公再祼等是也郑氏锷曰祼圭有瓒其制如槃柄用圭有流前注
　　疏为龙口之形挹鬯以祼神与宾客也
　　余论刘氏敞曰肆大祭也大宗伯职以肆献祼享先王谓大祭时诗曰相予肆祀书牧誓亦曰肆祀皆同义大祝之肆享亦然
　　圭璧以祀日月星辰
　　正义郑氏康成曰圭其邸为璧【郑氏锷曰于璧之上琢出一圭也】取杀于上帝　贾氏公彦曰祀日月若春分朝日秋分夕月并大报天主日配以月祀星辰如大宗伯实柴之祀又月令祈来年于天宗亦有星辰　王氏详说曰朝日以大圭镇圭祀日月以圭璧是朝与礼神之玉异矣
　　存疑聂氏崇义曰此圭长五寸璧上瑑出一寸共宜六寸色白
　　璋邸射以祀山川以造赠宾客【射食亦反造七到反】
　　正义郑氏康成曰璋有邸而射取杀于四望　郑氏众曰射剡也【贾疏玉人记璋邸射注云射剡而出】　贾氏公彦曰造赠宾客即玉人记致稍饩是也执之以致命　项氏安世曰至舘而致饩曰造出郊而致餽曰赠
　　土圭以致四时日月封国则以土地
　　正义郑氏康成曰以致四时日月者度其景至不至也冬夏以致日春秋以致月土地犹度地也封诸侯以土圭度日景观分寸长短以制其域所封也【贾疏冬日至立八尺之表昼漏半度之表北得丈三尺景又大司徒日至之景尺有五寸谓之地中是其景至也若不依此或长或短则为不至春秋致月之法亦于春秋分十五日望夜漏半而度之但景之长短自依二分为长短不得与冬夏日景同封诸侯无过五百里已下止可言分而言寸者连言之耳　案春秋致月当于盖时为长短之极若望时对日同在赤道不可为长短之限矣又表景之差随南北而异亦有数百里差一寸者郑注分寸虽是连言而疏说滞泥不可不知】
　　珍圭以徴守以卹凶荒
　　正义郑氏康成曰珍圭王使之瑞节制大小当与琬琰相依【贾疏案玉人记琬圭九寸此珍圭玉人不言故约与琬琰同】王使人徴诸侯及忧凶荒之国则授之执以往致王命焉如今时使者持节矣防者闿府库赈救之凡瑞节归又执以反命
　　辨正郑氏锷曰杜子春谓珍当为镇康成以为王使之瑞节者镇圭天子所守以镇安天下不可付使者执以出也
　　牙璋以起军旅以治兵守
　　正义郑氏众曰牙璋瑑以为牙牙齿兵象故以牙璋发兵若今以铜虎符发兵　郑氏康成曰牙璋亦王使之瑞节兵守用兵所守【贾疏玉人记牙璋中璋七寸射二寸厚寸以起军旅以治兵守此不云中璋者中璋比于牙璋杀文饰亦得名为牙璋以其鉏牙同也则此文牙璋亦兼中璋矣大军旅用牙璋小军旅用中璋】若齐人戍遂诸侯戍成周【贾疏见荘十三年昭二十七年左传】
　　余论礼库曰古者二伯専征王师不轻出参考周官与司马法王有征伐则冢宰徴师于四方小宰掌其戒虎贲奉书以牙璋发之易曰髙宗伐鬼方三年有赏于大国则虽天子亲征亦发诸侯之师矣
　　璧羡以起度
　　正义郑氏康成曰郑司农云羡长也此璧径长尺以起度量玉人记璧羡度尺好三寸以为度某谓羡不圜之貎【贾疏璧体圜云羡是不圜也】盖广径八寸袤一尺【贾疏此璧本径九寸羡者减旁一寸以益上下上下一尺则横径八寸也　易氏祓曰以好三寸推之肉倍好为六寸是两畔各三寸故璧之圆凡九寸以袤径之十寸起度则十尺为丈十丈为引以横径之八寸起度则八尺为防倍寻为常】
　　通论王氏安石曰度在乐则起于黄钟之长在礼则起于璧羡先王以为度之不存恐礼乐之文息故作此使天下后世有攷　刘氏彝曰以璧羡起度则尺寸不可移以组琮为权则轻重不可欺
　　驵圭璋璧琮琥璜之渠睂疏璧琮以敛尸【驵依注作组音祖】正义郑氏康成曰以敛尸者于大敛加之也【贾疏以六玉与王为饰在衣裳之外故知在大敛后也】驵读为组渠睂玉饰之沟瑑也以组穿聨六玉沟瑑之中以敛尸【贾疏六玉两头皆有孔又于两孔之间为沟渠于渠之两畔稍髙为睂瑑故云以组穿聨沟瑑之中也】圭在左璋在首琥在右璜在足璧在背琮在腹盖取象方明神之也疏璧琮者通于天地
　　余论朱子曰用赤璋白璧等敛要是周公未思量耳覩季孙死用玉而孔子历阶言其不可则是孔子方思量到而周公思量未到也
　　案临川吴氏以后世陵发掘谓以玉敛必非周公之法然含敛用玉备见古籍不独典瑞职具此五帝三王之法皆以渐而详盖必事遭其变物见其情然后制法以为之防当其情之未见变之未生不能每事而逆料之也周道既衰陵夷至于战国冢人墓大夫之职废而后有掘冢之奸汉以后海内无主乱贼公行遂至祸延陵寝春秋之世井堙木刋以为极暴称舎于墓师迁以惧敌实未敢践蹂也况三代盛时天下有王诸侯轨道何由豫知后世至有发掘之祸乎且自秦以后下穿三泉内备宫观金玉重寳充满其中故啓乱贼之悖心若仅如周公之法敛用六玉含兼珠贝所直无几虽乱贼亦不肯以防利而冒大恶也
　　谷圭以和难以聘女【难乃旦反】
　　正义郑氏康成曰谷圭亦王使之瑞节谷善也其饰若粟文然难仇雠【贾疏仇雠谓两诸侯相为怨仇王使人执谷圭以和之】和之者若春秋宣公及齐侯平莒及郯晋侯使瑕嘉平戎于王【贾疏宣四年成元年左传】其聘女则以纳徴焉【贾疏昏礼有六五礼用鴈纳徴不用鴈以有束帛可执也媒氏职庻民用缁帛五两士昏礼用三二纁大夫与士同诸侯加以大璋天子加谷圭故知纳徴也徴成也纳此则昏礼成】
　　琬圭以治徳以结好【琬于阮反好呼报反】
　　正义郑氏众曰琬圭无锋芒故以治徳以结好　郑氏康成曰琬圭亦王使之瑞节诸侯有徳王命赐之及诸侯使大夫来聘为坛防之使大夫执以命事焉大行人职时聘以结诸侯之好
　　琰圭以易行以除慝【琰以冉反行下孟反】
　　正义郑氏众曰琰圭有锋芒伤害征伐诛讨之象故令易恶行而为善则以此圭责让喻告之也　郑氏康成曰琰圭亦王使之瑞节除慝亦诸侯使大夫来覜既而使大夫执而命事大行人职殷覜以除邦国之慝　黄氏度曰易行其恶未着慝则其恶成矣贾氏公彦曰治徳与易行据诸侯自有善行恶行王使人就本国治之易之结好与除慝皆诸侯使大夫来聘王使人命之也
　　大祭祀大旅凡宾客之事共其玉器而奉之
　　正义郑氏康成曰玉器谓四圭祼圭之属　贾氏公彦曰奉之者送向所行礼之处也
　　大丧共饭玉含玉赠玉【饭扶晚反】
　　正义郑氏康成曰饭玉碎玉以杂米也含玉柱左右齻及在口中者杂记含者执璧将命则是璧形而小耳赠玉盖璧也赠有束帛六币璧以帛
　　通论贾氏公彦曰饭玉者天子饭以黍诸侯粱大夫稷天子之士粱诸侯之士称其用玉与米同时檀弓饭用米贝是也含玉则有数有形杂记天子九贝诸侯七大夫五士三注云夏时礼以其同用贝故也周则天子诸侯皆用玉亦与饭同时赠玉者既夕礼葬时棺入坎赠用纁束帛天子加以玉也玉府职大丧共含玉此又共之者盖玉府主作之此官主其成事而共之
　　凡玉器出则共奉之
