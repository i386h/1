<!-- { "loadSidebar": true } -->
　　正义郑氏康成曰舞谓执弓挟矢揖让进退之仪贾氏公彦曰诸侯来朝将助祭预大射之时则大司乐诏以射之舞莭案大射仪命三耦取弓矢于次三耦皆次第各与其耦执弓搢三挟一矢向西阶前当阶揖升揖当物揖射讫降揖如升射之仪是其舞莭也
　　王大食三侑皆令奏钟鼓【侑音又】
　　正义郑氏康成曰大食朔月月半以乐侑食时也侑犹劝也【贾疏案玉藻天子诸侯皆月朔加牲体月半无正文约士丧礼月半不殷奠则大夫已上有月半殷奠知生人亦有月半大食法】　贾氏公彦曰若常食亦以乐侑食但大司乐不令奏钟鼓耳　王氏昭禹曰玉藻天子日食少牢朔月大牢大牢其大食而少牢其常食与
　　案大食之侑然后大司乐令奏侑则每日恒食之侑乐师当令之
　　王师大献则令奏恺乐
　　正义郑氏康成曰大献献防于祖恺乐献功之乐也【贾疏郑志赵商问大司马职云师有功则以恺乐献于社此注则云献防于祖何也答曰司马献军功故于社大司乐宗伯之属宗伯主宗庙之礼故献于祖也】郑司农云春秋传晋败楚于城濮振旅恺以入于晋【贾疏僖二十八年传文】　王氏昭禹曰鱼藻诗言乐岂南风谓之恺风天地之怒气散焉故师有功献恺乐乐师大献奏恺歌遂倡之镈师大献鼓其恺乐则大司乐言令者令其属也
　　案羣儒据大司马职谓恺乐献于社不宜献于祖非也曽子问古者师行以迁庙主行王制天子将出征造乎祢受命于祖则师有功必告于祖祢而奏恺明矣献于社告于祖祢令奏者皆大司乐也
　　凡日月食四镇五岳崩大傀异烖诸矦薨令去乐【傀刘九靡反旧音怪字林公回反】
　　正义郑氏康成曰四镇山之重大者谓扬州之防稽青州之沂山幽州之医无闾冀州之霍山【贾疏职方氏九州各有山以为一州之镇五州五镇得名岳余四州不得名岳则为镇】五岳岱在兖州衡在荆州华在豫州岳在雍州【贾疏周西都镐京无西岳权立吴岳为西岳尔雅云嵩髙为中岳华山为西岳者据东都地中而言如大宗伯注是也嵩华俱属豫州雍州无岳名郑欲见九州都有故据西都呉岳为西岳而言耳】恒在并州傀犹怪也大怪异烖谓天地竒变若星辰奔霣【贾疏若左氏云嵗在星纪而淫于枵是其奔霣石于宋五是其霣】及震裂为害者【贾疏若左氏地震之类】去乐藏之也春秋壬午犹绎万入去籥【贾疏事见宣公八年】万言入则去者不入藏之可知
　　案国语周伯阳甫言伊洛竭而夏亡河竭而商亡又左传苌言周之亡也三川皆震皆烖异之大者也则四镇五岳兼及四渎可知春秋不书月食以其事为细也此月食或是带言耳
　　大札大凶大烖大臣死凡国之大忧令弛县
　　正义贾氏公彦曰大臣死大夫以上是也国之大忧若檀弓国亡大县邑及战败之类　郑氏康成曰札疫疠也凶凶年也烖水火也弛释下之若今休兵鼓之为【贾疏乐县于虡释下之兵鼔县于车上休亦释下之意故以为况】
　　案去乐弛县皆据路寝常县之乐而言去乐者屏而不作其日暂也弛县者释下其器其日乆也知然者诸侯之丧众多去乐不能乆也大臣则数少而情戚春秋传知悼子未杜蒉谏鼓钟杂记君于卿大夫比卒哭不举乐足以徴之矣日月食四镇五岳崩大傀异烖变虽大一日之事也大札大凶大忧非可一日而弭也则屏乐期有乆暂必矣　侯国卿大夫数少故皆以卒哭为期此经所谓大臣乃孤卿已上若大夫则未必如是乆也
　　通论陈氏旸曰膳夫职大丧大荒大札天地有烖邦有大故则不举司服职大札大荒大烖素服盖先王吉凶与民同患去乐弛县其极也又素服不举所以畏天变而省身罪已者如此
　　凡建国禁其淫声过声凶声慢声
　　正义郑氏康成曰淫声若郑卫也过声失哀乐之莭也凶声亡国之声若桑间濮上慢声惰慢不恭【贾疏若乐记齐音敖辟乔志是也】　贾氏公彦曰建国谓新封诸侯之国也移风易俗当用正乐以化民故禁此四者
　　案此盖大师陈列国之诗以观民风则大司乐因而禁之也政教有得失风俗有邪正则声音异矣淫过凶慢四者本乎人情流于风俗者也政教善则人得其性情之正而又以和声感之故风移而俗易矣凡国皆然不専指新封者经特据建国言之耳
　　大丧涖廞乐器【廞许金反】
　　正义郑氏康成曰涖临也廞兴也临笙师镈师之属兴乐器也【贾疏笙师镈师皆云大丧廞乐器奉而藏之籥师亦云大丧廞其乐器司干亦云大丧廞舞器故曰之属】兴谓作之　贾氏公彦曰乐器谓明器沽而小檀弓琴瑟张而不平竽笙备而不和是也辨正贾氏公彦曰先郑廞皆从淫后郑不从者司服职大丧共其复衣服廞衣服掌其陈序圉人职凡賔客丧纪牵马而入陈廞马亦如之廞陈既别故以兴象为义也
　　及葬藏乐器亦如之
　　正义贾氏公彦曰此亦临笙师镈师之等
　　案此职自萹首至教乐舞成均设教之法也自以六律六同五声八音大合乐以下用乐以事神人及感通之效也此下则大司乐躬亲其事者故以凡乐事领之
　　乐师掌国学之政以教国子小舞
　　正义郑氏康成曰谓以年幼少时教之舞内则十三舞勺成童舞象二十舞大夏【贾疏其实六舞皆学举大夏以兼前后也】贾氏公彦曰小舞即下文帗舞已下是也此云小舞大司乐云门已下为大舞也　张子曰古者教童子先以舞者欲柔其体也心下则气和气和则体柔马氏端临曰云门已下舞之名也若帗若羽若皇若旄若干若人则舞之具也有此六者之具然后可以舞六代之舞非小舞之外别有所谓大舞也乐师所教是各指其所习而言大司乐所教是通指合舞而言
　　凡舞有帗舞有羽舞有皇舞有旄舞有干舞有人舞【帗音拂注故书皇作防郑司农云读为皇书亦或为皇】
　　正义郑氏康成曰帗析五采缯今灵星舞子持之是也皇杂五色羽如凤皇色持以舞人舞无所执以手袖为威仪【贾疏手舞以袖】四方以羽山川以干旱暵以皇【贾疏舞师掌教兵舞帅而舞山川之祭祀教羽舞帅而舞四方之祭祀教皇舞帅而舞旱暵之事】宗庙以人　郑氏众曰羽舞者析羽【郑氏锷曰析白羽也陈氏旸曰羽舞籥师鼓羽籥之舞是也】旄舞者牦牛之尾【贾疏山海经潘侯之山有兽如牛而莭有毛其名曰旄牛】干舞者兵舞【贾疏舞师有兵舞干戈兵事所用故以干舞为兵舞　陈氏旸曰干舞司干授舞器是也】人舞者手舞社稷以帗【贾疏舞师教帗舞帅而舞社稷之祭祀　程子曰舞蹈本要长袖欲以舒其性情某尝观舞正乐其袖往而必返有盈而反之意】辟廱以旄　刘氏彞曰羽舞秉翟以为文舞也
　　案帗舞羽舞皇舞旄舞干舞人舞六者皆包大小舞而言而乐师所教则主于小舞也盖人习其一谓之小舞合众小舞而大衍之有缀兆行列有进退止齐而莭之以声音以象功徳则谓之大舞
　　辨正陈氏祥道曰春秋有事于大庙万入去籥则宗庙兼用干戚与羽籥而康成止谓以人疎矣
　　通论陈氏旸曰大祭备乐必备舞春秋书有事于大庙万入去籥则宗庙兼用干与羽若夫散而用之则有所不备如注所云也大司乐舞咸池以祭地则社稷不特帗舞大夏以祭山川不特兵舞大司乐言其章不言其器乐师言其器不言其章互相备也
　　敎乐仪行以肆夏趋以采荠车亦如之【荠本又作齐徐私反注故书趋作跢郑司农云跢当为趋书亦或为趋】
　　正义郑氏众曰肆夏采荠皆乐名谓人君行歩以肆夏为莭趋疾于歩则以采荠为莭若今时行礼于大学罢出以鼓陔为莭　刘氏彝曰车亦如之者车行有缓急和鸾之声动则相应
　　案凡人行趋车行环拜及射皆有徐有疾而舞者行其缀兆亦有徐有疾故教学舞者以其莭而命曰乐仪也大学乃王大子春秋所有事教国子则王大子亦在其中及为王则仪既成而自然合莭矣或谓专教王非教国子则谬也至为王则无复教于成均之义矣虽孺子王出入必有捧负导引者按莭以行而非乐师之职矣自士大夫以至公卿平时行歩及在车或从王出入朝庙其仪无二故并于学小舞时教之车之疾徐御者所操縦然则此仪并以教御也故夏官大驭亦言之
　　通论陈氏祥道曰王食则以乐侑之言则以乐歌之行则以肆夏采荠莭之登车则有鸾和以和之礼乐未尝斯须去诸身故中和之志不内散而非僻之心无自入
　　存疑郑氏康成曰教乐仪教王以乐出入于大寝朝廷之仪也行谓于大寝之中趋谓于朝廷尔雅堂上谓之行门外谓之趋然则王出既服至堂而肆夏作出路门而采荠作其反入至应门路门亦如之【贾疏反入至应门即是路门外当奏采荠也入至路门即是门内行以肆夏也】此谓歩迎宾客【贾疏飨食在庙燕在寝则皆迎此注据大寝言则是燕时若飨食在庙与大寝同】王如有车出之事登车于大寝西阶之前反降于阼阶之前【贾疏车无行趋之法亦于门外奏采荠门内奏肆夏曲礼国君下卿位郑注出过之而上车入未至而下车彼谓诸侯礼与天子异不得升降于阶前也】尚书传天子将出撞黄钟之钟右五钟皆应入则撞防宾之钟左五钟皆应【贾疏黄钟阳声之首阳主动出而撞之右五钟谓林钟至应钟右隂主静恐王大动故动以告静防宾在午五月隂生之月隂主静入则撞之左五钟谓大吕至中吕左阳主动入静以告动也】大师于是奏乐贾氏公彦曰王有五门应门外仍有雉库皋三门经不言乐莭注亦但据路门外内而言以义量之既言趋以采荠即门外谓之趋可总该五门之外皆于庭中遥奏采荠矣　经先言行后言趋下又言环拜据从内向外是出时也礼记玉藻先言趋以采荠后言行以肆夏据从外向内是入时也　郑氏锷曰在堂则宾尚逺故行出门则宾已近故趋也　易氏祓曰朝宗觐遇飨食皆乗路车以其等为车送迎之莭亦因车之行而为之奏故曰车亦如之
　　环拜以钟鼓为莭
　　正义郑氏众曰环谓旋也拜直拜也
　　案此蒙上教乐仪之文则亦谓国子也依先郑及疏义则亦谓王也行趋有环时迎宾有拜时周旋拜跪皆莭以钟鼓
　　凡射王以驺虞为莭诸矦以貍首为莭大夫以采苹为莭士以采蘩为莭
　　正义郑氏康成曰驺虞采苹采蘩皆乐章名在国风召南惟貍首在乐记【贾疏乐记云左射貍首】射义驺虞者乐官备也貍首者乐防时也采苹者乐循法也采蘩者乐不失职也是故天子以备官为莭诸侯以时防为莭卿大夫以循法为莭士以不失职为莭郑司农云大射礼乐正命大师曰奏貍首间若一【贾疏谓七莭五莭之间缓急稀稠如一】大师不兴许诺乐正反位奏貍首以射　贾氏公彦曰凡射无问尊卑人皆四矢射莭则不同射人职天子九莭诸侯七莭大夫士五莭皆以四莭为乗矢拾发其余天子五莭诸侯三莭大夫士一莭未射之时作之使射者预聴知射莭优尊者故射前莭多也　薛氏季宣曰孔子曰射者何以射何以听循声而发发而不失正鹄者其惟贤者乎奏射莭所以为聴也
　　存疑贾氏公彦曰射义貍首诗曰曽孙侯氏四正具举小大莫处御于君所
　　案貍首郑注大射仪以为逸诗是也既逸矣何又以曽孙当之曽孙侯氏等语与驺虞采蘩采苹三诗絶不类盖后人附防为之未可据也刘氏敞疑貍首为鹊巢二字之讹説见大射仪
　　凡乐掌其序事治其乐政
