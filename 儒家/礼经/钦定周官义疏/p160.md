<!-- { "loadSidebar": true } -->
　　正义贾氏公彦曰将币亦谓圭璋也旅摈三辞亦于大门外主君陈五摈客陈七介不传辞也此三辞辞其主君以大客礼当已也拜逆者三辞讫主君遣上摈纳客客入大门主君在大门内南面拜拜客奉君命屈辱来见己客辟者奉君命来不敢当拜故辟也三揖者亦揖之使前也三让客登不言三揖而后至阶文不具也客登主君与客俱登据客而言也授币者授玉与主君也　郑氏康成曰客辟逡廵不答拜也惟君相入客臣也相不入矣拜主君拜客至也【贾疏主君于阼阶上北面拜客至此堂并拜受币】客三辟三退负序也【贾疏聘礼文】每事享及有言【王氏昭禹曰亦与诸公拜送币之后言每事如初同】　易氏祓曰客辟不敢当主君也不敢拜送币者亦不敢当主君也　王氏详説曰案聘义君拜逆于大门之外而庙受北面拜贶拜君命之辱是拜聘君也非拜使者也故拜逆拜受拜问君皆辟而不答拜
　　案聘礼公皮弁迎宾于大门内宾入门左公再拜宾辟不答拜即此拜逆客辟也公揖入每门每曲揖此以三揖约之也及庙门公揖入立于中庭宾执圭入门左三揖至于阶三让即此三让也公升二等宾升西阶西东面致命公当楣再拜宾三退负序即此客登拜客三辟也公受玉于中堂与东楹之闲宾降出即此授币下出也不敢拜送币者奉君命以将事不敢当君也故私面私献皆再拜稽首
　　及礼私面私献皆再拜稽首君答拜
　　正义郑氏康成曰礼以醴礼客【贾疏案聘礼礼客用醴齐异于君郁鬯】私面私觌也【贾疏聘礼宾奉束锦请觌】既觌则或有私献者【贾疏聘礼记既觌宾若私献奉献将命】郑司农云春秋传楚公子弃疾见郑伯以其乘马私面【贾疏昭六年左传】　贾氏公彦曰此三者皆于聘之日行之故并言之君答拜者见异国之臣当空首拜也
　　案王氏详説谓私觌私面之币皆已物而以聘礼证之非也内府职凡适四方使者共其所受之物而奉之校人职凡国之使者共其币马则凡币物皆官给之明矣即以聘礼言之宰书币命宰夫官具特言官者正以明私觌私面之币物皆官给耳既返国使者公币私币皆陈上介陈公币羣介不陈盖使者卿也故陈之以示体国之义得君命而后以私币归上介已下则不敢徧陈以烦君之命耳乃用此以为私觌私面币皆已物之征则义浅狭而不可通矣
　　通论吕氏曰聘礼宾卒聘事奉束锦乘马请觌所谓私觌也宾朝服问卿既致命出宾面如觌币所谓私面也盖列而言之则见君曰觌见卿曰面离而言之则面即觌亦可为见君如春秋传楚公子弃疾见郑伯以乘马八匹私面于君是也
　　出及中门之外问君客再拜对君拜客辟而对君问大夫客对君劳客客再拜稽首君答拜客趋辟【辟音避下同劳力报反下同】
　　正义郑氏康成曰中门之外即大门之内也【贾疏聘礼及大门内公问君】问君曰君不恙乎【贾疏尔雅恙忧也】对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠远客甚劳劳介则曰二三子甚劳【贾疏问君曰已下未知所出或云孔子聘问之辞亦无征】问君客再拜对者为敬慎也　贾氏公彦曰聘享讫乃始行私相慰问之事是以聘礼注云以公礼将事时无由问也　敖氏继公曰及大门内客东面君西面而问之是时上摈往来传命承摈绍摈亦负东塾
　　致饔饩如劳之礼飨食还圭如将币之仪
　　正义郑氏康成曰飨食亦谓君不亲而使大夫以币致之　贾氏公彦曰飨食与还圭共文故知使大夫致之如将币者盖不尽如之所如者如旅摈主人皮弁宾皮弁袭与将币同自余则别聘礼君使卿皮弁还玉于馆是与将币别者也
　　案飨食还圭盖有亲不亲两灋公食大夫礼公迎宾拜至此与将币同也飨礼亦然可知意还圭亦有公亲之者但聘礼未备载耳君亲还圭客亦当三辞拜辱揖让而升堂与使卿还圭者不同矣然则司仪与聘礼一亲一不亲固可互备也卿还圭客主两不拜若大夫致飨食恐无竟不拜之礼其间仪节要不尽同此经言如将币之仪亦大槩之辞而所如者当不止于疏所云也
　　君馆客客辟介受命遂送客从拜辱于朝【辟音避】
　　正义郑氏康成曰君馆客者客将去就省之尽殷勤也遂送君拜以送客【贾疏聘礼云聘享夫人之聘享问大夫送宾公皆再拜是君拜之事也】　敖氏继公曰馆者就其馆之称也君馆客将致四者之拜也此礼在还圭之明日是时君盖朝服而立于宾馆之外门外东乡接西塾客辟者不敢辞不敢见若隐辟然故云辟此辟字与上文所云者异君于聘享夫人之聘享问大夫皆拜者拜君命之辱也
　　案聘礼注云为宾将去公亲存送之且谢聘君之意也上介西面受命摈者每赞君辞则曰敢不承命告于寡君之老客从拜辱于朝拜主君之馆已也
　　明日客拜礼赐遂行如入之积
　　正义郑氏康成曰礼赐谓乘禽君之加惠也【贾疏聘礼宾三拜乘禽于朝】如入之积则三积从来至去
　　案乘禽日日受赐故于将去总拜之以明虽小亦识也诸公相为宾拜饔飨食之大礼而不拜其小礼卿则饔飨食皆旋拜之已勤矣而又拜其小此尊卑疏密之差也
　　凡侯伯子男之臣以其国之爵相为客而相礼其仪亦如之【相竝如字】
　　正义郑氏康成曰爵谓卿也大夫也士也　李氏嘉防曰以爵相为客足矣国有大小子男之卿仅可当公国之士故必以国之爵言也　郑氏锷曰礼之各以其爵命其仪与辞则与公之臣同
　　凡四方之宾客礼仪辞命饩牢赐献以二等从其爵而上下之
　　正义郑氏康成曰上下犹丰杀　贾氏公彦曰二等谓降杀以两
　　案上经言同等之国君相朝及使卿相聘之礼而未及大小之国相朝相聘者故统举四方之宾客而以从其爵而上下包之
　　凡宾客送逆同礼
　　正义郑氏康成曰谓郊劳郊送之属　王氏应电曰不丰前而啬后不敬始而怠终礼也
　　凡诸侯之交各称其邦而为之币以其币为之礼【称尺证反】正义郑氏康成曰币享币也于大国则丰于小国则杀主国礼之如其丰杀谓贿用束纺礼用玉帛乘皮及赠之属【贾疏聘礼还玉之下云宾迎大夫贿用束纺注云所以遗聘君又云礼玉束帛乘皮注云礼礼聘君所以报享也又云遂行舍于郊公使卿赠如觌币又记云贿在聘为贿是其丰杀多少者也】
　　凡行人之仪不朝不夕不正其主面亦不背客【朝如字】正义郑氏康成曰谓摈相传辞时也不正东乡不正西乡【易氏祓曰日出为朝朝东也日入为夕夕西也】常视宾主之前郤得两乡之而已　贾氏公彦曰此经论司仪为摈相之法郑氏锷曰主南面不正其主面谓不正如君南面
　　也客答君而北面不背客谓亦不正乡北也
　　通论王氏应麟曰仪之别虽至于九其总不过乎五又约而言之则三而已故典命之叙诸侯曰五仪诸臣曰五命而孟子王制之序爵皆五等即武成之列爵惟五也司服有公之服侯伯之服子男之服掌客有公之礼侯伯之礼子男之礼行人叙诸伯则曰如诸侯男则曰如诸子而司仪赞见亦为坛三成序揖皆三等即武成之分土惟三也仪以九为数故详而难紊仪以三为等故简而易明　王氏安石曰邦国之君臣相为宾客先王设官以掌其礼问劳赠送物为之数拜揖辞受事为之节此邦国之君臣所以相亲也观春秋之时一言之不讐一揖之不中而两国因之起衅则周官之图民祸患岂为不豫哉
　　行夫掌邦国传遽之小事媺恶而无礼者【传张恋反遽其豫反】正义郑氏康成曰传遽若今时乘传骑驿而使者也媺福庆也恶丧荒也此事之小者无礼行夫主使之贾氏公彦曰无摈介而单行谓之无礼
　　案传遽者以其从者少也云媺恶者如王小有问劳虽媺而不得谓之贺庆小有吊慰虽恶而不得谓之忧凶致命自有币礼动不虚故也但无皮马等物耳
　　凡其使也必以旌节虽道有难而不时必达【使色吏反难乃旦反】正义郑氏康成曰道有难谓遭疾病他故不以时至也必达王命不可废也其大者有礼大小行人使之有故则介传命不嫌不达
　　居于其国则掌行人之劳辱事焉使则介之【注故书曰夷使夷发声】
　　正义郑氏康成曰使谓大小行人
　　案居于其国谓居王国而非出使时也五服君臣以朝聘至者行人劳辱之事甚多皆行夫掌之以其为行人中之下士官卑且员多也司隶职国有宾客则役其烦役之事然则诸隶受役行夫令之矣行人有使事则为之介亦尊卑副贰之差也
　　环人掌送逆邦国之通宾客以路节达诸四方
　　正义郑氏康成曰通宾客以常事徃来者也路节旌节也四方畿上【贾疏畿上者出畿则入诸侯国诸侯国自有通之者】　王氏安石曰通宾客谓诸侯宾客取道往来者
　　舍则授馆令聚有任器则令环之
　　正义贾氏公彦曰馆谓道上庐防市所馆舍任器谓宾客任用之器　郑氏康成曰令令野庐氏【贾疏野庐氏若有宾客则令守涂地之人聚之】郑司农云四方人有任器者则环人主令殉环守之　王氏曰国野之道五十里有候馆环人主授之
　　凡门关无几送逆及疆
　　正义郑氏康成曰环人送逆之则宾客出入不见几通论王氏应电曰地官以怀宾客为职故遗人之官所以养之之道备秋官以诘奸慝为职故野庐之官所以衞之之法严然无统一之者大行人主宾于四门故特设环人之官兼此二事
　　案逆宾于疆及防令归送亦如之掌讶之职也而又设环人者所以待过宾之道经王畿而之列国者故曰通宾客又曰以路节达诸四方又曰门关无几送逆及疆则非止而有事者明矣曰环人者环四境而待过宾以达之于四方也
　　象胥掌蛮夷闽貊戎狄之国使掌传王之言而谕説焉以和亲之【闽迷巾反使色吏反】
　　正义郑氏康成曰谓蕃国之臣来頫聘者【贾疏以中国頫聘之礼况之其实蕃国之臣无聘頫法】
　　若以时入宾则协其礼与其辞言传之凡其出入送逆之礼节币帛辞命而宾相之【宾相之宾音摈下同相悉亮反下同】
　　正义郑氏康成曰以时入宾谓其君以世一见来朝为宾者自来至去皆为摈而相侑其礼仪　郎氏兆玉曰其拜跪坐起不同于中国则教之以中国之仪而协其礼其言语声音不同于中国则译外国之音而传其语　王氏应电曰主于夷则非王朝之礼主于华则夷人不能行故和协其所当行之礼与其所以奉上之辞而译传之至于出入王国送逆有礼节赐予有币帛诰谕有辞令彼受之不可以无礼于是摈相之以存中国之体
　　凡国之大丧诏相国客之礼仪而正其位
　　正义郑氏康成曰客谓诸侯使臣来吊者【贾疏若王丧诸侯皆来此盖谓王后世子也】　郎氏兆玉曰相其哀临之仪正其坐立之位
　　案此下三节皆小行人错简【黄氏度云然】盖贰之职事常与正相差大丧大行人诏相诸侯之礼则诏相国客必小行人也凡诸侯之王事大行人辨其位正其等协其礼宾而见之则军旅会同受国客币而宾礼之必小行人也小行人掌邦国宾客之礼籍辨别等威最明故作事亦属之乃得人与事称也
　　凡军旅会同受国客币而宾礼之
　　正义郑氏康成曰谓诸侯以王有军旅之事使臣奉币来问
　　案此谓王有军旅会同之事而诸侯不从者王或在京师或在畿外诸侯各使卿大夫劳问于王所则受其币而宾礼之
　　凡作事王之大事诸侯次事卿次事大夫次事上士下事庶子
