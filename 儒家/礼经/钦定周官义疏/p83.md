<!-- { "loadSidebar": true } -->
　　明水若三酒配以酒郊特牲祭齐加明水注又云三酒加酒依郑志一鸡彝盛明水鸟彝盛郁鬯是以各二也罍不言数者禘祫与时祭追享朝享等皆同用三酒不别数可知也酒正大祭祀备五齐据大祫通郁鬯与三酒并配尊则尊有十八禘祭四齐阙二尊则尊有十六此经时祭二齐阙六尊则尊有十二矣【案郑贾皆谓祫大于禘故云然此当另论】彝下有舟尊与罍下皆不云所承之物则无物矣故礼器云天子诸侯废禁此之谓也　王氏昭禹曰祭祀以祼为始而焫萧乃在朝践之后故郊特牲曰既奠然后焫萧祭义曰建设朝事燔燎羶香盖祼然后朝践以荐腥礼运腥其爼是也朝践然后馈食以荐熟礼运熟其殽是也祼在室中洛诰王入大室祼是也朝践馈食则有室事有堂事郊特牲诏祝于室坐尸于堂礼器血毛诏于室羮定诏于堂是也人生而有气有形朝践用气报气而事之以天道馈食用味报魄而事之以人道也案圣人制礼反本从朔故以酒配尊为隆礼之质而简者用醴一尊陈于房谓之侧尊如冠之礼子昏之礼妇聘之礼宾皆然若两尊皆酒则若特牲之旅酬燕礼之尊士旅食玉藻之飨野人以酒优之正是畧之贱之故曰礼之近人情者非其至也既以井水为酒又设司烜氏以鉴取明水于月则二者綦重矣故郁鬯及齐以明水配之三酒以酒配之王与后共体同尊卑共酌一尊未为不可郑氏锷乃谓两彝两尊王与后各酌其一则堂上之尊无明水酒之配矣礼运云酒在室以配郁齐必明水也郊特牲云祭齐加明水是凡齐皆以明水配也至礼器言君西酌牺象夫人东酌罍尊乃杂纪侯国之礼或宾尸所用未可以彼例此
　　秋尝冬烝祼用斝彝黄彝皆有舟其朝献用两着尊其馈献用两壶尊皆有罍诸臣之所昨也【着直畧反】
　　正义郑氏康成曰郑司农云黄彝黄目尊也明堂位夏后氏以鸡彝殷以斝【陆氏佃曰春秋传燕以斝耳赂齐则斝有耳】周以黄目着尊着地无足明堂位着殷尊也壶者以壶为尊春秋传曰尊以鲁壶某谓郊特牲黄目郁气之上尊也黄者中也目者气之清明者也言酌于中而清明于外也　王氏安石曰朝践者笾人醢人所谓朝事再献者笾人醢人所谓馈食也朝献即朝践以笾豆言之则曰践【诗曰笾豆有践】以爵言之则曰献馈献即再献以序言之则曰再以物言之则曰馈
　　存疑郑氏众曰斝读为稼稼彝画禾稼也
　　凡四时之间祀追享朝享祼用虎彝蜼彝皆有舟其朝践用两大尊其再献用两山尊皆有罍诸臣之所昨也【朝音潮蜼音诔又以水反大音泰】
　　正义郑氏众曰追享朝享谓禘祫也在四时之间故曰间祀大尊太古之瓦尊山尊山罍也明堂位泰有虞氏之尊也山罍夏后氏之尊也　郑氏康成曰蜼禺属仰鼻而长尾【贾疏尔雅释兽注云蜼似猕猴而大黄黑色尾长数尺末有岐鼻露向上遇雨则倒悬于树以尾塞鼻】山罍刻而画之为山云之形案追享朝享先郑以为禘祫是也大禘及始祖之自出追逺之义莫深于禘故大禘谓之追享羣庙及毁庙之主尽入大庙有朝义焉故大祫谓之朝享合祠禴尝烝言之则六享备矣大禘不于春则于夏举大禘则不复举祠禴之祭以一时再祭则渎且嵗时不暇给也大祫必于冬故亦名大烝举时祭则不举大祭因而春祠夏禴或被以大祭之名而谓之禘矣享之名有六嵗举之则四以其间举于时祭之中故云四时之间祀也时享四大享二皆以肆献祼行之如此经所列而时享或从其杀则有用馈食时馈食则不祼矣大宗伯职不言追享朝享者以其为间祀则已具于春祠夏禴秋尝冬烝中也礼有隆杀任人之酌而行之此职但举其隆者以其専司祼献之器也大宗伯并举隆杀故以肆献祼馈食统冐之康成以肆献祼为祫馈食为禘既昧于隆杀之差矣至追享朝享不得不别以追祭迁庙之主与告朔当之夫祭法坛墠之文本不足信告朔之礼甚简不立尸后不与则焉有如许祼献者哉
　　通论易氏祓曰成周治定功成兼用历代之礼乐用乐舞见于大司乐用礼器于此见之虎蜼为虞彝鸡为夏彝斝为殷彝黄目为周彝泰为虞尊山罍为夏尊着为殷尊牺象为周尊也
　　存疑郑氏康成曰祼谓以圭瓉酌郁鬯始献尸也后于是以璋瓒酌亚祼郊特牲周人尚臭祼用鬯臭郁合鬯臭隂达于渊泉灌以圭璋用玉气也既灌然后迎牲致隂气也朝践谓荐血腥酌醴始行祭事后于是荐朝事之豆笾既又酌献【贾疏其实荐豆笾在王献前注说王事讫乃说后事故后言荐豆笾也】其变朝践为朝献者尊相因也【贾疏王酳尸因朝践之尊醴齐】朝献谓尸卒食王酳之再献者王酳尸之后后酌亚献诸臣为宾又次后酌盎齐备卒食三献也【贾疏此亦在馈献后先言再献者后与宾酳尸因馈献盎齐之尊】于后亚献内宗荐加豆笾其变再献为馈献者亦尊相因【贾疏其实先馈献后再献馈献在朝践后当尸未入室再献是王酳尸后节也】馈献谓荐熟时后于是荐馈食之豆笾此凡九酌王及后各四诸臣一祭之正也【贾疏谓王及后祼各一朝践各一馈献各一酳尸各一是各四也诸臣酳尸一并前八为九也特牲少牢仍有众宾长兄弟之长嗣子举奠上利洗散为加献彼并非正故云此祭之正天子诸侯祭礼亡以特牲少牢惟有酳尸后三献知天子诸侯酳尸后亦三献也】以祭礼特牲少牢言之二灌为奠而尸饮七矣王可以献诸臣祭统尸饮五君洗玉爵献卿是其差也【贾疏彼据侯伯礼此天子礼与上公同故尸饮七可以献卿】明堂位灌用玉瓒大圭爵用玉琖加用璧角璧散【贾疏爵用玉琖者谓君与夫人朝践馈献时所用献也加用璧角璧散者即内宰所云瑶爵也】又郁人职受举斝之卒爵而饮之则王酳尸以玉爵也王酳尸用玉爵而再献者用璧角璧散可知也诸臣之所昨谓诸臣献者酌罍以自酢不敢与王之神灵共尊【贾疏王酳尸因朝践之尊醴齐尸酢王还用醴齐后酳尸用馈献之尊盎齐尸酢后还用盎齐以王与后尊得与神灵共尊今宾长臣卑酳尸虽得与后同用盎及尸酢宾长即用罍尊清酒以自酢也　案王醴齐后盎齐疏据秋尝冬烝而言】追享谓追祭迁庙之主以事有所请祷【贾疏祭法去庙为坛去坛为墠坛墠有祷焉祭之无祷乃止】朝享谓朝受政于庙春秋传闰月不告朔犹朝于庙【贾疏祭法谓之月祭】案凡祭二祼之后王与后尚有三节为六献朝践一也荐熟二也酳尸三也然经文春夏言朝践再献秋冬言朝献馈献只有两节康成以朝献为王酳尸再献为后酳尸以馈献为荐熟时盖欲于两节中互见酳尸一节耳然如此则春夏有朝践与酳尸而中间阙荐熟一节其酳尸言再献则举后以该王于隂阳之分为倒置秋冬有荐熟与酳尸阙朝践一节而酳尸转在荐熟之前序亦不顺且名为朝献而以酳尸解之殊乖朝字之义顚倒纠纷令人瞀若王介甫谓朝献即朝践馈献即再献则顺经文之序直截平整而于笾人醢人二职亦比拟可通然少酳尸一节却须于经外补足意酳尸但因荐熟之尊不别设尊司尊彝所职止于此故畧而不具与
　　余论陈氏祥道曰春秋彝以鸡鸟尊以牺象以鸡鸟均羽物牺象皆大物故也秋冬彝以耳目尊以着壶以耳目均人体着壶均无足故也追享朝享彝以虎蜼尊以山川以虎蜼均毛物山川均瓦器故也
　　凡六彝六尊之酌郁齐献酌醴齐缩酌盎齐涗酌凡酒脩酌【齐才细反献先郑音仪后郑素何反涚舒鋭反脩依注作涤直歴反】
　　正义郑氏康成曰故书缩为数齐为齍郑司农云齐读为和齐之齐杜子春云数当为缩某谓礼运酒在室醴醆在户粢缇在堂澄酒在下以五齐次之则醆酒盎齐也【贾疏记云酒在室据配郁鬯之尊故在室若配郁鬯当云明水而云酒者散文通此经及酒正盎次醴礼运醆次醴明醆酒即盎齐也】郊特牲缩酌用茅明酌也【贾疏缩酌又云明酌者醴齐浊用事酒之清明者和之然后以茅泲之使可酌】醆酒涚于清【贾疏盎齐差清不言缩则不用茅涚亦谓泲之也盎齐欲泲之时则以清酒和而泲涚使可酌】汁献涚于醆酒【贾疏汁献谓郁齐郁鬯尊不用三酒而用五齐中盎齐差清者和郁鬯而泲之故云涚于醆酒也】犹明清与醆酒于旧醳之酒也【贾疏明谓事酒清谓清酒醆谓盎齐三者皆于旧醳之酒中泲之醳酒即事酒旧醳是昔酒也】此言转相泲成也献读摩莎之莎煮郁和秬鬯以醆酒摩莎泲之出其香汁也醴齐尤浊和以明酌泲之以茅缩去其滓盎齐差清和以清酒泲之而已其余三齐泛从醴缇沈从盎【贾疏三者无文故注约畧为二等】凡酒谓三酒也脩读如涤濯之涤涤酌以水和而泲之【贾疏曲礼水曰清涤且郁鬯用五齐五齐用三酒三酒用水差次然也】今齐人命浩酒曰涤明酌酌取事酒之上也明酌清酒醆酒泲之皆以旧醳之酒凡此四者祼用郁齐朝用醴齐馈用盎齐诸臣自酢用凡酒唯大事于大庙备五齐三酒　贾氏公彦曰彝与郁齐为目尊与醴齐盎齐为目下有凡酒不言罍者文不具也凡言酌者皆是泲之使可酌此经为泲酒之法而先郑皆不为泲酒法其言无所依据故后郑不从
　　存疑王氏安石曰郁齐不缩也献之而已醴齐不涗也缩之而已【案此读献为如字】　王氏志长曰酒以浊为尊贵其初也故郁齐不缩醴齐不涚盎齐泲以清酒凡酒以水则愈清而愈逺于初矣
　　大丧存奠彝
　　正义郑氏康成曰存省也谓大遣时奠者朝夕乃彻也【贾疏大丧之奠有彝盛郁鬯惟祖庙厥明将向圹为大遣奠时有之檀弓朝奠日出夕奠逮日则朝奠至夕彻之夕奠至朝乃彻其大遣亦朝设至夕乃彻也】
　　案此即郁人职及葬共其祼器者也大遣奠郁人共祼器奠之司奠彝时省之及彻奠诸器皆彻此则存之不彻以待貍也注谓奠者朝夕乃彻者常奠也大遣则葬日之朝设奠柩将行即彻之不至夕云夕彻者以其时虽早即当常奠之夕彻耳
　　大旅亦如之
　　正义郑氏康成曰旅者国有大故之祭也亦存其尊彝则陈之不即彻　贾氏公彦曰小宰注天地至尊不祼此得用彝者告请非常奠之而已非祼也
　　司几筵掌五几五席之名物辨其用与其位
　　正义郑氏康成曰五几玉雕彤漆素五席莞藻次蒲熊【贾疏下文仍有苇萑席不入数者以丧中非常也】用位所设之席及其处【贾疏王受朝觐席在庙牖间大射席在虞庠祀先王在庙奥及堂酢席王在庙室西面诸侯已下亦皆在庙惟熊席漆几设在野所征之地耳】　陈氏祥道曰筵席之制短不过寻长不过常中则九尺纯缘之制上不过黼下不过缁布　王氏应电曰筵之度九尺古者席地而坐铺廹地者为筵加筵上者为席诗所谓肆筵设席也筵之言延所以延神与宾故宫室之度皆起于筵席席借也
　　存疑贾氏公彦曰阮谌云几长五尺髙二尺广二尺马融以为长三尺旧圗几两端赤中央黒
　　案聘礼公外拂几三中摄之有司彻主人左手执几以右袂推拂几三皆是一手执之一手拂之阮谌所云长广之度疑非一手所能胜彤几色赤素几无色则旧图所云两端赤中央黑者亦未可据
　　凡大朝觐大飨射凡封国命诸侯王位设黼依【黼音甫依于岂反下同】
