<!-- { "loadSidebar": true } -->
　　案宫禁之法掌扵士师小宰以其法治之而有入扵五刑者则必仍归扵士故疏云小宰得秋官文书而表县之　六典八法八则九贡九赋九式小宰皆执其贰以佐冢宰而八柄八统九职九两不与焉所専掌则邦之宫刑六叙六属六职六聮八成六计七事之灋也盖八柄八统九职九两所以持政教之枢纽尽万物之性命正天下之统纪乃天子之事而冢宰賛焉者也邦之宫刑六叙六属六职六聮八成六计七事之法则冢宰所统而未暇详焉者也以小宰而上叅四者则体不顺以冢宰而下与八者则日有不暇给矣
　　宰夫之职掌治朝之灋以正王及三公六卿大夫羣吏之位掌其禁令【朝直遥反后皆同】
　　正义郑氏康成曰治朝在路门外其位司士掌焉宰夫察其不如仪【贾疏经云禁令故知察其不如仪】　贾氏公彦曰此羣吏谓羣士也
　　辨正易氏祓曰天子三朝曰燕朝曰治朝曰外朝五门曰臯门曰库门曰雉门曰应门曰路门书以路门为毕门师氏以路门为虎门路门内外皆王视朝之地也先郑谓治朝在路门之内外朝在路门之外后郑不従者盖治朝若在路门之内则置燕朝扵何所外朝在路门之外则置治朝于何所今考太仆职王眂燕朝则正位而曰建路鼓扵大寝门之外则寝门即路门也知路门内为燕朝则路门外为治朝可知矣王眂治朝大宰賛聴治故宰夫掌其法以正朝位之仪
　　叙羣吏之治以待宾客之令诸臣之复万民之逆正义郑氏康成曰恒次叙诸吏之职事三者之来则应使辨理之复之言报也反也反报扵王自下而上曰逆逆谓上书　李氏叔寳曰上有所令而下有所言则谓之复上无所令而下有所言则谓之逆　王氏昭禹曰诸臣非无逆也以出纳者臣之事故以复言万民非无复也其无所询而有言则谓之逆案治有以功状言者小宰以叙进其治以六计羣吏之治是也有以职业言者宰夫叙羣吏之治考百官府羣都县鄙之治是也盖职业者所当治之事功状者所已治之迹故通以治言之先郑谓宰夫主诸臣万民之复逆疏谓宰夫恒次叙大仆小臣御仆等使辨理此复逆之事皆非也宰夫所叙者羣吏之职事耳诸臣万民之复逆王与冢宰聴防之其事施行必下扵羣吏故叙羣吏之治以待之其文与宾客之令相次则谓羣吏待其事而非宰夫主辨次叙复逆之事可知矣　诸臣举复万民举逆互文也又诸臣复多逆少万民复少逆多故各以多者言之
　　掌百官府之徴令辨其八职
　　正义郑氏康成曰别异诸官之八职以备王之徴召所为　王氏应电曰王有徴召命令扵百官府皆宰夫辨而施之或下扵其正贰或下于其司旅也案徴召其人也令使承其事也司书逆羣吏之徴令则所徴扵民之财贿所令于民之役事　八职与六属六职事相类而别掌于宰夫何也属有定数职有事所谓掌官成以治凡也于每职中别异其事以分属其人所谓掌官法以治目也且八职下逮羣吏又小宰所不暇详也
　　一曰正掌官灋以治要
　　正义郑氏康成曰正扵治官则冢宰也　王氏昭禹曰即大宰职所谓建其正也　毛氏应龙曰要者事之纲领其总防处也
　　二曰师掌官成以治凡
　　正义王氏昭禹曰若小宰小司徒即大宰职所谓立其贰也　项氏安世曰要者縂归于一凡者分縂众条
　　三曰司掌官灋以治目
　　正义王氏昭禹曰若宰夫鄊师即大宰职所谓设其考也　项氏安世曰目者自凡而条分之如纲之有目也
　　存疑郑氏康成曰师小宰宰夫也司上士中士案三等之士可以不分而贰与攷不可以混従王氏为安
　　四曰旅掌官常以治数
　　正义王氏昭禹曰旅众也谓六官之士序官独于下士言旅此则合上士中士而言之即大宰职所谓陈其殷者也　项氏安世曰常者职事之故常　郑氏康成曰治数每事多少异也
　　案正与司同曰官灋者灋之定则正下于司以布之灋之行则司报扵正以质之无二灋也师则掌已成之科条所以佐正之不逮而分其任也旅则举其常数而已
　　五曰府掌官契以治蔵【蔵才浪反】
　　正义郑氏康成曰治蔵蔵文书及器物　王氏昭禹曰府主蓄蔵必有要书以为验故掌官契
　　六曰史掌官书以賛治
　　正义郑氏康成曰賛治若今起文书草也　王氏昭禹曰事必载之以书史掌书故曰賛治
　　七曰胥掌官叙以治叙
　　正义郑氏康成曰治叙次序官中如今侍曹伍伯传吏朝也【贾疏胥有才智为什长当次序官中之事及徒之应驱役者汉时五人为伍其长为伯传官吏事务于朝胥为什长亦然】　朱氏申曰叙谓事应治之先后
　　八曰徒掌官令以徴令
　　正义郑氏康成曰徴令趋走给召呼　王氏昭禹曰府史胥徒大宰职所谓置其辅者也
　　掌治灋以攷百官府羣都县鄙之治乗其财用之出入凡失财用物辟名者以官刑诏冢宰而诛之其足用长财善物者赏之【辟旁益反又弼肄反长知丈反】
　　正义郑氏康成曰羣都诸采邑也六遂五百家为鄙五鄙为县言县鄙而六鄊州党亦存焉【贾疏举外以包内也】乗犹计也【贾疏算法乗除之名出此】辟名诈为文书以空作见文书与实不相应也官刑在司宼五刑第四者【贾疏司宼掌五刑其四曰官刑尚能纠职】　郑氏锷曰六官皆有考各得以考其属惟天官之考又以考百官府羣都县鄙之治与五官之考异矣冢宰制国用故宰夫乗财用以核其实而防抵冒因以课吏治焉　王氏安石曰不言以灋而言掌治灋者宰夫所考其事则五官之事其灋则治官之灋五官所自考则弗预也欲知其总数则宜防欲知其别数则宜乗失其所蔵之财贿谓之失财非所当用而用之谓之失用所失之物非货贿谓之失物　何氏乔新曰足用所用无乏长财所蔵有余善物物无亏损　李氏叔寳曰财之亏者有诛裕者有赏则吏急扵规君之赏者毋乃法外剥民如后世所谓羡余之进乎不知赋民自有定制成周之世安得法外恣取所谓长财者不过调度有方则财常充裕耳
　　案此即所谓掌官法以治目者也八职通言六官此则天官之职故指其事以言之羣都亦谓公邑也官刑诏诛轻者诃责之重而防扵五刑者亦入于士长财财不亏折则长矣非多收少给入重出轻以圗盈也善物物不朽蠹则善矣非求索珍异务取竒巧以为美也长财善物而又依式用之则用自足矣通论王氏昭禹曰制治者法也行法者吏也吏有眀昧勤怠则治有善否非立法以考之无由而得其实大宰出法以治之者也小宰守法以逆之者也宰夫循法以考之者也　刘氏彛曰宰夫乗财用之出入以官刑诏冢宰诛赏司防以参伍攷日成以月要攷月成以嵗防攷嵗成以周知四国之治以诏王及冢宰废置然则失财用物辟名者宰夫亦据司防所勾考而得之
　　以式灋掌祭祀之戒具与其荐羞従大宰而眂涤濯正义郑氏康成曰荐脯醢也羞庶羞内羞【贾疏仪礼鄊饮酒鄊射燕礼凡单言荐者皆脯醢也庶羞谓天子八豆诸侯六豆之类内羞少牢所谓房中之羞糗饵粉餈是也谓尸食后所加】　贾氏公彦曰荐羞亦谓戒具之
　　案小宰以法掌祭祀之戒具而宰夫复以式法掌之者小宰所令特物所当共耳宰夫则并详其所用之多寡故曰式灋
　　通论孙氏之宏曰大宰出式法者也小宰宰夫执式法者也大府以式法颁财职嵗酌剂而后有司受之既用财后大宰受嵗防小宰又以式法賛之宰夫乗其出入职币又以式法敛其余焉易曰节以制度其斯之谓与
　　凡礼事賛小宰比官府之具【比必里反戚毗志反】
　　正义郑氏康成曰比校次也　贾氏公彦曰小宰扵七事已言以法掌戒具宰夫又賛小宰校次之使知善恶是否也
　　案凡礼事即小宰职祭祀朝觐防同宾客军旅田役防荒之事也其具小宰以法掌之宰夫则賛而比之此七事所同也上节専言祭祀则先特举其重者耳
　　凡朝觐防同宾客以牢礼之法掌其牢礼委积膳献饮食宾赐之飧牵与其陈数【委于伪反积子赐反此二字相连皆同食音嗣飱音孙一本作賔赐掌其飧牵】
　　正义郑氏康成曰牢礼之法多少之差及其时也【贾疏大行人职上公饔饩九牢飨礼九献食礼九举侯伯以七为节子男以五为节掌客职上公飧五牢五积侯伯飧四牢四积子男飧三牢三积是其数之差也聘礼宾至大夫帅至扵馆宰夫朝服设飧又云聘日致饔即天子待诸侯亦然其委积従来至去在道设之各有时凡此皆掌客所主其法掌于宰夫故当知其数耳】三牲牛羊豕具为一牢【贾疏聘礼卿韦弁归饔饩扵馆有五牢饪一牢设于西阶腥二牢设扵东阶牵二牢陈于门内之西北首以牛一羊一豕一称牢】委积谓牢米薪刍给宾客道用也【贾疏遗人职十里有饮食三十里有委五十里有积是委积给宾客道用也掌客职积视飧牵飧有牢米薪刍眀委积亦有牢米薪刍也】膳献禽羞俶献也【贾疏此聘礼记文禽羞谓成熟有齐和者俶始也俶献四时珍美新物也聘义谓之时赐】饮食燕飨也【贾疏不言食者经中言食有食礼自眀】飧客始至所致礼【贾疏聘礼客至大夫帅至于馆宰夫朝服设飧】凡此礼陈数存可见者唯有行人掌客及聘礼公食大夫　郑氏众曰春秋传飧有陪鼎【贾疏昭五年椘防啓疆辞】牵牲牢可牵而行者春秋传饩牵竭矣【贾疏僖三十三年郑皇武子辞】　王氏安石曰宾赐王所好赐也【王氏应电曰谓中间加赐】　郑氏锷曰掌客职簋十有二牲三十有六皆陈米百有二十筥醯醢百有二十罋皆陈所谓陈数也
　　辨正贾氏公彦曰先郑以飧为夕食案聘礼客始至大夫帅至于馆宰夫朝服设飧不待夕也故后郑不従
　　案古人朝食丰而夕食俭夕食只馂朝食之余故飧字从夕礼所云致飧者若曰仅可供夕食云尔
　　凡邦之吊事掌其戒令与其币器财用凡所共者正义郑氏康成曰吊事吊诸侯诸臣币所用赙也【贾疏公羊传口实曰含车马曰赗衣服曰襚币不入含襚赗中故知是赙也】器所致眀器也【贾疏既夕礼若就器则坐奠扵陈檀弓竹不成用瓦不成味木不成斵之类乃主人之眀器若宾客所致则谓之就器就成也就器亦眀器也】凡防始死吊而含襚而赗赠其间加恩厚则有赙焉
　　大防小防掌小官之戒令帅执事而治之三公六卿之防与执防帅官有司而治之凡诸大夫之防使其旅帅有司而治之
　　正义郑氏康成曰大防王及后世子也小防夫人以下小官士也其大官则冢宰掌其戒令【贾疏冢宰职不言者文不具】治谓共辨旅下士　贾氏公彦曰官有司公士之有事扵防家者
　　案此云掌小官之戒令眀大官之戒令宰夫不得而掌之故康成属之大宰也盖自小宰以及五卿凡有涖事扵大防者戒令统扵冢宰矣官有司与特牲礼之公有司一也职防亦曰公有司在士防礼则三祝及读赗之史筮宅卜日之史皆是盖防祭二礼所需人多私家之臣不足以共故官有司为治之而又有帅之者以臣下之礼为朝廷之礼古如是也下有司亦官有司不言官者因于上耳若私臣则不烦使旅帅之矣
　　嵗终则令羣吏正嵗防月终则令正月要旬终则令正日成而以攷其治治不以时举者以告而诛之
　　正义郑氏康成曰嵗终周季冬也正犹定也旬十日也治不时举者谓违时令失期防　贾氏公彦曰日计曰成以告而诛之谓告冢宰而诛责之也　王氏安石曰以告而诛之不待三嵗大计
　　正嵗则以灋警戒羣吏令修宫中之职事书其能者与其良者而以告于上
