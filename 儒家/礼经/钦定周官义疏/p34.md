<!-- { "loadSidebar": true } -->
　　大祭祀丧纪之事设门燎跸宫门庙门凡賔客亦如之正义郑氏康成曰燎地烛也【贾疏烛在地曰燎天子百公五十侯伯子男皆三十盖百根苇以布纒之以蜜涂其上若今臈烛矣对人手爇者为手烛故云地烛也】跸止行者庙在中门之外　贾氏公彦曰丧纪谓大丧以下朝庙及出葬时賔客谓若飨食在庙燕在寝皆设门燎及跸止行人
　　案宫正注祭先王先公于庙中仆跸止行者宫正则执烛以为明彼主宫中庙中此阍人主宫门庙门
　　寺人掌王之内人及女宫之戒令相道其出入之事而纠之【相息亮反下同道徒傲反后同】
　　正义郑氏康成曰内人女御也　王氏应电曰女宫民间妇女服公事于宫中者戒所当禁之事令所当修之职　黄氏度曰女宫若女笾女酒之属
　　存异郑氏康成曰女宫刑女之在宫中者
　　案女宫下于女御一等则皆无爵而备使令执役者明史谓之宫人亦称都人是也女笾女醢之属亦存焉以此职及世妇春官世妇参攷之则女宫皆从礼事之役夫岂以刑女为之抑当刑措之世无没入之女奴不防虚无人而废乃事乎
　　若有丧纪賔客祭祀之事则帅女宫而致于有司佐世妇治礼事
　　正义郑氏康成曰有司谓春官宫卿世妇【贾疏其职云掌女宫之宿戒及祭祀比其具】佐世妇则天官世妇也
　　案郑氏锷破郑注谓宫卿世妇不宜称有司固然而谓别有掌祭祀賔客丧纪之有司则误矣外有司岂可帅女宫而致之哉但注过畧宜曰宫卿世妇之属耳【下大夫四人中士八人】　或曰内小臣内防职皆曰祭祀賔客丧纪此职独曰丧纪賔客祭祀何也主王后内人而言则先吉而后凶主女宫而言则先其执事之多而后其少也【王后所与惟宗庙之祭賔客则劳飨归礼并共簠方笾豆壶事较繁重若丧纪则兼有丧祭丧賔序哭吊临女宫执事为多故以是为差】
　　掌内人之禁令
　　正义黄氏度曰上言戒令谓在宫有警戒之令此又言禁令谓有时出宫吊临于外则又有禁止之令案禁令禁其非有礼事则不得出也
　　凡内人吊临于外则帅而往立于其前而诏相之正义郑氏康成曰从世妇所吊若哭其族亲立其前者贱也诏相之者出入王宫不可以阙于礼【贾疏世妇掌吊临于卿大夫之丧女御得从之王后有哭族亲之法则内人理亦宜然】
　　案注谓女御贱故寺人立于其前未安非立于其前不可以诏相礼事即内小臣摈王后亦然经特于此着之耳
　　内防掌内外之通令凡小事【防蜀羽反】
　　正义郑氏康成曰内后六宫外卿大夫也使童防通王内外之命给小事者以其无与为礼出入便疾案所通独小事之令也知然者王之隂事隂令内小臣掌之也不曰掌通内外小事之令而曰掌内外之通令凡小事者所掌不独内外小事之令而兼给小事也
　　若有祭祀賔客丧纪之事则为内人跸【为于伪反】
　　正义郑氏康成曰内人从世妇有事于庙者【贾疏内人卑不专行事案下世妇职掌祭祀已下三事与此同明此内人从世妇而濯摡及为粢盛也賔客在庙谓飨食时也丧纪在庙谓丧朝庙为祖奠遣奠时】内防为内人跸者以其掌内小事
　　案寺人帅内人吊临不言跸而内防言跸何也祭祀賔客丧纪内人出入庙中所辟止乃执事之羣臣惟内防导行可使之跸若吊临于外出宫则阍人为之辟在途则有司为之跸不待言也公卿大夫有事于国中郊野郷士遂士县士皆为之跸则内人可知
　　王后之丧迁于宫中则前跸及葬执防器以从遣车正义郑氏康成曰丧迁者将葬朝于庙【贾疏丧柩迁于宫中惟有朝庙时檀弓周朝而遂葬是也】防器振饰颒沐之器【贾疏玉府职防器注以为清器虎子彼据生时与床第等连文也知此为振饰颒沐器者案特牲为尸而有槃匜并有箪巾巾为振饰槃匜为盥手明其颒面沐髪亦有之故既夕礼用器之中有槃匜是送葬之时有防器也】　贾氏公彦曰执防器以从遣车者谓朝七庙讫旦将行在大祖庙中设大遣奠苞牲取下体天子大牢苞九个遣车九乗后亦同使人持之如墓遣车载牲体鬼神依之故使内防执防器以从若生时　王氏应电曰在宫中故内监跸出宫门则阍人跸矣
　　案曾子问天子崩诸侯薨祝取羣庙之主而蔵于祖庙卒哭成事而后主各反其庙则丧迁时羣庙之主尚未反也朝庙直朝大庙而已疏谓朝七庙讫旦将行然后设奠于大祖之庙理不宜然详见士丧礼下篇
　　九嫔掌妇学之灋以教九御妇徳妇言妇容妇功各帅其属而以时御叙于王所【帅所聿反】
　　正义郑氏康成曰妇徳谓贞顺妇言谓辞令妇容谓婉娩妇功谓丝枲御犹进也劝也进劝王息亦相次序【贾疏昭公元年左传君子昼以访问夜以安身女者定男于夜节宣其气故云劝王息也】案夫人见于经而祭祀賔客丧纪賛王后之礼事掌妇学之法皆首九嫔亦犹三公之或以六卿兼之而不自列职有无不定也　王齐丧及大荒大札天地有烖邦有大故皆出次故曰以时御叙明非其时则不御也
　　存疑郑氏康成曰自九嫔以下九九而御于王所凡羣妃御见之法月与后妃其象也卑者宜先尊者宜后【贾疏礼运三五而盈三五而阙后以下法之故从微向着卑者宜先从着向微卑者宜后也】女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧云自望后反之孔子云日者天之明月者地之理隂契制故月上属为天使妇从夫放月纪【贾疏孔子云已下孝经纬援神契文】
　　凡祭祀赞玉齍赞后荐彻豆笾【齍音咨注故书玉为王杜子春读为玉】正义郑氏康成曰玉齍玉敦受黍稷器后进之而不彻　贾氏公彦曰后无外事唯有宗庙之祭但祭祀时男子进俎妇人设豆笾簠簋其簋则九嫔执而授后后设之豆笾之荐与彻皆助后
　　案王安石用故书賛王齍以为上言賛王下言賛后言之序也郑氏锷辨之谓大宗伯奉玉齍小宗伯逆齍肆师表齍盛告洁为賛王九嫔所賛为賛后似矣而犹未尽析也宗伯奉玉齍兼天神地示言之若宗庙则摄后耳后亲祭则后设而九嫔賛焉无所用宗伯矣岂可混为一事乎賛者賛其设也小宗伯之逆肆师之表告皆前此之事不可谓賛少牢馈食礼主妇荐自东房韭菹醓醢坐奠于筵前主妇賛者一人执葵菹蠃醢以授主妇主妇不兴遂受陪设于东韭菹在南葵菹在北此谓賛荐豆笾也又云主妇自东房执一金敦黍有盖坐设于羊俎之南妇賛者执敦稷以授主妇主妇兴受坐设于鱼俎南又兴受賛者敦黍坐设于稷南又兴受賛者敦稷坐设于黍南敦皆南首此谓賛设黍稷也九嫔之賛后盖亦如是邦国礼亡凡丧祭要湏据仪礼以推之安石废弃仪礼目所不经宜其多悖也　玉齍后不彻者为其已馂且不以入于房也特牲馈食礼宗妇彻祝豆笾入于房彻主妇荐俎敖氏继公曰此所彻者皆置于房故宗妇得为之宗妇所不彻后可知矣后彻豆笾入于房亦重神余故改设也先儒或以为燕内賔也
　　若有賔客则从后
　　正义郑氏康成曰当賛后事　贾氏公彦曰后之有事于賔客者唯诸侯来朝王亲飨后当助王飨时九嫔从后往也
　　大丧帅叙哭者亦如之
　　正义郑氏康成曰亦从后帅犹道也后哭众次叙者乃哭
　　案外宗叙外内朝莫哭者叙其班之先后次第也九嫔则帅以从后使依次哭而已亦见后夫人而下九嫔为班次之先者也丧必有内主无则或摄之若后丧则亦帅以从
　　世妇掌祭祀賔客丧纪之事帅女宫而濯摡为齍盛【摡古爱反】
　　正义贾氏公彦曰妇人所掌祭祀谓祭宗庙賔客谓飨食诸侯在庙丧纪谓大丧朝庙设祖奠与大遣奠时少牢礼饔人摡鼎俎廪人摡甑甗司宫摡豆笾彼大夫家无妇官故使男子天子备官故异　郑氏康成曰摡拭也为犹差择【贾疏祭祀黍稷舂人舂之人炊之故知世妇所谓为是差择】
　　案祭祀賔客共米者舂人共盛者饎人也世妇帅女宫而濯摡此女宫即指女舂女饎而言世妇亲之则饎爨当在西堂下少牢大夫礼廪爨与雍爨同在门外东南辟君礼也特牲礼饎爨在西堂下士卑不嫌也方濯摡时未为齍盛也盖濯摡将以为齍盛耳不然则不知濯摡者为何事丧纪之齍盛谓虞也饎爨在东堂下与吉祭反
　　及祭之日涖陈女宫之具凡内羞之物
　　正义郑氏康成曰涖临也内羞房中之羞　贾氏公彦曰春官世妇掌女宫之宿戒及祭祀比其具此直临之而已内羞谓糗饵粉餈酏食糁食案少牢皆从房中而来故名内羞　王氏安石曰笾人醢人共内羞世妇涖陈之
　　案此女宫则凡女酒女笾女醢女醯女盐女幂女府女史以及女饎凡有职于陈馈之事者并存焉
　　掌吊临于卿大夫之丧
　　正义郑氏康成曰王使往吊　贾氏公彦曰案司服公卿大夫皆王亲吊之此使世妇往吊者此使世妇致礼物吊是大名虽致礼亦名为吊也大仆小臣职皆掌吊劳注云致礼
　　案王后所不亲吊则使世妇往不言公孤不必言也举卿大夫则内子命妇之礼同后与賔客之事而吊事多不亲者不轻入诸臣之家也女巫职王后吊则与祝前盖王之周亲若勲徳重望者后无故时自当亲吊也知此非掌王后吊临之礼事者女御职从世妇而吊于卿大夫之丧　士丧礼公使人吊公使人襚公使人赗而公又有亲视其大敛者是则后虽亲吊而仍有致礼物之事也贾疏之义亦当兼之以世妇掌之者世妇与卿大夫爵秩相当亦使人必以其爵之灋也
　　女御掌御叙于王之燕寝
　　正义郑氏康成曰言掌御叙防上之专妬者【贾疏注意若使九嫔世妇掌御叙则有妬嫉自专之事】于王之燕寝则王不就后宫息也　魏氏校曰或疑王每夕御女非所以保其躬曰阳以博施为徳隂性专妬故寛举大数如此凡祭祀则斋疾病则斋遇灾异则斋发大命临羣臣则斋皆不近妇人其大寒大暑一嵗之虚四时有厉气一月之虚风雨震电之变一日之虚保身逺色御叙者必有所避焉而要在王之自戒慎也
　　以嵗时献功事
　　正义郑氏康成曰丝枲成功之事【贾疏内职教九御使各有属以作二事即此献功之事】
　　凡祭祀賛世妇
　　正义郑氏康成曰助其帅涖女宫
　　大丧掌沐浴
　　正义贾氏公彦曰沐用潘浴用汤始死为之于南牖下
　　案此专言后之丧耳注兼王之丧非也大祝职大丧始崩以肆鬯渳尸肆师职大丧大渳以鬯则筑鬻鬯人职大丧之大渳设斗共其衅鬯则沐浴及共给汤物皆不以妇人眀矣经所以不明着之者男子不死于妇人之手士庶人且然况天子乎
　　后之丧持翣【翣所甲反】
　　正义郑氏康成曰翣棺饰也持而从柩车【贾疏案礼器天子八翣后丧亦同将葬向圹之时使女御持之左右各四人】
　　案此女御持翣者亦坐于柩车与以女御不可使徒行而持翣也杂记诸侯执綍五百人后丧弥多可知
　　从世妇而吊于卿大夫之丧
　　正义郑氏康成曰从之数盖如使者之介云【贾疏夫人象公嫔象孤卿世妇象大夫女御象士介数依命数为差王之大夫四命世妇之从亦四人】
　　女祝掌王后之内祭祀凡内祷祠之事
　　正义郑氏康成曰内祭祀六宫之中灶门户【贾疏祭法有户灶中霤门行注直云灶门户妇人无外事无行与中霤诸祀也】祷疾病求瘳也祠报福
