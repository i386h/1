<!-- { "loadSidebar": true } -->
　　案诸侯在朝或有或无不定若有则皆北面故云则也诸侯来朝者不必日日在朝亦以公孤卿大夫中有初命者故来与斯礼耳与三公偕北面三公稍东而东上诸侯稍西当少进而西上不与三公相统也诸侯不执摰以其朝觐时已执矣礼之盛者不可亵也诸侯非常朝者故射人诏相之公孤卿大夫则无庸诏相也注因有诸侯遂以为宾射而疏直以为宾射在路门之外朝凡射必先行燕礼有堂有阶乃可分别宾主而有升降之节路门外直有庭耳无堂无阶侯乏及其他射器如何位置而可以射乎经明言诸侯北面岂有射位而北面者乎其不然审矣通论黄氏度曰外朝诸侯东面宾之也治朝诸侯北面臣之也
　　若有国事则掌其戒令诏相其事掌其治逹
　　正义郑氏康成曰谓王有祭祀之事诸侯当助其荐献者也戒令告以齐与期治逹谓诸侯有所治则受而逹之于王王有治又受而下之
　　案此因上文而遂终言诏相诸侯之事
　　以射灋治射仪
　　正义郑氏康成曰射法王射之礼【贾疏言王射以别诸侯已下之射也】治射仪谓肄之也　贾氏公彦曰此王射之仪兼有诸侯诸臣各在家与宾客射法各自有官掌之射人但以灋与之耳
　　案自此以下乃言射也灋者上下有一定之制如下文王以六耦之等是法也仪则行事之曲折如器物之陈饮射之节先后左右之序升降出入之文皆仪也循法而执其事者各有仪故曰以射法治射仪
　　王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正
　　正义郑氏众曰三侯虎熊豹也容者乏也待获者所蔽也【贾疏此言容仪礼乡射大射云乏云容者据唱获者容身于其中云乏者矢至此不过也】二侯熊豹也豻侯豻者兽名也　郑氏康成曰豻大射仪作干读如宜豻宜狱之豻豻胡犬也士与士射则以豻皮饰侯下大夫也九节七节五节者奏乐以为射节之差　敖氏继公曰乡射之歌五终而鼓五节其三节先以聼而二节之闲拾以将乗矢焉此云五节二正是也王之大射九节五正诸侯七节三正卿大夫与士同
　　案此谓大射非宾射也考工记梓人云张皮侯而栖鹄则春以功谓大射也张五采之侯则逺国属谓宾射也张兽侯则王以息燕谓燕射也大射仪干侯五十歩注云干读为豻豻侯者豻鹄豻饰也此云士以三耦射豻侯豻侯固皮侯而栖鹄者与大射仪无异也则王之三侯诸侯之二侯孤卿大夫之一侯亦是皮侯栖鹄而其射为大射明矣且据此则大射士亦有之注疏谓士无大射又云士亦有宾射皆非也大司马职合诸侯之六耦谓正射之耦也此云以六耦射三侯当指初射之耦言之以其孤卿大夫士之三耦是初射故知六耦四耦者亦初射也六耦盖以士为之大射如此意宾射亦同与此诸侯与大射仪之君一也彼三耦三侯与此异者敖继公曰作经有先后故礼制有隆杀是以异也
　　存疑郑氏康成曰此皆与宾射于朝之礼也三侯者五正三正二正之侯也二侯者三正二正之侯也一侯者二正而已考工梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而以朱绿【贾疏朱已下以相尅为次向南为首故故先朱也三正二正皆依聘礼记缫借而言三采者朱白苍二采者朱绿也】其外之广皆居侯中参分之一中二尺【贾疏梓人云参分其广而鹄居一焉彼谓大射之侯若宾射之侯亦当三分其广正居一焉九十歩者侯中丈八尺七十歩者侯中丈四尺五十歩者侯中一丈也】大夫以上与宾射饰侯以云气用采各如其正　贾氏公彦曰上文不言士天子与诸侯宾射士不与也而此云士豻侯二正则士得自行宾射不得与君宾射矣
　　案地官之牛人春官之镈师眡了典庸器夏官之小臣于宾射皆有所共之事而梓人五采之侯别于皮侯兽侯则大射燕射之外别有宾射无疑但宾射唯天子诸侯有之或因来朝或因防同特举此礼故虽次于大射而隆于燕射侯用五采尚文徳也其燕之牲以牛盛其礼也若孤卿大夫以下则燕射而已恶覩所为逺国属者而宾射云乎哉九节七节五节注以为乐节之差是已五正三正二正一句相聨与上三获三容二获二容一获一容之句无异舍乐节而忽指射侯错杂乖隔岂复成文
　　若王大射则以貍歩张三侯
　　正义敖氏继公曰歩者量器长六尺者之名如丈尺寻引之类刻画貍形于其上以为识故云貍歩　郑氏康成曰三侯者司裘所共虎侯熊侯豹侯也侯道以弓为度弓之下制长六尺大射仪曰大侯九十参七十干五十是也【敖氏继公曰参如无往参之参谓介于二者之闲也大侯者以其大于二侯名之参侯者以其参于二侯名之也大侯谓熊侯也则参侯其豹侯与九十七十五十其歩数也】王氏应电曰大射礼司马命量人量侯道然后射
　　人等张之
　　王射则令去侯立于后以矢行告卒令取矢
　　正义郑氏康成曰郑司农云射人主令人去侯所而立于后也【王氏应电曰以避矢】以矢行告射人主以矢行高下左右告于王也大射礼大射正立于公后以矢行告于公下曰留上曰左右曰方卒令取矢谓射卒射人令当取矢者取矢也某谓令去侯者命负侯者去侯也【贾疏负侯者服不氏】乡射礼司马命获者执旌以负侯王氏昭禹曰令取矢令射鸟氏也射鸟氏职射则取矢矢在侯高则以并夹取之
　　祭侯则为位
　　正义郑氏康成曰祭侯献服不服不以祭侯为位为服不受献之位也大射礼服不侯西北三歩北面拜受爵　贾氏公彦曰大射礼使服不氏负侯将祭侯之时先设位于侯西北北面服不氏于位受献讫乃于侯所北面祭侯
　　与大史数射中佐司马治射正【数所主反中张仲反正音政】
　　正义郑氏康成曰数射中数射者中侯之算也大射礼司射适阶西释弓去扑袭进由中东立于中南【案中者盛算之器】北面眂算【贾疏大史数之射人但眂之耳大射诸侯礼谓之司射天子谓之射人司射恒执张弓搢扑以将眂数算故适阶西释弓去扑倚于阶西袭乃适中南北面眂数算也】射正射之灋仪也　贾氏公彦曰射之威仪乃礼之正故名射仪为射正【王氏应电曰正政通】司马所主射仪若命去侯命取矢乘矢之类
　　祭祀则赞射牲相孤卿大夫之灋仪【相息亮反】
　　正义郑氏康成曰国语禘郊之事天子必自射其牲今立秋有防刘云【贾疏汉时苑中有防刘尔雅防似貍刘杀也引之者证烝尝在秋有射牲顺时气之法】
　　案防刘似谓田取野兽以共祭与此经临祭之日射牲不同注疏微混
　　存疑郑氏康成曰烝尝之礼有射豕者　贾氏公彦曰宗庙之祭秋冬射之春夏否祭天则四时常射天尊故也是以司弓矢共王射牲之弓矢射人赞射牲也诸侯已下则不射楚语刲羊击豕而已
　　案王所射者牛耳羊豕小牲未必亲射注所引烝尝礼今无攷尸以象神祝以事神故相尸者必祝礼莫重于祭王躬是饬故诏相王礼者必大小宗伯司徒大学所升之士竝司士论辨之故掌其戒令诏相其法事者必司士防同朝觐宾客军旅孤卿大夫无事不与射人俱故使相祭祀之法仪凡从王及掌事者亦射人作之设官分职之意皆可以此类推
　　防同朝觐作大夫介凡有爵者
　　正义郑氏康成曰作读如作止爵之作【贾疏特牲礼三献作止爵三献宾长也宾长作起前尸所止之爵使尸饮之读从之者取动作之义】诸侯来至王使公卿有事焉则作大夫使之介也有爵者命士以上不使贱者　贾氏公彦曰防同朝觐王使公卿有事则射人使大夫为上介使凡有爵者命士以上为众介也
　　案此下皆非射事其职之不专乎射可见矣
　　大师令有爵者乗王之倅车【倅七内反】
　　正义郑氏康成曰倅车戎车之副【贾疏戎仆职掌王倅车之政】易氏祓曰不敢虗位故也　贾氏公彦曰王出征伐王乗戎路副车十二乗皆从则使命士以上乗之
　　有大宾客则作卿大夫从戒大史及大夫介
　　正义郑氏康成曰作者选使从王见诸侯戒戒其当行者觐礼诸公奉箧服加命书于其上升自西阶东面大史氏右【贾疏引觐礼证王使诸公就馆赐侯氏之法也右谓大史在公之右】　王氏昭禹曰大史与有事者以大史主协礼事故也
　　大丧与仆人迁尸作卿大夫掌事比其庐不敬者苛罚之【比毗志反】
　　正义郑氏康成曰仆人大仆也仆人与射人俱掌王之朝位也王崩小敛大敛迁尸于室堂【贾疏始死于北墉下迁尸于南牖下小敛于戸内是迁尸于室小敛讫迁尸于戸外大敛于阼阶大敛讫又迁尸于西阶以入棺是迁尸于堂也】朝之象也檀弓扶君卜人师扶右【贾疏檀弓注卜当为仆即仆人也】射人师扶左君薨以是举苛谓诘问之　贾氏公彦曰作卿大夫掌事者谓王丧宜各有职掌比其庐若宫正所云亲者贵者居庐当比其本服亲疏及贵贱
　　案射人作摈介习察其徳器与容仪丧事作卿大夫知其材力所称也防同朝觐大宗伯为上相故所作唯介
　　服不氏掌养猛兽而敎扰之【扰日杳反】
　　正义郑氏康成曰猛兽虎豹熊罴之属扰驯也敎习使之驯服
　　案敎扰者纳之圈槛时其饥饱逹其怒心之谓也凡此类亦圣人所以尽物之性
　　凡祭祀共猛兽
　　正义郑氏康成曰谓中膳羞者兽人冬献狼春秋传熊蹯不熟【贾疏宣三年左传】
　　宾客之事则抗皮【抗苦浪反刘古郎反】
　　正义郑氏康成曰郑司农云谓宾客来朝聘布皮币者服不氏主举藏之抗读为亢其讐之亢【贾疏僖二十八年左传城濮之战子犯曰背惠食言以亢其讐】某谓抗者若聘礼有司二人举皮以东【贾疏聘礼行享礼之时皮币布于庭使有司举皮以东即服不氏也】
　　射则赞张侯以旌居乏而待获
　　正义郑氏康成曰赞佐也大射礼命量人巾车张三侯待获待射者中举旌以获　贾氏公彦曰待获者大射礼唱获者居乏中中则举旌以宫偃旌以商是也
　　通论王氏昭禹曰凡大射之侯共于司裘张于射人服不氏赞射人张之
　　射鸟氏掌射鸟【射常亦反】
　　正义郑氏康成曰鸟谓中膳羞者【贾疏下文云祭祀敺乌鸢乌鸢不中膳羞则之此直云射鸟明是中膳羞者也】鳬鴈鸨鸮之属【贾疏内则舒鳬翠鴈肾鹄鸮胖此等去翠肾胖竝可膳羞云之属者兼有雉鹑鷃类】
　　通论陈氏汲曰射鸟氏掌射鸟罗氏掌罗乌鸟不特以备祭祀肴羞之用庖人共丧纪之庶羞宾客之禽献膳夫羞用百二十品多取于是
　　祭祀以弓矢乌鸢【音区】
　　正义郑氏康成曰乌鸢喜钞盗便汚人
　　凡宾客防同军旅亦如之
　　正义贾氏公彦曰防同有盟诅之礼杀牲之事军旅亦有斩牲廵陈之事故须乌鸢
　　射则取矢矢在侯高则以并夹取之【并卑盈反夹音甲】
　　正义郑氏众曰矢着侯高人手不能及则以并夹取之并夹鍼箭具夹读为甲司弓矢职大射燕射共弓矢并夹　贾氏公彦曰射皆三番第一番唯有六耦三耦初射虽中不释获第二第三皆众耦共射则释获皆有取矢之法大射宾射燕射皆同
　　罗氏掌罗乌鸟
