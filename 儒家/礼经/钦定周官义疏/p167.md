<!-- { "loadSidebar": true } -->
　　盖已崇则难为门也盖已卑是蔽目也是故盖崇十尺正义郑氏康成曰十尺其中正也盖十尺宇二尺而人长八尺卑于此蔽人目　郑氏锷曰车出入乎门盖太髙则门不能容人立乘乎车盖太卑则目无所见
　　案王乘车而出路门则五门皆车之所出入匠人言路门应门所容之广而不言其髙以此推之盖崇加车之轵轸轐四尺总十四尺门必更髙于此可知
　　良盖弗冒弗纮殷亩而驰不队谓之国工【纮戸耕反殷音隠队直类反】
　　正义郑氏康成曰队落也善盖者以横驰于垄上无衣若无纮而弓不落也【贾疏弗冒则无衣弗纮则有衣而不须纮也　案纮盖衣之繋也横驰于垄上者如南亩则东西驰之东亩则南北驰之轩轾频而弓易落也】　王氏昭禹曰弗冒者弗以衣覆之弗纮者弗以绳繋之中亩而驰宜队而不队盖弓之入于部者固而不可防故也非巧出乎众工焉能及此
　　舆人为车轮崇车广衡长参如一谓之参称【穪尺证反】正义郑氏康成曰称犹等也车舆也衡之长容两服【贾疏服服马也以骖马别有軥鬲引车故衡唯容服也】　贾氏公彦曰舆人専作舆言车者车以舆为主参如一谓俱六尺六寸也薛氏曰车制始于舆广故诗人以权舆为始【权为衡之】
　　【始舆为车之始】舆人之法皆以车广起度隧式较轸轵轛其数小大广狭崇卑皆始于舆广所以指舆为车而兼数材也
　　案指舆为车者舆乃车之正体轴毂轮辀皆为舆而设也　舆谓两輢较式之间六尺有六寸左右任正木之相距则然除輢厚一寸輢内广六尺四寸
　　参分车广去一以为隧【隧音遂】
　　正义郑氏众曰隧谓车舆深也　郑氏康成曰兵车之隧四尺四寸【贾疏言兵车者案上文先言兵车后言乘车故据先而言其实乘车亦同也】　贾氏公彦曰隧舆之从也凡人所乘车皆取横濶以或参乘或驷乘故横则六尺六寸从四尺四寸
　　参分其隧一在前二在后以揉其式
　　正义郑氏康成曰兵车之式深尺四寸三分寸之二【案或因曲礼兵车不式疑兵车无式非也以军事不崇敬故不式耳若无式岂复成车乎】　贾氏公彦曰式谓人所冯依而式敬
　　案式在车前可冯横于当面在隂板之上而于车深三分之一者式有三面此谓式之两相也两相之端与轵之植者相接向前则左右竝折而横于当面故当面者曰式其两相深三分之一者亦式也揉者揉其两曲也后人只知式之在当面可冯而不知其端之在两相者于是缪说纷然矣
　　以其广之半为之式崇
　　正义郑氏康成曰兵车之式髙三尺三寸
　　以其隧之半为之较崇【较吉学反注故书较为榷杜子春云当为较】
　　正义郑氏康成曰较两輢上出式者兵车自较而下凡五尺五寸【贾疏较谓车舆两相今人谓之平鬲也两輢谓车相两旁竖立者较之两头皆置于輢上二木相附故据两輢出式言之式已崇三尺三寸更增隧之半二尺二寸故为五尺五寸　林氏希逸曰輢车旁也音倚案輢者以其在旁可倚也】
　　案车之深四尺四寸其前三之一式也后三之二则较也较长二尺九寸三分寸之一左右同较横于车之两旁下与轵之植者相贯式在前而低较在后而髙故郑云两輢上出式者也以式低较髙望之若两重然故亦曰重较重较祗以式之在两旁者言之而不指其当面者当面者不可名较也较在旁亦可冯者人直立则稍向后而一手可以冯较俛躬则稍向前而两手可以冯式也曲礼孔疏谓式上又横一木为较此缪论之始也若横于当面则御者射者皆不便于运动即俛而冯式首且为较所触矣而可乎式崇三尺三寸自车上计之较崇二尺二寸又自式上计之故郑云自较而下凡五尺五寸　牛车之较无髙低故名平较贾云今人谓之平鬲者意唐时已不见有重较之制故云然抑亦借牛车以明兵车乘车也
　　六分其广以一为之轸围
　　正义郑氏康成曰轸舆后横者也兵车之轸围尺一寸
　　案毛氏彦清谓辀人所谓任正即轸其围尺有四寸与此不同此言田车之轸非也无为舎乘车兵车而忽言田车又不明着其为田车也注轸谓舆后木任正谓舆下三面材盖轸之围杀于前及左右三面材凡三寸耳
　　参分轸围去一以为式围
　　正义郑氏康成曰兵车之式围七寸三分寸之一
　　参分式围去一以为较围
　　正义郑氏康成曰兵车之较围四寸九分寸之八
　　参分较围去一以为轵围
　　正义郑氏康成曰兵车之轵围三寸二十七分寸之七轵輢之植者衡者也与毂末同名　贾氏公彦曰此轵是车较下竪直者及较下衡者直衡者竝纵横相贯也
　　案輢在两旁较在輢上轵则植者与衡者午贯而上承较植者之上端为枘牡贯入较中以为固其数则植者三衡者二与【古人每取竒偶相错意此亦然】此以一相言之左右同
　　参分轵围去一以为轛围【轛音对注书或作軨】
　　正义郑氏康成曰兵车之轛围二寸八十一分寸之十四轛式之植者衡者也谓之轛者以其乡人为名贾氏公彦曰轛形状与轵同但在式木之下对人
　　为名耳
　　案式横于当面而两相揉深入隧三之一【式两端各长尺四寸三分寸之二】下以轛承之其数则植者十二衡者三与二植于两隅近式之揉曲处四植于两相六植于当面匀布如櫺轛者既取对人为名兼以偶数为对也
　　圜者中规方者中矩立者中县衡者中水直者如生焉继者如附焉【中知仲反县音悬】
　　正义郑氏康成曰治材居材如此乃善也如生如木从地生如附如附枝之杀也【贾疏材有大小相附着如木之枝柯夲大末小之杀也】
　　案立者横者谓轵轛也较式亦衡者也直者如生即中县者言其着于任正木甚固如地中生木深固而不可摇也板之相连与轵轛较式横直之相交皆为继者如附言熨贴泯缝如枝条附干一片而不可析也
　　凡居材大与小无并大倚小则摧引之则絶【居如字旧音据并必政反】
　　正义郑氏康成曰并偏邪相就也用力之时其大并于小者小者强不堪则摧也其小并于大者小者力不堪则絶也　贾氏公彦曰上言居材得所此言不得所之事凡居材当各自用力若使大材倚并小材小材不堪大材所倚则摧折矣若小并于大大木振其小木力不堪则絶断也
　　栈车欲弇饰车欲侈【栈士版反弇于检反注故书侈作移杜子春云当为侈】正义郑氏康成曰栈车欲弇为其无革鞔不坚易拆壊也士乘栈车【贾疏士乘栈车巾车职文】饰车谓革鞔舆也大夫以上革鞔舆　孔氏颖逹曰弇者上狭下濶　贾氏公彦曰弇向内也侈向外也车有异物之饰者则得玉金象之名号无名号者直以革为称革路墨车之等是也若木路亦以革鞔但不漆饰故以木为号孤卿毂上有篆饰即以篆缦为名也
　　辀人为辀【辀张留反】
　　正义郑氏康成曰辀车辕也诗云五楘梁辀【贾疏引秦诗证辀为车辕彼注云楘歴录也梁辀上句衡也一辀五束束有歴录是也】　贾氏公彦曰三十工无辀人之官但车事难故车官别主此职也
　　辀有三度轴有三理
　　正义郑氏康成曰目下车度深浅之数　郑氏锷曰三度者国马田马驽马之辀深浅不同其度数有三也　郝氏敬曰轮心直木为轴亦辀人为之三理谓选材之法
　　国马之辀深四尺有七寸
　　正义郑氏康成曰国马谓种马戎马齐马道马髙八尺【贾疏知国马谓种戎齐道者校人马有六种下文有田马驽马明此四者当国马也廋人职马八尺以上为龙故云髙八尺】兵车乘车轵崇三尺有三寸加轸与轐七寸又并此辀深则衡髙八尺七寸也除马之髙则余七寸为衡颈之间也【贾疏下注衡围一尺三寸五分寸之一颈围九寸十五分寸之九并尺三寸与九寸为二尺二寸衡围五分寸之一于十五分寸之九当得十五分寸之三并为十五分寸之十二围三径一二十一寸径七寸余一寸十五分寸之十二将一寸亦作十五分通为二十七分得径十五分寸之九此多余九分当为马颈消之　案注衡颈之间此颈谓马颈也若辀颈则不得云之间以辀颈在衡之上也衡下有軶軶亦非直厌马颈必有物以承之其间消去七寸而衡与马颈相属矣疏误以颈为辀颈又不计軶与所承之数又以辀径与衡并两围而推径此算法之疎也　衡下之軶盖即论语之軏以曲木为之左传又谓之軥以其句曲故曰軥以其防马领故曰軶而軏其异名也古注谓辕端上曲钩衡以驾马恐非是辕端上曲即辀颈与辀相连非别一物未可与大车之輗对】
　　田马之辀深四尺
　　正义郑氏康成曰田车轵崇三尺一寸半并此辀深而七尺一寸半今田马七尺【贾疏田马七尺亦约廋人马七尺曰騋以兵车乘车驾国马明田车騋马役车驽马也】衡颈之间亦七寸【贾疏田车轵崇三尺一寸半并辀深四尺为七尺一寸半加轸与轐五寸半总七尺七寸马髙七尺则七寸亦衡颈之间消之】轸与轐五寸半【贾疏知五寸半不七寸者约轵崇与兵车校寸半明轸轐亦校半尺也】则衡髙七尺七寸
　　案田以习戎而车则异者兵凶战危非国马不可用其次力强而髙不及八尺者使驾田车以习驰骤则可也
　　驽马之辀深三尺有三寸【驽音奴】
　　正义郑氏康成曰轮轵与轸轐大小之减率寸半也【贾疏田车之轮下于兵车乘车轵崇及轸轐皆校一寸半驽马是六尺之马所驾之车又宜下故知轮轵轸轐大小之减率例一寸半与田车减兵车乘车同也】则驽马之车轵崇三尺加轸与轐四寸又并此辀深则衡髙六尺七寸也今驽马六尺除马之髙则衡颈之间亦七寸【贾疏衡颈之问同七寸着车虽有髙下至于衡颈不得不同故下云小于度谓之无任衡颈用力同是以不得有麤细】
　　轴有三理一者以为媺也二者以为久也三者以为利也
　　正义郑氏康成曰媺无节目也久坚刃也利滑密也易氏祓曰下文曰五分其轸间以其一为之轴围
　　则轴之制附于辀人也宜矣
　　軓前十尺而策半之【軓同音犯注十或作七非也郑司农云书或作】
　　正义郑氏众曰軓谓式前也　郑氏康成曰谓辀軓以前之长也策御者之策也軓是軓法也【赵氏溥曰取其在下持住车有为法则之意】谓舆下三面之材輢式之所尌持车正也　贾氏公彦曰軓字车旁凡与古书车旁已作者字虽异同是式前若轨则车旁九辙之广为轨毂末亦为轨　孔氏颖逹曰说文云轨车辙也軓车式前也然则軓非轨也但轨声九軓声凡于文易误写者乱之　王氏昭禹曰五尺之策御者执之则适可以及马而无过与不及故取以为度　赵氏溥曰据下文軓中有灂则舆上置隧处乃是軓軓即舆前任正之横木
　　案軓前十尺以辀之自軓至衡相距之直度言之而弧曲者不计也若依康成揉辀倨句十二之法则軓前十尺当得十三尺三寸三分寸之一互见下凡揉辀节
　　凡任木任正者十分其辀之长以其一为之围衡任者五分其长以其一为之围小于度谓之无任
