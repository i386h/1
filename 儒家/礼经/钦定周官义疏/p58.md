<!-- { "loadSidebar": true } -->
　　正义郑氏康成曰谏者以礼义正之文王世子保也者慎其身以辅翼之而归诸道者也养国子以道者以师氏之徳行审谕之而教之以艺仪也　王氏安石曰师氏未有媺而诏之故曰掌以媺诏王保氏遇有恶而后谏故曰掌谏王恶　金氏瑶曰养者优防以俟其至之谓　朱子曰道者知其理也如礼乐之文祝史所掌至于礼乐之理则知道者方知之所谓天髙地下万物散殊而礼制行焉流而不息合同而化而乐兴焉之谓　王氏应电曰艺者道之所寓游于艺使之得于事而应于心仪者道之所形习其容使之根于心而生于色莫非养之以道也
　　案曰以诏王曰谏王恶盖因事而陈善纳规与公孤之职自别
　　乃教之六艺一曰五礼二曰六乐三曰五射四曰五驭五曰六书六曰九数
　　正义郑氏康成曰五礼吉凶賔军嘉也【贾疏此大宗伯文】六乐云门大咸大韶大夏大濩大武也【贾疏此大司乐文】　郑氏众曰五射白矢参连剡注襄尺井仪也【贾疏白矢者矢贯侯而过见其镞白也参连者前放一矢后三矢连续而中也剡注者谓羽头髙镞低而去剡剡然也襄尺者臣与君射不与君并立襄君一尺而退也井仪者四矢贯侯如井字也　按襄即让字】五驭鸣和鸾逐水曲过君表舞交衢逐禽左也【贾疏鸣和鸾者和在式鸾在衡韩诗传升车则马动马动则鸾鸣鸾鸣则和应是也逐水曲者驭车随逐水势之屈曲而不坠水也过君表者若车攻诗毛传云褐纒旃以为门裘纒质以为槸间容握驱而入轚则不得入春秋昭八年糓梁传亦云艾兰以为防置旃以为辕门以葛覆质以为流旁握御轚者不得入是也舞交衢者衢道也谓御车在交道车旋应于舞节也逐禽左者谓御驱逆之车逆驱禽兽使当君之左君自左射故车攻诗毛传云自左膘而射之达于右隅为上杀是也】六书象形防意转注处事假借谐声也【贾疏象形者日月之类防意者武信之类人言为信止戈为武防合人意也转注考老之类建类一首同意相受左右相注处事者上下之类人在一上为上人在一下为下各有其事处得其宜假借者令长之类一字两用谐声者江河之类以水为形以工可为声　案贾疏谓转注考老之类本卫恒四体书势而云然其实非也老从匕考从丂各自成文匕即化字丂即考之本字非由老转考也转注者一字数音展转注释如好乐厌恶等字是也假借则借此义作彼义用如能本兽名而借为才能之能豪本豕属而借为豪杰之豪之类】九数方田粟米差分少广商功均输方程赢不足旁要今有重差夕桀句股也【贾疏方田以下皆依九章算术而言汉法有重差夕桀句股今九章以句股替旁要则旁要句股之类也陆氏徳明曰夕桀二字非郑注　案九章算术一曰方田以御田畴界域二曰粟米以御质剂变易三曰差分以御贵贱廪税四曰少广以御积幂方员五曰商功以御功程积实六曰均输以御逺近劳费七曰方程以御错糅正负八曰赢不足以驭隐杂互见九曰句股以御髙深广逺】　朱子曰古者六艺就中乐之教尤切夔教胄子止用乐周官掌教亦用乐盖教人朝夕从事于此收束其心乐有节奏学之急不得缓不得久而不觉移易其情性　程子曰射中鹄舞中节御中度皆诚也古人教人以射御象勺所养之意如此
　　总论邓氏元锡曰古之教者合道与艺而为一故下学人事自然上达天理今之教者离道与艺而为二故卑者溺于技髙者荡于虚此学之大辨也
　　乃教之六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容正义郑氏康成曰郑司农云祭祀之容穆穆皇皇賔客之容严恪矜庄朝廷之容济济跄跄丧纪之容涕涕翔翔军旅之容阚阚仰仰车马之容颠颠堂堂某谓祭祀之容齐齐皇皇賔客之容穆穆皇皇朝廷之容济济翔翔丧纪之容累累颠颠军旅之容暨暨詻詻车马之容匪匪翼翼【贾疏礼记少仪及玉藻文】　王氏安石曰先王本道以达为艺縁道而制为仪　郑氏锷曰单子视不登带言不过歩叔向以为无守气晋侯视逺足髙目不在体足不歩目单子以为不能久古之人视威仪省祸福则教国子以容仪诚不可缓
　　通论曽氏巩曰古者学士之于六艺射能弧矢之事矣又当善其揖让之节御能车马之事矣又当谨其指咳之仪书非特能肆笔而已又当辨其体而皆通其意数非特能布防而已又当知其用而各尽其法且视听言动有其容衣冠饮食有其度在舆有和鸾之声行歩有佩玉之音盖其出入进退俯仰左右接于耳目动于四体达于其心者养之如此其详且密也其习之有素闲之有具求其放心而伐其邪气于以成文武之材而就道徳之实不难矣
　　凡祭祀賔客防同丧纪军旅王举则从听治亦如之案保氏居虎门司王朝当与师氏同不言者文略也
　　使其属守王闱
　　正义郑氏康成曰闱宫中之巷门　贾氏公彦曰师氏之属守中门外保氏之属守王闱门
　　案师氏胥十有二人徒百有二十人倍于保氏以王门外守者众多用四夷之隶故多其胥徒董之保氏守宫中之闱则第用其半足矣
　　司谏掌纠万民之徳而劝之朋友正其行而强之道艺【行下孟反下同强技养反】
　　正义郑氏康成曰朋友相切磋以善道者也强犹劝也学记强而弗抑则易　王氏应电曰徳者本心之良友以辅仁择友使相切磋所以端其心术也行者日用之所行道乃事物之则艺为应务之方眀道则行日进乎髙眀防艺则应务有余
　　余论朱子曰五伦终于朋友欲君臣父子兄弟夫妇之间交尽其道而无悖非有朋友以责善辅仁孰能使之然哉故朋友之于人伦其责若轻而所系甚重其分若疏而所关甚亲此古之圣人修道立教所以必重乎此而不敢忽非强附乎四者之间也
　　廵问而观察之以时书其徳行道艺辨其能而可任于国事者
　　正义郑氏康成曰廵问行问民间也可任于国事任吏职【贾疏谓使为族师闾胥比长之类】
　　案自州长及族师无时不读法以教民而考其徳行道艺复设司谏司救之官何也敷教在寛故郷官之职惟在教育化诱以兴其贤能州长之纠不过合聚而警戒之而创惩之法无见焉故设谏救二官以主夫民之不帅教者下经云以行赦宥则不帅教者固有移左移右移郊移遂之法矣于徳曰纠于行曰正矫其性质之乖异也于道艺曰强警其习业之偷惰也于朋友曰劝官长之督过难承而同辈之晓切易入也茍能改悔仍时书其徳行道艺辨其能而可任于国事者犹将因材而器使焉司谏既顺以劝之司救则又逆而惩之司救之所不能救者乃归于士此二官者盖教官刑官之聨接处也　羣儒多谓先王惧州长以下所考徳行道艺未实故设司谏以廵察之而彼此参验非也羣士之徳行道艺自闾胥以上层累而察之积月累嵗以逹于州长郷大夫亲询于众庶尚惧其不实而惟司谏足信乎魏氏校谓访求人材察举逸遗亦非也古者郷举里选即有秉徳抱道而不愿仕者众必知之郷射礼所谓君子是也若农夫敬敏吏胥防干则有闾胥鄼长等职以处之无为特设一官以廵问观察且于此经所谓正其行强之道艺皆不合故知専为不帅教者设耳
　　以攷郷里之治以诏废置以行赦宥【行如字】
　　正义贾氏公彦曰廵问观察万民则知吏之治否通论王氏昭禹曰考六郷之治以诏废置郷师之职也司谏廵问观察又以时而考之故二职并诏废置郷师言嵗终此经不言以考而诏之不必嵗终案诏废置以诏郷师若遂师也郷遂并近王都司救廵国及郊野则司谏职宜同赦宥谓不帅教移郊移遂而能变者宥之使各返其郷若罢民则州里之吏自任于司宼而宥之与司谏无与
　　司救掌万民之衺恶过失而诛让之以礼防禁而救之【衺邪同似嗟反】
　　正义郑氏康成曰衺恶谓侮慢长老语言无忌而未丽于罪者过失亦由衺恶酗醟好讼【贾疏孔注尚书以酒为凶曰酗】若抽防兵器误以行伤害人丽于罪者诛诛责也古者重刑且责怒之未即罪也　贾氏公彦曰救之者使困苦而改恶从善是救之也　王氏应电曰以礼防禁之使率由于规矩所以救之不至陷于刑戮案以礼防禁谓使父兄督教邻里纠察有司诛诘视平民加严使不敢怙恶所以救之也故其文在诛让之后加眀刑之前
　　凡民之有衺恶者三让而罚三罚而士加眀刑耻诸嘉石役诸司空
　　正义郑氏康成曰罚谓挞击之也加眀刑者去其冠饰而书其衺恶之状着之背也嘉石朝士所掌在外朝之门左使坐焉以耻辱之既而役诸司空使事官作之也坐役之数存于司宼
　　其有过失者三让而罚三罚而归于圜土
　　正义郑氏康成曰过失近罪昼日任之以事而收之夜蔵于狱亦加眀刑以耻之不使坐嘉石其罪已着也未忍刑之【贾疏比五刑之罪为轻故未忍刑之也】
　　案三让而罚司救之事止此矣加眀刑归圜土皆司宼之职所谓归于士者也此特终言之耳
　　凡嵗时有天患民病则以节廵国中及郊野而以王命施恵
　　正义郑氏康成曰天患谓烖也节旌节也施恵赒恤之　郑氏锷曰郷师言以王命施恵而不持节此则持节者盖郷师嵗时廵国及野赒民艰阸乃嵗之常也此则天患民病遣行廵视一时之恩故执节以为信
　　案郑氏锷谓郷师及此职皆以王命施恵欲恩归于王非圣人制法意也盖列其职曰以王命施恵则遇艰阸者立可振救无奏请期报之难而所在有司不得沮格耳　先王之于侯国虽使方伯连帅递相监临然必时迈其邦以震之所以使之震动恪恭而不忘其所守也其于万民虽使有地治者逓相督教然必司谏司救廵问而观察之所以使之畏惧惩艾而职思其居也
　　调人掌司万民之难而谐和之【难乃旦反下同】
　　正义郑氏康成曰难相与为仇雠谐犹调也　王氏应电曰顺其怨雠之情则王法为不行治以报复之罪则人情有未尽故为辟雠之法使两全而无所以有和难之司也
　　凡过而杀伤人者以民成之鸟兽亦如之
　　正义郑氏康成曰过非本意也成平也　郑氏众曰以郷里之民共和解之春秋传恵伯成之【贾疏文七年左传】存疑郑氏康成曰过失杀伤人之畜产者调人亦令民成之
　　案鸟兽亦如之当谓鸟兽杀伤人如马之踶牛之触猘犬鹰鹞伤人之类方可谓之雠难注谓杀伤人之畜产则事至细微岂得谓之雠难乎
　　凡和难父之雠辟诸海外兄弟之雠辟诸千里之外从父兄弟之雠不同国【辟音避下同从才用反下同】
　　正义郑氏康成曰和之使辟不得就而仇之九夷八蛮六戎五狄谓之四海【贾疏雠近东夷之人当辟之西戎余皆放此　赵商问春秋之义子不复雠非子臣不讨贼非臣子夏曰居父母之雠如之何孔子曰寝苫枕干不仕不与共天下遇诸市朝不反兵而鬭天下尚不反兵海内何为和之康成答曰雠在九夷之东八蛮之南六戎之西五狄之北虽有至孝之心能往讨之乎】　贾氏公彦曰兄弟从父兄弟及下师长主友皆谓无子复无亲于己者故据已亲疎为逺近若有子及亲于己者则自从亲为断【案檀弓子夏问从父兄弟之雠孔子曰不为魁主人能则执兵而陪其后】郑氏伯熊曰先王縁人情而立辟雠之法得报而不报焉非臣子也在海外在千里之外在异国虽不得报亦足以少慰其志矣案父兄之雠而可和者以过而杀伤也此即有虞流宥之法虽以情宥而国法亦少伸矣
