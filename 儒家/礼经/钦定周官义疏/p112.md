<!-- { "loadSidebar": true } -->
　　正义郑氏康成曰书王令以授使者　王氏昭禹曰以外史掌外令故也
　　案凡聘覜之常不皆有书或命以事或有所访诘而后有书故书其令使后有攷也不覆举外史此令轻异于王命之必内史亲书也不贰之亦以所令轻也虎贲职奉书以使于四方
　　御史掌邦国都鄙及万民之治令以赞冢宰
　　正义郑氏康成曰王所以治之令冢宰掌王治　王氏昭禹曰治则大宰主之其令则御史掌之故以赞冢宰为职
　　案治令之出冢宰赞王复设御史以赞冢宰惟恐有偏侧缺失得以补察也以礼官之属赞治官者六典八法八则大史与冢宰共建之惟御史习其仪法察其义类又王之治法史必书之也
　　辨正王氏志长曰魏氏校以后世御史专主谏诤以居于王所可绳愆纠缪按之经文殊无此义古者师箴蒙诵百工谏士传言庶人谤无人不作其敢言之气而天子亦莫不虚已受之又何事专立一官冢宰兼总六官赞王治御史为天子近臣凡治者受法令焉则一切张弛操纵皆得与议所以为赞冢宰也
　　凡治者受灋令焉
　　正义郑氏康成曰为书写其治之法令来受则授之贾氏公彦曰凡外内官所有治职皆御史书王之
　　法令以授之
　　案凡王之治令及冢宰所掌成法施于邦国都鄙万民者皆御史布之故凡治者受焉
　　掌赞书
　　正义郑氏康成曰王有命当以书致之则赞为辞若今尚书作诏文
　　案五官法令其长得自布书之者各官之史耳惟治令必禀于王然后下于六官万民邦国故御史赞书赞书谓书凡治者所受之法令也故置员多其史
　　至百有二十人
　　凡数从政者【数所主反】
　　正义郑氏康成曰自公卿以下至胥徒凡数及其见在空缺者　郑氏锷曰数则以小数计之凡则以总数计之知其凡数则官之冗省可知

　　钦定周官义疏卷二十六
<经部,礼类,周礼之属,钦定周官义疏>
　　钦定四库全书
　　钦定周官义疏卷二十七
　　春官宗伯第三之十一
　　巾车掌公车之政令辨其用与其旗物而等叙之以治其岀入
　　正义郑氏康成曰公犹官也用谓祀宾之属旗物大常以下等叙之以封同姓异姓之次序　贾氏公彦曰出入谓若下文凡车之出入则防之冬官造车讫来入巾车又当出封同姓之等皆是也　王氏安石曰等其上下叙其先后　王氏应电曰当用则出而共之已用则入而藏之至于服车五乘或始命而赐之或已命而乘者亦当辨之与凡防计之事皆所谓政令
　　王之五路一曰玉路钖樊缨十有再就建大常十有二斿以祀【钖音阳樊歩干反斿音流一音游】
　　正义郑氏康成曰王在焉曰路【贾疏若路门路寝路车路马皆称路路大也王之所在故以大为名】玉路以玉饰诸末【贾疏凡车上之材于末头饰以玉金象皆然　案玉金象之饰当在较式之两端以其在上而为手所冯则贵也或轵之接于较轛之接于式者亦饰之与】钖马面当卢刻金为之所谓镂钖也【贾疏眉上曰钖故知当额卢韩奕诗钩膺镂钖】樊读如鞶带之鞶【贾疏易讼卦上九或锡之鞶带】谓今马大带也缨今马鞅【贾疏缨夹马颈故以今马鞅解之】玉路之樊及缨皆以五采罽饰之十二就就成也【贾疏尔雅牦罽也注毛牦所以为罽如是罽染毛爲之案典瑞职镇圭缫五采五就则知王者就饰用五采】大常九旗之画日月者【贾疏司常职日月为常是也】正幅为縿斿则属焉【贾疏正幅为縿尔雅文知斿则属焉者尔雅云纁帛縿练旒九縿旒用物不同旒又有数明知别属也　案斿旌旗之末垂也尔雅郭注縿众旒所着】
　　案此职及司常大司马皆曰王建大常则诸侯以下不得建明矣而大行人九斿七斿五斿皆曰建常何也旗常者徽帜之通称也故司常掌九旗之物名而统之曰常春秋传三辰旂旗昭其明也大常而外无画三辰者而统之曰旗则知旗常可互称而大常则惟天子得建之矣
　　存疑郑氏众曰缨谓当胸士丧礼下篇曰马缨三就礼家説曰缨当胸以削革为之三就三重三匝也
　　金路钩樊缨九就建大旂以宾同姓以封【注故书钩为拘杜子春读为钩】
　　正义郑氏康成曰金路以金饰诸末钩娄颔之钩也【贾疏诗云钩膺镂钖钩连言膺眀钩在膺前是马娄颔也】金路无锡有钩亦以金为之【贾疏玉路云钖金路云钩明金路无钖上得兼下则玉路兼有钩可知】其樊及缨以五采罽饰之而九成【贾疏亦如上一采罽为一成凡九就九成也】大旂九旗之画交龙者【贾疏见司常职】以宾以防宾客【贾疏齐右防同賔客前齐车至于载主亦同焉】同姓以封谓王子母弟率以功徳出封为侯伯若鲁衞之属【贾疏周法二王之后为公同姓侯伯而已】其无功徳各以亲踈食采畿内而已【案同姓惟虞亦称公岂以其先世让徳崇以不臣之礼与】　贾氏公彦曰周人先同姓得赐金路玉路以祭祀故不可分赐
　　案玉路非诸侯所得乘二王之后脩其礼物作宾王家车服各从先代观诗歌白马则乘殷路可知故金路以封同姓鲁衞皆侯则无公爵可知注以同姓为侯伯是也
　　存疑贾氏公彦曰曾子问天子巡守以迁庙主行载于齐车注齐车金路若王吊亦乘金路士丧礼注君吊盖乘象路谓得金路之赐者吊时降一等乘象路明王有玉路吊时降一等乘金路可知
　　象路朱樊缨七就建大赤以朝异姓以封
　　正义郑氏康成曰象路以象饰诸末【王氏昭禹曰以象齿】象路无钩以朱饰勒而已【贾疏按下文革路云龙勒明知此朱同为饰勒也】其樊及缨以五采罽饰之而七成大赤九旗之通帛【贾疏见司常职】以朝以日视朝【贾疏三朝皆乘之按司常道车建旞郑注道车象路也王以朝夕燕出入乘象路则建旞若在朝廷则建大赤其车则同也】异姓王甥舅【贾疏若陈国杞国】通论陈氏祥道曰以异姓对庶姓则庶姓别于异姓以异姓对同姓则庶姓亦异姓而已司仪土揖庶姓时揖异姓异姓姻也庶姓非姻也
　　革路龙勒条缨五就建大白以即戎以封四衞【龙如字戚音厖条依注作绦他刀反绦下当有樊字】
　　正义郑氏康成曰革路鞔以革而漆之无他饰【贾疏玉路金路象路皆以革鞔更有玉金象为饰革路无他饰故直曰革路】龙駹也以白黑饰韦杂色为勒条读为绦其樊及缨以绦丝饰之而五成不言樊字盖脱耳以此言绦知玊路金路象路饰樊缨皆不用玉金象矣【贾疏上玉路鞶缨十有二就马氏以为旄牛尾金涂十二重故防破之也】大白殷之旗犹周之大赤盖象正色也【贾疏周以十一月为正物萌色赤殷以十二月为正物牙色白是象正色】即戎谓兵事四衞四方诸侯守衞者蛮服以内
　　辨正王氏志长曰郑氏答赵商谓王亲将载大常若防事或劳师不亲将则建大白非也革路即戎正指王在军时白者西方之色奉天道肃杀之令以行天讨故建大白田虽戎事然奉祭祀故建大常下经又曰田建大麾者其别建之以壮军容与【案田建大麾与司马职异者岂出入在途及列阵皆载大常而围禁则建大麾与】
　　木路前樊鹄缨建大麾以田以封蕃国【前依注作翦子显反鹄户笃反】正义郑氏康成曰木路不鞔以革【贾疏以其言木则木上无革可知】漆之而已【贾疏下丧车尚有漆则吉车可知】前读为缁翦之翦翦浅黑色【贾疏既夕礼缁翦有幅郑注翦浅也此前亦取浅意故读从之】木路无龙勒以浅黑饰韦为樊鹄色饰韦为缨不言就数饰与革路同田四时田猎蕃国谓九州之外夷服镇服蕃服【贾疏司马职要服已内为九州其外更有夷镇蕃三服总而言之皆号蕃国】　王氏详説曰鹄缨亦五就蕃国爵不过子男五命其五就宜矣案曰同姓以封异姓以封曰以封四卫以封蕃国顺逆其辞者何也金路不独以封同姓【如太公封齐宜以金路】而同姓之封为多象路不独以封异姓【如霍叔复位蔡仲续封宜以象路】而异姓之封为多故不得为必然之词若革路则惟以封四衞木路则惟以封蕃国也
　　通论贾氏公彦曰凡五等诸侯所得路在国祭祀及朝天子皆乘之但朝时乘至天子舘则舎之于舘觐礼记偏驾不入王门谓舎之于客舘乘墨车龙旂以朝郑注在旁与已同曰偏若两诸侯自相朝亦应乘之若齐吊及朝并朝夕燕出入可降一等若在军皆乘广车若以田以鄙则乘木路也　郑氏锷曰以顾命证之玉路一曰大路金路一曰先路象路次金路革路次象路故同谓之次路木路最后缀于诸路之后故曰缀路
　　存疑陈氏傅良曰郊特牲大路繁缨一就先路三就次路五就其商制与所谓大路即周官木路商以大路为尊次路为下故樊缨自一推而至于五则为礼之杀贵其朴也周以玊路为先木路为后其樊缨自十二损而至于五则为礼之杀盖贵其文也　王氏应电曰按五路樊缨十有二就九就七就五就之异旗则称大旂大赤大白大麾而不言其斿之数者盖蒙大常之制旗斿皆十二故皆贯之以大犹天子五服之章虽异而冕皆十二旒诸侯自当有辨也
　　王后之五路重翟钖面朱緫厌翟勒面缋緫安车雕面鹥緫皆有容盖【重直龙反钖音阳厌奄接反緫作孔反张参云字作緫石经亦作緫缋户对反鹥乌兮反注故书朱緫为防鹥或作繄郑司农云防当为緫书亦或为緫鹥读为凫鹥之鹥】正义郑氏康成曰重翟重翟雉之羽也【贾疏凡言翟者皆谓翟鸟之羽以为两旁之蔽言重翟者皆二重】厌翟次其羽使相迫也【贾防谓相次以厌其夲下翟车则不厌也】勒面谓以如王龙勒之韦为当面饰也【贾疏上龙勒不言面此勒言面则所施之处不同上言勒者马之辔饰不在面此言勒面则在面也】雕者画之不龙其韦安车坐乘车凡妇人皆坐乘【贾疏曲礼妇人不立乘王后五路皆坐乘独此得安车名者以余有重翟厌翟等名此无异物可称故也】郑司农云鹥读为凫鹥之鹥【贾疏见诗大雅凫鹥篇】鹥緫者青黑色以缯为之緫着马勒直两耳与两镳【贾疏鹥者取鸟之鹥色青黑为义知缯为之着马勒直两耳与两镳者举当时以况古也】容为幨车山东谓之裳帷或曰潼容【贾疏昏礼妇车有裧注云裧车裳帷周礼谓之容又卫诗云渐车帷裳毛氏亦曰潼容是容潼容与襜及裳帷为一物也】某谓朱緫缋緫其施之如鹥緫车衡輨亦宜有焉缋画文也盖如今小车盖也皆有容有盖则重翟厌翟谓蔽也【贾疏盖以表尊亦以御雨故三者皆有容有盖马氏等以重翟为盖若重翟厌翟是盖何湏下文云皆有容盖乎故破为蔽】重翟后从王祭祀所乘厌翟后从王宾飨诸侯所乘安车无蔽后朝见于王所乘谓去饰也【贾疏安车不言翟明无蔽朝王质故去饰也】诗国风硕人曰翟蔽以朝谓诸侯夫人始来乘翟蔽之车以朝见于君盛之也此翟蔽盖厌翟也然则王后始来乘重翟乎　贾氏公彦曰案下翟车尊于安车而进安车在上者以翟车有幄无盖安车重翟同无幄而有容盖也　王氏志长曰容谓车帷施于防者盖谓车盖施于上者
　　案杂记其輤有裧缁布裳帷士輤苇席以为屋蒲席以为裳帷是裧与裳帷为二物裧在上而裳帷在下也士昏礼士丧礼皆言裧卫诗言帷裳各举其一以见其全耳容则兼裧与裳帷而贵者之称也康成谓裧于盖弓垂之意裳帷但自较而下至轸裧则上属盖弓下垂过较如重檐然左右之广如车而前不及式以御者当在所阵之外也其裳帷之垂则于车箱内不掩其外士妇车以布则内子之裧与裳帷当以缯而后夫人之容可推矣
