<!-- { "loadSidebar": true } -->
　　正义郑氏康成曰令令方相氏也难谓执兵以有难却也方相氏帅百为之疫疠鬼也　杜氏子春曰月令季春之月命国难【贾疏彼注云此月之中日行歴昴有大陵积尸之气气佚则厉鬼随而出行故难之】九门磔禳以毕春气【贾疏九门依彼注路应雉库臯国近郊逺郊闗也张磔牲体禳去恶气也】仲秋之月天子乃难以逹秋气【贾疏彼注云此月宿直昴毕亦得大陵积尸之气气佚则厉鬼亦随而出行故难之以通逹秋气此月难阳气故惟天子得难】季冬之月命有司大难旁磔【贾疏彼注云此月之中日歴虚危虚危有坟墓四司之气为厉鬼将随强隂出害人也故难之言大难者自天子至庶人皆得难也旁磔者于四方之门皆张磔牲体子春虽引三时之难经文承季冬之下是据季冬大难而言】出土牛以送寒气
　　总论王氏应电曰易曰定天下之吉凶成天下之亹亹者莫大乎蓍龟书曰汝则有大疑谋及乃心谋及卿士谋及庶人谋及卜筮圣人至诚如神谋及卿士庶民之外又谋及于蓍龟此圣人之畏天命也天无言假物以露其先兆蓍龟又草与虫之灵故圣王用之洪范人谋同于龟筮则吉龟筮共违于人则凶是龟筮重于人也龟从筮逆作内吉而筮从龟逆则不言是龟又重于筮也卜筮之外又有所谓占梦盖天地神眀与人之精神魂魄黙交于幽防恍惚之间尤吉凶先见之自然者是故髙宗以梦帝赉良弼而得傅说武王以梦协朕卜而克商宣王以梦熊罴虺蛇而占男女孔子以不梦见周公而知道之衰盖与稽疑为类而可前民用也
　　眂祲掌十煇之灋以观妖祥辨吉凶【煇音运一音挥】
　　正义郑氏众曰煇谓日光炁也　郑氏康成曰妖祥善恶之徴【贾疏祥是善之徴妖是恶之徴此妖祥相对若散文祥亦为恶徴亳有祥桑之类是也】　郑氏锷曰隂阳侵日则光气有损故名祲　王氏昭禹曰物反常为妖兆见为祥吉凶则妖祥之成事
　　一曰祲二曰象三曰鑴四曰监五曰闇六曰瞢七曰弥八曰叙九曰隮十曰想【鑴许规反又下规反瞢忙邓反隮子兮反注故书弥作迷隮作资】
　　正义郑氏众曰祲隂阳气相侵也【贾疏赤云为阳黒云为隂如昭十五年左传赤黒之祲也】象者如赤鸟也【贾疏哀六年左传有云如众赤鸟夹日以飞】闇日月食也【贾疏日月食光消故闇朦也】瞢日月瞢瞢无光也弥白虹弥天也叙者云有次叙如山在日上也隮升气也郑氏康成曰鑴读如童子佩鑴之鑴【贾疏见诗芄兰萹】谓
　　日旁气刺日也【贾疏鑴是锥类故为刺】监冠珥也【贾疏谓有云气在日旁如冠耳珥即耳也】弥气贯日也【贾疏以经言弥故知云气贯日而过】隮虹也诗云朝隮于西【贾疏日在东则虹西见日在西则虹东见故引蝃蝀诗为证也】想杂气有所似可形想【贾疏云气杂有所象似故可形想】　刘氏曰日者大阳之精日光所照隂邪之气莫不消除今乃为隂邪之气所干犯以洪范五行推之由人君无刚健之徳以胜隂故谪见于天以示警也圣人设官以掌其事方有萌兆则诏于王以修救焉
　　掌安宅叙降
　　正义郑氏康成曰宅居也降下也人见妖祥则不安主安其居处也次叙其凶祸所下谓禳移之【贾疏次叙其凶祸所下之地禳移之其心则安】　王氏安石曰叙降若保章氏所谓辨吉凶水旱降丰凶之祲象　王氏志长曰叙降谓眀叙其所降之凶灾主于何事受于何地发于何时则可以因事预备或修徳易行尽人事以囘天心而凶灾可弭大卜所谓诏救政保章氏所谓降丰荒之祲象是也
　　正嵗则行事嵗终则其事【必世反】
　　正义郑氏康成曰占梦以季冬赠恶梦此正月而行安宅之事所以顺民【贾疏民心欲除恶树善凡此类皆所以顺民心】弊防也谓计其吉凶然否多少【贾疏然谓中也知中否多少而行赏罸】　王氏应电曰嵗首云物之占尤重故安宅叙降自正嵗而始














　　钦定周官义疏卷二十四
<经部,礼类,周礼之属,钦定周官义疏,卷二十五>
　　钦定四库全书
　　钦定周官义疏卷二十五
　　春官宗伯第三之九
　　大祝掌六祝之辞以事鬼神祈福祥求永贞一曰顺祝二曰年祝三曰吉祝四曰化祝五曰瑞祝六曰防祝正义郑氏康成曰永长也贞正也求多福歴年得正命也　王氏昭禹曰天所祐为福福所兆为祥案先王望祀不求其福而周公之作祝辞乃以祈福祥求永贞为义何也天之命哲命吉凶命歴年皆视人君之所服行使王对越天地宗庙百神凛然惧于不终而知自求多福在常守正道则所以警王心而辅正其德者多矣
　　存疑郑氏众曰顺祝顺丰年也年祝求永贞也吉祝祈福祥也化祝弥灾兵也瑞祝逆时雨宁风旱也防祝逺罪疾也
　　辨正刘氏彝曰先郑以小祝小祭祀侯禳之事解六辞非也大祝所祝皆大事也故郊祀天地社稷宗庙六享始用大祝之六辞　欧阳氏谦之曰年祝如祈谷于上帝与社稷瑞祝祥瑞之祝辞古人得祥瑞必归功于神也
　　案年祝瑞祝欧阳氏谦之得之余俱未安以义测之顺祝天地宗庙之常祝也祭统备者百顺之名礼运礼时为大顺次之天地之祭宗庙之事顺也年祝祈年之祝也吉祝如吉礼卜日之祝是也化祝天地有异烖而祝其消化也瑞祝嘉祥见而告于天地宗庙也防祝如金縢册祝既祝而藏其册者是也
　　掌六祈以同鬼神一曰类二曰造三曰禬四曰禜五曰攻六曰说【造七报反禬戚古外反刘音防禜音咏说书悦反注故书造为灶杜子春读为造书亦为造】
　　正义郑氏康成曰祈嘄也谓为有灾变号呼告于神以求福【贾疏小祝职掌祷祠之祝号故知此六祈亦号呼以告神】天神人鬼地不和则六疠作见【贾疏案五行传貌之不恭惟金沴木视之不明惟水沴火言之不从惟火沴金聼之不聪惟土沴水思之不睿惟金木水火沴土五行而沴有六者除本五外来沴已则六彼云沴此云疠者沴有六则疠鬼作见故变沴而言疠】故以祈礼同之杜子春云造祭于祖也郑司农云类造禬禜攻说皆祭名也类祭于上帝禜日月星辰山川之祭也春秋传日月星辰之神则雪霜风雨之不时于是乎禜之山川之神则水旱疠疫之灾于是乎禜之【贾疏见昭元年左传】某谓类造加诚肃求如志禬禜告之以时有灾变也【贾疏禬是除去之意故知为灾变】攻说则以辞责之禜如日食以朱丝萦社【贾疏荘二十五年六月辛未朔日有食之鼓用牲于社公羊传日有食之则曷为鼔用牲于社求乎阴之道也以朱丝萦社或曰胁之或曰为闇恐人犯之故萦之何休云朱丝萦之助阳抑阴也】攻如其鸣鼓然董仲舒救日食祝曰炤炤大明瀐灭无光柰何以隂侵阳以卑侵尊是之谓说也禬未闻焉类造禬禜皆有牲攻说用币而已【贾疏攻说是日食伐鼓之属天灾冇币无牲故知用币类礼亦天灾得有牲者灾始见时有币无牲及灾成之后即有牲故诗云靡爱斯牲　案攻说以责神无为用牲而仍用币者以礼责之亦不可不致其肃敬】王氏昭禹曰鬼神聪明正直依人而行圣人与鬼神合其吉凶大祝之六祈所以陈信于鬼神而祈其与人同也虞书类于上帝王制天子将出造于祢禬若禬国之凶荒民之札丧之属禜若春秋祭禜之属攻以治去其害若翦氏以攻禜攻之之属以辞责之之谓说若庶氏以攻说禬之之属皆以与民同吉凶之患　项氏安世曰六祝所以求福六祈所以禳祸　刘氏彝曰六祝因祭享而祝之六祈则因事特祭而祈之
　　案鬼神不与人同心灾厉乃见故以祈礼同之非时而祭上帝曰类非时而祭祖祢曰造攻如救日伐鼓以兵之类说谓以辞责之如变置社稷必责以辞存疑郑氏众曰诗曰是类是祃尔雅曰是类是祃师祭也大师造于祖司马法曰乃造于先王
　　辨正贾氏公彦曰先郑引诗及尔雅以证此类造为出军之祭后郑不从者此经六祈皆为鬼神不和同不得以出军之礼解
　　案大师大防同之类造后皆特见故知此类造乃以同鬼神祈消灾变而所用之事异也
　　作六辞以通上下亲防逺近一曰祠二曰命三曰诰四曰防五曰祷六曰诔【防如字】
　　正义郑氏锷曰命如命龟之命记曰假尔泰龟有常假尔泰筮有常是乃所以命之也　杜氏子春曰诰当为告书亦或为告　毛氏应龙曰告如武成告于皇天后土金縢乃告大王王季文王是也　郑氏康成曰防谓防同盟誓之辞　郑氏众曰祷谓祷于天地社稷宗庙春秋传鐡之战卫大子祷曰会孙蒯瞆敢昭告皇祖文王烈祖康叔文祖襄公【贾疏见哀二年左传】若此之属诔谓积累生时德行以锡之命春秋传孔子卒哀公诔之曰闵天不淑不憖遗一老俾屏余一人以在位嬛嬛予在疚呜呼哀哉尼父无自律【贾疏见哀十六年左传】或曰论语所谓诔曰祷尔于上下神只
　　案六祝之辞典祀所常用也此作六辞因事而特告也上下天神地也亲疎由祢至亲尽也逺近四望五祀之类祠因事举祭告神之祝辞也诰防亦质神之辞诰者尚书逸祝册告周公其后是也防者昭众神而要言春秋传所谓司慎司盟名山名川羣神羣祀先王先公七姓十二国之祖明神殛之是也诔者至于南郊称天而诔之
　　存疑郑氏众曰祠当为辞谓辞令也命论语所谓为命诰谓康诰盘庚之诰之属防谓王官之伯命事于防
　　辨正王氏应电曰六辞皆告于鬼神故大祝主之曰诰曰命曰祷人事虽亦有之然策命掌于内史誓诰掌于士师非大祝职也
　　辨六号一曰神号二曰鬼号三曰号四曰牲号五曰齍号六曰币号
　　正义郑氏康成曰号谓尊其名更为美称焉神号若云皇天上帝鬼号若云皇祖伯某【贾疏少牢特牲礼祝辞称皇祖伯某】号若云后土地【贾防僖十五年左传君履后土而戴皇天】币号若玉云嘉玉币云量币【贾疏曲礼文经无玉号注兼言玉者案小行人合六币圭以马璋以皮玉得与币同号故兼言之】　郑氏众曰牲号谓牺牲名号曲礼牛曰一元大武豕曰刚鬛羊曰柔毛鸡曰翰音齍号谓黍稷名号曲礼黍曰芗合粱曰芗萁稻曰嘉疏少牢馈食礼敢用柔毛刚鬛士虞礼敢用洁牲刚鬛香合
　　辨九祭一曰命祭二曰衍祭三曰炮祭四曰周祭五曰振祭六曰擩祭七曰絶祭八曰缭祭九曰共祭【衍读作延炮读作包百交反刘白交反擩如泉反缭音了共供同】
