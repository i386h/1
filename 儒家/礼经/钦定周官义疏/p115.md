<!-- { "loadSidebar": true } -->
　　正义郑氏康成曰王祭祀之车则玉路【贾疏玉路则建大常】宾客朝觐宗遇王乘金路【贾疏齐仆职掌驭金路以宾齐右职防同宾客前齐车齐车即金路朝觐宗遇即防同故总以金路解之】巡守兵车之防王乘戎路皆建大常掌舎职为帷宫设旌门【贾疏掌舎树之此官共旌】　易氏祓曰防同宾客在国外及方岳之下故置旌门以为王者营衞之仪
　　大丧共铭旌
　　正义郑氏康成曰铭旌王则大常也士丧礼爲铭各以其物
　　建廞车之旌及葬亦如之
　　正义郑氏康成曰葬云建之则行时解説之【贾疏在庙陈时以廞旌建于遣车之上及葬入圹亦建之惟在道使人各执遣车又当各执廞旌是解説之也】
　　凡军事建旌旗及致民置旗弊之甸亦如之
　　正义郑氏康成曰始置旗以致民民至仆之诛后至者　贾氏公彦曰大司马致众之时司常建之甸谓四时田猎　王氏安石曰置植之也军事建旌旗使师众观之以爲进退致民则无所事建植于其所而已
　　案以义揆之似车上曰建树于地曰置觐礼上介奉其君之旗置于宫是也盖致民宜树旗于坛不宜建于车也但月令云司徒搢扑北面誓之誓时亦不宜在车而大司马职建旗于后表之中岂建树相对则义有别而散文可通耶
　　凡射共获旌
　　正义郑氏康成曰获旌获者所持旌　贾氏公彦曰若大射服不氏唱获所持之旌三侯皆有获旌也言凡射则兼大射宾射与燕射
　　岁时共更旌
　　正义郑氏康成曰取旧予新　贾氏公彦曰谓受官旌旗用之者四时来换易则司常共之
　　都宗人掌都祭祀之礼凡都祭祀致福于国
　　正义郑氏康成曰都或有山川及因国无主九皇六十四民之祀【贾疏王制天子诸侯祭因国之在其地而无主后者史记伏羲已前九皇六十四民竝是上古无名号之君絶世无后今宜主祭之也　案贾氏周礼疏序引此作春秋纬命歴序文盖纬书之杂记民疑当作氐】其祭祀王皆赐禽焉【贾疏祭仆职王所不与则赐之禽都家亦如之】主其礼者警戒之纠其戒具其来致福则帅而以造祭仆【贾疏祭仆职凡祭祀致福者展而受之】
　　存疑郑氏康成曰王子弟则立其祖王之庙【贾疏庄二十八年左传邑有宗庙先君之主曰都明天子礼亦然】
　　案公庙设于私家非礼也祖王之庙王子弟焉得立之诸侯不得祖天子大夫不得祖诸侯若王子弟得立庙则夲支无别而统不归于一矣而可乎然左氏所云都邑先君之庙则固间有之盖或迁国而旧都所存如丰有文王庙晋庙在曲沃之类或特营都邑而立之庙如洛邑有文武庙之类其祭朝廷自领之非王子弟所主也王子弟始封为别子其后世子孙祭之则亦致福于国耳
　　通论王氏详説曰致福者都家宗人也展宗人之致福而授之膳夫者祭仆也受祭仆之致福而献之于王者膳夫也
　　正都礼与其服
　　正义郑氏康成曰禁督其违失者服谓衣服及宫室车旗
　　若有寇戎之事则保羣神之壝
　　正义郑氏康成曰守山川丘陵坟衍之坛域
　　国有大故则令祷祠既祭反命于国
　　正义郑氏康成曰令令都之有司也祭谓报塞也反命还白王
　　案寇戎荒札徧祷于羣神既祷又祭则祭亦报塞之意
　　家宗人掌家祭祀之礼凡祭祀致福
　　正义郑氏康成曰大夫采地之所祀与都同【贾疏大夫有采地者称家若卿则爲小都公则爲大都】
　　国有大故则令祷祠反命祭亦如之
　　正义郑氏康成曰以王命令祷祠归白王于获福又以王命令祭之还又反命
　　案大宰以八则治都鄙一曰祭祀以驭其神则凡都家所应祭者皆已颁而受之矣故常祭但致福而已不俟更令也大故祷祠非常则必俟令而行此云祭亦如之则都宗人之祭与祷祠爲二明矣举下以见上经例然也
　　掌家礼与其衣服宫室车旗之禁令
　　正义郑氏康成曰掌亦正也　王氏昭禹曰都家宗人其典祀一也言或详略以互见爲义
　　凡以神仕者掌三辰之灋以犹鬼神之居辨其名物正义郑氏康成曰犹图也天者羣神之精日月星辰其着位也　王氏安石曰日月星辰其气物时数升降出入往来鬼神各以象类从焉故三辰之灋可以犹而辨之
　　案卜史祝巫宗人诸职皆有事于神此以神仕者则未受官而学艺以待用者序官云以其艺爲之贵贱之等是其登进之灋也欲事鬼神必知鬼神之情状欲知鬼神之情状必先辨其名物以神仕者未有职事故以此先焉必掌三辰之法然后可以犹鬼神之居者如春秋传所载实沈爲参神神降于莘曰其至之日亦其物戊子逢公以登而知妖星爲告邑姜也
　　通论郑氏康成曰国语古者民之精爽不携贰者而又能齐肃中正【案国语作衷】其知能上下比义其圣能光逺宣朗其明能光照之其聪能听彻之如是则神明降之在男曰觋在女曰巫是以使制神之处位次主而爲之牲器时服巫既知神如此又能居以天法是以圣人用之今之巫祝既闇其义何明之见何法之行正神不降或于淫厉苟贪货食遂诬人神令此道灭痛矣
　　以冬日至致天神人鬼以夏日至致地物鬽以禬国之凶荒民之札丧【鬽睂秘反禬胡对反札则八反】
　　正义郑氏康成曰天人阳也地物隂也阳气升而祭鬼神隂气升而祭地物鬽所以顺其爲人与物也百物之神曰鬽春秋传魑鬽魍魉【贾疏宣三年左传王孙满对楚子辞】杜氏子春曰禬除也
　　案天神地诸祀大宗伯掌之而六卿之正贰以及祝史胥有事焉以神仕者防矣不足以与其礼也此以天神人鬼地物鬽杂言之明非神之尊者于冬夏日至致之亦不成爲祭也以诸人未有职若使之肄业焉尔云以禬者非是则无以爲名也
　　通论王氏应电曰圣人生而神灵故能通幽明之故下此得气清明者亦推测天地阴阳鬼神之故此卜筮占梦眡祲冯相保章大祝司巫等官所由设也记曰王前巫而后史卜筮瞽侑皆在左右王中心无爲也以守至正
　　总论黄氏度曰春官之属凡七十自大宗伯至职丧爲一节自大司乐至司干爲一节自大卜至御史爲一节自巾车至末爲一节
　　案宗伯职掌邦礼而以祭祀爲主盖所以治神人而和上下故凡有事于礼及司神之官皆属焉小宗伯肆师佐大宗伯者也郁人鬯人鸡人司尊彝司几筵皆掌祭祀之重器天府典瑞典命司服皆掌礼秩之大仪典祀守祧世妇内宗外宗则守庙祧之官及祭事之职也冢人墓大夫职丧则守墓域之官及丧事之职也行礼必有乐然后神人以和故大司乐乐师大胥小胥大师小师瞽蒙眂了典同磬师钟师笙师镈师韎师旄人籥师籥章鞮鞻氏典庸器司干皆乐官之属也卜祝巫史明鬼神之理通阴阳之道故次于司乐之后而皆隶于宗伯之职大卜卜师人菙氏占人簭人占梦眂祲卜官之属也大祝小祝丧祝甸祝诅祝祝官之属也司巫男巫女巫巫官之属也大史小史冯相氏保章氏内史外史御史史官之属也巾车典路车仆司常掌车旗之事宜次于典命司服而叙在巫史之后盖车所以乘旗载于车后之者贵贱之等也都宗人家宗人主食邑采地之官后之者内外之辨也凡以神仕者无常数未有官职故又后之也

　　钦定周官义疏卷二十七
　　钦定四库全书
　　钦定周官义疏卷二十八
　　夏官司马第四之一
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国正义贾氏公彦曰郑目录云象夏所立之官夏整齐万物天子立司马掌邦政以正天下故曰统六师平邦国　郑氏康成曰政正也所以正不正者也　吕氏祖谦曰自夏后氏命侯掌六师举政典以誓众则邦政之掌于司马旧矣国事莫非政也独戎事谓之政者寓兵于农编伍合聨赋役百为于是乎施是固政之所従出也天下有事则举兵讨乱邦之安危系焉政孰大于此哉曰平邦国者王师非以济贪忿特欲平邦国之不平者耳　刘氏彝曰邦治邦敎邦礼之后次以邦政者举兵讨乱将使四海九州莫不循乎敎治而安于礼乐也平谓戡定之
　　案夏于时为火于卦为离离为甲胄为戈兵离上之象曰王用出征诗曰如火烈烈则莫我敢遏盖非威明之极不能用兵以正天下故司马为夏官　凡国事无非政而独于司马言政者张皇六师然后礼乐征伐自天子出而政行于天下也　司马主兵而曰马者军政莫重于马也制畿曰万乘制国曰千乗制家曰百乗皆以此率焉　书传殷称圻父亦称司马牧誓司徒司马司空是也至成王训官定其名曰司马而酒诰云圻父薄违小雅仍称圻父盖文诰非命官之比故通用先代之称
　　政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人【行户郎反】
　　正义郑氏康成曰舆众也行谓军行列晋作六军而有三行取名于此【贾防僖二十八年左传晋侯作三行以御狄注云晋置上中下三军今复増置三行避天子六军之名彼名军为行取于行司马之名也】　黄氏度曰舆司马掌车行司马掌徒军司马兼掌之　易氏祓曰师田之法险野徒为主易野车为主故各设司马以专其任　贾氏公彦曰史胥徒独多于四官者军事尚严特须监察故也
　　案治敎礼刑四官之司旅皆有官中常行之职业惟兵则戢而时动虽百年不用不可一日不戒也故军司马以下设舆司马以闲舆卫而敎以磬控骤驰之节设行司马以整戎行而敎之以歩伐止齐之数使习之于平时而试之以搜狩所谓本强而精神可以折冲也畿内之兵既更番而试之六服之国亦各用王朝之法以搜乘简卒则诸侯之师皆可以从王朝司马之法所以六军同力如臂指之相使也楚之强也卒乗戢睦日夜无懈随防忧其难支晋之衰也公乘无人卒列无长叔向叹其不竞观此则知周公整军经武之法虽百世不可易矣舆司马之爵髙其任重也行司马之数倍其员多也六师之作每军舆司马宜各一人行司马各二人旅下士之居者行者亦各聼于二司马而职文既逸无可稽矣　大司马掌军政之大者其小治则军司马聼之唐时节镇设行军司马祖此　舆司马行司马分掌车徒之事与天地春秋四官之上士中士通治官中之事者异故别立官名薛氏衡谓因事制名在官府则曰上士中士在军旅则曰舆司马行司马非也
　　凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长【将子匠反帅所类反长知丈反】
