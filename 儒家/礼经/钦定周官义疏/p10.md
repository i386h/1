<!-- { "loadSidebar": true } -->
　　典丝下士二人府二人史二人贾四人徒十有二人正义贾氏公彦曰其职因妇功故在此　王氏昭禹曰一蚕所吐为忽五忽为糸二糸为丝丝所以为帛者
　　典枲下士二人府二人史二人徒二十人【枲丝里反】
　　正义贾氏公彦曰案丧服传牡麻者枲麻也则枲是雄麻对苴是麻之有蕡实者也亦与典妇功连类在此　郑氏锷曰布有出于麻者亦有出于草者如防如越为絺为绤然出于麻者为多故以典枲名官案丝所成者名类既多精麤不一低昻有未易悉者故设贾也布则升数有定望而可知即为絺为绤数种而已不必贾而后辨之故不设
　　内司服奄一人女御二人奚八人
　　正义郑氏康成曰主宫中裁缝官之长　郑氏锷曰王之服掌于春官后之服掌于天官天官掌王内之政令故也　贾氏公彦曰衣服事多须男子兼掌以与妇人共职故用奄
　　案女御即上经女御在世妇之次者女御多人于其中使二人为内司服八人为缝人耳非别一项也余论郑氏康成曰有女御者以衣服进或当于王广其礼使无色过
　　缝人奄二人女御八人女工八十人奚三十人【缝扶容反】正义贾氏公彦曰奄二人亦缝线事多须用男子也案女御之下别列女工则为内人明矣
　　染人下士二人府二人史二人徒二十人【染日艳反又日掩反】正义王氏应电曰染人司嫔妇染湅之事故与典丝典枲聨事竝属典妇功也其他染职宜属冬官
　　追师下士二人府一人史二人工二人徒四人【追都隈反】正义郑氏康成曰追治玉石之名【贾疏诗云追琢其章】　贾氏公彦曰王之首服在夏官弁师此妇人直取首服配衣故连类在此
　　屦人下士二人府一人史一人工八人徒四人【屦九裕反】正义贾氏公彦曰屦人兼掌王及后之屦舄者以屦舄在下体贱故男子妇人同官　郑氏锷曰有舄有屦名官特曰屦人者舄止于朝觐祭祀时服之而屦之用多且通于上下也
　　夏采下士四人史一人徒四人【夏户瓦反采此海反或作菜】
　　正义郑氏康成曰夏翟羽色禹贡徐州贡夏翟之羽有虞氏以为緌后世或无故染鸟羽象而用之谓之夏采【贾疏翟雉名案考工记钟氏染羽若有自然鸟羽则不须染故云后世或无】　贾氏公彦曰伊洛而南素质五采皆备成章曰翚江淮而南青质五采皆备成章曰鹞夏即五采也
　　案大学之道治国平天下必本于脩身齐家而其原又在格物致知诚意正心葢必如此而后表里无隔细大毕贯冢宰之属骤视之若纷杂琐细而究其所以设官之意则于天子诚意正心脩身齐家治国平天下之事皆统焉所以为师保之任而非五官之比也至于格物致知之学则师氏保氏导养有素而随事而究察焉者皆是也

　　钦定周官义疏卷一
<经部,礼类,周礼之属,钦定周官义疏>
　　钦定四库全书
　　钦定周官义疏卷二
　　天官冢宰第一之二
　　大宰之职掌建邦之六典以佐王治邦国
　　正义郑氏康成曰典常也经也法也　贾氏公彦曰大宰总御羣职故六典并建上常秉之以为经式下常守之以为法程　王氏昭禹曰职者所主之事六典治教礼政刑事之书也大宰则合而建之自宫正而下但举官名惟大宰小宰宰夫言职者正贰攷特尊于其属也五官亦然
　　通论孙氏之宏曰大史职亦曰掌建邦之六典者盖大史司典籍前后稽验凡治教礼政刑事皆得与大宰厘正也
　　案全部周官皆法也虽有圣人徒善不足以为政故六卿百职无不守其法以承其事而大宰特挈其纲焉上言邦之六典邦谓王国也下言邦国则兼侯国而官府万民在其中
　　一曰治典以经邦国以治官府以纪万民
　　正义王氏昭禹曰治理也子曰大作纲小作纪盖纪者纲之目而系乎纲者也有经则有纬有纪则有纲　陈氏深曰经犹治丝而分其条理
　　案邦国则举其大纲故曰经万民则详其莭目故曰纪
　　二曰教典以安邦国以教官府以扰万民【扰日杳反】
　　正义郑氏康成曰扰犹驯也【贾疏地官注训扰为安此言驯者驯是顺之义顺则安也】　王氏昭禹曰治扰而曰扰犹治乱而曰乱也
　　三曰礼典以和邦国以统百官以谐万民【谐户皆反】
　　正义郑氏康成曰统犹合也　贾氏公彦曰礼以统叙万事故曰统百官　王氏昭禹曰合而和之之谓谐
　　案上云官府此下皆云百官者言官而府在其中文互见也
　　四曰政典以平邦国以正百官以均万民
　　正义贾氏公彦曰司马主六军以平定天下故云平邦国　王氏昭禹曰大小逺近各得其分之谓平案师田之礼昭文章明贵贱顺少长习威仪进退有度左右有局故曰正百官四丘出甲更番征役故曰均万民又司士正朝位诏爵禄亦所以正百官也
　　五曰刑典以诘邦国以刑百官以纠万民【诘起一反】
　　正义郑氏康成曰诘犹禁也书曰度作祥刑以诘四方　郑氏锷曰诸侯専制境内苟俟其过恶已彰而用刑则不免于九伐矣知其过恶之萌而诘之盖杜之于其始也　王氏与之曰纠合聚而约束之也刑之所设别为条目毎事而察之俾民各自检饬无丽于刑
　　六曰事典以富邦国以任百官以生万民
　　正义郑氏康成曰任犹倳也【贾疏东齐人以物揷立地中为倳史记不敢倳刃于公之腹中任训倳欲使百官皆立功也】生犹养也　贾氏公彦曰冬官主土地所以生养万民　王氏昭禹曰因其力之所胜而任之以事故曰任百官
　　案备物致用治教礼政刑之事皆资焉故曰事典任者属之事以尽其力也独于冬官言任者水土之政尤劳且繁
　　总论郑氏众曰治典冢宰之职教典司徒之职礼典宗伯之职政典司马之职刑典司冦之职事典司空之职也司空之萹亡小宰职六曰冬官其属六十掌邦事　朱子曰大宰职总五官自大至小自本至末千条万绪须着多少精神若其心不大如何包得许多事　吕氏祖谦曰六卿者万事之纲也为天下始于立纲纪故一曰邦治纲纪既立首教以人道之大故二曰邦教人道立则必有莭文之者故三曰邦礼教立礼行而犹有干纪乱常者则讨伐行焉故四曰邦政大罪陈之原野降此则有司之法在故五曰邦刑至体国经野兴事造业以基五官之职事则六曰邦事终焉六卿分职各率其属以倡九牧阜成兆民上下相统内外交应天下虽广无一处不相聨络而五官之职并统于冢宰犹八卦并列六子而实统扵乾坤也
　　以八灋治官府【灋古法字】
　　正义郑氏康成曰百官所居曰府　贾氏公彦曰八灋亦大宰所建以治在朝廷之官府
　　一曰官属以举邦治
　　正义郑氏众曰官属谓六官之属各六十小宰职以官府之六属举邦治　贾氏公彦曰长官有属官官事得举故曰以举邦治邦据王国言之
　　二曰官职以辨邦治
　　正义郑氏众曰官职谓六官之职小宰职以官府之六职辨邦治　王氏昭禹曰列职而分之故曰辨
　　三曰官聨以防官治【联音连】
　　正义郑氏众曰官聨谓国有大事一官不能独共则六官共举之聨事通职相佐助也小宰职以官府之六聨合邦治　贾氏公彦曰众官共举事得防合故云以防官治
　　四曰官常以听官治
　　正义郑氏众曰官常谓各自领其官之常职也【王氏详说曰宰夫八职四曰旅掌官常以治数】　贾氏公彦曰官聨以防合众官乃始得治官常以官有常职各自治其官故二者不云邦而云官也
　　五曰官成以经邦治
　　正义郑氏众曰官成谓官府之成事品式也小宰职以官府之八成经邦治　王氏昭禹曰成者事有一定之体故曰经
　　六曰官灋以正邦治
　　正义郑氏众曰官灋谓诸职所主之法度小宰职以灋掌祭祀朝觐防同宾客之戒具　易氏祓曰奉法则不至废弛不入竒衺故曰正
　　通论王氏昭禹曰八灋治官府之大灋也官灋百官各奉行之灋也
　　七曰官刑以纠邦治
　　正义郑氏康成曰司冦职所谓四曰官刑上能纠职也　贾氏公彦曰言官刑非寻常五刑谓官中之刑以纠察邦治
　　案官刑兼轻重而言司冦职四曰官刑上能纠职舜典鞭作官刑官府之常刑也其有极恶大罪则亦不免于刑杀内史六曰杀掌囚凡有爵者奉而适甸师氏以待刑杀是也记曰刑不上大夫者乃贾谊所谓体貌大臣闻命则北面再拜跽而自裁之类耳
　　八曰官计以弊邦治【弊必艺反郑蒲计反】
　　正义郑氏康成曰弊防也官计谓小宰之六计所以防羣吏之治郑司农云谓三年大计羣吏之治而诛赏之
　　案以分之所守言则曰官职以事之所服言则曰官常其实一也上分职以授下故曰辨下服常以报上故曰听官府八成有一定条格故曰经七事之法有施舍治讼故曰正聨与常独曰官治主于覈其人也余皆曰邦治主扵举其事也
　　以八则治都鄙
　　正义郑氏康成曰则亦灋也典灋则所用异异其名也都鄙公卿大夫之采邑王子弟所食邑如周召毛聃毕原之属在畿内者【贾疏载师职家邑任稍地则大夫之采也小都任县地则六卿之采也大都任畺地则三公之采也王亲子弟与公同处次疏者与六卿同处次疏者与大夫同处礼运天子有田以处其子孙然则王子母弟食采地者未必别有官有官则依公卿大夫食邑不假别言也】　王氏安石曰书云建邦设都以有都邑焉故曰都以其在国之鄙故曰鄙
　　案都鄙记所谓内诸侯禄也与郷遂都邑纯用王朝之制出封纯用侯国之制者不同故别以八则治之治分于外权操于内所谓驭也
　　通论易氏祓曰秋官有都则而无家则盖卿以六命为小都公以八命为大都大宗伯职五命赐则王之大夫四命虽驭之以八则而未与赐则之数故采邑不谓之都而谓之家八则虽通用于三等采邑而以都为主故总之曰治都鄙
　　一曰祭祀以驭其神【驭鱼虑反】
　　正义郑氏康成曰祭祀其先君社稷五祀【贾疏案孝经大夫章不云社稷则诸侯卿大夫也若王亲子弟及三公称诸侯者五庙五祀三社三稷】　叶氏时曰都家祭祀必致福于国国有大故则令祷祀是其神皆王朝所驭也　邓氏元锡曰驭犹马有衔勒而操纵自由也祭祀有废置故亦曰驭
　　案郑云先君谓公卿大夫始仕者若王子弟之为别子者是也若诸侯则卿大夫不得祖之五祀当如月令所载者疏谓三社三稷未知所据
　　辨正魏氏了翁曰康成以驱而纳之于善为驭于祭祀不可通窃意驭者斟酌疾徐以归于范之意如都家祭祀制之使不违其则乃所以驭其神
　　二曰灋则以驭其官
　　正义郑氏康成曰灋则其官之制度
　　三曰废置以驭其吏
　　正义郑氏康成曰废犹退也退其不能者举贤而置之
　　案吏即服官者若府史之属则其长所自辟除非王朝废置所及也灋则者示以职之所守故曰官废置者覈其人之所堪故曰吏
　　四曰禄位以驭其士
　　正义郑氏众曰士谓学士　郑氏康成曰位爵次也禄若今月奉【贾疏古者禄皆月别给之汉制亦然】　王氏志长曰择士之贤者诏之禄位则不贤者争自奋励矣故曰以驭其士
　　五曰赋贡以驭其用
　　正义郑氏康成曰贡功也九职之功所税也　王氏昭禹曰以政取下谓之赋以职供上谓之贡　易氏祓曰取于民者有制供扵上者有常然后制其用度丰杀之莭故曰以驭其用
　　案私邑之用王朝之供各有防分而又时其嵗之丰防事之繁简是都鄙之用皆王朝所制也故曰以驭其用
