<!-- { "loadSidebar": true } -->
　　存疑郑氏康成曰树棘以为位者取其赤心而外刺象以赤心三刺也槐之言怀也怀来人于此欲与之谋
　　左嘉石平罢民焉右肺石达穷民焉
　　正义郑氏锷曰嘉石肺石必设于外朝者惟外朝人皆得入焉欲使坐者有耻于其类穷者得至而无所壅也
　　案嘉石肺石之灋详见大司寇职故于此畧言之通论叶氏梦得曰周有三朝外朝之位朝士掌之当大询之时百姓众庶得与公卿侯伯羣士羣吏相后先于其间治朝之位司士掌之大仆建路鼓以待达穷者而宰夫复掌叙羣吏之治以待庶民之逆燕朝之法大仆掌之而庶民之复逆又掌于御仆是庶民之隐得与诸侯公卿羣吏之复逆并达于燕寝之内成周盛时户庭无壅其疏通洞达何如哉
　　帅其属而以鞭呼趋且辟禁慢朝错立族谈者
　　正义郑氏康成曰趋朝辟行人执鞭以威之慢朝谓临朝不肃敬也错立族谈违其位僔语也【贾疏经云族注云僔皆聚也】　郑氏锷曰外朝乡野众庶得至焉或不知朝仪而慢未有班叙则错立不定且就其族类而聚谈所以辟而禁之
　　案以鞭呼趋且辟所施于庶民徒隶也慢朝错立族谈惟此职见之亦以有羣吏万民若司士大仆所掌常朝则禁地肃清仪皆素习无所用此禁矣
　　凡得获货贿人民六畜者委于朝告于士旬而举之大者公之小者庶民私之
　　正义王氏昭禹曰彼失而我有之之谓得伺度而得之之谓获左传得器曰得得人曰获春秋书获麟得寳玉大弓盖有难易之辨　郑氏康成曰委于朝十日待来识之者人民谓刑人奴隶逃亡者郑司农云若今时得遗物及放失六畜持诣乡亭县廷大者公之大物入公家也小者私之小物自畀也某谓人民之小者未龀七嵗已下　易氏祓曰司市言得货贿六畜者三日而举之市民所集其亡易得其求宜速若外朝之所委则求者或逺待之宜缓故旬而后举也　王氏安石曰市所得货贿六畜皆举之而得者无私焉以民之所防其求必速即终无求者亦藏于官以待之不可使民无故而得利也委于朝旬而不求者则终无求者矣故使庶民得私其小者又所以兴起其善心而无或隐匿也
　　案委于朝谓得之他处者亦委于朝也或其物别有存贮则书而揭之亦于朝大者公之官收之以待求索也若鸡豚剑帯之细过时而不索则失者已弃置矣故使得者私之曰庶民私之者设士大夫得获亦不私而入于官也
　　凡士之治有期日国中一旬郊二旬野三旬都三月邦国期期内之治听期外不听【国期音基余并如字】
　　正义郑氏众曰期外不听若今时徒论决满三月不得乞鞫　贾氏公彦曰国中一旬据乡士郊二旬据遂士野三旬谓县士都三月谓方士云邦国期者应指讶士期外不听者所以省烦息讼也　王氏应电曰士民有不服者当于期内诉辨过期则不为之理郑氏锷曰或谓逾期而不听无乃不能使民伸其
　　枉乎不知事之抑而不直者彼固不能久安也若过期然后反覆其变诈或生于意外且证逮所及扰民必多此其所以不听与
　　案自此以下非朝士之専职乃乡士遂士县士方士讶士诸官之所同也以其诸官所同故附于朝士之后而毎节皆以凡起之士者自乡士以下诸士也士之治谓民间狱讼各诉于其士者也此期日与地官质人之治质剂同皆所以杜变诈而息事宁民也
　　凡有责者有判书以治则听【责侧卖反又如字下同注故书判为辨】正义郑氏康成曰判半分而合者郑司农云谓若今时词讼有劵书者为治之　郑氏锷曰小宰所谓听称责以傅别是也
　　凡民同货财者令以国灋行之犯令者刑罚之
　　案同货财即士师职所谓凶荒令民通财也天灾流行令民同货财以相济而以国灋行之为责其偿与息则富者乐于出财而民常不困矣犯令谓多取息与能偿而过期不偿者士师令之朝士又令之犯者加刑罚焉所以使出者无顾惜而贷者不敢负也存疑郑氏众曰同货财者谓合钱共贾者也以国灋行之司市为节以遣之　郑氏康成曰同货财者富人蓄积者多时收敛之乏时以国服之灋出之虽有腾跃其赢不得过此过此则罚之若今时加责取息坐臧
　　案合钱共贾者不必官为治之商贾皆以节行又不必合钱者而后有也富人买贱卖贵亦不可以通货财言国服为息之说尤为悠缪
　　凡属责者以其地傅而听其辞【属音烛或如字傅音附】
　　存疑郑氏康成曰属责转责使人归之而本主死亡归受之数相抵冒者也以其地之人相比近能为证者来乃受其辞为治之
　　案此谓身亡而亲属执傅别以责者盖或妻子耎弱或族属疏逺欺其不知故抵冒也若转责使人归之则必契约佐证而无从抵冒矣地傅谓傅别有土人佐证者小司徒听民讼所该者广独以其地附近之人正之不必有傅别故曰地比
　　凡盗贼军乡邑及家人杀之无罪
　　正义郑氏众曰若今时无故入人室宅庐舎上人车船其时格杀之无罪
　　案此节疑有脱文讹字大意谓军中乡邑有盗贼来刦窃其财物及家人者当时杀之则无罪也盖奸人起于仓卒不杀之则恐反为彼所杀伤故不可以擅杀罪之费誓曰无敢寇攘逾垣墙窃马牛诱臣妾此盗贼之在军者
　　凡报仇讐者书于士杀之无罪
　　正义郑氏康成曰谓同国不相辟者将报之必先言之于士　王氏安石曰已书于士而士得之则以刑而论其罪已书于士而士不得则罪不嫌于不眀故许之専杀也
　　案仇讐即在异国将往报之亦先言其情于本国之士士覈得其实而书之他日杀仇于异国则异国之士得考其实于本国而释其罪也
　　若邦凶荒札丧寇戎之故则令邦国都家县鄙虑刑贬【注故书虑为宪贬为窆】
　　正义郑氏康成曰虑谋也贬犹减也谓当图谋缓刑欧阳氏谦之曰虑刑贬只当是减省刑罚　刘氏
　　迎曰凶荒札丧寇戎之际法不寛减则民滋不安而盗贼之变起故令邦国都家县鄙议刑贬也先儒以减用为虑贬士官何与于减用哉
　　案贬谓刑从末减也札丧以札而死亡者众也盖荒札则比屋皆然乡邻族姻莫能相救其罪不至死而附于刑者或一人系狱举家不宁则无罪而死于荒札者多矣寇戎相逼不能守御则其祸更烈故或减其等或缓其期俟既定而后弊狱焉其曰虑者刑罪中有情不可恕者必详虑之非防行寛释也　惟呼趋且辟及禁慢朝举委朝之人民器物为朝士本职其余诸士听治之期收责同货之令御寇复讐之法荒札寇戎刑贬之虑乃刑章之凢非外朝之法故以附于朝士之末
　　司民掌登万民之数自生齿以上皆书于版辨其国中与其都鄙及其郊野异其男女嵗登下其死生
　　正义郑氏康成曰登上也男八月女七月而生齿版今户籍也下犹去也每嵗更着生去死　贾氏公彦曰国中据六乡在城中者都鄙据三等采地郊谓六乡之民在四郊者野谓六遂及四等公邑是徧畿内矣
　　案重民命司寇献数之本义也而大宰之制国用大计羣吏必据此为根柢以制财用则知其都数足矣以攷吏治则疆邑区分殷耗各殊辨之不可以不悉也必异其男女者九州土风别异所生男女或相倍半知其数则所以作其配偶任以作业者政教必有调剂【如多男之地则课以耕牧多女之地则导以蚕绩之类】故三年大比内史则据之以赞大宰攷吏治司防则据之以赞大宰制国用而职方氏所以具知九州男女多寡之数亦由积年较比而得其详也
　　及三年大比以万民之数诏司寇司寇及孟冬祀司民之日献其数于王王拜受之登于天府内史司防冢宰贰之以賛王治【比必里反防古外反】
　　正义郑氏康成曰賛佐也三官以贰佐王治者当以民多少黜陟主民之吏【郑氏锷曰民者王所当治民有登耗则为公卿大臣者当据是数佐王以治之使其繁庶而已故曰以賛王治】　贾氏公彦曰内史掌八柄司防掌天下大计宰贰王治事故皆贰民数以賛王治　王氏安石曰小司寇职王受民数以图国用而此言以賛王治盖生齿不蕃以王无陪无卿政敎不修所以治官治民者多失其道非特为贫故也通论易氏祓曰小司寇于每嵗祀司民献每嵗之常数此则于大比之嵗以民数诏司寇故司寇于祀司民之日而献三嵗之总数
　　案王拜受者一则贤能之书一则万民之数盖国非民不立民非贤不治民为万物之灵而贤能尤万民之秀王所受于天地祖宗者莫重于此故拜而登于天府　小司寇职曰内史司防宰贰之以制国用者以民数之殷耗而制国用之多少也此职曰以赞王治者以民数之殷耗而攷政治之得失也　汉文帝一嵗断狱数百而武帝时乃数万周公置司民于秋官而献民数以司寇使王知生齿不可耗于刑杀而使民逺罪宜有道也
　　余论徐氏干曰治平在庶功兴庶功兴在事役均事役均在民数周民数周为国之本先王周知万民众寡之数则勤隋者可闻故周礼司寇献民数于王王拜受之登于天府其重如此是以制乡遂之法维持其民而为之纲目使其邻比相保受赏罚相延及故出入存亡臧否逆顺可得而知也后世之为政也户口漏于版图夫家脱于聨伍避役逋逃者有之奸心并生伪端并作严刑峻令不能救也　又曰人数者庶事之所自出也莫不取正焉以分田里以令贡赋以制禄食以作军旅国以建典家以立度五礼用修五刑用措其惟民数乎
　　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百【劓鱼器反刖音月】
　　正义郑氏康成曰墨黥也先刻其面以墨窒之劓截其鼻也今东西夷或以墨劓为俗古刑人逃亡者之世类与宫者丈夫则割其势女子闭于宫中若今宦男女也刖断足也周改膑作刖杀死刑也书传曰决闗梁逾城郭而畧盗者其刑膑男女不以义交者其刑宫触易君命革舆服制度奸轨盗攘伤人者其刑劓非事而事之出入不以道义而诵不祥之辞者其刑墨降畔寇贼刦畧夺攘挢防者其刑死此工千五百罪之目畧也其刑书则亡夏刑大辟二百膑辟三百宫辟五百劓墨各千【贾疏此据吕刑而言吕刑剕辟五百宫辟三百今此云膑辟三百宫辟五百转写者误当以吕刑为正】周则变焉所谓刑罚世轻世重者也　王氏昭禹曰五刑之序皆自轻入重案罪之重至大辟而止矣惟盗贼则不止于杀而奴其妻子惟七十与未龀者不为奴故别见于司厉而不列于司刑以示盗贼而外更无从坐之法也盖非耄与悼任其天属为邪恶而不能匡其将入于盗贼也不以告于邻里使收教于圜土而共私其奸利则罪固宜有所分矣
　　余论朱子曰汉文帝除肉刑后世之五刑降死一等则流徒杖笞而已生刑死刑轻重相悬不能使民无犯善乎胡仁仲之言曰生刑轻则易犯是教民以无耻也死刑重则难悔是絶民自新之路也生刑死刑轻重不相悬庶防民知所避而风化兴矣　刑虽非先王所恃以为治然眀刑弼教禁民为非则所谓伤肌肤以惩恶者亦既竭心思而继之以不忍人之政之一端也今徒流之法既不足以止穿窬淫放之奸而其过于重者则又有不当死而死如强暴赃满之类者苟采陈羣之议一以宫剕之辟当之则虽残其支体而实全其躯命且絶其为乱之本而使后无以肆焉岂不仰合先王之意而下适当世之宜哉　王氏应麟曰崔浩序汉律文帝除肉刑而宫不易尚书正义隋开皇之初始除宫刑案通鉴西魏大统十三年三月除宫刑非自隋始也
　　若司寇断狱弊讼则以五刑之灋诏刑罚而以辨罪之轻重
