<!-- { "loadSidebar": true } -->
　　正义郑氏康成曰波读为播禹贡荥播既猪春秋传楚子除道梁溠营军临随【贾疏庄四年左传】则溠宜属荆州在此非也　易氏祓曰波注读为嶓孔安国亦言禹贡有播水无波水音与播同古字从山从番读为嶓冢之嶓尔雅水自洛出为波其地盖在卢氏巩县之间即今商虢州河南府之地也【案易氏以水自洛出为波而洛水自卢氏县至巩县入河故云然乃揣度之辞卢氏在西南巩在东北相去七八百里从何处觅波水若商虢则皆深山河南府又廓落无可指也　虢州今之陜州】
　　存疑易氏祓曰溠水左传庄四年楚令尹鬭祁莫敖屈重除道梁溠营军临随杜氏以为溠水在义阳厥县西东南入郧水义阳即今信阳军之西去随甚近唐志溠水出随州随县西四十里此正古豫州之地康成以为宜属荆州盖汉人误以南阳郡为荆州不知古荆在荆山之南康成徇汉地志而误也　黄氏度曰水经注鲁阳县霍阳西大岭东谷俗谓之歇马岭即应劭所谓孤山波水所出也水南流入杜佑通典此为豫浸之波鲁阳今鲁山县霍阳山在今梁县俗称岘山又水经注溠水出随州随县黄山南南流入郧今案职方诸浸多相接而豫浸波溠原委颇异又相去逺而马融广成泽颂亦曰浸以波溠波近广成泽溠则逺矣不知何以自古聨称
　　案颍溠二字疑传写互譌豫州当曰颍波荆州当曰湛溠郑注似不可破　禹贡荥波既猪孔安国以为一水荥波即荥泽也职方既言其川荥则泽不应复数波岂所指即鲁山之波与抑荥波当为浸而川之荥有讹误与　易氏引唐志溠水出随州随县此正古豫州之地康成误以南阳郡为荆州徇汉地志而误此说似可听但溠最近南且属豫浸矣凡颍湛波之在北者荆又安能轶有之哉
　　其利林漆丝枲其民二男三女其畜宜六扰其谷宜五种【枲思里反】
　　正义郑氏康成曰林竹木也【贾疏地官山林别官郑注竹木生平地曰林】六扰马牛羊豕犬鸡五种黍稷菽麦稻【贾疏豫州东与青州相接青州有稻麦西与雍州相接雍州有黍稷故知有此四种麻菽及菰俱不见此经郑取菽者盖以当时目验而知】　王氏志长曰禹贡豫州厥贡漆枲絺纻　郝氏敬曰豫州畜谷独全者土气正中也
　　正东曰青州
　　正义易氏祓曰禹贡有青有兖有徐殷并青于徐而徐兼扬之淮故江南曰扬州周复以淮归扬而并徐于青正在畿东故曰正东
　　案淮于禹贡属徐孟诸属豫据下文川泽则青州之西南侵豫南并徐且跨淮而与扬接矣
　　其山镇曰沂山
　　正义郑氏康成曰沂山沂水所出也在盖【贾疏沂水出沂山水乃取名于山地理志沂水出今太山郡盖县】　易氏祓曰唐沂州沂水县本汉东莞县属琅邪郡沂山在县北一百二十四里案汉志沂水出泰山郡盖县唐志沂州沂水县有沂山实一山也延亘两地耳在今山东青州府临朐县南百五十里
　　其泽薮曰望诸
　　正义郑氏康成曰望诸明都也【贾疏案禹贡道柯泽被明都禹贡无望诸故从明都又案春秋宋薮泽有孟诸明都即孟诸也】在睢阳　易氏祓曰孟诸泽唐志在宋州虞城县西北十里汉属沛郡今属南京应天府孟诸俗号盟诸故书谓之孟诸周官谓之望诸汉志谓之盟都史记谓之明都其实一也案孟猪泽今河南归徳府商邱虞城二县界有孟诸台寰宇记云虞城孟诸泽俗呼为湄台盖泽中有台也汉睢阳县今商邱县宋南京应天府今归徳府
　　其川淮泗
　　正义贾氏公彦曰案禹贡海岱及淮惟徐州又云淮沂其乂此在青州者周以禹贡徐州地为青故也又禹贡淮出桐栢泗水在鲁国出济隂乗氏东又至睢陵入淮行千二百一十里江河淮泗汉洛等注不释所出者以禹贡有成文如导洛自熊耳导渭自鸟鼠导河自积石导江自岷山导淮自桐栢导汉自嶓冢是也【案康成作书注已于禹贡注明故周官职方不另释以示互见之意今但存孔安国书传而郑注亡矣】　易氏祓曰禹贡导淮自桐栢汉志南阳郡平氏县桐栢大复山在其东南唐为桐栢县属唐州淮水所出也【案河南志胎簪在桐栢县西三十里又名大复山】东流至蔡州之真阳又至申州之义阳县今为信阳军信阳县又东流至光州定城县又东北流至濠州招信县招信县今属泗州本汉临淮郡淮陵县地乃古徐州之域汉志所谓淮至淮陵入海者也又东北经楚州之盱眙县今为盱眙军与泗州隔淮相对又至楚州山阳县入海泗水汉志所载有二其一在济隂郡乗氏县东南至睢陵入淮此孔安国引以证禹贡者汉乗氏属济隂郡唐以郡为曹州今为兴仁府县属焉睢陵即今泗州招信县之北境也又一出鲁国卞县西南至方与入沛唐元和志卞与方与皆在兖州今袭庆府泗水县东陪尾山泗水出焉其源有四西南流至本州曲阜县北分为二流北为洙南为泗其闲即孔子设教之地又西南三十五里至本州瑕邱县西二十五里洙复与泗合又南流至本州鱼台县界县本汉方与地属山阳郡即所谓自方与入沛者也又东南流经徐州沛县汉属沛郡即所谓自沛入淮者也又东南经徐州彭城县又至泗州以入于淮徐兖泗州皆古徐州之境周并于青
　　案淮水源河南南阳府桐栢县桐栢山【山下有淮井泉源所出】水经云出胎簪山者即桐栢之支也东流至光州东北防汝水【出汝宁府遂平县西六十里洪山】又东由固始县入江南颍州府界又东流至颍上县东南渒水入之又东北至懐逺县合濄河又东经长淮卫至五河县合浍河又东经泗州城南盱眙城北漫衍入洪泽湖东北出淮安府清河县之清口与黄河防东则刷黄河以入海南则入运河以济漕歴扬州府之寳应县髙邮州抵江都县入扬子江案江淮本未通春秋时吴伐齐于广陵城东南筑防城城下掘深沟谓之防江东北通射阳湖而北至宋口属淮此沟通江淮之故道也至晋永和中江都水断乃于欧阳埭【在江都县西南】引江至广陵城而北出白马湖合中渎以至淮谓之山阳渎隋时又开广之以通战舰明初陈瑄循故渎开新运河以通漕即今之运道也泗水出山东兖州府泗水县东五十里陪尾山四源并故名西南流至兖州府城东金口坝分为二派一越坝西南流至济宁州界为泗河又西南至鲁桥入运河一从坝上西流至兖州府城西为府河又西南至济寕州东合洸水又西南至天井牐入运河
　　其浸沂沭【沭音述】
　　正义郑氏康成曰沭出东莞　贾氏公彦曰沭出东莞属琅邪南至下邳入泗【案汉志琅邪郡东莞县术水南至下邳入泗青州浸师古曰术水即沭水也】　蔡氏沈曰沂水地志云出泰山郡葢县艾山【寰宇记艾山一名临乐】今沂州沂水县也　易氏祓曰沂水汉志在泰山郡葢县南至下邳入泗葢县在唐及今皆兖州之境下邳唐属泗州今为淮阳军沂水经下邳分为二一于城北西南入泗一经城东亦注泗谓之小沂水沭水汉志在琅邪郡东莞县南至下邳入泗案唐志沂州沂水县本汉东莞县地沭水所出东南至泗州下邳县又东北至泗州涟水县今为涟水军至此与泗水合而入淮
　　案沂水出山东沂州府沂水县西北一百七十里雕崖山【郑康成云沂水出沂山或云临乐山郦道元云沂水出艾山葢雕崖临乐艾山皆沂山支阜之异名也】接蒙隂县界南流至江南淮安府宿迁县北汇为骆马湖又南入运河沭水出沂水县北大弁山东南流迳莒州兰山郯城界至江南沭阳县迳桑沤湖为涟水
　　辨正薛氏季宣曰先郑以青州之淮或为睢沭或为洙直谓宋有次睢鲁有洙泗曽不谓青之包徐也
　　其利蒲鱼其民二男二女其畜宜鸡狗其糓宜稻麦正义易氏祓曰禹贡于徐州言淮夷蠙珠暨鱼周并徐于青故青州其利蒲鱼
　　存疑郑氏康成曰二男二女其数等似误也当与兖州同二男三女【贾疏青州西北与兖州相接故宜与兖州同二男三女　案郑意若相等当云一男一女故疑误】
　　河东曰兖州
　　正义易氏祓曰夏殷皆言济河惟兖州谓东河之东济水之北也周人以青兼徐而兖州又越济之东南故徐之岱山职方以为兖之镇山徐之大野职方以为兖之泽薮也故曰河东
　　案兖以岱为镇则其东南侵入青徐大野亦徐境也周无徐州葢分于青兖矣禹贡兖壤最小此稍扩焉
　　其山镇曰岱山
　　正义郑氏康成曰岱山在博【案春秋博邑今泰安县】　易氏祓曰岱山汉志在泰山郡博县西北博在唐为干封属兖州今为袭庆府奉符县泰山一曰岱山禹贡海岱惟青州海岱及淮惟徐州是青州在岱山东北徐州在岱山东南周并徐入青而不以岱属青州兖在西北实兼有其地也【案袭庆府今之兖州府奉符县今泰安府之泰安县】
　　其泽薮曰大野
　　正义郑氏康成曰大野在钜野　元和志曰大野泽一名钜野在郓州钜野县东五里【钜野县今属山东曹州府】南北三百里东西百余里　易氏祓曰大野泽汉志在泰山郡钜野县北唐以县属郓州今属济州案禹贡徐州言大野既猪周无徐州故以属兖　王氏樵曰或云郓州中都西南有大野陂郓州今东平州即古东原而中都则汶上县也今南旺湖实在汶上西南萦回百五十余里漕河贯乎其中西湖广衍倍于东湖东湖北接马踏伍庄坡湖以及安山南接蜀山马塲坡湖以及昭阳诸湖连亘数百里而东原徐郓诸邑又悉环列左右与古经志合是南旺湖即古大野无疑
　　其川河泲【泲子礼反】
