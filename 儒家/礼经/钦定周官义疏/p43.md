<!-- { "loadSidebar": true } -->
　　案郑氏众主诸侯自食租税而言康成主天子食之而言郑氏锷主地之可食者言从先郑于文义较安但诸公以下侯伯所辖地域甚大而实封居其一为附庸者二子男所辖甚小而实封居其一为附庸者三是不可解也郑氏锷解与遂大夫辨其可食者合然除山林川泽在大国则可耕之地半在次国则可耕者仅三之一在小国则可耕者仅四之一亦不可通唯康成谓大国贡重小国贡轻于春秋传子产所云列尊贡重合于理亦得但如其言当云其贡者半其贡者三之一四之一不当云食羣儒相承相变不外此三说故并存之　朱子引诗及春秋传所言齐鲁之封略以证封国之里数当以周官为正其实周官与孟子所言亦不甚相逺盖周官所言者制其域也兼名山大川附庸闲田在其封内者而言也颛臾鲁附庸而孔子曰在邦域之中是也所谓食者则其实封食其土利者也见于经传者公惟宋男惟许宿则封国甚稀其甚大甚小者少矣孟子言颁禄故止计谷土周官言所食则并其山泽之毛至邦域之数则包名山大川附庸闲田之在其封内者耳如今大州县包络山河动数百里而计亩徴赋入籍者不过数十里周官孟子封国异数正类此　武成列爵惟五分土惟三盖天下初定夏商以来建国一仍其旧别无土地可以大封孟子所言周初之制也至周公建典则商奄既诛灭国五十广齐鲁卫晋之封见于传者殷民七族殷民六族怀姓九宗职官五正本未尝翦其宗祀夺其土田故三等之国封域虽増所食谷土不过少加于百里七十里五十之数而不甚相远也惟宋则疆域最广所食又多以修先王之典礼体大物博且尹东夏而近王畿朝聘过宾视诸国为殷繁凡以称其用耳循数推理必诸子以上始有附庸闲田至于诸男则封疆百里析之为五十里者四以田之一易再易计之半为谷土其余皆山泽薮牧尽以畀之而封内并无附庸闲田盖非此不足以立社稷通朝聘职贡其详宜见于司空之篇而今不可考矣
　　凡造都鄙制其地域而封沟之以其室数制之不易之地家百畮一易之地家二百畮再易之地家三百畮正义郑氏康成曰都鄙王子弟公卿大夫采地城郭之宅曰室诗云嗟我妇子曰为改嵗入此室处以其室数制之谓制丘甸之属【贾疏小司徒职四井为邑以至丘甸县都是也】王制凡居民量地以制邑度地以居民地邑民居必参相得也　郑氏众曰不易之地嵗种之地羙故家百畮一易之地休一嵗乃复种地薄故家二百畮再易之地休二嵗乃复种地愈薄故家三百畮　贾氏公彦曰凡造都鄙制其地域者载师职家邑任稍地小都任县地大都任畺地又小司徒职四丘为甸四甸为县四县为都是也以其室数制之者其室在都邑之内依其城内室数于四野之中制地与之若九夫为井四井为邑之等　孔氏颖逹曰农夫受田实有九等案大司徒不易一易再易惟有三等者大司徒言其纲其实不易一易再易各为三等则九等矣案郑氏谓界曰都所居曰鄙非也春秋侵伐及邉境则书四鄙传曰都城过百雉又曰邑有先君之庙曰都盖都所居鄙则界也制其地者计谷土也制其域者兼疆潦薮牧也　汉书食货志云武帝时赵过为搜粟都尉修后稷之法为代田一畮三甽嵗代处之广尺深尺为甽播种其中苗生叶已上稍耨陇草隤其土以附苖根比盛暑陇尽根深耐风与旱则魏氏校所称间陇而为甽者乃古代田之制虽嵗种不易之地亦然也以训一易再易之地疎矣
　　存疑王氏与之曰都鄙以禄公卿大夫使涖事王朝而食于家其家不出王城而都鄙乃在三百里以至五百里之内犹民之廛里在国邑而受田于乡也虽为都鄙之主其地则使吏治之　或问陈氏君举以为王之子弟及公卿以下皆受地如列国之君则千里之畿有所不容朱子曰以周礼考之其制亦与孟子不合但王制以为天子之县内诸侯禄也外诸侯嗣也则国不继世而食之亦无嫌于不容矣其据土以传世者殆周礼之末失与　贾氏公彦曰都鄙制地域如家邑二十五里小都五十里大都百里是也辨正王氏与之曰载师特谓家邑小都大都在稍县畺之地耳未着公卿大夫受地之里数也贾疏所定似未足为据
　　案小司徒职四县为都则一都为井者一千二十四为夫者九千二百一十六视百里之国仅得十分之一稍赢耳惟其然故世禄而不虞其不给也
　　乃分地职奠地守制地贡而颁职事焉以为地灋而待政令【奠如字刘音定】
　　正义黄氏度曰自建国而下至此总叙之见王畿邦国都鄙之为一法也
　　案自土会至此皆经画土地之事所以为安扰人民之本也以下乃専言人民　康成以地职为九职非也此经所颁职事即下经所云颁职事十有二也九职已具其中既分九职而又曰颁职事则义无所处矣上经土均之法辨五物九等制天下之地征特标以作民职而此又分九职则事复而辞亦赘矣盖曰地职乃其地所当承之职事也礼记郊特牲郊之日泛埽反道乡为田烛不命而民听上即六乡之地职也遂人国祭祀则共野牲令野职即六遂之地职也甸稍县都公邑当津要则服输将给宾客师旅近川防则共修筑外至邦国则春秋传所云取于有阎之土以共王职是也地守亦非林麓虞候之所守也山泽薮牧并列九职则林麓虞候之所守于作民职具之矣夏官司险设五沟五涂而树之林以为阻固皆有守禁掌固颁士庶子之守任其万民用其材器以通守政若造都鄙则治其固与其守法乃此经及均人土均职所谓地守也经言地职者三切究其义皆非民职详具各篇　郑氏锷谓颁执事于都鄙以待王朝之政令非也此承上建邦国造都鄙而总言其地法则不得专以都鄙为义矣
　　以荒政十有二聚万民
　　正义贾氏公彦曰年谷不孰恐民离散故以救荒之政聚之
　　案周官救荒之本惟在五党相赒及令移民通财使士师掌之而耕九余三家有盖藏又相赒与通财之本也此十二政乃临时补救多方以求济之事
　　一曰散利
　　正义郑氏众曰散利贷种食也
　　案所谓散利者发县都之委积与泉府之征布匪直贷种食而已贷种食乃旅师春颁秋敛平时益民之政非为救荒而设而救荒时亦有焉
　　二曰薄征
　　正义郑氏众曰薄征轻租税也　贾氏公彦曰均人职凶札无力征财赋此犹云薄征者统曰荒政则兼春秋谷梁传所云一谷二谷不熟之嵗而言也
　　三曰缓刑
　　正义郑氏锷曰凶荒民易犯禁悯而不刑则犯者益众严以示禁则饥民之犯或出于不得已姑缓之可也　王氏应电曰缓刑者出轻罪俾得自食其力耳
　　四曰弛力【弛式氏反】
　　正义郑氏众曰弛力息徭役也【贾疏均人职无年则公旬用一日是也】
　　五曰舍禁【舍音舍】
　　正义郑氏康成曰舍禁若公无禁利【贾疏襄公九年左传晋侯谋所以息民魏绛请公无禁利注云与民共是也】
　　六曰去几【去吕反】
　　正义郑氏康成曰去几去其税也【贾疏司闗职国凶札则无门关之征犹几】
　　案奸人出入至凶年更宜伺察故知此为无征
　　七曰眚礼
　　正义郑氏康成曰眚礼谓杀吉礼　郑氏锷曰眚与省同
　　八曰杀哀【杀所界反徐所例反】
　　正义郑氏康成曰杀哀谓省凶礼
　　九曰蕃乐【蕃方袁反徐音烦】
　　正义杜氏子春曰蕃读为藩谓闭藏乐器而不作也
　　十曰多昏
　　正义郑氏众曰多昏不备礼而娶昏者多也
　　十有一曰索鬼神
　　正义郑氏众曰索鬼神者求废祀而修之云汉之诗所谓靡神不举靡爱斯牲者也
　　十有二曰除盗贼
　　正义郑氏众曰除盗贼急其刑以除之饥馑则盗贼多不可不除也【贾疏上文言缓刑然盗贼不可不除故湏急其刑以除之】　李氏叔寳曰除盗贼特见于荒政者以盗贼凶年尤多也然使赒救拊存之责未尽而専以搏撃为能则是罔民而已故散利薄征舎禁去防凡所以生养斯民者无所不备而彼犹为盗贼则不得已而除之故荒政以此居末　吕氏祖谦曰前言缓刑后言除盗便是经权皆举处凶年罹于罪固可哀矜至于奸人亦有伺变窃发者以除盗贼终之乃弭乱之道
　　余论吕氏祖谦曰救荒之政约而言之耕三余一遇凶荒则振发济民上也平粜之政无损于国而大便于民次也所在蓄积有可通移又次焉设糜粥下也
　　以保息六养万民
　　正义郑氏康成曰保息谓安之使蕃息也
　　一曰慈防
　　正义郑氏康成曰慈防谓爱防少也如产子三人与之母二人与之饩【贾疏见越语】十四以下不从征【贾疏乡大夫职国中七尺野六尺以下力征皆免论语注六尺之孤谓年十五故知十四以下不从征】
　　二曰养老
　　正义郑氏康成曰养老七十养于乡五十异粻之属
　　三曰振穷
　　正义郑氏康成曰振穷拯救天民之穷者也穷者有四曰矜曰寡曰孤曰独
　　四曰恤贫
　　正义郑氏康成曰贫无财业禀贷之
　　案遗人职乡里之委积以恤民之囏阸
　　五曰寛疾
　　正义郑氏康成曰寛疾若今癃不可事不算卒可事者半之也【贾疏汉法癃病不可给事不算计以为士卒可事者半之谓不为重役取其半功而已】
　　六曰安富
　　正义郑氏康成曰安富平其繇役不専取　李氏觏曰田皆可耕桑皆可蚕财皆可饬贷皆可通彼独以是而致富者心有所知力有所勤夙兴夜寐攻苦食淡以趋天时听上令也如此之民反疾恶之何哉任之重求之多劳必于是费必于是富者几何其不转而为贫也使天下之富者皆转而为贫为之君者利乎否也
　　案民有田里树畜则能自养矣而老幼孤独鳏寡及以事故耗之或疾病无依者上更有以保息之而安富尤保息之大者盖富者不安则民不务积聚而失其养者众矣上岂能徧给哉
　　余论邓氏元锡曰于此见先王之政万民无不得所后世虐防独者不足言即以锄富强为政去教意逺矣　郑氏锷曰汉武算缗钱中人之家皆破海内萧然由不知安富之道
　　以本俗六安万民
　　正义郑氏康成曰本犹旧也　魏氏校曰本俗者礼俗根本所在也民不忘本则善心生　刘氏彝曰使俗有根本安于其生如木之不可防则民各恋其里闾虽有灾难不忍舎而适于他邦故万民以安
　　一曰媺宫室【媺音美】
　　正义郑氏康成曰媺善也谓约防攻坚风雨攸除各有攸字【贾疏经云媺宫室明不使华羙故以攻坚解之】
　　二曰族坟墓
　　正义郑氏康成曰族犹类也同宗者生相近死相迫【贾疏死相迫明生时相近可知】
　　案记曰絶族无移服仪礼防服髙祖以下小功三月者皆曰族此经曰族坟墓墓大夫职曰令国民族皆以有服者为限也子姓或蕃或希有续有絶惟限以五世然后宗支昭穆尚可比次兆域广狭尚可均移过此以往则纷而难理矣必别授兆域各从所亲分守而无争始能愈逺而不紊也
　　三曰聨兄弟【联足弟一本作聚兄弟】
　　正义郑氏康成曰聨犹合也兄弟昏姻嫁娶也【贾疏防服传小功已下为兄弟知此兄弟是昏姻非同宗者上文族坟墓是同宗明此聨兄弟施于外姓昏姻也】贾氏公彦曰尔雅父之党为宗族母与妻之党为
　　兄弟则兄弟之名施于外亲为正
　　四曰联师儒
