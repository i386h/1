<!-- { "loadSidebar": true } -->
　　余论贾氏公彦曰案尔雅有十龟一曰神龟龟之防神眀者二曰灵龟今觜蠵龟一名灵蠵能鸣者也三曰摄龟腹甲曲折能自张闭好食蛇江东呼为陵龟也四曰寳龟大寳龟也五曰文龟甲有文采者也河图云龟负书丹甲青文六曰筮龟常在蓍丛下潜伏【史记龟筞传上有夀蓍下有神龟】七曰山龟八曰泽龟九曰水龟十曰火龟四者皆言其所生之处火龟犹火防也
　　上春衅龟祭祀先卜
　　正义郑氏康成曰衅者杀牲以血之神之也先卜始用卜筮者世本曰巫咸作筮卜未闻其人也上春夏正建寅之月月令孟冬衅祠龟筞相互矣【贾疏月令孟冬衅则周孟冬亦衅之周上春衅秦亦上春衅之故云相互】秦以十月建亥为嵗首则月令秦世之书亦或欲以嵗首衅龟耳
　　辨正贾氏公彦曰先郑以祭祀先卜谓卜其日与其牲后郑不従者以龟人不主卜事也
　　若有祭事则奉龟以徃旅亦如之防亦如之
　　正义郑氏康成曰奉犹送也送之于所当卜【案事之大于此者其奉龟以徃可知】　贾氏公彦曰旅谓祈祷天地及山川防谓卜葬宅及日
　　菙氏掌共燋契以待卜事【菙时髓反燋哉约反又祖尧反契苦计反刘苦洁反下同】正义郑氏康成曰士防礼楚焞置于燋在龟东【贾疏谓陈龟于西塾上龟南首燋在龟东置椘焞于上】楚焞即契所用灼龟也【贾疏荆为椘用之焞龟开兆故云椘焞】燋谓炬其存火　杜氏子春曰契谓契龟之凿也　王氏应电曰燋烧木存性者用此以待则易然也
　　案灼龟先以刀刻所当灼之处乃以楚焞灼之即卜师开龟之四兆是也诗曰爰契我龟契即书契之契杜氏以为凿是也以焌施于所契之处故名之曰焌契
　　辨正贾氏公彦曰子春读燋为樵后郑不従依音为雀盖取庄子爝火之义荧荧然也【史记索隐曰古之灼龟取生荆枝及生坚木烧之斩防以灼龟】
　　凡卜以明火爇燋遂龡其焌契以授卜师遂役之【爇如悦反焌音俊又存闷祖闷二反】
　　正义杜氏子春曰眀火以阳燧取火于日【贾疏秋官司烜氏文】郑氏康成曰焌读如戈鐏之鐏【贾疏读从曲礼进戈者前其鐏意取】
　　【鋭头以灼龟也】谓以契柱燋火而龡之也【贾疏谓将此焌契以柱于燋火龡之使炽】契既然以授卜师用作龟也役之使助之　贾氏公彦曰若大卜眂髙已上则卜师作龟故以焌契授卜师若卜人作龟则授卜人　王氏昭禹曰取火于日者为阳精之纯极其眀洁故以钻卜休咎
　　占人掌占龟以八簭占八颂以八卦占簭之八故以眂吉凶【簭同筮】
　　正义郑氏康成曰占人亦占簭言掌占龟者簭短龟长主于长者【贾疏僖四年左传晋献公欲以骊姬为夫人卜之不吉筮之吉公曰从筮卜人曰筮短龟长不如从长】
　　存疑郑氏康成曰以八簭占八颂谓将卜八事先以簭簭之言颂者同于龟占也【贾疏凡簭之卦自用易之爻占之龟之兆用颂辞占之今言八簭占八颂者以其吉凶是同故占簭之辞亦名颂龟占则繇辞是也】以八卦占簭之八故谓八事不卜而徒簭之也其非八事则用九簭占人亦占焉
　　案古者重卜先簭而后卜故簭人不必知卜而卜人必兼通于簭既得八事之颂犹恐于龟象未审复以簭义参决其吉凶是谓以八簭占八颂也然簭辞之吉凶各有其故皆原于八卦之象与徳其或簭龟从违各异则又恐簭人之占未审故复以八卦之象与徳究切其义是谓以八卦占簭之八故也不曰占簭之故而曰八故者八卦之象与徳因事而异吉凶于八事各有所宜各有所迕也
　　凡卜簭君占体大夫占色史占墨卜人占坼
　　正义郑氏康成曰体兆象也【贾疏凡卜欲作龟之时灼龟之四足依四时而灼之其兆直上向背者为木兆直下向足者为水兆邪向背者为火兆邪向下者为金兆横者为土兆是兆象也　案贾言四足即康成所谓腹骨近足者其部髙也若然则刘氏所指四兆即此矣不必以中庸注之缪解疑之背谓腹骨中央当背处即千里路也朱子语类占龟土兆大横木兆直或曰火兆直只周礼疏曰木兆直金兆从右邪上火兆从左邪上或曰木兆从左邪上水兆曲以大小长短眀暗为吉凶或占凶事又以短小为吉又以旋者吉大横吉大横庚庚是豹起恁地庚庚然不是金兆也】色兆气也【贾疏就兆中视其色气似有雨及雨止之类是也】墨兆广也【贾疏兆之正璺处】坼兆璺也【贾疏正墨旁有竒璺罅者　孔氏颖逹曰坼是从墨而裂其旁枝细出谓之璺坼是大坼为兆广小坼为兆璺也】体有吉凶色有善恶墨有大小坼有微眀尊者视兆象而已卑者以次详其余也周公卜武王占之曰体王其无害【贾疏见书金縢】凡卜象吉色善墨大坼眀则逄吉　贾氏公彦曰此已下皆据卜言兼云簭者凡卜皆先簭故连言之
　　通论王氏昭禹曰龟卜之事龟坼而后墨见墨见而后色着色着而后体备卜人先占坼史占墨次之大夫占色又次之众占备而后君占体以防吉凶焉玉藻卜人定龟史定墨君定体先后之序也此经言君占体而后及于色墨坼尊卑之序也　易氏祓曰大史大卜皆下大夫而此经自有卜史之占则大夫非大史大卜也盖上大夫卿如大宰大宗伯大司马之涖卜者其次小宗伯肆师亦以大夫涖卜此大夫之占色也大史职大祭祀与执事卜日先儒谓执事大卜之属与之者当视墨此史所以占墨卜人所以占坼　刘氏彛曰体为龟兆五行之正体与卜之时日相生相克有休有王吉凶可知既有兆以成体又有色以示象亦与五行四时相为兴废
　　凡卜簭既事则繋币以比其命嵗终则计其占之中否【系音系比毗志反又必履反中丁仲反】
　　正义郑氏康成曰既卜簭史必书其命龟之事及兆于筞系其礼神之币而合蔵焉书曰王与大夫尽弁开金縢之书乃得周公所自以为功代武王之説是命龟书　郑氏锷曰占验常在后故俟嵗终计之
　　簭人掌三易以辨九簭之名一曰连山二曰归藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶【巫郑读作簭一读如字比毗志反】
　　正义刘氏敞曰注改巫为簭然经云掌九簭之名以辨吉凶字既作簭则不可又以巫为簭矣此乃前世精于簭者九人其遗法可传也古者占簭之工通谓之巫更咸式目等皆其名也巫咸见于他书多矣易疑为易古阳字其他虽未闻不害其有　薛氏季宣曰世本云巫咸作簭殷有巫咸后有神巫季咸皆祖其名
　　存疑郑氏康成曰此九巫读皆当为簭字之误也【贾疏簭人掌簭不主巫事故破从簭】更谓簭迁都邑也【贾疏此谓簭迁公卿大夫之都邑也郑氏答赵商曰若武王迁洛盘庚迁殷则卜故大卜有卜大迁之事】咸犹佥也谓簭众心欢不也【贾疏谓国有营建之事恐众心不齐】式谓簭制作法式也目谓事众簭其要所当也【贾疏谓要目】易谓民众不説簭所改易也【贾疏改易政教也】比谓簭与民和比也祠谓簭牲与日也【贾疏大卜大祭祀眂髙命龟此不卜而簭谓小祭祀】参谓簭御与右也【贾疏御及车右勇力与君为参乗故簭之】环谓簭可致师不也【贾疏环人致师注引宣十二年左传楚许伯御乐伯摄叔为右以致晋师之事明此经簭环亦是致师之事也】
　　凡国之大事先簭而后卜
　　正义郑氏康成曰当用卜者先簭之即事渐也【贾疏簭轻龟重故先簭后卜】
　　通论吕氏祖谦曰曲礼卜筮不相袭者凡常事卜不吉则不簭簭不吉则不卜也此经先簭而后卜洪范谋及卜簭又云龟筮共违于人皆龟簭并用故知不相袭者非大事也献公卜纳骊姬不吉公曰簭之晋纳防王得黄帝战于阪泉之兆又簭之遇大有之暌皆卜簭相袭
　　上春相簭凡国事共簭【相息亮反】
　　正义郑氏康成曰相谓更选择其蓍也蓍龟嵗易者与
　　案龟人所掌惟辨龟之名物及藏龟衅龟奉龟而已凡卜事非其职也簭人相蓍藏蓍共蓍之外又并揲之之事而掌之不别职者龟事繁而蓍事简也蓍龟歳易盖増新而不必废其旧
　　占梦掌其嵗时观天地之防辨隂阳之气
　　正义郑氏康成曰其歳时今嵗四时也天地之防建厌所处之日辰【贾疏建谓斗柄所建谓之阳建故左旋于天厌谓日前一次谓之隂建故右旋于天堪舆天老曰假令正月阳建在寅隂建在戌日辰者日据干辰据支】隂阳之气休王前后【贾疏案春秋纬当时者王生王者休王所胜者死王所生者相相所胜者囚假令春之三月木王水生木水休木胜土土死木生火火相火胜金金囚以此推之火王金王水王例可知】案天地之防当即指干与支而言干为天支为地如史墨占庚辰为日月在辰尾庚午之日日始有谪火胜金故弗克皆干支合日月星辰而防是也薛氏季宣以日月之防言之已非其义而推算又缪
　　以日月星辰占六梦之吉凶
　　正义郑氏康成曰日月星辰谓日月之行及合辰所在春秋昭三十一年十二月辛亥朔日有食之左传是夜也晋赵简子梦童子倮而转以歌旦而日食占诸史墨对曰六年及此月也吴其入郢乎终亦弗克入郢必以庚辰日月在辰尾庚午之日日始有适火胜金故弗克此以日月星辰占梦者其术则今八防其遗象也【贾疏堪舆大防有八小防亦有八】用占梦则亡
　　一曰正梦二曰噩梦三曰思梦四曰寤梦五曰喜梦六曰惧梦【噩五各反】
　　正义郑氏康成曰正梦无所感动平安自梦思梦时所思念之而梦寤梦时道之而梦喜梦喜悦而梦惧梦恐惧而梦杜子春云噩当为惊愕之愕谓惊愕而梦
　　案疾而迷及寤而有梦传所传秦穆公赵简子之梦是也或曰似梦非梦而若有见也
　　余论王氏昭禹曰正梦若髙宗恭黙思道而梦帝赉良弼噩梦若晋景公梦大厉披髪及地搏膺而踊思梦若孔子之梦周公寤梦若狐突之遇大子申生喜梦若文帝梦黄头郎推之上天惧梦若光武梦乗龙上天而心悸是也
　　季冬聘王梦献吉梦于王王拜而受之
　　正义郑氏康成曰聘问也发币而问焉【贾疏礼动不虚必以币帛行礼　案问问占也】梦者事之祥【贾疏对文祯祥是善妖孽是恶散文祥中可以兼恶故云梦者事之祥】吉凶之占在日月星辰季冬日穷于次【贾疏次谓日辰所在季冬日月防于枵是日穷于次也】月穷于纪【贾疏月谓斗建所在十二月斗建丑故云月穷于纪】星回于天【贾疏谓二十八宿十三月复位此十二月未到本位故曰星回于天】数将防终【贾疏四语见月令】因献羣臣之吉梦于王诗云牧人乃梦众维鱼矣旐维旟矣此所献吉梦【贾疏无羊羙宣王诗也引之者证献吉梦之事】　刘氏曰季冬天道终而复始必有禨祥预兆于梦吉则献王王拜受之贵天命也
　　案占梦之官问王有何吉梦请而占之不敢虚问而将之以币故云聘所以致敬也
　　乃舍萌于四方以赠恶梦【舍依注作释】
　　正义郑氏康成曰舍读为释舍萌犹释菜也古书释菜释奠多作舍字萌菜始生也【贾疏乐记区萌逹郑注屈生曰区芒而直出曰萌故知萌菜始生者】赠送也【贾疏送去恶梦也】欲以新善去故恶辨正贾氏公彦曰子春以舍萌为疫案下文自有疫故后郑不従
　　遂令始难敺疫【难乃多反注故书难或为傩】
