<!-- { "loadSidebar": true } -->
　　通论魏氏校曰大司徒所掌详于土地之图事大而简小司徒所掌详于人民之数事细而繁
　　案大司徒颁士农工贾之职定比闾族党州乡之制未言其所以稽而登之者若何也小司徒则遂颁比法以时入其数至三年而复受其要则凡九比之内其家之贫富民之贤否户口之众寡畜产之丰耗器用之完毁皆犁然于胸中而政教徴令施行于军旅田役之中所以斟酌调剂者靡不详尽矣
　　乡师之职各掌其所治乡之教而听其治
　　正义贾氏公彦曰乡师四人二人共主三乡故言各掌其所治乡之教　郑氏康成曰听谓平察之【贾疏自州长至比长各自听断其民乡师又听其治者恐乡官有滥失审察之也】
　　案遂之教治狱讼皆遂大夫掌之而乡则乡师掌之者乡大夫六卿也岂暇听乡之教治狱讼哉其于教则正月颁之乡吏而已其于治则嵗终令羣吏防政致事而已至狱讼则一听之乡师而不与者体当然也
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁听其狱讼【比必里反施式氏反】
　　正义贾氏公彦曰国比之法即小司徒职所云九比之数以辨其贵贱老幼废疾是也　易氏祓曰马牛亦有老壮强弱之异可任与施舍乡师皆辨之　项氏安世曰此所谓听其治也然清其源以消欺罔规避之萌即所以为教
　　案国比之灋受之于小司徒如何者为上上何者为上中何者为上下以及九等皆有格令也　稽夫家辨征役施舍小司徒之职也而复列于乡师者小司徒通掌国中及四郊都鄙而乡师分掌六乡遂师分掌六遂县师掌都家也马牛之物盖该六畜车辇而言小司徒职既曰六畜车辇而又曰辨其物故知为旗物及兵器役器也　遂之夫家众寡马牛之物遂大夫稽之遂师登之乡则乡师稽之乡大夫登之何也遂大夫亲民而职简所稽能详遂师则治广而职繁故惟据所稽以登于册乡大夫六官之长岂暇稽夫家众寡马牛之物哉乡师地官之考其职繁矣而能任此何也地政之繁重者莫如遂师职之经牧田野辨其可食者周知其数而任之以徴财征作役事而乡则小司徒领此矣故虽使乡师简稽乡民而不病其剧也　小司徒颁比法于上故举重而先贵贱乡师掌比法于下故举多而先老幼乡大夫族师皆先贵贱承小司徒所颁而布之也　下经眀着四时之田简其鼓铎旗物兵器而王氏安石乃谓小司徒使登六畜车辇辨其物乡师帅田役所需惟马牛故无辨其物之文其蔽盖由不知经文互备此职以详鼓铎旗物于后故畧于前而与小司徒异耳盖辨可任者及于马牛则诸物皆辨不待言矣
　　大役则帅民徒而至治其政令既役则受州里之役要以攷司空之辟以逆其役事【辟音璧陆婢亦反】
　　正义贾氏公彦曰大役谓筑作隄防城郭等役　郑氏康成曰帅而至至作部曲也【贾疏营作之处皆有部曲分别】既已也役要所遣民徒之数辟功作章程【贾疏功作之事日日録其程限谓之章程】逆犹钩考也【贾疏钩考役事者恐有滥失】郑司农云辟法也吕氏祖谦曰司空营国职在兴功司徒治役职在
　　登民故乡师必考兴功之大小而防其民緜诗乃召司空乃召司徒俾立室家此义也
　　案州里谓自州以下至党族闾也党以下可通名曰里下云出田灋于州里州长职大攷州里司常职州里建旟足以眀之　又案遂与公邑之役遂人致之稍县都之役县师作之则并考司空之辟以逆役事可知矣而二职无文以例见于乡师也
　　凡邦事令作秩叙
　　正义郑氏康成曰事功力之事秩常也叙犹次也事有常次则不偪匮【贾疏营作之事多少有常事有次叙则民不偪廹又不匮乏】案曰凡邦事则不惟役事如郊为田烛丧属六引过宾脩道之类皆是也即以役事言护办之节番休之期必作秩叙民乃不惑诸儒多以役事之功程言偏矣　黄氏度谓功力当在司空之辟非乡师所作非也功力之秩叙虽司空作之而因役之大小以定人数量地之逺近以为徴发时嵗之丰凶以为番代皆有常次非乡师孰任之魏氏校谓乡师令之作之者乡吏亦非也即役事亦官中上士中士作之俾乡吏奉行耳况祭祀宾客之事乎
　　大祭祀羞牛牲
　　正义贾氏公彦曰大司徒奉牛牲此云羞牛牲佐大司徒也
　　案祭祀之牲牛为大故大祭祀则大司徒羞之而乡师佐之盖兼豚解体解而言
　　共茅蒩【蒩子都反一子余反】
　　正义郑氏康成曰蒩士虞礼所谓苴刌茅长五寸束之者是也祝设于几东席上以承黍稷肤祭既祭盖束而去之守祧职既祭藏其隋是与　贾氏公彦曰甸师职共萧茅彼直共茅与此乡师乡师得茅以共茅蒩也
　　案士虞礼有苴而特牲礼少牢礼则无之司巫有共蒩馆之文而他官不见焉虞丧祭也司巫所共因旱因烖亦非常祭也然则此云共茅蒩盖与上文各为一事而不相蒙其有脱文与
　　通论郑氏锷曰茅以缩酒亦以借祭甸师共以缩酒乡师共以借祭司巫共馆则所以承蒩也
　　大军旅防同正治其徒役与其輂辇戮其犯命者【輂九玉反辇里演反音琏注故书辇作连郑司农云连读为辇】
　　正义贾氏公彦曰正治其徒役者六军之外别有民徒使役皆出于乡　金氏瑶曰以法正之而治其不如法者　郑氏康成曰輂驾马【贾疏知輂不驾牛者以牛惟驾大车栢车】辇人挽行所以载任器也【贾疏輂以载辎重辇以载任器】止以为蕃营司马法夏后氏谓辇曰余车殷曰胡奴车周曰辎辇辇一斧一斤一凿一梩【贾疏梩或解为锸或解为锹】一锄周辇加二版二筑【贾疏筑筑杵也湏筑军壁垒】又曰夏后氏二十人而辇殷十八人而辇周十五人而辇【贾疏上言所载任器此言挽人多少】
　　大丧用役则帅其民而至遂治之及葬执纛以与匠师御匶而治役及窆执斧以涖匠师【纛桃报反刘音毒匶音旧柩同窆彼验反注故书涖作立郑司农云立读为涖】
　　正义郑氏康成曰治谓监督其事匠师事官之属其于司空若乡师之于司徒也乡师主役匠师主众匠共主引杂记升正柩诸侯执綍五百人四綍皆衔枚司马执铎左八人右八人匠人执翿以御柩天子六引礼依此云【贾疏此诸侯之礼引以况天子之法】郑司农云翿羽葆幢也尔雅纛翳也以指麾挽柩之役正其行列进退窆谓下棺也春秋传日中而塴礼记所谓封者【贾疏案昭十二年左传日中而塴王制庶人县封与此经窆字虽异皆下棺之事】涖临视也某谓匠师主丰碑之事乡师执斧以涖之使戒其事【贾疏案檀弓公室视丰碑注丰大也天子斵大木为之六繂四碑前后各一碑各重鹿卢两畔各一碑皆单鹿卢天子千人分置于六绋皆背碑负引击鼓以为縦舍之节匠师主当之乡师执斧以涖者恐匠师不戒其事湏有用斧之处故执斧助之使戒其事】　贾氏公彦曰用役谓若挽六引之等柩在路恐有倾覆故乡师执葆幢却行在柩车之前以与匠师御正其柩治役谓监督役人案先役事而后及祭祀役事乡师所専掌也先司空之役事而后及军旅防同所役为少也次丧役其事为希也
　　凡四时之田前期出田灋于州里简其鼓铎旗物兵器脩其卒伍及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼【断丁乱反注故书巡作述屯或为臀】
　　正义郑氏康成曰田法人徒及所当有【贾疏人徒即经卒伍所当有即经鼓铎旗物兵器】司徒致众庶以熊虎之旗此又以之眀为司徒致之也大夫致众当以鸟隼之旟【贾疏案司常陈九旗之次日月为常交龙为旂通帛为旜杂帛为物熊虎为旗鸟隼为旟又云孤卿建旜大夫士建物大司徒卿也寻常建旜在军建熊虎乡师大夫也寻常建物在军当以鸟隼之旟】辨别异也前后屯车徒异部也【贾疏大司马险野人为主易野车为主是车徒异部也】　贾氏公彦曰致众庶者谓植旗期民于其下陈之以旗物者陈列众庶之时亦植旗于行首田猎之时非直有六乡之众亦有公邑之民各分别之故曰辨乡邑易氏祓曰九旗之用有所将者画无所将者不画司徒当建旜师田则为军吏而有所将矣所以建熊虎之旗也乡邑既聚则旗之相类者众故各以旗物辨乡邑之名司常所谓州里各象其名是也　王氏应电曰乡邑之民各在其旗物之下无相干乃各治其政令刑禁　黄氏度曰前后屯即大司马所谓前后有屯百歩也
　　辨正黄氏度曰注以陈之以旗物句絶玩文义当以致众庶而陈之句絶
　　通论王氏详説曰旗物之辨有三曰名曰号曰事大司马帅以门名县鄙各以其名家以号名乡以州名野以邑名百官各象其事是以三者分而为六司常职官府各象其事州里各象其名家各象其号是以六者约而为三
　　凡四时之徴令有常者以木铎徇于市朝【朝直遥反】
　　正义郑氏康成曰徴令有常者谓田狩及正月命脩封疆二月命雷且发声之类【贾疏月令文】
　　案徇于市朝市朝众集之地徇之使人人遍晓也官之治所皆谓之朝非必王朝也故古人恒以市朝连言汉太守之廷亦曰郡朝
　　以嵗时巡国及野而赒万民之囏阸以王命施惠【囏古艰字】正义郑氏康成曰嵗时者随其事之时不必四时也囏阨饥乏也　王氏应电曰遗人职乡里之委积以恤民之囏阨但掌其所赒之物耳司稼巡野观稼而赒其急而平其兴则以补助其耕敛之不足也司救嵗时有天患民病以王命施惠并疾病亦在所振恤然二官所治者广故乡师亲出巡以王命施惠代王行也
　　案以王命施惠者其职代王巡行见民囏阨即以王命发仓廪出泉布而无所壅遏不待奏请报可此圣人虑事之详忧民之切也　嵗时有天患民病司救所巡自国中及郊野则此职之野亦兼六遂盖乡遂皆切近王都其民治必分掌之而后能详至于囏阨则并以属地官之攷以示其不异于乡也自稍以往地域广逺非王官所能徧都家之长自当震动恪恭而时式以求民瘼矣
　　嵗终则攷六乡之治以诏废置
　　正义贾氏公彦曰以诏废置者告王与宰废置之案诏废置不但告宰亦容有司徒
　　正嵗稽其乡器比共吉凶二服闾共祭器族共丧器党共射器州共宾器乡共吉凶礼乐之器
