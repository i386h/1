<!-- { "loadSidebar": true } -->
　　正义郑氏康成曰六官之属三百六十象天地四时日月星辰之度数天道备焉　王氏昭禹曰唐虞之世其事简故建官惟百夏商事渐繁故倍之至周则礼乐政刑法制大备故增为三百六十不如是则事不举　陈氏傅良曰治官之属六十三教官之属七十九礼官之属七十一政官之属七十刑官之属六十五冬官虽亡约略相近皆曰其属六十举成数耳王氏应电曰六官之下有各司之长若天官之膳
　　夫大府各司之下有分司若膳夫之庖人内饔大府之内府外府有大事则分司承命于各司之长各司之长承命于六官之长而无敢専行其小事则各司之长専之而六卿有弗与或分司専之而其长亦弗与也盖大事而弗従其长则政出多门小事而不専逹则大臣以多事自敝下僚贤者不得尽其才不肖者得以推诿借口二者皆非也
　　以官府之六职辨邦治
　　正义贾氏公彦曰若天官治职地官教职其职不同邦事得有分辨　王氏与之曰制为成书则曰典待人而行则曰职
　　一曰治职以平邦国以均万民以节财用
　　正义贾氏公彦曰治职以平为义云节财用者亦以制国用故也　郑氏锷曰六职言邦国万民而不言官府盖六职夲官府之职也
　　案万民何以均管子曰先王使农士工商四民交能易作终嵗之利无道以相过也是以民作一而得均此周公精意寓扵九职任民之中以为富教之基本者礼乐政刑四逹而不悖皆原扵此
　　二曰教职以安邦国以宁万民以怀宾客
　　正义郑氏康成曰懐亦安也宾客来共其委积【贾疏遗人职三十里有宿宿有路室路室有委五十里有市市有候馆候馆有积】所以安之　贾氏公彦曰万民典曰扰职则曰宁者扰为驯驯则宁也
　　三曰礼职以和邦国以谐万民以事鬼神
　　正义王氏安石曰礼典礼职皆曰和邦国谐万民者礼者体也体定则礼典之为书礼官之为职不能有所加损也
　　四曰政职以服邦国以正万民以聚百物
　　正义王氏昭禹曰政典扵邦国言平政官之属推而行之然后有以服邦国　贾氏公彦曰服由扵平服亦平也　郑氏康成曰聚百物者司马主九畿职方制贡各以其所有
　　五曰刑职以诘邦国以纠万民以除盗贼【诘欺一反】
　　正义王氏安石曰刑典刑职皆曰诘邦国纠万民者刑者侀也侀成也故刑典之为书刑官之为职无所加损焉
　　六曰事职以富邦国以养万民以生百物
　　正义王氏昭禹曰事典曰生万民生者使之蕃息也事官之属推而行之然后有以养万民事职以生百物终以此知事典乃物之所以成终而成始也　易氏祓曰司空之职居四民时地利故曰以生百物王氏与之曰百物虽生于土必四民各安其居地利不失其时然后生长繁殖物物皆遂
　　案大宰所建之六典即小宰所辨之六职六典所以治官府百官六职不覆列者以职即官府之所守也六职所谓节财用懐宾客事鬼神聚百物除盗贼生百物皆典之所该也故扵典略之而职则详焉治典曰以经邦国以纪万民职则曰以平邦国以均万民何也有经邦国之典奉职者守经而不失使各得其分愿则邦国所以平也有纪万民之典奉职者循纪而不违使各致其力庸则万民所以均也教典曰以安邦国以扰万民职则曰以安邦国以宁万民何也邦国式扵教而安无异义也上之施教曰扰故扵典言之民能服教则宁故扵职言之政典曰以平邦国以均万民职则曰以服邦国以正万民何也平者辑大字小而无所私故扵典言之服者建威销萌而不敢犯故扵职言之均者赋役有式番代有常故扵典言之正者进退有度左右有局故于职言之事典曰以富邦国以生万民职则曰以富邦国以养万民何也邦国承其事而富无异义也生则着其所以生之理故扵典言之养则备其所以养之事故于职言之春秋二官典与职无异辞者礼有常经刑有彛叙邦国万民守典奉职无异义也治职平邦国均万民与政典同辞者政典就军旅一事而言治典则兼礼教刑政而言也六典及六职皆不及都鄙者以邦国该之所以治官府万民者邦国都鄙之所同也
　　以官府之六聮合邦治
　　正义贾氏公彦曰六事皆聮事通职然后邦治得防合　刘氏迎曰宾祭凶荒军旅田役体大事繁用人最多故必聮事以合治　王氏应电曰必合聫然后互相补察人可逓代而事无不举
　　案朝廷之有百官犹人身之有百体臂动而指随股行而踵举右有所事左必继之耳有所闻目亦注之运动屈伸不假指挥而无不如意则官聮之谓也通论叶氏时曰先王以六职辨邦治则事权不混以六聫合邦治则傅众力以相成所以内外相维大小相统而无旷鳏也
　　一曰祭祀之聫事
　　正义郑氏康成曰郑司农云大祭祀大宰賛玉币司徒奉牛牲宗伯眂涤濯涖玉鬯省牲镬奉玉齍司马羞鱼牲司寇奉眀水火此所谓官聮某谓奉豕者其司空与　王氏昭禹曰大宰眂涤濯而大宗伯亦宿眂之五官共六牲而小宗伯毛六牲而颁之司尊彛掌六尊六彜之位而小宗伯辨其名物以待祭祀若此类皆祭祀之聮事
　　二曰宾客之聮事
　　正义贾氏公彦曰大朝觐防同大宰賛玉币玉献大司徒令野修道委积大宗伯为上相大司寇前王【案大司马帅士庶子而掌其政令亦宾客之聫事】　王氏昭禹曰小宰賛祼将而小宗伯以时将瓉祼大宗伯以宾礼亲邦国而大行人亦掌大宾之礼大客之仪大宗伯为上相而小行人将币为承摈宰夫掌牢礼委积膳献饮食之陈数而掌客亦掌牢礼饩献饮食之陈数凡此类皆宾客之聮事
　　案国语单子称周之秩官敌国宾至司徒具徒司马陈刍司空视涂司宼诘奸其余关尹门尹甸人膳宰天官之属也宗祀春官之属也盖六官皆有聮事焉
　　三曰丧荒之聮事
　　正义郑氏众曰大防大宰賛赠玉含玉司徒帅六鄊之众庶属其六引宗伯为上相司马平士大夫司宼前王　王氏应电曰司徒属六引遂人属六绋而宗伯主防礼司徒主荒政大荒则令邦国移民通财士师治以荒辩之法小行人若国凶荒则令赒委之皆防荒之聮事
　　四曰军旅之聮事
　　正义贾氏公彦曰六军军将皆命卿田役亦然大军旅大田役司徒以旗致万民大师司马建大常比军众皆军旅之聮事　王氏应电曰大宗伯主军礼小宗伯肆师皆在军中
　　五曰田役之聮事
　　正义王氏昭禹曰大田役大司徒以旗致万民乡师出田法以司徒之大旗致众庶大役则帅民徒而至小司徒防万民之卒伍以作田役大司马掌搜苗狝狩而大役则与虑事而属其植受其要士师掌田役之禁若此类皆田役之聮事
　　六曰敛弛之聮事【弛式倚反】
　　正义郑氏康成曰弛谓荒政弛力役及国中贵者贤者能者服公事者老者疾者皆舍　贾氏公彦曰大宰掌九职九赋九贡司徒制贡小司徒令贡赋皆是六聮不言朝觐防同宾客中兼之　王氏昭禹曰
　　大宰掌九贡九赋而大府司防司书之类亦掌之敛之聮事也小司徒辨征役之施舍而郷大夫国中贵者之类皆舍征弛之聮事也
　　案六聮惟敛弛事不纷然赋税地官之事也而受法于司书入于大府则天官亦有事焉征役之施舍亦地官之事也而国政不及国子凡国之政事诸子存游倅则夏官亦有事焉
　　凡小事皆有聮
　　正义贾氏公彦曰司闗掌国货之节以聮门市之类是也　王氏昭禹曰非是六者皆小事也
　　通论毛氏应龙曰凡六官之属亦各与其六十属之同官为聮如膳夫之属庖人内外饔亨人自为聮酒正之属酒人浆人为聮　叶氏时曰周官聮事之意不特六职也在郷则比闾族党州为聮在遂则邻里鄼鄙县为聮司徒之安民则曰聮兄弟聮师儒朋友惟聮而后骨理相凑脉络相通而合天下为一家之气象可见矣
　　以官府之八成经邦治
　　正义贾氏公彦曰八者皆旧法成事品式依时而行之以纪治政也　王氏昭禹曰事为之制物为之防终始皆备其法一成而不可易故曰经邦治司寇万民之狱讼以邦成之是也
　　一曰听政役以比居【政先郑如字今依后郑音征比毘志反】
　　正义贾氏公彦曰八事皆曰聴者以有争讼也　郑氏康成曰政谓赋也其字或作政或作正或作征以多言之宜从征　郑氏众曰役谓起徒役也比居谓伍籍也比地为伍以伍籍军起役者平而无遗脱也【贾疏即司徒职五家为比出军则五人为伍】
　　案征即乡大夫职皆征之之征其有不当征而征不当舍而舍者有争有诉则听之者必以比居为证也
　　二曰听师田以简稽
　　正义郑氏众曰简稽士卒兵器簿书简犹阅也稽犹计也合也合计其士之卒伍阅其兵器为之要簿也遂人职稽其人民简其兵器国语黄池之防吴陈其兵皆官师拥铎拱稽【贾疏吴语吴晋争长吴人令曰伏兵甲陈士卒百人为彻行头皆官师拥铎拱稽稽名籍也先郑谓计谓据名籍计之】
　　三曰听闾里以版图
　　正义郑氏众曰版户籍圗地图也听地讼者以版图决之司书职邦中之版土地之图　贾氏公彦曰在六郷则二十五家为闾在六遂则二十五家为里王氏应电曰聴闾里以版图所谓地讼以图正之也
　　四曰聴称责以傅别【责侧卖反傅音附别彼列反注故书傅别作傅辨郑大夫读为符别杜子春读为傅别】
　　正义郑氏众曰称责谓贷予傅别谓劵书也聴讼责者以劵书决之傅傅着约束于文书别别为两两家各得一也　王氏安石曰傅朝士所谓地傅也责有傅其事者若今责契立保也别朝士所谓判书也判书称责之要也书其所予之数使责者执之书其所偿之数使称者执之以其称责或不能一时而毕收也　项氏安世曰朝士职凡有责者有判书以治则聴即此职所谓别也又曰凡属责者以其地傅而聴其辞即此职所谓傅也傅者其人别者其书也存疑郑氏康成曰傅别谓为大手书于一札中字别之【贾疏谓于劵背上大作一手书字札字中央破之为二段别之】
　　五曰听禄位以礼命
　　正义王氏安石曰礼有数命有等禄位视此以制案以位争者或聘覜飨燕三等之国卿大夫士位各有当或军旅田役王朝之士与鄊遂公邑都家之吏位次髙下不以爵列为差以禄争者古者禄以田邑黜陟予夺行焉前后彼此相承授久暂多寡或不能尽得其平也
　　存疑郑氏康成曰礼命礼之九命之差等
　　六曰听取予以书契
　　正义贾氏公彦曰取予若泉府职凡賖者祭祀无过旬日防纪不过三月及旅师职春颁秋敛賖取官物后还无生利之事　王氏详説曰泉府掌以市之征布敛市之不售货之滞扵民者买者各従其抵都鄙従其主国人郊人従其有司然后予之此所谓取予也　郑氏康成曰书契谓出予入受之凡要凡簿书之最目狱讼之要辞皆曰契春秋传王叔氏不能举其契【贾疏襄十年传文】　黄氏度曰酒正凡有秩酒者以书契授之则凡取予者皆有之
　　案宰夫八职五曰府掌官契以治蔵则凡云契者皆谓官物也
　　七曰听卖买以质剂【质如字剂津私反】
　　正义郑氏康成曰质剂谓两书一札同而别之【贾疏谓前后作二劵中央破之两家各得其一皆无手书异于别】长曰质短曰剂【贾疏质人大市以质小市以剂郑注大市人民马牛之属用长劵小市兵器珍异之属用短劵】傅别质剂皆今之劵书也事异而异其名耳
