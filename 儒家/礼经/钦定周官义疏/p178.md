<!-- { "loadSidebar": true } -->
　　案此曰刺围则二矛为刺兵而非句兵眀矣所谓胸者其刃内之容柄末者与　柲身短者必稍粗长者必稍细盖柲围与刃广必相称戈柲六尺有六寸刃广二寸则短者粗可知矣防常刃广寸有半寸则长者细可知矣【下文云试其蜎亦细之騐】殳长于戈则柲必细于戈矛长于防则柲必细于防然后人力可胜殳去三分之一以为晋围者其柲围较粗也矛去五分之一以为晋围者其柲围本细也更细则过弱而不可用矣
　　凡试庐事置而摇之以眂其蜎也灸诸墙以眂其桡之均也横而摇之以眂其劲也【灸音救与炙字异】
　　正义郑氏康成曰置犹树也灸犹柱也以柱两墙之间挽而内之本末胜负可知矣正于墙墙歰　贾氏公彦曰置而摇之谓竖之于地上以手摇之以眂其蜎蜎然均否灸诸墙谓柱之两墙观其体之强弱均否横而摇之谓横置膝上以一手执一头摇之以眂其坚劲否也
　　案句兵欲无蜎而此又视其蜎者彼言用以直刺此言树而摇之也用以直刺则虑其大弱而挠树而摇之以眂其蜎之均则知其材坚忍而上下周围如一矣若蜎不均则偏刚偏柔之处必受病而先折　树而摇之只试其中半以上而未得其中半以下故又柱之两墙之间横而摇之眂其通体之桡均则本末皆得矣此兼说五兵之柄要之于两矛尤详以柄之长而佳者难得也试庐之所当有两墙相距如酋矛之长者愈入则愈窄更或加木石以为进退与
　　六建既备车不反覆谓之国工
　　正义郑氏康成曰六建五兵与人也【贾疏案上车有六等除轸与人则四兵此云六建建在车上眀不数轸自取人与五兵为六建可知也】反覆犹轩輖案车不反覆谓兵之建于车上者驰骋动摇而其柄无偏挺曲桡也
　　匠人建国水地以县【县音悬下同】
　　正义郑氏康成曰立王国若邦国者于四角立植而县以水望其髙下髙下既定乃为位而平地　贾氏公彦曰欲置国城先当以水平地于四角立四柱于柱四畔县防以正柱柱正然后去柱逺以水平之法遥望柱髙下定即知地之髙下然后平髙就下地乃平也【案今水平之法用小柱下端施足令可随地安放上端平安木槽长二三尺从槽至足髙四尺此水平噐也如量髙下置水平于此处注水满槽不得倚侧于彼处立竽令木槽之两端与竿参直乃引防至竿令防与木槽平不得轩轻于是量竿从防至地若干尺与水平之髙相较若相等则地平无髙下若比水平多一尺则其处下一尺若比水平少一尺则其地髙一尺也】　郑氏锷曰天下之至平者莫如水至直者莫如防既度地而筑之未知其髙下乃用水以望之然水可以望髙下必以防而騐之用水以平地立柱以悬防观水则平与直皆可知也
　　案以水平地之法随所在而各取其平乃以其平之相距之数差之则数里数十里之平面可得而相距之数亦得矣置城则仍有髙下焉贾疏谓欲髙下四方皆平乃始营造城郭无是理也假令倚山为城则山岂可平乎如造宫室则堂上一平庭中一平庭较堂当下若干尺而皆以水平之法定之其庭虽平必有一隅稍下以为泄水之路又平中之活法也其余可推
　　置槷以县眂以景【槷鱼列反景倚丙反】
　　正义郑氏康成曰故书槷或作弋某谓槷古文臬假借字于所平之地中央树八尺之臬以县正之眂之以其景将以正四方也尔雅在墙者谓之杙在地者谓之臬【贾疏天文志云夏日至立八尺之表通卦騐亦云立八神树八尺之表臬即表也神即引也】　贾氏公彦曰槷柱也欲取柱之景先须柱正欲取柱正当以防县而垂之于柱之四角四中以八防县之其防皆附柱则其柱正矣然后眂柱之景故云眂以景也　毛氏一清曰立槷以致日景而正四方槷或不正则景从而差先垂其防以正其槷而后眂其所致之景焉
　　案眂以景者眂东西南北之方位皆以此表之景也
　　为规识日出之景与日入之景【识音志】
　　正义郑氏康成曰日出日入之景其端则东西正也【贾疏谓于平地之中央立表讫乃于日出时画记景之端日入时又画记景之端以防测景之两端则东西正矣】又为规以识之者为其难审也自日出而画其景端以至日入既则为规测景两端之内规之规之交乃审也度两交之间中屈之以指臬则南北正案此言为规以识日出入之景非先识景而后为规也其法应于国中治地极平作圆规中心置槷日出时景在臬西视景交规处识之日入时景在臬东视景交规处识之未取两交相距中屈之以指臬则臬为正南屈处为正北
　　昼参诸日中之景夜考之极星以正朝夕
　　正义郑氏康成曰日中之景最短者也极星谓北辰【贾疏大司徒职日至之景尺有五寸以其在上临下故最短也尔雅北极谓之北辰极中也以居天之中故谓之北极当夜半考之　案极星无景可测但于夜半当其正北则南北正矣然地之偏东偏西去极逺近各别记特言当地中者耳】　贾氏公彦曰前经已正东西南北犹恐不审更以此二者正南北言朝夕即东西也南北正则东西亦正故兼言东西
　　存疑易氏祓曰又虑所规之不正也复以出入之景与日中之景三者相参故曰参又虑所参之或偏也复以日中之景与极星之度两者相攷故曰考极星之度何与于日月之景凡以騐日景之中而已盖夏至日在南陆躔于东井去极六十六度有竒而其景尺有五寸冬至日在北陆躔于牵牛去极一百一十六度有竒而其景丈有三尺春分日在西陆躔于娄秋分日在东陆躔于角去极九十一度有竒而其景均焉观日躔去极之逺近以验四时考四时日景之短长以求地中则东西可正
　　通论王氏应麟曰诗定之方中注云揆日出入以知东西南视定北准极以正南北疏云笃公刘诗曰既景廼冈传曰考其日景是也
　　匠人营国方九里旁三门
　　正义郑氏康成曰营谓丈尺其大小天子十二门贾氏公彦曰典命职上公九命国家宫室车旗衣服礼仪以九为节注国家谓城方公之城盖方九里侯伯七里子男五里幷文王有声诗笺差之天子当十二里此云九里者案下文有夏殷则此九里通异代也【易氏祓曰文王有声诗笺方十里曰成淢其沟也城方九里幷城外沟渠则为十里】
　　案上记水地以县主正其基址故曰建此主筑城郭辨涂巷作宫室故曰营　方九里以径言其周围则三十六里积八十一里
　　国中九经九纬经涂九轨【涂音涂】
　　正义郑氏康成曰国中城内也经纬谓涂也经纬之涂皆容方九轨轨谓辙广乘车六尺六寸旁加七寸凡八尺是谓辙广九轨积七十二尺则此涂十二歩也旁加七寸者辐内二寸半辐广三寸半绠三分寸之二金辖之间三分寸之一【贾疏辐内二寸半者计毂在辐内九寸有余今言二寸半者不计与下所覆毂也】　贾氏公彦曰南北之道为经东西之道为纬王城面有三门门有三涂男子由右女子由左车从中央
　　左祖右社面朝后市
　　正义郑氏康成曰王宫所居也【贾疏谓经左右前后据王宫所居处中而言之】祖宗庙面犹乡也王宫当中经之涂【案此谓九经涂之中涂则王宫在国之中央】　王氏昭禹曰左人道所尚右地道所尊言祖则宗可知言社则稷可知朝市义利之分于朝言面则知市之在背于市言后则知朝之在前
　　市朝一夫
　　正义郑氏康成曰方各百歩【案两足连上为歩古者歩六尺当今三尺七寸有竒】　贾氏公彦曰案司市市有三若总于一夫之地为之则大狭盖市曹思次介次所居之处与天子三朝皆居一夫之地各方百歩也
　　案羣儒多以朝市一夫太挟为疑非也三朝朝各百畮盖只计所立之廷之修广而门阙不计也广轮六十丈当今度三十七丈有竒可容人千许矣而犹曰窄乎三市亦然
　　夏后氏世室堂脩二七广四脩一
　　正义郑氏康成曰脩南北之深也夏度以歩令堂脩十四歩其广益以四分脩之一则堂广十七歩半赵氏溥曰六尺为歩十四歩则八丈四尺十七歩半则十丈五尺也
　　存疑郑氏康成曰世室者宗庙也鲁庙有世室牲有白牡此用先王之礼
　　案以下丈五室九阶推之则此世室非庙也凡宗庙必前堂后室中为室而东西两房堂上两楹以为行礼之节堂下两阶以为升降所由天子诸侯以下皆然考之觐礼聘礼公食大夫礼及书之顾命足以见其然矣若五室九阶者则唯眀堂耳然则此世室者即眀堂与郑据眀堂位鲁公之庙文世室武公之庙武世室之文以此为宗庙记文夸诞本不足信然当时有此语者周礼祀上帝于眀堂以文王配之人或因此以眀堂为文王庙于是以世室之名被诸眀堂而庙寝眀堂三者同制之误由兹起矣或云周之眀堂夏谓之世室故与庙寝制异不言庙寝者以其常制故不着也
　　五室三四步四三尺
　　正义郑氏康成曰堂上为五室象五行也三四歩室方也四三尺以益广也木室于东北火室于东南金室于西南水室于西北其方皆三歩其广益之以三尺土室于中央方四歩其广益之以四尺此五室居堂南北六丈东西七丈【贾疏中央之室大一尺者以其在中号为大室故多一尺也此五室居堂南北六丈东西七丈者以大室居中四角之室皆于大室外接四角为之大室四歩四角室各三歩则南北三室十歩故六丈东西三室中室二丈八尺两边各二丈一尺故七丈也】
　　九阶
　　正义郑氏康成曰南面三三面各二【贾疏郑知南面三阶者眀堂位云三公中阶之前北面东上诸侯之位阼阶之东西面北上诸伯之国西阶之西东面北上故知南面三阶也知余三面各二者大射礼工人士与梓人升自北阶又杂记夫人至入自闱门升自侧阶奔防记妇人奔防升自束阶以此而言四面有阶可知】
　　存疑贾氏公彦曰贾马诸家皆以为九等阶以周殷差之禹卑宫室当一尺之堂为九等之阶于义不可故为旁九阶也
　　案贾马诸家以为九等阶者亦以宗庙不合有四面之九阶故云尔然以宗庙论则不但无九阶并不当有五室若眀堂设为五室四面户牖洞然开眀则四字无壁自当各有可升之阶矣疏谓禹卑宫室此为一尺之堂盖未必然阶必三级以上然后可以为行礼升降之节也殷崇三尺夏岂遽过之乎　又案侧阶谓东房之北阶以其西房无阶故曰侧妇人奔防升自东阶即侧阶也此不可为三面阶之证贾氏病亦在牵合庙制耳　眀堂之阶四面均布惟多正中一阶宗庙与寝则阼阶西阶直东西序之下侧堦在东房北堂之北与眀堂迥异眀堂九阶乃为朝诸侯而设
　　四旁两夹窻
　　正义郑氏康成曰窻助户为眀每室四户八窻　贾氏公彦曰五室室有四户四户之旁皆有两夹窻则五室二十户四十窻也
　　白盛
　　正义郑氏康成曰蜃灰也盛之言成也以蜃灰垩墙所以饰成宫室【贾疏地官掌蜃掌共白盛之蜃尔推地谓之黝墙谓之垩垩即以蜃灰垩之也】
　　案门窻之外皆壁白盛所施也白盛所以耀门窻而益之眀也若寝与庙之室则鬼神尚幽闇尊者所居曰奥或不必尽白之
　　门堂三之二
　　正义郑氏康成曰门堂门侧之堂取数于正堂令堂如上制则门堂南北九歩二尺东西十一歩四尺尔雅门侧之堂谓之塾
　　室三之一
