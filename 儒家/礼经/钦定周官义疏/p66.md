<!-- { "loadSidebar": true } -->
　　正义王氏应电曰防计一鄙之政帅鄼长而下致事于县正上下转相承也
　　鄼长各掌其鄼之政令以时校登其夫家比其众寡以治其丧纪祭祀之事
　　正义郑氏康成曰校犹数也　王氏详説曰小司徒与乡大夫言登夫家之众寡至族师则曰校登遂师言登夫家之众寡至鄼长则曰校登先校之而后可登之也遂官惟鄼长言丧纪犹乡官惟族师言葬埋盖四闾为族使之相葬四里为鄼亦使之相葬也贾氏公彦曰丧纪若乡师所云族共丧器之类祭祀若族祭酺之类若然县当祭社与州同县正鄙师鄼长皆不言所祭神者遂乡互见其义
　　若作其民而用之则以旗鼓兵革帅而至
　　正义王氏应电曰此与族师作民以鼓铎旗物帅而至同皆寓兵于农之法无事则为民之师有事则为民之帅也
　　若嵗时简器与有司数之
　　正义郑氏康成曰简器简稼器也兵器亦存焉【贾疏遂大夫简稼器此直言器不言稼故知兼有兵器也】　王氏应电曰遂大夫简稼器主其令而已尊者不亲细事故鄼长与有司数之案有司遂大夫所委属吏也注以遂大夫为有司非也
　　凡嵗时之戒令皆聼之趋其耕耨稽其女功【趋音与县正职同】正义郑氏康成曰聼之受而行之【贾疏知聼非聼断者以鄼长中士惟承受遂人以下之事不得専聼断】女功丝枲之事　贾氏公彦曰鄼长弥亲民故趋其耕耨竝稽考女功之事　王氏应电曰鄼长犹乡之族师故校登其夫家众寡皆同则所谓辨其贵贱老幼废疾可任及其六畜车辇者在其中矣作民而用之即作民而师田行役则所谓比伍之聨与合其卒伍者在其中矣族师有读法书行与此职治丧纪祭祀课民耕桒互相备也
　　案古者王内之政令内宰治之民家之女功鄼长稽之所以上下男女各警其职而事无不举教无不行也　女功使里宰邻长稽之尤为切近然比屋同巷虽相督察易至玩忽故董之以鄼长使震动恪恭于吏治而不敢慢也女功之勤惰吏得而稽之则妇姑反唇家人诟谇之大恶不禁而自弭矣此成周之法所以止邪于未形而与礼相贯也　鄼长校登夫家之众寡及以旗鼓兵革帅其民而至竝与族师同则掌合聨之政令不待言矣
　　里宰掌比其邑之众寡与其六畜兵器治其政令【比必里反】正义郑氏康成曰邑犹里也
　　案邻长邑中之政相賛即此里宰之邑郑氏锷累数诸邑字谓五家亦称邑其説非是
　　以嵗时合耦于耡以治稼穑趋其耕耨行其秩叙正义郑氏康成曰考工记耜广五寸二耜为耦此言两人相助耦而为耕也耡者里宰治处也若今街弹之室【贾疏汉时在街置室检弹一里之民　案赵明诚金石録昆阳城中汉街弹碑云周名耡汉名街弹今申明亭也】于此合耦使相佐助因放而为名月令季冬之月命农师计耦耕事脩耒耜具田器是其嵗时与合人耦则牛耦可知也【王氏应麟曰考山海经后稷之孙叔均始作牛耕孔子之弟子冉耕亦字伯牛则自古以牛耕但未闻牛亦合耕】秩叙受耦相佐助之次第【案此经秩叙乡师令作秩叙皆谓事之常次黄氏度乃牵合宫伯秩叙注郑氏锷谓如后世赐爵吴氏澄以为常赐之叙皆非也】　郑氏锷曰一耜之广五寸合二耜广深一尺湏两人共之人有老幼强弱里宰嵗时为合其耦使人人适均则力无不尽也　王氏应电曰配合彊弱使之竝耕以相佐助有事用之师田则因而部分之而食之多寡位之髙下皆于此行焉斯异等者不至于淹没而中人亦知所劝勉【案小司徒贾疏在家为比在军为伍是拘扵比以成伍也寻常耕耦每二人里宰尚以嵗时通一里之彊弱均而合之其余力役亦必通融简稽而合其卒伍可知岂有军旅至重而限于五家之比以成伍者乎】
　　余论王氏应麟曰汉食货志引古制云春将出民里胥平旦坐于右塾邻长坐于左塾毕出然后归夕亦如之里胥之塾其即里宰所谓耡者与
　　以待有司之政令而徴敛其财赋
　　正义易氏祓曰财赋之事遂人令之遂师征之下于县正以迄里宰而后里宰徴敛之所谓待有司之政令也　王氏应电曰里宰犹乡之闾胥比其邑之众寡即数其闾之众寡也待有司之政令而徴敛财赋即掌其闾之徴令也里宰行其秩叙闾胥书敬敏任恤互相偹耳
　　案用此见闾胥所掌之徴为徴财赋所掌之比为合耦以治稼穑而此职读法书敬敏任恤掌觥挞罚一与闾胥同也　遂之财赋遂师徴之疏谓县师徴之旅师敛之有司谓县师旅师恐未的
　　通论王氏志长曰里宰之徴敛财赋必待有司之政令者敛法出于司稼有司受之而后颁其式于亲民之吏至三嵗司书复大计羣吏而逆其征令俾掌税敛者受法焉盖上下兢兢惟以滥取病民为虑耳
　　邻长掌相纠相受
　　正义郑氏康成曰相纠相举察
　　凡邑中之政相賛
　　正义郑氏康成曰长短使相补助　贾氏公彦曰云邑中者谓一里之内上有政令徴求则五邻共相賛助　易氏祓曰有贡赋税敛焉五家相与賛其财有师田行役焉五家相与賛其力此上之政令所以易共也　王氏昭禹曰比长言相及则邻亦相及矣邻长言相纠则比亦相纠矣比长言相和亲而此言相賛者相賛则欲其相和亲也
　　徙于他邑则从而授之
　　正义郑氏康成曰从犹随也授犹付也　贾氏公彦曰亦如比长职徙于他则为之旌节而行之无授无节圜土内之也
　　案邻长即耦耕之民故所掌无农事

　　钦定周官义疏卷十五
<经部,礼类,周礼之属,钦定周官义疏>
　　钦定四库全书
　　钦定周官义疏卷十六
　　地官司徒第二之九
　　旅师掌聚野之耡粟屋粟闲粟而用之【耡音助又音锄】
　　正义张子曰耡粟助贷于民之粟　郑氏康成曰野谓逺郊之外也耡粟民相助作一井之中所出九夫之税粟也屋粟民有田不耕所罚三夫之税粟闲粟闲民无职事者所出一夫之征粟　王氏应电曰旅师各随道里之逺近而蓄聚于田里因以济民所谓用之也
　　案耡粟即助耕公田之税粟每夫百畮之田什一而税者也其粟入于廪人舍人仓人而旅师亦分聚于县鄙诸所与屋粟闲粟同备施惠散利之用注据其本而言指其入也张子以其用而言指其出也二义可以兼之或以爲民自相助之粟夫相救相赒民间各循旧俗岂假官爲聚粟而散之收之如其言烦苛不已甚乎
　　以质剂致民平颁其兴积施其惠散其利而均其政令【剂津私反】
　　正义王氏应电曰常年以陈易新而责其偿苟无质剂则有冒滥之弊　郑氏康成曰兴积所兴之积谓三者之粟也平颁之不得偏颇有多少　王氏安石曰施其惠若民有艰阸不责其偿　郑氏锷曰散其利则有时而收之
　　案兴即兴补不足之兴兴其积谓粟也民之不足者差等不同视其分数而颁之则平矣以质剂者将于秋敛之故应有劵也施其惠者甚贫之民不责以偿也散其利者能偿之民则春颁而秋敛也均其政令者颁敛不偏多偏少亦不偏先偏后
　　余论魏氏校曰后世济农惟朱子社仓法爲良且不主之以胥吏而以乡之士大夫主之故可久也其次则李悝云籴太贱则伤农太贵则伤民乃立平籴之法使农末俱利此盖得周官旅师之意而善用之者也　陈氏汲曰介甫青苖之法援此以证又以平颁爲不问其所欲否而槩与之殊不知旅师之法特以补救民之不足耳苟民自有余何爲贷于官也青苖之法意在取息恐贷者多穷民及奸猾未能出息虽富民亦强之使贷不待其行之弊而其心先不可问矣
　　存异郑氏康成曰均其政令者皆以国服爲之息
　　凡用粟春颁而秋敛之
　　正义郑氏康成曰困时施之饶时收之　贾氏公彦曰如此则官得以旧易新民得济其困乏利民而亦无损于官
　　凡新甿之治皆听之使无征役以地之媺恶爲之等正义郑氏康成曰新甿新徙来者也治谓有所求乞也【贾疏以其无征役可治又新来未有业次故知治是求乞也】使无征役复之也王制自诸侯来徙于家期不从政
　　案此言旅师兼听新甿之治也新甿有二一记所称自诸侯来徙家者一则凶荒就粟之民乐其地而愿留者甸居乡遂都家之中以收恤歳饥而移乡井土狭而徙广虚之民而耡粟屋粟闲粟皆备焉于事爲便也
　　辨正黄氏度曰等复除之等注谓以其人之多寡授上中下地非也授地之法常法也已见遂人此承无征役而言则爲复除久暂之等明矣　易氏祓曰所谓无征役者非竟无也必限以岁月以三地爲轻重之等至期然后施征役耳
　　稍人掌令丘乘之政令【乘注作甸今读如字】
　　正义贾氏公彦曰四井爲邑四邑爲丘四丘爲甸甸出长毂一乘故云丘乘　王氏应电曰兵出于井邑丘甸县都此但言丘乘者以丘出马四丘出车一乘井邑之兵自此成县都之兵由此始故举以爲名令之者治其兵赋也
　　案不曰掌丘乘之政令而曰掌令丘乘之政令者四丘出乘之政令其地有司掌之稍人则掌令之如下文所云也　注疏分乡遂都鄙田制而二之据小司徒五家为比五人为伍谓乡遂家出一人以卫王都据小司徒四邑为丘四丘为甸谓都鄙五百七十六家共出一乘用以征戍然夏官大司马四时之田旗物号名竝举乡遂则乡遂之兵未尝不与征行也五家为比五人爲伍意主于平居相亲爱则临难相捍卫非曰专以卫王都故家出一人也四丘为甸甸出一乘意主于卒伍叠则民力不病车甲更畨则民财不伤非曰都鄙之制然而乡遂不如是也
　　存疑郑氏康成曰是掌令都鄙脩治井邑丘甸县都之沟涂乘读为甸云丘甸者举中言之沟涂之人名井别邑异则民之家数存焉【贾疏甸方八里其中六十四井使出田税外加一里三十六井使治沟涂不出税】叶氏时曰郑氏读乘为甸彼徒见司马法言甸出长毂一乘马四匹以为车乘非丘所供不知司马法言甸出车一乘调兵之数也周官言丘共一乘畜兵之数也畜之多所以存武备调之寡所以优民力况司马法未必周制也何于丘乘而疑之
　　案此言兵赋非沟涂也沟涂之说已于小司徒职论之下文言防同师田行役之事则丘乘当为车乘之乘明矣然车乘非丘所共必四丘为甸始出一乘司马法故自不误叶氏以丘共一乘为説此春秋成二年作丘甲杜氏解也后儒多不以为然虽云备畜之数非调发之数亦恐力不能给也
　　通论易氏祓曰万二千五百人为一军每乘当用七十五人四丘为甸甸之为井者凡六十有四其为夫者凡五百七十有六家出一人为正卒每次调发则五百七十六家共出七十五人并一革车其余未调发者可以应数次调发所谓万二千五百人为一军者非尽发此六乡之人乃是合诸丘之乘共为一军也
　　若有防同师田行役之事则以县师之灋作其同徒輂辇帅而以至治其政令以听于司马【輂居录反】
　　正义郑氏康成曰有军旅防同田役之戒县师受法于司马邦国都鄙稍甸郊里唯司马所调以其法作其众庶及马牛车辇防其车人之卒伍使皆备旗鼓兵器以帅而至是以书令之耳其所调若在家邑小都大都则稍人用县师所受司马之法作之帅之以致于司马也同徒司马所用徒役不必一时皆徧以人数番调使劳逸递焉　贾氏公彦曰稍人属县师县师属大司马大司马得王进止县师即受法于司马稍人又受法于县师故云以县师之法　曹氏叔逺曰古者师田行役合其卒伍先爲聨法一乘之卒皆平昔之相保相受者是之谓同徒
