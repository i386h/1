<!-- { "loadSidebar": true } -->
　　案大祭祀小臣沃王盥此职又别掌祼事之沃盥何也祼必更盥小臣所沃者始入之盥而此职所沃者将祼之盥也王之献尸皆小臣掌沃因郁人掌郁鬯故王将祼而盥郁人又沃之凡凡祭祀宾客也宗庙之次祀盖无祼矣妇礼不下堂后祼当于房中妇人沃之疏并及后祼非也
　　大丧之渳共其肆器【渳明婢反杜音泯】
　　正义郑氏康成曰肆器陈尸之器丧大记君设大盘造冰焉大夫设夷盘造冰焉士倂瓦盘无冰设牀襢第有枕此之谓肆器天子亦用夷盘
　　案黄氏度谓肆器以盛沃鬯盖疑陈尸之器不宜使郁人掌之不知大渳设斗共衅鬯鬯人之职也玉府掌王之衽席牀第而大丧所共惟含玉角枕角柶丧浴之牀第夷盘别无共者则为郁人所共之肆器明矣
　　及葬共其祼器遂貍之【貍门皆反】
　　正义郑氏康成曰遣奠之彝与瓒也貍之于祖庙阶间明奠终于此　贾氏公彦曰于始祖庙中厥明将葬之时设大遣奠有此祼器此卽司尊彝职大丧存奠彝者是也以奠无尸直陈之于奠处耳案曾子问无迁主者以币帛皮圭为主命行反遂貍之于祖庙两阶之间此大遣奠在始祖庙事讫亦貍之于阶间存疑王氏应电曰明器中之祼器圭瓒璋瓒也案经不言廞祼器又不云奉而藏之则不与明器为类明矣
　　大祭祀与量人受举斝之卒爵而饮之【斝古雅反】
　　正义郑氏康成曰斝受福之嘏声之误也王酳尸尸嘏王此其卒爵也少牢馈食礼主人受嘏诗怀之卒爵【贾疏知斝非爵名者案郊特牲举斝角诏妥尸其时无郁人量人受爵饮之法唯有受嘏时受王卒爵饮之礼故破斝受嘏】执爵以兴出宰夫以笾受啬黍【贾疏即所敛聚黍稷肺】主人尝之乃还献祝此郁人受王之卒爵亦王出房时也必与量人者郁人赞祼尸量人制从献之脯燔事相成【贾疏前祼后献祭祀乃成】　贾氏公彦曰大祭祀云受嘏谓祭宗庙也
　　案此节经意未详姑从郑注又疑郁人所有事者祼也岂二祼尸既祭之啐之奠之之后既乃举此以嘏王王卒爵有未尽者郁人乃与量人饮之与　此职与量人聨事此职不言宰则王亲祭也量人职言凡宰祭则宰摄王祭互相备也
　　鬯人掌共秬鬯而饰之
　　正义郑氏康成曰秬鬯不和郁者饰之谓设巾【贾疏幂人职以疏布巾幂八尊以画布巾幂六彝秬鬯之尊亦设巾可知】　王氏昭禹曰郁人所和者乃用以祼鬯人所共则陈之以待酌献者案酒正掌共五齐三酒以实八尊不言鬯则鬯者鬯人所专掌也外神不祼而序官疏云用鬯者尸亦以灌地更以下文庙用脩推之则宗庙盖以郁和鬯而祼外神则直以鬯不和郁而亦用以降神与秬鬯盖唯天子有之故洛诰文侯之命及江汉之诗皆以此为特赐也
　　存疑毛氏苌曰鬯香草也筑煮合而郁之曰鬯辨正孔氏颖达曰黒黍之酒自名鬯不待和郁也鬯人掌秬鬯郁人掌和郁明鬯人所掌未和郁也故孙毓云郁是草名今之郁金煮以和酒者也鬯是酒名以黒黍和一秠二米作之芬香条鬯故名曰鬯鬯非草名古今书传香草无称鬯者
　　案毛氏混鬯与郁为一孔氏辨之是已然洛诰孔氏疏云以黒黍为酒煮郁金之草筑而和之使芬香条鬯谓之秬鬯又一如毛氏所云者盖郁鬯二者细分之则别其已和郁者亦可通以秬鬯名之
　　凡祭祀社壝用大罍【壝俞癸反罍音雷】
　　正义郑氏康成曰壝谓委土为墠坛所以祭也【贾疏谓四边委土为壝于中除地为墠墠内作坛若三坛同墠之类也】大罍瓦罍【贾疏罍用瓦取质畧之意】　郭氏璞曰罍形似壶大者受一斛
　　存疑陈氏祥道曰韩诗说金罍大夫器天子以玉诸侯大夫皆以金士以梓刻为云雷说文罍龟目尊以木为之
　　禜门用瓢赍【禜音咏瓢婢遥反赍音齐杜音资注故书瓢为剽郑司农读剽为瓢】
　　正义郑氏康成曰禜谓营酂所祭【案乐记行其缀兆注缀酂舞者之位也奔丧为位注位有酂列之处合此注观之康成盖以酂为设位排列之辞他无所见】门国门也春秋传日月星辰之神则雪霜风两之不时于是乎禜之山川之神则水旱疫疠之不时于是乎禜之【贾疏昭元年子产辞】鲁庄公二十五年秋大水鼓用牲于门赍读为齐取甘瓠割去柢以齐为尊【贾疏割齐为尊亦取质畧之意】
　　存疑王氏昭禹曰禜即党正春秋祭禜是也
　　庙用脩【脩依注作卣羊久反又音由】
　　正义郑氏康成曰庙用脩者谓始禘时自馈食始【贾疏始禘谓迁庙时以新死者木主入庙特为此祭也天子诸侯之祭自祼始次朝践次馈献次乃有馈食进黍稷大夫士礼无馈献已前事直自馈食始即仪礼特牲少牢馈食礼也始为吉祭不可与吉时同故畧同大夫士礼　案郑贾以禘为新死者入庙之祭盖据春秋闵二年吉禘于庄公僖八年禘致夫人二事而云然其实春秋之禘乃时禘非大禘亦非免丧后吉祭之定名也然免丧之后虽行吉祭而二祼朝践隆礼未偹只从馈食始即可于此徴之至馈献馈食之节先儒说有异同详见司尊彝职】脩读曰卣卣中尊谓献象之属尊者彝为上罍为下【贾疏案司尊彝祼用彝朝践馈献用尊罍则诸臣所酢是彝为上罍为下尊为中也】
　　凡山川四方用蜃【注故书蜃或为谟杜子春云谟当为蜃书亦或为蜃】
　　正义郑氏康成曰蜃画为蜃形蚌曰含浆尊之象【贾疏含浆与容酒义相类】
　　存疑聂氏崇义曰蜃尊口径一尺二寸底径八寸足髙一寸下径九寸底至口上中下径一尺五寸容五斗
　　凡祼事用槪
　　正义郑氏康成曰概尊以朱带者【贾疏纁相对既是黑膝为尊以朱带络腹故名概概者横概之义也】祼当作貍字之误也【贾疏若祼当用彝尊此用概尊故注破从貍貍谓祭山林则用蜃者大山川也郑氏锷曰祼事用彝见郁人司尊彝二职则不用概明矣大宗伯有貍沈疈辜之祭此下有疈散之文则祼当作貍无疑】
　　凡疈事用散【疈普逼反】
　　正义贾氏公彦曰疈事即大宗伯以疈辜祭四方百物也　郑氏康成曰脩蜃概散皆漆尊也无饰曰散【贾疏无饰直有漆而已明槪蜃等漆外别有饰】
　　案此四方盖诗所谓以社以方之小祀也与上四方指四望者异记谓八蜡以记四方
　　大丧之大渳设斗共其衅鬯【斗音主】
　　正义郑氏康成曰斗所以沃尸也衅尸以鬯酒使之香美【贾疏肆师职大丧筑煮则此鬯酒中兼有郁金香草】郑司农云衅读为徽案丧大记浴水有盆沃水用枓注云以枓酌水沃尸也【史记索隠凡方者为斗若安长柄则名为枓音主】
　　凡王之齐事共其秬鬯【齐侧皆反】
　　正义郑氏康成曰给淬浴【贾疏鬯酒非如三酒可饮大丧以浴尸明此亦给王洗浴使香美也】　王氏应电曰大丧之渳衅鬯合郁此齐事不和郁则鬯人自共之
　　凡王吊临共介鬯
　　正义郑氏康成曰以尊适卑曰临春秋传照临敝邑曲礼挚天子鬯王至尊介为执致之以礼于鬼神与曲礼又曰临诸侯畛于鬼神曰有天王某父【贾疏曲礼注畛致也臣不名君故曰某父】此王适四方舎诸侯祖庙祝告其神之辞介于是进鬯　贾氏公彦曰介副也副王行　郑氏锷曰王适臣舎其祖庙虽至尊于其祖先不敢防故使介执鬯以礼之特不亲致耳　李氏嘉防曰非惟安诸侯之室神亦以愼人君之举动
　　鸡人掌共鸡牲辨其物
　　正义郑氏康成曰物谓毛色也辨之者阳祀用骍隂祀用黝【贾疏牧人注阳祀祭南郊及宗庙隂祀祭北郊及社稷也举此二者则望祀及四时迎气皆随其方色可知】
　　大祭祀夜嘑旦以嘂百官凡国之大宾客防同军旅丧纪亦如之【嘑火吴反本又作呼嘂古吊反】
　　正义郑氏康成曰夜夜漏未尽鸡鸣时也【贾疏谓漏未尽三刻已前仍为夜刻漏之义具挈壶氏】嘑旦以警起百官使夙兴
　　案鸡人唱之仍有递相传者巾车职大祭祀鸣鸾以应鸡人
　　凡国事为期则告之时
　　正义郑氏康成曰象鸡知时也告其有司主事者欧阳氏谦之曰以鸡人掌警旦之事因使以时期告百官
　　案不曰告之日而曰告之时者用事有早暮如春朝朝日秋暮夕月之类
　　凡祭祀面禳衅共其鸡牲【禳如羊反】
　　正义郑氏众曰面禳四面禳也【贾疏祭祀宗庙之属面禳祈祷之属】郑氏康成曰衅谓衅庙之属【贾疏言之属则衅鼓衅甲兵皆在其中】衅庙以羊门夹室皆用鸡
　　司尊彝掌六尊六彝之位诏其酌辨其用与其实正义郑氏康成曰位所陈之处【贾疏若礼运酒在室醴醆在户齐缇在堂澄酒在下】酌泲之使可酌各异也【贾疏下文郁齐献酌醴齐缩酌之类】用四时祭祀所用不同【贾疏下文春祠夏禴之类】实郁及醴齐之属【贾疏醴齐之中有三酒】　贾氏公彦曰案下文兼有罍舟此不言者文畧也
　　通论陈氏祥道曰尊上有盖面有鼻下有足尊亦谓之彝彝亦谓之尊故黄目彝也礼器曰郁气之上尊鸡斝彝也明堂位曰灌尊先儒谓尊实五斗彝实三斗虽未知所据然彝祼而已其实少尊则献酬酢焉其实多此尊所以大于彝与　郑氏锷曰此经言六彝六尊幂人乃有八尊以盛五齐三酒何也盖罍以盛三酒尊与罍分而名之则不同合而言之则皆谓之尊耳
　　春祠夏禴祼用鸡彝鸟彝皆有舟其朝践用两献尊其再献用两象尊皆有罍诸臣之所昨也【献尊之献注作牺素何反昨依注作酢】
　　正义郑氏康成曰鸡彝鸟彝谓刻而画之为鸡凤皇之形皆有舟皆有罍言春夏秋冬及追享朝享有之同昨读为酢字之误也　郑氏众曰舟尊下台若今时承槃【贾疏汉时酒尊下槃象周时尊下有舟】献读为牺犠尊饰以翡翠象尊以象鳯皇或曰以象骨饰尊明堂位犠尊周尊也春秋传牺象不出门尊以祼神【贾疏实献尸而云祼神者尸神象献尸即是祼神】罍臣之所饮也诗曰缾之罄矣维罍之耻贾氏公彦曰彝与尊各用二者郁鬯与齐皆配以
