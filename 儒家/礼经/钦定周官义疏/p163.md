<!-- { "loadSidebar": true } -->
　　案自大司宼小司宼士师三长官而下畿内之狱讼乡士遂士县士方士主之六服之狱讼讶士主之次以朝士者断狱弊讼皆于外朝也次以司民者见民者天之所司王之所敬刑罚不可以不中也狱讼旣弊有五刑以丽其辟故次司刑有刺宥以议其轻重故次司刺有大乱狱则故府之藏可覆视故次司约有疑狱不决则质之明神故次司盟于是罪轻而赎刑者则职金受其入罪重而孥戮者则司厉执其法稍重而未丽于法者则司圜收敎已丽于法则囚而刑杀故掌囚掌戮次之从坐者恕其死因任以事故司隶罪隶又次之蛮闽夷貉之隶或得之征伐亦以类附焉继犬人于司厉者司厉治盗犬能逐盗者也虽然刑非得已也禁于未发则民安而上不烦故布宪申禁于天下禁杀戮禁暴氏司禁于国中野庐氏蜡氏雍氏萍氏司寤氏所以使行者无害死者有主陆走者无险阻水浮者不沈溺时其宵昼行止以节皆道路之禁也司烜氏条狼氏修闾氏皆祭祀军旅之禁也自冥氏至庭氏十二职草木鸟兽为民害者驱而除之义之尽也继以衔枚氏司嚻者无端歌哭杂气妖声不祥也于是刑事尽矣次以伊耆氏者秋养耆老故也次以大行人等官者宾位于西北天地之义气属秋也朱子曰凡诸侯朝觐会同礼毕则降而肉袒请刑司寇主刑故属焉宾客见王则有仪故司仪次之而行夫掌小事环人主送逆象胥掌四夷国使以类附焉宾客朝见有饔飧牢礼之归故掌客次之宾客自来至去皆有讶故掌讶终焉掌交所以谕王志于天下之邦国也掌察以下所以达王事于畿内之都家也

　　钦定周官义疏卷三十九
<经部,礼类,周礼之属,钦定周官义疏>
　　钦定四库全书
　　钦定周官义疏卷四十
　　考工记
　　正义郑氏康成曰司空掌邦事篇亡汉兴购求千金不得此前世识其事者记録以备大数尔【案河间献王得此记其后以附五官】　贾氏公彦曰考工记虽不知作于何时要在秦以前是以遭秦灭籍韦氏裘氏等阙也　首末相承总有七叚从国有六职至谓之妇工言百工事重在六职之内也从粤无镈至夫人而能为弓车言四国皆能其事不须置国工也从知者创物至此皆圣人所作言圣人创物之意也从天有时至此天时也言材虽羙工又巧不得天时地气则不良也从攻木之工至陶瓬言工之多少之数及工别所宜也从有虞氏至周人上舆论四代所尚不同之事也从一器而工聚者车为多专据周家所尚之事也　林氏希逸曰此记原无冬官二字乃汉人所增匠人竝举世室重屋明堂则所记不独周制但不全耳
　　案冬官名司空者四时之有冬积于虚空不用之地而度地居民立城邑治沟洫川梁于农事既毕为宜司空者盖主于空虚不用之时而使民有兴事任力之实用也冬日之闭冻也不固则春夏之长草木也不茂此天道之以虚为实也事典不立则三时之利不能尽四民之业无所基此圣人之以虚为实也故官以司空名而其职则曰以富邦国以养万民以生百物　司空之职居四民时地利工事其末耳今其大经大法无一存者盖诸侯恶其害已而皆去其籍惟百工造作之法自古相沿意者故府亦有其籍以其为民生所习用工师所世守故犹可传述然观匠人营国为沟洫仅具髙濶广袤之度而所以建立城邑分处四民因山川形势以辨井牧别疆潦规偃潴町原防者无一及焉则工事中有关于大经大法者亦不存矣盖记者仅得之工师之传述而未见故府之典籍故也　记言秦郑是东周语淮北济汶皆齐鲁闲地终古戚速椑茭注以为齐语其周末齐鲁间晓工事而工文辞者为之与
　　国有六职百工与居一焉【与音预】
　　正义郑氏康成曰百工司空事官之属司空掌营城郭建都邑立社稷宗庙造宫室车服器械监百工者唐虞已上曰共工【贾疏史记楚世家共工作乱帝使重黎诛之又舜典帝曰畴若予工佥曰垂哉帝曰兪咨垂汝共工】　贾氏公彦曰六职即下或坐而论道至治丝麻以成之是也
　　案王公所任天职也与士大夫共之农工商亦谓之职者各有所守之业以服事其上一失其职则生养不遂而教治以倾矣女史掌王后之礼职内命妇亦皆有职而况外命妇及农工商贾之妇女乎先王之世贵贱男女无一人而无职礼乐政刑无非所以警其职者故自上以下莫敢淫心舍力此正德利用厚生之根夲也大宰九职不出农工商三者虞衡所掌即守山泽之农园圃薮牧农之类也闲民则农民之不受田者臣妾则士大夫之家众也司徒所增职事三学艺者士也世事者贱技末艺世善其事服事者不能为农工商而给役于官其无职者则罚及焉不勤其职则谓之罢民而刑施焉后世四民之外益以二氏杂以倡优而民多失职论者所以欲塞其流而明先王之道以道之也
　　或坐而论道或作而行之或审曲面埶以饬五材以辨民器或通四方之珍异以资之或饬力以长地材或治丝麻以成之【埶音势饬音勅辨皮苋反长知丈反下同注故书资作齐杜子春云当为资】正义郑氏康成曰言人德能事业之不同者也论道谓谋虑治国之政令也作起也辨犹具也资取也操也此五材金玉皮木土　郑氏众曰审曲面埶审察五材曲直方面形埶之宜以治之及隂阳之面背是也春秋传曰天生五材民竝用之　陈氏傅良曰论之者在上行之者在下未有论之不当而行之不悖者也　易氏祓曰古者珪璧金璋锦文珠玉不粥于市又司市害者使无靡者使微禁唯恐不严此乃通四方之珍异以资之盖所谓珍异非必金玉锦文之物也但地之所无而人以为贵者则谓之珍地所罕见而人以为不常者则谓之异以切于民用故通之也　贾氏公彦曰饬勤也地财糓物皆是　林氏希逸曰田畮最争人力人力所及田无髙下　陈氏祥道曰三农生九谷园圃毓草木虞衡作山泽之材皆所谓长地财也
　　案周官所云珍异多指食物此记所指则玉石丹漆金锡之类耳盖民生日用必需之物随地而有之商贾所通不过四方之珍异且锦文珠玉用之各有差等是以民勤于夲业惟土物是爱商贾无竒赢而逐末者少乃经国之大猷也后世无物不转贩半无益于民用而滋其淫侈土利之所以不博民生之所以不厚风俗之所以衰敝恒必由之资借也济也借懋迁以济民用之不足也
　　存疑郑氏众曰五材金木水火土也　郑氏锷曰郑康成谓五材金玉皮木土盖据考工记所用之材以为言贾疏水火单用不得为器物故不以备五材之目以下文考之凡器非水火无自而成轮人斩毂以火养其隂水之以眡其轮之平沈之均弓人为弓挢干挢角欲熟于火防胶则欲水火相得是水火亦得为材也
　　坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功
　　正义郑氏康成曰王公天子诸侯也士大夫受职居官者五材各有工言百众言之也商旅贩卖之客也易曰至日商旅不行农夫三农受夫田也妇功布帛妇官之事
　　案春秋五等之君葬皆称公仪礼有公食大夫礼一国之政决于君故注以公为诸侯其不言三公以三公论道经邦举王则与三公坐论在其中矣
　　粤无镈燕无函秦无庐胡无弓车【粤越同镈音博函户南反庐鲁呉反】正义郑氏康成曰此四国者不置是工也镈田器诗云防乃钱镈又云其镈斯赵函铠也孟子曰函人唯恐伤人庐读为纑谓矛防柄竹攒柲【贾疏汉世以竹为之攒谓柄之入銎处柲即柄也】胡今匃奴
　　粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也【入注如字沈音扶】
　　正义郑氏康成曰言人人皆能作是器不须置国工粤地涂泥多草薉而山出金锡铸冶之业田器尤多燕近强胡习作甲胄秦多细木善作矜柲【贾疏矜即前注所谓攒】匃奴无屋宅田猎畜牧逐水草而居皆知为弓车案不置是工疑未必然特言其器皆精良无以技名者耳
　　知者创物巧者述之守之世谓之工【知音智】
　　正义郑氏康成曰创物谓始闿端造器物若世本作者是也【贾疏世本无句作磬仪狄造酒之类】守之世谓父子世以相教贾氏公彦曰此知者即下文圣人
　　案必知周万物而后能创伏羲神农黄帝尧舜是也巧者官司之长如工垂殳斨伯与之类能知圣人之意循而逹之以究尽制作之理工则世守其成法而已轮人记所云巧者和之则工之巧者耳
　　百工之事皆圣人之作也
　　正义郑氏康成曰事无非圣人之所为也【贾疏据世夲作篇多非圣人亲为要君统臣功皆圣人统摄之】　王氏昭禹曰易言备物致用立成器以为天下利莫大乎圣人盖百工之事虽形于度数之粗而天下之至理寓焉一方一圆而具天地之象一竒一偶而具隂阳之数或曲或直而有刚柔之理或厚或薄而有盈亏之义岂浅识者所能及哉
　　案易大传网罟耒耜衣裳舟车门柝杵臼矢棺椁宫室书契之作或出于上古之圣人或出于中古及后世之圣人
　　烁金以为刃凝土以为器作车以行陆作舟以行水此皆圣人之所作也【烁始灼反注故书舟作周郑司农云当为舟】
　　正义赵氏溥曰烁谓镕铸　郑氏康成曰凝坚也王氏昭禹曰以金为体者以火为用故于金言烁以土为体者以水为用故于土言凝
　　天有时地有气材有羙工有巧合此四者然后可以为良
　　正义郑氏康成曰时寒温也气刚柔也良善也　贾氏公彦曰时若弓人春液角夏治筋秋合三材冬定体之属
　　材羙工巧然而不良则不时不得地气也
　　正义郑氏康成曰不时不得天时　刘氏彝曰不言不得天时者器有迁乎其地而不能为良以于地气有不得也若天时则大略相同而为之不以其时人之过耳
　　橘逾淮而北为枳鸜鹆不逾济貉逾汶则死此地气然也【枳诸氏反鸜其俱反鹆音欲济子礼反貉戸各反汶音问】
　　正义毛氏应龙曰晏子云江南为橘江北为枳　林氏希逸曰枳橘只是一种移橘于淮北则变而为枳郑氏康成曰鸜鹆鸟也春秋昭公二十五年有鸜
　　鹆来巢传曰书所无也汶水在鲁北　郝氏敬曰鸜鹆产南方济齐鲁间水名逾济自南而北也貉属产北方汶水入于济逾汶自北而南也
　　郑之刀宋之斤鲁之削呉粤之劒迁乎其地而弗能为良地气然也【削思约反又思诏反】
　　正义郑氏康成曰去此地而作之则不能使良也
　　燕之角荆之干妢胡之笴呉粤之金锡此材之羙者也【干古旱反妢扶云反笴古老反注故书笴为笋杜子春云当为笴笴读为槀】
　　正义郑氏康成曰荆荆州也干柘也可以为弓弩之干妢胡胡子之国在楚旁笴矢干也禹贡荆州贡櫄干栝柏及箘簵楛　郝氏敬曰角牛角可为弓材燕地寒角坚实
　　天有时以生有时以杀草木有时以生有时以死石有时以泐水有时以凝有时以泽此天时也【泐音勒泽音释又音亦】正义郑氏康成曰言百工之事当审其时也　郑氏众曰泐谓石解散也夏时盛暑大热则然
　　凡攻木之工七攻金之工六攻皮之工五设色之工五刮摩之工五抟埴之工二【刮古八反抟音团埴时职反注故书七为十刮作捖郑司农云十当为七捖读为刮】
