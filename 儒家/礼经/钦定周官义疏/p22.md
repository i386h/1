<!-- { "loadSidebar": true } -->
　　案燕食即膳夫职之王燕食也燕饮即膳夫职之王燕饮酒也后世子之燕食与王同此用朝膳所存之牢肉故亦有割亨后世子无与宾燕之礼则后世子自饮酒或王与后世子饮酒皆得为燕也若王与客燕则有特牲宾射之燕则以牛
　　凡掌共羞脩刑膴胖骨鱐以待共膳【上共依注作具膴火乌反徐凶武反胖普半反下并同】
　　正义郑氏康成曰掌共之共当为具【贾疏下云以待共膳故上共字当为具】羞庶羞也脩锻脯也刑铏羮也【贾疏特牲两铏设于豆南】膴防肉大脔所以祭者【贾疏膴鱼肉皆有之公食大夫礼庶羞皆有大谓大脔据肉而言有司彻主人亦一鱼加膴祭于其上据鱼而言也】胖如脯而腥者【贾疏干则为脯不干而腥为胖】骨牲体也　王氏昭禹曰膴肉脔之大而无骨者
　　凡王之好赐肉脩则饔人共之
　　正义郑氏康成曰好赐王所善而赐也
　　案指言饔人明事不系于外饔也内饔共内外饔共外好赐膳肉脩王之膳脩之余也故内饔共之
　　外饔掌外祭祀之割亨共其脯脩膴陈其鼎俎实之牲体鱼腊
　　正义贾氏公彦曰外祭祀谓天地四望山川社稷五祀凡外神　王氏昭禹曰内饔不言鱼腊以外饔见之也
　　案视内饔所共少胖骨鱐者于下牲体鱼腊该之也内饔所掌宗庙之祭祀也礼宜备物外祭祀则兼次祀小祀且有鱼腊则宗庙不待言矣或谓羣小祀不用牲或用鱼腊不用牲成何祭典乎肆师职立小祀用牲
　　凡宾客之飧饔飨食之事亦如之【食音嗣】
　　正义郑氏康成曰飧客始至之礼饔既将币之礼致礼于客莫盛于饔【贾疏聘礼记聘日致饔郑注急归大礼若诸侯来朝亦朝日致之饔之中有饪有腥有牵又有酒有米兼燕与食其中刍薪米禾又多故云莫盛于饔】　王氏昭禹曰飨以饮为主故行人职曰飨礼九献食以食为主故曰食礼九举
　　案飧饔致于馆飨食在庙故外饔主之若燕在寝则内饔掌之内饔职凡燕饮食中具矣
　　邦飨耆老孤子则掌其割亨之事
　　正义郑氏康成曰王制周人养国老于东胶养庶老于虞庠【贾疏国老谓卿大夫致仕者庶老谓士之致仕者】孤子死王事者之子也　贾氏公彦曰耆老谓死事者之父祖兼有国老庶老　程子曰言飨不言食飨未尝无食也耆老者其以六十为率与王制六十养于国
　　通论陈氏祥道曰老之与于养者三国老也庶老也死政者之老也罗氏献鸠以养国老在中春月令养衰老授几杖在中秋文王世子凡大合乐必遂养老郑氏据周官大胥以大合乐为春入学舍菜合舞秋颁学合声则兼中春中秋也月令谓季春之末大合乐或非周制若天子入学莫不养老又不在嵗养之数
　　飨士庶子亦如之
　　正义郑氏康成曰士庶子衞王宫者若今之飨衞士
　　师役则掌共其献赐脯肉之事
　　正义郑氏康成曰献谓酌其长帅【贾疏献谓献酒非献肉故云酌其长帅】　王氏应电曰劳将帅曰献犒兵众曰赐献赐皆有脯肉
　　凡小丧纪陈其鼎俎而实之
　　正义贾氏公彦曰小丧纪谓夫人以下之丧　郑氏康成曰鼎俎谓丧事之奠祭【贾疏殷奠及虞祔之祭皆有鼎俎】案大丧纪实鼎俎者无文何也凡大祭祀小祭祀及飨食奉牲羞肆皆诸官之正贰帅其属而共之而司马有丧祭奉诏马牲之文则凡牲视此矣庖人共丧纪之庶羞而不及牲事以此小丧纪王宫之事而掌以外饔何也内饔掌王及后世子之膳羞故所兼惟宗庙吉祭膳夫职无丧纪亦此义耳　内饔本职共王及后世子之膳羞宗庙之祭特以时举且所掌惟割亨故先膳羞而后及祭祀外饔所掌祭祀飧饔飨食献赐皆以时举则先其重者可矣丧纪尤非常故末列之
　　亨人掌共鼎镬以给水火之齐【亨普庚反镬胡郭反齐才细反】
　　正义郑氏康成曰镬所以煮肉及鱼腊之器既孰乃脀于鼎齐多少之量【贾疏案少牢爨在庙门外东南大夫五鼎羊豕鱼腊各异镬镬中肉孰各升一鼎故云既孰乃脀于鼎其实水于镬及爨之以火皆有多少之齐　案少牢肠胃无异镬之文豕不用肠胃羊肠胃即在羊镬中疏兼肠胃不可通故削之】　易氏祓曰水有多寡火有缓急齐其水火而使之无过不及也
　　职外内饔之爨亨煮辨膳羞之物【爨七玩反】
　　正义郑氏康成曰职主也爨今之灶【贾疏周礼仪礼皆言爨论语宁媚于灶礼记七祀亦言灶故曰爨今之灶】
　　案辨膳羞之物以为爨亨煮久暂缓急之齐也其物之美恶则饔者辨之
　　祭祀共大羮铏羮宾客亦如之【大音泰】
　　正义郑氏众曰大羮不致五味也铏羮加盐菜矣郑氏康成曰大羮肉湇【贾疏肉汁一名湇】　贾氏公彦曰大羮盛于豋铏羮皆是陪鼎膷臐膮牛用藿羊用苦豕用薇调以五味盛之铏器谓之铏羮盛于豆即为庶羞宾客亦如之谓致饔饩及飧礼皆有陪鼎飨食亦应有大羮　郑氏锷曰祭祀荐大羮者记曰大羮不和贵其质也　敖氏继公曰大羮上牲之肉汁也以其重于他牲故曰大
　　案公食大夫礼大羮湇不和实于镫公亲设之宰夫设铏四于豆西是宾客之大羮铏羮也敖云上牲者谓大牢则牛少牢则羊特牲则豕也疏言膷臐膮据大牢之陪鼎也若少牢则羊铏豕铏而已少牢下篇见之
　　甸师掌帅其属而耕耨王借以时入之以共齍盛【甸弟砚反耨乃豆反齍音资】
　　正义郑氏康成曰其属谓府史胥徒也耨芸芓也王以孟春躬耕帝借天子三推三公五推卿诸侯九推【贾疏并月令文】庶人终于千亩【贾疏周语文】庶人谓徒三百人借之言借也王一耕之而使庶人芸芓终之【王氏应电曰躬耕虽在君而实借力于民故曰借】齍盛祭祀所用谷也粢稷也【贾疏尔雅文】谷以稷为长【贾疏案月令中央土食稷与牛五行土为尊故知稷为五谷长又尔雅以稷为粢通言之六谷皆粢小宗伯职辨六粢之名物是也】　贾氏公彦曰天子借田千亩在南郊天子三推示恭敬鬼神又为天下先也夏麦秋禾各以熟时入神仓在谷曰粢在器曰盛王氏昭禹曰以耒犂地谓之耕以金芸草谓之耨
　　祭祀共萧茅共野果蓏之荐【蓏力果反】
　　正义郑氏康成曰诗取萧祭脂郊特牲萧合黍稷臭阳逹于墙屋故既荐然后焫萧合馨香合馨香者萧之谓也茅以共祭祀之苴【贾疏萧祭宗庙时有之茅外内之神俱用士虞礼束茅长五寸立于几东谓之苴司巫职祭祀共蒩馆谓甸师共茅与司巫司巫为苴以共之此据祭宗庙也又乡师职大祭祀共茅蒩据祭天时亦甸师氏送茅与乡师为苴以共之】亦以缩酒缩酒泲酒也醴齐缩酌【贾疏司尊彞职文】甸在远郊之外郊外曰野果桃李之属蓏瓜瓞之属【贾疏案食货志臣瓒以为在树曰果在地曰蓏张晏以为有核曰果无核曰蓏注从张晏】　杜氏子春曰萧香蒿也　陈氏汲曰古者无废地方禾黍未登则以树果蓏之属虽帝借亦无旷土也
　　案人凡祭祀共果蓏此则专荐宗庙与
　　丧事代王受眚烖【眚生景反】
　　正义郑氏康成曰齍盛者祭祀之主也国遭大丧若云此粢盛不馨使鬼神不逞于王【贾疏逞快也】既殡大祝作祷辞授甸人使以祷借田之神【贾疏大祝职授甸人祷辞在大敛后大敛则殡故知在既殡后】受眚烖弭后殃　贾氏公彦曰眚过也案丧凶事也有丧事则眚烖已见矣唯恐尚有余烖甸师以齍盛不洁引为已罪而代受之如云凡有殃咎宜加臣身云尔故注云弭后殃
　　王之同姓有辠则死刑焉
　　正义郑氏众曰文王世子公族有死罪则磬于甸人【贾疏彼注县缢杀之曰磬易氏祓曰文王世子又云其刑罪则纤剸亦告于甸人】又曰公族无宫刑狱成致刑于甸人又曰刑于隐者不与国人虑兄弟也　贾氏公彦曰絶服之外与王同姓者死及肉刑皆在甸师氏案掌囚职凡有爵者亦奉而适甸师氏以待刑杀此不云者文略　王氏昭禹曰同姓有罪不免于死义也刑而不暴于外仁也非义无以公天下之法非仁无以显同姓之恩
　　案贾疏同姓絶服之外者絶服尚然则有服者可知魏氏了翁谓五服之内则在议亲之辟夫曰议葢从末减耳若大罪能无刑乎书周公致辟管叔于商
　　帅其徒以薪蒸役外内饔之事
　　正义郑氏康成曰役为给役也木大曰薪小曰蒸贾氏公彦曰徒三百人耕耨借田千亩其事至闲故兼为外内饔所役使共其薪蒸
　　案王借千亩以一夫百亩为率徒十人足矣敬其事而勤易焉倍之可矣多至三百人以其共外内饔所用之薪蒸也所共者葢亦于祭事用之
　　兽人掌罟田兽辨其名物
　　正义郑氏康成曰罟罔也以罔搏取所当田之兽贾氏公彦曰夏官四时之田春用火夏用车秋用罗冬用徒各以一为主无妨四时兼有罔
　　案先王既有四时之田以习武守又设兽人专除田中之兽故辨其名物无害于稼者则不罟不足以共祭祀丧纪宾客膳羞者则不献也
　　冬献狼夏献麋春秋献兽物
　　正义郑氏康成曰狼膏聚麋膏散聚则温散则凉以救时之苦也兽物凡兽皆可献也　王氏安石曰冬物成之时狼残物之尤者夏田稼之时麋害稼之众者春秋书多麋是也故各于其尤害物之时罟而献之雍氏春令为阱擭之利于民者则春献兽物亦以除害
　　辨正杨氏恪曰案月令仲冬隂极阳生而麋角解则知麋隂物其性自凉疏以山兽泽兽为义似未安案冥氏穴氏专攻猛挚之兽虑其害人兽人则兼取其可备膳羞者
　　时田则守罟及弊田令禽注于虞中【弊必艺反徐蒲计反】
　　正义贾氏公彦曰时田谓四时田猎注犹聚也　郑氏康成曰守罟备兽触攫【贾疏防备兽时触网而攫者则取之】弊仆也仆而田止　郑氏众曰弊田谓春火弊夏车秋罗冬徒【贾疏大司马职文】虞中谓虞人厘所田之野及田植虞旗于其中致禽而珥焉【贾疏山虞职文】兽人主令田众得禽者置虞人所立虞旗之中当以给四时社庙之祭珥焉者取左耳以效功
　　案掌罟田兽兽人自罟之也故以时献其所获时田则守罟从王田而守罟以备禽之逸也故令注于虞中
　　凡祭祀丧纪宾客共其死兽生兽
　　正义郑氏康成曰共其完者【贾疏其不完者入于腊人】　贾氏公彦曰共于庖人
　　凡兽入于腊人皮毛筋角入于玉府
　　正义郑氏康成曰入于腊人当干之也入于玉府给作器物也
　　凡田兽者掌其政令
　　正义贾氏公彦曰以兽人知田猎之法　王氏应电曰畋狩有时王制獭祭鱼然后虞人入泽梁豺祭兽然后田猎鸠化为鹰然后设罻罗昆虫未蛰不以火田是也取兽有法若不麛不卵不杀胎不殀夭不覆巢不成禽不献是也及夫辨其死生鱻薧之物当公当私之宜皆所谓政令
　　案凡田兽谓百姓之猎者王制四时之田天子诸侯大夫既杀纵民使猎民居山泽间者亦不禁其取兽角人以时征齿角凡骨物于山泽之农是也葢天子诸侯搜狩之政令掌于司马而兽人所掌则百姓田猎之政令亦存焉凡渔者掌其政令义同
　　人掌以时为梁【渔同】
