<!-- { "loadSidebar": true } -->
　　在宾阶面赘路在阼阶面先路在左塾之前次路在右塾之前【贾疏大路玉路赘路玉路之贰先路象路次路象路之贰门侧之堂谓之塾谓在路门内之东西北面与玉路赘路相对也　案蔡氏沈书传以先路为木路谓行则贱者宜先义亦可通】汉朝上计律陈属车于庭【贾疏汉朝集使上计法亦陈车】故曰大丧大宾客亦如之
　　凡防同军旅吊于四方以路从
　　正义郑氏康成曰王出于事无常王乗一路典路以其余路从行以华国　贾氏公彦曰惟玉路祭祀之车尊不出其余皆出以华国也【案王出于事无常或亦有祀事玉路不出未知所据】　易氏祓曰谓因防同军旅而行吊事
　　车仆掌戎路之萃广车之萃阙车之萃苹车之萃轻车之萃【萃七内反广古旷反苹泊清反轻溪政反注故书苹作平杜子春云苹车当为軿车】
　　正义郑氏康成曰萃犹副也此五者皆兵车所谓五戎也【贾疏月令季秋习五戎郑注以五戎为弓矢殳矛戈防此注所谓五戎者未知所据或以五戎无正文故两觧之与】戎路王在军所乗也广车横陈之车也阙车所用补阙之车也苹犹屏也所用对敌自蔽隐之车也【王氏安石曰苹车盖辎车之有屏蔽者】轻车所用驰敌致师之车也【王氏昭禹曰孙武曰驰车千驷又曰轻车先出其侧盖用之驰敌致利非轻不可故驰车又谓之轻车】春秋传公丧戎路【贾疏庄公九年左传齐鲁战于干时事】又曰其君之戎分为二广则诸侯戎路广车也又曰帅斿阙四十乗【贾疏宣十二年左传晋楚战于邲楚子为乗广三十乘分为左右右广鸡呜而驾日中而説左则受之日入而説楚子使潘党率斿阙四十乗从唐侯为左拒】孙子八陈有苹车之陈又曰驰车千乗五者之制及萃数未尽闻也　贾氏公彦曰戎路即巾车革路车仆惟掌五戎之萃其五戎之正不言所掌者巾车虽掌五戎之一其下四戎之正亦当巾车掌之　郑氏锷曰萃者副贰之名五路皆有贰数不过十二戎事危故副贰尤众广车阙车苹车轻车皆有萃
　　通论陈氏汲曰诗云輶车鸾镳尔雅輶轻也
　　余论杂説车战之法每车甲士三人歩卒七十二人二十四人居前左右各二十四人居前者战左右者挟辕常相更番后又二十五人为一队去车二十五歩所谓炊家子守衣装厮飬樵汲者也行则以车为衞居则以车为营一车一间又有倅车孙子曰萃车千驷轻车千乗带甲十万谓倅车也车战之法为不可败计有倅车者万一或败免致仓皇无备后人自不能车战岂得谓其法不可用
　　凡师共革车各以其萃防同亦如之
　　正义郑氏康成曰五戎者共其一以为王优尊者所乘也【贾疏案巾车王所乗惟革路而已此经不云革路总云共革车则五戎皆是王虽乘一路四路皆从是优尊所乗也】而萃各从其元焉【贾疏五戎车之下皆云之萃明萃皆从其元可知】巡守及兵车之防则王乘戎路【贾疏戎仆职掌驭戎车凡巡守及兵车之防亦如之】乘车之防王虽乘金路犹共以从不失备也黄氏度曰车仆掌五戎之萃皆以副王为名居中
　　军其卒皆乡兵而乗之者皆官府州乡之吏射人职大师令有爵者乗王之倅车是也　王氏安石曰各以其萃以其车之卒伍睦也
　　大丧廞革车
　　正义郑氏康成曰言兴革车则遣车不徒戎路广阙苹轻皆有焉　贾氏公彦曰王遣车九乘除此五乘之外加以金玉象木四者则九
　　大射共三乏
　　正义郑氏众曰乏读为匮乏之乏　郑氏康成曰乏所以为获者御矢也　贾氏公彦曰乏一名容射人职三获三容是也革车用皮乏亦用皮故因使为之宾射燕射等皆共乏大射举尊者而言　郑氏锷曰王大射张三侯每侯一乏　郑氏樵曰文反正为乏正以受矢乏以蔽矢是相反也
　　司常掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌
　　正义郑氏康成曰物名者所画异物则异名也【贾疏九旗中旜物旌旞等不画异物注据名总言之耳】通帛谓大赤从周正色无饰杂帛者以帛素饰其侧白殷之正色全羽析羽皆五采系之于旞旌之上所谓注旄于干首也【贾疏尔雅注旄首日旌旞旌非直有羽亦有旄故引以证旞旌旄羽竝有也大常已下橦首皆有旄羽夏采职乗车建绥注绥以旄牛尾为之缀于橦上是旌首皆有旄之騐也】凡九旗之帛皆用绛【贾疏全羽析羽直有羽而无帛而注云九旗之帛者据多而言】　黄氏度曰司常掌其物名其旗各属于其官府师都州里而藏之有国事则出而张之不待给歳时共其更旌而已　王氏安石曰旗之物则通帛杂帛之属旗之名则旗常旜物之属自常以下凡九物而旗居其一谓之九旗犹公侯伯子男通谓之诸侯也各有属则自王以下其臣民各有属建旗则使之视而从焉待国事谓国有祭祀师田宾客之事
　　通论郑氏锷曰大常九旗之一耳独以司常名官何也旗可谓之旂旌亦可谓之常郊特牲旂十有二旒龙章而设日月此指大常而言也而谓之旂岂非旗可谓之旂乎乐记龙旂九旒天子之旌也此亦指大常而言也岂非旗亦可谓之旌乎觐礼公侯伯子男各就其旂而立月令春载青旂夏载赤旂秋载白旂冬载旂春之青者宜曰旂夏之赤者宜曰旟秋之白者宜曰旗冬之者宜曰旐不谓之旗旟旐而谓之旂岂非旗皆可以谓之旂乎大行人建常九斿建常七斿建常五斿旂则九斿旟则七斿旗则五斿不谓之旂旟旗而谓之常此官掌九旗而名司常以大行人参之义可知矣　方氏慤曰司常言设日月者无龙章设龙章者无日月郊特牲言龙章而设日月盖杂记前代之礼
　　存疑郑氏康成曰属谓徽识也【贾疏谓在朝在军所用小旌故以属言之】大传谓之徽号今城门仆射所被及亭长着绛衣皆其旧象　贾氏公彦曰或谓旞旌之下亦有旄旒而用绛帛旄之下旆似不用绛故尔雅云缁广充幅长防曰旐继旐曰旆诗云白旆央央定公四年左传分康叔以少帛綪茷旃旌是旌旆色异也
　　及国之大阅赞司马颁旗物王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌
　　正义郑氏康成曰仲冬教大阅司马主其礼王画日月象天明也【贾疏桓二年左传臧哀伯云三辰旂旗昭其明也则此大常也此举日月其实兼有星】诸侯画交龙一象其升朝一象其下复也【王氏昭禹曰诸侯在国则有君道在朝则有臣道故龙一升一降乃不为亢】道车象路也王以朝夕燕出入【贾疏巾车职象路以朝朝所以行道故谓象路为道车在朝则建大赤今以朝夕燕出入则建旞】斿车木路也王以田以鄙【贾疏斿车巾车本路也正田猎建大麾小田猎及巡行县鄙则建旌】全羽析羽五色象文徳也大阅王乘戎路建大常焉玉路金路不出　贾氏公彦曰司常主旗物故赞司马颁物也九旗首虽总为大阅而言其道车载旞斿车载旌非为军事
　　案孤卿谓为主帅者即大司马中秋治兵之军吏也大夫士有职事于军中而不与行陈围禁之事下文云官府大司马职云百官是也师都谓公孤卿大夫之采地州里谓六卿州长职云大攷州里足以见之县鄙谓六遂其四等公邑亦存焉采地乡遂公邑之车徒分隶于六军之主帅其所建则为旗为旟为旐也大阅之旗物不列于大司马而着于此者司常为旗物之专司而大阅为时田之极盛也大阅而道车斿车竝从者王行虽信宿不废朝夕之朝若以巡狩防同而讲武则视四方之听朝是也如宣王防诸侯于东都而田于甫草之类
　　存疑郑氏锷曰此旗物司常与大司马或颁之或辨之然王与诸侯或建或载不出乎大常与旗至于旜则孤卿建之矣师都又载之物则大夫士建之矣乡遂又载之旗则师都建之矣军吏又载之旟则州里建之矣百官又载之旐则县鄙建之矣郊野又载之何也盖军吏也孤卿也师都也三者不同名考其实则皆孤卿而已平日为孤卿有事则为军将在朝为孤卿食采则在师都故所互建者旗也旜也所迭载者亦旗也旜也乡遂也大夫士也百官也州里也四者不同名攷其实皆大夫士而已判而言之则曰大夫士合而言之则曰百官乡则有州遂则有里曰乡遂者总名也曰州里者各举其一以名之故所互建者物也旟也所迭载者亦物也旟也郊野也县鄙也二者不同名攷其实皆公邑之吏而已乡遂余地与夫封王子弟之余地谓之公邑亦谓之闲田自其地言之曰郊野自天子使吏治之曰县鄙故所互建者旐也所迭载者亦旐也盖王畿内官吏之众大抵有三节曰朝廷之孤卿耳乡遂之士大夫耳公邑闲田之羣吏耳民于每歳治兵大阅之时见闻习熟安其敎训一旦有军事其旗可辨其人易识安得不如子弟之衞父兄手足之捍头目耶　郑氏康成曰孤卿不画言奉王之政敎而已大夫士杂帛言以先王正道佐职也【贾疏杂帛中央赤防边白白殷之正色而在防故云以先王正道佐职也】师都六乡六遂大夫也谓之师都都民所聚也【贾疏师众也都聚也主乡遂民众所聚故谓之师都】画熊虎者乡遂出军赋象其守猛莫敢犯也州里县鄙乡遂之官互约言之【贾疏州是乡之官里与县鄙是遂之官故总言乡遂之官云互约言之者遂之里是下士得与乡之州中大夫同建旟则知乡之闾亦得与遂之县同建旐也遂之鄙得与县同建旐乡之党亦得与州同建旟可知是互也乡之族上从党同建旟比上从闾同建旐也遂之酂上从鄙同建旐邻上从里同建旟是约也但族师幷鄙师已下皆是士官虽与在上大夫同建其仞数则短疑当三仞已下】鸟隼象其勇捷也蛇象其扞难避害也【贾疏隼勇鸟捷有甲能扞难蛇无甲见人辟之】
　　案通帛杂帛熊虎鸟隼蛇各殊其识以为建者之差次即有取义未必如注説之支也乡遂之官互约言之轇轕又甚矣曲礼曰行前朱鸟而后武左青龙而右白虎出车诗曰彼旟旐斯胡不旆旆又曰旂旐央央盖龙虎鸟蛇其始特以左右前后而分继则以龙最贵虎次之鸟蛇又次之遂为爵列之等杀耳
　　皆画其象焉官府各象其事州里各象其名家各象其号
　　正义杜氏子春曰画当为书　郑氏康成曰事名号者徽识所以题别众臣【贾疏昭二十一年左传宋防人濮曰徽者公徒也是名徽也诗六月识文鸟章笺云识徽识也是名识也】树之于位朝者各就焉觐礼公侯伯子男皆就其旂而立此其类也或谓之事或谓之名或谓之号异外内也
　　辨正郑氏锷曰熊虎鸟隼蛇之属可画事与名号何以画当从杜子春作书
　　通论薛氏季宣曰司马辨号名之用有六而此所言者有三司马分言之司常总言之耳司马谓帅以门名又曰百官各象其事即此所谓官府各象其事家以号名即此所谓家各象其号县鄙各以其名乡以州名野以邑名即此所谓州里各象其名也
　　案注云三者旌旗之细又云徽识之书则云某某之事某某之名某某之号固有之然细玩经文则官府之事州里之名家之号亦直书于旌旗之上也如孤卿同建旜大夫士同建物而所书则别之曰某司徒之旜某司空之旜大夫某官士某官之物所谓官府各象其事也州里之吏同建旟则书某州之旟某里之旟所谓州里各象其名也如鲁三家同建旗则书季孙氏之旗孟孙氏之旗所谓家各象其号也观大司马职王载大常诸侯载旂军吏载旗师都载旜乡遂载物郊野载旐百官载旟各书其事与号焉文不更端足以见之
　　凡祭祀各建其旗防同宾客亦如之置旌门
