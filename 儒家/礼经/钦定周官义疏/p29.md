<!-- { "loadSidebar": true } -->
　　案贾氏依后郑占卖国中斥币之説今亦不从总论郑氏康成曰此九赋之财给九式者　易氏祓曰九式之用専取于九赋此正大宰制国用之大者金氏瑶曰九赋所入之数与九式所费之数多寡
　　相当则以待之
　　凡邦国之贡以待吊用
　　正义郑氏康成曰此九贡之财所给也给吊用给凶礼之五事【贾疏大宗伯以凶礼哀邦国有防礼荒礼吊礼禬礼恤礼五礼皆湏以财货哀之】贾氏公彦曰大行人六服因朝所贡之物与大宰
　　每嵗之九贡虽时节不同贡物有异亦并入吊用之数
　　案邦国祀贡嫔贡之属多王朝用物而大府于九式之外别言邦国之贡以待吊用似不以共九式何也以此待彼特言其大数适相当耳非截然不可相通也九赋之财既可移用则九贡视此矣所以独言以九贡待吊用者王朝所用于邦国惟吊禬防荒为多故特揭之以示邦国之职贡仍以救邦国之祸烖者十居八九而朝觐之飨燕饔积覜省之币赍则于九赋中賔客币帛二式具之所以懐诸侯而大服其心也至于凶礼之赒委赙补犒禬所用乃粟米货币材物必近取于方岳之内庶邦所共闲田所入非可致自王朝者故知赋贡相通而互为用必具有经灋也
　　凡万民之贡以充府库
　　正义郑氏康成曰此九职之财【王氏详説曰闾师八贡即九职所入故知万民之贡为九职之材】充犹足也
　　案郑氏以赋为口率出泉若既取其丁泉而又征其地税者固非也后人驳之者颇多然谓九赋出于九职九职输为九赋而直合而一之也则亦率矣大府职既言九赋以待九式而又言万民之贡以充府库司防职既言九赋令田野之财用而又言九功令民职之财用载师任地闾师任民皆两两相对言之其为两项甚眀盖大宰之九职其灋通乎畿内并及四国者也闾师之八贡其征止于国中及四郊者也其国中四郊之地载师之所任者已列于九赋矣而此外之民有不与于任地之数者则闾师以任力之灋任之居山居泽另作其财若工若商若牧各攻其业于载师宅士贾官牛赏牧诸田之外别民而任之农于载师圃之外别民而任之圃嫔妇受丝枲而化治之凡其所贡则専以共上故曰以充府库如是则载师之赋固不及之而九职之贡自与赋别也　大宰九职总民之所有事者而统言之也闾师贡止有八分山与宅为二而臣妾闲民不与焉然无职者出夫布则闲民亦有贡矣故大府内府司防皆曰九功如云九贡则无以别于邦国之贡如云九职之贡则嫌并臣妾而征之也
　　凡式贡之余财以供玩好之用
　　正义郑氏康成曰谓先给九式及吊用足府库而有余财乃可以共玩好眀玩好非治国之用　贾氏公彦曰式即上文九赋之财给九式之余也贡即上文邦国之贡及万民之贡也　易氏祓曰必待有余财然后共之若其无余则不共
　　案有物可好而玩之以适其情虽圣人不废以经传攷之舞衣大贝兑戈垂矢见于尚书鲁壶纪甗见于春秋传要亦礼乐之器具故后世传为宗器重寳而当时直以为玩好而已
　　凡邦之赋用取具焉歳终则以货贿之入出会之【会古外反】正义郑氏康成曰赋用用赋　贾氏公彦曰上有九贡九赋九功此特言赋眀兼有九贡九功　王氏昭禹曰赋用者以赋之所入而用之也取具者取足于大府也孟子谓无政事则财用不足周官之灋有常式以节用有移用以均财量入以为出所谓政事也林氏之竒曰防其出入以待司防之防
　　案曰凡邦之用取具焉可矣而并举赋何也见赋与用壹取具于大府而王无私藏亦无私用也
　　玉府掌王之金玉玩好兵器凡良货贿之藏
　　正义郑氏康成曰良善也此物皆式贡之余财所作其不良又有受而藏之者　贾氏公彦曰玉府以玉为主玉外所有美物亦一掌之　郑氏锷曰兵器亦掌于玉府与金玉同殆如礼记所谓越棘大弓之类与
　　案兵器谓兵与器也
　　共王之服玉佩玉珠玉
　　正义郑氏众曰服玉冠饰十二玉　刘氏迎曰服玉若弁师职玉瑱玉琪玉笄之类　郑氏康成曰佩玉王所带者【贾疏谓佩于革带之上者】玉藻君子于玉比徳焉天子佩白玉而组绶诗传曰佩玉上有葱衡下有双璜冲牙蠙珠以纳其间【贾疏佩白玉谓衡璜琚瑀组绶者用组绦穿连衡璜等使相承受韩诗传佩玉上有葱衡衡横也谓葱玉为横梁下有双璜冲牙者谓以组县于衡之两头两组之末皆有半璧曰璜故曰双璜又以一组县于衡之中央于末着冲牙使前后触璜故言冲牙毛诗传衡璜之外别有琚瑀当置于县冲牙组之中央又以二组穿于琚瑀之内角斜系于衡之两头于组末系于璜蠙蜯也珠出于蜯故言蠙珠组绳有五皆穿珠于其间】　刘氏敞曰琢玉为珠以饰冕弁
　　案服玉共于弁师佩玉共于春官司服珠玉注不言所用姑从原父若然则服玉中可以该之又出此者或别有他用也王安石以服玉为大圭之属非也余论陈氏祥道曰古之君子必佩玉其色有白黒苍之辨其声有角徴宫羽之应其象有仁智礼乐道徳忠信之备或结或垂所以着屈伸之理或设或否所以适吉凶之宜此所以纯固之徳不内杂非僻之心无外入也
　　王齐则共食玉【齐侧皆反】
　　正义郑氏康成曰玉阳精之纯食之以御水气　郑氏众曰王齐当食玉屑【贾疏研之乃可食】　王氏昭禹曰精明之至然后可以交神眀玉阳精之纯食之可以助精眀
　　余论王氏安石曰北齐李预常得食玉灋其死也形不壊则食玉之所养可知矣
　　大防共含玉复衣裳角枕角柶
　　正义贾氏公彦曰含玉璧形而小以为口实不言赠玉饭玉者文不备　郑氏众曰复招魂也衣裳生时服招魂复魄于太庙至四郊角柶角匕也士防礼楔齿用角柶【贾疏案既夕记楔貌如轭上两末状如枇杷拔屈中央楔齿】楔齿者令可饭含　郑氏康成曰角枕以枕尸
　　案典瑞共含玉司服共复衣裳而此职又共何也典瑞疏云玉府主作之典瑞则主其成事而共之也复衣裳用冕服以复用死者之上服也王生平服御之物式灋制度必攷定于礼官此含玉复衣裳所以自礼官而共于内与
　　掌王之燕衣服衽席牀笫凡亵器【笫阻史反又阻引反】
　　正义郑氏康成曰燕衣服者巾絮寝衣袍襗之属皆良货贿所成【贾疏□也襗亦作泽里衣也诗秦风与子同袍与子同襗】笫箦也郑氏众曰衽席单席也【贾疏曲礼请席何乡请衽何趾注衽卧席也】亵
　　器清器虎子之属　王氏昭禹曰王燕私之服早暮所共非礼服也故掌于玉府而不掌于司服　陈氏汪曰王所服用并掌于此职虽亵器亦别无可属也案王之燕衣服凡亵器皆掌于玉府则宰小宰得检察虽以良货贿共之而毋敢作淫巧以荡上心矣
　　若合诸侯则共珠槃玉敦【敦音对徐丁雷反注故书珠为夷郑司农云夷槃或为珠槃】
　　正义郑氏康成曰敦槃类珠玉以为饰古者以槃盛血以敦盛食合诸侯必割牛耳取其血歃之以盟珠槃以盛牛耳尸盟者执之　郑氏众曰玉敦防血玉器　贾氏公彦曰祭祀之时有黍稷故特牲少牢礼皆敦盛黍稷今盟无黍稷敦宜盛血牛耳宜在槃戎右职盟则以玉敦辟盟遂役之赞牛耳桃茢又左传哀十七年公防齐侯盟于蒙孟武伯问于髙柴曰诸侯盟谁执牛耳
　　案珠槃玉敦非寳镇也故不掌于典瑞而玉府共之
　　凡王之献金玉兵器文织良货贿之物受而藏之正义郑氏康成曰文织画及锦绣　王氏昭禹曰文织与书所谓厥篚织文同盖帛之有文出于织而成之者
　　存疑郑氏康成曰谓百工为王所作可以献遗诸侯古者致物于人尊之则曰献通行以馈春秋齐侯来献戎防尊鲁也【贾疏王肃取家语曰臣取于君曰取与于君谓之献郑君弟子马昭等难王肃礼记曰尸饮五君洗玉爵献卿况诸侯之中有二王之后何得不云献也】
　　案凡王之献该诸侯觐享王臣出聘反命之所献及百工所成之器物宜共王之服用者则有司以献而入于玉府也曰献于王则疑于私献曰王之献则为宜献于王之物可知矣注疏所以别为一解者恐与内府四方之币献无别耳不知四方币献入于内府内府又取其中玉府之用者入之犹野职野赋皆入于遂师遂师又取其中用者入于玉府其事本各异也凡此类徧攷五官比类以求其事理之实则端绪显然矣
　　凡王之好赐共其货贿
　　正义贾氏公彦曰王于羣臣有恩好因燕饮而赐之货贿者
　　总论王氏应电曰玉府所掌一为王之正用于内府中择其尤良者以共至尊也一为玩好式贡之余财所共及兽人人诸职所入止共玩好赐予邦之大用无与焉
　　内府掌受九贡九赋九功之货贿良兵良器以待邦之大用
　　正义贾氏公彦曰掌受九贡九赋九功者即大府职所云颁于受藏之府是也良兵良器冬官百工所作亦由大府而来良兵谓弓矢殳矛戈防五兵之良者良器谓车乘及礼乐器之善者　郑氏康成曰大用朝觐之颁赐【案大用当该九式而言】　邓氏元锡曰大用谓大賔客大师大防大祭之用
　　案九赋亦有货贿何也角人徴齿角凡骨物于山泽之农以当邦赋羽人徴羽翮于山泽之农以当邦赋掌葛徴絺绤之材于山农徴草贡之材于泽农以当邦赋观此经则知周官和通上下备灋以利民凡有货贿者皆得入以代赋不独山泽之农　大府职邦国之贡以待吊用盖于大用中该之其不中凶礼五事之用者则与朝聘之币献充聘物好赐故内府并受焉
　　凡四方之币献之金玉齿革兵器凡良货贿入焉正义郑氏康成曰诸侯朝聘所献国珍【贾疏朝觐所献觐礼一马卓上九马随之龟金竹箭分为三享是也遣臣聘所献聘礼束帛加璧庭实乘皮之类是也】　贾氏公彦曰齿若象牙之类革若犀皮之类此因朝聘而贡先通于掌货贿入其要于大府乃始入之于内府也
　　案九贡九赋九功之货贿不言良者良苦兼受也兵与器独言良者其不良者司兵及用器者受之也币献之货贿独言良者庭实非良不荐也货贿皆良则兵与器不必言矣邦之大用货贿则良苦各有所待若兵与器之锡则必褒有徳劳有功是以非良不用聘物好赐必以良货贿共奉亦此意也　小宗伯职大賔客受其将币之赍盖小宗伯受之既而有司以入于内府
　　凡适四方使者共其所受之物而奉之
　　正义贾氏公彦曰谓使公卿大夫聘问诸侯若大行人间问省覜之等使者受将行之物则内府奉而与之
　　凡王及宰之好赐予则共之
　　正义郑氏康成曰宰待四方賔客之小治或有所善亦赐予之
　　案注据大宰之职言之是已抑大宰总六典统百官听邦之小治则赐予者或不仅四方之賔客已也然则九式中好用之式与此大府之待赐予者固已并大宰而该之矣
　　外府掌邦布之入出以共百物而待邦之用凡有灋者正义郑氏康成曰布泉也读为宣布之布其藏曰泉其行曰布取名于水泉其流行无不徧入出谓受之复出之共百物者或作之或买之待犹给也有灋百官之公用也　魏氏校曰有灋谓公用合大宰之式灋者
　　案布之出者赐予币赍之类也其入者国所鼔铸廛人所敛买賖官物所入及民当出粟米丝麻而或以布代者　大府以九赋待九式必式贡之余财乃以共玩好之用则粟米丝枲货贿财物无由冒滥惟泉布无定数而以通百物取用甚便苟耗于侈靡滥于亲幸则损主徳亏国体者多矣故列职曰待邦之用凡有灋者则非大府式灋之所颁有司得以职争宰小宰得以义断矣
