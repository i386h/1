<!-- { "loadSidebar": true } -->
　　通论贾氏公彦曰王之三夫人与三公夫人同乗翟车九嫔与孤妻同乘夏篆二十七世妇与卿妻同乘夏缦女御与大夫妻同乗墨车士之妻嫁时摄盛亦乗墨车非嫁摄盛则乗栈车也诸侯以下夫人祭祀宾飨出桑朝君差之皆可知也若然诸侯夫人亦当有安车以朝君
　　翟车贝面组緫有握【握刘音屋一音乌学反非】
　　正义郑氏康成曰翟车不重不厌以翟饰车之侧尔贝面贝饰勒之当面也【贾疏贝水物】有握则此无盖矣【贾疏盖所以御雨无握乃施之今既有握故知无盖】如今軿车是也后所乗以出桑【贾疏案月令三月荐鞠衣于先帝又后妃亲桑于东郊二者皆乗翟车以荐鞠衣非祀亲桑又非大事故乗翟车也】　贾氏公彦曰朱緫缋緫鹥緫皆以缯为之组緫则以组绦为之緫亦施于勒及两耳两镳并车衡輨焉　成氏伯璵曰旁曰帷上曰握
　　案握疑如帷幕幄帟之幄谓自较而上以穹者覆其顶也故注云有握则无盖矣握之下亦如裳帷与
　　辇车组挽有翣羽盖【挽音晚】
　　正义郑氏康成曰辇车不言饰【贾疏以经不言翟又不言面总之类是无饰也】后居宫中从容所乗但漆之而已爲辁轮人挽之以行【贾疏案杂记注引许氏説文有辐曰轮无辐曰辁则人挽行者皆无辐又杂记注辁崇盖半乗车之轮乗车髙六尺六寸则此当三尺三寸】有翣所以御风尘【贾疏翣即扇也扇所以为障蔽亦所以御风尘】以羽作小盖为翳日也　王氏志长曰案尔雅大扇谓之翣　陈氏祥道曰五路言翟言车而不言路二翟言翟而不言车者不言路避王也不言车车不足以名之也孤言夏篆卿言夏缦至墨车已下然后言车是亦饰盛者以饰名饰杀者以车名也
　　案翣与羽盖皆人执之而傍车以行者
　　存疑郑氏锷曰衣袆衣则乗重翟衣褕狄阙狄则乗厌翟衣展衣则乗安车衣鞠衣则乗翟车衣褖衣则乗辇车
　　王之丧车五乗木车蒲蔽犬尾櫜疏饰小服皆疏【乘绳证反下同莫歴反櫜音羔刘姑道反注故书疏为揟】
　　正义郑氏康成曰木车不漆者【贾疏上文木路对革路有革又有漆则木路惟有漆据吉时而言此木路对禫始有漆则不漆可知】郑司农云蒲蔽谓臝兰车【贾疏汉时有臝长兰乗不善之车故举以説之】以蒲为蔽天子丧服之车汉仪亦然犬以犬皮为覆笭【贾疏古者男子立乗湏冯轼轼上湏皮覆之故云犬】某谓蔽车防御风尘者犬白犬皮【贾疏以丧无饰明用犬之白者士丧记主人乗恶车白狗幦是也】既以皮为覆笭又以其尾为戈防之弢【贾疏櫜则弢也】麤布饰二物之侧为之縁若摄服云【贾疏按丧服齐衰以下皆称疏在礼凡言疏布者据大功布而言此以八升布为二物之縁也既夕记贰车白狗摄服注摄犹縁也狗皮縁服差饰引之者证二物为縁之事】服读为箙小箙刀剑短兵之衣【贾疏小箙即既夕记主人乗恶车白狗幦蒲蔽犬服注云笭间兵服以犬皮为之是也】此始遭丧所乗为君之道尚防防奸也书曰以虎贲百人逆子钊【贾疏书周书顾命篇】亦为备焉
　　通论贾氏公彦曰士丧礼主人乗恶车注引杂记端衰丧车皆无等然则此恶车王丧之木车也是尊卑同也
　　素车棼蔽犬素饰小服皆素【棼奉云反注读为薠音烦】
　　正义郑氏康成曰素车以白土垩车也【贾疏案尔雅地谓之黝墙谓之垩垩谓以白土为饰则此素车亦白土为饰可知】棼读为薠薠麻以为蔽其服以素缯为縁此卒哭所乗【贾疏士虞记卒哭丈夫説绖带于庙门外妇人説首绖不説带是卒哭变服变服即易车】为君之道益着在车可以去戈防　王氏安石曰素车蔽服皆素则少变而饰以素不皆疏矣
　　存疑黄氏度曰素车素饰不言尾櫜因上文言小服皆素则尾櫜可知汉文帝遗诏无布车及兵器其制至汉犹在薻车以下不言小服则如常车施革駹车又渐漆矣
　　薻车薻蔽鹿浅革饰【薻藻同音早注故书薻作】
　　正义郑氏康成曰薻水草苍色以苍土垩车鹿浅以鹿夏皮为覆笭【贾疏夏时鹿毛新生为浅毛】又以所治去毛者縁之【贾疏去毛曰革】此既练所乗
　　辨正王氏应电曰注棼为麻布藻为苍缯案下駹车始以苇为蔽今若用麻布与苍缯则反精矣盖即编薠麻与水草以为蔽耳
　　駹车雚蔽然髤饰【駹莫江反雚音丸髤香求反】
　　正义郑氏康成曰駹车边侧有漆饰也【贾疏下文漆车全有漆则此未全漆故知边侧少有漆也】雚细苇席也以为蔽者漆则成藩【贾疏下文藩蔽即因此蔽而漆之】即吉也然果然也【贾疏果然兽名】髤赤多黑少之色韦也此大祥所乘　王氏安石曰髤与雀不言物盖如藻车用革
　　漆车藩蔽豻雀饰【豻午旦反】
　　正义郑氏康成曰漆车黑车也【贾疏凡漆不言色者皆黑故大夫所乘墨车直以黑名】藩今时小车藩漆席以为之豻胡犬雀黑多赤少之色韦也【贾疏雀头黑多赤少雀即緅也】此禫所乘　刘氏彞曰三年之丧皆乘恶车谓木车也齐衰皆乘素车大功皆乘藻车小功皆乘駹车缌乘漆车　贾氏公彦曰下文大夫乘墨车士乘栈车皆吉时所乘之车既言天子至士丧车五乘尊卑等则大夫士禫亦得乘漆车所以大夫士禫即乗漆车与吉同者礼穷则同也
　　存疑王氏志长曰疏谓大夫士禫皆得乗漆车则大夫禫与吉同已不可至于士平日乗栈车禫得乗漆车是士禫所乗反精于平日矣而可乎
　　案栈车不革鞔但漆之则栈车亦名漆车此于士为吉车在王则为第五等之丧车也丧车无等则尊卑同然亦大概之言非必士大夫遂偹五乗贾氏依次比之则士禫所乗与吉车同亦不得不然者无庸苛论也详见士丧记
　　服车五乗孤乗夏篆卿乗夏缦大夫乗墨车士乗栈车庶人乗役车【孤乘已下竝如字篆直转反缦莫干反栈仕版反】
　　正义郑氏康成曰服车服事者之车【贾疏孤卿以下皆辅佐之臣服事于上】郑司农云篆或读为圭瑑之瑑夏篆毂有约也某谓夏篆五采画毂约也夏缦亦五采画无瑑尔【贾疏言缦者亦如缦帛无文章故云无瑑也以其瑑为毂约则言缦者无约也】墨车不画也【贾疏言墨漆革车而已故知不画也】栈车不革鞔而漆之【贾疏考工记舆人栈车欲弇是不革鞔者也知士车有漆饰者案唐传云古之帝王必有命民于其君得命然后得乗饰车骈马衣文骈锦注云饰漆之骈并也是其事】役车方箱可载任器以供役【贾疏案考工记乗车田车横广前后短大车柏车羊车皆方故知役车亦方箱】　贾氏公彦曰庶人以力役为事故名车为役车
　　通论贾氏公彦曰此寻常所乗士昏礼亲迎摄盛主人乘墨车妇车亦如之有裧为异耳孤卿已下不见妇人车者与夫同也　王氏详説曰周官不载三公之车服下同于孤也　王氏安石曰栈车则无饰矣考工记栈车欲弇饰车欲侈墨车以上皆饰车也
　　凡良车散车不在等者其用无常
　　正义郑氏康成曰给逰燕及恩惠之赐不在等者谓若今辎车后户之属作之有功有沽【贾疏汉时辎车与古者从军所载辎重财货之车皆车后开户精作为功则曰良麤作为沽则曰散】　易氏祓曰不在等者非特恩赐亦或以共在公之役使
　　凡车之出入岁终则防之【防古外反】
　　正义郑氏康成曰计其完败多少　贾氏公彦曰出谓出给官用入谓用罢归官
　　凡赐阙之
　　正义郑氏康成曰完败不计　贾氏公彦曰赐后完败随彼在官不湏复知故阙之不计防
　　毁折入赍于职币
　　正义郑氏康成曰计所伤败入其直杜子春云赍读为资资谓财也乗官车毁折者入财以偿缮治之直贾氏公彦曰职币主受给官物所用之余此财物
　　亦授之职币还与冬官缮治之　黄氏度曰戒其不谨毁败公物
　　大丧饰遣车遂廞之行之【遣溪现反】
　　正义郑氏康成曰廞兴也谓陈驾之【贾疏案下车仆职大丧廞革车彼廞谓作之此言饰遣车已是作更言遂廞之故以陈驾解廞也】行之使人以次举之以如墓也遣车一曰鸾车【贾疏以遣车亦有鸾铃故也人职及言鸾车象人】
　　案疏谓还以金象革饰之非也彼工官之事巾车所掌谓设障蔽耳【杂记遣车四面有障】职中有工百人乃为容盖幄蔽之属
　　及葬执盖从车持旌
　　正义郑氏康成曰从车随柩路持盖与旌者王平生时车建旌雨则有盖今蜃车无盖执而随之【贾疏既设帷荒不得设盖故执而随之】象生时有也所执者铭旌　贾氏公彦曰巾车持旌在从车之前而文在下者以执盖是巾车职因言持旌耳非谓持旌亦从车也
　　存疑贾氏公彦曰既夕礼祝取铭置于茵茵既行在柩车前明铭旌亦与茵同在车前可知也
　　案不曰执盖持旌从车而别起持旌之文于执盖后者明执盖者后从而持旌者前导也柩车无他旌注以为铭旌是也此云持旌则与士丧之置于茵者异盖王丧未可以士礼一律论之且杠之长短迥殊非可卧置者
　　及墓嘑启关陈车【嘑音呼】
　　正义郑氏康成曰关墓门也车贰车也【贾疏知是贰车者以遣车在明器之中案既夕礼陈明器在道东西北上此不言明器而别陈车是贰车可知】士丧礼下篇曰车至道左北面立东上【贾疏士无贰车惟据乘车道车槀车三乗王则象生时当别有贰车十二乗然则所陈车非止贰车注直举士丧礼不见者而言耳】
　　小丧共匶路与其饰
　　正义郑氏康成曰匶路载柩车也【贾疏即蜃车也】饰棺饰也【贾疏帷荒栁翣池纽之属】贾氏公彦曰上言大丧据王不别言后世子则此小丧中可以兼之
　　案小丧羣王子三夫人以下亦存焉匶路当自外来而巾车共之者其职掌公车之政令而等叙之以治其出入则匶车亦必入于巾车而后以共也小丧如此则大丧不待言矣
　　岁时更续共其弊车【注故书更续为受读杜子春云当为更续】
　　正义郑氏康成曰更易其旧续续其不任用【贾疏更谓车虽未破日久旧壊更易以新者续谓虽未经久有破壊不中用者复以新车续之】更授新车则取其弊车共于车人材或有中用之
　　大祭祀鸣铃以应鸡人【注故书铃或作軨杜子春云当为铃】
　　正义郑氏康成曰鸡人主呼旦鸣铃以和之声且警众必使鸣铃者车有和鸾相应和之象　欧阳氏谦之曰鸡人呼旦巾车鸣铃以应之示车已夙驾也巾车已驾则王不敢缓于登车之节况执事者乎通论王氏应电曰车之为器至重故周官特设巾车以掌公车之政令典路掌王车之驾车仆掌兵车之萃各分其职所以志专而事辨也巾车兼统之故其秩为下大夫
　　典路掌王及后之五路辨其名物与其用説【説吐活反一书鋭反】正义郑氏康成曰用谓将有朝祀之事而驾之　郑氏众曰説谓舎车也春秋传鸡鸣而驾日中而説【贾疏宣十二年左传晋楚战于邲事】用谓所宜用　贾氏公彦曰巾车已主王与后之五路今此又掌之冬官造车讫以授巾车饰以玉金象之等其王及后所乗者又入典路掌之
　　案巾车通掌车政典路第掌五路之名物驾説故分二职
　　若有大祭祀则出路赞驾説大丧大宾客亦如之正义郑氏康成曰出路王当乗之赞驾説赞仆与趣马也【贾疏夏官大驭戎仆齐仆之等及趣马之官主驾説】大丧大宾客亦出路当陈之【贾疏祭祀乗玉路宾客乗金路余路当陈之为华国大丧则不乗吉时路直陈之而已】郑氏众曰成王崩康王既陈先王寳器又曰大路
