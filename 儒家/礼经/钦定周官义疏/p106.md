<!-- { "loadSidebar": true } -->
　　正义郑氏众曰擩祭以肝肺菹擩盐醢中以祭也【贾疏案特牲少牢堕祭之时皆以菹擩醢中以祭主人献尸时宾长以肝从尸以肝擩盐中以祭彼无云用肺擩盐醢中此连引之耳】缭祭以手从持肺本循之至于末乃絶以祭也【贾疏此据乡饮酒言】絶祭不循其本直絶肺以祭也重肺贱肝故初祭絶肺以祭谓之絶祭乡射礼取肺坐絶祭乡饮酒礼右取肺却左手执本坐弗缭右絶末以祭少牢取肝擩于盐振祭　郑氏康成曰九祭皆谓祭食者命祭者玉藻君若赐之食而君客之则命之祭然后祭是也衍当为延炮当为包声之误也延祭者曲礼客若降等执食兴辞主人兴辞于客然后客坐主人延客祭是也包犹兼也兼祭者有司彻宰夫赞者取白黒以授尸【贾疏有司彻注白谓稻黒谓黍】尸受兼祭于豆祭是也周犹徧也徧祭者曲礼殽之序徧祭之是也【贾疏凡祭者皆盛主人之馔故所设殽羞次第徧祭按公食大夫礼惟鱼腊湆醤不祭以其薄故也其余皆祭故谓之周祭】振祭擩祭本同【贾疏振祭擩祭本同者皆擩但振者先擩复振擩者不振】不食者擩则祭之【贾疏特牲少牢皆有挼祭挼祭在未食之前以菹擩于醢祭于豆间是不食者擩则祭之】将食者既擩必振乃祭也【贾疏特牲少牢皆有主人献尸宾长以肝从尸右取肝擩于盐振祭哜之是将食者既擩必振乃祭也】絶祭缭祭亦本同【贾疏同者絶之但絶者不缭缭者亦絶故云本同】礼多者缭之【贾疏据乡饮酒礼即先郑所引右取肺已下是也】礼畧者絶则祭之【贾疏即先郑所引乡射礼取肺坐絶祭是也】共犹授也王祭食宰夫授祭【贾疏膳夫职王祭食则授言宰夫者据诸侯是宰夫　先郑以周祭已上皆为祭鬼神之事振祭已下皆为生人祭食之礼后郑不从者生人祭食不合与鬼神同科故皆以为生人祭食法】
　　案注义皆引经以证之是已今更推广之男巫望衍防招以茅则衍可为延也包之言兼则间传轻者包重者特是也命祭延祭见于玉藻曲礼又士虞礼祝命佐食绥祭特牲馈食礼尸坐祝命绥祭亦命祭也兼祭见于特牲少牢而公食大夫礼亦兼祭庶羞徧祭见于曲礼而少牢十一饭所举皆祭无不徧也少牢二佐食次第取敦实爼实以授尸亦是共祭但士虞特牲及少牢礼举干举肩言振祭而不言擩是振原有不擩者注専以肝之既擩复振言似未尽又肺有二种曰祭肺曰举肺祭肺则已絶者直祭之而已举肺则少仪所云三牲之肺离而不提心者必缭而絶之乃可以祭絶祭缭祭之别盖在于此非礼多礼畧之谓而乡饮乡射皆言祭举肺之灋亦未见其有异也
　　辨九一曰防首二曰顿首三曰空首四曰振动五曰吉六曰凶七曰奇八曰襃九曰肃以享右祭祀【古拜字防音启本又作稽奇居宜反襃音报右读为侑】
　　正义郑氏康成曰稽首拜头至地也顿首拜头叩地也空首拜头至手所谓拜手也【贾疏稽首顿首空首三者相因而为之空首者先以两手拱至地乃头至手以头不至地故名空首为空首之时引头至地首顿地即举故名顿首头稽留至地多时则为稽首】吉拜拜而后稽颡谓齐衰不杖以下者【贾疏稽颡还是顿首但触地无容耳齐衰已下丧拜而云吉者以杖齐衰入凶拜中也杂记父在为妻不杖不稽颡明知父殁为妻杖而稽颡是以知此吉拜谓齐衰不杖已下】言吉者此殷之凶拜周以其拜与顿首相近故谓之吉拜也凶拜稽颡而后拜谓三年服者【贾疏檀弓拜而后稽颡頽乎其顺也稽颡而后拜颀乎其至也杂记三年之丧以其丧拜非三年之丧以吉拜杂记父在为妻不杖不稽颡盖适子妻丧父为主故不稽颡则众子为妻父在亦稽颡注不云众子当稽颡者据杂记成文】郑大夫云奇拜谓一拜也襃读为报报拜再拜也郑司农云肃拜但俯下手今时撎是也【贾疏乡饮酒礼宾客入门有撎入门之法推手曰揖引手曰撎】介者不拜故曰为事故敢肃使者【贾疏成公十六年左传晋椘战于鄢陵椘子使工尹襄问郤至以弓郤至见客免胄承命云不敢拜命三肃使者而退是军中有肃拜法】某谓振动战栗变动之拜一拜答臣下拜【贾疏此据祭祀若燕礼则君答臣有再拜】再拜拜神与尸【贾疏案特牲礼祝酌奠于铏南主人再拜祝在左此再拜于神也再拜于尸谓献尸尸拜受主人拜送是也天子诸侯亦当然】　贾氏公彦曰九拜之中稽首顿首空首肃拜是正拜余五者逐事生名还依四者正拜为之稽首拜中最重臣拜君之拜顿首平敌自相拜之拜空首君答臣下之拜知者案哀公十七年左传公防齐侯盟于蒙孟武伯相齐侯稽首公则拜齐人怒武伯曰非天子寡君无所稽首襄公三年左传公如晋孟献子相公稽首知武子曰天子在而君辱稽首寡君惧矣郊特牲大夫之臣不稽首非尊家臣以辟君也君拜臣下当空首其有敬事亦稽首洛诰成王拜手稽首以答周公是也肃拜最轻惟军中有此妇人则以肃拜为正　易氏祓曰荀卿云平衡曰拜下衡曰稽首礼非至尊不稽首丧非至哀不稽颡然君亦有稽首于其臣者太甲之于伊尹成王之于周公尊师道也大夫士有非其君而稽首者仪礼君劳宾若介皆再拜稽首尊主君也其次则顿首晋穆嬴顿首于赵宣子鲁季平子顿首于叔孙则敌已下皆用之振动盖施于事变之不常者耳吉拜致敬凶拜则致哀也奇拜者乡饮射聘士相见凡礼之杀者皆一拜是也襃拜者特牲少牢飨神与受尸嘏则再拜是也肃拜者但俯其手而肃之少仪妇人虽君赐肃拜是也享献也谓朝献馈献右读为侑侑劝尸食而拜【贾疏特牲礼尸食祝侑主人拜故知侑尸时有拜】案古人之拱两手皆不平故有尚左尚右之异凡男拜尚左手女拜尚右手则拜者下一手先至地而上一手后至乃交也丧拜则男子尚右手妇人尚左手檀弓言拜而后稽颡稽颡而后拜有此二法而圣人云吾从其至者则凶拜当先稽颡后拜矣然士丧礼及丧大记皆云拜稽颡无言稽颡拜者则圣人所欲从者盖非当时之逹礼也杂记云三年之丧以其丧拜非三年者以吉拜与此经凶拜吉拜一也以其丧拜谓稽颡也以吉拜谓不稽颡也如妇主舅姑之丧与凡男妇之摄主皆吉拜不稽颡丧服小记杂记皆足以征之吉拜不稽颡则唯男子尚右手女子尚左手以是异于祭祀賔嘉诸礼之拜而已注但据一隅而于他经未合故论之经云享右祭祀举其重者尔其实五礼皆该焉
　　凡大禋祀肆享祭则执明水火而号祝【注故书示为祊杜子春云祊当为】
　　正义郑氏康成曰明水火司烜所共日月之气以给烝享【贾疏司烜职以夫遂取明火于日以鉴取明水于月虽不云气然由日月之气所照得之故以气言】执之而以六号祝明此圭洁也【贾疏明主人圭洁之德】禋祀祭天神也肆享祭宗庙也　刘氏敞曰大禋祀祀天圜丘肆享宗庙大禘祫祭祭地方泽
　　案号祝举神之号以祝也号如皇天上帝皇祖后稷之类特牲礼曰皇祖某子少牢礼曰皇祖伯某亦是
　　隋衅逆牲逆尸令钟鼓右亦如之【隋许规反】
　　正义郑氏康成曰凡血祭曰衅【贾疏血祭之中含上三祀但天地荐血于座前宗庙即血以告杀】既隋衅后言逆牲容逆鼎【贾疏凡祭祀之法先逆牲后隋衅今隋衅在前逆牲在后者以其鼎在门外荐血后乃爓熟逆鼎而入故云容逆鼎知鼎在门外者按中霤礼灶在庙门外之东主人迎鼎】右读亦当为侑
　　案隋当为隋祭隋衅与侑皆令钟鼓大祝先令之大司乐承而令之此节经文疑有讹倒
　　通论陈氏旸曰逆牲逆尸之时令奏昭夏肆夏者大司乐其令以钟鼔奏之者大祝也
　　来瞽令皋舞相尸礼既祭令彻【皋读作嗥户高反刘户报反相息亮反】正义郑氏康成曰皋读为卒嗥呼之嗥【贾疏此依俗读】来嗥者皆谓呼之入相尸者延其出入诏其坐作【贾疏出入者谓祭初延之入二祼讫退出坐于堂上南面朝践馈献讫又延之入室坐作者郊特牲云诏祝于室坐尸于堂馈献讫又入室坐凡坐皆有作及与主人答拜皆有坐作之事】　贾氏公彦曰舞谓学子舞人祭讫尸谡后大祝命彻祭器
　　案歌与舞必依祭节故大祝告以乐入之节而后乐师诏来瞽大祝告以舞之节而后乐师诏皋舞也
　　大丧始崩以肆鬯渳尸相饭赞敛彻奠【渳绵里反相息亮反饭扶晚反敛力騐反】
　　正义郑氏康成曰肆鬯陈尸设鬯也　郑氏众曰渳尸以鬯浴尸　贾氏公彦曰浴讫即饭含故言相饭不言相含者大宰赞赠玉含玉故也赞敛者冬官主敛事大祝赞之
　　案大渳小宗伯大祝皆掌之然小宗伯职曰大肆以秬鬯渳则治其礼之辞也此职曰以秬鬯渳尸则亲其事之辞也又小祝以同官而赞渳则亲其事者非小宗伯益明矣　小宗伯职曰大肆则当以陈尸及浴器言此曰以肆鬯渳尸则肆専言浴器　曰彻曰奠彻而又奠也自始死之奠以及袭奠小敛大敛奠幷朝夕之奠皆彻前奠而后陈新奠其彻与奠竝大祝为之
　　言甸人读祷付练祥掌国事【付音祔】
　　正义郑氏康成曰言犹语也祷六辞之属祷也【贾疏六辞之中五曰祷】甸人丧事代王受眚灾大祝为祷辞语之使以祷于借田之神也付当为祔祭于先王以祔后死者【贾疏丧服小记祔必以其昭穆先王祖也】掌国事辨防之【贾疏辨防者供时用相礼仪】　贾氏公彦曰祔谓虞卒哭后祔祭于祖庙练谓十三月小祥练祭祥谓二十五月大祥除衰杖三者皆国事　朱子曰祔于祖者以庙制昭穆相对将来迁庙则以新死者安于祖庙所以设祔祭豫告使死者知其将来安于此位亦令其祖知将来移上而孙来居此位也　方祔祭时是告其祖以将迁他庙告新死者以将入祖庙之意已祭则主复于寝至三年之丧毕则又祫祭而迁祖父之主以入他庙奉新死者之主以入祖庙则祔与迁自是两事也
　　国有大故天烖弥祀社稷祷祠
　　正义郑氏康成曰大故兵寇也天烖疫疠水旱也弥犹徧也徧祀社稷及诸所祷【贾疏小祝弥烖兵注以弥为安此弥为徧者祷祠之事靡神不举故以弥为徧也】既则祠之以报焉　贾氏公彦曰始为曰祷得求曰祠
　　大师宜于社造于祖设军社类上帝国将有事于四望及军归献于社则前祝
　　正义郑氏众曰设军社春秋传所谓君以师行祓社衅鼓祝奉以从者也【贾疏见定公四年左传】　郑氏康成曰前祝者王出也归也将有事于此神大祝居前先以祝辞告之　贾氏公彦曰有事于四望谓军行所过山川造祭乃过军归献防于社皆大祝前辞
　　案前四事皆君举而祝从惟至所征之地将有事于四望及军归献社则大祝独前行致告也曰国将有事者君不亲也知然者宗伯职有司将事于四望则君不亲明矣下经过大山川则用事焉君亲之也故异文焉　小宗伯帅有司而立军社奉主车军社则大祝设之主车则肆师奉之小宗伯帅之而已　用师之地未必正当四望小宗伯职有司将事于四望谓大祝与肆师也祭兵于山川肆师为位则大祝前祝继之以将事者必肆师明矣
　　大防同造于庙宜于社过大山川则用事焉反行舍奠【舍读作释一音赦】
　　正义郑氏康成曰用事亦用祭事告行也玉人职有宗祝以黄金勺前马之礼是谓过大山川与曾子问凡告必用牲币反亦如之　贾氏公彦曰曲礼出必告反必面生时人子出入之法今王出行时造于庙反行则还奠七庙也非时而祭曰奠尧典归格于艺祖王制归假于祖祢用特　陈氏祥道曰释奠者设荐馔酌奠而已无迎尸以下事
