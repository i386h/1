<!-- { "loadSidebar": true } -->
　　正义郑氏康成曰燔从于献酒之肉炙也【贾疏特牲馈食礼主妇献尸兄弟长以燔从】数多少也量长短也【贾疏案乡射记脯五膱祭半膱膱长尺二寸是多少长短燔之数量未闻　敖氏继公曰曲礼以脯脩置者左朐右末是长尺二寸而中屈之祭半膱则不屈】　王氏昭禹曰物之所共则有数器之所容则有量
　　通论郑氏锷曰从献脯燔之数量使量人制之义与巾车掌路有鸾声因使鸣铃以应鸡人车仆掌革车因使大射共三乏同义
　　掌丧祭奠竁之俎实【竁昌绢反又昌鋭反】
　　正义郑氏康成曰竁亦有俎实谓所包遣奠【贾疏丧祭多据虞祭言此丧祭连奠竁竁是圹内故以为大遣奠】士丧礼下篇曰藏包筲于旁【贾疏士丧礼下篇即既夕礼包谓包牲取下体苇包二者也藏筲者即既夕礼云菅筲三黍稷麦竝藏之于棺旁】
　　凡宰祭与郁人受斝歴而皆饮之【斝古雅反】
　　正义郑氏康成曰宰祭者宰亦容摄祭斝读如嘏尸之嘏　郑氏锷曰歴沥同谓受举斝之余沥而皆饮之受神福也
　　辨正贾氏公彦曰先郑引明堂位证斝是器名但周献用玉爵不用斝故后郑读如嘏尸之嘏从少牢尸嘏主人【案鬱人职大祭祀与量人受举斝之卒爵而皆饮之下既言爵则斝自不得从明堂位为器名】
　　案王宅忧丧三年不祭而有事于宗庙则宰摄之商书惟元祀十有二月乙丑伊尹祠于先王是也王平时有丧疾则宗伯摄事此与郁人聨事彼不言宰此言宰盖王亲祭与宰摄祭皆同两职互相备也
　　小子掌祭祀羞羊肆羊殽肉豆【肆注读作鬄他歴反今读如字】
　　正义郑氏众曰羞进也羊殽体解节折也肉豆者切肉也　郑氏康成曰肆读为鬄所谓豚解也【贾疏士虞礼记主人不视豚解士丧礼特牲四鬄去蹄谓四叚解之殊肩髀如解豚故名豚解大夫士祭自馈孰始故正祭即体解为二十一体丧事略则有豚解其天子诸侯之祭有腥有爓有孰故初朝践有豚解而腥之馈献则有体解而爓之酳尸乃有孰与大夫士不同】
　　辨正贾氏公彦曰先郑以羊肆为体荐全烝后郑不从者以此经用羊是宗庙之祭非祭天案外传禘郊之事则有全烝王公立饫则有房俎礼运腥其俎孰其殽注腥其俎豚解而腥之孰其殽体解而爓之又云退而合亨体其犬豕牛羊是祭宗庙不得有全烝也
　　案或以我将诗维羊维牛维天其右之疑祀天亦用羊非也郊用特牲见于书传者甚多我将诗乃祀帝于明堂以文王配故有羊耳此经明曰羊肆羊殽肉豆则非所用以祀天者其为宗庙之祭何疑　醢人豆实无羊肉然戴记觞酒豆肉则肉固可为豆实礼文残缺不得专据醢人而谓古无是也
　　而掌珥于社稷祈于五祀【珥而志反一音仍祈读作刏音机注故书祀作禩郑司农云禩读为祀书亦或为祀】
　　正义郑氏康成曰珥读为衈祈或为刏刏衈者衅礼之事也用毛牲曰刏羽牲曰衈衈刏社稷五祀谓始成其宫兆时也【贾疏杂记庙成则衅之】春官肆师职祈或作畿秋官士师职凡刏衈则奉犬牲此刏衈正字与辨正贾氏公彦曰先郑以珥为以牲头祭后郑不从者案杂记衅庙之礼云门夹室用鸡其衈皆于屋下衈既为衅礼此刏与珥连文则刏亦是衅礼非祭祀之法何得为牲头祭乎后郑谓珥读为衈祈或为刏者以衅法无取于玉珥及祈祷之义故依士师刏衈为正也毛牲曰刏羽牲曰衈此相对而言杂记庙用羊门用鸡皆云衈散文通也
　　存异王氏与之曰珥当为弭如小祝所谓弭灾兵祈如小祝所谓祈福祥非衅事也
　　凡沈辜侯禳饰其牲【禳如羊反】
　　正义郑氏众曰沈谓祭川尔雅祭川曰浮沈辜谓磔牲以祭也月令九门磔禳以毕春气　王氏昭禹曰沈谓貍沈辜谓疈辜侯谓侯福禳谓却祸　易氏祓曰饰其牲谓羊牲被以文绣
　　辨正刘氏迎曰小祝掌侯禳祷祠之祝号注以侯为候嘉庆禳为却凶咎是以侯禳为二祭何此侯禳又以为候恶气而禳之羊人职沈辜衅禳四者各为一事则侯禳二祭也
　　衅邦器及军器
　　正义郑氏康成曰邦器谓礼乐之器及祭器之属【贾疏礼器即射器之属乐器即钟鼓之属祭器即笾豆俎簋尊彝之属】杂记凡宗庙之器其名者成则衅之以豭豚【郑氏锷曰小子掌用羊血以衅注引此以证器始成则衅非谓小子职衅用豭豚也】
　　凡师田斩牲以左右徇陈
　　正义郑氏康成曰示犯誓必杀之　贾氏公彦曰大司马职羣吏聼誓于陈前斩牲以左右徇陈是此职也　王氏曰斩牲徇陈以小子掌衅社不用命者戮于社故也
　　祭祀赞羞受彻焉
　　正义贾氏公彦曰赞羞谓大司马祭祀羞牲鱼之类则赞之受彻谓祭毕诸宰君妇废彻之时则受之
　　羊人掌羊牲凡祭祀饰羔
　　正义郑氏康成曰羔小羊也诗曰四之日其蚤献羔祭韭【贾疏凡正祭皆用成牲今言饰羔则非正祭故引诗为证】　王氏安石曰礼记饰羔鴈者以缋
　　案祭祀无用羔者即如豳诗之献羔又焉用饰之饰以缋者唯卿所执摰之羔耳此二句文不相属中闲盖有阙文焉
　　祭祀割羊牲登其首
　　正义郑氏康成曰登升也升首报阳也【案郊特牲膟膋燔燎升首报阳也】升首于室【贾疏郊特牲用牲于庭升首于室注制祭之后升牲首于北墉下也】贾氏公彦曰三牲之首俱升此特言羊者以羊人止掌羊牲不升余牲故也
　　案三牲皆升首独于羊人言之何也牛人共牛牲之互与其盆簝则割而升其首自属牛人之职故举共互与盆簝以相备也于牛言升首或疑羊之不必然于羊言之则豕可知矣牛人羊人等既主割牲而内外饔又掌祭祀之割烹何也掌牲者升首饔人则体解以纳烹也大祭祀司士又率其属而割牲何也其文上承赐爵而呼昭穆继以羞俎豆则所割乃祝众宾众兄弟之脀俎耳详见本职
　　凡祈珥共其羊牲【祈珥读作刏衈】
　　正义郑氏康成曰共犹给也　贾氏公彦曰犬人职防珥共犬牲用駹此职云共羊牲羊犬俱得为衅故两职各共之
　　案羣儒以祈珥为祭祀破郑注不过以下文别言衅耳不知刏衈乃社稷宫庙始成之衅不害下文为衅器物也小子职珥于社稷祈于五祀之后亦别举衅邦器及军器义与此同此职于祭祀外别举祈珥正明共羊牲以衅而无事于割焉耳
　　宾客共其灋羊
　　正义郑氏康成曰灋羊飧饔积膳之羊　贾氏公彦曰言灋即是依灋度多少送于宾馆及道路掌客所列是也
　　案牛人备举牢礼积膳飨食宾射之牛其灋具列于掌客故言灋羊以该之而军事丧事之列于牛人职者此职亦以灋共可知矣
　　凡沈辜侯禳衅积共其羊牲【积音渍从智反又精智反】
　　正义郑氏康成曰积故书为眦郑司农云眦读为渍谓衅国宝渍军器也某谓积积柴禋祀槱燎实柴案牛人不言刏衈及衅事而小子掌衅社稷五祀邦器军器皆以羊则古者凡衅皆不用牛与　衅之外别有积疑即小子职所谓师田斩牲徇陈使血渍于地也若积柴之祀则不宜列诸毁事之后
　　若牧人无牲则受布于司马使其贾买牲而共之【贾音价】正义郑氏康成曰布泉　王氏应电曰牧人无牲或耗败也
　　案此云受布于司马而巫马入其布于校人则凡官长皆有存贮之布以备用明矣掌牲之官惟马质羊人有贾盖小祭祀小宾客所用羊牲为多时须买共而马质有贾则以马死或宜更其价或以其物更耳
　　司爟掌行火之政令四时变国火以救时疾
　　正义郑氏康成曰行犹用也变犹易也　郑氏众曰鄹子云春取榆栁之火夏取枣杏之火季夏取桑柘之火秋取柞楢之火冬取槐檀之火　王氏昭禹曰以火烹饪则纳其气于内逆用之则强弱相胜而气不均顺变之则休废相沿而疾可救故四时各取其所宜之木以变国火使民常得隂阳之正气而不溺于一偏也
　　存疑贾氏公彦曰春取榆栁等旧师皆以为取五方之色同今案枣杏虽赤榆栁不青槐檀不黑其义未闻　王氏应电曰以四时之木所生者言之榆栁先百木而青得东方之色枣杏心赤得南方之色柞楢文理白得西方之色槐檀心黑得北方之色桑柘皮里皆黄得中央之色
　　季春出火民咸从之季秋内火民亦如之【内音纳】
　　存疑郑氏康成曰火所以用陶冶民随国而为之郑人铸刑书火星未出而作火后有烖【贾疏见昭六年左传】郑司农云以三月本时昏心星见于辰上使民出火【贾疏三月诸星复在本位故云本时】九月本黄昏心星伏在戍上使民内火故春秋传曰以出内火【贾疏襄九年左传】
　　案陶冶无四时之异注说未知何据或曰季春始燠则出火于外季秋始肃然后内而用之出内者谓室居所用之火与
　　时则施火令
　　正义易氏祓曰谓施四时变国火之令
　　案四时变国火火政也出内火火令也施火令即承出内火而言
　　凡祭祀则祭爟【爟固玩反】
　　正义郑氏康成曰报其为明之功礼如祭爨【贾疏祭爨祭老妇也】　贾氏公彦曰祭爟祭先出火之人　王氏安石曰举火曰爟祭祀用爟故祭焉
　　凡国失火野焚莱则有刑罚焉
　　正义郑氏康成曰野焚莱民擅放火　贾氏公彦曰国失火谓国中之民失火有罚若今民失火有杖罚大司马仲春田猎主用火因除陈生新若二月后擅放火焚莱则有罚也
　　掌固掌脩城郭沟池树渠之固
　　正义贾氏公彦曰云城郭沟池者谓环城及郭皆有沟池也树渠者非直沟池有树兼其余渠上亦有树也　郑氏康成曰树谓枳棘之属有刺者也郑司农云国语城守之木于是乎用之【贾疏案楚语灵王为章华之台伍举諌曰瘠硗之地于是乎为之城守之木于是乎用之引之者证城有守法】　刘氏彝曰浚沟之土以为城凿池之土以为郭沟池深于外则城郭固于内用其深以増高也渠又在其外所以出水因之植木其上守固之材出焉　王氏安石曰司险设国之五沟五涂而树之林以为阻固盖司险树之掌固脩之
　　案注树谓枳棘之属有刺者树之有刺者以樊垣墙为便耳土各有宜城郭沟渠凡树之成林者皆可以为阻固盖内有蔽则敌恫疑依以设守攻者难入故春秋传伐国而胜乃得焚刋其竹木秦汉以后塞上树榆栁盖古法之遗
　　颁其士庶子及其众庶之守
　　正义贾氏公彦曰宫伯注士谓卿大夫士之适子庶子其支庶　郑氏康成曰众庶民递守固者也　王氏安石曰颁其守则逺近均劳逸更公卿大夫涖职于内而子弟守固于外休戚一体之道也
　　余论黄氏度曰霍光谓函谷京师之固武库精兵所聚故以丞相弟为关都尉子为武库令犹识古以士庶子宿衞王宫及守固之意
　　设其饰器分其财用均其稍食任其万民用其材器正义郑氏康成曰饰器兵甲之属今城郭门之器亦然财用国以财所给守吏之用也稍食禄禀任谓以其任使之也民之材器其所用堑筑及为藩落　郑氏锷曰万民近地之民材器所用桢干木材及畚筑之具
　　案公卿大夫之子家有田禄万民计口授田俾各守其地之阻固以自衞而财用稍食国犹颁焉所以厚下安宅而其效至于民忘其劳民忘其死也财用曰分视地守之剧易而有多寡也稍食曰均计功力之多少以为差等也古者民之衣食烖患纎悉皆君为计处而民以材器给国事如于其家此国维所以固仁义之利所以长也
　　凡守者受灋焉以通守政有移甲与其役财用唯是得通与国有司帅之以赞其不足者
