<!-- { "loadSidebar": true } -->
　　案陈氏祥道曰王之服衣裳之色异后之服连衣裳而其色同以妇人之徳夲末纯一故也【郑氏曰妇人连衣裳不异其色素纱以为里观防服言女子髽衰而不言裳昏礼言女次纯衣而不及裳则妇人连衣裳而同色可知】王之服襌而无里后之服里而不襌以阳成于奇隂成于偶故也尔雅曰伊雒而南素质五色皆备成章曰翚江淮而南青质五色皆备而成章曰揺素质义也青质仁也五色皆备成章礼也有仁义以为质有礼以为文后之徳如此而已然地道尚义故袆衣为上揄狄次之言袆衣则知揄之为翟阙狄周礼谓之阙礼记谓之屈则其制屈于揄袆而已三翟盖皆画之于衣如王之冕服郑贾之徒谓褖衣黑而象水水生于金故展衣白金生于土故鞠衣黄土生于火故阙狄赤火生于木故揄狄青五色之上则而已故袆衣祭先王服袆衣祭先公服揄狄祭羣小祀服阙狄蚕则服鞠衣以礼见王及賔客服展衣燕居及御于王则服褖衣崔灵恩谓王后三翟数皆十二王者之后诸侯夫人三公而下夫人雉数如命数于理或然然谓二翟刻绘画之缀于衣阙翟刻之而不画其説无据玉藻所谓夫人揄翟君命屈狄再命鞠衣周官司服辨外内命妇之服鞠衣展衣褖衣郑氏以为鞠衣九嫔也展衣世妇也褖衣女御也外命妇者其夫孤也则鞠衣卿大夫也则展衣士也则褖衣三夫人及公之妻其阙狄以下乎侯伯之夫人揄狄子男之夫人亦阙狄惟二王后袆衣然记言士褖衣则明妇命眂夫也言君命则明再命一命非女君也盖子男之夫人屈狄侯伯之夫人揄狄公之夫人袆衣记称夫人副袆是也再命鞠衣则上至于四命可知也郑氏谓侯伯之夫人揄狄子男之夫人屈狄孤鞠衣卿大夫展衣士褖衣而改袆为鞠其説是也谓三夫人及公阙狄误矣王制言三公一命衮则三公在朝鷩冕其妻揄狄可知也玉藻言夫人揄狄则三夫人揄狄可知也公之夫人袆衣而明堂位言鲁夫人副袆者鲁侯得用衮冕则夫人副袆可知也少牢大夫之妻衣侈袂则其上至后夫人之袂皆侈特士妻褖衣之袂不侈【案周礼有袆衣揄翟阙翟礼记亦如之三者色异而制同又周礼有鞠衣展衣褖衣礼记亦如之又仪礼纁衻宵衣之属虽色与褖各有不同而其制则一故以袆衣槩三章服以鞠衣槩诸礼服云】

　　案屦人掌王及后之服屦为赤舄黒舄赤繶黄繶青句素屦葛屦注云复下曰舄单下曰屦舄屦有絇有繶有纯者饰也贾释云下谓底也复下重底也重底者名舄单底者名屦繶者是牙底相接之繶缀绦于其中后用黄繶是繶者缝中紃如今之嵌鹿皮是也句读为絇絇之为言拘状如刀衣鼻拘着舄屦之头取自拘持为行戒使常低目不妄顾视也纯谓以绦为口缘如今之以线锁口是也屦舄各象裳色

　　案周礼仪礼俱言十二鼎惟礼记言鼎俎奇故郑注以十二为正鼎九陪鼎三也古礼器大槩以木为之鼎与铏为亨芼器故独以金考工记所谓六分其金而锡居一谓之钟鼎之齐是也聂氏崇义曰牛鼎受一斛天子饰以黄金诸侯饰以白金口底径及深俱一尺三寸羊鼎受五斗大夫亦以铜为之无饰口底径各一尺深一尺一寸豕鼎受三斗口底径皆八寸深九寸强士以铁为之无饰鼎皆三足有耳有其制如此至云牛鼎足饰牛首羊豕鼎足之饰亦各视其牲其説前人多疑之据膳夫及公食大夫礼鼎皆十二中有鱼腊肤肠胃之属焉得尽以牲首饰之但仪礼设鼎多言面乡则鼎固有面抑或作饕餮文于腹以为食戒与又鼎铏以亨芼为名其腹下应有受爨之地但经传无文姑存其説以备考　又案扃为贯耳举鼎之具匠人注云大扃牛鼎之扃长三尺小扃膷鼎之扃长二尺而不言羊豕鼎之扃聂氏云羊鼎扃长二尺五寸豕鼎扃长二尺谓郑注云然不知何夲然以口径度之其长短畧可知也又云扃丹漆两端各三寸天子以玉饰两端诸侯以黄金亦各丹漆三寸是即陈氏礼书所谓木其质金玉其饰者与【案鼎及扃各十二虽长短大小有别其制则同故以一圗槩之】

　　案春官典瑞王晋大圭执镇圭以朝日考工记玉人云大圭长三尺杼上终葵首天子服之注云王所搢大圭也杼閷也终葵椎也齐人谓椎为终葵为椎杼上明无所屈也比他圭最长故得大圭之名以其搢于衣带之间同于衣服故以服言之又据礼器大圭不琢是无瑑饰也　又案典瑞大圭镇圭缫借五米五就桓圭信圭躬圭缫皆三采三就谷璧蒲璧二采再就瑑圭璋璧琮皆二采一就聘礼记朝天子圭与缫皆九寸博三寸缫三采六等朱白苍问诸侯朱缘缫八寸皆纁系长尺绚组杂记赞大行圭公九寸等藻三采六等曲礼疏载熊氏曰五采五就者采别二行为一就故五就三采三就及二采二就并如之二采一就者采则别惟一行共为一就知然者杂记及聘礼记三采六等则知天子诸侯采别为二等也又据左传藻率孔疏云凡五采者黄朱白苍则镇圭之缫十有二寸其画韦之法二行黄二行白二行朱二行苍二行如是为一就又稍间之再画二行以下皆如前至五匝而中间四间之是为五采五就画皆横韦板如玉之长聘礼所谓垂缫屈缫者据绚组为垂屈耳盖圭与缫相连者有组执圭而拖其组是为垂缫以韦板借圭屈其组是为屈缫韦板两旁有系上下纁无事则以系玉有事则解而垂之其制如此大圭以搢而大宗伯乃合大圭镇圭言则防失坠之义同也余制略同故不多赘

　　案玉人云天子执冒四寸以朝诸侯注云名玉曰冒者言徳能覆盖天下也四寸者方以尊接卑以小为贵也又案考工记玉人镇圭尺二寸天子守之又曰天子圭中必注以四镇山为瑑饰也必同縪以组约其中央备失坠也杂记赞大行圭皆剡上左右各寸半又聂氏崇义曰以五采组约之也窦仪曰公侯以下圭璋皆有绚组陈氏祥道曰或曰镇圭犹天府所谓玉镇非四镇山之谓是亦一説也郑氏锷曰典瑞珍圭以征守以恤凶荒杜子春谓珍当作镇康成谓为王使之瑞节大小当琬琰相依【案琬琰二圭俱九寸则珍圭亦九寸】其不以珍圭为镇圭者盖镇圭天子守之以镇安天下可付使者执之以出乎若然则镇圭之外别有珍圭但其制莫考阙之

<经部,礼类,周礼之属,钦定周官义疏,卷四十五>
　　案大宗伯以玉作六瑞以等邦国镇圭之外此五玉即五等诸侯所执者虞书所辑之五瑞也公执桓圭侯执信圭伯执躬圭子执谷璧男执蒲璧周礼疏云桓若屋之桓楹桓宫室之象所以安其上也双植谓之桓柱之竖者竖之则有两棱也桓圭盖以桓为瑑饰长九寸信圭躬圭皆长七寸与桓圭皆博三寸厚半寸剡上左右各寸半周礼注云信当作身皆象以人形为瑑饰欲其慎行保身陆氏佃不取其説特谓信圭直躬圭屈耳信伸也伯次于侯故少屈焉又周礼注云谷所以养人蒲为席所以安人以谷蒲为瑑饰皆径五寸不执圭者未成国也大宗伯云七命赐国子男五命故云未成国也

　　案大宗伯以玉作六器以苍璧礼天注璧圜象天又陈氏祥道曰苍天之色又聂氏崇义曰案玉人璧好三寸疏云古人造璧应圜圜径九寸肉倍好谓之璧则两边肉各三寸与中三寸共为九寸也阮郑二圗皆云苍璧九寸厚寸一也又玉人云璧琮九寸诸侯以享天子【琮则享后】是有九寸之璧也崔灵恩三礼义宗云昊天及五精之帝圭璧皆长尺二寸今检周礼璧惟九寸则所谓长尺二寸之璧未知崔氏据何文以为説　又案玉色多白此六玉皆以色言之则凡不言色者其白可知



　　案大宗伯以黄琮礼地疏云易天而地黄地用黄琮依地色也陈氏祥道曰郑氏曰琮体八方射其外鉏牙贾公彦曰八角锋各出二寸然地体方而四隅有维盖所射者四角而已八角之説未闻也又聂氏崇义曰此比大琮毎角各剡出寸六分长八寸厚寸盖陈説固合大宗伯玉人两注疏意防言之其圗正方理非不近但八角之説未必无所夲据考工记明言射四寸曰射则有角可知曰射四寸则其角非小

　　鋭又可知若四隅为角平正即或可谓之射亦无从判四寸之介则郑説是也又考工记大琮十有二寸是为内镇故长与镇圭等而琮制则一故不复载又案郊特牲疏引先师説祀中央黄帝亦用黄琮其琮宜九寸以别于地祗并存之

　　案大宗伯以青圭礼东方注圭鋭象春物初生又聂氏崇义曰青圭亦九寸厚寸博三寸剡上各寸半又案大宗伯以赤璋礼南方注半圭曰璋疏公羊传曰璋判白又聂氏崇义曰熊氏云祀中央黄帝亦用赤璋案祀五帝币玉各如其色祀黄帝独不如其色于理未允准孔义用黄琮九寸为当又据聂氏谓青圭九寸璋半之

　　案大宗伯以白琥礼西方注虎猛象秋严聂氏崇义曰郑圗云以玉长九寸广五寸刻伏虎形髙三寸案孙氏符瑞圗云白虎西方义兽白色黑文一名驺虞尾倍其身开元礼避讳而云礼西方以驺虞是也又晋中兴书曰白虎尾参倍其身又尚书大传散宜生等之于陵取怪兽尾倍其身名曰虞郑云虞盖驺虞也周书曰英林酋耳若虎豹尾长参倍其身于陵英林音相近其是之谓乎　又案诸玉白者皆不言白此独言者以在六玉苍璜青赤中特以白明之　又案大宗伯以璜礼北方疏逸礼半璧曰璜陈氏祥道曰南正阳也隂生午半故璋以半圭北正隂也阳生子半故璜以半璧方明东圭南璋西琥北璜亦其类与案圭璧皆象天阳也南北各用阳之半扶阳之义则然者北方之色也　又案六器缫借无考又案璜尺寸无考据苍璧八寸则此亦应八寸

<经部,礼类,周礼之属,钦定周官义疏,卷四十五>
　　案典瑞曰谷圭以和难以聘女郑注谷圭亦王使之瑞节谷羙也色若粟文然玉人曰谷圭七寸天子以聘女郑注聘礼加于束帛贾疏自士以上皆用纁束帛天子加谷圭诸侯加大璋陈氏祥道曰谷圭以谷为文以善为义故可和难以释仇聘女以纳征也圭贵于璋璋贵于皮天子纳征以谷圭诸侯以大璋士以俪皮此尊卑之所别也　又案陈氏祥道曰书曰琬琰在西序典瑞曰琬圭以治徳以结好琰圭以易行以除慝玉人曰琬圭九寸而缫以象徳琰圭九寸判规以除慝以易行行人曰时聘以结诸侯之好殷覜以除邦国之慝郑康成谓琬圭王使之瑞节除慝亦于诸侯使大夫来覜既而使大夫执而命事于坛调人雠弗辟则与之瑞节而以执之郑康成曰瑞节琰圭也説文曰琰璧上起羙色也盖琬圭圜而宛之也琰圭剡而有锋也圜而宛之仁也故以治徳以结好剡而有锋义也故以易行以除慝琰圭判规则圭上圜而判之与凡圭之琰上寸半者异矣康成谓琰圭琰半以上又半为瑑饰贾氏公彦曰判半也又云规明半以上琰至首规半以为瑑饰可知然琬琰之有瑑饰于经无见此不可考

<经部,礼类,周礼之属,钦定周官义疏,卷四十五>

