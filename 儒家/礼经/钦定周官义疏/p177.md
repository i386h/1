<!-- { "loadSidebar": true } -->
　　正义郑氏康成曰衡平也平爵乡口酒不尽则梓人之长罪于梓人焉【案梓人有师则凡工皆有师可知孟子所谓工师也】
　　存疑郑氏众曰衡谓麋衡也　王氏志长曰麋眉通先郑之说爲长眉间曰衡向衡而酒不尽是饮噐大深也
　　案饮噐断句谓试众梓人所爲之饮噐也
　　梓人爲侯广与崇方参分其广而鹄居一焉【鹄古毒反】正义郑氏康成曰崇髙也方犹等也髙广等者谓侯中也天子射礼以九为节侯道九十弓弓二寸以爲侯中髙广等则天子侯中丈八尺诸侯于其国亦然【贾疏射人及乐师皆云天子以驺虞九节大射礼大侯九十弓天子九节亦九十弓可知弓二寸以为侯中乡射记文】鹄所射也以皮爲之各如其侯也【贾疏谓以皮饰两畔其鹄之皮亦与作侯皮同若虎侯以虎皮饰侯侧其鹄亦用虎皮熊麋豹侯亦然】居侯中三分之一则此鹄方六尺惟大射以皮饰侯大射者将祭之射也其余有宾射燕射【贾疏惟大射以皮饰侯者对宾射射正以五色饰侯之侧爲云气也燕射射兽侯亦画云气饰侯之侧】
　　案梓人攻木者也当主爲侯植而详言鹄及身与个者必眀乎其广崇之度而后植乃相应也其缝布栖皮画正等事自有他工爲之专言梓人者侯以植爲骨三等侯之降杀以植爲主也
　　上两个与其身三下两个半之【个注读为干一如字】
　　正义郑氏康成曰个读若齐人搚干之干【贾疏桓十八年公羊传齐侯使公子彭生搚干而杀桓公是干为胁骨个居两旁如侯之胁】上个下个皆谓舌也身躬也乡射礼记曰倍中以爲躬倍躬以爲左右舌下舌半上舌然则九节之侯身三丈六尺上个七丈二尺下个五丈四尺其制身夹中个夹身在上下各一幅此侯凡用布三十六丈言上个与其身三者眀身居一分上个倍之耳亦爲下个半上个出也个或谓之舌者取其出而左右也侯制上广下狭盖取象于人也张臂八尺张足六尺是取象率焉【贾疏古者布幅广二尺二寸除二寸爲缝昏以二尺计之此侯是九十弓侯侯中丈八尺则九幅布布长丈八尺九幅九丈幅有八尺为七丈二尺添前为十六丈二尺上下躬各三丈六尺即上下共为七丈二尺其上个七丈二尺下个有五丈四尺添前縂用布三十六丈也其七十弓侯侯中一丈四尺其五十弓侯侯中一丈皆倍中以为躬倍躬以为左右个计之皆可知也】　贾氏公彦曰此经云身即中上布一幅者是也上两个居二分身居一分故云上两个与其身三谓三分如等也云下两个半之者半其出者也一侯二侯三侯皆然故不定侯名存疑郑氏众曰两个谓布可以维持侯者也上方两枚与身三设身广一丈两个各一丈凡为三丈下两个半之傅地故短也
　　辨正贾氏公彦曰先郑意身即与中为一谓方丈者其上又加布一幅长三丈为两个后郑不从者侯有中有躬有个今先郑惟有身不见中故不从之也
　　上纲与下纲出舌寻縜寸焉【縜于贫反】
　　正义郑氏众曰纲连侯绳也舌维持侯者縜笼纲者郑氏康成曰纲所以繋侯于植者也【贾疏植在两旁邪竖之以】
　　【下个半上个皆出舌寻故知两旁邪向外也】上下皆出舌一寻者亦人张手之节也　昜氏祓曰纲所以持侯而繋于植縜所以持纲而繋于侯【赵氏溥曰縜是圈子穿在个边纲却穿过圈子以缚在植上】
　　张皮侯而栖鹄则春以功【春注音蠢今读如字】
　　正义郑氏康成曰皮侯以皮饰之侯司裘职曰王大射则共虎侯熊侯豹侯设其鹄谓此侯也【案司裘注云谓之鹄者取名于鳱鹄鳱鹄小鸟而难中是以中之蒍隽】天子将祭必与诸侯羣臣射与之事鬼神焉　贾氏公彦曰天子三侯用虎熊豹皮饰侯之侧号曰皮侯栖鹄者各以其皮爲鹄缀于中央似鸟之栖故云栖鹄也
　　案功犹事也春谓春官宗伯也将祭而射以习礼乐之事于是春官将有事焉故曰春以功
　　存疑郑氏康成曰春读为蠢蠢作也出也以作其容体出其合于礼乐者
　　张五采之侯则逺国属
　　正义郑氏康成曰五采之侯谓以五采画正之侯也五采者内朱白次之苍次之黄次之黑次之其侯之饰又以五采画云气焉逺国属者诸侯朝防王张此侯与之射所谓宾射也正之方外如鹄内二尺　郑氏锷曰五采之侯以文为主所以眀用文徳而不用武之意也
　　存疑郑氏康成曰射人职曰以射法治射仪王以六耦射三侯三获三容乐以驺虞九节五正下曰若王大射则以貍歩张三侯则此五正之侯非大射之侯眀矣其职又曰诸侯在朝则皆北面　贾氏公彦曰此据宾射之侯言五采是九十弓之侯若七十弓者则三正五十弓者则二正也言逺国属者对畿内爲逺也
　　案射人职言士以三耦射豻侯豻侯皮侯也比而观之则其上文王诸侯孤卿大夫之射亦大射非宾射也盖宾射唯天子诸侯有之孤卿大夫士燕射而已何宾射之有至其所云九节五正七节三正五节二正者自以歌诗之节言之如九节五正则四节先以听而五节之中拾发乘矢故云正也如以爲五正之侯则一句之中忽言歌忽言侯文不相贯矣观牛人镈师典庸噐小臣诸职宾射与飨食相次盖诸侯来朝或诸侯自相朝而特举此礼非因燕爲之故次于大射而隆于燕射也
　　张兽侯则王以息燕
　　正义郑氏康成曰兽侯画兽之侯也乡射记曰凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质是兽侯之差也燕谓劳使臣若与羣臣饮酒而射　贾氏公彦曰燕射之侯天子已下惟有五十歩侯而无尊卑之别以其事亵也　敖氏继公曰乡饮酒礼乃息司正息疑即燕之异名
　　案熊侯麋侯布侯皆兽侯也熊侯麋侯者各以其兽皮之全者二夹置于质之旁以爲饰布侯则画虎豹若鹿豕以为饰而不以皮也其质在中犹正鹄也于布体各以纯色采之与正之五采者异
　　祭侯之礼以酒脯醢
　　正义郑氏康成曰谓司马实爵而献获者于侯荐脯醢折爼获者执以祭侯【贾疏司马实爵已下皆以大射而言彼虽诸侯礼天子射亦然又不辨大射宾射燕射则三等射皆同】
　　案凡射必献获者以其执事有功当受献也获者以侯爲功故即以祭侯乡射大射俱在饮不胜者之后三请射之前盖射礼于是始成故节次在此也
　　其辞曰惟若寕侯毋或若女不寕侯不属于王所故抗而射女强饮强食诒女曾孙诸侯百福【女音汝强技养反】正义郑氏康成曰若犹女也或有也若如也属犹朝防也抗举也张也诒遗也曾孙诸侯谓女后世爲诸侯者
　　存疑贾氏公彦曰祭侯祭先有功徳之侯若射侯则射不寕侯有罪者举有功以劝示又举有罪以惩之案所祭即所射之侯非谓诸侯之有功徳者也祭侯于梓人之职无与记盖因三侯之用而牵连言之又大射仪梓人与工人士有画物之役岂献左右正与内小臣时梓人亦得与献而记有阙文邪　又案此辞非仁人之言后人因射侯之侯与诸侯之侯字同而傅防为之耳果尔则是诸侯使不属矣曽是圣人制礼而有是哉
　　庐人为庐噐【庐鲁吴反】
　　正义易氏祓曰庐噐谓五兵之柄也
　　戈柲六尺有六寸殳长寻有四尺车防常酋矛常有四尺夷矛三寻【柲音秘酋在由反】
　　正义郑氏康成曰柲犹柄也八尺曰寻倍寻曰常酋夷长短名酋之言遒也酋近夷长矣【贾疏凡此经所云柄之长短皆通刃为尺数八尺曰寻倍寻曰常皆约上文车有六等之数皆以四尺为差而知之也夷为长故开口引声而言之酋为短故合口促声而言之】
　　凡兵无过三其身过三其身弗能用也而无己又以害人
　　正义郑氏康成曰人长八尺与寻齐进退之度三寻用兵力之极也无己不徒止也　贾氏公彦曰又以害人人谓己身也　郑氏锷曰无己犹言不特如此
　　故攻国之兵欲短守国之兵欲长攻国之人众行地逺食饮饥且涉山林之阻是故兵欲短守国之人寡食饮饱行地不逺且不涉山林之阻是故兵欲长
　　正义郑氏康成曰言罢羸宜短兵壮健宜长兵【王氏志长曰罢羸壮健亦未尽攻守之势宜短宜长备诵经文自得】　贾氏公彦曰司马法弓矢围殳矛守戈防助攻国之兵短则弓矢是也【案短兵长兵当指戈殳以上五等不数弓矢以弓矢不系庐人也且弓矢是兵之尤长者在五兵之外攻守皆不可缺】守国之兵长则殳矛是也攻国守国皆有戈防以助弓矢殳矛以戈防长短处中故也
　　凡兵句兵欲无弹刺兵欲无蜎是故句兵椑刺兵抟【句音钩弹徒旦反蜎于全反椑薄兮反抟徒丸反】
　　正义郑氏康成曰句兵戈防属【贾疏以戈有胡孑防有援向外为磬折又胡刃向下故皆得为句兵也】刺兵矛属故书弹或作但蜎或作绢郑司农云但读爲弹丸之弹弹谓掉也绢读为悁邑之悁某谓蜎亦掉也谓若井中虫蜎之蜎齐人谓柯斧柄为椑则椑隋圜也抟圜也【贾疏椑隋圜谓侧方而去楞　案隋即嶞山乔岳之嶞谓狭而长也】　毛氏彦清曰句兵椑刺兵抟正言所把之处凡柲皆八棱把处句兵则侧方而去棱刺兵则去棱而全圆
　　案弹丸圆而滑易诗曰蜎蜎者蠋盖蠕动之貌皆以物喻也句兵握之固然后傅人无转移故以弹为病椑则不虑其弹矣刺兵抟则体圜而力强不虑其蜎矣
　　毄兵同强举围欲细细则校刺兵同强举围欲重重欲傅人傅人则宻是故侵之【毄纪益反校纪巧反傅音附】
　　正义郑氏康成曰改句言毄容殳无刃同强上下同也举谓手所操校疾也傅近也宻审也正也人手操细以击则疾操重以刺则正然则为矜句兵坚者在后刺兵坚者在前【贾疏以句兵向后牵之故云坚者在后刺兵向前推之故云坚者在前言此者欲见句兵手执处欲细细则执之牢刺兵执处欲麤而劲则手稳也】　郑氏众曰重欲傅人谓矛柄之大者在人手中者侵之能敌也
　　凡为殳五分其长以其一为之被而围之
　　正义郑氏康成曰被把中也围之圜之也大小未闻凡矜八觚【贾疏凡矜八觚者以近手处皆云围之明不圜者则八觚也　案凡为圜必先为八觚近手处尽去其觚棱或隋或圜矣其余则仍之】　贾氏公彦曰殳长丈二尺五分取一则得二尺四寸为把处而圜之也
　　参分其围去一以为晋围五分其晋围去一以为首围正义郑氏众曰晋谓矛防下铜鐏也　郑氏康成曰晋读如王搢大圭之搢矜所防也【贾疏殳于手把处亦有铜鐏拟揷地竖之典瑞搢为插此晋亦插】首殳上鐏也【贾疏殳下有铜鐏取其入地此殳首无鐏以上头为首而稍细之似鐏故云首殳上鐏也】为戈防之矜所围如殳
　　案被之长二尺四寸围之大小未闻晋在下则如被之围而三分去一也首在上则如晋之围而五分去一也
　　凡为酋矛参分其长二在前一在后而围之
　　正义郑氏康成曰夷矛如酋矛
　　案殳之举围短而矛之举围长者殳毄兵也执其下端乃便于毄矛刺兵也其长二丈非仅举其端遂可以刺也故必近前三之一而后可以伸缩进退焉
　　五分其围去一以为晋围参分其晋围去一以为刺围正义郑氏众曰刺谓矛刃胸也【贾疏人胷当前故以前为胸以矛刃直前故云矛刃胸也】　易氏祓曰刺围指其上锐者言之于殳言首以其上无刃直指其首而已于矛言刺以其上有所入故以其锐名之
