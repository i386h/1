<!-- { "loadSidebar": true } -->
　　惟王建国辨方正位体国经野设官分职以爲民极乃立秋官司寇使帅其属而掌邦禁以佐王刑邦国正义王氏昭禹曰秋乃天地肃杀之时也谓之司寇者刑以惩盗为急　王氏应电曰舜命皋陶作士而先戒之曰蛮夷猾夏寇贼奸宄则刑以惩奸宄寇贼爲要也　郑氏康成曰禁所以防奸者也刑正人之法孝经说曰刑者侀也过出罪施【贾疏过误者出之实罪则施刑】贾氏公彦曰王者恐民入罪故先设禁以防其奸恶若有不忌为奸然后以刑罪之　刘氏迎曰宰掌邦治司徒掌邦敎大司寇所掌不曰刑而曰禁者设官之意本欲禁于未然刑之加非得已也　陈氏傅良曰先王之立刑法惟恐人入其中而不能出故先爲之禁使知有如是之罪必陷如是之刑人有惧心斯易辟而难犯
　　通论周子曰天以春生万物止之以秋物之生也既成矣不止则过焉故得秋以成圣人法天以政养万民肃之以刑民之盛也欲动情胜利害相攻不止则贼灭无伦焉故得刑以治
　　刑官之属大司寇卿一人小司寇中大夫二人士师下大夫四人乡士上士八人中士十有六人旅下士三十有二人府六人史十有二人胥十有二人徒百有二十人
　　正义郑氏康成曰士察也主察狱讼之事者郑司农云论语栁下惠为士师乡士主六乡之狱者　贾氏公彦曰月令注云有虞氏曰士夏曰大理周曰大司寇天子诸侯同故鲁有司寇晋魏绛亦云归死于司寇
　　案遂士县士方士皆别设官而乡士即用士师之同官为之者所受国中之狱讼其治在国中也地官乡师各掌其所治乡秋官乡士亦各掌其乡眀刑所以弼教地官敎之而不率者则秋官之刑加焉此乡士与乡师俱分乡而治也　又案大司徒职万民之不服敎而有狱讼者与有地治者听而断之其附于刑者归于士小司徒职用众庶听其辞讼民讼以地比正之地讼以图正之乡师稽夫家众寡辨其可任与施舎者听其狱讼四时之田断其争禽之讼媒氏凡男女之阴讼听之于胜国之社其附于刑者归于士司市以质剂结信而止讼市师涖思次听大治大讼胥师贾师涖介次听小治小讼市刑小刑宪罚中刑徇罚大刑扑罚其附于刑者归于士遂师作役事则听其治讼遂大夫稽夫家众寡辨其可任与施舍者听其治讼县正掌其县之政令徴比以颁田里以分职事掌其治讼墓大夫凡争墓地听其治讼马质若有马讼则听之凡此类者虽有狱讼各有司存以其事系于所司人安于所统官民既相习知证佐皆其附近固易为剖决也事情既眀则狱讼随之解矣此无与于士师之治听者也其有应入于五刑者则其始在他官而终成于士经所云归于士者是矣若夫穿窬淫放杀人伤人之类一有所犯而即丽于五刑者则不必由他官而直归于士也
　　遂士中士十有二人府六人史十有二人胥十有二人徒百有二十人
　　正义郑氏康成曰遂士主六遂之狱者　贾氏公彦曰其职云掌四郊四郊有六遂之狱故也乡士主六乡之狱遂士主六遂之狱乡士使上士官尊而人少遂士使中士官卑而人多者六遂去王远故官卑以六遂在远郊外兼主公邑地广人众故官多也案折狱必从其近乃便民而于事无淹滞六乡之余地有狱讼必掌于乡士则六遂之公邑有狱讼亦掌于遂士可知乡士上士八人中士十有六人其数多于遂士疏乃谓乡士官少遂士官多者直数上士不数中士故也葢司以治目所以佐其正贰者事非一端故中士虽员多不可拘以乡士之职掌耳
　　县士中士三十有二人府八人史十有六人胥十有六人徒百有六十人
　　正义郑氏康成曰县士主县之狱者距王城三百里至四百里曰县　贾氏公彦曰其职云掌野谓掌三等公邑之狱也彼注云距王城二百里以外至三百里曰野三百里以外至四百里曰县四百里以外至五百里曰都郊外曰野大总言之既三处狱并掌而此注云三百里至四百里者县在四百里中故举中以言其实外内兼掌之其六遂之中公邑之狱遂士兼掌之矣
　　存疑王氏详说曰乡士掌乡狱遂士掌遂狱方士掌采地之狱则知县士掌四等公邑之狱无疑矣自乡遂以达于畿皆有公邑在其内后郑以距王城三百里至四百里曰县贾氏遂谓县士掌三等公邑之狱其意以为公邑有四等而二百里之甸所有公邑之狱遂士兼之故止于三等公邑也不知遂士之不可兼治公邑犹乡之不可兼治六遂也况县士三十有二人则是以八人主一面公邑设官之数又甚眀乎案家稍县都之公邑大不过县故掌三等公邑之狱讼者以县名官宅田士田等在乡郊者亦如公邑其有狱讼必近就国中而取决于乡士则六遂之公邑亦必就近而取决于遂士可知疏说可安无庸立异
　　方士中士十有六人府八人史十有六人胥十有六人徒百有六十人
　　正义郑氏康成曰方士主四方都家之狱者
　　案自甸稍至县畺皆有公邑其狱讼纷纶故县士四倍于乡士三倍于遂士都家至众而方士数较少者都鄙八则刑赏以驭其威则都家狱讼各有士官治之方士特受其成而已
　　讶士中士八人府四人史八人胥八人徒八十人【讶五嫁反】正义郑氏康成曰讶迎也士官主迎四方宾客　贾氏公彦曰其职掌四方之狱讼非直迎宾客以狱讼为主故亦言士也
　　朝士中士六人府三人史六人胥六人徒六十人【朝直遥反】正义郑氏康成曰朝士主外朝之法　贾氏公彦曰朝士主询众庶谳疑狱故属秋官【王氏志长曰外朝询众庶虽大事无所不询而谳狱尤为民命所关故属秋官】
　　司民中士六人府三人史六人胥三人徒三十人正义郑氏康成曰司民主民数　王氏曰司民所书生齿之数即大司徒人民之数小司徒夫家之数也不属地官而属秋官者示圣人用刑以好生为本通论舒氏芬曰秋成物之时也故秋官献民数乡士遂士县士皆有掌民数之文三年大比司寇献民数王拜受之登于天府王及司寇皆知民数之重如此岂惟不敢滥于刑凡所以生聚敎诲者自不容已矣
　　司刑中士二人府一人史二人胥二人徒二十人正义贾氏公彦曰其职云掌五刑之灋以丽万民之罪故在此　郑氏锷曰刑者大小司寇司之士师已下行之司刑葢掌五刑之书
　　司刺下士二人府一人史二人徒四人【刺千赐反】
　　正义郑氏康成曰刺杀也三讯罪定则杀之　贾氏公彦曰其职云掌三刺三宥三赦之灋故在此存异刘氏迎曰官名司刺而掌三刺三宥三赦之法葢刺取人情之当否以施上服下服之刑也
　　司约下士二人府一人史二人徒四人【约于学反一于妙反】正义郑氏康成曰约言语之约束　贾氏公彦曰其职云掌邦国及万民之约剂亦是禁戒之事故在此李氏如玉曰司约掌禁违约者
　　司下士二人府一人史二人徒四人
　　正义郑氏康成曰盟以约辞告神杀牲歃血眀着其信也曲礼曰涖牲曰盟　贾氏公彦曰其职云掌盟载之灋亦是禁戒之事故在此　李氏如玉曰司盟掌禁违盟者　薛氏衡曰去古日远淳朴既私相盟约上之人不能禁也因设官以司之盟约不渝则狱讼可已刑法可省先王非获已也
　　通论郑氏锷曰天官玉府共珠盘玉敦夏官戎右赞牛耳桃茢皆与司盟联事先儒以盟为衰世之事葢据谷梁传盟诅不及三王之文然尚书载苗民罔中于信以覆诅盟则五帝之世已有是事诗曰君子屡盟乱是用长亦恶其盟之屡而无信耳非谓盟之必不可也
　　职金上士二人下士四人府二人史四人胥八人徒八十人
　　正义郑氏康成曰职主也　贾氏公彦曰其职云掌受金罚货罚亦刑狱之事故在此
　　通论郑氏锷曰服用之最贵者莫如玉故玉府兼受金玉良货贿而以玉名官五材之最贵者莫如金故职金兼掌金玉锡石丹青而以金名官
　　案秋于五行为金故职金属秋官
　　司厉下士二人史一人徒十有二人
　　正义郑氏康成曰犯政爲恶曰厉厉士主盗贼之兵器及其奴者　王氏昭禹曰春秋传曰鬼有所归乃不能爲厉盗贼之厉于人犹厉鬼也
　　犬人下士二人府一人史二人贾四人徒十有六人【贾音嫁】
　　正义贾氏公彦曰犬金畜故连类在此　李氏如玉曰司寇奉犬牲故犬人属焉　黄氏度曰犬逐盗故以犬人次司厉
　　案犬羊皆以共祭祀宾客之需而犬中又有田犬故羊人贾二人徒八人犬人则贾四人徒十六人少则不足以共也然贾与徒仅増一倍则田犬视他犬亦止倍之而从禽之事必准于礼矣
　　司圜中士六人下士十有二人府三人史六人胥十有六人徒百有六十人【圜于权反】
　　正义郑氏众曰圜者圜土谓狱城也今狱城圜大司寇职曰以圜土聚敎罢民
　　余论王氏曰圜者还也收敎者期其往而能反
　　掌囚下士十有二人府六人史十有二人徒百有二十人
　　正义郑氏康成曰囚拘也主拘系当刑杀者
　　案掌囚仅用司圜下士之数徒亦减四之一而无胥葢拘囚以待刑杀栖止有定耳目易周若罢民则施以职事所以稽其业绪纠其争鬭防其遁逸者尤不可以不详故士有加徒有加而又有胥以董其徒惟恐其不能改而致屛远方或出圜土而入于大辟也
　　掌戮下士二人史一人徒十有二人
　　正义郑氏康成曰戮犹辱也既斩杀又辱之　贾氏公彦曰其职云掌斩杀贼谍而搏之
　　司隶中士二人下士十有二人府五人史十人胥二十人徒二百人
　　正义郑氏康成曰隶给劳辱之役者汉始置司隶亦使将徒治道沟渠之役后稍尊之使主官府及近郡贾氏公彦曰其职掌五隶之灋五隶皆是罪人
　　薛氏衡曰五隶之员皆百有二十人而司隶之徒至二百人盖徴令出于司隶其徒不能不繁也
　　罪隶百有二十人
　　正义郑氏康成曰盗贼之家为奴者　贾氏公彦曰古有大罪身既从戮男女縁坐女子入于舂槀男子入于罪隶
　　案古者罪人不孥而盗贼之子女不宥以奸凶之人或不顾父母兄弟而皆知爱其妻子故以是累其心又使其妻子畏惧警戒而或相止于恶也
　　蛮隶百有二十人
　　正义郑氏康成曰征南蛮所获
　　闽隶百有二十人【闽梅巾反】
　　正义郑氏康成曰闽南蛮之别
　　夷隶百有二十人
　　正义郑氏康成曰征东夷所获
　　貉隶百有二十人
　　正义郑氏康成曰征东北夷所获凡隶众矣此其选以爲役员其余谓之隶民【贾疏谓隶中选取善者以为役之员数以百二十人为限其余为隶民司隶軄帅其民而搏盗贼役国中之辱事者是也】
　　案四翟之隶皆慕义而来愿留中夏者故因其能而各任以事焉谓之隶者王宫宿卫宫伯所掌士庶子也旅贲皆命士也虎贲所掌谓之虎士必粗知道义而有异于胥徒者故于司隶所掌称隶以别之春秋传人有十等隶班在六非甚贱也盗贼之子亦使班于四隶者非其身之恶也不使列于齐民者恐其习为匪僻也
　　存疑王氏与之曰闽居东南南蛮之别种貉居东北亦东夷之别种不见西戎北狄之隶者葢自文王时西有昆夷之患北有玁狁之难而化先被于南至武王通道于九夷八蛮而服属有素者则帅而为隶
　　布宪中士二人下士四人府二人史四人胥四人徒四十人
