<!-- { "loadSidebar": true } -->
　　正义郑氏康成曰五味醯酒饴蜜姜盐之属【贾疏醯则酸酒则苦饴蜜则甘姜则辛盐则咸也】五谷麻黍稷麦豆【贾疏此依月令五方之谷也王氏与之曰素问以麻麦稷稻豆为五谷以麻属木麦属火稷属土稻属金豆属水若疾医用以养病必知物性所宜似当从素问】五药草木虫石谷养犹治也病由气胜负而生攻其赢养其不足【贾疏假令夏时病热者体寒乃水赢而胜火气负而不足故五味中食甘五谷中食稷以甘稷是土之谷味土尅水是攻其赢也土生于火食甘稷为子养母之道故云养其不足】其治合之齐则存乎神农子仪之术云【贾疏张仲景金匮云神农能尝百药又中经簿云子仪本草经一卷若然子仪周末时人】王氏安石曰素问形不足温之以气精不足补之以味味养精者也谷养形者也药则疗病者也养精为本养形次之疗病为末
　　以五气五声五色眂其死生
　　正义郑氏康成曰三者剧易之征见于外者五气五臓所出气也五声言语宫商角征羽也【王氏昭禹曰宫声和商声刚角声清征声疾羽声弱】五色面貌青赤黄白黑【王氏昭禹曰肝色青心色赤肺色白肾色黑脾色黄】察其盈虚休王吉防可知【贾疏假令冬时面色黑其气寒声应羽是盈而王吉可知若冬时其色黄其气热声应宫是中央土尅已则虚而休防可知若得东方青色等则子来助已亦吉】审用此者莫若扁鹊仓公【贾疏扁鹊在周时仓公淳于意在汉时】　王氏昭禹曰素问五脏之象可以类推五脏之音可以意识五脏征验可以目察五气则可以类推者也五声则可以意识者也五色则可以目察者也
　　通论邓氏元锡曰味谷药皆五气色声亦五者五行有气则有味为声形为色散为百谷百药故投所合而和取所胜以攻用所相为养
　　存疑郑氏康成曰肺气热心气次之肝气凉脾气温肾气寒　王氏昭禹曰五气心气热肝气温脾气和肺气凉肾气寒　王氏应电曰五声肝呼心笑脾歌肺哭肾呻也
　　两之以九窍之变参之以九藏之动【窍乞叫反藏才浪反】
　　正义郑氏康成曰两参之者以观其死生之验阳窍七【贾疏在头露见故为阳】隂窍二【贾疏在下不见故为隂】窍之变谓开闭非常正藏五又有胃膀胱大肠小肠【贾疏正藏五肺心肝脾肾又于六府中取四者以益之为九藏也六府胃膀胱大肠小肠胆三焦】脉之大候要在阳眀寸口能专是者其惟秦和乎岐伯榆柎则兼彼数术者【陆氏徳明曰左传昭元年晋平公疾秦伯使医和为之即秦和也岐伯榆柎皆黄帝时人】藏之动谓脉至与不至
　　案两之参之言诊视非一处也其变其动言病情非一端也如九窍则有或通或闭之异九藏则有在经在府入藏之殊必歴歴察之然后死生可决而治法可施也
　　存疑贾氏公彦曰九窍与所眂为两两与九藏为参王氏昭禹曰难经望而知之谓之神闻而知之谓
　　之圣问而知之谓之工切脉而知之谓之切五色望而知者也五声闻而知者也五气问而知者也九藏切而知之者也九窍兼望与问而知之者也　易氏祓曰九窍见于外覩其证之变而有通塞之二候故曰两九藏藏于内察其脉之动而有浮中沉之三部故曰参
　　凡民之有疾病者分而治之死终则各书其所以而入于医师
　　正义郑氏康成曰少者曰死老者曰终所以谓治之不愈之状也医师得以制其禄且为后治之戒案疾医疡医各八人以共王宫百官府之医事犹惧不给岂能徧及万民疑万民之疾大且危者然后医士治焉其余则受方于医师而未列职者皆使分治其有功效亦官给之食先王之世不独爵必当贤即医者亦不能幸而得食所以能制百事之宜而尽万物之性也
　　疡医掌肿疡溃疡金疡折疡之祝药劀杀之齐【折时设反祝之树反劀音刮徐工滑反齐才细反】
　　正义郑氏康成曰肿疡痈而上生创者【贾疏上生疮谓廱而有头未溃者】溃疡痈而含脓血者金疡刀创也折疡踠跌者祝当为注读如注病之注声之误也注谓附着药【贾疏注药于疮乃后刮杀】劀刮去脓血杀谓以药食其恶肉　王氏安石曰肿疡聚而不溃溃疡已溃者也折疡折骨也贾氏公彦曰齐谓齐量之宜
　　存异王氏安石曰医术移精变气有祝由之法而疡尤宜祝后世有以气封疡而徙之者盖祝由之遗法也祝之不胜然后药药之不胜然后劀劀之不胜然后杀
　　凡疗疡以五毒攻之以五气养之以五药疗之以五味节之【气依注改作谷】
　　正义郑氏康成曰止病曰疗攻治也五毒五药之有毒者今医方有五毒之药作之合黄堥【贾疏案内则有敦堥巵匜注敦堥黍稷噐也合和丹药者皆用黄瓦缻为之亦名黄堥】置石胆丹砂雄黄礜石慈石其中烧之三日三夜其烟上着以鸡羽扫取之以注创恶肉破骨则尽出既刮杀而攻尽其宿肉乃养之也五气当为五谷字之误也节节成其药之力
　　通论王氏安石曰疾医以治内为主故先味而后药疡医以治外为主故先药而后味
　　存异王氏安石曰形不足温之以气则治疡宜养其气也在毒攻之后者先除其恶然后可养　王氏昭禹曰五气即五藏之气也
　　案五藏之气乃待养者气得所养则无疾矣又可以五藏之气养其疡乎安石喜为新异而不顾理之所安昭禹曲附安石每毎如此
　　凡药以酸养骨以辛养筋以咸养脉以苦养气以甘养肉以滑养窍
　　正义郑氏康成曰以类相养也酸木味木根立地中似骨辛金味金之纒合异物似筋咸水味水之流行地中似脉苦火味火出入无形似气甘土味土含载四者似肉滑滑石之类凡诸滑物通利往来似窍贾氏公彦曰此五味不以生成为次者若洪范以类相对者言也　王氏应电曰人之生也四月受水精以成血脉五月受火精以成气六月受金精以成筋七月受木精以成骨八月受土精以成肤革窍者形体骨肉空虚之处非此无以通气血形神之往来者案于疡医始列此见疡亦宜以五味养也疾则不待言矣
　　存疑王氏昭禹曰素问酸収辛散咸耎苦坚甘缓夫肉以骨为体骨収则强故以酸収之肉以筋为节筋散则不挛故以辛散之脉所以行血脉耎则和故以咸耎之气所以充体气坚则实故以苦坚之肉缓则不壅故以甘缓之窍利则不滞故以滑利之且肾水属也主骨故欲収肝木属也主筋故欲散心火属也主脉故欲耎肺金属也主气故欲坚脾土属也主肉故欲缓至于窍则以骨为体而以肉为包所以通气也素问骨肉滑利可以长乆惟滑则无所凝止则窍亦水属也故以滑利为主
　　凡有疡者受其药焉
　　正义毛氏应龙曰虽治法有四齐之殊而必以药为之主　王氏应电曰国中有疡者或造或否并得于疡医受药其分治死终亦当如疾医之法
　　兽医掌疗兽病疗兽疡
　　正义郑氏康成曰畜兽之疾病及疡疗同医【贾疏重人贱畜】
　　凡疗兽病灌而行之以节之以动其气观其所而养之
　　正义郑氏康成曰节趋骤之节也气谓脉气兽病难知必灌以缓之且强其气也既行之乃以脉视之以知所病　郑氏锷曰灌之以药使行而有节乃所以动作其气
　　凡疗兽疡灌而劀之以其恶然后药之养之食之【食音嗣】
　　正义郑氏康成曰亦先攻之而后飬之　王氏昭禹曰药以除其害养以和其气食以充其体此疗兽疡之序也
　　凡兽之有病者有疡者使疗之死则计其数以进退之正义贾氏公彦曰亦据功过进退其禄
　　酒正掌酒之政令以式灋授酒材
　　正义郑氏康成曰式灋作酒之灋式作酒既有米麹之数又有功沽之巧【贾疏功沽谓善恶】月令乃命大酋【贾疏月令注酒熟曰酋下文昔酒注今之酋乆白酒则酋者乆逺之称以乆熟者为善也故以名酒官】秫稻必齐麴糵必时湛饎必洁【贾疏湛渍饎炊也】水泉必香陶噐必良火齐必得　郑氏众曰授酒人以其材　贾氏公彦曰酒正辨四饮则浆之政令亦掌之今直言掌酒之政令者据重者而言也浆之式灋及浆材亦酒政授之
　　凡为公酒者亦如之
　　正义郑氏康成曰公酒谓郷射饮酒以公事作酒者亦以式灋及酒材授之使自酿之【贾疏郷饮酒中有党正饮酒宾贤能饮酒乡射饮酒中有州长春秋习射于序又有乡大夫三年宾贤能后以五物询众庶此数事者皆为国行礼故得公酒】
　　存疑贾氏公彦曰百家为族不得公酒族祭歩神之时则合钱饮酒
　　辨五齐之名一曰泛齐二曰醴齐三曰盎齐四曰缇齐五曰沈齐【齐才细反缇音体】
　　正义郑氏康成曰泛者成而滓浮泛泛然如今宜成醪矣【贾疏曹植酒赋宜成醴醪一云酒名一云地名未知孰是】醴犹体也成而汁滓相将如今恬酒矣【贾疏熟时上下一体汁滓相将故名醴齐又此恬于余齐与酒味稍殊故亦入于六饮】盎犹翁也成而翁翁然葱白色如今酂白矣【贾疏汉萧何封南阳地名曰酂】缇者成而红赤如今下酒矣【贾疏糟牀下酒其色红赤郑下注五伯缇衣亦赤黑色】沈者成而滓沈如今造酒矣【贾疏熟则滓沈】自醴以上尤浊缩酌者【贾疏司尊彜职醴齐缩酌郊特牲缩酌用茅明酌也谓以事酒之清明者和醴齐以茅泲之使可酌郑彼注泛从醴是二者皆缩酌】盎以下差清【贾疏司尊彜职盎齐涚酌注涚清也谓以清酒泲之则不用茅以盎已清也注又云缇沈从盎则亦用清酒泲之】其象类则然古之灋式未可尽闻齐者每有祭祀以度量节作之　贾氏公彦曰酒人为酒酒正直辨五齐之名知其清浊而已五齐与下三酒及鬯人秬鬯所以异者三酒味厚人所饮也五齐味薄所以祭也对言则齐与酒异通言之五齐亦曰酒坊记醴酒在室醍酒在堂是也其鬯酒自用黑黍为之与此别　孔氏颖逹曰五齐是祭祀献神所用非人常饮　郑氏锷曰太古惟有水谓之酒其后始有泛齐泛变而为醴醴变而为盎盎变而为缇缇变而为沈其色与味各异麴米之齐本不同也故不可以不辨记曰酒在室醴醆在户粢缇在堂澄酒在下醆则盎也澄则沈也五齐之后乃有三酒
　　案司尊彜职醴齐之上有郁齐无泛齐此有泛齐无郁齐者祭天地不祼则用泛齐祭宗庙祼则用郁齐両职互备之其等在醴齐之上则一也齐不可饮故必以三酒泲之
　　存疑贾氏公彦曰祭有大小齐有多少如祫备五齐禘备四齐时祭备二齐故注谓以度量节作之　郝氏敬曰齐剂同水米麴相剂和也米将化浮涨曰泛既变成糟曰醴糟上溢曰盎糟乆凝而绛色曰缇糟粃尽沉于下汁清曰沈此五齐皆糟未泲者泲其糟成酒　何氏乔新曰泛者滓浮而上泛也醴者滓汁相将而一体也二者最浊盎缇沈三者差清案注疏以齐为祭祀所用多少之齐不如郑锷郝敬以为米麴水相和多少之齐于理为长司尊彜职醴齐缩酌盎齐涚酌是盛入尊时糟已泲矣郝云泲其糟成酒仍是五齐之酒非三酒也
　　辨三酒之物一曰事酒二曰昔酒三曰清酒
　　正义郑氏康成曰事酒今之醳酒也【贾疏事酒冬酿春成】昔酒今之酋久白酒【贾疏昔酒对事酒为清若对清酒则为白故云酋乆白酒也】所谓旧醳者也【贾疏对事酒为新醳】清酒今中山冬酿接夏而成【贾疏中山郡名魏都赋醇酎中山沈湎千日昔酒久酿清酒又乆于昔酒】　贾氏公彦曰此三酒皆盛于罍尊在堂下　王氏安石曰五齐以祭祭不致其味故辨其名三酒以饮饮则致其实故辨其物
