<!-- { "loadSidebar": true } -->
　　掌客上士二人下士四人府一人史二人胥二人徒二十人
　　正义贾氏公彦曰其职云掌宾客牢礼之陈　郑氏锷曰分而言之则尊者谓之宾卑者谓之客总言之皆可谓之客也
　　掌讶中士八人府二人史四人胥四人徒四十人【讶五嫁反】正义郑氏康成曰讶迎也宾客来主迎之郑司农云春秋传使跛者讶跛者【贾疏成二年公羊传文】
　　通论易氏祓曰讶士主讶四方之狱讼故曰士此专迎送四方之宾客故曰掌讶
　　案设官之数与讶士同以宾客四面而至送迎之事必偕也府史胥徒则省半焉葢以讶士兼受四方之狱讼
　　掌交中士八人府二人史四人徒三十有二人
　　正义郑氏康成曰主交通结诸侯之好　郑氏锷曰邦国地远势隔故设掌交之官以道达其间隔之情使无疑阻
　　案小行人辨五物各为一书以反命于王则廵观侯国而究察之明矣而复设掌交以廵邦国何也掌交积日累月以得其礼俗政事利害顺逆饥禳苦乐悖逆和亲之迹然后小行人之出可周谘询度按实而别其类也【小行人四人二人留治官中事当廵行之歳二人分出所至之国淹畱不过旬日非平日具得其事迹安能仓卒而立定乎】
　　掌察四方中士八人史四人徒十有六人
　　掌货贿下士十有六人史四人徒三十有二人
　　正义贾氏公彦曰此葢督察邦国之事及邦国所致货贿但二官阙不可强言也
　　朝大夫毎国上士二人下士四人府一人史二人庶子八人徒二十人
　　正义郑氏康成曰此王之士也使主都家之国治而命之朝大夫云　贾氏公彦曰畿内三等采地虽有百里五十里二十五里总谓之国若王制云九十三国也庶子者葢亦主采地之诸子在府史之下者葢官长所自辟除也
　　案此云国即采地也与诸侯之国异此职府史之下有庶子而无胥何也世禄之家鲜克由礼其有政令事故非胥徒所能呼召也故即用都家之族人供胥之役【庶子列府史下而别无胥故知供胥之役】葢以胥掌事恐都家之子弟或有拒违以都家之族人为之则细民奉法惟谨矣朝大夫朝夕聴事于王朝故庶子从而治叙焉其征令则使徒达之都家之司马掌士庶子车马兵甲之戒令而设胥如他职何也军政也师都且亲帅焉岂虑其玩忽乎传曰尽小者大治周官者当于此类求之
　　都则中士一人下士二人府一人史二人庶子四人徒八十人
　　正义郑氏康成曰都则主都家之八则者也当言每都如朝大夫及都司马
　　案八则虽颁而遵守之诚奉行之善不可以不辨也故设二职于都家以考之朝大夫必朝夕王朝而后可聴事以达政令都则家则必分寘于其国而后可守典以覈僭差事各有宜也
　　都士中士二人下士四人府二人史四人胥四人徒四十人家士亦如之
　　正义郑氏康成曰都家之士主治都家吏民之狱讼以告方士者也亦当言每都
　　总论薛氏衡曰刑官之终宜首举都家之士而先朝大夫次都则而后及于都士家士何也葢八则以治都鄙七曰刑赏以驭其威使威福得以自行则是两政耦国之渐也故于王朝各设朝大夫以主其治都则以守其法而后以都士家士眀其刑然后纲维壹挈于上也
　　案治职敎职絶无治都家之官以治敎二典王畿侯国所通行也礼乐征伐威福必自天子出不惟诸矦擅命必加九伐即卿大夫之私邑亦必使王官掌之故春官则设都宗人家宗人夏官则设都司马家司马而狱讼放纷既设方士于王朝又设都士家士与有地守者共治之所以谨其操柄以防冒滥也　王氏与之谓先王议事以制不为刑辟无取乎书契之蔵秋官之府不宜多至七百余人非也惟狱讼之要不得不详具而久蔵葢上下比罪不可无考于前听断失中尚或有反于后故都家狱讼之成士师并书其聴狱讼者而况司盟之载书司约之约剂大司寇所献之民数士师所掌合联之简稽荒辨之法大小行人司仪掌客所掌宾客之礼籍小行人所献六服邦国之事书视五官已倍加且朝大夫都则都士每国而有之府安得不再倍于诸职哉圣人制法非求以事理之实不可妄议也






　　钦定周官义疏卷三十四
　　钦定四库全书
　　钦定周官义疏卷三十五
　　秋官司寇第五之二
　　大司寇之职掌建邦之三典以佐王刑邦国诘四方【诘起吉反】
　　正义郑氏康成曰典法也诘谨也书曰度作详刑以诘四方【贾疏书吕刑篇】
　　案刑邦国即下经用三典于三等之国盖以刑邦国之民若诸侯之不率者则九伐施焉非五刑所及也既曰刑邦国又曰诘四方盖诘四方之寇贼奸宄而使之靖也大宰以刑典诘邦国即此义
　　一曰刑新国用轻典
　　正义郑氏康成曰新国者新辟地立君之国用轻法者谓其民未习于教
　　二曰刑平国用中典
　　正义郑氏康成曰平国承平守成之国也用中典者常行之法
　　三曰刑乱国用重典
　　正义郑氏康成曰乱国簒弑叛逆之国也用重典者以其化恶伐灭之
　　案如酒诰羣饮汝勿逸尽执拘以归于周予其杀是也
　　通论贾氏公彦曰赵商问族师职曰四闾为族八闾为联使之相保相受刑罚庆赏相及相共在康诰曰父不慈子不孝兄不友弟不恭不相及也未达指趣答曰族师之职周公制礼使民相戒勅之法康诰之时周法未定又新诛三监务在尚寛以安天下故用轻典
　　总论王氏安石曰刑新国用轻典以柔乂之也刑平国用中典以正直乂之也刑乱国用重典以刚乂之也故书曰惟敬五刑以成三徳　邓氏元锡曰或轻或重权制耳而名典何也曰权其轻重以制中是乃不易之常灋
　　案加刑于新国平国乱国之上者明制在王朝布刑于邦国之时即别异轻重而酌其中也其王国之或为新或为平或为乱而因之以为轻重之灋亦存焉
　　以五刑纠万民
　　正义郑氏康成曰刑亦灋也纠犹察异之【贾疏察取与之罪使别异善恶　王氏应电曰纠兼督聚之义】　贾氏公彦曰此五刑与墨劓等正刑别或一刑之中而含五或此五刑全不入五刑
　　案纠有约束之义示以所尚而不用命者刑随之则如木之从绳而无不可矫正矣
　　一曰野刑上功纠力
　　正义郑氏康成曰功农功力勤力　王氏应电曰野自国中以外之称若耕稼沟涂挽漕筑凿凡任众之事皆野民任之故事责其成功以刑纠之使致力
　　二曰军刑上命纠守
　　正义郑氏康成曰命将命也守不失部伍　何氏乔新曰兵以用命为上而察其不守律者则刑之
　　三曰乡刑上徳纠孝
　　正义郑氏康成曰徳六徳也善事父母为孝
　　四曰官刑上能纠职
　　正义郑氏康成曰能能其事也职职事修理
　　案大宰官刑以纠邦治则所纠乃有位者司寇官刑以纠万民则所纠乃庻人在官者
　　五曰国刑上愿纠暴【暴依注作恭一读如字】
　　正义郑氏康成曰愿慤慎也暴当为恭字之误也何氏乔新曰国国中以谨愿为上而察其强暴者则刑之暴者愿之反也
　　总论王氏安石曰野刑上功纠力力所以致功军刑上命纠守守所以致命乡刑上徳纠孝孝所以致徳官刑上能纠职职所以致能国刑上愿纠暴失愿而暴刑之所取也　李氏嘉防曰用刑虽贵当其情然必以事之所尚为重如治主仆之讼必以名分为先盖大体所闗若不论其所宜尚则一情之得一法之行未必不妨其余
　　案曰野曰乡曰国非以地别之以事别之也水土力后之政野刑也故曰上功纠力不孝不友不睦不婣不任不恤乡刑也故曰上徳纠孝吏之作奸民之为暴势家之灭义国刑也故曰上愿纠暴虽国中野外之人所犯乡刑也则以乡刑弊之余刑皆然　刘氏彛谓国刑为典礼之刑盖据注以暴为恭不知义不可通盖变礼易乐革制度衣服则九伐之所施也乱名改作杀无赦者也至于祭祀宾客序事以贤即小有过差不宜遂丽于刑且礼典不可云尚愿失礼而有诃责不可以为国刑羣儒多以五刑附治教礼政事五典义皆穿凿难通　王氏应电专以市言国刑非也纠之者市官之外禁杀戮禁暴萍氏等官皆有事焉
　　以圜土聚教罢民【罢音皮】
　　正义郑氏康成曰圜土狱城也聚罢民其中困苦以教之为善也民不愍作劳有似于罢　郑氏众曰罢民谓恶人不从化为百姓所患苦而未入五刑者也故下云凡害人者　金氏瑶曰聚教者司圜收而教之也
　　凡害人者寘之圜土而施职事焉以明刑耻之【寘支试反】正义郑氏康成曰害人谓为邪恶已有过失丽于法者以其不故犯法寘之圜土繋教之庶其困悔而能改也寘置也施职事以所能使之明刑书其罪恶于大方版着其背　贾氏公彦曰害人如抽拔刀劔误以伤人之类此罢民夲无故心直是过误比入五刑者为轻比坐嘉石者为重司救职云其有过失者三让而罚三罚而归于圜土即此罢民也
　　案民罢于作业则必放僻邪侈而有害于人寘之圜土欲其困而悔也施以职事欲其劳而思也
　　其能改者反于中国不齿三年其不能改而出圜土者杀
　　正义郑氏康成曰反于中国谓舍之还于故乡里也司圜职曰上罪三年而舍中罪二年而舍下罪一年而舍不齿者不得以年次列于平民也【贾疏玉藻垂緌五寸惰防之士是也】出谓逃亡　王氏安石曰其收之也三让而罚三罚而归之圜土其能改与否亦不可遽定故不齿者三年而后以伦类序之　王氏昭禹曰聚而教之者仁出而杀之者义
　　案使知改则终可安其生不改则无所逃其死奸凶之民舍此无以革其心虽周公制法亦不得不出于此　反其乡里而曰中国者使终不改则当屛之逺方也
　　以两造禁民讼入束矢于朝然后聴之【造注七到反又昨早反】正义郑氏康成曰使两造入束矢乃治之也不入束矢则是自服不直者也必入矢者取其直也古者一弓百矢束矢其百个与
　　案注以造为至非也无论所讼虚实未有被讼而不自质辩者果自知不直而不至为吏者当致其人平其事而后可以息争未有置而不聴者盖造者作事之端两造者各陈其致争之由也书曰两造具备则不可以至训明矣
　　以两剂禁民狱入钧金三日乃致于朝然后聴之【剂子随反】正义郑氏康成曰剂今券书也【贾疏小宰职聴卖买以质剂注云簿书之最目狱讼之要词皆曰契则剂谓劵书者为狱讼之要词若王叔氏不能举其契是也】使狱者各赍券书既两券书使入钧金又三日乃治之重刑也不券书不入金则是亦自服不直者也必入金者取其坚也三十斤曰钧　吴氏澂曰争辩曰讼既讼而累繋曰狱
　　总论王氏应电曰两人皆至则词不获逞两剂并陈则诈不可逃而各入束矢钧金则心有所惜故虽健讼者多相与和解而止此所以为禁民讼禁民狱之法也　丘氏曰束矢钧金非贫民可办然理直者固当还之虽贫民固未遽困也况其不能致者又有肺石路鼓以达之乎
　　案讼是非可决者也两造具备则曲直可判矣狱迟乆而后决者也或负财物或争征其约剂有真伪佐证有存亡未可以一言而决必致于狱然后其罪可定故所入加重又缓其期然后聴之
　　以嘉石平罢民
　　正义郑氏康成曰嘉石文石也【贾疏嘉善也有文理乃称嘉】树之外朝门左平成也成之使善　贾氏公彦曰嘉石肺石在朝士职
　　凡万民之有罪过而未丽于灋而害于州里者桎梏而坐诸嘉石役诸司空【桎音质梏古毒反】
