<!-- { "loadSidebar": true } -->
　　周官刑典有束矢钧金之入有盟诅地牲之共世儒多以为疑不知理与法时有所穷匪是则所以怵奸欺靖鬭辩者犹未备也所疑扵钧金束矢者不过曰若是则贫民无所赴诉耳夫周官之法自乡遂公邑都家以及门闗市肆凡讼狱皆其地有司听之又设肺石以达惸独老幼尚虑其无所赴诉乎其造扵大司冦而求伸者必事久变生如书所称单辞记所谓有防无简者耳故曰以两造禁民讼以两剂禁民狱则所禁乃两造两剂之不具者明矣入矢以眀直入金以示信非徒使之重失负也古者议事以制而刑故无小故辩法而不信则刑之辟蔵而不信则刑之重与之要而非直非信则罪必有加焉所以使之内自怵而中止义不克而私服也若两造两剂之具备则有地治者听决而立解散之矣若有地治者听决不足以服其心则当赴愬扵职聼之士其迟以旬月正为此也使职听者而有枉桡则司冦亲聴扵外朝羣士司刑皆在狱讼者皆得自言其情何为复设入束矢钧金然后聴之之法防至扵按之而不得其迹听之而不得其情不得已而使之诅盟又所以尽五听之变也临之以鬼神则其视听辞色必将有变焉致其地域之众庶使共其牲众为之勤而各有出焉则防有知其事而相证者即此事无征而播其变诈扵地域之人他日将不相保受亦奸人所不利也盖惟圣人智周万物故能极情伪之变而以济理法之穷是以易象金矢诗言三物虞夏之前已有诅盟而乃以是妄议周公之法防
　　魏氏了翁在宋儒为明扵周官之学甞论兵赋谓司马法乃齐穰苴之书而康成以证周官果若所云则井田为厉民之政夫穰苴所述果成周丘乘之政与否今无可考而以甸出长毂一乗为厉民是未讲扵成周之兵赋也盖魏氏生南宋之衰习见夫民生之苦病百物之凋残以为既用其身以备战守复责其财以共车甲马牛兵器民何以堪不知以秦汉之后较之三代以前材物赀产之在官在民国事家财之所存所费皆异势而殊形非通计而实知其分数则赢绌之情不可得而见也盖自井田既废环海之中十九皆农耳耕者无田而有田者不耕耕者倍贷以具牛种育妻孥而不耕者坐收其嵗入之半故耕者穷不耕者以其半而出租赋给践更百役有司多求以困之故自贵人富商而外不耕者亦穷若夫成周之世则助耕公田之外百畆所入丝粟皆民有也公旬三日之外暇日皆民所自营也四丘之众约数百家赋兵之始家出嵗入之十一而车甲马牛兵器旗物应时而立狊矣自是以往嵗时缮完视始作之费多不过三之一况古者公家无禁利材木取诸山泽丝枲成扵妇功所费民财不过金铁皮革胶漆及工事之赍耳岂若后世百物财用非出泉布以求之扵市肆而必不可致防至扵马牛之畜以供任载以粪田畴又农事所必需而时出之以为师田之用者也魏氏之学尚为求济扵实用者而为説之卤莽若此以是知圣人运用天理以济民物之道不独非其人不能行亦非其人不能知也
　　欧阳氏修谓周公设官太多王畿之内计十四万有竒攻周官者多据此以为不可易夫五官之属其数具在夲自无多修所计者乃乡遂小吏闾胥邻长之类耳不知成周之治所以能使天下为一家中国为一人而至扵刑措者皆恃比闾族党州乡之法以为之枢纽也盖治教礼政刑事皆起扵二十五家之长党正族师相监之吏即其乡之人也嵗时月吉所布之宪即其民之家事也以徴财赋则催科不扰以起徒役则呼召立通以相保受则奸宄难容以掌挞罚则禁令难犯以证狱讼则欺诈立明以诘盗贼则追胥相比其用意尤深逺者以修农功则民可移用以救天期地泽之愆而土无遗利以兴贤能则与众共之以考徳行道艺之实而士无匿情以教礼俗则恩义可以日深以治兵守则急难可以相死昔朱子读地官司徒之萹而叹成周盛时学校教养徳行道艺选举爵禄宿卫征伐师旅田役只为一事其所以能聮为一事者则比闾族党州乡之法也若修所病扵设官之多不过谓无禄以给之耳是未察扵古之田禄与后世异而乡遂羣士之爵与禄又与王朝之士异盖古有不命之士有无田之士闾胥比长皆耦耕之民也以其材力少优故进其爵防以率其曺伍虽曰中士下士不过如秦汉以还之民爵耳必至族师以上所辖稍众其事较繁不能躬耕扵陇畆然后倍授之田俾任余夫佣闲民以代耕又其上则再倍焉惟州长遂大夫然后取扵所在公田之入以禄之耳何休述井田之法曰凡邑中戸八十则有父老有里正皆倍受田虽所述防衰周之变法而循数推理则成周乡遂公邑都家之吏禄大略视此矣夫王畿之内提封千里城郭涂巷三分去一而外授田六百六十万井虽闾胥之属尽益以田不足为广隘而况断自族师以上防自比闾族党州乡之制废官与民不相习而法不足以胜奸百事之无统纪皆由扵此修不能究其本原而转以周公之法为疑多见其昩扵治体矣
　　马氏端临有言赊贷者【周官有赊而无贷辨见泉府职宜易为敛赊】三代之时非特周公之圣可行虽中材能行之三代以下非特王莽之矫诈安石之执愎不可行虽贤哲亦不能行以封建变而为郡县吏治民情与古悬隔故耳岂惟赊贷防凡事之委曲繁密者皆然一嵗之中州长读法者三党正五族师十有二闾胥则凡聚众庶皆读焉夫家之众寡贵贱老防废疾以及车辇六畜兵器旗物小司徒稽之乡师稽之乡大夫登之闾师掌之族师挍之闾胥数之耕耨有趋女功有稽千里之内一事之失宜一民之不率举可知也由斯道也则上下清眀衣食可殖礼俗可兴然惟古之时治不出扵州党族闾掌地治者即其乡之民而无府史胥徒则可耳后世行此则呼集奔趋家至戸籍胥役倚法以相蹙迫而民不得安其居宿其业矣逺行必有节传近徙必有节授无节传则不达无节授则圜土纳之由斯道也则盗贼无所隠逋逃无所之然惟古之时民皆土著逺行者惟国使及商旅近徙者不出其乡斯可耳后世行此则门闗壅阏庐宿莫容行旅怨咨官徒驰骤而日不暇给矣山泽之农即徴其齿角骨物羽翮絺绤葛材草贡以当邦赋之政令由斯道也则可以寛民力可以阜民财然惟王畿千里四面辐辏计日可达且所徴皆细之物斯可耳汉武易之以平准均输百物皆徴转运万里计民所费不啻赋加十五黎民重困其眀验也夫周官之法委曲繁密皆圣人忠扵利民之心因时体物而无微不达者也管夷吾治齐一变为简节疎目而有识者以为得周官之遗意世儒不通时变乃务举琐细之法以议周官皆所谓道听而涂説耳

　　钦定周官义疏卷首
<经部,礼类,周礼之属,钦定周官义疏>
　　钦定四库全书
　　钦定周官义疏卷一
　　天官冢宰第一之一【冢知勇反】
　　惟王建国辨方正位体国经野设官分职以为民极【辨本亦作辩平勉反】
　　正义郑氏康成曰建立也周公作六典之职以授成王营邑于土中以治天下是为洛邑【贾疏召诰王来绍上帝自服于土中洛诰周公曰孺子来相宅乱为四方新辟是也案朱子诗传周公相成王营洛邑为东都以朝诸侯故曰以治天下】司徒职曰日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉辨别也谓别四方考工记匠人建国视日景考极星以正朝夕是也正位谓定宫庙之位书召诰庚戌大保乃以庶殷攻位于洛汭甲寅位成是也　王氏安石曰立宗庙于左立社稷于右立朝于前立市于后谓之正位官言所司之人职言所掌之事设官则官府之六属分职则官府之六职也　干氏寳曰体形体　贾氏公彦曰国谓城中也国外则曰野　黄氏度曰体国以经理田野　郑氏众曰设官分职谓置冢宰司徒宗伯司马司冦司空及其属各有所职而百事举　朱子曰极者至极之义标凖之名常在物之中央而四外望之以取正焉者也　郑氏伯谦曰周公之序六典也每篇冠以辨方正位体国经野设官分职而终之以为民极凡此皆所以习民于尊卑等杀阶级之中消其亡等冒上之心而寓其化导整齐之意是以民服事其上而下无觊觎志虑不易视聼纯一何徃而非为民极哉　叶氏时曰王畿立而根本定方位设而规制严国野分而疆理正官职举而纲目张民于是取正焉
　　案王城靣九里畿内面千里近郊逺郊甸稍县畺之地各有所任人有所冝事取其便皆量国中之体势以定野外之经制五等之国以次而杀则其野外都邑郊关沟涂大小逺近必与相称先郑及王氏安石皆以正位之事为体国误矣　洪范曰皇建其有极又曰惟时厥庶民于汝极锡汝保极元后作民君师所以为之极也君奭篇乃悉命汝作汝民极公卿师保万民亦所以为之极也全经之义尽括于此故六官之首并揭之俾守典者识焉辨方以正位体国以经野设官以分职皆所以安民生定民志而使遵王之道故曰以为民极也　朱子以至极之义标准之名辨书传以极为中之误乃从周官防出葢以为民极不可训以为民中也必兼至极与标准然后以为民极建其有极防其有极归其有极逐字皆得实义而了然易明　周官一书为凡帝王之大经大灋故首以建国言之义不系乎国都之何在也注虽指营洛为觧要不可泥
　　乃立天官冢宰使帅其属而掌邦治以佐王均邦国【帅所聿反治直吏反下治官同】
　　正义郑氏康成曰天官象天所立之官天统理万物天子立冢宰使掌邦治亦所以总御众官使不失职不言司者不主一官之事也【贾疏司徒司马司冦司空皆云司以其各主一官不兼羣职春官亦不言司者鬼神非人所主故也】掌主也佐犹助也邦治王所以治邦国也　郑氏众曰尔雅冢大也冢宰大宰也于百官之职无所不主　蔡氏沈曰冢长也礼有冢子冢妇之称故谓大宰为冢宰　贾氏公彦曰宰者调和膳羞之名冢宰亦能调和众官故号大宰【王氏安石曰宰以制割调和为事故供刀匕者亦谓之宰】言主治则兼六官五官教礼政刑事虽不同皆治灋也周官以邦国连言者据诸侯也单言邦单言国者多据王国也不言均王国而言均邦国者若言王国恐不兼诸侯言邦国则举外可以包内也　干氏寳曰济其清浊和其刚柔而纳之中和曰宰
　　案合教礼政刑事而成治治之使各得其分谓之均均者使上下尊卑贫富远迩各得其平也诗人刺秉钧之不善一言以蔽之曰不平其心故相臣佐王平天下自平其政始而平其政自平其心始　冢宰统六官犹仁统四徳其职无所不统而大纲有三一曰养君徳则自后宫宿衞以及起居服食之节无不与闻所以保护王躬而纳之于道以为出治之本也一曰诏废置政治之要惟在于举贤绌不肖羣吏则专之卿贰则以诏王而废置之所以使野无遗贤官无偾事也一曰制国用综其入出丰凶之数而权衡之所以使民有常供财不滥费公私充实而有备内外谨饬而无邪也以是求之则冢宰所帅诸属皆可得而推矣
　　辨正贾氏公彦曰注谓大曰邦小曰国据此文邦在上国在下故为此觧案觐礼同姓大国异姓小邦则邦国大小通也
