<!-- { "loadSidebar": true } -->
　　占人下士八人府一人史二人徒八人
　　正义郑氏康成曰占蓍龟之卦兆吉凶
　　案别立占人以卜师筮人致其诚壹以听所命而心不可分用也
　　簭人中士二人府一人史二人徒四人【簭与筮同】
　　正义郑氏康成曰问蓍曰筮其占易
　　案筮人之徒少于菙氏者以龟有爇燋吹焌之事而筮仪较简也
　　占梦中士二人史二人徒四人
　　正义贾氏公彦曰梦是精神所感　朱子曰圣人虽至小事必用其敬如梦亦有官掌之
　　案殷宗恭黙傅説见梦梦协朕卜武王以誓师大人之占着于小雅传记所载祲祥凶变先见于梦兆者多矣故周公特设掌梦之官与卜筮眂祲相间皆圣人畏天省躬精诚之所贯注也
　　眂祲中士二人史二人徒四人【祲子鸩反】
　　正义郑氏康成曰祲阴阳气相侵渐成祥者鲁史梓愼曰吾见赤黑之祲　王氏昭禹曰易曰观乎天文以察时变又曰天垂象见吉凶圣人象之先王立官以观妖祥辨吉凶所以和同天人之际使之无间也通论郑氏锷曰春秋二百四十年间书灾异不书祥瑞以政失于此变见于彼犹影之随形响之应声也日者人君之表照临下土不可为阴阳之气所侵故设官以眂祲　邓氏元锡曰卜筮占梦即人占天也眂祲以天占人也
　　案此职观妖祥辨吉凶叙降皆与保章氏同而不以类相从何也保章氏虽兼掌日月星辰风云之变而以星土辨地域以丰荒降祲象以十有二风命乖别皆观乎天文以察时变以诏救政之事故与冯相氏为类若日之有祲则人君之象十煇之法乃所以使王随时触事恐惧修省以弭灾变故与卜筮占梦相从也
　　大祝下大夫二人上士四人小祝中士八人下士十有六人府二人史四人胥四人徒四十人
　　正义郑氏康成曰大祝祝官之长【贾疏与下小祝丧祝等为长也】贾氏公彦曰小祝与大祝别职同官故府史胥徒共之
　　通论薛氏衡曰卜也者先王所以求诸幽以决吾心之疑祝也者先王所以告诸幽以荐吾心之信此序官之相为先后与　王氏志长曰别立丧祝甸祝诅祝不以干大小祝者逹诚于鬼神欲其心无所淆得专致其寅清也
　　丧祝上士二人中士四人下士八人府二人史二人胥四人徒四十人
　　案其职事不止于祝而以祝名不止于丧而以丧名从所重也
　　甸祝下士二人府一人史一人徒四人
　　正义郑氏康成曰甸之言田也田狩之祝
　　案五官中如甸祝之类或兼官而临事设之
　　诅祝下士二人府一人史一人徒四人【诅侧虑反】
　　正义郑氏康成曰诅谓祝之使沮败也【贾疏凡言盟者盟将来诅者诅往过故云祝之使沮败也】　郑氏锷曰司盟掌盟载诅祝则掌为之辞
　　案吕刑以覆诅盟为有苗罪则隆古已有其事小雅出此三物以诅尔斯盖理法情势之穷有不得不要言于鬼神者世儒乃以此疑周官误矣详见总辨
　　司巫中士二人府一人史一人胥一人徒十人
　　正义郑氏康成曰司巫巫官之长　郑氏锷曰楚语古者民之精爽不擕贰者神明降之在男曰觋在女曰巫合言之皆巫也故立司巫以统之
　　通论王氏志长曰程子尝言天人一也但常人神气昏塞若有隔而不能相通圣人能通幽明之故而一之此卜筮占梦眂祲冯相保章巫祝医官所由设也盖王心一动鬼神与知善恶纎防皆与造化流通而无间内而徴于梦寐有献赠之法外而动乎四体有养治之宜明而见于蓍龟以诏救政幽而祈于鬼神以求享佑上而观象于三辰以辨序事故曰王前巫而后史卜筮瞽侑皆在左右王中心无为也以守至正其此之谓与圣学不明天人道否卜祝等官皆流于小道荀子所谓通天地而不通乎人曰伎也世儒不逹又以为理之所无而欲一切屏之岂知周官之义哉
　　男巫无数女巫无数其师中士四人府二人史四人胥四人徒四十人
　　正义郑氏康成曰巫能制神之处位次主者【贾疏凡以神仕者还是男巫为之故引彼以解此】
　　大史下大夫二人上士四人小史中士八人下士十有六人府四人史八人胥四人徒四十人
　　正义郑氏康成曰大史史官之长　贾氏公彦曰小史与大史别职同官故共府史
　　存疑郑氏锷曰左传天子有日官居卿以底日谓大史也以掌天时故下大夫而位从卿
　　案王氏详説谓左史记事右史记言而以大史内史当之非也内史掌八柄以诏王治执国法国令以攷政事受纳访以诏王听治凡君举之大者皆具于是矣其他防命诸侯卿大夫制禄出赏赐亦事之不可不籍者则记事者宜内史外史掌书外令书使于四方之令又掌四方之志逹书名于四方则记言者宜外史惟大史职则絶无可附于记事记言者盖大史稽天道内史外史记王之言动王之言动宜奉若天道故大史为史官之长而内史外史左右于王称名之义疑取于此
　　冯相氏中士二人下士四人府二人史四人徒八人【冯音慿相息亮反】
　　正义郑氏康成曰冯乘也相视也世登高台【贾疏官有世功则以官名氏天子有灵台诸侯有观台皆以视天文】以视天文之次序天文属大史月令曰乃命大史守典奉法司天日月星辰之行宿离不贷　贾氏公彦曰以其与大史同主天文故连类在此【司马氏迁曰文史星歴近乎卜祝之间】
　　保章氏中士二人下士四人府二人史四人徒八人正义郑氏康成曰保守也世守天文之变【贾疏以其称氏故云世守】　刘氏恕曰冯相氏攷歴数以知天道者也保章氏占天象以察时变者也
　　内史中大夫一人下大夫二人上士四人中士八人下士十有六人府四人史八人胥四人徒四十人
　　正义黄氏度曰内史掌八柄之灋与冢宰同地亲任重故爵秩髙而置官广　孙氏之宏曰史官为宗伯之属以宗庙典籍具存非博通之士莫能胜任也余论魏氏校曰内史王之喉舌唐虞为纳言汉尚书魏晋中书门下其始亦内史职后遂建为三省宰相二官名实俱乱由人主疎逺辅臣退与左右亲信议政号曰内相未防宦官乱天下亦多窃内史之柄典国枢机至于废置天子在其掌握可不谨哉
　　外史上士四人中士八人下士十有六人胥二人徒二十人
　　正义魏氏校曰外史在外广王耳目通壅蔽也余论陈氏傅良曰凡黜陟予夺与人主图之者冢宰也而非讲求叅酌往往伤立言之体今以二史属春官冢宰诏王大宗伯之属得以陈谊补过于其间是以号施令罔有不臧亦三公所以集众思昭令闻也自秦变古寖失此意其后两省竝置唐开元间白麻独出学士院为天子私人以一辞令之官所向偏重权倾君相然后知周以冢宰掌六典而二史分隶宗伯道揆在上权纲一而无专遂之私法守在下众职修而无诡随之患所谓周道如砥者如此
　　案内史中下大夫外史无大夫直自上士始而又无府史盖二职同官而统于内史也
　　御史中士八人下士十有六人其史百有二十人府四人胥四人徒四十人
　　正义郑氏康成曰御犹侍也进也其史百有二十人以掌赞书人多也【贾疏其史特多复在府上】
　　余论吕氏祖谦曰御史之名见于周官以中下士为之特小臣耳至于战国其职益亲故献书多云献书于大王御史秦赵渑池之防命御史书事淳于髠亦曰御史在后执法在傍是又掌记事纠察之任也至秦皇衡石程书侍御史之势益重而汉以后御史大夫直与丞相分权矣
　　巾车下大夫二人上士四人中士八人下士十有六人府四人史八人工百人胥五人徒五十人
　　正义郑氏康成曰巾犹衣也【贾疏谓玉金象革等以衣饰其车】巾车车官之长【贾疏与下典路车仆等为长】
　　案造车者轮人舆人辀人诸工当属冬官此有工百人者玉金象革漆饰及蔽茀等事当巾车之工为之
　　典路中士二人下士四人府二人史二人胥二人徒二十人
　　正义郑氏康成曰路王之所乘车【贾疏路大也人君所居皆称路如路寝路门路马之类】
　　通论王氏详説曰王马及右仆皆属夏官五路独属春官者车旗之物属于礼马与右仆属于兵也　欧阳氏谦之曰巾车凡车之政令皆掌之典路是掌王及后之车用説之事
　　车仆中士二人下士四人府二人史二人胥二人徒二十人
　　正义贾氏公彦曰其职掌五戎之萃各有差等亦是礼事故列职于此
　　案戎仆驭夫具列夏官掌戎车之萃者宜以类从而别设车仆隶于春官何也丘乘之法兵车皆民所自具公卿大夫赋舆有定其自乘之车则君所赐故政职别无掌戎车之官五路皆属于巾车故广车阙车苹车轻车之萃亦隶焉戎仆设于夏官专掌王路而兼倅车之政车仆隶于春官专共戎车之萃与巾车聨职以便更续而驭夫则属夏官以闲舆卫皆圣人处物体事精神所周浃不可不察也
　　司常中士二人下士四人府二人史二人胥四人徒四十人
　　正义郑氏康成曰司常主王旌旗【贾疏九旗虽不专于王然以王为主不妨尊卑皆掌】　郑氏锷曰大常九旗之一耳而独以常名官何也旗亦可谓之常大行人建常九斿建常七斿建常五斿
　　通论杜氏佑曰黄帝振兵制陈法设五旗五麾夏奚仲为车正建其斿旐殷因之周制司常掌九旗
　　都宗人上士二人中士四人府二人史四人胥四人徒四十人
　　正义郑氏康成曰都谓王子弟所封及公卿所食邑【贾疏载师职家邑任稍地小都任县地大都任畺地则大夫采邑不得称都故据大都小都而言之下文家据大夫而言也】
　　通论陈氏傅良曰案都宗人家宗人掌都家之礼都司马家司马令都家之众都士家士治都家之狱以去王城逺故设此官于县都之中以统临之而属于三官非谓此为采地之官与乡遂异制也
　　家宗人如都宗人之数
　　正义郑氏康成曰家谓大夫所食采邑
　　凡以神士者无数以其艺为之贵贱之等【士仕通】
　　正义郑氏康成曰男巫之俊有学问才知者　贾氏公彦曰有卽入之故无常数　王氏昭禹曰艺卽三辰之法以下精于其艺者为之



　　钦定周官义疏卷第十七
<经部,礼类,周礼之属,钦定周官义疏>
　　钦定四库全书
　　钦定周官义疏卷十八
　　春官宗伯第三之二
　　大宗伯之职掌建邦之天神人鬼地示之礼以佐王建保邦国【示音祗本或作只下神示地示皆仿此】
　　正义郑氏康成曰建立也立天神地示人鬼之礼者谓祀之祭之享之吉礼是也保安也目吉礼于上尊鬼神　贾氏公彦曰单言邦据王言也以佐王建保邦国则统侯国言之　邓氏元锡曰王上事天眀下事地察享亲尊祖无怨恫于鬼神而后邦国以寜故宗伯掌礼以佐王建保邦国　孙氏之宏曰先王眀于天地之故察于人之理知所以事鬼神示者即保邦之实政也故承祀亲疏上下闲者有一事之不致其诚一物之不当其则则为不克祀不克祭不克享矣唯圣人能享帝孝子能享亲此之谓也
　　案记曰眀乎郊社之礼禘尝之义治国其如示诸掌乎能事天神人鬼地则余四礼举而措之耳故建保邦国独目此以着其义　天曰神妙万物而不可见也人曰鬼其所归也地曰以示为义五岳四渎名山大川显然示人以法象也
　　通论唐氏曰虞书廵守脩五礼臯陶谟言自我五礼至命官则曰典朕三礼盖五礼兼神人三礼専事神之礼宗伯先言建邦之天神人鬼地之礼所谓典三礼次之以吉凶宾军嘉则五礼也
