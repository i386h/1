<!-- { "loadSidebar": true } -->
　　正义郑氏康成曰凡守者士庶子及他要害之守吏【贾疏城郭所守是其常处他要害若殽臯河汉要路之所】通守政者兵甲役财难易多少转移相给也非是不得妄离部署赞佐也王氏应电曰有地守者各致其守则呼吸不通故必受法于掌固以通守政庶防缓急应援声势相辅案通守政即均人所谓均地守使剧易相通而得其平此平时之守法也至移甲役财用则其地猝有警掌固必以达于司马使国中有司持符节以徴之他境故与帅而赞之旧说国有司即掌固或谓司甲役财用者皆非也　周官移用其民者二遂人移用其民以救其时事所以御天烖而食无不足也掌固移甲役财用所以捍人患而兵无不足也然非敎化有素而信孚于民亦徒法耳后世习于防惰则子弟而怠耕溺于功利则将吏而外市安能使救人之事而尽其力固人之守而致其死哉
　　昼三廵之夜亦如之夜三鼜以号戒【鼜音戚杜七报反】
　　正义郑氏康成曰廵行也行守者为众庶之解惰鼜谓击鼜警夜守也三廵之间又三击鼜　贾氏公彦曰此掌固立法与有地守者非自廵行之也　王氏应电曰夜更三鼜者一以为三廵之表号一以为凡守者之警戒　易氏祓曰号则呼守者之名戒则警守者之事
　　若造都邑则治其固与其守灋
　　正义郑氏康成曰都邑亦为城郭
　　凡国都之竟有沟树之固郊亦如之民皆有职焉正义郑氏康成曰竟界也职谓守与任　贾氏公彦曰国都竝言谓王国及三等都邑也民职谓国都民当守之处均其劳逸而递守也
　　案自国至逺郊百里之外沟树凡三重地愈近则阻固之设愈数也凡郭外曰郊都之郭外亦宜有沟树凡此类皆所谓地职也
　　若有山川则因之
　　正义郑氏康成曰山川若殽臯河汉【贾疏殽谓若殽有二陵臯谓若东成臯汉若楚汉水以为池河为四渎之险皆因之为固不须别造】　王氏昭禹曰因其自然之势以为阻固则用力不劳而为备也易余论王氏曰先王之世道徳明仁义脩然后掌固之守可赖若徒恃形势而不知其本委而去之虽有高城深池何足恃哉
　　司险掌九州之图以周知其山林川泽之阻而逹其道路
　　正义郑氏康成曰周犹徧也逹道路者山林之阻则开凿之川泽之阻则桥梁之【贾疏开凿若禹凿龙门之类桥梁若十月舆梁成之类】　贾氏公彦曰序官注国曰固野曰险是掌固掌在国城郭司险掌城外阻固　王氏应电曰周知山林川泽之阻则可以控御侯国也有事则守之以为固所以待暴客无事则逹之以为路所以便行路余论杜氏佑曰管子云凡兵主者必先审知地图轘辕之险滥车之水名山通谷经川陵陆丘阜之所在茸草林木蒲苇之所茂道理之逺近城郭之大小名邑废邑困殖之地地形之出入相错者必尽知之然后可以行军举错知先后不失地利
　　设国之五沟五涂而树之林以为阻固皆有守禁而逹其道路
　　正义郑氏康成曰五沟遂沟洫浍川也五涂径畛涂道路也【贾疏遂人职夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路】树之林作藩落也
　　案五沟五涂遂人所治也而于司险复曰设者凡井田沟涂之设一以尽地利一以为阻固故必使遂人与司险共议其形势之错连水流之输委道路之支凑犹邦之六典大宰建之而大史亦与共建疏谓非遂人田间之沟涂误矣不言都邑者曰国之五沟五涂则通乎畿内矣于掌固言都邑者守法之详皆具于掌固也
　　通论王氏应电曰井田中有无形之险固遂沟洫浍川以通水道即以限戎马径畛道路唯便农民而不利于驱车此尽东其亩齐人所以责晋也
　　案易曰王公设险以守其国山川丘陵之险天作地成非人力所能设也周公设司险掌固之官所恃唯沟树耳每见山泽豪民居阻沟树盗贼即不敢犯茍城邑要塞多设沟树则居者有以自固而戎马失其利此为民长虑者所宜先务也
　　国有故则藩塞阻路而止行者以其属守之唯有节者逹之
　　正义郑氏康成曰有故丧烖及兵也闭絶要害之道备奸寇也　贾氏公彦曰节谓道路用旌节
　　案掌固所掌城郭沟池树渠之阻固所在皆有之非其属所能徧守也故唯颁其守于士庶子众庶司险所掌乃要害之道故国有故则以其属守之盖以其属下士监临士庶子众庶而严其守法耳
　　掌疆【阙】
　　人各掌其方之道治与其禁令以设人
　　正义郑氏康成曰道治治道也国语云不在竟【贾疏周语文】讥不居其方也禁令备奸寇也以设人者选士卒为之【贾疏即徒百二十人是也】诗云彼人兮何戈与祋案人上士六人下士十有二人必每方各以三人掌之其六人则掌逹于朝或军行则从也
　　若有方治则帅而致于朝及归送之于竟
　　正义郑氏康成曰方治其方来治国事者也春秋传晋栾盈过周王使人出诸轘辕【贾疏襄二十一年左传】是其送之　贾氏公彦曰方治谓国有事不能自决当决于王国或有国事须报在上皆是也
　　环人掌致师察军慝
　　正义郑氏康成曰致师者致其必战之志古者将战先使勇力之士犯敌焉左传楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆【贾疏左传注菆矢之善者】代御执辔御下掚马掉鞅而还【贾疏左传注掚饰也掉正也】摄叔曰吾闻致师者右入垒折馘执俘而还皆行其所闻而复【贾疏宣十二年左传】慝隂奸也视军中有为慝者则执之
　　环四方之故廵邦国搏谍贼讼敌国军旅降围邑【降戸江反】
　　正义郑氏康成曰谍贼反间为国贼【贾疏谓间伺此国之善恶反于彼言之也】敌国兵来则往与讼曲直若齐国佐如师扬者为之威武以观敌诗云维师尚父时维鹰扬围邑欲降者受而降之春秋齐人降鄣【贾疏庄三十年秋七月文】
　　案环谓环伺四面或有掩袭冲突之变故也察军慝察已国之奸人为敌间者搏谍贼执敌之为谍者凡外谍必有内奸与表里故兼察之廵邦国谓从王敌忾之邦国也此职所列皆临敌时事前五者先为不可胜后三者盖欲不战而屈人之师
　　挈壶氏掌挈壶以令军井挈辔以令舍挈畚以令粮【挈苦结反畚音本】
　　正义郑氏众曰挈壶以令军井谓为军穿井井成挈壶县其上【贾疏谓结之于竿首】令军中士众皆望见知此下有井壶所以盛饮故以壶表井挈辔以令舍亦县辔于所当舍止之处使军望见知当舍止于此辔所以驾舍故以辔表舍挈畚以令粮亦县畚于所当禀假之处令军望见知当禀假于此下也畚所以盛粮故以表禀军中人多车骑杂防讙嚣号令不能相闻故各以其物为表省烦趋疾于事便也　郑氏锷曰辔畚二者非挈壶之职在军无别事故使兼掌之
　　凡军事县壶以序聚凡丧县壶以代哭者皆以水火守之分以日夜
　　正义郑氏康成曰郑司农云县壶以为漏【贾疏县壶于上以水沃之水漏下入噐中以没刻为准法也】以序聚以次更聚击备守也某谓击两木相敲行夜时也代亦更也礼未大敛代哭以水守壶者为沃漏也以火守壶者夜则火视刻数也分以日夜者异昼夜漏也漏之箭昼夜共百刻冬夏之间有长短焉大史立成法有四十八箭【贾疏此据汉法而言以噐盛四十八箭箭各百刻以壶盛水悬于箭上节而下之水水淹一刻则为一刻四十八箭者取倍二十四气也　易氏祓曰挈壶之制不可攷以唐制推之水海浮箭四匮注水始自夜天池入于日天池自日天池入于平壶以次相注入于水海浮箭而上以浮箭为刻分昼夜计十二时每时八刻二十分每刻六十分箭四十八二箭当一气铜乌引水而下注浮箭而上登则昼夜之刻分至之冬夏长短昏晓隐见与周官晷景无差】　易氏祓曰守之以水则均其晷刻之多少守之以火则知其漏箭之迁易
　　及冬则以火爨鼎水而沸之而沃之
　　正义郑氏众曰冬水冻漏不下故以火炊水沸以沃之谓沃漏也　贾氏公彦曰沃谓沸水热浇沃壶中使下也
　　射人掌国之三公孤卿大夫之位三公北面孤东面卿大夫西面其摰三公执璧孤执皮帛卿执羔大夫执鴈正义黄氏度曰此即司士朝仪之位公卿大夫初命见于王则其位如朝仪之位而有摰此射人掌其事也注谓将射始入见君之位非也若将射而非初命何用摰哉大抵射人本掌孤卿大夫之总故在朝则使掌其位等其摰防同朝觐则作大夫介及凡有爵者大宾客则作卿大夫从凡此皆非射事而射事彼兼掌之故以射人名官耳
　　案射人掌公孤卿大夫司士掌士诸子掌庶子三职相次则射人之官非专为射设也自首至掌其治逹皆非射事黄氏所见可谓伟然此朝位与司士朝位同则路门外之治朝也日日常朝固如司士职所云矣其有初命为大夫若卿若孤若公者则执摰以见于王而其位如此初命者执挚余人各依位次立焉经但着所执之摰不同非谓在朝者人人执摰也王出负宁南面初命者执摰以前奠摰再拜稽首王答壹拜宰受币以东此已臣之摰故受之与五等诸侯朝觐之玉异见之于治朝亦与觐礼在庙者异也士相见礼曰始见于君执摰至下容弥蹙士大夫则奠摰再拜稽首君答壹拜此诸侯之臣之礼也王朝可以类推
　　存疑郑氏康成曰位将射始入见君之位不言士者此与诸侯之宾射士不与也燕礼公升即位于席西乡小臣纳卿大夫卿大夫皆入门右北面东上士立于西方东面北上大射亦云则凡朝燕及射臣见于君之礼同【贾疏仪礼诸侯有燕朝及射朝不见正朝周官天子有射朝与正朝不见燕朝诸侯射朝与燕朝位同则天子燕朝亦与射朝位同则诸侯正朝亦与射朝位同故引仪礼见天子诸侯互见为义耳】　贾氏公彦曰君南面答阳臣北面答君三公臣中最尊故屈之使北面答君之义也西方者宾位以孤无职尊而宾客之故在西也卿大夫皆有职故在东近君居主位也士无臣祭无所择不得自大射得与君大射故司裘职大射不言士也按下文士豻侯二正则士得自行宾射不得与君宾射矣
　　案射无执摰之灋因官名射人而强属之射耳以为宾射尤非也燕礼内朝之位与此迥不同而云三朝位同殊不可解此朝位以北面者为尊东面者次之西面者又次之东面者宾方也聘礼私觌宾先入门右摈者辞之宾出乃入门左玉藻云公事自闑西私事自闑东则西方之尊于东方也足以见之矣不言士者士卑且非射人所掌也于射人与司士见治朝之位于小司寇与朝士见外朝之位于燕礼大射仪见内朝之位朝位之不同具矣
　　通论王氏详说曰朝士外朝之法孤卿大夫同西面射人司士二职则孤东面卿大夫西面者三孤无常职时乎与卿大夫同又时乎与卿大夫异乗夏篆服希冕所以与之异也位九卿爵六命所以与之同也
　　诸侯在朝则皆北面诏相其灋【相息亮反下同】
　　正义郑氏康成曰皆北面从三公位法其礼仪【贾疏谓在朝进退周旋拱揖之仪】
　　存疑郑氏康成曰谓诸侯来朝而未归王与之射于朝　贾氏公彦曰司几筵职大飨射王立扆前南乡司服职飨射则鷩冕此云王与诸侯射在朝当皮弁又何得有扆所以然者彼二者据大射在学故在扆着冕此宾射在路门之外朝与彼异也
