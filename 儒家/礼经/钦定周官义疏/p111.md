<!-- { "loadSidebar": true } -->
　　通论孔氏颖达曰诸侯祭其分野之星在地之土各有天上之分见于春秋传者云商主大火参为晋星龙宋郑之星则苍龙之方有宋郑之分也以害鸟帑楚周恶之则朱鸟之方有周楚之分也四月日食鲁衞恶之则春分之日在鲁衞之分也岁在颛帝之虚姜任实守其地则于时岁星在齐薛之分也越得岁而呉伐之凶则于时岁星在吴越之分也晋语实沈之虚晋人是居周语岁在鹑火我有周之分野以九州当十二次周礼虽云皆有分星不知其始谁实分之星纪在于东北呉越实在东南鲁衞东方诸侯遥属戌亥之次又三家分晋方始有赵而韩魏无分赵独有之汉书地理志分郡国以配诸次其地分或多或少鹑首极多鹑火甚狭徒以相传为説其源不可得而闻也　易氏祓曰考之传记灾祥所应多不诬者然亦有可疑焉武王伐殷岁在鹑火伶州鸠曰岁之所在我有周之分野盖指鹑火为西周丰岐之地今乃以当洛阳之东周周平王以丰岐之地赐秦襄公而其分星乃谓之鹑首如燕在北而配以东方之析木鲁在东而配以西方之降娄秦居西北而鹑首次于西南吴越居东南而星纪次于东北此皆稽之分野有不合者贾氏以古者受封之月岁星所在之辰以为分次则春秋战国之诸侯以之占妖祥可也后世占分野而妖祥亦应岂皆古者受封之辰乎存疑贾氏公彦曰此论北斗及二十八宿所主九州及诸国封域之妖祥所在之事故云以星土也辨九州之地据北斗而言所封封域据二十八星而言皆有分星总解九州诸国也又按春秋纬文耀钩云布度定记分州系象华岐以西龙门积石至三危之野雍州属魁星大行以东至碣石王屋砥柱冀州属枢星三河雷泽东至海岱以北兖州青州属机星蒙山以东至南江防稽震泽徐州扬州属权星大别以东至雷泽九江荆州属衡星荆山西南至岷山北岖鸟鼠梁州属开星外方熊耳至泗水陪尾豫州属摇星此九州属北斗星有七州有九但兖青徐扬幷属二州故七星主九州也周之九州差之义亦可知　汉书天文志角亢氐兖州房心豫州尾箕幽州斗江湖牛女扬州虚危青州室壁幷州奎娄胃徐州昴毕冀州觜参益州井鬼雍州柳星张三河翼轸荆州
　　以十有二岁之相观天下之妖祥【相息亮反】
　　正义郑氏锷曰岁星光明润泽赤而角则其国昌赤黄而沈其野大穰故以其色相观妖祥　王氏昭禹曰占其见之相有逆顺盈缩伏见进退之不同而妖祥着于天下矣分星经星也故有所主之封域岁星纬星也无常主故以其相观天下之妖祥
　　存疑郑氏康成曰岁谓太岁【贾疏上已説五星讫以文次而推知非岁星乃在地之太岁也】岁星与日同次之月斗所建之辰也歳星为阳右行于天大岁为隂左行于地十二岁而小周其妖祥之占甘氏岁星经其遗象也郑司农云太岁所在岁星所居【贾疏太岁所在亦是斗所建之辰下有太岁也岁星所居亦是岁星与日同次之月也】春秋传越得岁而呉伐之必受其凶之属是也【贾疏昭三十二年左传史墨语服注龙歳星也东方宿天德之贵神其在所之国必昌向之以兵则凶呉越同次呉先举兵故凶】
　　辨正易氏祓曰先郑以歳为太岁后郑谓太岁所在岁星所居二者并行不悖然春秋所述妖祥则皆岁星也襄二十八年岁在星纪而淫于枵是谓蛇乘龙梓愼言其所属以为宋郑必饥裨灶言其所冲以为周楚所恶非岁星乖次之所应乎昭三十二年歳在星纪而呉伐越史墨以为不及四十年越其有呉以歳星十二年而一周存亡之数不过三纪非歳星顺次之所应乎保章氏言十二歳之相相有赢缩晕角之变而妖祥应岂太歳可以并言哉
　　以五云之物辨吉凶水旱降丰荒之祲象
　　正义郑氏康成曰物色也视日旁云气之色【贾疏眂祲职所眂皆日旁云气之色此亦云祲象故注云然案云物随所见而占之不必指定日旁】　郑氏众曰以二至二分观云气青为虫白为丧赤为兵荒黑为水黄为丰故春秋传曰凡分至啓闭必书云物为备故也【贾疏僖五年左传】故曰凡此五物以诏救政　王氏昭禹曰气谓之祲形谓之象降者下之于其国使民知之先事而为之备也
　　以十有二风察天地之和命乖别之妖祥
　　正义郑氏康成曰十有二辰皆有风吹其律以知和不其道亡矣春秋襄十八年楚师伐郑师旷曰吾骤歌北风又歌南风【贾疏服注北风无射夹钟以北南风姑洗以南】南风不竞多死声楚必无功是时楚师多冻其命乖别审矣【案经言风指天地之风若律所吹之风则属乐官然亦与天地之气应知音者能辨之】　贾氏公彦曰案考异邮曰阳立于五极于九五九四十五且变以隂合阳故八卦主八风相距各四十五日艮为条风震为明庶风巽为清明风离为景风坤为凉风兑为阊阖风干为不周风坎为广莫风清明立夏皆云清明风是清明风主三月复主四月则四维之风主两月可知【王氏昭禹曰艮为条风而立春亦曰条风巽为清明风而立夏亦曰清明风坤为凉风而立秋亦曰凉风干为不周风而立冬亦曰不周风】　王氏安石曰命谓名言之　郑氏锷曰不和为乖不应为别
　　案日月星辰居常而有变动则天下之大异也星土之妖祥占在一国岁之相占在一歳五云之物占在一时十有二风月可占盖以大小久近为次
　　凡此五物者以诏救政访序事
　　正义郑氏康成曰访谋也见其象则当预为之备以诏王救其政且谋今年天时占象所宜次序其事王氏安石曰诏以诏上访以访下救政凶荒之政序事救政之事所当缓急先后【案救政不惟凶荒有之】
　　案春秋传梁山崩晋侯召伯宗伯宗问于重人而得其礼所谓访序事
　　内史掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺【枋本又作柄邦命反治直吏反下同】
　　正义郑氏康成曰大宰既以诏王内史又居中贰之贾氏公彦曰大宰有诛无杀此有杀无诛者诛与
　　杀相因欲见过不止则杀之八者不与大宰次第同者事起无常故不依本也
　　案大宰内史所掌八柄其次第各异何也大宰职先吉而后凶此则各以两者相对为次也爵禄之后继以废置用舍明而后天位天禄无旷也废置之后继以生杀予夺赏罚行而后所废所置竞劝也先生杀而后予夺者轻重之伦也此八柄自然之次第也大宰所诏无杀者杀者不得已而用之大宰不可轻言也然云诛则亦该此矣内史掌其灋则务详其实故直言杀也大宰诏王而内史诏王治则大宰必攷诸内史之灋以诏王而内史之兼诏大宰亦可见矣唐宋以后有制诏已降而宰相封还辞头者此正冢宰之本职也有天子宰相成谋而给事中封驳者此正内史之本职也盖古法荡尽一二人偶剏行之故众以为竒史书其事然下能言上能听者不过千百之十一耳周公列此为典法使为人君者皆知为政体之固然而坦乎不疑为人臣者各知为职守所当然而无与分过也
　　执国灋及国令之贰以攷政事以逆防计【会古外反】
　　正义郑氏康成曰国法六典八法八则　郑氏锷曰法者一定之法令者一时之令内史皆执其贰与大宰司会相参稽　王氏昭禹曰上以道制之而下守之则为法上以命使之而下禀之则为令
　　掌叙事之灋受纳访以诏王听治
　　正义郑氏康成曰纳访纳谋于王也　王氏昭禹曰纳谓纳言于上若书所谓纳言是也访谓访事于下若书所谓王访于箕子是也
　　存疑郑氏康成曰叙六叙也六叙六曰以叙听其情案内史掌纳访而宰夫大仆御仆各掌复逆其职之所以辨者何也诸职所谓逆即群下所纳之言也所谓复即王所访之事也大仆御仆分掌之以达于王内史受之以察其当否然后以诏王治所治之事下于宰夫则使羣吏奉行之官事非联而实相首尾其不关于冢宰何也凡治皆冢宰所赞则内史所诏王必与冢宰参决可知矣注谓叙事即小宰之六叙非也小宰以叙听其情乃羣吏自以其情告于小宰此所谓叙事之法则所纳访之事有大小缓急随事斟酌次第发命无一定之叙故不曰叙事而曰叙事之灋也经于事之有定者皆直言叙事乐师凡乐掌其叙事飨食诸侯叙其乐事大胥叙宫中之事是也
　　凡命诸侯及孤卿大夫则策命之
　　正义郑氏众曰春秋传王命内史兴父策命晋侯为侯伯其文曰王谓叔父敬服王命以绥四国纠逖王慝晋侯三辞从命受策以出【贾疏僖二十八年左传】策谓以简策书王命　贾氏公彦曰周灋爵及士亦内史命之不言者略之也
　　案不及士者岂士卑且众王不能一一亲命或命而不以策与诗曰韩侯受命王亲命之则命有不亲者矣王氏与之谓大夫出封加命为子男故得策命不知大夫四命受器自宜策命非以出封故也
　　凡四方之事书内史读之
　　正义郑氏康成曰若今尚书入省事【贾疏汉灋奏事读之故举以为况】　贾氏公彦曰诸侯有书奏白于王内史读示王案不曰读四方之事书而曰凡四方之事书内史读之者曰读四方之事书则似内史自读之曰凡四方之事书内史读之则知内史之读为王之听之矣
　　王制禄则赞为之以方出之赏赐亦如之
　　正义郑氏康成曰赞为之为之辞也王制王之三公视公侯卿视伯大夫视子男元士视附庸　郑氏众曰以方出之以方版书而出之　王氏应电曰制禄者司禄内史则主赞之赏赐大则司勲之赏地小则玉府内府之好赐赐予是也
　　内史掌书王命遂贰之
　　正义郑氏康成曰副写藏之【贾疏王有诏敕则副写一通藏之以待勘校也】案覆举内史见亲其事而非付之属史也【小史职大祭祀读礼法史以书叙昭穆之俎簋则其属史】王之命内史亲受而书之且贰之则矫假以为不信者孰敢萌其虑哉汉唐以后中使口衔天宪以乱国常则内史之职失耳
　　外史掌书外令
　　正义郑氏康成曰王令下畿外【贾疏凡言四方及外者据畿外而言】王氏应电曰令下于诸侯若征守起军旅也
　　案命乃王所黜陟因革政事之大者令则发征期会禁戒政事之小者
　　掌四方之志
　　正义郑氏康成曰志记也谓若鲁之春秋晋之乘楚之梼杌　郑氏锷曰四方之志若齐语鲁语晋志郑志之类　刘氏彝曰四方之志谓九州列国四海百蛮世系之所自出分封之所由始朝贡之断续政教之从违礼乐之更革俗尚之丑好若土均土训诵训之所职皆为志以藏之以待王之顾问
　　掌三皇五帝之书
　　正义郑氏康成曰左传所谓三坟五典【贾疏昭十二年左传楚灵王谓左史倚相能读三坟五典八索九丘　孔氏安国曰伏羲神农黄帝之书谓之三坟少昊颛顼高辛唐虞之书谓之五典】　贾氏公彦曰三皇时无文有文字后仰录三皇时事也
　　存疑贾氏公彦曰世本苍颉造文字苍颉黄帝之史则文字始于黄帝　李氏嘉会曰夏殷周所纪兼掌可知
　　掌达书名于四方
　　正义郑氏康成曰谓若尧典禹贡达此名使知之或曰古曰名今曰字【贾疏古者文字少直曰名后代文字多则曰字字者滋也】使四方知书之文字得能读之　贾氏公彦曰聘礼记百名以上书之于策不及百名书之于方　王氏安石曰书名者字也字所以正名百物故谓之名
　　通论郑氏锷曰四方言语不同上世音读与后世亦异欲使天下诵读无东西南北之讹无古今之异则书名不可以不达大行人九岁谕书名盖外史达之九岁之久虑其不一又使行人往谕之
　　若以书使于四方则书其令【使所吏反】
