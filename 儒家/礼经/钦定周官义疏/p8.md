<!-- { "loadSidebar": true } -->
　　正义郑氏康成曰腊之言夕也【贾疏干曰腊朝曝夕乃干故云腊之言夕或作久久乃干成也　王氏应电曰昔古作防上即叠肉从日干之今文旁加月腊人主凡干肉以火干者亦名曰腊】
　　医师上士二人下士四人府二人史二人徒二十人【医乙熙反】
　　正义郑氏康成曰医师众医之长　贾氏公彦曰医有齐和饮食之类故设在饮食之间　黄氏度曰春秋传晋侯有疾秦医和谓赵孟曰国之大臣荣其宠禄任其大政有菑祸兴而无改焉必受其咎今君至于滛以生疾主不能御是以云良臣将死也冢宰王躬是保燥湿寒暑起居饮食皆当体察故医师属焉王氏安石曰医师聚毒药以共医事故有府以藏
　　使医分治疾疡稽其事制其食且有政令故有史以书有徒以役诸医受政令于医师聼所使令则无用府史胥徒
　　余论叶氏时曰人君起居饮食不知致谨皆足以生疾统于大臣则小臣有所忌而不敢导君之欲西汉以大医大官隶少府而统于丞相御史犹有周官遗意至东汉则悉用奄人主之起居饮食之重不揆于大臣而委之奄竖岂防防杜渐葆和毓徳之道耶
　　食医中士二人【食如字】
　　正义郑氏康成曰食有和齐药之类　王氏昭禹曰易之颐君子以节饮食葢气体不和多由于饮食于无事之时而顺适之有道疾病何自至哉此食医所以设也
　　疾医中士八人
　　正义陈氏傅良曰疾医专治内证　王氏应电曰食医以王为主疾医以万民为言但大人治于未病而其法亦通乎下小人治于己病而其法亦通乎上通论郑氏伯谦曰执技以事上者惟医术为难精故食医之下有疾医调饮食不兼治病也疾医之下有疡医察内证不兼外证也疡医之下有兽医治禽兽者不兼治人也
　　疡医下士八人【疡音羊】
　　正义郑氏康成曰疡创癕也　贾氏公彦曰曲礼头有创则沐身有疡则浴
　　兽医下士四人
　　正义郑氏康成曰兽牛马之类【贾疏尔雅在野曰兽在家曰畜又云两足而羽谓之禽四足而毛谓之兽既不别释畜则兽可以兼牛马】　王氏应电曰家畜之兽惟牛马为贵其疾当有以治之故有兽医
　　酒正中士四人下士八人府二人史八人胥八人徒八十人
　　正义郑氏康成曰酒正酒官之长【贾疏与下酒人浆人为长不言浆文畧也】　贾氏公彦曰酒浆之职与膳食相将故在此通论陈氏汲曰酒正不掌酒禁而地官司虣禁饮食于市者秋官萍氏掌几酒谨酒葢酒正掌王朝之政令无暇及外事必付之刑官市官之属然后职专而事便也
　　酒人奄十人女酒三十人奚三百人【奄衣詹反又于检反刘于验反奚如字又胡礼反】
　　正义郑氏康成曰奄精气闭蔵者今谓之宦人　贾氏公彦曰以与女酒及奚同职故用奄不称士亦府史之类女酒则与奚为什长若胥徒奚三百人造酒须人多也女之有才智而晓酒者为女酒其给使者为奚
　　案酒浆笾醢醯盐幂七职皆出入王宫故以奄奚为之以给世妇庙中之役故酒人用奄
　　辨正王氏应电曰女酒女浆之类皆择民间妇女善其事者以供职其次为奚如庶人在官者故内宰云分其人民以居之也寺人职称掌王之内人及女宫之戒令内人指女御故系之于王女宫则凡女酒女浆若奚之属存焉故不系之于王也注以女奚为女奴非也秋官司厉明言盗贼之女子入于舂槀则不共他事明矣舂事烦劳而女舂抌二人奚五人以执役者女奴也饎事精洁女奴不与故设奚至四十人如以奚为女奴岂舂事之烦而五人能尽之饎事较简而反有四十人之多乎且以王及后之至尊祭祀宾客之至洁而饭食乃造于盗贼之女子无是理矣
　　浆人奄五人女浆十有五人奚百有五十人【浆子良反】通论王氏昭禹曰酒浆造酿异法故异职也　金氏瑶曰浆之制与酒畧同酒用糱浆不用糱
　　凌人下士二人府二人史二人胥八人徒八十人【凌吏应反字从冰或力升反】
　　正义郑氏康成曰凌冰室也诗云二之日凿冰冲冲三之日纳于凌隂　贾氏公彦曰其职云凡外内饔之膳羞鉴焉故连类在此
　　笾人奄一人女笾十人奚二十人
　　正义郑氏康成曰笾竹器如豆者其实容四升
　　醢人奄一人女醢二十人奚四十人【醢呼改反】
　　正义郑氏康成曰醢豆实也不谓之豆人者此主醢豆不尽于醢也【贾疏豆有膷臐膮胾炙脍之属其数甚多若言豆人恐竝掌之此惟掌醢而已】豆以木为之受四升
　　案有笾人而无豆人者笾实果谷鱼盐饵餈皆易成故统于一官豆实醢物醯物杂而难成非一官所能共而豆实不尽于醢醯之物也盐亦笾实而别列一职者共百事之盐笾实其一耳　笾人女奚少以枣栗之属皆干物也醢人醯人女奚倍之以菹臡之属皆濡物制作事繁也
　　通论贾氏公彦曰天子豆百有二十上公四十侯伯三十有二子男二十有四上大夫二十下大夫十有六
　　醯人奄二人女醯二十人奚四十人【醯本又作防呼西反】
　　通论贾氏公彦曰齐菹必须醯物乃成则与醢人职通故次其后
　　盐人奄二人女盐二十人奚四十人
　　正义贾氏公彦曰盐所以调和上食之物故连类在此
　　案周官不言盐赋以产盐之区皆非畿内也盐利至重若任民为之争夺必多矣太公治齐官山府海则设官治之而收其利可知或谓聼民自取而无赋恐非治理之平也
　　幂人奄一人女幂十人奚二十人【幂莫绎反】
　　正义郑氏康成曰以巾覆物曰幂　贾氏公彦曰巾幂所以覆饮食之物故次饮食后
　　宫人中士四人下士八人府二人史四人胥八人徒八十人
　　正义贾氏公彦曰宫人主安息王身故在此　陈氏友仁曰官制云宫人居舍官之长　此下四官是王之寝处供帐安息王身之事
　　掌舍下士四人府二人史四人徒四十人
　　正义郑氏康成曰舍行所解止之处【贾疏解脱止息之处】
　　幕人下士一人府二人史二人徒四十人【幕模鄂反】
　　正义郑氏康成曰幕帷覆上者
　　掌次下士四人府四人史二人徒八十人
　　正义郑氏康成曰次自脩止之处　贾氏公彦曰案其职云掌王次之灋以待张事幕人共之掌次张之故连类在此　自掌舍至掌次皆王在行之事　郑氏锷曰舍者久留之辞次者暂止之义出而防同则或留之久故有掌舍以为衞出而祭祀暂止而已故有掌次以为仪观其设梐枑坛壝严为防限则久留可知观其设皇邸帟案多为容饰则暂止可知
　　大府下大夫二人上士四人下士八人府四人史八人贾十有六人胥八人徒八十人【大府之大音泰又如字】
　　正义郑氏康成曰大府为王治蔵之长若今司农贾氏公彦曰有贾者府官有市买须知物货善恶也李氏觏曰周官掌财者虽不一纲统所系实专于
　　一司故天下财货之入莫不自大府受之量入以为出亦莫不自大府颁之是以利权不分而敛散得宜使不专总于一司出财者惟以给办为先用财者惟以济事为功而后之不继不恤也财如之何不亏通论周礼菁华曰大府以下诸职皆出纳防计有司故隶于冢宰以制国用也惟冢宰以道佐人主上得以约王后世子之过取下得以制有司之擅供凡事皆有定式大府但禀成式而颁之则侈心溢志不戒自抑所以常有三十年之通而民无凶荒水旱之患也
　　玉府上士二人中士四人府二人史二人工八人贾八人胥四人徒四十有八人
　　正义郑氏康成曰工能攻玉者　贾氏公彦曰其职云掌王之金玉玩好兵器凡良货贿之蔵以玉为主故名玉府有贾使辨玉之善恶贵贱也
　　余论陈氏傅良曰玉府掌天子器用财贿燕私之物而列于大府之下与凡治蔵之官无异则日有成月有要歳有防司防有废置诛赏之典夫安得不节若御府禁钱捐之亲幸之手蔵诸省闼之中外人比校不及则伤财害民岂细故哉　叶氏时曰以诸职考之兽人之皮毛筋角人之征廛人屠者之皮角筋骨遂师之野职野赋泽虞之财物以入玉府而共玩好赐予之用非天子之私蔵也汉初以大司农给国家公用以少府给天子供养元帝时贾捐之言暴师未一年费四十余万大司农钱尽乃以少府禁钱续之是犹以私蔵为公用也自光武出少府禁钱属司农宫中私用一切于司农取之章和以后以其不便遂于宫中自立一监命奄人主之而古制始废矣
　　内府中士二人府一人史二人徒十人
　　正义郑氏康成曰内府主良货贿蔵在内者　王氏与之曰曰内府非天子私蔵之所以其在库门内耳与后世琼林大盈异矣
　　案诸府皆非私蔵王氏以其名曰内府嫌于私也故辨之然以为在库门内则未必然王者之财不必置之门内而后为内也三府特以其所蔵之物为别耳要当在王宫之外内府掌受九贡九赋九功之货贿此皆生于天时产于地利成于民力所谓财用之大源下之所以共上也外府掌邦布之入出以驭轻重以均贵贱以通有无所谓财用之大权上之所以制下也自外而蔵诸内故曰内府自内而布诸外故曰外府
　　通论郑氏伯谦曰玉府内府所掌金玉兵器凡良货贿一也必分而为二官者玉府所掌皆式贡余财所作及兽人人所入专共王玩好赐予邦之大用不与焉内府所掌乃九贡九功之货贿及诸侯所献国珍皆以共邦之大用故不可不分为二也
　　外府中士二人府一人史二人徒十人
　　正义郑氏康成曰外府主泉蔵在外者【贾疏对内府为外】贾氏公彦曰其职云掌邦布之出入以共百事故在此
　　司防中大夫二人下大夫四人上士八人中士十有六人府四人史八人胥五人徒五十人【防古外反凡要防防计之字皆放此】正义郑氏康成曰防大计也【贾疏宰夫职日计曰成月计曰要嵗计曰会故会为大计】司会主天下之大计计官之长若今尚书　王氏应电曰司会执典灋则之贰赞王及冢宰以均平天下操日成月要嵗会之总以诏王及冢宰废置总赞天下之治防百官之政其权亚于大宰不止财用一事故其职隆而位尊也
　　案有谓大府下大夫而司防以中大夫为之属者非也大府之属玉府内府外府以及官府都鄙之吏皆主守蔵者用财之式灋则司防钩攷之故司书职歳职币皆属司防而职内亦属焉知所入然后可量以为出也司裘掌皮亦以类而相从其出用之数亦待攷于司防也大府所掌惟货财之守蔵则以下大夫领之足矣司防掌邦之六典八灋八则之贰以逆邦国都鄙官府之治掌九贡九赋九式九功之灋以均节财用凡冢宰所布之治皆攷焉于内则逆羣吏之治于外则周知四国之治以诏王及冢宰废置凡王及冢宰所以驭百官者皆与议焉其爵与小宰竝而职事繁重转过于小宰故特设下大夫四人以佐之正朱子所谓运用天理不得不然者后人以私意隠度谓欲其权足以制大府然后钩攷纠察之势得行悖矣
　　余论陈氏傅良曰成周司防之职属于冢宰凡外内府之财用皆制焉职专而任重汉初萧何领天下财赋以张苍为计相犹得此意其后诸府各自置官如大尉之金曹自主货币盐铁仓曹自主仓谷则其事分其权轻矣至本朝则周之三府分而为四凡天下金玉之物皆归奉宸库山泽盐铁之赋皆归内蔵其他所入一归之南库至天下户口租入则归之户部权不归一所以漫不可攷虽曰宰相兼制国用而无以权出入之通
