<!-- { "loadSidebar": true } -->
　　正义郑氏康成曰此目车持任之材也任正者谓舆下三面材持车正者也【案三面材谓前軓与两旁軓车之三面也其后轸舆人作之故不数贾氏以为此木上面不见止见三面故云三面材恐非正解】辀軓前十尺与隧四尺四寸凡丈四尺四寸则任正之围尺四寸五分寸之二衡任者谓两軶之间也【贾疏服马有二马有一軶軶者戹马领不得出两軶之间谓当辀颈用力之处也　案两軶缚于衡中间有空隙处故以两軶之间言之其实衡围无麤细也】兵车乘车衡围一尺三寸五分寸之一【贾疏衡长六尺六寸故得一尺三寸五分寸之一】无任言其不胜任　贾氏公彦曰两輢树于此木较式依于两輢故曰任正也案任正与軓注皆以为三面材持车正者则任正即軓也盖车后横木并全车之底皆谓之轸其任正则稍加厚而三面持之以其为全车之匡郭故谓之軓以其内持轸而两輢较式依之以立又谓之任正上云軓前十尺専指式前者从此起度耳亦如全车为轸而又指后横木以当之也　凡任木统下任正与任衡也任者用力持载车以舆为正故舆下前及左右三材为任正以力持舆之正载处也曰衡任者上钩于辀下属于马以引车衡之力也
　　五分其轸闲以其一为之轴围
　　正义郑氏康成曰轴围亦一尺三寸五分寸之一与衡任相应　贾氏公彦曰舆人职轮崇车广衡长参如一则俱六尺六寸轸间即车广也
　　十分其辀之长以其一为之当兔之围
　　正义郑氏康成曰辀当伏兔者也亦围尺四寸五分寸之二与任正者相应【案方径当三寸五分寸之三】　贾氏公彦曰当兔谓舆下当横轴之处　欧阳氏谦之曰两伏兔居两旁辀在中央所谓当兔之围谓辀也
　　案此下三节言辀之三处麤细不同之度当兔特麤以其全舆所着力又驾时与轴午贯也至踵而细其承载舆底一面必平而外则杀也当兔之前亦应渐杀以承軓而又渐杀以至于颈　设兔之处自车前入深三之一下文郑注伏兔至軓盖如式深是一尺四寸三分寸之二其后二尺九寸三分寸之一是伏兔之长
　　参分其兔围去一以为颈围
　　正义郑氏康成曰颈前持衡者围九寸十五分寸之九【贾疏衡在辀颈之下其颈于前向下持制衡鬲之辅故云颈前持衡者也】
　　五分其颈围去一以为踵围
　　正义郑氏康成曰踵后承轸者也围七寸七十五分寸之五十一　贾氏公彦曰后承轸之处似人之足跗在后故名为踵　赵氏溥曰前为颈后为踵颈以持衡踵以承轸轴之上当兔当兔之围大于持衡持衡之围大于承轸
　　凡揉辀欲其孙而无深【孙音逊音胡】
　　正义郑氏康成曰孙顺理也木弓也凡弓引之中参中参深之极也揉辀之倨句如二可也如三则深伤其力【贾疏弓之下制六尺引之三尺是中参深之极也若六尺引二尺则是每尺得三寸三分寸之一辀长丈四尺四寸引三分之一为四尺八寸国马之辀深四尺七寸言如二举大数而言　案辀出前軓渐曲而上至衡微钩而下軓前十尺揉之已定者也倨句如二引其三之一盖以一丈三尺三寸三分寸之一揉之为十尺也疏并舆下之不揉者及軓前揉之已定者通计十二亦算法之疏】　贾氏公彦曰揉者以火揉使曲也欲顺理揉之无得如弓之深弓之深太曲也
　　案辀虽揉之而曲亦必以木之本曲而可为辀者揉之若直木而全恃火力以相胜则马之所引未有不乆而返其直性者矣
　　今夫大车之辕挚其登又难既克其登其覆车也必易此无故唯辕直且无挠也【挚竹二反覆芳服反易以豉反】
　　正义郑氏康成曰大车牛车也挚輖也【案既夕礼志矢一乘轩輖中注轩輖犹轩轻中适中也前重则轾后重则轩】登上阪也克能也【案又难犹言甚难既克其登言竭牛力而仅能登也】　贾氏公彦曰辀人主为四马车辕因说牛车之辕直而不挠之意
　　案牛之髙者视驽马又肩髙而颈低大抵五尺有余下者则五尺不足大车轮半径四尺五寸加辕径与轴半径约六七寸合五尺一二寸柏车轮半径三尺加毂半径一尺毂入舆下则伏兔必髙伏兔与辕径约尺四五寸合四尺四五寸以牛之髙下差三等之车则辕用直可见矣大车辕无曲法登下之间易犯诸病全恃牵傍者为之调剂补救马车进退便防而不患此者以辕曲而揉之善故也　大车之辕挚惟直故挚也既曰辕直又曰且无挠者直言其无穹而上者无桡言其无曲而下以持衡者
　　是故大车平地既节轩挚之任及其登阤不伏其辕必缢其牛此无故唯辕直且无桡也【缢一计反注故书伏作偪杜子春云偪当作伏】
　　正义郑氏康成曰阤阪也
　　案上言大车不利于登此言大车虽行平地时多而亦有不能不登阤之时牵傍者必抑制而伏其辕如不伏其辕则车后仰而牛之吭膺间束绊者必若绞缢矣曰节轩挚之任者必所载前后适相称然后无轩轾之患也
　　故登阤者倍任者也犹能以登及其下阤也不援其邸必緧其牛后此无故唯辕直且无桡也【邸丁礼反緧音秋注故书緧作防郑司农云防读为緧闗东谓纣为緧】
　　正义郑氏康成曰倍任用力倍也　郝氏敬曰下阤车邸前頽不使人扳援则压制牛尾如緧也
　　案此言下阤尤难必手援舆底之向前者以轻其任然后无崩奔之患若不援其邸则任重势猛其下若崩而緧其牛后矣以上三节借牛车之辕以明兵车乘车之辀不可不曲之意非谓牛车之辕亦当曲也
　　是故辀欲颀典【颀苦狠反典音殄注郑司农云颀读为恳典读为殄】
　　正义贾氏公彦曰此已下还说四马车之辕　郑氏康成曰颀典坚刃貌
　　存疑郑氏众曰驷马之辕率尺所一缚颀典似谓此也
　　辀深则折浅则负
　　正义郑氏康成曰揉之太深伤其力马倚之则折也揉之浅则马若负之【贾疏辀直似在马背负之相似】
　　辀注则利准利准则久和则安【先郑依故书准作水后郑读注则利句准则久句衍准利二字】
　　正义王氏昭禹曰注而利准此辀之和也和则人乘之而安　易氏祓曰不深不浅若水之注无所凝滞故行则利而顺载则准而平利准则愈久而愈坚马引之而和人乘之而安此辀之善也
　　存疑郑氏康成曰注则利谓辀之揉者形如注星则利也准则久谓辀之在舆下者平如准则能久也和则安注与准者和人乘之则安　郑氏锷曰惟其势如注则车必利而无凝滞其平如准则车必平而无倾侧利而速准而平则其弊壊也亦难此车所以能久
　　案注水之管中穹而两端微下辀之不浅不深似之则马之引之也利而车行如准之平久者言辀之难弊也安者言车之无倾也
　　辀欲弧而无折经而无絶
　　正义郑氏康成曰揉辀大深则折也经亦谓顺理也郑氏锷曰孙即经也顺其文理谓之孙顺理而直
　　谓之经不顺理则断絶而不相属矣
　　案上言凡揉辀欲其孙而无深此申明之言其形亦近于但不可太深而折欲其孙必循木之经而毋絶其理也
　　进则与马谋退则与人谋
　　正义郑氏康成曰言进退之易与人马之意相应马行主于进人则有当退时【案交衢水曲车多毂击驭者自有退之留之以为避就恰适之法疏谓路逺则倦当有退时非也】　郝氏敬曰凡车之任重致逺者皆马之力也故进则欲其与马谋凡车之迟速进退惟人之驭也故退则欲其与人谋然非辀之和则不能也
　　终日驰骋左不楗【楗杜音蹇郑作倦】
　　正义郑氏康成曰杜子春云楗或作劵某谓劵今倦字也辀和则久驰骋载在左者不罢倦尊者在左【贾疏寻常在国乘车之法尊在左御者中央曲礼乘君之乘车不敢旷左左必式注云君存恶空其位是尊者在左也】
　　行数千里马不契需【契苦结反需音须又乃乱反】
　　正义郑氏众曰契读为爰契我龟之契需读为畏需之需谓不伤蹄不需道里
　　终嵗御衣袵不敝
　　正义郑氏康成曰袵谓裳也　王氏昭禹曰车行而无摇动之劳则御者衣袵亦无伤敝之害也
　　此唯辀之和也
　　正义郑氏康成曰和则安是以然也谓进则与马谋而下
　　案已上四节言车左安马安御者安皆由辀和而马行穏称停匀疾徐中节也不言车右者右时下推车无取乎安且或贰乘则无右也
　　劝登马力马力既竭辀犹能一取焉
　　正义郑氏康成曰登上也辀和劝马用力马止辀尚能一前取道喻易进
　　案辀则持衡衡则缚軶軶在马颈总在七寸之闲马止则辀止而记云尔者极言辀和轮利虽马止而尚有乡前之势耳
　　良辀环灂自伏兔不至軓七寸軓中有灂谓之国辀【灂子肖反李在学反】
　　正义郑氏众曰环灂谓漆沂鄂如环【贾疏灂谓漆也沂鄂如环谓漆之文理也】　郑氏康成曰伏兔至軓盖如式深【案如式深是一尺四寸三分寸之二兔长二尺九寸三分寸之一轴当车前后之中轴前有兔七寸三分寸之一轴后二尺二寸也】兵车乘车式深尺四寸三分寸之二灂下至軓七寸则是半有灂也【贾疏自伏兔至軓一尺四寸三分寸之二半有灂则七寸三分寸之一言七寸不言三分寸之一举全数而言也】辀有筋胶之被用力均者则灂逺
　　案弓人记角环灂牛筋蕡灂麋筋斥蠖灂盖漆以所着而异其文角质坚而理密既治滑易故漆文如环辀之漆文如环则木坚密而治之滑易如角矣故以验其良
　　通论毛氏应龙曰韗人为臯陶曰良鼓瑕如积环弓人为弓曰角环灂皆谓漆之文理自然如环
　　存疑郑氏锷曰辀不和而动摇则軓中之漆消磨而不见矣
　　轸之方也以象地也盖之圜也以象天也轮辐三十以象日月也盖弓二十有八以象星也
　　正义郑氏康成曰轮象日月者以其运行也日月三十日而合宿　易氏祓曰舆与轸皆方而轸最下故不言舆而言轸以所象者地也轮与盖皆圜而盖居上故不言轮而言盖以所象者天也
　　案车动则轮转故以象日月之运行盖建无迁移故以象经星之布列
　　龙旂九斿以象大火也【斿音留】
　　正义郑氏康成曰交龙为旂诸侯之所建也【贾疏司常职文】大火苍龙宿之心其属有尾尾九星　贾氏公彦曰车上皆建旌旗故因说旗斿之义此九斿七斿六斿四斿之旌旗皆天子自建非谓臣下知者以九七六四不与臣下命数相当故也若臣下则皆依命数然天子以十二为节今建九斿七斿六斿四斿者上得兼下也注引司常者盖取彼交龙以释此旂因言诸侯亦建旂非谓此记论诸侯事下州里师都县鄙竝同
　　案旂之正幅为縿斿则别以帛为之如其数缀于縿如冕之有旒赵氏溥谓裂旂之边幅为数条臆説也惟别为一物而相连属故尾九星取大火之属星七星取鹑火之属参与伐连而为六营室与东壁连而为四羣儒争以不取本星而取连属之星破郑注皆由未逹此义耳　以上文盖弓轮辐已着日月星辰故不及三辰之常记者因事以立文义当然也且日月为常载在春官人所共晓可不必详
　　鸟旟七斿以象鹑火也
　　正义郑氏康成曰鸟隼为旟州里之所建【贾疏司常职文】鹑火朱鸟宿之栁其属有星星七星
　　熊旗六斿以象伐也
　　正义郑氏康成曰熊虎为旗师都之所建【贾疏司常职文】伐属白虎宿与参连体而六星
　　龟蛇四斿以象营室也
