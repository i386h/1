<!-- { "loadSidebar": true } -->
　　正义郑氏康成曰国中城中　黄氏度曰国中谓自郊关以内治有所请治也自甸以往各有所属案曰掌国中之士治者独升于司马之士故不及乡遂都鄙也于羣臣之版则通掌之于邦国都家县鄙之数卿大夫士庶子之数则周知之而士治则独掌国中也此特举士治则上经诏王治无卿大夫而所诏乃以德诏爵以功诏禄之秩序可知矣疏谓此兼卿大夫非也
　　掌摈士者膳其摰
　　正义郑氏康成曰摈士告见初为士者于王也膳者入于王之膳人
　　凡祭祀掌士之戒令诏相其灋事
　　案祀五帝及大神享先王百官之戒誓具修皆冢宰总掌之其下以次分掌之凡祭祀之戒具小宰掌之射人相卿大夫之灋仪司士所诏相兼上中下士
　　及赐爵呼昭穆而进之帅其属而割牲羞爼豆
　　正义郑氏康成曰赐爵神惠及下也此所赐王之子姓兄弟祭统凡赐爵昭为一穆为一昭与昭齿穆与穆齿凡羣有司皆以齿此之谓长幼有序割牲制体也羞进也　贾氏公彦曰赐爵谓祭末旅酬无算爵之时皆有酒爵赐及之
　　案割牲羞爼豆承上文赐爵呼昭穆而进之则所割所羞乃同姓异姓庶姓助祭者赐爵时之牲俎及豆也少牢礼有雍正雍府亦犹王朝内外饔割制牲体也其有司马亦犹五官之正贰各帅其属牛人羊人小子之类羞牲体肉物也但大夫不能备官故賔尸时尸侑主人之豕脀俎湇鱼俎司士羞之王朝之司士则惟共羣下赐爵之俎豆耳注谓割牲制体疏以豚解体解释之非其职也祭祀之豚解则内外饔掌其割亨其从献燔脯制于量人无为又使司士割之羞之以是知其为赐爵之荐俎也少牢下篇云众宾拜受爵荐俎设于其位下云洗献众兄弟如众宾仪其皆有荐俎可知俎即牲俎荐谓脯醢一笾一豆此经直言豆亦有笾可知经言昭穆何以知兼异姓庶姓也少牢人臣之礼故先宾而后兄弟周之宗盟异姓为后举昭穆则凡赐爵者皆视此矣惟二王之后及非二王后而为长賔次賔者宜在同姓之上而荐俎亦先设焉然要非司士之事也
　　通论贾氏公彦曰凡昭穆助祭者皆在东阶之前西面北上假令父行为昭子行为穆孙行还为昭曽孙行还为穆就昭穆之中皆年长者在上年幼者在下
　　凡会同作士从宾客亦如之
　　正义郑氏康成曰作士从谓可使从于王者
　　案会同朝觐射人作大夫介凡有爵者有大宾客射人作卿大夫从此司士所作惟士可以见其职掌之差矣
　　作士适四方使为介
　　正义郑氏康成曰士使谓士以王命使也【贾疏即行夫职恶而无礼者有士特使灋】介大夫之介也【贾疏聘礼大夫为次介其余皆士介天子使大夫下聘诸侯亦使士为介】春秋传天王使石尚来归脤【贾疏定十四年公羊传石尚者何天子之士也　郑氏锷曰适四方亦有使卿大夫往而士为之介者此经作士为介是也】
　　大丧作士掌事作六军之士执披
　　正义郑氏康成曰事谓奠敛之属作谓使之也披柩车行所以披持棺者有纽以结之谓之戴【贾疏丧大记结披纁戴是也】必当棺束于束系纽【贾疏谓柩车两旁皆有柳材其棺皆以物束之】天子诸侯戴柩三束【贾疏丧大记注戴之言値也所以连系棺束与柳材使相値因而结前后披也】大夫士二束丧大记君纁披六大夫披四前纁后士二披用纁人君礼文欲其数多围数两旁言六其实旁三　贾氏公彦曰六军之士即六乡之民以其乡出一军天子执披千人出自六乡故号六军之士非谓执披有七万五千人也　孔氏颖逹曰披用帛为之以一头系于戴出一头于帷外人牵之若柩车登髙则引前适下则引后欹左则引右欹右则引左
　　案束棺于柩车者曰束连系棺束与栁材而结之者曰戴贯结于戴而出之于外人居旁牵之者曰披车之辕前后出横缚木于辕以属引者曰辂以长绳属辂之两端而人引之者曰引引即绋也行道曰引属于柩车者也在棺曰绋说柩车而但属于棺谓迁祖时及在圹窆时也遂人注曰正棺殡啓朝及引六乡役之载及窆六遂役之又曰用綍旁六执之者天子其千人与此执披者则在执引者之外卿大夫掌事射人作之士掌事司士作之亦其差也
　　凡士之有守者令哭无去守
　　正义郑氏康成曰守官不可空也
　　国有故则致士而颁其守
　　正义郑氏康成曰故非丧则兵灾
　　案国有大事王宫之士庶子则宫伯作之国子则诸子帅而致之大子羣士则司士致而颁其守乡邑之士庶子则掌固颁其守古者国之守政士无不与焉以其识义理而能为民之倡且未仕而已敎以与国同忧也
　　凡邦国三歳则稽士任而进退其爵禄
　　正义郑氏康成曰任其所掌治　贾氏公彦曰稽士任文承邦国是邦国之士也但诸侯之臣进退应是诸侯当国为之今于天子司士言之者但司士作灋与之使诸侯自黜陟耳非谓司士黜陟之也
　　案此即三载考绩之灋邦国如此王朝可知举外以见内也大宰职三歳大计羣吏之治而诛赏之司士之稽士任其始基矣邦国之士任邦国亦有司士稽之非谓王朝之司士往稽邦国之士也
　　又案记称司马论辨官材其事于此职见之国子俊选并升于司马司马论其贤者以告于王故司士摈焉而膳其摰也以德诏爵以功诏禄以能诏事即记所谓论定然后官之任官然后爵之位定然后禄之也葢地官师氏保氏乡大夫州长之属春官大司乐乐正之属所以教士者惟飬其徳厉其行朂以道艺而已人之材性刚柔敏钝文质不齐必司马论辨官材然后缓急各相其宜而剧易各得其任然使素不相习直待其升于司马然后论之辨之则恶从而得其实哉故设诸子之官凡国子之学于成均虎门国子之倅之修业于乡学者国有大事则帅之而致于大子有甲兵之事则合其卒伍防同宾客作以从王而掌固颁城郭沟池之守政又以士庶子为众庶之倡则士虽未仕而已狃习于国家之政事虽未升于司马而司马之属已熟察其材之所宜性之所近矣所以论辨官材审知灼见而无误也
　　存异王氏与之曰此稽诸侯贡士之贤否以行赏罚也诸侯贡士一事不见他官其稽攷进退之责葢司士兼之
　　诸子掌国子之倅掌其戒令与其敎治辨其等正其位【倅七内反】
　　正义郑氏康成曰故书倅为卒郑司农云卒读如物有副倅之倅国子谓卿大夫士之子也燕义古者周天子之官有庶子官与周官诸子职同文某谓戒令致于大子之事敎治修德学道也【贾疏国子所学道徳即师氏三德三行并保氏六艺也】　黄氏度曰庶子副贰适子故曰国子之倅　贾氏公彦曰等谓才艺髙下等级　吕氏祖谦曰正其位谓在朝廷则尚爵在学校则尚齿也案公卿大夫元士之适子入于成均者谓之国子诸子所掌葢其众子为国子之副贰者故曰国子之倅也下经春合诸学秋合诸射则非国子之常在成均者明矣
　　国有大事则帅国子而致于大子惟所用之【大子之大音泰】正义贾氏公彦曰下有兵甲之事则此大事谓祭祀也【吕氏祖谦曰大事通大祭祀大丧纪大宾客之类案王出疆廵守征伐亦当令宿故帅而致于大子惟所用之此所谓守曰监国也下经兵甲之事则所谓从曰抚军】　黄氏度曰诸子不掌适子此则适庶咸在葢太子守则监国故诸子尽帅国子而致之
　　余论吕氏祖谦曰古者大子与卿大夫之子同在学或有大故则使大子帅其余子在宫中其父御兵于外其子佐大子守于内此见得内外相维持不防之意
　　若有兵甲之事则授之车甲合其卒伍置其有司以军灋治之司马弗正凡国正弗及【正音征】
　　正义郑氏康成曰军灋百人为卒五人为伍国子属大子司马虽有军事不赋之　贾氏公彦曰弗正谓兵赋国正谓凡乡遂之中甸徒力征皆不及也　吕氏曰古之为国者其使君臣一德非一日积也学相同则相好事相同则相信故王大子与公卿大夫元士之适子共学国有大事则帅国子而致于大子惟所用之是大子虽未为君也而君臣之交际已尽贤不肖之知己悉可任使之材已备则先王之虑奕世者不为不豫也
　　大祭祀正六牲之体
　　正义郑氏康成曰正谓朼载之【贾疏特牲少牢移鼎入陈卽有一人鼎中匕出牲体一人在鼎西北面载之于俎知正是此二事也】
　　凡乐事正舞位授舞器
　　正义郑氏康成曰位佾处　黄氏度曰大胥掌学士之版以待致诸子凡祭祀之用乐者以鼓征学士故诸子于此正舞位授舞器【案大胥所致诸子谓卿大夫之诸子学舞者即国子之倅非此诸子之官也】
　　大丧正羣子之服位会同宾客作羣子从
　　正义郑氏康成曰从于王　贾氏公彦曰位谓在殡宫外内哭位也正其服者公卿大夫之适子为王斩衰与父同杂记大夫之子得行大夫礼故也作使也案曰羣子兼国子与其倅也知然者师氏保氏大司乐之属别无正国子服位作国子以从之文也
　　凡国之政事国子存游倅使之脩德学道春合诸学秋合诸射以攷其艺而进退之
　　正义郑氏康成曰学大学也射射宫也【贾疏大学在国中即夏后氏东序在王宫之左射宫即国之小学在西郊则虞庠是也】王制春秋敎以礼乐冬夏敎以诗书王大子王子羣后之大子卿大夫元士之适子国之俊选皆造焉　贾氏公彦曰凡国之政事谓国内有繇役之事皆是也国有事时此国子存游暇无事之倅使脩德学道
　　案凡国之政事谓力役社田追胥之类曰游倅者以其无职事而优防于庠序以学道艺也凡国之政事存游倅者国子则司马弗正国正不及其倅则国正不及而甲兵之事犹聼于司马掌固颁士庶子之职与其守是也进退之者进则与国子选俊同升于大学以待辨材授官退则仍归于学或隶于宫正宫伯以宿卫也　周官掌士庶子之治敎者不一天官则宫伯也地官则师氏保氏也春官则大司乐乐师大胥小胥也夏官则诸子也掌固也其职之分事之聨各有义焉宫伯所掌宿卫之士庶子也师氏保氏所掌王同姓及公卿大夫之适子也其职曰以敎国子弟则王之同姓也曰凡国之贵游子弟学焉则士之子与者葢鲜矣大司乐乐师大胥小胥则国子国子之倅及国之选俊皆隶焉其曰国子者公卿大夫元士之适子也其曰学士者兼国之选俊也其曰以待致诸子者致国子之学于师氏保氏者及其倅也诸子所掌独国子之倅者其适子或学于师氏保氏或入于成均也诸子掌国子之倅而国有大事则帅国子而致于大子有甲兵之事则治以军法者师氏保氏大司乐乐师所掌者国子之敎也使帅而治甲兵则亵矣故别以属诸子也师氏保氏防同丧纪王举必从而正国子服位作国子以从则属之诸子者其职兼诏王媺谏王恶无暇及乎其余矣
　　司右掌羣右之政令
　　正义郑氏康成曰羣右戎右齐右道右
　　案三右皆朝夕王所身自执事别无府史胥徒所谓政令者即下文合车之卒伍比其乘属其右是也戎右中大夫齐右下大夫不嫌以上士掌之者但比之属之而已无相临相制之事也或曰序官司右下脱中大夫二人五字未必然
　　存异李氏嘉防曰戎右齐右道右天子乘车之右皆中下大夫为之非司右之属也司右所掌乃萃车之右故凡国中有勇力者属焉有事则于是乎取之
　　凡军旅防同合其车之卒伍而比其乘属其右【比毗志反属音烛】
　　正义郑氏康成曰合比属谓次第相安习也车亦有卒伍　郑氏锷曰比其乘皆有行列属其右皆有统摄
