<!-- { "loadSidebar": true } -->
　　司书上士二人中士四人府二人史四人徒八人正义郑氏康成曰司书主防计之簿书【贾疏古有简策以记事后代用簿则簿书也】　郑氏锷曰百官有司财用之数具载于司书司防得以按籍而稽故次其后
　　职内上士二人中士四人府四人史四人徒二十人【内音纳】
　　正义郑氏康成曰职内主入也
　　职岁上士四人中士八人府四人史八人徒二十人正义郑氏康成曰主岁计以岁断【邓氏元锡曰制国用以歳为断也】案不曰职出而曰职歳者歳有丰凶所出一以歳为准而不得过也
　　通论王氏应电曰职内主入职嵗主出各有司则专互相勘则覈入以时其数简故官吏省出以渐其数繁故官吏多也
　　职币上士二人中士四人府二人史四人贾四人胥二人徒二十人
　　正义郑氏伯谦曰职币掌币余之赋者　贾氏公彦曰其职云掌式灋以敛官府都鄙与凡用邦财者之币以待上之赐予与职岁通职故连类在此
　　存异贾氏公彦曰此三职皆有府义不得名府者以财不久停也
　　司裘中士二人下士四人府二人史四人徒四十人正义贾氏公彦曰此职并掌皮亦有府义故在此礼库曰皮革亦财赋也故属大府
　　掌皮下士四人府二人史四人徒四十人
　　正义陈氏傅良曰古者礼贽皆以皮币为主出入之数大较与货贿相敌故亦属于大宰皆司防为之长
　　内宰下大夫二人上士四人中士八人府四人史八人胥八人徒八十人
　　正义郑氏康成曰内宰宫中官之长　贾氏公彦曰名内宰者对大宰治百官大宰不称外者兼统内也郑氏伯谦曰内宰为冢宰之属则女宠近习皆畏
　　师保之检察而无敢逾节皇父作相膳夫内史皆不得人晋侯近女而惑疾医和以为赵孟之过古人致君二南之化其道由此　朱子曰五峯以周礼为非周公致大平之书谓如天官冢宰却管甚宫阃之事其意只是见后世宰相请托宫闱交结近侍以为不可殊不知此正人君治国平天下之本岂可以后世之弊而并废圣人之良法羙意哉
　　余论郑氏伯谦曰汉大长秋为后卿葢内宰之意中宫仆谒尚书黄门冗从如小臣之属内府令如内司服之属皆领焉若中常侍与凡侍内掖庭暴室御府祠祀者与勾盾中蔵府令丞典掌贵人采女官婢侍史服食游观诸事皆少府统焉职分既分不相干涉然大长秋中常侍犹参用士人邓通为文帝幸臣而丞相申屠嘉得檄召欲斩之自东京悉用宦者士大夫既无复与闻内事而隶少府者徒以文相属故大尉杨秉纠中常侍尚书诘以三公统外越分奏近臣葢三府之令不行于便嬖况后妃乎然前汉大长秋士大夫也犹可以节制后宫成帝勅许后减省用度后上书辨论恐官吏以诏书绳之犹有周家气象后汉虽改用宦官而宫中财用尚付之有司章和以后不复领于外朝及隋置殿中监唐置内诸司凡天子服食器用一切付之奄人大臣不敢问则成周设官之意无复存者矣　王氏与之曰宫中官不过三项宫正宫伯宿衞之官今之环衞是也宫人掌王寝洒扫次舍之事今之脩内司是也至于内宰凡宫中之奄竖与诸嫔御皆在所统则今之入内内侍省都知是也内宰所统事繁体甚尊重故以下大夫为之其属无下士与诸职不同
　　内小臣奄上士四人史二人徒八人
　　正义郑氏康成曰奄称士者异其贤　贾氏公彦曰其职云掌王后之命正其服位案夏官大仆职出入王之大命正其服位则此小臣侍后职与大仆侍王同酒人浆人等奄竝不称士此则以有贤行而命为士也　吕氏祖谦曰奄位极于上士先王防患之意葢防　李氏觏曰余奄皆不命也宦官之位列天象葢帷簿之内牀第之言固不可以屈辱俊乂混淆男女其用奄人乃制事之宜然先王不以恩夺义不以私废公虽其防臣无得过宠奄称士者止于四人况可为卿大夫哉　杂説后之尊亚于王掌其命者四人而已六寝六宫之奄寺内竖不过二十人严矣哉余论陈氏傅良曰极治之世无他人主亲近端人正士不使小人在侧而已如阍寺防近易为人主所宠任属之冢宰则人主不得以私意昵内臣不得以非道干此先王治内之严也西汉制犹近古三公总九卿而少府之官凡内臣皆属焉自武帝疎逺朝士宰相不得检摄内治其权稍轻矣既而石显用事匡衡甄谭犹得条奏具言旧恶则宰相虽无曩时之权而宰制之意犹故也当时侍御亦参选明经之士咸拜议郎更宿王宫以备顾问东汉则议郎不在宿直中常侍不复杂调他官皆宦者为之卒至王爵天宪皆归奄寺孙程曹腾得专废立原其所自葢由三公徒拥虚位而宦者之专权非所能制故也
　　阍人王宫每门四人囿游亦如之【阍音昏囿音又游本亦作斿音由】正义郑氏康成曰阍人司昏晨以啓闭者囿御苑游离宫也　贾氏公彦曰其职云掌守中门之禁言中门则唯雉门耳而言每门者彼言中门据有禁守者言之其实王之五门皆使阍人守之　王氏昭禹曰门守尤宜谨于昏故曰阍人
　　存疑郑氏康成曰墨者使守门
　　案内则深宫固门阍寺守之谷梁传亦云阍寺人也此列叙羣奄不宜独为墨者墨者所守葢城郭官府馆舍仓廪廐库之门王宫五门六服羣辟朝防公卿百官所出入未必使黥者守之也
　　寺人王之正内五人【寺石异反】
　　正义郑氏康成曰寺之言侍也诗云寺人孟子正内路寝　贾氏公彦曰僖二十四年左传寺人披自称刑臣则寺人奄人也正内谓后之路寝若王之路寝不得称内内宰注后象王立六宫而居之亦正寝一燕寝五则正寝路寝也
　　案诸职称奄言其精气之闭藏而已惟王之正内谓之寺人言能侍御于王故别之以示重也　不曰后之路寝而曰王之正内妇人所居必系于夫以为名犹内宰职不曰后宫而曰王之北宫也后寝设寺人而王寝无之何也王之路寝与公卿聼政即释服而居燕寝自夕以脩令之前侍御仆从皆在焉惟夜以安身然后嫔妇叙御耳宫人职共寝中之事谓共具也内小臣掌隂事谓嫔妇入御之事也寺人掌内人及女宫之戒令相道其出入则内人入御女宫随而聼事具在其中矣自朝及夕侍王皆士大夫夜事则内小臣寺人当直者递代而掌之故员无别设耳通论朱子曰天官兼嫔御宦官饮食之人皆总之则其于饮食男女之欲所以制其君而成其徳者至矣岂复有后世宦官之弊古者宰相之任如此
　　余论贾氏公彦曰据此则寺人不掌男子秦诗未见君子寺人之令葢秦仲始大其官未备故寺人兼小臣得掌男子　石氏守道曰周官阍人掌守王宫中门之禁而已寺人掌王宫之内人及女宫之戒令而已汉武帝数宴后庭潜游离馆奏请机事多以宦官主之始预政焉巧幸进而正人废谀佞入而君徳败乱是以生
　　内竖倍寺人之数【竖蜀羽反】
　　正义郑氏康成曰竖未冠者之官名　贾氏公彦曰昭四年左传叔孙穆子宿于庚宗庚宗之妇人生牛以为竖则当为童子未冠者
　　案文王世子至于寝门外问内竖之御者以侍正内也左传浑良夫少为孔氏之竖则竖非奄可知存疑刘氏彝曰内竖奄之小者
　　九嫔【嫔皮因反先郑音宾】
　　正义郑氏康成曰嫔妇也昏义古者天子后立六宫三夫人九嫔二十七世妇八十一御妻以聼天下之内治以明章妇顺不列夫人者夫人之于后犹三公之于王坐而论妇礼无官职　陈氏傅良曰自九嫔至女史皆属天官先王之意深矣彼妇人女子而当于至尊幽居九重则骄蹇自恣无所不至也惟使之分职于内而附属于外有职则当奉其法有属则必考其功奉法则不敢不谨考功则不敢不勤况内宰则用大夫士春官世妇每宫卿二人皆分命贤妇人以检内事能无畏忌哉汉髙欲废大子立戚夫人子如意留侯曰骨月之间虽臣等百人何益冢宰失职之弊也
　　总论薛氏衡曰内宰所掌自内竖以上所以纪纲王宫之治自九嫔以下所以辅成王内之治
　　世妇
　　正义郑氏康成曰不言数者君子不茍于色有妇徳者充之无则阙　贾氏公彦曰九嫔言数者欲见世妇女御有徳亦充若九嫔无徳亦与世妇女御同阙故互其文令得两见耳
　　案郑康成三夫人九嫔世妇女御注本确不可易其引昏义以证世妇女御之数及家语当夕之説宋以后诸儒纷然排击皆于理有未逹也天子法天凡事皆以十二为度故有三夫人九嫔鲁伯姬归于宋三国来媵春秋特书以为非礼则天子宜备十二之数明矣三夫人虽不见于经而酒正有后致饮于宾客之礼浆人又有夫人致饮于宾客之礼则后之下有夫人明矣此犹三公不见于经而其朝位则见于小司冦朝士射位则见于射人耳葢惟九嫔如九卿之不可缺三夫人则有其徳乃备其位犹三公之官不必备惟其人也世妇则有子而可以为王继世者其无子而贤徳出众者或附焉女御则良家子赅姓于王宫王所幸御乃有其位故其数皆不可定也至王所未御必有限年出嫁之制而今不可考矣　古者内官九御自夫人嫔妇以下皆赞王后举内治以供祭祀宾客之事以献蚕桑穜稑织文组就之功以治王族嘉好合食内宗三月之教以备丧祭吊唁之礼亦如庶司百职之不可缺也羣儒乃力排昏义竝疑周官曲礼谓王宫嫔御不宜若是之多葢以私意浅见妄议圣人不知茍王心无主而以欲败度则惑溺专妬即一二人亦足以羸王躬而乱百度果能正心脩身以齐其家则九嫔世妇女御之备官恪共内职以广世嗣二南之化实基于此周公建官自王宫嫔妇以及奄寺昵近之人膳服琐细之事皆属于冢宰务使礼度脩明君心顺正小无所忽大不可逾乃正心脩身之防维兴道致治之枢纽也
　　余论魏氏校曰易剥之为卦上九以一阳载于羣隂君象也五率羣隂以承一阳故有贯鱼以宫人宠之象然孤阳处于羣隂之中鲜不为所斵丧故卦义为剥古圣王谨之自九嫔而下世妇女御皆阙其数而不备传春秋者复述孔子之意谓天子一娶惟十有二女其间有待年于国者俟少者年及则长者已衰前后所御实不过数人而已
　　女御
　　正义郑氏康成曰昏义所谓御妻御犹进也侍也贾氏公彦曰其职云掌御叙于王之燕寝
　　女祝四人奚八人【祝之六反郑徐之又反】
　　正义贾氏公彦曰其职云掌王后之内祭祀凡内祷祠之事故在此　朱子曰古人立法无所不备有是事则立是官如宫中祈祝之事专立女祝以掌之自无后世巫蛊之祸矣
　　通论郑氏锷曰人不得其安则祈福于神圣人因人情而设巫祝之官故司国祀则有大祝小祝甸祝诅祝之司在王宫则有女祝
　　女史八人奚十有六人
　　正义贾氏公彦曰其职云掌王后之礼职内治之贰与王之大史掌礼同　张子曰女史八人书王后言动以佐内治及进御烦碎之事皆书之故后夫人以下莫不惧而增徳　陈氏傅良曰王后有女史视聼言动安得不正　郑氏锷曰天子有史官记言记动故不敢有过举后与王同体故有女史
　　辨正刘氏彝曰女史掌王后之礼职内治之贰则必有道艺而知礼者郑氏以为女奴晓书者非也葢择女御之贤者为之
　　典妇功中士二人下士四人府二人史四人工四人贾四人徒二十人
　　正义郑氏康成曰典主也典妇功者主妇人丝枲功官之长　贾氏公彦曰丝枲有善恶贵贱故须贾陈氏傅良曰以下三职悉用士人先王以是为奢俭所系内治所关非士大夫为之恐害国政惟与内宫相关通如内司服缝人之类必不得已乃用奄耳案典妇功为布帛之总司则布帛之入尚有当整治者所以有工四人典丝典枲则不烦设工也
