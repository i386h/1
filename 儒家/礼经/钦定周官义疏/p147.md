<!-- { "loadSidebar": true } -->
　　通论王氏详説曰夏官小臣王之燕出入则前驱此王燕出入则前驱而辟盖成周之典其为王卫备矣以经考之有前马有前车有前王有前驱有前王而辟有前驱而辟前车者谓车已驾而王未乘之时如齐右掌祭祀防同賔客前齐车王乘则持马是也前马者谓车已行而王冯式之时如道右王式则下前马是也前王者谓王在坛庙步行之时大司寇职禋祀五帝及纳亨前王是也前驱者谓车行之时太仆王出入则自左驭而前驱小臣王燕出入则前驱是也然前王一也有前王而辟者有前王而不辟者前驱一也有前驱而辟者有前驱而不辟者大司寇尊矣故前王而不辟前王而辟者小司寇也然大司寇前王于纳亨小司寇前王于大宾客抑亦宗庙之中无庸辟止行人也太仆掌正王之服位于王出入则前驱小臣掌正王之燕服位故燕出入则前驱皆前驱而不辟也士师前驱而辟与小司寇之辟同但前王者步而近于王前驱者亦乗车则在前而稍逺若夫跸天官宫正凡邦之事跸宫中庙中则执烛夏官隶仆掌跸宫中之事大司寇凡邦之大事使其属跸小司寇凡国大事使其属跸士师诸侯为宾则帅其属而跸于王宫乡士各掌其乡之禁令帅其属夹道而跸宫正掌王宫故以邦事言隶仆掌五寝故以宫中之事言大司寇小司寇事在国中故以邦国言士师无与于邦国之大事故以诸侯为賔而跸于王宫言乡士掌六乡王之祭祀宾客军旅有出入于六乡者故以夹道而跸言然宫正掌王宫而言跸邦之事与士师跸于王宫异者盖宫正言凡邦之事则王宫之祭祀等事无所不跸士师特跸于诸侯为宾之时而已曰辟曰跸皆以刑官主其事正所以重万乘而肃众志也若乃王之三公六卿大夫出入于乡遂公邑之间亦有辟而无跸外诸侯入于王国则有辟居于客馆则有跸乡士于三公遂士于六卿县士于大夫皆言为之前驱而辟是三公六卿大夫有辟而无跸也讶士职邦有宾客入于国则为之前驱而辟野亦如之居馆则帅其属而为之跸是知外诸侯有辟而又有跸也然三公六卿大夫在乡遂公邑之闲则辟在王城之内则否以邦事则辟非邦事则否诸侯辟于王之国跸于客之馆则其在国皆得用也明矣
　　祀五帝则沃尸及王盥洎镬水【洎其异反镬户郭反】
　　正义李氏如圭曰沃尸及王盥谓沃尸盥并沃王盥郑氏康成曰洎谓増其镬汁　王氏昭禹曰小司
　　寇实镬水士师续司寇之事而终之
　　通论贾氏公彦曰此直言祀五帝沃尸及王盥其余冬至夏至及祭先王先公所沃盥者小祝职大祭祀沃尸盥小臣职大祭祀朝觐沃王盥如是则冬至夏至及先王先公小祝沃尸小臣沃王又郁人职凡祼事沃盥此惟在宗庙为祼时
　　凡刉珥则奉犬牲【刉珥音机衈】
　　正义郑氏康成曰珥读为衈刉衈衅礼之事【贾疏知刉衈是衅礼者杂记成庙则衅之门夹室皆用鸡其衈皆于屋下彼虽不言刉刉衈相将故知是衅礼】用牲毛者曰刉羽者曰衈【贾疏杂记鸡言衈则毛曰刉可知】
　　诸侯为宾则帅其属而跸于王宫大防亦如之
　　正义郑氏康成曰谓诸侯来朝若燕飨时　贾氏公彦曰大防在宫中谓朝庙时　王氏安石曰大司寇小司寇皆言使帅其属不亲帅也士师言帅其属则亲帅矣
　　大师帅其属而禁逆军旅者与犯师禁者而戮之正义郑氏康成曰逆军旅反将命也犯师禁干行陈也【贾疏案昭元年晋荀吴败狄于太原将战魏舒曰请皆卒自我始荀吴之嬖人不肯即卒斩以徇是反将命也襄公三年鸡泽之盟晋侯之弟扬干乱行于曲梁魏绛戮其仆是干行陈也　案犯师禁如书费誓寇攘逾垣墙窃马牛诱臣妾之类】　王氏应电曰古者兵刑一职故军旅涖戮禁戒并属刑官
　　案其属乡士遂士县士方士讶士也旅帅卒长即乡遂公邑都家邦国之有地治者羣士即平时断狱讼之监司也必与羣士偕然后无事而申禁则其令眀有罪而傅刑则其议当
　　嵗终则令正要防
　　正义郑氏康成曰定计簿　王氏应电曰正其属吏之月要嵗防以小司寇入防于大司寇也
　　正嵗帅其属而宪禁令于国及郊野
　　正义郑氏康成曰去国百里为郊郊外谓之野通论易氏祓曰小司寇命其属入防此亦令正要防小司寇掌宪刑禁于四方此则宪禁令于国及郊野盖贰与考之辨耳
　　案士师先令正要防然后小司寇命入防小司寇令羣士宪刑禁则士师帅而宪之所帅者乡士遂士县士诸官及布宪是也




　　钦定周官义疏卷三十五
<经部,礼类,周礼之属,钦定周官义疏>
　　钦定四库全书
　　钦定周官义疏卷三十六
　　秋官司寇第五之三
　　乡士掌国中各掌其乡之民数而纠戒之
　　正义郑氏康成曰国中之地距王城百里内言掌国中者主国中狱也六乡之狱在国中【贾疏六乡地虽在百里郊内要言国中者指狱而言】乡士八人言各者四人而分主三乡　郑氏锷曰乡民之数教官掌之此又掌其数者为纠戒也
　　案掌国中其治所在国中也六乡之狱讼其不附于刑者乡师听之矣其附于刑者与夫初末附于刑而继附于刑者则乡士听之也纠戒禁之于未有狱讼之前
　　听其狱讼察其辞
　　正义郑氏康成曰察审也
　　辨其狱讼异其死刑之罪而要之旬而职听于朝【要于妙反】正义郑氏康成曰辨异谓殊其文书也要之为其罪灋之要辞如今劾矣【贾疏劾实也】十日乃以职事治之于外朝容其自反覆【贾疏恐囚虚承其罪】　郑氏锷曰辨谓辨论其狱与讼之情实也　王氏应电曰先辨其罪状之轻重然后案其入于死者与入于刑者分异而为之要书　黄氏度曰职主也以司寇亲听故主其狱者移而致于朝
　　案既曰听其狱讼又曰辨其狱讼者听之以探其情辨之以附于法也凡争讼之附于刑者归于士则不附于刑者乡师遂大夫之属已听断使解散矣其附于刑者士又听之察之辨之旬而后致于司寇其死刑则又别异其要加审慎也职听于朝者司寇弊讼断狱羣士皆在各丽其法献其议而主六乡之狱讼者则乡士也遂士已下皆然　春秋传使王叔之宰与伯舆合要王叔氏不能举其契
　　司寇听之断其狱弊其讼于朝羣士司刑皆在各丽其灋以议狱讼
　　正义贾氏公彦曰此即朝众听之事吕刑云师听五辞恐専则有滥故众狱官共听之　郑氏康成曰丽附也各附致其灋以成议【王氏安石曰若司刑掌五刑之法司刺掌三刺三宥三赦之法各丽其法使罪与法相应　王氏应电曰令羣士各出所见而议之或从初议或有他议有从重而轻有从轻而重务协厥中】
　　存疑王氏详说曰王制大司寇以狱成告于王王命三公参听之此经不及三公者散见于朝士职也其职云面三槐三公位焉则三公在其中矣
　　案遂士职云若欲免之则王令三公防其期县士职云若欲免之则王令六卿防其期然则断狱弊讼于外朝唯司寇及羣士司刑之属在耳非有所欲免则三公六卿皆不与也王制王命三公参听之即谓有所欲免而令防其期者耳朝士职之朝位主于询万民则王亦在焉非断狱弊讼之常朝也
　　狱讼成士师受中协日刑杀肆之三日【协陆氏释文作汁】正义郑氏康成曰受中谓受狱讼之成也【王氏昭禹曰受中谓受其事实之书　易氏祓曰书谓之中小司寇所谓登中于天府是也】士师既受狱讼之成乡士则择可刑杀之日至其时往涖之【贾疏知非士师刑杀者士师是司寇之攷总摄诸士无暇往治】　郑氏众曰论语肆诸市朝春秋传曰三日弃疾请尸【贾疏襄二十二年楚杀令尹子南于朝三日弃疾请尸】　贾氏公彦曰肆之三日据犯死罪者而言其四刑之类刑讫即放不须肆之
　　案古者司寇行戮君为不举故必累犯法者同日而刑杀也
　　若欲免之则王防其期
　　正义郑氏康成曰免犹赦也谓乡士职听于朝司寇听之之日王欲赦之则用此时亲往议之　王氏应电曰免之盖谓罪之疑而当赦或在八议而当宥者刘氏彜曰死刑而欲免之用八议也不以司寇防
　　王而王防其期者刑人于市与众弃之非王所得専也是以虽在八议之中必反覆议成其罪而后舎之李氏曰杀人者死而民犹有相杀伤人者刑而民
　　犹有相伤苟以不忍而赦之则杀人者不死伤人者不刑被杀伤者无以申其枉矣是故先王虽矜卹罪囚必与众议其可否而后免之其免焉者非王免之彼之罪情自可免也　李氏嘉防曰王及三公六卿羣臣悉心以议之罪果不可免其人亦无辞
　　案王防其期则三公六卿咸在而位如大询之位矣
　　大祭祀大丧纪大军旅大宾客则各掌其乡之禁令帅其属夹道而跸
　　正义贾氏公彦曰大祭祀若祭天及四郊大丧纪当葬所经道大军旅王出行所经过大宾客四方诸侯来朝各由其方而入并过六乡故各掌其乡之禁令郑氏康成曰属中士已下
　　案大祭祀丧者不哭不敢凶服禁也汜埽反道乡为田烛令也大宾客诛相翔者暴宾客者禁也守涂地者聚令也余可类推
　　三公若有邦事则为之前驱而辟其丧亦如之【为于伪反辟音辟后并同】
　　正义王氏应电曰邦事谓有国家政事行于国中或出畺也其丧谓葬于墓
　　凡国有大事则戮其犯命者
　　正义金氏瑶曰国国中乡士所治者　郑氏锷曰民虽乡官所治刑戮则在乡士
　　案大事即上大祭祀大丧纪大军旅大宾客也戮有以刑杀言者秋官掌戮是也有以辱言者司市凡有罪者挞戮而罚之是也此戮犯命者轻重皆有之不仅如疏所云征伐田猎之事而已
　　遂士掌四郊各掌其遂之民数而纠其戒令
　　正义郑氏康成曰遂地距王城百里已外至二百里言掌四郊者主四郊狱也六遂之狱在四郊遂士十二人言各者二人而分主一遂
　　案遂士掌遂之狱讼而治所则在四郊也逺郊乃六乡之地而遂士居之者近于遂则民隐可闻不逺于国中则狱讼易达也
　　听其狱讼察其辞辨其狱讼异其死刑之罪而要之二旬而职听于朝司寇听之断其狱弊其讼于朝羣士司刑皆在各丽其灋以议狱讼狱讼成士师受中协日就郊而刑杀各于其遂肆之三日
　　正义郑氏康成曰就郊而刑杀者遂士也遂士择刑杀日至其时往涖之如乡士为之矣言各于其遂者四郊六遂遂处不同　贾氏公彦曰乡士之狱在国中不湏言就此在郊故云就也六乡之狱并在国中不得言各六遂之狱分在四郊故言各也　欧阳氏谦之曰各于其遂令当遂之人见之庶知所惩案刑杀于郊者就遂士之治所也肆各于其遂者与众弃之以惩其未也
　　若欲免之则王令三公防其期
　　正义郑氏康成曰令犹命也王欲赦之则用遂士职听之时命三公往议之　贾氏公彦曰防其期皆在外朝但民有逺近故六乡狱王防其期六遂狱使三公防其期
　　若邦有大事聚众庶则各掌其遂之禁令帅其属而跸正义郑氏康成曰大事王所亲也　贾氏公彦曰乡士在四郊内有大祭祀大丧纪等四事此在四郊之外无大祭祀大丧纪惟有大军旅大宾客出入所经故总云大事　王氏应电曰邦有大事聚众庶则遂人帅所治之民而至故遂士掌其禁令
　　六卿若有邦事则为之前驱而辟其丧亦如之【为于伪反】正义贾氏公彦曰六乡近则使三公六遂差逺使六卿　金氏瑶曰为六卿前驱三公可知矣盖遂士已下职卑于乡士故迎送之礼亦渐多也
　　凡郊有大事则戮其犯命者
