<!-- { "loadSidebar": true } -->
　　正义郑氏康成曰辨财用之物处之使种类相从【贾疏赋之所入先由职内始至大府大府分致于众府是以分别使众类相从】总谓簿书之种别与大凡【贾疏总谓税入多少总要簿书】　贾氏公彦曰赋入谓九职九贡九赋之税入赋乃总名后言赋者皆此类都鄙谓三等采地之税贰者受取副贰文书拟钩攷逆邦国之赋用者既知财入之数以钩攷用赋多少知其得失　王氏应电曰官府都鄙存其柢职内存其贰于是以其所入之数攷邦国九式合用防何则其有余不足皆可得而知矣
　　案赋入曰邦凡所入者皆为王国之赋赋用曰邦国则用之于侯国者亦存焉前曰以逆邦国之赋用者预计其当用之数也后曰以逆职嵗与官府财用之出者钩攷其已用之数也内与出纳之纳同
　　凡受财者受其贰令而书之
　　正义郑氏康成曰贰令谓若今御史所写下本奏王所可者书之若言某月某日某甲诏书出某物若干给某官某事
　　案受财受大府之颁而藏之者若玉府内府外府外至都鄙之吏受财用者皆是也大府以其令之贰下职内故受而书之注谓受于职内以给公用非也凡出财用皆受灋于职嵗非受财也疏谓职内亦有留货贿之府故得出给亦非也
　　及防以逆职嵗与官府财用之出而叙其财以待邦之移用
　　正义贾氏公彦曰防者嵗终防计职嵗主出职内主入以已入财之数钩攷职嵗出财之数及官府所用之数并钩攷之　郑氏康成曰叙其财谓钩攷今藏中余见为之簿移用谓转运给他
　　案财入之数并言官府都鄙而财用之出独言官府者以守藏言则官府都鄙异所不可以无别以出用言则都鄙之财亦官府出而用之也　九式之用各有所当一嵗中九赋之入有盈歉所待之用有多寡则移其有余以济不足故叙以待之　防必以嵗终当用者不可悬而待也此叙本嵗之余财以待来年之移用耳
　　职嵗掌邦之赋出以贰官府都鄙之财出赐之数以待防计而攷之
　　正义郑氏康成曰以贰者亦如职内书其贰令而编存之　贾氏公彦曰职内贰官府都鄙之财入之数职嵗贰官府都鄙之财出赐之数二官一入一出皆书其贰共相钩攷故职内以逆邦之赋用职嵗以待防计而攷之其事通也
　　案九贡九赋九功之入或藏于官府以待王朝之用或贮于都鄙以待畿内之用出之数九式有经制者下文凡官府都鄙羣吏之出财用受式灋者是也赐之数下文凡上之赐予以叙与职币授之者是也
　　凡官府都鄙羣吏之出财用受式灋于职嵗
　　正义郑氏康成曰百官之公用式灋多少职歳掌出之旧用事存焉【贾疏出财用皆为有事事有旧灋用有常式皆在职歳】
　　案受式灋不于大府而于职嵗何也廪人以嵗之上下数邦用若食不能人二鬴则诏王杀邦用故九式虽有常经而其丰其省则与嵗上下故必于职嵗受之职嵗之式灋盖即大宰与大府之式灋而临时稍斟酌变通之职嵗以上于大府及大宰大宰定之而后授大府下于职嵗而行之
　　凡上之赐予以叙与职币授之
　　正义郑氏康成曰叙受赐者之尊卑　贾氏公彦曰职币所云小用赐予是也　王氏昭禹曰币余之赋以待赐予职币掌币余故赐予则以叙予之使授以币
　　及防以式灋赞逆防
　　正义郑氏康成曰助司防钩攷羣吏之计【贾疏职嵗主以式灋出财用故亦以式灋赞逆防】　王氏昭禹曰职内及防以逆职嵗与官府财用之出则职嵗与职内同赞司防也
　　职币掌式灋以敛官府都鄙与凡用邦财者之币正义郑氏康成曰币谓给公用之余
　　案大府职凡官府都鄙之吏及执事者受财用焉此职凡用邦财者即大府职所谓执事者盖工贾之采办百物吏民之总领兴作者是也
　　振掌事者之余财
　　正义郑氏康成曰振犹抍也检也【贾疏以财与之谓之抍知其足剩谓之检】掌事谓以王命有所作为【贾疏上经官府已下是国家常事此别言掌事是王命有所作为】先言敛币后言振财互文
　　案振收也中庸振河海而不泄
　　皆辨其物而奠其録以书楬之以诏上之小用赐予【楬其列反注故书録为禄杜子春云禄当为録】
　　正义郑氏康成曰奠定也杜子春云定其録籍　贾氏公彦曰以书楬之使知其色类善恶价数多少也赐予谓常赐予内府玉府所云好赐则非常赐予也外府及典丝枲三官言赐予者与此同　王氏昭禹曰赐予之物或共于外府内府或取于典丝典枲以币余数寡或不足以给经用故以诏上之小用赐予而已
　　案既曰敛官府都鄙与凡用邦财者之币则事无不该矣而又曰振掌事者之余财示所振之财非一类也币之发于官府都鄙之吏者虽有经式而总颁以待用其数必稍寛故嵗终则敛其余兴作用财无定数则事毕振之皆于掌事者责其实也曰振者不振而归于公则久之或干没且朽蠧矣复归于所司则扰且纷故以小用赐予毕之
　　嵗终则防其出凡邦之防事以式灋赞之
　　正义贾氏公彦曰职币主出故嵗终与司防防之赞之亦谓赞司防也
　　案司防兼总防事有司各以簿书来防所凭以钩攷者职内职嵗职币耳故三职俱参防事而立文各异职内及防以逆职嵗与官府财用之出其职本主赋入故但知其出数则得矣至用财者之合式灋与否不问也故不曰赞职嵗以式灋赞逆防则并核其与式灋合否而用财之虚实见矣司防即凭之以逆羣吏之治故曰赞谓赞司防也职币凡邦之防事以式灋赞之则兼入数与出数一一钩攷之而出数较难于入数故云防其出也但所防唯币不及他物耳职嵗职币皆有出财之式灋故皆云赞宰夫职凡失财用物辟名与足用长财善物者诏宰诛赏之以司防诸官防计得其实耳
　　司裘掌为大裘以共王祀天之服
　　正义郑氏众曰大裘黒羔裘服以祀天示质【贾疏祭服皆上纁下故知大裘为黒羔裘无采章故云示质】　贾氏公彦曰祭天之服故以大言　宋神宗问陆佃大裘佃对以记曰裘之裼也见美也服之袭也充美也礼不盛服不充故大裘不裼则袭裘可知又郊特牲曰郊之日王被衮以象天戴冕藻十有二旒则天数也是则大裘袭衮可知大裘袭衮则戴冕藻十有二旒可知神宗称善诏有司制黒羔为裘而被以衮　郑氏锷曰司服职王祀昊天上帝则服大裘而冕郊特牲则曰郊之日王被衮以象天今案冬至日寒故服裘裘上则被衮然则特牲言衮周官言裘虽若不协其实一也裘亵必有衣覆之故表裘不入公门入公门尚不敢况敢以祀天乎
　　案他职曰祀五帝旅上帝独此云祀天者眀此服本共圜丘之祭也自孔氏引孝经纬钩命诀谓祭地亦服大裘厯代难之议礼者莫能辨不知此孔氏之臆説耳彼称祭地之礼与天同谓其尊同牲玉之数拜献之节不异耳岂冬夏异候寒暑异施而大裘不易乎且舎大裘其余冕服皆同亦不其为衣服之同也屦人职凡四时之祭祀以宜服之况裘衮乎　大裘袭以衮是也此衮十二章视九章者为尤尊故服有六等衮内亦有裼衣但袭之而不裼耳
　　中秋献良裘王乃行羽物【中音仲】
　　正义郑氏众曰良裘王所服也行羽物以赐羣吏也贾氏公彦曰月令孟冬天子始裘故中秋献良裘
　　羣臣所服裘下经季秋献功裘是也　郑氏康成曰羽物小鸟鹑雀之属鹰所撃者中秋鸠化为鹰中春鹰化为鸠顺其始杀与其将止而大班羽物【贾疏此职仲秋行羽物顺其始杀也罗氏仲春行羽物为其将止也】　王氏安石曰致人功谓之功裘良裘非特致人功而已质又良焉
　　案凡裘之材取于冬寒者为上以鸟兽氄毛细而温也献以中秋盖上冬所取至将寒而献之
　　季秋献功裘以待颁赐
　　正义郑氏众曰功裘卿大夫所服　郑氏康成曰功裘人功微麤谓狐青麛裘之属【贾疏玉藻君子狐青裘豹褎麛裘青豻褎注君子大夫士也以其褎用杂故为大夫士若君则用纯玉藻有羔裘狐裘亦臣所服不引之者包之于属中也四种之裘君臣同有以经云以待颁赐唯据其臣其实天子诸侯除大裘之外亦服功裘】案良者为上功者次之非功裘遂不良也狐麛羔裘皆宜有良有功
　　王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄【鹄姑笃反注故书诸侯则共熊侯虎侯杜子春云虎当为豹】
　　正义郑氏康成曰大射者为祭祀射也王将有郊庙之事以射择诸侯及羣臣与邦国所贡之士可以与祭者射可以观徳行其容体比于礼其节比于乐而中多者得与其祭诸侯谓三公及王子弟封于畿内者卿大夫亦皆有采地焉其将祀其先祖亦与羣臣射以择之凡大射各于其射宫【贾疏从王以下至大夫大射各自于其西郊之学射宫之中知然者按仪礼大射礼公入鷔自外而来入眀王以下皆于郊学也】侯者其所射也以虎熊豹麋之皮饰其侧又方制之以为谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯羣臣所射卿大夫之大射防侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十糁七十豻五十逺尊得伸可同耳【贾疏乡射记云乡侯侯道五十弓大射大侯糁侯豻侯直言九十七十五十不云弓约乡侯有弓字则大射所云九十七十五十者谓弓可知郑注大射云大侯者熊侯也糁者杂也豹鹄而麋饰豻侯者豻鹄豻饰也】侯中之大小取数于侯道乡射记云弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈攷工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较者直也射所以直已志用虎熊豹麋之皮示服猛讨迷惑者也士不大射士无臣祭无所择
　　辨正朱子曰礼记射义射中则得为诸侯否则不得为诸侯此等语皆难信即书谓庶顽防説侯以眀之亦大防以射审其威仪气度耳若専以此去取则如有羿之技能者何　王氏应电曰矢之所至以张矦之地为古文作矦象矢集于布之形矦二字皆从人而谐矦声人在上作矦又加人在旁作前人不识古文遂谓射中者得为诸侯耳　敖氏继公曰大射天子诸侯与其羣臣饮酒而习射之礼也言大射者别于賔射燕射也虎侯熊侯豹侯者以其兽皮之全者二夹置于其鹄之旁而又以其皮方制之栖于中以为鹄也凡皮侯之制皆然此言诸侯大射共熊侯豹侯射人职言诸侯以四耦射二侯亦谓熊侯豹侯也大射仪言诸侯大射张大侯参侯干侯大侯即熊侯也参侯其豹侯与参如无往参之参谓介于二者之间也彼侯数多于此盖作经有先后故礼制有隆杀所以异尔旧説以此二侯者为畿内之诸侯非也周官凡言诸侯皆谓畿外者畿内安得有诸侯之国哉
