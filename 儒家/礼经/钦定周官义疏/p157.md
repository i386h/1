<!-- { "loadSidebar": true } -->
　　九州之外谓之蕃国世一见各以其所贵宝为挚正义郑氏康成曰九州之外夷服镇服蕃服也【贾疏分为三服据职方而言此经总言之】曲礼曰其在东夷北狄西戎南蛮虽大曰子然则九州之外其君皆子男也无朝贡之嵗父死子立及嗣王即位乃一来耳所贵寳见传者若犬戎献白狼白鹿是也【贾疏周语穆王征犬戎而得】其余则周书王防傋焉【贾疏王防汲周书篇】
　　存疑郑氏康成曰各以其所贵寳为挚则蕃国之君无执玉瑞者
　　案蕃服之君来朝未必不执玉所贵寳者或以为享币耳
　　王之所以抚邦国诸侯者岁徧存三岁徧覜五岁徧省正义郑氏康成曰抚犹安也存覜省者王使臣于诸侯之礼所谓闲问也【贾疏上文云闲问以谕诸侯之志】嵗者巡守之明嵗以为始也　刘氏彝曰存者问其安否覜者视其治効省者察其风俗【王氏昭禹曰覜详于存省又详于覜】　易氏祓曰抚诸侯而言邦国者兼臣若民而加惠焉非独厚其君也
　　七岁属象胥谕言语协辞命九嵗属瞽史谕书名聴声音【属章束反注故书协辞命作汁词命郑司农云汁当为协词当为辞】
　　正义郑氏康成曰属犹聚也自五嵗之后遂间嵗徧省也郑司农云象胥译官也某谓胥读为谞王制五方之民言语不通嗜欲不同达其志通其欲东方曰寄南方曰象西方曰狄鞮北方曰译此官正为象者是通言语之官为象胥谞谓象之有才知者也辞命六辞之命也瞽乐师也史大史小史也书名书文字也古曰名聘礼曰百名以上七嵗省而召其象胥九嵗省而召其瞽史皆聚于天子之宫敎习之也【郑氏锷曰自七嵗而下皆可谓之省者不止于视之察之而又有以敎之焉】　易氏祓曰谕言语则通五官之言语恊辞命则合九等之辞命皆象胥之职也谕书名则达六书之文聴声音则察五言之和皆瞽史之职也【王氏应电曰瞽掌声乐史掌字书】　王氏安石曰谕言语所以使之相通协辞命所以使之相交案辞如致福告丧及自通于尊长侪軰之礼辞命谓称于君大夫自称称人所举之号名如曲礼少仪所记是也
　　十有一岁达瑞节同度量成牢礼同数器脩灋则正义郑氏康成曰度丈尺也量豆区釜也数器铨衡也【贾疏铢両之等】法八法也则八则也成平也平其僣逾者也达同成脩皆谓赍其法式行至则齐等之
　　通论易氏祓曰瑞节达于小行人之官牢礼成于掌客之官法则正于匡人之官度量数器同于合方氏之官凡此皆所以待王之巡守也
　　十有二嵗王巡守殷国
　　正义郑氏康成曰王巡守诸侯防者各以其时之方书曰遂觐东后是也　郝氏敬曰殷众也所至之方诸侯皆朝于方岳下曰殷国　王氏应电曰十二嵗一巡守于期已疎然观徧存以下六事及将巡守职方氏又戒于四方则时巡之期虽疎而周防之法更密实无旷事也　吕氏祖谦曰巡守之礼此乃维持政治摄服人心之道大抵人心久则易散政治久则必缺一次巡守又提摄整顿一次此新新不己之意案巡守殷国因巡守而即以殷国也殷国即殷同殷同之礼因巡守而举者此经是也有特举于王国或侯国者则朝觐之盛礼阅数嵗一行之职方氏先言巡守而下言王殷国亦如之可见其为二事不必在巡守之年矣郑氏谓王不巡守乃殷国疑未必然详见上文
　　通论杨氏时曰虞舜之世其事简其人寡其于巡守也兵卫少征求轻故行之五嵗不为数成周之世其事烦其人众其于巡守也兵卫多供亿繁故行之十二年不为疏
　　凡诸侯之王事辨其位正其等协其礼宾而见之正义郑氏康成曰王事以王之事来也诗曰莫敢不来王春秋传曰诸侯有王　贾氏公彦曰辨其位谓九十七十五十歩之位正其等谓冕服旌旗贰车之等协其礼谓牢礼飨燕积膳之礼以此礼宾敬而见之也
　　若有大丧则诏相诸侯之礼【相息亮反】
　　正义郑氏康成曰诏相左右敎告之也　贾氏公彦曰哭位周旋进退擗踊皆有礼灋
　　若有四方之大事则受其币听其辞
　　正义郑氏康成曰四方之大事谓国有兵冦诸侯来告急者礼动不虚皆有贽币以崇敬也受之以其事入告王也聘礼曰若有言则以束帛如享礼【贾疏聘礼是诸侯自相告告天子亦然故引为证】　易氏祓曰受其币而聴其辞小行人所以待小客也而大行人乃以待四方之大事葢谓诸侯以宼戎闻必待行聘享之礼而后聴其辞非所以急诸侯之病也
　　凡诸侯之邦交岁相问也殷相聘也世相朝也
　　正义郑氏康成曰小聘曰问【贾疏聘礼云小聘曰问不享是也大聘使卿小聘使大夫】殷中也久无事又于殷朝者及而相聘也父死子立曰世凡君即位大国朝焉小国聘焉【贾疏文元年左氏传文】此皆所以习礼攷义正刑一徳以尊天子也【贾疏礼记文】必择有道之国而就脩之郑司农云春秋传孟僖子如齐殷聘是也【贾疏昭九年左传】　贾氏公彦曰诸侯邦交谓同方岳者一徃一来为交小国朝大国大国聘小国敌国则两君自相徃来故司仪职诸公诸侯皆言相为宾是也　郑氏谔曰问以言为礼聘以财为礼
　　余论程子曰先儒有王臣无外交之説非也若天下有道诸侯顺轨岂有内外之限其相交好乃常礼也然不安官守而逺相朝无是道也周礼所谓世相朝谓邻国耳
　　小行人掌邦国宾客之礼籍以待四方之使者【使色吏反】正义郑氏康成曰礼籍名位尊卑之书使者诸侯之臣使来者也　贾氏公彦曰大行人待诸侯小行人待诸侯之使者其邦之礼籍则诸侯及臣皆在焉案大行人曰礼仪小行人则曰礼籍者书曰享多仪百辟来王大行人辨其位正其等协其仪宾而见之所尤谨者仪也小行人各以其国之籍礼之则不过按故籍以时飨食致饩积而已礼籍即司仪掌客所列二官既分掌其事而小行人复通掌其籍者以使适四方协九仪宾客之礼其籍已豫具也
　　令诸侯春入贡秋献功王亲受之各以其国之籍礼之正义郑氏康成曰贡六服所贡也【贾疏对九州外蕃国无此贡】功攷绩之功也秋献之若今计文书断于九月其旧灋贾氏公彦曰此贡即大宰九贡是嵗之常贡也必
　　使春入者以侯国出税于民民税既得经冬至春乃可入王也秋献功者物皆秋成故秋献之　王氏安石曰各以其国之籍礼之则常以所礼之国各籍焉以为故常左传曰非礼也勿籍
　　案职贡虽有常而必时其嵗之丰凶以为赢缩故往嵗之贡至春而后入之月令制诸侯贡职之数以季秋葢农収傋入而后其数可定也功谓治国事之状至秋则嵗功成万事理凡治状皆举矣故献之
　　凡诸侯入王则逆劳于畿及郊劳眡馆将币为承而摈【劳力报反】
　　正义郑氏众曰入王朝于王也春秋传曰宋公不王【贾疏隠九年宋公不王不宗觐于王郑伯为王左卿士以王命讨之伐宋也】又曰诸侯有王王有巡守【贾疏荘二十三年夏公如齐观社非礼曹刿諌曰不可诸侯有王王有巡守非是君不举矣注云有王朝于王】　郑氏康成曰眂馆致馆也【贾疏聘礼及下司仪皆云致舘云眂者使卿大夫观其可否云致者致使有之】承犹丞也王使劳宾于郊【贾疏郊劳使大行人】致馆于宾【案觐礼天子赐舎郑注云赐舎犹致馆也所使者司空与】至将币使宗伯为上摈【贾疏将币谓至庙将币三享惟将币大宗伯为上摈】皆为之丞而摈之　欧阳氏谦之曰三事皆非小行人之职但为承以摈而已　易氏祓曰四时常朝小行人既为承摈肆师佐摈为大朝觐设也
　　案大宗伯惟将币为上摈则郊劳眂馆宜使他官故小行人为承而摈摈者三人则啬夫为末摈【见觐礼】必摈者五人然后肆师佐小行人承而更以士充其数矣　国语卿出郊劳则郊劳宜使卿觐礼第举皮弁而不目其人注云使大行人故此疏用之也意侯伯使大行人上公则使卿与葢据觐礼郑注而郑注亦未知何据
　　凡四方之使者大客则摈小客则受其币而听其辞正义郑氏康成曰摈者摈而见之王使得亲言也受其币者受之以入告其所为来之事　贾氏公彦曰大行人注云大宾要服以内诸侯大客谓其孤卿则此大客谓要服以内之使臣小客谓蕃国之使臣也易氏祓曰诸侯遣孤卿聘覜皆于庙中行享礼摈
　　而见之但旅摈不交摈耳
　　使适四方协九仪宾客之礼朝觐宗遇防同君之礼也存覜省聘问臣之礼也
　　正义郑氏康成曰适之也协合也　王氏应电曰九仪之礼大行人既以之同邦国矣但恐变故不齐或岁久沿革不能无异小行人奉使于四方时因而和协之庶礼行之久而无弊也　贾氏公彦曰自此已下皆小行人使适四方之事宾据命者五客据爵者四朝觐宗遇防同皆诸侯故云君之礼存頫省三者天子使臣抚邦国之礼聘问二者是诸侯使臣于天子之礼
　　案宾客来享来王固欲其仪之协即其邦交亦恐以地之逖逺国之强弱过恭过汰以违王度故使小行人适四方而协之所以消患于未萌也观春秋列国防盟之次朝聘之数时有烦言则九仪不协之明徴也
　　达天下之六节山国用虎节土国用人节泽国用龙节皆以金为之道路用旌节门关用符节都鄙用管节皆以竹为之
　　正义郑氏康成曰此谓邦国之节也达之者使之四方亦皆赍法式以齐等之也诸侯使臣行覜聘则以金节授之以为行道之信也虎人龙者自其国象也【贾疏知是使臣所执者掌节职凡邦国之使节山国用虎节故知此亦使臣所执也诸侯自行不须节】道路谓乡遂大夫也都鄙者公之子弟及卿大夫之采邑之吏也【贾疏都鄙之主与都鄙之吏同用管节】凡邦国之民逺出至他邦他邦之民若来入由国门者门人为之节由关者关人为之节【贾疏司关职掌国货之节以聨门市故知所由之处皆得授之节也】其以徴令及家徙乡遂大夫及采地吏为之节皆使人执节将之以达之【贾疏比长职邦之民徙于郊则从而授之】亦有期以反节【案此掌节职文】管节如今之竹使符也【贾疏汉文本纪六年九月初与郡国守相为铜虎符竹使符应劭曰竹使符以竹箭五枚长五寸镌刻书第一至苐五】其有商者通之以符节如门关门关者与市聨事节可同也亦所以异于畿内也【贾疏掌节职货贿用玺节门关用符节各别司关掌国货之节以联门市门市既相聨此无货贿玺节明同用符节可知畿内货贿用玺节门关用符节畿外同用符节是异也】凡节有天子之法式存于国　贾氏公彦曰达天下之六节据侯国而言掌节所云据畿内也虎节人节龙节三者据诸侯使臣出聘所执旌节符节管节三者据在国所用掌节职守邦国者用玉节此不云玉节者文略耳亦达可知
　　通论王氏详説曰天子使者使于诸侯诸侯使者聘于天子其为节一而已此虎节人节龙节之所以同也天子王畿之道路门关与诸侯之道路门关亦一而已此旌节符节之所以同也其无玺节何也小行人所达六节特谓诸侯使者之入聘耳非有货贿之事也　王氏安石曰邦节先门关后道路以自内达外言之天下之节先道路后门关以自外达内言之案无玉节者此所达惟使节邦国所守非所及也都鄙用管节者别于畿内之都鄙葢别嫌明微于其贵者尤严也
　　成六瑞王用瑱圭公用桓圭侯用信圭伯用躬圭子用谷璧男用蒲璧【瑱音镇信音申】
　　正义郑氏康成曰成平也瑞信也皆朝见所执以为信　贾氏公彦曰侯国无镇圭因而言之不言达六瑞者诸侯受命已得之无用别作法式以齐之也案成者攷騐符合均一整齐之意
