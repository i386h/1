<!-- { "loadSidebar": true } -->
　　案曰宫禁则凡事在宫中者皆具焉不独阍人所掌也如宫正比次舍则去守者有禁矣纠徳行则竒衺者有禁矣稽功绪则滛怠者有禁矣秋官禁暴氏司奚之聚而出入犯禁者有戮又其显著者也至宫中之火禁则宫正脩之国中及军旅则司烜氏掌之国失火野焚莱则司爟掌之盖一事而通乎五禁焉萍氏之防酒谨酒亦然余可类推
　　二曰官禁
　　正义郑氏康成曰官官府也
　　案朝士职慢朝错立族谈乃官禁之行于宫中者司市命夫过市之罚乃官禁之行于国中者至宫正职所谓去守宰夫职所谓失财用物辟名则且入于官刑矣
　　三曰国禁
　　正义郑氏康成曰国城中也
　　案凡司市所禁皆国禁也而郊野都邑亦用之司门几出入不物及财物犯禁者其法聨于闗市戴记王制郊特牲及月令所列法禁皆可以是推之
　　四曰野禁
　　案山虞泽虞林衡川衡卝人迹人囿人所禁专行于野者也野庐氏蜡氏萍氏脩闾氏所掌野禁为多而賔客祭祀之禁则通乎国中司隶守王宫之厉禁而兼及野舍余可类推
　　五曰军禁
　　案衔枚氏禁无嚻军禁也田同之至尚书费誓所称春秋传侵官失官离局乱行皆军禁之大者縂论郑氏康成曰古之禁书亡矣今宫门有符籍官府有无故擅入城门有离载下帷野有田律军有嚻讙夜行之禁其觕可言者　王氏昭禹曰此五者以由内及外为叙　郑氏锷曰或谓此有宫禁大司寇何以无宫刑盖邦之宫刑小宰专掌之矣
　　皆以木铎徇之于朝书而县于门闾
　　正义何氏乔新曰徇以木铎使众共闻县于门闾使人共见
　　案刑则大司寇县于象魏使羣士宣布于四方而已禁则书而县于门闾使编户之民皆若耳提而面命焉所以犯禁而丽于刑者寡也犹司徒之教法令羣吏宪之于其所治而已而辨穜稑之种与其所宜地则使司稼县于邑闾所以致其周密也
　　以五戒先后刑罚毋使罪丽于民【先悉荐反后胡遘反】
　　正义郑氏康成曰先后犹左右也　王氏安石曰先者引而导之也后者随而相之也若盘庚上篇则以诰先之盘庚下篇则以诰后之　王氏应电曰此与上文五禁相似而有辨禁者施于无事之时主闭絶其非心戒者谓于作事之时戒勑提撕使之勤事或未至于刑而先丁宁之或不幸而有刑罚复申勅之期民之不犯故曰先后刑罚毋使罪丽于民也案以誓言之费誓则戒之于先秦誓则以戒于后以诰言之大诰则戒之于先多士多方则以戒于后故曰以先后刑罚
　　一曰誓用之于军旅
　　正义郑氏康成曰誓于书则甘誓汤誓之属　王氏应电曰条狼氏所掌是也
　　二曰诰用之于防同
　　正义郑氏康成曰诰若大诰康诰之属
　　三曰禁用诸田
　　正义郑氏康成曰禁则军礼曰无干车无自后射之类【贾疏比九五王用三驱失前禽谓禽在前来者不逆而射旁去又不射惟其走者顺而射之不中亦已用兵之灋亦如之降者不杀奔者不禁背者不杀以仁恩养威之道若然此不自后射亦谓不中之后不重射也】
　　案诸犹之于也缓声则二急声则一其义无异
　　四曰纠用诸国中
　　案野外亦有纠而专言国中举其大者多者
　　五曰宪用诸都鄙
　　案对国中而言则都谓小都大都鄙谓乡郊公邑甸稍也小司徒令羣吏宪禁令小司寇令羣士宣布于四方宪禁令盖通乡郊公邑甸稍县都皆县之论王氏昭禹曰誓之所用非特军旅也而军旅为主祭祀田役之类皆有誓也禁之所用非特田也而以田役为主宫中官府皆有禁也以是推之曰诰曰纠曰宪可知已
　　案誓用于军旅者赏罚用命不用命必出矢言使知必行也诰用于防同者宣谕以礼义也禁用于田者使众守法而不敢逾也国中用纠者其民聚可合致而申警之也都鄙用宪者其地逺必分布而表县之也
　　掌乡合州党族闾比之聫与其民人之什伍使之相安相受以比追胥之事以施刑罚庆赏【闾比毗至反比追必里反】正义郑氏康成曰乡合乡所合也追逐寇也胥伺捕盗贼也　贾氏公彦曰五家为比比一伍二伍为什王氏应电曰地各有守人各有居而无以约束之
　　于是有逐盗贼于隣境纳叛亡于他邑者先王制为联法由族而党而州莫不有聨焉而合之于乡三公各主二乡乡师四人共主六乡故六乡之属如一家民人之什伍亦如一人以追胥盗贼能匿者寡矣李氏嘉防曰士师所聨比而用之者止追胥之事耳大于此者则司徒司马任之　王氏详説曰大司徒族师比长特言相受士师掌聮法而兼云相安者诛乱民以安民也此所以为刑官之考　郑氏锷曰此皆乡官之职乃使士师掌之者教以诱之于先刑以警之于后则民知所畏而六乡之政成
　　案族师之法八闾为聨止于二族而此经并举州党何也五族为党党之竒族有合于别党者矣五党为州州之竒党有合于他州者矣至于乡而数无竒零聨无外合故曰乡合州党族闾比之聨也族师职曰相保相受者所以教相受之人使之相保而笃于恩义也此职曰相安相受者所以纠所受之人使之相安而止其衺恶也族师合职即军政也故刑罚庆赏合八闾而相及相共追胥之事则相及相共者多寡无定数故第曰以施刑法庆赏而不限以八闾也三代盛时诸侯轨道兵革不试故坐作击刺寓于四时之田庆赏刑罚寓于追胥之比盖军政不可以无警而弛民气不可使久安而怠也
　　掌官中之政令
　　正义郑氏康成曰大司寇之官府中也【贾疏士师所施政令惟在当官故曰大司寇之官府中】
　　案诸官之司惟此曰掌官中之政令何也宰夫所掌则通六官之事乡师分掌其乡肆师则掌礼事之小者以佐宗伯惟士师则狱讼之上察其辞以诏司寇狱讼之成致其令以付羣士凡官中之政令无不待之以定由之以达者故特文以着之
　　察狱讼之辞以诏司寇断狱弊讼致邦令【必世反】
　　正义贾氏公彦曰狱讼之辞各有司存谓若乡士遂士县士方士各主当司之狱讼其有不决来问士师者士师审察以告大司寇断狱弊讼也断讫致与羣士谓之致邦令　王氏安石曰致邦令致之于乡遂及都鄙
　　掌士之八成
　　正义贾氏公彦曰士即士师已下是也凡言成者皆旧有成事品式后人依而行之此八成皆是狱官断事成品式
　　通论王氏曰官府之八成经治之成法也士师之八成止乱之成法也
　　案曰士之八成所以别于小宰之八成也八者旧狱载在刑书具有成法羣士守之如春秋传鲁盟臧纥召外史掌恶臣而问盟首是也
　　一曰邦汋【汋上药反注音酌】
　　存疑郑氏众曰汋读如酌酒尊中之酌邦汋者斟酌盗取国家密事若今时刺探尚书事【贾疏汉时尚书掌机密】案三代盛时列国分土君臣同体无所为刺探国事者春秋谷梁传僖八年郑伯来乞盟盖汋之也注云汋血而与之尔雅井一有水一无水曰瀱汋集韵汋挹取也其诸聚敛掊克之臣浚民之生以亏邦夲者故列于邦贼邦谍之上与
　　二曰邦贼
　　正义郑氏康成曰为逆乱者
　　三曰邦谍
　　正义郑氏康成曰为异国反闲【王氏应电曰即夏官环人职之谍贼也】
　　四曰犯邦令
　　正义郑氏康成曰干冒王教令者
　　五曰挢邦令【挢音矫】
　　正义郑氏康成曰称诈以有为者　郑氏锷曰挢如矫制之矫上无是令辄出已意矫而为之
　　六曰为邦盗
　　正义郑氏康成曰窃取国之寳藏者
　　案注据春秋书盗窃寳玉大弓故以窃寳藏解之但如窃邑外畔杀国之大臣懿亲及凡窃财货者皆盗也
　　七曰为邦朋【注故书朋作傰郑司农云读如朋友之朋】
　　正义郑氏康成曰朋党相阿使政不平者
　　八曰为邦诬
　　正义郑氏康成曰诬罔君臣使事失实【王氏昭禹曰如造讹言以惑众之类】
　　总论王氏应电曰八者皆不轨之徒不利于国者也司寇所诘之奸慝莫此为大士师所以定为八成必诛而无赦　王氏昭禹曰先王患夫奸人为祸夲者如此立八成之法使士师掌之则制治保邦所以防其芽蘖者至矣
　　若邦凶荒则以荒辩之灋治之【辩注作贬今读如字】
　　正义刘氏迎曰荒辩之法谓辩其轻重而为之备也使凶荒而无辩安知食二鬴与不能人二鬴者哉案其嵗之祲有等差其地之民有众寡其民之困有浅深其财之用有多寡其事之施有缓急故曰荒辩之法
　　存疑郑氏康成曰辩读为贬声之误也遭饥荒则刑罚国事有所贬损作权时灋也朝士职曰若邦凶荒札防寇戎之故则令邦国都家县鄙虑刑贬
　　令移民通财纠守缓刑
　　正义郑氏康成曰移民就贱救困也通财补不足也纠守备盗贼也缓刑舒民心也
　　案移民通财地官所掌而又使刑官令之者移民则虑有颠越不恭暂遇奸宄者通财而使刑官董之则富者知必偿而无匿财矣
　　通论王氏应电曰比闾卒伍乃地官夏官之职而秋官亦掌其追胥合聨之事荒政通财乃地官聚万民之职而秋官亦掌荒辩之法盖为治必从其夲未有不教训之而可以相安者未有不救其饥寒而能止盗者故秋官掌除盗贼而必兼夫保任荒辩之法使之知礼义足衣食而自不为盗也苟徒设刑罚以待有罪之至不防于罔民乎
　　凡以财狱讼者正之以傅别约剂【傅音附剂子随反注故书别为辩郑司农云读为别】
　　正义郑氏锷曰小宰八成所谓聴称责与买卖者是也称责之财则以傅别正之买卖之财则以约剂正之　王氏安石曰民知无傅别约剂之不可治皆无敢苟简于其始此讼之所由省也
　　若祭胜国之社稷则为之尸
　　正义郑氏康成曰以刑官为尸略之也周谓亡殷之社为亳社【贾疏据周胜殷谓之胜国据殷亡即云亡殷郊特牲云防国之社屋之春秋亳社灾是也】
　　王燕出入则前驱而辟
　　正义郑氏康成曰道王且辟行人　贾氏公彦曰燕出入宫苑皆是
　　案燕出入偶以逰燕出入也夏官小臣王之燕出入则前驱此士师亦前驱明前驱者非一也士师前驱而辟则士师之车又在小臣之前矣　跸以禁止行者辟则开道而使辟于旁故宫中庙中则跸王燕出入则辟
