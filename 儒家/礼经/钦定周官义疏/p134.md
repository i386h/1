<!-- { "loadSidebar": true } -->
　　凡宾客受其币马
　　正义郑氏康成曰宾客之币马来朝聘而享王者
　　大丧饰遣车之马及塟埋之
　　正义郑氏康成曰言埋之则马乃涂车之刍灵【贾疏檀弓孔子谓为刍灵者善谓为俑者不仁刍灵谓以刍草为人马神灵也周衰或刻木为俑】　贾氏公彦曰遣车杂记注天子九乘苞大遣奠之牲体大牢九个入圹藏于椁之内见之外者
　　田猎则帅驱逆之车
　　正义郑氏康成曰帅犹将也　贾氏公彦曰田仆设之校人帅领田仆
　　凡将事于四海山川则饰黄驹
　　正义郑氏康成曰四海犹四方也【贾疏王巡守惟至方岳不至四海故以四海为四方】王巡守过大山川则有杀驹以祈沈礼与玉人职有宗祝以黄金勺前马之礼　贾氏公彦曰山川地神土色黄故用黄驹
　　凡国之使者共其币马
　　正义郑氏康成曰使者所用私觌【贾疏王使聘问诸侯行正礼后乃更以此币马私与主君相见谓之私觌诸侯之臣与君同行不得私觌若使聘则有之聘礼私觌是也前宾客来朝聘不言私觌者诸侯之臣于天子不敢私觌故也】
　　凡军事物马而颁之
　　正义郑氏康成曰物马齐其力
　　案文不承毛马之后者自饰币马至共币马皆齐色也诗曰路车乘黄书曰布乘黄朱是币马必齐色也诗曰驷铁孔阜又曰四黄既驾是田马亦齐色也六月之诗曰比物四骊谓物既比而色又齐见马之盛也牧野之师用驷騵盖君所乘其余则皆齐力余论陈氏汲曰周制甸出革车一乘马四匹是马亦民自备者此经凡军事物马而颁之亦谓颁于官府共军事者耳计六廏凡三千四百匹亦断不能遍及万民自井田既壊凡征战则国家赋马与民汉时大仆牧师诸苑三十六所分布西北边养马三十万头武帝时天下亭亭有马自是以来未尝俾民自养马也虽唐府兵之制有井田遗意而当给马者予其直市之每匹予钱二十五千刺史折冲果毅嵗阅不任战事者鬻之以其钱更市不足则一府共之熙宁间王安石罢祖宗马监令民自养马每一都限马十五匹十五年而足谓之保马郡县茍阿上意不二三年而足于是天下骚然病矣
　　等驭夫之禄宫中之稍食【宫当作官】
　　正义郑氏康成曰驭夫于趣马仆夫为中举中见上下宫中师圉府史以下也　郑氏众曰稍食曰廪案宫当作官字误也他职有府史此更有师圉之属故以官中该之与秋官士师掌官中之政令同义据注义亦当作官盖汉时未误
　　趣马掌赞正良马而齐其饮食简其六节
　　正义郑氏康成曰赞佐也简差也节犹量也
　　案同曰良马而其性质血气于五路各有所宜用非其宜则当正之趣马朝夕拊驯知之审矣故校人辨六马必使赞正焉所以下无匿情事无遗便也辨正王氏应电曰良马以驾五路也趣马所掌止于三乘知之为详故掌赞校人而正其等不使之闲杂不齐也六节谓行止进退驰骤之节注疏以为种戎道齐田驽此乃六物不得为六节且经云赞正良马安得以驽马杂之
　　存疑刘氏彝曰目以知其胆之不惊口以知其性之不悖耳以知其力之不殚鬛以知其血之有余毛以知其气之不暴蹄以知其行之不跲六者简马之大节也
　　掌驾说之颁辨四时之居治以听驭夫【说音脱又始锐反】正义郑氏康成曰驾说用马之次第【贾疏用马当均劳逸故驾脱须依次第】居谓牧庌所处【贾疏放牧之处皆有庌厂以防马也】治谓执驹攻特之属　贾氏公彦曰辨四时之居治者谓二月已前八月已后在廏二月已后八月已前在牧也趣马下士属驭夫中士故听于驭夫
　　巫马掌养疾马而乘治之相医而药攻马疾受财于校人
　　正义郑氏康成曰乘谓驱步以其疾知所疾处乃治之【王氏昭禹曰如兽医观其所而养之是也】相助也　贾氏公彦曰巫知马祟医知马疾疾则以药治之祟则辨而祈之二者相须故巫助医也受财谓共祈具及药直　王氏曰医其属医四人也然医马疾大抵以兽医为主巫马则相之　李氏嘉会曰受财于校人则地近而医治速
　　马死则使其贾粥之入其布于校人【贾音价粥音育】
　　正义郑氏众曰贾谓其属贾二人粥卖也　郑氏康成曰布泉也
　　牧师掌牧地皆有厉禁而颁之
　　正义郑氏康成曰颁之授圉者所牧处　刘氏曰牧地非一处度其年嵗水草之宜与其马之众寡而颁之　贾氏公彦曰厉禁谓使其地之民遮护禁止不得使人辄牧牛马
　　孟春焚牧中春通淫掌其政令【中音仲】
　　正义郑氏康成曰焚牧地以除陈生新草也中春隂阳交万物生之时可以合马之牝牡月令季春乃合累牛腾马游牝于牧秦时书也秦地寒凉万物后动案太早则有妨于樵采太迟则有损于萌芽故焚牧以早春为断焚之火气入土且得灰以壅护其根则土沃而新草肥茂也
　　凡田事赞焚莱
　　正义郑氏康成曰焚莱者山泽之虞【贾疏山虞二月焚莱除陈生新】案山虞泽虞职无焚莱之文而搜田有火弊则焚莱者虞人可知矣曰凡田事者王时田而外甸稍县都宜搜兽之地应不禁其焚莱牧师通掌畿内之牧地具知其宜焚之处故凡田者皆受令于山泽之虞而又使牧师赞焉野人若无所禀而焚莱则司爟有罚矣
　　廋人掌十有二闲之政敎以阜马佚特敎駣攻驹及祭马祖祭闲之先牧及执驹散马耳圉马【駣徒刀反】
　　正义郑氏康成曰阜盛壮也诗云四牡孔阜杜子春云佚当为逸郑司农云马三嵗曰駣二嵗曰驹散谓聒马耳毋令善惊也某谓逸者用之不使甚劳安其血气也敎駣始乘习之也攻驹騬其蹄齧者闲之先牧先牧制闲者【贾疏主制闲者言之也上经夏祭先牧直是先养马者】散马耳以竹括押其耳头动摇则括中物后遂串习不复惊郑氏锷曰一特三牝所以阜之也安其血气以时
　　通淫所以佚之也駣可以任载则乘以敎其进退之节驹气盛而未调则攻以治其蹄齧之性散者以其疎散而不知畏故聒其耳圉犹禁圉之圉盖禁而制之使不得以近母
　　辨正郑氏锷曰廋人职卑不宜主马祖之祭盖于校人祭马祖之时则祭闲之先牧于校人命执驹之时则散马耳圉马曰及者及此时则举此事尔
　　正校人员选
　　正义郑氏康成曰校人谓师圉也正员选者选择可备员者平之【贾疏凡言正者以尊正卑自趣马已上并上官非廋人所正故知所正者师圉】存疑王氏应电曰驭夫以下备员于校人而中其选者廋人差而正之
　　案注疏之说不可易也先王之法以尊临卑不以卑制尊凡官皆然不则舛矣
　　马八尺以上为龙七尺以上为騋六尺以上为马【騋音来】正义郑氏康成曰大小异名尔雅騋牝骊牡驹褭骖【贾疏诗騋牝三千直言牝不言牡其实兼有牡故尔雅言騋中所有牝则骊色牡则色兼有驹褭骖也引之者证騋是马色】郑司农云月令驾苍龙【贾疏引之者证龙是马】王氏安石曰使各从其类以待乘颁及以为种　郑氏锷曰校人掌辨六马之属而龙騋之尺寸乃列职于廋人何耶盖十二闲之广二千五百余匹之多必主者表而出之然后校人可辨
　　圉师掌敎圉人养马春除蓐衅廏始牧夏庌马冬献马【蓐音辱庌五嫁反注故书庌为讶郑司农云当为庌】
　　正义郑氏康成曰蓐马兹也【案尔雅马兹曰蓐】马既出而除之新衅焉神之也春秋传凡马日中而出日中而入【贾疏庄二十九年左传春新延廏书不时也凡马日中而出日中而入日中谓春分秋分治廏当于是时孟春新延廏故云不时】庌庑也庑所以庇马凉也　刘氏曰冬寒以草借马曰蓐春则除之去其秽也衅廏辟去邪气也　贾氏公彦曰圉师即校人职良马乘一师四圉者也夏庌马即趣马辨四时之居是也冬献马即校人冬献马尊卑连事相成也
　　射则充椹质茨墙则翦阖
　　正义郑氏康成曰充犹居也茨盖也阖苫也椹质翦阖圉人所习也杜子春读椹为齐人言鈇椹之椹椹质习射者所用为的【贾疏司弓矢职泽则共椹质之弓矢】　郑氏锷曰阖与左传戎子驹支所谓苫盖之盖同茨墙之时必使圉师翦阖以其莝斩马草熟于其事也
　　圉人掌养马刍牧之事以役圉师
　　正义郑氏康成曰役者圉师使令焉【贾疏乘马一师四圉】
　　凡宾客丧纪牵马而入陈
　　正义郑氏康成曰宾客之马王所以赐之者诗云虽无予之路车乘马丧纪之马啓后所荐　贾氏公彦曰宾客则就其馆而陈之丧纪则谓将葬朝庙时既夕礼荐马缨三就者是也天子朝庙亦当在祖庙中陈设明器之时遣人荐马及缨入庙陈之此马谓拟驾乘车吉器最先者
　　廞马亦如之
　　正义郑氏康成曰廞马遣车之马人捧之亦牵而入陈【贾疏遣车则天子九乘载所苞遣奠以入圹皆人捧之云亦牵而入陈者亦于祖庙陈此明器也案马而人捧之者校人职涂车之刍灵是也】

　　钦定周官义疏卷三十二
<经部,礼类,周礼之属,钦定周官义疏>
　　钦定四库全书
　　钦定周官义疏卷三十三
　　夏官司马第四之六
　　职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害【闽梅巾反貉孟曰反畜许六反】
　　正义郑氏康成曰天下之图如今司空舆地图也郑司农云东方曰夷南方曰蛮西方曰戎北方曰貉狄某谓闽蛮之别也国语闽芉蛮矣【贾疏案郑语史伯曰蛮芊蛮矣不作闽后人传写误也郑氏以闽为正后分为七种故谓之七闽】四八七九五六周之所服国数也财用泉谷货贿也利金锡竹箭之属害神奸铸鼎所象百物也【贾疏宣三年左传王孙满对楚子】尔雅九夷八蛮六戎五狄谓之四海【贾疏尔雅数与此不同】　郑氏锷曰辨其人民则以广谷大川异制民生其闲异俗衣服饮食异宜器械异制辨其财用则以布帛财货所资者不同辨其九谷则以土之所宜或四种五种各不同辨其六畜则以物之所产或四扰三扰各不同故也
　　案山师川师所辨之利害谓设险之要害也土训诵训所道地慝方慝谓恶物汚俗之害也知其害则利可兴开道通津则疆圉之利也除恶革汚则礼俗之利也职方通掌九畿必周知之然后封守可定政教可颁
　　通论郑氏锷曰职方所掌地图即大司徒土地之图也然大司徒所掌以知中国九州可以建国分封之地且辨土宜而施教也职方所掌则兼中国外蕃而知其土之所有司马施九畿之政职必本是图故属司马而不属司徒
　　存疑贾氏公彦曰赵商问明堂位九夷八蛮六戎五狄数与此异郑答职方氏四夷四方夷狄也九貉即九夷在东方戎狄之数或六或五尔雅有其数文不甚明故不定
　　乃辨九州之国使同贯利
　　正义郑氏康成曰贯事也　王氏昭禹曰事之有条谓之贯
　　东南曰扬州
　　正义贾氏公彦曰自此已下陈九州之事总为三道先从南方起周改禹贡以徐梁二州合于雍青分冀州地以为幽幷东南曰扬州次正南曰荆州西南不置州统属雍州故即次河南曰豫州为一道次正东曰青州次河东曰兖州次正西曰雍州为二道又次东北曰幽州次河内曰冀州次正北曰并州为三道若禹贡治水则以冀兖青徐为一道扬荆豫梁雍为一道先从下起与此异　易氏祓曰禹贡扬州之域东距海北据淮故曰淮海惟扬州殷人以淮入徐故扬州止谓之江南周人复以入扬循禹之旧【案易氏说本尔雅九州郭璞疑尔雅所列为殷制也】
