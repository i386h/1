<!-- { "loadSidebar": true } -->
　　正义郑氏康成曰谓以物有所馈遗　王氏昭禹曰掌施恵以振救故以遗人名官
　　均人中士二人下士四人府二人史四人胥四人徒四十人
　　正义郑氏康成曰均犹平也主平土地之力政者
　　师氏中大夫一人上士二人府二人史二人胥十有二人徒百有二十人
　　正义郑氏康成曰师教人以道者之称也保氏司谏司救官之长郑司农云诗小雅楀维师氏　贾氏公彦曰以教国子故使中大夫为之国子众使役处众故其徒多　陈氏汲曰师氏徒百二十人盖居虎门之左司王朝帅四夷之以守王门其徒不得不多也
　　通论程子曰古者自天子达于庶人必有师以成其徳业故舜禹文武之圣亦有从学后世师傅之职不修友臣之义未着所以尊徳乐道之风未成于天下
　　保氏下大夫一人中士二人府二人史二人胥六人徒六十人
　　正义郑氏康成曰保安也以道安人者也　贾氏公彦曰既与师氏同教国子官与府史别者以其教国子虽同馆舍别所故置官有异
　　案师氏中大夫保氏下大夫则非三公之师保明矣大戴记称周公为太傅召公为太保乃六卿上兼三公之位而非此经之师氏保氏也郑氏引以诂此职盖误
　　余论魏氏校曰先王有师臣者有友臣者于公孤则师之于师保氏则友之师严而友亲故相须以成徳
　　司谏中士二人史二人徒二十人
　　正义郑氏康成曰谏犹正也以道正人行
　　案先王之世所以教闾阎之秀民则有家塾党庠州序之师教王世子王子国子则有师氏保氏而又合之于成均法无不备矣此外农工商贾下逮圉有一人之不教则圣人之心恻然有隐而于政教必有所壅然惟学士始可责以六徳六行六艺之备至于平民少习闾塾之教则循理奉法为善去恶其实事即在政役弛舍发徴期防农桑衣食逰居作息之间故别立司諌司救之官巡问而观察之纠徳正行考艺辨能以劝其从诛恶警过三让三罚以惩其违所以徳教蒸于四海而可致刑措也
　　司救中士二人史二人徒二十人
　　正义郑氏康成曰救犹禁也以礼防禁人之过者也通论郑氏锷曰王者以天下为一身已之徳成而无过亦欲天下之民有徳行而无过恶故为民设司谏犹已有诏媺之师为民设司救犹已有諌恶之保
　　调人下士二人史二人徒十人
　　正义郑氏康成曰调犹和合也
　　媒氏下士二人史二人徒十人
　　正义郑氏康成曰媒之言谋也谋合异类使和成者【贾疏异类谓别姓】今齐人名麴曰媒
　　案民相怨讐及合婚姻随地而有之和之以觧其难合之以厚其别皆所以明彰礼义故属地官然后事便而教习也
　　司市下大夫二人上士四人中士八人下士十有六人府四人史八人胥十有二人徒百有二十人
　　正义郑氏康成曰司市市官之长　贾氏公彦曰市以聚人犹地之容众故在此以其经纪事大故使下大夫尊官为之胥徒又众也
　　通论薛氏衡曰日中为市致民交易情伪易滋故司市以下大夫董正之而质人之质其成防人之敛其布亦各以士为之其大纲固已举矣犹虑夫情伪之不胜穷耳目不足以尽防也故自胥师至肆长必使司市辟之精于伺察者则以为胥师明于物价者则以为贾师司虣以禁鬭嚣司稽以执盗贼胥以袭其不正肆长以辨其名实凡市肆所当曲防者莫不各庀其司则孰敢为梗乎又虑商贾有淹沮之虞齐民有仓卒之需于是设为泉府之官以廛人之征布而制敛散之权用以济市政之穷是以欺诈不生而民用无所缺也
　　质人中士二人下士四人府二人史四人胥二人徒二十人【质如字】
　　正义郑氏康成曰质平定物贾者【贾疏其职掌成市之货贿人民牛马彼注云成平也是平定物价者】
　　案民间之交易或相期约而不能立判官之取予敛賖或以事故而难践前期故设质人掌其质剂书契以息抵冐正辨争则官名亦可以质剂为义注谓主平定物价误矣
　　廛人中士二人下士四人府二人史四人胥二人徒二十人【注故书廛为坛杜子春读坛为廛】
　　正义贾氏公彦曰其职有廛布谓货贿停储邸舍之税即市屋舍名之为廛也　李氏叔权曰周官之市政有十掌其征者仅一廛人其余惟在防民之奸治其有无相通之政而已
　　案民居亦曰廛但廛人为司市之属则为市廛明矣疏以其职有廛布谓货贿停储邸舍之税是也而又引载师以廛里任国中之地谓是民所居之区域则不免两岐盖货在肆始税其廛若民之邸舍安得有税乎
　　存疑杜氏子春云廛市中空地
　　胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长每肆则一人
　　正义郑氏康成曰自胥师以及司稽皆司市所自辟除者【贾疏知皆司市所自辟除以领羣胥而非官也】胥及肆长市中给繇役者胥师领羣胥贾师定物价司虣禁暴乱司稽察留连不时去者　贾氏公彦曰肆谓行列
　　案有爵者自下士始故知胥师以下非官也比长治五家即假以下士之名胥师贾师治二十肆而仍与羣胥伍以是知古之贱末而贵农也惟不假以爵故王都而外乡遂都家公邑凡小邑聚有列肆者守土之吏皆得辟除以治市政又所以便民而恤商也乡大夫所宾兴半农家子而未闻工商淂与焉西汉之初有市籍者子孙不得推择为吏所以使民荣义而轻利民食之丰匮风俗之淳漓恒必由之　司虣所禁者显故十肆一人司稽所察者隐故五肆一人
　　泉府上士四人中士八人下士十有六人府四人史八人贾八人徒八十人
　　正义郑氏众曰故书泉防作钱　贾氏公彦曰其职掌以市之征布故与司市连类在此
　　通论易氏祓曰外府列于天官而泉府则列于地官者以掌市之征布也
　　司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人
　　正义郑氏康成曰司门若今城门校尉主王城十二门【贾疏匠人营国九里旁三门四靣各三门是有十二门】　贾氏公彦曰其职云正其货贿凡财物犯禁者举之与司市相聨故在此司门总监十二门每门下士二人据在门启闭者案乡之官以上大夫主之遂之官以中大夫主之门市之官则以下大夫主之轻重之差也每门下士二人而主之以下大夫盖王城管钥之任非位尊权重不能防闲而纠诘之也
　　司闗上士二人中士四人府二人史四人胥八人徒八十人每闗下士二人府一人史二人徒四人
　　正义郑氏康成曰闗界上之门　贾氏公彦曰王畿千里王城在中面五百里界首面置三闗亦十二闗其职云掌国货之莭以聨门市故连类在此司闗亦在国内以检校十二闗者下云每闗下士二人则在闗门启闭　王氏应电曰由门而岀者必至闗由闗而入者必至门故闗统于门司闗秩卑而胥徒多者以闗之所辖逺于门也
　　案门闗皆府一人史二人书契简也徒四人而无胥即此见商旅之无扰矣　王氏应电门闗无兵守云云乃以唐宋以后之政俗议周公之典法言之不中无足怪也周官掌固司险所掌守政聨众庶与士庶子为一体无问国中郊野闾族州党之民比户而居者皆兵也国有大故乡大夫令民各守其闾以待政令则国中四郊之守已固矣大司徒令无莭者不行于天下都鄙公邑城池之固牧长与其民守之山林川泽之阻掌固司险与其属守之无在而非兵也其平居无事门闗之守不过稽察无节传及货贿不物者故每门每闗府一人史二人徒四人已足以待其事无所用众也司启闭者不过下士无所用威权也后世门闗之操柄日重卒隶从衡侵削商民阻抑行旅自孟子时已患其为暴然后知周公之忧民切虑患深也
　　掌莭上士二人中士四人府二人史四人胥二人徒二十人
　　正义郑氏康成曰莭犹信也行者所执之信　贾氏公彦曰节连于门市故在此
　　余论吕氏祖谦曰案春秋传司城荡意诸来奔效节于府人古者府人藏莭故也
　　遂人中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人
　　正义郑氏康成曰遂人主六遂若司徒之于六乡也郑司农云遂谓王国百里外　贾氏公彦曰遂人中大夫二人当小司徒遂师下大夫四人当乡师六乡为正六遂为副故尊卑不同以主事相似故上士以下其数与司徒同
　　案注谓六遂之地自逺郊逹于畿中有公邑家邑小都大都非也六遂独百里至二百里地其遂大夫所兼掌则有甸稍县都公邑之吏治耳遂人通掌县鄙沟涂形体之法故曰以逹于畿非畿内通为遂地也六遂之吏所掌穑事为多如有天时地泽风雨之
　　急移用其民皆刻不可缓若官府设于王朝必待禀命而行则缓不逮事矣考秋官遂士掌四郊谓狱之治在四郊也以类推之遂人遂师治所亦在四郊与刘氏彛谓居司徒之府王氏与之谓居朝以总六遂之事皆非也
　　遂大夫每遂中大夫一人县正每县下大夫一人鄙师每鄙上士一人酂长每酂中士一人里宰每里下士一人邻长五家则一人【酂作管反】
　　正义郑氏康成曰县鄙酂里隣遂之属别也　贾氏公彦曰遂大夫各主一遂似乡大夫各主一乡但其官皆卑于乡官命数皆减一等　王氏安石曰遂官各降乡一等故州谓之长县与党同谓之正鄙与族同谓之师
　　案防因乡大夫即六卿谓遂大夫亦兼以王官非也乡近而遂逺乡窄而遂广其职任已不侔矣朝之爵为中大夫者其有几何皆各有専司职重属多事繁地逺皆必不能兼乡遂之治教政令而遥相统摄者也则六遂大夫不可以六乡例之明矣遂人遂师防兼摄耳其遂大夫必特置之
　　旅师中士四人下士八人府二人史四人胥八人徒八十人
　　正义贾氏公彦曰旅众也旅师聚野之耡粟屋粟闲粟其地广故官属与胥徒多
　　存疑孙氏之宏曰先王之民入有保受岀有节传岂容浮游旅寄于四方今民以羇旅为名官以新甿为职岂非自狭徙寛移偏聚之民于阔旷之地必当劳来安集之乎　易氏祓曰防谓旅师之新甿继于隣长之后即民之徙于他邑而为之授者然他邑亦六遂之邑乃遂人以下剂致甿之法非旅师以质剂致民之法大司徒之荒政十有二不言移民之事若食不能人二鬴有非荒政之所能聚者然后廪人为之移民就谷凡质剂所致者悉补助之防受廛为甿则谓之新甿所以有旅师之法
　　案遂之赋粟里宰徴之遂人遂师令之入于廪人仓人其余留于野谓之耡粟与屋粟闲粟并掌于旅师方春耕民有不足则颁之待秋成有余则敛之本职所谓散其利也其尤贫及有疾病事故者则施其恵而不责以偿此其本职也新甿之治则其兼掌论者防以旅为羇旅之旅而谓専治新甿义恐未的
　　稍人下士四人史二人徒十有二人【稍所教反】
　　正义郑氏康成曰主为县师令都鄙丘乗之政令也距王城三百里曰稍家邑小都大都自稍以岀焉【贾疏其职云若有防同师田行役之事则以县师之法故云主为县师令都鄙丘乗之政令言自稍以出者从三百里向外】
　　委人中士二人下士四人府二人史四人徒四十人【委鸟伪反】
　　正义郑氏康成曰委人主敛甸稍刍薪之赋以共委积者　贾氏公彦曰主敛刍薪在道以共宾客亦徴敛之官故在此　王氏曰多曰积少曰委积兼牢米薪刍委则止于薪刍
　　土均上士二人中士四人下士八人府二人史四人胥四人徒四十人
