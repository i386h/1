<!-- { "loadSidebar": true } -->
　　正义郑氏康成曰赍其工者给市财用之直【贾疏弓弩矢箙皆冬官百工造之故给市财用之直】　刘氏曰职金掌凡金玉锡石丹青之戒令受其入征入其金锡于为兵器之府掌士之金罚货罚入于司兵故槀人受财于职金
　　弓六物为三等弩四物亦如之
　　正义郑氏康成曰三等者上中下人各有所宜弓人职曰弓长六尺六寸谓之上制上士服之弓长六尺三寸谓之中制中士服之弓长六尺谓之下制下士服之【贾疏上中下皆据人长短非谓命数者也】弩及矢箙长短之制未闻【贾疏弩之长短当与弓同但无正文案矢人造矢注矢长三尺乃约而言之亦无正文且弓之长短既不同矢亦当有差等故与箙竝曰未闻】
　　矢八物皆三等箙亦如之
　　正义贾氏公彦曰案司弓矢注弓弩各有四矢应作四等而言三等者盖据长短为三等法矢人注矢长三尺者大畧言之
　　通论王氏应电曰夏官掌兵用弓矢为多故特设下大夫二人以掌其名物收藏出入之事王之用弓弩矢箙不可与常器等也故别设缮人以领之其赍财与工食非司弓矢所能屑屑也故又设槀人以掌之司兵不过中士司弓矢乃下大夫者自天子至于庶人莫不因射以习礼乐天下无事则用之于礼义天下有事则用之于战胜非若五兵专用以捍御杀戮而已故其秩尊于司兵也
　　春献素秋献成
　　正义郑氏康成曰矢箙春作秋成【贾疏案士丧礼明器献素献成注形法定为素饰治毕为成】　易氏祓曰献素献成盖统指弓弩矢箙而言注不及弓弩者以考工记有明文也
　　书其等以飨工乘其事试其弓弩以下上其食而诛赏【注故书试为考】
　　正义郑氏众曰谓书工功拙高下之等乘计也计其事之成功　郑氏康成曰飨酒肴劳之也上工作上等其飨厚下工作下等其飨薄【贾疏举上下有中可知】考之而善则上其食尤善又赏之否者反此
　　案书其等者材有良苦必使上工为其良下工为其苦也乘其事者工有敏钝敏者所作必多钝者所作必少也飨工但以其等之大凡至试其弓弩则良苦之中又各有巧拙多少之中又各有坚瑕或上工而偶有疎失或下工而时得精坚必辨之至晰而后食可上下耳
　　乃入功于司弓矢及缮人
　　正义郑氏康成曰功成　王氏昭禹曰入功于司弓矢以待颁也入功于缮人则共王用也
　　凡赍财与其出入皆在槀人以待会而攷之亡者阙之【会古外反】
　　正义郑氏康成曰皆在槀人者所赍工之财及弓弩矢箙出入其簿书槀人藏之阙犹除也弓弩矢箙弃亡者除之计今见在者
　　戎右掌戎车之兵革使【使所吏反】
　　正义郑氏康成曰使谓王使以兵有所诛斩也春秋传战于殽晋梁御戎莱驹为右战之明日防公缚秦囚使莱驹以戈斩之【贾疏文二年左传】　贾氏公彦曰戎右与君同车执戈盾备制非常幷充兵革使役
　　诏赞王鼓传王命于陈中【传直员反陈直印反】
　　正义郑氏康成曰既告王当鼓之节又助击之传王命为王大言之也　郑氏锷曰传达于陈中非勇力之士则有时而不通
　　案军旅田役赞王鼓者大仆大仆驷乘者也此戎右诏赞王鼓者有时参乘无大仆则戎右诏之且赞之也御者心一于马又左御为难故诏赞之事惟右主之
　　会同充革车
　　正义郑氏康成曰会同王虽乘金路犹以革路从行也【贾疏知会同乘金路者巾车金路以宾是也此言充革车故知犹以革路从】充之者谓居左也曲礼乘君之乘车不敢旷左【贾疏曲礼注君在恶空其位也】
　　盟则以玉敦辟盟遂役之赞牛耳桃茢【敦音对辟音辟】
　　正义郑氏众曰敦器名赞牛耳春秋传主盟者执牛耳【贾疏哀十七年左传】　郑氏康成曰役之者传敦血授当防者也赞牛耳桃茢者尸盟者割牛耳取血助为之及血在敦中以桃茢拂之又助之也耳盛以珠盘尸盟者执之桃鬼所畏也茢苕帚所以扫不祥
　　辨正郑氏锷曰辟谓开辟盟载之书太史职辟法亦谓开辟以观法也注义未
　　齐右掌祭祀会同宾客前齐车王乘则持马行则陪乘【齐侧皆反乘刘绳证反沈音绳】
　　正义郑氏康成曰齐车金路王自整齐之车也前之者已驾王未乘之时【贾疏曲礼仆执策立于马前备惊奔谓未乘时】陪乘参乘谓车右也齐右与齐仆同车而有祭祀之事则兼玉路之右然则戎右兼田右与【贾疏王路有五惟有戎右齐右道右不见祀右及田右以祭祀乃齐田与兵事可以相通故知齐右兼玉路戎右兼田右也】　王氏昭禹曰荀子马骇舆君子不安舆故乘则持马　王氏安石曰王未乘则前车方乘则持马己乘而将行则陪乘
　　凡有牲事则前马
　　正义郑氏康成曰王见牲则拱而式齐右居马前郤行备惊奔也曲礼国君下宗庙式齐牛【贾疏曲礼国君式宗庙下齐牛宗庙尊宜下记误故改之】
　　案不曰王式而曰凡牲事者齐行不出朝庙宫庭舍牲事无式也于道右曰王式则下前马而此不言下者王乘则持马行则陪乘齐右之职也有牲事则王式而车不行右己下持马不必更言下矣
　　道右掌前道车王出入则持马陪乘如齐车之仪正义郑氏康成曰道车象路也王行道徳之车　贾氏公彦曰齐右职王乘则持马此职王出入则持马文不同者互见为义也
　　自车上谕命于从车【从才用反】
　　正义郑氏康成曰自由也　贾氏公彦曰案驭夫掌驭贰车从车注贰车象路之副从车戎路田路之副此从车即彼贰车与彼从车别但同名耳
　　诏王之车仪王式则下前马王下则以盖从
　　正义郑氏康成曰车仪顾式之属【贾疏曲礼式视马尾顾不过毂】以盖从表尊【贾疏盖有二种一御雨一表尊此则表尊也】　王氏昭禹曰记曰不广欬口之仪也不妄指手之仪也立视五巂式视马尾目之仪也顾不过毂首之仪也以至升车必正立执绥不疾言不亲指不内顾无非车之仪案车仪独道右诏者朝夕燕出入之仪既习则祭祀会同宾客加谨焉耳惟戎车之仪异常【如玉藻戎容暨暨之类】故戎仆别掌之
　　大驭掌驭玉路以祀及犯軷王自左驭驭下祝登受辔犯軷遂驱之【軷蒲末反注故书軷作罚杜子春云当为軷】
　　正义郑氏康成曰行山曰軷犯之者封土为山象【贾疏月令郑注祀行之礼为軷坛厚三寸广五尺轮四尺此道祭亦宜然】以菩刍棘栢为神主【贾疏谓于三者之中用其一以为神主也】既祭之以车轹之而去喻无险难也春秋传跋涉山川【贾疏防二十八年左传子太叔语】自由也王由左驭禁制马使不行也杜子春云诗云载谋载惟取萧祭脂取羝以軷诗家说曰将出祖道犯軷之祭也聘礼乃舍軷饮酒于其侧礼家说亦谓道祭【贾疏大夫道祭无牲牢酒脯而已又于旁饮酒饯别故云饮于其侧也】　贾氏公彦曰此据祭天故有犯軷之事【易氏祓曰南郊在国门之外】祭軷者王在左自驭驭下祝登受取王手之辔犯軷遂驱之而出也
　　及祭酌仆仆左执辔右祭两轵祭軓乃饮【轵音止軓音犯从凡声】正义郑氏康成曰故书轵为軓为范杜子春云当作轵谓两轊也【贾疏轊即毂末】軓当为谓车轼前也贾氏公彦曰及祭即上文将犯軷时当祭左右毂
　　末及轼前酌仆者使人酌酒与仆仆即大驭也大驭左执辔右手祭两轵幷祭軓讫乃饮饮者若祭末饮福乃轹軷而去
　　案生民诗取羝以軷则以羊也秋官犬人职伏瘗亦如之则以犬也聘礼记释軷祭酒脯有脯必有醢豆笾具而为偶也然则有脯有醢而牲则或羊或犬与月令注云制肾及脾为俎又设盛于俎东是亦有俎与敦也王自左驭者以驭将下车行礼故王虽在左而代之执辔即以执辔为敬也此时右亦下持马驭下祝者既释其祭物则祝之驭即祝不以祝官者礼小故便事也既祝仆乃登车受辔于王手其酌仆祭轵祭軓之仪当在受辔之下犯軷之上先言犯軷者承登受而终言之耳仆即大驭及祭祭车也车之祭以轵与軓主之祭车而酌仆犹祭侯而献服不也倂辔于左手以右手将有事也既受酌乃祭右轵次左轵次軓以获者先祭右个次左个次中知之三祭皆注酒少许不另酌也祭讫仆乃饮卒爵酌之者其车右与若逺行祖道则饮酒于其侧此祭郊近则不必然当遂犯軷而驱也祭郊亦犯軷者见贵者不轻出虽近行必以无险难为祝也
　　凡驭路行以肆夏趋以采荠凡驭路仪以鸾和为节【荠才私反】
　　正义郑氏康成曰凡驭路谓五路也【贾疏经云凡则余四路亦以玉路为法也】肆夏采荠乐章也行谓大寝至路门趋谓路门至应门节舒疾之法也鸾在衡和在轼【贾疏韩诗传升车则马动马动则鸾鸣鸾鸣则和应乗车先马动次鸾鸣乃和应则鸾近马首和更近后故知鸾在衡和在轼案秦诗輶车鸾镳毛传鸾在衡郑笺则云鸾在镳者以田车鸾在镳乗车鸾在衡也此云鸾在衡据乗车而言】皆以金为铃
　　案工奏肆夏则路行缓而鸾和之鸣疏工奏采荠则路行疾而鸾和之鸣数驭者使鸾和之声与乐声相应则行趋各得矣即无乐之处而鸾和之声亦与有乐同盖舒疾之节随在有之不独路门内为行路门外为趋也
　　通论贾氏公彦曰乐师亦有此法彼据歩迎宾客【案独行亦然】凡驭路行趋迟疾亦以步迎宾客为法故虽车亦曰行趋
　　戎仆掌驭戎车
　　正义郑氏康成曰戎车革路也师出王乘以自将贾氏公彦曰巾车职革路建大白以即戎是也
　　掌王倅车之政正其服【倅七内反】
　　正义郑氏康成曰倅副也服谓众乘戎车者之衣服【贾疏副车十二乗及广阙苹轻之萃皆是】　贾氏公彦曰坊记注仆右恒朝服据不在军时若在军则服韦弁服也
　　犯軷如玉路之仪凡巡守及兵车之会亦如之
　　正义郑氏康成曰如在军【贾疏谓如其犯軷巡守及兵车之会亦乗革路若乗车之会即乗金路也】
　　案郊坛至近且犯軷则以田以鄙国外会同皆犯軷可知独言巡守及兵车之会举逺也
　　掌凡戎车之仪
　　案注谓众兵车易氏祓遂以步伐止齐之仪实之非也其然则上文所掌倅车之政具矣仪与政不同戎仆身在王车安能徧察众车之仪盖掌王凡在戎车之仪耳行道按垒祷战誓师鼓进受恺各有仪法故以凡该之道右掌诏王车仪在师中则戎右之任重且繁故使仆掌之
　　齐仆掌驭金路以宾
　　正义郑氏康成曰以待宾客
　　朝觐宗遇飨食皆乘金路其灋仪各以其等为车送逆之节
　　正义郑氏康成曰节谓王乘车迎宾客及送相去逺近之数上公九十步侯伯七十步子男五十步【贾疏大行人职文】司仪职车逆拜辱又曰及出车送　贾氏公彦曰郊特牲觐礼天子不下堂而见诸侯是秋冬受贽受享皆于庙竝无迎宾法今言朝觐宗遇飨食皆乘金路者谓因此朝觐宗遇而与诸侯行飨食在庙即有乘金路迎宾客之法也
　　案疏说甚明然则不独秋觐也即春朝亦然矣经云朝觐宗遇飨食者非并列为文盖言朝觐宗遇之飨食也
　　道仆掌驭象路以朝夕燕出入其灋仪如齐车
　　正义郑氏康成曰朝夕朝朝莫夕　贾氏公彦曰宫中行事皆称燕
　　案曰朝夕燕出入者谓朝夕视朝及或以燕游出入也大驭齐仆无掌副车之文盖祭祀飨食皆在庙无所用副车也朝夕视朝亦无庸有副车此掌贰车之政令岂谓燕出入与郊祀宜有副车而不言者王出宫则副车必从不待言也
　　余论郑氏锷曰左传百官承事朝而不夕又曰右尹子革夕皆谓晚朝
