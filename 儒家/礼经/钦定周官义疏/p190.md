<!-- { "loadSidebar": true } -->
　　案説卦传云圣人幽賛于神明而生蓍其生也守以灵龟防以卿云礼记谓假尔泰筮尊之也其数五十其用四十有九其筮也有分挂揲扐及错综参伍引伸触类之法天子蓍长九尺诸侯七尺大夫五尺士三尺故仪礼有立筮坐筮之不同周礼大卜掌连山归藏周易三易之法史及筮人卦者占者分掌之仪礼士冠筮人执筮抽上韇少牢史先抽上韇后抽下韇韇长视蓍如天子蓍九尺则上下韇各四尺五寸也韇从革则以皮为之矣



　　案礼记玉藻云卜人定龟史定墨君定体周礼卜师掌开龟之四兆一曰方兆二曰功兆三曰义兆四曰弓兆龟人掌六龟之属各有名物天龟曰灵属地龟曰绎属东龟曰果属西龟曰靁属南龟曰猎属北龟曰若属凡取龟用秋时攻龟用春时菙氏掌共燋契以待卜事凡卜以明火爇燋遂龡其焌契以授卜师盖燋者燃火之炬也契者灼龟之木也契谓之焌亦谓之楚焞楚其材也焞其体也契其用也焌与焞其名一也契与作其义一也凡卜必以墨画龟以求吉兆乃鑚之以观其所拆若从墨而拆大谓之兆广若裂其旁岐细出则谓之璺拆【璺音问器破而未离之名】体者兆象之形体定者决其吉凶也


　　案杖长六尺所以优老也王制五十杖于家六十杖于乡七十杖于国八十杖于朝祭义曰七十杖于朝八十不俟朝其説畧别然莫非优老之义周礼伊耆氏掌国之大祭祀共其杖函【函藏杖之具】共王之齿杖注谓年七十王命赐杖故共之杖有函者郑氏锷所谓祭时老臣不敢杖故共函以盛之既事乃授之也

　　案内则事佩有金燧木燧皆取火器金燧镜也木燧鑚火器也金燧在周礼司烜氏谓之夫遂所谓以夫遂取明火于日以鉴取明水于月以共祭祀之明齍明烛明水是也注皆以镜言之又以鉴为方诸陈氏祥道因方诸説谓鉴体方夫遂圜且引王充论衡曰阳燧取火于日方诸取水于月相去甚逺而火至水来者气感之也其説是矣乃又引髙诱淮南注説以方诸隂燧为大蛤谓熟摩向月则水生以铜盘受之下水数石此淮南子所谓方诸见月则津而为水也不知祭取致洁古圣人舍江湖川渎而求之月惟其洁耳若蛤之津而为水则血肉之余胡得谓之明水且经明言鉴又不当以大蛤混之也


　　案系传神农氏斵木为耜揉木为耒耒耨之利以教天下盖取诸益考工车人专官为之仪礼士丧又继明器而陈之阶下月令耕耤则天子亲载之参保介之御间盖重之也据车人庛【同耜】长尺二寸中直者三尺有三寸上句者二尺有二寸盖耒下前曲接耜手执处为句庛刺也耒下有金古惟一金不岐主于入土故以刺名然据系传第言斵木则创制之始无金后人踵而増耳匠人云耜广五寸二耜为耦一耦之伐尺注以耜一金言之则其广可知由此推之以及遂沟洫浍皆然又其内得六尺六寸与步相中则度即在此其利不特上动下入而已



　　案礼记礼运曰五声六律十二管还相为宫周礼太师掌六律六同以合隂阳之声子月建黄钟而辰在星纪丑月建大吕而辰在元枵寅月建太簇而辰在娵訾亥月建应钟而辰在析木辰月建姑洗而辰在大梁酉月建南吕而辰在夀星午月建蕤賔而辰在鹑首未月建林钟而辰在鹑火申月建夷则而辰在鹑尾巳月建中吕而辰在实沈戌月建无射而辰在大火夘月建夹钟而辰在降娄辰与建交错贸处如表里然是其合也其相生则以隂阳六体为之黄钟初九下生林钟之初六林钟又上生太簇之九二太簇又下生南吕之六二南吕又上生姑洗之九三姑洗又下生应钟之六三应钟又上生蕤賔之九四蕤賔又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生中吕之上六同位者象夫妻异位者象子母所谓律取妻而吕生子也凡下生者三分去一上生者三分益一五下六上乃一终矣十二律惟黄钟九寸林钟六寸太簇八寸皆全寸而无余分此三统之道也陈氏祥道曰黄钟至大簇阳之阳也林钟至应钟隂之隂也阳之阳隂之隂则阳息隂消之时阳常下生而有余隂常上生而不足蕤賔至无射则隂之阳也大吕至中吕则阳之隂也隂之阳阳之隂则阳消隂息之时阳常上生而不足隂常下生而有余然则自子午以左皆上生子午以右皆下生矣
<经部,礼类,周礼之属,钦定周官义疏,卷四十七>

　　案礼记乐记云钟声铿铿以立号号以立横横以立武周官钟师掌金奏考工记鳬氏为钟两栾谓之铣铣闲谓之于于上谓之鼓鼓上谓之钲钲上谓之舞舞上谓之甬甬上谓之衡钟环谓之旋虫旋虫谓之干钟带谓之篆篆闲谓之枚枚谓之景于上之攠谓之隧十分其铣去二以为钲以其钲为之铣闲去二分以为鼓闲以其鼓闲为之舞脩去二分以为舞广以其钲之长为之甬长以其甬长为之围三分其围去一以为衡围大钟十分其鼓闲以其一为之厚六分其厚以其一为之深盖铣也于也钲也鼓也舞也钟之体也甬与衡钟之柄也国语单穆公曰先王之制钟也大不出钧重不过石律度量衡于是乎生乐器待律然后制而律度又待钟然后生故有十二辰之钟以应十二月之律十二月之钟大钟也大钟特县诗书尔雅所谓镛是也非十二辰之钟则为编钟十六枚周礼所谓编钟是也梓人职云厚唇弇口出目短耳大胷耀后大体短胫若是者谓之臝属恒有力而不能走其声大而宏有力而不能走则于任重宜声大而宏则于钟宜若是者以为钟虡是故击其所县而由其虡鸣郑氏康成曰横者曰簨饰之以鳞属植者曰虡饰之以臝属

<经部,礼类,周礼之属,钦定周官义疏,卷四十七>
　　案广雅云錞如钟而有舌又聂氏崇义曰鼓人以金錞和鼓注云錞錞于也圆如碓头大上小下乐作鸣之与鼓相和又陈氏祥道曰周礼小师掌六乐之声节与其和和錞于也国语曰战以錞于丁寕儆其民也又黄池之防吴王亲鸣钟鼓丁寕錞于振铎则兵法固用錞矣汉大予乐有之又鼔人以金镯节鼓大司马职公司马执镯军行鸣镯诗曰钲人伐鼓国语曰鼓丁寕春秋传曰射汰辀而着于丁寕说文曰镯钲也韦昭曰丁寕钲也然则钲也丁寕也皆镯之异名郑康成曰镯如小钟军行鸣之以为鼓节又鼓人以金铙止鼓郑康成曰铙如铃无舌有秉执而鸣之以止鼓说文曰钲铙也铙小钲也似铃柄中上下通乐记曰始奏以文则登歌清庙之类也复乱以武则下管象之类也郑氏以文为鼓武为铙岂其然乎又鼓人以金铎通鼓大司马职曰两司马执铎又曰三鼓摝铎三鼓振铎司马法曰鼓声不过阊鼙声不过阘铎声不过琅郑康成许慎皆曰铎大铃也盖铎有金铎木铎金铎舌以金木铎舌以木金铎振武事若司马之振铎摝铎揜上振之谓之摝黄池之防官师振铎是也小宰徇以木铎郷师以木铎徇于市朝乐记曰天子夹振之郑氏谓王与大将夹舞者振铎以为节铎虽用之于乐然非王与大将振之也晋荀氐得赵人牛铎然后能谐乐则古人之为铎镯铙錞施于声律皆有当也

<经部,礼类,周礼之属,钦定周官义疏,卷四十七>
　　案礼记乐记曰石声磬磬以立辨辨以致死考工记磬氏为磬倨句一矩有半其博为一股为二鼓为三三分其股博去一以为鼓博三分其鼓博以其一为之厚已上则摩其旁已下则摩其耑郑氏注曰先度一矩为句一矩为股而求其既而以一矩有半触其则磬之倨句也磬有大小此假矩以定倨句非用其度也盖钟圆中规磬方中矩则倨句一矩有半触其也其博为一疑一律也股为二后长二律也鼓为三前长三律也股非所击也短而博鼓其所击也长而狭郑司农云股磬之上大者鼓其下小者康成曰股与鼓小大长短虽殊而其厚均也大戴礼曰悬一磬而尚拊则堂上有特悬磬矣小胥职云凡悬钟磬半为堵全为肆注云钟磬偏悬之二八十六枚而在一簨虡谓之堵钟一堵磬一堵谓之肆梓人云锐喙决吻数目顅脰小体骞腹若是者谓之羽属恒无力而轻则于任轻宜其声清扬而远闻则于磬宜若是者以为磬虡故击其所悬而由其虡鸣小首而长抟身而鸿若是者谓之鳞属以为簨凡磬在东曰笙磬在西曰颂磬



　　案礼记乐记曰舜作五之琴以歌南风琴操云伏羲造广雅云琴长三尺六寸六分象三百六十六日广六寸象六合又风俗通曰七法七星聂氏崇义曰旧图谓舜作五周文王又加二曰少宫少商蔡邕复増二故有九二大次三小次四尤小蔡邕本传无文未知何据桓谭新论云今琴四尺五寸法四时五行　又案琴徽称琴体为之自临岳至龙龈折半立第七徽又各折半立第四徽十徽又再折半立一徽十三徽又度临岳至龙龈三分之立第五徽九徽又六分之立第二徽第十二徽又度临岳至龙龈五分之立第三徽六徽八徽十一徽当徽取泛声则有声不当徽则无声也


　　案礼记乐记曰清庙之瑟朱而疏越有遗音者矣乡饮酒礼燕礼皆有人左何瑟尚书大传曰大瑟朱达越盖越瑟底孔也疏达通之也朱练而朱之也丝不练则劲而声清练则熟而声浊孔小则声急大则声迟故歌清庙之诗所弹之瑟疏越以迟其声然后不至于太急练丝以浊其声然后不失之太清也世本曰庖牺作瑟五十黄帝使素女鼓之哀不自胜乃破为二十五具二均声尔雅曰大瑟谓之洒旧图云瑟长八尺一寸广一尺八寸二十三其常用者十九其余四谓之番番赢也颂瑟则长七尺二寸广尺八寸二十五尽用之



　　案礼记明堂位下管象乐记曰从以箫管前此虞书曰下管周礼小师掌教管笙师掌吹管大司乐有孤竹孙竹隂竹之管燕礼大射礼皆下管新宫盖匏竹在下故于堂下吹管以播之也郑司农曰管如篪六孔说文亦曰管六孔十二月之音郑氏康成曰管如笛而小并两而吹之今大予乐有焉广雅云管象箫长尺围寸八孔无底夫并两吹之则象箫之説信矣而八孔之説则未确也且管或作琯则古者之管殆有以玉为之者乎　又案管六孔诸图俱止五孔殆并上出之吹孔而为六与



　　案礼记月令仲夏之月均管箫乐记曰从以箫管周礼小师掌教箫笙师掌吹箫诗箫管备举尔雅云大箫谓之言小者谓之筊旧图云雅箫长尺四寸二十四彄颂箫长尺二寸十彄博雅云箫大者二十四管无底小者十六管有底蔡氏邕曰箫编竹有底长则浊短则清以审窒其底而増损之则和盖皆述其所传然也风俗通云舜作竹箫以象凤翼则箫之来也乆矣

　　案周礼笙师掌教龡篪尔雅大篪谓之沂孙氏炎曰沂悲也郭氏璞曰篪以竹为之长尺四寸围三寸一孔上出寸三分名曰翘横吹之小者尺二寸聂氏崇义曰先郑云七孔贾疏云九孔皆误惟广雅云八孔为是

