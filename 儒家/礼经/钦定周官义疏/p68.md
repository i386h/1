<!-- { "loadSidebar": true } -->
　　案此言始变泽地为田之法也泽中草盛根着于土虽芟夷复生甚易惟夏日积水土柔可因水力而絶其本根然后芟夷蕰崇之则草不复生而可稼也旧说夏水如热汤利以杀草月令盖谓利以夏日杀草而烧薙之大雨时行则如加热汤可以化所烧薙之草而粪田耳
　　泽草所生种之芒种【芒模昂反种章勇反】
　　正义郑氏众曰泽草之所生其地可种芒种芒种稻麦也【郝氏敬曰稻有芒性易生麦性不宜水】
　　通论叶氏时曰遂人之沟洫兴水利也草人掌土化辨壤粪也稻人掌稼下地尽土利也一稼穑也司徒教之遂人又教之一耕耨也酂长趋之里宰又趋之一穜稑也舍人县之司稼又辨之凡可以佐农力者法无不备如此
　　存疑杨氏慎曰泽农即种下湿及葑田也葑田者菰葑根繁而善纠结岁久浮于水上着泥土刈去其蔓枯时以火燎便可耕种郭璞江赋标之以翠翳泛之以游菰播匪艺之芒种挺自然之嘉蔬盖谓此耳江淮以南有之滇南昆明池中亦有葑田名曰海□芒种稻有芒者
　　余论王氏志长曰三代之时江汉以南不通中国后稷所谓诞降嘉种禾役穟穟皆西北髙原而已而沟洫水利未尝不讲班孟坚西都赋云郑白之沃衣食之源是西京犹兴水田之利也嗣后故道湮不可攷沃壤化为石田而东南人力兼尽岁漕数百万之粟于京师遂以天下仰给乎一隅可叹也
　　旱暵共其雩敛丧纪共其苇事【暵呼旱反音罕敛力騐反】
　　正义郑氏康成曰稻人共雩敛稻急水者也郑司农云雩事所发敛苇以闉圹御湿之物　贾氏公彦曰此旱雩据夏五月以后修雩者暵者旱之热气若四月龙见而雩未必旱暵也　王氏安石曰苇生下地故共丧纪之用
　　案雩敛未详姑从注说此雩即党正之秋祭禜民闲相率祈祷而有地治之官主之非春官所领故有敛财以共之事与司几筵丧用苇席士丧礼明器用苇苞皆苇事也葬所或亦以苇席为幕
　　土训掌道地图以诏地事道地慝以辨地物而原其生以诏地求
　　正义郑氏康成曰道说也説地图九州形势山川所宜告王以施其事也若云荆扬地宜稻幽并地宜麻之属地慝若瘴蛊然也辨其物者别其所有所无原其生生有时也以此二者告王地所无及物未生则不求　郎氏兆玉曰图者五土之图事者农圃薮牧之事　郑氏锷曰道地图以诏地事则以地形告使知地事之所宜道地慝以辨地物则以地气告使知地物之有毒
　　王巡守则夹王车
　　正义郑氏康成曰巡守行视所守也【贾疏诸侯为天子守土】天子以四海为守　何氏乔新曰在车左右诏王以四方土地之利害
　　诵训掌道方志以诏观事掌道方慝以诏辟忌以知地俗【辟音避】
　　正义郑氏康成曰说四方所识久逺之事以告王观博古所识若鲁有大庭氏之库殽有二陵【贾疏昭十八年僖三十一年左传文】方慝四方言语所恶也不避其忌则其方以为苟于言语也知地俗博事也郑司农云以诏避忌不违其俗也曲礼君子行礼不求变俗
　　王巡守则夹王车
　　正义王氏昭禹曰备王或质所闻　魏氏校曰古左图右书土训掌图诵训掌书王适诸侯而二官夹车备顾问各以其职为献纳也
　　山虞掌山林之政令物为之厉而为之守禁
　　正义易氏祓曰山有虞林有衡此兼言掌山林之政令者以林衡受法于山虞也　贾氏公彦曰兼云林者竹木生平地者林衡掌之山内之林则山虞兼掌之　郑氏康成曰物为之厉每物有蕃界也为之守禁为守者设禁令也郑司农云厉遮列守之　王氏应电曰山之所产材木禽兽金玉锡石所有不同故每物须为之蕃界此职下文专以材木为言者鸟兽金玉自有迹人卝人等分职材木于山为多盖山虞之专职故详言之也
　　通论李氏叔寳曰利之出于山林川泽者先王与民共之而有厉禁何也利之所在人竞趋焉官为之守禁然后无纷争力夺而利乃均及于民
　　仲冬斩阳木仲夏斩隂木凡服耜斩季材以时入之正义郑氏康成曰阳木生山南者隂木生山北者冬斩阳夏斩隂坚濡调季犹穉也服与耜宜用穉材尚柔忍也服牝服车之材【贾疏牝服即车平较皆有凿孔以軨子贯之故谓之牝服】王氏安石曰考工记曰凡斩毂之道必矩其隂阳
　　阳也者稹理而坚隂也者疏理而柔所谓阳木则稹理而坚者也所谓隂木则疏理而柔者也疏理而柔宜以火养则斩以仲夏使盛阳暴之与火养同义隂木如此则阳木斩以仲冬宜矣　贾氏公彦曰时即仲冬仲夏之时
　　案服与耜皆独木为之故取季材且耜柄有曲或并取其曲而适用者以此推之则车辀虽非季材其取之亦犹是矣
　　令万民时斩材有期日
　　正义郑氏康成曰时斩材者斩材之时也有期日入出有日数为久尽物　贾氏公彦曰王制草木零落然后入山林谓十月时
　　凡邦工入山林而抡材不禁
　　正义郑氏康成曰抡犹择也不禁者山林国之有不拘日也　王氏志长曰此谓入山抡材虽邦工亦必以时但不拘期日耳
　　案下云不入禁则林木有在禁内者有在禁外者以其有厉为之限也如楩枏杞梓若数抱之木非凡人所得取唯邦工抡材乃不禁王志长之说当兼之
　　春秋之斩木不入禁
　　正义郑氏康成曰非冬夏之时不得入所禁之中斩木也斩四野之木可　贾氏公彦曰此据万民取木案春秋非时而万民有斩木者以其有仓卒之急需故也盖死丧棺椁大水隄堰之类故于禁外稍寛之禁内则终不得而入也苟非急需则春秋固无斩木之事
　　凡窃木者有刑罚
　　正义郑氏康成曰窃盗也　王氏昭禹曰窃木有刑罚然后厉禁莫敢犯焉
　　案闾师不树者无椁则宅舍无弃地此职窃木有刑罚则山野无耗材古之治天下至纎至悉故蓄积足恃皆此类也
　　若祭山林则为主而脩除且跸
　　正义郑氏康成曰为主主辨护之也【贾疏辨防者供时用相礼仪】脩除治道路场坛　贾氏公彦曰为主谓主当祭事王氏应电曰山虞为祭山林之主则泽虞为祭川
　　泽之主可知
　　若大田猎则莱山田之野及弊田植虞旗于中致禽而珥焉【弊便祭反珥音耳又而异反贾云当为衈】
　　正义贾氏公彦曰大田猎谓王亲行田在山则山虞于可陈之处芟除草木　郑氏康成曰莱除其草莱也【贾疏谓于防南拟教战之处芟去草莱南北二百五十歩东西歩数虽未闻广狭可容六军三三而居一偏】弊田田者止也植犹树也田止树旗令获者皆致其禽而校其耳以知获数也山虞有旗以其主山得画熊虎其仞数则短也【贾疏礼纬旌旗之杠天子九仞诸侯七仞大夫五仞士三仞山虞是士虽有熊虎为旗仞数则短宜三仞案九仞之杠大木既不易得而植之仆之甚难礼纬殆不可信】　郑氏众曰珥者取禽左耳以効功也大司马职曰获者取左耳
　　案山田山所宜田之处迹人所掌邦田之地是也惟山虞泽虞有田猎之政林与川不可以田
　　林衡掌巡林麓之禁令而平其守以时计林麓而赏罚之【麓释文作防】
　　正义郑氏康成曰平其守者平其地之民守林麓之部分计林麓者计其守之功也林麓蕃茂民不窃盗则有赏不则罚之　贾氏公彦曰尔雅山足曰麓麓虽连山而山虞不掌以麓上有林故属林衡也
　　若斩木材则受灋于山虞而掌其政令
　　正义郑氏康成曰灋万民入出时日之期【贾疏仲冬仲夏是时之期斩材有期日是日之期】
　　川衡掌巡川泽之禁令而平其守以时舍其守犯禁者执而诛罚之
　　正义贾氏公彦曰川衡兼云泽泽与川连者则川衡兼掌之若济水溢为荥泽则掌济川者兼荥泽掌之存疑郑氏康成曰舍其守者时案视守者于其舍申戒之
　　案舍当作弛舍之舍令其守者有时而守有时而舍更番以时劳逸得均所谓平其守也注作次舍之舍似迂
　　通论王氏安石曰林之政山虞掌之林衡掌其巡之禁令而已泽之政泽虞掌之川衡掌其巡之禁令而已然则林衡正于山虞者也川衡正于泽虞者也
　　祭祀宾客共川奠
　　正义郑氏康成曰川奠笾豆之实鱼鱐蜃蛤之属【贾疏见笾人醢人职】
　　案山林不举奠物者惟田猎以共干豆川泽之奠物则不出于田猎也田猎于泽复特举者泽水所钟不特举不知泽野之可以田也
　　泽虞掌国泽之政令为之厉禁使其地之人守其财物以时入之于玉府颁其余于万民
　　正义郑氏康成曰以时入之于玉府谓皮角珠贝也入之以当邦赋然后得取其余以自为也入出亦有时日之期【贾疏王制獭祭鱼然后虞人入泽梁故云入出亦有时日之期】　黄氏度曰皮角珠贝非民所得有者故以时入于玉府而颁其余
　　案泽言国者稻人掌稼下地则泽之可稼者仍颁于民其余乃泽虞之所守耳财物之入于玉府者犀角象齿珠贝之类也金玉生于山而山虞不言入其财物于玉府者卝人取之入于职金而后职金以入于玉府也
　　通论贾氏公彦曰山虞林衡川衡皆不言国独泽虞云国泽者互见为义也泽虞云以时入之于玉府颁其余于万民亦据其中所出入玉府者多故特言之山虞川衡等亦入玉府可知也
　　凡祭祀賔客共泽物之奠丧纪共其苇蒲之事
　　正义郑氏康成曰泽物之奠亦笾豆之实芹茆蔆芡之属【贾疏亦见笾人醢人职】蒲所以为席【贾疏席谓抗席及礼记云虞卒哭芐翦不纳者是也】
　　通论王氏应电曰山泽之物国用所需泽虞云祭祀宾客共泽物之奠川衡云共川奠而山虞不言者掌于兽人囿人等官也
　　若大田猎则莱泽野及弊田植虞旌以属禽
　　正义郑氏康成曰属禽犹致禽而珥焉【贾疏山虞致禽谓致之于虞旗之中而珥焉以効功此属禽谓百姓致禽讫虞人属聚之别其等类每禽取三十焉若然则致与属不同而郑云犹者明山虞泽虞彼此有其事互见为义也】泽虞有旌以其主泽泽鸟所集故得注析羽
　　通论陈氏傅良曰古者名山大泽不以颁其数司书掌之赋入于大府有虞衡之官为之厉禁疑若专利于上者而令万民时斩材有期日山虞之禁特不使戕贼而已泽虞则使人守其财物以时入于玉府颁其余于万民则实为民守之王官特以其赋入于玉府而已所以导利而散布之也
　　案闾师职任衡以山事贡其物任虞以泽事贡其物谓山泽之在六乡逺郊之内者也此山虞以下四职则通指畿内者言之而六乡者亦存焉
　　余论程子曰圣人奉天理物之道在于六府六府之任治于五官山泽虞衡各有常禁故万物阜而财用足今五官不脩六府不治用之无节取之不时岂惟物失其性而山林川泽暴殄天物亦已耗竭矣故虞衡之职宜举也
　　迹人掌邦田之地政为之厉禁而守之
　　正义郑氏康成曰田之地若今苑也　贾氏公彦曰迹人主迹知禽兽之处有禽兽之处则为苑囿以林木为藩罗使其地之民遮厉守之
　　案天子搜狩之地有常如诗言甫草传称郑有原圃秦有具囿之类必广阜大薮可陈六军外此山碛坟衍不利谷蔬而可蕃禽兽者乃为厉禁而守之时取以给邦用故曰邦田之地以明不独四时之围禁也其政即为厉禁及颁其薪刍于守者
　　凡田猎者受令焉
　　正义郑氏康成曰令谓时与处也【贾疏时四仲之时处谓山泽】王氏应电曰迹人素知禽兽所在及林木翳荟不可投陷之处故用以为引导则不至卒然而为所攫噬也
