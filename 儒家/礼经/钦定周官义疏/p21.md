<!-- { "loadSidebar": true } -->
　　正义郑氏众曰脩脯也膳之以给王膳也挚谓羔鴈雉　郑氏康成曰致福谓诸臣祭祀归胙于王【贾疏春秋传子产云祭有受脤归脤注受脤谓君祭以肉赐大夫归脤谓大夫祭归肉于公也王臣亦然】　贾氏公彦曰加姜桂锻治者谓之脩不加姜桂以盐干之者谓之脯散文则脩脯通　王氏详説曰少仪为人祭曰致福为已祭而致于君子曰膳其礼太牢以牛左肩臂臑九个【孔疏自肩至蹄折为九锻】少牢以羊左肩七个犆豕以豕左肩五个　薛氏衡曰都宗人凡都祭祀致福于国家宗人凡祭祀致福祭仆凡祭祀致福者展而受之又司士掌摈士者膳其挚此经曰受而膳之是受之于祭仆及司士而以膳于王也
　　岁终则会唯王及后世子之膳不会
　　正义郑氏康成曰不会计多少优尊者　贾氏公彦曰膳夫所掌膳羞是其正故世子亦不会庖人王及后不会则世子会之彼禽献是加故会　杨氏时曰説者谓有司不得拘制天子故不会计多少然要非荡然无节制也九式掌于冢宰则人主自不得恣其费用而用皆合式不必以有司之法会之
　　案会者分各事各人所食之费而会之膳夫嵗终之会必有都数除余人所食之数则王后世子之膳之数亦可见矣特以尊者所食不指而会之凡言不会者竝同
　　通论易氏祓曰经言不会者五裘与皮事唯王不会服与饮酒膳禽之不会则后与焉膳则世子亦不会葢膳常礼也若裘与服则有华靡之戒膳禽饮酒则有盘游沉湎之戒观有司之会不会而先王教世子之道寓焉矣
　　案王后世子之膳不会非凡用皆不会也葢品味有常不敢以异物共之无所用其会非恣其欲而不为之限度也故王后之服不会饮食不会膳禽不会皆以有常式也世子则服不敢侈多寡唯王命而服会矣饮无常期疏数唯王命而酒会矣食无加献有无唯王命而膳禽会矣唯膳则朝夕有常故与王后同耳比事以观则其义显然矣
　　庖人掌共六畜六兽六禽辨其名物【畜丑六反释文许又反】正义郑氏康成曰六畜六牲也始养之曰畜将用之曰牲春秋传卜日曰牲郑司农云六兽麋鹿熊麕野豕六禽鴈鹑鷃雉鸠鸽某谓兽人冬献狼夏献麋又内则无熊则六兽当有狼而熊不属六禽于禽兽及六挚宜为羔豚犊麛雉鴈凡鸟兽未孕曰禽司马职大兽公之小禽私之【贾疏尔雅四足而毛曰兽两足而羽曰禽是对文例若散文则兽未孕时亦曰禽故名禽献　王氏昭禹曰兽亦可谓之禽易曰即鹿无虞以从禽也】　贾氏公彦曰夏官校人羊人地官牛人春官鸡人秋官犬人冬官豕人各以其畜送与庖人六兽六禽即兽人送之庖人以共与膳夫内外饔故曰掌共　刘氏彞曰辨其名物者物虽可食不辨其毒则能害人内则不食雏鼈狼去肠狗去肾狸去正脊去尻狐去首豚去脑鱼去乙鼈去丑又曰雏尾不盈握弗食舒鴈翠鹄鸮胖舒鳬翠鸡肝鴈肾鸨奥鹿胃皆食之不利于人所当辨者
　　辨正贾氏公彦曰下文禽献取羔豚犊麛大宗伯六挚亦取羔及雉鴈先郑以六禽内有鹑鷃鸠鸽四者于经无据故后郑不从
　　通论邓氏元锡曰庖人辨名物内饔辨体名肉物辨百品味之物辨腥臊羶香之不可食者亨人辨膳羞之物君子既赖其养又致其辨所以审物宜慎颐养也
　　凡其死生鱻薧之物以共王之膳与其荐羞之物及后世子之膳羞【鱻悉然反薧古老反】
　　正义郑氏康成曰凡谓计数之荐亦进也备品物曰荐【贾疏醢人醯人所列是也】致滋味乃为羞王言荐者味以不防为尊　郑氏众曰鱻谓生肉薧谓干肉　王氏安石曰庖人共后世子之膳羞而不共荐者葢荐则后世子之官属共之
　　共祭祀之好羞共丧纪之庶羞宾客之禽献【好呼报反】正义郑氏康成曰好羞若荆州之防鱼青州之蟹胥【陆徳明曰蟹胥蟹醤】虽非常物进之孝也丧纪丧事之祭谓虞祔也【贾疏凡丧未葬以前朝夕奠及大奠皆无荐羞之礼虞祔乃有之】禽献献禽于宾客献古文为兽杜子春云当为献　贾氏公彦曰宾客之禽献若掌客上公乘禽日九十防侯伯七十防子男五十防之类　王氏安石曰丧有礼以纪之故曰丧纪
　　案王氏安石谓先祖先妣平生所好祭祀则特羞之王氏昭禹引文王之菖歜曾晳之羊枣以证之皆非也屈到嗜芰有遗命宗老将荐芰而屈建命去之周公乃用此为祀典乎
　　凡令禽献以灋授之
　　正义郑氏康成曰令令兽人也禽兽不可久处宾客至庖人乃令兽人取之必书所当献之数与之及其来致禽亦以此书校数之至于献宾客又以此书付使者展而行之掌客职乘禽于诸侯各如其命之数【贾疏谓上公九命日九十防之等】聘礼乘禽于客日如其饔饩之数【贾疏聘礼记乘禽日如其饔饩之数此臣礼不依命数公侯伯之卿三命子男之卿再命皆以爵卿也饔饩五牢禽献日五双故言日如其饔饩之数】士中日则二双【贾疏中间也士为介间日则二双】
　　其出入亦如之
　　正义贾氏公彦曰庖人书所共禽献之数令于兽人兽人依数以禽入庖人是入也庖人得禽依数付使者送向客馆是出也　郑氏锷曰其来共也以所授之灋而入之其将用也以所授之灋而出之
　　凡用禽献
　　正义郑氏康成曰用禽兽谓煎和之以献王　王氏昭禹曰先王因时制宜以调品味养形性所以四时有禽献之灋
　　春行羔豚膳膏香【香内则作芗】
　　正义贾氏公彦曰行义与用同　程子曰羔豚羊豕之小者方春品物小故以小而美者为宜　郑氏众曰膏香牛脂也以脂和之　王氏安石曰牛土畜也春木用事宜助养脾
　　夏行腒鱐膳膏臊【腒其居反鱐师优反臊素刀反】
　　正义郑氏众曰腒干雉鱐干鱼【贾疏士相见礼冬用雉夏用腒故知腒是干雉】　程氏曰方夏物馁败故以干者为宜　杜氏子春曰膏臊犬膏也　王氏安石曰犬金畜也夏火用事宜助养肺
　　秋行犊麛膳膏腥【麛音迷】
　　正义王氏应电曰犊牛子麛鹿子　贾氏公彦曰秋时草物实犊麛食之而肥　郑氏康成曰膏腥鸡膏也　王氏安石曰鸡木畜也秋金用事宜助养肝辨正贾氏公彦曰四时所膳皆取死之脂膏春时土死牛属中央土故以之夏时金死犬属西方金秋时木死鸡属东方木冬时火死羊属南方火臊腥俱不得为豕膏故先郑及子春説后郑俱不从
　　冬行鱻羽膳膏羶【羶书然反】
　　正义杜氏子春曰鱻鱼也羽鴈也膏羶羊脂也　王氏安石曰羊火畜也冬水用事宜助养心　郑氏康成曰羔豚物生而肥犊与麛物成而充腒鱐暵热而干鱼鴈水涸而性定此八物者得四时之气尤盛为人食之弗胜是以用休废之脂膏煎和膳之【贾疏用休废之脂膏者五行王相相克春木王火相土死金囚水为休废夏火王土相金死水囚木为休废以下推之可知王所胜者死相所胜者囚新谢者为休废经所云膳膏皆是死之脂膏相对死与休废别散则死亦为休废】牛属司徒土也鸡属宗伯木也犬属司寇金也羊属司马火也
　　案四时所行与膳膏之异物性所宜配之必各有以先儒所释亦未知其是否姑存以备攷核食医疾医所言五行生克之类皆仿此
　　通论王氏详説曰月令春食羊夏食雉季夏食牛秋食犬冬食彘与此不同葢月令所食顺时令也庖人所行顺物性也或记所称非周制与　魏氏校曰春为阳中秋为隂中故膏豚犊麛皆取其稚者夏则阳盛冬则隂盛故腒鱐鱻羽皆取其成者
　　岁终则会唯王及后之膳禽不会【会古外反】
　　正义郑氏康成曰膳禽四时所膳禽献加世子可以会之
　　内饔掌王及后世子膳羞之割亨煎和之事【和胡卧反下文同】正义郑氏康成曰割肆解肉也【贾疏士丧礼四鬄去蹄明割是肆解肉】亨煮也煎和齐以五味　易氏祓曰左传载晏子之言曰水火醯醢盐梅以亨鱼肉宰夫和之齐之以味济其不及以其过君子食之以平其心是以不可轻
　　辨体名肉物辨百品味之物
　　正义郑氏康成曰体名脊胁肩臂臑之属肉物胾燔之属【贾疏案少牢解羊豕前体肩臂臑后体膊骼又有正脊脡脊横脊又有短胁正胁代胁其体十一胾谓切肉公食大夫礼十六豆有胾傅火曰燔少牢宾尸礼羞羊燔豕燔】百品味庶羞之属言百举成数
　　王举则陈其鼎俎以牲体实之
　　正义郑氏康成曰取于镬以实鼎取于鼎以实俎实鼎曰脀实俎曰载【贾疏脀升也少牢礼司马升羊实于一鼎是实鼎曰脀特牲卒载加匕于鼎是实俎曰载又少牢升羊载右胖升豕其载如羊有司彻亦云乃升注升牲体于俎若然实鼎唯有升名无载称若实俎升载两有】　贾氏公彦曰陈鼎有二处初陈鼎于镬西后陈鼎于阼阶下俎陈于鼎西
　　选百羞醤物珍物以俟馈
　　正义郑氏康成曰先进食之时恒选择其中御者贾氏公彦曰百羞庶羞百二十品醤物即醤用百二十罋珍物八珍之类　王氏昭禹曰俟馈俟膳夫之馈也
　　案选以俟馈则知醢人醯人所共百二十罋乃奉以待饔人之选而非一朝而罄之矣
　　共后及世子之膳羞
　　正义郑氏康成曰膳夫掌之是乃共之
　　案膳夫于王朝夕恒膳授祭品尝以其燕食稍事皆有事焉故必亲馈王后居深宫世子从师保而学于虎门皆别有馈者内饔共其膳羞而已注谓膳夫掌之掌其式灋也内饔共之共其品物耳疏谓内饔言共为亲馈非也
　　辨腥臊羶香之不可食者
　　正义郑氏康成曰腥臊羶香本可食此乃别其不可食则臭味恶者也　王氏应电曰腥臊羶香鸡犬羊牛之味也其不可食以有疾而形体变如下所云
　　牛夜鸣则庮【庮音由徐余栁反】
　　正义郑氏众曰庮朽木臭也　贾氏公彦曰内则注庮恶臭也春秋传一薰一莸
　　羊泠毛而毳羶【泠音零徐郎年反】
　　正义郑氏康成曰泠毛毛长总结也【贾疏泠毛谓毛长也毳谓毛别聚结者】
　　犬赤股而躁臊【躁侧到反】
　　正义贾氏公彦曰股里无毛谓之赤股非谓其肉赤也走又躁疾其肉必臊
　　鸟皫色而沙鸣貍【皫一作犥匹表反沙如字一所嫁反貍依内则作郁于弗反】正义郑氏康成曰皫失色不泽美也沙澌也【案内则注沙犹嘶也】　贾氏公彦曰鸟毛失色而鸣又澌肉气必郁郁谓腐臭也　王氏昭禹曰皫色则气郁而不逹于毛羽沙鸣则气郁而不逹于声音其肉气亦郁而不可食矣
　　豕盲眂而交睫腥【眂时利反又音视睫音接】
　　正义杜氏子春曰盲眂当为望视【贾疏盲内则为望故子春从之】孔氏颖逹曰望视谓豕视望交睫谓目睫交毛郑氏康成曰腥当为星声之误也肉有如米者似星案望者视远而目也豕视下而近望视则反其常
　　马黑脊而般臂蝼【般音班蝼音楼干依礼记音漏】
　　正义郑氏康成曰般臂谓臂毛有文　郑氏众曰蝼蝼蛄臭也【贾疏内则蝼为漏于义无取当从此】　贾氏公彦曰马脊黑前胫般般然【郝氏敬曰般班同】其肉必蝼
　　存疑方氏慤曰般犹疾之有瘢在前胫故曰瘢臂总论贾氏公彦曰此皆不利人故禁之也
　　凡宗庙之祭祀掌割亨之事
　　正义贾氏公彦曰言宗庙之祭祀则内饔不掌外神也言凡则四时及祫禘等皆在其中上王后言煎和此止言割亨者煎和以致味鬼神尚质不贵防味
　　凡燕饮食亦如之
　　正义贾氏公彦曰谓王及后世子自燕饮食皆须割亨故云亦如之
