<!-- { "loadSidebar": true } -->
　　余论郑氏锷曰易曰物相杂故曰文文者言隂阳之杂也青与赤谓之文者盖东方之青少阳柔也南方之赤盛阳刚也以青合赤刚柔相杂粲然可观所以为文传曰东南为文谓此也【易氏祓曰巽位乎东南万物趋于文明之地故青与赤谓之文】易曰分隂分阳迭用柔刚故易六位而成章章者言隂阳之相成也赤与白谓之章者赤者夏之色万物洁齐而文明白者秋之色万物肃杀而刻制以赤合白隂阳相成其功着见所以为章传曰西南为章谓此也【易氏祓曰坤位乎西南万物均成于致役之地故赤与白谓之章】黼画为斧形斧之为物能防制也非义则不能防白与黒谓之黼者惟义惟智然后防故也盖白者西方之金金刻制所以为义黒者北方之水水明内景其照在内所以为智也【陈氏祥道曰干位西北其道主防故白与黒谓之黼】黻两已相背相背所以见其辨也黒与青谓之黻者盖黒北方之色北方者万物归根复本之地藏而不见青东方之色东方者万物出萌拆甲之时见而不藏其辨明矣【陈氏祥道曰艮位东北隂阳各止其所而辨故黒与青谓之黻】
　　存疑项氏安世曰青以白次赤以黒次以黄次此六色之相配者缋之以为衣青以赤继赤以白继白以黒继黒以青继此五色之相生者绣之以为裳易氏祓曰书言六章之裳宗彝藻火粉米黼黻絺绣言藻而继之以火青与赤之文也言火而继之以粉米赤与白之章也言粉米而继之以黼白与黒之黼也言黼而继之以黻青与黒之黻也惟黄之色无所见而宗彝绣以虎蜼则亦以黄为色兹实五采备之证
　　土以黄其象方天时变
　　正义郑氏康成曰古人之象无天地也为此记者见时有之耳子家驹曰天子僣天意亦是也郑司农云天时变谓画天随四时色【贾防天逐四时而化育四时有四色今画天之时天无形体当画四时之色以象天若然画土当以象地色也】　郑氏锷曰土者地也黄者地之中色故画以黄地道成矩惟矩则方故画地之形则以方惟天以一气运而为四时四时之色春则为青夏则为赤秋则为白冬则为黒故画天则随时而变其色
　　火以圜
　　正义郑氏众曰为圜形似火也　郑氏康成曰形如半环然在裳【贾防知在裳者虞书宗彝藻火粉米黼黻皆绣之于裳】　林氏希逸曰画火则取其焰但为圜而旋上之文则知为火矣
　　山以章
　　存疑郑氏康成曰章读为獐獐山物也在衣齐人谓麇为獐　贾氏公彦曰马氏以为獐山兽画山者并画獐龙水物画水者并画龙郑即以獐表山以龙见水此二者各有一是一非古人之象有山不言獐有龙不言水今记既有獐有水止可画山并画獐画龙并画水何有弃本而遵末也　郝氏敬曰谓画山欲其分明山形层累髙故宜章　赵氏溥曰星辰天之章草木地之章画山虽有形须画出草木之文而成章
　　案或曰尔雅释山上正章郭注训章为平盖缋山之上平者
　　水以龙
　　正义郑氏康成曰龙水物在衣　赵氏溥曰龙水中神物画水不画龙则无以见变化之神
　　鸟兽蛇
　　存疑郑氏康成曰所谓华虫也在衣虫之毛鳞有文采者【贾防言鸟有翼言兽有毛言蛇有鳞故云虫之毛鳞有文采者】　郑氏宗顔曰鸟即鸟隼为旟之类兽即熊虎为旗之类蛇即龟蛇为旐之类凡此者或绘之于衣或绘之于旗常之间皆画绘之事也
　　杂四时五色之位以章之谓之巧
　　正义郑氏康成曰章明也缋绣皆用五采鲜明之是为巧
　　案四时所用车服旗章色各有主而以他时之色间杂成文所谓杂四时五色之位以章之也礼记五色六章十二衣旋相为质即谓此
　　凡画缋之事后素功
　　正义郑氏众曰论语曰绘事后素【林氏希逸曰素者画时先为粉地也功与工字同先施素地之功而后可画缋也】　王氏昭禹曰素功者质也画缋者文也惟白为能受采故素功为先而画缋为后　郑氏康成曰素白采也后布之为其易渍汚也案康成説与论语觧不同然亦得为一义
　　钟氏染羽
　　正义郑氏康成曰羽所以饰旌旗及王后之车【贾防司常职全羽为旞析羽为旌自余旌旗竿首亦有羽巾车职有重翟厌翟翟车之等是也】　贾氏公彦曰染布帛者在天官染人此钟氏惟染鸟羽而已用朱与秫则同彼染祭服用纁与此不异故也存疑郑氏锷曰尧舜之世羽畎夏翟徐州贡之周时设官以染羽盖有虞之时尚质虽用犹寡后世日趋于文以周制观之王后之衣服则用羽后车容盖则用羽国之旌旗则用羽舞者所执则用羽故取羽之可染者而用之也
　　以朱湛丹秫三月而炽之淳而渍之【湛子潜反秫音述淳章均反】正义郑氏众曰湛渍也丹秫赤粟　郑氏康成曰湛读如渐车帷裳之渐炽炊也【贾防炽之当及盛暑热润则初以朱湛丹秫当春日豫湛之至六月则染矣】淳沃也以炊下汤沃其炽烝之以渍羽渍犹染也【贾防以炊下汤淋所炊丹秫取其汁以染鸟羽而又渐渍之也】
　　存疑王氏昭禹曰朱谓朱砂也【案诗言朱芾斯皇我朱孔阳笺防不言以何物染之此云朱砂未知何据】以朱砂渐赤粟以染羽至于天时之一变而后炊炽之以羽之入色为难故也淳与防氏记渥淳其帛之淳同熟之使厚也
　　案此言醸色之候也朱湛丹秫必厯一时之久而后成既成则可染矣于是投之羽而渍之
　　三入为纁五入为緅七入为缁【纁许云反緅侧留反】
　　正义郑氏康成曰染纁者三入而成又再染以黒则为緅緅今礼俗文作爵言如爵头色也又复再染以黒乃成缁矣郑司农云论语曰君子不以绀緅饰又曰缁衣羔裘尔雅曰一染谓之縓【郑氏锷曰縓音茜朱与丹秫所染故始入必茜也】再染谓之竀【郑氏锷曰竀音頳诗鲂鱼頳尾言其赤也】三染谓之纁【郑氏锷曰纁赤而黄之色也】诗云缁衣之宜兮某谓此同色耳染布帛者染人掌之凡色者在緅缁之间其六入者与【贾防此经及尔雅不言四入及六入案士冠礼注云朱则四入与是更以纁入赤汁则为朱若不入赤而入黒汁则为绀若更以绀入黒则为緅若更以緅入黒汁则为故云则六入与入黒汁则为缁缁与相类故礼家每以缁布衣为端也】
　　案凡染纁緅缁等色必先以朱染之而后以他色旋加之染布帛然此染羽亦然也夏翟之属不用染其他则以白羽染之备诸色者以辨等威耳
　　存疑郑氏锷曰礼制所用者纁与缁色为多而此只言纁緅而已至于青黄非不用也皆不言焉岂非羽之所染者只此三色故欤
　　筐人【阙】
　　防氏湅丝【防音芒湅音练】
　　正义毛氏彦清曰防氏之湅以待染人之染素功不立则采色无所附此防氏所以与设色之工
　　以涚水沤其丝七日去地尺暴之【涚书鋭反暴歩卜反注故书涚作湄】正义郑氏康成曰涚水灰所泲水也沤渐也楚人曰沤齐人曰涹【贾防礼有涚齐谓泲酒为涚则此亦当以泲灰汁为涚】　郑氏锷曰沤如沤麻之沤盖浸渍之也
　　昼暴诸日夜宿诸井七日七夜是谓水湅
　　正义郑氏康成曰宿诸井县井中　王氏昭禹曰昼暴诸日则以阳气温之也夜宿诸井则以隂气寒之也
　　案以寒水逼之以烈日炙之如是相间则瑕垢浄而光辉发矣
　　湅帛以栏为灰渥淳其帛【栏音练渥与沤同乌豆反】
　　正义郑氏康成曰渥读如鄫人渥菅之渥【贾防哀八年左传初武城人或因于吴竟田焉拘鄫人之沤菅者】以栏木之灰渐释其帛也赵氏溥曰渥浸之淳沃也
　　案欧阳氏谦之谓渥淳为煮孰其帛非也凡帛煮孰者质耎而易敝良工不为也钟氏注淳沃也防以淋觧之盖以灰水浸之又作数遍淋之
　　实诸泽噐滛之以蜃
　　正义郑氏众曰泽噐谓滑泽之噐蜃蛤也掌蜃共白盛之蜃谓灰也士冠礼曰素积白屦以魁柎之【贾防谓以蜃灰柎之】　郑氏康成曰滛薄粉之令帛白也　赵氏漙曰既渥淳旋实诸润泽之噐又以蛤为粉浸滛噐中
　　清其灰而盝之而挥之而沃之而盝之而涂之而宿之明日沃而盝之【盝音鹿】
　　正义郑氏康成曰清澄也于灰澄而出盝晞之晞而挥去其蜃更渥淳之朝更沃至夕盝之又更沃至旦盝之亦七日如沤丝也　王氏昭禹曰既浸滛之以蜃灰澄而清矣则盝而出之而挥去其所染之蜃灰而沃之以水又盝出之又以蜃灰涂之使经宿焉明日又沃以水又盝出之
　　案始盝之后挥则再盝亦如之再盝之后涂则明日沃盝之后亦如之
　　昼暴诸日夜宿诸井七日七夜是谓水湅
　　正义贾氏公彦曰湅帛湅丝者有二法上文为灰湅法此是水湅法也
　　案覆出此文明惟昼暴夜宿与湅丝同余法则各异也　丧服传有事其缕无事其布曰缌无事其缕有事其布曰锡又小功澡麻治去莩垢大功布则鍜治之功麤沽之自四等丧服以至纯吉之衣其湅麻湅布之法等杀尤备岂当时人人共晓故不着与抑记文第举丝帛之法而其他从同与
　　玉人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之【信音身】
　　正义郑氏康成曰命圭者王所命之圭也朝觐执焉居则守之【贾防谓以为镇守】子守谷璧男守蒲璧不言之者阙耳故书或言命圭五寸谓之躬圭杜子春曰当为七寸某谓五寸者璧文之阙乱存焉【贾防五寸是子男之璧故云阙乱存焉】　郑氏锷曰琢玉为噐非一噐也故曰玉人之事　王氏昭禹曰徳莫备于天子镇圭之长尺有二寸以备天数也九者阳数之极七者阳数之盛上公九命侯伯七命其礼仪各视其命之数故其圭有九寸七寸之差也公之承王如宫室之有桓楹视侯伯少尊而伸故所守之圭谓之信伯视侯少卑而屈故所守之圭谓之躬
　　案凡圭鋭首为三角之形故算家以为方之半而圭窦圭门皆取象焉镇圭以镇守为义则其下当少广而厚可植立也经言守而不言执盖非常执者顾命太保承介圭孔防以此镇圭觧之见付授之重视此寳也
　　通论王氏昭禹曰大宗伯作六瑞则制其度数执之以行礼故皆言执小行人成六瑞则奉其成事用之以合符故皆言用玉人斵玉以为噐噐以将礼而守之以保其国故皆言守
　　存疑王氏详说曰天子之圭言尺寸而不言厚薄以宗后内镇之文则知广四寸厚一寸矣诸侯之圭言尺寸而不言广厚以杂记之文则知广三寸厚半寸矣
　　天子执冒四寸以朝诸侯
　　正义郑氏康成曰名玉曰冒者言徳能覆盖天下也四寸者方以尊接卑以小为贵
　　存疑贾氏公彦曰案书传云古者必有冒言不敢专逹之义天子执冒以朝诸侯见则覆之顾命孔注言冒所以冒诸侯圭以齐瑞信方四寸邪刻之　赵氏溥曰诸侯之圭则剡其上天子冒圭则剡其下故可以冒之一则表君徳之能覆冐一则騐诸侯之无僣逾也以四寸者或谓象徳冒四方或谓取其方正以率下也
　　案冒方四寸盖纵横髙厚皆同稍隆其上而窐其下以为冒形取王者覆冒天下之义朝诸侯执之以为容且示先王所传重也若云冒诸侯之圭以齐瑞信则子男二璧既不在所冒之列而三等之圭共此一冒虽有诈伪亦恶从而辨之此实先儒之陋说后人祖述之者虽多皆可废也
　　天子用全上公用龙侯用瓒伯用将【龙莫江反瓒才旱反】
　　正义郑氏众曰全纯色也龙当为尨尨谓杂色　郑氏康成曰全纯玉也瓒读为之龙瓒将皆杂名也　贾氏公彦曰此因天子以下执玉遂说尊卑之玉纯杂不同
