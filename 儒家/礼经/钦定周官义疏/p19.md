<!-- { "loadSidebar": true } -->
　　正义郑氏康成曰警敕戒之言良犹善也上谓小宰大宰【贾疏知上为小宰大宰者以嵗始未是赏时且必由其长告于王】　林氏之竒曰稽功绪则有能者纠徳行则有良者　王氏应电曰能谓举其职者必书而告使有实迹可稽
　　通论王氏安石曰宫正稽其功绪纠其徳行嵗终防其行事然后宰夫得以攷其防而正嵗书其能者良者以告于上

　　钦定周官义疏卷三
<经部,礼类,周礼之属,钦定周官义疏>
　　钦定四库全书
　　钦定周官义疏巻四
　　天官冢宰第一之四
　　宫正掌王宫之戒令纠禁
　　正义贾氏公彦曰已发则纠之未发则禁之　王氏安石曰戒戒其怠忽纠纠其过恶令使之有为禁使之勿为　王氏昭禹曰宿衞不严无以备非常左右不正无以谨薰习故先王择人以为宫正而严其制则在宫中者无非公忠之士而非僻之心无自而啓奸宄之变无自而作
　　案此职所掌令与纠禁与小宰同而不言政葢政惟小宰治之宫正则承所布之政而亲为戒令纠禁焉耳宰夫总为警戒所谓掌官灋以治目也宫正条分而缕析焉所谓掌官常以治数也而小宰掌官成以治凡亦于此可验焉王宫之羣吏士庶子宫正稽其功绪纠其徳行宰夫书其能者良者其稍食宫伯均之宫正申之然后以逹于小宰小宰特受其成耳所谓凡者辨其人为一类会其用为一类上下其禄秩为一类凡百官府之考课皆有此三类而祭祀宾客七事又各为一类于小宰则为治其凡于诸职诸事则为执其总也
　　以时比宫中之官府次舍之众寡为之版以待【比必里反下同舍试夜反】
　　正义郑氏康成曰比校次其人之在否官府之在宫中者若膳夫玉府内宰内史之属次诸吏直宿若今部署诸庐者舍其所居寺版其人之名籍待待戒令及比也　贾氏公彦曰谓以时校比官府在宫中者及宿衞者次舍之众寡也次若匠人记外有九室九卿治之舍其退息之处　刘氏彛曰次谓八次舍谓八舍　朱子曰宫正宫伯所率之属只是在北宫之外不是入宫皆官吏及公卿王族之子弟不是兵卒辨正郑氏锷曰注谓时四时也然宿衞欲严顷刻不可无禁安得四时始一校比当与时禁同义　陈氏汲曰胡五峯以宫中有官府次舍又有民人非所以别内外不知宫正所掌者典妇功典丝枲染人屦人等官皆士人也各有官庐官署所谓民即其徒隶虽在宫中各有分限汉郎吏舍衞士庐周匝殿内岂谓与宫嫔杂处耶
　　夕击柝而比之国有故则令宿其比亦如之【柝他郝反】正义郑氏康成曰夕暮也行夜以比直宿者为其有解惰离部署郑司农云柝戒守者所击也易重门击柝以待暴客春秋传鲁击柝闻于邾【贾疏哀七年传】故谓祸灾令宿宿衞王宫春秋传忘守必危况有灾乎【贾疏昭十八年子产辞】某谓有故凡非常也文王世子公有出疆之政庶子以公族之无事者守于公宫此谓诸侯也夏官诸子职国有大事则帅国子而致于大子惟所用之令宿之事葢亦存焉
　　案平时当直者番代有故则尽入宿衞
　　辨外内而时禁稽其功绪纠其德行几其出入均其稍食去其淫怠与其奇衺之民【行下孟反稍所孝反下同去起吕反几同讥吉衣反奇音羁居宜反徐去宜反衺似嗟反亦作邪】
　　正义郑氏众曰分别外人内人禁其非时出入【贾疏此以地为外内非内宰所云内人】　郑氏康成曰稽犹考也计也功吏职也绪其志业几其出入谓几呵其衣服持操及疏数者稍食禄禀民宫中吏之家人也淫放滥也怠解慢也奇衺谲觚非常【贾疏兵书有谲觚之人谓谲诈桀出觚角非常也】　王氏昭禹曰王宫之官府与夫次舍之人有在外者有在内者当分辨其职所当守法所得至不相混也时禁则时其出入启闭之禁兴事造业谓之功功事有伦谓之绪功绪有多寡故稽之徳行有邪正故纠之均其稍食谓平颁之也　郑氏锷曰已成者谓之功功未成而已有端者谓之绪　王氏与之曰宫正所几乃宫中之羣吏非阍人所几于中门之禁也　贾氏公彦曰稍食谓稍稍与之月俸是也
　　案既辨外内而禁其非时出入其出入者又必几之曰奇衺者政敎之行人皆良正有独为衺恶者则奇单而无与为偶也　稍食见于宫正内宰廪人三职葢宫正内宰颁之而廪人给之也宫正所会以给士庶子及宫中羣吏之府史胥徒者内宰所会以给内人及奄奚女工者以其俱在宫中贵贱同受米于廪人故不曰禄而曰稍食若六官属士即未得受田亦宜受谷粟于司禄故别异之
　　会其什伍而敎之道艺【会如字】
　　正义郑氏康成曰五人为伍二伍为什会之者使之辈作辈学相劝帅且寄宿衞之令【贾疏会合之者使宿衞时语言相体容服相识是辈作也及其学问又相观而善切磋琢磨是辈学也皆为相劝帅】　郑氏众曰道谓先王所以敎道民者艺谓礼乐射御书数
　　月终则会其稍食嵗终则会其行事【会古外反下凡不音者并同】正义郑氏康成曰行事吏职也
　　案官府羣吏所居次舍士庶子宿衞者所居也自辨外内而时禁至去其淫怠与其竒衺之民谓羣吏也以执事于宫中故辨外内而几其出入以有职守故稽其功绪以有徒隶故去其淫怠竒衺之民会其什伍敎之道艺谓士庶子也以羣萃于周庐故会其什伍以职惟守衞故敎之道艺月终会其稍食嵗终会其行事则羣吏士庶子之所同也均其稍食者时其事之烦简劳逸而上下之也会其稍食者总而计之也于士庶子不言均其稍食者月终则均秩宫伯职见之矣
　　通论易氏祓曰稍食会于月终则小宰受其要行事会于嵗终则冢宰受其会
　　凡邦之大事令于王宫之官府次舍无去守而听政令正义郑氏康成曰使居其处待所为　贾氏公彦曰国之大事在祀与戎【郝氏敬曰此宜兼大丧】
　　春秋以木铎脩火禁
　　正义郑氏康成曰火星以春出以秋入【贾疏火星心星也左传谓之大辰鲁梓慎曰火出于夏为三月于商为四月于周为五月故云以春出季秋昏时伏于戌火星入故云以秋入】因天时以戒【贾疏此火谓陶冶铸铜之火因天出火民则为之因天入火民则休之故云因天时以戒也】　贾氏公彦曰宫中特宜慎火故脩火禁火禁谓用火之处及备风燥也司烜职中春以木铎脩火禁于国中注为季春将出火也是二月预脩之三月申其禁耳【王氏昭禹曰据司爟职则春秋谓季春季秋】　易氏祓曰司烜中春以木铎脩火禁于国中而不及中秋之火禁至王宫则春秋皆脩之以王宫为特重也案脩火禁则凡救火御灾之器具亦存焉以春秋者及闲暇而豫备之脩谓申明疏谓陶冶铸铜之火以左氏所言与此异也陶冶铸铜之火春作秋休未详其说
　　凡邦之事跸宫中庙中则执烛【跸音毕徐音痹跸连下宫中庙中为句】正义郑氏康成曰事祭事也隶仆掌跸止行者宫正则执烛以为明
　　辨正贾氏公彦曰宫正不掌跸事先郑读禁凡邦之事跸句似宫正为王跸非也隶仆跸宫中亦得兼庙中　王氏安石曰郑氏谓事为祭事未安曰凡邦之事何特祭祀乎执烛亦然
　　案云跸宫中庙中则由宫而入庙由庙而返于宫及出入徃来于宫皆是也祭祀而外如朝觐飨大射俱宜有之宫正于隶仆跸时则执烛葢于其昏早也师氏使其属帅隶守王之门外且跸康成谓祭社禝五祀于宫中祭先王先公于庙中亦未安建国之神位右社禝左宗庙皆在宫中雉门之外不得以宫庙分
　　大丧则授庐舍辨其亲疏贵贱之居
　　正义郑氏康成曰庐倚庐也舍垩室也【贾疏庐谓于路门外东壁倚木为庐舍垩室两下为之与庐异也】亲者贵者居倚庐疏者贱者居垩室【贾疏亲谓大功以上贵谓大夫以上疏谓小功缌麻贱谓士】杂记大夫居庐士居垩室
　　宫伯掌王宫之士庶子凡在版者
　　正义王氏安石曰士衞士也庶子国子之倅未为士者也士庶子非王族则功臣之世贤者之类王以自近而衞焉故君臣国家安危一体休戚一心上下亲而内外察也　易氏祓曰宫正以时比宫中之官府次舍之众寡则若官若民若士庶子咸在焉宫伯则掌在版之士庶子而已
　　案夏官司士掌羣臣之版羣臣即士也诸子掌国子之倅则未为士而将升为士者也此王宫之士亦司士所掌庶子亦诸子所掌但司士诸子所掌者广而宫伯则专掌王宫之在版者耳
　　余论吕氏祖谦曰古者执戈戟以宿衞王宫皆士大夫职之无事而奉燕私则从容养徳有承弼之益有事而司御侮则坚明守义无腹心之虞下至秦汉阶楯执防尚余一二此制既废人主接士大夫者仅有视朝数刻而周庐陛枑或环以椎埋嚚悍之徒有志于复古者当深绎也
　　掌其政令行其秩叙作其徒役之事
　　正义郑氏康成曰秩禄禀也叙才等也作徒役之事大子所用　郑氏锷曰秩如常膳常酒之类所得之常赐也叙如下士中士之类所当迁之等级也案政令如更番轮直上班下班之类秩叙如资格嵗月孰先孰后之类作其徒役之事与宫正会其什伍敎之道艺相聫作谓整顿兴起之必作其徒役斯无事可以衞王宫有事则诸子帅而致于大子也通论郑氏锷曰宫伯与里宰皆言行其秩叙里宰之秩叙所以劝农夫此则以励士庶子之宿衞必有叙而后人自知勉
　　授八次八舍之职事
　　正义郑氏康成曰衞王宫者必居四角四中于徼便也次其宿衞所在舍其休沐之处　王氏昭禹曰宫正以时比次舍之众寡而未尝言授之职事以授之职事者宫伯也宫正则比其名数而已
　　若邦有大事作宫众则令之
　　正义郑氏康成曰谓王宫之士庶子于邦有大事或选当行　贾氏公彦曰事谓冦戎之事作起也　王氏昭禹曰诸子国有大事则帅国子而致于大子惟所用之又曰若有甲兵之事则授之车甲合其卒伍置其有司以军灋治之乃此职所令也
　　案注谓选当行则或远或近惟所使也如掌固之颁其士庶子者亦存焉诸子既帅而致于大子大子有所用之则宫伯令之也
　　通论王氏昭禹曰国子在学则隶于大司乐在宫则隶于宫伯在军则隶于诸子
　　案庶子宿衞于王宫其常职也国策赵左师触詟曰补黑衣之数以衞王宫有事而隶于诸子偶然耳事已则仍宿衞其肄于大司乐而致于大胥敎于师氏保氏者国子也国子葢卿大夫士之适子或庶子之俊秀者
　　月终则均秩嵗终则均叙
　　正义王氏安石曰秩酒秩膳之类日月有焉故月终则均之劳逸剧易之叙宜以嵗时更焉故嵗终则均之　王氏应电曰秩谓禄之多寡一事而功有勤惰则为之上下其食叙谓位之等级一官而才有优绌则为之先后其次月终均秩则禄有不同故宫正因而会其稍食嵗终均叙则能有不同故宫正因而会其行事此即所谓行其秩叙
　　案月终均秩宫正即据之以会稍食嵗终均叙即据之以会行事而冢宰亦以是废置焉三嵗大计亦以是诛赏焉五官所以考其属者皆可以是推之
　　以时颁其衣裘掌其诛赏
　　正义郑氏康成曰颁读为班布也衣裘若今赋冬夏衣【贾疏夏颁衣冬颁裘】
