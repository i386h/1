<!-- { "loadSidebar": true } -->
　　案此亦谓因合诸侯而燕也旣于国外则离宫别馆皆可以燕不必于寝矣坐次以毛如祭毕而燕之礼以其礼杀于飨食故也亦膳夫为主人宾则以诸侯齿最长者为之而无苟敬亦不烦临时请宾而王命之也经云则似亦有不燕时盖发禁施政容有不需日而遽行者
　　凡诸公相为宾
　　正义郑氏康成曰谓相朝也【贾疏相朝是两公自相朝下经云诸侯诸伯诸子相为宾以礼相待竝是两诸侯相朝之事】　郑氏锷曰此下记侯国之礼仪
　　案诸侯之邦交于大行人之终畧见其凡其礼仪则详于司仪其共具则详于掌客列职之差也大小行人所掌皆天子所以礼诸侯也司仪掌客掌天子礼诸侯之仪物而并掌列国相为宾相为客之仪物盖以其秩叙定为典籍而颁布使行之
　　主国五积三问皆三辞拜受皆旅摈【积子赐反旅如字又音胪】正义郑氏康成曰宾所停止则积【贾疏遗人职五十里有市市有候馆候馆有积是也】闲濶则问其礼皆使大夫致之【贾疏下句云致飧如致积之礼知致飧使大夫者聘礼宰夫朝服设飧宰夫即大夫问亦小礼明亦使大夫也】从来至去数如此也【贾疏五积三问再劳来去皆有此数】三辞辞其以礼来于外也积问不言登受之于庭也旅读为鸿胪之胪胪陈之也宾之介九人【贾疏自从公介九人之礼】使者七人【贾疏自从降二等之礼】皆陈摈位不传辞也宾之上介出请使者则前对位皆当其末摈焉【郑氏锷曰旅摈者不上下相传直宾及上摈相对而语不交摈也两君相见则交摈使卿大夫致之臣道卑直对之可知】
　　辨正贾氏公彦曰先郑读旅为旅于泰山之旅谓九人传辞相授后郑不从者下文云主君郊劳交摈三辞明与此别旅直陈摈介不传辞交则一徃一来传辞也
　　再劳三辞三揖登拜受拜送【劳力报反下同】
　　正义郑氏康成曰行道则劳其礼使卿致之【贾疏聘礼宾至近郊君使卿劳臣来尚遣卿劳明君来卿劳可知】三揖谓庭中时也【贾疏谓如聘礼入门揖当曲揖当碑揖】拜送送使者　贾氏公彦曰再劳者一劳在境一劳在远郊皆使卿其近郊劳主君亲为之也【王氏详説曰聘礼遣卿行劳礼劳臣以卿则劳君以卿明矣】
　　主君郊劳交摈三辞车逆拜辱三揖三辞拜受车送三还再拜致馆亦如之【还音旋下同】
　　正义郑氏康成曰主君郊劳备三劳而亲之也交摈者各陈九介使传辞也【贾疏交摈者主君至郊郊有馆舍宾在内主君至大门外北面而陈九介去门九十歩东面宾在大门内于门外之东亦陈九介西面以其在道俱不为主故无五摈之事交摈者上摈传辞与承摈承摈传与末摈末摈传与末介末介传与承介承介传与上介上介传与宾宾又传与上介上介传与承介承介传与末介末介传与末摈末摈传与承摈承摈传与上摈上摈入告谓之交摈】车迎拜辱者宾以主君亲来乘车出舍门而迎之若欲远就之然见之则下拜迎谢其自屈辱来也至去又出车若欲远送然主君三还辞之乃再拜送之也车送迎之节各以其等则诸公九十步立当车轵也【贾疏宾主俱立当轵大行人文】三辞重者先辞辞其以礼来于外后辞辞升堂馆舍也使大夫授之君又以礼亲致焉【贾疏凡云致者皆有币以致之】　贾氏公彦曰拜受宾再拜乃受币主君亦当拜送不言省文也　敖氏继公曰凡拜送宾者皆于其既退乃拜之故宾不答拜异于迎也【案仪礼乡饮酒礼毕主人送宾介于门外再拜郑注云宾介不答拜礼有终也】
　　通论王氏详説曰天子之于诸侯其馆之也赐舍而已至诸侯相为宾则有致馆之礼焉案觐礼曰赐伯父舍但使人以命致之初无束帛而侯氏受馆傧使者用束帛乘马所以尊王使也贾疏赐馆致命者盖司空眂馆者小行人也此云致馆亦如之继主君郊劳后故知其君亲致也注谓使大夫授者以聘礼大夫帅至馆卿致之耳但彼授馆于聘使故使大夫此诸侯相为宾既亲致馆则授馆当使卿与
　　致飧如致积之礼【飧素尊反】
　　正义郑氏康成曰俱使大夫礼同也飧食也小礼曰飧【郑氏锷曰宾已入馆乃飧飧夕食也言其微而寡也　王氏昭禹曰三辞拜受旅摈与致积同】大礼曰饔饩　王氏详説曰注谓致积致飧使大夫者以聘礼使宰夫朝服设飧而积视飧牵耳然此诸侯相为宾君既亲致馆则致飧与积似当使卿
　　及将币交摈三辞车逆拜辱宾车进答拜三揖三让每门止一相及庙惟上相入宾三揖三让登再拜授币宾拜送币每事如初宾亦如之【相悉亮反授依注作受宾亦如之依注作傧】正义贾氏公彦曰将币谓行朝礼之时币即圭璋也此交摈宾陈九介主君陈五摈而传命　郑氏康成曰既三辞主君则乘车出大门外而迎宾见之而下拜其辱【贾疏传辞既讫主君乘车出大门至宾所下车拜宾屈辱来此也　王氏详説曰郊劳宾车迎主君而拜其辱者谢主君之远出此将币主君车逆宾而拜其辱者谢宾之逺来也】宾车乃前下答拜也【贾疏宾乘车进就主君主君下宾亦下车答主君拜也】三揖者相去九十歩揖之使前也【王氏详説曰车逆之后未入大门故知揖者在朝位宾主之间揖之使前】至而三让让入门也【贾疏主君遥揖宾使前北面三让入大门也】相谓主君摈者及宾之介也谓之相者于外传辞耳入门当以礼诏侑也介绍而传命君子于其所尊不敢质敬之至也【贾疏聘义文】每门止一相弥相亲也【贾疏既入门廻面东至祖庙之时祖庙西仍有二庙以诸侯五庙始祖庙在中两厢各有二庙各别院为之则有两门门旁皆有南北隔墙皆通门故曰每门】君入门介拂闑大夫中枨与闑之闲士介拂枨【贾疏玉藻文】此谓介鴈行相随也【贾疏君入由闑西亦拂闑不言之者君特行不与介连类故也】止之者絶行在后耳【贾疏聘礼介皆入庙门门西北面西上此介亦入门门西北面西上可知故云絶行在后在后亦入庙也】宾三揖三让让升也【贾疏三让者至阶主君让宾宾让主君如是者三主君先升】登再拜授币授当为受【贾疏受玉者主君】主人拜至且受玉也【贾疏拜中含此二事】毎事如初谓享及有言也【贾疏案聘礼若有言束帛如享礼是也】宾当为傧谓以郁鬯礼宾也上于下曰礼敌者曰傧礼器曰诸侯相朝灌用郁鬯无笾豆之荐谓此朝礼毕傧宾也【王氏详説曰不曰礼而曰傧者案觐礼云赐伯父舍侯氏再拜稽首受傧之束帛乘马是侯氏之礼于天子使者曰傧故两君相礼亦曰傧　郝氏敬曰傧亦如之揖让拜同】　贾氏公彦曰上相入者上相即上摈上介须诏礼故入宾拜送币者宾既授乃退向西阶上北面拜送币乃降也　郑氏锷曰将币交摈三辞者盖主君谦不敢当其将币之礼
　　案此诸公相宾及下经诸公之臣相为国客贾疏皆以将币为用圭璋则是正行朝聘之礼而非直以三享当之矣大行人职之庙中将币亦为正行朝礼受玉可推彼注似缪当以此正之详见彼职
　　及出车送三请三进再拜宾三还三辞告辟【辟音避】正义郑氏康成曰三请三进请宾就车也主君每一请车一进欲逺送之也三还三辞主君一请宾亦一还一辞
　　案主君出送以车从备宾退乘以入且若将远送故宾辞也及三辞则宾告辟以主君将拜驱而辟之不欲见主人之拜也主君再拜当在宾告辟后而序于前见宾告辟时主君即拜而宾已辟然后主宾之敬皆曲尽而各得其安也　入时自大门外步行入庙故直言三揖三让也出时亦步行至大门外送升车而别
　　致饔饩还圭飨食致赠郊送皆如将币之仪【还音环食音嗣下同】正义郑氏康成曰主君亲徃则宾为主人主人为宾君如有故不亲飨食则使大夫以酬币侑币致之聘以圭璋礼也享以璧琮财也已聘而还圭璋轻财而重礼【贾疏聘义文】赠送以财既赠又送至于郊　王氏详説曰聘礼使卿归饔饩使卿归圭于馆此六礼皆如将币之仪则主君亲往也
　　案注谓六礼惟飨食速宾其余主君亲往非也冠礼之宾侪辈也主人犹亲速况敌体之国君乎
　　宾之拜礼拜饔饩拜飨食
　　正义郑氏康成曰郑司农云宾之拜礼者因言宾所当拜者之礼也所当拜者拜饔饩拜飨食某谓宾将去就朝拜谢此三礼三礼礼之重者也宾既拜主君乃至馆赠之去又送之于郊　贾氏公彦曰案聘礼饔饩燕羞俶献之明日宾皆拜于朝将去又三拜乘禽于朝彼臣故尽拜谢此宾之拜礼在致赠郊送之下则不及燕羞俶献乘禽以其君略小惠将去惟拜其大礼也
　　案主君亲郊劳致馆而拜礼不及何也二礼以拜其来朝之辱也故宾无庸拜之不拜还圭者还圭非加礼也
　　宾继主君皆如主国之礼
　　正义郑氏康成曰继主君者傧主君也【贾疏傧者报也报主君为傧聘礼宾至郊君使卿劳宾用束锦傧劳者君使卿韦弁归饔饩大夫奉束帛宾降授老币出迎大夫注云出迎欲傧之庭实设马乘宾降受老束锦西面致币是皆有傧法】傧之者主君郊劳致馆饔饩还圭赠郊送之时也【贾疏聘礼致馆无傧彼君使卿致馆不以币故无傧此两君致时有币合傧之也】如其礼者谓玉帛皮马也有馔陈之积者不如也
　　诸侯诸伯诸子诸男之相为宾也各以其礼相待也如诸公之仪
　　正义郑氏康成曰宾主相待之仪与诸公同也饔饩飨食之礼则有降杀【贾疏五等诸侯以命数分为三等其圭璋饔饩飧积步数摈介皆降杀备于大行人掌客其进退揖让之仪则一与公同】
　　诸公之臣相为国客
　　正义郑氏康成曰谓相聘也
　　则三积皆三辞拜受
　　正义郑氏康成曰受者受之于庭也【贾疏此谓在道之礼于路馆致之亦以束帛上诸公云登此不言登故知受之于庭】侯伯之臣不致积【贾疏侯伯之臣不致积但不以束帛致之非于道全无积也】　王氏昭禹曰臣下其君之礼二等故三积　王氏应电曰大国之卿当小国之君故积与子男同皆有束帛致之三辞而后受无问礼杀于诸侯也
　　案王氏详説谓有积无问异于国君以下经问君大夫则问聘者亦在其中非也大行人掌客职之问承飨食饔饩之问而问以脩脯也此职下经所谓问则对聘使而问君大夫无恙混为一事可乎
　　及大夫郊劳旅摈三辞拜辱三让登听命下拜登受宾使者如初之仪及退拜送【宾依注作傧】
　　正义易氏祓曰诸公先再劳而后主君郊劳若诸公之臣使大夫劳之于近郊而已主君郊劳则交摈大夫郊劳仅旅摈而已　贾氏公彦曰宾使各陈七介郑氏康成曰登听命宾登堂也宾当为傧劳用束
　　帛傧用束锦侯伯之臣受劳于庭【王氏详説曰案聘礼宾揖至门内劳者致命是不受劳于堂也侯伯之臣如此子男可知矣】
　　案使者亦三辞而后拜受也
　　通论黄氏度曰案诸公相为宾敌则交摈不敌则旅摈大夫虽敌亦旅摈不敢拟于君也
　　致馆如初之仪
　　正义郑氏康成曰如郊劳也不傧耳侯伯之臣致馆于庭【贾疏案聘礼卿致馆无束帛宾亦无傧知此亦然侯伯之臣致馆于庭者亦案聘礼知之】不言致飧者君于聘大夫不致飧也聘礼记曰飧不致宾不拜【案聘礼宰夫设飧不言致不使大夫以束帛致命也】　贾氏公彦曰案聘礼宾至使大夫帅至馆卿乃致馆
　　及将币旅摈三辞拜逆客辟三揖每门止一相及庙唯君相入三让客登拜客三辟授币下出每事如初之仪【辟音避相悉亮反】
