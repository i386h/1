<!-- { "loadSidebar": true } -->
　　正义郑氏康成曰攻犹治也抟之言拍也埴黏土也【贾疏以手拍黏土以为培乃烧之】　郑氏锷曰设色者敷布其采色也刮摩刮去而摩鑢也先郑以刮摩为玉工义未该雕人楖人矢人不得谓之玉工也
　　攻木之工轮舆弓庐匠车梓攻金之工筑冶凫防段桃攻皮之工函鲍韗韦裘设色之工画缋钟筐防刮摩之工玉楖雕矢磬抟埴之工陶旊【防古栗字段丁乱反韗音运缋戸对反防莫黄反楖侧笔反旊甫罔反注故书雕或为舟埴或为植杜子春云舟非也】
　　正义郑氏康成曰庐矛防矜柲也国语曰侏儒扶庐梓榎属也　郑氏众曰鲍或为鞄苍颉篇有□防【贾疏艺文志苍颉七章李斯作□防篇有治皮之事故引以为证　案防如兖反或音儁柔韦也治皮革者以瓦为灶而反覆熏揉之】
　　存疑郑氏康成曰事官之属六十此识其五材三十工畧记其事耳其曰某人者以其事名官也【贾疏若匠人梓人韗人鲍人之类】其曰某氏者官有世功若族有世业以氏名官者也【贾疏官有世功若韦氏裘氏冶氏之类以官为氏族有世业若凫氏防氏之类以氏名官】
　　辨正贾氏公彦曰三十工于六十为不备记人录者未必在六十属之内直以数言之充得三十工而已案诸工当各有官统之未可以工即为官也黏定事官注説殊滞
　　有虞氏上陶夏后氏上匠殷人上梓周人上舆故一器而工聚焉者车为多
　　正义郑氏康成曰官各有所尊王者相变也舜至质贵陶器甒大瓦棺是也【贾疏士丧礼两甒醴酒明堂位泰有虞氏之尊檀弓有虞氏瓦棺】禹治洪水民降丘宅土卑宫室尽力乎沟洫而尊匠汤放桀疾礼乐之坏而尊梓【贾疏梓人所以造礼乐之器】武王诛纣疾上下失其服餙而尊舆　郑氏锷曰商人变虞夏之质而用木器以昭礼乐之文周人用殷辂之坚而异物采以辨尊卑之等　贾氏公彦曰车一器也而轮人舆人车人辀人聚焉以周所尚故也案陈氏傅良荟萃车制名目颇便学者但舛误甚多恐滋疑畧为改正　夹车两旁而圆转者曰轮轮之外輮而行地者曰牙【亦曰车辋闗西曰輮】牙之中直指凑毂者曰辐【亦曰轮轑】辐之所凑而贯轴利转者曰毂【亦谓之軝见诗】毂内之大穿曰贤毂末之小穿曰轵【毂中鐡闗西曰釭輨毂端沓也】毂中空壶处容轴者曰薮毂外以皮约束之而画以五采曰篆以革鞔毂曰帱辐之近毂稍麤处曰股辐之近牙稍细处曰骹辐榫之入毂凿者曰葘【亦曰弱】辐榫之入牙者曰蚤毂与牙之受菑蚤者曰凿凿有榝以固之曰槷轮牙稍偏于外而辐股向内隆起者曰绠【汉时人曰轮箄已上轮人】车身受载者曰舆舆之深曰隧舆后横木曰轸【六分车广以一为之轸围】全舆之底通曰轸【轸方象地又云加轸与轐四尺又云弓长四尺谓之庇轸　亦谓之收见诗】车两旁为阑者曰輢【亦谓之輙】輢之植者横者曰轵【与毂末同名】两輢上出式人立可用一手冯之者曰较【九辨倚结軨兮軨即此】自较以前揉曲以周于当面人可俛冯之以为敬者曰式【式低较髙如两层较然故曰重较亦曰重耳若牛车及后世之车无髙低两层谓之平较亦曰平鬲】式之下植者横者曰轛【已上舆人】车辕曰辀【前曲如梁诗谓之梁辀】辀之前持衡者曰颈【又辀前胡曲中曰疾见大行人】辀之后承轸者曰踵辀之当伏兔者曰当兔舆下三面材持车正者曰任正【左右并前軓为三】任正之当前一面曰軓【軓前十尺亦作】任正三面亦通曰軓【郑注軓谓舆下三面之材】辀之前颈所持而下属两軶以驾服马者曰衡两軶之间曰衡任两端贯于毂中横舆下为伏兔所钳而承舆者曰轴【轴末以鐡止轮之外轶者曰牵见诗】上连舆底下钳轴为驾说之用者曰轐一曰伏兔【亦谓之輹见易已上辀人】
　　车有六等之数
　　正义郑氏康成曰此谓兵车也车有天地之象人在其中焉六等之数法易之三材六画
　　车轸四尺谓之一等
　　正义郑氏康成曰轸舆后横木【贾疏即今之车枕】　杨氏恪曰车轸四尺注以为舆后横木下记言加轸与轐焉四尺注以为轸舆也盖轸本后横木之名而通舆下四面皆可谓之轸其形则方故曰轸方象地舆下四面虽皆曰轸而论轸之髙则以后横木为度轸围一尺一寸方径二寸四分寸之三轮六尺六寸故轵髙三尺三寸并轸与轐七寸共髙四尺
　　戈柲六尺有六寸既建而迆崇于轸四尺谓之二等【柲兵媚反有音又下凡言尺寸者竝同迆以氏反崇本亦作古崈字】
　　正义郑氏康成曰戈殳防矛皆插车輢【贾疏当皆以鐡围范邪置于輢之上下乃插而建之】崇髙也郑司农云迆谓着戈于车邪倚也　赵氏溥曰戈谓刃柲谓柄戈柲虽长六尺六寸然邪倚则有折除之数故只髙四尺
　　案戈短兵可迆而建之其余长兵则建而不迆故下皆直言崇之数而无迆之分也五兵何以皆建古者兵车容三人中御左挟弓矢右虽主击刺亦时下推车持轮不常持兵且车战相持惟利弓矢必辂而相及车毂错然后短兵接焉故建于车之右方随其所宜取而用之为便耳　左传楚人教晋人脱扃杜注扃车上兵阑兵阑可脱当在輢之外贾疏所云以鐡围范者是也其建之则短者在前长者在后与
　　人长八尺崇于戈四尺谓之三等
　　正义林氏希逸曰人长八尺立于车上是又崇于戈者四尺
　　殳长寻有四尺崇于人四尺谓之四等
　　正义郑氏康成曰八尺曰寻殳长丈二
　　车防常崇于殳四尺谓之五等
　　正义郑氏康成曰倍寻曰常
　　存疑赵氏溥曰言车防者以其长不必皆倍寻惟建于车者必然
　　酋矛常有四尺崇于防四尺谓之六等【酋在由反】
　　正义郑氏众曰酋发声直谓矛
　　案酋矛夷矛皆刺兵非句兵也后人因诗二矛重乔意其为句不知乔所以县英郑笺谓矛矜室题是也非以乔为句古曰矛后世曰矟又曰槊今则为枪不言夷矛以并轸髙为六等已备也庐人备载夷矛之度而曰六建既备车不反覆郑风鲁颂皆言二矛则夷矛亦建矣
　　车谓之六等之数
　　正义郑氏康成曰申言数也
　　案上文曰车有六等之数嫌车之制有六等故申明之见后五等虽非车之数而人在车中戈殳防矛建于车上故并谓之车之等数也
　　凡察车之道必自载于地者始也是故察车自轮始正义郑氏康成曰先视轮也自从也　郑氏锷曰汉志曰古之圣人观转蓬始知为轮轮行可载因物智生复为之舆舆轮相乘流转罔极则车以轮为重可知矣
　　凡察车之道欲其朴属而微至不朴属无以为完久也不微至无以为戚速也【属章欲反戚音促】
　　正义郑氏康成曰朴属犹附着坚固貌也齐人有名疾为戚者春秋传曰盖以操之为已蹙矣【贾疏庄三十年公羊传】速疾也书或作数　郑氏众曰微至谓轮至地者少言其圜甚着地者微耳着地者微则易转也故不微至无以为戚数　郑氏锷曰轮合三材而为之故欲其附着坚固
　　轮已崇则人不能登也轮已庳则于马终古登阤也【庳音婢又音卑阤丈尔反刘堂何反】
　　正义郑氏康成曰已大也甚也齐人之言终古犹言常也阤阪也轮庳则难引　贾氏公彦曰轮已崇则过六尺六寸轸即过四尺为太髙故人不能登轮已庳则不及六尺六寸而轸不及四尺为太下则马难引常似上阪
　　故兵车之轮六尺有六寸田车之轮六尺有三寸乘车之轮六尺有六寸【乘绳证反】
　　正义郑氏康成曰此以马大小为节也【贾疏以马大小为节者马髙则车亦髙马下则车亦下】兵车革路也田车木路也乘车玉路金路象路也兵车乘车驾国马【贾疏云国马者据辀人职国马之辀而言校人所云种马戎马齐马道马四者是也】田车驾田马　贾氏公彦曰先言兵车重戎事也田猎战伐相类即言田车以继兵车后别言乘车之等也　李氏嘉会曰田车轮低便于逐兽
　　六尺有六寸之轮轵崇三尺有三寸也加轸与轐焉四尺也人长八尺登下以为节【轵音只轐音卜又音仆】
　　正义郑氏康成曰此车之髙者也轵毂末也轸舆也郑司农云轵軎也【贾疏物有二名】轐谓伏兔也【贾疏今谓之车屐】某谓此轸与轐并七寸田车又宜减焉【贾疏车轴上有伏兔伏兔尾后上载车轸轸上始有车舆轴去地三尺三寸上兼伏兔及轸并七寸则车舆去地总四尺也田车轵崇三尺一寸半减乘车寸半加轸与轐亦减乘车寸半为五寸半也】乘车之轨广取数于此轨广八尺旁出舆亦七寸也【贾疏轨谓辙辙广八尺车舆六尺有六寸则轨旁出舆两相各七寸七寸之数取于轸轐七寸之数】　贾氏公彦曰此经论轸崇四尺不髙不下之节兵车乘车轮髙六尺六寸轵是轴头处轮之中央故崇三尺有三寸加轸与轐二者七寸则得四尺　孔氏颖达曰说文云轵轮小穿也轊车轴端也先郑谓轵轊也【轊軎同】康成谓毂末也然则毂末轴端共在一处而有轵轊二名　薛氏季宣曰轵亦谓之轊又谓之轨少仪曰祭左右轨郑氏谓轨轵同是轊头也
　　案车轸之说前杨氏恪已详此轸方径二寸七分有半当车后登降之处自轴心至轸面总髙七寸【轴之半径即轵之半径】毂入舆下左右任正木在毂上须稍髙以容毂转故轴上必有轐庋之轐之围径无文辀人当兔之围居辀长十之一方径三寸六分辀亦在舆下庋舆者则兔围与当兔等大可知经不言者因辀以见也轴半径二寸二分加轐方径三寸六分共髙五寸八分除毂半径五寸一分弱【此用密率计算围三不能径一毂围三尺二寸实径一尺二分弱】中间距任正木七分强可以容转以五寸八分加后轸出轐上者一寸二分总髙七寸也【舆板之厚上与轸平亦以一寸二分为率后轸在舆下者余一寸五分有半辀踵兔尾为缺曲以承之】轐左右各一设之盖在任正木内八寸许以毂入舆下者七寸必稍离使不碍毂转也轐当连于舆有两木钳于轴为驾説之活法康成谓伏兔至軓盖如式深在轴前者尺四寸又大半寸尾后上载车轸处亦当如辀之踵围以当兔之围例之可见
　　轮人为轮斩三材必以其时
　　正义郑氏康成曰三材所以为毂辐牙也斩之以时材在阳则中冬斩之在隂则中夏斩之今世毂用杂榆辐以檀牙以橿也
　　三材既具巧者和之
　　正义郑氏康成曰调其凿内而合之【贾疏凿内谓孔入毂入牙者竝须调使得所也　案注言内即枘谓辐榫之入毂入牙者菑蚤是也凿谓毂与牙之受菑蚤者】通论郑氏锷曰惟轮人为轮弓人为弓皆曰巧者和之者盖轮合三材弓合六材惟材之合者多故贵乎工之巧
　　毂也者以为利转也辐也者以为直指也牙也者以为固抱也【牙五嫁反又午加反】
　　正义郝氏敬曰轮之中虚容轴者曰毂轮内周廻直木三十曰辐外行地而周廽抱辐者曰牙　郑氏康成曰利转者毂以无有为用也【贾疏老子三十辐共一毂当其无有车之用注无有谓空虚毂中空虚轮得行】　贾氏公彦曰辐以为直指者入毂入牙竝须直指不邪曲也　郑氏众曰牙谓轮輮也世或谓之罔书或作輮　王氏昭禹曰毂中虚而有容故有取于利转辐实轮而凑毂故有取于直指牙周环毂辐以运行故有取于固抱
　　轮敝三材不失职谓之完
　　正义郑氏康成曰敝尽而毂辐牙不动　贾氏公彦曰谓之职者毂辐牙各自职任自相支持
　　案用之敝而见其完乃知材羙工巧故筑氏为削亦曰敝尽而无恶
