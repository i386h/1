<!-- { "loadSidebar": true } -->
　　通论贾氏公彦曰总百官则称冢以天官象天覆万物也大宰职凡邦之小治则冢宰聼之是专国小治而称冢也司书职掌六典八灋八则之贰以诏王及冢宰是贰王事总众职而称冢也宰夫职凡失财用物辟名者以官刑诏冢宰而诛之是总众官诛赏而称冢也司防职以周知四国之治以诏王及冢宰废置是总四国之治而称冢也　叶氏时曰六卿分配天地四时而冢宰以天名官虞书司徒敷典地官之职也而典则曰天叙秩宗典礼春官之职也而礼则曰天秩五服五章司服典命之职也而曰天命有徳五刑五用司冦之职也而曰天讨有罪一则曰亮天工二则曰代天工葢以无事非奉若天道耳
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人【大宰之大音泰又如字有音又凡云十有几者并同胥思余反刘思叙反下皆同】
　　正义郑氏康成曰变冢言大者百官总焉则谓之冢列职于王则称大冢大之上也山顶曰冢旅众也下士治众事者自大宰至旅下士转相副贰皆王臣也王之卿六命其大夫四命【贾疏典命文】士以三命而下为差【贾疏典命不言郑氏约之上士三命中士再命下士一命　案典命职公之卿三命掌客职士视诸侯之卿礼注言士以三命而下为差似据此】府治藏史掌书者【贾疏宰夫八职五曰府掌官契以治藏六曰史掌官书以赞治】凡府史皆其官长所自辟除胥徒民给徭役者胥读如谞谓其有才知为什长【贾疏胥有才知徒给使役故一胥十徒也宰夫八职七曰胥掌官叙以治叙八曰徒掌官令以徴令】　王氏安石曰大宰卿小宰中大夫则卿上大夫也王制诸侯之上大夫卿葢非特诸侯也　林氏之竒曰卿爵也冢宰官也　贾氏公彦曰典命大夫同四命而此分为中下若侯伯同七命子男同五命而爵则有髙下也府史胥徒并庶人在官者王制下士视上农夫食九人禄足以代耕则府食八人史食七人胥食六人徒食五人　王氏详説曰府一而史倍胥一而徒十此例之常也　陈氏傅良曰古之用人无他途自公卿大夫子弟皆养于学宫或备宿衞以考其徳行而升进之自乡遂都鄙侯国凡占名数而为民者亦考察于乡里择其秀异者节级而升之故受命为士其次者则任以府史之职葢其职任稍重非胥徒之比　郑氏伯谦曰府史胥徒可赋田则授之田不可赋田则给之禄以百亩为差孟子曰禄足以代其耕也
　　通论吕氏祖谦曰案顾命大保领冢宰毕公领司马毛公领司空别有芮伯为司徒彤伯为宗伯衞侯为司冦则三公兼六卿周制也　贾氏公彦曰府史大例皆府少而史多府在史上唯御史史百有二十人特多而在府上以掌赞书数多也天府府多于史以所藏物重也【案掌次郁人司尊彝司几筵司服磬师典庸器诸职皆府多于史不独天府】有府兼有史以当职事繁也有史而无府以当职事少得史即足故也角人羽人等直有府无史以当职文书少而有税物须藏也食医等府史胥徒俱无者以专官行事更无所须也一胥例十徒腊人之类有徒无胥者得徒则足不假长帅也　王氏昭禹曰有藏则置府有书则置史有号令之事则置徒有徒则置胥有市贾之事则置贾
　　余论范氏祖禹曰古者惟任一相以治天下唐虞有百揆夏商可知也周之冢宰实总六卿诏王废置是以治出于一政有所统后世宰相之职分而不一君以为权在于已臣以为政在于君国之治乱民之休戚无所任责故贤者不得行其所学不肖者得以茍容其间由官不正任不专也　陈氏友仁曰官制云天地春秋四官自卿至旅下士凡六十三人而府史胥徒止百五十人葢吏役如是足也吏省则禄易给有禄则知自爱汉犹仿此意佐史有斗食之秩长安防徼吏有百石之秩左冯翊有二百石卒史张敞为胶东相吏追捕有功者得一切比三辅尤异自是以后百石吏皆差自重贤人君子往往出其间自乡差之法变为顾役天下之事付之游手之民又从而夺其庸是教之为奸而又授以具也上自朝廷下至州县每一司官长不过数人而胥吏不胜其众则官之不胜吏奸宜矣天下何从而治哉　王氏志长曰周制下士与庶人在官者同禄官与吏无甚分也西汉去古未逺萧曹以刀笔吏佐命为元勲故西都之公卿大夫多出胥吏而儒雅贤厚之人亦多发迹于吏博士弟子之明经者多补太守卒史东汉流品渐分然胡广为郡散吏袁安世传易学为县功曹应奉读书五行并下而为郡决曹吏王充徐穉皆为从事功曹而不以为屈无他始有禄以养其亷而后有功名之途以尽其用也然则周官之史胥不以卑冗限其终身可知矣后世不为之谋其生而但抑其格则犯科为奸不自爱重者十人而九此亦为之长者之过也
　　存疑王氏与之曰列国大夫称卿僭也春秋一经无卿字凡传称卿者经皆称大夫葢因周官小宰小司徒等皆中大夫遂以卿为上大夫故引王制诸侯上大夫卿及晏婴之言以证之不知王制乃汉人所述晏婴谓侯国之大夫乃王朝之士惟卿为大夫耳案五官之贰皆中大夫则卿为上大夫明矣晏婴所云别为一义不足以破王制
　　宫正上士二人中士四人下士八人府二人史四人胥四人徒四十人
　　正义郑氏康成曰正长也宫正主宫中官之长【陈氏友仁曰官制云宫正王宫宿衞官之长】　王氏与之曰书顾命召伯为冢宰命仲桓南宫毛俾爰齐侯吕伋以虎贲逆子钊葢宰臣统宿衞此最有意　王氏应电曰以分职言宫正掌宫中官府宫伯掌宿衞士庶子以兼职言则宫正总王宫之戒令纠禁宫伯亦隶之
　　通论贾氏公彦曰凡六官序官之灋有二一则以义类相从若宫正宫伯同主宫中事膳夫庖人内外饔同主造食事故连类序之二则不以官之尊卑为先后皆以缓急为次序故宫正以士官在前内宰等大夫官在后也　诸官言伯者长也宗伯之类言师者取可师法也乐师之类称人者以其事名官兽人人之类称氏者有二义族有世业则以氏名官若攷工记桃氏为剑筑氏为削是也官有世功则有官族若师氏保氏冯相氏保章氏是也司裘司市之类言司者专任其事也典妇功典丝枲之类言典者课作由己也诸称职者若职内职岁不掌受藏主其业而已凡云掌者有三义一者他官共物己暂掌之若幕人共帷幕幄帟掌次张之也二者掌徴敛之官若掌皮掌染草之类三者所掌非已所为则掌固掌疆之类脩其废坏而已自外皆逐事立名以义诠之可晓也　干氏寳曰言司者总其领司防之属言师者训其徒甸师之属言职者主其业职内之属言衡者平其政虞衡之属言掌者主其事掌舍之属言氏者世其官师氏之属言人者称其材庖人之属不氏不人因事以立名也宫正膳夫内外饔之属　叶氏时曰説者多言宫正掌兵衞宫伯掌郎衞愚窃以为不然宫正宫伯所掌皆郎衞也葢天子之衞有二而其别有四官府次舍在宫中有故而令宿者宫正掌之卿大夫士之嫡子庻子入衞王室者宫伯掌之眂朝则司士正其仪大事则诸子掌其政此入直环列之衞也王眂朝则前正位而退王出入则自左驭而前驱眂朝则在路门之左大仆掌之而小臣御仆属焉此仆从侍御之衞也凡此皆非兵也虎士八百人先后王而趋以卒伍居则守王宫舍则守王闲眂朝则在路门之右虎贲氏掌之而旅贲氏属焉此奔趋拥护之衞也居虎门之左使其属帅四夷之隶各以其兵服守王之门外师氏掌之帅四翟之隶使服其邦之服执其邦之兵以守王宫司隶掌之此周防守御之衞也二者则皆兵也
　　余论陈氏祥道曰宫正掌王宫之官府宫伯掌王宫之士庶子宫正稽其功绪纠其徳行教之道艺而宫伯掌其政令诛赏使学问日进职业日脩则王宫之宿衞无非直谅多闻之士秦有郎中令掌宫殿门戸汉武帝更名光禄勲其属有议郎中郎侍郎郎中凡四等谓之三署郎类取经明行脩者充之至于公车特起贤良方正公府掾曹试博士者多在此选故刘向霍光张安世东方朔扬雄之徒皆出焉是以董仲舒欲使列侯郡守二千石各择其吏民之贤者歳贡二人以给宿衞且以观大臣之能犹得周官遗意
　　宫伯中士二人下士四人府一人史二人胥二人徒二十人
　　正义郑氏康成曰伯长也　魏氏校曰宫正宫伯相为长贰先王燕居宫中宦寺妇人皆不得在侧前后左右所与居者惟士耳
　　余论陈氏傅良曰环衞有二项其一是公卿大夫之子弟分置八隅宫伯领之一是凡宫中官府之徒役错置于士庶子八次八舍之间宫正领之皆属冢宰宫伯所掌在汉时为郎衞属郎中令宫正所掌在汉时为兵衞属衞尉然光禄勲掌典谒署郎而大尉部之则亦隶于三公但以文属无所徴令于其间也至武侯相蜀深虑宫中府中不为一体则当时宫府判矣
　　案宫正所掌非兵衞叶氏时已论之两汉法亦屡更未可以汉制即为周制至诸葛所云宫府一体者则以陟黜臧否之异同而言非指官吏之统辖也
　　膳夫上士二人中士四人下士八人府二人史四人胥十有二人徒百有二十人【膳市演反】
　　正义郑氏康成曰膳之言善也今时美物曰珍膳膳夫食官之长也郑司农云诗曰仲允膳夫　邱氏濬曰膳夫以下庖饔亨人等官皆以士为之而属之冢宰以人君一身宗庙社稷之所关饮食不可轻也
　　庖人中士四人下士八人府二人史四人贾八人胥四人徒四十人【庖蒲肴反贾音嫁徐音古下同】
　　正义郑氏康成曰贾主市买知物贾
　　存疑郑氏康成曰庖之言包也裹肉曰苞苴
　　案古民茹毛饮血包牺氏始炙肉为毛炮庖之义宜取于此若包则茅匦橘柚皆有是名注义似偏
　　内饔中士四人下士八人府二人史四人胥十人徒百人【饔于胷反下同】
　　正义郑氏康成曰饔割亨煎和之称内饔所主在内贾氏公彦曰饔和也熟食须调和故曰饔
　　外饔中士四人下士八人府二人史四人胥十人徒百人
　　正义郑氏康成曰外饔所主在外
　　亨人下士四人府一人史二人胥五人徒五十人【亨普庚反】正义郑氏康成曰主为内外饔煮肉者　魏氏校曰今之厨役古乃以士为之事外无道也后世士多清谈鼎镬之事以为贱役事道判矣读周礼者以此类求之庶知古人温恭朝夕执事有恪之义
　　总论朱子曰陈君举説天官之职如膳羞衣服之官皆属之此是治人主之身此説是
　　甸师下士二人府一人史二人胥三十人徒三百人【甸弟砚反】
　　正义郑氏康成曰郊外曰甸师犹长也甸师主共野物官之长　贾氏公彦曰天子借田在甸故称甸师此官主地事不在地官者以其共野荐给薪蒸故次亨人　王氏安石曰徒三百人为其以薪蒸役内外饔之事非特耕耨王借也
　　兽人中士四人下士八人府二人史四人胥四人徒四十人
　　正义贾氏公彦曰掌罟田兽以共膳羞故在此
　　人中士二人下士四人府二人史四人胥三十人徒三百人【音鱼本又作鱼亦作防同】
　　正义马氏融曰徒三百人者池塞苑囿取鱼处多故也
　　鼈人下士四人府二人史二人徒十有六人【鼈卑列反】正义郑氏锷曰龟蜃之类莫不有甲名官特以鼈者葢龟以卜蜃以饰器不专于食有甲之羙而食之者众无如鼈
　　腊人下士四人府二人史二人徒二十人【腊音昔】
