<!-- { "loadSidebar": true } -->
　　存疑叶氏时曰汉唐以来儒者多疑和难之说五峯三山惑之尤甚不知难者犹眚灾之谓也过而杀伤人乃秋官司刺过失之当宥者也虞书有宥过无大眚灾肆赦之文周书则有眚灾道极厥辜时乃不可杀之例辟诸海外犹投四裔辟诸千里外与不同国犹屏诸逺方先王非得已也
　　君之雠眂父师长之雠眂兄弟主友之雠眂从父兄弟存疑郑氏康成曰主大夫君也春秋传晋荀偃卒而视不可含宣子盥而抚之曰事吴敢不如事主【贾疏襄十九年左传】
　　案此因和难辟雠之灋而泛及复雠之义如此主友谓友之最亲宻而主其事者朋友道泛故言主以别之若大夫君则尊卑虽异而君臣之谊一也不应眂从父兄弟矣且首言君之雠正指君之为大夫士者耳岂国君之雠而可使调人和之乎
　　余论贾氏公彦曰经所未言以服约之伯叔父母姑姊妹女子子在室及兄弟子众子一与兄弟同其祖父母曽祖父母髙祖父母其孙承后皆斩衰皆与父同其不承后者祖与伯叔同曽祖髙祖齐衰三月皆与从父兄弟同以其同防屦故也【案髙曽祖不得比于从父兄弟】自外不见者据服为断
　　弗辟则与之瑞节而以执之
　　正义郑氏康成曰和之而不肯辟者是不从王命也存疑郑氏康成曰瑞节玉节之剡圭也王以剡圭使调人执之治其罪
　　案弗辟必怙势而弱其敌者也与之瑞节以瑞节给所与雠者谓被杀者之子弟也有瑞莭以为信则执之而人不可挠且官或验其瑞节而使人助执之既执则以归于士也瑞节不必剡圭盖今印信文书之类授瑞节者调人也如调人自执之则无庸瑞节矣
　　凡杀人有反杀者使邦国交雠之
　　正义郑氏康成曰反复也复杀之者欲除弱敌也【贾疏谓既杀一人其人有子弟复杀之恐后与己为敌而己】邦国交雠之眀诸侯得者即诛之郑司农云有反杀者谓重杀也
　　凡杀人而义者不同国令勿雠雠之则死
　　正义王氏应电曰杀人而义者被杀者不义也若为宼攘诱臣妾之小人身其而杀之者为得其宜被杀者之子孙不得为雠雠则罪其不服义而加死刑也
　　案杀人而义者如夫为寄豭穿窬夜入人室之类详玩文意不同国三字盖衍文左传郑防眅夺人之妻其夫攻杀之而以其妻行子产复之令防氏弗怨可见不必不同国也
　　辨正郝氏敬曰杀人而义郑注谓其父母兄弟师长甞辱焉则杀之为得其宜如其言则天下挟睚眦之怨皆得借口父兄见辱而杀人矣
　　通论或问君父之雠亦有当报不当报之别乎朱子曰周官杀人而义者令勿雠雠之则死此不当报者也春秋传父不受诛子复雠可也此当报者也当报而报不当报而止是即所谓直也
　　余论王氏与之曰曲礼父之雠弗与共戴天兄弟之雠不反兵交游之雠不同国记所言复雠之义此经所言和难之法义实相备且其所和者由于过其所不雠者在于义非纵恶也唐时殿中侍御史杨万顷杀张审素素子手杀万顷系表于斧言父寃状宗杀之昧于周官之义矣后韩愈作复雠状以为据礼经则义不同天考法令则杀人者死杀之与赦不可一例宜集议奏闻酌其宜而处之是其所谓宜杀宜赦犹得周公以义断雠之意
　　凡有鬭怒者成之不可成者则书之先动者诛之正义郑氏康成曰鬭讼辩讼者也不可成不可平也书之记其姓名辩本也　王氏应电曰鬭怒乃仇杀之渐亦和而平之平之不服则书其应和之端于册首发难者即为不直而诛之则莫敢先动矣
　　媒氏掌万民之判
　　正义郑氏康成曰判半也得耦为合主合其半成夫妇也丧服传夫妻判合郑司农云主万民之判合
　　凡男女自成名以上皆书年月日名焉令男三十而娶女二十而嫁【上市养反】
　　正义郑氏众曰成名谓子生三月父名之【贾疏内则文】贾氏公彦曰父名之以后皆书年月日及名送与媒氏　郑氏康成曰二三者天地相承覆之数也易曰参天两地而倚数　王氏肃曰家语哀公问于孔子曰闻礼男三十而有室女二十而有夫岂不晚哉孔子曰夫礼言其极亦不是过耳男子二十而冠有为人父之端女子十五而筓有适人之道于此以往则自昏矣　王氏应电曰度其才品之贤愚知识之早暮气体之强弱则男自二十至三十皆可以娶女自十有五至二十皆可以嫁圣人断为中制惟未成人者则不可以嫁娶过期则怨旷矣
　　凡娶判妻入子者皆书之
　　正义郑氏康成曰书之者以别未成昏礼者
　　案判妻似谓出妇也入子谓以他人之子为子者书之者虑其后有违悔争讼
　　中春之月令防男女于是时也奔者不禁若无故而不用令者罚之司男女之无夫家者而防之【中音仲防如字】案自仲春下三十七字盖莽歆所増窜莽法私铸者伍坐没入奴婢以十万数至则易其夫妇民人骇痛故歆窜此以示周公之法官防男女而聼其自奔则以罪没而易其夫妇犹未为已甚也夫无夫家而听其自奔虽乱国汚吏不能布此宪令即以所防者为鳏寡亦非一与之齐终身不改之义故知周官必无是法也且以文义求之于奔者不禁后承以无故而不用令者罚之则所谓不用令者未知其何指既曰大防男女又曰司男女之无夫家者而防之重见赘设亦无此文义康成之说义伤教羣儒求其故而不得强为之辞皆不足辨也
　　凡嫁子娶妻入币纯帛无过五两【纯如字注作缁】
　　正义郑氏康成曰纯实缁字也古缁作防以才为声纳币用缁妇人隂也礼必用其类五两十端也【贾疏古者二端相向卷之共为一两】必言两者欲得其配合之名十者象五行十日相成也【贾疏东方木甲乙南方火丙丁中央土戊己西方金庚辛北方水壬癸木八为金九妻火七为水六妻土十为木八妻金九为火七妻水六为土五妻所克者为妻是五行十日相成之数】士大夫乃以纁束帛【贾疏案士昏礼纁束帛大夫依士礼】天子加以谷圭诸侯加以大璋【贾疏玉人文】杂记纳币一束束五两两五寻然则每端二丈【贾疏制币丈八尺此昏礼每端二丈以二丈整数为之】　贾氏公彦曰凡嫁子娶妻含尊卑但云缁帛主庶人耳　叶氏时曰古者庶人纳币之数止此详于礼而俭于物此男女所以正昏姻所以时案士冠礼陈服于房中纯衣缁带敖氏继公曰纯衣丝衣而缁色者也周官云纯帛论语云今也纯此其徴矣是则丝之缁色其名为纯不必改为缁防而后可通也此云纯帛士昏礼云纁记礼者有异同或此举纯以该纁与姑与注疏说并存以俟考嫁子亦有入币未详或曰二字衍文
　　禁迁葬者与嫁殇者
　　正义郑氏康成曰迁谓生时非夫妇死既迁之使相从也殇十九以下未嫁而死者生不以礼相接死而合之是亦乱人伦者也
　　案曹操幼子苍舒卒伤惜之邴原有女早亡操欲求与苍舒合原曰嫁殇非礼也乃止据此则嫁殇与迁俱是生非夫妇而死合之者一云迁或出母改适无子而前子欲迁以祔父
　　凡男女之隂讼听之于胜国之社其附于刑者归之于士
　　正义郑氏康成曰隂讼争中冓之事以触法者胜国亡国也亡国之杜奄其上而栈其下使无所通【贾疏亡国之社公羊传文奄其上即郊特牲屋之不受天阳是也栈其下谓于下着柴以栈之使不通隂】就之以听隂讼之情眀不当宣露其罪不在赦宥者直归士而刑之士司冦之属　贾氏公彦曰赦宥者媒氏听之










　　钦定周官义疏卷十三
<经部,礼类,周礼之属,钦定周官义疏>
　　钦定四库全书
　　钦定周官义疏卷十四
　　地官司徒第二之七
　　司市掌市之治教政刑量度禁令
　　正义贾氏公彦曰治者下文聼大治小治是也教即陈肆辨物等谓教之处置货物也政者以政令禁物靡等是也刑者以刑罚禁虣是也量度以量度成贾是也禁令以贾民禁伪等是也　刘氏敞曰治谓正万民交易之法教谓使三市信义不欺政谓平百物轻重之价刑谓制盗贼奸伪之民量谓执五量以定谷米之平度谓谨五度以定布帛之制禁谓壊法乱俗之物不儥于市令谓宣教立政之事必宪于民八事者司市之大经　郑氏康成曰量豆区斗斛之属度丈尺也　王氏昭禹曰止使勿为则有禁敕使为之则有令
　　案禁物靡亡者使有利者使阜害者使亡靡者使微以及伪饰之禁过市之罚属游饮食之禁皆所以教也　乡遂公邑稍县都莫不有市而官司市政独立于国中国中之政立则余皆视此矣且联门关以讥不物则境内奸货通不得行而市政壹矣
　　以次叙分地而经市
　　正义郑氏康成曰次谓吏所治舍思次介次也叙肆行列也经界也【贾疏界其地使各有处所不相杂乱】　王氏应电曰经画市地司市之次居中毎二十肆则为胥师贾师之次内宰所谓设其次也其余邸肆各有行列内宰所谓置其叙也次叙既定然后市中之事有统绪而不乱矣
　　以陈肆辨物而平市
　　正义郑氏康成曰陈犹列也辨物物异肆也肆异则市平　王氏应电曰肆长之职名相近者相逺也实相近者相迩也美恶不混其价自平
　　案物同使列肆于一区则美恶相校易辨而市价自平矣
　　以政令禁物靡而均市
　　正义郑氏众曰靡谓侈靡　郑氏康成曰物靡者易售而无用禁之则市均【贾疏物货细靡买之者多至使麤物买者少而价贱禁之则市物均平故云均市也】
　　以商贾阜货而行布【贾音古下商贾贾师皆同】
　　正义郑氏康成曰通物曰商居卖物曰贾阜犹盛也郑氏众曰布泉也　贾氏公彦曰商贾或通货或
　　在市卖之则货阜而泉流
　　案商通货而贾为之居则货阜贾居货而商为之运则布行
　　以量度成贾而征儥【贾价同儥音育】
　　正义郑氏康成曰征召也儥买也物有定价则买者来也
　　以质剂结禁而止讼【剂津私反】
　　正义郑氏康成曰质剂谓两书一札而别之【贾疏小宰职注云两书一札同而别之此不云同文略】若今下手书言保物要还矣【贾疏汉时下手书即今画纸劵】　贾氏公彦曰恐民失信有所违负故为劵书结之使有信也民之狱讼本由无信既结信则无讼
　　以贾民禁伪而除诈【贾聂沈音古刘音嫁】
　　正义郑氏康成曰贾民胥师贾师之属【贾疏胥师职察其诈伪饰行儥慝者而诛罚之故知贾民是胥师贾师之属谓属胥师贾师受其役使者也】必以贾民为之者知物之情伪与实诈【贾疏情伪既据物而言则实诈据人而言】
　　以刑罚禁虣而去盗【虣薄报反去起吕反】
　　正义郑氏康成曰刑罚宪徇扑【贾疏司市所施惟于市中其附于刑者归于士故知惟有此三者】　贾氏公彦曰刑期于无刑故以刑罚禁虣乱之人去其相盗窃也
　　通论王氏应电曰司虣禁暴乱司稽执盗贼
　　以泉府同货而敛赊【赊伤蛇反】
　　正义郑氏康成曰同共也同者谓民货不售则为敛而买之民无货则赊贳而予之　王氏应电曰或敛或赊官民相通故曰同货　王氏昭禹曰凡市之不售货以其价买之所谓敛也物掲而书之买者各从其柢其尤贫者则假贳之所谓赊也如此则开阖敛散协于众心盈虚有无通乎上下岂非与民同其货乎
　　案官有敛赊之政则以货来者同得售而不至于稽滞折阅货之积者同得散播而民赖其用故曰同货
　　大市日昃而市百族为主朝市朝时而市商贾为主夕市夕时而市贩夫贩妇为主【昃音侧本又作昃】
