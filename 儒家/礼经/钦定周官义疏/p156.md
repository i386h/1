<!-- { "loadSidebar": true } -->
　　案陈氏傅良易氏祓谓王行四十五歩以迎宾宾行四十五歩以朝王非也经言公立当车轵注推之以为王立宜当轸则宾主皆立于其所然后陈摈传辞诸侯趋而进或近王数武而王乃少前以就之耳存疑贾氏公彦曰觐礼天子不下堂而见诸侯此春夏受贽在朝亦无迎法至朝后行三享在庙天子亲迎竝申上服乗金路之等　孔氏颖达曰崔云诸侯春夏来朝各乗其命车至臯门外陈介天子车时在大门内传辞既讫乗车出大门下车若升朝之时王但迎公自诸侯以下随之而入更不别迎也天子还服朝服立于路门之外诸侯更易服朝服执防以入应门而行礼若熊氏之义则朝无迎法惟享有迎诸侯之礼　陈氏祥道曰齐仆朝觐宗遇皆乗金路其法仪各以其等为车送迎之节【案齐仆本言朝觐宗遇之飨食陈氏删脱二字遂生缪觧】葢朝宗于朝觐遇于庙其送迎之礼则同先儒谓秋觐无逆送之礼春夏受贽于朝亦无迎法其言与齐仆不合非所信也　易氏祓曰不下堂而见诸侯特汉儒之説耳上公朝位后郑止曰宾下车及王车出迎所立处若贾氏则直以为在庙乃有此迎宾之法经既明言朝位则是外朝之位有此迎宾之法奈何强为之説乎
　　案朝位宾主之间先儒讲説纷杂不一崔氏谓迎入应门而朝于路门外之朝则朝礼乃君臣之正不应以宾主之法迎之故熊氏贾氏皆不从据齐仆职皆乗金路则当迎之以至庙而非入朝者矣郑贾以朝礼无迎法而三享则杀故谓行朝礼于朝正南面之尊既讫然后讲宾主之礼迎入庙而行享如此则无下堂见诸侯之嫌而又与曲礼当宁之文对峙而不相悖然觐聘之礼受玉受享皆同时逓举而不更端朝礼既行于朝享礼何必改而之庙且司仪之将币正礼与享礼竝赅此经将币专指享礼而不及朝礼文义亦不画一齐仆职云朝觐宗遇飨食皆乗金路其法仪各以其等为车送逆之节此谓朝觐宗遇之飨食也岂此迎入者为飨食之礼经文但错举而不必顺叙与抑天子于诸侯有不纯臣之义春见之法即以宾主礼行之则方朝时亦有迎与
　　庙中将币三享王礼再祼而酢【注故书祼作果】
　　正义郑氏康成曰庙受命祖之庙也三享皆束帛加璧庭实惟国所有【贾疏聘礼与觐礼皆有庭实】朝事仪曰奉国地所出重物而献之明臣职也王礼王以鬰鬯礼宾也鬰人职曰凡祭祀宾客之祼事和鬰鬯以实彜而陈之再祼而酢者再祼宾乃酢王也
　　案朝聘以圭璋享以璧琮币则圭璋璧琮之统名也司仪职诸公相宾及诸公之臣相为国客贾氏皆以将币为正行朝聘而用圭璋之礼仪礼觐聘皆受圭讫旋即行享竝无更端且朝重而享轻受圭于朝而受享于庙疑无此理则此经当以将币为受圭而以三享为受享俱在庙中行之为得也若受挚于朝则受享亦于朝或另是一礼此经特着其在庙者耳存疑郑氏康成曰礼者王使宗伯摄酌圭瓉而祼王既拜送爵又摄酌璋瓉而祼后又拜送爵是谓再祼辨正郑氏锷曰小宰职曰凡宾客賛祼谓賛王也小宗伯賛祼将亦賛王也若宗伯摄酌何用小宰小宗伯賛之乎内宰职曰凡宾客之祼献瑶爵皆賛谓賛后也若王后不与则外宗賛宗伯而内宰亦必賛矣康成葢因大宗伯职言大宾客则摄而载祼遂失之不知大宗伯乃后不与而摄之以拜送耳宗伯摄后则内宰亦賛宗伯矣
　　案再祼后职也但正行觐享之时后不出则虽礼有再祼亦大宗伯摄之故大宗伯职云大宾客则摄而载祼谓此也注以賛为摄故误耳
　　飨礼九献食礼九举出入五积三问三劳【食音嗣积子赐反劳力报反】
　　正义郑氏康成曰飨设盛礼以饮宾也【贾疏飨礼烹大牢以饮宾食礼亦亨大牢以食宾但食礼无酒而飨礼有酒有食兼燕与食故云盛礼】九举举牲体九饭也【贾疏特牲礼尸食与三饭佐食举干尸又三饭举骼及兽鱼尸又三饭举肩及兽鱼】出入谓从来讫去也毎积有牢礼米禾刍薪问问不恙也劳谓苦倦之也皆有礼以币致之　郑氏众曰积谓馈之刍米　贾氏公彦曰出入五积谓在路供宾来去皆五积也三问者使卿大夫问之亦有礼以致之所行三处亦当与三劳同处也三劳者按小行人逆劳于畿觐礼云至于郊王使人皮弁用璧劳注云郊谓近郊其逺郊劳无文但近郊与畿大小行人劳则逺郊劳亦应使大行人
　　存疑贾氏公彦曰九献者王酌献宾宾酢主人主人酬宾酬后更八献是为九献
　　案九献者王祼后祼为二献王与后又各一献为四献余五献未详
　　诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位宾主之间七十歩立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼【信音申】
　　正义郑氏康成曰七章者自华虫以下一祼而酢者祼宾宾酢王而已后不祼也　郑氏众曰前疾谓驷马车辕前胡下垂者【贾疏辀人辀深四尺七寸軓前曲中】　郑氏锷曰辀人之辀长一丈四尺四寸其軓前之曲中者名曰前疾进而立前疾则比之车轵为稍近矣
　　诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位宾主之间五十歩立当车衡摈者三人庙中将币三享王礼一祼不酢飨礼五献食礼五举出入三积一问一劳诸男执蒲璧其他皆如诸子之礼
　　正义郑氏康成曰五章者自宗彜以下一祼不酢者祼宾而已不酢王也【王氏安石曰一祼不酢有礼而无报若不敢当焉卑故也】不酢之礼聘礼礼宾是与【贾疏子男一祼不酢与聘礼礼宾同但子男用鬰鬯不用醴则别故云与以疑之】　王氏昭禹曰车衡谓在辀下軶两服者
　　总论王氏应电曰先命圭缫借者守国之瑞朝觐所执以为信也次言冕服至贰车车服以庸辨尊卑莫大于此二者也次言在朝在庙在馆在途其礼无不同而有隆杀之义　朝位歩数以至门为度迎送以逺为敬也立则以进前为敬故上公立当轵侯伯则当疾子男则当衡也
　　凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆眂小国之君【相息亮反】
　　正义郑氏康成曰此以君命来聘者也孤尊既聘享更自以其挚见执束帛而已豹皮表之为饰【贾疏孤行正聘则执瑑圭璋八寸不执皮帛故知既聘享更自以其挚见也但侯伯以下使臣无此更见法以大国孤尊天子别见之故自以其挚见执束帛而已】继小国之君言次之也朝聘之礼每一国毕乃前不交摈者不使介传辞交于王之摈亲自对摈者也【贾疏诸侯交摈者侯介传于王摈传而下又传而上亲自对摈者聘礼宾来在末介下东面上摈亦至末摈下亲相与言者是也】庙中无相介皆入门西上而立不前相礼者聘之介是与【贾疏聘礼宾行聘之时摈者纳宾宾入门左介皆入门左北面西上注云随宾入也介无事止扵此是介入庙门西上不相者也彼诸侯法约同天子礼故云与以疑之】以酒礼之酒谓齐酒也【贾疏聘礼用醴齐明此亦用醴齐对文三酒五齐别通言之齐亦名酒故云齐酒也】和之不用鬰鬯耳其他谓贰车及介牢礼宾主之间摈者将币祼酢飨食之数　郑氏锷曰朝位当车前则进而近王也愈蹙以速　贾氏公彦曰赵商问其他眂小国之君以五为节下云诸侯之卿各下其君二等注云公使卿亦七侯伯亦五子男三不审大国孤五而卿七何答云卿奉君命七介孤尊更自特见故五介此有聘礼可参又问出入三积此即与小国同应视小国之君何须特云三积与例似错答曰三积者卿亦然不独孤也故不在视小国之中然则壹劳者亦是卿亦然故须见之　易氏祓曰春秋传鲁叔孙婼曰列国之卿当小国之君固周制也
　　案天子旅见诸侯故有此礼葢六服之国未能同时而至一日之内将币三享礼宾成礼亦不能多人故时其众寡而旅见焉然后馆舎可以逓容饔积可以闲致讶劳可以徐周所以旅见时多也鲁侯国而旅见滕薛之君故春秋竝书以志非礼　朝位当车前经不言宾主之间则王无出门迎法但至朝下车拱立车前聴命趋入库门东向入庙耳此以见下文凡诸侯之卿大夫士至王朝皆有下车拱立之位防其君二等又见诸侯之臣相为国客其朝位亦然故司仪职不更及也
　　通论易氏祓曰大宗伯言孤执皮帛则天子之孤也此言大国之孤则为上公之孤其执皮帛与天子之孤同者天子之孤六命则执束帛而加之以虎皮也上公四命之孤则执束帛而加之以豹皮也
　　凡诸侯之卿其礼各下其君二等以下及其大夫士皆如之
　　正义郑氏康成曰此亦以君命来聘者也所下其君者介与朝位宾主之间也【案卿虽有朝位王不迎之注云宾主之间葢縁蒙上文而误】其余则自以其爵聘义曰上公七介侯伯五介子男三介是谓使卿之聘之数也朝位则上公七十歩侯伯五十歩子男三十歩与　贾氏公彦曰大夫士皆如之者大夫又各自下卿二等士虽无介与歩数至牢礼之等又防杀大夫
　　案诸侯之卿虽聘享后无特见灋但入朝下车退朝升车自有逺近歩数是亦朝位也王虽不迎之注云宾主之间者蒙上文耳况为国客则有宾主朝位经亦举王朝以见侯国也无庸以注为疑
　　总论郎氏兆玉曰诸公之礼九仪之一也诸侯之礼九仪之二也诸伯之礼九仪之三也诸子之礼九仪之四也诸男之礼九仪之五也孤以君命来聘九仪之六也卿以君命来聘九仪之七也大夫九仪之八也士九仪之九也
　　邦畿方千里其外方五百里谓之侯服岁一见其贡祀物又其外方五百里谓之甸服二岁一见其贡嫔物又其外方五百里谓之男服三岁一见其贡器物又其外方五百里谓之采服四嵗一见其贡服物又其外方五百里谓之卫服五岁一见其贡材物又其外方五百里谓之要服六嵗一见其贡货物【注故书嫔作频】
　　正义郑氏康成曰祀物者牺牲之属嫔物丝枲也器物尊彜之属服物纁絺纩也材物八材也要服蛮服也货物贝也　贾氏公彦曰此因朝而贡与大宰九贡小行人春入贡者别彼二者是嵗之常贡也王氏昭禹曰六服其见有六岁之差所以节逺迩
　　之期其贡有六物之异所谓别土地之宜　或问周官五服之贡限以定名不问其地之有无与禹贡不合何故朱子曰一代自有一代之制大概是近处贡重底物事逺处贡轻底物事恰如禹贡纳铚纳秸之类　王氏应电曰此亦约六服所贡之大分而言职方氏制其贡各以其所有六服每嵗皆有贡则小行人所令春入贡也
　　案旧説虞夏之制天子巡守之明年诸侯各以其方嵗见四载而徧此注其朝贡之嵗四方各四分趋四时而来皆非也果尔则或一嵗而空一方之诸侯或一嵗而空一服之诸侯其方或有寇戎之警其谁御之窃意周制侯服最近故每嵗一见而徧甸服地较逺分国较多両嵗中各以其时其事一见而徧男采卫要地愈逺分国愈多则期愈寛所以顺人情便国事也虞夏之制亦大率类此成王之崩事在旬日而康王之立大保率西方诸侯入应门左毕公率东方诸侯入应门右则六服皆有朝者可知矣舜典日觐四岳群牧班瑞于羣后则非一方之诸侯可知矣
