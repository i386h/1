<!-- { "loadSidebar": true } -->
　　按书武成孟子王制所言畿封之制多有抵牾愚尝以周礼为据而后得其说也凡封国有管辖之地有实封之地有所食之田周礼上公之地方五百里侯方四百里伯方三百里子方二百里男方百里即诗之锡之山川土田附庸司马迁所谓周封伯禽康叔于鲁卫地四百里太公于齐兼五诸侯地正与周礼制合此管辖之地也其言食者半三之一四之一者此其实封之地今观春秋齐鲁等国封疆皆可騐也孟子所言君十卿禄者大国君田三万二千亩次国君田二万四千亩小国君田一万六千亩此一岁君所自食之禄也故以司马法同封之制合职方氏封国之法而计之天子千里之地为田一千六百同出车一万六千乘徒一百六十万人诸公地方五百里为田四百同除附庸之国其食者四之一实封田一百同出车一千乘徒十万人故为王畿十分之一若如王制拘以百里止得天子百之一而已侯之地四百里为田二百五十六同除附庸之国其食者三之一实封田八十五同出车八百五十乘徒八万四千人伯之地三百里为田一百四十四同除附庸之国其食者三之一实封田四十八同出车四百八十乘徒四万八千人子之国二百里为田六十四同除附庸之国其食者半实封田三十二同出车三百二十乗徒三万二千人男之地百里为田十六同其食者半食封田八同出车八十乘故以千里之地大约封公者四国其食者四之一封侯者六国封伯者十一国其食者三之一封子之国二十五封男之国百其食者半自所食之外皆为附庸之国矣若如王制之说州方千里州建百里之国三十七十里之国六十五十里之国百有二十凡二百一十国即如方百里之国为田十六同出车一百六十乘大国三军合用三百七十五乘将安取办乎此其说诚不可通矣　畿内采地孟子云天子之卿受地视侯大夫受地视伯元士受地视子男王制云天子三公之田视公侯卿视伯大夫视子男元士视附庸周礼载师以家邑之田任稍地以小都之田任县地以大都之田任畺地大约公处于大都孤卿处于小都中大夫处于家邑夫天子畿内之地不过千里苟三公之田视公不防于半天子之疆乎是不然王畿之县都不世量山川人民以为都邑而使掌其治教赋税非若诸侯之封国割其地以与之故天官九两一曰牧以地得民二曰主则以利得民而已所谓受地者但可言其所食与出封耳且孟子王制所述视地有不同者尝观春秋所书王臣三公称公卿称伯中大夫称子下大夫称字元士中士称名下士称人列国唯命卿以名登于册大夫谓之微者称人而已故周礼掌客云三公眡上公之礼卿眡侯伯之礼大夫眡子男之礼士眡诸侯之卿礼庶子一眡其大夫之礼典命云王之三公八命其卿六命其大夫四命及其出封皆加一等故三公在朝则食大国君之禄出封则为上公之国六卿在朝则食次国君之禄出封则为侯伯之国中大夫在朝则食小国君之禄出封则为子男之国下大夫食大国孤之禄出封则为附庸之国元士之爵眡诸侯之卿中士之爵眡诸侯之大夫下士之爵眡诸侯之上士而其禄则自下大夫而下并与诸侯之臣同何尝如王制所云天子县内凡九十三国耶盖唯畿内不以封也故大而县都小而公邑皆可以治如召公之循行南国毕公之允厘东郊衘命而往单车可代自无僭逼之嫌苟如孟子所言万取千焉则非唯无是地而亦必至于簒弑之相寻矣苟如王制所封之地又何必设朝大夫都宗人都司马都则都士等官而以八则驭之乎唯其禄视夫诸侯之所食是故公食三百二十井三公为田九百六十井孤卿食二百四十井三孤六卿为田二千一百六十井中大夫食一百六十井周礼五官共中大夫三十一人合冬官不过四十人之数为田六千四百井虽举朝公卿中大夫之禄不过九千五百余井尚不及一同公田故虽告老而犹食于家必有大故而后收其田里八柄所谓夺以驭其贫也及其身殁而子孙犹得世其禄盖非世其公卿大夫之禄也记曰天下无生而贵者天子之元子士也是故无大夫冠礼而有其士礼盖但世其士之禄耳故仕者之子孙贤则命之爵不贤则禄足以代耕圭田足以祭祀所谓天子有田以处其子孙也故以畿外邦国言渐逺所尊者虽大如上公不过天子十分之一已执夫居重驭轻之势小如子男亦出百车百余乘而足以守宗庙之典籍以畿内县都言宻迩所尊者子弟虽贤而不世自足以待无穷之贤县都虽大而不有自不虞夫僭逼之患至其后世王畿则子弟袭封侯国则大夫世爵而有孟子大家弑夺之说诸侯则并吞附庸大夫则分裂公室而有孔子陪臣执国命之讥与夫王章一扫而空而封建遂为一大弊矣大抵孟子之说略王制之说拘惟一据夫周礼以图攷之然后知其立法之妙而可以尽见夫先王精意之全也或疑诸公方五百里其食者四之一为一百二十五里诸侯方四百里其食者三之一为一百三十三里则侯地反多于公乎是不然经文于封畺定其里数而其食则就其中为之等而未尝定其里数盖地大则中包广而外之里数反少地小则有四边而外之里数反多不可以里计也故公田四百同四之一为实封一百同侯田二百五十六同三之一则为实封八十五同此其多寡之数自有等级而不相混矣或又以诸男实封八同出车八十乘小国一军合有一百三十五乘此则一军而不足何以立国乎盖八十乘之车为三师而有余故或益之地以足一军之数或止于三师亦可以应敌其制不可得而详矣
　　丘甸通成出车合一
　　司马法曰四井为邑四邑为丘丘有戎马一匹牛三头是谓匹马丘牛四丘为甸出长毂一乘马四匹牛十二头甲士三人歩卒七十二人戈楯具谓之乗马四甸为县兵车四乘四县为都兵车十六乘　此不计道里专以都鄙居民之数而出兵赋之法所谓县都者非甸稍县都之云也彼县即小都都即大都地方百里此则不及一同之地不过用以出赋之名耳此据周礼小司徒旧法而述之也
　　又司马法曰六尺为歩歩百为亩亩百为夫夫三为屋屋三为井井十为通通为匹马三十家士一人徒二人通十为成成百井二百家革车一乗士十人徒二十人十成为终终千井三千家革车十乘士百人徒二百人十终为同方百里万井三万家革车百乘士千人徒二千人　夫均之为司马法也甸方六十四井出车一乘成为百井亦出车一乘者甸以室数计之指其实数成以道里计之兼山川道涂等虚数也故一同提封万井除山川沈斥城池邑居园囿术路三千六百井定出赋六千四百井又以上中下二等之地计之一夫耕二夫之地毎井止四家一同共二万五千家出车百乘若以一成百井计之除山川等三分之一定出赋六十四井正合甸之田数一夫耕二夫之地为二百五十余家出车一乘亦与甸之车数相符今云一同万井三万家者此不过一直筭法耳盖不必除其虚地亦不必计上中下受地之差而俱以下地纪数亩百为夫非实指一匹夫谓一夫之地也夫三为屋者俱以下地为筭三夫之地为一屋即为一家故一通十井而为三十家一成百井而为三百家出车一乘归于一同万井为三万家出车百乘其数盖无不同也
　　丘甸通成士徒合一
　　诸家之说以为通成终同畿内采地法一乘士十人徒二十人凡三十人士多而徒少井邑丘甸畿外邦国法一乘士三人徒七十二人士少而徒多以为内外之制孰知夫丘甸之法必一乘百人者兵无竒正则死故有前拒左角右角以为更休兵无辎重则亡故有重车以为根本兵无什长则乱故有士十人以相什伯凡有此车必有此人数此必然之法通成终同之出车岂能外此故一通十井三十家内合有徒十人而云徒二人者五人为伍伍皆有长以其长之寓于徒内故称徒二人也士一人者毎徒十则有一士率之也成百井三百家革车一乘合有徒百人云二十人者亦指其伍长故止二十人言士十人者兼队正队副百夫长甲士而言也然则百人之数何尝与丘甸异岂有有是车而无是人之理遂谓畿内采地一乘三十人畿外邦国一乘百人不亦谬哉
　　丘甸旁加一里之非
　　井邑丘甸县都乃计民以出兵赋之法不当以道里而论井通成终同乃计田以治水之法故必以道里论故十夫有沟百夫有洫千夫有浍万夫有川夫皆在于田内有田即有沟洫有沟洫即有夫岂有中出税而外治沟洫之理丘甸去山川而即其居民之实数故六十四井出车一乘一成包川浍而言故为百井苟除三分之一亦与甸之六十四井同亦出车一乘岂谓一甸之地旁加一里而后与成合哉
　　井田车马兵噐
　　据司马法六十四井出兵车重车各一乘夫毎井通计止于四家共为二百五十六家大较六十家而出一马二十家而出一牛五家而出二卒民不已病乎盖重车民间常器牛民间常畜马亦民间之不可缺者毎井虽止四家而可任者常有十人是六百四十人中取百人以为徒也唯兵车与兵器则一甸之中共出财备之耳然此但谓一甸之中有此车与徒耳非取之以为用也观自古所称天子诸侯之车数可以见之盖毎十分而简稽其一故毎同不过出车十乘卒千人凡封国之数皆以此为准
　　成周兵民之制
