<!-- { "loadSidebar": true } -->
　　【此正后宫地与人之灋欲施政教先湏叙正其地分布其人然后为之图画后宫宫室官府次舎之形象为之版书阍寺女宫女奚之録籍由是按图而知其所居守之地执版而可以稽其所事之业政若酒浆笾豆醯醢衣服祭祀賔客之所当供者令若阍人掌守王宫中门之禁寺人掌王之内人及宫女之戒令唯版图既定皆可得而治之矣稍食有事于后者不可不给其食犹王朝之冗食也解见宫正人民国中妇女执事宫中者上为祝史等下则为奚犹云庶人在官也后宫之外不可直接宿卫周庐故列女宫于旁部分其居略如宿卫之灋而后总以垣墉限隔阍寺守之其外乃为官府次舎此周之内宫所以为善也】
　　以隂礼教六宫以隂礼教九嫔以妇职之灋教九御使各有属以作二事【隂礼者妇人所当行之礼六宫王后所立犹王之六官也教六宫者郑氏曰后也不敢斥言若今称中宫矣愚谓亦兼夫人而下也妇职之灋妇人所当脩之职事丝枲等事也礼与职亦互文女御九九相属于九殡故曰九御使九御各属于九嫔以率作之其他教道进御礼事亦莫不然矣】正其服禁其奇衺展其功绪【衺斜通○妇人之服易于过侈正之使长短大小有定式文绣物色冇定制不得随意变更奇衺竒巧左道非僻者禁之于微使不得惑众致力曰功业次曰绪以时展视不至怠荒也】
　　【此主教其宫嫔之事按内宰教嫔妇之灋此古今人世昏明偏全浇淳美恶之一大界限也夫天之生人有一男则冇一女岂男子有教而妇人独可无教乎古者宫中必设师傅保姆之官故周南后妃言告师氏而后得归寜宋国夫人保母不至以及于水难百姓妇女亦必有师四十无子为人间女师是也今观夫祭祀賔客礼也闗雎所称琴瑟钟鼔乐也国风诸篇诗也女史所记书也非学何以能之唯如是故古者女子之盛徳高识若敬姜孟母者无忝于男子而凡祭祀賔客丧纪冇男子之事则有妇人之事是以能上奉神灵之统下理万物之宜也此所谓内宰之教盖传其学于师傅保姆而教之然亦有齿尊徳卲如昭帝后之亲受书于夏侯胜者矣秦汉而下其君既无脩身齐家之学至于吕不韦审食其武三思或委以国事令监宫中者遂使人疑而不复信苟得人如内宰者以治之岂有是丑哉以是知周公之灋似迂而实深切也○食其音异箕】
　　后立六宫图说
　　大祭祀后祼献则赞瑶爵亦如之【祼灌通瑶音遥○宗庙之祭王既祼后从后亚祼王荐腥荐熟后亦从后献也尸卒食王既酳尸后亚献其爵以瑶为饰内宰賛之】正后之服位而诏其礼乐之仪【服谓内司服之六服正之使服当其事位谓房中户内堂上及阼所立处正之使不失处所后行礼之时皆合于乐节诏之使各当其威仪】赞九嫔之礼事【九嫔賛后荐玉齍荐彻笾豆与凡从后之礼内宰亦賛之使不失】○凡賔客之祼献瑶爵皆赞【王同姓及二王之后为賔客者祼亚王礼賔也献王飨燕亚王献賔也瑶爵亚王酬賔也后从王内宰皆赞之】致后之賔客之礼【酒正致后之致饮于賔客之礼掌客夫人致礼豆笾等物内宰将后命而致之盖唯大飨有夫人之礼余但致之而已详见大行人掌客】○凡丧事佐后使治外内命妇正其服位【丧事佐后行丧礼内命妇九嫔世妇九御也外命妇卿大夫之妻也使治者使其属上士治之正其服之精麤位之前后也】
　　【此佐后行礼之事按后夫人与尸賔献酬后哭诸侯嫔御吊临于卿大夫士之丧此古人之至大礼非中古以上莫之能行也礼国君取夫人之辞曰与寡人共冇宗庙社稷故祭必夫妇亲之天子以天下为家建侯树屏虽世爵而必命有徳者故其来朝以礼神之礼礼之是以后皆从王古者君臣同体大臣之死王为之服故后夫人亦有吊临之礼且古者世道淳笃人心纯一漙天之人专以行礼为务而无媱姣衺伪之风为之尸者则足以象神而人亦以神事之为之賔者果才徳出类而人亦以贤礼之有丧者主于哀戚而人之吊之者亦眞冇哀戚之心是故可以行献酬吊临之礼而无嫌也况所谓尸者皆王同姓懿亲而卜吉者苟匪人则不足以为尸矣所谓賔者亦微子箕子鲁公太公之流苟泛常诸侯则宗伯摄之矣所谓吊临者亦必王之诸父兄弟及姑姊妹或嫔御父母之家耳不然则内外宗命秩视嫔御者掌之岂以少年宫嫔数数入诸臣之家以行礼哉后世祭无尸君臣无复献酬之礼后夫人不复出宫此礼皆不必复讲然观宋之宣仁赐忠宣公社饭为温公申公吊临彻朝犹有君臣一家之意后王不可不知而周礼自当存之未可以轻訾也○临去声数入声】
　　凡建国佐后立市【谓诸侯始封或如殷周之迁国也国必靣朝后市故王立朝而后立市】设其次置其叙【凡市必区画有制思次居中司市涖之于是以次叙分地而经画之每二十肆则为一介次胥师贾师涖焉思次介次所谓设其次也经画其地所谓置其叙也】正其肆陈其货贿【肆各藏物而不错杂物各以类而相从比可以平价可以禁伪所谓正其肆陈其货贿也皆后命官为之】出其度量淳制【淳音纯○度谓分寸丈尺引量谓籥合升斗斛淳谓布帛幅广狭之度制谓长短之式皆自后宫而出】祭之以隂礼【郑氏云市中之社祭以妇人】
　　【此佐后立市之事乾坤之道干主资始坤主化生市所以利物故后立之天文下垣市楼斗斛帛度列肆等星即内宰佐后所立者欤】
　　中春诏后帅外内命妇始蚕于北郊以为祭服【中音仲○中春蚕月也北郊纯隂之地妇道属隂故公桑蚕室于北郊后帅外内命妇亲蚕者一则供祭服以奉郊庙一则勤职事以化百姓也为祭服见后典枲】○歳终则防内人之稍食稽其功事【内人九御及女宫女奚也稍食给事后宫之冗食正岁均之岁终则防之功事凡酒浆醯醢衣服等事正岁施之岁终则稽之】佐后而受献功者比其小大与其麤良而赏罚之【麤粗通○典妇功凡授嫔妇功及秋献功内宰佐后受之小大者犹云粗细盖各有适用麤恶也良善也小大各冇善恶良善则可用麤恶则不堪用比而赏罚之靡不兢为精美也】会内宫之财用【内宫夫人而下也后宫用财易于侈靡先为定式使冇品莭限制岁终而会之庶不至于骄奢浪费也】正岁均其稍食施其功事【正岁均之施之岁终会之稽之与天道相始终也】宪禁令于王之北宫而纠其守【北宫对王宫在南而言系之王者王兼内外也禁谓宫禁令谓宫中之职事正歳悬之以时纠之】
　　上春诏王后帅六宫之人而生穜稑之种而献之于王【穜稑音同六○郑氏云六宫之人夫人已下分居后之六宫者使后宫藏种以其有传类蕃孳之祥必生而献之示能育使不伤败且以佐王耕事供禘郊也先种后熟曰穜后种先熟曰稑○已上皆衣食本原之事内宰之官掌版图之灋而辨内外稽人民此其大纲也教六宫之礼职宪北宫之禁令此其大职业也莫尊于后而正其服位诏其礼乐耕桑立市之事莫费于内宫而防其财用莫贵于嫔御而正其服稽其功事王设之以治王内之政故曰内宰于天文为天相乃轩辕附星正主辅女后以为职者也非齿徳皆尊及王至亲不可以居此官内宰之职举内治寕有不脩乎冡宰兼治后宫故复统于冡宰】
　　【又按内宰寺人阍人世妇女史等职所言后宫其辞不一曰内宫对王宫为外而言曰北宫对王宫在南而言曰中门以内外之中而言曰王内曰王之北宫曰王宫中门系之王而言也其曰六宫者乃后所立六宫拟于六官者故曰以隂礼教六宫帅六宫之人而生穜稑之种也其曰女宫者乃民间女服事于六宫典司职事于后宫之旁者故曰帅女宫而致于有司帅女宫而濯溉为齍盛莅陈女宫之具观寺人称掌王之内人及女宫之戒令王之内人则指女御言故系之于王女宫即民间妇女故不系之王也详见六宫图说】
　　女宫女奚女奴辨
　　内小臣掌王后之命【后听内治有命内宰所诏内小臣传之】正其服位【服位内宰所正内小臣传而正之】后出入则前驱【为之开道○已上主侍朝之事】
　　若有祭祀賔客丧纪则摈【皆内小臣为之传辞】诏后之礼事相九嫔之礼事正内人之礼事【诏者先事而告相者助其不及正者纠其违慢异尊卑也】彻后之爼【谓后受尸之爵饮于房中之爼○已上主相礼之事】
　　后有好事于四方则使徃【畿外王同姓二王之后或后兄弟之国姊妹之嫁于诸侯者时有问遗故曰好事】有好令于卿大夫则亦如之【畿内正宫夫人六卿世妇内宗外宗之家后虽无政令时有言教至焉故曰好令二者皆内小臣衘命以徃○已上主为后使命之事】掌王之隂事【郑氏云隂事羣妃御见之时若今掖庭令昼漏不尽八刻日録所记推当御见者是也云王之隂事亦先乎隂之意】隂令【王居路寝有命令教戒于北宫则内小臣令之也○已上主王假于有家之事】
　　【夫妇三纲之首闺门万化之原众庶莫不然而况母仪天下者乎宦寺者不能不用而不可以轻用其选有甚于外廷之臣者故其职曰掌后命正服位出入前驱与大防之于王无一爽庶防出入起居罔有不钦也若礼事在后曰诏九嫔曰相内人曰正一大小宗伯之賛于王庶六宫闲于礼仪而无有愆忒也若好事好令则使徃亲亲贤贤与王同志即齐诗女曰鸡鸣之意也掌王之隂事隂令则恩逮下而无嫉妬庶有樛木螽斯之美也古称妇寺以其去势柔媚如女人也今观其职如此非刚正之士其孰能之是故奄悉无命爵唯此称上士盖必其有士噐士行士徳而锡以士爵也】
　　阍人掌守王宫之中门之禁【王宫每门四人専言中者北宫之门于内外为中男女之别尤为严也旧谓库门于王之五门为中盖内为大府天府路寝皆禁密之地守之当严其说亦通但玩经文则専指后宫言耳】丧服凶噐不入宫【丧服衰绖之服凶噐丧事之噐曲礼苞履极袵厌冠不入公门】潜服贼噐不入宫【潜服若甲贼噐若懐刃】竒服怪民不入宫【冠服异常左道怪诞】凡内人公噐賔客无帅则防其出入【内人女御也公噐笾豆等礼噐賔客谓女賔公卿之夫人世妇以好礼徃来者】以时启闭
　　【丧服凶噐避不祥也潜服贼噐防不轨也竒服怪民虑惑众也三者门闗皆所当禁于此言之虽有天子之命若唐宪宗之迎佛骨亦不得入也内人公噐賔客三者冇时而出入然苟无使者符节以帅之则在所防察不得私出入也晨昏启闭以时○已上每门禁防之事】
　　凡外内命夫命妇出入则为之辟【外命夫内宰医师以事入宫者内命夫奄士也】
　　【命夫命妇出入中门则为之辟除行人使违避无干犯贱事贵之礼余则验其出入防为之跸此阍人兼职】
　　掌扫门庭【门所相值之地曰庭扫除不蠲】大祭祀丧纪之事设门燎【燎地烛也束苇百根涂蜜焚之手执者为手烛或昧爽既夕设以为明】跸宫门庙门【跸止行者无得相翔喧嚣】凡賔客亦如之
　　【平时扫门庭有事设门燎二者每门之事跸则唯宫庙为然尤严密也必为之燎与跸禁防之意在其中矣】
　　【按阍人有职无爵若北宫之门则奄人也其余疑以庶人在官者之贤者然礼称墨者使守门盖黥靣防之至轻者罪薄过小而能改过迁善故可用之抑亦以示戒盖兼用之欤】
