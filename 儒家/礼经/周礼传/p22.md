<!-- { "loadSidebar": true } -->
　　【乡大夫即六卿也州长而下及遂大夫等即六卿已下之贰属也周礼之灋在朝则为六官在国则兼为郷遂之官及都鄙之君故平居则六卿各教其所治民不必别立守令国有大事而致民则六卿各帅其郷遂之民而至不必别有徴召国有大故则六卿各纠其民而守不必别爲长帅其有会同师田而用众则六卿各帅其都家所统之民而往不必别为之将观夏书甘誓乃召六卿即六事之人则此灋自古已然春秋列国三卿即三军之将则此灋末世不废以此见古者公卿大夫靡不亲民岂以清高为务而重内轻外文事必知武备岂唯词翰是工而文武异揆以内则为王朝之臣治官府之事以外则为郊野之君统邦畿之政此体统合一情意流通而无后世内外隔絶上下司猜疑扞格之也其族师而下未必皆王臣不过民自推择其长因而秩之故曰使民兴贤出使长之汉赐民爵一级已上盖其遗灋也夫有爵则有禄此古今通道八则之禄位以驭其士正由于此故其人皆得以清心化理以民事为重后世民间之吏唯以催督钱粮勾摄公事是急不唯无禄以养之而凡所以聚敛于民者百责皆萃其身每强其所不能不至于逃絶不止尚望其以教化为事哉】
　　【世疑六乡六遂七万五千家而设万有八千九百三十九官遂亦如之民不胜扰奈何愚尝详攷周官之灋矣六乡六遂近郊逺郊四面方二百里之地为田六十四同当为一百五十万余家今观六乡六遂序官之数比邻之长共三万人所统之民止于卜五万家十倍其数者此乃简稽之灋与今之设里同盖每比合有五十家而每嵗为之长以司教化者一人当简稽之数者止于五家官有定员其民则相更代数十年而周一比长所统实五十家故官不见其多而民不知扰也苟泥于十五万家则近郊逺郊一百里之居民一何少而井邑之夫有定数又将焉往也哉】
　　六官分治乡遂都鄙邦国图
　　成周兵民之制
　　乡大夫之职各掌其乡之政教禁令【乡大夫凡六其一即大司徒其五为五官分天子之六乡而治之故云各掌其乡政以正其不正教之使効上之所行禁以防其恶令以率其事】正月之吉受教灋于司徒退而颁之于其乡吏使各以教其所治以攷其德行察其道艺
　　【正月之吉天运维新六乡各受教灋于司徒退而颁之于州长已下之吏使各教其所治之民徳行道艺者每嵗以党正之所书州长之所攷者而复考察之以为异时賔兴之本也德与行并言善行皆天徳之发则不流于小行艺与道并言游艺皆至道所寓则不局于一艺】
　　以嵗时登其夫家之众寡辨其可任者【小司徒颁比灋于六乡之大夫以嵗时入其数故此登其夫家辨其可任弛舍而入其书于小司徒将以施政教而行徴令也】国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以嵗时入其书
　　【此征字谓用为力役之征也凡人壮而有室者即可任以男子之事此固易辨其末有室者则以躯干高下而定其气力之强弱故髙及六尺七尺者虽年未壮亦可服男子之役城郭之民其役烦载师近郊十一其征颇轻故得以晚赋早免野鄙之民其役省载师逺郊二十而三其役颇重故早赋晚免大扺低昂相以足用而已贵已仕者贤有徳行能有道艺养于庠序而升之司徒者服公事庶人在官者老国中六十已上野六十五已上疾谓疲癃残疾皆复除而不任所以尊贵优士达吏养老寛疾也】
　　三年则大比攷其德行道艺而兴贤者能者【兴谓人才在下兴而举之也】○乡老及乡大夫帅其吏与其众寡以礼礼宾之【乡老三公賔兴重事亲往涖之众寡乡人之善者无拘多少咸在】厥明乡老及乡大夫羣吏献贤能之书于王王再拜受之登于天府内史贰之
　　【大司徒以乡三物教万民而賔兴之曰六德六行即此所谓德行曰六艺即此所谓道艺乡大夫平日之所作成党正正嵗之所书州长嵗时之所攷司谏之所巡问观察不出乎此至是大比复攷而兴之所以为公卿大夫士以任天职以治天民者皆不外是焉与其众寡者稽合众论出于至公必素服于宗族乡党不得以掩袭也以賔客之礼礼之而不复以乡人待之自此而用賔于王也録其姓名及其贤能之实献之于王王再拜受其书重得贤也登于天府以天祐国家降生贤才也内史诏王爵禄故藏其贰将授以天位也后世上以空言取士而不必其实下以空言自售而不必上之求公卿之所作成天王之所优礼皆非其道于是真才不易得天职旷而不举矣】
　　退而以乡射之礼五物询众庶一曰和二曰容三曰主皮四曰和容五曰兴舞
　　【贤能者既献之于王以为公朝之臣矣其比闾之吏与夫府史胥徒大比黜陟之后将何所取哉于是乡老等复退而至乡以乡射之礼五物询其众庶量材而用之庶即庶人在官之庶也其以射者古之用人欲加之任使必以射观其器能虞书所谓侯以明之下文五者非射不能知犹后世观身言之灋也和者恺悌温良此立人之本容者容止可观如汉选舞者以形容魁梧也主皮者不失正鹄和容者容体比于礼兴舞者节奏比于乐以此五者观其人于是郷遂之官与夫百官府之羣吏靡不有守有为可以辅成君子之治而非庸戻壊政之人矣但其上者以賔礼之而荐之于王王自以射选之或即授之禄爵或复养之成均其权在于司马此则仕于其家云尔故乡老自以射选之也】
　　此谓使民兴贤出使长之使民兴能入使治之
　　【乡人夫大比之事皆稽于众而不自为私盖小民合而听之则公使民自举其类之贤者能者于是出而在野则为乡遂都鄙长民之官吏是举贤所以为民上以长于己也入而在朝则为六职治事之官吏是举能所以为有司以治己也民其肯徇私而不公者哉孟子曰国人皆曰贤然后察之见贤焉然后用之公天下事以公天下之心处之也】
　　成周造士兴贤制【古今造士得失利弊酌古取士灋】
　　嵗终则令六乡之吏皆会政致事【乡大夫掌一郷之教而云六乡者言六乡之大夫令其六乡之吏也】
　　【会计其政休致其事因而考覈其称职与否以待废置之典盖羣吏上于乡大夫郷大夫致于大司徒大司徒致于冢宰也此灋百官府皆然司徒为五官之首故发其例】
　　正嵗令羣吏攷灋于司徒以退各宪之于其所治之国【正月之吉乡大夫受教灋于司徒退而颁于乡吏六郷者郷大夫所亲治故自颁其教也此令羣吏攷灋于司徒者乡大夫所主都鄙之国以身仕王朝不得亲治使吏摄之故令攷灋于司徒而各宪之于其所治之国盖亲听教戒则受命唯谨上之人亦得延见长吏以访民情也】
　　大询于众庶则各帅其乡之众寡而致于朝【大询详见小司冦乡之众寡凡有职者及贤能者皆在也】
　　国有大故则令民各守其闾以待政令以旌节辅令则达之
　　【各守其闾者以静制动凡军中搏贼之灋皆然见动者即擒之则奸细无所容民有公事不免于行则以旌节辅令乃得通达否则不敢行无节而擅行虽良民亦纳于圜土则谍贼无从而逸此灋所以简而密乡大夫之为旌节所谓道路用旌节也】
　　【按治天下以正风俗得贤才为本故乡大夫之职莫急于教民莫重于兴贤而比灋次之正嵗之所攷嵗时之所登嵗终之所会致三嵗之所大比不过于此乡大大特举其要而其节目则有司存也】
　　州长各掌其州之教治政令之灋【州长中大夫所统二千五百家教之而伦理明治之而争夺息与夫政事徴令皆有成灋】
　　正月之吉各属其州之民而读灋以攷其德行道艺而劝之以纠其过恶而戒之【属音烛】
　　【乡大夫于正月之吉受教灋于司徒退而颁之于其乡吏故州长即于是日聨聚其州之民而读之所以警动人心使不怠也党正于正嵗书其德行道艺故此因聚众之时攷其实而劝勉之使益进于善纠察其有过恶者训戒之使不丽于罪】
　　若以嵗时祭祀州社则属其民而读灋亦如之【嵗时谓春祈年秋报成】○春秋以礼会民而射于州序【州序州学也以礼防民盖乡饮酒之礼射以观徳序以习射为义也】
　　【按正月之吉春秋祭社读灋攷行凡三春秋礼射凡二此州长教民之事】
　　凡州之大祭祀大丧皆涖其事【州之大祭祀山川古迹之在州境州之大丧公卿大夫之卒于州者州长地主故临其事职丧所谓公有司之所共也】
　　若国作民而师田行役之事则帅而致之掌其戒令与其赏罚【致于司徒而后致于司马凡师帅旅帅卒正等军吏皆六乡平日之所选用者故州长即掌其戒令赏罚】
　　嵗终则会其州之政令【将正治致事也】○正嵗则读教灋如初【正嵗谓嗣嵗正月对嵗终言故曰正嵗复如前嵗故曰如初】○三年大比则大攷州里以赞乡大夫废兴【五党之吏治人才皆在所攷举曰兴舍曰废乡大夫所治者广州长助其不及】
　　党正各掌其党之政令教治【党正下大夫所统五百家】
　　及四时之孟月吉日则属民而读邦灋以纠戒之【孟月吉日四时首月朔也纠戒则劝在其中】春秋祭禜亦如之【禜音咏○左传霜雪风雨水旱疫疠之不时于是乎禜之】
　　国索鬼神而祭祀则以礼属民而饮酒于序以正齿位壹命齿于乡里再命齿于父族三命而不齿
　　【师曰嵗十有二月大蜡索飨鬼神既蜡行乡饮酒礼于序所以休老劳农申之以孝悌之义正齿位者朝廷莫如爵郷党莫如齿六十者坐五十者立六十者三豆七十者四豆八十者五豆九十者六豆此尚齿之经制也一命之士与郷人序齿再命惟与父族序齿居乡人老者之上三命为大夫其爵隆矣抑于父族下非所以贵贵躐于父族上非所以亲亲故别设席于尊东而谓之僎两不相绌此尚齿之权制也】乡饮酒图义
　　凡其党之祭祀丧纪昏冠饮酒教其礼事掌其戒禁【党正愈近民故凡吉凶賔嘉每事教之使无失礼复掌其戒禁犯令者治之以灋也】
　　凡作民而师田行役则以其灋而治其政事
　　嵗终则会其党政帅其吏而致事
　　【嵗终会计一党之政帅族师而下致其事于州长上下转相承】
　　正嵗属民读灋而书其德行道艺
　　【人有德行道艺乡大夫攷其大约而已党正近民知之为详故书其实迹以待攷某贤也以某事知其贤某能也以某事知其能即虞书之载采采皆众所推服庶有眞材实行而非无稽之言矣】
　　以嵗时涖校比及大比亦如之【族师以邦比之灋以时属民而校比党正所统五族以嵗时临视之庶无缺也】
　　【按四孟月春秋祭禜读灋凡六大蜡正齿位正嵗书徳行道艺及掌民间所行之礼此党正教民之事】
　　族师各掌其族之戒令政事【族师上士所统百家】
　　月吉则属民而读邦灋书其孝弟睦婣有学者【月吉每月朔日也族师弥近民故读灋与书其行亦弥数】春秋祭酺亦如之【酺音步○酺合众饮酒也古礼民不得羣饮故汉人赐民大酺五日此言春秋祭酺盖亦祭社毕而民得相与饮酒因以书其行也党正所书徳行道艺才已成者孝弟睦婣天常笃厚学以充其良心则可以成才故书之因宗族乡党所称也】
　　以邦比之灋帅四闾之吏以时属民而校登其族之夫家众寡辨其贵贱老幼废疾可任者及其六畜车辇【四闾之吏闾胥四人比长二十人也】
　　【邦比之灋闾胥而下由族师而定党正而上据族师而行故于此详言比灋】
