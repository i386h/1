<!-- { "loadSidebar": true } -->
　　官多则民扰周礼六官所以经纬乎王畿四海者至详且宻当时之民恐不胜其扰也是不然此在于官之贤否何如耳故利民之官不可少害民之官不可有且周礼亲民之官唯其乡遂都鄙之主而已其余若司諌司救媒氏调人皆下其法于其主而自行之又如布宪毎岁首遣之但至于邦国盖于吏为详宻于民实阔畧他如匡人撢人掌交掌察则又因事而遣非有常员后世巡行国邑者不得其人各以其意见主张氏事甚则有司科敛于民以附益之宜乎有十羊九牧之喻也
　　三百六十属公孤官不必备周公以冡宰兼大师召公以司空兼太保苏公以司防兼大史此原为兼官者公兼乡老卿兼乡大夫军将皆命卿旅帅皆中大夫此原不别设官以至比长闾师等局分不必设府史胥徒不别置也有不得不兼者掌马者即以为驭士庶子等可以为车右也至如撢人训方因事而遣夏采放相因事而设平日无此官事毕而罢故官虽多而无冗员之病
　　周公兼官之设使人之所能乘人之所余事治而不妨功用人而不费禄善物而不费财周礼中此意为多司门多隙地而祭祀之牛牲系焉稾人多谷食之余以豢祭祀之犬甸师有余力帅其徒以薪蒸圉师习于苫盖之事则以充椹质翦阖车仆主苹蔽之事则以共大射之三乏至于遂师农事之不可缓者则移用其民县正师役之不可后者则移其执事盖亦莫非此意他如罪人之执役于圜土未尝以无用妨有用盗贼之任器货物则入于师兵亦不以有用为无用周公之克勤小物类如此此官事不摄夫子所以讥管氏之不俭也后世之冗费冗员冗食畧不知节而唯馂民之膏血以偿之亦当念及此哉
　　注疏于周礼字有不通者不独改其声且改其文全无意义至有的然差譌者却不能正愚取其所改不过百之一二而已
　　凡诸经各有义例其字面亦有不同初开卷茫然无识惟终卷后反覆再观其义始见愚得一法以经解经而已故凡初读时不明处率十之三四次以渐融释末后尚有疑者不过十之一二遂置不复思记之寓目处使留于心乆之此理自然呈露盖心即天地圣人之心但为形骸间隔遂蔽覆昏塞惟虚静无我则自开露此天聪明也杜元凯云优而柔之使自求之厌而饫之使自趋之管敬仲云思而不得鬼神将通之皆得此意矣
　　贾氏正义云按书传周公一年救乱二年伐商三年践奄四年建侯卫五年营成周六年制礼作乐所制之礼即此周礼也汉兴髙堂生传十七篇自髙堂生萧奋孟卿后仓戴徳戴圣是为五传弟子所谓十七篇即仪礼也若夫周礼其出特后者马融传云秦自孝公已下用商君之法其政酷烈与周官相反始皇禁挟书特疾恶欲絶灭之故焚烧之独悉是以隠藏百年孝惠除挟书之律开献书之路时有季氏上周官五篇复入于秘府五家之儒莫得见焉孝成时刘向子歆校理秘书始得列序着于録畧然亡冬官一篇以攷工记足之时众儒并出共排以为非是唯歆年尚防务在广览乃知其周公致太平之迹且在于此奈遭天下兵革并起疾疫丧荒弟子死丧彼有里人何南缑氏杜子春尚在永平之初年且九十能通其读颇识其说贾徽及子逵大中大夫郑兴及子大司农众往传其业又以经书传记转相证明为解其时议郎卫次仲待中贾景伯南郡太守马季良亦皆作周礼解诂然犹有参错同事相违二郑明理于典籍觕识周官之义存古字发微正读郑字康成作周礼注多引杜子春郑大夫司农之义以赞而下之焉然则周礼起于刘歆而成于郑然林孝存以为末世渎乱不騐之书作十论八难以排弃之何休亦以为六国隂谋之书唯有郑徧览羣经故能答林硕之难作为训注使其义得条通焉其后唐大学博士贾公彦又撰周礼疏五十卷是为注疏云【觕粗通】文中子曰吾视千载以上圣人在上者未有若周公焉其道则一而经制大备使后之为政有所持循唐太宗问三代损益何者为当魏征对曰孔子曰周监于二代郁郁乎文哉吾从周周礼周公所裁遗谈余义可举而行若择前代宪章发明王道臣请以周典唯所施行帝大说翌日又召征入曰朕昨夜读周礼真圣作也篇首云惟王建国辨方正位体国经野设官分职以为民极诚哉深乎良久谓征曰朕思之不井田不封建不肉刑而欲行周公之道不可得也明道先生曰必有闗雎麟趾之意然后可以行周官之法度愚案淳公之学识其大者可谓尽得周礼之本矣然详攷周礼之治莫重于教六宫教世子故周官法度正所以为闗雎麟趾法度无大于此也大抵周之治必自卑近始必于其所难者而致详故后夫人嫔妇女御之教王世子贵游子之教以至教其宦寺教其胥徒教百姓女工初若可畧而实则甚切要为之甚难而其成功则甚易简此其所以异于后世之治也
　　横渠张先生曰天官之职须襟怀洪大方看得盖其规模至大若不得此心欲事事上致曲穷究凑合此心如是之大必不能得也愚谓周公之心与天地同体以天下为家又以多才多艺一事一物皆此心散见及其制作成后莫不与此心凑合六官皆然学者须先得此心有不通处致曲可也
　　横渠又曰太宰之职难看盖无许大心胷包罗记得此复忘彼其混混天下之事当如捕龙蛇搏虎豹用心力看方可其他五官便易看止一职也愚谓大宰之职若典法则而下凡十条皆总陈治天下之道其余有春王正月之事有岁终之事有毎日之事又有随时所遇大事具有成法按职行之要之亦一官之事后世此书遂无传者特以周公于天下事混成在心其作为成书皆自大本中冩出故官虽六而治则一职虽殊而意则通后人无此胷襟各自一职上推求只见其杂乱纷纠而已学者须于三百六十属融会而通之运旋得转乃可以观此书也
　　文公先生曰周礼一书周公所以立下许多条贯皆自从广大心中流出又曰周官徧布精宻乃周公运用天理熟烂之书
　　文公又尝以为未成之书者然愚观正岁建牧立监九伐之法巡狩殷国等礼皆防维封建之意岂有后世牧伯专恣之祸又如建其长立其两与夫都则都士都宗人都司马等官皆置于都鄙之后岂有世卿之祸如制贡治兵春秋此法犹存至于六官职掌皆与书同盖周公摄政时制礼作乐者即此也乌得谓之未成哉但自成康既没之后纲纪日渐頽废无大有为之君以举之遂不可复反若当时未尝行者文公或未详览恐亦记者之误也
　　陈同父曰周礼一书先王之遗制具在后有圣人不能加毫末于此矣世儒以为治至周公而术已穷穷则不可复继周之后必为秦夫子盖逆言而不言也呜呼果其穷也则周公之志荒矣自伏羲神农黄帝已来顺风气之宜而因时制法凡以为人道立极而非有私天下之心也盖至于周公而集百圣之大成文理宻察曲而当尽而不汚无复一毫之间而人道备矣人道备则足以通天下之礼而周天下之变变通之理具在周公盖至此而与天地同流而奚忧其穷哉夫周家之制既定而上下相维至于八百余年诸侯既已擅立周之王徒拥其虚器蕞然立诸侯之上诸侯皆相顾而莫之或废独何所畏而不忍哉岂非周公之制有以维持其不尽叛之心虽颠倒错乱而犹未底于亡也当时有能变通周公之制而行之天下不必周而周公之术未始穷也
　　黄度氏周礼说序曰周之道固莫聚于此书他经其散者也周之籍固莫切于此书他经其缓者也公卿敬羣有司亷教法齐备义利均等文武周召之实政在是也奈何使降为度数事物之学哉新昌黄文叔始述五官而为之说亹亹乎孔孟之以理贯事者必相发明也恻恻乎文武之以己形民者必相经纬也涤洗刘歆苏绰王安石之腥秽而一以性命道徳啓后世之公心虽未能表是心而独行犹将合他经而并存也
　　马端临氏曰经制至周而详文物至周而备有一事必有一官毋足恠者有如阉阍卜祝各设命官羞服泉货俱有司属自汉以来其规模之碎经制之烦宻亦复如此特官名不袭六典之旧耳固未见其为行周礼而亦未见其异于周礼也独与百姓交渉之事古今异宜盖三代之时寰宇悉以封建上之人所以治其民者不帝如祖父之于其子孙田土则少而授老而收又从而视其田业之肥瘠食指之众寡而为之斟酌区画俾之均平货财则盈而敛乏而散又从而补其不足助其不给或賖或贷而俾之足用所以养之者如此司徒之乡州县遂岁时读法攷其徳艺纠其过恶而加以劝惩司马之卒旅师军四时大田行其禁令而加以诛赏所以教之者如此其事虽似烦扰而不见其为法之弊者盖以私土子人痛痒常相闗脉络常相属虽其时所谓诸侯卿大夫者未必皆贤然既世守其地世抚其民则自不容不视为一体既视为一体则奸弊无由生而良法可以世守矣自封建变而为郡县国家之法制率以简易为便慎无扰狱市之说治道去太甚之说遂为经国庇民之逺猷所以临乎其民者未尝有以养之也苟使之自无失其养斯可矣未尝有以教之也苟使之自无失其教斯可矣盖壤土既广则志虑有所不能周长吏数易则设施有所不及竟于是法立而奸生令下而诈起处以简靖犹或庶几稍涉繁伙则不胜渎乱矣则知周礼所载凡法制之碎烦宻者可行之于封建之时而不可行之于郡县之后必知时适变者而后可与通经学古之说也
　　治地事宜
　　尺
　　凡地皆从人身起寸指节也尺臂长也寻伸臂而上也约以中人十寸为尺十尺为丈倍丈为引八尺曰寻倍寻为常布帛尺十二寸者天数也周尺六寸四分洛阳测景防之制犹存其度起黄钟故短
　　歩
　　半歩曰武一足所履二武曰歩两足所张六尺为歩此人生自然之度量田用之自古及今未之有改王制云古以周尺八尺为歩今以周尺六尺四寸为歩古者百亩当今东田百四十六亩三十歩东田谓山东之国以闗中在西而言也此不过周末权度不审故有此缪夫歩生于足谓歩有不同足亦不同乎邓展曰古者百歩为亩汉时二百四十歩为亩古千二百亩则得今五顷
　　赵氏曰古以百歩为亩今以二百四十歩为亩古百亩当今之四十一亩也
　　桑羊曰古者制田百歩为亩民井田而耕什而籍一先帝哀怜百姓之愁苦衣食不足制田二百四十歩而一亩率三十而税一













　　司马法曰六尺为歩歩百为亩一目纵横六尺是谓之歩此图纵横各十歩积为百歩是谓一亩














　　攷工记匠人为沟洫耜广五寸二耜为耦一耦之伐广尺深尺谓之畎班固曰后稷始畎田以二耜为耦广尺深尺田畎长终亩一亩三畎而播种于畎中苗生叶以上稍耨垄草因隤其土以附苗根比垄尽畎平则根深而能风与旱也　能音柰□通
　　二耜为偶两人并耕也深者为畎畎上髙土为伐伐发也两人所发之土广尺则伐下之土为深尺矣一歩三畎立苗方二尺此法井牧皆然郑氏曰古者耜一金两人并发之　贾氏曰耒头金广五寸
　　按畎垄之法见于赵过盖凡陆谷初种时必迫于地面则天地气相接而易滋至其渐长渐溃其土以益之其治地可谓尽善矣若治水田莫善于吴越畎垄之制与此不同大凡地□广狭各有所宜所谓广深尺者亦不可拘当随种之所宜参酌乡俗教民为之可也象山先生述其家治田之法用长大镢头锄深至二尺许广一尺半植一禾大旱时以田肉深独得不旱毎穗数至二百粒他处不及百粒计所收数倍深耕易耨之効如此不可不学也















　　诗公刘彻田为粮大田雨我公田遂及我私
