<!-- { "loadSidebar": true } -->
　　【梦者寐而神逰或因思而成或有征而先见幻境如事事也多主兆吉凶世有知其理者故特设官以掌之古文作□从广□取在室中而卧于牀之意从梦声意今书用梦从夕从瞢省寐而昏蒙不明也以代□非】
　　眡祲中士二人史二人徒四人【祲侵沁二音】
　　【郑氏曰祲隂阳相侵渐成祥者鲁梓慎云吾见赤黒之祲按此亦属之大卜者以其占类也】
　　大卜掌三兆之灋一曰玉兆二曰瓦兆三曰原兆其经兆之体皆百有二十其颂皆千有二百○掌三易之灋一曰连山二曰归藏三曰周易其经卦皆八其别皆六十有四○掌三梦之灋一曰致梦二曰觭梦三曰咸陟其经运十其别九十【觭音欺亦与其同】
　　【太卜通掌卜筮梦三者之占而独以卜名者古人重卜也三兆三梦之灋不传于三易犹有可言者易体卦八曰干坎艮震巽离坤兊重之为六十四夏易首艮即兼山之谓也故曰连山商易首坤即坤干之谓也故曰归藏周易首干即今易书也三易经卦皆八重之皆六十四但其序次与其辞不同掌其灋者三易各有通其学之人筮得卦爻使各言其吉凶书所谓三人占大卜从而折衷之也○以此例而推之兆之体若今书所载天象山川人物之形者共百有二十体颂爻辞也每体十爻为千有二百颂玉兆者文如玉拆瓦兆者文如瓦解原兆者文如土裂三者盖以为序兆之始而辞有不同至其体皆百有二十其颂皆千有二百大卜总掌三兆之灋而断其是非也○梦之有运谓人之神变动而有所之也亦若今梦书所载天地人事动植之物者其经运十每运其别有九故为九十致梦谓事有先兆心无所因而自致者觭竒也谓梦之异者咸感也陟经歴也谓人心有所感神防防歴而梦也三者亦以为序梦之始至其经运皆十其别皆九十大卜则总掌三梦之灋而断其是非也卜梦二者不过以易之灋因此识彼而着其大畧如此旧説以颛顼为玉兆帝尧为瓦兆周为原兆致梦作于夏觭梦作于殷咸陟作于周未详其説阙焉可也又以连山出于神农归藏出于黄帝周易出于伏羲其説据宋元丰中毛渐奉使契丹于民间得书有山坟形坟气坟谓即古三坟之书因谓山坟为连山形坟为归藏气坟为周易亦未知其是否也】
　　【按三易之名实与三正相为表里其説似精深而实显明也盖阳气始于子于律为黄钟气属天故曰天开于子而周以之建正先天卦位坤之半为复一阳生于重隂之下乃干之元而所以统天者也是乃天地人之大德故周易首干而天下之理得矣天一生水而地六成之万物之形始于丑于律为林钟后天坤居未未之冲丑形属地故曰地辟于丑而商以之建正先天卦位正北方为纯坤之卦万物之所归藏也不翕聚则不发散贞下起元天地人之至妙者也故商易首坤盖周用夫阳之始而啇用夫隂之终义各有当也夫子为气之始丑为形之始皆未可有为至寅而后人工可施于律为太簇事属人故曰人生于寅而夏以之建正后天卦位为艮万物之所成终而成始也故夏易首艮艮止也止则生矣是三正三易其义一也然天地之道一也而已隂特其所收敛耳此洪范之数以阳为主八十一律但纪阳声易书但为阳谋故夫子序易以周易首干为正春秋以一之日纪年也时以作事凡圣人敬授人时莫非所以为民也建子建丑之月时当寒沍未可有为故夫子论为邦而以夏正建寅为善周礼以寅月施政也】
　　以邦事作之八命一曰征二曰象三曰与四曰谋五曰果六曰至七曰雨八曰瘳【瘳音抽】以八命者赞三兆三易三梦之占以观国家之吉凶以诏救政
　　【邦有大事作而命之其命辞有八征谓征伐左传先王卜征五年也象谓天象之变有云如众赤鸟夹日以飞之类也与谓两相交际若聚女仕君也谋谓营为若下文立君大封大迁也果古祼字祭莫重于祼谓祭祀之日与牲仪礼卜祭春秋之改卜牛也至谓有所往若廵行廵守文王之卜田也旧谓人之至与不至此小事也何用卜乎雨谓水旱之时有雨与无也瘳谓疾病之时瘳与否书武王有疾周公卜三也凡此八事之命辞非但卜之而已三易三梦之人皆用是以占之并大卜赞其事参互而观因以知国家之吉凶吉则为之脩德以承之凶则为之脩省戒备所以救国家政事之得失也】
　　凡国大贞【贞质正之意天府陈玉以贞来嵗之美恶此言大贞则所质问者谓非常事总下所称也】卜立君【君无冢嫡庶子中年均德均谋及卜筮】卜大封【诸侯当封以国者故卜其地诗所云卜云其吉也】则眡髙作【髙殻髙处有纹可灼者作谓先作其墨俟灼后而观其食与不食也】大祭祀则眡髙命【大祭祀唯圜丘方丘之祭以二至其余若祀五帝旅上帝禘祫大庙之祭必以卜命谓命以所卜之事也】凡小事莅卜【莅临视也凡小事若尝之卜芟狝之卜戒卜象卜雨卜瘳之类】国大迁【若盘庚迁都】大师则贞【贞正也】凡旅陈【谓旅于四望山川】凡丧事命
　　【凡卜在祢庙门阈外闑西南北面其叙先陈于庙门外西塾即此陈也次正之于阈外席上此之贞也次视髙而命之事然后视髙而作其兆复有尊官但临视而不执事者葢有涖陈贞命作五节之叙立君宗庙社稷安危所系封国社稷万姓所永頼大卜视髙作则命之者小宗伯所谓玉帛以诏号而贞之者大宗伯陈之者大宰涖之者王也大祭祀鬼神假与不假所系丧事先人永藏之地人子莫大之事视髙命则贞之者小宗伯陈之者大宗伯莅之者大宰大宰职帅执事而卜日是也大迁因不吉而求其永安大师众之死生国之存亡系焉贞则命之者卜师陈之者小宗伯莅之者大司空大司马也凡旅陈则涖之者小宗伯也小事涖卜则大卜但临视之陈贞命作皆卜师已下自为之也此因事之大小而尊卑相次之叙如此然以小司防三询之例推之则大迁大师当与立君一类此在丧祭下或有误文且若周公之卜瘳成王之卜天变皆身亲为之岂必于有司执其事乎是又不可一一拘也】
　　卜师掌开之四兆一曰方兆二曰功兆三曰义兆四曰弓兆【郑氏曰开开出其占书也经兆百二十体此言四兆者分之为四部若易之二篇书金縢曰开籥见书是谓欤方功义弓之名未闻然所引亦未知是否】
　　凡小事眡髙火以作【以火爇使拆】致其墨【兆衅微不可辨复以墨润之而后明凡卜事卜师必主为此】
　　凡卜辨龟之上下左右隂阳以授命者而诏相之【上下谓之首尾左右谓之两旁各有应灼之处如阙　　亦因其上下左右而别木火金水之兆也
　　隂殻阙　　处阳殻表视兆处命者既命以所卜之阙　　　　灼于何兆使神可以因事而示
　　之象故卜阙　　　　命卜者及诏相其辞使命之者确然阙　　　不贰则神亦断然以示之而不忒也】
　　龟人掌六龟之属各有名物【名天曰灵属六者是也物谓色与体也】天曰灵属地龟曰绎属东曰果属西曰靁属南曰猎属北曰若属各以其方之色与其体辨之【绎音亦果如字六旧説不明按尔雅有十一曰神最神明者二曰灵出涪陵郡縁中文似玳瑁者或云即今大觜灵蠵能鸣者也三曰摄腹甲曲折能自张闭好食蛇者也四曰寳大寳也五曰文甲有文防者河圗曰灵负书丹甲青文六曰蓍在蓍丛下者七曰山八曰泽九曰水十曰火夫天曰神又神负文故神灵文即天也传曰地不爱寳蓍地中植物故寳蓍即地也后天卦位东北为艮山即东也西为兊泽即西也南为离火即南也北为坎水即北也唯摄无用又尔雅云俯者灵行头低仰者绎行头俯前弇果甲前长后弇猎甲后长左倪不类行头左痹右倪不若行头右痹此言之体也但果猎类若字微有差误葢得天气多者形下覆而俯灵者神灵之意得地气多者形向上而仰绎者土势髙下相因之意得南方气者甲前长而向前弇猎者猎而居前也得北方气者甲后长而向后弇若者顺而在后也得东方气者目左倪而头向左卑果木也得西方气者目右倪而头向右卑靁主声谓金也色者天地黄东青西白南赤北黒也天地东西南北之虽其灋象各不同然受气不能纯然无杂但或以其体或以其色辨之而使之各有所属因之各有所取用也○蠵音锥弇掩甘二音倪音霓痹皮避二音】
　　凡取用秋时攻用春时各以其物入于室　上春衅祭祀先卜
　　【秋物成而甲坚取而杀之鼈人秋献鱼是矣春气和而甲润解之不伤六分其体色藏于室随所宜而用之天子备物也大其灼非一恐乆而枯朽杀牲取血以涂之使润泽兼以生气续之也先卜上古始为卜者古人于耕食蚕牧靡不祭其先事之神不忘本也月令孟冬衅祠策葢本诸此秦建亥故以孟冬为上春】
　　若有祭祀则奉以往旅亦如之丧亦如之
　　【凡国有卜事皆人奉以往此特举祭祀及旅与丧者丧祭国之常事余可知矣】
　　菙氏掌共燋契以待卜事【燋音爵○燋烧木存性者以木鐩取火用此以传则易燃也契刻之刀刮去其外黒皮可以视兆者故字从刀诗云爰契我是也菙氏掌共此二者以待卜事】凡卜以明火爇燋遂龡其焌契以授卜师遂役之【焌音俊龡吹同】
　　【明火者以木鐩取火于日取其精明之意焌即菙木以明火爇燋遂龡其焌者谓先以燋爇得明火然后龡之于菙以灼礼所谓楚焞置于燋也卜师主视髙火以作故菙氏并契其以授卜师而役终其事也】
　　占人掌占以八簭占八颂以八卦占簭之八故以眡吉凶【簭之八故即簭人所辨九簭之名大卜作之八命也此于簭曰八簭于卜曰八颂其实不过八事而已】
　　【凡稽疑簭短长必先筮而后卜故占人之占以八簭占之八颂必先以八卦占簭之八故因两视其从违而断其事之吉凶也】
　　凡卜簭君占体【兆象天地五行人物之类】大夫占色【兆气雨霁蒙绎克】史占墨【先所定之墨食与不食】卜人占坼【坼音册裂兆声】
　　【卜而兼言筮者卜其所筮之吉者也凡卜簭卜人精其事闻兆声则不俟征于象而即知其吉凶故曰占坼史主定墨观其食与不食乃史之事故曰占墨既占其食之后然后授于大夫察其色之润泽光明昏昧连络陵犯五者故曰大夫占色君尊但视其体书曰体王其罔害故曰君占体其叙本先卜人此先君者以尊卑为叙也若玉藻云卜人定史定墨君定体则未卜前事也】
　　凡卜簭既事则系币以比其命嵗终则计其占之中否【占卜者虽有君已下四者不同然主其事者则占人也故九簭之事既毕则史以币书其命之事与占人断决之词系之于比之者占人非一各存其説也嵗终则计其占之中否屡中者进其秩不中者其人盖上责其实则人精其业庶乎国家之事得有所依据而万无一失矣按书金縢王与大夫尽弁以啓金縢之书是系币非特以稽占人之能盖以其中者藏之金縢匮中又以为他日决疑之攷验也○比音鄙】
　　簭人掌三易以辨九簭之名一曰连山二曰归藏三曰周易【三易解见上辨九簭之名者三代之易各有所断九簭之词也】
　　九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶【九巫字并当作□与簭同】
