<!-- { "loadSidebar": true } -->
　　中军以鼙令鼓鼓人皆三鼓司马振铎羣吏作旗车徒皆作【鼙音脾○令鼔盖击晋鼔鼙字未详鼔人皆三鼓兵以鼔进也两司马振铎以通鼓作士气也羣吏作旗凡正旗傔旗皆立车执辔徒立示将行也○傔音欠】鼓行鸣镯车徒皆行及表乃止【师帅旅帅击鼔以行伍长鸣镯以节鼔于是车徒皆行自五十步表进至后表】三鼓摝铎羣吏弊旗车徒皆坐【摝音鹿掩也两司马手掩铎声羣吏旗皆偃于是御者步者皆跪旗举则作卧则坐此作止之灋】
　　又三鼓振铎作旗车徒皆作○鼓进鸣镯车骤徒趋及表乃止坐作如初【鼔势前进车骤徒趋者以渐赴敌也自后表进至中表】
　　【鼓慢则缓行急则疾行此疾徐之节】
　　乃鼓车驰徒走及表乃止【乃鼓者鼓急疾不暇鸣镯以节之也车驰徒走者对敌行益疾自中表进至前表】鼓戒三阕车三发徒三刺【阕音缺○疾雷击鼔曰戒每鼓戒一则车一转发徒一击刺戒者作气使战阕者不极其力书所谓乃止齐焉是也止于三示敌已服】
　　乃鼓退鸣铙且却及表乃止【铙卒长所执以止鼓者及表乃止自前表退至中表也】坐作如初【如初者三鼓摝铎弊旗车徒皆坐又三鼓振铎作旗车徒皆作】
　　【旗卧则坐举则作退军亦有节度如前○以鼓进以金退此进退之节已上仲冬教大阅之灋】
　　遂以狩田以旌为左右和之门【植旗于左右以为门军门曰和师克在和也】羣吏各帅其车徒以叙和出【以次第出和门】○左右陈车徒有司平之【门之左右各陈车徒使有司平叙之】旗居卒间以分地前后有屯百步【凡旗常居一卒之中百人悉聚于旗下可以知部曲所属因而分其所屯之地凡设围之屯前后错居相去百步此防数之节亦竒正之意也】有司廵其前后险野人为主易野车为主【险野人为主者人在车前以为辅易野车为主者车在人前以为卫也】既陈乃设驱逆之车【驱逆者驱在外之禽趋于获逐脱走之禽反于围此但设之至百姓畋猎然后用也分屯地以防数廵人车之险易设驱逆以期大获此皆田之要务已下皆为田事】
　　有司表貉于陈前【见前振旅】中军以鼙令鼓鼔人皆三鼓羣司马振铎车徒皆作遂鼓行徒衔枚而进【衔音咸○鼔动而军作鼔行而军行一如前大阅旗鼔作止之灋】大兽公之小禽私之【大兽公之者百姓先公后私之意小禽私之者人君与民同利之意诗献豜于公言私其豵意亦如此○豜音肩三歳豕豵音宗一岁豕】获者取左耳【亦如军灋之执馘也○馘音国】及所弊鼓皆駴车徒皆噪【駴戒通噪恤告反○田猎尽其所禁之处兽益多而穷廹于是鼔益急疾车上与步卒皆大呼俟大获而后止】徒乃弊【冬田用众多百姓竭作故以徒言】
　　致禽【虞衡植旗甸祝致之也】馌兽于郊【馌音叶餽也○至郊而索享百物以兽餽之】入献禽以享烝【入国而为冬烝之祭】
　　【按师田之政圣人所以仁义曲尽而有国者之至急务也安而忘战则危无事而教杀则不祥是故因田以寓军灋盖夷狄冦贼如禽兽禽兽害人如冦戎故教战而继之以田也田而必先教战者不用不教之民以战也○仲冬教大阅阅简也大简阅其军实农隙而可以大用其民盖行之非一故传曰三时务农一时讲武三时农事方殷非不用也但可一为之冬则农功已毕故曰大阅其礼为特备其行当不一而三时之田皆以是为凖焉三时田灋非有畧也于冬述之不复重出耳兵出曰治兵入曰振旅仲春为一歳教战之始而曰振旅者为仲冬大阅之后将收而藏之藏之以礼则用而不忒故曰振旅者反尊卑也反尊卑也者出则壮者在前老者在后入则反之所以明尊卑长防之序也其田之名曰搜搜之为言搜也鸟兽方孳尾搜取其不孕字者故孕者虽获而不献也茇舍者田间草宿止舎之名仲夏讲武而曰茇舍者夏则百姓毕出郊野以治田夜则止宿于草舍恐有非类之侵故取名于茇舍雍氏春令为阱防亦此意也其田之名曰苗夏苗在田故除禽兽之害苗者蜡之迎猫迎虎者谓是故也四时皆治兵而秋独专其名者为仲冬大阅之始故以出兵为名也其田之名曰□□之为言杀也秋气肃杀顺天时以裁物之过也○旗鼓号名者军之耳目教战莫此为急四时之田靡不用之春而辨鼓铎等器郑氏谓象雷发声故以辨其声为主亦犹攷工记云冐鼓必以啓蛰之日也夏而辨号名之用者夏主夜宿夜战声相闻故以辨号名为主也秋而辨旗物之用者秋气清明物色莫辨于秋故以辨其色为主也用之者四时皆然不可有缺也辨之者三时各专其一则习之审也○其田之灋有火有车有罗者昆虫未蛰不以火田春而火止故春以火言鸠化为鹰然后设罻罗秋而始罗故秋以罗言四时非不用车也夏无火罗之用故单以车言冬则兼而用之故言及所弊百姓竭作因以徒言也○圣王之于祭祀也必有资于物故其于禽兽也非独去其害亦所以资其用故田之后必终之以祭四时皆有宗庙之祭禴夏以迎来烝冬以送徃错举其盛者也春秋皆祭社独于春言者土方施功也秋田主祭四方报成万物也圣人之于禽兽不得不除也而必有其名不得不用也而必以其礼且物之害人常也故四时之田有定时人之害人无常也故为之备有急则移而用之耳实教战也而不以为名若无形也而实藏其用此师田之政所以为仁义曲尽也○孳音自擭音话□古狝字又作□】
　　及师大合军以行禁令以救无辜伐有罪
　　【大合军者合聚军众兵车之防也行禁令若葵丘五禁及令贡赋救无辜如救围救伐兴灭继絶伐有罪即九伐之灋以此三者而后合军否则不为徒防也】
　　若大师则掌其戒令【戒令即军灋也】○涖大卜【用兵必先于卜司马灋曰上卜下谋是谓叄之】帅执事涖衅主及军器【主谓迁庙之主载于齐车凡帅既受甲迎主于庙及社祝奉以从军器旗鼔戈兵之属杀牲取血涂之】○及致建大常【即王之大常画北斗其上者按巾车大常以祀大白以即戎今大师而建之者记曰招摇在上急缮其怒旧注解云即北斗第七星名摇光者以其杓尾用以指十二方军中贵于指挥故以取义非画日月之大常也若兵车所建则仍用夫大白而已王都之众皆王之亲兵王亲御六军则司马为王建之若司马居中军则代王之将且有社宗故亦得建之以其旗之至尊故称大也余详见九旗总释】比军众诛后至者【比上声○比其军众之在否而戮其犯命者】○及战廵陈眡事而赏罚【对敌交战时亲廵陈后恐有疎虞以致蹉跌及眡其事机以为变化其有功辠者因而赏罚之与安坐城堡而唯遣师出战者异矣】○若师有功则左执律右秉钺以先恺乐献于社【司马灋曰得意则恺乐恺歌胜军乐也乐师执同律以听军声】若师不功则厌而奉主车【厌入声丧冠也】王吊劳士庶子则相【士庶子之死事者司马相王亲吊劳之】
　　【此大司马于用兵时所掌始终节目掌其戒令者凡师之进退迟速并大司马掌之君不得而与也涖大卜者眡其吉凶以为行止也衅主及军器助以生气使之神也建旗弊旗齐其众也廵陈眡事者战危事与众共之也师有功献于社后土之神助有道而立功也执律奉天讨也秉钺所用以胜之器也厌而奉主车军败以丧礼处之也王吊劳士庶子者嘉其忠为众劝也虽大捷必有横罹锋镝者人人死战斯无大败之军矣】
　　大役与虑事【与去声○虑计谋之也】属其植【植筑城桢也属谓分任】受其要以待攷而赏诛【要者功程之簿书事成攷之】
　　【大役任众属军礼故经营其事而为之者司空大司马与其谋赋之丈尺而使分任之者量人大司马主其数执其要簿而攷之者乡师大司马行其诛赏】
　　大防同则帅士庶子而掌其政令【司士防同賔客作士从诸子防同賔客作羣子从并司马帅之而掌其职事之戒令】
　　若大射则合诸侯之六耦【大射者王将祭射于泽宫以选士也王射三侯以诸侯为六耦大司马主射正故合其耦卿已下其射人合之欤】
　　大祭祀飨食羞牲鱼授其祭【牲鱼鱼牲也少牢篇主人主妇尸侑各一鱼加膴祭于其上司马主进之祭祀授尸祭賔客授賔祭也】
　　大丧平士大夫丧祭奉诏马牲【平谓正其服位丧祭遣奠也马牲夏官所有事也】
　　【按干为马属天官羊大畜属夏官天官总赞王牲无所奉马乃司马之所有事故主奉诏马牲而羊则特设小子一官以掌之也观丧祭奉诏马牲及以司徒奉牛牲司冦奉犬牲之例推之则大祭祀当奉马牲盖互见矣】
　　小司马之职掌凡小祭祀会同飨射师田丧纪掌其事如大司马之灋
　　【祭祀飨食羞牲鱼授祭会同率士庶子而掌其政令大射合耦大师掌其戒令莅大卜衅主及军器比军众廵陈眡事大田戒众庶掌畋灋大丧平士大夫此皆大司马之职也其七事之小者小司马专掌之】
　　军司马
　　舆司马
　　行司马【已上三官职掌缺】
　　【按军司马者军中执灋之官犹后世都虞侯也凡一军仪制之举废人才之进退军将之得失士卒之功罪靡不司之昔王仪为司马昭司马得以言上将之咎秀实为白孝徳都虞侯得以专骄军之戮所以佐大小司马者也舆司马者主一军之车车必有骑故天文谓之车骑行则以为乘载止则以为营卫战则以为冲突兵家莫重之器此官掌其收藏出入师行则主营卫车战之事使无离次不齐也行司马者主一军战陈行伍坐作进退之灋凡军灋左右前后各司其局士大夫死行列故费誓曰马牛其风臣妾逋逃勿敢越逐祗复之牧誓曰不愆于六步七步乃止齐焉不愆于四伐五伐六伐七伐乃止齐焉如是则人有统摄而无奔溃之患勇怯并奏而无罢敝之虞矣凡行阵之事多于车而舆司马为上士者盖舆皆士大夫所乘而行则兼夫贵贱且车以为营卫亦先为不可胜之意也按易大传曰离也者明也万物皆相见也于是雷雨作而物与无妄此天之政也王者奉天讨罪救民水火之中如雷霆之威如时雨之降天下之政莫大焉司马所以称为夏官也粤稽虞廷兵革罕用分掌于六事之人而未有专官中古防患深逺故特设夏官掌政而专统六师然观夫职方险固等职皆主于控制四海之大端治乱者以不抵于乱为务也兵甲弓矢等司必先于自卫用兵者以不可胜为贵也大仆等官以通达上下司士射人以辨论官材伐无道诛不义以方域乂安进贤兴功为先也以至天子侍御仆从舆服灋驾靡不统焉而皆主于格王正厥事者正君而后可以正天下也后之言兵者率以谓武人之事而治平尚文则每轻之殊不知吾民非此则不生国家非此则不安圣人制兵之始其原出于天地生生之心而已故非体天地好生之徳者不可以语兵非有刚大浩然之气者不足以用兵夫岂勇夫捍卒抚劒持防之云故苟有一毫功名利达之念即逆天地好生之心尚可与议周公夏官之防哉诗曰上帝临汝无贰尔心斯得之矣或疑大司马当申明军灋而周礼若缺然何也盖八阵之灋始自黄帝厯代相传不废大公推而演之自有成灋亦如礼之有仪礼筮之有周易有事则举而用之故此自不得而详耳愚因述风后握机经传为翼传之一以为用兵者攷焉】
　　司勲上士二人下士四人府二人史四人胥二人徒二十人【大司马主进贤兴功以作邦国之治故司勲属焉】
　　司勲掌六乡赏地之灋以等其功【六乡无闲田载师赏田任逺郊之地六乡字误当作六遂】
