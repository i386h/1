<!-- { "loadSidebar": true } -->
　　【按万物之所以得生者隂阳二气而已阳之盛为火之热而物资之以畅茂条达否则萎而不荣隂之极为冰之寒而物资之以缩聚坚凝否则散而不收然火有出入当出而大早则过盛而为灾当伏而不伏则错行而伤隂此春秋所以出火内火也冰有藏啓藏之以抑伏藏之火俾之休息啓之以发沉伏之隂俾得制火此冬春之所以藏冰开冰也夫天地之灾犹人身之疾人之疾病皆以气行大过则血行不及而百病作故治疾者多以滋隂降火为主天地之气亦惟阳之妄行而隂不及从于是乎有灾是故夏旱则秋涝冬雷则春隂凡震雷冰雹皆阳驱隂急疾所致也故调元者亦以宣隂助阳为贵司爟凌人皆此道也周公设官言火非一司爟于夏所以裁成火之道司烜于秋但取火之明以为用余则脩火之禁而已】
　　掌固上士二人下士八人府二人史四人胥四人徒四十人【掌城郭沟池树渠之固令民可守以为安者】
　　司险中士二人下士四人史二人徒四十人
　　【掌天下险要之地及畿内设险以守国者司险执其图要而已周行天下者其徒为之也】
　　掌疆中士八人史四人胥十有二人徒百有二十人【主王畿千里四面封疆之境地广而逺故官吏之多其士以八人者盖四正四隅也】
　　候人上士六人下士十有二人史六人徒百有二十人环人下士六人史二人徒十有二人【几士之能为环人之事者其数不可拘此官特掌其人故有定员史二人者掌其録籍徒十二人以给六人之徴令也】
　　掌固掌脩城郭沟池树渠之固【渠字义疑盖既云沟池不当复云渠也司险云设国之五沟五涂树之林以为阻固则此亦当云树涂或是衢字声相近而误】颁其士庶子及其众庶之守设其饰器分其财用均其稍食任其万民用其材器【材谓藩落之材出于山林器谓堑筑之具若费誓之桢干】
　　【凡建国宫城之外为官府百族所聚则有城以为之卫附城为民居复有郭以为之辅城郭之外皆为之沟池暴客无所容足沟池之上为之衢以通行树之林以为阻戎马不得驰骤然后王公得以安其居焉然有其固而无其守犹无固也于是颁其士庶子及其众庶各有信地无得失守设其矛盾旌旗以耸眡瞻备非常然苟不恤其私安能徒手以为守乎故必给之财用量地分之供其饍食计功均之凡材器任于万民而用之盖士卒无他累所以能责其致死弗去也】
　　凡守者受灋焉以通守政○有移甲与其役财用唯是得通与国有司帅之以赞其不足者
　　【各致其守此各地各司之事也如此则呼吸不通首尾不应故凡守吏必受灋于掌固而通其守政庶乎缓急相应援声势相依辅而四面逺近皆通贯连络矣至于荒僻或变故兵甲不备力役不供财用不给则无以捍患而集事故为通融之灋以其有余而赞其不足国有司者掌甲兵财用人民之官也与之参议斟酌恊同帅之在此必不得已而后资于彼在彼必有所余而后可济于此必掌固主之不敢私有所通也○此通守之政】
　　昼三廵之夜亦如之夜三鼜以号戒【鼜音戚解见鼓人】
　　【有其守而不廵之犹无守也故城郭之守必书夜不离其局而守吏于昼夜各三廵之夜三鼜者一以为三廵之表号一以惊戒众庶也○已上王国城郭固守之灋】
　　若造都邑则治其固与其守灋
　　【城郭沟池树渠之固与其守灋皆如王国○此都邑固守之灋】
　　凡国都之竟有沟树之固郊亦如之民皆有职焉○若有山川则因之
　　【竟疆界所止之处国之竟为近郊近郊之竟为逺郊逺郊之竟为野每县都亦有郊野封以为之界沟以为之限沟上有涂以为行其封涂之上树植以为之阻固民皆有职者谓有世守之民则不至于頽夷消落也山川若殽渑成臯汉水浊河及凡髙下自然之险为守者当因之不必计地里之广狭而别为其难也○此国郊固守之灋○渑音免】
　　【记曰城郭沟池以为固易曰王公设险以守其国分而言之在国曰固在野曰险故周礼设官掌固主国都至于郊掌疆主王畿之境司险者则自王圻之中以至于九州之内无不有以守而达之司马握军旅之重而要害之地实攻守大计三官所以属于夏官也固者人工所为致力为难故自内而及外以渐而杀险者地利自然守之为易故先逺而后近以渐而密也】
　　司险掌九州之图以周知其山林川泽之阻而达其道路
　　【周知山林川泽之阻则可以控御侯国又名山大川不以封也达之者使合方氏达之刋辟其山林津梁其川泽有事则守之以为固所以待暴客无事则达之以为一所以便行旅】
　　设国之五沟五涂而树之林以为阻固皆有守禁而达其道路
　　【王畿之内畎亩之中有无形之险遂沟洫浍川非止于通水而已即有沮洳之阨径畛涂道路非止于徃来而已即有曲折之艰涂而树之林非止固其土而已即有蔽遮之阻是故胡骑不得长驱戎车不得骤所以为善故尽东其亩唯子戎车是利此齐所以责晋也守禁者沟涂树木皆有守者而有厉禁不得伐损也达其道路谓脩除荆棘设立桥梁使无阻塞不通也】
　　国有故则藩塞阻路而止行者以其属守之唯有节者达之【国有故解见宫正遮迾闭絶要害之道使其胥徒之属帅其民以守之无节者不行有节则达之】掌疆【职掌阙】
　　候人各掌其方之道治与其禁令以设人若有方治则帅而致于朝及归送之于竟
　　【賔客各有所来之方所由之道候人分而掌之道治谓在道迎賔客之事禁令谓禁止奸盗及来之不以灋者设谓选侨捷士卒诗彼人兮荷戈与祋是也方治谓四方朝贡讼狱之政事掌其迎送以防暴客凡此皆人之责也○职与秋官之环人职方氏之怀方氏相类然环人主迎通賔客环卫于舘舍秋官禁戒之事此则掌道治护卫于行道夏官武人之事怀方氏主来四夷之人其职在畿外此则主畿内所以不同祋都律反】
　　环人掌致师【将战而先犯敌折馘执俘示其必战之志】察军慝【军士隂怀异谋将为不轨伺察以告】环四方之故【奸宄发觉及疑狱未明之类使周旋几察】巡邦国【无事之时亦使之巡视防患于未然】抟谍贼【抟谍音慱蝶○敌国反间为国贼害者抟而执之】讼敌国【与敌国争论曲直若齐国佐楚屈完如师也】军旅【如鹰之谓壮耀威武以示敌俾之夺气而怯惧】降围邑【负固不服以师围之围而不屈能出入其所守之中而卒降之若宋华元登楚子反之牀而语之者】
　　【按环佩玉名规二玉以相连周流不穷者也此官所掌若察军慝环四方之故巡邦国抟谍贼皆周行无停留之意又环反也言徃而复反也此职若致师讼敌国军旅降围邑皆于战事徃而能反故以环命官夫士卒以必死为名取其致身之义此以必反为名取其骁勇之义也凡此皆非经常之事必跅异等之事而后能之不可以常灋拘不可以常礼待在大将左右以备一时差遣自有不可少者故特为命官其本末具举者与又按候人虽主迎賔客而亦主禁其不当入者环人虽主战事而亦主环四方之故故属之掌固】
　　挈壶氏下士六人史二人徒十有二人【挈坤结反】
　　挈壶氏掌挈壶以令军井挈辔以令舍挈畚以令粮【畚音奔】
　　【大众所集号令不能相闻有事各以其物为表则令简而趋疾于事为便壶所以汲水故令井以壶行以车马为事止则卸车解辔以舍为安故令舍以辔畚以盛米故令粮以畚挈之者各县于所当受之处使士卒望而知之也】
　　凡军事县壶以序聚凡丧县壶以代哭者皆以水火守之分以日夜及冬则以火爨鼎水而沸之而沃之【行夜所击木军中戒守贵严聚者众人之称劳逸贵均故次序之初丧哭不絶声故更代而哭曰序曰代须县壶乃无差忒郑氏曰以水守壶者谓沃漏也以火守壶者夜则视刻数也分以日夜者异昼夜漏也漏之箭昼夜共百刻冬夏之间有长短焉冬月水冻漏凝不下故以火炊水沸之而沃于漏也按壶承水器瓦壶以汲水民间通用铜壶以为漏刻古今灋器也朝廷朝夕之礼及国家大事与夫民生日用非此无以知其时刻在天文为下垣之渐台故设官专董其事而军事严丧事遽故特举以见例军井舍粮三者以其刻期之事故兼掌之以其为灋度之事故属之夏官又春官鸡人凡国事为期则告之时而齐诗不能晨夜不夙则暮序云罪挈壶氏之不能共职者盖天子备官故挈壶掌漏鸡人告时诸侯则掌漏告时一于挈壶氏微有不同】
　　射人下大夫二人上士四人下士八人府二人史四人胥二人徒二十人【主司射事礼灋之官】
　　服不氏下士一人徒四人
　　射鸟氏下士一人徒四人
　　罗氏下士一人徒八人
　　掌畜下士二人史二人胥二人徒二十人
　　【按服不氏主服猛兽射鸟氏掌射鸟皆司马兵家之事也罗氏掌罗捕鸟离为网罟也掌畜掌飬鸟夏为南方在天为朱鸟也故四官属之夏官射人】
　　射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫执鴈诸侯在朝则皆北面诏相其灋
　　【古者以射选诸侯卿大夫故国之公孤卿大夫射人掌其位而主诏告摈相其灋此与司士正朝仪之位联职但彼主在朝专掌其位此则主射事兼掌其灋也三公师道而不臣以璧为挚与诸侯之享用璧琮同余见大宗伯诸侯在天子之朝则当正臣礼故皆北面】
　　若有国事则掌其戒令诏相其事掌其治达
　　【诸臣于祭祀賔客大射凡公家之事不可以无统射人掌其教戒禁令而并诏告摈相之治达者郑氏曰诸侯因与王射及助祭而有所治受而达之于王王有命又受而下之射人掌之此亦与司士掌国中之士治联职但彼止于士而已】
　　以射灋治射仪【射灋谓耦侯获容节正之数及凡射政也射仪谓升降揖逊礼乐之节也以其灋而治其仪此司射所掌也】王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射一侯【一侯一本作豻侯】一获一容乐以采蘩五节二正【正音征貍音埋】
　　【艺能相同则比而合之以较胜负六耦十二人三侯三十六人凡射必三周共一百八人诸侯四耦二侯射三周四十八人卿大夫而下三耦一侯射三周十八人也侯以布为之矢之所至以此为候故曰侯三侯虎侯熊侯豹侯谓以皮而饰侯之侧因取名焉以示服猛之义也三侯者虎侯王与其耦所射熊侯诸侯与其耦所射豹侯卿大夫与其耦所射也获者射中则服不氏举旌以唱获也容即乏也设于侯旁获者居之以观中否所以容获者故曰容也毎侯皆有容获故王三诸侯二卿以下一也驺虞已下乐诗也射义曰驺虞乐官备也貍首乐防时也采苹乐循灋也采蘩乐不失职也节者奏乐以为射节之差记曰明乎其节之志不失其事则功成而徳行立正者侯之中所画以为的者也天子五正外次黄次苍次白中朱攷工记所谓张五采之侯则逺国属此诸侯朝防賔射之侯也诸侯损黄不干天子也大夫士唯朱緑降于诸侯也王以六耦而下王朝之射灋也诸侯以四耦射于其国之灋也大夫以三耦射于其家之灋也士无臣祭无所择与其友行賔射之礼则以豻饰侯下大夫也诸侯而下因王礼并及之○已上射之礼乐器数】
