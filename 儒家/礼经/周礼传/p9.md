<!-- { "loadSidebar": true } -->
　　【食数有品节限制养道则上下同之寒温之节调和之宜会合之灋皆如食毉○按食毉以王为主疾毉以万民为主大人治于未病而其灋通乎下卑者不能备物也小人治于已病而其灋通乎上尊者不敢指斥也】
　　疾医掌养万民之疾病【疾毉而曰养者病每加于小愈疗治易将养难不专于攻治而已】四时皆有疠疾春时有痟首疾夏时有痒疥疾秋时有疟寒疾冬时有嗽上气疾【痟音消痒音羊疥音介恤媾反○四时皆有疠疾此主万民之通疾言盖感时气所生即所谓疫疠也郑氏云痟酸削也欬也上气逆喘也六疠作见春金沴木夏水沴火秋火沴金冬土沴水】
　　【师曰春气不正人伤于风气升而上凉金所制酸削头痛夏气不正人伤于热汗泄于外寒水所制生疥而癣二者感而即病也夏伤于暑火邪傅脾土旺未病至秋火金争脾病乃见疟而振寒秋伤于湿土邪侵肺金旺未病至冬寒包热肺病乃见气欬而逆二者感之逾时而后发也然亦有感而即发者夏季金畏火而伏至秋金盛隂阳争人感之而为寒热交作之疾冬时寒极人身感寒皮毛先受之肺主皮毛故为嗽上气疾】
　　以五味【醯酒饴蜜姜盐之属】五谷【稻黍稷麦菽】五药【草木虫石谷】养其病【凡病由气胜负而生毉者攻其赢补其不足使之平而已五药治之主也五谷食治也五味所以佐药与谷也三者皆贵乎养之】
　　以五气【五藏所出气肝温心热肺凉肾寒脾平也】五声【言语宫商角徴羽及肝呼心笑脾歌肺哭肾呻也】五色【见于体貌肝青心赤脾黄肺白肾黒也】眂其死生两之以九窍之变【窍坤敎反○九窍者耳目口鼻阳窍七大小便隂窍二变谓开闭异常】参之以九藏之动【九藏者心肝脾肺肾精藏五胃胆膀胱胀形藏四九藏在内以脉之动而知之】
　　【凡毉之视疾曰望闻问切五色望而知之五声闻而知之五气问而知之九藏切而知之九窍兼望与问而知之两之参之云者既察其气声色则其死生之既已不可逃而复以九窍九藏参互比并则其愈之次第死之迟速皆能得之而不可易药之所投可以百发百中矣】
　　凡民之有疾病者分而治之死终则各书其所以而入于医师【或来就于毉者或不能就而来告以病者皆毉师分命众毉而治之其不愈者少曰死老曰终书其所以不愈之状而入于医师得以制其食而进退之也】
　　疡医掌肿疡溃疡金疡折疡之祝药劀杀之剂【祝音昼劀音刮剂字细反○肿疡瘰疬瘤□壅肿而不散者溃疡痈疽成脓而必决者金疡矢刃所伤军中尤急者折疡跌朴杖击所伤四者皆外科疾也祝者隂阳家之术主于移精变气去疾于无形者药者或内消之或外治之劀谓将溃而以刀决出脓血不使其内滋蔓杀谓已溃而以药杀去恶肉不使嘉肉腐烂四者内外治灋皆有齐量疡毉掌之】
　　凡疗疡以五毒攻之以五气养之以五药疗之以五味节之【疾毉以五味五谷五药养其病此五气字误当作五谷】
　　【或以毒药从内防去病邪所谓五毒攻之也或别以五药治其所患五谷飬其正气五味节其药力四者皆主治于内疗疡之常灋也郑氏云今毉方有五毒之药以黄堥合之置石胆丹砂雄黄礐石磁石其中烧之三日三夜其烟上着以鸡羽扫取之以注创则恶肉破骨尽去此盖治灋之一端○堥音牟礐音豫创古疮字】
　　凡药以酸养骨以辛养筋以咸养脉以苦养气以甘养肉以滑养窍
　　【此六味专以所走形体中而言以外科所患在形体也尝参之毉家之说人之生也四月受水精以成血脉故脉之行于身如水之流脉软则和咸能软所以养脉也五月受火精以成其气故气之出入无形如火之炎气坚则壮苦主燥所以养气也六月受金精以成其精故筋之络如金之能纒合异物筋散则不挛辛主散所以养筋也七月受木精以成其骨故骨之植如木之根立地中骨收则强酸主收所以养骨也八月受土精以成肤草故肉之丰如上之含载四者肉缓则不壅甘主缓所以养肉也窍者形体骨肉空虚之处非此无以通气血形神之往来者澁则气着滑则流通此滑以养窍之义也】
　　凡有疡者受其药焉
　　【国中冇疡者或造或否并得于疡毉受药其分治死终亦当如疾毉之防○按外科死生于疡之徴验自易见故眡其死生之灋于疾毉为特详内科之主治在脏腑故六味所养形体之灋于疡毉为尤切然亦互相发也】
　　兽医掌疗兽病疗兽疡【家畜之兽五羊犬豕其疾既少治之甚易虽不治亦无大害唯牛马畜之贵其疾当有以治之故有兽毉也视人为轻故病疡同一毉】○凡疗兽病灌而行之以节之以动其气观其所发而养之【兽病状难知者灌以发散之剂行之节之以动其脉气然后观其所发而调飬之】○凡疗兽疡灌而劀之以发其恶然后药之养之食之【兽疡已成形症可辨灌以攻毒之剂劀溃其疡以发其恶然后补养之】○凡兽之有病者有疡者使疗之死则计其数以进之【兽毉之疗治进亦皆毉师掌其政令】
　　【毉仁术也生民不幸而有疾病古之神人立为治灋专于济人而已其酬之者出于病者之情也世之毉者非以活人为事而专以牟利为心不识其病而妄为营谋以试药术能救之而故为声价以要利于同类则排挤之而唯恐其有功于胜己者则妬嫉之而惟幸其瑕衅如此则亦奚以毉为故术日下而心日非宜夫病者亦不以诚待之也是故先王立之师以掌之使众毉分治民疾计其功而制其食使毉者无求于病则心清而业精病者不必酬乎毉则药之所及广而活者众能者举之于上不能者黜之不得行毉于是毉者务以活人为心而民无夭札之患故毉师者总执体要器使众毉不自用而使人各尽所长通乎道者也食毉者饮食过则成疾得灋亦能治病特设此职调和饮食之齐一则不使其过治于未病一则或有不安节则以食治之不药之药故在疾毉之先也疾毉者大方毉也经文所载四时之疾即今伤寒科也疡毉者曰肿疡溃疡外科也曰刃疡金镞科也曰折疡接骨科也曰祝祝由科也兽毉者兼于育物也或疑毉有十三科而周礼所载止此何也治古之时气化和平民患疾者少且古人欲寡六气受病为多今人多欲七情受病为多又古者妇人小儿不若今之豢飬恣肆如彼村童野妇自然无疾故不设妇人小儿等科也况古之毉者毉道通明能兼众灋其鍼灸按摩之术眼目口齿之科则皆统于大方故亦不别设然毉家自有全书此固不得而详矣】










　　周礼传卷一上
<经部,礼类,周礼之属,周礼传>
　　钦定四库全书
　　周礼传卷一下　　　　明　王应电　撰
　　天官下
　　酒正中士四人下士八人府二人史八人胥八人徒八十人【掌酒而曰正王以灋正王及后世子与夫百官使之刚制于酒若酒人浆人则有司之事而已】酒人奄十人女酒三十人奚三百人【奄闭藏也去势者精气闭藏故称奄】浆人奄五人女浆十有五人奚百有五十人
　　凌人下士二人府二人史二人胥八人徒八十人【凌去声藏冰室】
　　笾人奄一人女笾十人奚二十人
　　醢人奄一人女醢二十人奚四十人【醢音海】
　　醯人奄一人女醯二十人奚四十人【醯音希醋也】
　　盐人奄一人女盐二十人奚四十人
　　幂人奄一人女幂十人奚二十人【幂音密覆也】
　　【酒人主造酒者浆所以解渴与酒皆饮之类故事相聮笾竹噐以盛果实脯脩干物者醢切肉及海物杂醯酱为之木豆所盛也笾人共笾则曰笾人醢人共豆而不曰豆人者醢人主共醢物六十罋醯人主共醯物六十罋皆造豆实醢人特兼豆事故不曰豆人而曰醢人也盐水产其出产之政令掌于冬官此唯共于笾人与凡饮食之所用而已笾人所共皆干物止以陈设为事故女及奚皆少醢人醯人盐人则兼造物故女及奚皆倍之幂以巾覆物酒浆醯醢凡停久之物非此则气散味恶而酒尤为切要也笾醢醯盐皆献酒之所荐幂乃尊之所用其事皆与酒相聮故并属之酒正凌人掌冰而亦属于此者酒性属阳而大热冰性属隂而大寒故附于此取相制之意又冰于六饮为凉亦属浆人所共也】
　　酒正掌酒之政令【凡当共当授及出入之式诛赏之政也】以式灋授酒材【式灋谓多寡之数及月令所谓秫稻必齐麯蘖必时湛饎必防水泉必香陶噐必良火齐必得也以酒材授之酒人必以其式】凡为公酒者亦如之【公酒谓羣臣以公事饮酒若饮射祭祀酒正以式灋授之酒材公酿而不敢私酿此古灋也○饎昌乂反炊米也】
　　辨五齐之名一曰泛齐二曰醴齐三曰盎齐四曰缇齐五曰沈齐【齐去声盎英浪切缇礼记作醍音体○旧说大意泛者米蘖相得泛溢噐中浮于水面也醴者汁滓相将已有酒意而甘也盎者和气鬱蒸滃滃温暖也缇者赤色之名言酒成而色赤即礼记所谓粢醍此缇字盖借用也沉者滓沉而下酒成而上也大约酒成熟之候有此五者造酒者因其莭以为名各随其所宜而用之也】
　　辨三酒之物一曰事酒二曰昔酒三曰清酒【事酒者因事而酿酿毕即漉所谓浊醪也昔酒者乆酿乃熟其味最厚所谓旧醳也清酒者熟而停乆其色清其味醇即诗所谓祭以清酒也】
　　辨四饮之物一曰清二曰医三曰浆四曰酏【音义见下浆人】○掌其厚薄之齐以共王之四饮三酒之馔及后世子之饮与其酒【酒人造酒浆人为浆而酒正省其成故云掌其厚薄之齐王及后世子皆酒正自共之王备物故四饮三酒无不具后世子不必备故但云饮与酒而已】○凡祭祀以灋共五齐三酒以实八尊【凡祭祀有八尊合五齐三酒各实一尊故为八祼噐曰彞而此通曰尊者古彞亦曰尊也】大祭三贰【郊社宗庙三贰者正尊一而副尊三倍之也】中祭再贰【日月山川之类再贰者正尊一而副尊二倍之也】小祭一贰【羣小祀四方百物之类一贰者正尊一而副尊加一倍也】皆有酌数唯齐酒不贰皆有噐量
　　【已上酒之名物数量齐味薄于酒而其气特盛酒气定于齐而其味尤厚人之所饮者主于味鬼神之所享主于气故虽王所共亦唯三酒而已祭祀则特设五齐専以为祀神之用三酒则设于堂下以为人之饮此周公所以为多才多艺而善事鬼神也或疑经有五齐三酒而不知其所用夫岂虚设者哉愚以九献之仪攷之一献王祼二献后祼此主用乎郁鬯也三献王荐腥四献后荐豆笾是为朝践之礼礼运云醴醆在户是三四献所用即泛齐醴齐也五献王荐熟六献后荐豆笾是为馈食之礼礼运云粢醍在堂是五献六献即盎齐缇齐也七献王酳尸八献后酳尸是为加事之礼则王用沉齐而后用事酒自此之后事神之礼杀而交人之礼隆于是而用味矣至九献则后进羞笾羞豆而诸臣酳尸则全用交人之礼故于是而用昔酒至夫清酒者则但诸臣以为酢酒而已齐酒主于献神之用神有定位则献有定数故五尊皆无副益之尊三酒羣臣酢爵所用助祭诸臣数不可拘故三尊皆有副益之尊然齐酒于毎尊之所容各有限量献神之外不得以滥供三酒则每所用之酌皆有其数应用之外不得而妄费盖酒人之所甚好而尤易侵自商都沉湎于酒以取败周公以为戒故防之周密如此○醆音盏醍音体酳音】
