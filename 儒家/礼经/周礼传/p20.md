<!-- { "loadSidebar": true } -->
　　【按周礼于丧纪之事必极其厚者人之所以有礼义者生全康乐则敬共慈爱以相与死亡患难则哀戚图猷加厚于平时故其爱敬皆为实若夫患邪婬者朝死而夕亡之遇患难委而弃之则其相与之情皆为虚假视彼鸟兽之哀鸣踯躅者反不若矣是故先王所以厚于丧礼者不过因夫人不背本之眞情而品节之使夫不肖者有以企而及之也且必均其职于百官府均其役于乡遂之万民者使夫委积之臣各致其臣子之诚王国之百姓靡不尽其如丧考妣之情是故疾病之祷祠医药患难之捍卫营救无所不用其极不幸而有败亾之祸则以身徇之而与之俱死皆此道也彼治丧以薄为道者则视夫患难丧亡如虚舟飘瓦然设国家有事何所寄托此所以为异端者流也】
　　大军旅大田役以旗致万民【旗即乡师遂人所谓大旗本大司马中军所建郷遂皆王亲兵司徒为王致民故得建之解见九旗图说军旅田役刻日树旗期民于其下遂人不用命者诛之此亦当然也】而治其徒庶之政令
　　【万民既至则致于大司马而司徒犹治其徒庶之政令盖伍两卒旅之吏本皆六卿之属但主以司马之灋治之而不易其人也】
　　若国有大故则致万民于王门令无节者不行于天下【冦戎之事宫正既比其官府次舍之宿卫司士致士而颁其守此复致万民于王门以备不虞而待任用臣民各致其守也无节者不行即郷大夫以旌节辅令则达之掌节司险无节者有稽则不达此防奸细之要灋】
　　大荒大札则令邦国移民通财舍禁弛力薄征缓刑【前言荒政十有二聚万民矣此复言之者谓令于邦国且不止大荒更有大疫疠之时也移民者一以辟灾一则就米粟通财者谓有守之不可移老稚之不能移者则输粟与之此乃令邦国之事故比前为畧】
　　嵗终则令教官正治而致事
　　【嵗终天道之成五官各帅其属攷正其治道休致其职事冢宰受而听之也解见天官】
　　正嵗令于教官曰各共尔职修乃事以听王命其有不正则国有常刑
　　【正嵗天道之始人事亦当作新六官各帅其属行王之令而致之于民奉天以始终也】
　　小司徒之职掌建邦之教灋以稽国中及四郊都鄙之夫家九比之数【凡比灋先定其贫富则可以施政令夫家者匹夫匹妇受田之家也夫家有上中下三等三而三之是为九比】以辨其贵贱老幼废疾凡征役之施舍【施郑氏云当作弛式子反此释良是盖贵贱老幼废疾当寛而舍之大宰敛弛之聨事正此义也郷师遂师同唯闾胥单言辨其施舍当从旧○贵若卿大夫贱若胥徒以其服公事亦在所免六十以上为老十五以下为幼及罢癃残疾不可事者凡征役皆在所优免故辨而弛舍之以厚风教也】与其祭祀饮食丧纪之禁令【祭祀谓州祭社党祭禜族祭酺饮食谓乡饮族食丧纪族相葬埋辨其禁令之举废使不失礼灋也】
　　【掌建邦之教灋而其下唯言立邦比之灋者弛舍其民则教民贵贵尊贤老老幼幼寛疾之道祭祀以教敬饮食以教让丧纪以教厚及夫攷其吏职之举废比之者所以教之故不曰比灋而曰教灋也】
　　乃颁比灋于六郷之大夫【比灋比要大比较比音鄙唯五家爲比地比正之音避○比灋者即上文九比之数与施舍禁令也】使各登其乡之众寡六畜车辇【辇音连○众寡谓人民可任之多少六畜马牛鸡羊犬豕所以为兵备守御养老賔祭之不可缺者车谓革车及大车辇人挽行车登谓进而上之】辨其物【定其财产之多寡即所谓九比也】以嵗时入其数以施政教行征令【施政教即祭祀饮食丧纪之政教行徴令即征役及贡赋之事六郷之大夫六卿也下兼有司之守故小司徒颁以灋若六遂则遂人令之都鄙则其君令之而受灋于司徒治民则地官为主也】
　　及三年则大比大比则受邦国之比要
　　【大比者使天下大简阅民数及其财物也比要者其详蔵于侯国其总数则登于天府小司徒受之王国嵗时入其数侯国则三年而入其要内外详畧之不同也】
　　乃会万民之卒伍而用之【比民从人民其事繁而详用民以要簿其事简而畧防万民之卒伍者将定民之卒伍必聚集而配合之也用之者用为军旅田役等事也】五人为伍五伍为两四两爲卒五卒为旅五旅为师五师为军以起军旅以作田役以比追胥以令贡赋
　　【此伍两制军之灋通乡遂都鄙以达于天下者也谓之伍者以一统四一居中而旁各二故字以五人为文二十五人为两以乘车一车两轮得名百人为卒卒之为言终也兵车重车各一乘兵灋自此而成故以卒名五百人为旅旅众也故字从旗师众也二千五百人为师师大也众也车二十五乘为大偏故字从帀以据险而营衞周匝也万二千二百人为军兵车一百二十五乘谓之伍大车亦如之又合二车之倅为车五百乘可以自环为营故字以包车为文也军伍之灋立有会同征伐起而用之四时讲武及大役作而趋之有警比之追以逐捕盗贼胥以俟奸细平居则凡贡赋若委积刍薪令挽漕之各随道里之便贮以备用要之于比闾之中取强有力者充之故曰会万民之卒伍也旧谓五家为比故五人为伍二十五家为闾故二十五人为两居则为比闾族党州郷行则为伍两卒旅师军此说是矣而非覈实之言也夫苟定于比即为伍则征行而用众何以居守岂百里之内旷然无人耶且凡贵贱贤能老幼废疾皆舍则伍不有缺耶愚尝详攷六乡居民之数一比长所统合有五十家然则所谓一伍之人亦于五十家内而取之十家而取一人也故比闾族防州乡者教训其居民之灋有家则在所教者也伍两卒旅师军者部署其勇力之灋凡有材艺者又自会而用之也庠序师田各自为制征行有时而居守不可缺不外乎比闾而不泥于比闾实行而不悖故以比闾中之民而简阅之为伍两则可谓比闾之民与其长即伍两之兵与将岂其然乎】
　　【又按凡车一乘卒百人必不可分虽有调遣更休必以其一卒周而复始至其役于司马凡乡遂都鄙所统之兵原合卒伍及所统之吏更不可易是故行伍之人素相亲识军之与吏素相忠爱所以能相安唯参游等将在大将所任故兵之所属无常若军士有物故疾病等不足于队伍则重为配合乃稍有更易耳】
　　伍两卒旅师军图
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡唯田与追胥竭作
　　【此均役以稽民数之灋一夫上父母下妻子旁有兄弟为家虽有数弟皆食百亩之内必壮而有室乃授余夫田凡供男子征役之事者为可任乡自七尺野自六尺皆征之故可任者自三人至二人一家不止一夫也夫有休代之灋则田之收固无不均但上地不易费人工少故其入食七人计其家之可任者当有三人中地一易费人工加一倍故其入食六人计其家之可任者二家当有五人下地再易费人工加二倍故其入食五人计其家之可任者当有二人大约以三等之地通计之每一井不过四家可用之民十人几起徒役四家止用四人其余六人悉为羡卒惟田猎则凡有材艺者皆作而尽其材所谓惟为社田单出里人各致其报本之心也追胥亦然使盗贼无所容也按孟子云百亩之粪上农夫食九人上次食八人中食七人此经唯举七人而下赋役以寡者立灋虽有三人二人而起徒役无过家一人皆寛仁之政也】
　　夫家受田总论
　　凡用众庶【用为军旅田役追胥贡赋之事】则掌其政教与其戒禁【政以正其不正教以辅其不及戒者先事而戒禁者禁于未发】听其辞讼施其赏罚诛其犯命者
　　【争讼者辨其曲直以安良善功过者施其赏罚使人务功违犯上命者诛戮以一众志三者皆驭众庶之灋】
　　【按政教戒禁数见而语稍变宫正诸子主贵胄小司徒乡大夫主民司市主商周公于四民治而教之道一而已】
　　凡国之大事致民大故致余子
　　【几经中言大事皆谓七事之大者小司徒致所应执事守备之人而用之大故皆谓冦戎余子谓羡卒也不特致民而已并致其余子部署而卒伍之使人尽为守即脩闾氏所比国粥追胥也】
