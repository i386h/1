<!-- { "loadSidebar": true } -->
　　【封疆之限设险守国之常道天下一家覆载无我之公心此合方氏所以命官也司险掌九州之图以周知其山林川泽之阻而逹其道路所司主于险阻故执其当通当塞之枢要而已此则専掌逹天下之道路山林之阻则刋辟之川泽之限则津梁之脩其旌节设其人合宇内之险阻而为坦途开万国之藩篱以为一家也通其财利者懋迁有无及无闭籴无曲防之类则有利皆得而共之矣数有用五用十不同器有郷俗异制同之则器数无扞格而不行矣壹其度量无大小轻重则百货无髙下之不齐矣此四海所以大同也邦国有侵虐者则和觧之所以除其怨恶邦国之相和好及有善政则劝率之所以同其好善此诸侯之国所以言归于好也】
　　训方氏【主教道诸侯之国】掌道四方之政事与其上下之志诵四方之传道正嵗则布而训四方而观新物
　　【政事谓政治得失上下之志谓风俗美恶言之于王因以施训教之方庆赏之典也四方传道世所传説往古之事为王诵之所以广王聪明也正嵗则布而训于四方者四方相距数千里各国所为彼此未必得相闻以四方之政事传道及其上下之志传相告语于四方之君警之以不善而使惩戒焉动之以善而使企及焉盖以其丑类之事而告之自足以啓其上逹竞进之心不待夫诰命刑威而自为施教之术也观新物者改歳复有新政或善或恶还以白王也】
　　形方氏【主邦国形体故以形方为名】掌制邦国之地域而正其封疆无有华离之地使小国事大国大国比小国【华音夸凡邦国地域所至封土以为之疆界然稍不经理雨水之所冲激小民之所芟削加以草木之所防覆不数年而旧迹不可复识矣此地讼所以不已也故始立国则为之制有争地则为之正凡建国固贵犬牙相入然必合聚聮属则可以守治华者分析如花瓣也离者断截不聮属也则小国无以守而为大国所兼矣无有华离之地于是各安土宇不至交争大之比小小之事大各尽其道矣】
　　山师掌山林之名辨其物与其利害而颁之于邦国使致其珍异之物
　　川师掌川泽之名辨其物与其利害而颁之于邦国使致其珍异之物
　　【地官虞衡之职主掌圻内山林川泽此山师川师则掌天下山川也山林川泽必先定其名然后辨其物若山林之有险易燥湿肥硗川泽之有广狭深浅美恶也利害者郑氏所谓中人用者为利毒物及螫噬之虫兽为害颁其物以施贡颁其利害使之趋避也昔旅獒之训曰不贵异物民乃足不寳逺物则逺人格而此言致其珍异者盖物性不同自有非常之物可以疗疾致用适欲用之不可必得故有则致之非以之为玩好而为常贡也】
　　邍师掌四方之地名辨其丘陵坟衍邍隰之名物之可以封邑者【邍原同○五地除山林川泽掌于山师川师土高曰丘大阜曰陵水涯曰坟下平曰衍髙平曰原卑湿曰隰民居为多也名如东原大陆物谓动植之物邑有二在田四井为邑在都乡有千室万室之邑必气聚而生物丰美者然后可以封邑皆邍师掌之】
　　【夫五地之名物与土宜土化之灋大司徒之事而此复掌之者盖司徒掌邦土主其大凡而已制畿封国施贡分职简稽郷民皆司马之事故土方邍师山川之师掌之为特详也土方所掌主地大小与任土之灋故员少邍师则主辨其地之名物其职尤繁故员众也】
　　匡人【主正诸侯之枉】掌达灋则匡邦国而观其慝使无敢反侧以听王命
　　撢人【主察诸侯之慝】掌诵王志道国之政事以廵天下之邦国而语之使万民和説而正王靣
　　【书曰亶聪明作元后元后作民父母天之立君以为民也其崇高富贵乃势之自然在贤者以为余事耳彼乱贼之徒毎欲觊觎而自取灭亡者众矣盖或初因所为不灋恐难逃灋遂谋为不轨者或因百姓譌言若徐偃之得朱弓矢遂欲窃窥神器者匡人撢人二官盖四方有祸乱之渐而遣之可以消难于无形亦因事而设者也匡之为言正也灋则者天子驭诸侯之常典推而明之使之知畏慝者诸侯隠恶察而知之一则谕之使改一则告王有以待之防微杜渐使无反侧唯王命是聴也撢与探同省察其隠微之意王无失徳国政无愆诵而道之以语于天下之邦国则万民中豪杰心説诚服唯王是向彼僣窃者自不得而扇惑之此诚转移之一机也】
　　【按周礼于邦国大司马主建邦之九灋以平之矣又特设职方氏之官而専掌其事矣至于土方邍师以封国山师川师以施贡训方而使其政俗之善形方而使其封疆之安合方天下一家也懐方四海一人也匡人以正其慝撢人以诱之善周公治天下其立纲陈纪大者如人之骨肉气血所以为人然一孔穴之不通一筋骸之不束或以致全体之疾形方合方犹穴以通其脉匡人撢人其筋以络骨者欤】
　　都司马毎都上士二人中士四人下士八人府二人史八人胥八人徒八十人
　　家司马各使其臣以正于公司马
　　【大夫之家王不特置司马毎大夫各使其家臣为司马主其地之军赋往聴于王之司马地小故不备员也】
　　都司马掌都之士庶子及其众庶车马兵甲之戒令以国灋掌其政学以聴国司马
　　家司马亦如之
　　【都之士庶子谓孟仲两卿而下五大夫众士之适子庶子也众庶应起徒役之人也车马兵甲备车发卒也都司马平时紏戒之无有违慢率令之使之兴事则都家之君虽有数百乗之富而无不属之王朝者矣然此但治其军赋之事而已政若诸子之所掌学谓司士大司乐之所教都司马教治其都之士庶子一如王国敎胄子之灋然后世禄之人无骄淫败礼者矣及有军旅之事征兵于都鄙则都司马率之以聴于大司马故朝大夫云治有不及在军旅则诛其有司也此周公驭都家之灋所以都鄙之君无抗衡之患也欤】

　　周礼传卷四下
<经部,礼类,周礼之属,周礼传>
　　钦定四库全书
　　周礼传卷五上　　　　　明　王应电　撰秋官上
　　惟王建国辨方正位体国经野设官分职以为民极乃立秋官司防使帅其属而掌邦禁以佐王刑邦国【书周官曰司防掌邦禁诘奸慝刑暴乱太宰刑典曰以诘邦国以刑百官以纠万民小宰刑职曰以诘邦国以紏万民以除盗贼司防主治中以裁物之过或禁于未发或刑于已成故掌邦之刑禁曰防暴乱除盗贼皆其所有事也曰诘奸慝诘邦国紏万民诘者廉察之义紏者举正之义曰刑邦国曰刑百官者与刑罚稍异盖法则之意也】
　　刑官之属大司防卿一人小司防中大夫二人士师下大夫四人郷士上士八人中士十有六人旅下士三十有二人府六人史十有二人胥十有二人徒百有二十人
　　遂士　县士　方士　讶士　朝士【已上遂士之类】　司民司刑　司刺　司约　司盟【司约之类】　职金　司厉
　　犬人　司圜【音】　掌囚　掌戮【刺厉圜囚戮司刑之类】　司隶罪隶　蛮隶　闽隶　夷隶　貉隶【貉当作貊○已上属司隶】布宪　禁杀戮　禁暴氏　野庐氏　蜡氏【音娶】　雍氏萍氏　司寤氏　司烜氏　条狼氏　脩闾氏【已上属】
　　【布宪】　冥氏　庶氏【音注】　穴氏　翨氏【记翅二音】　柞氏【音窄】薙氏【音涕】　硩蔟氏【硩擿二音蔟清独反】　翦氏【古剪字】　赤犮氏【音赫防】　蝈氏壶氏　庭氏【已上防氏之类】　衔枚氏　伊耆氏　大行人　小行人　司仪　行夫　环人　象胥　掌客　掌讶　掌交　掌察　掌货贿【已上属大行人】朝大夫　都则　都士　家士
　　【已上秋官之属凡六十一官秋主以法则夷万物司宼掌邦刑故命名曰秋司刑以定辠司刺以参伍赦宥掌囚以拘系司厉以收奴掌戮以刑戮司圜以收敎皆刑官也遂士县士方士讶士朝士各掌其地之刑也司隷禁杀戮禁氏野庐氏蜡氏雍氏萍氏司寤司烜条狼脩闾衔枚主廵察布宪主警戒司约司盟主结信皆禁于未发刑期于无刑也夫杀以止杀岂徒刑戮之是务乎司民掌民数若曰主刑者民之司命贵以生生为心期于治而已杀一人而民数斯缺一则用刑敢不愼乎秋之义使万物各遂其性大行人掌邦交之礼辨上下定民志使各止其所和莫大焉又主以刑诘四方也朝大夫都则都士家士以法则驭圻内诸侯也冥氏已下十二官刑法施及于禽兽也职金五行秋属金也犬金畜也舜命臯陶曰蛮夷猾夏防贼奸宄汝作士兵刑兼掌之而賔于四门特设四岳一官周礼则以四岳之事属之秋兵则专掌于司马盖后世政刑之繁不得不分秋官六十属皆主裁物之过万物各正性命之象也】
　　大司宼之职掌建邦之三典以佐王刑邦国诘四方【舒氏曰以天地春夏四官文例之诘四方三字衍文】一曰刑新国用轻典二曰刑平国用中典三曰刑乱国用重典
　　【圣王抚世经权之用未尝相离所谓典常者岂执一而无权度哉唯其有轻重平中三者故能如权衡之称物靡不适均垂之乆逺而无弊也平国者素治安之国不幸而有犯辠用中典者治以常行之法刑当其辠之谓也新国者王朝之臣初出封为诸侯或荒僻之地始立君长而治之者礼文未备徳敎未孚其有犯辠者斯可矜也故于中典而稍轻之能改即止而已乱国者旧染汚俗若殷邦之沉于酒陈郑之躭溺于淫春秋诸国簒弑叛逆之相寻其人习于不善所犯辠恶虽以徳敎谕之而不从故于中典稍加之而重庶其畏威而不敢为恶也三典以制刑即洪范之三徳以制治盖中典卽正直轻典即柔克重典即刚克吕刑曰惟敬五刑以成三徳此之谓乎掌建邦之三典者自立国而即有此三典故大司宼掌之以佐王仪刑诸侯之国俾无失礼诘察四方之故使无违法所以为弼教也此与世轻世重上服下服异者世軖世重以时言彼此一时若戡乱则武臣重承平则文职重治乆则人多奔竞乱离则与之官爵而不欲民散则田多荒芜民聚则田价腾踊刑罚当以此为低昻上服下服以情言同一辠也情轻则服下刑情重则服上刑此三典则以各国言义各不同也】
　　以五刑紏万民一曰野刑上功紏力二曰军刑上命紏守三曰鄕刑上徳紏孝四曰官刑上能紏职五曰国刑上愿紏暴【暴司市作虣】
　　【紏者察举督聚之义人情玩惰废弛威之以刑则提起而敛束也野自遂而外之称若耕稼沟涂挽漕筑凿凡任众者每事责其成功偷惰则功不成刑所以纠其致力军若伐国大田戍疆兵车之会凡用兵众者兵法顺命为上失守则违犯将命刑以纠之政典先时者杀无赦不及时者杀无赦使以死守为事也鄕谓六鄕亦凡闾里聚居之称百姓家居以脩徳为贵孝为徳之本鄕八刑纠万民而罪莫大于不孝也官谓凡百官府冇官府之责者举用贤才所以脩职立事制官刑警于有众若伊训之三风十愆宰夫之失财用物辟名以不称职为纠也国谓王都中四海兆民所止而市肆中尤万众之所集大约多巧伪而横故以愿朴为上以虐为紏司市以贾民禁伪除诈以刑罚禁虣去盗与凡伪饰之禁所谓上愿也加宪徇朴之罚则诈伪除横去矣】
