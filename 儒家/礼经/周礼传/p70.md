<!-- { "loadSidebar": true } -->
　　【畿犹限也侯甸男采卫义见大司马五服之外谓之要服取要束之意大司马谓之蛮服者取羁糜之意也九州之外谓之蕃国以蕃屏为义大司马分为夷镇蕃三服其义一也祀嫔噐服材物义见冡宰莫重于祀故侯服贡之莫要于嫔故甸服贡之成噐非一方所有故男服贡之币与服相类虽逺易致故采服贡之美材者逺方所有故卫服贡之货者不易得而易致故要服贡之此亦约六服所贡之大分而言耳职方氏云施其贡各以其所有一言尽之矣自嵗一见至六嵗一见此其朝之期以地之逺近为限也自其贡祀物至其贡货物则嵗皆有之即小行人之春入贡也旧谓因朝而贡则丝枲岂待于二年币服岂待于四年乎蕃国世一见者无朝贡之期父死子立及嗣王即位皆一来朝但各以其国之所有贵寳用为挚见之礼耳】
　　王之所以抚邦国诸侯者【抚巡绥安之也】嵗徧存【每嵗大者孤卿小者如小行人徧遣至于诸侯之国致其念存之意】三嵗徧頫【视其政事即殷頫以除邦国之慝也】五嵗徧省【察其风化如易省方观民之省】七嵗属象胥谕言语恊辞命【象胥掌通言语之官属如属民读法之属聚也聚于王国正其语音善其辞令】九嵗属瞽史谕书名听声音【瞽掌声乐史掌字书聚于王国谕其书字以同其文听其音声以同其律】十有一嵗逹瑞节【六瑞六节使通行无壅滞】同度量【度丈尺量斗斛俾无大小】成牢礼【平其僣陋】同数噐【数有用五用十噐谓五礼之噐】脩灋则【八法治官府八则治都鄙赍之以徃使无不脩举】十有二嵗王廵守殷国【廵守者廵诸侯之所守春东方夏南方秋西方冬北方也殷国者不巡守而诸侯众见天子亦春东夏南秋西冬北分方而来或于王畿或于侯国择便行之按诸侯于天子每嵗有贡献聘问之礼天子虽有脤膰贺庆致禬等礼然不能徧及也故每嵗而徧存之无间于亲踈大小所以下交于诸侯也三年大比则受邦国之比要故每三嵗则徧頫之十二嵗中为四頫观其所上治之诚伪也虞廷五载一巡守周人迟至于十二嵗故五嵗则徧省之十二嵗二省盖常恐有意外之变所以致其警戒之意也至于五方之人言语不通及大祝六辞之命有不协同则无以通使命故七嵗召其象胥以正之此即象胥之事也书不同文音不恊律则无以攷治故九嵗召其瞽史而正之此即大司乐禁其淫过凶慢之声外史逹书名于四方之事也逹瑞节者小行人之成六瑞逹六节同度量者即舜之同度量衡成牢礼者即掌客賔客牢礼之等差同数噐者即舜之如五噐脩法则者即大宰之八法八则皆小行人职所谓使适四方恊九仪賔客之礼等事也自七嵗属象胥而下谓自廵守之后于七嵗九嵗十有一嵗先廵守而行之皆为廵守而设使不陷于罪戾也至于十有二嵗则王于是而时廵之王制所谓命大师陈诗以观民风命市纳贾以观民之所好恶命典礼考时月定日同律礼乐制度衣服正之用贤而有功徳于民者加地进律失贤而殃民者则有譲大约殷国之法如之所以维持治具提摄人心使天下之治常日新而不壤运旋天下之要道也唐虞礼简而用省故五载一行周人礼文繁缛费用亦广故十二嵗一行然观徧存已下六事及将巡守职方氏又戒于四方则时巡之典虽疎而周行之法更密实无矌于诸侯之事也】
　　凡诸侯之王事辨其位正其等恊其礼賔而见之若有太丧则诏相诸侯之礼若有四方之大事则受其币听其辞
　　【王事朝觐之事辨其位九十七十五十歩又如朝于明堂各有位次也正其等谓冕服车旗摈介飨食皆有等级也礼者诸侯所以献王侯国有大小务使和平而不颇皆大行人賔接之而使之见于王无使失礼也大丧诸侯为天王斩衰为王后齐衰哭踊进退皆有礼法大行人主诏相之四方大事诸侯有冦戎而告急也礼动不虚皆有币以崇敬大行人受其币听其辞而以告于王○右大行人于賔客至王国所执之事】
　　凡诸侯之邦交嵗相问也殷相聘也世相朝也
　　【邦交谓在一州之中同盟者一徃一来相与脩亲仁善邻之道小聘曰问每嵗使大夫行之中间复使卿为大聘春秋传孟僖子如齐殷聘是也父死子立曰世嗣君初立徃朝于列国列国之君亦来朝于嗣君此诸侯自相交之礼不以大小而有异聘义曰天子制诸侯比年一小聘三年一大聘使者聘而误主君弗亲飨食所以愧厉之也诸侯相厉以礼则外不相侵内不相陵此天子所以养诸侯兵不用而诸侯自为正之具也】
　　小行人掌邦国賔客之礼籍以待四方之使者令诸侯春入贡秋献功王亲受之各以其国之籍礼之
　　【贡即祀嫔噐服材物六者制其贡各以其所能也冬成而收之故春而入焉功即方伯连帅等制其职各以其所能也圗于春而比于秋故秋而献焉五等诸侯贡献之礼彼所以来此所以待之各有常典书之于籍左传曰非礼也勿籍是也贡献诸侯不皆亲行故云待四方之使者以其为天产天王国之大事故王必亲受之而各以原定之籍賔礼之○右受邦国贡献之礼】
　　凡诸侯入王则逆劳于畿及郊劳眡馆将币为承而摈凡四方之使者大客则摈小客则受其币而听其辞【入王朝觐于王也至王畿小行人逆劳之及郊王使大行人劳之入国王使卿致馆皆小行人为承摈将币庙中将币三享也王亲受之宗伯为上摈亦小行人为承摈大客孤卿也摈而见于王使得亲言小客大夫士也王不亲见故受其币听其辞以告王大事大行人听之此常事也○右小行人于诸侯诸臣入王国所执之事】
　　使适四方恊九仪賔客之礼
　　【使适四方者王使小行人适于四方也或每嵗而使之徧存若下文赙补赒委之五事书其利害之五物或十有一嵗逹瑞节同度量成牢礼先巡守之嵗而举行之以待王之时巡也恊者斟酌损益使谐和合同意之】
　　朝觐宗遇会同君之礼也存頫省聘问臣之礼也【南面人君所行之礼有朝觐宗遇会同六者或以之而事王或以之而自相朝会者也人臣所行之礼有存頫省聘问五者或王臣行之于侯国或诸侯使人于天子及邻国者也自上公以至于下士有九等之命不同则其所行之仪与人所以待之之仪各不同固有一定之籍但有变故不齐沿革嵗久不能无异者小行人奉使于四方时因而和恊之使不至于乖戾庶礼之行久而无弊也○右小行人适四方所恊之礼】
　　逹天下之六节山国用虎节土国用人节泽国用龙节皆以金为之道路用旌节门关用符节都鄙用管节皆以竹为之
　　【六节皆邦国所用以通于天下者逹之者齐其式法而后可以通行也虎人龙皆以金象其形而为之辅之以英簜旌符管皆以竹而刻其文傅之以文书其详见于地官掌节此与掌节有异同者天子使于诸侯诸侯使于天子其为节异则不合及夫天子诸侯之门关道路节异则不通故虎人龙旌符五者所以同也天子之都鄙守之者诸侯故以角诸侯之都鄙守之者卿大夫故以管所以不同天子之监邦国者有玉节诸侯无所用之货贿用玺印文而已其事防故二者唯掌节为备此小行人逹天下之节稍异于掌节也】
　　成六瑞王用瑱圭公用桓圭侯用信圭伯用躬圭子用谷璧男用蒲璧【瑱音镇】
　　【六瑞详见大宗伯成之者或封诸侯而创为之或有坏损而续为之也】
　　合六币圭以马璋以皮璧以帛琮以锦琥以绣璜以黼【琮音崇琥音虎璜音黄○六币马皮帛锦绣黼可以为车服之用圭璋璧琮琥璜皆玉也可以为祭祀国家之用详见典瑞】此六物者以和诸侯之好故【好去声】
　　【凡享皆束帛加玉奉于堂上皆有庭实以配之所谓六币也马者驾车所用币之至贵皮者郊特牲云虎豹之皮示服猛也可以为裘故合圭以马合璋以皮马非币类以其相合之等故总称之耳纯色曰帛采色曰锦凡丝工一色者必精故以帛为上观婚礼聘礼食礼皆以束帛为上束锦为次故合璧以帛合琮以锦绣黼皆隂工绣则五色之全黼则白黑而已故合琥以绣合璜以黼觐礼子男已入侯氏用璧五等诸侯同也王人云璧琮九寸诸侯以享天子盖享天子以璧享后以琮又聘礼享君以璧享夫人以琮攷工记云瑑琮八寸诸侯以享夫人下于天子后故以瑑也此云圭璋琥璜者郑氏云二王之后享天子以圭璋子男自相享用琥璜理或然也然此特以相享而言攷工记曰大璋九寸诸侯以聘女又晋人以垂棘之璧屈产之乘以假道凡徃来之礼亦通用之无事而致和好之情曰好有事而用币以致之曰故小行人为之合六币所以和其好故也○已上即大行人十有一嵗成牢礼逹瑞节之事】
　　若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸烖则令哀吊之凡此五物者治其事故【槁禬犒会通】
　　【札谓疫疠自国人言丧谓薨卒自国君言赙补者赠之以财即丧礼哀死亾也谷不熟曰凶凶甚曰荒赒委者如县都之委积以待凶荒令邦国移民通财以赒恤之即荒礼哀凶札也师役者国被兵或兴大役稿犹犒师助之兵食禬合众出财更其所丧即禬礼哀围败恤礼哀冦乱祸烖水火为害及地震川竭之类哀而吊之即以吊礼哀祸烖也已上四者皆大行人致禬以补诸侯之烖之事也福事若冠昏之类贺庆以乐之即大行人贺庆以赞诸侯之喜之事也五事告之于王而施以五礼此王之徳意所以常流通而无壅滞也】
　　及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故
　　【四海之内举切吾身然天下事变无竆而王之耳目有限故行人为之书以述其事书万民之利害者此自地利言利者兴而害者除也书其礼俗政事教治刑禁之逆顺者此自政事言顺则因之逆者革之也书其悖逆乱作慝犹犯令者此专自其逆甚者言欲消弭之也书其札丧凶荒厄贫者受天之祸思欲拯救之也书其康乐和亲安平者受天之祜纾其忧念也凡此五物者每国辨异之以反命于王使王得以周知而施均平之政也○已上皆大行人一嵗徧存之事】
　　司仪掌九仪之賔客摈相之礼以诏仪容辞令揖让之节
　　【大賔大客九等命数之仪皆司仪掌之出接賔曰摈入赞礼曰相仪容以相接辞令以宣意揖譲以相钦司仪主为摈相以诏告其节使王无失礼于下也】
　　将合诸侯则令为坛三成宫旁一门○诏王仪南向见诸侯土揖庶姓时揖异姓天揖同姓○及其摈之各以其礼公于上等侯伯于中等子男于下等其将币亦如之○王燕则诸侯毛
