<!-- { "loadSidebar": true } -->
　　林衡掌廵林麓之禁令而平其守【禁谓厉禁之中不得妄取者守谓部署其胥徒及居民使各守其地也令若斩木之灋及斩木之禁此皆山虞掌之林衡特奉行之而已故平时以其禁令而廵察之无致疎虞平其守地之民无有不均】○以时计林麓而赏罚之【防范周宻林木盛长者赏之其疎漏以致盗窃及林木衰耗者罚之】○若斩木材则受灋于山虞而掌其政令【入山有时出山有期及四时各有应斩之木竝受灋于山虞体统常出于一也】
　　川衡掌廵川泽之禁令而平其守【爲之厉禁取之有灋入之以时皆出自泽虞此川衡主廵察之及均平其守川之人也】以时舍其守【獭祭鱼渔人入泽梁又若荒政之舍禁竝不爲之厉禁也】犯禁者执而诛罚之【谓数罟及非时而入者】
　　祭祀宾客共川奠【笾豆之实鱼鱐蜃蛤之属也】
　　泽虞掌国泽之政令爲之厉禁使其地之人守其财物以时入之于玉府颁其余于万民【泽虞之职掌其政令爲之厉禁设其典守大约与山虞同财物若骨角珠贝之类其美善者入于玉府取之有数余则颁于所守及所取之民不以爲私也】
　　凡祭祀宾客共泽物之奠【笾豆之实芹茆菱芡之属也】丧纪共其苇蒲之事【凡丧事所集人众而遽用毕而废故以苇席象宫室而爲之以爲覆圹待诸侯之所又司几筵丧事设苇席天子倚庐所用礼既虞卒哭芐翦不纳是也又茵着用荼借棺用萑席皆丧纪所需也○芐月古反萑音丸芦类】
　　若大田猎则莱泽野及弊田植虞旌以属禽【大田猎掌事竝同山虞但山多兽故用熊虎之旗泽多鸟故用析羽之旌山虞言致禽自猎者致于虞中言此言属禽自王所取而言属者谓聚之而别其类诸侯之礼每禽三十焉一爲干豆一爲宾客一以充君之庖天子当有加也按山林川泽虽天地自然之利苟得其养而无所梏则有无穷之利苟失其养而又日有所害则山林必至于童赭川泽必至于耗竭故爲之禁以杜其无厌之欲爲之守而责有所归川衡云犯禁者执而诛罚之盖罚必当而后令行林衡言计林麓而赏罚之有劝戒而后人肯尽心也凡周公之政君民一体非徒厉民以自爲故山虞言令万民时斩材有期日入山有时出山有期泽亦如之矣泽虞言以时入之于玉府颁其余于万民贵者公之余则颁之山亦如之矣山泽之物国用所需泽虞云祭祀宾客共泽物之奠川衡云共川奠而山虞不言者掌于角人囿人等也山泽之地行狩所往山云致禽而珥泽云属禽致则必属彼此相备山泽之神国祀所及山虞爲祭山林之主则泽虞爲祭川泽之主不言可知矣大较虞尊衡卑故守山泽之禁令出于虞而衡特廵之取山泽之灋出于虞而衡惟受之云】
　　迹人中士四人下士八人史二人徒四十人
　　【兽以夜见然其出入有道路一定而不易但观其足迹即可得其处故谓凡寻覔者爲踪迹官以迹人名者主知禽兽之处田猎则用之爲耳目天文垒璧阵之八魁也○觅音密】
　　卝人中士二人下士四人府二人史二人胥四人徒四十人【卝即今矿字古文作卝象开凿得金之形】
　　角人下士二人府一人徒八人
　　羽人下士二人府一人徒八人【此亦斿贡所用后世所谓翎毛之税也】掌葛下士二人府一人史一人胥二人徒二十人掌染草下士二人府一人史二人徒八人
　　掌炭下士二人史二人徒二十人【露积故无府】
　　掌荼下士二人府一人史一人徒二十人【荼音徒】
　　【此官掌凡疏材之物荼以共丧用其事爲重故以名官】
　　掌蜃下士二人府一人史一人徒八人【蜃日谨反】
　　【主敛互物蜃物而以掌蜃名者蜃用于丧纪祭祀故以命官也】
　　囿人中士四人下士八人府二人史八人徒八十人场人每场下士二人府一人史一人徒二十人
　　迹人掌邦田之地政爲之厉禁而守之
　　【山泽之中有善水草之处山无沟水无围不可以耕稼因用爲邦国时田之地盖即薮牧长蕃鸟兽者诗所谓东有甫草驾言行狩也迹人遮列守之禁民无得妄入禽兽无所戕贼自然蕃息其中非特用爲上下无穷之利而亦使禽兽得安居而遂其性也按迹人之厉禁与爲穽于国中异者此之守以爲公彼之守以爲私也】
　　凡田猎者受令焉【迹人素知禽兽所在及林木翳荟不可投防之处故用以发踪指示庶不至于即鹿无虞惟入于林中也】○禁麛卵者与其毒矢射者【麛音迷○麛麋子卵鸟子】
　　【圣人之政不殀夭此与不成禽不献同意毒矢射爲其贼物之心太甚二者虽田猎时犹爲之禁平时可知矣】
　　卝人掌金玉锡石之地而爲之厉禁以守之【卝教猛反○金之品有五而独举金锡二者金至刚锡至柔又金银贵铜銕锡贱故各举其一以配玉石言其实兼五金也玉之类若雍之球琳琅玕扬之瑶琨鲁之璠璵石之类若珉璑璁璡其类甚多要之各有所产之地故爲之厉禁以守之也○琨教魂反璠璵珉璑璁璡读作畨余民无聪进】○若以时取之则物其地图而授之【国用有乏不得已而后取之若职金国有大故而用金石也物谓土之色味即其物色而知地脉中之所生犹山师之辨其物与其利害也授之以图使知所当采之处】廵其禁令【开取之时尤啓攘窃之端禁令者即职金之戒令卝人廵视之庶无疎虞也○掌金玉者非一卝人掌所产之地职金掌取之之政内府玉府掌其入】
　　【凡五金玉石皆有所产之地本虞衡之所掌但利之所在奸之所窥又特设卝人专掌而守之盖黄金百炼不耗久埋不衣得土之全德玉备五德以比君子其未经琢凿者能却水火鎭国家其余四金美石皆爲世用而不可缺物爲之守所以絶争夺盗窃之源以时取之可以助国家之急取之有度不至于泄天地之藏此卝地虽不外乎山而厉禁又在虞衡之外卝人之职所以特重而掌之以中士也】
　　角人掌以时征齿角凡骨物于山泽之农以当邦赋之政令【象之齿犀兕牛羊之角牛马駞鱼诸兽之骨及须之属皆可以爲百工之材也农有三山泽平地靡不受田有粟则出粟无粟则各贡其所有以当邦赋】以度量受之以共财用【量以权其轻重度以度其长短入则爲邦赋输于官者不得多取出则爲邦用给于百工者不得侵牟也按山泽之农其所获米粟视平畴爲艰而国中所须于山泽之物有不能免者故不必强彼所难而此自可以无匮取彼所羡而此又得以爲利所以爲通融之灋彼此交受其益也】
　　羽人掌以时征羽翮之政于山泽之农以当邦赋之政令【翮鸟之六翮羽强猛者羽翮用干旌旄车饰矢翼邦用之不可无者故征之】凡受羽十羽爲审百羽爲搏十搏爲缚【搏音博防文防反○十羽爲审言少而详审之名十审则百羽而爲搏言手可持之名十搏则千羽而爲则总而收束之也古者筭物每十则掲其总故虽多而益辨羽不可以权度受之故以其数】
　　掌葛掌以时征絺绤之材于山农凡葛征【絺昌兮反绤坤逆反○葛之精者曰絺麤者曰绤葛生于山故以时征于山农】征草贡之材于泽农【草贡防苎焦蕡卉吉之属可缉绩爲布者草多出于泽故征于泽农○防与檾同坤防反】以当邦赋之政令【取之以当邦赋亦与角羽同既征则入于典妇功】以权度受之【葛草不可以长短度此言度者盖或以成布输于官故以度受之也】
　　掌染草掌以春秋敛染草之物以权量受之以待时而颁之【染草之物蓝以染青蒨以染紫皂斗以染黒槐栀以染黄其余五色五间各有其物春秋敛之者或采其花叶或采其皮实各有其时也待时颁之者颁于染人夏纁秋染夏也○蒨茜同清见反】掌炭掌灰物炭物之征令以时入之以权量受之以共邦之用凡炭灰之事【灰凡石灰蜃灰烟煤之类以共甃砌澣练黝垩之用也炭之所用尤多必以权量受之者或权其轻重或量其多少不以微物而无数周公之克勤小物如此○甃清又反澣月管反黝英九反】
　　掌荼掌以时聚荼以共丧事【既夕礼茵着用荼谓茅秀也其质轻盈着于茵中柩下圹时用以爲籍既取其软又取其收湿气秀时聚之丧则共之○着音勺】○征野疏材之物以待邦事凡畜聚之物【野疏材之物即大宰九职中臣妾之所聚敛茅以供祭祀刍茭以饲牛马萍以豢豕及凡药材杂物生于山泽旷野不畜于人而爲用于世者凡畜聚之物园圃所毓草木根实可以御冬者征之者取于山泽之农以当邦赋也以待邦事者入于委人以共祭祀丧纪宾客军旅之用也】
　　掌蜃掌敛互物蜃物【互物者甲虫其殻交互若鼈蠃蚌之属掌蜃主敛其殻盖以爲器物毉药蜃灰等用也】以共闉圹之蜃祭祀共蜃器之蜃共白盛之蜃【闉音因蜃音忍○闉塞也穿圹后实以蜃灰御湿气也祭器饰以蜃其用非一鬯人职凡山川四方用蜃春秋天王使石尚来归蜃公羊以爲宜社之肉行人职云归蜃以交诸侯之福则主祭宗庙言是山川四方社稷宗庙皆有用蜃者而或以共鬯酒或以共肉用各不同此复言白盛之蜃者黍稷在器曰盛盖又以饰盛器也凡以蜃饰器者竝取其殻之白而有文采旧谓以蜃灰饰之灰岂可以爲器之饰乎】
　　【按大府云山泽之赋以待丧纪盖材木蜃炭蒲苇金石皆丧纪所需而金又可以佐其用之乏也至于闾师征赋之灋曰任衡以山事贡其物任虞以泽事贡其物者山泽之中所产至博丧纪岂能尽用之要之以待邦国之用故于米粟则入于仓人金石则入于受藏之府其余角羽葛炭染草荼蜃其物至爲烦碎且易于毁败故别设角人羽人掌葛掌染草掌炭掌荼掌蜃等官兼征于山泽之农则事有统摄职有专司而无毁败之虞矣】
　　囿人掌囿游之兽禁牧百兽【囿音又○苑中设爲禁防孶养百兽于内盖凡田猎所得可爲用而不家畜者皆于是乎养之欲用即可得不必求之于圹野此已畜于公民不得取之故有禁也国中闲旷之地爲之苑囿牧百兽其中以爲祭祀宾客不时之需因而爲游观之乐是故呈象于天则有天苑诗云王在灵囿麀鹿濯濯白鸟鹤鹤王在灵沼于牣鱼跃又曰有卷者阿飘风自南来游来歌以矢其音其斯之谓欤师曰天理生生之乐根心而萌遏之则天机息纵之则人欲滋夫欲何厌之有故盘于游田淫于逸乐圣人既已严爲之防而苑囿游观又宻寓夫转移之术九重沉沉天上人间相隔苑中爲离宫台榭接于民居人主时出一游因是以知民俗此一助也殿庭之间所见天咫神爽得无壅乎适野则天宇四垂鸟兽草木生意盈满旷然得大观焉此二助也贤者常馆于是人主就而访之发其尊德乐道之诚游焉息焉恒与相接此三助也昔孟子见梁惠王于沼上告以贤者而后乐此齐宣王见孟子于雪宫告以与民同乐其深得周公转移君心之妙术乎○卷音权】
　　祭祀丧纪宾客共其生兽死兽之物
