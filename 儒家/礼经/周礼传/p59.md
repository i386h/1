<!-- { "loadSidebar": true } -->
　　【王氏曰大司徒掌建邦之土地之图以天下土地之图周知九州之地域广轮之数其所掌者特图而已职方氏掌天下之图以掌天下之地则其所掌非特图也又掌其地焉邦国诸侯之国也都鄙诸侯之采邑也东方曰夷其种有四南方曰蛮其种有八东南曰闽其种有七东北曰貉其种有九西方曰戎其种有五北方曰狄其种有六自邦国都鄙至于夷蛮闽貉戎狄虽有内外之殊然先王之政一视而同仁其人民之所聚财用之所出九谷之所生六畜之所产有数要焉数者列而计之要则总而计之靡不辨明之将以施其政教也有利害焉利则凡所以利人者害则凡所以害人者靡不周知之将以兴其利而除其害也】
　　乃辨九州之国使同贯利
　　【刘氏曰辨九州之国使同贯利者四方人民好恶之不同财用有无之不等必周知其利害贯而通之使有无之相易也善恶之相济也一天下之财用养天下之人民俾同享其利焉其山能出云雨以生万物镇安于一州者曰镇水潴而不流以生蒲鱼者曰泽水涸不耕而生草木者曰薮水流而趋海者曰川水尤深积而成渊者曰浸其民资之以生者曰利其众待之以为养者曰畜其土宜之以为食者曰谷八者九州之民仰之以为生者也九州之邦国仰之以为富者也苟不周知其数要则天下之民不得而同其贯利矣得以同其贯利则虽四夷于中国亦得资其有以济其乏是以九服安于其土而不失乎养也○潴音朱】
　　东南曰州其山镇曰防稽其泽薮曰具区其川三江其浸五湖其利金锡竹箭其民二男五女其畜宜鸟兽其谷宜稻【防教外反薮音叟浸子禁反畜音旭○防稽在山隂大泽曰薮具区五湖在吴南锡镴也箭篠也鸟兽孔雀鸾防防犀象之属】
　　正南曰荆州其山镇曰衡山其泽薮曰云瞢其川江汉其浸颍湛其利丹银齿革其民一男二女其畜宜鸟兽其谷宜稻【瞢音梦湛丞减反又音沈○衡山在湘南云瞢在华容颍出阳城宜属豫州在此非也湛未闻齿象齿也革犀兕革也】
　　河南曰豫州其山镇曰华山其泽薮曰圃田其川荥雒其浸波溠其利林漆丝枲其民二男三女其畜宜六扰其谷宜五种【华去声圃兵古反荥音营雒音洛溠音诈○华山在华隂圃田在中牟荥兖水也出东垣入于河泆为荥荥在荥阳波读为播禹贡曰荥播既潴春秋传曰楚子除道梁溠营军临随则溠宜属荆州在此非也林竹木也六扰马牛羊豕犬鸡五种黍稷菽麦稻】
　　正东曰青州其山镇曰沂山其泽薮曰望诸其川淮泗其浸沂沭其利蒲鱼其民二男二女其畜宜鸡狗其谷宜稻麦【沂音宜沭音述○沂山沂水所出也望诸明都也在睢阳沭出东莞二男二女数等似误也盖当与兖州同二男三女】
　　河东曰兖州其山镇曰岱山其泽薮曰大野其川河泲其浸卢维其利蒲鱼其民二男三女其畜宜六扰其谷宜四种【泲子礼反○岱山在博大野在钜野卢维当为雷雍字之误也禹贡曰雷夏既泽雍沮防同雷夏在城阳四种黍稷稻麦】
　　正西曰雍州其山镇曰岳山其泽薮曰蒲其川泾汭其浸渭洛其利玊石其民三男二女其畜宜牛马其谷宜黍稷【雍去声汭日鋭反○岳吴岳也蒲在汧泾出泾阳汭在豳地诗大雅公刘曰汭防之即洛出懐徳郑司农云或为汧蒲或为浦】
　　东北曰幽州其山镇曰医无闾其泽薮曰貕养其川河泲其浸菑时其利鱼盐其民一男三女其畜宜四扰其谷宜三种【貕音兮○医无闾在辽东貕养在长广菑出莱芜时出般阳四扰马牛羊豕三种黍稷稻】河内曰冀州其山镇曰霍山其泽薮曰杨纡其川漳其浸汾潞其利松栢其民五男三女其畜宜牛羊其谷宜黍稷【纡音于汾潞音文路○霍山在彘杨纡所在未闻漳出长子汾出汾阳潞出归徳】
　　正北曰并州其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种【并音兵虖池音呼驼呕音瓯○恒山在上曲阳昭余祁在邬虖池出卤城呕夷祁夷与出平舒涞出广昌易出故安五扰马牛羊犬豕五种黍稷菽麦稻也凡九州及山镇泽薮言曰者以其非一曰其大者耳此州界荆豫兖雍冀与禹贡畧同青州则徐州地也幽并则青冀之北也无徐梁○已上俱郑氏旧注】
　　职方氏九州山泽川浸利民畜谷图
　　【愚按九州分立与虞书禹贡异者盖禹主于治水幽并营皆北方广汉之地罹水患少故幽并统于冀营统于青而止九州舜时四夷来王封域极广肇十有二州后有作者不可及矣周时大约与舜同但淮与大野在禹贡为徐州之川泽而职方青州之川淮泗兖州之泽大野是以徐而入青兖矣华阳镠銕砮磬在禹贡为梁州之山与贡也而职方豫州之山华雍州之利玉石是以梁而入雍豫矣此为不同耳然无徐州者盖洪水之害唯河为大禹于其下流施功为多故建徐州周时碣石沦于海正东之地不及于虞故有青兖则虽革徐州而东方为无空若无梁州则西南舆地似于缺然何也夫天地之化开之有渐始西北而次东北次东南次正南故上古圣人皆出于北方周家世居西土文王之化延及江汉正荆州之地武王伐纣而庸蜀羗髣景从是乃梁州以及于檄外之地然其中未归化者则甚众故周公以其施贡所及者则分属于荆雍豫而其不及以政者亦不入于职方也方今财赋文献多出南方虽闽越南粤自古所谓夷狄者今悉与中土无异独西南之地但为来王之国而时有背叛者宜周公于此不置州属也夫圣人之教不先天以开人亦不弃天以从人西南之域开之有时是故不能强之以俟后圣也乃若北方营州毉无闾冀州河套之内等地正职方氏所谓谷宜三种畜宜四扰而在九服之内其外则为九貊六狄亦皆内属而周知其民物之数者自周徳之衰而为胡人之所窃据秦人不知守在四夷之道为长城以限之遂使肥美之地与兖豫等者悉沦于沙漠不毛之域反为犬羊侵入中国之巢穴自汉以来欲为控御戎狄之策者已为大事而不思生聚教训以经畧吾之九服乃分内事是不免于弃天也】
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五百里曰蕃服【畿音鸡义见大司马但彼言九畿以疆界所至此言九服以服王事言也】
　　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下【邦国字当作地方承下文凡邦国三字而误封公公字衍七伯当作十一伯】
　　【此以大司徒封国之制大约为五等诸侯所封地方之大小故因九州地方之数足以周知诸侯地方之数也然其文类王制疑传者之言误入经文耳】
　　凡邦国小大相维王设其牧制其职各以其所能制其贡各以其所有
　　【五等诸侯固有小大每国各有附庸之国又自为小大小非大无以庇覆大非小无以辅翊各有属以相维系自无分崩离析之患王复设九州之牧以统理之于是而有柔逺能迩之功职谓属长卒正连帅因才受任不强其所不能贡谓九贡因地而施不强其所无也集説云牧守更代诸侯世袭权皆出于上如周初时荆州牧则蔡叔其后则申侯豫州牧则管叔其后则虢公周公君陈毕公迭居东郊宣王中兴只理防牧伯而已故韩侯在韩召虎在淮申伯在荆方叔在齐汉诸侯王自景武后若寄君然已不足言至唐藩镇则是举五侯九伯汝实征之之事而付之世袭之人其弊有不可胜言者矣】
　　王将廵守则戒于四方曰各脩平乃守攷乃职事无敢不敬戒国有大刑及王之所行先道帅其属而廵戒令○王殷国亦如之
　　【九服职方氏之専职故廵守及殷国则掌其戒令守若土地辟田野治之类将至而先戒之使之豫备既至而前廵之攷其不灋殷国谓王不廵守而六服尽朝也亦必为之先戒而廵视之则不职者不可得而蔽矣】
　　【集説陈氏曰自古封建之灋天下至广难以统一故五载一廵守以一风俗而通民情至周而五载一廵守既不能行故置职方氏撢人训方氏之官以通逹上下使无壅蔽逮汉或遣谒者循行天下是亦得周公之遗意也自元封五年初置刺史每以秋分行部以诏书六条察郡国举不灋而后天下民情利害其壅遏通逹皆系于刺史之手而上或不得以闻之宣元以后稍还古意天子则有郎官之出而宰相则有掾吏之行上下相察莫之或匿如元帝诏条责于定国曰郎有从东方来者言民父子相弃丞相御史案事之吏匿而不言耶将从东方来加增之耶何以错缪至是定国皇恐自劾是丞相隐之天子而不知郎吏已得以上闻如魏相敕掾吏案事郡国輙白四方异闻或有逆贼风雨灾异郡不上达相輙奏言之是郡国欲隠之宰相而不知掾吏已得以上逹民情既通上下不壅则治可为也】
　　土方氏上士五人下士十人府二人史五人胥五人徒五十人
　　【设官之例凡士之数必以二四六人而此独以五与十者以主五方也】
　　懐方氏中士八人府四人史四人胥四人徒四十人合方氏中士八人府四人史四人胥四人徒四十人训方氏中士四人府四人史四人胥四人徒四十人形方氏中士四人府四人史四人胥四人徒四十人山师中士二人下士四人府二人史四人胥四人徒四十人
　　川师中士二人下士四人府二人史四人胥四人徒四十人
　　邍师中士四人下士八人府四人史八人胥八人徒八十人
　　匡人中士四人史四人徒八人
　　撢人中士四人史四人徒八人【撢探同】
　　土方氏【主五方土地之事】掌土圭之灋以致日景以土地相宅而建邦国都鄙以辨土宜土化之灋而授任地者【土圭之灋见地官以土地者以土圭土其地而制其域也相宅者相民宅而知其利害也以此二者建邦国及其都鄙一以制其大小之封疆一以定其吉凶之趋避土宜者五地物生各有所宜树所宜地自然蕃殖土化如草人所掌粪土之灋物有所合则化机条逹以此二者授任土地之责者使以教其民也】
　　王廵守则树王舍【王之舍事舍人掌之此云树王舍者以能辨其土之媺恶掌其树舍之地也】
　　懐方氏【主懐柔逺人之事】掌来逺方之民致方贡致逺物而送逆之达之以节治其委积馆舍饮食
　　【逺方之民者逺方之国其君长不能至而遣使来者非有命于王朝故曰民也方贡若六服之外蕃国犹在贡献之数者逺物若越裳肃慎其国尤逺不在贡献之数故曰逺物也此官主懐来之盖四夷之来各有其路诸侯若非其人应之不得其道其为中国之累大矣故于其所来之方来则逆之去则送之以为礼也逹之以节使行无稽滞治其委积馆舍饮食使之居处安而食用足所谓来之之道如此盖非求其来但有以待之示无外之意耳】
　　合方氏【主合同四方之事】掌逹天下之道路通其财利同其数器壹其度量除其怨恶同其好善
