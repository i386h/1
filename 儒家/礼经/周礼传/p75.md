<!-- { "loadSidebar": true } -->
　　明堂居者杂见于经传而其制则未有全文先儒纷纷之说以其不通融会悟而妄增臆见古义益晦愚尝悉参攷经传所载虚以求之则无不可通而亦无不可行也周礼宫人掌王六寝之修谓大寝一小寝五合而爲六礼记玉藻君日出视朝退适路寝听政使人视大夫大夫退然后适小寝故路寝者天子之常居即大寝也礼记月令春居青阳夏居明堂季夏居大室秋居总章冬居堂以爲天子之常居故知周礼六寝当有此等之名也周礼攷工记曰周人明堂五室谓之五室者即五小寝也是故宫人但言六寝观于月令而后得其爲青阳总章等名玉藻但言路寝观于攷工记明堂五室即知其爲明堂月令但言青阳总章等名然着其爲天子四时之居则知其爲路寝之五小寝故路寝明堂实一居而二名无疑也礼记明堂位曰昔者周公朝诸侯于明堂之位天子负斧扆南向而立亦天子受朝之常位也然其所设夷蛮戎狄之位则有四门与路寝之门不同何也盖此乃天子防诸侯于郊外与不廵守而殷见诸侯于东都之位也故曰王者布政之宫非若王宫之有后宫故四方之门与宸居不同也孝经曰宗祀文王于明堂以配上帝既以爲居而又以爲庙不几于神人杂輮且祀天地必于郊以逹天地四方之气唯胜国之社屋之不受天阳未有祭天神而于室中者无乃非圣人之言乎古之祭者有王有尸故四圭有邸者所以祀天帝于坛者也若迎尸则不可在坛故于明堂行之岂祀天而可于屋乎然则郊而祀天其迎尸亦必于明堂今于祀后稷称郊于祀文王称明堂者特互文耳盖四郊之地皆有明堂而布政之明堂必附于四郊一以受诸侯之朝一以爲迎尸之祭国中制备故庙朝异处国外制畧故庙朝同所岂专爲祀帝于此而设如或者所谓飞楼绮阁上圆下方等附防不经之制哉至于孟子所称明堂何爲者也此廵守于天下听政之所其所营如宸居之路寝故方岳之下必有明堂不止于齐也时値四仲在国则举祀五帝之礼在于四方各随所在而柴于上帝其殷国则郊于东都其在四方之柴也亦必以文王配召诰用牲于郊牛二是也然则四方祀五帝之祭亦必迎尸于明堂矣攷工记复曰内有九室九嫔居之是后宫六寝亦如明堂之制矣大抵明堂者不过周人居室之常其在王宫则爲路寝在后宫则爲内寝皆谓之寝以寝息得名其在郊外则以路寝爲布政之宫其在四方则以路寝爲行宫皆谓之明堂以向明而治得名自汉迄今儒生议明堂者众矣唯顔师古云防其指归实布政之宫又云固是王者之常居最爲得礼之旨但云既在臯库之内亦何复于郊野此则见其一不见其二者也夫明堂之名既无可疑但其制则有可言者郑氏谓中央爲大室四面爲九室通融爲十二而易其名深有可议盖以孟季之月而居于一隅既已偏侧不正以一室而易爲二名又何牵合不伦且堂室幽明异制今每月居一室若以爲堂而施阶楹则不便于平居以爲室而有户牖则不可以听政况王者向明而治三季不得向明而冬之向北犹非人之所堪此诚不典吴氏据六寝之说以谓王大寝一在前听政小寝五在后宴息其五寝则一居中而四居四角颇爲有理但所谓明堂者以其在前故曰明堂者以其向北故曰东属春生曰青西属秋收曰总今若偏于一隅而又皆取南向殊失命名之义且五寝一向亦非平居之所宜以愚观之二说皆有所当但各有所不通耳郑氏谓四方之向者盖自古相传之说必有所本但失大寝小寝之制以大寝一庙析而爲十二月之居则非吴氏以爲五寝者出于经文是矣而总爲一向则非愚因各取夫二说之胜考之诸经而不缪合之人情而宜者定之如右周礼云掌王之六寝之修大寝一每朝听政之所在于五寝之前五小寝者乃四时便居附于大寝之后故总谓之明堂也其规制青阳明堂则宜清明洞达总章堂则宜温暖奥密其用器在青阳明堂者则疎达高粗在总章堂者则亷深闳奄其车旗服食居青阳则以苍居明堂则以赤居总章则以白居堂则以黑居大室则以黄随其时而居之则利用安身无所不宜而凡月令所载可以推之而无不通矣盖王者之车旗服食器用其奉祭祀临百官皆有降杀等级故不可拘以四时此则平日顺因其时固并行而不悖也其向则青阳向东明堂向南总章向西堂向北必取向于四方者以受四时之方气也若其堂室房户之制则皆前后左右四面有堂其詹阿则爲四垂盖人之情性贵有所适故或劳形作事则居于堂或韬光潜神则居于室而其堂必四面爲四方之向者四方风气之至有正有邪四时皆然清明和畅则宜就之乖戾昏塞则当违之如夏月多南风固当向之然亦有北风或东西者则就南堂反非所宜冬月多北风固当违之然亦有南风则就北堂反爲所宜又如夏月人情多欲就清凉而亦有欲闭密之时冬月人情多欲就温暖而亦有欲宣畅之时不可以一例拘也故五寝必皆如此之制然后幽明温凉靡不得其所以五室合而观之则略如郑氏之图但不分听政私居之所故误以五小寝合于一大寝耳夫如右之制则一寝可以四时居之而必爲五者盖宸居与诸侯而下不同必四时有常居器物有定在各得夫灋象之自然无事移易而备物所以爲帝王之居也又尝观攷工记明堂之度东西之广不过九筵南北之深不过七筵室之广二筵堂之崇一筵便而无空居华而无费财非有宏丽难兴之工故四郊四方随在营建而不病于民也自秦人竭四海之力以爲土木之工汉室因之不能顿削后世遂习以爲常务于侈目壮观且杂以夷狄穹庐之制皆爲一直洞达而无幽明灋象居之不宜复营离宫别舘以安其身正室反虚而无用此何理哉间有好礼之君欲复古制奈典籍散逸既无可据世儒各持臆说诡异怪诞愈不可凭孰知先王之制平易安利若此且因望秩于山川而封禅之议起不知望秩即祀帝于方岳之余因视学于泽宫而辟廱之说兴不知学宫亦因明堂而杀其制凡诸礼文皆以常爲怪以易爲难使人厌闻骇覩师心自用者遂欲一扫古礼而苟简是趋先王之道不行于后世者亦诸礼家之过欤
　　魏相明堂月令奏
　　臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服天地变化必繇隂阳隂阳之分以日爲纪日冬夏至则八风之序立万物之性成各有常职不得相干东方之神太昊乘震执规司春南方之神炎帝乘离执衡司夏西方之神少昊乘兊执矩司秋北方之神颛顼乘坎执权司冬中央之神黄帝乘坤艮执绳司下土兹五帝所司各有时也东方之卦不可以治西方南方之卦不可以治北方春兴兑治则饥秋兴震治则华冬兴离治则泄夏兴坎治则雹明王谨于尊天愼于养人故立羲和之官以乘四时节授民事君动静以道奉顺隂阳则日月光明风雨时节寒暑调和三者得叙则灾害不生民不夭疾衣食有余若是则君尊民说上下亡怨礼让可兴风雨不时则伤农桑农桑伤则民饥寒饥寒在身则亡亷耻冦贼奸宄所繇生也臣愚以爲隂阳者羣生之命自古贤圣未有不繇者也天子之义必纯取灋天地而观于先圣高皇帝所书天子所服第八曰大谒者臣章受诏长乐宫曰令羣臣议天子所服以安治天下相国臣何御史大夫臣昌谨与将军臣陵太子太傅臣通等议春夏秋冬天子所服当灋天地之数中得人和故自天子王侯有土之君下及兆民能灋天地顺四时以治国家身亡祸殃年寿永究是奉宗庙安天下之大礼也臣请灋之中谒者赵尧举春李舜举夏儿汤举秋贡禹举冬四人各职一时大谒者襄章奏制曰可孝文皇时以二月施恩惠于天下赐孝弟力田及罢军卒祠死事者颇非时节御史大夫鼂错时爲太子家令奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知隂阳者四人各主一时时至明言所职以和隂阳天下幸甚
　　范文正公明堂赋要语
　　三代以还智者闷闷诸儒靡恊议者喋喋而皆胶其增损忘礼乐之大本泥于广狭废皇王之大业使朝廷茫然有逾逺之叹惘然有中辍之议殊不知五帝非沿乐而兴三王岂袭礼而治爲明堂之道不必尚其奥行明堂之义不必尽其制适道者与权忘象者得意大乐同天地之和岂匏竹而已矣大礼同天地之节岂豆笾之云尔自汉魏之下暨隋唐之际堂或三五之上道非三五之世盖不取其厚而取其薄不得其大而得其细享配之文或然未分政敎之烈斯焉弗闻是则帝道不施胡取乎总期皇德不隆胡取乎合宫故夫明堂之设也天子居之日敬日思思之何也万微存乎消息敬之何也兆灵系之安危繇是惟克念以作圣思尧舜之齐名惧巍巍之弗逮廼孜孜于鸡鸣唯至平之休代思阜财于吾民惧四维之有艰尚疮痍而百辛故圣人之实俭弗下剥而上侈思寡费而薄索民庶几于格耻惟下武之大宁亦省躳于干戈取诸豫于四方慨风云以长歌惟知人其古难思济济乎贤者盖举一于臯陶廼连茹于天下惟好生之至德思与物而爲春惧幽陋之靡及常咨命于仁人惟及人之一德始若晦而弥彰故三五之君子腾茂实而无疆惟皇极之大范思天下而与平惧万物之或差持我心于诚衡然后见天下齐于无体和于无声厐眉而寿吾何仁之有含哺而嬉吾何力之爲但渊渊緜緜无反无偏浸淳泽以咸若乐鸿化于自然此明堂之道也盖无德而称焉臣请攷列辟之明术塞处士之横议约其制复其位俭不爲其陋奢不爲其肆斟酌乎三王拟议乎简易展宗祀之礼正朝会之义广明堂之妙道极真人之能事
　　明堂赋　　　　　　　　　　　宋庐陵罗椅大哉明堂乎造作经圣人之手典章系历代之传宫室壮京师之势纪载备经史之编赋详于范文正诗昉于班孟坚拾古人咳唾岂不能于敷宣然而众甫各喙窃有疑焉宗祀文王孝经已载朝会诸侯记礼已具左个右个月令以爲天子之居五室九阶周礼以爲宗庙之数至于大戴乃混辟雍而爲一暨乎蔡邕则合大庙而同处射飨养老敎学选士皆在其中靡所不聚宜乎袁准之讥以是爲未可据也人鬼混黩死生错杂囚俘截耳疮痍流血此爲何理无乃谬说况茅茨采椽至质之物车乘玉辂旗建日月无乃非类文质无别若夫桥门聚观岂冠带之能容大射爰举岂三侯之能设诚足以破诸家之说而流千载之惑也且夫自古王者其门有九应门以前雉门以后明堂在焉四户八牖又名中朝爵禄所诏何羣公不是之取而徒议论之纷纠噫是未可以口舌辨也必当证之于古天子庙及路寝皆如明堂制独非明堂之注乎盖古之宫室必南向而治故凡曰明堂者皆其治事之所宗庙之明堂所以享祀而路寝之明堂所以居处辟雍之明堂则所以诵享射与夫馈酳选举故皆可以言明堂而非拘拘然一语也吾尝以朱子月令之图与攷工记而叅详灿然可证岂云荒唐夫所谓象木即月令之靑阳而象金者即月令之总章堂者即其象水则象火者独非明堂乎古者制度多取于井岂惟都邑与土疆王后宫室盖莫不然故凡言明堂者取其向之南而位之离乎下此则固无东西南北之室矣又何必明堂而表章哉若乃度筵度几曰脩曰广可随当代之制岂必嘐然曰必古之是仿方今书文混一治象明两三年大比而兴贤万邦効职而来享临雍拜老郊庙格飨卤簿之仪既设封禅之仪将讲愚敢献明堂之一赋而振千载之遗响

<经部,礼类,周礼之属,周礼传__周礼图说,卷上>
