<!-- { "loadSidebar": true } -->
　　【生兽若麋鹿之可以生共者共于膳夫杀之死兽若狐兎之不可以生共者囿人杀而共之此皆爲丧祭宾客而畜之若后世掖庭虎豹犀象咸备此周公所放而逺之者也又何畜焉详见服不氏按田兽一事错见于天地夏秋四官其义何居夫薮牧者地官之所掌也故迹人掌田猎之地动物皆天产故天官兽人掌田兽之政既得其兽其中杀而宜干之者则入于腊人天官膳夫以供膳爲事也其生获而可畜者则入于囿人以待用地官以牧养爲事也其有猛兽若熊狼者亦祭祀所需恐其伤人害物不可入于囿中则养于服不氏此则夏官以服猛爲义也至于秋官之防氏掌攻猛兽穴氏掌攻蛰兽则凡恶兽之爲害于民物者有即除之使无滋蔓捕之无时取之无禁获之即杀此则秋官主除恶之义与驱猛兽同道义各有当如此盖均有育物之责者也】
　　场人掌国之场圃而树之果蓏珍异之物以时敛而藏之【蓏礼果反○果枣李之属凡木生者蓏瓠之属凡草生者珍异蒲萄枇杷之属品之佳者敛而藏之者时鲜不可常继干而畜之以备用也】○凡祭祀宾客共其果蓏享亦如之【享谓宗庙月享即每月之荐新及宾客之燕享也】
　　【字书土受昜明曰场谓地无山水之险林木之防而受天日之昜者故樊其外以爲园树植其中以爲圃即九职之园圃毓草木者也此与诗之九月筑场圃异者彼谓将树蓏则樊爲圃将纳禾稼则筑圃爲场宅地在田中者俾无闲旷耳医书五谷爲养五肉爲补五菓爲辅五莱爲充盖食以谷爲主然专食则其气凝滞动物性悍令人骤补而不易化果实鲜美所以扶助元气故曰辅菜蓏疏嫩所以宣通胃气故曰充皆人生之不可少者此场人之所由设欤城廓居民之外其有隙地或爲公家之圃则此场人所掌或爲私家之圃则闾师所任而所谓园防二十而一者也在天文天园者场人之职败瓠者闾师之所掌欤】
　　【按九职之序三农园圃虞衡薮牧四职皆主于生物者然九谷有沟洫菑畬灌溉之事有树植芟夷收获之劳非百倍其功不得用登眞所谓粒粒皆辛苦也园圃之职其木实之果一植而有数十百年之利草实之蓏与夫菜茄植之贵得灋要之亦不若粒食之艰此则场人之所掌也薮牧之地其深阻而可以纵野兽者则爲之厉禁或爲田猎之地而迹人掌之或畜夫田猎所得之兽而囿人掌之其平漫而可以牧扰畜者则凡牛人校人小子之所掌皆于是乎牧之也树畜二事但贵于蕃衞之严使无所伤稍加以生养之方无不□茂而茁长者用力少而有自然之利者也至夫山泽之中草木生之禽兽居之宝藏兴焉货财殖焉其利至博而不假于人力但贵于吾所以取之者有其道而已故设虞衡之官以守之深恐夫愚民取之无度有伤夫山泽之性故爲之厉以遮列之爲之禁以防闲之均平其地之人以守之有赏罚以齐其功辠有诛罚以治其犯禁则草木得以畅茂禽兽得以蕃殖金玉锡石珠贝之物得以孕蓄其精英而不漏泄然后以时而田以时而渔以时而斩木材以时而取金玉之物其出入有期其采取有禁邦工棆材之外木皆民用也大兽公取之外兽皆民食也入于玉府之外财皆民资也其长养之也初无假于人力而其取之也若固有上下宁不富足乎然此乃山泽之多利而可以爲官守者耳至于深山大泽人迹所不及不能以官守者不得不听民之自取其利也角人以下七官以时征其物即计其直代其耕之所获以当邦赋此则所谓山泽之赋也四者皆生财之路至如百工之所饬化商贾之所阜通嫔妇之所化治臣妾之所聚敛间民之所转移皆不过借前四者以变化之而已然则有国者于三农之外园圃薮牧山泽之职其不可加之意乎然而迹人邦田之地囿人牧百兽之地不外乎山泽之余卝人金玉锡石之地亦不过山川融结之秀场人之所树果不离于山蓏不离于泽此周礼虽各有专官而竝附于虞衡之下也欤】
　　廪人下大夫二人上士四人中士八人下士十有六人府八人史十有六人胥三十人徒三百人【藏米曰廪又圆曰廪】舍人上士二人中士四人府二人史四人胥四人徒四十人
　　仓人中士四人下士八人府二人史四人胥四人徒四十人【藏谷曰仓又方曰仓】
　　司禄中士四人下士八人府二人史四人徒四十人司稼下士八人史四人徒四十人【种谷曰稼】
　　廪人掌九谷之数以待国之匪颁赒赐稍食
　　【此总掌米谷之事盖廪人虽掌米而所收有限凡仓人所收与稍委所贮靡不知之故云掌九谷之数也匪颁家削之赋以待匪颁司禄所掌凡仕者之禄也赒赐王有恩惠以与其臣民遗人邦之委积以待施惠乡里之委积以恤民之囏阨也稍食宫正内宰所谓均其稍食即槀人所共外内朝冗食者之食舍人之所颁也】
　　以嵗之上下数邦用以知足否以诏谷用以治年之凶丰【数上声】
　　【此防计国用之灋每嵗司稼以年之上下出敛灋廪人量嵗入若干通计国用若干知其有余不足告之于王有余则藏之不足则节省所谓诏谷用治年之凶丰也盖凶丰者天时有以治之则有余不至于狼戻不足不至于饥馁赞助之功存乎是矣】
　　凡万民之食食者人四鬴上也人三鬴中也人二鬴下也【鬴音甫】若食不能人二鬴则令邦移民就谷诏王杀邦用
　　【此防计民食之灋民数有定廪人以髙下原隰之所收而总计之每人于一嵗每月得谷几何郑氏云古今皆按月给请故知此皆一月食米是也六斗四升曰鬴所谓每人者止以丁男言而妇人童子在其中矣鬴者以谷计爲米则减半矣每月人四鬴实计人日米四升故爲大有年人三鬴实计人日米三升故爲中年人二鬴实计人日米二升故爲无年也不及人二鬴则爲大凶之年移不足处之民就谷有余之处近而都鄙逺而王畿外内皆得相通天下一家也杀邦用者若膳夫大荒则不举司服大荒则素服掌客凶荒则杀礼大司乐大凶大烖令弛县爲民父母之心也】
　　凡邦有防同师役之事则治其粮与其食【防同大师大役皆主用众行道曰粮糗糒也止居曰食米也治谓均给之】
　　大祭祀则共其接盛【接者继续之义也言舂而又舂即説文所谓米一斛舂八斗爲毇复从毇一斛舂九斗爲凿也】
　　【天子借田所获收于御廪此廪人掌之祭天地祖宗用之不以给小用敬之至也其他祭祀共于舂人】
　　舍人掌平宫中之政分其财守以灋掌其出入
　　【王宫之稍食宫正均之后宫之稍食内宰均之政谓用谷之政分其财守者计其用谷之数分宫正内宰使守而颁之也取于廪人则有入数分于宫正内宰则有出数竝以大宰之式灋行之右主禄食之米也】
　　凡祭祀共簠簋实之陈之宾客亦如之共其礼车米筥米刍禾丧纪共饭米谷【莒音举音敖○圆内方外曰簠以盛稻梁方内圆外曰簋以盛黍稷】
　　【祭祀宾客簠簋竝后宫之事舍人主实而陈之宾客致饔饩之礼有筥米设于中庭有车米刍薪陈于门外丧纪之事饭以实口不忍虚也君用梁大夫用稷皆四升实者唯盈谷错于棺旁亦苞莦之意丧大记曰君四种八筐大夫三种六筐士二种四筐王其六种十二筐与○已上主用礼之米】
　　以嵗时县穜稑之种以共王后之春献种
　　【王将耕借内宰诏王后献穜棱之种舍人共之预县之以逹风气使无朽腐也】
　　掌米粟之出入辨其物嵗终则防计其政
　　【米谷之数通掌于廪人而舍人司其出纳者亦犹职内职出之于大府有监临之意也九谷皆别爲书日有成月有要嵗终防之与冡宰司防相通】
　　仓人掌粟入之藏【粟谷未去殻之称也闾师征国中四郊之赋县师征野赋竝入于此】辨九谷之物以待邦用【九谷解见大宰辨九等之名物各爲收贮随邦国所用而出之】若谷不足则止余灋用有余则藏之以待凶而颁之【无年谷不足则于式灋当用之内量爲停止若省礼杀哀去其不急以寛民丰年用有余则于式灋之外不敢妄有所费藏以待乏此有司守灋出纳之常也】
　　凡国之大事共道路之谷积食饮之具【积音至○国之大事谓冦戎也廪人治其事此职与遗人随地给之】
　　司禄【职掌阙○按天府献谷数于王则祭天之司禄其星在虚宿下与司命人星相比盖所以制人禄食者也故新谷登则祀而用之此官主颁仕者之禄故以司禄名其文阙如者或曰当时有恶其害已者而去其籍矣然以孟子班禄之灋据春秋及司仪王朝公卿大夫士之爵则自有一定之数因爲之图説学礼者当有攷云】
　　颁禄图　【班禄説　班禄定灋】
　　司稼掌廵邦野之稼而辨穜稑之种周知其名与其所宜地以爲灋而县于邑闾【穜稑音同六县平声】
　　【稼有百种其树之时同人力又同而所收有多寡者土有宜有弗宜也司稼徧观而尽识之视其实蕃者辨其种之名宜于某地立灋县示于邑闾使嗣嵗依而行之盖民各居其方局于所便司稼廵于各野故所见自广也大司徒土宜之灋载师物地事皆掌其大凡而已百种之宜司稼详焉】
　　廵野观稼以年之上下出敛灋
　　【天时有旱潦地里有髙卑每嵗收获不齐司稼履畆观之定爲敛灋丰年则全敛中年则有寛减犹汉灋之十伤二三实除减半之云二三荒者免之七八熟者征其半凶年则无财赋凡司书税敛之受灋均人之均力政廪人之诏谷用皆本于此盖牧田之贡必有其灋则收敛不颇井田之助亦必有灋则收贮有数也】
　　掌均万民之食而赒其急而平其兴
　　【凡嵗之丰凶万民同其利害而天患民病则一人专受其祸灾故爲之赒其急即秋省敛而助不给也爲之平其兴春而兴旧易新验户颁之无有所偏也二者所以均万民之食皆佐旅师爲之】
　　【按天文西方宿曰胃主天之储藏五谷之府所以防计邦用又其附星曰天廪主天子御廪以给粢盛此官主司防计谷入之长御廪谷入之至尊故使掌之而因以廪人命官择舍人以下诸官而稽其出入计嵗之丰凶以上下其式用计民食之足否而爲之移民通财邦有防同师役而调兵食非良转运之才不能也其事与大府相聨而米谷出入贵重浩大故秩爲下大夫又天文有天仓主粟入之藏即此仓人也贡赋之谷于是乎入邦用之谷于是乎取廪人之计国用必与闻故不足则止余灋有余则藏之廪人之调兵食必与偕故大事共其道路之食但廪人主计其数而此则主收贮其物也舍人者掌王宫后宫谷用凡士庶子庶人之在王宫与夫嫔御女宫奄奚女奴之禄食及祭祀宾客丧纪之礼米聨事于内宰宫正在王宫八舍之内故以舍名也司禄者主百官府之禄者也司稼者主百种之名物土宜以教民之所趋避因而廵其嵗之丰歉以爲敛之轻重量其民之贫富以爲赈施之厚薄此粒食之本夫后世仓廪之官但知以征科爲事而已周公于仓廪之下而特系以司稼一职周知其种地之所宜以示之于民则所收自倍观其年之上下立敛灋以示之于吏则征敛不颇赒其急而平其兴则耕无不足欲收米粟也而必善其种之所自出欲征其贡赋也而必使其民之有余力此周公之征税所以异于后世也】
　　舂人奄二人女舂扰二人奚五人【舂圣容反扰音遥】
　　饎人奄二人女饎八人奚四十人【饎昌乂反亦作】
　　稾人奄八人女稾毎奄二人奚五人【稾坤告反】
