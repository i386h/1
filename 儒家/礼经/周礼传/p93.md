<!-- { "loadSidebar": true } -->
　　雍氏　萍氏　柞氏　薙氏　吴氏移归冬官芬谓四官皆诘禁杀伐之意非有生植阜蕃之功其为司冦之属乌见其不可哉
　　司烜氏　吴氏移属宗伯芬谓王之大祭祀禋祀五帝卿大夫皆执事则司冦奉犬牲奉明水火亦少致其骏奔走之意耳岂以五官具在而独司刑不与耶书言典狱惟克天徳自作元命配享在下是用刑之极功可以作命配天顾不可以与祭耶明水火虽祭祀之用而舜命臯陶作士则曰惟明克允是明乃司刑者之第一义也司烜之列明水火之奉盖有深意矣
　　衔枚氏　吴氏移属司马芬谓司嚣者朝防时伺察諠声也令禁无嚣者祭祀时禁止諠声也令衔枚者军旅田役时人众则非伺禁所能及故令各衔枚自无諠声也又云禁嘂呼叹呜者盖諠声之变禁之恐惑众也凡此皆诘禁之意故列之司冦岂可以其有军旅田役之文而遂以为兵家之用哉
　　掌讶　俞氏吴氏皆以属宗伯芬谓司冦之属有讶士而此官亦以讶名若迎賔讶治之文皆相表里且周之秩官国賔至司冦诘奸则此官属之司冦不无谓矣
　　应电按前人移官自以为是矣舒氏辨之而仍旧今掇其要防而谛观之确然有理乃知前人枉费心力徒得罪于圣经而无益于治也孰知舒氏又自防前人之失使后之视舒亦如舒之视昔悲夫
　　辨季氏非周礼
　　引孟子证关市山泽之赋
　　文王治岐关市防而不征盖初立国其用甚寡故无征周礼未尝征商但有市地之防布其余次布质布罚布皆罚犯禁者之布唯总布乃收贱丈夫之布关亦无征但举其货之不出于关者耳文王泽梁无禁七十里之囿刍荛者徃焉雉兎者徃焉此亦谓自岐迁丰土圹人稀故不设禁令周礼林木则令万民时斩材有期日川则以时舍其守泽则颁其余于万民田猎则大兽公之小禽私之岂若后世之専利乎其不得不有禁者生齿日繁山泽有限小民诛求无厌使物不得遂其性林木必至于童赭禽兽必至于絶类寳藏必至于泄天地之精且有争夺盗窃専利作乱之祸故禁网之密皆为民守之孟子与时君言每举其不征不禁而于其防与禁则不言者盖当战国时以救民陷溺为主如曰天下之商皆悦而愿藏于其市天下之旅皆悦而愿出于其途教时君致王之道以收人心为先非治定功成立法创制之时故言有未备耳胡乃遂据之以非周礼哉即如髙帝入关约法三章至定律令奚止于此若必泥于关市无征泽梁无禁则凡司市所立伪饰之禁王制所陈不中于王法之禁肆无忌惮岂为国之道且山泽有自然之利而不取以佐国用逐末之人获厚利而不少征其防皆初立国之时则可苟天下多故国用不足取末作之有余寛务本之征敛有何不可是故管仲之富国强兵汉武之征伐四夷咸取足于是彼议盐铁者欲如上古弛山泽之禁季氏至谓先王于商贾反加厚于农民不亦迂乎
　　引礼记证乡大夫征役之重
　　祭义曰五十不为甸徒谓不供丘甸内挽漕兴作之事也王制曰五十不从力政谓不从公家一嵗三日之役也又曰六十不与服戎谓不与甲兵戎马之事也孟子曰颁白者不负戴于道路老者衣帛食肉然则此云国中自七尺以及六十野自六尺以及六十有五皆征之不已重乎按内则云六十曰耆指使七十曰老而传此所以待君子之道盖老者更事多典故熟可以为人之长故必待七十而致事然则五十者虽不为甸徒不从力政其膂力尚彊者独不可为什伯之长乎六十虽不与服戎其未哀迈者独不可为之固守衣装等事乎故必六十以及六十有五然后谓之老而优之倘有罢惫不能行则又谓之疾而寛之矣是则与祭义王制孟子之言实未尝悖其视内则所以优君子之道国中轻十年野民轻五年矣安得谓之重乎
　　引孟子班爵禄之制
　　孟子曰天子一位公一位侯一位伯一位子男同一位
　　天子絶尊大物不过十二守圭车旗服食礼仪等皆如之法天数也诸侯自为五等无有天子下伦其中者子男异爵亦不可同一位孟子此言盖东迁已后天子久伦于诸侯至七国时诸侯僣王名分不辨已久故不及致详耳
　　孟子曰公侯皆方百里伯七十里子男五十里
　　周人侯国之制命爵五而其等则三故司仪云公于上等侯伯于中等于男于下等公无与侯同等之礼其受地亦五而所食则三故公侯伯子男五等封国地方各有差而其食则公四之一侯伯三之一子男半公竝无与侯同受地之法但齐鲁等国皆以侯爵而入为周之上公后世因袭之弊皆用前人上公之礼孟子习见当时之事遂谓公侯同等
　　夏殷周授田不同
　　季氏云夏时地未尽垦则田少殷地渐垦则田増至周益垦则田多以五十亩变为七十亩以七十亩变为百亩截长补短随地制形不过易一经界而已岂必截然正方区分为九列如井字整如棋局哉后儒止因拘于周礼沟遂之説取必于方祗见其难行耳乃并以孟子为传闻其误后学甚矣
　　朱子曰尝疑孟子所谓夏后氏五十而贡殷人七十而助周人百亩而彻恐不觧如此先王疆理天下之初做许多畎浍沟洫之类大叚是费人力了若是自五十而増为七十自七十而増为百亩则田间许多疆里都合更改恐无是理孟子当时未必亲见只是传闻如此恐亦难尽信也
　　应电按三代授田有五十七十百亩之不同者皆因歩有多寡否则尺有长短耳歩有多寡者如古以歩百为亩自汉武至今以二百四十歩为亩故殷人以一百四十歩为亩则七十亩当周之百亩夏后氏以二百歩为亩则五十亩亦当周之百亩也谓尺有长短者如三司布帛尺以十二寸通用尺十寸周尺止六寸有竒盖周建子度从黄钟起数故尺短殷建丑度从大吕起数尺差长夏建寅度从太簇起数尺尤长其説亦通不然经界岂易事而可如是纷更乎经界既移则庐舍亦当尽为改造且毎井田中必凿一井以备汲灌此井田之所以得名也亦将尽为改凿乎盖井田起于黄帝至少康云有田一成则井十为通通十为成之制已久夏后氏亦非全用贡法也
　　匹夫匹妇之供
　　季氏曰天子畿内提封百万井诸侯之国提封万井毎井公田百亩当有百万亩每亩约收粟一石八斗当一百八十万石一井八家毎家姑以匹妇为率当为八万妇每妇约收布绢二匹当为十六万匹而丝絮不与焉
　　每亩粟一石八斗不有上中下三等之田乎一万井为八万妇不有一夫耕三夫之地者乎每妇收布绢一匹公家不大多私家不大苦乎
　　季氏又曰姑以一夫百亩家女工计之大约嵗得布帛共二十匹为率亦十而取一焉输于官者虽轻亦当有帛一匹布一匹与夫丝絮之徴而所存一十八匹与丝絮之收则帛以衣老者布以衣余人丝以供他用皆自治其私焉
　　载师任民之法云任嫔以女事贡布帛此九职之一耳又云无职者出夫布则有职者不出明矣竝无一槩征布之説汉初亦无布帛之征晋唐而下始有布帛之调盖以户授桑田故征其所有也孟子布缕与粟米力役竝征要亦战国之横敛岂可以之为据限为匹妇所得之布帛而欲户征之乎且妇人工拙不齐匹妇一嵗得布帛二十匹此妇之工而且勤又必食于人者而后能之设有数儿女日常有井臼餽馌之事又有疾病变故安得以二十匹为率以此施之于政当甚于青苖之害矣
　　居民井田俱以伍纪
　　季氏云井田毎井八家而比闾以五起数若使五家相保则余三家又当割别井二家凑合成伍岂不纷乱耶岂周制本以五井各相连保在乡谓之比而积至于乡在遂谓之邻而积至于遂在军縁此而遂为伍两卒旅之编欤盖井出一家家出一人即左传所谓庐井有伍之法通乎天下侯国故比闾族党之名由此而起而遂得通称之耳若天子畿内自当以五十井出五人或五井十年一更畨而为伍寛于诸侯十倍矣故其乡遂之名亦不异也
　　井通成终同疏导以十井邑丘甸县都出赋以四比闾邻里主教训伍两卒旅主师田数皆以五各自立法各自起数不可相掌合左传所谓庐井有伍者谓邑居并田中使其民皆有卒伍之法想当时兵法废壊子产能举之故称之也岂谓以井田立为伍哉季氏二卷言一井出三人四人而此言井出一家家出一人何自相背戾耶且天下之民一也畿内寛于诸侯十倍则诸侯之民又胡以堪命耶
　　万人为一军
　　季氏云鲁颂曰公车千乗公徒三万管子小匡篇曰管子作内政寄军令三分齐国以为三军万人为一军三军教士三万人齐桓军制与鲁颂必合古法也三军为三万人则天子六军当为六万人矣周礼以万二千五百人为军内多二千五百人本四师万人也后人多加一师耳乡亦多加一州遂亦多加一县
　　周礼军制五师为军四为四方其一中军也故八阵则并中握竒为九六花则并中军为七制军未有空其中者乡遂教训其居民之法亦用是数者盖亦寓兵于农之意耳鲁颂举其成数犹诗三百之云管仲更周制盖欲新一国之耳目且一直洞逹使人易晓亦王变为覇之道今谓万人为一军至乡遂之数亦皆至万而止凡司徒司马制民制兵良法皆为妄加之数不知孰为妄耶
　　调兵先近后逺
　　季氏引春秋左传疏曰古者用兵天子先用六乡六乡不足取六遂六遂不足取公邑采地及诸侯邦国若诸侯出兵先尽三乡三遂乡遂不足然后总徴境内之兵
　　先儒之説曰天子六军出于六乡为正军六遂亦六军为副此説非也天子六军必兼乡遂县都而均用之若果兵不足亦当均调苟先乡次遂以渐而及于逺则乡民何独常劳苦耶至于赋不止尽其公邑采地徴兵诸侯则王畿内外皆空国而战耶且天子讨而不伐所谓六军者常以之拥防乗舆耳用以征戍乃后世失徳诸侯不王之弊先王之时何尝用畿内之兵以征讨耶诸侯之军亦当于合境中均调所谓赋犹不止乃后世发闾左之法也
　　季氏谓公邑采地不以为军然则立都家司马何为大司马颁旗物家以号名又云在军责其有司皆指采地之军也既谓公邑采地不以为军而又是左传之疏彭山之説自相背类如此
　　王畿侯国地方里数
　　先儒纷纷之説以为王畿中乡遂都鄙轻重异制畿内外寛简异法三等侯国亦有多寡不同大率不明里数以四面方里而计地少三倍夫孟子方里而井此方字为实故谓四面方一里为一井地方千里地方百里此方字为虚犹地面地土之云故以午贯一直而计四面各皆千里百里斯乃为实若以四面总计则方千里者止二百五十里方百里者止二十五里而已又泥于同十为封封十为畿之説地又少数倍不知同十为封者言自此已上乃司以封国若上公当有四十封之地十同者极小之封耳封十为畿者诸侯封国大者食实封一百二十五里小者五十余里故十倍之为畿耳苟封
