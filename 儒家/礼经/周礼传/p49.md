<!-- { "loadSidebar": true } -->
　　大司马之职掌建邦国之九灋以佐王平邦国【九灋脩明天下邦国自是平治非此无以立国故曰建邦国之九灋也】制畿封国以正邦国【制以九等之畿封以五等之国逺近大小各有封疆界限故曰以正邦国此职方量人之事也】设仪辨位以等邦国【以九仪之命正邦国之位使有隆杀等级故曰以等邦国此宗伯大行人之事司马与之通职共掌者也】进贤兴功以作邦国【贤而有徳者进而用之能而有功者赏以兴之则人莫不作起于事功司士邦国三歳稽士任司勲掌赏地之事也】建牧立监以维邦国【监平声○诸侯各自为守建以九州之牧立以要害之监然后邦国有所维系大宰所谓建牧立监也】制军诘禁以纠邦国【诘音乞○为三军二军一军之制诘察奸慝而禁之所以纠率邦国凡环人匡人撢人皆其事也】施贡分职以任邦国【制其连帅等职各以其所能施以服食等贡各以其所有为王国所任此亦职方氏之事也】简稽乡民以用邦国【列国乡邑皆有简册以稽其人民车马器械之数然后得以用之邍师掌四方地名小司徒受邦国比要之事也】均守平则以安邦国【要害之地量其逺近均而守之与夫器械财用人民守之之灋务得其平所以使邦国安宁而无外患之侵此掌固司险之事也】比小事大以和邦国【制地犬牙相入使大国比小国小国事大国而邦国大小相和此形方氏之事也】
　　【犬畿封先定天下之政如纲之举而可施故为九灋之首邦国立矣乱之所生则仪位以为阶故正名分为先异贤能而后人心作起于事功故进贤兴功次之有王官而后天下之政出于一故建牧立监次之足兵而后奸雄不获逞故制军诘禁次之夫四海之财孰非天子之富天下之险孰非天子之守方域乂安然后得任用而使之故施贡分职简稽乡民均守平则又次之然不能治其相凌虐岂恊和万邦之道哉故比小事大终焉此九灋者皆天下之大政邦国所以均平而大司马所以佐王者如此】
　　以九伐之灋正邦国冯弱犯寡则之【冯音平本马歩冫声也因借为乘陵之义本目病音与省同因借为省削之义冫古作仌音兵今俗用冰乃凝字○以彊而陵践乎弱以众而侵犯乎小故削其四面使彊大不获逞】贼贤害民则伐之【贼贤如遗老失贤贼虐諌辅害民谓掊尅在位重赋多徭有钟鼓曰伐声其罪而责之】暴内陵外则坛之【兼前二恶坛者除地之义谓分北其恶党变置其君而更立之】野荒民散则削之【土地荒芜百姓流离削其地以示不能有】负固不服则侵之【恃其险阻不服王朝政役无钟鼓曰侵掩其不备既服即止】贼杀其亲则正之【若晋杀其世子申生卫侯杀其弟叔武正治其煽乱者骊姫优施之属也】放弑其君则残之【放逐也若季孙逐昭公崔杼弑齐君残戕也如秋官掌戮辜之焚之罪不容于死也】犯令陵政则杜之【如变礼易乐或僭王号于犯陵越王朝政令此皆夷狄恃彊所致先治其与国使不得交通然后从而讨之若桓公伐楚而先江黄也】外内乱鸟兽行则灭之【行去声○若陈灵齐诸儿此鸟兽之行也既诛其人复灭之使其后不得嗣爵九伐之序首三节并诸侯恃其崇高富贵之势因而不谨侯度陷于刚恶者也第四节荒滛怠惰不恤国事防于柔恶者也贼杀以上杀下放弑则覆载不容之恶二者皆其国内之乱也不服但不供政役陵犯则至于僭拟二者皆有于王纪之恶也至于鸟兽行者则无复有人道大约恶有大小灋有轻重此九伐之防也】
　　正月之吉始和布政于邦国都鄙乃县政象之灋于象魏使万民观政象挟日而敛之【义见大宰】
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿【畿音鸡蕃音凡】
　　【郑氏曰畿犹限也九畿四面五千里皆有典籍大司马以此籍施其政职于诸侯国畿者据王畿内千里而言以此为本向外每五百里加为一畿侯者言为天子伺候非常甸者为天子治田以出贡男者任也任王之职事采者择也量择所出以供天子卫者为天子守卫蛮者縻系之以政教大行人变蛮云要亦要束以文教也自此已上六服每服五百里通王畿千里四面各为三千五百里为中国之九州自此已外三服为夷狄之诸侯云夷者以夷狄而得夷称镇者去中国稍逺理须镇守蕃者以其最逺故得蕃屏之称夷镇蕃三服大行人总云九州之外谓之蕃国】
　　凡令赋以地与民制之上地食者三之二其民可用者家三人中地食者半其民可用者二家五人下地食者三之一其民可用者家二人
　　【此简稽乡民以出兵赋之灋亦大均之意解见井田夫家总论】
　　中春教振旅【中古仲通○兵入曰振旅振收也仲冬教大阅之后仲春而收之示不用之意也】司马以旗致民平列陈如战之陈【以旗致民者树大司马中军旗即大阅灋建旗旗诛后至等事平列陈者即大阅灋陈车徒斩牲听誓等事也】○辨鼓铎镯铙之用王执路鼓【镯音浊铙宁髙反○辨者叙正脩明之意路大也路鼓王之所有事】诸侯执贲鼓【贲音奔○贲即地官鼓人之鼖也从奔字建首盛气之意鼖鼔鼔军事诸侯下于王而代其事故执之】军将执晋鼓【晋鼔鼓金奏晋奏皆进也将战而用金以杀则击晋鼓使进而趋敌军之进退由元帅故军将执之】师帅执提【犹后世马上鼓有曲木可提持者二千五百人之师帅执之】旅帅执鼙【鼙音脾○鼔之尤卑者盖如后世络于项下之鼔也五百人之旅帅执之】卒长执铙【如铃无舌有柄以止鼔大阅灋鼔退鸣铙且却百人之长执之】两司马执铎【大铃金口金舌以通鼔振铎作旗摝铎弊旗二十五人之长执之】公司马执镯【如小钟以节鼔鼔行鼔进皆鸣镯五人之长执之伍长谓之公司马者虽卑同其号且别于都家司马等之私人也○按兵以鼓进以金退旅帅师帅军将而上靡不执鼔率军士以进也故两司马而下靡不从之然知进而不知退兵之大忌故卒长执铙以止鼔盖指挥虽在军将而其所执唯主于鼓以进众故退军之金属于卒正此制金鼔之防也】以教坐作进退疾徐防数之节【旗举则作卧则坐令鼔则进鸣铙则退鼓急则疾行慢则缓行旗居卒间逺则防近则数并见下大阅灋】○遂以搜田【搜音搜○春田曰搜搜取不孕者用之也】有司表貉【貉月各反○肆师职祭表貉则为位谓立表而祭始田猎者也诗一之日于貉田猎而亦以取貉为事盖貉穴居兽贵而难得故田与祭并取以为名也】誓民【誓以无犯田灋无干车无自后射之类即大阅礼羣吏听誓于阵前月令司徒北面誓之是也】鼓遂围禁【鼓者中军令鼔鼓人皆三鼓也禁者虞衡守禽之厉禁围而焚之以取禽】火弊献禽以祭社【火止虞人植旗众皆献其所获之禽以祭社其中杀者入于腊人而干之为干豆賔客君庖之用其生获者则畜于兽人及服不氏以待用此但举祭社者畧言之耳】
　　【右仲春教振旅之灋以辨金鼔为主】
　　中夏教茇舍如振旅之陈【茇舍农民夏所居田舍也军行在途夜有草止之灋故以为名以旗致民平列陈如战之陈皆如振旅】○羣吏撰车徒读书契【羣吏师帅而下也撰差择饬具也书契以簿书校録军实之凡要即八成之听师田以简稽也】辨号名之用帅以门名县鄙各以其名家以号名乡以州名野以邑名【几兵司徒帅而至若乡遂若甸稍若县都皆其有司以率之乡遂则以州里名野则以其甸稍之邑名县鄙都家则以其主之号名各有所抵也至于司马合其卒伍则阵有八门门各有帅帅即以其阵之门为名民各属其门之下焉如云东门师帅某卒伍军系某州里人或某甸稍邑人或某县鄙都家人也】百官各象其事【如掌次掌舍师氏保氏大师大史环人校人条狼衔枚等六官各有职事以从王于军者则象其事以为名】以辨军之夜事【号名既定出战则从其军帅在营则从其有司其有执事者则从其官夜则声相闻即以书契之所读者以为呼召所谓辨军之夜事也】其他皆如振旅【谓教坐作进退疾徐疏数之节也】○遂以苗田如搜之灋【夏田为苗除害故曰苗如搜之灋者表貉誓民中军令鼔之类也】车弊献禽以享礿【礿禴通○夏田不用火罗故止言车王制天子杀则下大绥诸侯杀则下小绥大夫杀则止佐车然后百姓田猎此车灋也并解见田仆车止虞人植旗众皆献其所获之禽以为宗庙之夏祭】
　　【右仲夏苃舍之灋以辨号名为主】
　　中秋教治兵如振旅之陈【秋分后霜降天气肃杀故以治兵为名】○辨旗物之用王载大常诸侯载旂军吏载旗师都载旜乡遂载物郊野载旐百官载旟【按司常王建大常诸侯建旂正与此同孤卿建旜大夫建物旜物皆不画以象奉王政教之意师都建旗州里建旟县鄙建旐皆有所綂率故画异物以取灋象之意与此所载皆不同旧说凡旌旗有军众者画异物无者帛而已军吏诸军帅也以其统众故皆载旗百官即孤卿大夫士也以其有事故皆载旟师都乡遂兵已属军吏已无所将故载旜载物郊野即公邑家邑大夫以其或将羡卒故载旐其大防如此夫司常于国之大阅赞司马颁旗物则凡祭祀賔客防同军旅并当以之为凖唯安营出战则其旗灋与此不同详见八阵灋若其初至不当又有所更置盖旌旗以一人之耳目岂得数易以乱之此盖误文也】各书其事与其号焉【事与号者军帅以门有司以地百官以事与茇舍所辨号名相符画则可以相识也】其他皆如振旅【解见前】○遂以狝田如搜田之灋【狝恤蹇反○秋田曰狝杀也】罗致禽以祀祊【祊音方○秋田主用网中杀者多罗氏社则张罗襦易曰王用三驱失前禽谓开一面之网此罗灋也罗止祀四方之神以报成物之功月令季秋天子既田命主祠祭禽四方是也○襦音如】
　　【右仲秋教治兵之灋以辨旗物为主】
　　中冬教大阅前期羣吏戒众庶脩战灋【羣吏司徒之吏乡师而下也戒众庶乡师所谓前期出田灋于州里简其鼓铎兵器脩其卒伍县师之受灋于司马以作其众庶及马牛车辇防其车人之卒伍也】
　　虞人莱所田之野为表百步则一为三表又五十步为一表【除地为莱立高木为表示人进止之处五十步表乃大司马所居去后表百步之半也】田之日司马建旗于后表之中【即五十步之表】羣吏以旗物鼓铎镯铙各帅其民而致【旗物即司常于国之大阅赞司马所颁仲秋治兵复辨之鼓铎镯铙即鼓人所教仲春振旅复辨之至此则大简阅之也】质明弊旗诛后至者【旗者期也建旗以期其至期而不至侮慢不恭者也弊旗诛后至者此军灋之始】
　　乃陈车徒如战之陈皆坐羣吏听誓于陈前【羣吏司马所合卒伍师帅而下也誓若甘誓牧誓及条狼氏所职谓大将之戒令也】斩牲以左右徇陈曰不用命者斩之【徇恤运反】
　　【凡用大众大将誓以出师之意并告师众以所当禁戒者于是斩牲徇陈行而示之不用命者如其牲盖军令不一则无统而众乱故军灋不用命虽有功必诛也】
