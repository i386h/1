<!-- { "loadSidebar": true } -->
　　【帝王之所以彊理天下使政教之敷施者皆借于道路以为之传逹也周官于此特为致详夏官有司险合方氏主逹天下之道但治其大畧而已此野庐氏则主逹畿内之道路盖侯国皆有是职故主其细夫行旅之人莫便于宿息井树则为之比莫不利于舟车轚互则为之叙异方之人率为客奸细之所窥伺则为之守至于禁横行径逾则道路尝正而不衺禁不时不物则行人尝清而不乱虽有迢递逺行而常如由于堂阶间矣国语单襄公使过陈道茀不可行司里不授馆客无寄寓而知陈之将亾野庐氏之职其可忽乎】
　　蜡氏掌除骴【骴音恣○郑氏曰骴死人骨及禽兽之骨也除之者常时揜而埋之不令暴露于沟壑道路也】
　　凡国之大祭祀令州里除不蠲禁刑者任人及凶服者以及郊野大师大賔客亦如之【蠲音涓不蠲不洁非止于骴也】
　　【刑者黥髠劓刖之属任人坐圜土保任于外服明刑而执役司空者凶服执丧衰绖之人大祭祀致其精明之极大师危事期于吉祥大賔客贵肃敬不当见此凶秽不祥之物刑戮凶服之人故州里至郊野禁絶之】
　　若有死于道路者则令埋而置掲焉书其日月焉县其衣服任器于有地之官以待其人【掲音竭】
　　【行旅之人或独行无伴不幸而有暴疾或饥渴寒暑而死于道路者则令其涂地之人瘗防之置掲者恐日乆使不失其处也书其日月使有稽攷也县其衣服任器于有地之官谓所死处之有司使其家人可识认也】
　　掌凡国之骴禁【若月令孟春掩胳防胔不止于死人也○胳音格胔即骴也】
　　【此职专掌洁清道路之事盖野庐氏分职也夫胔之在道其恶臭不可闻其惨怛不可见而于同类则尤有甚于物者非特生者之所不宜而亦死者之所不安故其职独重于人诚仁政之一事也蜡字从虫从昔谓虫死停久臭腐为蝇蜹所集命名于此亦不忍斥言之意其始死者不特防之必待其人令有所归也国之大事则兼辟夫不祥亦清除之事也】
　　雍氏掌沟渎浍池之禁凡害于国稼者○春令为阱擭沟渎之利于民者秋令塞阱杜擭○禁山之为苑泽之沉者【阱穽通音净擭音】
　　【水十百相冓谓之沟水之所会谓之浍水之大窦谓之渎陂障之水为池夫沟渎浍池本为国大利也而小民恒挟其私智为利己害人之事故或以旱而为匽上流不恤他人者有盗人之水以自利者有决去人之水以稿其苖者或以潦而曲为堤防以病他人者或决己之水而注之人者或决人之堤而淹没之者至于因一窦之开成滔天水患一时之障至百年湮塞其为害于国稼大矣故雍氏专掌禁其事也穿地为穴如井以防禽兽谓之穽穴中设木如鹿角以载禽兽使不能跳跃谓之擭春令为阱擭恐禽兽之出而害苖也与大司马夏苖意同为沟渎者以春方资灌溉故为之以利于民秋则塞阱杜擭恐其或防害人也至山中为苑囿恶其专利泽中毒水以取鱼必至尽灭其类恶其非礼戕物且恐害人故禁之也按雍古文作为防水濵障塞之意此雍氏主凡田野开凿闭塞之事而以雍命官者民害莫大于壅塞水利也】
　　萍氏掌国之水禁
　　【若盗决堤防阻絶有利沟渠私渡关津与郑氏所谓水中害人之处及非时入水捕鱼之类】
　　几酒谨酒
　　【用酒有时酒诰惟祀兹酒及乡饮酒昏娶为酒食以召乡党僚友几者察其不当用而用或酒正之出入非法也饮酒有节酒诰有政有事无酒记曰终日饮酒而不醉焉谨者戒其当饮者而勿过若抑戒既立之正复佐之史是矣吕氏曰周公作酒诰其刑之重至尽执拘以归于周予其杀此是冣初禁酒恐人沉湎浸渍伤徳败性不过导廸民防闲私欲之意及其再变汉文帝为酒酺景帝以嵗旱禁民酟酒恐以有用为无用而民食不足比之酒诰所谓非惟不敢亦不暇已无此意然犹有重本抑末之心及至三变自桑羊建酒之利其设心不过令私家不得擅为公家却自专其利耳古者禁人饮酒后来惟恐人不饮酒也】
　　禁川游者【谓其私渡关津要害故禁絶之旧说虽习于川游必有溺而死者莫若禁之为无失亦通萍氏掌水禁而兼酒者酒亦水类也夫水所以载亦所以覆酒所以为人合欢而溺则生祸命官曰萍取其浮水靣而不沈且本草着其能胜酒则载于水而不为害用于酒而不能溺周公之取类也何其深切哉】
　　司寤氏掌夜时以星分夜以诏夜士夜禁御晨行者禁宵行者夜游者【寐而省曰寤官以司寤名谓常觉而不寐也】
　　【夜则众人皆寐奸盗恒乗间而出故立为行夜之人以相更代易曰重门撃柝以待客动于极静之时所以为预备之道也夜时冬至之夜五十九刻夏至之夜四十一刻犹今五更也夜士行夜檄候宫正夕撃而比之脩闾氏国中宿枑之类以星分夜者以星见为夜时星没为暁时也自始夜至半曰宵日未出曰晨其晨侵于夜而行者暮侵于宵而行者不可测其奸非也故晨行者御之以待旦宵行者禁之而不得行夜游者盘乐逸游俾昼作夜为非之端且妨众人之息故严禁之三者皆所谓夜禁也司寤氏以此诏夜士守廵之】
　　司烜氏掌以夫遂取明火于日以鉴取明水于月以共祭祀之明齍明烛共明水【烜兴绢反齍音资○夫遂谓木鐩也以木鐩钻木于日中则得火夫字未详盖或木字之误鉴水晶镜也照于月则水滴而下然今人以火镜照日亦得火即水晶镜也以方诸照月亦滴水即蚌之珠也此言燧鉴者用其盛者耳】
　　【取水火于日月以其隂阳之精未经人用无所汩乱清明纯一故曰明以明火防粢曰明火以明火燃燎曰明烛以明水共酒曰明水圣人祭祀所以致洁诚之至也】
　　凡邦之大事共坟烛庭燎【大事有昧爽或及暮者司烜共烛以为明坟郑氏作蕡盖以麻骨为烛干易燃不灭今人多用之于义为通坟烛执于两阶者庭燎即大烛设于庭及门外者】中春以木铎脩火禁于国中军旅脩火禁【脩火禁解见宫正彼言春秋于义为备】
　　【国中火禁恐有失火之虞亦先事而戒也军旅脩火禁军中尤冝愼火也火之政令本属夏官司爟而此复脩之者以刑官主禁戒之事也】
　　邦若屋诛则为明竁焉【竁昌绢反】
　　【凡有辠或诛责或戕杀若徇罚朴罚宪罚之于市明刑于朝大辟于市必显示于人欲以警众之意唯宫刑以下不可以风故于屋中诛之即胜国之社之屋也蚕恶风其室周密因谓刑者为下蚕室然幽暗则行刑者无以为见故为之明竁竁穿穴也谓穿屋以霤光若今明瓦然如穿穴之有光故曰明竁也按明水明火秋徳清明之象蕡烛庭燎主司照而亦以察奸明竁用刑所须火禁刑官禁戒之事故秋官特设此职云】
　　条狼氏掌执鞭以趋辟王出入则八人夹道公则六人侯伯则四人子男则二人
　　【凡王出入虎贲氏先后王而趋在王前后也旅贲士夹王车而趋在王左右也条狼氏八人夹道趋辟则两两相偶夹驰道而在前也执鞭所以为威公则六人而下在其国及至王国皆然盖亦各有条狼氏故幷着于此】
　　凡誓执鞭以趋于前且命之【凡誓大将主之条狼氏命之】
　　誓防右曰杀誓驭曰车轘【轘音还】誓大夫曰敢不关鞭五百誓师曰三百誓邦之大史曰杀誓小史曰墨
　　【防右车之右杀斩也驭车之御车轘车裂也二者王与大将躯命所系故刑之特重或谓古无车轘之刑然观古者辠人不孥而誓所称左不攻于左右不攻于右御非其马之政汝不恭命予则孥戮汝者盖军灋与平常自不同也大夫参将而下也军令贵一故以顺命为上孙子法曰大吏怒而不服遇敌怼而自战将不知其能曰崩此兵之大忌故有不关白于大将者鞭五百师谓大师主执同律以听军声有失悮则鞭三百即书鞭作官刑也大史抱天时与大师同车天时者军事所重其有失悮为辠大矣故杀小史凡军事佐大史其辠差轻故服墨刑也】
　　【士师职以五戒先后刑罚一曰誓用之于军旅故此所谓誓专主军旅而言观书誓汤誓泰誓牧誓费誓秦誓皆主军旅之事可见矣此本夏官之事而掌于此者兵刑本一事也然所誓止于此盖皆主官中领袖而言其他驭士之法与偾军之诛则自有司马之法故不系于此也又按讶士邦之大事聚众庶则读其誓禁指田役之类即月令田司徒北靣以誓之也田之事比师旅为轻故讶士司徒掌之又祀五帝冡宰掌百官之誓戒司冦涖誓百官郊特牲卜祭之日王立于泽亲聴誓命祭祀之事亦与军旅不同冡宰司防自为之故皆不属于条狼氏也又曲礼约信曰誓书顾命恐不获誓言嗣盖誓又为戒辞通称也】
　　脩闾氏掌比国中宿互者与其国粥而比其追胥者而赏罚之【粥音育○国中城郭中也互即梐枑一名行马所以断行人行夜所撃以廵警宿谓击守互之夜士粥养也谓起徒外逰养之羡卒也追胥追捕盗贼而竭作也宿互与追胥者有在否勤惰勤而得获者冝赏惰而失脱者冝罚脩闾氏比之也】○禁径逾者与以兵革趋行者与驰骋于国中者【径逾已下三者奸非之人若无故而为此者径逾则伤禾稼兵革趋行则惑众骑乗驰骋于国中则伤人故禁之】○邦有故则令守其闾互惟执节者不几【防戎烖丧等防奸非乗之以为变令各里之人守其闾互以断出入则奸慝无所容有节者不几通使命往来也】
　　【凡廵警之事王宫之比宫正掌之国门之守司门掌之国中九经九纬之道不可无备也二十五家为里里有门曰闾闾有宿互一有缓急守此足矣故特设脩闾氏专掌其事以时比而脩之有故率而令之阖扇梐枑道皆险也国粥追胥人尽兵也所以奸慝无自而匿秋官之设岂止刑狱之事而已哉按圣人于秋官之设属恒主教于未然防于无形民之道贵柔不贵刚禁杀戮皆强梁武断之事也人之从善当奬劝而不可以阻尼禁暴氏皆以奸慝犯禁而不成人之美者也道路河渠之纷纭不良之所逞也深山大泽幽夜之中藏奸之所也水火有大利而亦有大害不可以不防酒者人之所大欲而亦有大祸不可以沈溺则有野庐氏蜡氏雍氏萍氏司寤氏司烜氏相与错综廉察则乱何自而生哉百辟之守莫大于王宫后宫与王之出入也故内宰宫正既掌其政令矣而守王宫之隶执事后宫之奚禁氏复司牧之大防虎贲既掌其前驱趋辟矣而条狼氏复趋辟之盖以王者动止之处必以刑官临之则人自知警畏也国家之政莫大于祭祀丧纪军旅賔客也故郷遂县方士既各掌其禁令而戮其犯命矣而野庐氏蜡氏复掌其道禁禁氏戮其犯命者条狼氏掌其辟誓盖国之大事必以刑官涖之则人心自肃然也万一有奸盗窃发或辠人脱迯则有脩闾氏之法人尽兵而道皆险何地可匿何路可脱哉故周公设官以不知者骤观之若繁而不整然详攷之必各有所司则其心精专而事益严密乃知其繁而理杂而不越也】

　　周礼传卷五上
<经部,礼类,周礼之属,周礼传>
　　钦定四库全书
　　周礼传巻五下　　　　　明　王应电　撰秋官下
　　冥氏下士二人徒八人【冥音名掩覆不明意猛兽主掩取故以冥命官】
　　庶氏下士一人徒四人【庶音注繁庶名○毒蛊恶物其生繁庶掌其治疗故命官曰庶】宂氏下士一人徒四人【主除兽之宂居者取之有灋故有世其官者】
