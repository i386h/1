<!-- { "loadSidebar": true } -->
　　作盟诅之载辞以叙国之信用以质邦国之剂信【作盟诅之载辞者谓以盟诅之辞笔之于书杀牲取血坎其牲加书其上而埋之使夫背盟者与不信而诅之者必得神祸也如是则王国万民之有盟诅者有以叙正之而无不騐故曰叙国之信用邦国有疑防同而盟者有以质成之而莫敢渝故曰质邦国之剂信也按人伪无所不至唯天不可欺盟诅之设使不信者必得祸所以为辅政省刑而不废也至于大师天地大烖则类造于天地宗庙感动夫宇宙之正气使彼不道者必获凶祸水旱疫疠之烖则禬禜于日月星辰山川之神鼔舞夫隂阳之精使邪僻之气自将消匿及夫蠧物生于隠僻者则翦氏以攻禜攻之案隂阳方位布之于祭以正神临之而恶物自灭亡毒蛊生于脏腑中者则庶氏以攻説禬之亦以隂阳正神之名号摄之于辞声音出而神气应则邪类自避此皆本夫隂阳时日星辰生尅制化之理使善者常得福恶者常得祸别为一术而非祭祀之常正与盟诅同道故其祝号并属之诅祝也】
　　司巫中士二人府一人史一人胥一人徒十人【巫官之长】男巫无数女巫无数其师中士四人府二人史四人胥四人徒四十人
　　【巫者何人为鬼神所降之名也鬼神在声气间非人不依故有巫以降之古文巫字作□从二人相对而舞盖凡巫降神必执干羽皇绂而舞相与作其气而迎之也从工者言有灋度为而必騐非妄作也女巫止称曰巫男巫复曰觋以见鬼神防意也其师者郑氏所谓巫能制神之处位次主者爵为中士葢理于性命而又知鬼神之情状庶不入于妖怪矣】
　　司巫掌羣巫之政令【羣巫谓男巫女巫政令谓选择其贤否及降神祈祷等事】○若国大旱则帅巫而舞雩【雩音预旱祭也】国有大烖则帅巫而造巫恒
　　【月令大雩帝习盛乐天子之雩上帝而配以人帝也又命百县雩祀百辟卿士葢都鄙邦国之雩山川社稷而配以古人有功德之在其地者故云百辟卿士也舞者旱暵之事以皇舞也大烖王疾病及国中疫疠大作也帅羣巫至于应祷常处若并走羣望及大厉族厉等鬼神也○已上皆有故用巫求神之事】
　　祭祀则共匰主及道布及蒩舘【匰音丹蒩音租○主者神所依匰承主器也道布者中霤礼曰以功布为道布属于几葢或以依神或以借主未详所用蒩之言借也以借祭酒舘所以承蒩士虞礼刌茅长五寸实于筐馔于西坫上也右司巫所掌祭祀求神之礼】凡祭祀守瘗【祀一本作事瘗音意埋也○若祭地祗有埋牲玉者司巫主为之守】
　　凡丧事掌巫降之礼【人死魂气无不之孝子为重为主以降其神亦司巫掌其礼】男巫掌望祀望衍授号旁招以茅【茅当作旌旄之旄古字通用望祀谓祀四方之神男巫望而降之也望衍谓祀神之时男巫望而留其神使之留连游衍若屈子之九歌也授号授祭者以号大祝所辨六号也茅舞者所执绂羽之属也葢授以号而呼之舞以旄而招之皆降神而衍之之礼也】
　　冬堂赠无方无筭春招弭以除疾病【弭音米】
　　【冬者嵗之穷恐有一嵗邪僻之气匿于人间故于堂而赠之不拘所向不计其数尽其术而止葢亦傩之意也春者阳气方生有善祥之意故招而安之穷隂而送新春而招皆所以为王除疾病也】
　　王吊则与祝前【吊以临死者祝掌其词巫掌其礼前于王与神交之道也】
　　女巫掌嵗时祓除衅浴旱暵则舞雩【暵音汉】
　　【为女巫者嵗时常自祓除邪秽蓄积精诚以香草涂其室香汤浴其体使足以来明神旱暵亢阳所致故雩祭以女巫鼔动其隂气以济阳之意檀弓云天则不雨而望之愚妇人自古皆然也然则潦用男巫欤按古者雩于北郊禜于南郊汉制雩衣皂禜衣朱各异其物董仲舒传求雨开诸隂门闭诸阳门求晴反是皆此道也】
　　若王后吊则与祝前【女巫与女祝前于后亦如王之吊礼】
　　凡邦之大烖歌哭而请【司巫国有大烖则帅而造巫恒歌者哀鸣之辞女子善哭故歌而请期感于鬼神也】
　　【鬼神在天地间其理有不可诬者人与之气脉相通故从而依之此与立尸同意葢必纯一无伪与天无间隔然后可以为社稷之尸子孙一气相传然后可以为祖考之尸也夫神既降之则亦能求之而使假家宗人所谓掌三辰之灋以犹鬼神示之居也故丧祭则使之掌求神之礼夫能致其神之假则亦能使之福善而祸滛避灾而降祥所以水旱疾疫有招梗禬禳之礼也国语曰古者明神不杂民之精爽不携贰者而又能齐肃中正其知能上下比义其圣能光逺宣朗其明能光照之其聪能聼彻之如是则神降之后世巫者以诬罔覔利为心所降亦求食邪祟而祸福灾祥之理始紊故正人君子不能侵之而亦多不信然愚夫愚妇崇鬼之心则嚻然其未已也故狂巫得以投其欲而欺之皆由于鬼神之礼不正也观周礼司巫以神仕者及夏官方相氏巫马之设岂有后世鬼神之祸哉○携音兮觋月棘反又按人与天地气化流通程子尝言天人一也更不分别言合天人已剩一合字但常人神气昏塞故若有间隔而不能通圣人生而神灵故能通幽明之故而古之称圣人者曰神明也其次有得气清明者亦与天地隂阳鬼神之气不相殊絶故能与之脗合而知其故此卜簭占梦眡祲冯相保章大祝司巫医师等官所由设也葢王之心即天心也王之身即天行也王之左右皆通乎天道者也故王心一动鬼神与知一善一恶纎微皆与造化相为流通内则征之于梦有献赠之灋外则动乎四体有食治之宜明而见乎蓍以诏救政主于思患预防非徒卜其休咎而已幽而察于鬼神以求永贞主于常得其正非徒徼福而已上而垂象于二辰以防天位访序事遇灾而惧敬授人时非徒取必于天时也记曰前巫而后史王中心无为也以守至正此之谓欤然其道自有脉络是以各专其业而不能相通如掌巫祝者不能卜筮善医者不能巫也子孙一气相承故凡医卜天文率多世其业盖专且乆则歴试而益騐诚精而愈明故能有裨于国家也夫卜筮者受命于天以断国是大祝者达王诚于鬼神示以祈享右故二官虽渉于艺而皆以大夫医则案天地四时之气养王躬救民疾故其秩为上士其他占梦眡祲冯相保章司巫之属则各司一事故其秩并止中士此设官之等也自圣学不明天人道隔人心散而不合乎天卜祝等官俱流于术数故子夏云虽小道必有可观者焉致逺恐泥是以君子不由也荀子云通于天地而不通于人曰伎夫术家各持其説为专頼此而不知务本非也至于偏见者又以为理之所无无助于国家之治而可去亦非也孰知周公之礼切而不迂常而非怪也哉○伎期技二音】
　　大史下大夫二人上士四人小史中士八人下士十有六人府四人史八人胥四人徒四十人【太史史官之长小史以佐之】冯相氏中士二人下士四人府二人史四人徒八人【冯音平相去声○主知天象使有稽凭】
　　保章氏中士二人下士四人府二人史四人徒八人【世守天文之变动】
　　内史中大夫一人下大夫二人上士四人中士八人下士十有六人府四人史八人胥四人徒四十人【掌王之大命】外史上士四人中士八人下士十有六人胥二人徒二十人【掌外令职主文书宜有府史此盖缺文也】
　　御史中士八人下士十有六人其史百有二十人府四人胥四人徒四十人【御犹侍也进也执灋之官史在府上者其职以史为事也】大史掌建邦之六典以逆邦国之治掌灋以逆官府之治掌则以逆都鄙之治凡辨灋者攷焉不信者刑之【建邦之六典与夫八灋八则大宰掌之小宰司防贰之矣大史复掌之者葢经世大灋冡宰执而行之至其为书以成一代制作大史执而藏之故大宰者道揆所出也大史者礼灋所宗也且大史非治事之官何以逆邦国官府都鄙之治葢史臣据事实录汉郡国上计亦先送大史公也典灋一定永为遵守其破灋不信者与守灋者争是非则攷正于大史刑其不信者以正矫诬之罪】
　　凡邦国都鄙及万民之有约剂者藏焉以贰六官六官之所登若约剂乱则辟灋不信者刑之【六官二字衍文辟音辟○约剂谓神民地功器贽之六约及大盟约之载辞也掌于司约司盟登于六官大史亦藏而贰之故曰以贰六官之所登也约剂乱谓违约及抵冐盟誓也辟开也开灋而刑其不信者】
　　正嵗年以叙事颁之于官府及都鄙颁告朔于邦国【此古羲和氏之职也凡生人之道皆用天时以作事二十四气唯二至二分当天体东西南北之中此天之中气中气匝为嵗故其字以歩戌为文取歩天者一周而成嵗至亥而木长生也日与月每月一防十二防而一周天防时为朔朔气匝为年故其字以千禾为文取禾之成熟为年也然天体三百六十五度有竒二十四气每气十五日二时有余尽天之中气则三百六十日之外余六日故曰气盈六日月之大尽三十日小尽二十九日大小尽相等一嵗无过三百五十四日不足六日故曰朔虚六日中与朔盈虚不齐嵗余十二日故圣王造律为之三嵗一閠五嵗再闰以齐之而后四时恊嵗功成焉序事者若书之东作西成南讹朔易月令之春而布德秋而明刑之类颁之于官府都鄙则王国之事叙矣又颁之于邦国使诸侯以每月朔告于祖庙而行之所以一正朔于天下也】
　　闰月诏王居门终月
　　【凡王者于平日无一事不奉若天道故明堂所居必随斗柄所建及其衣服饮食车旗器用靡不有灋象閠月斗柄无所建之次诏王居路寝之门故闰字从王居门为文也】
　　大祭祀与执事卜日【大卜主卜事大史主定墨也】戒及宿之日与羣执事读礼书而恊事【七日戒曰戒三日齐曰宿羣执事凡与祭者读礼书而肄习之恊者使安和不生疎失错也】祭之日执书以次位常【尊卑昭穆有恒位存乎书册故执而序次之】辨事者攷焉不信者诛之【不知礼者与知礼者争辨于是乎攷焉而责其不知礼者】○大防同朝觐以书恊礼事及将币之日执书以诏王【大防同朝觐亦以书先肄习之并执书告王使无失礼】○大师抱天时与大师同车【下大字音太乐师也○天时谓时日支干孤虚王相及星辰变动军众用以行止者大史掌其事乐师执同律以聼军声而知其胜负以为趋避故大师旅使与乐师同车以诏军将也】○大迁国抱灋以前【若商之五迁周迁东都也大史守国典灋抱之先往恐有散亡且以为立国之基也】○大丧执灋以涖劝防【劝挽歌也防执披以备倾侧者执灋以涖匶之行无使不安】遣之日读诛【遣去声】凡丧事攷焉【丧葬大事皆于是攷之使无违礼】小丧赐諡
　　【阙　以易名也诔述其行之词也记曰贱不诔贵幼不诔长阙　相诔非礼也唯天子称天以诔之公羊阙　谓制諡于南郊也故大师职大防帅瞽而廞作匶諡陈其行而諡之大史则于祖奠之时诔其行而读之小防卿大夫之防也将葬而请諡于君记曰公叔文子卒其子戌请于君曰日月有时将葬矣请所以易名也君亲为之制諡使大史赐之小史往为之读诔夫南郊祀天之处言天所命也作之者大师读之者大史以其知天道也既諡而必读于匶者一则以谓死者有知亦无后言质诸鬼神而无憾一则以谓生时所行死而不可掩善者以劝恶者以戒使夫人之知惧也】
　　凡射事饰中舎筭执其礼事【舎释通○中以承筭射中则释之饰以致洁射之礼事并大史执之】
