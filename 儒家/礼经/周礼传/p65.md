<!-- { "loadSidebar": true } -->
　　【此六约字乃简约之意谓典则浩汗摘其大而要者以示于民使之易守也神约者应祭神只如祭法云非此族也不在祀典故三代命祀祭不越朢防子不祀祝融楚人伐之也民约谓征税迁移若懐宗九姓在晋殷民六族七族在鲁衞及仇讐旣和书于调人者也地约经界所至各有分守也功约司勲所载六等之功故虢叔虢仲勲在王室藏于盟府也噐约礼乐吉凶车服所得用无敢僭越也贽约玉帛禽鸟相与往来君臣朋友夫妇之伦于此焉定故公孙黒使彊委禽也人之所以恣情徇已而不顾以至于逾越闘争而不已者不过此六者于此既定则凡邦国万民有约则为之藏违约则为之啓诚息讼省刑之方也】
　　凡大约剂书于宗彝小约剂书于丹图【大约剂邦国约也宗彝宗庙之六彝铸于其上俾神鉴焉小约剂万民约也图版图也刻之于版以丹塡之俾其不灭故曰丹图也】若有讼者则珥而辟藏其不信者服墨刑若大乱则六官辟藏其不信者杀
　　【约已定矣事乆违约而敢为非义至干相讼者则珥而祭司约之神开府而视约书其不信者服墨刑为其昏黯不明也若事之大者强梗大乱不服司约则六官所藏约剂之贰为啓辟以塞其口而服上刑则人无敢为背约不义者矣○珥音贰辟音辟】
　　司盟掌盟载之灋凡邦国有疑会同掌其盟约之载及其礼仪北靣诏明神既盟则贰之
　　【盟者有事相约恐其中背而不相托因要质于鬼神而使违约者得祸可以不烦兵刑也盟载之法者书其所盟之辞杀牲防血加书牲上坎而埋之以示背盟则如其牲也疑会同者虽相会相同疑而不相托若小祝职所谓小会同也司盟掌其盟约之载辞与其盟之礼仪明神若小子之珥于社稷祈于五祀盖盟有大小其神亦不同范宣子盟郑载书曰或间兹命司愼司盟名山名川明神殛之也郑氏曰明神即觐礼之方明木方四尺设六色而着六玉上苍圭下黄璧东青圭南赤璋西白琥北刺璜明神有象所以依之亦通明神向明故北靣诏之既盟则藏其贰以为异日背盟者攷也○圭璧二字误当云上苍璧或璧下黄琮】
　　盟万民之犯命者诅其不信者亦如之【犯命违犯君命也辠在不赦而有所谓盟者谓亾不可得盟于众使不容之若春秋传臧纥犯门斩闗以出乃盟臧氏也不信者谓人有渝盟以负于明神者则相要诅于明神使神必加祸则盟为不虚万民犯命之盟与凡不信之诅司盟掌其事与其礼及为之藏其贰故曰亦如之也】○凡民之有约剂者其贰在司盟有狱讼者则使之盟诅【民之约剂掌于司约而复藏其贰于此者以为盟诅之本也盖凡约剂而不信者使遂丽于法则当服墨与杀之刑矣讼而未丽于法则复使之重结盟以要诸神背盟者则为之诅盖盟重于约而诅又在盟约之后也】○凡盟诅各以其地域之众庶共其牲而致焉既盟则为司盟共祈酒脯【诅哲古反○凡盟诅有大小其民之众寡因之各以其地域之众庶或乡遂或比闾也盟诅之时共其牲以为防血之用既盟诅毕又使出酒脯共于司盟以祀明神祈不信者必凶】
　　盟诅説
　　职金上士二人下士四人府二人史四人胥八人徒八十人
　　【金有五锡青铜赤银白銕黒金黄虽有五色而皆金也惟黄者得土之全徳独以金名五行之序土生金盖其气自冲和而肃清其质自凝聚而坚刚故金生土中凡土之刚者即金玉石亦金之类也于四时属秋其气肃杀故金利而能割于四方属西西方主声故金石特为八音之纲纪此职金所以属之秋官也】
　　职金掌凡金玉锡石丹青之戒令【戒令谓徴于所产之地及应取之时采之之灋】受其入征者辨其物之媺恶与其数量掲而玺之入其金锡于为兵噐之府入其玉石丹青于受藏之府入其要
　　【畿内虞衡所掌厉禁之内与夫畿外名山大川征于民之货此职受之物之媺恶各有所适用数之多寡万有不齐辨其物计其数掲表其上复玺以封之既不使混杂亦不得侵没也入其金于为兵噐之府稾人职所谓掌受财于职金以赍其工攷工记筑氏执上齐冶氏执下齐鳬氏为钟防氏为量段氏为鏄噐桃氏为刃皆自此颁而入之也入其玉石丹青于受藏之府内府职云凡四方之金玉入焉玉府职云掌王之金玉之藏皆自此受而入之也入其要者入计书于司会使得有所钩攷也○已上入金之灋】
　　掌受士之金罚货罚入于司兵
　　【金罚讼狱入钧金及金作赎刑之罚货罚士师听狱讼时财有应入官者入于司兵以辠累之物故不以入经用与司厉职以盗贼之任噐货贿入于司兵者同义若司市所举之货则入于泉府门关所举之货则以养老孤各有所归也】
　　旅于上帝则共其金版飨诸侯亦如之【版音板○金版王氏曰掌次言大旅上帝则张氊案设皇邸邸谓后版屏风此所谓金版则以金饰之未知是否】
　　凡国有大故而用金石则掌其令
　　【用金石谓为兵噐及佐国用或给以府库之藏或采于所产之地皆职金掌其令故用给而害不及民也按五金者产之于天地守之以厉禁采金铸钱乃国家之大权而非民间之私物也故国有大故而用金石则职金掌其令国凶荒札丧则司市无征作布唯其上之操权也故缺用则开之以为公而不锢之以为私唯其非下之所有也故无征则与之以为利而不取之以为害此天下之通义也后世银钱之科与粟帛相参取非其有征非其物倒行逆施欲无困竆急迫盗丱私铸其可得乎卒之私铸不可息而钱益滥恶盗丱不可除而防益滋蔓上下俱失其利孰若举周公之道而行之乎】
　　司厉下士二人史一人徒十有二人【掌盗贼赃物及凡有辠而收奴者】犬人下士二人府一人史二人贾四人徒十有六人司圜中士六人下士十有二人府三人史六人胥十有六人徒百有六十人【圜音○圜圜土也天文贯索主贱人之牢九星规圆故以取象又圜还也收教者期其往而能反也筑土为城故以土名】
　　掌囚下士十有二人府六人史十有二人徒百有二十人
　　【主拘系当刑杀者】
　　掌戮下士二人史一人徒十有二人【主斩杀刑戮之事郑氏曰戮辱也既斩杀又辱之盖若膊肆之类亦通凡囚者必戮掌囚掌戮二官相联】
　　司厉掌盗贼之任噐货贿【盗有强盗窃盗贼谓凡杀伤谋害人公取窃取人财者】辨其物皆有数量贾而掲之入于司兵【贾音嫁】
　　【任噐所用以伤人取物兵噐货贿其贜物凡盗贼必追得此为眞应给主者给主其应入官者皆有多寡数目轻重权量书其贾而掲之不以微物为人侵没也入于司兵者任噐可用则用之货贿亦以为造兵噐之用】
　　【按盗贼任噐货贿不以入九府者以其物为不义不可混于经用也必以入司兵者非徒使无弃物盖兵主于除乱故以其所以为乱之具而还以治之是兵噐为有名虽小事而曲尽其道如此或谓盗贼之任噐货贿即与所捕之人则民争务于逐盗岂非止盗之方而事尤简易乎是不然此秦人尚功首虏之法驱民以利者也先王养民厚矣其有夷狄盗贼为生民患声大义率而伐之民懐敌忾之心进死者有厚赏退生者有显戮何假于盗贼货物以诱之且既开此端则将唯利是赴要功生事或自相争夺乱行干纪无所不至是岂经常之灋哉唯夫灋制未备防贼窃发则可以此诱民使人自为战不当计其赃物以阻弛之士耳○音托】
　　其奴男子入于辠隶女子入于舂槀凡有爵者与七十者与未龁者皆不为奴【槀音犒龁清觐反毁齿也大约男八嵗女七嵗故字从七从齿凡为盗贼者或辠未入于死或从死而减论或辠人家属为从而连坐及女子有辠而应宫刑者皆谓之奴男子入于辠隶服司隶之役女子入于舂人槀人以当幽闭之刑有爵者不为奴贵者不可以受辱亦议贵之义七十与未龁者不为奴亦赦老耄防弱之意也】
　　犬人掌犬牲凡祭祀共犬牲用牷物伏瘗亦如之【牷音全瘗音意　伏郑氏曰伏犬以王车轹之即軷礼也尔雅曰祭地曰瘗埋祭祀伏瘗用纯色之牲即牧人所谓毛之也】凡几珥沈辜用駹可也【几当作从血駹与尨同明光反　珥沈辜之牲虽杂色不纯亦无害　右祭祀用犬之灋】凡相犬牵犬者属焉掌其政治【犬有三一田犬能有俊钝二守犬性有良三食犬味有美恶贾四人以相之少仪犬则执绁徒十有六人以牵之用于祭祀则辨其色用于賔客则酌其宜用于田守则择其才性及夫畜飬供奉之灋皆所谓政治也】
　　司圜掌收敎罢民凡害人者弗使冠饰而加明刑焉任之以事而收教之【罢音皮】
　　【收教者收而敎之弗使冠饰者示其无礼不得同于成人之道也加明刑者书其所犯过恶庶其改之且以警众也任之以事者就其所能使有所为而不至于放弛可以习劳可以执艺所以强其罢而劝之善亦使之自食其力不以无辠飬有辠也】
　　能改者上辠三年而舎中辠二年而舎下辠一年而舎其不能改而出圜土者杀虽出三年不齿
　　【辠有上中下轻重之不同舎之有三年二年一年久近之异强戾不从教是谓不能改终于此而已故亦终于圜土又或脱迯则服大辟为其复害人故除之也知悔悟而执事勤劳者是谓能改则出之然又必三年而后得与平人齿恐其畏威而假之出外而复放僻也必期其变罢为强化为良所以收教之方如此】
　　凡圜土之刑人也不亏体其罚人也不亏财
　　掌囚掌守盗贼凡囚者上辠梏拲而桎中辠桎梏下辠梏王之同族拲有爵者桎以待弊辠及刑杀告刑于王奉而适朝士加明梏以适市而刑杀之凡有爵者与王之同族奉而适甸师氏以待刑杀【梏音谷桎音质拲音拱○凡囚者谓非贼盗而以他辠拘囚者属掌囚拘守之两手共一木曰拲木在项曰梏在足曰桎梏告也以其所犯辠过示于众也凡囚禁者皆有梏故下辠惟梏中辠加之以桎使不得行之意上辠竆极恶虞其他变复加以拲使不得有为待死而已王之同族与有爵者皆不梏不着其辠不忍以其亲贵而犯辠又不欲以国人而议亲贵之辠也有爵者中辠桎上辠拲同族惟上辠则拲之中辠以下皆不施械凡此囚禁之法必至刑杀而止故曰以待弊辠也及刑杀之期必告刑于王奉而适朝士者如记所谓王三宥之礼也有司执法无可出之路于是百姓则适于市与众弃之有爵与同族者则适甸师氏得辠天地祖宗也】
　　掌戮掌斩杀贼谍而搏之【郑氏曰搏当为左传膊诸城上之膊去衣磔之也○膊兵各反】
　　凡杀其亲者焚之杀王之亲者辜之
　　【士之八成有邦贼谋为叛逆者邦谍敌国反间也郑氏谓斩以鈇钺若腰斩杀以刀刃若弃市贼谍者国家莫大之害既斩杀而复膊之所以示戒也其亲其辠人五服之亲也焚之者付之于火以其忘本无亲不存其形王之亲王有服之亲也辜之者分裂其四肢以其不义无上不全其尸已上三者皆所谓辠不容于死也】
　　凡杀人者踣诸市肆之三日刑盗于市凡辠之丽于灋者亦如之唯王之同族与有爵者杀之于甸师氏凡军旅田斩杀刑戮亦如之【踣弼北反足倾而偃仆犹倒死之云○肆之三日陈其尸以警众也其他若盗贼与凡他辠而刑杀者皆肆之三日军旅田役斩杀刑戮亦肆之三日故曰亦如之也王之同族与有爵者杀戮不属掌戮故复申言之】
　　墨者使守门劓者使守关宫者使守内刖者使守囿髠者使守积【髠音坤】
