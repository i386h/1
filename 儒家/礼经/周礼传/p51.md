<!-- { "loadSidebar": true } -->
　　【高爵厚禄所以待贤人者至矣而复有所谓赏何也大宰曰予以驭其幸司士云唯赐无常盖有功而获上利国爵禄不足以尽之或赐之货贿则王府典妇功所掌或赏之以地则载师所谓赏田盖地掌于载师而灋掌于司勲言灋者地有差等功亦有差等故等其功而赏之也】
　　王功曰勲国功曰功民功曰庸事功曰劳治功曰力战功曰多
　　【一贯三才曰王王功者若古帝王之佐裁成天地之功也国功者若伊尹之不私其君石碏之不私其子唯以计安社稷为事也民功者若后稷教民稼穑而民不阻饥契为司徒而民成有功徳于民也事功者若禹之治水防之典乐伯夷降典为其事而有成绩也治功者若召公之循行南国毕公之保厘东郊为政而有治平之功也战功者若师尚父之时维鹰韩信之战胜攻取也六者之功周公以义定为六字今以字书攷之勲功劳力皆以力为主以人致力所为也从□言有大功者光烈烜赫也从工为功以运筹如工也从营省为劳以经营而力殚也力者竭力无余之意庸事也民功主事故曰庸多者有余之意武不可黩故谓战功曰多此六事相比第为六言而有定然功勲劳字亦有通用如云勲劳防勲之类不必拘也已上等其功大小之名】
　　凡有功者铭书于王之大常祭于大烝司勲诏之【铭之为言识其名也大常王之旗生则识其人之功于王之大常君牙之命所谓纪于大常是也又古之有功者铭于宗彞亦谓之常二者其兼用欤冬祭曰烝祭于大烝者配享庙廷盘庚所谓肆予大享于先王尔祖其从与享之也又月令季冬毕山川之祀及帝之大臣亦祭有功之事也铭之以示着存于心祭之以示报功之无尽皆司勲告于王而为之已上报大功之礼】
　　大功司勲藏其贰掌赏地之政令凡赏无常轻重眡功【司约掌治功之约天府藏邦国之治中内史出王之赏赐其贰则司勲藏之盖如事劳而时有剧易战多而敌有坚脆不可以豫定但当视功之大小以为赏地之轻重其政令皆司勲藏其贰以为节量之方也已上赏地轻重之政令】
　　凡颁赏地三之一食唯加田无国征【征一作正】
　　【赏地不止于王臣诸侯有功而庆以地者亦在其中赏地必闲田故初受之者止可以当下等再易之地三分而食其一苟如上地之赋则民不堪田将弃而受之者无益矣加田者莱田也荒芜之田尽民开垦无赋役之征庶地辟民足而国自富于下必至民稠而地有限然后分授于民以息其争夺耳后世垦田未几而遽复其税田卒汚莱皆因见小利而不知大利故耳此句因颁地之灋故类及之已上赏地征敛之灋】
　　马质中士二人府一人史二人贾四人徒八人
　　马质掌质马【质者平成之义谓平其马价而成其交易也】马量三物一曰戎马二曰田马三曰驽马皆有物贾【驽音奴贾价通○马之等一为戎马二为田猎三供冗役马类虽多而唯此三者可以通于上下之用其贸易为最多故以此量之使皆有物色价直也】纲恶马【马有覂驾破车而其才可用者则以索纲维而驯习之制其奔踶之性○覂音俸逸也踶题第二音】
　　凡受马于有司者书其齿毛与其贾马死则旬之内更旬之外入马耳以其物更其外否
　　【受马于有司者丘甸之民及凡民买圉人之马也未及旬而马死病有未卖之前也故依原价而偿与之过旬而死先不甚病任之过其任也故使之入马耳依其色而偿之不足于原价两分其灾也二旬之外则先无所病买者之过故无所偿圣人大公之心虽小事亦无不得其平也】
　　马及行则以任齐其行【行音杭○及行谓始当驾者任之以物使之致逺因而知其所载之轻重所行之逺近然后可以齐其行等随所任使而不偏矣】
　　若有马讼则听之【买卖马有争者马质掌其事故听之】禁原蚕者【易大传曰干为马蚕书蚕为龙精月値大火则浴其种至四月纯乾卦气而蚕功告成是蚕与马同气物莫能两大原再也禁再蚕者恐伤马也】
　　【校人所掌皆公马也其名物教治委任责成之灋详矣然乡遂公邑民间之马甚多也故复设此官以统之马量三物以定其价纲恶马齐其行以教导之禁原蚕以蕃育之此皆所谓马政也至阙　有丰耗王马不足则买于民有余则卖之及夫民间之卖粥者故有受马有司之例与夫马讼之听而以马质命官也】
　　量人下士二人府一人史四人徒八人
　　【司马掌邦灋几言灋必以度言度者丈尺之谓事之灋则必起于度数故量人属之夏官也】
　　量人掌建邦之灋以分国为九州
　　【制畿分国邑夏官之事先言王国以之为则也州古文作□象水中可居旁有二水为界故凡界限而可居者皆谓之州非必海内之九州及州乡之州也分国为九州者国中最大之道纵横各二则国中之地界为九区若井字然故曰九州也】
　　营国城郭营后宫量市朝道巷门渠造都邑亦如之【内城外郭王后之宫前朝后市其道路沟渠门巷皆有纵横广狭之度数若攷工记匠人所载是矣不曰王宫而曰后宫者王有前朝五门所居止于路寝后所居有六宫之众宫室为多故以为言然亦总曰王宫故又名王之北宫也王国既定五等之侯国三等之采地顺是以降而为隆杀焉皆量人掌之】
　　营军之垒舍【垒军所屯之壁舍士卒之居】量其市朝州涂军社之所里
　　【夫师众所居非可苟也八阵之灋中军倍于四正以为提挈弛张四正倍于四隅以为辅翼游军别存三之一以为应援营中大道纵横各二所谓涂也其地分为九所谓州也前有朝为天子诸侯大将临众之地后有市以为兵众贸易之所左祖以听命而行赏右社示有尊以行罚畧如国中之制安营皆然多无所加少不可损者也但军行众寡不同则垒舍大小亦异苟地余于人则营阵空疎人余于地则众廹促故量地之广狭可以知容众之多寡因众之多寡以为营垒之大小握机经云先出游军定两端孙子云地生度度生量量生数数生称称生胜皆谓是也】
　　邦国之地与天下之涂数皆书而藏之
　　【邦国之地有方圜山川之广狭天下之涂有曲直攴凑之逺近并书而藏之若封国庆削廵行征役皆于是乎攷之以量人主长短之数也】
　　凡祭祀飨賔制其从献脯膰之数量掌丧祭奠竁之俎实【膰一本作燔竁昌绢反○仪礼献尸以燔从献賔荐脯醢数量者仪礼脯十脡各长尺二寸是其多少之数长短之量又如大行人所掌賔客飨食之数也竁穿圹名丧之祭与竁而纳遣奠之笣筲亦有数并量人制之以其主度量为职也】
　　凡宰祭与郁人受斝歴而皆饮之【斝音假○宰字义疑旧说大宰摄祭非也王不与祭则宗伯摄位太宰无摄祭之礼按郁人职曰大祭祀与量人受举斝之卒爵而饮之此宰字当作大○举斝卒爵者谓尸嘏王而二官共饮其卒爵也歴谓更歴饮之非一人余见春官郁人】
　　营国九州经纬图
　　营军垒舍图
　　小子下士二人史一人徒八人【主用羊之礼事】
　　羊人下士二人史一人贾二人徒八人【主共羊牲】
　　小子掌祭祀羞羊肆羊殽肉豆【刘氏曰羞进之也羊肆谓朝践献腥四叚其牲为豚解也羊殽谓馈食献熟体解骨节折而爓之以酳尸也肉豆谓切肉而以豆羞者也】
　　而掌珥于社稷祈于五祀【珥并传刵衈音筮祈并传刉音期】
　　【周礼祈珥之文非一春官肆师职曰及其祈珥秋官士师职曰凡刉珥则奉犬牲犬人几几珥沈辜旧注云衅礼之事愚以谓非也此盖用为盟诅之牲耳尝观戎右云盟则赞牛耳桃茢司约云若有讼者则珥而辟藏故知盟则割牲取耳珥之谓也又司盟云既盟则为司盟共祈酒脯盖杀牲以祈明神祈之谓也此三节为可徴若释之为衅则如小子羊人既言祈珥而又言衅不几衍文且大血能杀隂灵庙以聚祖考之精神苟以之而衅庙及器不几于散祖考之神乎故六畜惟牛羊鸡豕可以为衅孟子牛何之将以衅钟以羊易之杂记衅庙以羊门夹室以鸡又曰凡宗庙之器其名者成则衅之以豭豚未闻有衅犬者故犬人亦未尝有衅之文也若盟诅则六牲皆用之故如司右之赞牛耳羊人之祈珥犬人之几珥又史称刑白马而誓诗云出此三物以诅尔私即左氏郑伯使卒出豭行出鸡犬诅射颖考叔者是知六牲皆可用也旧注又以毛牲曰祈羽牲曰珥愚亦以为非也盖毛牲则有耳故珥者杀毛牲之名社稷大神故谓珥于社稷羽牲但取血以祭曰祈五祀神小故谓祈于五祀也若祈珥之文经传参用不一其用祈者取祈神之义用刉者以刀杀讫之义古文别作从血谐几声今用几者之误其用珥者象牲耳在玉敦也杂记作衈从血或作刵从刀割耳也亦通】
　　凡沈辜候禳饰其牲【沈谓貍沈祭川辜谓磔牲以祭月令九门磔禳以毕春气祥禳灾饰其牲洁而牵之也】衅邦器及军器【邦器礼乐及祭器之属军器五兵鼓铎之属衅之者一取其坚二取其神也】
　　凡师田斩牲以左右徇阵
　　【大司马斩牲以左右徇阵曰不用命者斩之属于小子者羊外柔内刚狠不从人牵羊者当其前则不行故以之徇不用命者卿子冠军誓于军曰狠如羊贪如狼者斩之亦此意】
　　祭祀赞羞受彻焉【大司马羞牲鱼小子赞助诸宰君妇废彻之时小子受之】
　　羊人掌羊牲凡祭祀饰羔祭祀割羊牲登其首凡祈珥共其羊牲賔客共其灋羊凡沈辜禳衅积共其羊牲【积音渍○羊所共莫重于祭祀賔客饰羔小祀也割羊牲大祀也曰饰曰割亦互文灋羊饔飱牢礼有灋者祈珥沈辜候禳衅皆常事羊人共之积义未详旧说实柴焚燎也】若牧人无牲则受布于司马使其贾买牲而共之【贾音古○牧人无牲者或朝防之年用羊之多或羊遭疾疫而衰耗也羊人之属有贾二人使买于民间而充之】
　　【羊火畜故属于夏官羊人掌羊牲者但主畜养及宰杀耳其肆解割烹豆实皆小子掌之盖知礼仪者也及夫用羊以为衈衅徇阵皆非羊人所与故设官在羊人之上且兼赞司马之羞有司之彻皆小事也故以小子名官】
　　司爟下士二人徒六人【爟音贯○火南方之气而盛于夏故夏官特设司爟之官】司爟掌行火之政令【凡火之政令则专行之如下文所言也】
　　四时变国火以救时疾季春出火民咸从之季秋内火民亦如之时则施火令【内音纳】
　　【火之气行于天其质藏于地之木石其用则司于人故以寒暑之大分言在天文大火之次于星为心其出也以夏正之三月而位建乎辰于时为暑其入也以夏正之九月而位伏于戍于时为寒而凡水旱灾祥于是生焉以四时之木所生言榆栁先百木而青得东方木气之盛杏木心赤得南方之色柞楢文理白得西方之色槐檀木心黒得北方之色桑柘皮里皆黄得中央之色而人之资于木以火食者疾病寿夭于是生焉四时变国火者钻鐩改火以为饮食之用依歳气而无使亢不及所以救民之时疾也季春龙见出火季秋龙伏纳火先儒以为当有祭祀之礼者良是而凡百工之范金合土者靡不因之以为作息所以顺天之道而无水旱火灾之流行也至于出火内火之时又因而施火令即变火出纳等灋也○禁与令不同夏属火故掌脩火利之令秋主刑故掌除火害之禁义各有在也】
　　凡祭祀则祭爟凡国失火野焚莱则有刑罚焉【祭祀则祭爟者报其利物之功国失火则有延烧之祸其不谨慎当戒野焚莱则失由牧之利其放僻当惩司爟主火故司其事也】
