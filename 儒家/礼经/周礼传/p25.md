<!-- { "loadSidebar": true } -->
　　【旧説宅不毛者谓不种桑麻也罚以一里二十五家之泉布空田者罚以三家之税粟以共吉凶二服及丧器也民无职事者犹出夫税家税夫税者百亩之税家税者出士徒车辇给繇役欲劝之宅树桑麻民就田业也但周礼国宅无征里本无布百亩助而不税家本无税况民之惰游者必多贫乏使一家而出二十五家之布一民而出百亩之税一家力役之征虽刑罚日施何能强其所无哉且先王制其田里教之树畜任之以职岂容有宅而不种桑麻田而不树五谷民而游手好闲者乃定为常职而以时征之乎愚谓此皆为工商杂流言也盖均授之以宅里彼则专于别业家富丁众构屋皆满而不毛其差役与众同故有里布以宅里得名非出二十五家之布也均授以夫田彼则惟事别业不暇于耕而他人耕之居夫三之屋而不助耕公田故出屋粟亦如一夫助耕公田之粟以屋室得名非出三夫之粟也同一民也闲民转移执事而无专职出夫家之征谓辨其夫家之众寡而起力役之征也盖民之受地有上中下三等而施力役之众寡闲民虽不受地亦当计其家之众寡而施以政役以当十一十二等之征也大扺先王于不农之民必少授之田俾知稼穑艰难又罚其礼使不得同于本业之人以愧其心然习之成俗为之获利终或不能强之以移其服习故即其居与身而定为征赋以等于务本力穑之人一则欲使之务本二则使众不得仿效以趋于末三则使民知服事其上非若后世多隠匿之民致赋役之不均也或曰有田则有粟米有家则有力役有身则有布缕孟子所谓布缕粟米力役之征而后世用之以为租庸调此古今之通道乃谓里本无布何也盖周礼任民无不耕者其妇人无不织者有粟则贡粟无粟则贡他物以当邦赋唯闲民无常职者则使出夫布其一家专务干织者则以布缕为赋耳战国时因此遂有布缕之征又与粟米力役一并取之故孟子权时而言君子用其一缓其二后世仍习既乆遂安然不废其实先王非九职之民皆有征布也或者又曰夫三为屋旅师掌聚屋粟今曰屋本无粟何也盖此明言田不耕者出屋粟则田耕者不出屋粟明矣战国时宅廛有征而有所谓里布并夫布而征之故孟子言廛无夫里之布此周家旧灋也苟里而有布屋而有粟是凡宅皆有征即税间架矣夫而有布是凡民皆有征即口率出钱矣尚得为盛世之事哉　以时征其赋者闾师敛六乡之赋遂师旅师敛六遂之赋此则复以时而征之】
　　载师闾师相胥图
　　闾师掌国中及四郊之人民六畜之数以任其力以待其政令以时征其赋【政令征赋受灋于载师】
　　【载师任土自国中以及畺掌其大纲闾师任民自三农以至无常职掌其细目相为经纬六畜者农事之本周知其数者欲令鸡豚犬羊牛马之畜毋失其时也】
　　【师曰命官曰闾师者以其周知闾阎细民之情伪闾胥所取灋也善于抚字催科自以不烦后世聚敛之臣上以为能吏乃古之所谓民贼耳】
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物凡无职者出夫布
　　【任农以下九等之民自国中至畺七等之地皆有之任之使各有所职即以其职之所有以当邦赋非九赋之外别有九贡也説见司防任嫔以女事贡布帛者女工虽妇人所为然非男子辅助之不能成民间率多一家专务于织者故任之以贡布帛然要以女工为主故云任嫔而以女事称非凡妇女皆有贡也山虞泽虞为中士林衡川衡为下士而此云任衡以山事任虞以泽事者互言之也大宰九职有臣妾闲民臣妾无匹偶故不责其贡但任之而已无职谓闲民无常职而以转移为事者故使之出一夫之布也此布字盖钱布】
　　凡庶民不畜者祭无牲不耕者祭无盛不树者无椁不蚕者不帛不绩者不衰
　　【凡民之事有一定而不易者九职是也有兼为而不费者树畜是也故先王之世虽士工商之家靡不受田务使人知稼穑之艰难妇女各务蚕丝纺绩则业日起而善心生至于梧槚桑柘之植鸡豚狗彘之畜尤取之天地自然之利而无所费但在乎爱养之而已此皆富民之本而为善之资也不勤于树畜者则有五者之罚使不得备礼载师以其不务本业故征其财闾师以其不能兼职故罚其礼上之人非利其财也将驱之以务本耳非靳于礼也将愧之而使勤耳】
　　旅师掌聚野之耡粟屋粟间粟而用之
　　【旅师掌征六遂之赋故曰野耡粟者即兴耡合耦于耡之耡也凡受田者或贡或助十一而赋此耡粟也屋粟者载师田不耕者出屋粟非夫三为屋皆有粟也闲粟者旅师凡无职者出夫布闲民无常职以转移为事者使出一夫之布或无布则出粟故谓之闲粟非既有夫布又有闲粟也三等粟供四郊正赋以当稍秣而有所余者旅师各随道里之逺近而聚于田里无得耗费因以济民所谓用之也】
　　以质剂致民平颁其兴积施其惠散其利而均其政令【用之之灋有三一则常年以陈易新而责其偿故必用质以为征若泉府之与其有司辨而受之复刻木以为信盖无质则有冒妄之人无剂则无数目期日此致民复还之灋也兴者发散之名官贷陈粟与民即诗之我取其陈食我农人也积者贮峙之义民输新粟还官也平颁者出入均平无入多出寡之病所谓责其偿者如此二则天患民病或耕敛之不足者司救以王命施惠此则恩有所及而不泛故曰施其惠三则凶嵗大发其积即荒政之散利人人咸受其利故曰散其利三者之政旅师必欲其均也】
　　凡用粟春颁而秋敛之
　　【专以兴积言颁于春则谷不至于腾踊以伤百姓敛于秋则谷不至于太贱以伤农后世常平灋正与此意暗合也】
　　凡新甿之治皆听之使无征役以地之媺恶为之等【甿音萌】
　　【生齿日蕃余夫日衍不徙则无所容每徙民而使与地相得故有新甿之治无征役者王制将徙于诸侯三月不从政欲啓行而为备也自诸侯来徙期不从政初至而未集也古之保民曲尽其道如此为之等者不易一易再易三等之制以居之】
　　【旅师主六遂之赋犹闾师之于六乡闾师言任九职以征其赋旅师言聚其余粟以散于民征散各指其一事又闾师罚惰民之礼旅师听新甿之治此皆乡遂之不可少者盖互文也】
　　县师掌邦国都鄙稍甸郊里之地域而辨其夫家人民田莱之数及其六畜车辇之稽
　　【大司徒掌天下之图数矣此复掌其地域盖必辨其夫家人民田莱之多寡及稽其六畜车辇之备乏然后可以为征伐调遣之用也凡治必详内而畧外此叙地域先邦国而后及于郊里以县师调兵通于天下且载师王畿征役逺重近轻故其序如此】
　　三年大比则以攷羣吏而以诏废置
　　【小司徒大比则受邦国之比要此则佐小司徒攷之以土地之荒辟户口之盈耗为吏治之殿最畿内则有诛赏畿外则更易其参甚则有庆让县师诏王及冢宰行之】
　　若将有军旅会同田役之戒则受灋于司马以作其众庶及马牛车辇会其车人之卒伍使皆备旗鼓兵器以帅而至
　　【军旅会同田役皆主用众调发虽出于司徒其多寡迟速地分一听司马之戒令节制作者号召之使至车人各有卒伍以相安旅师合民之卒伍司右合车之卒伍此则总而会之旗鼓军之耳目兵器军所致用使无不备费誓所谓敹乃甲胄备乃弓矢锻乃戈矛无敢不善也帅之以致于司马皆县师之事○敹礼胶反】
　　凡造都邑量其地辨其物而制其域【量其地者谓度其大小郑氏云家邑二十五里小都五十里大都百里此亦以意度之有山林川泽之限盖亦不可拘也辨其物者辨其地之媺恶以施贡分职制其地域之界以为守】
　　【量人量其地邍师辨其名物司空营其工司徒主地故县师与焉】
　　以嵗时征野之赋贡【野甸稍县都也闾师征国中四郊之赋以待賔客稍秣县师征野赋以当匪颁工事币帛祭祀存其余于旅师以济民】
　　【师曰县师主天下兵赋不属之司马而属之司徒者古者寓兵于农无事则属之司徒此经制也有事而后属之司马此权制也是故司马调兵必檄司徒之属先王所以防微也】
　　稍人掌令丘乘之政令若有会同师田行役之事则以县师之灋作其同徒輂辇帅而以至治其政令以听于司马
　　【井邑丘甸县都出兵之灋此但言丘乘者以邱出马一匹四丘出车一乘井邑之兵自此成县都之兵由此始故举以为名令之者治其兵赋也会同师田行役县师受灋于司马稍人受灋于县师作之帅之并同县师故云以县师之灋也同徒輂辇者每同除更休之外合有车十乘徒千人据司马调兵之灋通计一同合出车徒若干于是就丘甸内更畨调遣使劳逸递焉即使其吏帅之以至治其政令不易人而治则其民素相安也】
　　大丧帅车与其役以至掌其政令以听于司徒【郑氏曰蜃车及役遂人共之稍人者野监是以帅而致之既夕礼曰既正柩賔出遂人匠人纳车于阶间则天子与士柩路皆从匠人来既至则遂人掌其政令而听于司徒也】
　　【县师掌六乡通天下之兵赋稍人掌六遂以及于甸稍县都之兵赋县师六畜车辇之稽即稍人丘乘之政令也卒徒皆司徒所掌司马征兵于司徒司徒帅之以往或乡遂或都鄙或邦国岂散乱而无统耶观稍人受灋于县师则知邦国亦如之此周礼设官所以有统驭提挈之美也】
　　遗人掌邦之委积以待施惠【积去声】乡里之委积以恤民之囏阨【里不属乡当作闾囏古艰字】门关之委积以养老孤郊里之委积以待賔客野鄙之委积以待羁旅县都之委积以待凶荒
　　【委者禾未去谷之名积露积以贮米者邦之委积国中所积也以待施惠即委人之余聚以待颁赐也乡里之委积六郷所积也恤民之艰阨者司救职嵗时有天患民病巡国中及郊野而以王命施惠司稼之均万民之食而赒其急也门关职云凡财物犯禁与不出于关者举之以其财养死政之老与其孤郊里逺郊之地遂人邻里之所积也賔客至此与主国使者交接即与之廪饩野鄙甸稍之地賔客羁留于旅寓而不得行者于此加惠使无失所委人言以稍聚待賔客以甸聚待军旅大扺逺郊甸稍在郊内外賔客行旅止舍之所故互言之县都地广所积尤厚凶荒事大所费不赀故以县都委积待之仓人职云用有余则藏之以待凶而颁之也】
　　凡賔客会同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有侯馆侯馆有积
　　【十里有庐以为置邮野侯徒之所憩息庐有饮食者徒行劳苦饥渇即饮食之也三十里则有可止宿之地路室有委者所以饲牛马五十里有市以便货买侯馆有积所以供饔饩古者军行三十里吉行五十里故以是为节盖军行则人马众多起止迟顿又恐为敌人所乘或祈寒暑雨故眂吉为反迟然使地利得天道顺人马轻捷则或经二宿或经二市盖亦不必拘也】
　　凡委积之事廵而比之以时颁之
　　【凡委积之入各有贮峙之数待用之灋饬除之宜典守之人遗人总监临之廵而比之者察其侵牟攷其足否以时颁之者不足则补之有用则赒之使皆充牣而无废事也○牣音刄满也】
　　【自国中以至县都既供王九式正用然后以待赈施道路凶荒军旅之用盖自王国以及于乡闾恩由近以及逺次及于郊里野鄙先百姓而后賔客次及于凶荒师役先常而后变故其序如此】
