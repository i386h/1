<!-- { "loadSidebar": true } -->
　　【合诸侯谓有事而会也会必先拜日月拜毕而祀方明祀毕诸侯上介皆奉其君之旂置于宫乃诏王升坛诸侯各就其旂而立王揖而进之诸侯各于其等奠王降拜复升奠玉处成拜乃升授王玉为坛者仪礼春拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月与四渎于北郊则为坛于国北愚按小宗伯四类之兆郑氏谓日东月西其义甚明此所陈日月山川四渎等语疑有错误当参于小宗伯三成者三级也每成髙一尺降登以别君臣上下也宫旁一门者以为四面明神之所向会诸侯而必拜日月祀方明者犹四时之朝而必帅之以奉祭祀虽天子言有所尊所以教诸侯之敬也○王位必南向者南面而听天下向明而治也天揖者举手稍上时揖者时中也谓举手平衡土揖者谓举手稍下同姓姫姓也有伯叔父故尊之异姓者齐秦婚姻等国也有伯叔舅故次之庶姓小国之君无亲故从臣礼此诏王之事摈之各以其礼者谓奠玉成拜之处有礼三等公为大国故就上等侯伯为次国故就中等子男为小国故就下等观此则旧説相传以谓周尊同姓非也盖先同姓者亲亲而后及于隣国左氏所谓寡人若朝于薛不敢与诸任齿是也至若宋为上公自当就上等乃先王作賔之意岂亦在同姓之后又如记称外朝以官宗庙之中以爵为位何甞以同姓为重必尊之为上等乎将币诸侯享王也其礼者王礼再祼一祼也朝觐皆于庙中会则即于坛行之并从上中下三等之位此摈诸侯之事○凡燕公三侯伯再子男一毛髪也以发之白黒为次谓序齿也燕者王所以叙恩好观湛露之诗云不醉无归其情可见故诸侯以毛髪为坐次也】
　　觐礼司仪坛壝宫图
　　觐礼方明图
　　凡诸公相为賔【谓相朝也】○主国五积三问皆三辞拜受皆旅摈【賔所停止之处则使大夫致积遗人五十里有市市有侯馆侯馆有积是也以其间阔使大夫致问安否积问皆有币賔三辤不敢当也拜而受之敬主君之命也旅摈者直陈摈介不传辤也不言登受于庭也】○再劳三辤三揖登拜受拜送【以其行道劳苦则有劳一劳在境再劳在逺郊皆使卿劳皆有币亦三辤三揖者聘礼入门揖当碑揖升堂揖也賔亲拜受其劳拜送其使】○主君郊劳【三劳在近郊君亲为之】交摈三辞【交摈者賔君主君各陈摈介使传辞也三辞者賔传辞告至主人传辞请事賔复传辤告以来意谓之三辞凡交摈者例皆如此】车逆拜辱【賔以主君亲来乘车出舎门而迎之若欲逺就之者然见之则下拜谢其自屈辱而来也】三揖三辤拜受【三揖三辤拜受其劳礼】车送三还再拜【及去又出车若欲逺送之者然主君三还辞之賔君乃再拜送之也凡拜送賔皆不答拜者为固辤其送去而不顾也车送迎之节各以其等则诸公九十歩立当车轵】○致馆亦如之致飧如致积之礼【飧音孙○致馆者賔始至则使大夫馆賔聘礼云大夫帅至馆是也主君又亲致之其逆送拜受一如郊劳飧食也初至使大夫致小礼聘礼宰夫设飧并如郊劳礼】
　　【按聘礼上卿馆于大夫大夫馆于士士馆于工商郑氏云賔君馆于主君太祖庙门外上卿馆于下卿之庙下卿馆于大夫庙大夫馆于士庙左氏子产对士文伯曰文公之为盟主也崇大诸侯之馆馆如公寝库廐缮修则又若别有馆者疑古者朝聘礼繁又如王国诸侯朝觐者尤多公馆必有所不备故有馆于其臣之礼如孔子于卫主蘧伯玉于齐主晏平仲可见庶主君无缮馆之费賔至有如归之美在诸臣则无损于己而有省于公所以为善也但注家谓馆于庙门外者凡门制内外各有塾其以门外东西塾为賔之私舎而行礼则于主人之堂欤】
　　及将币【賔致币以聘即命圭也】交摈三辤【交摈者賔九介主人五摈皆陈于大门外记云介绍以传命君子于其所尊不敢质敬之至也三辞解见上】车逆拜辱賔车进答拜【夹摈毕于是主君乘车出迎下车拜谢其来辱賔车进前下车而答拜其迎已】三揖三譲每门止一相及庙唯上相入【三揖三譲然后入门相主之摈宾之介也毎门止一相絶行在后弥相亲也及庙唯上相入以相礼也】賔三揖三譲登再拜授币賔拜送币【授当作受○三揖三让升再拜者拜至且受玉也賔拜送币敬其事也】每事如初賔亦如之【賔当作傧○每事如初者谓享礼聘夫人及有言皆揖譲再拜聘礼享夫人之下云若有言束帛如享礼是也傧亦如之者谓以欝鬯礼賔也上于下曰礼敌者曰傧礼噐曰诸侯相朝灌用鬰鬯无笾豆之荐是也亦再拜受送】及出车送三请三进再拜賔三还三辞告辟【还音旋辟音避○朝享而出主君请賔就车每一请则车一进欲逺送之如是者三賔车行三还而三辞之于是客告避而主君拜送之也】
　　致饔饩【熟食曰饔生物曰饩此致于賔之大礼】还圭【诸侯命圭所执以通信非以贻于主君者故既聘而还之】飨食【食音嗣○飨主饮食主食此速賔也】致赠【賔将去而赠以财】郊送【主君亲送賔于郊】皆如将币之仪【此六礼者唯飨食主君为主其余君亲徃则賔为主人主君为賔已上六礼其送逆揖譲辤受再拜之节皆如将币】
　　賔之拜礼拜饔饩拜飨食【賔所当拜谢主君之礼唯饔饩飨食为大故将去就朝而拜谢之其余若飧若燕则不必拜】
　　賔继主君皆如主国之礼【继主君谓傧主君也傧之者主君郊劳致馆致饔饩还圭致赠郊送之时傧以玉帛皮马皆如主国之礼礼尚往来也即聘礼賔用束帛傧主国劳者之意若飨食主君及燕亦速焉】
　　诸侯诸伯诸子诸男之相为賔也各以其礼相待也如诸公之仪【自公而下四等诸侯相朝聘而为主賔其珪璋饔饩飧积歩数摈介皆依命数而降杀详见大行人所谓各以其礼相待也其进退揖譲之仪一与公同故云如诸公之仪】
　　诸公之臣相为国客则三积皆三辞拜受【相为国客谓相聘也大国之卿当小国之君故积与子男同皆有束帛致之三辞而后受无问礼杀于诸侯也】○及大夫郊劳【郊劳礼止于一】旅傧三辞【旅傧而不交摈三辞其劳礼】拜辱【然后出迎拜其来之辱】三譲登听命下拜登受【与使者三譲而升堂听使者传主君之命于是下堂而拜主君之命同于己君也登堂而受币如受于君也】賔使者如初之仪【賔当作傧○如初之仪者劳礼毕使者出賔傧使者其揖譲如行劳礼之仪劳用束帛賔用束锦】及退拜送【使者退賔拜而送之】致馆如初之仪【致馆者聘礼賔至使大夫帅至馆卿致馆其辤譲降登之仪皆如郊劳君于聘大夫不致飧聘礼宰夫朝服致飧但设之而不以束帛致賔亦不拜也】
　　及将币【客执圭行聘礼】旅摈三辞【旅摈而不传辤三辞者辞主君以客礼待己也】拜逆客辟【主君迎而客辟者不敢当其拜且以主君之拜不止于客也】三揖每门止一相及庙唯君相入【客臣也故相不入】三譲客登拜客三辟授币下出【主君与客三譲而登堂为将币也主君拜者拜客至且受币也客不敢当逡廵而三退辟然后授币下堂而出不答拜者将君之命不敢自为客礼也】○每事如初之仪【每事谓行享礼夫人聘享之礼及有言也其揖譲登降拜辟并知将币之仪】○及礼私面私献皆再拜稽首君答拜【及礼者主君以醴礼客也聘礼云客用醴齐私面者賔私觌于主君因以私礼献也是皆行己之礼故皆再拜稽首行臣礼也君但答拜而不稽首以其臣也】○出及中门之外问君客再拜对君拜客辟而对君问大夫客对君劳客客再拜稽首君答拜客趋辟【客辟而对而对二字衍文○中门之外者诸侯雉门内库门外也客出而后问劳者庙中将币礼钦不可及其余也问君客再拜对者为敬慎也问大夫则客对而不拜者己之同列异于君尊卑之序也劳客则再拜稽首以尊劳卑故致其敬也君拜客皆辟不敢与君敌也郑氏曰问君者曰君不恙乎对曰使臣之来寡君命使臣于庭问大夫曰二三子不恙乎对曰寡君命使臣二三子皆在劳客曰道路悠逺客甚劳介曰二三子甚劳】
　　致饔饩如劳之礼【饔饩以卿致之君不亲致故其礼一如大夫之郊劳】飨食还圭如将币之仪【食音嗣○享食于庙必主君亲之圭者邻国之信玉故还圭亦主君亲之敬其君之命故云如将币之仪唯有故不亲享则致以酬币不亲食则致以侑币据此还圭亦必君亲之仪礼云使卿还圭璋者盖亦谓有故旧説皆谓使大夫致之失经文之防矣】
　　君馆客【客将去主君就客于馆致慇懃留止之意】客辟介受命【客不敢当而辟之介前而受命】遂送【客不可留主君遂拜而送之】客从拜辱于朝【客因从君至朝拜其亲来馆送之辱】○明日客拜礼赐【谢主君飨食饔饩之礼按仪礼三拜乘禽于朝旧注引此以为礼赐夫饔饩飨食大礼也公为賔其拜礼唯此乘禽小礼耳岂有拜其小礼而不拜其大礼乎仪礼有误当以前诸公相为賔之礼为正】遂行如入之积【出亦三积也】
　　凡侯伯子男之臣以其国之爵相为客而相礼其仪亦如之【四等侯国之臣其相聘各以其本国卿大夫士之爵为客之尊卑主君因之以为待客之礼若飧二牢饔饩五牢之类其仪者若七十歩五十歩之类】
　　【或曰邦国之君臣相为賔客先王设官为之掌其礼问劳赠送物为之数拜揖辞受事为之节此诸侯之所以相亲也观春秋之时一言之不讐一揖之不中而两国为之暴骨则周官图民祸患岂为不豫哉此説是矣然愚观周礼于各官礼仪噐数若冕服车旗几筵侯正皆举其大纲而已未有详言其条目盖每司自有成法也司仪一职自诸公相为賔至侯伯子男之臣以其国之爵相为客而相礼其仪亦如之掌客一职自凡诸侯之礼上公五积至凡诸侯之卿大夫士为国客则如其介之礼以待之二节其仪节详尽其文词与周礼全经絶不类今观米禾皆二十车薪蒭倍禾车秉有五薮车三秅等语皆仪礼全文盖仪礼中诸侯自相朝聘之礼传经者用以释此后遂误为此经文耳不然周礼于王朝之礼其节文度数亦唯述其大槩使侯国礼仪皆若此其详则不胜其书矣且于铏羮筥米醯醢之数又多错误则知其非经文无疑也然纎悉皆至理寓焉因并释之以见先王礼文之密察云】
　　司仪诸侯为賔自入至出礼数
　　賔及竟谒关人关人问从者几人以介对君使士请事遂以入竟
　　积【停止处致委积】上公五　　侯伯四　　子男三问【承问安否】　上公三　　侯伯再　　子男一劳【行道劳苦而劳之】　上公三　　侯伯再　　子男一夫人使下大夫劳以二竹簋其实蒸栗择
　　致馆【賔君馆于主君太祖庙门外上卿馆于下卿之庙下卿于大夫庙介于士庙】
　　飧【初至致小礼详见掌客】
　　将币【聘诸侯以圭享用璧聘夫人以璋享用琮】
　　致饔饩【主君致大礼】
　　乗禽【虞人所致】　　上公【日九十双】　侯伯【日七十双】　子男【日五十双】殷膳【庖人所致】　　上公大牢　侯伯大牢　子男【不殷膳】还圭【聘毕而还其信圭】
　　飨　　　　　上公三　　侯伯二　　子男一
　　食　　　　　上公三　　侯伯二　　子男一燕【见掌客】　　上公三　　侯伯二　　子男一賔拜饔饩拜飨食
　　致赠【賔将归主君赠以财】
　　賔继主君【主君凡至賔馆賔皆有以傧之】
　　郊送　积　问　劳　　送逆同礼
