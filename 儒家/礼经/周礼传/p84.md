<!-- { "loadSidebar": true } -->
　　天之道南为阳明北为幽阴人之事嘉礼属阳凶器属阴故坐必南向寝必东首葬则于北方北首皆天理合如此也故北方武为虚危皆主死器危祸等事命主年寿禄司官禄危司骄泆非司过失谨慎则享禄寿危非则罹凶夭也哭泣主倚庐哭泣之事败臼主败亡灾咎臼咎声同通用也坟墓墓大夫所掌百族兆域虚梁冡人所掌公墓之地园陵寝庙也人万民之精也正北方子位于先天卦气为复贞下起元天道之所开人之事虽生于寅而实胎于子故悬象于此继天而生也周礼献民数而祭天之司民盖即此星注疏以为轩辕角非也天钱主钱帛十星规圆主九府循环流通以权百货之象坤北阴方故主利也【洪范八政曰食货祀司空司徒司防賔师天象八谷栁主食天市军市天钱主货鬼主祭祀营室翼轸司空之事七公司徒之官凡刑皆司防凡兵将即师谒者传舍主賔客圣经与天道相合类如此】天垒城主丁零匈奴诸夷正北方之地也
　　室十月而农工已毕此星昏而正中故主营建宫室定之方中作于楚宫是矣离宫三双天子之别馆也百工之事惟土木为大土司空冬官主知水土殃咎掌度地居民相景之职土公执役之民也盖屋主营建宫室工师之事土公吏其属也杵臼冬月治五谷之所有事也【定音订景古影通】
　　阁道天子游幸别宫之道故从紫微宫絶汉抵营室附路阁道之便路王良造父皆御官王良前四星为天驷旧以房星为天驷以其星于仲夏初昏正当午位而干为马得午之气也策王良所执以御也车府天子五辂所藏掌于巾车天廐所以养马掌于校人者也天津四渎津梁辇道天子驰道所以渡神通四方主巡行天下水陆之道也奚仲主军征大御之官也至尊行幸道路舟车犹加谨严故天道详焉螣蛇北方水虫也
　　垒壁阵天子四时之田以讲武事者而于冬则备军礼以大阅故系于此羽林军乡遂之兵犹后世京军也北落门即大司马仲冬教大阅所谓以旌为左右和门以叙和出军令贵一师克在和也鈇钺者军中之所有事八魁主设机穽张罗网在周官为兽人迹人罗氏等官也雷电霹雳云雨所以发生万物者也乖和皆于此之王者之师如雷之动如电之明如霹雳之威如云雨之泽其鼔舞羣动神武如之也天网武帐也与八魁义同天海四海之精也
　　璧天下图书之秘府自室至娄天子之宫馆苑囿在焉所以礼賔讲武游观之所皆不可缺而亦不可溺者也有璧在焉所以崇文徳天象不既昭昭矣乎
　　奎天子之武库军南门军门也天大将军大司马之官本兵之职外小柱为庾士左右为旗也【古者兵农不分六卿皆将后世兵益重而始专其职大将军即大司马垒壁阵今之团营参有左右前后中五军命将出师之象毕为边兵骑阵将所以帅国子不领于司马者也】
　　娄主苑囿牺牲以给郊祀周官之牧人左更薮泽之虞官右更牧地之牧师天陵主山陵丘陵虞人之所有事又盗贼所依死亡所瘗也故兵疫于此占之积尸陵中之尸也隠暗为吉【五岳者五方之镇风气之所限隔水泽之所发源民物之所依归者也其神视四渎为尊而不见于天者盖山静而无为水动物也脩举则利博废坠则害漙故圣王经水之政为多犹医之治血而不治骨也宜星象之独畧欤】天溷豢豕之所外屏所以蔽臭秽天苑主养鸟兽天园主毓草木周官之囿人人也銕鎻主芟刍剉槀以饲牛马刍槀营聚刍之所皆委人之职万物成于秋故于此为备也
　　胃天之储藏五谷之府所以会计邦用者也天廪天子之御廪以给粢盛也天囷田中贮所纳之也天仓掌粟入之藏以待邦用周官之仓人也天庾贮于民间小仓所谓曽孙之庾如坁如京也时至于秋则黍稷重穋禾麻菽麦靡不毕登矣【防教外反囷坤伦反穋音六】
　　昴主刑狱天之道秋为杀地之道西为金皆所以裁物之过也人之事蛮夷狡夏冦贼奸宄者则正之小则加以刑大则加以兵故兵刑皆列象西方也又名旄头主胡星以其禀肃杀之气也昔五胡时专以此祸福而三垣皆不应可以知华夷之辨矣兊为口舌卷舌六星谗佞之臣天谗一星主谗佞者自古佞臣无世无之在人君近逺之何如耳天河一星浊河之精发源昆仑之象天船主舟楫船中积水一星所以水灾也【昴与留同音读作卯非】
　　毕主边兵御侮之臣附耳主听得失伺愆不邪不祥天髙主望云物观边警也天街主南华北狄之道所以限隔华夷天闗主边防闗塞亦皆日月之所行也五车军器兵车所贮故以柱之出入车内外知兵之出入砺石磨砺锋刃天潢舆梁可通车舆者咸池主陂泽池沼鸟兽麟介之所萃川师所谓辨其利害者也天节使臣所持以传命掌于掌节九斿大将所持以发踪者也掌于司常九州珠口主传译象胥之属也
　　参中三星为中军正中一星大将旁二星参谋也命名为参以此二肩为左右将军二足为前后将军伐大将之柄主大司马九伐之法以正邦国者也觜行军之藏府坐旗天子大白旗参旗大将之旂也司恠主灾祥军中望气司卜者也玉井主水泉给厨用军井行军之井所以给师徒也军市行军之市野鸡精主知物价察奸慝贾师也阙丘天子双阙丘下一狼主相侵盗贼也弧天弓也常属矢拟射于狼天狗横河中皆所以备盗贼也屏所以蔽厠厠下一星天屎也【觜子委反又音资鸟喙也参清含反】
　　井主水衡法令中平之事物之平者莫如水故营国制城画野分州皆取象焉钺附于井所以断也北河为北戒曰胡门阴戸自壶口北负微垣东抵獩貊朝鲜以为北纪为阴国主攻伐之政南河为南戒曰越门阳户自农亟谷絶江河达岭循漳东抵越隽东瓯以为南纪为阳国主礼乐之政即地里南北络之说【见天官书】六诸王宗臣藩屏王室在周为鲁卫之国汉已后则为侯王也五诸侯畿外诸侯也此皆圣王所以建国而养民者也天樽主盛饘粥以给贫馁水位主水衡水府主隄防沟洫之事四渎江河淮济之精也【六府之中水居其先王政之所至重也故周礼川则有衡泽则有虞沟洫则有匠人故凡丽于天者若四渎咸池之类皆虞衡之所职水府罗堰九坎天渊之类匠人之所职欤】丈人主夀考而哀孤穷孙子主孝爱以侍丈人老人所以占大人夀考者也【獩音秽隽字兖反】
　　鬼主祀事祖考之象中央积尸所以象神也天庙天子之祖庙天社勾龙之神天稷后稷之神也积水积薪主水火之齐以给烹餁爟位主变国火供明水火及烽燧司爟司烜也【禹叙六府曰水火金木土谷天象爟位司火栁主木土司空土公土公吏司土八谷主稼穑于水犹详而金独畧可以知天道重轻王政缓急矣】后天卦位西南坤方万物皆致养焉故曰致役乎坤润万物者莫润乎水故又曰井飬而不穷也井宿列于西南致养之义也养莫大于敬老恤孤祭祀者追养继孝之事也
　　柳主草木雷雨时至于夏云行雨施品物流形也又为天之厨宰主享燕之事阳气极盛故天子饮酎于是时也酒祭祀燕享酒正之官天记主知禽兽齿岁牧人牧师等职也外厨主烹宰给賔客外饔稾人之职也【酎音纣】
　　星为朱雀颈文明之会羽仪之所盖物盛则有文故主衣裳文绣也
　　轩辕南大星女后左右为夫人以次而北者嫔御自午而一阴生阴阳相遇故此为后妃之宫庭轩辕曰权太微曰衡主内政以弼太微者也内平主执法平罪天相主朝服之制佐后礼事并内宰之职也
　　张主珍寳宗庙服用掌次之官翼天子之乐府也乐阳气之盛故系于此天子所以大合乐于夏也
　　轸主车骑任载军之出入皆占之长沙子主三军寿命军门天子之军门也器府百工居肆以成其事者司空掌邦土翼轸器府皆其所掌故土司空系焉百工之事当及温和之故月令季春而百工咸理孟冬而效工翼轸所以丽于辰巳欤【工有大小不同室下司空主工师匠氏土木大役若此之司空梓人舆人之事而已】东瓯主穿骨南越诸夷青丘子南蛮之国也
　　学周礼法
　　周公设官分职皆出自天备见于天王会通冬官补义学礼者非与天为体安得有圣人心胷彼以章句训诂为能穷遗经以仪章度数为能尽儒术何足语此况于掇拾记忆以作文乎
　　或曰三百六十官皆周公心思所为何其精宻也是不然天生烝民有物有则必如此乃安不如此不得公之制作皆自广大中流出物各付物正如天地之化冲漠无朕及其气机鼔动大而日星之垂教河岳之效灵皆至理所寓微而草木之一华一叶昆虫之一羽一毛靡不相对成文岂物物刻而雕之哉自有莫之为而为者周礼非致思所与亦若是而已矣周礼六官之设曰天地春夏秋冬掌治教礼政刑事上下四方包括不漏以成天下之治正如天地四方之六合一方缺即不成合其分而治之如六乡六遂六军小者如六牲正如六出之花一瓣脱即不成花至若王宫王朝都鄙邦国士庶子万民万物以及于祭祀賔客军旅器荒毎事重重提缀此却如束物之六匝一职不至即管摄有不周苟得此三义肯移易周礼乎
　　周礼有必不可复者如后妃夫人与尸賔献酬天子与邦君送迎献酬及夫升降揖让三千之仪在后世必不能行虽遂损之可也至如宫中府中俱为一体王后世子动遵式法自天子而下有田国采地以处其子孙寓兵于农取士以贤选用宦守府史胥徒制驭诸侯四夷后世舎之无以为治此亦不可用耶其他官职有分合古今异制者不必变今之法伹当行古意于今制之中只如出纳王命一事周制极其正大详宻今之通政给事翰林皆其职也但欲诸人各得其职君相以公天下之心行之何必泥于大仆内史宰夫等官又如制国用一事本属之冡宰今之戸部即其职也但欲戸部等官务为万民生财之道转运之方君相一心大革冗费冗员冗食量入为出何必泥于司会大府等官治兵者王于能御侮而不必拘于军司马舆司马司兵司弓矢治刑者期于无刑而不必拘于乡士遂士掌囚掌戮要在于变而通之然后可与语行周礼也【详见内宰司徒乡遂天官内史司会条下】
　　世人疑周礼者率以行之者无效也夫后世簒夺者祖揖让战争者本放伐岂尧舜汤武之过哉王莽动法先圣以文奸奚止于周礼安石徒得其糟粕以便其术中间良法美意皆罔然也以是而訾圣经不亦异哉或以奔者不禁王及后世子不会等语非周公所作不知此皆注家解释之误耳故林孝存谓为黩乱不验之书何休以为六国阴谋之书今其书见存黩乱阴谋安在玩其文义有能作此者虽非周公即圣人矣
　　或曰乌鸢蝈蠧葛羽荼炭似于烦梦卜盟诅祷祠似非正大使果周公所作则其学不防于驳杂不纯耶夫周监于二代此等之事皆自古相传周公因而品节之非必皆周公所创且公之道必及于万物故凡宇内之昆虫草木咸在其治教政刑之中自有不得而遗者又古人离造化不逺犹知鬼神之情状故其于鬼神之事为之必効今人为躯殻间隔天人道殊且失古人之法故于梦卜盟诅祷祠之事为之无征直截者一切禁絶遂不信有此理孰知周公所以通于幽明之故哉【详见天官女祝春官大卜秋官司盟冥氏条下】
