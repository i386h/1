<!-- { "loadSidebar": true } -->
　　曰璜秋隂盛地之徳琥其半琮欤六者之形圣人所以拟诸三才者其义精矣　故天子诸侯执之以为瑞玉自其德之所征曰瑞自天子所颁曰命自传之不失曰守镇圭尺有二寸天子守之凡行大礼所执也大圭三尺天子以为笏平日所执有事则搢焉也冒玉四寸天子以合诸侯之瑞所以朝诸侯者也大琮尺有二寸宗后守之以为内镇宗后者或先王之后或王后世次相传以主内政故曰宗也【已上天子及后之玉】　命圭九寸谓之桓圭公守之命圭七寸谓之信圭躬圭侯伯守之璧五寸谓之谷璧蒲璧子男守之诸侯朝会于天子及自相朝会则执以为信者也朝会之后则有享天子及后之礼虞书所谓五玉之贽也小行人合六币圭以马璋以皮璧以帛琮以锦琥以绣璜以黼攷工记云璧琮九寸诸侯以享天子盖享天子以璧享后以琮故总云璧琮以享天子也攷工记又云瑑琮八寸诸侯以享夫人则诸侯相享亦以璧琮但用夫瑑者耳诸侯遣臣聘于天子及侯国自相聘不当用夫诸侯之守圭璧故瑑圭璋璧琮以覜聘【已上诸侯及其臣朝享之玉】　其在于祭祀四圭尺有二寸以祀天旅上帝两圭五寸以祀地旅四朢圭璧五寸以祀日月星辰此祀神之玉若其主然也苍璧礼天黄琮礼地青圭礼东方赤璋礼南方白琥礼西方璜礼北方此礼神之玉若享之者也祼圭尺有二寸以祀先王以祼宾客璋邸射以祀山川以造赠宾客即攷工记所谓大璋中璋九寸边璋七寸天子以巡守宗祝以前马此用于宗庙山川祼地以降神也其用于宾客礼宾如神也【已上祭祀之玉】　至于国家举大事而以玉为信者珍圭以征守以恤凶荒琬圭九寸以治徳以结好琰圭九寸以易行以除慝谷圭七寸以和难天子以聘女牙璋七寸以起军旅以治兵守此因事用玉故象其事以为名物也【诸侯聘女则用中璋亚于天子之圭也　已上举大事之信玉】　又灋器之玉土圭尺有五寸以致日封国则以土地璧羡度尺好三寸以为度驵琮五寸宗后以为权凡建国市之度量由后出也驵琮七寸鼻寸有半寸天子以为权此先王同律度量衡于天下存其定制则久而不谬也【已上灋器玉】　驵圭璋璧琮琥璜之渠眉疏璧琮以敛尸此用于死者以礼天地者礼之也玉之用为瑞为祀为信为灋器为养生为送死至于唯辟玉食则有如月令所载服玉又若玉佩玉车器饰玉玩好之玉杂见于经传不能尽举此圣王所以重之而天下皆以之为礼盖以其成器可以适用者故以相赠贻也

　　大常旂旗旐旟旞旜旌物谓之九旗乃天子诸侯诸臣平日车上所建画其象及书其名号故其幅纵长以为文建于车上要必以两相对故日月交龙熊虎鸟隼蛇并以偶为制又如天子之帏宫而设旌门诸侯之次舍而置其旂并当以两也　画日月熊虎之类毎一旗止画一物旧制毎幅皆画则不能示远矣非也　旗幅曰防防之所垂曰斿斿即旗幅之末杀而垂者大常十二斿即十二幅余九七五皆然　旗之髙以幅为节广居髙三分之一　防音杉斿由流二音

　　巾车玉路建大常十有二斿以祀　司常日月为常仪礼大旂象日月升龙降龙郊特牲龙章而设日月左传三辰旂旗曲礼招摇在上【按日月星辰唐虞以为衣之上周人则画之于旗以为大常唯天子得建之但司常有日月而无星辰者记云招摇在上旧注谓即北斗第七星名摇光者甚为有理盖北斗柄所指之方为十二月建天帝用以施令施令者故王之中军画之用以指挥万众是故日月谓之大常祀事所建北斗星亦谓之大常则戎事中军所建也然观仪礼郊特牲左传所云则交龙为旂日月之下仍以交龙为象熊虎为旗如王之侯画虎方称旗之名也】

　　乡师凡四时之田以司徒之大旗致众庶而陈之　遂人凡起野役以遂之大旗致之　大司马田之日司马建旗于后表之中　及致建大常　凡旗唯五路所建为大故此云大旗者皆指王大常之旗也司马代王为将故得建之大司徒遂人为王致民故并云大旗也

　　巾车金路建大旂以宾同姓以封司常交龙为旂按天子之冕服虽有五等如诸臣之制而五冕并十二旒以为别故此大旂而下四者并当如大常十二斿之数此交龙者亦当如卷衣一升一降若诸侯有升龙而已下大赤大白大麾髙广皆当如大常

　　旂以封同姓然其幅自当依九七五命数故此乃同姓上公所建若同姓侯伯则当从七子男自当从五　异姓虽不以封二王后及为上公九命者亦得建之

　　巾车象路建大赤以朝异姓以封司常道车载旞全羽为旞天子朝觐之事十二斿异姓诸侯七命所建七斿若五命者旗幅亦当以五为节

　　巾车革路建大白以即戎以封四卫通帛为旜卿建旜天子军旅之事十二斿四卫如子男命数幅以为五节若孤卿六命别当以六幅为节

　　巾车木路建大麾以田以封蕃国司常斿车载旌析羽为旌天子田猎之事十二斿蛮夷虽大曰子蕃国旗幅亦以五为节

　　司常熊虎为旗师都建旗师都者公之采地三公八命旗幅亦以八为节

　　司常蛇为旐县鄙建旐县鄙者卿之采地卿六命旐以六为节

　　司常鸟隼为旟州里建旟州里者乡遂大夫所统除公卿有采地者大夫四命旟以四为节

　　司常杂帛为物大夫士建物间色故曰杂大夫四命士三命二命旗幅亦以四三二为节

　　诗织文鸟章即记所谓前朱雀也旧图画之如上理或然也龙虎蛇并同按军中旗主于指挥故其幅广而飘古文旗字作正此意也然其数皆单用非若车上旗之用两故止称龙虎鸟蛇而已

　　诗白斾央央旧图如此盖麾主布阵用之欲其易于指挥故狭而长也
　　九旗説
　　按旗之为言主期民于其下古文作□□旗形也复从期省会意国事有常旗天子诸侯诸臣以辨等威书号名军事之旗以别前后左右之军又别有小麾以为进疾徐之节其制各不同不可以相混凡旗之辨莫重于色故画者以象物为主而色在其中不画者则专以色为主司常及大司马所谓旂旗旐旟即记之左青龙右白虎前朱雀后武四方之色存乎其中矣通帛即大白也色纯而不施采故曰通旜字从单意亦如此孤卿建之取其从王而不敢专招庶人以之取其质素无为之意白兵象故巾车王革路建大白道车即象路巾车王象路建大赤则此云道车载旞为大赤明矣斿车王以之巡游田猎即木路也巾车王木路建大麾夫五路之序曰旂青也曰大赤曰大白则麾为黑无疑此云斿车载旌即大麾则其为黑亦明矣唯夫杂帛为物则无可攷然以三者之例推之则青之间色也盖旂旗旐旟有象之四色旞旜旌物无象之四色皆不离乎四方之色先儒不正明其色而统观之故不免有错误耳九等之旗大常唯王所用更莫敢参其余莫尊于大
　　旂也故与大赤大白大麾为五路所建其髙广一视夫大常者也　其为诸侯所建则旂以封同姓大赤以封异姓大白以封四卫大麾以封蕃国皆如巾车所云其髙广则当视其命数矣夫王旣用大常以象天公与同姓用龙以象其变化矣其余三路及异姓蕃卫之国不以象而止以色者其以君道为无不可同于诸臣者欤　其在王国则司常赞大司马于大阅所颁诸侯建旂师都建旗州里建旟县鄙建旐皆有所将故旗有所象卿建旜卿大夫建物皆无所将故其旗亦无所象道车载旞斿车载旌则王在国所常用而以从行者也唯夫大司马于振旅所建旗物与此不同愚谓旌旗
　　以一人之耳目故大阅颁之而振旅辨之岂容有二盖为误文不可强解若安营布陈则其旗麾之制又各有灋于平日所建乃有不同耳
　　车制
