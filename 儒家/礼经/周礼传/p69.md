<!-- { "loadSidebar": true } -->
　　【人心属火通窍于舌好动而不静故多言乃人之常苟不有以禁之则宗庙朝廷礼法之地军旅田役威严之所惟有喧嚣之声而将不顾矣掌司嚣者察在朝者言语无得喧哗此与朝士之禁族谈聮职也大祭祀令助祭者禁止喧嚻所谓奏假无言也军旅田人众不能徧喻故令衔枚以知戒所谓选徒嚣嚣有闻无声也声大而急曰嘂高而缓曰呼嗟怨曰叹悲伤曰呜与夫行歌行哭者皆惑众且不祥故此官禁之】
　　伊耆氏下士一人徒二人【耆音祈】
　　【伊字从人从尹谓人有所辅而有立不偏耆老人也杖者老人所伊此官共齿杖故以伊耆氏名又郊特牲云伊耆氏始为蜡明堂位云土鼔蒉桴苇籥伊耆氏之乐也盖古王者之号以其始为蜡礼以息老物故杖以安老取其号以示义秋之徳物成而养之伊耆氏主优老有养意且军旅授有爵者杖亦警戒意故属之秋官】
　　伊耆氏掌国之大祭祀共其杖咸军旅授有爵者杖共王之齿杖【咸古缄字】
　　【王制八十杖于朝然必君赐之乃敢杖故曰王之齿杖臣有年齿当杖者以王命赐之杖主伊耆氏共之祭祀尚敬虽当杖者不敢执主伊耆氏缄之事毕复授之此其专职也军旅凡有爵者军将师帅旅帅卒长两司马之属各当有杖以表尊立威示众施教泰誓所谓左杖黄銊也亦伊耆氏授之此盖兼职也】
　　附载八蜡说
　　礼记郊特牲云天子大蜡八蜡也者索也岁十二月合聚万物而索飨之也主先啬【神农氏始知粒食】而祭司啬也【后稷教民稼穑】祭百种以报啬也【百谷之神】飨农【田畯】及邮【邮亭即茇舎犹诗召伯所茇也】表【正日景法噐农家所取以测候及作室者】畷【阡陌间封土以为界限者】禽兽【猫虎】仁之至义之尽也古之君子使之必报之【通上五者皆农家所使】迎猫为其食田防也迎虎为其食田豕也迎而祭之也【谓迎猫虎之神】祭坊【径畛涂道路】与水【遂沟洫浍川】庸事也【庸功也坊水各有所事于民有功愚按大蜡之祭合聚万物而索飨之故曰蜡观字从防可见曰主先啬而祭司啬祭百种以报啬者盖主祭先农配以后稷而因以祭百种曰飨农及邮表畷禽兽者盖飨田畯而及其所居所有事之物神与啬人与物语意自有抑而不相混岂以神农后稷之尊神田畯农官而同于禽兽噐物之类哉故所谓八者百种一邮二表三畷四猫五虎六坊七水八也】
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　【秋官司防序官曰掌邦刑以佐王刑邦国大宰刑典小宰刑职并先之以诘邦国书周官司宼掌邦禁诘奸慝除乱夫所谓奸慝暴乱孰有大于邦国之不道者哉彼其挟崇高富强之资以为恶诚所谓虎而翼者苟非王国有以制驭之将安所忌惮且法之不行自上犯之苟不此之务而唯小民之过误是诘正犹舎豺狼而逐狐狸也此周礼所以诘之刑之必以邦国为首欤记曰人藏其心不可测度也欲一以竆之舎礼何以哉故刘康公以成子之授脤不敬而知其不反盖失礼则入刑谓之刑邦国者非必加以刑罚谓先正以灋则之云耳夫行人之职在虞廷为四岳之官所谓賔于四门也而周公以之属于秋官者主于齐之以礼而雍穆之齐之不从而后有掌交以谕之利害匡人逹之灋则其又不改而后有司马之灋设官之防深哉】
　　环人中士四人史四人胥四人徒四十人【夏官亦有此属与此名同意异】
　　象胥每翟上士一人中士二人下士八人徒二十人【礼记王制东方曰寄南方曰象西方曰翟北方曰译皆通夷狄之言者翟即司隶四翟蛮闽夷貉也此官主通四夷之言而总以象名又但举夫每翟者周之化自北而南也胥者有才知之称】
　　掌客上士二人下士四人府一人史二人胥二人徒二十人【主賔客牢礼之数】
　　掌讶中士八人府二人史四人胥四人徒四十人【讶迎也专主迎送之事故以讶名郷士之属复有讶士者其职主迎国狱讼然亦兼迎賔者盖以刑官而迎賔客人无敢犯而賔客亦无敢越礼也】
　　掌交中士八人府二人史四人徒三十有二人
　　【交通也使王之情通于诸侯诸侯及万民之情通于王也易曰上下不交而天下无邦此掌交之所由设欤】
　　掌察四方中士八人史四人徒十有六人【主督察邦国之事】掌货贿下士十有六人史四人徒三十有二人
　　【凡賔客贡献王国侑赠之货贿必经行人之属掌货贿之手主传道而不停留者故士徒皆多有史而无府也】
　　大行人掌大賔之礼及大客之仪以亲诸侯春朝诸侯而图天下之事秋觐以比邦国之功夏宗以陈天下之谟冬遇以恊诸侯之虑时会以发四方之禁殷同以施天下之政○时聘以结诸侯之好殷頫以除邦国之慝间问以谕诸侯之志归脤以交诸侯之福贺庆以赞诸侯之喜致禬以补诸侯之烖
　　【大賔来朝之诸侯大客来朝之孤卿大夫然分言则有异单言亦可通称观诗称宋公为有客可见言礼仪者亦互文也王者灋天行道春者天运一新因朝以图天下之事询谋咨度若舜之明目达聪也夏者天道大亨因宗以陈天下之谟兴利除害政无不举也秋者物皆成实因觐以比邦国之功治功至秋而成比之使无怠荒也冬者天运一终周而复始因遇以协诸侯之虑谋有同异协之使无不一则治常出于一也朝宗觐遇王朝于四时各有其政九服邦国自一岁一见以至于世王虽有疏数之期但随其所至王朝之时即行其礼得与闻其政发四方之禁者将行九伐合诸侯而命事也殷同者王不岁守诸侯众见天子施天下之政如巡守之礼也语意与大宗伯小异者彼以诸侯有事天子而天子亲礼之为文此专以天子施政教于天下因诸侯之来而亲礼之为文也○时聘者天子使王臣聘问列国以致和好之情内府凡适四方使者共其所受之物而奉之典瑞所谓琬圭以治徳以结好春秋此礼犹存天王使凡伯南季聘于隠仍叔之子家父聘于桓是也殷頫即下文三歳徧頫四海之广一日不谨则衅蘖萌焉王臣徧视列国使其兢业戒慎不敢违礼也语意与大宗伯不同彼以诸侯使臣聘頫天子言此则以天子使臣聘頫诸侯立文与间问一例也旧説以诸侯使臣来聘頫王以礼见之而结其恩好牵合甚矣间问者小聘曰问王臣存问于列国使诸侯之志靡不晓谕王之善意也归脤者宗庙社稷之胙分惠于同姓之国及异姓有大功者共享神之福贺庆者诸侯有嘉事若冠昏之类则贺庆之以賛助其喜致禬者即大宗伯凶礼五以哀邦国之忧也朝宗觐遇会同天子因诸侯之来而待之之礼聘頫问脤贺天子使其臣下交于诸侯之礼王之所以亲诸侯者如此】
　　以九仪辨诸侯之命等诸臣之爵以同邦国之礼而待其賔客
　　【九仪即九命之仪也公侯伯子男自九命至五命诸侯之孤卿大夫士其爵自四命至一命命与爵旣定天下邦国之君臣相聚一以是为准而待之更无相夺伦所以同邦国之礼也】
　　上公之礼执桓圭九寸缫借九寸冕服九章建常九斿樊缨九就贰车九乗介九人礼九牢其朝位賔主之间九十歩立当车轵摈者五人庙中将币三享王礼再祼而酢飨礼九献食礼九举出入五积三问三劳【缫音藻借音榭斿由旒二音轵哲礼反祼灌通食音嗣子赐反劳去声】
　　诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位賔主之间七十歩立当前疾摈者四人庙中将币三享王礼一祼而酢飨礼七献食礼七举出入四积再问再劳诸伯执躬圭其他皆如诸侯之礼【信如字】
　　诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位賔主之间五十歩立当车衡摈者三人庙中将币三享王礼一祼不酢飨礼五献食礼五举出入三积一问一劳诸男执蒲璧其他皆如诸子之礼
　　【此所谓辨诸侯之命也桓信躬谷蒲诸侯守圭缫借织为缫文以借玉者各如其玉之长此守国之瑞玉朝聘则执以为信也○冕服者冕而所服之衣龙山雉火宗彛藻米黼黻公自龙而下曰衮衣其章九冕之斿亦九侯伯自雉而下曰鷩衣其章七冕之斿亦七子男自宗彛而下曰毳衣其章五冕之斿亦五也常所建之旌旗旂縿所垂也樊马腹带缨马面鞅采色一成曰就贰车副车舜典曰车服以庸辨尊卑者莫大于此二者也○介辅已行礼者摈主国所使出接賔者摈用命数之半故介则以九七五而摈则以五四三谦己之意也朝位大门外王车出迎相见处也上公未至门九十歩侯伯七十歩子男五十歩迎送以逺为敬也轵车毂末前疾轮在前疾处衡驾马之处盖车自后而下以进前为敬王立当轸故公则当轵侯伯则当轮子男则当衡也此门外迎送之礼○庙中受命于祖庙也诸侯将币以享王五等诸侯皆三享束帛加璧庭实唯国所有明臣职也王礼王以郁鬯礼賔致其诚如礼神也上公再祼而酢者王酌圭瓉祼賔大宗酌璋瓒代后再祼于是賔酢王侯伯一祼而酢者王祼賔賔酢王无后祼礼也子男一祼不酢王祼賔而已賔不酢王也飨礼者朝享后日王速賔就庙中以大牢饮賔以酒为主每献有献酢酬如是者凡九行或七行五行也食礼者以大牢食賔以食为主一举牲体而一举乐如是者凡九举或七举五举也此庙中受享及飨食之礼○礼九牢七牢五牢者谓朝享后致饔饩大礼陈之于舘者也三牲具为牢此在馆之礼○出入者自来而入至去而出也积者仆从车马之费有牢礼米禾刍薪问者问其无恙劳者慰劳其劳苦此在道之礼○自瑞玉车服及在朝在馆在途其礼无不同而有隆杀之义大要上公九命故以九为节侯伯七命故以七为节子男五命故以五为节也】
　　凡大国之孤执皮帛以继小国之君出入三积不问一劳朝位当车前不交摈庙中无相以酒礼之其他皆眡小国之君○凡诸侯之卿其礼各下其君之礼二等以下及其大夫士皆如之【一本无之礼二字】
　　【此所谓等诸臣之爵也大国之孤不问不交摈无相以酒礼之无祼酢未有君道也其他眡小国之君者谓礼五牢飨礼五献食礼五举也○诸侯之卿各下其君之礼二等者凡诸侯国君之礼三上公九命为大国其礼为上等伯视侯皆七命为次国其礼为中等男视子皆五命其礼为下等凡三等也臣之礼自四命以至一命凡四等也诸侯之卿各下其君之礼二等然则大国上等下其君二等则当与小国之君同礼故传曰大国之孤当小国之君固周制也正谓此耳又下及其大夫士故卿三命大夫再命上士一命也次国中等下其君二等故卿三命又下及其大夫士故大夫再命上士一命也小国下等下其君二等故卿再命又下及其大夫士故大夫一命其冕服车旗摈相朝位飨食之礼皆以是为差也】
　　大行人侯国君臣礼仪图

　　邦畿方千里其外方五百里谓之侯服嵗一见其贡祀物又其外方五百里谓之甸服二嵗一见其贡嫔物又其外方五百里谓之男服三嵗一见其贡噐物又其外方五百里谓之采服四嵗一见其贡服物又其外方五百里谓之卫服五嵗一见其贡材物又其外方五百里谓之要服六嵗一见其贡货物九州之外谓之蕃国世一见各以其所贵寳为挚【嫔音賔要平声蕃音凡】
