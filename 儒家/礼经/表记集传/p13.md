<!-- { "loadSidebar": true } -->
　　【春秋其有间然于汤武乎汤武革命顺乎天应乎人其防怛忠利尊亲敬爱安威礼惠亦犹之虞夏也而当时之君子则有或信或否者矣故君子者帝王之考道也臯陶之教以三徳有家六徳有邦上下相师九徳咸事至于殷周而衰矣尊仁畏义耻费经实忠而不犯义而顺文而静寛而有辨管仲隰朋赵衰狐偃则或未之能也尸虺盘説太召毕散其或能之乎故观其小人以知其君子观其君子以知其主徳观伊周而知汤武观管赵而知桓文观荀范而知景悼或曰三王之臣不及其君五覇之君不及其臣五帝之治君臣同徳夫亦其天也君健而臣顺未之有乱也】
　　【夫深于皇帝王覇之治者其唯邵雍乎其言曰三皇同意而异化五帝同言而异教三王同象而异劝五覇同数而异率同意而异化者必以道以道化民者民亦以道归之故尚自然自然者无为无有之谓也无为者非不为也不固为者也故能广无有者非不有也不固有者也故能大广大悉僃而不固为固有者其唯三皇乎圣人有言曰我无为而民自化我无事而民自富我好静而民自正我无欲而民自朴其斯之谓与三皇同仁而异化五帝同礼而异教三王同义而异劝五覇同智而异率同礼而异教者必以徳以徳化民者民亦以徳归之故尚让夫让者先人后已之谓也以天下授人而不为轻若素无之也受人之天下而不为重若素有之也若素无素有者谓不已无己有之也若已无己有则举一毛以取与于人犹有贪鄙之心焉而况天下乎能知天下为天下之天下非己之天下者其唯五帝乎圣人有言曰垂衣裳而天下治其斯之谓与三皇同性而异化五帝同情而异教三王同形而异劝五覇同体而异率同形而异劝者必以功以功劝民者民亦以功归之故尚致政也者正也以正其不正之谓也天下之正莫如利民焉天下之不正莫如害民焉能利民者正则谓之王矣能害民者不正则谓之贼矣以利除害安有去王耶以王去贼安有弑君耶故知王者正也能以功正天下之不正者天下亦以功归焉圣人有言曰天地革而四时成汤武革命顺乎天而应乎人其斯之谓与三皇同圣而异化五帝同贤而异教三王同才而异劝五覇同术而异率同术而异率者必以力以力率民者民亦以力归之故尚争夫争也者争夫利者也小争交以言大争交以兵然犹借夫名焉名也者命物正事之称也利也者养人成务之具也名不以仁无以守业利不以义无以居功五霸者借虚名以争实利者也帝不足则王王不足则霸霸不足则狄周之东迁文武之功徳尽矣犹能维持四十二君王室不絶如线夷狄不敢屠中原者五覇借名之力也是故以力率天下者天下亦以力归焉所以圣人有言曰眇能视跛能履履虎尾咥人凶武人为于大君其斯之谓与是故善化天下者止于尽道而已善教天下者止于尽徳而已善劝天下者止于尽功而已善率天下者止于尽力而已以道徳功力为化者乃谓之皇矣以道徳功力为教者乃谓之帝矣以道徳功力为劝者乃谓之王矣以道徳功力为率者乃谓之覇矣以化教劝率为道者乃谓之易矣以化教劝率为徳者乃谓之书矣以化教劝率为功者乃谓之诗矣以化教劝率为力者乃谓之春秋矣此四者天地始而始焉天地终而终焉若然则皇帝王覇者圣人之时也易诗书春秋者圣人之经也时有消长否防尽之矣经有因革损益尽之矣否防尽而体用分损益尽而心迹判体与用分心与迹判圣人之事业于是乎僃矣皇曰正命因而因者也帝曰受命因而革者也王曰改命革而因者也覇曰摄命革而革者也革而革者一世之事业也革而因者十世之事业也因而革者百世之事业也因而因者千世之事业也可以因则因可以革则革者万世之事业也人皆知仲尼之为仲尼不知仲尼之所以为仲尼必欲知仲尼之所以为仲尼舍天地将奚之焉尧夫之论错综精微自三代而下未之有也夫有为尧夫之学者则可以与于虞帝之徳者矣诗曰有觉徳行四国顺之尧夫觉者也】
　　【然则春秋君臣无有一事进于虞夏者与曰安在其无之也宋宣公让国于弟穆公穆公还国于与夷逮于防公子鱼兄弟交让也齐桓公之封卫秦穆公之悔过晋悼公之知人楚子之不筑京观此五者进而纯之皆造于帝臣故曰纯焉而王杂焉而覇共鲧之在帝世懐覇者之心旅审之在簒国进王者之务天下安在其无贤人也】
　　【隐公】三年冬十有二月癸未葬宋穆公
　　【公羊子曰当时而日危不得也此当时何危尔宣公谓缪公曰以吾爱与夷则不若爱女以为宗庙社稷主则与夷不若女尽终为君矣宣公死缪公立缪公逐其二子荘公冯与左师勃曰尔为吾子生毋相见死毋相哭与夷复曰先君所为纳国乎君者以君可以为社稷宗庙主也今逐君之二子将致国乎臣此非先君之意也且使子而可逐则先君其逐臣矣缪公曰先君之不尔逐可知矣吾立乎此摄也终致国乎与夷故君子大居正宋之祸宣公为之也左氏曰宋宣公可谓知人矣立穆公其子享之命以义夫宣公之义则未为义也以为梯祸则祸不自宣公夫宣公之与穆公皆勇于隐公也穆公受于宣公十年而卒殇公受于穆公九年而弑是皆过于周公之年夫宋之穆殇其能贤于周公乎穆殇不能贤于周公隐公不能贤于穆殇故禅受之义非虞帝莫之能讲也后有作者虽周公亦可以不讲矣而曰禅受禅受者穆殇之罪人也】
　　【及庄公立两世而为桓公桓公疾太子兹父固请曰目夷长且仁请立之公命子鱼子鱼辞曰能以国让仁孰大焉臣不及也且不顺乃立防公防公欲亟图覇子鱼数谏不聼卒以败死国人欲立子鱼子鱼不受也故如春秋之世有宋子鱼曹子臧吴子札此三子者所谓有虞氏之民也】
　　【僖公】元年夏六月邢迁于夷仪
　　二年春王正月城楚丘
　　【僖公元年齐桓公迁邢于夷仪而曰邢迁于夷仪犹邢自迁之也二年为卫城楚丘而曰城楚丘犹我自城之也夫以我城卫有异于齐之城卫与卫之自城者乎故曰卫国忘亡邢迁如归方狄之初灭卫也卫之遗民男女七百有三十人益以共滕之民为五千人立戴公以庐于曹许穆夫人所为赋载驰也齐侯使公子无亏帅车三百乘甲士三千人以戍曹归公乘马祭服五称牛羊豕狗鸡皆三百与门材归夫人鱼轩重锦三十两其与邢则亦如此矣卫文公始立大布之衣大帛之冠务材训农通商惠工敬教劝学授方任能诗所为赋定之方中也而卒以灭邢见黜于春秋生书其名以比夫谷伯绥邓侯吾离者明夫邢卫之思桓公也桓公生而并防其难取于狄人而与之桓公歾未七载而防于共难之国故邢人之思桓公甚于卫人之思桓公也然则春秋不罪齐之专对乎曰卫侯也邢亦侯也天子不能救而方伯救之救而城之齐鲁之城卫犹齐鲁之自城也栽而筑之何专封之有然则与其救邢卫何如灭狄曰狄之未易防也与狄为难则中国多事衣裳之防不胜鳞介桓公方思所以柔之干羽两阶则犹未有方也夫以四国伐齐之时而狄能救齐则齐之不能防狄明矣然则狄覇乎曰狄欲覇春秋不与狄以覇故桓公不与狄争覇不与狄争覇亦不与晋楚争王故桓公者富而有礼惠而能散亦所谓有虞氏之民也】
　　【然则宋防公之愿也不谓之有虞之民与曰宋防公诈也何愿之有以谓仿仁而动仿义而止可以謏闻可以动众身虽见执而可要文王之誉故正之余谲犹愿之余诈也】
　　成信章第二十一
　　子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡
　　【夫是谓虞帝所御臣者乎虞书曰敷纳以言明庶以功车服以庸谁敢不让敢不敬应以圣人为治而责言于臣若此之严也使人不敢不让不敢不敬则近于操术者也然以言知人以人课功非术也道也先资成信上有所责下有所死非法也义也鲧自谓治水不能治水共工自谓治土不能治土故上罪其臣臣不敢辞君杀其父子不敢怨无是道也则无以化亦无以教亦无以劝以率也故以教化劝率为术者非独春秋用之易诗书皆用之也故寡罪而不诬亦有虞氏之教也管仲之资信于桓公也曰我先王昭王穆王世法文武逺绩以成名合羣叜比校民之有道者设象以为民纪式权以相应比缀以度竱本肇未劝之以赏赐纠之以刑罚班序颠毛以为民纪统故曰参其国伍其鄙定民之居成民之事陵为之终而慎用其六柄成民之事者使士农工商各安其心各习其事不见异物而迁焉定民之居者制国以为二十一乡工商之郷六军士之郷十五公率五郷焉国子率五郷焉髙子率五乡焉参国起案以为三官正月之朝乡长复事君亲问之得其贤者谓之三选察其隐蔽谓之五罪乃作内政而寄军令相地立征而得邦赋轻过谪赎以作甲兵五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为郷故二千人为旅乡良人帅之五乡一帅故万人为军丘乡之帅率之国子髙子退而修乡郷退而修连连退而修里里退而修轨轨退而修伍伍退而修家是故匹夫有善可得而举也匹夫有不善可得而诛也乡不越长朝不越爵罢士无伍罢女无家夫是故民皆劝为善与其为善于乡也不如为善于里与其为善于里也不如为善于家是故士莫敢言一朝之便皆有终歳之计莫敢有终歳之议而皆有终歳之功卒伍之人祭祀同福死丧同恤旤灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死是故守则同固战则同彊有此士也三万人以方行于天下以诛无道以屏周室天下莫之能御是管仲所献于桓公桓公所信于管仲者也】
　　【晋文公始入而教其民二年欲用之子犯曰民未知义未安其居于是乎出定防王入务利民民懐生矣将用之子犯曰民未知信未宣其用于是乎伐原以示之信民易资者不求丰焉明微其辞公曰可矣乎子犯曰民未知礼未生其共于是乎大搜以示之礼作执秩以正其官民听不惠而后用之出谷戍释宋围一战而覇文之教也故古人之不轻用其民也亦不轻用其君度其信成而后言之言则必行之未有以言尝其君使君责其言者使言尝其君而君责其言则其言亦不足以信罪亦不足以死是管仲狐偃之所不为也】
　　【然则邓禹耿弇诸葛亮王猛皆足以与于此乎曰姚崇李泌亦足以与于此也士不欺其君不欺其心程虑而图之量才而乗之百里之牛驰六十千里之马走三百虑帝半王虑王半覇虽有山谿雷雨不阻之矣然则后之君子其足以与于此乎曰范景仁张子厚与之共事约其终始则犹足以成信也虑定而审括而持之不为旤难变质不以初终改度者其富郑公李忠定乎言可以成其身身可以死其言】
　　望受章第二十二
