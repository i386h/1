<!-- { "loadSidebar": true } -->
　　【戴造曰僖公亲从齐桓匡合天下齐桓既没天下无覇盂之防实释宋公春秋谨其日月书十有二月癸丑公会诸侯盟于薄后六年楚又围宋实解宋围春秋又谨其日月书十有二月甲戌公防诸侯盟于宋虽不言解宋围而宋围实自此解癸未之歳冬十有一月己巳朔宋公及楚人战于宋师败绩己丑之歳夏四月己巳晋侯齐师宋师秦师及楚人战于城濮楚师败绩四条书法相等明不以覇与宋楚而以覇与鲁僖閟駉之颂又极称僖功则齐桓之后当有鲁僖明矣而公谷诸儒犹侈宋襄何也曰僖公无失徳然犹因桓成事者桓歾见侵于齐遂使公子遂如楚乞师二十六年冬公以楚师伐齐取谷公至自伐齐皆不书日月是春秋所深不许也然则桓公弑兄而以称覇可乎曰覇非王者之道也鲁桓之时前未有覇故以宗国而长夏盟鲁僖之时桓文继起故以覇主而绌宗国理宜然也】
　　龙见绛郊
　　【张鼎臣曰石鶂见于宋春秋书之眧公二十九年秋七月龙见綘郊而春秋不书空书秋七月何也曰石鶂在宋鸜鹆在鲁皆宗国也龙见綘郊龙闘洧渊皆非宗国也在宗国而有事应不得不书不在宗国而无事应则亦可已矣然则龙见不时又无事应龙愚于鸜鹆矣天子之沴见于列国周室之东晋郑焉依何为其无事应也曰圣人之于天道敬其迩而远其逺者使列国之灾异皆书则春秋几为志怪矣乙酉之年王室初定三晋分争尚后二十年若郑则固无事也龙犹有欲前人固常谈之矣】
　　王猛王子朝
　　【陈允元曰春秋尊王而亲公公生没不名外国则名之矣王犹天也记曰择日月以见君恐民之不敬也而春秋生名王曰刘子单子以王猛居于皇又曰秋刘子单子以王猛入于王城及冬乃书王子猛卒称王猛则疑于王称王子猛乃知其未逾年也春秋固生名王欤曰以别于王子朝也是时王室始乱两书子猛子朝则是愈乱也繋猛于王以明其当立卒仍称子以明其未定王也然则左氏以王子猛卒为不成丧公羊以为不与当孰得之欤曰胡氏得之胡氏之意以太子寿已卒猛丐朝皆未为嗣诸大臣争立以正则有猛以宠则有朝刘单之于猛犹尹氏之于朝春秋不与臣立君而与天立君敬王虽未逾年得称天王王猛虽已立不得称天王然则敬王丐孰立之欤曰亦刘单立之也亦刘单立之而前不称王后称天何也曰前乱而后不乱也治乱之生皆天也籍谈荀跞帅九州之戎四邑之师以纳猛于王城春秋不称荀籍而独称刘单刘单之立王猛再败再克不得称天王而独归之敬王丐是皆天也然则春秋以成败论王欤曰王而成之天也成而王之人也天人相成诗曰昊天有成命二后受之然则君前臣名王称猛而刘单称爵何也曰刘单之爵受于王王之爵未受于天春秋以天治王以王治天下故自王而下春秋皆得以天治之也然则王猛之防不以王礼欤曰礼犹是礼也諡悼称王而乱犹未殄则犹之王子也曰景王十五年太子夀卒王立猛为世子猛立己七月諡为悼王既以礼丧而又以非礼治之不目为乱欤且首止之会以王世子不名而猛以立王书名子般之卒以三月未成君书卒而王猛以七月成君书卒则天王诸侯大夫之礼皆乱矣曰春秋以三年治丧以立国成君其丧未逾年君不立国春秋皆变文以治之所以垂诚后世毖于丧乱成王之所为成则亦为此也诗曰将予就之继犹泮涣于乎小子未堪家多难然则春秋之意亦许中子欤曰兄弟互争则许其不争者丐以不争直书天王猛朝之争曲直相半是虽天道亦有人事焉】
　　【陈有度曰春秋言居言即位言立义各不同出居于郑居于郓居于狄泉犹之一义而狄泉之居犹在初年始溃于蒯非有播速羁旅之事也至如立者古今以为近正而卫人立晋尹氏立王子朝皆理所不应下擅其上犹石立栁生世所经怪也古今只明自立之乱而不明立之为乱又如入于栎入于夷仪入于曲沃入于咸则其文同乱矣王猛入于王城天王入于成周皆入也而有罪其以不罪其以者何也曰入而书以苦乱之词入而不书以厌乱之词也衞人立晋不告之王尹氏立子朝不承之天造乱之词也居于狄泉闵乱之词也故同之即位而桓宣书意诸公书事其文虽同而义亦殊起矣至如敬王之入成周则犹有幸治之心焉曰幸矣周室之未毁也以常棣急难而犹安且宁则周公之遗也】
　　黄父城周
　　【胡梦錥曰眧公二十五年黄父之会范献子徴会于诸侯十国之大夫同为王事具戍合饩以扞王室而春秋不书其事如城杞宋灾之例康侯以为臣子之常軄然欤曰春秋列国亦何常軄之有恶夫诸侯不会而使诸大夫图之也王城之难晋已使籍谈荀跞贾辛司马乌箕遗乐徴石行跪七大夫济师所少者诸侯不至如首止河阳之事耳故为散防以微之使见者不知以是为与于单刘者欤与于尹召者欤抑叔诣之自图其君与羣大夫之自有事者欤至于狄泉之请羣工就役而后人知其为城周也故昭公三十二年十一国之城成周不书魏舒士景伯恶其从范鞅之诲以为戍周不如共城之也然则魏子不书不谓其南面欤成周之城固天子自请之也范魏何咎之有曰天子之守守四夷诸侯之守守四隣春秋无有义城者戍之与城均之无当故赵魏所图又桓文之所不道也然则叔诣之自图其君何也曰鸜鹆来巢旤难将作叔诣不以时白李氏之恶约与国之信使鄟扈适栎泛然无成一旦奄然与曲棘同病是亦君子之所叹也】
　　祖祢昭穆
　　【商应椿曰眧穆之义父子异义兄弟同则故文出为昭武出为穆天子七庙诸侯五庙亲尽而祧继世之有眧穆犹继体之有祖祢父子君臣共义一也僖公父视闵公故新鬼为眧旧鬼为穆然自夏殷及列国兄弟相继甚多春秋列国齐有孝昭懿惠四世相继卫有懿戴文楚有康灵平吴有诸樊余祭夷昧使以继世为昭穆则子未尽而大父已祧使以继体为昭穆则父子君臣不得方于祖祢矣故论昭穆于父子易论昭穆于兄弟难不知古人立庙祧墠之説何以处之曰论庙则当以一世为一庙论世亦当以一主为一世至于世满庙定固有一庙而妥数世之主一世而藏数主之祏者见于民庶则曰君臣见于鬼神依然祖祢安得以继绕之义紊继序之实乎太庙之有夹室宗杞之有分祏亦皆并行而不悖綮世而无僭也然则君臣为眧穆称皇兄弟礼欤曰亦皆礼也不以昭穆之义紊兄弟之实不以臣庶所称乱鬼神之聴虽七庙进之至十一庙未为大失也】
　　入郢入呉
　　【张鼎臣曰凡言用师者必称上防如楚为吴之上防吴为越之上防然楚不能破吴而见破于吴吴不能破越而见破于越事固在人而不在地也中行説言汉与匈奴饮食衣服不同不能相并伍子胥言越与吴饮食衣服相同越终为吴害然中国风土率皆相同未闻终日吞争北敌自晋宋以来侵凌日起岂亦繇风土相似欤曰此何须道有道以驭诸侯虽呉越同风无故以御诸侯虽枯木朽株尽为难可也】不废日月不违筮
　　【胡逢甲曰日月筮众人所道而圣人亦道之何也曰众人有其器而无其威敬圣人用其威敬以济其道故道贯器者也然则日月筮为一为二欤曰不疑之用日月疑之用卜筮卜筮与日月同道也然则卜筮之道得用日月日月不得用卜筮月离于毕乘木有功圣门共取之则犹与众人同道也将亦用众人之道欤曰众人安知道必取其威敬与鬼神与谋则鬼神百姓同是祭器耳然则王相孤虚生尅福殛圣人亦犹是趋避欤曰圣人亦人也其于天道则非犹人也圣人有决择而无趋避三徳五纪庶徴五事以敬将之无适而非用也然则其用之如何曰日月之所离各于垣野中外之正应各于爻序屈指可数也易曰易故易知简故易从易知故可亲易从故有功其日月卜筮威敬之谓乎】
　　春秋前后
　　【朱垣曰春秋前有平王四十八年犹未入元也至僖公二十四年乙酉冬天王出居于郑凡一百二十五年易象过交坎离之际而东周始变又一百二十年易象正交乾坤之端为眧公乙酉天王入于成周王子朝奔楚其先四年壬午秋天王居于狄泉为春秋之前部余下三十八年至秦王政乙夘元年为二百七十三年为春秋之后部更益二世元年汉兵起沛破秦监军于胡陵方与之嵗三十九年入于诗部故诗与春秋两部兼行若自获麟而后至汉乙未子婴降汉夏五星聚于东井之歳亦二百七十三年为春秋之后部故诗与春秋上下相起周秦汉之间两代一闰其较著者欤陈允元曰平王辛未犹未入元以较明厯不能尽合不如春秋用己未元或用桓王壬戌上下千歳犂于指掌朱垣曰鲁惠公弗皇元年即周平王之三年以惠公元除之亦可简定明厯何独平王之元若不用平王辛未元则周室前后无所稽承并失诗春秋之意矣允元曰春秋十一元五千三百四十六年已在义农之前文献少征诗五元一千五百五十五年则断自尧典而下隐公而上若用辛未元则须五十二元一万六千一百七十二年世逺莫稽所以不用不知仲尼之意如何先生曰天人互用仲尼未作春秋以前全是用天平王之有辛未桓王之有壬戌隐公之有己未纯定于天圣人采择以己未立元使诗春秋各有纲领其上下进退于三元之际裁酌于两乙酉之间以得诗春秋之用是则人也天人相从决择取舍是在诸贤耳】

　　春秋表记问业附録
