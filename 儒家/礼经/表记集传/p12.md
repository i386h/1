<!-- { "loadSidebar": true } -->
　　【然则周厯之盛逺不及殷及其衰也微不及夏其为赏爵刑罚之穷乎曰井田封建刑赏托于诸侯以覇匡王刑赏托于盟主伯诸侯而大夫自大夫而家臣积渐所繇匪伊朝夕践土执曹伯以诸侯而讨诸侯翟泉执仲几以大夫而讨大夫然皆声以王室归于京师故黄父臯鼬文武之泽犹有存焉亦井田封建之力也王通曰民无定主而责之以忠国无定民而责之以化虽曰能之未繇也已唐太宗曰不井田不封建不肉刑而欲行周公之道不可得也然则使唐宗为主王通为相周公之道其可行乎曰使其臣主相信各三十年房杜王魏更十数人立于朝宁犹或可行也然而井田封建肉刑此三者非春秋之所贵也春秋书取田归田者六书越入取防者大小八十书阍弑君者一其意皆不在于三者也然则周公何意春秋何义与曰周公之意尊尊而亲亲贤贤而齿齿春狄之义质质而文文忠忠而恕恕是八者何谓也曰春秋之谓也春秋之覇无定尊尊王者贵石尚归脤犹称天王渠纠来聘王不去天繻葛之战不与贸戎同讥鱼门之胄不与干时俱耻此四者所以尊尊而亲亲也与者称字贱者称人宋先于陈衞绌于蔡此四者所以贤贤而齿齿也繇是而推尊亲贤齿皆有其质质者本忠归赗求赙求金求车观鱼观社取郜取防成乱纳鼎丹楹刻桷用币用牲乞师取谷告月朝庙至河乃复此数者皆无所用文无所用文以着其忠繇是而推尊亲贤齿皆有其文文者本恕六羽言初易祊言假筑馆云外救纪称次盟蔇平讐公薨不地内讳及丧越礼用致围宋离楚从狩朝王逆祀称跻弑赤称子平州讳田黒壤讳赂去籥之邱仲遂至笙之寛归父杨桥之质楚师虫牢之丧天子如晋而不葬晋侯伐秦而先言王国阳谷之不及文若归齐沙随之不见辞深咎晋大雩之逐季氏从祀之殁阳虎陈蔡之复国不系于楚郈费之堕城不系于公胡顿之灭不责召陵讙阐之归如哀曹伯凡此数者皆不徙用质不徒用质以致其恕故恕恕而忠忠文文而质质此四者春秋所以着尊亲之道垂贤齿之教也用文之极至于天王狩于河阳用质之极至于天王杀其弟佞夫用忠之极至于王使荣叔来锡桓公命用恕之极至于蔡衞陈人从王伐郑故春秋者三统之所合建也禹汤文武之所受其绳凖也然则春秋无五帝之道乎曰何为其无之也春秋之道非故则不书日非罪则不书人非斥则不书名故有名不如无名有人不如无人有日不如无日有为者刺无为者胜故春秋者五帝三皇之所以为胜也】




　　表记集传卷一
<经部,礼类,礼记之属,表记集传>
　　钦定四库全书
　　表记集传卷二
　　明　黄道周　撰
　　寡怨章第十九
　　子曰虞夏之道寡怨于民殷周之道不胜其敝子曰虞夏之质殷周之文至矣虞夏之文不胜其质殷周之质不胜其文
　　【王通曰唐虞之道直以大故以揖让终焉必也有圣人承之其道甚濶不可格于后夏商之道直以简故以放弑终焉必也有圣人扶之其道亦旷不可制于下必也周公乎曲而当和而恕是则周公之制尚于虞夏也而夫子以为不胜其敝何也曰易尚质者也书尚文者也诗尚文者也春秋尚质者也周公以易之质扶书之文仲尼以诗之文扶春秋之质然而诗书皆质易春秋皆文至于周礼而详矣详而后敝生焉故春秋之敝不如乘梼杌之敝乗梼杌之敝不如列国寳书之敝也胡安国曰夫子兼帝王之道参文质之中作春秋以法万世如公薨不地灭国书取出奔称孙之类所以致其文也庄公名同而书同盟僖公名申而书戊申襄公名午而书陈侯午定公名宋而书宋人之类所以致其质也繇是而推左氏之放春秋则犹从质者也晋以僖侯而废司徒宋以武公而废司空鲁以献武而废具敖是列国之文也桓公之名不废物文公之名不废废兴哀公之名不废凡蒋成公之名不废郑公子是左氏之质也故文质者天之所命非人之所命也舍天而从人以人而命天则怨争交起而文质皆敝矣然则春秋之文孰胜者乎曰鲁也晋也郑也郑小而国取文其人巧而不惭頼其文以存于晋楚之间后春秋而灭者百有二年晋大而国防文其人胜而不静文散于下质灭于上故终春秋之世而三晋遂分】
　　【晋室之文也其始于公子之赋河水乎文公之初在秦秦伯享之使子犯从子犯曰吾不如衰之文也请使衰从于是哀从公子赋河水公赋六月赵衰曰重耳拜赐公子降拜稽首公降一级而辞焉哀曰君称所以佐天子者命重耳重耳敢不拜故晋室之兴文则自此始也春秋之盛其文者有晋赵文子其质者有卫寗武子】
　　【文公】四年衞侯使甯俞来聘
　　【卫寗武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢于大礼以自取戾羙哉寗武子之质也其后襄公四年叔孙豹如晋报知武子之聘晋侯享之金奏肆夏之三不拜工歌文王之三又不拜歌鹿鸣之三三拜是出于寗武子也武子质而穆叔文然晋人改歌而鲁不改歌则甚矣鲁之质也】
　　【防公二十六年以孙林父之诉晋人将讨卫侯齐侯郑伯为卫请如晋晋侯兼享之国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何叔向昔赵文子文子以告晋侯晋侯言卫罪使告二君国子赋辔之柔矣子展赋将仲子兮晋侯乃许归卫侯叔向曰郑七穆罕氏其后亡者也子展俭而壹故国弱子展可谓质而文矣质而不野文不渎辞繇其道也可以寡怨】
　　【防公二十七年郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀笫之言不逾阈况在野乎非使人之所得闻也子西赋苗之四章赵孟曰寡君在武何能焉子产赋隰桑赵孟曰我请受其卒章子太叔赋野有蔓草赵孟曰吾子之惠也印叚赋蟋蟀赵孟曰善哉保家之主也吾有望矣公孙叚赋桑扈赵孟曰彼交匪敖福将焉往若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为賔荣其能乆乎幸而后亡叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘防印氏其次也乐而不荒乐以安民不淫以使之后亡不亦可乎当赵孟之适楚也子木与之言不能对使叔向相之与子木言子木亦不能对也叔向能文于赵孟乎故赵孟之称文则能用叔向之故也】
　　【昭公元年夏四月越孟叔孙豹曹大夫入于郑郑伯兼享之子皮戒赵孟礼终赵孟赋匏叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冡宰矣乃用一献赵孟为客礼终乃宴穆叔赋巢赵孟曰武不堪也又赋采蘩曰小国为蘩大国省穑而用之其何实非命子皮赋野有死麕之卒章赵孟赋棠棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣华盛而本衰赵孟以自醮也故晋之诸卿未有如赵孟之文者也而犹屈于子木葢亦赵衰之让也让者文之质也】
　　【昭公】二年春晋侯使韩起来聘
　　【韩宣子来聘且告为政礼也观书于太史氏见易象与鲁春秋曰周礼尽在鲁矣吾乃今知周公之徳与周之所以王也公享之季武子赋緜之卒章韩子赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公宣子遂如齐纳币见子旗子彊皆以为不臣自齐聘于卫卫侯享之北宫文子赋淇澳宣子答以木故如韩宣子亦可谓文矣文而有质譬之鉴也故足以知人季武子赋緜之卒章奚取之乎】
　　【韩宣子聘于郑将行郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子太叔赋褰裳宣子曰起在此敢勤子至于他人乎子太叔拜宣子曰子之言是不有是事其能终乎子防赋风雨子旗赋有女同车子柳赋萚兮宣子喜曰郑其庶乎二三君子以君命贶起赋不出郑志皆贶燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜徳夫宣子之敏不如赵孟之敬也宣子之易干不如赵孟之情也惜乎鲁二三子未有如郑大夫之文者也穆姜之赋緑衣以替伯姬敬姜之赋緑衣以替公父文伯故文犹火也君子之所慎也天道本文而地道本质礼乐之务犹之绿丝君夫人之所不治也然则丙吉魏相足以与于此乎曰虞夏殷周邈不可知两汉之盛人才文质葢有过于韩起赵武者矣儿寛于定国卓茂鲁恭田叔孟舒宋笫五伦亦皆足与于此也然其礼乐逺矣己天而不人已尊而不亲赏爵刑罚不穷而敝夫以虞夏殷周为皆不如秦也是将殷周汉而虞夏秦者乎王通曰人不里居地不井授虽舜禹不能理也又曰无定主而责以忠无定民而责以化虽欲从之末繇也矣】
　　【然则后之君子亦有与于文质之事者乎曰郊祀乐律宗法三者汉宋所聚讼也神所不定质于人人所不定质于天观天地之形象以定郊祀考权量之轻重以定乐律本子父之性情以定宗法文者以文质者以质忠者以忠一王所制圣不更宪何迹之循乎然则韩欧阳修足与于此者乎曰是亦足与于此者也然则修之负谤何也曰修犹近于质也其訾易系诋王通酌濮议皆质也古之为礼者始于易简陶匏藳桔以祀天地虽太古之帝有行之今之为礼者集数代之圣贤分议合説而不得其故古之为乐者始于功歌咏叹舞蹈虽太蒙之民有行之今之为乐者集百代之金石议髙议下而不得其故故道自质而趋忠自忠而趋文物自神而趋人自人而趋鬼不考其性情其本始以赏爵刑罚教谏辩论可以为治者亦韩欧阳修之所不为也邵雍曰昊天之四府者时也圣人之四府者经也昊天以时授人圣人以经法天观春则知易之所存乎观夏则知书之所存乎观秋则知诗之所存乎观冬则知春秋之所存乎天以时为质圣人以经为文诗以文春秋以质书以文易以质春秋之用三正易书诗之所从始也】
　　虞帝德章第二十
　　子言之曰后世虽有作者虞帝弗可及也已矣君天下生无私死不厚其子子民如父母有憯怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨甫刑曰德威惟威德明惟明非虞帝其孰能如此乎
