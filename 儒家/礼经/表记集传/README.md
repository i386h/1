<!-- { "loadSidebar": true } -->
　　钦定四库全书　　　　　经部四
　　表记集传　　　　　　礼类三【礼记之属】
　　提要
　　【臣】等谨案表记集传二卷明黄道周撰道周有三易洞玑别著录是书亦在经筵日纂辑进呈其自序以为古者窥测天地日月皆先立表为表记之所由名夫古者制字表里皆从衣谓衣之着于外者人之言行犹衣之章身郑康成云以其记君子之徳见于仪表者是为本义必取义于八尺之表测土深正日景以御远近髙深反属濶远又表记一篇古注约分九节正义曰称子言之凡有八所皇氏云皆是发端起义记者详之故称子言之若于子言之下更广开其事或曲説其理则直称子曰今检上文体例或如皇氏之言今依用之故于诸节脉络相承处必详记之如云此经又广明恭敬之事又云此一节总明仁义之事又云自此以下至某句更广明仁义之道前儒説经于章段离合之间其慎如此陈澔不用注疏次第强分四十余章后来説经者皆讥其失今乃约之为三十六章皆古训所未有更于説经之法有乖其解首节云易与诗隐而显书不矜而庄春秋不厉而威礼乐不言而信更属强分葢道周此书亦全引春秋解之故曰坊表二记不专为春秋而以春秋发其条例则百世而下有所稽测得其晷影夫坊记一篇如曰以此坊氏诸侯犹有畔者又云以此示民民犹争利而忘义又云以此坊民诸侯犹有薨而不葬者其通于春秋初无事强合至表记篇则多言君子恭敬仁义之徳而必以春秋证之于经之本义反荒矣又引韦鼎见王通之事则误信伪书于考据亦疏而其説春秋互证旁通颇有发明犹之胡安国春秋传虽未必尽得经意特以议论正大因事纳规甚有关于世教遂亦不可废云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　表记集传卷一
　　明　黄道周　撰
　　归表章第一
　　子言之归乎君子隠而显不矜而庄不厉而威不言而信
　　【归者万物所以立命也命散于易着于诗书正于春秋易与诗隠而显书不矜而庄春秋不厉而威礼乐不言而信其动于性情播于形声要于至命不借权位以树表天下揆正百世则六经四徳其义一也夫子以春秋之意酌为礼本以大民坊又以诗书礼乐之意表其行事而洗心于易致用于春秋是表记之所为作也坊表二记不专为春秋而以春秋发其条例则百世而下有所稽测得其晷影焉】
　　【隐公】元年春王正月
　　十有一年冬十有一月壬辰公薨
　　【正始不即位正终无处所薨而不有春而无王正月是春秋之所首隐也】
　　【桓公】元年春王正月公即位
　　十有八年夏四月丙子公薨于齐丁酉公之丧至自齐
　　冬十有二月己丑葬我君桓公
　　【薨于齐至自齐不忘乎齐之词也我君桓公渐忘乎齐之词也雠不可忘礼不可谖九月而已哀矣谷梁子曰知者虑义者行仁者守有此三者然后可以防矣夫无此三者虽九月其犹谓蚤乎抑以谓晚乎葢使隐公在亦曰是可以矣是尽乎内之道非尽乎外之道也】
　　【桓公】二年三月公防齐侯陈侯郑伯于稷以成宋乱夏四月取郜大鼎于宋戊申纳于太庙
　　【春秋之命辞未有显于此者也其矜而庄厉而威亦未有甚于此者也以桓年之无王也至宋督之乱乃以王治之非为治宋葢治鲁也鲁防三国以成宋乱取赂于宋纳于太庙是臧哀伯之所痛也臧哀伯曰武王克商迁九鼎于洛邑义士犹或非之况昭违乱以告太庙其若之何甚矣臧孙逹之厉也不厉而威不言而信则春秋有取之矣然则十年之书王何也曰来战于郎春秋之所治也】
　　【桓公】五年春正月甲戌己丑陈侯鲍卒
　　六年秋蔡人杀陈佗
　　【是逾年之君也而名之称杀焉谓其杀太子免也不以为君则固有身弑其君而恕讨于防者矣且是陈蔡也免丧而从王未为不宻也而弑之如路人焉夫必有石碏之臣涖之于蔡若桓公之诛州吁也不然则太子免之徒也而春秋深抑其事屏盗与蔡若沟中之闘者故不厉而威如杀陈佗之例是也夫故有所致具威厉也】
　　【桓公】四年夏天王使宰渠伯纠来聘
　　五年夏天王使仍叔之子来聘
　　秋蔡人卫人陈人从王伐郑
　　【曷不曰天王以蔡人卫人陈人伐郑谓是可以不讨也可以不讨则可以不天然则诸侯不朝可以不讨乎曰抗天子法于诸侯则移六遂之师不抗天子法于诸侯则方伯致事然则两使称天不致方伯之命何也曰桓不足以覇也桓不足以覇而受滕杞谷邓纪曹之朝何也曰桓位未正而取援于宋以合小国之诸侯又为天王逆后于纪小国从之以鲁为可恃也而天王两聘鲁不能从则周公之衰亦可知矣故两聘称天而伐郑称王两者所以救桓王也王有两聘而鲁无一从两者所以救周公也春秋以法救天王以道救周公先以君臣次以父子夫妇兄弟朋友此五者春秋之所云救也然则春秋始于隐公若先兄弟者何也曰是周公之志也有君臣则以父子正兄弟有父子则以父子正君臣君臣从王父子从天】
　　【桓公】六年秋九月丁夘子同生
　　【以志嫡也以志正也以志物也以志幼也终桓之世与齐争覇内有冢子外有与国卫郑虽隙不能难也桓不能覇则庄可以覇桓牵于宋庄牵于齐向无桓文则周公之泽絶矣故于庄公之生春秋喜之喜而冀之曰是可以存周公也猗嗟敝笱之所不得刺也故左氏所称申繻之论则可谓知礼矣或曰惜乎隐之未有子也】
　　【桓公】九年冬曹伯使其世子射姑来朝
　　十年夏五月葬曹桓公
　　【葬曹桓公安射姑也安射姑者何父病而出世子子可以不出子不出而父薨则子无以立命无以复子出而父薨子亦无以立命亦无以复幸乎其复也故为书曹伯之使幸世子之复也左氏曰曹世子来朝享以上卿礼也享曹世子初献乐奏而叹施伯曰曹太子其有忧乎非叹所也曹太子有父疾不得越国而朝越国而朝不得受享受享而叹善人也惜不讲于礼也春秋以义裁射姑之命以礼厚桓公之终夫为陈佗与庚者亦曹庄公之罪人也故曹伯不书卒而书异于不书而书薨者是春秋之微显也】
　　【桓公】三年秋九月齐侯送姜氏于讙公防齐侯于讙夫人姜氏至自齐
　　十年冬十有二月丙午齐侯防侯郑伯来战于郎十有三年春二月公防纪侯郑伯己巳及齐侯宋公衞侯燕人战齐师宋师防师燕师败绩
　　【于是齐鲁争覇咸为纪也齐鲁之争纪犹晋楚之争郑也于是齐鲁不懽终僖公之世姜氏不归宁于齐姜氏之不归寕春秋之所许也】
　　【桓公】三年冬齐侯使其弟年来聘
　　十有四年夏郑伯使其弟语来盟
　　【春秋之记使弟何也曰亦周公之志也宗室之多故丧乱不平必自兄弟焉自管蔡以来至于隐桓而极矣三桓侈而周公衰天王之杀其弟佞夫春秋犹将绳之而况于诸侯乎盗杀卫侯之兄絷春秋犹将诛之而况其身为兄弟者乎春秋之书弟者十二而卫叔武不与焉叔或为晋所立称子于践土及其没也不得书曰卫侯杀其弟叔武故死兄而奸位春秋之所恶也春秋所褒四季四弟而目夷喜时犹不着于春秋故棠禄之诗春秋之所哀也自僖文而上百年之间仅书两弟皆在于桓年故所谓隐而显不矜而庄不厉而威不言而信者若书齐郑两弟之义是也】
　　【桓公】二年春滕子来朝秋七月杞侯来朝
　　六年春正月寔来冬纪侯来朝
　　七年夏谷伯绥来朝邓侯吾离来朝
　　十有五年夏邾人牟人葛人来朝
　　【以九国之朝是可以覇乎曰是可以骋矣神鬼害人则于其盈也冬十一月明年四月始再伐郑是纳厉公厉公同恶者也桓公之纳郑突庄公之纳卫朔皆显抗王命自相雄长向徴桓文则无复有知天王者故君臣父子夫妇昆弟朋友之义则必于隐桓辨蚤也辨之不蚤而钟巫之旤与彭生相期是春秋之所深痛也】
　　【然则春秋自五伦而外无治乎曰五伦而外则无复治矣五石六鹢鸜蜚蜮麋犹是天道亦犹是人事也不言者以之隐言者以之显言者以之显不言者以之微然则春秋治天亦治王治鲁国亦治列国乎曰皆王也皆天也无天则无以命王无王则无以命天下故胥命锡命者春秋所着威信于天下也】
　　【桓公】三年夏齐侯卫侯胥命于蒲
　　【齐卫胥命则无所用锡命也无所用锡命则东帝西王相起于世矣夫谓是宋殇之弑鲁隐之薨皆可以不问也则亦诸侯自相树立而已矣华督之相冯公子翚之相鲁天子无以命诸侯诸侯无以命大夫葢自是始也诗曰尔之远矣民胥然矣尔之教矣民胥效矣其齐卫之谓也】
　　【庄公】元年冬王使荣叔来锡桓公命
　　【礼诸侯薨世子在殡以王命锡为诸侯立賔阼受吊致祭祔庙以为丧主其有勲劳乃申锡命加弓矢秬鬯得専征伐周室既衰诸侯嗣服不俟王命防于公侯其有非时申锡如葵丘践土春秋亦阙而不书独于鲁书之明鲁秉周礼非时之命不可以相渎也桓公生未受命终殁未有勲劳着于王室而彊为追锡以葢其愆故荣叔之使有六失焉失讨一也失封二也树齐三也蔑鲁四也已晚五也调人六也调人者何鲁方有憾于齐齐请王姬而使鲁为之主天王又锡命焉以増美于鲁而释回于齐是不可以已乎且是桓公也初未锡命则不得干世子之位不得干世子之位则不得以母之赗攘兄之爵故仲子之赗以惠公而存天成风之赗离庄公而称王去天以罪荣叔罪筞叔以存周公故周公之教隐而显周公之动不矜而庄周公之刑不厉而威周公之令不言而信然则桓公无王终始以王治之而二年十年有王何也曰以成宋乱来战于郎春秋之特治也春秋所特治则以王治之然则文公锡命亦无勲劳而称天王成公赐命亦非其时而称天子何也曰文公新公者也简王新王者也文公之锡公始毕简王之赐王方毕丧是皆未逺于礼也举其近于礼者两先后布之是春秋所治天子天子所治诸侯之事也故齐侯卫侯胥命于蒲是春秋之所大恶也而天下无恶之者故周公之斧斨仲尼之笔讨或显或微皆不可已也】
