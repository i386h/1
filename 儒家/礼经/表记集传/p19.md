<!-- { "loadSidebar": true } -->
　　【莒之细也不得比于卫郑自兄弟视之则无以异于齐秦也天王杀其弟而秦鍼奔晋则不杀者是也展舆不杀去疾而去疾复入莒则杀之者是也杀不杀皆为利禄也非为兄弟自天视之则自管蔡而隐桓自隐桓而纠白自纠白而衎剽突忽无以异于齐之视鲁鲁之视莒也故春秋书曰天王杀其弟佞夫使周公见之亦为之动色也然则庄王放王子克于燕是乎曰是也贤于衞之放黔牟者也】
　　【昭公】二十有六年冬十月天王入于成周尹氏召伯毛伯以王子朝奔楚
　　【定公】十年冬宋公之弟辰暨仲佗石彄出奔陈
　　十有一年春宋公之弟辰及仲佗石彄公子地自陈入于萧以叛【十四年秋宋公之弟辰自萧来奔】
　　【佞夫得以称弟王子朝不得以称兄诸侯之兄穷于卫絷诸侯之弟穷于宋辰宋辰以无罪出奔虽入萧奔鲁犹书曰宋公之弟陈黄以无罪出奔虽奔楚复入亦书曰陈侯之弟故谓诸侯之尊絶属者过也天子受命于天谊不得以伯叔兄弟系于天子然天子之称同姓必曰伯父叔父故天子得以伯父叔父覆防同姓同姓不得以伯父叔父差等天子然则春秋之重言兄弟者何也曰兄弟者五伦之纲纪也兄弟定而君臣不争兄弟定而父子式序兄弟定而夫妇不乱兄弟定而朋友攸摄自王子克王子頺叔带子朝以来之皆兄弟也故春秋所书十一兄弟不及吴楚而吴楚友恭有子期子闾余祭夷昧是春秋之所伤也故春秋之所隠痛不一而足也然则君命逆则臣有逆命不为共世子伋寿楚太子建而发与抑为孟文伯之不弛宅申无宇之执阍人发与曰春秋之义不一而足也取其可以为训者曰自天子而下春秋皆得以天治之耳仰雍曰天与人相为表里天有隂阳人有邪正君择臣臣择君系乎人者也君得臣臣得君非系乎人也系乎天者也知其所系乎天者以各正其命虽君不得而系之矣是伊尹周公之道非后世所得而与也然则春秋之道大于伊尹周公子曰春秋天也何伊尹周公之有】
　　淡成章第二十九
　　子曰君子不以辞尽人故天下有道则行有枝叶天下无道则辞有枝叶是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以坏小雅曰盗言孔甘乱是用餤
　　【是谓齐鲁晋郑之事与齐之夸诈晋之贪赂枝叶甘醴之所从生也郑则有辞而鲁无辞焉鲁卫之君子其犹尚质者与子家羇之质又不如寗武子之文也夫如子犹士鞅之言则谓之盗言也矣】
　　【昭公】二十有五年齐侯唁公于野井
　　【左氏曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若祚君不过周公以鲁足矣失鲁而以千社为臣谁与之立且齐君无信不如蚤之晋弗从晋亦以是不力于公公羊子曰齐侯唁公于野井曰柰何君弃鲁国之社稷眧公曰丧人不佞失守鲁之社稷执事以羞再拜颡庆子家驹曰庆子免君于大难矣子家驹曰臣不佞防君于大难君不忍加之鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以袵受髙子曰有夫不祥君无所辱大礼昭公葢祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁之社稷执事以羞敢辱大礼敢辞齐侯再致之昭公曰以吾宗庙之在鲁也有先君之服未能以之服有先君之器未能以之出敢固辞齐侯三致之昭公曰丧人其何称景公曰孰君而无称昭公于是嗷然而哭诸大夫皆哭以人为菑以幦为席以鞍为几以遇礼相见孔子曰其礼与其辞足观矣是所谓枝叶之辞也】
　　【昭公】二十有六年夏公围成秋公防齐侯莒子邾子杞伯盟于鄟陵
　　【齐侯不围成而使公围成则无为贵盟矣子犹受货于季氏言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙婼求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之若其无成君无辱焉齐侯从之使公子鉏帅师从公鲁成僃而后告战于炊鼻犹之戱也是秋乃盟于鄟陵三小国者之视齐师亦无所寘其櫜鞬矣故鄟陵之盟亦犹之扈也扈则所谓盗言也】
　　【昭公】二十有七年秋晋士鞅宋乐祁犁衞北宫喜曹人邾人滕人防于扈
　　【左氏曰秋会于扈令戍周且谋纳公也宋卫皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无僃而能出君乎季氏之复天救之也休公徒之怒而啓叔孙之心不然岂其伐人而説甲执冰以游叔孙惧旤之滥而自同于季氏天之道也鲁君守齐三年而无成季氏甚得其民淮夷与之有十年之僃有齐楚之援有天之赞有民之助有坚守之心有列国之权而不敢宣也事君如在国故鞅以为难二子皆图国者也欲纳鲁君鞅之愿也请从二子以图鲁无成死之二子惧皆死乃辞小国而以难复甚矣士鞅之辞小国也安得此枝叶之言而称之】
　　【昭公】二十有九年春齐侯使髙张来唁公
　　三十有一年春季孙意如防晋荀跞于适歴夏晋侯使荀跞唁公于干侯
　　【晋侯将以师纳公范献子曰若召季孙而不来则信不臣矣然后伐之若何因使告季孙曰子必来我受其旡咎季孙乃会荀跞于适厯荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人己所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲从之从者胁公不得归公是以殁于干侯荀跞之甘言其犹愈于范鞅者与曰皆盗言也君怒未怠子姑归祭祭者主鬯之事也使意如主鬯则公终不复也然则意如之请囚请逃从之不亦纾乱乎曰是亦所谓盗言也公之在干侯平子每嵗买马具从者之衣履而归之于干侯公执归马者卖之乃不归马卫侯来献其乘马曰啓服堑而死公将为之椟子家子曰从者病矣请以食之乃以帏裹之公赐公衍羔裘使献龙辅于齐侯遂入羔裘齐侯喜与之阳谷然则齐之甘言其犹愈于晋者与曰晋盟主也齐非盟主也齐得以纳公犹必取之晋齐不得纳公则必晋是视也髙张之唁公称曰主君齐侯之享公欲使内主也则是初不纳公也然则子家覉之不使于晋何也曰晋之政在于六卿六卿之政在于士鞅始出而归晋则季之赂未入季之赂未入则鲁得与晋争义李之赂已入则鲁不得与晋争利也方在野井臧眧伯率从者将盟载书曰戮力一心好恶同之信罪之有无缱绻从公无通外内以公命示子家子子家子曰如此吾不可以盟羁也不佞不能与二三子同心或欲通内外或欲去君而以为皆有罪二三子好亡恶定焉可同也通外内而去君君将速入防君于难罪孰大焉弗通何为乃不与盟然则子家子之不通外内何也曰公违之公徒守之请入晋不可请待命于晋竟不可请乗马以入鲁师不可公徒皆盗也而公信之诗曰君子信盗乱是用然则春秋之恶盗言为恶季孙乎恶齐晋乎曰恶齐晋也君子问欲则就馈问舍则就馆以同盟之君播越七年而敝履弃之莫之省视使髙张士鞅荀跞之徒以甘言取货其间是之不君也以视桓公乗马三百以立卫侯夫以彼为如水者乎】
　　【昭公】十有一年夏四月丁巳楚子防诱蔡侯般杀之于申楚公子弃疾帅师围蔡
　　【楚子在申召蔡灵侯灵侯将往蔡大夫曰王贪而无信唯蔡于憾今币重而言甘诱我也不如无往蔡侯不可三月丙申楚子伏甲而飨蔡侯醉而执之夏四月丁巳杀之刑其士七十人于是弃疾帅师圗蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚子奉义以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能乆矣桀克有缗以丧其国纣克东夷而损其身楚小位卑而亟于二王能无咎乎天之假助不善非祚之也厚其凶恶而降之罚也譬之如天五材尽用是以无拯诗曰枝叶未有害本实先拨是之谓乎】
　　【哀公】四年夏晋人执戎蛮子赤归于楚
　　【楚人既克夷虎乃谋北方为一昔之期袭梁及霍围蛮氏溃蛮子赤奔晋隂地楚司马起狄戎以临上雒使谓隂地大夫士蔑曰晋楚有盟好恶同之若将不癈寡君之愿也不然将通于少习以听命士蔑请于赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三戸楚司马致邑立宗焉以诱其遗民遂尽俘以归赵孟之诱戎子犹楚子之诱蔡侯也楚子之诱蔡侯为之书月书日书人书地至于晋而略矣晋之不称诱执以为效楚者也效楚而归于楚犹莫归恶于楚也惜乎戎蛮子之无重赂于晋也有重赂于晋则泝江奔命者未睱为少习之致也】
　　【邵雍曰天下将治则人必尚行也天下将乱则人必尚言也尚行则笃实之风行焉尚言则诡谲之风行焉天下将治则人必尚义也天下将乱则人必尚利也尚义则谦让之风行焉尚利则攘夺之风行焉三王尚行者也五覇尚言者也尚行者必入于义也尚言者必入于利也义利之相去何若逺也夫五覇之若桓公犹为尚行也防谭灭遂未有盗言防鄣迁阳未有盗行葢至于伐原示信而后盗名也然则后世之盗名者亦皆盗言乎曰皆盗言也盗言必甘正行必淡自诗书枝叶而外得其原本者其惟徐积陈师道孔刘宰之流乎其行静而深其为学也质而不诵】
　　作忠章第三十
　　子曰君子不以口誉人则民作忠故君子问人之寒则衣之问人之饥则食之称人之善则爵之国风曰心之忧矣于我归説
　　【若是乎君子之恶蔽贤也恶知贤而不举恶举贤而不先也孙叔敖百里奚之用于秦楚亦善举也而不着于春秋其着于春秋者唯管仲郤缺耳桓公自莒反于齐使鲍叔为宰辞曰臣君之庸臣也君加惠于臣使不冻馁则是君之赐也若必治国家者则管夷吾乎臣之所不若夷吾者五寛惠柔民弗若也治国家不失其柄弗若也忠信可结于百姓弗若也制礼义可法于四方不若也执枹皷立于军门使百姓加勇焉弗若也桓公曰夫管夷吾射寡人中钩是以濵于死鲍叔对曰夫为其君动也君若宥而反之夫亦犹是也乃请于鲁欲生得而戮之庄公束缚以与齐齐使受而退比至三衅三浴之桓公亲迎之于郊授之以政立为仲父】
