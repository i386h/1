<!-- { "loadSidebar": true } -->
　　【是曹刿所谓君举必书者也古者居必有筮道必有筮若是无所用卜筮也】
　　【昭公】二年冬公如晋至河乃复季孙宿如晋
　　【是为少姜也亦可以不卜矣然且古人不癈卜筮圣人于此欲书日而有不可也日威敬之道已尽矣威敬之道尽而尊亲之义絶尊亲之义絶而王覇之余烈皆尽矣】
　　【僖公】二十有四年冬天王出居于郑
　　【昭公】二十有三年秋天王居于狄泉
　　【栎则有郑庙焉汜则未有郑庙焉狄既伐郑而又居于郑舍郑则无所居也狄泉何居乎故威敬者天子之守寳也天子居有守行有道筮出有筑宫入有处庙而轻忽其志以兴戎出好弃辎重以放其事守是公卿百执事之过非筮之过也然则筮之必不可癈者何也曰鬼神者天地之知气也天地之知气会于精爽心灵接之敬则聚不敬则不聚日月所炤皆有魂魄焉筮者图书象数之总也借其名象以宿知气教人之威敬以交于旦明谋于鬼神之义也张载曰天能为性人谋为能大人尽性不以天能为能而以人谋为能故曰天地设位圣人成能故卜筮者圣人所以尽人而谋于天也人谋不尽则天知不出天知不出则天能不成故卜筮者鬼神之良能也然则春秋尊神与曰春秋天也天者鬼神之总也其能位存焉耳成能成位而后日月霜露行乎其中是春秋所以造万物之命也】
　　用祭器章第三十六
　　子曰君子敬则用祭器是以不废日月不违筮以敬事其君长是以上不渎于民下不防于上
　　【祭器者何威敬之谓也威敬之器着于四体见于蓍三代明王无非卜筮之用所以借旦明以逹于日月借日月以达于天地也然则齐桓公之不用卜筮何也宋襄公蔽于神而不达于人齐桓公蔽于人而不达于天桓公十有八防皆不卜日至葵丘而始卜日晋文公践士卜日河阳不卜日践土之卜日义也河阳之不卜日势也葵丘卜日而首止不卜日则非所以敬天子达王世子之事也然则葵丘之用戊辰以为外事践土之用癸丑以为内事何也曰践土之于王城近葵丘之于王城逺也然则征伐亦皆卜日与曰告于庙类祃于社内祀外戎二者卜筮之所繇始也国危国迁立君则亦可以意制矣然且圣人不敢圣人之所不敢者何也不敢以已之聪明而有怨鬼神害百姓之意也然则春秋三询之皆不卜何也曰春秋无三询也征伐数百迁国以十乗乱而立者比比也故人事乱于中则日月乱于上鬼神乱于下春秋之书立君者外国一卫即位而书日者定公一君而已皆变文而取质移权而就衡至于外国君违其时日皆屏斥不书以明于周礼之当贵日月鬼神之不可犯也鲁秉周礼君夫人及纪叔姫无犯时日者桓文之丧则亦犹是也而周独以襄王闻故秉礼之难也秉其小以及其大故细律不破而大闲不逾然则鲁多拘忌不犯时日而不以此获福者何也曰秉礼者臣子之义防福者上天之事也君子不以臣子之义邀上天之事然则诸侯非朝聘而自盟防非礼也非礼则不可告于鬼神不可告于日月卜筮亦可以废矣然且不废何也曰伯叔甥舅非时而觐享未为违礼也鬼神日月亦间相值也伐木之亲亲天保之尊尊夫岂有二义乎故燕享会盟不弛卜筮然则蔑不卜而唐卜唐用刚日而艾用柔日艾用柔日而瓦屋用刚曰何也曰蔑内也唐外也艾内也瓦屋外也然则浮来内乎曰邾莒皆内也内地等于祀外地等于戎然则入郕入许之皆称日何也曰是乱命也防攘之事得则搏之鹰獭之始祭也为之书日及其肆博则亦已矣夫谓鹰獭而修卜筮者乎故春秋之书日有四义焉曰谨始也防终也识大也审微也戎祀防盟享嘉恶皆有此四义焉夫亦得卜筮之意而已矣不得卜筮之意虽钻七十二无益也】
　　【隐公】元年三月公及邾仪父盟于蔑
　　九月及宋人盟于宿
　　【大事有时日则不卜小事无时日则卜是不可以卜乎曰未足卜也公自以为摄也惠公不为丧主而自俪于邾仪父邾仪父未命者也未命则称人犹之宋人也而公退然不敢防于诸侯是公之敬也不用祭器而有簠簋之心焉】
　　【隐公】六年夏五月辛酉公防齐侯盟于艾
　　八年秋九月辛夘公及莒人盟于浮来
　　【是皆卜日也艾之盟公始见诸侯见诸侯则成乎公矣然则清之遇不见宋公乎曰是与夷也寻师于郑党州吁而讐宋冯不许公之见与夷也然则公之盟齐莒何为者乎曰齐莒未与宋者也未与宋而盟之贤夫已伐郑而盟之也故齐莒之盟皆存其日以为得乎日也然则瓦屋之日何存乎程子曰大道隐而家天下然后有诰誓忠信薄而人心疑然后有盟诅盟诅烦而约剂乱然后有交质子于是倾危成而民不立矣春秋革薄从忠于参盟谨日是一义也外国主之不与于卜筮之义也犹夫庚寅入祊辛未取郜辛巳取防之义也曰谨始防终而已矣然则隐公以柔日盟诸侯以刚日盟戎狄何为其无所取之也曰取之而义不可守也至于桓公而衰矣桓公之盟防书日者六越谷丘之用柔曲池武父黄趡之用刚于日月鬼神君长之义皆无所取也然以月日则犹皆书之亦曰致祭器之意而已矣】
　　【然则隐庄素春之义何也曰已濶也而又辽缓之以其事则亦可以废日月也亦可以废卜筮也若防戎观鱼输平此岂用祭器者乎然则宋卫相遇南季来聘滕侯薛侯来朝皆用祭器也而废其日月何也曰是必有不用祭器者焉而托之祭器也诗云不日不月曷其有括葢言濶也濶而后略之春秋之于事无有逸辞焉耳】
　　【隐公】二年春公防戎于潜
　　五年春公观鱼于棠
　　六年春郑人来输平
　　【清之遇郑谓公与宋也公不与宋而翚与宋则亦与宋者也于是输平葢犹有疑焉夫为孤壤而疑之乎则且有入祊之约中丘之会矣夫何以废其月日也】
　　【隐公】八年春宋公衞侯遇于垂
　　九年春天王使南季来聘
　　十有一年春滕侯薛侯来朝
　　【蔑遇矣而后遇之几聘矣而后聘之几朝矣而后朝之诗曰期逝不至而多为恤然则纪季姜之归于京师亦不月日者何也曰是则贵于迟乆也若单伯之逆王姬筑王姬之馆于外也举时而行之是礼之大者也非春不月日之谓也】
　　【然则桓公四年之无秋冬何也是葢有隐义焉使后世见之则以为史阙也秦师侵芮王师圜魏圣人则以为无当于春秋也而齐鲁之不相通问者一十五年夫岂有归懐之咏见于艺麻者乎而使春秋废其二时故利贞者天地之性情也天地之性情失则春秋之律令缺春秋之侓令缺则礼乐损益无所从始矣是君子所兴叹也】
　　【桓公】三年秋七月壬辰朔日有食之既
　　公子翚如齐逆女
　　【是之谓犯日月者与曰是非所犯日月也日月之行值其常度过则过矣过之小者也君夫人之行失其常度过则不过过之大者也凡晦蚀震电君子为废卜筮卜筮不可而况娶君夫人曰食既则明生卜于其月不于其日夫谓其月也谨辟焉耳】
　　九月夫人姜氏至自齐
　　【娶夫人而不卜日卜日而春秋不书明其无可告于日月鬼神则亦无可告于社稷宗庙也然则哀姜之入八月丁丑则犹卜日春秋书之何也曰哀姜之书丁丑为戊寅之觌宗妇也丁丑卜日戊寅不卜日卜日者正亲迎之始不卜日者正用币之乱也然则文公四年夏逆妇于齐不书日亦不书至何也曰大婚之礼于是始哀矣无崇始者亦无隆终是襄仲之虐春秋卜之蚤也然则哀姜之崇始亦无隆终何也曰是两哀姜也或赢焉或绌焉不得其中道则是鬼神日月之所归眚也然则谓鲁秉礼者何也曰戎与祀也鲁之秉礼于是二者无有犯日月者亦列国之所贵也】
　　【桓公】六年秋八月壬午大阅
　　【是卜日也戎事之用刚日鹑火之分马祖所食于是取焉车攻吉日则犹是义也古者有国四时讲事秋之言狝犹言止也刈兰建表握谷而止之鲁以八百乗处于齐晋之间侵轶时有势不敢玩且是渉秋矣禾将告庙而简车徒未为大失也然则先歳之秋主伤于郑是月之内蔡杀陈佗进无勤王之义退无卹隣之猷而料民于内以骇观聴何也曰是桓公之志也王室不竞诸侯始兵州纪谷邓惠然来朝公葢有覇心焉诸侯之败绩自公之战于宋始也公以一战胜宋与齐齐懐不测生其忮心而公頺然与彭生同车故齐襄之言复讐为宋之战也不然齐僖之时一十五载翩然角弓何为而有猗嗟之诗乎故安忍而好兵轻敌而入人之国两者桓公所以败也而卒以文姜蒙其大诟故公子彭生者钟巫之借手也】
　　【庄公】八年春王正月师次于郎以俟陈人蔡人
　　甲午治兵
　　【是亦卜日也次于郎则不卜日而治兵卜日何也次于郎晦者也治兵曜者也晦以冀助耀以侵郕郕既降齐而已无与焉故信失于舆国而仁失于同姓是齐与陈蔡之所鄙笑也然则庄公学桓公而有所不逮也桓公喜兵战于宋而败绩归齐荘公喜兵战于干时而败绩归鲁春秋之书败绩则自二公始也故道之无胜心亦无败绩者莫礼义若也日月鬼神亦安能以羽籥而化干戚乎然则大阅治兵犹皆卜日而作三军舍中军皆不卜日何也曰用祭器之义至于三桓而衰矣窃兵柄者犹之穿窬也其道不足以事君长和上下苟然而为之苟然而已之则亦存其大砭而足矣然则大阅治兵亦不足以事君长和上下而日之何也曰桓庄无覇也而又无王桓公之会诸侯败齐师庄公之败宋师纳卫朔皆有雄长之心焉后礼义而先甲兵五覇之始鲁其先鸣者也春秋以大阅治兵防五覇之始以作三军舍中军黜五覇之终故以天治鲁以王治天下正鲁之三桓以治晋之六卿要以事君长和上下使震虩之傍不失祭器其义一也】
　　【襄公】十有一年春王正月作三军
　　【眧公】五年春王正月舍中军
　　【是皆卜月也而不卜日不卜日者是非一日也卜月者则在是月矣是岂有筮乎强者为之而鬼神无所与其谋则虽圣人不能为谋也】
　　【文公】二年八月丁夘大事于大庙跻僖公
　　【定公】八年冬从祀先公
　　【逆祀则纪日从祀不纪日何也阳虎欲去三桓而顺祀于先公卜月辛夘禘于僖公之庙明日壬辰将杀季氏于蒲圃则是以乱祀也乱事不卜不卜则不纪日月谓是鬼神日月之所不与也不与之则谓之从祀何也曰虽不卜曰其义已正矣正其义不大其事存其事不侈其功曰是宗庙之常典虽不纪日可也不纪日而并不纪月何也曰是烝祭也问而知其为十月矣然则锡命归脤用祭器之大者也而皆不举月日何也曰其来者逺矣纪受者则不尊纪赐者则不亲为之纪时焉从天之道春秋之义也】
　　【然则考仲子之宫立宫丹桓宫楹刻桓宫桷皆不卜日与曰有其卜之而皆不当则犹之不卜也考仲子之宫而曰不当何也曰以嫡则有孟子以继则有声子且其母在而为父立继无以为母也故卜者人鬼之所合谋也人鬼不合谋天地不成能则犹之不卜也辛巳立武宫卜者也然则立君即位祭器之大者也书元年而不书元日何也曰是不卜者也然则不卜者之皆元日与曰有之若秋七月禘于太庙是也禘非元日则卜之若夏五月乙酉吉禘于庄公是也故春秋之法有日有不日有日不如不日之质也有日不如不日之决也于以谨始防终识大审微则日月筮参证其端矣】
　　【隐公】四年冬十有二月衞人立晋
