<!-- { "loadSidebar": true } -->
　　敖云奠于筵南端以将冠者升降由下也
　　筵于户西南面
　　敖氏集説户西即户牖之间客位也此席东上彤按昏礼赞醴妇席于户牖间与此筵同曲礼席南乡北乡以西方为上专据室内言堂上不然敖説皆是
　　筵末坐啐醴建柶兴降筵坐
　　敖曰筵末席之西端也降筵坐于筵西也
　　士昏礼主人筵于户西西上右几注筵为神布席也户西者尊处席西上右设几神不统于人席有首尾疏户西是賔客之位故为尊处必以西为客位者地道尊右故也神不统于人者案乡射燕礼之等设席皆东上是统于人今以神尊取地道尊右之义不统于人也敖氏集説右几席南面几在席西端也席西上右几变于生人也神位于室则居主位于堂则居客位凡受礼于庙而于户牖之间行礼者必设神位于客位示有所尊且敬其事也
　　主人彻几改筵东上注彻几改筵者乡为神今为人疏经云东上者统于主人注以为神则西上为人则东上不同故辨之
　　女次纯衣纁衻立于房中南面姆纚笄宵衣在其右注姆在女右当诏以妇礼疏案礼记少仪云赞币自左诏辞自右地道尊右之意故姆在女右也
　　媵布席于奥夫入于室即席妇尊西南面媵御沃盥交疏妇在尊西未设席壻既为主东面须设馔讫乃设对席揖即对席为前后至之便故也【后疏云夫馔南上妇馔北上】匕者逆退复位于门东北面西上
　　御布对席御袵于奥媵袵良席在东皆有枕北止注袵卧席也妇人称夫曰良止足也疏前布同牢席夫在西妇在东今乃夫东妇在西易处者前者示隂阳交防有渐故男西女东今取阳往就隂故男女各于其方敖曰夫东妇西者变于坐席也
　　质明赞见妇于舅姑席于阼舅即席席于房外南面姑即席注房外房户外之西疏郑以舅在阼阼当房户之东若姑在房户之东即当舅之北南面向之不便又见下记云父醴女而俟迎者母南面于户外女出于母左以母在房户西故得女出于母左是以知此房外亦房户外之西也赞礼妇席于户牖间注室户西牖东南面位疏知者賔客位于此是以礼子礼妇皆于此尊之故也
　　凡室中之席皆南上葅又在醢北
　　敖氏集説奥室中西牖下少南也布席东面北上宜变于神席也
　　菹醢在酱北菹又在醢北南上也敖以此知壻席之北上
　　敖曰特牲馈食记曰私臣门东北面西上
　　敖曰对席妇席也经于妇之菹醢云北上则此对席南上矣凡设豆于主人之席前者其所上率与席之所上相变此礼于少牢下篇见之未设而布壻席已设乃布妇席示尊卑之义也此于壻席为少北不正相乡特取其一东一西故云对耳
　　敖曰阼席亦西面凡设席其在东者则西面在西者则东面南北放此经或不见者可知也
　　舅姑入于室妇盥馈特豚合升侧载无鱼腊无稷并南上其他如娶女礼注侧载者右胖载之舅俎左胖载之姑俎异尊卑并南上者舅姑共席于奥其馔各以南为上疏周人尚右故知右胖载之舅俎左胖载之姑俎也敖曰南上之文主于菹醢葢特举此以见舅姑之皆东面且明席之北上也席北上则舅在北姑在南矣姑不别席于北方者辟妇之位也
　　卒食一酳无从
　　席于北牖下妇彻设席前如初西上妇馂疏言西上者亦以右为上也
　　敖曰酳舅于席前之南姑于席前之北皆西面其拜亦在户西北面也舅姑亦皆答拜于其席
　　敖此席当在尊西而东上【席于北墉下】
　　敖此所设者皆如馈之设但易处则所上之面位不同之耳
　　姑酳之妇拜受姑拜送
　　敖曰妇拜于席南面姑亦拜于西墉下东西之位也
　　席于庿奥东面右几席于北方南面注庿考妣之庿北方墉下
　　敖曰右几见席南上也凡设几例在席之上端舅席东面而南上姑席南面其西上与生人室中之席东面者北上南面者东上鬼神则变之
　　彤按室中之席东面者南上南面者西上人鬼同









　　仪礼小疏卷七
