<!-- { "loadSidebar": true } -->
　　此宾葢兼介而言按燕礼献宾有爼献公卿无爼下记云与卿燕则大夫为宾注云不以所与燕者为宾者燕为序欢心宾主敬也然则宾主敬故有爼燕为序欢心故卿无爼又人君尊故与之序欢心敬乃可杀此冠礼是士劳其宾赞于赞冠者不可以杀其敬故知介亦有爼也
　　三醮有干肉折爼
　　注云干肉牲体之脯也折其体以为爼疏云或为豚解而七体以干之及用之将升于俎则节折为二十一体也陈祥道云国语曰禘郊之事则有全脀王公立饫则有房脀亲戚燕饮则有殽脀【周定王语】全脀豚解也房脀体解也殽脀骨折也士丧礼特豚四鬄去蹄两胉脊既夕鼎实羊左胖亦如之然则四鬄者殊左右肩髀而为四又两胉一脊而为七【士丧礼疏云前左右肩臂臑属焉后左右髀防胳属焉并左右胁通脊为七体】此所谓豚解也丧礼畧豚解而已至虞然后豚解体解兼有焉若夫正祭则天子诸侯有豚解体解礼运曰腥其爼熟其殽体其犬豕牛羊腥其爼谓豚解而腥之为七体熟其殽谓体解而爓之为二十一体大夫士有体解无豚解以其无朝践献腥之礼故也朱子云豚解之义陈说得之二十一体则折脊为三曰正脊曰脡脊曰横脊两胉各三曰代胁曰长胁曰短胁凡六两肱各三曰肩曰臂曰臑凡六两股各三曰髀曰肫曰胳凡六通为二十一体凡牲与腊方解割时皆如此但牲则两髀以贱而不升于正爼耳故少牢礼具列自髀以下凡二十一体但髀不升耳而郑氏注云凡牲体之数备于此初不及他体也况此言腊则又不殊贱也【按周礼干肉虽掌于腊人然经云掌干肉凡田兽之脯腊郑注云大物解肆干之谓之干肉腊小物全干则干肉与腊别也此二句误】而周礼肉饔及此经昏礼两疏皆言二十一体乃不数两髀而不计其数之不足葢其疎畧至少牢疏及陈祥道乃去髀而以两觳足之葢见此经犹有脰及两觳可以充数然欲尽取之则又衍其一故独取两觳而谓脰非正体若果如此则觳亦非正体又何为而取之耶此其为说虽巧而近于穿凿不可承用彤谓体解之义朱子之说尽矣其云凡牲与腊方解割时皆如此者谓方出镬而未升鼎爼之时按士虞记杀于庙门西豚解是未烹时总为七体也下云羮饪升左肩臂臑肫胳脊胁实于上鼎是实鼎时一左胖而分七体也则体解在羹饪之后而不在未烹以前可知【士虞记注云豚解解前后胫脊胁而已熟乃体解升于鼎也】朱子特未之详言耳又按左传云王享有体荐宴有折爼【宣十六年】杜注云享则半解其体而荐之宴则体解节折升之于俎孔疏云荐其半体亦为之房烝为不食故不解折体解节折升之于爼即殽烝也然则半解其体乃用半体而豚解之若既夕礼之分为四段也固非士虞半解之七体亦岂少牢之解为二十一体乎陈以房脀为少牢之体解误矣至殽脀之义杜孔云体解节折即本诸国语葢言既体解之而又节折之此体解即豚解而为七体也节折即体解而为二十一体也陈云骨折与节折同但下云肩臂臑防胳之骨不折所折者脊胁是徒知脊之折为三胁之折为六而不知肱骨之分而为肩为臂为臑股骨之分而为髀为防为胳皆折也则亦不能无失也若推而言之特牲馈食尸爼阼爼主妇爼皆正脊长胁各二骨折十二骨而为二骨者六折六骨而为二骨者三也少牢馈食脊胁皆二骨以并至宾尸各一骨折二骨而为一骨者两也少牢宾尸之臑折豕左肩折特牲之觳折折一骨而为半骨者两也皆谓之骨折亦通谓之殽脀特牲记云若有公有司私臣皆殽脀注云此所折骨直破折余体可殽者升之爼是也又士虞记云用专肤为折爼取诸诸脰膉折脰膉亦谓之折爼则凡破折余体者皆视此矣【敖继公特牲记主妇爼觳折说云凡牲体皆折也然经文之例其先言体乃言折或单言折者必非正体若全体者也葢与折爼之说不同今以士虞记例之敖亦未尽】然殽脀折节之正必以节折二十一体者当之又按此经贾疏云案周礼腊人云掌干肉凡田兽之脯腊郑注云大物解肆干之谓之干肉薄析曰脯捶之而施姜桂曰腵修若然干肉与脯修别此注云牲体之脯者但取于脯之干不取其薄析也
　　脊凡二十四节正脊十二节在脰下【颈骨以下六节疑但名脊不名正脊或统名正脊】脡脊六节在正脊下横脊六节在脡脊下正脊半短半长横脊尤长
　　代胁六　长胁六　短胁二　凡两旁各十四骨凡肱三节股四节皆去蹄算
　　胳下曰觳
　　前蹄上有四短节连颈骨总名曰臑臑之名由四短节柔故也
　　正脊当心微屈脡脊不屈皆较横脊少短横广也不曰长而曰横据爼上言
　　代胁前胁也按广雅云佽代也然则代亦训佽矣诗毛传云佽助也然则代亦有助义矣前胁冣短若为长胁之助故名代胁
　　若杀则特豚载合升离肺实于鼎
　　注云煮于镬曰烹在鼎曰升在爼曰载载合升者明烹与载皆合左右胖敖说云载衍文彤谓则特豚载为句乃承上干肉折爼而言载即谓爼谓爼为载犹谓脯醢为荐也葢先载半体以醮子留其半以礼宾赞各有其爼不得合左右胖并载也合左右胖并载者惟士丧礼为然郑注非是敖亦不得其说而衍之尔又冠礼主于醮子醮子者宾设爼者宾之赞礼宾赞亦为其醮子而劳之然则醮子以右胖礼宾赞以左胖特牲馈食记云尸爼肩臂臑肫胳正脊横脊长胁短胁其右胖醮子之体数欤乡饮酒记云宾爼脊胁肩肺主人爼脊胁臂肺介爼脊胁胳肺其左胖礼宾赞之体数欤但乡饮酒介爼以胳辟大夫为遵用臑与肫耳冠礼宾之下无尊于介者爼宜用臑或疑冠礼非特牲馈食之比不知士之子摄盛可用士之爼也他无所仿则仿神爼而已乡饮酒亦士礼又具宾介与冠礼同故亦仿之
　　敖说云士丧礼曰特豚四鬄去蹄两胉脊此其合升之体数也又于士昏礼特豚合升云不言四鬄两胉者士丧礼有成文故此畧之按此经醮辞有云肴升折俎则是固以节折之体而升之爼也节折之体分载各爼或九或三而合升于鼎则総为二十一体敖见士丧礼合升七体遂以为冠昏皆然不知嘉礼凶礼详畧各有其宜一槩以相量则失之矣
　　彤曰不用豕而用豚豚未成牲而将成牲于冠义类也昏合体丧凶事并事之将成故亦用豚载字属上读葢谓爼为载必言载者嫌合升为升爼也合升以下载爼前事合而升之为醮子礼宾轻重畧同又豚小鼎足以容尔右胖醮子左胖礼賔葢先后分载各爼郑云载爼合左右胖以丧礼为冠礼误也云凡牲皆用左胖亦误

　　仪礼小疏卷二
　　钦定四库全书
　　仪礼小疏卷三
　　呉江沈彤撰
　　士昏礼
　　昏礼下达
　　疏云下记昏辞云吾子有惠贶室某也称有惠明前此已通辞相许
　　按士冠礼首云士冠礼筮于庙门士相见礼云士相见之礼贽冬用雉夏用腒乡饮酒礼云乡饮酒之礼主人就先生而谋宾介乡射礼云乡射之礼主人戒宾燕礼云燕礼小臣戒与者公食大夫礼云公食大夫之礼使大夫戒凡篇题皆用经首句故首句无不与篇题同首句下必序是礼之始事不及其他且明了无不成辞者则此经昏礼上当脱士字下达上亦有阙文玩郑注必先使媒氏下通其言及引诗匪媒不得诸语当脱使媒氏三字则昏礼有其始而辞成与诸篇首句一例矣敖君善及万充宗等乃为自天子下达庶人之解无论其辞不成也而例且变变例必有谓今将以此明士之昏礼畧如大夫以上而即昏以例其余乎则昏礼非要且近于记文之旁及者将以此明大夫以上之昏礼即士礼而畧其文乎则大夫以上之昏礼今虽无考古未尝不各有其书而其义亦非要若媒氏通辞固昏礼之要也舍其要而及其非要经无是也故其说虽本先儒其误实甚又下达下字当去声读与周易男下女之下同葢自请期以上皆壻父下女父之事亲迎为壻之下女女在家壻家未有不为之下者故使媒氏下达乃壻父自下之始也而疏以男上女下解之亦乖经义
　　宾升西阶当阿东面致命
　　郑云阿栋也入堂深示亲亲今文阿为彤谓阿非栋方纳采而即示亲亲非情之正按乡射记云序则物当栋堂则物当楣注云是制五架之屋正中曰栋次曰楣前曰之前为檐又考工记云四阿重屋注云若今四注屋【注近本作柱士冠礼引此作注注即霤也作注为是】四注则四檐四檐则四阿然则阿即也今文阿为义之同耳又按乡饮酒礼云宾主拜于两阶上皆当楣此宾升西阶而当阿致命四礼相如葢皆承壻父自下之义又宾主不敌示之谦虽当楣且不敢况入堂深而当栋乎必不然矣考工记又云门阿之制五雉阿亦也注云栋亦非按其下论宫隅城隅之制是阿与隅兼举知以边对角言之
　　凡郑注叠出古文今文有声之一者若旅作胪谡作休箭作晋之类有声之近者若阈为蹙糅为缩牢为纋之类有音之一者若闑为与作预之类有音之近者若盥作浣媵作腾之类有形之近者若纁作熏啐作呼之类有形之于上下文一者若酳作酌【士虞少牢】常为祥【士虞】用为于【特牲】之类有义之近者若黍作稷俟为立射人为槟者特为爼之类有义之一者若起为开扄作之类其中亦有互相兼者皆郑以为误而不之从者也此阿之作则由义之一而误者阿之言倚屋宇倚焉之言阁屋宇阁焉名异实同故縁此致误不见于经而阿见考工记今虽不依郑义亦当从古文尔
　　挚不用死
　　士以雉为贽其常也故下记奠贽注云雉也此云贽不用死注云贽鴈也吾友曰尚书云一死贽谓雉也则此句直云贽不用雉而已敖继公谓古人非昏礼而用鴈岂有用死者乎则误甚矣愚谓贽不用雉者为其死也不曰雉而曰死兼明其义也白虎通谓昏礼贽不用死雉故用鴈是也必用鴈者取其生而有节故上下共之非为摄盛敖又谓此文在皮帛之前是指纳采之类又云遣使为之而非亲执以相见不可谓贽皆非也记文多一事一义上又云凡行事必用昏昕则自该亲迎言之不可谓专指纳采之类且使者代主人将事则使者之执之犹主人之执之也何不可谓贽耶
　　纳征纁束帛
　　注云束帛十端也周礼曰凡嫁子娶妻入币纯帛无过五两按郑周礼注云五两十端也必言两者欲得其配合之名杂记曰纳币一束束五两两五寻然则每端二丈彼疏云古者二端相向卷之共为一两五两故十端也【昭二十六年币锦二两注云二丈为一端二端为一两所谓匹也二两二匹】又按郑杂记注云十个为束贵成数两两卷【卷近本作者误今以意改正】合其卷是谓五两八尺曰寻五两五寻则每卷二丈也合之则四十丈今谓之匹犹匹偶之云与彼疏云一束谓十个两个合为一卷是束五两也聚此数说而此经束帛之制明矣
　　容斋随笔载春秋公羊传乘马束帛注云束帛谓三纁二三法天纁二法地郑聘礼注三纁二
　　按周礼染人云夏纁注云纁天地之色以为祭服疏云天地之色黄而云纁者【故书云作字之误也】土无正位托位南方火火色赤赤与黄共为纁也【故书无下赤字王制疏采郑易注已然此说葢本郑】又按尔雅云一染谓之縓再染
