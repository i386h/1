<!-- { "loadSidebar": true } -->
　　敖谓以士昏礼例之此以下所载诸辞皆当为记文乃在经后记前未详按冠礼诸辞即经也士昏礼经未及辞故于记补之又冠礼经详故记但言冠义昏礼经畧故记皆补其所未备言各有当不可以彼而例此也
　　公侯之有冠礼也夏之末造也
　　此见夏初以上无公侯冠礼也
　　天子之元子犹士也天下无生而贵者也
　　天子之元子犹士则亦用士礼冠之此见无天子元子冠礼也天下无生而贵者郑云明人有贤行着德乃得贵也【此郑注见郊特牲】
　　继世以立诸侯象贤也
　　言不象贤则虽继世而不得立为诸侯故防而即位者俱以士礼冠之不成之为诸侯也释所以无公侯冠礼之意孔疏郊特牲此节云释夏末以来有诸侯冠礼之意乃是反说葢执其词而不逆其志也
　　以官爵人德之杀也
　　此申上五十而后爵之意以德之大小为爵之大小则年未五十不必有大德故大夫之爵不及也
　　死而諡今也古者生无爵死无諡
　　此因上冠而字之敬其名也而类及之见古者士但有名字而已今死而諡则文胜也言生无爵又因以官爵人而及之
　　此冠义礼记郊特牲篇亦载之亦有继世以立诸侯而下三节先儒谓于冠义无所当而疑其错简非也去此三节则义不明备郊特牲冠义末云知其义而敬守之先王之所以治天下也见士冠礼中先王治天下之道存焉象贤德杀二节亦发此义
　　附士冠礼监本刋误
　　筮必朝服尊蓍龟之道也
　　朝服下嘉靖本有者字按疏出注语及杨氏图并同道下嘉靖本无也字杨图同
　　肩革带博三寸
　　三疏作二按郑此注本玉藻彼文正作二又士大带广二寸则革带二寸可知当改正
　　所自辟除府史以下也
　　嘉靖本无也字按疏及杨图并同
　　今时卒吏及假吏皆是也
　　卒吏朱子通解引疏作卒史按汉书倪寛传补廷尉文学卒史黄霸传补左冯翊二百石卒史儒林传置五经百石卒史皆作史当改正
　　假吏之吏疑按后汉志司隷校尉州刺史并有假刘昭注引汉官雒阳令有假皆不兼吏名此云假吏者或吏字衍或郑随时俗称之
　　筮人有司主三易者也
　　嘉靖本无也字杨图同
　　韇藏防之器也
　　嘉靖本无也字按疏及杨图敖氏集说皆同
　　宰有司主政教者也
　　嘉靖本无也字疏同
　　卦者有司主画地识爻者也
　　疏无也字杨图同
　　宗人有司主礼者也
　　嘉靖本无也字按疏及敖说同
　　在客曰介
　　曰疏作称
　　水器尊卑皆用金罍及大小异
　　朱子通解云罍下及字恐误彤谓及至也言至其大小则异耳
　　其爵同
　　朱子云三字未详彤按下记云古者生无爵注云周制以士为爵疏云案周礼掌客职云凡介行人宰史以其爵等为之守礼之陈数凡介行人有士故知周士有爵是本句爵字即爵命之爵士虽有上中下而仕于公侯伯者爵等则一故云其爵同也葢申言所以皆爵韠之义无误字
　　勺尊升
　　按疏谓少牢罍水有枓与此勺为一物故云尊斗则升本作斗后魏以来字多别体升斗字几不辨故致误耳当改作斗
　　周礼王之皮弁防五采玉璂象邸玉笄
　　璂嘉靖本作琪通解杨圗并同按仪礼释文作璂周礼弁司作璂释文云本亦作琪则二字通用也
　　则士之皮又无玉象邸饰
　　邸字疑按贾释皮弁笄爵弁笄云大夫士之笄亦当用象是士之皮弁惟邸不用象故不云无玉象饰而云无玉象邸饰也又按聂氏图引梁正阮氏图云笄士以骨大夫以象则士笄无有以象饰者而此注邸为衍字矣未详孰是
　　古文匴为篹
　　爲嘉作作
　　坫为襜
　　为疏作作
　　古文袗为均也
　　朱子通解云按袗古文作均而郑注训同汉书字亦作袀则当从均袀为是矣但疏乃云当读如左传均服振振一也则未知其以袗字为均耶抑以袗音为振也彤按通解所引疏在士昏礼女从者毕袗节郑注袗为上下同杜解均服亦云上下同服故疏言读如均服之均葢袗既训同则字当为均而音亦从之也凡注疏所云某读如某书某句之某字皆义与音并一者若以袗音为振则专取音之一非其例矣但郑叠出古文而不从者疑今文本作袀郑以从土不若从衣故从今文后又转譌为袗耳然则袗当为袀也师古曰袀音均又别本无也字
　　童子之饰也
　　饰嘉靖本作节按玉藻正作节孔疏以礼节解之则非饰明矣当改正
　　古文紒为结
　　通解曰按汉书髻亦作结
　　外门大门外
　　敖氏集说引此注无下外字当从之
　　立于房外之西
　　于嘉靖本作于
　　行翔而前鸧焉
　　鸧疏亦作跄按聘礼众介北面跄焉正作跄又曲礼士跄跄释文云跄本又作鸧同七良反则鸧跄一也
　　洗盥而洗爵者
　　者衍文按疏两叠注语前有者字叠注例也后无者字注本无之也若有之则不辞矣传写者因前叠注而误从后为得
　　古文叶为擖
　　擖李本金本作掲按少仪云执箕膺擖郑注擖舌也释文云以涉反嘉音叶然则古文自以声同而误耳若作掲则擖形不全又误之误矣
　　此醴当作礼
　　此句下嘉靖本有礼宾者谢其自勤劳也九字通解集说同当增入疏不之释疑有脱漏
　　必帷幕
　　必嘉靖本作以通解集说同按聘礼记云次以帷注语本此当改正
　　宾醴不用柶者
　　宾醴嘉靖本作礼宾通解同当从之疏作醴宾
　　内则曰饮重醴清糟
　　重醴清糟下嘉靖本有稻醴清糟黍醴清糟粱醴清糟十二字通解集说同惟疏专出重醴清糟四字释之而不叠稻醴十二字彤谓郑引内则本为泲其醴及文者用清之证义取清糟无事分稻黍粱之等遂删并其文以成句故贾从而释之如此若诸本则复而赘矣但疏释重醴清糟节末云稻醴以下是也似稻醴十二字注原有之葢当时传写者误取内则全文入之未可知要非郑意也
　　赞者众宾也
　　嘉无此八字杨圗同按此八字上云男巫王吊则与祝前疏云云祝前者周礼春官防祝职云王吊则与巫前是也然则此八字乃贾引之以释注而非注本文明矣况郑注简严上句中已含此八字何用叠施耶当从嘉靖本
　　春秋传曰吾公在壑谷
　　嘉靖本传曰下有郑伯有耆酒为窟室而夜饮酒击钟焉朝至未已朝者曰公焉在其人曰廿八字壑谷下有伯有者公子子良之孙良霄十一字按疏有释良霄语释文有耆酒窟室朝至公焉等反音嘉靖本是也当从之
　　君吊葢乘象辂
　　辂嘉作路杨图敖说同按周礼巾车职本作路嘉是也
　　荆焞所以钻灼龟者
　　按释文云钻一本作灼是钻灼二字当衍其一本疏有钻龟之文则所衍乃灼字也
　　周礼菙氏掌共燋挈
　　挈嘉作契敖说同按释文作挈云本又作契葢古二字通用但周礼本作契当从嘉
　　遂灼其焌契
　　灼按周礼作龡彼注云谓以契柱燋火而吹之【柱杨图作往非柱与拄同】此葢吹而后灼言灼则吹在其中矣但恐与灼龟之灼乱仍从周礼本文为得
　　遂以役之
　　按周礼本文无以字当去
　　古文闑作絷
　　絷槷之误也士冠礼诸篇叠出此文皆云作槷


　　仪礼小疏卷一
　　钦定四库全书
　　仪礼小疏卷二
　　呉江沈彤撰
　　士冠礼笺
　　前期三日筮宾
　　前期三日注谓空二日者为期一日宿賔宿赞冠者又一日也贾疏甚明敖乃谓但空为期之一日误以宿宾赞与筮宾同日耳
　　设洗直于东荣南北以堂深水在洗东
　　按乡饮酒礼设洗于阼阶东南南北以堂深东西当东荣彼疏云荣在屋栋两头与屋为翼此直东荣亦设于阼阶东南葢遥当之正堂之旁为东堂西堂东堂西堂之旁为夹道夹道之旁为都宫之墙则东荣正临夹道故洗东有余地可置水而当东荣加东西二字亦非赘文万氏为寝庙图屋两旁无夹道疎也南北以堂深彼疏云堂下洗北去堂逺近取于堂上深浅假令堂深三丈洗亦去堂三丈以此为度盖去堂不三丈不堂东荣则于陈器位人害耳
　　设洗直于东荣
　　注云荣屋翼也疏云即今之抟风朱子厦屋说云横栋尽外有版下垂谓之抟风荣翼乃接檐之名【接檐谓东西腰檐也】疏直指抟风误又释宫云说文曰屋梠之两头起者为荣又曰屋櫋聨【二字考说文增入】齐谓之檐楚谓之梠然则梠即檐而檐之东西起者乃曰荣耳彤按二说释宫为得其实谓檐为荣乃本郭璞注上林赋所云南荣屋南檐者以说文核之郭亦误也又士防礼云升自前东荣降自后西荣前者南后者北由南北而言则曰东荣西荣由东西而言则曰前荣后荣故丧大记之西北荣与士丧礼之后西荣一也
　　南北以堂深
　　以堂深庭洗宜先深堂之深而堂之深无明文陈氏礼书引尚书大传曰士之堂广三雉三分其广以二为内注云雉长三丈内堂东西序之内也是堂广凡九丈序内六丈而堂之深亦未及焉按考工记云周人明堂度九尺之筵东西九筵南北七筵五室凡室二筵疏引书传云周人路寝南北七雉东西九雉室居二雉知周人度堂寝之深广皆以九与七差之也然则堂广九丈者堂深宜七丈室取二丈【实一丈八尺五寸】室之外宜五丈以序内堂广六丈九七差之堂之深尚宜四丈六尺六寸有竒朱子释宫云士昏礼疏曰碑在堂下三分庭一在北聘礼注曰设碑近如堂深三分庭一在北设碑而碑如堂深则庭葢三堂之深也聘礼疏云碑东当洗然则洗西亦当碑而北去堂亦四丈六尺六寸有竒矣
　　韎韐
　　注云韎韐緼韨也士緼韨而幽衡合韦为之士染以茅搜因以名焉今齐人名蒨为韎韐按玉藻云一命緼韨注云緼赤黄之间色所谓韎也疏云毛诗云韎韐茅搜染齐人谓茅搜为韎韐声也茅搜则蒨也诗疏云此传云一入曰韎韐按尔雅云一染谓之縓是韎韐即縓也然则韎为赤黄色之冣浅者韐乃韨之异名并韎韐为色通方言非正训也说文韐亦作□云士无市【韨同】有□制如榼缺四角爵弁服其色韎贱不得与裳同司农云裳纁色诗疏又云駮异义云韎草名字当作靺
　　缁深　赤而有黄者为纁　縓浅防　防浅纁黒而兼青赤黄者为
　　说文云黑而有赤色者为
　　郑注檀弓黄里縓縁云黄之色卑于纁縓纁之类
　　端裳黄裳杂裳可也
　　郑云上士裳中士黄裳下士杂裳虽无正文而义有可取葢士冠礼本为未仕之士制之而冠主则已仕为士者故得用摄盛之法假令父为上士则子服裳父为中士下士则子服黄裳杂裳若父为大夫则子亦服裳礼穷则同也故敖谓端以裳为正是也谓若无裳亦许其用黄裳杂裳则何为而无裳乎非其义矣
　　缁布冠缺项
　　缺项所以固缁布冠者其用与皮弁之笄爵弁之笄同乃自为一物非虚言冠项之缺也郑读缺如頍谓其制围发际结项中隅为四缀敖读如字谓别以缁布一条围冠而后不合皆无正文不辨其孰是然并以缺项为固冠之物则不可易也万充宗乃以冠后两开不相属为缺项是缺项非一物而本文五字专为下句张本矣岂误以缁布冠与青组缨同箧而忘其自置一匴乎不思甚矣
　　赞者皆与赞冠者为介
　　彤曰乡饮酒记云主人之赞者不与无算爵然后与此亦当然
　　归宾爼
　　彤曰乡饮酒记云其牲狗也宾爼脊胁肩肺介爼脊胁胳肺此介爼不用胳用臑若醮用特豚则归宾亦以豚爼
