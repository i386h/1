<!-- { "loadSidebar": true } -->
　　注云馔要方也按特牲注云腊特馔要方也彼疏云豆在神坐前豕设于豆东鱼次豕东若腊复在东则馔不得方故特也上经腊特于爼北义同此经设湆于酱南者以酱东黍黍东稷若稷东复湆则馔仍不得方故亦特设之于酱南两注皆明特设之义葢必有特设者而后馔乃得方也是云馔方固不数特设者若通数二特即不可谓方疏以为要方者据大判而言由此故耳
　　设对酱于东菹醢在其南北上
　　敖云下文云设黍于腊北而此酱宜在黍东则于特爼为东北也又云二豆在酱南俱当特爼之东彤按下经设黍于腊北之腊谓妇之腊即妇之特爼也敖误以夫妇共三爼乃以此腊为即上所特设者遂谓酱于特爼为东北二豆当特爼之东无之而不误矣且如其言则下经对席北去壻席过半夫妇径不相直又何以称其敌偶之义耶
　　御布对席
　　杨氏夫妇即席图两席与席前之馔俱在室南正相乡敖乃谓妇席于壻席少北非也经云对席宜正相乡其在室南不逼牖下者壻席布于奥对席当布于窔布于窔当避户则布于奥亦不得逼牖下耳至所陈两馔壻妇皆各有爼于经注都合但壻之席前豚爼宜当二豆之东而此但当菹东腊宜特设豚爼之北而此复当醢东则亦失之按聂氏图敦形圆其径同于簠簋簠簋口底径俱五寸二分【今本簠口径六寸误】厚八分则敦径通六寸八分豆圆径尺二寸登与豆同【今本登径二寸二寸上脱尺字】爼长二尺四寸广尺二寸酱与菹醢俱在豆豚鱼腊俱在爼黍稷俱在敦湆在登爼横设腊特于豚北湆亦特于酱南中间凡三豆二爼二敦横之为三列纵之为二列爼之长适当二豆之径敦之径当豆径爼广之半有竒参差配合馔乃得方妇席前之馔亦一例杨图固未尽也今更为图以正之并列于左














<经部,礼类,仪礼之属,仪礼小疏,卷三>
　　妇执笲枣栗
　　注云笲竹器而衣者其形盖如今之莒卢矣疏云筥卢郑举汉法以况义但汉去今逺其状已无可知也按诗毛传云方曰筐圆曰筥说文云筥防也防饭器又云卢饭器以栁为之葢饭器而竹与栁为之者宜于圆是卢亦圆也郑殆兼二者以况笲之圆欤礼记释文云笲以苇若竹为之衣之以青缯聂图云笲如筥状其口微弇而稍浅容一斗敖说以聘礼卷币实于笲谓笲之制隋方如箧非也实币之笲葢隋圆
　　舅辞易酱
　　易酱敖云易姑酱是也谓御为之则非此蒙上舅辞之文葢舅亲易之下经妇馂姑之馔则姑酳之此舅辞妇之馂则为之易酱犹酳之之义也礼必有报且姑之酱非舅不得輙易
　　郊特牲云妇盥馈舅姑卒食妇馂余私之也　馂下当脱姑字私谓妇私其姑非谓舅姑恩于妇也自妇见舅姑至舅姑飨妇壻皆不与亦礼不参之义
　　于是与始饭之错
　　葢姑未酳之前媵自馂姑馔如妇之馂姑之馔也则御亦自馂舅之馔矣御馂舅馔媵馂姑馔与始饭之位同也姑既酳于是媵馂舅余御馂姑余乃与始饭之交错也妇不馂舅余者舅尊而不亲也故媵亦从而不馂也然而姑酳之而卒馂之者媵馂主人之余御馂妇余之义也彼也终始乎交此也始乎别而终乎交不终乎交惠不均于昏礼亦不类
　　妇入三月然后祭行
　　此见适妇之入未三月虽遇时祭不往助也舅姑并殁三月而奠菜经已言之则此自指舅姑之偏殁者若舅姑并存而助祭于祖其必以三月亦明矣注于文义顺疏论礼详皆至当不可易敖乃云祭行谓夫家之祭方行夫家必俟妇入三月乃举其常祭欲令妇得助祭而成妇之义则是主乎助祭者而不主乎所祭者此之谓重妇而轻祖祢两失之矣万充宗之误尤多故不暇辨
　　若舅姑既没则妇入三月乃奠菜
　　厥明盥馈舅姑而庙见必俟三月者盥馈以养生庙见以祭死能则安不能则去均耳但欲知其能养即养以观之而已故厥明而盥馈舅姑也欲知其能祭非徐察其性行不得也故必三月而庙见也然盥馈舅姑虽在厥明而定妇之去留亦须三月葢三月天道小变之节妇德之恒可于此而知之彼不亲迎则妇入三月然后壻见者亦欲察知妇之德果可以不去否耳妇三月而庙见壻三月而见妇之父母其义一也
　　若不亲迎则妇入三月然后壻见
　　亲迎为昏礼大节而记乃有若不亲迎之文下云妇入三月然后壻见固俟妇之庙见而后壻见妇之父母也则不亲迎之为无父者明矣敖氏集说云记曰父醮子而命之迎昏义曰子承命以迎是亲迎必受父之命也若无父则子无所承命故其礼不可行此葢统宗子支子而言万氏商则专指宗子谓支子无父而有宗子之命则得亲迎彤谓先王之礼敬宗收族支子既必称其宗以命使者则宗子自必代其父而主其昏谓支子得承宗子之命而亲迎是也敖说未尽顾支子而无宗子以命之则亦不得而亲迎诸父诸兄不可以命宗子其遂可以命支子乎
　　若昏期前定及期有公事未毕则使人逆之既竣事乃俟于门外妇至再拜稽首而后揖入也　此从诸侯不亲迎而推之文王亲迎于渭尚是为世子是也诸侯亲迎在境内葢使上大夫往彼国迎之至境
　　内则亲出迎之故谓诸侯不亲迎者谓不亲迎于其国也若入境而不亲迎则有俟着俟庭之讥矣士冠礼云若孤子则父兄戒宿冠之日主人紒而迎宾拜揖让立于序端皆如冠主礼于阼注云父兄诸父诸兄冠主冠者亲父若宗兄也是诸父诸兄但可以戒宿而不可以为冠主推之昏礼亦但可称诸父诸兄以命使而不可以诸父诸兄主昏葢旁尊不得而加诸正适也即以旁尊而加诸支子犹嫌僭统未极敬宗之义故在支子可也在旁尊则亦不可附士昏礼监本刋误
　　纳采而用鴈为贽者取其顺隂阳往来
　　此二句嘉靖本在纳其采择之礼下句首无纳采而三字疏及杨图同按此乃合言之序当从之
　　故受其礼于祢庙
　　庙下嘉靖本有也字
　　南面待主人迎受
　　迎释文作梧五故反按聘礼宾进讶受几于筵前注古文讶为梧公食大夫礼从者讶受皮注今文曰梧受梧与讶古音同故耳郑皆叠出之要不从也【既夕礼若无器则梧受之注不叠出今古文葢句脱】不应此反自用之疑此迎本作讶传写作梧故释文因之后人以迎讶同义遂更转而为迎亦无害也
　　纯帛无过五两
　　郑注媒氏云纯实缁字也古缁以才为声按郑此注缁字当作防陆氏诗召南释文云防帛依字糸旁才后人遂以才为屯因作纯字
　　从役持炬火
　　从嘉靖本作徒杨图敖说同当从之
　　裧车裳帏
　　裳帏疏亦作帏裳按杂记缁裳帷则用裳帷卫风渐车帷裳则云帷裳彤谓裳帷谓如裳之帷帷裳谓帷之如裳者颠倒称之各有其义此经作裳帷非误但杂记卫风字皆作帷而此注作帏卫风笺疏并同葢亦当时通用也
　　诗诸娣从之
　　诗下嘉靖本有云字当补
　　上下皆也
　　嘉靖本无也字疏及杨图同当从之
　　用者谓用口啜湆用指酱
　　嘉靖本无用口用指四字按公食大夫疏引此注同彤谓经云以湆酱故注以用训其字而以啜解其义若云用口用指则似所用者在口指而不在湆酱县下嘉无于字
　　綪读为防屈也
　　防下嘉靖本重出防字通解杨图同当从之
　　组系为可结也
　　句下嘉靖本有古文幎为涓五字通解同当从之
　　楼为削约握之中央
　　为嘉靖本作谓通解杨图同当从之
　　今文楼为纋
　　楼吴本作牢当从之
　　极犹放也
　　聂图引此注无字按大射仪朱极三注云极犹放也亦无字当从之
　　令不挈指也
　　释文云挈刘本作契按说文云挈县持也大射仪注云无极放契于此指多则痛释名云契刻也【杜预注定九年左传尽借邑人之车契轴亦云】是挈当为契但二字并从防防本从刀疑古亦通用
　　古文王为三
　　三嘉靖本作玉吴本同当从之
　　君绵冒黼杀
　　绵嘉靖本作锦当从之
　　谓生时爵弁所衣之服也
　　嘉靖本无所衣二字疏同但通解杨图并有按文有者是疏葢脱也
　　天子以璆玉
　　璆嘉靖本作球杨图同释文亦作璆按禹贡雍州贡球琳琅玕球史记作璆说文云球或从翏则球璆通也但玉藻原文作球作球是
　　淅沃也
　　沃嘉靖本作汰释文作汰徒赖反按说文云汰淅防也玉篇云沃溉灌也汰太过也然则沃与汰皆不可以注淅矣当从陆本
　　甸人取所彻庙之西北厞薪防之
　　厞薪下嘉靖本有用字释文同按丧大记原文有者是
　　复于筐处也
　　嘉靖本无也字杨图敖说同疏及释文通解皆有也字按文有者是
　　象平生沐浴裸裎
　　裸嘉靖本作倮释文通解杨图同
　　送终之礼也
　　嘉靖本无也字疏及通解杨图并有有者是
　　以其居当牖
　　居嘉靖本作俱疏及通解同当从之
　　搢插也
　　插释文作捷扬图作歃
　　古文幂皆作密
　　古嘉靖本作今通解同
　　被无别于前后也
　　嘉靖本后下有可字疏及杨图敖说同当从之
　　妇人亦有苴经
　　苴敖本作首按此注下云但言带者记其异则作首为是
　　又将初丧服也
　　将下一本有改字按上云变此云改则义复有者误也将训持不训殆本无脱文
　　丧服小记曰斩衰髺发以麻免而以布
　　按小记以麻下有为母髺发以麻六字葢郑引此文乃断章取之非脱也丧服记疏引此注斩作齐疑误
　　于房于室释髺发宜于隠者
　　按贾疏此并下文妇人髽于室兼言之是也然则髺发下脱免髽二字
　　古文予为于
　　于嘉靖本作与
　　横者三
　　三丧大记作五诸本皆误当改正
　　巫掌招弥以除疾病
　　弥嘉作弭杨图同按掌招弭以除疾病本周礼春官男巫职文彼注云杜子春读弭如弥兵之弥释文云弥与弭同此经释文作弥云又作弭则二字古葢通用但从男巫职元文则当作弭
　　丧祝王吊则与巫前
　　通解曰详赞者谓主人之赞者也恐字误作众耳彤谓此赞者谓宾之赞者故郑以众宾当之葢上经云醴宾酬宾下经云赞冠者为介则此经云赞者皆与以例求之自当谓众宾矣朱子所以疑之者为郑注赞者奠纚笄栉彻皮弁冠栉荐脯醢云皆赞冠者为之遂以宾之赞惟赞冠者一人故不得不以此赞者为主人之赞者耳不知主人前所戒宾自正宾及赞冠者之外皆众宾则皆赞者也则奠纚笄栉荐脯醢自不必赞冠者一人为之郑前后注意颇不相贯若此之以众宾注赞者固无误也下注云皆与亦饮酒为众宾谓赞者饮酒亦为众宾如加冠时字非复出至主人之赞者犹兄弟有司也其得与于献酢之礼耶乡饮酒记云主人之赞者不与即此而证可以决矣
　　凡牲皆用左胖
　　左疑当作右按疏云特牲少牢乡饮酒乡射皆用右胖明右体周礼所贵唯虞礼丧祭反吉故用左此云用左或据夏殷之法也彤谓以用左为夏殷法无明文且凡牲皆用之云未见说夏殷意恐此左字非原本传写误耳但无古本别本可据不敢质也
　　屦者顺裳色
　　敖氏集说无者字按文当从敖本
　　柎注也
　　也嘉作者非疏两出注语一有也字一无也字
　　无餙
　　二字上嘉有葢亦二字通解同
　　加有成也
　　此句下嘉靖本有注廿五字曰醮夏殷之礼每加于阼阶醮之于客位所以尊敬之成其为人也当增入
　　谕其志也
