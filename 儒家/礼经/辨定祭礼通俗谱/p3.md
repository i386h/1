<!-- { "loadSidebar": true } -->
　　祭典惟子祭父为最重自七庙以至一庙凡庙皆杀而父庙独不杀则祭父之重明矣故自天子诸侯至士官师有庙无庙无不祭父即凡有庙者一遇父丧辄敛羣庙主而藏之始祖之庙未葬不祭虽曰吉凶不并行然亦重父而轻祖以上之祭故如此今宋儒立説谓不祭祖先失报本追逺之义【此程伊川语】因创为祠堂合祭先代知祀逺而不知祀近而文公着礼则又以宗子主四亲之祭使凡为人子者不解祭父但纳一主于堂侧而随族拜献其所祭四亲系他人之亲并非己亲所祭之父系他人之父并非己父即间有稍知礼意不安于心使各房分献夫分献则一杯之酒何能遍及若敖之鬼嗟乎馁矣故特创一语曰凡祭必以子此祭之纲也凡祭者谓祭无不然也宗子之制在春秋时已失传矣汉宋诸儒茫然不解予尝作大小宗通绎以解之故以今日而言宗子不惟阡陌之世不问井地郡县之代勿议封国实亦梦中説梦之一事也乃论礼之家必以宗子主祭为知礼强袭其名种种违悖此三家叔孙不通之尤甚者请歴言之古之宗子必以天子诸侯之第二弟为之称为别子别子者余子也今反以长支长孙当宗子是长而非次正而非别不通一也天子诸侯尊贵其兄弟辈皆不得与之聫戚戚之谊【戚戚亲亲也见大传】因别为之宗以使之自戚其戚今自世家巨阀以至白屋其兄弟辈并无不戚而反立宗以戚之则谁当踈者不通二也古一君有一宗故鲁在春秋有十二公即有十二宗傥前后推之则为宗无算而今以一人一宗当之不通三也亦惟一君有一宗故所分之宗亦即以宗此所分之君如鲁桓一君其分一宗为桓氏即三桓也三桓宗桓公故立桓公一庙于桓氏为三家之堂而世世宗之宗者宗此君也大所谓宗其继别子之所自出者是也【鲁宗文王故立文王一庙名出王庙见左传】今苐长房耳何得使通族皆宗长房不通四也且亦惟一君有一宗一君又必有诸族如桓氏为一宗而三桓兄弟分仲孙叔孙季孙三族等而下之分族无算是以晋叔向曰肸之宗十一族惟羊舌氏在而已是立宗为收族而设立一宗所以收诸族大所谓君有合族之道又曰敬宗故收族今一宗族耳不分何收不散何合不通五也古者分宗族即分姓氏天子诸侯不更姓如商为子周为姬类而宗子则易姓而为氏如鲁之展氏臧孙氏类降此则又分氏而为族如三桓之又分为公父族子服族类今宗子易姓否宗子之下又易氏否不通六也古宗子皆卿大夫世官为之故宗卿之子恒为宗卿絶则继之所以藩屏邦国为天子诸侯本支之翰诗曰宗子维城大宗维翰是也今族非邦国有何藩翰且前无世官后无继袭以无何有之庶贱而使之扞衞宗族能乎不通七也若其最不通者宗子主祭下限四亲夫四亲者父祖曽髙也宗子长房分多卑幼以通族之众而宗子以卑幼统之其等世者有兄弟其先一世有伯叔父先二世有伯叔祖父先三世四世有伯叔曽髙祖父【长房惟始祖之子居长一二后即有不能居长者矣故四世俱有伯氏】而皆在助祭之列宗子居中伯叔氏居两傍宗子为主伯叔氏为助至问其所祭者则宗子之父祖曽髙也宗子之父祖曽髙皆非诸伯叔氏所当祭者宗子非君而通族老幼俨然助祭诸伯叔氏非臣而俨然帅通族之老幼以祭此宗子之亲是无君也以尊而祭卑以众大而祭四小是无长上也不祭已之父祖而祭他人之父祖是无亲也无亲无君无长上三纲乱矣是此一主祭而凟伦蔑纪畔制逆理莫此甚者奈何贪知礼之名而甘蹈于大无礼至此极也其不通八也【或谓祠堂有始祖故可陪祭则下限四亲上及始祖俨七庙矣故朱氏家礼亦不设始祖之主于祠堂之中可验若祠堂通法汪司成东川谓族长主祭而不限四亲则在堂之主皆主人通族所当祭者以此仿诸侯大夫之祫亦无不可若金华唐氏祠堂制中祀始祖傍祀十世祖逺则祧之而四亲之祭则各房各祭于家此则通变之最善者并附此以备参考】
　　子必以长若次嫡则摄之诸子虽异居必従长者合祭之其同居不同子与孙而为子则否
　　祭必以子子必有兄弟但周制兄弟最严嫡庶不惟嫡庶并严长次惟长嫡可以主祭次嫡与庶皆名支子则皆不得主祭然此惟封建之世天子诸侯卿大夫惟长嫡得袭次嫡即不袭故古之重嫡非重嫡也重贵也若重嫡则次嫡母弟独非嫡乎不得主祭祗以贵故而妄云重嫡寃矣【或云长嫡主祭则次嫡自不便并主故曰支子不祭非以贵也曰不然支子不祭非谓与嫡子并主祭也谓嫡子有故不得祭尚不许支子主祭而必告祖而摄之非重贵而何】今一父之子嫡不必贵庶不必贱则何论嫡庶而三家叔孙尚曰子非嫡不成父后夫成父后者谓父为天子诸侯公卿大夫士而其后当成之也今既不世爵父即贵耶然后之者不必贵嫡可成庶亦可成也父傥贱耶庶人耳何后之堪成夫嫡不必贵嫡不必成父后则嫡庶可不分矣不分嫡庶当分长幼嫡长嫡主之庶长即庶主之此天伦也然而嫡庶之名仍在也先王重嫡之意终不可以已也因定为摄主之法其长庶为主而有嫡弟者则位长者后盥灌礼毕则揖嫡主初献礼然后长者以再三成之若摄主然【不告摄但比摄耳】则嫡亦重矣若夫兄弟虽异居而必同祭者重同父也同堂兄弟虽同居而必分祭者以彼自有父也故宗法宗子主祭则宗子一世必亲兄弟宗之宗子二世必同堂兄弟宗之三世必再従兄弟宗之皆以兄弟起见今封建不立宗法难明则祗以同父之子为之共祭一则重父祭一亦支子不専祭之义也至孙而为子谓主祭者之犹子则所祭之父之孙也万一主祭之兄弟夫妇偕亡则此犹子者本孙也而今为子矣为子当祭父于是立考妣之主而分祭之而祖曽与髙与始祖则设牌焉【见前】若兄弟夫妇有一亡者则祔于祖堂以俟后之入祭室殇无后同【见后】
　　祭则祗以子兼孙兼曽荐则兼孙逺孙
　　祭止三代荐可及髙祖始祖【祭有时有牲备仪具物荐则设馔而已详见后】前既已言之矣子兼孙曾即三代也兼兼逺即及髙与始祖也或祭或荐分不同也此下士官师庶人之通礼也
　　子有如士官师者则摄之若以孙逺孙祭则如大夫者主之荐则否凡祭子妇俱逺孙则否母在则帅诸妇而先之妾则否以并诸妇之先者
　　先仲氏曰古祭等有五天子【祭七】公诸侯伯子男【祭五】卿大夫【祭三】适士中士【祭二】下士及官师庶人【祭一】今分为三天子有大礼不敢妄议若适中下士官师庶人则合二为一以杀礼不贵也如是则祭止三等矣但此三等中以祭三代不祭髙祖与始祖者为下祭凡如士官师及庶人主之【适中下士即今贡士博士弟子类官师即庶人在官者内而知经博目外而丞簿尉使皆是】以祭及髙祖始祖者为中祭凡如大夫主之【礼大夫祫及髙祖大夫始封得立始祖庙则大夫可祭髙祖始祖明矣此如内之曹寺正员外之州郡守令皆是】以并及诸祧如祫祭者为上祭凡如公诸侯伯子男者主之【内官天子卿士即比诸侯若三公则方连矣故不论品级内之如舘阁台垣及曹寺堂上外之如监司以上皆是然累朝官阀不同不敢遽定】此大略也今祭三代者仍以子长者为主而其诸子中有如士官师者则摄之使位长者后而揖主祼奠其但主祼奠者以祭止三代则长者虽贱原可以祭贵微不敌亲也若祭及髙祖始祖则必子之如大夫者始得主之亲又不敌贵也何也此非长所可祭也若非祭而荐则长仍得以主之何也长固不可祭长犹可以荐也【诸鬼皆可荐説见前】至于凡祭子妇俱祭统所谓夫祭必夫妇亲之诗所谓思淑女以供祭祀者曽以子祭父以妇祭姑而可不子妇共之乎主祭者与主妇俱诸子助祭与诸妇俱其曰凡祭谓凡祭三代与髙祖与始祖也且以别于逺孙之祭也故曰逺孙则否言以子兼逺孙而祭始祖者此宗堂之祭也宗堂则不妇俱矣父死而母尚在则母不主祭但统诸妇助祭者而先其列父妾则稍后所谓子无嫡庶而母有嫡庶仅与诸妇之在先列者差立而已
　　至宗堂之荐以长支长孙主之兼燕若祭则如公诸侯者主之如者众则众主之主以贵次同贵以亲次燕则否无荐
　　宗堂在长支之家然长支为子之祭不异家堂而独合祭祧主一祭则在宗堂者惟长支长孙主之此即宗子收族之遗意也其但谓之荐不谓之祭者以贱无合祭诸祧礼也若又兼燕者荐虽馔礼不用牲仪然多置几筵自始祖世室以旁及十祧【宗堂四亲惟长房主之故此不及也】备设酒醴而使通族合馂之以当燕飨此即宗子主防族之义周礼大宗伯所谓以饮食之礼亲宗族兄弟诗注召康公作棠棣之诗燕宗族兄弟皆是也若改而为祭则诸侯有祫祭此惟如公诸侯者得以主之然而燕则否者以燕终长支之事非贵者所得兼也祭在彼燕则仍在此也若一族有多贵者则合祭而各主献分尊初献余以序従以亲次不以贵次也然而已祭矣祭则无荐二礼不并举也
　　在官则设位而行之其在家则以诸子摄主之有告在官者在官所也古有载主以行之礼然巡守行师祗载祧主唯国君去国始得载庙主以行则庙主不易移矣不移庙主则在官祭亲原须设位且祧主在邸又须辟堂以安之何如竟设位之为得乎古设位以帛茅今以纸彻则焚之诸子者兄弟行贵长则弟贵幼则兄古有摄主礼有告摄文其祭仪稍杀于所主者如不厌祭不旅酬类今厌旅诸礼既已不行则自无所杀而祗以兄弟之在家者摄而行之但长庶摄嫡祭三代摄贵皆不告摄此独告摄者以彼长者所得祭此非诸兄弟所得祭也得祭者不须告不得祭者须告也此又摄祭之等也告文者告祖之文此如曽子问庶子为宗子摄祭有告文类其式见后四祭之时
　　正月元日行谒礼
　　正月元日者元正之谒也元正必谒庙春秋襄二十九年春王正月公在楚释不朝正于庙也然则家庙必谒正可知矣谒不用仪馔见祭仪卷
　　祭是吉礼凡凶丧之祭如初丧诸奠及虞祔练祥吉祫诸祭概不列入
　　每月朔日行朔谒礼
　　古有日祭月祭时祭嵗祭之分国语祭公谋父曰日祭月祀时享嵗贡又观射父曰先王日祭月享时类嵗祀诸侯舎日大夫舎月士庶人舎时【士庶人祗一祭二祭无四时曰舎时】其曰舎者言无此也今不知日祭何等徧考经传并无其文惟月祭则祭法有之然天子七庙皆月祭诸侯五庙惟父祖曽三庙月祭士庶无有且亦终不解为何等之祭若时祭则四时之祭祠禴尝烝嵗祭则三年一祫五年一禘如是而已乃韦元成韦昭之徒则又曰天子日祭于祖考月祭于曽髙时享于二祧嵗贡于坛墠则不惟月祭庙数与祭法所记不合几见时祭及祧庙者至汉法建祭无所考据但以祭地分别之日祭在陵月祭在庙时祭在便殿此尤杜撰之甚者今日祭月祭皆无确据且亦非士庶通礼不必详核则但取日月之意而以月朔代之此亦本诸侯朝享一祭而降杀以为礼者葢朔者日之首每月朔则月之全也或曰朝享即告朔之祭亦即月祭按周礼春官太史颁告朔于邦国而左传注诸侯告朔则每月朔以特羊祭庙而后颁朔而聴之然其曰藏于祖庙此是太庙而祭法诸侯太庙无月祭即韦氏等论月祭亦不及太庙则告朔不必是月祭然其意犹可仿也若朱氏礼有正至朔望四谒谓元正长至朔日望日作四谒节则古凡礼事有朔无望如士丧礼有朔奠无望奠且曰月半不殷奠夫丧奠最烦数尚不及望则吉礼无望可知矣
