<!-- { "loadSidebar": true } -->
　　○释曰：《地官 掌蜃》“堂供白盛之蜃”，则此蜃灰出自掌蜃也。云“以蜃灰垩墙”者，《尔雅》云：“地谓之黝，墙谓之垩。”垩即白蜃。垩之，使壁白也。

　　门堂，三之二，（门堂，门侧之堂，取数於正堂。今堂如上制，则门堂南北九步二尺，东西十一步四尺。《尔雅》曰：“门侧之堂谓之塾。”
　　○塾，音孰，刘又音育。）

　　[疏]注“门堂”至“之塾”
　　○释曰：郑云“今堂如上制”者，以上堂不言步，故此注亦云令。假令如上制，南北十四步，东西十七步半。今云“三之二”，谓三分取二分，以十四步取十二步，三分之，得八步。二步为丈二尺，三分之，得八尺。以六尺为一步，添前为九步，馀二尺，故云“南北九步二尺”也。云“东西十一步四尺”者，十七步半，以十五步得十步，馀二步半为丈五尺，三分之，得一丈。以六尺为一步，馀四尺，添前为十一步四尺也。引《尔雅》“门侧之堂谓之塾”者，证此经门堂为塾之义也。《尚书 顾命》“左塾右塾”，亦此类也。

　　室，三之一。（两室与门，各居一分。）

　　[疏]注“两室”至“一分”
　　○释曰：此室即在门堂之上作之也。言“各居一分”者，谓两室与门，各居一分。郑不言尺数，义可知，故略而不言也。

　　殷人重屋，堂七寻，堂崇三尺，四阿，重屋。（重屋者，王宫正堂若大寝也。其七寻五丈六尺，放夏周，则其广九寻七丈二尺也。五室各二寻。崇，高也。四阿若今四柱屋。重屋，复笮也。
　　○重，直龙反，下及注同。放，方往反。复，音福。笮，侧白反。）

　　[疏]注“重屋”至“笮也”
　　○释曰：云“王宫正堂若大寝也”者，谓对燕寝侧室非正，故以此为正堂大寝也。言“放夏周”者，夏在殷前，可得言放，其周在殷後，亦言放者，此非谓殷人放周而为之。郑直据上文夏法，下文周法。言放，犹言约夏周者也。虽言放夏周，经云“堂七寻”，则其广九寻。若周言南北七筵，则东西九筵。是偏放周法，而言放夏者，七九偏据周，夏后氏南北狭，东西长，亦是放之，故得兼言放夏也。云“四阿，若今四柱屋”者，《燕礼》云：“设洗当东ニ。”则此四阿，四ニ者也。云“重复，复笮也”者，若《明堂位》云：“复庙重檐屋。”郑注云：“重檐，重承壁材也。”则此复笮亦重承壁材，故谓之重屋。

　　周人明堂，度九尺之筵，东西九筵，南北七筵，堂崇一筵，五室，凡室二筵。（明堂者，明政教之堂。周度以筵，亦王者相改。周堂高九尺，殷三尺，则夏一尺矣，相参之数。禹卑宫室，谓此一尺之堂与？此三者或举宗庙，或举王寝，或举明堂，互言之，以明其同制。
　　○度九，刘直路反，戚待洛反，下及注同。禹卑，如字，刘音婢。与，音馀。）

　　[疏]注“明堂”至“同制”
　　○释曰：此记人据周作说，故其文备於周，而略於夏殷，是以下文皆据周而说也。以夏之世室，其室皆东西广於南北也。周亦五室，直言“凡室二筵”，不言东西广，郑亦不言东西益广，或五室皆方二筵，与夏异制也。若然，殷人重屋，亦直云堂七寻，不言室，如郑意，以夏周皆有五室十二堂，明殷亦五室十二堂。云“明堂者，明政教之堂”者，以其於中听朔，故以政教言之。明堂者，明诸侯之尊卑。《孝经纬 授神契》云：“得阳气明朗，谓之明堂，以明堂义大，故所合理广也。”云“周度以筵，亦王者相改”者，对夏度以步，殷度以寻，是王者相改也。云“周堂高九尺，殷三尺，则夏一尺矣”者，夏无文，以後代文而渐高，则夏当一尺，故云“相参之数”。“禹卑宫室，谓此一尺之堂与”，言“与”者，以无正文，故言“与”以疑之也。云“此三者或举宗庙，或举王寝，或举明堂，互言之，以明其同制”者，互言之者，夏举宗庙，则王寝、明堂亦与宗庙同制也。殷举王寝，则宗庙、明堂亦与王寝同制也。周举明堂，则宗庙、王寝亦与明堂制同也。云“其同制”者，谓当代三者其制同，非谓三代制同也。若然，周人殡於西阶之上，王寝与明堂同，则南北七筵，惟有六十三尺。三室居六筵，南北共有一筵，一面惟有四尺半，何得容殡者。按《书传》云：“周人路寝，南北七雉，东西九雉，室居二雉。”则三室之外，南北各有半雉，雉长三丈，则各有一丈五尺，足容殡矣。若然，云同制者，直制法同，无妨大矣。据周而言，则夏殷王寝亦制同，而大可知也。

　　室中度以几，堂上度以筵，宫中度以寻，野度以步，涂度以轨。（周文者，冬因物宜为之数。室中，举谓四壁之内。）

　　[疏]注“周文”至“之内”
　　○释曰：云“周文者，各因物宜为之数”者，对殷已上质，夏度以步，殷度以寻，无异称也。因物宜者，谓室中坐时冯几。堂上行礼用筵。宫中合院之内无几无筵，故用手之寻也。在野论里数皆以步，故用步。涂有三道，车从中央，故用车之轨。是因物所宜也。云“室中，举谓四壁之内”者，对宫中是合院之内。依《尔雅》，宫犹室，室犹宫者，是散文宫室通也。

　　庙门容大扃七个，（大扃，牛鼎之扃，长三尺。每扃为一个，七个二丈一尺。
　　○扃，古荧反。个，古贺反，注及下同。）

　　[疏]注“大扃”至“一尺”
　　○释曰：知“大扃，牛鼎之扃，长三尺”者，此约《汉礼器制度》。

　　闱门容小扃参个，（庙中之门曰闱门。小扃，乡鼎之扃，长二尺。参个，六尺。
　　○闱，音韦，刘音晖。乡，音香。）

　　[疏]注“庙中”至“六尺”
　　○释曰：云“庙中之门曰闱门”者，《尔雅》文。此即《杂记》云“夫人至，入自闱门”是也。云“小扃，乡鼎之扃，长二尺”者，亦《汉礼器制度》知之。乡鼎亦牛鼎，但上牛鼎扃长三尺，据正鼎而言。此言乡鼎，据陪鼎三，乡、熏、尧而说也。

　　路门不容乘车之五个，（路门者，大寝之门。乘车广六尺六寸，五个三丈三尺，言不容者，是两门乃容之。两门乃容之，则此门半之，丈六尺五寸。）

　　[疏]注“路门”至“五寸”
　　○释曰：下云“应门”，则此路门以近路寝，故特小为之。经言“乘车”，据舆广六尺六寸者，按《舆人》云“轮崇、车广、衡长参如一”，郑注云：“车，舆也。”故知此云车亦据舆也。云“言不容者，是两门乃容之”者，若容两个、三个、四个，正应云容乘车之两个、三个、四个。若四个上复有馀分，应云四个，然後见其分数多少，今直云不容乘车之五个，明两门乃容之，犹如上文云中地食者，其民可任者二家五人之类也。

　　应门二彻参个。（正门谓之应门，谓朝门也。二彻之内八尺，三个二丈四尺。）

　　[疏]注“正门”至“四尺”
　　○释曰：云“正门谓之应门”者，《尔雅》文。以其应门内路门外有正朝，臣入应门至朝处，君臣正治之所，故谓此门为应门，是以郑云“谓朝门也”。

　　内有九室，九嫔居之。外有九室，九卿朝焉。（内，路寝之里也。外，路门之表也。九室，如今朝堂诸曹治事处。九嫔掌妇学之法以教九御。六卿三孤为九卿。）

　　[疏]注“内路”至“九卿”
　　○释曰：内外，据路寝之表里言之，则九卿之九室在门外正朝之左右为之，故郑据汉法朝堂诸曹治事处，谓正朝之左右为庐舍者也。云“九嫔掌妇学之法以教九御”者，《九嫔职》文。按《内宰》，王有六宫，九嫔已下分居之。若然，不得复分居九室矣。此九嫔之九室与九卿九室相对而言之，九卿九室是治事之处，则九嫔九室亦是治事之处，故与六宫不同。是以郑引《九嫔职》掌妇学之法，则九室是教九御之所也。云“六卿三孤为九卿”，孤同卿数者，以命数同故也。按《昏义》以夏之九卿，谓三孤与六卿为九，此云九卿，亦谓周之三孤六卿为九卿。

　　九分其国以为九分，九卿治之。（九分其国，分国之职也。三孤佐三公论道，六卿治六官之属。）

　　[疏]注“九分”至“之属”
　　○释曰：云“九分其国，分国之职也”者，郑恐九分其国分其地域，故云分国之职也。云“三孤佐三公论道，六卿治六官之属”者，欲见分职为九分之意。以其三公三孤无正职，天地四时正职，六卿治之，其馀非正职者，分为三分，三公治之，三孤则佐三公者也。但三公中参六官之事，外与六乡之教，《书传》又云司徒公、司马公、司空公，则三公六卿亦有职。此亦据夏而言，周则未见分为九分也。

　　王宫门阿之制五雉，宫隅之制七雉，城隅之制九雉。（阿，栋也。宫隅、城隅，谓角浮思也。雉长三丈，高一丈。度高以高，度广以广。
　　○浮思，并如字，本或作罘ぜ，同。高一，古报反，後放此。度，待洛反，下同。）

　　[疏]注“阿栋”至“以广”
　　○释曰：云“王宫门阿之制五雉”者，五雉，谓高五丈。云“宫隅之制七雉”者，七雉，亦谓高七丈。不言宫墙，宫墙亦高五丈也。云“城隅之制九雉”者，九雉，亦谓高九丈。不言城身，城身宜七丈。云“阿，栋也”者，谓门之屋，两下为之，其脊高五丈。郑以“浮思”解“隅”者，按汉时云“东阙浮思灾”，言灾，则浮思者，小楼也。按《明堂位》云“疏屏”，注亦云：“今浮思也。刻之为云气虫兽，如今阙上为之矣。”则门屏有屋覆之，与城隅及阙皆有浮思，刻画为云气并虫兽者也。云“雉长三丈，高一丈。度高以高，度广以广”者，凡版广二尺。《公羊》云：“五版为堵，高一丈，五堵为雉。”《书传》云：“雉长三丈，度高以高，度长以长，广则长也。言高一雉则一丈，言长一雉则三丈。”引之者，证经五雉、七雉、九雉，雉皆为丈之义。

　　经涂九轨，环涂七轨，野涂五轨。（广狭之差也。故书“环”或作“に”，杜子春云：“当为环。环涂，谓环城之道。”
　　○环，如字，刘户串反。に，户关反。）

　　[疏]注“广狭”至“之道”
　　○释曰：“环涂”，谓绕城道如环然，故谓之环也。“野涂”，国外谓之野，通至二百里内。以其下有都之涂三轨，言都，则三百里大夫家，涂亦三轨也，故知此野通二百里内也。不言纬者，以与经同也。

　　门阿之制以为都城之制。（都，四百里外距五百里，王子弟所封。其城隅高五丈，宫隅门阿皆三丈。）

　　[疏]注“都四”至“三丈”
