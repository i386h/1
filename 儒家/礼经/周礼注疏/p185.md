<!-- { "loadSidebar": true } -->
　　以冬日至致天神人鬼，以夏日至致地示物鬼彡，以礻会国之凶荒、民之札丧。（天、人，阳也。地、物，阴也。阳气升而祭鬼神，阴气升而祭地物鬼彡，所以顺其为人与物也。致人鬼於祖庙，致物鬼彡於单坛，盖用祭天地之明日。百物之神曰鬼彡。《春秋传》曰“螭鬼彡魍魉”。杜子春云：“礻会，除也。”玄谓此“礻会”读如“溃痈”之“溃”。
　　○鬼彡，眉礻必反。礻会，胡对反，又户外反。札，侧八反，又音截。单，音善。螭，敕知反。）

　　[疏]“以冬”至“札丧”
　　○释曰：言以冬日至、夏日至，此则《大司乐》云“冬日至，於地上之圜丘奏之，若乐六变，天神皆降。夏日至，於泽中之方丘奏之，地皆出”是也。但其时天之神地之皆降，仍於祭天之明日，更祭此等小神，故於此别之也。
　　○注“天人”至“之溃”
　　○释曰：郑云“天、人、阳也”者，此解冬日至祭天神人鬼之意。以其阳，故十一月一阳生之月，当阳气升而祭之也。云“地物，阴也”者，此解夏日至祭地示之意。以其阴，故五月一阴生之日，当阴气升而祭之也。云“所以顺其为人与物也”者，各顺阴阳而在冬夏至也。云“致人鬼於祖庙，致物鬼彡於单坛”，此郑惟释人鬼物鬼彡，不言致天神之处者，文略，亦当在单坛也。云“盖用祭天地之明日”者，当冬至夏至之日，正祭天地之神示，事繁，不可兼祭此等，虽无文，郑以意量之，故云盖用祭天地之明日也。云“百物之神曰鬼彡。《春秋传》曰‘螭鬼彡魍魉’者，按《左氏》宣公三年，楚子问鼎之大小轻重，王孙满对曰：“夏之方有德也，远方图物，贡金九牧，铸鼎象物。故民入川泽山林，不逢不若。魑魅魍魉，莫能逢之。”服氏注云：“螭，山神，兽形。魅，怪物。魍魉，木石之怪。”文十八年注：螭，山神兽形，或曰如虎而啖虎。或曰：魅，人面兽身而四足，好惑人，山林异气所生，为人害。如贾、服义，与郑异。郑君则以螭鬼彡为一物，故云百物之神曰鬼彡，引《春秋》螭鬼彡以证之。经无魍魉，连引之，以《国语》“木石之怪夔魍魉”，贾、服所注是也。杜子春云：“礻会，除也。”後郑云“此礻会读如溃痈之溃”者，就足子春之义。以其痈溃则浓血除，故读从之。云此“礻会”读从“溃”，言此以对彼。彼《大祝》云“类造礻会”之礻会，礻会为会合之义，不为溃也。 

　　●卷二十八

　　◎夏官司马第四

　　[疏]郑云：“象夏所立之官。马者，武也，言为武者也。夏整齐万物，天子立司马，共掌邦政，政可以平诸侯，正天下，故曰统六师平邦国。”

　　惟王建国，辨方正位，体国经野，设官分职，以为民极。乃立夏官司马，使帅其属而掌邦政，以佐王平邦国。（政，正也，政所以正不正者也。《孝经说》曰：“政者，正也，正德名以行道。”）

　　[疏]注“政正”至“行道”
　　○释曰：为正者，取平正之义。大司马主六军，所以正诸侯违王命不正者，故郑云“所以正不正”，是以康子问政，孔子云：“子帅以正，孰敢不正。”“《孝经说》”者，是《孝经纬》文。云“政者，正也，正德名以行道”者，亦是正者先自正已之德名以行道，则天下自然正。引之，以证正不正之事。

　　政官之属：大司马，卿一人；小司马，中大夫二人；军司马，下大夫四人；舆司马，上士八人；行司马，中士十有六人；旅下士三十有二人。府六人，史十有六人，胥三十有二人，徒三百有二十人。（舆，众也。行，谓军行列。晋作六军而有三行，取名於此。
　　○舆，音馀。行，户刚反，注同。行，行列反。）

　　[疏]“政官”至“十人”
　　○释曰：此序官从大司马至府六人，其数与诸官同。自史以下则异，诸官皆云：“史十二人，胥十二人，徒百二十人。”独此官“史十有六人，胥三十二人，徒三百二十人”，与诸官异者，以大司马大灾六军，军事尚严，特须监察，故胥徒独多。是以襄公三年六月，晋悼公会诸侯，盟于鸡泽。秋，晋侯之弟扬于乱行於曲梁，魏绛戮其仆。晋侯怒，对曰：“使臣斯司马，臣闻师众以顺为武。”是其尚严也。
　　○注“舆众”至“於此”
　　○释曰：“舆，众”者，按《左氏传》僖二十八年“晋侯听舆人之诵”，是舆为众之义也。云“行谓军行列”者，《诗》云“彼周行”，是行得为行列。云“晋作六军而有三行，取名於此”者，《左氏》僖二十八年云：“晋侯作三行以御狄。”注云：“晋置上中下三军，令复增置三行，避天子六军之名，以所加三军者谓之三行。”彼名军为行，取於此行司马之名也。

　　凡制军，万有二千五百人为军，王六军，大国三军，次国二军，小国一军，军将皆命卿；二千有五百人为师，师帅皆中大夫；五百人为旅，旅帅皆下大夫；百人为卒，卒长皆上士；二十五人为两，两司马皆中士；五人为伍，伍皆有长。（军、师、旅、卒、两、伍，皆众名也。伍一比，两一闾，卒一旅，旅一党，师一州，军一乡，家所出一人。将、帅、长、司马者，其师吏也。言军将皆命卿，则凡军帅不特置，选於六官、六乡之吏。自乡以下，德任者使兼官焉。郑司农云：“王六军，大国三军，次国二军，小国一军，故《春秋传》有大国、次国、小国，又曰：‘成国不过半天子之军。周为六军，诸侯之大者三军可也。’《诗 大雅 常武》曰：‘赫赫明明，王命卿士，南仲大祖，大师皇父，整我六师，以修我戎，既儆既戒，惠此南国。’《大雅 文王》曰：‘周王于迈，六师及之。’此周为六军之见于经也。《春秋传》曰：‘王使虢公命曲沃伯以一军为晋侯。’此小国一军之见于传也。百人为卒，二十五人为两，故《春秋传》曰：‘广有一卒，卒偏之两。’”
　　○军将，子匠反，凡军将将帅之类放此。帅，所类反。下“将帅”之字皆同。卒，子忽反，後皆同。卒长，丁丈反，卷内不出者放此。比，毗志反。大祖，音泰，下“大师”及下文“大仆”同。皇父，音甫。儆，本亦作敬，京领反。见，贤遍反，下同。广，光浪反。）

　　[疏]“凡制”至“有长”
　　○释曰：云此大国、次国、小国者，皆以命数，同者军数则同，则上公为大国，侯伯为次国，子男为小国也。鲁是侯爵，而《鲁颂》云“公徒三万”，注云：“万二千五百人为军，大国三军，合三万七千五百人。言三万者，举成数也。”然当公之时，其实二军，故襄公十一年“作三军”，则前无三军矣。若僖公时有三军，则中间应有舍文。注《诗》为三军者，作诗之人举鲁盛时而言。若然，鲁公伯禽之时则三军矣。《鲁语》季武子为三军，叔孙昭子曰“不可”，又云“今我小侯也”，明大侯之时有三军矣。郑答林硕为二军之大数者，以实言之也。此言“军将皆命卿”，及“师帅皆中大夫”，“旅帅皆下大夫”，“卒长皆上士”，“两司马皆中士”，“伍皆有长”者，皆据在乡为乡大夫、州长、党正、族师、闾胥、比长时尊卑命数而言。伍皆有长是比长下士，不言皆下士者，以众多官卑，故略而不言也。
　　○注“军师”至“之两”
