<!-- { "loadSidebar": true } -->
　　○“九曰薮，以富得民”者，以上八者皆据人而言，此一者不据人而言薮者，见民之所居之处，利益於人，泽薮之中，多有材物。以富得民，举薮而言，则山泽之等，皆有材物，民居可知也。
　　○注“两犹”至“材物”
　　○释曰：训“两犹耦”者，欲取在上与民相协耦联缀，使不离散也。云“牧，州长也”者，《礼记 王制》云，二百一十国以为州，州有伯。伯则长，故云“牧，州长”也。郑注《下曲礼》云“选贤侯为之”。云“九州各有封域以居民也”者，《诗》云“帝命式于九围”，九围，则九州各有封域疆界也。言此者，证以地得民。云“长，诸侯也”者，对则大夫称长，诸侯称君。今此上言牧，下言长，故据诸侯也。云“师，诸侯师氏”者，此一经皆据诸侯。又经云“以贤得民”，是诸侯师氏也。云“有德行”者，《师氏职》云“以三德、三行教国子”，故知有德行也。云“儒，诸侯保氏有六艺”者，以经云“以道得民”，《保氏职》云“掌养国子以道，教之六艺”，故知诸侯保氏不可同天子之官，故变保言儒，儒亦有道德之称也。“宗，继别为大宗，收族者”，见《礼记 大传》云“继别为大宗”，对“继祢为小宗”，故云大。又云“敬宗故收族”，族食、族燕，是所以收族也。郑司农云“主谓公卿大夫，世世食采不绝，民税薄利之”者，先郑意以薄税为利。後郑不从者，税法有常，故《孟子》云“若轻之於尧舜，大貉、小貉；重之於尧舜，大桀、小桀”，是不得有轻重，皆以什一为正，何得薄税以利民乎？故不从也。云“玄谓利读如‘上思利民’之利”者，谓以政教利之者，上思利民，忠也。此《左氏传》随季良之辞也。云“吏，小吏在乡邑者”，谓若比长、闾胥，或在乡，或在公邑、采邑，皆是。云“友谓同井相合耦锄作”者，郑意经意非谓同师曰友，正是同在井邑之间共居，若《里宰职》“合耦于锄”，注云“合耦，使相佐助”者也。云“《孟子》曰：‘乡田同井，出入相友，守望相助，疾病相扶，则百姓亲睦’”，引《孟子》“乡田同井”者，以证友是同井之友。但乡遂为沟洫，不为井田，而云乡田同井者，乡遂虽不为井田，亦三三相任以出税，与井田同，故云同井。或解同井水，义亦通也。云“薮亦有虞”者，《地官 泽虞职》云“每大泽、大薮，中士二人”，是薮有虞也。云“掌其政令”已下，皆《泽虞职》文。云“富谓薮中材物”者，谓有薪蒸蒲苇，薮中所有之物也。

　　正月之吉，始和布治于邦国都鄙，乃县治象之法于象魏，使万民观治象，挟日而敛之。（正月，周之正月。吉谓朔日。大宰以正月朔日，布王治之事於天下，至正岁，又书而县于象魏，振木铎以徇之，使万民观焉。小宰亦帅其属而往，皆所以重治法、新王事也。凡治有故，言始和者，若改造云尔。郑司农云：“象魏，阙也。故鲁灾，季桓子御公立于象魏之外，命藏象魏，曰旧章不可忘。”从甲至甲谓之挟日，凡十月。
　　○县，音玄，注同。挟，子协反，字又作浃，同。于本作币，子合反。铎，待洛反。徇，辞俊反。）

　　[疏]“正月”至“敛之”
　　○释曰：自此已下，皆谓施前事条。谓“建子”，周之正月言之。“吉”，谓朔日也。始调和上六典、八法已下之事，和讫，当月即颁布此治职文书于诸侯邦国、卿大夫都鄙。言“乃县”者，乃，缓辞。至建寅之正月，乃县治象之法于雉门象魏，使万民共观治象。“挟日”者，从甲至甲，凡十日，敛藏之于明堂，於後月月受而行之，谓之告朔也。
　　○注“正月”至“十日”
　　○释曰：知正月是周之正月者，下文“乃县”是建寅，明上云正月是周正月。知吉是朔日者，《论语 乡党》云“吉月，必朝服而朝”，是吉谓朔日。《礼记 玉藻》云：“诸侯皮弁听朔于大庙。”或云吉，或云朔。听朔在月一日，是知吉为朔日也。云“大宰以正月朔日布王治之事于天下”者，言天下，即经邦国都鄙，是畿外畿内遍天下。即《乡大夫职》云“正月之吉，受法於司徒，退而颁之於其乡吏”。是司徒布教法，从六乡已下出，则此大宰布法，亦从六乡已下出也。云“至正岁又书而县于象魏”者，此郑释经中“乃县”。必知乃县是正岁建寅之月者，下小宰所以佐大宰，彼云正岁县之，与此乃县为一事，故至正岁县也。郑知振木铎者，约《小宰》而知也。云“凡治有故，言始和者，若改造云尔”者，上六典已下至九两，国法常定，今云始和，似更新其事，改造云尔，其实不改。郑司农云“象魏，阙也”者，周公谓之象魏，雉门之外，两观阙高魏魏然。孔子谓之观，《春秋左氏》定二年夏五月，“雉门灾及两观”是也。云观者，以其有教象可观望。又谓之阙者，阙，去也。仰视治象，阙去疑事。或解阙中通门，是以庄二十一年云“郑伯享王于阙西辟”，注：“阙，象魏也。”案《公羊传》云：“子家驹谓昭公云：‘诸侯僭天子，大夫僭诸侯，久矣。’公曰：‘吾何僭矣哉？’子家驹曰：‘设两观，乘大路。’”何氏云：“天子两观，诸侯台门，则诸侯不合有观也。”若然，雉门灾及两观，及《礼运》云“游於观之上”，有观亦是僭也。云“故鲁灾，季桓子御公立于象魏之外，命藏象魏，曰旧章不可忘”者，此哀公三年《左氏传》辞。案彼桓、僖庙灾，天火曰灾，谓桓、僖庙被天火所烧。旧章象魏在大庙中，恐火连及，故命藏之。若然，象魏县教治也。以其象魏建寅之月县之十日，藏之大庙中。季桓子至，与公立於雉门象魏之外，观旧县之处，命藏大庙中象魏。引之者，证象魏是教象之法。又云“从甲至甲谓之挟日，凡十日”者，破诸家从甲至癸谓之挟日通也。若从甲至癸，仍有癸日，不得通挟，故以从甲至甲言之。

　　乃施典于邦国，而建其牧，立其监，设其参，傅其伍，陈其殷，置其辅。（乃者，更申敕之。以侯伯有功德者，加命作州长，谓之牧，所谓八命作牧者。监谓公侯伯子男各监一国。《书》曰：“王启监，厥乱为民。”参谓卿三人，伍谓大夫五人。郑司农云“殷，治律。辅，为民之平也。”玄谓殷，众也，谓众士也。《王制》：诸侯上士二十七人，其中士、下士，各居其上之三分。辅，府史，庶人在官者。
　　○参，七南反。干云：“三公也。”傅，戚音附，徐方慕反。监，古衔反。为，于伪反。平，音评。）

　　[疏]“乃施”至“其辅”
　　○释曰：上已言六典治邦国，更言施典于邦国，故郑云“乃”者，更申敕之。所施者典，则“建其牧”以下是也。建，立也。每一州之中立一牧。“立其监”者，每一国之中立一诸侯，使各监一国。“设其参”者，谓诸侯之国各立三卿。“傅其伍”者，谓三卿下各立五大夫。“陈其殷”者，三卿下各陈士九人，三九二十七。“置其辅”者，谓三卿下各设府、史、胥、徒。
　　○注“乃者”至“官者”
　　○释曰：郑云“以侯伯有功德者，加命作州长，谓之牧”者，案《下曲礼》云“州牧於外曰侯”，即是先取侯有功德者为牧，若无贤侯，伯亦得，故连言侯伯有功德者。云“加命作州长”者，以其侯伯七命，州牧八命，故云“加命作州长”。云“所谓八命作牧”者，案《大宗伯职》云“七命赐国，八命作牧”是也。若殷之牧下，天子使大夫三人为三监。至周，使伯佐牧，不使大夫，故《诗 旄丘》序云：“《旄丘》，责卫伯也。”郑云“卫康叔之封爵称侯，今曰伯者，时为州伯也。”周之法，使伯佐牧，即僖公四年“五侯九伯”。五侯是州牧，九伯是牧下之伯。云“监谓公侯伯子男各监一国”，引《书》曰“王启监，厥乱为民”者，此是《尚书 梓材》之篇。周公封康叔而敕之，证监是诸侯之义也。云“参谓卿三人”者，案《左氏传》杜泄云“吾子为司徒，夫子为司马，孟氏为司空。”则诸侯三卿，司徒、司马、司空也。云“伍谓大夫五人”者，谓司徒下二大夫，一大夫为司徒大夫，一大夫为大宰大夫。司空下二大夫，一大夫主司空事，一大夫为司寇大夫。司马事省，阙一大夫，故五人。郑司农云“殷治律，辅为民之平也”者，谓置官主法律。辅为人之平者，谓置辅是平断。此先郑盖是後代之法，故後郑易之。云“玄谓殷，众也，谓众士”者，士称殷，与旅司，并是众义，故郑玄谓众士也。又引《王制》“诸侯上士”已下者，按彼注，大国之士为上，次国之士为中，小国之士为下。言数各居其上之三分者，此谓盟会立位之序。大国之士为上，北面，前行，上九、中九、下九。次国之士为後行，上士当大国之中士，中士当大国之下士，下士当其空。小国之上士，当大国之下士，中士当次国之下士，下士当其空。故云“数各居其上之三分”，引之，为破司农殷为治律。云“辅，府史庶人在官”者，破司农辅为民之平。若然，建、立、陈、置，其义可知。其伍言傅者，谓大夫上有卿，下有士，受上政傅於下，受下政傅於上，故独云傅。

　　乃施则于都鄙，而建其长，立其两，设其伍，陈其殷，置其辅。（长，谓公卿大夫、王子弟食采邑者。两谓两卿，不言三卿者，不足于诸侯。郑司农云：“两谓两丞。”）

　　[疏]“乃施”至“其辅”
　　○释曰：上已言八则治都鄙，更令施则於都鄙，故言“乃”，亦是更申敕之义。“建其长”，谓公卿王子弟为采邑之主，以是一邑之长，故言建其长。“立其两”者，谓每采地之中立其两卿。“设其伍，陈其殷，置其辅”，义与上邦国同。
　　○注“长谓”至“两丞”
