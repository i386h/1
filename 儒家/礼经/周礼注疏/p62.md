<!-- { "loadSidebar": true } -->
　　○释曰：上经云五地之物生，动植及民生处不同，是其常法。今此十二教亦因民之所常生之，处施之故云因此五物者之常，而施十二教也。云“一曰以祀礼教敬，则民不苟”者，凡祭祀者，所以追养继孝，事死如事生。但人於死者不见其形，多有致慢，故《礼》云“祭，极敬也”。是以一曰以祀礼教敬。死者尚敬，则生事其亲不苟且也。
　　○“二曰以阳礼教让则民不争”者，谓乡饮酒之礼，酒入人身，散随支体，与阳主分散相似，故号乡射饮酒为阳礼也。乡饮酒即党正饮酒之类是也。党正饮酒之时，五十者堂下，六十者堂上，皆以齿让为礼，则无争，故云以阳礼教让则民不争也。
　　○“三曰以阴礼教亲则民不怨”者，以阴礼谓昏姻之礼，不可显露，故曰阴礼也。男女本是异姓，冕而亲迎，亲之也。亲之也者，亲之也，使之亲己，是昏礼相亲之义。昏姻及时，则男女无有怨旷，故云以阴礼教亲则民不怨也。
　　○“四曰以乐礼教和则民不乖”者，自“一曰”至“三曰”已上，皆有揖让周旋升降之礼，此乐亦云礼者，谓飨燕作乐之时，舞人周旋皆合礼节，故乐亦云礼也。凡人乖离，皆由不相和合，乐主和同民心，故民不乖也。
　　○“五曰以仪辨等则民不越”者，仪谓以卑事尊，上下之仪有度，以辨贵贱之等，故云以仪辨等也。民知上下之节，不敢逾越，故云则民不越也。
　　○“六曰以俗教安则民不偷”者，俗谓人之生处习学不同，若变其旧俗，则民不安而为苟且。若依其旧俗化之，则民安其业，不为苟且，故云以俗教安则民不愉，愉，苟且也。
　　○“七曰以刑教中则民不”者，刑者，禁民乱。今明刑得所，民得中正，不为乱，故云以刑教中则民不也。
　　○“八曰以誓教恤则民不怠”者，民有厄丧，教之使相忧恤，则民不懈怠也。
　　○“九曰以度教节则民知足”者，度谓衣服宫室之等尊卑不同，以此法度教之，使知节数，民知礼节，自知以少为足，故云则民知足也。
　　○“十曰以世事教能则民不失职”者，父祖所为之业，子孙述而行之，不失本职，故云以世事教能则民不失职也。
　　○“十有一曰以贤制爵则民慎德”者，人有贤行，制与之爵，民皆谨慎，矜矜於善德，以求荣宠，故云以贤制爵则民慎德也。
　　○“十有二曰以庸制禄则民兴功”者，庸，功也。人有功则制禄与之，民皆兴其功业，故云则民兴功也。此十二教，以重急者为先，轻缓者为後。
　　○注“阳礼谓乡射饮酒之礼也阴礼谓男女之”至“九仪”
　　○释曰：云“阳礼谓乡射饮酒之礼”者，以是阳礼而云教让，其乡射是州长射礼，乡饮酒是党正饮酒，皆有正齿位、饮酒为敬让之事，故知阳礼是二事。若然，乡中有乡射、乡饮酒，以其州长党正皆属於乡大夫，或乡大夫所居州党，故虽州长射、党正饮酒亦号曰乡也。云“阴礼谓男女之礼”者，以其言阴，又云不怨，故知是男女昏姻之礼也。云“昏姻以时则男不旷女不怨”者，此约《雄雉》诗序文“军旅数起，大夫久役，男女怨旷”，注云：“国人久处军役之事，故男女多怨旷也。男旷而苦其事，女怨而望其君子。”此经直云不怨，据女而言，文不具显，故郑兼言旷也。若然，彼诗据旧成夫妇，此文据配合得时。时虽不同，若失时，怨旷不异，故引为证也。云“仪谓君南面臣北面、父坐子伏之属”者，案《易 乾凿度》云：“不易也者其位，天在上，地在下，君南面，臣北面，父坐子伏，此其不易也。”郑依此言其不易也。仍有天地不易，不言，故云“之属”以兼之也。云“俗谓土地所生习也”者，谓若《下曲礼》云“君子行礼，不求变俗。居丧之礼，哭泣之位，皆如其国之故，而审行之”，是其故俗所习也。云“偷谓朝不谋夕”者，案《春秋左氏》襄公三十一年，穆叔至自会，见孟孝伯，语之曰：“赵孟将死矣，其语偷。”又孝伯曰：“人生几何，谁能无偷。朝不及夕，将焉用树？”穆叔出而告人曰：“孟孙将死矣。吾语诸赵孟之偷也，而又甚焉。”昭元年，天王使刘定公劳赵孟於颍，馆於洛。刘子曰：“美哉禹功，明德远矣。微禹，吾其为鱼乎！吾与子弁冕端委以治民，临诸侯，禹之力也。子盍远绩禹功而大庇民乎？”对曰：“老夫罪戾是惧，焉能恤远。吾侪偷食，朝不谋夕，何其长也。”刘子归以语王，曰：“谚所谓老将智而耄及之者。”以此而言之，郑似依昭浴蔼年传也。云“恤谓灾危相忧，民有凶患忧之则不懈怠”者，灾危凶忧谓若遭水旱之灾，岁凶，年不登，有无相济，是其相忧令不懈怠也。云“度谓宫室车服之制”者，谓若《典命》云“上公九命”，国家宫室车旗衣服礼仪，及侯伯子男已下各依命数，是其制度也。云“世事谓士农工商之事，少而习焉其心安焉，因教以能不易其业”者，案《齐语》云：“桓公曰：成民之事若何？管子曰：四民者勿使杂处，杂处则乱。昔圣王处士就闲燕，处工就官府，处商就市井，处农就田野。”又云：“士之子恒为士，工之子恒为工，商之子恒为商，农之子恒为农。少而习焉，其心安焉。”是世事也。云“慎德谓矜其善德劝为善”者，民能矜矜然求其善德，又相劝为善也。云“庸功也”者，此经云“以庸制禄”，《司士》云“以功诏禄”，庸即功，其理同也。云“故书仪或为义，杜子春读为仪”者，不从故书读，从《大宗伯》九仪，一命至九命作伯也。

　　以土宜之法辨十有二土之名物，以相民宅而知其利害，以阜人民，以蕃鸟兽，以毓草木，以任土事。（十二土分野十二邦，上系十二次，各有所宜也。相，占视也。阜，犹盛也。蕃，蕃息也。育，生也。任谓就地所生，因民所能。
　　○相，息亮反，注同。毓，音育。分，扶问反。）

　　[疏]“以土”至“土事”
　　○释曰：云“以土宜之法辨十有二土之名物”者，十二土各有所宜不同，所出之物及名皆异，故云以土宜之法辨十有二土之名物也。云“以相民宅”者，谓既知十二土之所宜，以相视民居，使之得所也。云“而知其利害”者，十二土之中，利处居之，害处远之。以阜盛人民，以蕃息鸟兽，以毓生草木者，皆由知利害使之然也。云“以任土事”者，辨十有二土，任人性居之。
　　○注“十二”至“所能”
　　○释曰：“十二土分野十二邦，上系十二次，各有所宜也”者，案《保章氏》“以星土辨九州之地”，注云：“星土，星所主土也。”又云：“大界则曰九州。州中诸国之封域於星亦有分焉。”其书亡矣，堪舆虽有，郡国所入度非古数也。今其存可言者，十二次之分也。星纪，吴越也。玄枵，齐也。И訾，卫也。降娄，鲁也。大梁，赵也。实沈，晋也。鹑首，秦也。鹑火，周也。鹑尾，楚也。寿星，郑也。大火，宋也。析木，燕也。如是，天有十二次，日月之所躔，地有十二土，王公之所国。又《周语》伶周鸠云：“昔武王伐商，岁在鹑火。”又云：“岁之所在，则我之分野。”故知分野十二邦，上系十二次，各有所宜也。若然，唐虞及夏万国，殷周千七百七十三国，皆依附十二邦以系十二次，若吴越同次之类也。凡系星之法，皆因王者所命属焉。故昭元年《左传》云：“晋侯有疾，郑公孙侨如晋聘，且问疾。叔向问焉，曰：寡君之疾病，卜人曰实沈台骀为祟，史莫之知，敢问此何神也？子产曰：昔高辛氏有二子，伯曰阏伯，季曰实沈，居於旷林，不相能也，日寻干戈以相征讨。后帝不臧，迁阏伯於商丘，主辰，商人是因，故辰为商星；迁实沈於大夏，主参，唐人是因，以服事夏商。”又云：“及成王灭唐，而封大叔焉，故参为晋星。”又襄九年，晋士弱云：“陶唐氏之火正阏伯居商丘，祀大火，相土因之，故商主大火。”是皆先王命祀之法也。案《元命包》云“国君王者封，上应列星之位”，注：“云若角亢为郑，房心为宋。比其馀小国不中星者以为附庸。”若然，附庸不系星，其馀皆系星也。又云“任谓就地所生，因民所能”者，地之所生出物不同，民之所资事业有异，谓若居山者利其金玉、锡石、禽兽、材木，居泽者利其鱼盐，居陆者利其田蚕，是其任谓就地所生因民所能而居之也。

　　辨十有二壤之物而知其种，以教稼穑树艺。（壤亦土也，变言耳。以万物自生焉则言土，土犹吐也。以人所耕而树艺焉则言壤，壤，和缓之貌。《诗》云：“树之榛栗。”又曰：“我艺黍稷。”艺犹莳也。
　　○种，章勇反。榛，则人反。莳，时至反。）

　　[疏]“辨十”至“树艺”
　　○释曰：此十二壤即上十二土。上经论居人物之事，此经辨其种殖所宜，故变其文。云“辨十二壤之物”者，分别物之所生而知其所殖之种，遂即以教民，春稼秋穑，以树其木，以艺其黍稷也。
　　○注“壤亦”至“莳也”
　　○释曰：上经既欲居民，不必皆须树艺，故云土取万物自生为名。此经据树艺而言，故变云壤，取和缓为义，故郑云“变言耳”。《诗》云“树之榛栗”，是《定之方中》诗，引之证经树是植木。又曰“我艺黍稷”，是《楚茨》之诗，引之证经艺是黍稷也。

　　以土均之法辨五物九等，制天下之地征，以作民职，以令地贡，以敛财赋，以均齐天下之政。（均，平也。五物，五地之物也。九等，も刚、赤缇之属。征，税也。民职，民九职也。地贡，贡地所生，谓九。财谓泉。赋谓九赋及军赋。
　　○も，虽营反。缇，音低。）

　　[疏]“以土”至“之政”
　　○释曰：“以土均之法辨五物”者，即上山林川泽之等是也。云“九等”者，据五地之内分为九等之地，も刚、赤缇之属，其种所宜不同也。云“制天下之地征”者，言天下则并畿外邦国所税入天子而言也。此地征与下为目也。“以作民职”者，民有职业，乃可税之。云“以令地贡”者，地贡即九职之税也。云“以敛财赋”者，敛财即大宰“九赋敛财贿”，一也。既言财又别言赋者，欲见财既为九赋敛财，赋中又兼有军赋，故财赋殊言之。云“以均齐天下之政”者，大司徒以法均齐之，天下皆使依法，故云均齐天下之政也。
　　○注“均平”至“军赋”
