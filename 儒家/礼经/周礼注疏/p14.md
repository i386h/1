<!-- { "loadSidebar": true } -->
　　○释曰：案《特牲》、《少牢》皆质明行事，故知旦明。云“玉币，所以礼神。玉与币各如其方之色”者，上云祀五帝，以为迎气於四郊之外。案《大宗伯》“以玉作六器，以礼天地四方”。又云“青圭礼东方，赤璋礼南方，白琥礼西方，玄璜礼北方”。季夏六月，迎土气於南郊，亦用赤璋。下云牲币，彼虽币不是礼神之币，亦云“各放其器之色”，是其礼神币玉，亦各如其方色也。云“爵所以献齐酒”者，案《幂人》云“疏布幂八尊”，八尊者，五齐三酒之尊，以其祭天无，故无彝尊也。云“不用玉爵，尚质也”者，对下经享先王用玉爵，尚文；此祭天不用玉爵，故云尚质。云“三者执以从，王至而授之”者，谓至此祀圆丘方泽祭所而授之，王亲自执玉币，奠於神坐，亲酌以献尸。

　　祀大神示亦如之。（大神谓天地。
　　○示，本又作，音畿。）

　　[疏]“祀大”至“如之”
　　○释曰：云“祀大神”，谓冬至祭天於圆丘。云“祀大祗”，谓夏至祭地於方泽。“亦如之”者，从掌百官誓戒已下，赞玉币爵之事已上，皆如祀五帝之礼。
　　○注“大神谓天地”
　　○释曰：此天谓大天，对五帝为小天。此地谓大地，对神州之地为小地，故云天地也。

　　享先王亦如之，赞玉几、玉爵。（玉几，所以依神。天子左右玉几。宗庙献用玉爵。
　　○享，许两反，刘音向，注“享币”同。）

　　[疏]“享先”至“玉爵”
　　○释曰：“亦如之”下别言赞玉几、玉爵，则天地不用玉几、玉爵。其言亦如之者，谓亦赞王牲事。已上不云大者，欲见宗庙六享同然。
　　○注“玉几”至“玉爵”
　　○释曰：云“天子左右玉几”者，此是《司几筵》文。彼所云者，谓王受诸侯朝觐会同所设。今此享先王鬼神之几，亦与王平生同，故引为证。此享先王有玉几、玉爵，天地有爵，但不用玉饰。祭宗庙用玉几，天地亦应有质几，不言之者，文不具。云“宗庙献用玉爵”者，按《明堂位》“献用玉盏”，谓王朝践馈献尸时。若，则用圭瓒也。

　　大朝觐会同，赞玉币、玉献、玉几、玉爵。（助王受此四者。时见曰会，殷见曰同。大会同或於春朝，或於秋觐，举春秋则冬夏可知。玉币，诸侯享币也。其合亦如小行人所合六币云。玉献，献国珍异，亦执玉以致之。玉几，王所依也。立而设几，优尊者。玉爵，王礼诸侯之酢爵。王朝诸侯，立依前，南面，其礼之於阼阶上。
　　○见，贤遍反，下同。朝，直遥反，下文同。酢，音昨。依，於岂反，本亦作。）

　　[疏]“大朝”至“玉爵”
　　○释曰：诸侯四时常朝不称大，今朝觐称大者，诸侯为大会同而来，故称大朝觐。赞，助也，助王受此玉币、玉献、玉几、玉爵也。
　　○注“助王”至“阶上”
　　○释曰：云“时见曰会”者，此《大宗伯》文。案彼注“时见”者，言无常期。诸侯有不顺服者，其顺服者皆来会以师，助王讨之，故云“时见曰会”。云“殷见曰同”者，亦《大宗伯职》文。殷，犹众也。谓十二岁王如不巡狩，诸侯众来同见天子，故曰“殷见曰同”。云“大会同或於春朝，或於秋觐“者，大会虽无常期，当春来即是春朝，当秋来即是秋觐，当夏来即是夏宗，当冬来即是冬遇。若大同则有常期：春，东方六服尽来；夏，南方六服尽来；秋、冬司农。云“举春秋即冬夏可知”者，经直云“大朝觐”，不言“宗遇”，有宗遇可知。在国行朝礼讫，乃皆为坛於国外而命事焉。云“玉币，诸侯享币也”者，诸侯会同皆依四时常朝，亦春、夏受贽于朝，受享币者於庙，秋冬一受之於庙，受朝既讫，乃受享，献国所有珍异，其行享之时，亦璧琮加束帛以致之。云“其合亦如《小行人》所合六币云”者，案《小行人》所合六币，圭以马，璋以皮，璧以帛，琮以锦，琥以绣，璜以黼。据彼郑注，五等诸侯享天子用璧以帛，享后用琮以锦，则圭以马、璋以皮者，谓二王之後。享天子用圭以马，享后用璋以皮，则琥以绣、璜以黼者，子男自相享法。但《小行人》所云者，谓四时常朝，不见大朝觐会同法，约与四时常朝同，无正文，故言云也。云“玉献，献国珍异，亦执玉以致之”者，谓三享之外，别有献国珍异，亦如三享执玉以致之，故言玉献，谓以玉致献也。云“玉几，王所依也”者，谓王所冯依。云“立而设几，优尊者”，知立而设几者，案《司几筵》云：“大飨射，凡封国，命诸侯，王位设黼依，依前南乡，左右玉几。”是立而设几也。但春夏受享，秋冬一受之於庙，庙中则有前设几法。几为坐设，今立而设几，故云优至尊也。云“玉爵，王礼诸侯之酢爵”者，案《大行人》云：“上公再而酢，侯伯一而酢，子男一不酢”，此时大宗伯摄，非冢宰所赞。但诸侯酢王用玉爵，则冢宰赞王受之，故云赞玉爵。云“王朝诸侯，立前，南面”者，此约《司几筵》知之，谓秋冬朝时。云“其礼之於阼阶上”者，言礼之，谓诸侯是也。知王在阼阶上者，当依宾主之礼。案《燕礼》，主君在阼，实在牖户之间，故知礼之王在阼阶上也。

　　大丧，赞赠玉、含玉。（助王为之也。赠玉，既窆，所以送先王。含玉，死者口实，天子以玉。《杂记》曰：“含者执璧将命曰：寡君使某含”，则诸侯含以璧。郑司农云：“含玉，璧琮。”
　　○含，本又作，户暗反，後同。窆，波验反，徐补赠反。琮，才宗反。）

　　[疏]“大丧”至“含玉”
　　○释曰：大丧谓王丧。赞王为此二者也。
　　○注“助王”至“璧琮”
　　○释曰：大丧既是王丧，云“助王为之也”者，谓助嗣王也。云“赠玉既窆所以送先王”者，案《既夕》，士礼，既窆谓下棺讫，主人赠用玄以入圹。王丧虽无文，应更有加，亦当以玄为主也。所赠，亦既窆时也。云“含玉，死者口实”者，案《士丧礼》用贝三，郑注：“左右<齿真>及中，象坚，王含用玉，义亦然也。”又《檀弓》云“饭用米贝，不忍虚也。”故云“口实”也。云“天子以玉”者，此云含玉，《玉府》、《典瑞》皆直云玉，无异物之称，对大夫已下不用玉，其实亦为璧形。故引《杂记》，复引先郑为璧琮之形也。但含玉始死用之，赠玉於葬乃用。此文後云含玉者，用之则有先後，此作文先後，无义例。《典瑞》并云“饭玉”，此不云者，文不具也。

　　作大事，则戒于百官，赞王命。（助王为教令。《春秋传》曰：“国之大事，在祀与戎。”）

　　[疏]“作大”至“王命”
　　○释曰：上已云祀五帝及大神祭祀大事，戒百官讫，则此云“作大事，戒于百官”，唯戎事也。
　　○注“助王”至“与戎”
　　○释曰：《春秋传》者，成十三年，刘康公、成肃公会诸侯伐秦，成子受于社，不敬，刘子曰：“国之大事，在祀与戎。祀有执番，戎有受，神之大节也。今成子惰，弃其命矣，其不反乎？”引之者，证经大事是戎事，连引在祀耳。

　　王氐治朝，则赞听治。（治朝在路门外，群臣治事之朝。王视之，则助王平断。）

　　[疏]注“治朝”至“平断”
　　○释曰：王有三朝，必知此是路门外朝者，但外朝是断疑狱之朝，路寝庭朝，图宗人、嘉事，二者并於事简，非正朝，故知治朝是路门外，司士所掌者也。

　　氐四方之听朝，亦如之。（谓王巡守在外时。
　　○守，音狩，本亦作狩，後“巡守”皆放此。）

　　[疏]注“谓王”至“外时”
　　○释曰：经云“四方听朝，故知巡狩时。此郑据依常者而言。征伐外亦有听朝法，以非常法，故不言也。

　　凡邦之小治，则冢宰听之。待四方之宾客之小治。（大事决於王，小事冢宰专平。）

　　[疏]“凡邦”至“听之”
　　○释曰：重出冢宰之名者，据百官总焉，故特云冢宰也。

　　岁终，则令百官府各正其治，受其会，（正，正处也。会，大计也。）

　　[疏]注“正正”至“计也”
　　○释曰：言“正，正处也”者，经云令百官府各正其治，谓正处其所治文书，大宰乃受其计会也。云“会，大计”者，一岁计会，即《宰夫职》云“岁计曰会”是也。

　　听其致事，而诏王废置。（平其事来至者之功状，而奏白王。）

　　[疏]“听其”至“废置”
　　○释曰：百官致其治政功状与冢宰，听断其所置之功状文书，而诏告于王。有功者置之，进其爵；有罪者废之，退其爵也。

　　三岁，则大计群吏之治，而诛赏之。（事久则听之：大无功，不徒废，必罪之；大有功，不徒置，必赏之。郑司农云：“三载考绩。”）

　　[疏]“三岁”至“赏之”
　　○释曰：三年一闰，天道小成，则大计会百官群吏之治功文书。上计当年，已有废置。今三年上大计，大无功，不徒废，更加罪；大有功，不徒置，更加赏也。
　　○注“郑司”至“考绩”
　　○释曰：此《尚书 舜典》文。彼云“三载考绩，黜陟幽明”。彼三年一考，与此同，故引证三岁大计也。 

　　●卷三

　　小宰之职，掌建邦之宫刑，以治王宫之政令，凡宫之纠禁。（杜子春云：“宫，皆当为官。”玄谓宫刑，在王宫中者之刑。建，明布告之。纠犹割也，察也，若今御史中丞。
　　○宫刑，郑如字，干同。杜作官。）

　　[疏]注“杜子”至“中丞”
　　○释曰：後郑以宫刑宫中之刑，不从子春官刑者，见《秋官 司寇》已云“四曰官刑”，此小宰不往贰之，则不须重掌。又见下文观治象“乃退，以宫刑宪禁于王宫”，故知宫刑明矣。云“建，明布告之”者，上冢宰尊，所云“建六典”之等，为建立之义；小宰卑，云“建”者，则明布告，使知而已。云“纠犹割也，察也”者，既言纠，谓纠举其非。事已发者，依法断割之；事未发者，审察之。云“若今御史中丞”者，应劭：云“秩千石，朝会独坐，副贰御史大夫，内掌兰台图籍，外督剌史，纠察百寮”，故举汉法况之。

　　掌邦之六典、八法、八则之贰，以逆邦国、都鄙、官府之治。（逆，迎受之。郑司农云：“贰，副也。”
　　○治，直吏反，下及注皆同。）

　　[疏]“掌邦”至“之治”
　　○释曰：大宰本以六典治邦国，今还以六典逆邦国之治，逆，谓迎受句考之也。大宰本以八法治朝廷官府，今还以八法句考官府之治。大宰本以八则治都鄙，今还以八则句考都鄙之治。皆句考使知功过所在也。

　　执邦之九贡、九赋、九式之贰，以均财节邦用。

