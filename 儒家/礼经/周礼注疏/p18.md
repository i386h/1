<!-- { "loadSidebar": true } -->
　　○释曰：郑司农云“复，请也。逆，迎受王命”者，复，是报白之义，不得为请，故後郑不从。又王命既出，在下受而行之，不得云“逆”。逆者，向上之言，不为向下之义，故後郑亦不从。云“宰夫主诸臣万民之复逆，故诗人重之曰家伯维宰”者，知彼宰非大宰，而当此宰夫者，维宰在司徒下、膳夫上，故知是宰夫也。此先郑以官次第当宰夫。案郑彼注“冢宰掌建邦之六典，皆卿也”，不从司农者，诸经单称宰者，皆大宰。若宰夫，无单言宰者，故为大宰解之。若然，大宰在司徒下者，彼以权宠为次，不以尊卑。故内史中大夫在膳夫上士之下，师氏中大夫在趣马下士之下。“玄谓复之言报也，反也”者，谓群臣受王命，使臣行之，讫，反报於王，故云“朝廷奏事”也。云“自下而上曰逆”者，谓自上而下曰“顺”，故自下而上曰“逆”也。言上书者，则今之上表也。若然，据《夏官》诸侯诸臣万民皆复逆并有，则此亦皆有上书奏事耳。司农於此注复为请，逆为迎受王命，後郑不从。及至《夏官 大仆》先郑注云“复谓奏事，逆谓受下奏”，即与後郑义同，故彼後郑从之。若然，是先郑两解也。案《内竖》云“掌外内之通令，凡小事”。郑注云：“内，后六宫。外，卿大夫也。使童竖通王内外之命。给小事者，以其无与为礼，出入便疾。内外以大事闻王，则大事俟朝而自复。”若然，何须更有小臣等复逆乎？然王者，一日万机，或有俟朝自复，有大事急促不得待朝，即须非时通传，使闻彻在上者也。

　　掌百官府之徵令，辨其八职：一曰正，掌官法以治要；二曰师，掌官成以治凡；三曰司，掌官法以治目；四曰旅，掌官常以治数；五曰府，掌官契以治藏；六曰史，掌官书以赞治；七曰胥，掌官叙以治叙；八曰徒，掌官令以徵令。（别异诸官之八职，以备王之徵召所为。正，辟於治官，则冢宰也。治要，若岁计也。师，辟小宰、宰夫也。治凡，若月计也。司，辟上士、中士。治目，若今日计也。旅，辟下士也。治数，每事多少异也。治藏，藏文书及器物。赞治，若令起文书草也。治叙，次序官中，如今侍曹伍伯传吏朝也。徵令，趋走给召呼。
　　○藏，才浪反，注“治藏”同。别，彼列反。辟於，音譬，本亦作譬，下皆同。传，直专反。）

　　[疏]“掌百”至“徵令”
　　○释曰：言“掌百官府之徵令，辨其八职”者，谓总王朝三百六十官，以备王之所徵召及施令，若不分别其职，则徵召无所指斥，故须分辨三百六十职也。
　　○“一曰正”者，正，长也。六卿下各有属六十，故六卿称正也。云“掌官法”者，掌当官之法也。“以治要”者，要，谓大计要也。
　　○注“别异”至“召呼”
　　○释曰：记“正”已下为八职，皆备王召呼，则正亦备王召呼及所为也。言“正，辟於治官，则冢宰也”者，以其六卿异目，或称大宰，或称司徒之等，尊卑相似。正，长也，每职各为一官之长，故总谓之正也。以其六者非一，相比辟，故以辟言之。今举天官一官言之，馀可知。云“治要，若岁计也”者，案下文，岁终云会，月终云要，旬终云成。此岁云要者，但六卿下云要，不云会，以要当会处，故以治要为岁计也。云“师，辟小宰、宰夫也”者，以下文“四曰旅”，是下士诸官皆名旅。其下士之上，有上士、中士，向上差次，当“三曰司”。上士之上，向上差次，有小宰、宰夫，故知“二曰师”当小宰、宰夫也。言辟者，亦是六卿之下，皆有此二者，皆司徒之下小司徒、乡师之类，故亦言辟也。二者同名师者，亦是六者异目，尊卑相次，故同名师也。云“治凡，若月计”者，上要既当岁会，故治凡当“月计曰要”之处也。云“司，辟上士、中士”者，此亦是题目有异，若大司马之下，上士曰舆司马，中士曰行司马，与诸官上士、中士不同，尊卑相似，故总谓之司马，以其各有职司也。六官之下同名司，故亦云辟也。云“治目若今日计也”者，从“治要”向下，以次差之，此治目当“日计曰成”之处，故云“今日计”也。云“旅，辟下士也”者，此下士既无所兼，故存本号曰旅，亦是六官下同号曰旅，故亦曰辟也。云“治数，每事多少异也”者，以上治目当日计，此治数无数，当下士称旅，理众事，故以治数为每事多少解之。云“治藏，藏文书及器物”者，其名曰府，府者，主以藏物，故藏当司文书及当司器物也。云“赞治，若今起文书草也”者，起文书草，乃後判决，是为赞治之法，故称赞治也。云“治叙，次序官中”者，既有才智，为什长，当次序官中，须人驱役之处，则科次其徒，故云次叙官中也。云“如今侍曹五伯传吏朝也”者，汉时五人为伍。伯，长也，是五人之长。言传吏朝者，传在朝群吏诸官事务於朝也。胥为什长亦然。故举汉法况之也。云“徵令趋走给召呼”者，其徒止为在朝趋走，供给官人召呼使役之事也。

　　掌治法以考百官府、群都县鄙之治，乘其财用之出入。凡失财用物辟名者，以官刑诏冢宰而诛之。其足用、长财、善物者，赏之。（群都，诸采邑也。六遂五百家为鄙，五鄙为县。言县鄙而六乡州党亦存焉。乘犹计也。财，泉也。用，货贿也。物，畜兽也。辟名，诈为书，以空作见，文书与实不相应也。官刑，在《司寇》五刑第四者。
　　○辟名，徐芳石反，刘芳益反，干云：“不当也。”畜，许又反。见，贤遍反。）

　　[疏]“掌治”至“赏之”
　　○释曰：宰夫是句考之官，故以治法考百官府及群都县鄙乡遂之内治功善恶也。言“乘计其财用之出入”者，谓上数处用官物者，当乘计其用财之出入，知其多少。云“凡失财用、物辟名”者，谓失官家财及用与物三者而辟名者，以官刑诏告冢宰，长官诛责之也。有足用，用之能足。长财，财又能长。善物，物又能善。如此者，赏之。
　　○注“群都”至“四者”
　　○释曰：云“群都，诸采邑也”者，谓大都、小都、家邑三处也。云“六遂，五百家为鄙，五鄙为县”者，《遂人》文。云“六乡州党亦存焉”者，六遂在外，尚考之；六乡在内，考之可知。不言者，举外以包内也。云“乘犹计也”者，计者，法乘除之名，出於此也。云“财，泉也”者，上“九赋敛财贿”已释讫。云“用，货贿也”者，案《内府》云：“掌受九贡、九赋、九功之货贿，以待邦之大用。”故知用中有货贿也。云“物，畜兽也”者，案《兽人》云“掌罟田兽，辨其名物，及春秋献兽物。”又《牧人》云“掌牧六牲而阜蕃其物”，以此知物中有畜有兽也。云“辟名，诈为书，以空作见，文书与实不相应也”者，其人失财用物者，则诈为文书，以空物作见在，文书与实物不相应，是罪人也。云“官刑在《司寇》五刑第四”者，彼司寇掌五刑，其“四曰官刑，上能纠职”是也。

　　以式法掌祭祀之戒具与其荐羞，从大宰而礼涤濯。（荐，脯醢也。羞，庶羞，内羞。）

　　[疏]“以式”至“涤濯”
　　○释曰：言“式法”者，谓祭祀大小，皆有旧法式，依而戒敕，使共具之。云“与其荐羞”者，谓亦戒具之也。云“从大宰而视涤濯”者，上《大宰职》已云“祀五帝视涤濯”，此宰夫又从大宰视之也。
　　○注“荐脯”至“内羞”
　　○释曰：案《仪礼 乡饮酒》、《乡射》、《燕礼》诸单言“荐”者，皆是脯醢，故知此荐亦脯醢。云“羞，庶羞、内羞”者，庶羞谓天子八豆、诸侯六豆之等，内羞谓祭祀食後所加，言“内”者，《少牢》所谓“房中之羞”，糗饵粉是也。

　　凡礼事，赞小宰比官府之具。（比，校次之。
　　○比，如字，注同，戚毗志反。）

　　[疏]注“比校次之”
　　○释曰：上小宰於七事已言“以法掌戒具”，此宰夫赞小宰校次之，使知善恶足否也。

　　凡朝觐、会同、宾客，以牢礼之法掌其牢礼、委积、膳献、饮食、宾赐之飧牵，与其陈数。（牢礼之法，多少之差及其时也。三牲牛羊豕具为一牢。委积，谓牢米薪刍给宾客道用也。膳献，禽羞ㄈ献也。饮食，燕飨也。郑司农云：“飧，夕食也。《春秋传》曰‘飧有陪鼎’。牵牲，牢可牵而行者。《春秋传》曰‘饩牵竭矣。’玄谓飧，客始至所致礼。凡此礼陈数存可见者，唯有《行人》、《掌客》及《聘礼》、《公食大夫》。
　　○委积，上於伪反，下子赐反，此二字相连，皆同此音。饮，郑、徐於鸩反，注同。食，音嗣，注“饮食”、“公食”同。飧，音孙。牵，一本作“宾赐掌其飧牵”。干本同。ㄈ，昌六反。）

　　[疏]“凡朝”至“陈数”
　　○释曰：上《大宰》云“大朝觐，会同”，彼言大，谓朝觐为会同而来。今此朝觐不言大，则朝觐自是四时常朝及会同，皆有宾客也。云“以牢礼之法”者，五等诸侯来朝，天子待之，自有常法，若大行人、掌客者也。云“掌其牢礼”者，下别言委积之等，则此牢礼谓饔饩之礼。若然，委积是宾未至时在道所设。《聘礼》云“聘日致饔”，则饔饩是朝日致之矣。今在委积上者，以饔饩是礼之大者，故先言之。且委积非直宾来时共之，宾去亦共之，在下亦其宜。若然，飧牢皆杀，而云飧牵者，以《掌客》云“积视飧牵”，据积而言之也。
　　○注“牢礼”至“大夫”
