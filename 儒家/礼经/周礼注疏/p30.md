<!-- { "loadSidebar": true } -->
　　○释曰：云“以类相养也”者，谓若酸与骨、辛与筋之等是也。云“酸，木味”之等，并依《洪范》及《月令》为说也。云“木立地中，似骨”者，谓似人之骨立肉中者，故以酸养之。云“辛，金味，金之缠合异物，似筋”者，人之筋亦缠合诸骨，故云似筋，而以辛养之也。云“咸，水味，水之流行地中，似脉”者，血脉在人，亦流行不定，故云似脉，而以咸养之也。云“苦，火味，火出入无形，似气”者，火乃人所睹见，似若有形，榄之不得，亦是无形，故云似气，故以苦养之也。“甘，土味，土含载四者，似肉”者，金木水火，非土不载，故云含载四者。似人之肉，亦含载筋骨气脉，故云似肉也，故以甘养之也。云“滑，滑石”者，以五味酸苦辛咸甘，养骨筋气脉与肉，相配讫。前《食医》云“调以滑甘”。平常调食，五味之外有滑，彼滑用堇榆。今此养病，五味之外亦宜有滑，但於药分之中慎滑，则不得如平常用堇等，故以滑石解之。凡诸滑物，通利往来似窍，故以滑养之也。若然，此经五味不以生成为次，而以木金与火水相对者，此若《洪范》以木曰曲直、金曰从革、火曰炎上、水曰润下，以类相对而言也。

　　凡有疡者，受其药焉。

　　[疏]“凡有”至“药焉”
　　○释曰：药即上五药是也。凡国中有疡，不须身来者，并於疡医取药焉。

　　兽医掌疗兽病，疗兽疡。（畜兽之疾病及疡，疗同医。
　　○畜，许又反，下同。）

　　[疏]注“畜兽”至“同医”
　　○释曰：此医唯疗家畜，不疗野兽，但畜兽义通，今以畜解兽，故畜兽连言之也。云“畜兽之疾病及疡，疗同医洪范者，以上之人，疾与疡别医；今此畜，病之与疡同在一医者，重人贱畜，故略同在一医也。

　　凡疗兽病，灌而行之以节之，以动其气，观其所发而养之。（疗畜兽必灌行之者，为其病状难知，灌以缓之，且强其气也。节，趋聚之节也。气谓脉气，既行之，乃以脉视之，以知所病。
　　○为，于伪反。聚，本亦作骤，同仕救反。）

　　[疏]“凡疗”至“养之”
　　○释曰：兽必先灌之者，郑云为其病状难知，故先灌而知缓之。以其瘦弱，且强其气力也。

　　凡疗兽疡，灌而刂之，以发其恶，然後药之，养之，食之。（亦先攻之而後养之。
　　○食，音嗣。）

　　[疏]注“亦先”至“养之”
　　○释曰：亦上《疡医》以五养之养。彼注先刮杀尽乃养之，此亦然，故云“亦先攻而後养之”也。

　　凡兽之有病者、有疡者，使疗之，死则计其数，以进退之。

　　[疏]“凡兽”至“退之”
　　○释曰：上《医师》云十全为上者，唯据疾医与疡医，不据兽医，故此云计其数而进退之。进退，亦谓据功过进退其禄也。

　　酒正掌酒之政令，以式法授酒材。（式法，作酒之法式。作酒既有米麴之数，又有功沽之巧。《月令》曰：“乃命大酋，秫稻必齐，麴蘖必时，湛饣喜必洁，水泉必香，陶器必良，火齐必得。”郑司农云：“授酒人以其材。”
　　○沽，音古。酋，将由反，下同。秫，音述。齐，戚才细反，下皆同，一读此，如字。蘖，鱼列反。湛，接廉反。饣喜，音昌志反。）

　　[疏]“酒正”至“酒材”
　　○释曰：酒正辨四饮，则浆之政令亦掌之。今直言掌酒之政令，不言浆之政令者，但据酒之尊者而言，其实浆亦掌之。云“以式法授酒材”者，式法谓造酒法式，谓米麴多少及善恶也。酒材即米麴蘖，授与酒人，使酒人造酒。既言兼掌浆人，则浆之法式及浆材亦授之。不言者，亦举尊言也。
　　○注“式法”至“其材”
　　○释曰：云“作酒既有米麴之数”者，谓此为法式也。云“又有功沽之巧”者，功沽谓善恶，善恶亦是法式也。引《月令》者，十一月之令。言乃命大酋监之者，彼注“酒孰曰酋。於《周礼》则为酒人”。案下注“昔酒，今之酋久白酒”，则酋者久远之称，则是久熟者善，故名酒官为大酋。若然，彼注为酒人，此《酒正》引之者，此酒正以法式及酒材授与酒人，使造酒，故引《酒人》。云“秫稻必齐”者，必使齐孰。“麴善必时”者，造之必得时。“湛饣喜必者”，湛，渍。饣喜，炊也。谓渍米炊酿之时，必须净。“水泉必香”者，谓渍麴渍米之水必须香美。“陶器必良”者，酒瓮陶中所烧器者，必须成熟不津。云“火齐必得”者，谓酿之时，生熟必宜得所也。

　　凡为公酒者亦如之。（谓乡射饮酒以公事作酒者，亦以式法及酒材授之，使自酿之。
　　○酿，女亮反。）

　　[疏]“凡为”至“如之”
　　○释曰：言“凡为公酒”者，谓为公事而作酒。言“凡”，非一，谓若乡饮酒、乡射之等。言“亦如之”者，亦以式法授酒材。
　　○注“谓乡”至“酿之”
　　○释曰：言乡射饮酒者，谓乡饮酒、乡射饮酒。乡饮酒中，有党正饮酒，宾贤能饮酒。乡射饮酒中，有州长春秋习射於序，又有乡大夫三年宾贤能後，以五物询众庶，用州长射礼，并是乡射饮酒。若然，州长、党正饮酒而谓之乡者，或是乡大夫所居州党，或是乡大夫亲来临礼，并得乡名，故谓之乡。此数事者，皆为国行礼，不可横敛於民，故得公酒。其百家为族，不得公酒，族祭步神之时，合钱饮酒。

　　辨五齐之名，一曰泛齐，二曰醴齐，三曰盎齐，四曰缇齐，五曰沈齐。（泛者，成而滓浮泛泛然，如今宜成醪矣。醴犹体也，成而汁滓相将，如今恬酒矣。盎犹翁也，成而翁翁然，葱白色，如今ガ白矣。缇者，成而红赤，如今下酒矣。沈者，成而滓沈，如今造清矣。自醴以上尤浊，缩酌者。盎以下差清。其象类则然，古之法式未可尽闻。杜子春读齐皆为粢。又《礼器》曰：“缇酒之用，玄酒之尚。”玄谓齐者，每有祭祀，以度量节作之。
　　○泛，芳剑反。盎，乌浪反。缇，音体。醪，鲁刀反。翁，呜动反，下同，一音於勇反。ガ白，即今之白差酒也，宜作差，作ガ，假借也，在何反。差，初卖反。）

　　[疏]“辨五”至“沈齐”
　　○释曰：言“辨五齐之名”者，酒正不自造酒，使酒人为之，酒正直辨五齐之名，知其清浊而已。云“一曰泛齐”者，泛读如“泛泛扬舟”之泛。言泛者，谓此齐孰时，滓浮在上，泛泛然。“二曰醴齐”者，醴，体也。此齐孰时，上下一体，汁滓相将，故名醴齐。又此醴齐作时，恬於馀齐，与酒味稍殊，故亦入於六饮。“三曰盎齐”已下，其类可知。
　　○注“泛者”至“作之”
　　○释曰：言“泛者，成而滓浮”者，此五齐皆言成者，谓酒孰曰成。云“如今宜成醪矣”者，宜成，说以为地名，故曹植《酒赋》曰：“宜成醴醪，苍梧缥清。”若马融所云“今之宜成，会稽稻米，清似宜成”，以为酒名。故刘杳《要雅》亦以宜成为酒名。二者未知孰是。今郑云宜成醪矣，亦未知郑意酒名地名。类下ガ白，则为地名。云“如今恬酒矣”者，但於五齐中为恬，故以恬酒况之。云“如今ガ白矣”者，汉时萧何所封南阳地名ガ。云“如今下酒矣”者，下酒谓糟床下酒，其色红赤，故以缇名之。案郑下注“五伯缇衣”，亦赤黑色也。云“如今造清矣”者，汉时造清，孰则滓沈，故以况沈齐也。云“自醴已上尤浊，缩酌者”，言自醴以上，唯有泛齐。泛齐滓浮，则浊于醴齐汁滓相将者。此二者皆以茅之，故《司尊彝》云“醴齐缩酌”，《郊特牲》云“缩酌用茅，明酌也”，谓以事酒之上清明者和醴齐，以茅之，使可酌。郑彼注云泛从醴，是二者皆缩酌，故云自醴已上尤浊缩酌也。云“盎以下差清”者，案《司尊彝》云“盎齐氵兑酌”。郑注：“氵兑，清也。”谓以清酒之，则不用茅，以其盎已清故也。郑彼注又云“泛从醴，缇沈从盎”，则亦用清酒之。云“其象类则然”者，谓五者皆举汉法况之，是其象类则然者也。云“古之法式未可尽闻”者，虽举汉法，汉承周後，多得古之法，只可略闻，故云未可尽闻也。“杜子春读齐皆为粢”，云“《礼器》曰缇酒之用，玄酒之尚”者，子春意，见《礼运》云“粢醍在堂”，又见《礼器》云“醴酒之用”，又粢为醍酒，则其馀四齐皆以粢为之，故读齐皆为粢。“玄谓齐者，每有祭祀，以度量节作之”，谓祭有大小，齐有多少，谓若祭备五齐，祭备四齐，时祭备二齐，是以度量节作之。不从子春为粢者，《礼运》唯有醍齐称粢，於此五者皆称齐，子春破五齐从一粢，於义不可，故郑於《礼运》注“粢当为齐”，破一粢从五齐，於义可也。此五齐与下三酒及春官鬯人所造鬯酒所以异者，五齐三酒俱用秫稻麴蘖，又三酒味厚，人所饮者也，五齐味薄，所以祭者也，是以下经郑注云：“祭祀必用五齐者，至敬不尚味而贵多品。”五齐对三酒，酒与齐异；通而言之，五齐亦曰酒，故《礼 坊记》云“醴酒在室，醍酒在堂”是也。其鬯酒者，自用黑黍为之，与此别也。

　　辨三酒之物，一曰事酒，二曰昔酒，三曰清酒。（郑司农云：“事酒，有事而饮也。昔酒，无事而饮也。清酒，祭祀之酒。”玄谓事酒，酌有事者之酒，其酒则今之酒也。昔酒，今之酋久白酒，所谓旧者也。清酒，今中山冬酿，接夏而成。
　　○，音亦，徐音昔。）

　　[疏]“辨三酒”至“清酒”
　　○释曰：辨者，豫先之名。物者，财也。以三酒所成有时，故豫给财，令作之也。言“一曰事酒”者，此三酒并人所饮，故下云共王四饮三酒也。但事酒酌有事人饮之，故以事上名酒也。二曰昔酒者，久酿乃熟，故以昔酒为名。酌无事之人饮之。三曰清酒者，此酒更久於昔，故以清为号。祭祀用之。此昔酒、清酒，皆以酒上为名也。
　　○注“郑司”至“而成”
