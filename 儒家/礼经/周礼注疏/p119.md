<!-- { "loadSidebar": true } -->
　　○释曰：郑必破“信”为“身”者，古者舒、申字皆为信，故此人身字亦误为信，故郑云“声之误也”。云“身圭、躬圭，盖皆象以人形象致饰”者，以其字为身躬，故郑还以人形解之。云“文有粗缛耳”者，缛，细也，以其皆以人形为饰，若不粗缛为异，则身、躬何殊而别之？故知文有粗缛为别也。云“欲其慎行以保身”者，此则约上下圭为义，既以人身为饰，义当慎行保身也。云“圭皆七寸”者，案《玉人》云“信圭、躬圭七寸，侯伯守之”是也。

　　子执璧，男执蒲璧。（所以养人；蒲为席，所以安人。二玉盖或以为饰，或以蒲为琢饰。璧皆径五寸。不执圭者，未成国也。）

　　[疏]注“所”至“国也”
　　○释曰：“所以养人，蒲为席，所以安人。二玉盖或以为饰，或以蒲为琢饰”者，此亦无正文，故亦言“盖”以疑之。言“或”者，非疑，以其二玉用物不同，故云或耳。云“璧皆径五寸”者，案《玉人》烂脱，《大行人》有五寸之文也。云“不执圭者，未成国也”者，据上文“五命赐则”，是未成国也。

　　以禽作六挚，以等诸臣。（挚之言至，所执以自致。
　　○挚，音至，本或作贽。）

　　[疏]注“挚之”至“自致”
　　○释曰：此亦与下为总目。案下文有“孤执皮帛”，而此云“以禽”者，据羔已下以多为主也。案庄公《传》，男贽，大者玉帛，小者禽鸟，《尚书》五玉亦云贽，则玉亦是贽。此上下文玉为瑞，禽云挚者，此以相对为文，故王以下言瑞。天子受瑞於天，诸侯受瑞於天子，诸臣无此义，故以挚为文。郑云“挚之言至，执之以自致”者，案士谒见新升为士，皆执挚乃相见，卿大夫亦然。至於五等诸侯朝聘，天子及相朝聘皆执挚以自致，及得见主人，故以“至”解“挚”也。

　　孤执皮帛，卿执羔，大夫执雁，士执雉，庶人执鹜，工商执鸡。（皮帛者，束帛而表以皮为之饰。皮，虎豹皮。帛，如今璧色缯也。羔，小羊，取其群而不失其类。雁，取其候时而行。雉，取其守介而死，不失其节。鹜，取其不飞迁。鸡，取其守时而动。《曲礼》曰“饰羔雁者以缋”，谓衣之以布而又画之者。自雉以下，执之无饰。士相见之礼，卿大夫饰挚以布，不言缋。此诸侯之臣与天子之臣异也。然则天子之孤饰挚以虎，皮公之孤饰挚以豹皮与？此孤卿大夫士之挚，皆以爵不以命数，凡挚无庭实。
　　○介，音界，或作分，扶问反。衣，於既反。与，音馀。）

　　[疏]注“皮帛”至“庭实”
　　○释曰：凡此所执，天子之臣尊，诸侯之臣卑，虽尊卑不同，命数有异，爵同则挚同。此文虽以天子之臣为主，文兼诸侯之臣，是以士相见卿大夫士所执，亦与此同，但饰有异耳。郑云“皮帛者，束帛而表以皮为之饰”者，案《聘礼》“束帛加璧”，又云“束帛乘马”，故知此帛亦束。束者，十端，每端丈八尺，皆两端合卷，总为五匹，故云束帛也。言表以皮为之饰者，凡以皮配物者，皆手执帛以致命，而皮设於地，谓若《小行人》“圭以马，璋以皮”，皮马设於庭，而圭璋特达，以升堂致命也。此言以皮为之饰者，孤相见之时，以皮设於庭，手执束帛而授之，但皮与帛为饰耳。云“皮，虎豹皮”知者，见《礼记 郊特牲》云“虎豹之皮，示服猛”，且皮中之贵者，勿过虎豹，故知皮是虎豹皮也。云“帛，如今璧色缯也”者，但玉有五色，而言璧色缯，盖汉时有璧色缯，故郑举以言之，故云如今璧色缯。其璧色缯，未知色之所定也。云“羔，小羊取其群而不失其类”者，凡羊与羔，皆随群而不独，故卿亦象焉而不失其类也。云“雁，取其候时而行”者，其雁以北方为居，但随阳南北，木落南翔，冰泮北徂，其大夫亦当随君无背。云“雉，取其守介而死，不失其节”者，但雉性耿介，不可生服，其士执之亦当如雉耿介，为君致死，不失节操也。云“鹜，取其不飞迁”者，庶人府史胥徒新升之时，执鹜，鹜即今之鸭。是鹜既不飞迁，执之者，象庶人安土重迁也。云“鸡，取其守时而动”者，但工或为君兴其巧作，商或为君兴贩来去，故执鸡，象其守时而动。云“《曲礼》曰‘饰羔雁者以缋’，谓衣之以布而又画之者”，郑意以经所执，天子之臣与诸侯之臣同，欲见饰之有异耳。云“自雉下，执之无饰”者，欲见天子士、诸侯士同，皆无布饰，以其士卑，故不异。又引《士相见》已下者，欲以天子、诸侯、卿、大夫饰挚者异，明天子孤、诸侯孤皮亦不同。此约卿、大夫以明孤。无正文，故言“与”以疑之也。云“此孤卿大夫士之挚，皆以爵，不以命数”者，但天子孤卿六命，大夫四命，上士三命，中士再命，下士一命；诸侯孤四命，公侯伯卿三命，大夫再命，士一命；子男卿再命，大夫一命，士不命。但爵称孤皆执皮帛，爵称卿皆执羔，爵大夫皆执雁爵，称士皆执雉，庶人已下虽无命数及爵，皆执鹜。天子诸侯下皆同，故云“皆以爵不以命数”也。云“凡挚无庭实”者，案《士相见》皆不见有庭实，对享、私觌、私面之等有庭实，故此言无也。

　　以玉作六器，以礼天地四方。（礼，谓始告神时荐於神坐。《书》曰“周公植璧秉圭”是也。
　　○坐，才卧反，後“神坐”放此。植，音值，又时力反，又音置。）

　　[疏]注“礼谓”至“是也”
　　○释曰：言“作六器”者，此据礼神则曰器，上文人执则曰瑞，对此文义尔。若通而言之，礼神虽不得言瑞，人执者亦曰器，故《聘礼》云：“圭璋璧琮，凡四器者，唯其所宝，以聘可也。”《尚书》亦以五瑞为五器，卒乃复，是其人执亦曰器也。云“礼，谓始告神时荐於神坐”者，此以玉礼神，在作乐下神後，故郑注《大司乐》云：“先奏是乐，以致其神，礼之以玉而焉。”是其以玉礼神，与宗庙同节。若然，祭天当实柴之节也。云“《书》曰周公植璧秉圭是也”者，此《金》文。彼以周公请天代武王死之说，为三坛同单，又为坛於南方，周公於前立焉，告大王、王季、文王，故植璧於三王之坐，秉桓圭。引之者，证植璧於神坐之侧事也。

　　以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方，（此礼天以冬至，谓天皇大帝，在北极者也。礼地以夏至，谓神在昆仑者也。礼东方以立春，谓苍精之帝，而太昊、句芒食焉。礼南方以立夏，谓赤精之帝，而炎帝、祝融食焉。礼西方以立秋，谓白精之帝，而少昊、蓐收食焉。礼北方以立冬，谓黑精之帝，而颛顼、玄冥食焉。礼神者必象其类：璧圜，象天；琮八方，象地；圭锐，象春物初生；半圭曰璋，象夏物半死；琥猛象秋严；半璧曰璜，象冬闭藏，地上无物，唯天半见。
　　○琮，才宗反。璋，音章。琥，音虎。璜，音黄。昆，户本反，本又作{山昆}，音昆。仑，音伦，本又作仑，鲁门反。）

　　[疏]注“此礼”至“半见”
　　○释曰：云“此礼天以冬至，谓天皇大帝，在北极者也”者，青圭已下有五天，明此苍璧礼天者，是冬至祭圆丘者，案《大司乐》云：“以雷鼓雷鼗，《云门》之舞，冬日至，於地上之圆丘奏之，若乐六变，则天神皆降”是也。云“礼地以夏至，谓神在昆仑者也”者，昆仑与昊天相对，苍璧礼昊天，明黄琮礼昆仑大地可知，故《大司乐》云“以灵鼓灵鼗，夏日至於泽中之方丘奏之，若乐八变，则地示皆出”是也。故郑彼云“天神则主北辰，地示则主昆仑”是即与此同也。云“礼东方以立春，谓苍精之帝”者，此已下皆据《月令》，四时迎气，皆在四立之日，故以立春、立夏、立秋、立冬言之也。知皆配以人帝、人神者，亦据《月令》四时十二月皆陈人帝人神。彼止为告朔於明堂及四时迎气配天帝而言。告朔於明堂，告五人帝，告五人神，配以文王、武王。必知迎气亦有五人帝、五人神者，以其告朔入明堂，至秋总享五帝於明堂，皆以五人帝、五人神配天。若然，迎气在四郊，还是迎五天帝，明知五人帝、五人神亦配祭可知。以其自外至者无主不止，故皆以人帝、人神为配也。言苍精、赤精、白精、黑精者，皆据《春秋纬 运斗枢》云大微宫有五帝座星。《文耀钩》亦云灵威仰之等而说也。云“礼神者必象其类”者，即“璧圜”已下，是象其类也。案《尔雅》云：“肉倍好谓之璧，好倍肉谓之瑗，肉好若一谓之环。”是璧圜也。云“琮八方象地”者，天圜以对地方，地有四方，是八方也。云“圭锐，象春物初生”者，《杂记》：“《赞大行》云：圭剡上，左右各寸半”，是圭锐也。云“半圭曰璋”者，案：《典瑞》云：“四圭有邸以祀天，两圭有邸以祀地。”两圭半四圭。又云“圭璧以祀日月”，是一圭半两圭。又云“璋邸射，以祀山川”，是璋又半一圭。故云半圭曰璋。《公羊传》亦云“宝者何，璋判白”。亦半圭曰璋。云“象万物半死”者，夏时荠麦死，是半死。云“琥猛象秋严”者，谓以玉为琥形，猛属西方，是象秋严也。云“半璧曰璜”者，《逸礼记》文。似半圭曰璋也。云“冬闭藏，地上无物，唯天半见”者，列宿为天文，草木为地文。冬时草木枯落，唯天上列宿仍在，故云唯天半见，故用半璧曰璜也。此六玉所用，则上璧下琮。案《觐礼》加方明，东方圭，南方璋，西方琥，北方璜，与此同。唯上圭下璧与此违者，郑彼注云“上宜以苍璧，下宜以黄琮，而不以者，则上下之神非天地之至贵者”也。彼上下之神是日月，故陈玉与此不同也。此经神不见中央含枢纽者，此四时迎气皆在四郊，《小宗伯》云“兆五帝於四郊郑”，注云“黄帝亦於南郊”是也。《易》云：“天玄而地黄。”今地用黄琮，依地色，而天用玄者，苍、玄皆是天色，故用苍也。

　　皆有牲币，各放其器之色。（币以从爵，若人饮酒有酬币。
　　○放，方往反。）

　　[疏]“皆有”至“之色”
　　○释曰：言“皆”，则上六玉所礼者皆有牲与币也。言“各放其器之色”，则上苍璧等六器，所有牲币，各放此币之色。
　　○注“币以”至“酬币”
　　○释曰：知币是从爵非礼神者，若是礼神，当在牲上，以其礼神，币与玉俱设。若《肆师》云：“立大祀，用玉帛牲。”是帛在牲上。今在下，明非礼神者也。云“若人饮酒有酬币”者，献尸从爵之币无文，故以生人饮酒之礼况之。案：聘礼飨礼有酬币，明此币既非礼神之币，则献尸後酬尸时，亦有币之从爵也。

