<!-- { "loadSidebar": true } -->
　　○释曰：饔，和也。熟食曰饔。熟食须调和，故号曰饔。其职云“掌王及后世子之割亨”，割亨则须煎和，故云“割亨煎和之称”。又云“所主在内”者，以其掌王及后世子及宗庙，皆是在内之事。

　　外饔，中士四人，下士八人，府二人，史四人，胥十人，徒百人。（外饔，所主在外。）

　　[疏]注“外饔所主在外”
　　○释曰：案其职云“掌外祭祀及邦飨孤子耆老割亨”，皆是在外之事，故云“所掌在外”也。此饔有内外可对，故云内、外饔。至於内宰、内竖、内司服，自掌妇人之事而称内，不对外为名也。

　　亨人，下士四人，府一人，史二人，胥五人，徒五十人。（主为外内饔煮肉者。
　　○亨，刘普庚反。为，于伪反，下“为主”同。）

　　[疏]注“主为”至“肉者”
　　○释曰：其职云“给外内饔亨事”，故云“为外内饔煮肉”也。

　　甸师，下士二人，府一人，史二人，胥三十人，徒三百人。（郊外曰甸。师犹长也。甸师，主共野物官之长。
　　○甸，田遍反。共音恭，下皆同。）

　　[疏]注“郊外”至“之长”。
　　○释曰：案《载师》云“任近郊远郊之地”，次即云“公邑之田任甸地”，甸地即在百里远郊外，天子藉田又在南方甸地，故称此官为甸师也。然此官主地事不在地官者，以其供野之荐，又给薪蒸以供亨饪，故在此次亨人也。又云“主供野物官之长”或云与地官掌葛、掌炭、掌蜃、委人等同掌供野物，故与彼官为长。若然，彼属地官，此属天官，越分相领，恐理不惬。此甸师当与下兽人已下亦供野物为长也。故下数职注不言长，明甸师与之为长。但兽人等中士，此为下士，下士得与中士为长者，如大史下大夫，内史中大夫，郑云“大史，史官之长”。彼下大夫与中大夫为长，此下士亦与中士为长，有何嫌也？徒三百人，特多者，天子藉田千亩，藉借此三百人耕耨，故多也。

　　兽人，中士四人，下士八人，府二人，史四人，胥四人，徒四十人。

　　[疏]“兽人”
　　○释曰：案其职云“掌罟田兽，冬献狼，夏献麋”，供膳羞，故在此也。

　　[A214]人，中士二人，下士四人，府二人，史四人，胥三十人，徒三百人。（
　　○[A214]，音鱼，本又作鱼，亦作攵，同，又音御。）

　　[疏]“[A214]人”
　　○释曰：案其职云：“掌以时[A214]为梁。春献王鲔”，亦供鱼物，故在此也。徒亦三百人者，马融云：“池塞苑囿，取鱼处多故也。”

　　鳖人，下士四人，府二人，史二人，徒十有六人。（
　　○鳖，必列反。）

　　[疏]“鳖人”
　　○释曰：案其职云：“祭祀，供[C231]、蠃、氐”，亦是供食物，故在此也。

　　腊人，下士四人，府二人，史二人，徒二十人。（腊之言夕也。
　　○腊，音昔。）

　　[疏]“腊人”
　　○释曰：注“腊之言夕”也，乾曰腊，朝曝，於夕乃乾，故云腊之言夕。或作“久”字，久乃乾成，义亦通也。以其供脯、腊、无、胖食物，故亦在此色也。

　　医师，上士二人，下士四人，府二人，史二人，徒二十人。（医师，众医之长。
　　○医，意其反。）

　　[疏]“医师”
　　○释曰：案其职云：“掌医之政令，聚毒药以供医事。”诸医皆在此者，医亦有齐和饮食之类，故设在饮食之间也。

　　食医，中士二人。（食有和齐药之类。
　　○和，胡卧反，又音禾。齐，才计反。）

　　[疏]“食医”
　　○释曰：案其职云“春多酸夏多苦”之等，皆须齐和，与药故同，郑云“食有和齐药之类”，故在医官之内也。

　　疾医，中士八人。

　　[疏]“疾医”
　　○释曰：案其职云“掌养万民之疾病”，故连类在此。

　　疡医，下士八人。（疡，创痈也。
　　○疡，音羊。创，初良反。）

　　[疏]“疡医”
　　○释曰：案其职云“掌肿疡、溃疡”之等，故亦连类在此。
　　○注“疡，创也”
　　○释曰：案《礼记 上曲礼》云：“头有创则沐，身有疡则浴。”案其职有“肿疡”等耍种之疡，注：“溃则未必有脓也。”故亦连类在此也。

　　兽医，下士四人。（兽，牛马之类。）

　　[疏]注“兽牛马之属”
　　○释曰：案《尔雅》“在野曰兽，在家曰畜”，畜兽异矣。而言“兽，牛马”者，但此职云“主治牛马”，未必治其野兽，而以牛马为兽者，对文则畜兽异，散文通。故《尔雅》又云“两足而羽谓之禽，四足而毛谓之兽”。既不别释畜，则兽中可以兼牛马，是其牛马亦有兽称，故云“兽，牛马”也。

　　酒正，中士四人，下士八人，府二人，史八人，胥八人，徒八十人。（酒正，酒官之长。）

　　[疏]“酒正”至“十人”
　　○释曰：案其职云：“掌酒之政令，以式法授酒材”，与膳食相将，故在此。
　　○注“酒正，酒官之长”释曰：此酒正与下酒人、浆人为长。注不言浆，文略也。

　　酒人，奄十人，女酒三十人，奚三百人。（奄，精气闭藏者，令谓之宦人。《月令》：仲冬“其器闳以奄”。女酒，女奴晓酒者。古者从坐男女，没入县官为奴，其少才知，以为奚，今之侍史官婢。或曰：“奚，宦女。”
　　○奄，於捡反。刘於验反。徐於剑反。奚，如字，又胡礼反。坐，才卧反。）

　　[疏]“酒人”至“百人”
　　○释曰：“奄十人”，以其与女酒及奚同职，故用奄人。奄不称士，则此奄亦府史之类，以奄为异也。言“女酒三十人”，则女酒与奚为什长，若胥徒也。奚三百人，以其造酒，故须人多也。
　　○注“奄精”至“宦女”
　　○释曰：案《月令》冬三月皆云“其气闳以奄”，独引仲冬者，以其十一月一阳爻生，以其奄人虽精气闭藏，犹少有精气故也。又云“女酒，女奴晓酒者”云云，郑依《秋官 司厉》，从坐男女，没入县官为奴，则奴者，男女同名，以其晓解作酒，有才智，则曰女酒，其少有才智给使者，则曰奚。已下云“晓”者，谓晓解当职之物，不复重释之也。“侍使官婢”，举汉法言之。又云“或曰宦女”者，汉时有此别号。按《左氏》晋惠公之女名妾，称宦女，谓宦事秦公子，亦云宦女也。

　　浆人，奄五人，女浆十有五人，奚百有五十人。（女浆，女奴晓浆者。
　　○浆，子良反。）

　　[疏]“浆人”
　　○释曰：在此者，案其职云：“掌供王之六饮，入于酒府”，饮是酒类，故在此也。

　　凌人，下士二人，府二人，史二人，胥八人，徒八十人。（凌，冰室也。《诗》云：“二之日，凿冰冲冲。三之日，纳于凌阴。”
　　○凌，力证反，字从冰，或力升反。）

　　[疏]“凌人”至“十人”
　　○释曰：凌人在此者，案其职云：“掌冰，凡外内饔之膳羞鉴焉”，以供为膳羞，故连类在此也。
　　○注“凌冰”至“凌阴”
　　○释曰：引《诗》曰“二之日”者，案《诗》之所释，谓周之二月，夏之十二月之日；凿冰者，谓於深山穷谷，固阴Ё寒之处，於是乎取之。“冲冲”，凿冰之意。“三之日”，谓周之三月，夏之建寅之正月，纳冰於陵阴室中。案彼又云：“四之日其蚤，献羔祭韭。”启冰之时也。郑《答志》以“夏十二月取冰，二月开冰，四月班冰，是其常也。藏之既晚，出之又早。晚者建寅乃藏，与此《周礼》十二月藏冰校一月故；出之早者，四月，夏之二月出冰，与《周礼》同。今豳土寒，故纳冰可用夏正月”也。引之者，证凌阴即此冰室，为一物也。

　　笾人，奄一人，女笾十人，奚二十人。（竹曰笾。女笾，女奴之晓笾者。）

　　[疏]“笾人”至“十人”
　　○释曰：在此者，案其职云“掌四笾之实”，亦是荐羞之事，故在此也。
　　○注“竹曰”至“笾者”
　　○释曰：知“竹曰笾”者，更无异文，见竹下为之，即知以竹为之，故云竹曰笾也。

　　醢人，奄一人，女醢二十人，奚四十人。（醢，豆实也。不谓之豆，此主醢，豆不尽于醢也。女醢，女奴晓醢者。
　　○醢，呼在反。尽，津忍反。）

　　[疏]“醢人”至“十人”
　　○释曰：案其职云“掌四豆之实”，亦是荐羞，故在此也。
　　○注“醢豆”至“醢者”
　　○释曰：云“不谓之豆”者，决上笾人不以笾中之实为名，而以笾为官号，此即以豆中之实为官号，不谓之豆人。此是问辞，郑还自答。豆不尽於醢者，其豆之所盛，非止此职中四豆之实而已。天子豆百二十，上公豆四十，侯伯豆三十二，子男豆二十四，上大夫二十，下大夫十六，彼有乡熏尧炙脍之属，其数甚多，是豆不尽盛醢而已。若言豆人，恐彼并掌之。此醢人惟掌此四豆之实而已，故不得言豆人而言醢人也。

　　醯人，奄二人，女醯二十人，奚四十人。（女醯，女奴晓醯者。
　　○醯，本又作[A16M]，呼西反。）

　　[疏]“醯人”
　　○释曰：醯人在此者，案其职云“掌共五齐七菹”，以供醯物，则与醯人职通。醯人惟主作醯，但成齐菹必须醯物乃成，故醯人兼言齐菹，而连类在此也。

　　盐人，奄二人，女盐二十人，奚四十人。（女盐，女奴晓盐者。）

　　[疏]“盐人”
　　○释曰：在此者，案其职云：“掌盐之政令，以供百事之盐。”盐所以调和上食之物，故亦连类在此也。

　　冥人，奄一人，女冥十人，奚二十人。（以巾覆物曰冥。女冥，女奴晓冥者。
　　○冥，莫历反。）

　　[疏]“冥人”
　　○释曰：冥人在此者，案其职云：“掌供巾冥”，所以覆饮食之物，故次饮食後。

　　宫人，中士四人，下士八人，府二人，史四人，胥八人，徒八十人。

　　[疏]“宫人”
　　○释曰：宫人在此者，案其职云：“掌王之六寝之”，又供王沐浴、扫除之事，是安息王身，故在此也。

　　掌舍，下士四人，府二人，史四人，徒四十人。（舍，行所解止之处。
　　○解，佳卖反。）

　　[疏]“掌舍”至“十人”
　　○释曰：云在此者，案其职云：“掌王之会同之舍，设互梧再重。”亦是安王身之事，故亦在此。
　　○注“舍行”至“之处”
　　○释曰：案其职云设车宫、坛宫、帷宫之等，并是解脱止息之处，故云“解止之处”也。

　　幕人，下士一人，府二人，史二人，徒四十人。（幕，帷覆上者。
　　○幕，武博反。）

