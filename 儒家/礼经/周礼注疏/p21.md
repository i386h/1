<!-- { "loadSidebar": true } -->
　　○释曰：大丧谓王丧，臣子皆为之斩衰，则同庐舍，所居则异也。云“授庐舍”者，总诸臣而辨其亲疏贵贱之居异也。
　　○注“庐倚”至“垩室”
　　○释曰：“庐，倚庐也”者，谓於路门之外东壁，倚木为庐。云“舍，垩室也”者，舍对庐，故为垩室。垩室者，两下为之，与庐异，故名垩室也。云“亲者、贵者居倚庐”者，亲谓大功以上，贵谓大夫以上者，居倚庐。云“疏者，贱者，居垩室”者，疏谓小功缌麻，贱谓士，二者居垩室。知义如此者，以其经云“辨其亲疏贵贱”，明当如此解之也。又引《杂记》者，彼是诸侯之臣，其大夫居庐，士居垩室，彼注“士居垩室”，亦谓邑宰也。朝廷之士亦居庐，引之者，证贵者居庐，贱者居垩室，一边之义耳。其实为诸侯礼，不辨亲疏贵贱而别其远近，并为天子之臣也。

　　宫伯掌王宫之士庶子，凡在版者。（郑司农云：“庶子，宿卫之官。版，名籍也，以版为之。今时乡户籍谓之户版。”玄谓王宫之士，谓王宫中诸吏之子也。庶子，其支庶也。
　　○，音丁历反。）

　　[疏]“宫伯”至“版者”
　　○释曰：宫伯掌王宫中卿大夫之子庶子、士之子也。“凡在版者”，子弟皆有名籍，以拟校比也。
　　○注“郑司”至“庶也”
　　○释曰：郑司农云“庶子，宿卫之官”，谓若《夏官 诸子职》，後郑不从者，彼诸子是下大夫，此宫伯中士，不合掌之，故不从也。“玄谓王宫之士，谓宫中诸吏之子也”者，吏，谓卿大夫士之总号。云“庶子，其支庶也”者，以其宫正掌宫中官府，宫伯掌其子弟故也。案《大司马》云：“王吊劳其士庶子”，文与此同。郑彼注云“吊其死者，劳其伤者。庶子，卿大夫之子从军者。”彼士为卿大夫士，庶子为卿大夫之子，则兼庶，与此不同者，彼更无吊劳卿大夫士身，故士为卿大夫，庶子中兼庶，是郑望文以为义，故注与此不同也。

　　掌其政，令行其秩，叙作其徒役之事，（秩，禄廪也。叙，才等也。作徒役之事，大子所用。）

　　[疏]“掌其”至“之事”
　　○释曰：宫伯既掌士庶子，所以有政令尽掌之也。“行其秩叙”者，秩谓依班秩受禄，叙者才艺高下为次第。“以作其徒役”者，士庶子属大子，随其所用，使役之也。

　　授八次八舍之职事。（卫王宫者，必居四角四中，於徼候便也。郑司农云：“庶子卫王宫，在内为次，在外为舍。”玄谓次，其宿卫所在。舍，其休沐之处。
　　○徼，古吊反。便，婢面反。）

　　[疏]注“卫王”至“之处”。
　　○释曰：言“卫王宫者，必居四角四中”者，以其言八，似若八方为四方四维然，以四角四中解之，必於八所以为次舍者，相徼察来往候望皆便，故次舍皆八也。司农云“庶子卫王宫，在内为次，在外为舍”者，庶子义上已破讫，先郑意内次外舍有所隔绝，故后郑不从也。“玄谓次，其宿卫所在”者，谓宿卫之处稍在前为之馆也。舍者，若《掌舍》之舍，亦舍息休止之处，故郑为休沐之处也。

　　若邦有大事作宫众，则令之。（谓王宫之士庶子，於邦有大事，或选当行。）

　　[疏]“若邦”至“令之”
　　○释曰：事，亦谓寇戎之事。作，起也。谓起宫中之众，使士庶子行，则宫伯戒令之。

　　月终则均秩，岁终则均叙。以时颁其衣裘，掌其诛赏。（颁读为班。班，布也。衣裘，若今赋冬夏衣。
　　○颁，音班。）

　　[疏]“月终”至“诛赏”
　　○释曰：“月终则均其秩”，秩，禄廪，则与《宫正》“均稍食”亦一也。“岁终则均叙”，与《宫正》则异，彼宫中官府，故会其行事，此其子弟，故均其叙，叙即上注“才等”也。“以时颁其衣裘”，夏时班衣，冬时班裘。“掌其诛赏”者，士庶子有功则赏之，有罪即诛之也。
　　○注“若今赋冬夏衣”
　　○释曰：赋，班也。班之与赋，皆赐授之义。 

　　●卷四

　　膳夫掌王之食饮膳羞，以养王及后世子。（食，饭也。饮，酒浆也。膳，牲肉也。羞，有滋味者，凡养之具，大略有四。
　　○食，音嗣，注及下“食用”、“公食”同。饭，扶万反，依字作饣卞。）

　　[疏]“膳夫”至“世子”
　　○释曰：云“膳夫掌王之食饮”者，此一经以其职首，故略举其目，下别叙之。云“以养王及后世子”者，举尊者而言，其实群臣及三夫人已下亦养之。
　　○注“食饭”至“有四”
　　○释曰：云“食饭也”者，即下文云“食用六”是也。云“饮，酒浆也”者，即下文“饮用六清”是也。下文不言酒，文略也。云“膳牲肉也”者，即下文云“膳用六牲”是也。云“羞有滋味”者，即下文云“羞用百有二十品”是也。下文仍有“珍用八物，酱用百有二十瓮”，不言之者，此举大者。珍酱是馈之小者，略而不言。故郑云“凡养之具，大略有四”，是举以为目也。

　　凡王之馈，食用六，膳用六牲，饮用六清，羞用百二十品，珍用八物，酱用百有二十瓮。（进物於尊者曰馈。此馈之盛者，王举之馔也。六牲，马牛羊豕犬鸡也。羞，出於牲及禽兽，以备滋味，谓之庶羞。《公食大夫礼》、《内则》下大夫十六，上大夫二十，其物数备焉。天子诸侯有其数，而物未得尽闻。珍谓淳熬、淳毋、炮豚、炮、捣珍、渍熬、肝也。酱谓醯醢也。王举则醢人共醢六十瓮，以五齑、七醢、七菹、三实之。醯人共齑菹醯物六十瓮，郑司农云：“羞，进也。六，余、黍、稷、梁、麦、菰。菰，胡也。六清，水、浆、醴、京、[B17N]、酏。”
　　○瓮，徐、刘音瓮，屋贡反。馔，仕眷反。尽，津忍反。淳，之纯反，下同。熬，五刀反。毋，莫胡反，一音武由反。炮，步交反。，作郎反。捣，丁老反。，力反。齑，作西反。，刘奴兮反，徐耳齐反。余，音杜，徐他古反。菰，古吴反。京，本又作凉，力羊反，徐力放反。[B17N]，於美反，徐於计反。酏，以支反，刘书支反。）

　　[疏]注“进物”至“[B17N]酏”
　　○释曰：郑云“进物於尊者曰馈”者，据此文云“王之馈”，及《少牢》、《特牲》皆云馈食，是进物於尊者曰馈。郑注《玉府》云“通行曰馈”者，彼对献是进物於尊，则馈是通行也。云“此馈之盛者，王举之馔”者，下文云“王日一举，鼎十有二”，是王举之馔也。云“六牲，马牛羊豕犬鸡”者，此依《尔雅 释畜》，亦是将用之曰牲也。云“羞出於牲及禽兽”者，释经“羞用百有二十品”，此羞庶羞，皆出於牲及禽兽。案《公食大夫》，下大夫十六豆中，从乡熏尧已下，皆出於牲，不见有出禽兽者。上大夫加以雉、免、鹑、β，此则出禽兽也。以其有牲及禽兽，故云备滋味谓之庶羞也。引《公食大夫礼》及《内则》二文，俱言十六豆，是下大夫礼。《内则》云“雉、兔、鹑、β”四豆，添前十六则二十，是上大夫礼。云“其物备数焉”者，此上下大夫礼，其物备有焉。云“天子诸侯有其数”者，此经云百有二十者，是天子有其数。《掌客》云“上公食四十，侯伯三十二，子男二十四”，是诸侯有其数也。又云“而物未得尽闻”者，言未尽闻，则少有闻，所闻者，谓天子诸侯之数，皆从上大夫二十豆上加之，则二十豆闻之矣。《内则》云“牛及爵、、蜩、范、芝而”已下三十一物，郑注云“皆人君燕食所加庶羞也”。《周礼》天子羞用百有二十品，记者不能次录，亦是有其物未尽闻也。云“珍谓淳熬”已下，皆《内则》文。案《内则》：“淳熬，煎醢加于陆稻上，沃之以膏，曰淳熬。淳母，煎醢加于黍食上，沃之以膏，曰淳母。母，模也。炮，取豚若，之刳之，实枣於其腹中，编萑以苴之，涂之以堇涂，炮之。涂皆乾，擘之，濯手以摩之，去其<皮>。为稻粉，蚤溲之以为酏，以付豚，煎诸膏，膏必灭之。钜镬汤，以小鼎芗脯於其中，使其汤母灭鼎，三日三夜毋绝火，而後调之以醯醢。捣珍，取牛羊麋鹿之肉，必灰，每物与牛若一。捶反侧之，去其饵，孰出之，去其<皮>，柔其肉。渍，取牛羊肉，必新杀者，薄切之，必绝其理，湛诸美酒，期朝而食之，以醢若醯意。为熬，捶之，去其<皮>，编萑，布牛肉焉，屑桂与姜，以洒诸上而盐之，乾而食之。施羊亦如之。肝，取狗肝一，之以其，濡灸之，举焦其，不蓼也”。是为八珍。彼有糁与饣衍，彼是羞豆之实，非珍，故不取。云“酱谓醯醢也”者，酱是总名。知酱中兼有醯醢者，经云百有二十瓮，《醢人》共醢六十瓮，《醯人》共醯物六十瓮，故郑注醯人兼引之。其五齑、七醢等，就《醢人》具释。郑司农云六，知有余黍稷粱麦菰者，据《食医》而知。云“菰，胡也”者，南方见有菰米，一名胡，异方语。云“六清，水浆醴京[B17N]酏”者，《浆人》文也。

　　王日一举，鼎十有二物，皆有俎。（杀牲盛馔曰举。王日一举，以朝食也。后与王同庖。鼎十有二，牢鼎九，陪鼎三。物谓牢鼎之实，亦九俎。
　　○朝，如字，下“奉朝”同。陪，徐蒲来反。）

　　[疏]“王日”至“有俎”
　　○释曰：言王日一举者，谓一日一大牢。云“鼎十有二”者，案《礼记 郊特牲》“鼎俎奇而笾豆耦”者，谓正鼎九、陪鼎三，即是奇数。总而言之即十二。云“物皆有俎”者，俎据正鼎，而鼎各一俎。
　　○注“杀牲”至“九俎”
