<!-- { "loadSidebar": true } -->
　　○释曰：在此者，以其服不服之兽，象王者伐叛柔服之义，故在此也。

　　射鸟氏，下士一人，徒四人。（
　　○射，食亦反。）

　　[疏]“射鸟氏”
　　○释曰：在此者，按其职云：“掌射鸟。”亦是武事，在此宜也。

　　罗氏，下士一人，徒八人。（能以罗罔捕鸟者。《郊特牲》曰：“大罗氏天子之掌鸟兽者。”
　　○搏鸟，音博，一音付，本又作捕，音步。）

　　[疏]注“能以”至“兽者”
　　○释曰：在此者，按其识云：“掌罗乌鸟。”亦是武事，故在此也。引《郊特牲》云“大罗氏天子之掌鸟兽”者，按彼云：“大罗氏，天子之掌鸟兽者，诸侯贡属焉。”彼大罗氏则此罗氏，为一。彼称大，对诸侯。此直曰罗氏，此无所对，故不称大。此职唯罗鸟，不主兽，彼兼言兽者，诸侯所贡鸟兽属焉，则兼掌所贡之兽也。

　　掌畜，下士二人，史二人，胥二人，徒二十人。（畜谓敛而养之。
　　○畜，许六反，注同，刘许又反。）

　　[疏]注“畜谓敛而养之”
　　○释曰：在此者，按其职云：“掌养鸟而阜藩教扰之。”是专养鸟，其职注谓“鹅鹜之属”，是敛而养之。鸟是羽虫，属南方，故在此也。

　　司士，下大夫二人，中士六人，下士十有二人，府二人，史四人，胥四人，徒四十人。

　　[疏]“司士”
　　○释曰：在此者，以其职云“掌以德诏爵，以功诏禄”，与《大司马》云“进贤兴功”同，故列职於此也。

　　诸子，下大夫二人，中士四人，府二人，史二人，胥二人，徒二十人。（诸子，主公卿大夫士之子者，或曰庶子。）

　　[疏]注“诸子”至“庶子”
　　○释曰：在此者，按其职云：“若有甲兵之事，则授之车甲。”故亦在此也。郑云：“诸子，主公卿大夫士之子者。”按其职云：“掌国子之ヘ。”ヘ，副代父者，是公卿大夫士之子皆是ヘ，故郑历言之。”云“或曰庶子”者，按《礼记 燕义》称此诸子为庶子，故言或曰，以其《燕礼》有庶子执烛之事，彼称诸子谓之庶子，故《燕义》兼说天子诸子之事，诸庶为一，皆掌公卿大夫士之，故通谓之庶子也。

　　司右，上士二人，下士四人，府四人，史四人，胥八人，徒八十人。（右谓有勇力之士，充王车右。）

　　[疏]注“右谓”至“车右”
　　○释曰：在此者，王车之右，执干戈以卫王，亦是武事，故在此也。郑知勇力者，其职云：“国之勇力之士能用五兵者属焉。”郑云：“选右当於中。”是用勇力充之者也。

　　虎贲氏，下大夫二人，中士十有二人，府二人，史八人，胥八十人，虎士八百人。（不言徒，曰虎士，则虎士徒之选有勇力者。
　　○贲，音奔，下同。）

　　[疏]注“不言”至“力者”
　　○释曰：在此者，亦卫守王，在此宜也。郑云“不言徒曰虎士，则虎士徒之还勇力者”，以其在胥下，例皆是徒，今不言徒而曰虎士，明先是徒之选有勇力者，乃为之以当徒处。

　　旅贲氏，中士二人，下士十有六人，史二人，徒八人。

　　[疏]“旅贲氏”
　　○释曰：在此者，按其职云：“掌执戈盾，夹王车而趋，左八人，右八人，车止则持轮。”言旅，见其众，言贲，见其勇。亦是卫守王事，故在此也。

　　节服氏，下士八人，徒四人。（世为王节所衣服。
　　○为，于伪反。）

　　[疏]注“世为”至“衣服”
　　○释曰：在此者，按其职云：“郊祀，二人执戈，送逆尸，从车。”亦是武事，故在此也。郑云“世为王节所衣服”，以其著服与王为节而称“氏”，故知官有世功，则曰官旅。然凡称氏者，郑虽不释为世功，但注有详略，从可知也。

　　方相氏，狂夫四人。（方相犹言放想，可畏怖之貌。
　　○放想，方丈反，本或作[A105]，音同。）

　　[疏]注“方相”至“之貌”
　　○释曰：在此者，按其职云：“蒙熊皮，黄金四目，玄衣朱裳，执戈扬盾。”可畏怖，亦是武事，故在此也。郑云“方相犹言放想”者，汉时有此语，是可畏布之貌，故云方相也。

　　大仆，下大夫二人；小臣，上士四人；祭仆，中士六人；御仆，下士十有二人，府二人，史四人，胥二人，徒二十人。（仆，侍御於尊者之名，大仆其长也。）

　　[疏]注“仆侍”至“长也”
　　○释曰：在此者，凡言仆御者，是武卫之事。又《大仆职》“凡军旅田役赞王鼓”，是几仆御皆连类在此也。大仆已下四官因仍同府史之等者，六仆已下至御仆，乃是别职同官，故同府史也。《小臣》其职云：“掌王之小命，诏相王之小法仪。”《祭仆》其职云：“掌受命於王以视祭祀。”《御仆》其职云：“掌群吏之逆及庶氏之复。大仆为长，故连类在此。若然，府、史、胥、徒在御仆下者，是四官别职同官，故共府史胥徒也。

　　隶仆，下士二人，府一人，史二人，胥四人，徒四十人。（此吏而曰隶，以其事亵。
　　○亵，息列反。）

　　[疏]注“此吏”至“事亵”
　　○释曰：在此者，以仆皆在此，故亦在此。但所掌事亵，故别官职，不属大仆。郑云“此吏而曰隶，以其事亵”者，此经言下士二人，即是吏。按《秋官》有“罪隶”已下，是奴称隶，以其掌亵，故与贱同称隶也。

　　弁师，下士二人，工四人，史二人，徒四人。（弁者，古冠之大称。委貌、缁布曰冠。
　　○弁，皮彦反。称，尺证反。）

　　[疏]“弁师”至“四人”
　　○释曰：在此者，以夏物长大而盛壮，人年长大乃冠，以象夏，故不同司服在《春官》，而在此也。
　　○注“弁者”至“曰冠”
　　○释曰：按《礼记 郊特牲》及《士冠记》，皆云夏收、殷旱、周弁，三代皆祭冠，则弁亦冕也。即是六冕皆得称弁。若然，皮弁、爵弁自然是弁，故郑云“弁者，古冠之大称”也。云“委貌、缁布曰冠”者，此二者对皮弁、爵弁、六冕，惟曰冠。若散文亦得言弁，故《司服》云：“凡田冠弁服，凶事服弁服。”皆得言弁也。

　　司甲，下大夫二人，中士八人，府四人，史八人，胥八人，徒八十人。（甲，今之铠也。司甲，兵戈盾官之长。
　　○铠，苦爱反。盾，常九反，又音九。）

　　[疏]注“甲今”至“之长”
　　○释曰：在此者，其职虽阙，但甲者军师所用，在此宜也。言“甲今之铠”者，今古用物不同，其名亦异。古用皮谓之甲，今用金谓之铠，从金为字也。云“司甲兵戈盾官之长”者，以其此官下大夫，又在上，已下皆士官，故云长也。

　　司兵，中士四人，府二人，史四人，胥二人，徒二十人。

　　[疏]“司兵”
　　○释曰：在此者，按其职云：“掌五兵、五盾及授兵，从司马之法。”此亦为军事，在此宜也。

　　司戈盾，下士二人，府一人，史二人，徒四人。（戈，今时句孑戟。
　　○句孑，古侯反，下音结。）

　　[疏]“司戈”至“四人”
　　○释曰：在此者，按其职云：“祭祀，授旅贲殳、故士戈盾，授舞者兵。”皆武事，故在此也。
　　○注“戈今时句孑戟”
　　○释曰：按《冬官 冶氏》“为戈戟”，戈则两刃，长六尺六寸。戟则三刃，长丈六尺。形既不同，郑云“戈句孑戟”而为一物解之者，郑举汉法以况之，汉时见戈有旁出者为句孑，亦名胡孑，故号戈为句孑戟也。

　　司弓矢，下大夫二人，中士八人，府四人，史八人，胥八人，徒八十人。（司弓矢，弓弩矢ゅ官之长。
　　○ゅ，音服。）

　　[疏]注“司弓”至“之长”
　　○释曰：在此者，按其职云：“掌六弓、四弩、八矢。”给武之所用，在此宜也。云“司弓矢，弓弩矢ゅ官之长”者，司弓矢下大夫，已下缮人、槁人皆士官，故得与人为长也。郑云：“司弓弩，即缮人也。”

　　缮人，上士二人，下士四人，府一人，史二人，胥二人，徒二十人。（缮之言劲也，善也。）

　　[疏]注“缮之”至“善也”
　　○释曰：在此者，按其职云：“掌王之用弓、弩、矢、ゅ。”亦是武事，故在此也。云“缮之言劲也，善也”者，以其所掌弓弩有坚劲而善堪为王用者，乃入缮人以共王，故郑为此解之也。

　　槁人，中士四人，府二人，史四人，胥二人，徒二十人。（郑司农云：“槁读为刍槁之槁，箭谓之槁。此官主弓弩箭矢，故谓之槁人。”
　　○槁，古老反。，如字，沈古旱反。）

　　[疏]注“郑司”至“槁人”
　　○释曰：在此者，职云：“掌六弓、八矢、四弩。”是军事所用，故在此也。先郑云“箭谓之槁”，按《冬官 矢人》云“以其厚，为之羽深”，後郑云“读为槁，谓矢，古文假借字。”则此槁人非直掌矢槁，兼主弓弩矢ゅ等，而云槁人者，以槁为主耳。故云“此官主弓弩箭矢，故谓之槁人”。

　　戎右，中大夫二人，上士二人。（右者，参乘。此充戎路之右，田猎亦为之右焉。
　　○乘，绳证反。）

　　[疏]注“右者”至“右焉”
　　○释曰：此戎右并下仆驭在此者，皆是防卫之官，故皆在此。云“古者参乘”者，若在军为元帅，则将居鼓下，将在中，御者在左。若凡平兵车，则射者左，御者居中。若在国，则尊者在左，御者亦中央。其右是勇力之士，执干戈常在左右。故云古者参乘也。云“此充戎路之右，田猎亦为之右”者，按《巾车》玉路有五，按下文仆亦有五，惟此戎右已下有三，不见玉路、祀之路之右，又不见木路、田路之右，故以田戎相类，齐祀相因，故以类相兼，故戎右兼田右，齐右兼祀右。若然，仆有五，不兼者，仆难於右，是以六艺之中有五御，而不言右也。按《巾车》，玉路居前，戎路在後。此右在前，又戎右大夫，齐右下大夫，道右上士，戎右官又尊者，夏官主事尚威武，故戎右居前，使官尊也。

　　齐右，下大夫二人。（充玉路、金路之右。
　　○齐，侧皆反，下“齐仆”并注同。）

　　[疏]注“充玉路之右”
　　○释曰：充玉路为主，故云齐。按《曲礼》云“立如齐”，注“齐谓祭祀时”。则齐虽施於祭前，当祭时亦名齐，故得兼金玉二路。而郑不言，亦以其齐同故也。

　　道右，上士二人。（充象路之右。）

　　[疏]注“充象路之右”
