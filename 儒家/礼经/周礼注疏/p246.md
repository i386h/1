<!-- { "loadSidebar": true } -->
　　○释曰：云“宾所停止则积”者，谓《遗人》云“十里有庐，庐有饮食，三十里有宿，宿有委，五十里有市，市有积”是也。云“间阔则问”者，上注“问，问不恙也”。云“行道则劳”者，谓劳苦之。云“皆使卿大夫致之”者，按《聘礼》，遣卿行劳礼。臣来尚遣卿劳，明君来遣卿劳可知。此再劳，一劳在境，一劳在远郊，皆使卿。其近郊劳，当主君亲为之也。其积问，当使大夫，故下句云“致飧如致积之礼”，注云：“俱使大夫，礼同也。”知致飧使大夫者，见《聘礼》宰夫朝服设飧。宰夫即大夫。问亦小礼，明亦使大夫也。云“从来至去数如此也”者，五积、三问、再劳，来去皆有此数，故云数如此也。先郑云“旅读为‘旅於大山’之旅，谓九人传辞，相授於上下竟，问宾从末上行，介还受，上传之”者，此先郑以为旅摈与交摈同之。後郑不从者，此臣礼云“旅摈”，下文云“主君郊劳，交摈三辞”，明其别。旅直陈摈介，不传辞，交则一往一来传辞也。云“玄谓旅读为鸿胪之胪，胪陈之也”者，按《尔雅 释诂》云：“尸、旅，陈也。”《释言》云：“豫、胪，叙也。”注云：“皆陈叙也。”後郑不从旅大山之旅，从胪者，欲取叙义也。云“宾之介九人”者，自从公介九人之礼。云“使者七人”者，自从降二等之礼。云“皆陈摈位，不传辞也。宾之上介出请，使者则前对，位皆当其末摈焉”者，此皆约《聘礼》，主君大门内迎聘宾之位也。云“三揖，谓庭中时也”者，如《聘礼》，入门揖，当曲揖，当碑揖是也。

　　主君郊劳，交摈，三辞，车逆，拜辱，三揖三辞，拜受，车送，三还，再拜。（主君郊劳，备三劳而亲之也。郑司农云：“交摈三辞，谓摈主之摈者俱三辞也。车逆，主人以车迎宾於馆也。拜辱，宾拜谢辱也。”玄谓交摈者，各陈九介，使传辞也。车迎拜辱者，宾以主君亲来，乘车出舍门而迎之，若欲远就之然。见之则下拜，迎谢其自屈辱来也。至去又出车，若欲远送然。主君三还辞之，乃再拜送之也。车送迎之节，各以其等，则诸公九十步，立当车轵也。三辞重者，先辞辞其以礼来於外，後辞辞升堂。）

　　[疏]“主君”至“再拜”
　　○释曰：此当近郊劳，交宾三辞者，主君至郊，郊有馆舍，宾在内。主君至馆大门外，主君北面而陈此九介，去门九十步，东面。宾在大门内，於门外之东，亦陈九介，西面。不陈五摈者，非主君，从宾礼故也。“三辞”者，宾一辞，主君以礼来於外，“车迎拜辱”者，传辞既讫，丘乘车出大门迎主君，至主君处下车，拜主君屈辱，自至郊也。“三揖”者，入门乃当曲、当碑为三揖。“三辞”者，辞请升堂，拜受，宾再拜，乃受币，主君亦当拜送，不言，省文也。“车送”者，丘乘车出门就主君，若欲远送之。“三还”者，主君宾送已，三还辞之。“再拜”者，宾见主君辞，遂再拜送主君也。
　　○注“主君”至“升堂”
　　○释曰：云“备三劳而亲之也”者，《大行人》有“三问三劳”之文也。主君身自劳，是亲之也。先郑云“车逆，主人以车迎宾於馆也。拜辱，宾拜谢辱也。”後郑不从者，此直是备三劳，既来至国，何有辄迎於馆乎？玄谓“各陈九介”者，以其在道，俱不为主，故无五摈之事，故各陈九介也。云“立当车轵也”者，宾主俱立当轵，《大行人》文。云“後辞辞升堂”者，按《乡饮酒礼》“主人取爵降洗，宾降，主人坐奠爵于阶前，辞”。注云：“事同曰让，事异曰辞。”礼，升堂是事同，不云让而云辞者，此宾主敌者，主人之意欲有受於庭之心，故从事异曰辞。是以下诸公之臣等升堂皆云让，依事同曰让，非敌。故《聘义》云：“三让而後传命，三让而後入庙门”，并事异，不云辞者，欲取致尊让之意，变文耳。又彼《记》文，非正经，故不为例也。

　　致馆亦如之。（馆，舍也。使大夫授之，君又以礼亲致焉。）

　　[疏]注“馆舍”至“致焉”
　　○释曰：郑知使大夫授舍者，见《聘礼》云“大夫帅至馆，卿致之”，以此知先遣大夫授馆也。此大夫亦应是卿。云“亦如之”者，上主君郊劳，此亲致馆，明亦如之也。云凡致者，皆有币以致之，致之，使若己有然也。

　　致飧如致积之礼。（俱使大夫，礼同也。飧，食也。小礼曰飧，大礼曰饔饩。
　　○致飧，素尊反，下同。）

　　[疏]注“俱使”至“饔饩”
　　○释曰：上公飧五牢，宾始至之礼，欲致馆後即言之。云“如致积之礼”者，积在道已致，故云如之，以其俱小礼，不使卿，故云“俱使大夫，礼同也”。云“飧，食也”者，以其有刍薪米禾食之类，故云食也。云“小礼曰飧”者，《聘礼》，使宰夫设飧，礼物又少，故曰小。云“大礼曰饔饩”者，以其有腥有牵，刍薪米禾又多，故曰大。是以《聘礼记》云“聘日致饔”，注云“急归大礼”，又以下文致饔饩亦在将币後即致之也。

　　及将币，交摈，三辞，车逆，拜辱，宾车进，答拜，三揖三让，每门止一相，及庙，唯上相入。宾三揖三让，登，再拜，授币，宾拜送币。每事如初，宾亦如之。及出，车送，三请三进，再拜，宾三还三辞，告辟。（郑司农云：“交摈，摈者交也。宾车进答拜，宾上车进，主人乃答其拜也。及出车送三请，主人三请留宾也。三进，进随宾也。宾三还三辞告辟，宾三还辞谢，言已辟去也。”玄谓既三辞，主君则乘车出大门而迎宾，见之而下拜其辱，宾车乃前下答拜也。三揖者，相去九十步，揖之使前也。至而三让，让入门也。相谓主君摈者及宾之介也。谓之相者，於外传辞耳，入门当以礼诏侑也。介绍而传命者，君子於其所尊，不敢质，敬之至也。每门止一相，弥相亲也。君入门，介拂，大夫中枨与之间，士介拂枨，此为介雁行相随也。止之者，绝行在後耳。宾三揖三让，让升也。登再拜授币，授当为受，主人拜至且受玉也。每事如初，谓享及有言也。宾当为傧，谓以郁鬯礼宾也。上於下曰礼，敌者曰傧。《礼器》曰：“诸侯相朝，灌用郁鬯，无笾豆之荐。”谓此朝礼毕傧宾也。三请三进，请宾就车也。主君每一请，车一进，欲远送之也。三还三辞者，主君一请，宾亦一还一辞。
　　○授币，音受。宾拜，音摈，下宾使者同。辟，音避，刘薄历反，注同，下客辟、三辟、趋辟放此。已辟，音避。侑，音又。，鱼列反。枨，直庚反。行，户刚反。）

　　[疏]“及将”至“告辟”
　　○释曰：及，至也。至将币，谓宾初至馆，後日行朝礼之时。故云至将币。币即圭璋也。云“交摈，三辞，车逆，拜辱，宾车进，答拜”者，此并在主君入门外，宾去门九十步而陈九介，主君在大门外之东陈五摈。上摈入受命，出请事，传辞与承摈，承摈传与末摈，末摈传与末介，末介传与承介，承介传与上介，上介传与宾，宾又传与上介，上介传与承介，承介传与末介，末介传与末摈，末摈传与承摈，承摈传与上摈，上摈入告君。如是者三，谓之交摈三辞。诸交摈者，例皆如此也。车逆拜辱者，传辞既讫，主君乘车出大门，至宾所下车，拜宾屈辱来此也。宾车进答拜者，宾初升车进就主君，主君下，宾亦下车答主君拜也。“三揖”者，主君遥揖宾使前，北面三让，入大门也。云“每门止一相”者，既入门，回面东至祖庙之时，祖庙西仍有二庙。以其诸侯五庙始，祖庙在中，两厢各有一庙，各别院为之，则有二门，门傍皆有南北隔墙，隔墙皆通门，故得有每门。若不然，从大门内即至祖庙之门，何得有每门，而云门止一相乎？故为此解也。云“上相入”者，相入，即上摈上介，须诏礼，故须入。云“三揖”者，亦谓入门揖、当曲揖、当碑揖也。云“三让，登”者，至阶，主君让宾，宾让主君，如是者三，主君先升。云“再拜，授币”者，授当为受。宾主俱升，主人在阼阶上北面拜，乃就两楹间南面，宾亦就主君，宾授玉，主君受之，故云再拜受币也。云“宾拜送币”者，宾既受，乃退向西阶上，北面拜送币，乃降也。
　　○注“郑司”至“一辞”
　　○释曰：先郑云“宾车进答拜，宾上车进，主人乃答其拜也”，後郑不从者，车送拜辱，已是主人，今云车进答，当是客，何得主人再度拜，故不从也。云“及出，车送三请，主人三请，留宾也”，後郑亦不从者，行朝享礼宾讫，送宾出，礼既有限，何因更有留宾之事，故不从也。云“介绍而传命”者，此《聘义》文。按彼介绍而传命，谓聘者旅摈法。引证此交摈者，但绍继也，谓介相继而陈，则交摈旅摈皆得为绍，故此交摈亦得绍介而传命也。按彼注，质谓正自相当，宾主不敢正自相当，故须摈介通情也。云“君入门，介拂，大夫中辰与之间，士介拂枨”者，《玉藻》文。君入门不言所拂者，朝君入由西亦拂，不言之者，君特行，不与介连类，故不言也。介拂者，上介随君后，与大夫士介自为雁行於後也。云“止之者，绝行在後耳”者，知不全入而为绝行在後者，以《聘礼》介皆入庙门门西，北面西上，故知此君介，亦入门门西北面西上可知，故云绝行在後，後亦入庙也。云“登再拜授币，授当为受”者，欲见登再拜受玉者，主君止得为受，不得为授之义故也。云“拜至且受玉也”者，拜中舍此二事故也。云“每事如初，谓享及有言也”者，按《聘礼》享夫人下云“若有言，束帛如享礼”是也。云“上於下曰礼，敌者曰摈”者，《大行人》云“王礼再而酢”之属，是上於下曰礼。此诸侯云摈，是敌者曰摈也。云“《礼器》曰：诸侯相朝，灌用郁鬯，无笾豆之荐”，引之者，证摈亦用郁鬯也。云“主君一请，宾亦一还一辞”者，则主君三请三进，其宾三还三辞，一一相将，但别言之耳。

　　致饔饩、还圭、飨食、致赠、郊送，皆如将币之仪。（此六礼者，惟飨食速宾耳。其馀主君亲往。亲往者，宾为主人，主人为宾。君如有故，不亲飨食，则使大夫以酬币侑币致之。郑司农云：“还圭，归其玉也。故公子重耳受飧反璧。”玄谓聘以圭璋，礼也；享以璧琮，财也。已聘而还圭璋，轻财而重礼。赠，送以财，既赠又送至于郊。
　　○还，音环，又音旋。食，音嗣，凡“飨食”皆同。）

　　[疏]注“此六”至“于郊”
