<!-- { "loadSidebar": true } -->
　　○释曰：知“飨食速宾”者，按《公食大夫礼》，君亲食之，君不亲食，则以侑币致之。《聘礼》云：“公於宾，一食再飨，上介一食一飨，若不亲食，致之以侑币，致飨以酬币。”以此知二者皆速宾也。云“其馀主君亲往。亲往者，宾为主人，主人为宾”者，见《聘礼》云“君使卿归饔饩”，又云“宾迎于小门外”，又云“大夫东面致命，君使卿还玉于馆，宾迎于外门外，不拜，帅大夫以入”。郑君以此二者知宾为主人，主人为宾，致聘郊送亦然可知也。《聘礼》乃君於臣，此两君敌，明主君亲为之矣。先郑云公子重耳事，见僖公二十三年，公子重耳反国，“及曹，曹共公闻其骈胁，欲观其。浴，薄而观之。僖负羁之妻曰：‘吾观晋公子之从者，皆足以相国。若以相，夫子必反其国。反其国，必得志於诸侯。得志於诸侯而诛无礼者，曹其首也。子盍蚤自贰焉。’乃馈盘飧，置璧焉。公子受飧反璧”。是其事。引之者，证还圭之事。但彼反璧者，义取不贪宝，意非还圭。故後郑不从也。“玄谓聘以圭璋，礼也”者，《聘义》云“以圭璋聘，重礼也”，谓行聘礼也。云“享以璧琮，财也”者，贡财货时，用璧琮以致之，故云财也。云“已聘而还圭璋，轻财而重礼”者，还圭璋是重礼，璧琮不还，是轻财也。云“赠，送以财”者，《聘礼》“宾遂行，舍于郊，公使卿赠如觌币”。注云：“言如觌币，见为反报。”是赠并送至于郊。

　　宾之拜礼：拜饔饩，拜飨食。（郑司农云：“宾之拜礼者，因言宾所当拜者之礼也。所当拜者，拜饔饩、拜飨食。”玄谓宾将去，就朝拜谢此三礼。三礼，礼之重者也。宾既拜，主君乃至馆赠之，去又送之于郊。）

　　[疏]注“郑司”至“于郊”
　　○释曰：先郑所说是，後郑增成其义。按《聘礼》，饔饩燕羞ㄈ献之明日，宾皆拜於朝，将去，又三拜乘禽于朝。彼臣，故尽拜谢。此宾之拜礼在致赠郊送之下，则不及燕羞、ㄈ献、乘禽，以其君，略小惠。将去，惟拜其大礼也。按《聘礼》，宾三拜乘禽於朝，遂行，舍于郊，公使卿赠。若然，此致赠郊送在拜礼後，今设文在前者，欲取如将币之仪，故进文在前，其赠送合在後也。云“宾既拜，主君乃至馆赠之，去又送之于郊”者，郑以赠送之文在前，拜礼在後，恐疑颠到，故此解之，是其次也。

　　宾继主君，皆如主国之礼。（郑司农云：“宾继主君，复主人之礼费也，故曰皆如主国之礼。”玄谓继主君者，傧主君也。傧之者，主君郊劳、致馆、饔饩、还圭、赠、郊送之时也。如其礼者，谓玉帛皮马也。有馔陈之积者，不如也。若飨食主君及燕，亦速焉。
　　○费，芳味反。）

　　[疏]注“郑司”至“速焉”
　　○释曰：先郑云“继主君，复主人之礼费也”，後郑不从者，主人礼费既多，非宾所能复。“玄谓继主君者，傧主君也”者，按《聘礼》，君遗卿劳及致馆等皆傧。傧者，报也。上注云敌者曰傧，故此报主君为傧。云“傧之者，主君郊劳、致馆、饔饩、还圭、赠、郊送之时也。如其礼者，谓玉帛乘马也”者，按《聘礼》云“宾至于近郊，君使卿朝服用束帛劳”，又云“宾用束帛傧劳者”，“君使卿韦弁归饔饩”，又云“大夫奉束帛”，又云“宾降，受老币，出迎大夫”，注云“出迎，欲傧之”，“庭实设马乘，宾降堂，受老束锦。宾奉币西面，大夫东面，宾致币”，是皆有傧法。彼两臣有傧，此两公有傧可知也。若然，彼《聘礼》致馆无傧者，彼君使卿致馆，不以币，故亦无傧，明此两君致时有币，合亦傧之也。彼《聘礼》宾不见有飨食速主君者，臣於君，虽他国，亦不敢速君。故《礼记》云“大夫飨君非礼”是也。此两君即得，其燕食等，皆得速主君也。主君有故，不能亲以侑币酬币致之，亦无傧。郑彼注云：“以己本宜往。”还玉于馆及还享，虽无束帛文，亦当傧之矣。

　　诸侯、诸伯、诸子、诸男之相为宾也各以其礼，相待也如诸公之仪。（宾主相待之仪与诸公同也，饔饩飨食之礼则有降杀。
　　○杀，色界反，下“丰杀”、“则杀”及後“杀礼”皆同。）

　　[疏]注“宾主”至“降杀”
　　○释曰：五等诸侯，以命数分为三等，其圭璋、饔饩、飧积、步数、傧介，皆降杀，备於《大行人》、《掌客》。其进退揖让之仪，一与公同，故云“如诸公之仪”。

　　诸公之臣相为国客，（谓相聘也。）

　　[疏]“诸公”至“国客”
　　○释曰：谓上诸公之臣相聘往来为国客相待相送之仪，此法皆备於下文也。

　　则三积，皆三辞拜受。（受者，受之於庭也。侯伯之臣不致积。）

　　[疏]“则三”至“拜受”
　　○释曰：此谓在道之礼，於路馆致之，亦有束帛致之，云“三辞拜受”者，辞不受，三辞後受之，故云三辞拜受也。知“受之於庭”者，上诸公即云“登”，登谓登堂，此不云登，故知受於庭也。知“侯伯之臣不致积”者，按《聘礼》以五介，又张旃，是侯伯之卿聘使者。经不云积，明侯伯之臣不致积可知。但不以束帛行礼致之，岂於道全无积乎，明有也。

　　及大夫郊劳，旅摈，三辞，拜辱，三让，登，听命，下拜，登受。摈使者如初之仪。及退，拜送。（登听命，宾登堂也。宾当为摈。劳用束帛，摈用束锦。侯伯之臣，受劳於庭。）

　　[疏]“及大”至“拜送”
　　○释曰：按诸礼，此亦近郊劳也。旅摈不传辞，宾使各陈七介而已。云“三辞拜辱”者，宾从馆内出於大门，拜使者辱命来於外。云“三让”者，让升堂。云“登，听命”者，宾登堂听使者传主君之命也。云“下拜登受”者，宾听命讫，下堂拜命讫，登堂受币也。云“宾使者如初之仪”者，谓使传命讫，礼毕出门，宾以束帛宾使者，如初行劳时之仪。前宾受币，今使者受币，受币虽异，威仪则同，敬主君使者也。知“劳用束帛，傧用束锦”者，约《聘礼》郊劳知之。知“侯伯之臣受劳於庭”者，亦按《聘礼》宾是侯伯之臣，云“受於舍门内”，是不登堂也。

　　致馆如初之仪。（如郊劳也，不傧耳。侯伯之臣致馆于庭。不言致飧者，君於聘大夫不致飧也。《聘礼》曰：“飧不致，宾不拜。”）

　　[疏]注“如郊”至“不拜”
　　○释曰：按《聘礼》，宾至，使大夫帅至馆，卿致馆。此公之臣亦当然。上云“郊劳”，此云“如初”，如初郊劳也。郑知不傧者，《聘礼》致馆无束帛，宾亦无傧，知此亦然也。云“侯伯之臣致馆于庭”者，亦按聘礼知之。云“君於聘大夫不致飧”也，引《聘礼》“飧不致，宾不拜”者，按《聘礼》致馆之下即云“宰夫设飧”，即此致馆。下不云致飧，故云君於聘大夫不致飧。如是，五等之臣皆无致飧也。

　　及将币，旅摈，三辞，拜逆，客辟，三揖，每门止一相，及庙，唯君相入，三让，客登，拜，客三辟，授币，下，出，每事如初之仪。（客辟，逡巡不答拜也。惟君相入客臣也。相不入矣。拜，主君拜客至也。客三辟，三退负序也。每事，享及有言。
　　○逡，七旬反。）

　　[疏]“及将”至“之仪”
　　○释曰：及，至也，谓宾在馆至将币。将币亦谓圭璋也。云“旅傧，三辞”者，亦谓於主君大门外，主君陈五傧，客陈七介，不传辞，故云旅摈也。云三辞者，前郊劳三辞，辞其以礼来於外。此三辞，辞其主君以大客礼当已。云“拜逆，客辟”者，谓三辞讫，主君遣上摈纳宾，宾入大门，主君在大门内，南面拜，拜宾奉君命屈辱来见己。客辟不受拜者，使者奉君命来，不敢当拜，故逡巡辟君拜也。云“三揖”者，亦揖之使前。云“每门止一相”者，谓弥相亲也。云“及庙，惟君相入”者，与前诸公少异。彼是两君，故云惟上相入，则两君摈介各有。此上相亦不入，故据君而言也。云“三让，客登”者，按《聘义》云：“三让而後入庙门，三揖而後至阶。”此不言者，文不具。客登者，主君与客俱登，据客而言，故云客登也。云“拜，客三辟”者，主君与客俱登讫，主君於阼阶上北面拜，拜宾喜至此堂，并拜受币。云客三辟者，三退负序，不敢当君拜。云“授币”者，授玉与主君也。
　　○注“客辟”至“有言”
　　○释曰：云“客辟，逡巡不答拜也”者，释上“拜逆，客辟”也。云“客三辟，三退负序也”者，按《聘礼》云“宾三退负序”，注云：“三退，三逡巡也。不言辟者，以执圭将进授之。”此亦执圭将授，言辟者，《仪礼》是委曲行事，故云执圭将进，不得云辟，此《周礼》事未见，据大总而言，故云辟无嫌。“三退负序”，《聘礼》文。云“每事，享及有言”者，亦约《聘礼》知之。

　　及礼、私面、私献，皆再拜稽首，君答拜。（礼，以醴礼客。私面，私觌也，既觌则或有私献者。郑司农说私面以《春秋传》曰：“楚公子弃疾见郑伯，以其乘马私面。”）

　　[疏]注“礼以”至“私面”
　　○释曰：此三者皆於聘日行之，故并言之。云“君答拜”者，虽是异国之臣，当空首拜也。知“礼，以醴礼客”者，按《聘礼》，礼客用醴齐，异於君郁鬯也。云“私面，私觌也”者，按《聘礼》“宾奉束锦请觌”，又云“问卿讫，宾面，如觌币”，注云：“面亦见也，其谓之面，威仪质也。”彼不见有私献，又於君谓之觌，於卿谓之面。觌面别，此云私面、私觌为一者，以彼文两见，则私觌据君，私面据卿。此文不见有私觌，直言私面，岂不见君直见臣也。明此私面主於君，故以私面为私觌也。彼无私献，非常，故彼《记》云“既觌，宾若私献，奉献将命”，故此注云“既觌则或有私献者”也。云《春秋》者，按《左氏》昭六年，“楚公子弃疾如晋，过郑，见郑伯如见王，以其乘马八匹私面。见子皮如上卿，以马六匹。见子产以马四匹。见子大叔以马二匹”。称面者，以其面亦觌也。且过郑非正聘，故以面言之。

　　出，及中门之外，问君，客再拜对，君拜，客辟而对；君问大夫，客对；君劳客，客再拜稽首，君答拜，客趋辟。（中门之外，即大门之内也。问君曰：“君不恙乎？”对曰：“使臣之来，寡君命臣于庭。”问大夫曰：“二三子不恙乎？”对曰：“寡君命使臣于庭，二三子皆在。”劳客曰：“道路悠远，客甚劳。”劳介则曰：“二三子甚劳。”问君，客再拜对者，为敬慎也。
　　○客甚劳，如字，下“甚劳”、“劳辱”同。）

　　[疏]注“中门”至“慎也”
