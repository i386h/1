<!-- { "loadSidebar": true } -->

　　凡诸侯之卿、大夫、士为国客，则如其介之礼以待之。（言其特来为问，待之礼，如其为介时也。然则《聘礼》所以礼宾，是亦礼介。）

　　[疏]注“言其”至“礼介”
　　○释曰：前文云“凡介行人宰史”，是从君之法。今言此者，见不从君而特来聘问者，亦有三等之爵，爵卿也，爵大夫也，爵士也。若大聘曰聘，卿为宾，大夫为上介，士为众介，小聘曰问，大夫为宾，介皆士也，故历言卿大夫也。云“待之礼如其为介之时”者，则前注爵卿已下是也。云“然则聘礼凡所以礼宾，是亦礼介”者，此即《聘礼》致饔饩之时，宾与上介、众介，皆别行於馆者是也。

　　凡礼宾客，国新杀礼，凶荒杀礼，札丧杀礼，祸杀礼，在野在外杀礼。（皆为国省用爱费也。国新，新建国也。凶荒，无年也。祸，新有兵寇水火也。
　　○为，于伪反，下同。费，芳味反。）

　　[疏]注“皆为”至“火也”
　　○释曰：云“国新，新建国也”者，谓若“刑新国用轻典”，郑云“新辟地立君之国”，故云新建国也。云“凶荒，无年也”者，此则《曲礼》云“岁凶，年不登”者也。云“祸灾”者，兵寇来侵为祸，水火来害为灾也。云“在野在外杀礼”者，以其野外忽遽，礼物不可卒备，故亦杀之。

　　凡宾客死，致礼以丧用。（死则主人为之具而殡矣。丧用者，馈奠之物。）

　　[疏]注“死则”至“之物”
　　○释曰：若诸侯之君出行，则以三年之戒以卑从，死时除棺之外，主人皆借之。若臣从者死，棺物皆共之。云“死则主人为之具而殡矣”者，此乃在馆权殡，还日以柩行。知者，时宾死，以柩造朝是也。云“丧用者，馈奠之物”者，小敛特豚一鼎，大敛时特豚三鼎之类是也。

　　宾客有丧，惟刍稍之受。（不受飨食，飨食加也。丧谓父母死也。客则又有君焉。刍，给牛马。稍，人禀也。其正礼飧饔饩，主人致之则受。
　　○稍，所教反，旧疏诏反。）

　　[疏]注“不受”至“则受”
　　○释曰：上文宾客身死。此文据为宾客聘至彼国後，有丧来告者。云“惟刍稍之受”者，君行师从，卿行旅从，须得资给，故受刍稍也。云“不受飨食，飨食加也”者，二者并速宾於庙饮食之事，故自为而不受之。《聘礼》亦云：“聘君若薨于後，入境则遂，受礼。”注云：“受飨饩也。”“不受飨食。”云“丧谓父母死也”者，据正宾而言。若诸侯，正应母死，而有父者，或始封之君，旧为卿大夫，容有父，或父有废疾不立，己受位於祖，亦云有父也。云“客则又有君焉”者，谓介已下，非直有父母，又有君丧，以其俱三年，故《聘礼》“若有私丧，则哭于馆，衰而居”。云“刍，给牛马”者，从行之牛马。云“稍，人禀也”者，师从旅从须给稍，即月禀是也。“飧饔饩，主人致之，则受”者，以正礼，故受之，若飨食加，主人致之，亦不受也。

　　遭主国之丧，不受飨食，受牲礼。（“牲”亦当为“腥”，声之误也。有丧，不忍煎烹，正礼飧饔饩常熟者，腥致之也。
　　○煎，子然反，刘子贱反。亨，普庚反，刘普孟反。）

　　[疏]注“牲亦”至“之也”
　　○释曰：“牲亦当为腥”者，亦上文“公与子男腥三十有六”当为“腥”是也。主人有丧，不忍煎烹，腥致之也。按《聘礼》“聘遭丧，入境则遂也”，注云：“遭丧，主国君薨也。”“主人毕归礼”，注云：“宾所饮食，不可废也，礼，谓饔饩飨食。”“宾惟饔饩之受”，注云：“受正，不受加。”飨食虽主人归宾，宾不受其加。若飨，主人致之，亦应受，以其正受腥礼。

　　掌讶掌邦国之等籍，以待宾客。（等九仪之差数。）

　　[疏]注“等九仪之差数”
　　○释曰：“九仪之差数”，即《大行人》命者五，爵者四，以九、以七、以五为差数是也。

　　若将有国宾客至，则戒官委积，与士逆宾于疆，为前驱而入。（官谓牛人、羊人、舍人、委人之属。士，讶士也。既戒，乃出迎宾。）

　　[疏]注“官谓”至“迎宾”
　　○释曰：云“国宾客至”者，谓五等诸侯及其臣来朝聘。至，谓入畿内。至庐宿市，当共待之。以委积有牛羊豕、米禾刍薪之等，故知戒官者谓牛人已下也。舍人掌给米禀，委人掌刍薪之委布於道，遗人道上十里有庐，卢有饮食，三十里有宿，宿有委，五十里有市，市有积之等是也。

　　及宿，则令聚柝。（令，令野卢氏。
　　○庐，力於反。）

　　[疏]注“令令野庐氏”
　　○释曰：知“令野庐氏”，其职云“有宾客，令其地之民聚柝之”，故知也。

　　及委，则致积。（以王命致于宾。）

　　[疏]注“以王命致于宾”
　　○释曰：凡致礼于宾，无非王命，故知以王命。

　　至于国，宾入馆，次于舍门外，待事于客。（次，如今官府门外更衣处。待事于客，通其所求索。
　　○索，色白反。）

　　[疏]注“次如”至“求索”
　　○释曰：宾客至，王使卿致馆。掌讶既为宾客前驱，入馆，掌讶次止于舍门外，待事于客。于“次如今官府门外更衣处”，举汉法以况之，即今门外亦然。

　　及将币，为前驱。（道之以如朝。
　　○道，音导，下文注“道之”、“道宾”、“道王”同。）

　　[疏]注“道之以如朝”
　　○释曰：“将币”，谓至行朝聘之日。“道之以如朝”，谓至大门外之朝也。

　　至于朝，诏其位，入复。及退亦如之。（郑司农云：“诏其位，告客以其位次也。入复，客入则掌讶出复其故位也。客退，复入迎，为之前驱至于馆也。”玄谓入复者，入告王以客至也。退亦如之，如其为前驱。
　　○退复，扶又反。为之，于伪反，亦如字。）

　　[疏]注“郑司”至“前驱”
　　○释曰：解诸侯外朝之法，有二称解之，或解取闵公传，季友将生，“间于两社，为公室辅”。注云：“两社，周社、毫社。”此二社在大门内，内门外，既云两社为公室辅，则外朝所在也。或解以为《聘礼》，聘宾在外卒，以柩造朝，柩不可入公门，造朝，朝在大门外可知，是其两解不同。验此文云“于朝”者，即是大门外陈摈介之处，言朝，即外朝，在大门外，於义可矣。云“诏其位”者，谓告皋门外立位。云“入复”者，复，白也。白王宾已至位。云“及退亦如之”者，宾客行朝聘讫，出还馆，谓之退，亦如前与之道至馆。先郑以入复为掌讶诏客，自复己之故位。後郑不从，以入复为入白王，於义为允也。

　　凡宾客之治，令讶，讶治之。（宾客之治，谓欲正其贡赋理国事也。以告讶，讶为如朝而理之。
　　○治，直吏反，注下同。为，于伪反，下注为同。）

　　[疏]注“宾客”至“理之”
　　○释曰：但诸侯之理，其事众多。郑以贡赋为主，兼再理国事以该之。

　　凡从者出，则使人道之。（从者，凡介以下也。人，其属胥徒也。使道宾客之从者，营护之。
　　○从，才用反，注同。）

　　[疏]注“从者，”至“护之”
　　○释曰：“从者，凡介以下也”者，上《掌客》凡介、行人、宰、史从宾客来者，皆是从者也。知人是“其属胥徒也”者，讶士即下士，下士使人，明使在下胥徒之等，故知胥徒也。云“营护之”者，使不得侵陵从者也。

　　及归，送亦如之。（如之者，送至於竟，如其前驱、聚柝、待事之属。
　　○竟，音境。）

　　[疏]“及归送亦如之”
　　○释曰：来时讶为之道，今归又为之道，及聚柝待事皆如前，故云“亦如之”

　　凡宾客，诸侯有卿讶，卿有大夫讶，大夫有士讶，士皆有讶。（此谓朝觐聘问之日，王所使迎宾客于馆之讶。）

　　[疏]注“此谓”至“之讶”
　　○释曰：此讶，是诸侯朝觐、卿大夫士聘问之日，讶之入至朝聘之时。按《聘礼记》云：“卿讶，卿，大夫讶；大夫，士讶；士皆有讶。宾即馆，讶将公命。”注云：“使已迎待之命。”“又见之以其挚”，注云：“讶将舍於馆之外，宜相亲也。”聘问之日亦使之讶者，但天子有掌讶之官，即馆之讶馀事皆掌主之，惟朝觐聘问之日使卿大夫讶。诸侯兼官，故大夫士为讶，宾即馆时即为之讶，与此掌讶不同也。

　　凡讶者，宾客至而往，诏相其事而掌其治令。（
　　○相，息亮反。）

　　掌交掌以节与币巡邦国之诸侯及其万民之所聚者，道王之德意志虑，使咸知王之好恶，辟行之。（节以为行信，币以见诸侯也。咸，皆也。辟读如“辟忌”之辟。使皆知王之所好者而行之，知王所恶者辟而不为。
　　○好，呼报反，注下皆同。恶，乌路反，注同。辟，音辟，注同。）

　　[疏]“掌交”至“行之”
　　○释曰：按《序官》，掌交，中土八人，今言“掌以节与币巡邦国之诸侯及万民之所聚者，道王之德意志虑，使咸知之”者，天下九州，千六百馀国，使皆周遍，必无遍理，今言之者，盖是国有不和洽者，遍使知之也。

　　使和诸侯之好，（有欲相与好者，则为和合之。）

　　[疏]注“有欲”至“合之”
　　○释曰：下有结其交好为朝聘，则此好谓使为昏姻之好也。是以郑云“有欲好者则为和合之”。

　　达万民之说。（说，所喜也。达者，达之于王若其国君。
　　○说，音说，注同。）

　　[疏]注“说所”至“国君”
　　○释曰：掌交既巡民间，见民有喜说之事，王与国君未知，掌交通达于王及国君也。

　　掌邦国之通事而结其交好。（通事，谓朝觐聘问也。）

　　[疏]注“通事”至“问也”
　　○释曰：言邦国通事，是两国交通之事，惟有君臣朝觐聘问之事，结使交好，故以朝觐聘问解，则《易》云“先王建万国亲诸侯”也。

　　以谕九税之利，九礼之亲，九牧之维，九禁之难，九戎之威。（谕，告晓也。九税，所税民九职也。九礼，九仪之礼。九牧，九州之牧。九禁，九法之禁。九戎，九伐之戎。
　　○难，乃旦反。）

　　[疏]注“谕告”至“之戎”
