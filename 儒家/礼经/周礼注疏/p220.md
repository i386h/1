<!-- { "loadSidebar": true } -->
　　○释曰：在此者，案其职云“掌建邦外朝之法”，左九棘、右九棘之事，以朝士为询众庶，谳疑狱，故属秋官。但序官之法，秋官虽为刑狱所施，至於防禁之属，皆在秋官，又於宾客是主人所敬，故乡饮酒坐宾於西北，象天地严凝之气始於西南，盛於西北，是以宾客之事亦属焉。云“朝士主外朝之法”者，天子诸侯皆三朝：内朝二，路门外与路寝庭是也；外朝一，此朝在皋门内、库门外是也。

　　司民，中士六人，府三人，史六人，胥三人，徒三十人。（司民主民数。）

　　[疏]注“司民主民数”
　　○释曰：在此者，案其职云“掌登万民之数”，凡断狱弊讼，必须知民年几老幼，是以司民虽非刑狱，连类在此也。

　　司刑，中士二人，府一人，史二人，胥二人，徒二十人。

　　[疏]“司刑”
　　○释曰：在此者，案其职云“掌五刑之法，以丽万民之罪”，故其职在此。

　　司剌，下士二人，府一人，史二人，徒四人。（剌，杀也。三讯罪定则杀之。
　　○剌，七赐反。讯，言信。）

　　[疏]注“剌杀”至“杀之”
　　○释曰：在此者，案其职云“掌三剌、三宥、三赦之法”，亦是刑狱之类，故在此。

　　司约，下士二人，府一人，史二人，徒四人。（约，言语之约束。
　　○约，刘於妙反，一音如字，注同。束，刘诗树反，一音如字。）

　　[疏]“司约”至“四人”
　　○释曰：在此者，案其职云“掌邦国及万民之约剂”，亦是禁戒之事，故在此。

　　司盟，下士二人，府一人，史二人，徒四人。（盟，以约辞告神，杀牲歃血，明著其信也。《曲礼》曰：“莅牲曰盟。”
　　○约，於妙反。歃，所洽反。）

　　[疏]注“盟以”至“曰盟”
　　○释曰：在此者，案其职云“掌盟载之法”，亦是禁戒之事，故在此。

　　职金，上士二人，下士四人，府二人，史四人，胥八人，徒八十人。（职，主也。）

　　[疏]“职金”
　　○释曰：在此者，案其职云“掌凡金玉之戒令”，又云“掌受金罚、货罚”，亦是刑狱之事，故在此。

　　司厉，下士二人，史一人，徒十有二人。（犯政为恶曰厉。厉士主盗贼之兵器及其奴者。）

　　[疏]注“犯政”至“奴者”
　　○释曰：在此者，案其职云“掌盗贼之任器”，又云“其奴，男子入于罪隶”，亦是刑狱之事，故在此也。云“犯政为恶曰厉”者，厉是恶鬼杀厉之事，故以造恶为厉也。云“厉士主盗贼之兵器”者，其职文也。

　　犬人，下士二人，府一人，史二人，贾四人，徒十六人。（
　　○贾，音嫁，又音古。）

　　[疏]“犬人”
　　○释曰：在此者，案其职云“凡祭祀，共犬牲”。犬是金畜，故《五行传》云：“二曰言，言之不从，则有犬祸。”故连类在此。犬有两义，案《说卦》“艮为狗”，艮卦在丑，艮为止，以能吠守止人，则属艮，以能言，则属兑，兑为言故也。

　　司圜，中士六人，下士十有二人，府三人，史六人，胥十有六人，徒百有六十人。（郑司农云：“圜，谓圜土也。圜土，谓狱城也。今狱城圜。《司圜职》中言‘凡圜土之刑人也’，以此知圜谓圜土也。又《大司寇职》曰‘以圜土聚教罢民’，故《司圜职》曰‘掌收教罢民’。”
　　○圜，于权反。罢，音皮，下同。）

　　[疏]“司圜”至“十人”
　　○释曰：在此者，案其职云“掌圜土之刑人”，亦刑狱之事，故在此。
　　○注“郑司”至“罢民”
　　○释曰：先郑所引皆当其义，故後郑从之。但狱城圜者，东方主规，规主仁恩，凡断狱以仁恩求出之，故圜也。

　　掌囚，下士十有二人，府六人，史十有二人，徒百有二十人。（囚，拘也，主拘系当刑杀之者。）

　　[疏]注“囚拘”至“之者”
　　○释曰：在此者，案其职云“掌守盗贼，凡囚者”。刑狱之事，故在此也。

　　掌戮，下士二人，史一人，徒十有二人。（戮犹辱也，既斩杀又辱之。）

　　[疏]注“戮犹”至“辱之”
　　○释曰：在此者，案其职云“掌斩杀贼谍而搏之”。刑罪之事，故在此。

　　司隶，中士二人，下士十有二人，府五人，史十人，胥二十人，徒二百人。（隶，给劳辱之役者。汉始置司隶，亦使将徒治道沟渠之役，後稍尊之，使主官府及近郡。）

　　[疏]注“隶给”至“近郡”
　　○释曰：以隶是罪人为奴仆，故知“给劳辱之役”也。又引“汉始置司隶”云云者，以汉时司隶官与周同，故举以为况也。

　　罪隶，百有二十人。（盗贼之家为奴者。）

　　[疏]“罪隶”至“十人”
　　○释曰：此中国之隶言罪隶。古者身有大罪，身既从戮，男女缘坐，男子入於罪隶，女子入於舂槁，故注云“盗贼之家为奴者”。蛮隶已下，皆百二十人者，郑云“凡隶众矣，此其选以为役员”者，谓隶中选取善者，以为役之员数为限。其馀众者以为隶民，故《司隶职》云“帅其民而搏盗贼，役国中之辱事”之等，是百二十人外谓之民者也。

　　蛮隶，百有二十人。（征南夷所获。）

　　闽隶，百有二十人。（闽，南蛮之别。
　　○闽，亡巾反，又音文。）

　　夷隶，百有二十人。（征东夷所获。）

　　貉隶，百有二十人。（征东北夷所获。凡隶众矣，此其选以为役员，其馀谓之隶民。
　　○貉，音陌。）

　　布宪，中士二人，下士四人，府二人，史四人，胥四人，徒四十人。（宪，表也。主表刑禁者。）

　　[疏]注“宪表”至“禁者”
　　○释曰：在此者，案其职云“掌宪邦之刑禁”，故在此也。知宪不为法，而为表宪者，又案其职云：“正月之吉，执旌节以宣布于四方，而宪邦之刑禁。”明宪为表悬，示人使知者也。

　　禁杀戮，下士二人，史一人，徒十有二人。（禁杀戮者，禁民不得相杀戮。）

　　[疏]“禁杀”至“二人”
　　○释曰：在此者，案其职云“掌司斩杀戮者，以告而诛之”，是禁民相杀戮之事，故在此也。

　　禁暴氏，下士六人，史三人，胥六人，徒六十人。

　　[疏]“禁暴”。
　　○释曰：此亦谓禁民不得相陵暴。在此者，案其职云“掌禁庶民之乱暴力正者”，亦是防禁之事，故在此也。

　　野庐氏，下士六人，胥十有二人，徒百有二十人。（庐，宾客行道所舍。）

　　[疏]注“庐宾”至“所舍”。
　　○释曰：在此者，案其职云“掌达国道路”，又云“掌凡道禁”，亦是禁戒之事，故在此也。知庐是“宾客行道所舍”者，见《遗人》云“十里有庐，三十里有宿”，故知之也。

　　蜡氏，下士四人，徒四十人。（蜡，骨肉腐臭，蝇虫所蜡也。《月令》曰“掩骼埋<骨此>”，此官之职也。蜡读如狙司之狙。
　　○蜡，清预反，注同。蝇，以绳反。骼，更白反。，亡皆反，本又作埋。<骨此>，本又作，似赐反。）

　　[疏]注“蜡骨”至“之狙”。
　　○释曰：在此者，案其职云“掌除<骨此>”，又云“凡国之大祭祀，禁刑者、凶服者”，亦是禁戒之事，故在此。引《月令》“掩骼埋<骨此>”者，案彼注“骨枯曰骼，肉腐曰<骨此>”。掩亦埋，但骼<骨此>不同，故别言也。言骼<骨此>者，凡人物皆是。云“蜡读如狙司之狙”者，俗有狙司之言，故读从音也。若然，《月令》所云是春时，今不在《春官》者，彼《月令》为春时阳，不欲阴之事，故在春，此取禁戒之事，故在秋也。

　　雍氏，下士二人，徒八人。（雍，谓堤防止水者也。
　　○雍，於勇反，刘如字，注同。堤，丁兮反。）

　　[疏]注“雍谓”至“者也”
　　○释曰：在此者，案其职云“掌沟渎浍池之禁”，亦是禁戒之事，故在此也。

　　萍氏，下士二人，徒八人。（郑司农云“萍读为并，或为萍号起雨之萍”。玄谓今《天问》萍号作萍。《尔雅》曰：“萍，，其大者。”读如“小子言平”之平。萍氏主水禁，萍之草无根而浮取，名於其不沈溺。
　　○萍，音平，又蒲丁反。并，蒲丁反，《尔雅》云：“，黄并”。萍号，蒲丁反。萍，上音平。）

　　[疏]“萍氏”
　　○释曰：按其职云“掌国之水禁”，亦是禁戒之事，故在此也。
　　○注“郑司”至“沉溺”
　　○释曰：先郑读“萍”为“并”，取音同。云“或为萍号起雨之萍”者，亦《天问》之文。萍亦浮萍之草也。玄谓“今《天问》”者，《离骚》有《天问》篇，天不可问，故以《天问》为名。此就足先郑，音义同。引《尔雅》“萍，，其大者”者，此以义相晓也。云“读如‘小子言平’之平”者，俗读，取音同，皆取萍水草无根而浮不沉，禁人使不沉溺如萍也。

　　司寤氏，下士二人，徒八人。（寤，觉也，主夜觉者。
　　○觉，音教，下同。）

　　[疏]注“寤觉”至“觉者”
　　○释曰：在此者，案其职云“御晨行者，禁宵行者、夜游者”，是禁戒之事，故在此也。言“寤，觉也，主夜觉者”，凡人之寐卧恒在寝，得禁之者，人有夜寐忽觉而漫出门者，故谓之为夜觉也。

　　司ピ氏，下士六人，徒十有六人。（ピ，火也，读如卫侯毁之毁，故书“毁”为“垣”，郑司农云“当为ピ”。
　　○ピ，音毁，注毁同。ピ，刘音袁。）

　　[疏]注“ピ火”至“为ピ”
　　○释曰：在此者，案其职云“掌取明火，及以木铎修火禁”，亦是禁戒之事，故在此也。云“读如卫侯毁之毁”者，《春秋左氏》“卫侯毁灭邢”，《诗》云“王室如毁”，毁，亦火之别名也。

　　条狼氏，下士六人，胥六人，徒六十人。（社子春云：“条当为涤器之涤。”玄谓涤，除也。狼，狼扈道上。
　　○条，音涤，徒历反，注同。）

　　[疏]“条狼”至“十人”
　　○释曰：在此者，案其职云“当执鞭以趋辟”，凡誓仆及誓驭之等是禁戒之事，故在此也。
　　○注“杜子”至“道上”
　　○释曰：云“涤器之涤”者，读从《特牲》、《少牢》涤祭器等之涤也。云“狼，狼扈道上”者，谓不蠲之物在道，犹今言狼藉也。

　　闾氏，下士二人，史一人，徒十有二人。（闾谓里门。）

　　[疏]注“闾谓里门”
　　○释曰：在此者，案其职云“掌比国中宿互橐”者，亦是禁戒之事，故在此也。云“闾谓里门”者，《尔雅》云：“巷门谓之闾。”故知是二十五家之里门也。

