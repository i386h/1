<!-- { "loadSidebar": true } -->
　　○释曰：此经说盖斗之上凿孔，内弓二十八孔之上下广狭之义。云“凿深对为五寸，是以不伤达常也”者，前文云“部广六寸，达常径一寸，达常上入部中径一寸”，则两畔共有五寸。在今以弓凿深二寸半，两相各二寸半，是不侵达常，故云不伤达常也。云“下直二枚者，凿空下正而上低二分也”者，直，正也。凿孔下正者，上文凿下四枚，令於内畔於下亦四枚，与外正平，故云平於下正也。云“而上低二分”者，前文凿上二枚，今於内畔孔低二分，凿上亦四枚，故云上低二分也。皆然，部总一寸，今凿上凿下俱四枚，已用八枚，其中惟有二枚在，“故云弓则挠”，挠，亦减也。弓外畔上下四枚，今於内畔减二枚，惟有二分。剡，去也。故云“平剡其下二分而内之”。云“欲令盖之尊终平不蒙挠也”者，盖尊外畔孔上二枚，及内畔上下俱四枚。若然，盖弓向外头仰，但以盖弓三分一分外为宇曲，又以衣蒙之，则弓低，故盖尊终平不蒙挠，又得吐水也。云“端，内题也”者，盖斗外宽内狭，以是故盖弓内端削使狭，为题头，故云端内题也。

　　弓长六尺，谓之庇轵，五尺谓之庇轮，四尺谓之庇轸。（庇，覆也。故书“庇”作“秘”。杜子春云：“秘当为庇，谓覆斡也。”玄谓轵，毂末也。舆广六尺六寸，两毂并六尺四寸，旁减轨内七寸，则两轵之广凡丈一尺六寸也。六尺之弓倍之，加部广，凡丈二尺六寸。有宇曲之减，可覆轵，不及斡。
　　○庇，方二反。官，或作斡，俱音管。）

　　[疏]注“庇覆”至“及斡”
　　○释曰：此经说盖有大小不定之事。云“舆广六尺六寸”者，《舆人》文。云“旁减轨内七寸”者，七寸以承舆，故旁减轨内七寸。上云以其毂长，二在外，一在内，以置其辐，辐内九寸半，绠三分寸之二，金辖之间三分寸之一，辐又三寸半，总尺四寸。以此计之，以七寸承舆，七寸为轨，故云旁减轨内七寸也。云“两轵之广凡丈一尺六寸也”者，向计舆六尺六寸，并两毂六尺四寸，总一丈三尺，减尺四寸入舆下，其馀有丈一尺六寸也。云“六尺之弓倍之，加部广，凡丈二尺六寸。有宇曲之减，可覆轵，不及斡”者，下文注云：“股面三尺几半，通尊二尺，为五尺近半，倍之，加部广六寸，总丈一尺六寸。”以几半言之，则不整丈一尺六寸。经云“覆轵”，当允经中之数，故云可覆轵，不及斡也。

　　参分弓长而揉其一。（参分之持长桡短，短者近部而平，长者为宇曲也。六尺之弓，近部二尺，四尺为宇曲。
　　○近，附近之近。）

　　[疏]注“参分”至“宇曲”
　　○释曰：云“参分之持长挠短，短者近部而平，长者为宇曲也”者，弓长六尺，三分，一分有二尺。既云“参分弓长揉其一”，则揉其二尺近部者。故云三分之持长挠短，短者近部内而平，长者为宇曲。郑又覆言之“六尺之弓，近部二尺，四尺为宇曲”。必桡近部二尺者，以其本凿弓孔时，外畔弓上二枚，弓下四枚，内畔上下俱四枚，由弓头仰，故须近部挠之使平，向下四尺持之，为宇曲吐水也。

　　参分其股围，去一以为蚤围。（蚤当为爪。以弓凿之广为股围，则寸六分也。瓜围二寸十五分寸之一。
　　○蚤，音爪。）

　　[疏]注“蚤当”至“之一”
　　○释曰：此言弓近盖计头粗、近未头细之意。云“股围则寸六分也”者，上云“弓凿广四枚”，即以方围之，四四十六，故围寸六分。云“爪围一寸十五分寸之一”者，一寸为三十分，六分者为十八分，通前总四十八。取三十分，去十分，得二十分。十八分者去六分，得十二分。以十二并二十，为三十二分。三十分作寸，馀二分，是三十分寸之二。三十分寸之二，即是十五分寸之一，故云爪围一寸十五分寸之一也。

　　参分弓长，以其一为之尊。（尊，高也。六尺之弓，上近部平者二尺，爪末下於部二尺。二尺为句，四尺为弦，求其股，股十二除之，面三尺几半也。
　　○几，音祈。）

　　[疏]注“尊高”至“半也”
　　○释曰：云“以其一为之尊”者，正谓近部二尺者，对末头四尺者为下，以二尺者为高。云“爪末下於部二尺”者，正谓盖杠并达常高一丈八尺，故四面宇曲，垂二尺也。云“二尺为句，四尺为弦，求其股”者，郑欲解宇曲之减，减盖之宽覆轵不及斡之意。凡算法，以蚤低二尺，即以低二尺为句，又以持长四尺为弦，又蚤末直平者为股。弦者四尺，四四十六为丈六尺，句者二尺，二二而四为四尺，欲求其股之直平者，算法以句除弦，馀为股，将句之四尺除弦丈六尺，中除四尺，仍有丈二尺在，然後以法约之，广一尺，长丈二尺，方之，丈二尺取九尺，三尺一截，相裨得方三尺，仍有三尺在，中破之为两段，各广五寸，长三尺，裨於前三尺方两畔，畔有五寸，两畔并前三尺为三尺半。角头仍少方五寸，不合不整三尺半。几，近也，言近半。

　　上欲尊而宇欲卑，（上，近部平者也。ㄨ下曰宇。
　　○卑，音婢，下同。ㄨ，大回反。）

　　[疏]“上欲”至“欲卑”
　　○释曰：此言为下而说也。上，谓近部二尺者。宇，谓持长四尺者也。

　　上尊而宇卑，则吐水疾而ニ远。（盖者，主为雨设也。乘车无盖。礼所谓潦车，谓宾车与？
　　○ニ，力又反。潦，音老。与，音馀。）

　　[疏]注“盖者”至“车与”
　　○释曰：云“盖者，主为雨设也。乘车无盖”者，按《巾车》五路皆不言盖，以其建旌旗，故无盖，故彼云“及葬，执盖，从车持旌”，郑云“王平生时乘车建旌，雨则有盖”。又《道右职》云：“王式则下，前马，王下则以盖从。”注云：“以盖从，表尊。”非谓在车时，若今伞盖者也。云“礼所谓潦车，谓盖车与”者，按《既夕礼》云：“乘车载旃，道车载朝服，车载蓑笠”，注云：“今文为潦。”此注云“礼所谓潦车”者，指《仪礼》今文而言也。郑彼不从今文，此引之者，郑两解，故此从之。但潦车云“载蓑笠”，笠所以御暑，蓑所以御雨，雨时或设蓑，或设盖，故疑是彼潦车，遂言“与”也。若然，盖车，於天子当木路，故《既夕》注云：“犹散也。散车，以田以鄙之车。”《司常》云：“ヵ车载旌”，注云：“ヵ车，木路也。王以田以鄙之车。”是木路与潦车为一物，故知此则木路，至於田猎，建大麾无盖，在国巡行，则或载旌，或设盖也。

　　盖已崇则难为门也，盖已卑是蔽目也，是故盖崇十尺。（十尺，其中正也。盖十尺，宇二尺，而人长八尺，卑於此，蔽人目。）

　　[疏]注“十尺”至“人目”
　　○释曰：云“盖十尺，宇二尺”者，据人长八尺，中人而言。若孔子及父，皆身长十尺，则盖丈二者也。

　　良盖弗冒弗，殷亩而驰不队，谓之国工。（队，落也。善盖者以横驰於垄上，无衣若无，而弓不落也。
　　○殷，音隐。不队，直类反。）

　　[疏]“良盖”至“国工”
　　○释曰：云“良盖弗冒”，则无衣，不须言不。若言不，则有衣而不须也。云“殷亩而驰”者，据不冒、不两者而言。

　　舆人为车，轮崇、车广、衡长，参如一，谓之参称。（称犹等也。车，舆也。衡亦长容两服。
　　○称，尺证反，注同。）

　　[疏]注“称犹”至“两服”
　　○释曰：此舆人专作车舆。记人言车者，车以舆为主，故车为总名。郑为舆者，此官实造舆，故从舆为正。云“参如一”者，谓俱六尺六寸也。云“容两服”者，服马也。以其骖马别有句鬲引车，故衡唯容服也。

　　参分车广，去一以为隧。（兵车之隧四尺四寸，郑司农云：“隧谓车舆深也。读如钻燧改火之燧。”玄谓读如“邃宇”之邃。
　　○隧，虽遂反，注邃同，又音遂，注燧同。钻，作官反。）

　　[疏]注“兵车”至“之邃”
　　○释曰：隧，谓车舆之纵，凡人所乘车，皆取横阔，以或参乘，或四乘，故横则六尺六寸。此隧舆之纵，三分六尺六寸，取二分，以四尺四寸为之，不从先郑者，车无取於钻燧改火之义，故读从“邃宇”之邃也。

　　参分其隧，一在前，二在後，以揉其式。（兵车之式，深尺四寸三分寸之二。）

　　[疏]注“兵车”至“之二”
　　○释曰：郑皆言兵车者，按上文先言兵车，後言乘车，故据先而言，其实乘车亦同也。云“或深尺四寸三分寸之二”者，以四尺四寸，取三尺，得一尺。又一尺二寸三分之，取四寸，仍有二寸在。一寸为三分，二寸为六分，取一得二分。故云深尺四寸三分寸之二。云“以揉其式”者，式，谓人所冯依而式敬，故名此木为式也。

　　以其广之半为之式崇，（兵车之式高三尺三寸。）

　　[疏]注“兵车”至“三寸”
　　○释曰：车舆之广六尺六寸，取半为式之高，故知三尺三寸也。

　　以其隧之半为之较崇。（较，两奇上出式。兵车自较而下凡五尺五寸。故书“较”作“榷”，杜子春云：“当为较。”
　　○较，古学反。奇，於绮反，刘於既反，下同。榷，音角。）

　　[疏]注“较两”至“为较”
　　○释曰：较，谓车舆两相，今人谓之平鬲也。言两奇，谓车相两旁竖之者。二者既别，而云“较，两奇上出式者”，以其较之两头皆置于奇上，二木相附，故据两较出式而言之。云“兵车自较而下凡五尺五寸”者，以其前文式已崇三尺三寸，更增此隧之半二尺二寸，故为五尺五寸。按昭十年《左氏传》云：“陈、鲍方睦，遂伐栾高氏。子良曰：‘先得公，陈、鲍焉往？’遂伐虎门。公卜使王黑以灵姑钅丕率，吉，请断三尺而用之。”彼注云：“断三尺，使至於较，大夫旗至较。”按《礼纬》“诸侯旗齐轸，大夫齐较”，轸至较五尺五寸，断三尺得至较者，盖天子与其臣乘重较之车，诸侯之车不重较，故有三尺之较也。或可服君误。

　　六分其广，以一为之轸围。（轸，舆後横者也。兵车之轸围尺一寸。）

　　[疏]注“轸舆”至“一寸”
　　○释曰：云“六分”者，谓舆广六尺六寸，而六分取一，故得尺一寸也。

　　参分轸围，去一以为式围。（兵车之式围，七寸三分寸之一。）

　　[疏]注“兵车”至“之一”
　　○释曰：谓参分前轸围尺一寸而为之。尺一寸取九寸为三分，去三寸得六寸，馀二寸各三分之，二寸为六分，去二分得四分。以三分为一寸，馀一分。添前六寸，为七寸三分寸之一也。

　　参分式围，去一以为较围。（兵车之较围，四寸九分寸之八。）

