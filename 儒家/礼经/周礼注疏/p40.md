<!-- { "loadSidebar": true } -->
　　○释曰：云“谓百工为王所作”者，谓金玉已下，皆是百工为王所作者，可以献遗诸侯也。云“古者致物於人，尊之则曰献”者，若正法，上於下曰赐，下於上曰献。若尊敬前人，虽上於下亦曰献，是以天子於诸侯云献。案《月令》“后妃献茧”，郑注“谓献於后妃”。知此王之献金玉非是献金玉於王者，案下《内府职》，“凡四方之币献之金玉”，彼是诸侯献王，入内府藏之，不得在此，故知金玉是“献遗诸侯”者也。况诸侯中兼有二王之後。二王之後，王所尊敬，自然称献也。若王肃之义，取《家语》曰：“吾闻之，君取於臣曰取，与於君曰赐。臣取於君曰假，与於君谓之献。”以此难郑君。郑君弟子马昭之等难王肃：“《礼记》曰‘尸饮五，君洗玉爵献’。卿况诸侯之中有二王之後，何得不云献也？”云“通行曰馈”者，言通行者，上於下，下於上，及平敌相於，皆可云馈。康子馈药，阳货馈孔子豚，皆是上於下曰馈。《膳夫职》云“王馈用六”，及《少牢》、《特牲》称馈食之礼，并是於尊者曰馈。朋友之馈，虽车马不拜，是平敌相馈。故郑云通行曰馈。“《春秋》曰齐侯来献戎捷，尊鲁也”者，案庄公三十一年《公羊》云：“齐侯来献戎捷。齐，大国也，曷为亲来献戎捷？威我也。”《左传》云：“非礼也。凡诸侯有四夷之功，则献于王。中国则否。”《梁》云：“齐侯来献捷者，内齐侯也。”注云：“泰曰齐桓，内救中国，外攘夷狄，亲倚之情，不以齐为异国，故不称使，若同二国也。然《三传》皆不解献义，今郑引者，以齐大于鲁，言来献，明尊之则曰献，未必要卑者於尊乃得言献。

　　凡王之好赐，共其货贿。

　　[疏]“凡王”至“货贿”
　　○释曰：此谓王於群臣有恩好，因燕饮而赐之货贿者也。

　　内府掌受九贡九赋九功之货贿、良兵、良器，以待邦之大用。（大用，朝觐之颁赐。）

　　[疏]“内府”至“大用”
　　○释曰：“掌受九贡九赋九功”者，此九贡以下而言受，即是《大府》所云“九贡已下颁之於受藏之府”是也。案彼注云“受藏之府若内府也”，则此九贡等由大府而来，内府皆受藏之也。云“良兵、良器”者，此是冬官百工所作，亦由大府而来。良兵谓弓矢殳矛戈戟五兵之良者，良器谓车乘及礼乐器之善者。云“以待邦之大用”者，谓诸侯来朝觐，所颁赐者也。
　　○注“大用”至“颁赐”
　　○释曰：掌给九式及吊用，是大府所给也，玩好之用，玉府所给也。此又言以待邦之大用，明是朝觐颁赐可知。

　　凡四方之币献之金玉、齿革、兵器，凡良货贿入焉。（诸侯朝聘所献国珍。）

　　[疏]“凡四”至“入焉”
　　○释曰：云“凡四方之币献”者，谓四方诸侯来朝觐，及遣卿大夫来聘问，将币三享，贡献珍异，有此金玉及齿革之等。金者，谓若《禹贡》“惟金三品”之类。玉者，谓若《禹贡》“球琳琅”之类。齿谓若象牙之类，革谓若犀皮之类。兵器者，《禹贡》无贡兵器之法，此周时有之。凡良货贿，其不良者入於职内，给国之用，此良者入内府，以给王之用。
　　○注“诸侯”至“国珍”
　　○释曰：“诸侯朝聘所献国珍”者，《觐礼》所云“一马卓上，九马随之，龟金竹箭，分为三享”是也。诸侯遣臣聘所献国珍者，谓若《聘礼》束帛加璧，庭实乘皮之等是也。此因朝聘而贡，先入於掌货贿，入其要於大府，乃始通之於内府也。

　　凡四方使者，共其所受之物而奉之。（王所以遗诸侯者。
　　○使，所吏反。）

　　[疏]“凡”至“奉之”
　　○释曰：言“凡四方使”者，谓使公卿大夫聘问诸侯，若《大行人》所云“间问省ぽ”之等。“共其所受之物”，谓使者受将行之物，则内府奉而与之。
　　○注“王所”至“侯者”
　　○释曰：即上王之献金玉兵器已下是也，彼据藏之，此据用之。

　　凡王及冢宰之好赐予，则共之。（冢宰待四方宾客之小治，或有所善，亦赐予之。
　　○治，直吏反。）

　　[疏]注“冢宰”至“予之”
　　○释曰：云“冢宰待四方宾客之小治”者，《大宰职》文云，大事决于王，小事则冢宰专平之。以其冢宰贰王治事，或有所善，亦得赐予之。云“所善”，释经中“好”也。

　　外府掌邦布之入出，以共百物，而待邦之用，凡有法者。（布，泉也。布读为宣布之布。其藏曰泉，其行曰布，取名於水泉，其流行无不遍。入出，谓受之复出之。共百物者，或作之，或买之。待犹给也。有法，百官之公用也。泉始盖一品，周景王铸大泉而有二品。後数变易，不复识本制。至汉，惟有五铢久行。王莽改货而异作，泉布多至十品，今存於民间多者，有货布、大泉、货泉。货布长二寸五分，广寸，首长八分有奇，广八分；其圜好径二分半，足枝长八分，其右文曰货，左文曰布，重二十五铢，直货泉二十五。大泉径一寸二分，重十二铢，文曰大泉，直十五货泉。货泉径一寸，重五铢，右文曰货。左文曰泉，直一也。
　　○遍，古遍字，下同。复，扶又反，徐音服。数，音朔。奇，纪宜反。枝字一音奇。）

　　[疏]“外府”至“法者”
　　○释曰：云“掌邦布之入出”者，邦，国也。布，泉也。谓国之所有泉皆来入外府，是其邦布之入也；国之用泉者皆外府出与之，是邦布之出也，故总云邦布之入出。此言与下为目。云“以共百物”者，谓共国家器物之泉也。“而待邦之用”者，谓国家非常所用，亦出泉与之也。“凡有法者”，谓在朝官府依常法用之者，亦出泉与之。
　　○注“布泉”至“一也”
　　○释曰：“布，泉也”者，此言布，《地官 泉府》云泉，是布泉一也。云“布读为宣布之布”者，此读如秋官布宪，彼布是宣布之布，此布亦是宣布，故读从之。云“其藏曰泉，其行曰布”者，此郑欲解泉布一物两名之意。《地官 泉府》不言外，不言布，据其所藏为名。此官言外、言布，取名於其流行於外为称，故郑即云“取名於水泉，其流行无不遍”。无不遍即布之义也。云“共百物者，或作之，或买之”者，或作之谓出物使百工所营作，或买之以充国用也。云“泉始盖一品”者，即此经泉布是也。云“周景王”已下，并《汉书 食货志》文。案彼周景王时患泉轻，将更铸大泉，单穆公曰：“不可。”王不听，铸大泉，文曰“宝货”。汉兴，为秦泉重，难用，更令民铸榆荚钱。至孝文，有司言榆荚三铢轻，易奸诈，请铸五铢。至王莽居摄，变汉制，更造大泉，径寸二分，重一十二铢，文曰“大泉”，直五十。又造契刀，形如钱，直五百。又造错刀，以黄金错其文曰“一刀”，直五千。与五铢钱凡四品，并行。至莽即真，罢五铢钱，异作泉布，多至十品，其中有大布、次布、弟布、壮布、中布、差布、厚布、幼布、公布、小布，是为货十品也。其泉十品者，莽居摄、作大泉、错刀、契刀；即真，作小钱、幺钱、幼钱、中钱、壮钱；天凤年，更造货布与货钱为十品。莽以刘有金刀，罢契刀、错刀。若然，郑云後数变易，不复识旧本制者，据秦汉至莽已前而言也。云“唯有五铢久行”者，从汉孝文作五铢钱，至莽，世数既多，故云久行也。云“今存於民间多者，有货布大泉”已下者，是从莽至汉末郑君时，见行此三者，故云今存於民间也。案彼文，其货布直云长二寸五分，广寸，首长八分，圜好径二分，无“有奇广八分半，足枝长八分”等十一字。今郑言之者，此并郑言目所觌见，以义增之耳。又案彼大泉直五十，不云五十言十五者，亦误，当从五十为正也。且王莽之大泉，盖与景王所铸大泉亦异也。

　　共王及后、世子之衣服之用。凡祭祀、宾客、丧纪、会同、军旅，共其财用之币赍，赐予之财用。（赍，行道之财用也。《聘礼》曰：“问几月之赍。”郑司农云：“赍或为资，今礼家定赍作资。”玄谓赍、资同耳。其字以齐次为声，从贝变易，古字亦多或。
　　○赍，音咨，注同，一音祖系反。几，徐举岂反。）

　　[疏]“共王”至“财用”
　　○释曰：从王至军旅，所须财用，皆外府供其泉也。云币赍之财用，谓王使公卿已下，聘问诸侯之行道所用，则曰币赍。云“赐予之财用”者，谓王於群臣有所恩好，赐予之也。
　　○注“赍行”至“多或”
　　○释曰：“问几月之赍”者，案《聘礼记》“使者既受行出，遂见宰，问几月之资”。注云：“资，行用也。古者君臣谋密草创，未知所之远近，问行用，常知多少而已。”是其问几月之资。郑司农云“赍或为资，今礼家定赍作资”者，赍、资义一，何得言礼家定作资？故後郑不从。赍资两字直是齐次为声，从贝变易耳。

　　凡邦之小用，皆受焉。（皆来受。）

　　[疏]“凡邦”至“受焉”
　　○释曰：但外府所纳泉布，所积既少，有小用则给之，若大用即取馀府。

　　岁终，则会，唯王及后之服不会。

　　[疏]“岁终”至“不会”
　　○释曰：言王及后不会，以衣服异於膳羞与所加禽兽，故通世子可以会之也。

　　司会掌邦之六典、八法、八则之贰，以逆邦国都鄙官府之治。（逆受而钩考之。
　　○会，古外反，下同。治，直吏反，注同。）

　　[疏]“司会”至“之治”
　　○释曰：云“掌六典八法八则之贰”者，案《大宰》云“六典治邦国，八法治官府，八则治都鄙”，但司会是钩考之官，还以六典逆邦国之治，八法逆官府之治，八则逆都鄙之治。逆皆谓钩考，知得失。

　　以九贡之法致邦国之财用，以九赋之法令田野之财用，以九功之法令民职之财用，以九式之法均节邦之财用。掌国之官府、郊野、县都之百物财用，凡在书契版图者之贰，以逆群吏之治，而听其会计。（郊，四郊，去国百里。野，甸稍也。甸去国二百里，稍三百里，县四百里，都五百里。书谓簿书。契，其最凡也。版，户籍也。图，土地形象，田地广狭。）

　　[疏]“以九”至“会计”
