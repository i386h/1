<!-- { "loadSidebar": true } -->
　　○释曰：案下文以六舞云大合乐，明此舞是六代乐，必知此六舞《云门》已下是黄帝、尧、舜、夏、殷、周者，并依《乐纬》及《元命包》。彼云：“《云门》，黄帝乐。”以下及尧舜等皆陈，故知黄帝已下也。云“黄帝曰《云门》、《大卷》，黄帝能成名万物，以明民共财”者，《祭法》文。彼云百物，不云万物，万物即百物。云“言其德如云之所出，民得以有族类”者，郑释此《云门》、《大卷》二名。云“德如云之所出”解《云门》。云“民得以有族类”解《大卷》。卷者，卷聚之义，即族类也。故《祭法》云“正名百物以明民”是也。云“《大咸》、《咸池》，尧乐也。尧能殚均刑法以仪民者，《祭法》文。彼云“义终”，此云“仪民”，引其义不引其文。云“言其德无不施”者，解《咸池》之名。咸，皆也。池，施也。言尧德无所不施者，案《祭法》注云：“赏，赏善，谓禅舜封禹稷等也。”义终，谓既禅二十八载乃死是也。云“《大{召}》，舜乐也。言其德能绍尧之道也”者，《元命包》云：“舜之民，乐其绍尧之业。”《乐记》云：“韶，继也。”注云“言舜能继绍尧之德”是也。云“《大夏》禹乐也。禹治水傅土，言其德能大中国也”者，案《禹贡》云“敷土”，敷，布也，布治九州之水土，是敷土之事也。《乐记》云：“夏，大也。”注云：“禹乐名。禹能大尧舜之德。”大中国，即是大尧舜之德也。《元命包》云：“禹能德并三圣。”德并三圣，即是大尧舜之德，亦一也。云“《大》，汤乐也。汤以宽治民而除其邪”者，亦《祭法》文。彼云“除其虐”，虐即邪，亦一也。或本作“邪”也。云“言其德能使天下得其所也”者，言护者，即救护也，救护使天下得其所也。云“《大武》，武王乐也。武王伐纣，以除其害”者，亦《祭法》文。彼云“灾”，灾即害，一也。云“言其德能成武功”者，此即“克定祸乱曰武”也。案《元命包》云：“文王时，民乐其兴师征伐，故曰武。”又《诗》云：“文王受命，有此武功。”如是，则《大武》是文王乐名，而云武王乐者，但文王有此武功，不卒而崩，武王卒其伐功以诛虐纣，是武王成武功，故周公作乐，以《大武》为武王乐也。案《乐记》云：“《大章》，章之也。”注云：“尧乐名也。《周礼》阙之，或作《大卷》。”又云“《咸池》，备矣”，注云：“黄帝所作乐名也。尧增而用之。《周礼》曰《大咸》。”与此经注乐名不同者，本黄帝乐名曰《咸池》，以五帝殊时，不相沿乐，尧若增黄帝乐体者，存其本名，犹曰《咸池》，则此《大咸》也。若乐体依旧，不增者，则改本名，名曰《大章》。故云《大章》尧乐也。周公作乐，更作《大卷》，《大卷》则《大章》，章名虽尧乐，其体是黄帝乐，故此《大卷》一为黄帝乐也。周公以尧时存黄帝《咸池》为尧乐名，则更与黄帝乐名立名，名曰《云门》，则《云门》与《大卷》为一名，故下文分乐而序之，更不序《大卷》也。必知有改乐名之法者，按《条牒论》云：“班固作汉书，高帝四年，作《武德》之乐”，又云：“高帝庙中奏《武德》、《文始》。”注云：“舜之《韶》舞名。”秦始皇二十六年改名五行舞。注云：“五行，本周舞，高帝六年，改名《文始五行》之舞。”案此知有改乐之法也。案《孝经纬》云：“伏牺之乐曰《立基》，神农之乐曰《下谋》，祝融之乐曰《属续》。”又《乐纬》云：“颛顼之乐曰《五茎》，帝喾之乐曰《六英》。”注云：“能为五行之道，立根茎。六英者，六合之英。”皇甫谧曰：“少昊之乐曰《九渊》。”则伏牺已下皆有乐。今此惟存黄帝尧舜禹汤者，案《易 系辞》云：“黄帝尧舜垂衣裳。”郑注云：“金天、高阳、高辛遵黄帝之道，无所改作，故不述焉。”则此所不存者，义亦然也。然郑惟据五帝之中而言，则三皇之乐不存者，以质故也。

　　以六律、六同、五声、八音、六舞大合乐，以致鬼神示，以和邦国，以谐万民，以安宾客，以说远人，以作动物。（六律，合阳声者也。六同，合阴声者也。此十二者以铜为管，转而相生。黄锺为首，其长九寸，各因而三分之，上生者益一分，下生者去一焉。《国语》曰：“律所以立均出度也。古之神瞽，考中声而量之，以制度律均锺。”言以中声定律，以律立锺之均。大合乐者，谓遍作六代之乐，以冬日至作之，致天神人鬼，以夏日至作之，致地祗物鬼彡。动物，羽之属。《虞书》云：“夔曰：戛击鸣球、搏拊、琴瑟以咏，祖考来格，虞宾在位，群后德让，下管鼗鼓，合止，笙镛以间，鸟兽钅仓钅仓，《箫韶》九成，凤皇来仪。”夔又曰：“於，予击石拊石，百兽率舞，庶尹允谐。”此其於宗庙九奏效应。
　　○说，音悦。长，如字。上生，时掌反，後“上生”皆同。去一，起吕反。下文“去乐”及注同。度，待洛反。彳扁，音遍。鬼彡，眉冀反。，力果反，下“物”同。夏，居八反，刘古八反。球，音求。搏，音博。拊，方甫反。鼗，徒刀反。，昌六反。，本又作梧，鱼吕反。间，间厕之间。<爿仓>，本又作跄，七羊反。於予，上如字，刘音乌。丁羊汝反。应，应对之应，後皆同，不更音。）

　　[疏]“以六”至“动物”
　　○释曰：乡来说大司乐教国子以乐，自此已下，论用乐之事也。云“以六律六同”者，此举十二管以表其锺，乐器之中不用管也。云“大合乐”者，据荐腥之後，合乐之时用之也。此所合乐，即下云“若乐六变”、“若乐八变”、“若乐九变”之等，彼据祭天下神，此据正祭合乐。若然，合乐在下神後而文退下神乐在後者，以下神用一代乐，此用六代，六代事重，故进之在上。若然，下神不亚合乐而隔分乐之後者，以分乐序之，皆用一代，此三下神亦用一代，若不隔分乐，恐其相乱，且使一变二变之等，与分乐所用乐同，故三神在下也。云“以致鬼神示”者，是据三而言。云“以和邦国”已下，亦据三之祭，各包此数事，故郑引《虞书》以证宗庙。
　　○注“六律，合阳声者也”至“奏效应”
　　○释曰：云“六律，合阳声者也。六同，合阴声者也”者，案《大师》云“掌六律六同，以合阴阳之声”，是以据而言焉。云“此十二者以铜为管”者，案《典同》先郑云“阳律以竹，阴律以铜”，後郑云“皆以铜为”，与此注义同也。云“转而相生”已下，据《律历志》而言，子午巳东为上生，子午巳西为下生。上生为阳，阳主息，故三分益一；下生为阴，阴主减，故三分去一。案《律历志》，黄锺为天统，律长九寸。林锺为地统，律长六寸。大簇为人统，律长八寸。又云：十二管相生皆八八，上生下生，尽於中吕。阴阳生於黄锺，始於左旋。八八为位者。假令黄锺生林锺，是历八辰，自此已下皆然，是八八为位，盖象八风也。《国语》者，案彼景王将铸无射，问律於伶州鸠，鸠对曰：“律，所以立均出度。古之神瞽，考中声而量之，以制度律均锺，百官轨仪。”郑引之者，欲取以六律六同均之，以制锺之大小，须应律同也。故郑云言以中声定律，以律立锺之均也。云中声，谓上生下生，定律之长短。度律，以律计自倍半，而立锺之均，均。即是应律长短者也。云“大合乐者，谓遍作六代之乐”者，此经六乐即上六舞，故知遍作六代之乐。言遍作乐，不一时俱为，待一代讫乃更为，故云遍作也。云“以冬日作之至物鬼彡”，皆《神仕职》文。案彼注，致人鬼於祖庙，致物鬼彡於单坛，盖用祭天地之明日。若然，此经合乐，据三正祭天，而引彼天地之小神及人鬼在明日祭之者，但彼明旦所祭小神用乐无文，彼神既多，合乐之时，当与此三正祭合乐同，故彼此文同称致。但据彼正祭祭天地大神，无宗庙之祭，祭天明日，兼祭人鬼，与此为异也。云“动物羽之属”者，郑不释邦国之等，直释动物者，以《尚书》不言动物，故释讫乃引《尚书》鸟兽之等证之也。《虞书》者，案古文在《舜典》，是舜祭宗庙之礼。案彼郑注：“戛，栎也。戛击鸣球已下数器。”鸣球，即玉磬也。搏拊，以韦为之，装之以糠，所以节乐。云“以咏”者，谓歌诗也。云“祖考来格”者，谓祖考之神来至也。云“虞宾在位”者，谓舜以为宾，即二王後丹朱也。云“群后德让”者，谓诸侯助祭者以德让。已上皆宗庙堂上之乐所感也。云“下管鼗鼓”已下，谓舜庙堂下之乐，故言下。云“合止”者，合乐用，状如漆，中有椎，摇之所以节乐。故状如伏虎，背有刻，以物栎之，所以止乐。云“笙镛以间”者，东方之乐谓之笙。笙，生也。东方，生长之方，故名乐为生也。镛者，西方之乐谓之镛。庸，功也。西方物熟有成功，亦谓之颂，颂，亦是颂其成也。以间者，堂上堂下，间代而作。云“鸟兽<爿仓><爿仓>”者，谓飞鸟走兽，<爿仓><爿仓>然而舞也。云“箫韶九成，凤皇来仪”者，韶，舜乐也。若乐九变，人鬼可得而礼，故致得来仪。仪，匹。谓致得雄曰凤，雌曰皇，来仪止巢而乘匹。案此下文六变致象物象物，有象在天，谓四灵之属。四灵，则凤皇是其一。此六变，彼九成者，其实六变致之，而言九者，以宗庙九变为限，灵鸟又难致之物，故於九成而言耳。云“夔又曰：於，予击石拊石，百兽率舞”者，此於下文别而言之，故云“又曰”。夔语舜，云磬有大小，予击大石磬，拊小石磬，则感百兽相率而舞。云“庶尹允谐”者，庶，众也。尹，正也。允，信也。言乐之所感，使众正之官，信得其谐和。云“此其於宗庙九奏之效应”者，此经总言三祀大祭。但天地大祭效验无文，所引《尚书》，惟有宗庙，故指宗庙而言也。然《尚书》云祖考，即此经致鬼也。虞宾，即此经以安宾客。群后德让，即此经邦国也。鸟兽凤皇等，即此经动物也。庶尹允谐，即此经以谐万民，以说远人也。

　　乃分乐而序之，以祭，以享，以祀。（分，谓各用一代之乐。）

　　[疏]注“分谓”至“之乐”
　　○释曰：此与下诸文为总目。上总云六舞，今分此六代之舞，尊者用前代，卑者用後代，使尊卑有序，故云序。若然，经所先云祭地，後云祀天者，欲见不问尊卑，事起无常，故倒文以见义也。

