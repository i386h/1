<!-- { "loadSidebar": true } -->
　　○释曰：小司徒佐大司徒主土地。言“分地域”者，谓建邦国之等，各有营域远近疆界。“辨其守”者，谓邦国都鄙之内所有山川，使衡虞守之，故云辨其守也。“施其职”者，谓施民者之职。“平其政”者，天下所有征税皆均平之。
　　○注“分地”至“为域”
　　○释曰：郑知“分地域谓建邦国，造都鄙，制乡遂”者，案《大司徒职》掌天下土地之图，周知人民之数，小司徒佐之，明分地域者，亦普及天下也。是以知分地域之中，有畿外邦国、畿内都鄙及六乡、六遂。郑虽不言公邑，地域之中亦含有四等公邑可知。云“辨其守谓衡虞之属”者，以其山林川泽皆使其地之民守之，故其官川衡、林衡、山虞、泽虞之官主当。云“职谓九职”者，此经皆论地事，故知职是九职任万民者也。云“政，税也”者，以其经文承九职之下而云平其政者，即是平九职之税，故云政税也。但经云政教之政，故云政当作征，以为征字也。云“故书域为邦，杜子春云当为域”者，故书云分地邦，非其义意，故子春还从域。

　　凡小祭祀，奉牛牲，羞其肆。（小祭祀，王玄冕所祭。
　　○肆，托历反。）

　　[疏]“凡小”至“其肆”
　　○释曰：《大司徒》云：“祀五帝，奉牛牲，羞其肆。”今於小祭祀，则小司徒奉牛牲，羞其肆。
　　○注“小祭”至“所祭”
　　○释曰：案《司服职》云“群小祀则玄冕”。彼注云：“小祭祀，林泽百物。”其於天神亦有小祀，则风师雨师之等。小祭祀既用牛，则王之祭祀无不用牛者。案《酒正》注以六冕差之，冕所祭，亦入小祀中，今郑不言之者，以其社稷五祀於祭馔之事入次祀中，故《宗伯》云“血祭祀社稷、五祀、五岳”。故於此奉牛牲不言冕矣。

　　小宾客，令野道委积。（小宾客，诸侯之使臣。
　　○使，所吏反。）

　　[疏]“小宾”至“委积”
　　○释曰：案《大司徒职》“大宾客，令野道委积”，谓五等诸侯来朝者。此小宾客，诸侯使卿大夫来聘，故小司徒令野道委积。《大司徒》注“令，令遗人”，此虽无注，亦与彼同。

　　大军旅，帅其众庶。（帅，帅而致於大司徒。）

　　[疏]注“帅帅”至“司徒”
　　○释曰：案《大司徒职》“大军旅，以旗致万民”。明此大军旅帅其众庶者，小司徒於六乡之内，帅其众庶致与大司徒可知。

　　小军旅，巡役，治其政令。（巡役，小力役之事则巡行之。
　　○行，下孟反。）

　　[疏]“小军”至“政令”
　　○释曰：案大司徒大军旅、大田役，而治其徒庶之政令，故此小军旅、巡役，小司徒治其政令。
　　○注“巡役”至“行之”
　　○释曰：此经小军旅谓使臣征伐，对大军旅天子亲行。此经巡役文承小军旅下，故知小功役之事则巡行之。若大功役，则大司徒巡行之。

　　大丧，帅邦役，治其政教。（丧役，正棺、引窆、复土。
　　○窆，彼验反。刘补邓反。复，刘音福，一音服。）

　　[疏]“大丧”至“政教”
　　○释曰：云“大丧”者，谓王丧。“帅邦役”者，邦，国也。帅领国民，谓六乡众庶役使之事，因即治其政教。
　　○注“丧役”至“复土”
　　○释曰：郑解经大丧所役，不据初死，以其初死所役无多，故据葬时而言。言“正棺”者，谓若七月而葬朝庙之时，正棺於庙。引谓葬时引柩车自庙至圹。窆谓下棺於坎，天子六绋四碑，背碑挽引而下棺。云“复土”者，掘坎之时，掘土向外，下棺之後，反复此土，以为丘陵，故云复土也。

　　凡建邦国，立其社稷，正其畿疆之封。（畿，九畿。）

　　[疏]“凡建”至“之封”
　　○释曰：言“邦国”者，谓立畿外诸侯邦国。“立其社稷”者，诸侯亦有三社、三稷，谓国社、侯社、胜国之社，皆有稷配之。言立其社稷，谓以文书法度与之，不可国国身往也。“正其畿疆”者，谓九畿畿上皆有疆界封树以为阻固也。
　　○注“畿九畿”
　　○释曰：案《司马》，除王畿以外仍有九畿，谓侯、甸、男、采、卫、要，以内六服为中国，其外更言夷、镇、蕃三服为夷狄。王畿四面皆有此九畿，相去各五百里，故云畿谓九畿。

　　凡民讼，以地比正之；（郑司农云：“以田畔所与比，正断其讼。”
　　○断，丁乱反。）地讼，以图正之。（地讼，争疆界者。图谓邦国本图。）

　　[疏]“凡民”至“图正之”
　　○释曰：民讼，六乡之民有争讼之事，是非难辨，故以地之比邻知其是非者，共正断其讼。地讼，以图正之。
　　○注“地讼”至“本图”
　　○释曰：言“地讼争疆界”者，谓民於疆界之上横相侵削者也。“图谓邦国本图”者，凡量地以制邑，初封量之时，即有地图在於官府，於後民有讼者，则以本图正之。

　　岁终，则考其属官之治成而诛赏，（治成，治事之计。
　　○治，直吏反，注“治成”反下文同。）

　　[疏]“岁终”至“诛赏”
　　○释曰：岁终者，谓周之岁终，建亥之月。“则考其属官之治成”者，属官谓教官六十。成谓计簿。正所治计会文书。“而诛赏”者，据其考状，有罪则诛责之，有功则赏之。
　　○注“治成治事之计”
　　○释曰：知治成是治事之计者，案《宰夫职》“岁计言会，月计言要，日计言成”，故知此成是治事之计也。

　　令群吏正要会而致事。

　　[疏]释曰：云“令群吏正要会”者，群吏谓当职六十官。此亦是岁终之时正要会而致事者。上经成据日小成之计，此言要会，谓是月计、岁计总为簿书，而致其事之功状，以待考也。

　　正岁，则帅其属而观教法之象，徇以木铎曰：“不用法者，国有常刑。”令群吏宪禁令，法纠职以待邦治。（宪，表县之。）

　　[疏]“正岁”至“邦治”
　　○释曰：大司徒以正月之吉始和十二教之等，正岁建寅之月悬之。此小司徒佐大司徒，於正岁悬教象之时，率其六十官之属，於雉门之外而观教法之象也。“徇以木铎”已下者，谓观教象之时，恐阍人杂合，不听用其教，而徇行振以木铎，使静听之。告之曰：“不用法者，国有常刑。”言此者，使人惧而用之。又“令群吏宪禁令”者，谓禁人使行不为非。宪谓表悬之也，谓若小宰悬禁令文书使百官用。云“修法纠职”者，谓修其法制，纠察职事。“以待邦治”者，以待国家有治则供之。
　　○注“宪表县之”
　　○释曰：此“宪”与“布宪”之字同，彼是表县刑禁以示人，此宪亦是将以示人，故云“宪，表县之”也。

　　及大比六乡四郊之吏，平教治，正政事，考夫屋及其众寡、六畜、兵器，以待政令。（四郊之吏，吏在四郊之内主民事者。夫三为屋，屋三为井，出地贡者三三相任。）

　　[疏]“及大”至“政令”
　　○释曰：言“及大比”者，亦是三年大校比户口。云“六乡四郊之吏”者，谓是六乡之内，比长、闾胥已上，布列在於四郊。云“平教治”者，以其三年大比之时，大黜陟之礼，故断其教治文书。“正政事”者，复须正直其政事公状。“考夫屋”者，考练其三夫为屋，出地贡之时以相保任，不得隐误。“及其众寡”者，谓人民多少。“六畜兵器”者，谓民之资生及征伐之器。“以待政令”者，以待国家政令，所须则供之也。
　　○注“四郊”至“相任”
　　○释曰：“四郊之吏，吏在四郊之内主民事者”，远郊之外为六遂，内为六乡。六乡之民非直在城中，亦在四郊，故比长、闾胥六乡之吏等布在四郊之内，主民事者也。云“三夫为屋，屋三为井”者，乡遂之吏既不为井田，而为沟洫之法，今云夫三为屋、屋三为井者，以其沟洫虽为贡，出贡之时，亦三三相保任以出税，故郑云“出地贡者三三相任”也。一井之内九夫，三夫为屋，是一屋三夫，自相保任，故云三三相任，据一井而言也。似一井田之法亦八家锄一夫，税入於公，相保任以出者也。

　　乡师之职，各掌其所治乡之教，而听其治。（听谓平察之。
　　○治，直吏反，下“六乡之治”同。）

　　[疏]“乡师”至“其治”
　　○释曰：云“各掌其所治乡之教”者，乡师四人，其乡有六，二人共主三乡，故言各掌其所治乡之教也。云“而听其治”者，自乡大夫以下至伍长，各自听断其民。今乡师又听其治者，恐乡官有滥失，审察之，故郑云听谓平察之。

　　以国比之法，以时稽其夫家众寡，辨其老幼、贵贱、<疒发>疾、马牛之物，辨其可任者与其施舍者，掌其戒令纠禁，听其狱讼。（施舍，谓应复免，不给繇役。
　　○复，音福。）

　　[疏]“以国”至“岳讼”
　　○释曰：云“以国比之法”者，案《小司徒职》云：“九比之数，以辨其贵贱、老幼、<疒发>疾。”此乡师以小司徒国比之法。云“以时稽其夫家众寡”者，谓四时稽考其夫家男女众寡多少。云“辨其可任”者，谓上地家七人，可任者家三人之等。云“与其施舍”者，郑云谓应复免不给繇役，即上云<疒发>疾老幼者是也。

　　大役，则帅民徒而至，治其政令；既役，则受州里之役要，以考司空之辟，以逆其役事。（而至，至作部曲也。既，已也。役要，所遣民徒之数。辟，功作章程。逆犹钩考也。郑司农云：“辟，法也。”
　　○辟，婢亦反。）

　　[疏]“大役”至“役事”
　　○释曰：言“大役”者，谓筑作堤防、城郭等。大役使其民，乡师则於当乡之内帅民徒而至。至谓至作所也。云“治其政令”者，於所帅民徒之中政令也。云“既役，则受州里之役要”者，所役之民出於州里，今欲钩考作所功程，须得所遣民徒本数，故云既役则受州里之役要。役要，则役人簿要。云“以考司空之辟”者，辟谓功程。司空主役作，故将此役要以钩考司空之功程。云“以逆其役事”者，逆则钩考也。钩考役事者，恐有滥失。
　　○注“而至至作部曲也”至“法也”
　　○释曰：云“而至，至作部曲也”者，所营作之处皆有部曲分别，故云部曲也。云“辟，功作章程”者，功作之事，日日录其程限，谓之章程。“郑司农云：“辟，法也”，考功作章程则是法，於义得通，故引之在下。

　　凡邦事，令作秩叙。（事，功力之事。秩，常也。叙犹次也。事有常次，则不逼匮。
　　○逼，鄙力反。匮，其位反。）

　　[疏]“凡邦”至“秩叙”
