<!-- { "loadSidebar": true } -->
　　○释曰：《大司马》“春火弊，夏车弊，秋罗弊，冬徒弊”。弊，止也。田止，百姓所得禽，大兽公之，小禽私之。公之者，献於旌下。每禽择取三十，其馀为主皮之射而取之。故云“比种物相从次数之”也。

　　凡田，王提马而走，诸侯晋，大夫驰。（提犹举也。晋犹抑也。使人叩而举之、抑之，皆止奔也。驰，放不扣。
　　○叩，音口，下同。）

　　[疏]“凡田”至“夫驰”
　　○释曰：凡田，亦谓四时田。天子发，抗大绥。诸侯发，抗小绥。大夫下君，不得云绥。云大夫发，止佐车，其时有提马晋马之事。云提迟於驰，皆使尊者体促之义也。

　　驭夫尝驭贰车、从车、使车。（贰车，象路之副也。从车，戎路、田路之副也。使车，驱逆之车。）

　　[疏]注“贰车”至“之车”
　　○释曰：知贰车是“象路之副”者，以《道仆》云“掌贰车之政令”，故知之也。知从车是“戎路田路之副”者，见《戎仆》与《田仆》俱不言贰，田与戎俱是职烦，故知兼此二者也。不掌戎路、金路之副者，贰者事暇，盖车仆不共掌也。知使车是驱逆者，以使役劳剧之事，故知是驱逆之车也。

　　分公马而驾治之。（乘调六种之马。）

　　[疏]注“乘调六种之马”
　　○释曰：趋马自主驾脱，故知此驾治者是调习之也。 

　　●卷三十三

　　校人掌王马之政。（政谓差择养乘之数也。《月令》曰“班马政”。）

　　[疏]注“政谓”至“马政”
　　○释曰：此经与下为目，下亦有邦国及家，而云“王马”者，以尊为主。郑云“政谓差择养乘之数也”者，经辨六马，是差择也。下云“凡颁良而养乘”，是养乘也。引《月令》者，谓季秋之令。彼注云：“马政谓齐其色，度其力，使同乘。”引此职“凡军事，物马而班之”，皆是马政，故引为证也。

　　辨六马之属：种马一物，戎马一物，齐马一物，道马一物，田马一物，驽马一物。（种谓上善似母者。以次差之，玉路驾种马，戎路驾戎马，金路驾齐马，象路驾道马，田路驾田马，驽马给宫中之役。）

　　[疏]注“种谓”至“之役”
　　○释曰：六者皆有毛物不同，故皆以物言之也。此六者，先善後恶，次第而言也。种马“上善似母”者，以其言种，故知似母。但种类亦有似父，而言似母者，以母为主也。知种马驾玉路已下，差次如此者，以其言戎、道、田，以事为名，则知戎马驾戎路，道马驾道车，田马驾田路。以此五者，种马最在上，驾玉路可知。驽马最在下，五路之外，给役可知。

　　凡颁良马而养乘之。乘马一师四圉。三乘为皂，皂一趣马。三皂为系，系一驭夫。六系为厩，厩一仆夫。六厩成校，校有左右。驽马三良马之数，丽马一圉，八丽一师，八师一趣马，八趣马一驭夫。（良，善也。善马，五路之马。郑司农云：“四疋为乘。养马为圉，故《春秋传》曰‘马有圉，牛有牧’。”玄谓二耦为乘。师、趣马、驭夫、仆夫，帅之名也。趣马下士，驭夫中士，则仆夫上士也。自乘至厩，其数三百一十六匹。《易》“《乾》为马”，此应《乾》之也。至校变为言成者，明六马为一厩，而王马小备也。校有左右，则良马一种者，四百三十二匹，五种合二千一百六十匹。驽马三之，则为千二百九十六匹。五良一驽，凡三千四百五十六匹，然後王马大备。《诗》云“来牝三千”，此谓王马之大数与？丽，耦也。驽马自圉至驭夫，凡马千二十四匹，与三良马之数不相应，“八”皆宜为“六”，字之误也。师十二匹，趣马七十二匹，则驭夫四百三十二匹矣，然後而三之。既三之，无仆夫者，不驾於五路，卑之也。
　　○乘，绳证反，注及下注“乘匹”同。圉，鱼吕反。皂，才早反。趣，仓走反，刘、沈清须反，下同。系，音计，本亦作。厩，九又反。应，应对之应。，初革反。来，音来。牝，频忍反，刘又扶忍反。数与，音馀，下礼与皆同。）

　　[疏]“凡颁”至“驭夫”
　　○释曰：言“颁良马”，对下别言驽马，养马有多少不同，故别言良马也。言养乘之者已下，皆四四为耦，是因养马乘习之。
　　○注“良善”至“之也”
　　○释曰：云“善马，五路之马”者，据上文而言之也。“《春秋传》曰”者，昭七年，楚芋尹无宇执人於王宫，言“马有圉，牛有牧”，引之，证养马为圉也。玄谓“师、趣马、驭夫、仆夫，帅之名也”者，皆以寡领众，故知主帅之名也。云“趣马下士，驭夫中士，则仆夫上士也”，《序官》有趣马下士，皂一人，徒四人，驭夫中士，二十人无，仆夫士数之文。以此文官尊者管卑者，驭夫既中士，明仆夫上士可知。云“自乘至厩，其数三百一十六匹。《易》‘《乾》为马’，此应《乾》之也”者，按《易》，天一生水北方，地二生火南方，天三生木东方，地四生金西方，天五生土中央，是谓阳无匹，阴无耦。又地六成水北方，天七成火南方，地八成木东方，天九成金西方，地十成土中央，是谓阳有匹，阴有耦。龟取生数一、二、三、四、五，蓍取成数六、七、八、九、十。若然，东方、南方，生长之方，故七为少阳，八为少阴。西方、北方，成熟之方，故九为老阳，六为老阴。不取十者，中央配四方故也。是以《易》之六爻，卦画七八，爻称九六。七八九六既配四方，故九六皆以四乘之。《乾》之六爻，以四乘九，四九三十六，六爻故二百二十六，是为《乾》之也。云“校有左右，则良马一种者，四百三十二匹”者，经云“六厩成校”，据一厢言之，王马小备。下云校有左右，则十二厩为十二闲，若据一厢，一厩为二百一十六匹。据两厢，倍之，故四百三十二匹。种别四百三十二匹，五种计之，自然总合二千一百六十匹。又盖驽马三良马之数，三个四百三十二，则得千二百九十六匹。五良一驽，总计自然凡三千四百五十六匹。对前小备，故云然後王马大备也。《诗》云“来牝三千”，此卫文公灭而复兴，徙而能盛，计诸侯止合六闲马，其三千是王马之数。虽非礼制，国人美之，故郑云王马之大数。言大数者，不言四百五十六故也。言“与”者，约同王马之数，故言与以疑之也。云“驽马自圉至驭夫，凡马千二十四匹，与三良之数不相应”者，依经“八”计之，得此千二十四匹。其三良马有千二百九十六匹，故言不相当。若作六计，得千二百九十六匹，与三良马数合，故破从六也。按此经，乘马一师四圉，三乘为皂，皂一趣马，三皂为系，系一驭夫。按《序官》云：“趣马下士，皂一人，徒四十人”，即此。以云皂一趣马，合自师至驭夫，中士二十人，下士四十人，并之六十，正充此良马之驭夫。又不见驽之驭夫者，或脱也。

　　天子十有二闲，马六种。邦国六闲，马四种。家四闲，马二种。（降杀之差，每厩为一闲。诸侯有齐马、道马、田马，大夫有田马，各一闲，其驽马则皆分为三焉。
　　○杀，所界反。）

　　[疏]注“降杀”至“三焉”
　　○释曰：天子十二闲六种，义已在上。云“诸侯有齐马、道马、田马，大夫有田马，各一闲，其驽马皆分为三焉”者，以驽马三良之数上下同，故为此解。赵商问：“《校人职》，天子有十二闲，六种，为三千四百五十六匹。邦国六闲，马四种，为二千五百九十二匹。家四闲，马二种，千七百二十八匹。商按：天子之卿，采地食小都，大夫食县，不审所由当能共此马数。故《礼记》家富不过百乘，谓其多也。《司马法》论之，甸方八里，有戎马四匹，长毂一乘。今大夫采地四甸，一甸税又给王，其馀三甸，才有马十二匹，今又就《校人》之职相校，甚异何？”答曰：“邦国六闲四种，其数当千二百九十六匹。家有四闲二种，又当八百六十四匹。今子以何术计之乎？此马皆君之所制为，非谓民赋。畿内百里之国者居四都，五十里之国居四县，二十五里之国居四甸，而引天子卿食小都，大夫食县，欲何以难？又《司马法》：‘甸有戎马四匹，长毂一乘。’此为民出军赋，无与於天子国马之故。事条未理，而多纷纭。”赵商云“邦国二千五百九十二匹”者，谓三良，一良四百三十二匹，三良千二百九十六匹。驽三，其一种亦千二百九十六匹，故合为二千五百九十二匹。家四闲，马二种，为千七百二十八匹，谓良马一种四百三十二匹，驽马一种三良马，一种亦千二百九十六匹，并之千七百二十八匹，王合於数。郑不从者，天子十二闲，分为左右，一种马分为两厩，故一种马有四百三十二匹。诸侯及大夫直一厢，不分为左右，则良马惟有三厩，三良居三厩，其数六百四十八匹。驽马亦三，其一种其数亦六百四十八匹，并之千二百九十六匹。家有二种，一良一驽，良居一厩，二百一十六匹，驽马三之，为六百四十八匹，并之为八百六十四匹。故郑氏云子以何术计之。

　　凡马，特居四之一。（欲其乘之性相似也。物同气则心一。郑司农云：“四之一者，三牝一牡。”）

　　[疏]注“欲其”至“一牡”
　　○释曰：云“欲其乘之性相似也”者，是使三牝各产其一，通牡为四，共驾一车，取同气一心之义。

　　春祭马祖，执驹。（马祖，天驷也。《孝经》说曰：“房为龙马。”郑司农云：“执驹无令近母，犹攻驹也。二岁曰驹，三岁曰兆。”玄谓执犹拘也。春通淫之时，驹弱，血气未定，为其乘匹伤之。
　　○令，力呈反，下“令皆”同。近，附近之近。兆，徐音肇，刘音道，李汤尧反，沈徒刀反。为，于伪反，下“为蹄”同。）

　　[疏]注“马祖”至“伤之”
　　○释曰：马与人异，无先祖可寻，而言祭祖者，则天驷也，故取《孝经说》“房为龙马”，是马之祖。春时通淫，求马蕃息，故祭马祖。先郑云“二岁曰驹，三岁曰兆”，《尔雅》文。云“玄谓春通淫之时，驹弱，血气未定，为其乘匹伤之”者，《论语》孔子云“血气未定，戒之在色”。马亦如此，故引之而言也。按《月令》，仲夏“絷腾驹”，注云：“为其牝气有馀，相蹄。”彼壮气有馀，相蹄，絷之。不为驹弱者，絷有二种，此谓二岁者，彼据马之大者，故不同也。

　　夏祭先牧，颁马，攻特。（先牧，始养马者，其人未闻。夏通淫之後，攻其特，为其蹄，不可乘用。郑司农云：“攻特谓乘之。”
　　○蹄，大计反，又音啼，後同。乘，音缯，又音绳。）

　　[疏]注“先牧”至“乘之”
