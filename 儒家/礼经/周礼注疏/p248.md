<!-- { "loadSidebar": true } -->
　　○释曰：宾来，主为以君命行聘享，是以先行聘享讫，乃始行私相慰问之事。是以《聘礼》注云“乡以公礼将事，无由问也”。云“中门之外，即大门之内也”者，《聘礼》云：“及大门内，公问君。”故指彼云，即大门内也。按《聘礼》云：“及大门内，公问君，宾对，公再拜”，注云：“宾至始入门之位，北面，将揖而出，众介亦在其右，少退，西上，於此可以问君居处何如，序殷勤也。时承摈绍摈，亦於门东，北面东上，上摈往来传君命，南面。”云“问君曰”已下，未知郑君所出何文，或云是孔子聘问之辞，亦未得其实也。《尔雅》云：“羔，忧也。”

　　致饔饩如劳之礼，飨食还圭如将币之仪。（飨食，亦谓君不亲，而使大夫以币致之。）

　　[疏]“致饔”至“之仪”
　　○释曰：云“致饔饩如劳之礼”者，同使卿，威仪进止，皆如上郊劳之礼。还以本圭，故云如也。
　　○注“飨食”至“致之”
　　○释曰：知“飨食”是“君不亲”者，以其与还圭共文，同是致之，故知君不亲，使大夫致之也。致飨及还玉，宾主皆是大夫。其将币，主君与使臣行礼。“如将币”者，盖不尽如之，所如者，如旅摈、主人皮弁、宾皮弁袭将币同，自馀则别。是以《聘礼》“君使卿皮弁，还玉于馆，宾皮弁袭，迎于外门外，不拜。帅大夫以入，大夫升自西阶，钩楹，宾自碑内听命，升自西阶，自左，南面受圭，退，负右房而立”。是与将币别之事也。

　　君馆客，客辟，介受命，遂送，客从，拜辱于朝。（君馆客者，客将去，就省之，尽殷勤也。遂送，君拜以送客。
　　○客从，本亦作从同才用反。）

　　[疏]“君馆”至“于朝”
　　○释曰：按《聘礼》云：“公馆宾，宾辟”，注云：“言辟者，君在庙门，敬也。”又云“上介听命”，注云：“听命於庙门中，西面。如相拜然也。”然则此中行事亦尔。郑知君拜送者，见《聘礼》云“聘享，夫人之聘享，问大夫，送宾，公皆再拜”，是其有拜。此云“客从，拜辱于朝”者，《聘礼》曰：“公退，宾从，请命于朝，公辞，宾退”是也。

　　明日，客拜礼赐，遂行，如入之积。（礼赐，谓乘禽，君之加惠也。如入之积，则三积从来至去。
　　○乘，绳证反，下乘皮同。）

　　[疏]注“礼赐”至“至去”
　　○释曰：按《聘礼》云“馆宾”，下云“宾三拜乘禽於朝”，以此知礼赐是乘禽也。云“遂行，如入之积”，郑云“如入之积，则三积从来至去”者，入与出各三积，故得以後如前。以此而言，诸侯言出入五积、四积、三积之类，入出各五、各四、各三者也。

　　凡诸伯子男之臣，以其国之爵相为客而相礼，其仪亦如之。（爵，卿也，大夫也，士也。）

　　[疏]注“爵卿”至“士也”
　　○释曰：诸侯之臣言“爵相为客而相礼”者，不离三等，卿、大夫、士。郑注《掌客》云：“爵，卿也，则飧二牢，饔饩五牢。大夫也，则飧大牢，饔饩三牢。士也，则飧少牢，饔饩大牢也。此降小礼，丰大礼也。以命数则参差难等，略於臣，用爵用已。”以此三等相礼也。云“其仪亦如之”者，亦以三等相差，七十步七介，五十步五介，三十步三介，小聘使大夫，又降杀也。

　　凡四方之宾客礼仪、辞命、饩牢、赐献，以二等从其爵而上下之。（上下犹丰杀也。
　　○上，时掌反。）

　　[疏]“凡四”至“下之”
　　○释曰：上经云“爵”，郑以卿大夫士三等解之。此经云“二等”，即与《大行人》云“诸侯之卿，各下其君二等，大夫士亦如之”，大夫下卿，士下大夫，降杀以两解之同也。云“从其爵者，以二等降杀，从三等而为之。云“上下犹丰杀也”者，爵尊者礼丰，爵卑者礼杀，以二等为丰杀也。

　　凡宾客，送逆同礼。（谓郊劳、郊送之属。）

　　[疏]注“谓郊”至“之属”
　　○释曰：经云“送逆”，故知郊劳、郊送也。郊劳是逆，郊送是送，尊卑不同，此二者一也。

　　凡诸侯之交，各称其邦而为之币，以其币为之礼。（币，享币也。於大国则丰，於小国则杀。主国礼之，如其丰杀，谓贿用束纺，礼用玉帛、乘皮及赠之属。
　　○称，尺证反。纺，芳往反。）

　　[疏]“凡诸”至“之礼”
　　○释曰：此一经，惟论享币多少及主国报礼轻重之事。言“交”者，两国一往一来谓之交。言“各称其邦而为之币”者，据朝聘所赍享币，大国多，小国少。云“以其币为之礼”者，据主国贿客，还依来者多少而报之。
　　○注“币享”至“之属”
　　○释曰：郑知币是享币者，以其经云“称其邦”，复云币，明币是享币，不得据圭璋璧琮也。知是“贿用束纺，礼用玉帛、乘皮及赠之属”者，据《聘礼》“还玉”之下云“宾裼迎，大夫贿，用束纺”，注云：“所以遗聘君，可以为衣服。”又云“礼，玉束帛乘皮”，注云：“礼，礼聘君也，所以报享也。”又云“遂行，舍于郊，公使卿赠，如觌币”。《记》云“贿，在聘为贿”，是其丰杀多少者也。

　　凡行人之仪，不朝不夕，不正其主面，亦不背客。（谓摈相传辞时也。不正东乡，不正西乡，常视宾主之前却，得两乡之而已。
　　○朝，如字，又直遥反。背，音佩。乡，许亮反，下同。）

　　[疏]注“谓摈”至“而已”
　　○释曰：此经论司仪为摈相之法。朝谓日出时，为正乡东。夕谓日入时，为正乡西。云“不正其主面，则亦不背客”，故郑云“常视宾主之前却，得两乡之而已”，言此者，正谓司仪随机旋转，不常厥处者也。

　　行夫掌邦国传遽之小事、[A134]恶而无礼者。凡其使也，必以旌节。虽道有难而不时，必达。（传遽，若今时乘传骑驿而使者也。美，福庆也。恶，丧荒也。此事之小者无礼，行夫主使之。道有难，谓遭疾病他故，不以时至也。必达，王命不可废也。其大者有礼，大小行人使之。有故则介传命，不嫌不达。
　　○传，张恋反，注同。遽，其庶反。使，色吏反，注及下同。难，乃旦反，注同。传，直宣反。《象胥职》同。）

　　[疏]“行夫”至“必达”
　　○释曰：“行夫”者，以身自行於外。言[A134]恶无礼者，无摈介而单行，谓之无礼也。云“必以旌节”者，道路用旌节故也。云“虽道有难而不时”者，无难者，即依程至，只由有难，故不时。云“必达”者，虽不时，必达於所往之处也。
　　○注“传遽”至“不达”
　　○释曰：云“美，福庆也”者，谓诸侯国有生男及嫁娶等。云“恶，丧荒也”者，谓民有死丧及年不孰，若诸侯薨之等大事，即使卿大夫，若《春秋》王使荣叔、宰亘之等，有礼不使行夫也。云“他故”者，谓贼寇及水旱之等。云“必达，王命不可废也”者，以其行夫下士三十二人，以人数多，纵有难，必达也。云“其大者有礼，大小行人使之”者，按《大行人》，虽不云身使之事，其间问及王之所以抚诸侯之等，或身自行。《小行人》云“使四方”是身行之事也。

　　居於其国，则掌行人之劳辱事焉，使则介之。（使谓大小行人也。故书曰“夷使”。郑司农云：“夷使，使於四夷，则行夫主为之介。”玄谓夷，发声。
　　○焉，刘音夷。）

　　[疏]注“使谓”至“发声”
　　○释曰：先郑以“夷使，使於四夷”。後郑不从，以为“夷，发声”者，以经云“居则掌行人之劳辱事”，是行人所使即云介，明还与行人为介，文势不容与行人别行，直四夷使，自使象胥，何得使行夫也？故不从之也。

　　环人掌送逆邦国之通宾客，以路节达诸四方。（通宾客以常事往来者也。路节，旌节也。四方，圻上。）

　　[疏]“环人”至“四方”
　　○释曰：此环人与《夏官》“环”字虽同，义则异。彼环人主致师，此环人主环绕宾客，使不失脱，是其异也。
　　○注“通宾”至“圻上”
　　○释曰：云“通宾客以常事往来者也”者，谓朝觐会同者也。云“路节，旌节也”者，以其道路用旌节，故知路节旌节也。云“四方，圻上”者，至畿，即入诸侯国，诸侯国自有通之者也。

　　舍则授馆，令聚柝，有任器，则令环之。（令，令野庐氏也。郑司农云：“四方人有任器者，则环人主令殉环守之。”
　　○殉，徐音循，或辞俊反。）

　　[疏]“舍则”至“环之”
　　○释曰：馆则道土庐宿市所馆舍。“任器”，谓宾客任用之器。
　　○注“令令”至“守之”
　　○释曰：“令，令野庐氏也”者，其职云“若有宾客，则令守涂地之人聚柝之”，故知令野庐也。

　　凡门关无几，送逆及疆。（郑司农云：“门关不得苛留环人也。”玄谓环人送逆之，则宾客出入不见几。
　　○疆，居良反。苛，音何，又呼何反。）

　　[疏]注“郑司”至“见几”
　　○释曰：先郑云“门关不得苛留环人也”者，以环人乃是执节之人，事不畏门关苛留，故後郑以为环人送逆之，则门关不得苛留宾客。

　　象胥掌蛮、夷、闽、貉、戎、狄之国使，掌传王之言而谕说焉，以和亲之。（谓蕃国之臣来┹聘者。
　　○闽，亡巾反，又音文。貉，亡百反。使，所吏反。）

　　[疏]注“谓蕃”至“聘者”
　　○释曰：蕃国之君世壹见，其臣得有┹聘者，彼虽无聘使法，有国事来，小行人受其币，听其辞，以中国┹聘况之耳，其实无┹聘也。

　　若以时入宾，则协其礼，与其辞，言传之。（以时入宾，谓其君以世一见来朝为宾者。
　　○见，贤遍反。）

　　[疏]“若以”至“传之”
　　○释曰：云“协其礼”者，夷狄之君，以不能行中国礼，及其行朝觐，亦当以礼和合之，使得其所也。云“与其辞，言传之”者，但夷狄之君，亦是中国卿大夫，有罪使任於彼，计应言辞可知。今言协其辞、言传之者，谓若外之众，须译语者也。

　　凡其出入送逆之礼节币帛辞令，而宾相之。（从来至去皆为摈，而口侑其礼仪。
　　○宾，音傧，下同。相，息亮反，下同。）

　　[疏]“凡其”至“相之”
　　○释曰：夷狄无玉帛，来向中国，而云币帛者，谓王有赐与之者也。

　　凡国之大丧，诏相国客之礼仪而正其位。（客，谓诸侯使臣来吊者。）

　　[疏]注“客谓”至“吊者”
