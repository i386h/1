<!-- { "loadSidebar": true } -->
　　○释曰：掌去{圭黾}黾，此文与下为目也。
　　○注“牡{艹鞠}”至“去之”
　　○释曰：云“牡{艹鞠}，{艹鞠}不华者”，此则《月令 季秋》云“{艹鞠}有黄华”，是牝{艹鞠}也。云“齐鲁之间谓{圭黾}为蝈者，官号蝈氏，及经无云蝈，故郑以齐鲁之言为证，蛙为蝈，故名蝈氏也。

　　以其烟被之，则凡水蛊无声。（杜子春云：假令风从东方来，则於水东面为烟，令烟西行，被之水上。
　　○被，皮义反，注同。令，力呈反，注同。）

　　[疏]“以其”至“无声”
　　○释曰：上文云“焚牡{艹鞠}，洒之则死”，此经云“以其烟”，明还用牡{艹鞠}之烟被之水上也。

　　壶涿氏掌除水虫，以炮土之鼓驱之，以焚石投之。（水虫，狐蜮之属。故书“炮”作“泡”。杜子春读炮为“苞有苦叶”之苞。玄谓燔之炮之炮，炮土之鼓，瓦鼓也。焚石投之，使惊去。
　　○炮，步交反，注“泡”、“苞”同。蜮，音或。燔，音烦。）

　　[疏]注“水虫”至“惊去”
　　○释曰：云“水虫，狐蜮之属”者，蜮即短狐，一物，南方水中有之，含沙射人则死者也。言“之属”者，水虫众矣，故云之属以包之也。子春读从《诗》“苞有苦叶”之“苞”者，取其声同耳，不取义也。“玄谓燔之炮之炮”者，亦读从《诗》，此取炮烧之义，故云“炮土之鼓，瓦鼓也”。云“焚石投之，使惊去”者，石之燔烧，得水作声，故惊去也。

　　若欲杀其神，则以牡辜午贯象齿而沈之，则其神死，渊为陵。（神，谓水神龙罔象。故书“辜”为“梓”，“午”为“五”。杜子春云：“梓当为辜，辜读为枯，枯，榆木名。书或为樗。”又云：“五贯当为午贯。”
　　○辜，刘音沽，杜读为枯，刘亦音枯，案：如杜义则音枯，山榆也。梓，音子，本或作辜。樗，丑居反。）

　　[疏]“若欲”至“为陵”
　　○释曰：云“以牡辜午贯象齿而沈之”者，按《仪礼 大射》云“若丹若墨，度尺而午”，彼物，射者所履，记安足之处，十字为之，今此亦然，神谓水神，龙罔象也。“辜读为枯，枯，榆木名”，以辜为穿孔，以象牙从辜贯之为十字，沈之水中，则其神死，渊为陵，所谓“深谷为陵”是也。

　　庭氏掌射国中之夭鸟。若不见其鸟兽，则以救日之弓与救月之矢射之。（不见鸟兽，谓夜来鸣呼为怪者。兽，狐狼之属。郑司农云：“救日之弓，救月之矢，谓日月食所作弓矢。”玄谓日月之食，阴阳相胜之变也，於日食则射大阴，月食则射大阳与？
　　○射，食亦反，下注同。呼，唤故反，下文“[A14B]呼”同。大，音泰，下文同。与，音馀。）

　　[疏]“庭氏”至“射之”
　　○释曰：云“掌射国中之夭鸟”者，城郭之所，人聚之处不，宜有夭鸟，故去之。
　　○注“不见”至“阳与”
　　○释曰：云“兽，狼狐之属”，不言鸟者，上文注已解也。“玄谓日月之食，阴阳相胜之变也”者，日之食，晦朔之间，月之食惟在於望。日食是阴胜阳，月食是阳胜阴，未至为灾，故云阴阳相胜之变也。所以救日月用弓矢射之者，郑以意推量。“日食则射大阴”者，以阴侵阳，臣侵君之象，故射大阴是其常，不足可疑。月食是阳侵阴，君侵臣之象，阳侵阴非逆，既用弓，不得不射，若射当射大阳，以是为疑，故云“月食，则射大阳与”以疑之。

　　若神也，则以大阴之弓与枉矢射之。（神，谓非鸟兽之声，若或叫于宋大庙讠喜讠喜出出者。太阴之弓，救月之弓，枉矢救日之矢与？不言救月之弓与救日之矢者，互言之。救日用枉矢，则救月以恒矢可知也。
　　○讠喜，许其反。诎，刘音出，本亦作出。）

　　[疏]“若神”至“射之”
　　○释曰：“若神也”者，谓不见其身，直闻其声，非鸟兽之神耳，则以大阴救月之弓与救日枉矢射之。
　　○注“神谓”至“知也”
　　○释曰：郑知“神，谓非鸟兽之声”者，见宋大庙有声，非鸟兽之声，既有声又非鸟兽之声，故知是神声，若神降于莘之类是也。云“若或叫於宋太庙讠喜讠喜出出者”，《左传》文。云“太阴救月之弓，枉矢救日之矢与”者，太阴之弓为救月之弓，不言与，则不疑，不疑者，以其与经云“救日之弓”相对，彼言救日之弓，明此太阴之弓是救月之弓可知。若然，上言“救月之矢”，则此枉矢是救日可知。而言“与”以疑之者，但救日与太阴相对，故不疑，上言救月，此不言太阳之矢，直言枉矢矢名而已，故须疑之。云“不言救月之弓与救日之矢者”，互言之者，若此文云救月之弓与救日之矢，为文自足，何暇须互，既不须互，则上下二文全不见弓矢之名矣。是以互见其文，欲见有弓矢之名故也。互者，上文云救日，明太阴是救月；此文救月，是太阴，则上文救日是太阳也。又枉矢，见矢名不言救，明有救名，救月之矢，见救不见矢名，明亦有名，亦是互也。云“救日用枉矢，则救月以恒矢可知也”者，见《司弓矢》枉矢最在前，明救月矢当在枉矢之下，故知救月用恒矢可知。不用庳矢，以其庳矢弩所用故也。

　　衔枚氏掌司嚣。（察ん让者，为其聒乱在朝者之言语。
　　○嚣，五羔反，下同。ん，呼丸反。朝，直遥反，下同。）

　　[疏]注“察嚣”至“言语”
　　○释曰：以衔枚不得语，是止ん嚣之官，故掌司察嚣ん之事。

　　国之大祭祀，令禁无嚣。（令，令主祭祀者。）

　　[疏]注“令令主祭祀者”
　　○释曰：“国之大祭祀”，谓天地宗庙。令主祭祀之官，使禁止无得ん嚣，ん嚣则不敬鬼神故也。

　　军旅、田役，令衔枚。（为其言语以相误。）

　　[疏]注“为其”至“相误”
　　○释曰：军旅、田役二者，衔枚氏出令，使六军之士皆衔枚，止言语也。

　　禁[A14B]呼叹呜於国中者，行歌哭於国中之道宅。（为其惑众相感动，呜，吟也。
　　○[A14B]，音叫。吟，鱼今反。）

　　[疏]注“为其”至“吟也”
　　○释曰：此经四事皆是在道为之，为其惑众，释[A14B]呼歌也。相感动，解叹呜与哭也。云“呜，吟也”者，以呜与叹相连，则呜是叹之类，故知呜吟也。

　　伊耆氏掌国之大祭祀，共其杖咸，（咸读为函。老臣虽杖於朝，事鬼神尚敬，去之。有司以此函藏之，既事乃授之。
　　○函，音咸。去，起吕反。）

　　[疏]注“咸读”至“授之”
　　○释曰：下二文云授杖，此经惟言其杖函，止谓祭祀时，臣虽老，合杖，但为祭祀尚敬，暂去之。去杖之时，共杖函盛之。祭祀讫，还与老臣拄之。老臣虽杖於朝，事鬼神尚敬，去之，谓七十有德，君不许致仕者也。《王制》云“七十杖於国，八十杖於朝”，谓得致仕者，与此异也。

　　军旅，授有爵者杖。（别吏卒，且以扶尊者。将军杖钺。
　　○别，彼烈反。卒，子忽反。杖，直亮反，又音丈。钺，音越。）

　　[疏]注“别吏”至“杖钺”
　　○释曰：此谓在军之时。有爵，谓士以上。若然，自伍长下士、两司马中士、卒帅上士、旅帅下大夫、师帅中大夫等并得杖。云“别吏卒”者，吏则命士以上，卒，谓一乘车，步卒七十二人等，若然，甲士三人，亦是民之无爵，亦与步卒同无杖也。知“将军杖钺”者，今文《泰誓》“师尚父左杖黄钺，右把白旄”，是将军杖钺之事也。

　　共王之齿杖。（王之所以赐老者之杖。郑司农云：“谓年七十当以王命受杖者，今时亦命之为王杖。”玄谓《王制》曰：“五十杖於家，六十杖於乡，七十杖於国，八十杖於朝。”）

　　[疏]注“王之”至“於朝”
　　○释曰：既“共王之齿杖”，明皆据王赐老者之杖而言，若不得王赐者，自拄之也。先郑惟据七十，故後郑增成之，引《王制》为证也。

　　大行人掌大灾之礼及大客之仪，以亲诸侯。（大灾，要服以内诸侯。大客，谓其孤卿。
　　○要，於遥反，下文及注同。）

　　[疏]“大行”至“诸侯”
　　○释曰：此经与下经为目。大宾言礼亦有仪，大客言仪亦有礼。言礼，据其始为本；言仪，据威仪为先。云“以亲诸侯”者，《易》云“先王以建万国，亲诸侯”，则朝聘往来是也。
　　○注“大宾”至“孤卿”
　　○释曰：言“要服以内诸侯”者，对要服已外为小宾，下文云“九州之外，谓之蕃国，世壹见”是也。云“大客，谓其孤卿”者，谓还是大宾下孤卿，对《小行人》所云“小客则受币听其辞”者为小客。言孤卿者，据大国得立孤一人，孤来聘，侯伯已下无孤，使卿来聘。不言大夫士者，殷聘使卿，时聘使大夫，士虽不得特聘，为介来，亦入客中。故下云“诸侯之卿，其礼各下其君二等，大夫士亦如之”。是皆得为客。但据大聘，略据尊者而言也。此大宾大客尊卑异，故言“及”以殊之。此宾客相对则别，散文则通。是以《大司徒》云“大宾客，则令野道委积”，宾亦名客。《小司徒》云“小宾客，令野道委”，则客亦名宾，是宾客通也。

　　春朝诸侯而图天下之事，秋觐以比邦国之功，夏宗以陈天下之谟，冬遇以协诸侯之虑，时会以发四方之禁，殷同以施天下之政。（此六事者，以王见诸侯为文。图、比、陈、协，皆考绩之言。王者春见诸侯则图其事之可否，秋见诸侯则比其功之高下，夏见诸侯则陈其谋之是非，冬见诸侯则合其虑之异同。六服以其朝岁，四时分来，更迭如此而彳扁。时会即时见也，无常期。诸侯有不顺服者，王将有征讨之事，则既朝，王命为坛於国外合，诸侯而发禁命事焉。禁，谓九伐之法。殷同即殷见也。王十二岁一巡守，若不巡守则殷同。殷同者，六服尽朝，既朝，王亦命为坛於国外，合诸侯而命其政。政谓邦国之九法。殷同，四方四时分来，岁终则彳扁矣。九伐九法皆在《司马职》。《司马法》曰：“春以礼朝诸侯，图同事。夏以礼宗诸侯，陈同谋。秋以礼觐诸侯，比同功。冬以礼遇诸侯，图同虑。时以礼会诸侯，施同政。殷以礼宗诸侯，发同禁。”
　　○朝，直遥反，後皆同。比，毗志反，注同。春见，徐贤遍反，戚如字，夏秋冬放此。更，音庚。迭，直结反。彳扁，音遍，下文注皆同。时见，贤彳扁反，下“殷见”同。伐，如字，刘扶发反。）

　　[疏]“春朝”至“之政”
