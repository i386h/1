<!-- { "loadSidebar": true } -->
　　○“七曰刑赏，以驭其威”者，谓有罪刑之，有功赏之，使人入善畏威，故云以驭其威。
　　○“八曰田役，以驭其众”者，谓采地之中，得田猎使役於民，皆当不夺农时，使人入善，故云以驭其众也。据此文，则卿大夫得田猎。而《春秋左氏传》郑大夫丰卷请田，子产不许者，彼常田之外，临祭取鲜，唯人君耳，大夫唯得常田。故《礼》云“大夫不掩群”，亦是常田。丰卷亦僭取鲜，故子产云：“唯君用鲜”，明大夫不合也。
　　○注“都之”至“学士”
　　○释曰：上言邦国，则诸经有邦国别言之者，故解为“大曰邦、小曰国”。此采地云都鄙，诸文无或言都，或言鄙别号，故郑云“都之所居曰鄙”。《大司徒》云：“凡造都鄙”，郑云：“其界曰都；鄙，所居也。”《春秋传》曰：“迁郑焉而鄙留”，是鄙所居不迁也。云“则亦法也。典、法、则，所用异，异其名也”者，谓典法则三者相训，其义既同。但邦国，言典官府言法，都鄙言则，是所用处异，故别言之，其实义通也。云“都鄙，公卿大夫之采邑”者，《载师职》云：“家邑任稍地”，则大夫之采也；“小都任县地”，则六卿之采也；“大都任疆地”，则三公之采也。云“王子弟所食邑”者，亲王子、母弟与公同处而百里，次疏者与六卿同处而五十里，次疏者与大夫同处二十五里。案《礼记 礼运》云：“天子有田以处其子孙。”郑注《中庸》云：“同姓虽恩不同，义必同也。尊重其禄位，所以贵之，不必授以官守。”然则王子、母弟虽食采邑，未必别有官，有官则依公卿大夫食邑，不假别言也。云“周、召、毛、聃、毕、原之属”者，僖二十四年《左传》，富辰云：“管、蔡、成阝、霍、鲁、卫、毛、聃、郜、雍、曹、滕、毕、原、丰、郇、文之昭也。于阝、晋、应、韩，武之穆也。”今郑直云周、召、毛、聃、毕、原之属在畿内者，其馀或在畿外，故不尽言也。引之者，证王子弟有采邑也。云“祭祀其先君、社稷、五祀”者，案《孝经 大夫章》不云社稷，则诸侯卿大夫也。若王子母弟及三公称诸侯者，五庙、五祀、三社、三稷、，故云祀先君、社稷、五祀也。云“法则，其官之制度”者，谓宫室、车旗、衣服之等，皆不得僭也。云“禄，若今月奉也”者，古者禄皆月别给之，汉之月奉亦月给之，故云若今月奉也。云“位，爵次也”者，言朝位者，皆依爵之尊卑为次，则经云位据立，故云爵次也。云“赋，口率出泉也”者，下文九职、九赋，职赋相继而言，故知赋即九赋，口率出泉也。云“贡，功也，九职之功”者，亦约下文言。九赋上言九职，九职任之，九赋敛之，是以《大府》云九赋、九功。九功即九职之功，故郑於此以贡为功，是九职之功出税也。云“礼俗，昏姻丧纪”者，《曲礼》云：“君子行礼，不求变俗。”若不醴，醮用酒，是其一隅也。云“郑司农云，士谓学士”者，经云“禄位以驭其士”，使进受禄位，故知士，学士也。

　　以八柄诏王驭群臣：一曰爵，以驭其贵；二曰禄，以驭其富；三曰予，以驭其幸；四曰置，以驭其行；五曰生，以驭其福；六曰夺，以驭其贫；七曰废，以驭其罪；八曰诛，以驭其过。（柄，所秉执以起事者也。诏，告也，助也。爵谓公、侯、伯、子、男、卿、大夫、士也。《诗》云“诲尔序爵”，言教王以贤否之第次也。班禄所以富臣下。《书》曰：“凡厥正人，既富方。”幸谓言行偶合於善，则有以赐予之，以劝後也。生犹养也。贤臣之老者，王有以养之。成王封伯禽於鲁，曰“生以养周公，死以为周公後”是也。五福，一曰寿。夺谓臣有大罪，没入家财者。六极，四曰贫。废犹放也，舜殛鲧于羽山是也。诛，责让也。《曲礼》曰“齿路马有诛”。凡言驭者，所以驱之内之於善。
　　○柄，兵命反。行，下孟反，注同。殛，纪力反。鲧，古本反。驱，起俱反。）

　　[疏]“以八柄”至“其过”
　　○释曰：大宰以此八柄诏告于王驭群臣，馀条皆不言诏，独此与下八统言诏王者，馀并群臣职务常所依行，岁终致事，乃考知得失，此乃王所操持，王不独执，群臣佐之而已，故特言诏也。言“驭”者，此八者皆是驱群臣入善之事，故皆言驭也。
　　○“一曰爵，以驭其贵”者，《司士》云：“以德诏爵”，有贤乃受爵，是驭之以贵也。
　　○“二曰禄，以驭其富”者，《司士》云：“以功诏禄”，禄所以富臣下，故云以驭其富。
　　○“三曰予，以驭其幸”，谓言语偶合于善，有以赐予之，故云以驭其幸。
　　○“四曰置，以驭其行”者，有贤行，则置之于位，故云以驭其行。
　　○“五曰生，以驭其福”者，生犹养也。臣有大勋劳者，使子孙享养之，是福之道也。故云以驭其福。
　　○“六曰夺，以驭其贫”者，谓臣有大罪，身杀夺其家资，故云以驭其贫。
　　○“七曰废，以驭其众”者，废，放也。谓臣有大罪，若不忍刑杀，放之以远，故云以驭其罪。
　　○“八曰诛，以驭其过”者，臣有过失，非故为之者，诛，责也，则以言语责让之，故云以驭其过也。此经八事，自“五曰”已上，皆是善事，则大善者在前，小善者在後。自“六曰”已下，皆是恶事，则大恶者在前，小恶者在後。案《内史》亦言此八柄之事，唯“一曰爵，二曰禄”与此同，“三曰废，四曰置，五曰杀，六曰生，七曰予，八曰夺”，文乱，与此不同者，彼欲见事起无常，故所言不次也。又彼变诛言杀，欲见为恶不止则杀之；或可见此过失，则圜土之刑人也，出圜土则杀之，故《内史》变诛言杀也。且此中爵与禄、废与置皆别文，以王德为大，能明辨之，四者设文有别。八则中，爵禄及废置皆共文者，以其德小，不能辨故也。
　　○注“柄所”至“於善”
　　○释曰：柄者谓八者若斧斤之柄，人所秉执以起事，故以柄言之也。云爵谓公侯已下者，欲见周法爵及命士。不言孤者，卿中含之，故《考工记》云：“中有九室，九卿朝焉。”九卿谓三孤六卿，是卿中含孤也。引《诗》“诲尔序爵”者，《大雅 桑柔》诗，序，是先後次第之言。诲，教也。故郑云“言教王以贤否之第次”也。又引《书》者，是《尚书 洪范》之文。云“凡厥正人，既富方”者，厥，其也。方，道也。，善也。凡其正直之人，既以爵禄富之，又以善道接之、引之者，证以驭其富也。云“成王封伯禽於鲁，曰‘生以养周公，死以为周公後’是也”者，此并文公十三年《公羊传》文。彼云“周公拜乎前，鲁公拜乎後，曰‘生以养周公，死以为周公主’”。此云“为周公後”，不同者，郑以义言之。又云“五福，一曰寿”者，此亦《洪范》文。引之者，证贤臣老，养之，是五福一曰寿，故曰以驭其福也。云“六极，四曰贫”，亦《洪范》文。引之者，证大罪夺之家资，以驭其贫也。云“废犹放也，舜殛鲧于羽山”者，鲧治水九载，绩用不成。殛，诛也。羽山，东裔也。云“《曲礼》曰‘齿路马有诛’”者，齿谓年之。路马，君之所乘马。辄年之则有诛责。引之者，证诛为言语责之，非有刑罪也。

　　以八统诏王驭万民：一曰亲亲，二曰敬故，三曰进贤，四曰使能，五曰保庸，六曰尊贵，七曰达吏，八曰礼宾。（统，所以合牵以等物也。亲亲，若尧亲九族也。敬故，不慢旧也。晏平仲久而敬之。贤，有德行者。能，多才艺者。保庸，安有功者。尊贵，尊天下之贵者。《孟子》曰：“天下之达尊者三：曰爵也，德也，齿也。”《祭义》曰：“先王之所以治天下者五：贵有德，贵贵，贵老，敬长，慈幼。”达吏，察举勤劳之小吏也。礼宾，宾客诸侯，所以示民亲仁善邻。）

　　[疏]“以八统”至“礼宾”
　　○释曰：郑云“统，所以合牵以等物也”，此八者，民与在上同有。物，事也。谓牵下民，使与上合，皆有以等其事，上行之，下效之也，故以万民为主也。
　　○“一曰亲亲”者，君与民俱亲九族之亲。
　　○“二曰敬故”者，君与民皆须恭敬故旧朋友。
　　○“三曰进贤”者，有贤在下，君当招之，民当举之，是君民皆进贤也。
　　○“四曰使能”者，下有技能，君民共举任之。
　　○“五曰保庸”者，保，安也。庸，功也。有功者，上下俱赏之以禄，使心安也。
　　○“六曰尊贵”者，臣有贵者，君民共尊敬之。
　　○“七曰达吏”者，吏勤劳在民间，在下位不能自达者，进之於上而用之也。
　　○“八曰礼宾”者，天子待朝聘之宾，在下皆当礼於宾客。此八者，先亲亲，後宾客，亦是先後之次也。
　　○注“统所”至“善邻”
　　○释曰：云“亲亲谓若尧亲九族也”者，《尧典》云：“克明俊德，以亲九族”，则尧能任用俊德之贤以自辅，乃能亲九族，上至高祖，下及玄孙之亲，旁及五服，民亦效之而亲九族也。云“敬故，不慢旧也”，引晏平仲“久而敬之”者，谓他人久敬平仲，由平仲敬於他人，善在平仲。故亲亲引尧，敬故引平仲，欲见上下通有，是以《伐木》诗是文王敬故也。云“贤，有德行者。能，多才艺”者，案《乡大夫》云：“兴贤者，“出使长之”；兴能者，“入使治之”。是贤有六德、六行者。能者，直六艺而已。云“尊贵，尊天下之贵者”者，谓天下有贵皆尊之。云“《孟子》曰：天下之达尊者三”，谓三者天下通达行之。三者，即爵、德、齿也。爵，即经云贤者为大夫、能者为士。皆是用德为爵，证经任贤能也。云“齿也”者，谓若《党正》饮酒之礼，六十已上在堂，上以齿，此连引之，於经无所当也。云“《祭义》曰，先王之所以治天下者五，贵有德”者，即举贤者也。“贵贵”即尊贵也。“贵老”、“敬长”、“慈幼”者，三者於经无所当，亦连引之耳。云“达吏，察举勤劳之小吏也”者，小吏在民间，谓若比长、闾胥之等，虽小吏，堪任大官，故察举用之。云“礼宾，宾客诸侯”者，谓若《大行人》上公、侯、伯、子、男之礼，皆为等级以礼之，是宾客诸侯也。云“所以示民亲仁善邻”者，亲仁善邻，《左氏》隐公六年陈五父之辞。亲仁善邻，则当礼宾，故引以证礼宾也。

