<!-- { "loadSidebar": true } -->
　　○释曰：案《乐记》云：“在闺门之内，父子兄弟同听之，莫不和亲。”故云“乐所以荡正民之情思，使其心应和”也。郑司农云六乐云门已下，皆《大司乐》文，至彼具释。案：前云六艺，礼、乐、射、御、书、数，不覆申射御书数，而独申礼乐二事，但化民以礼乐为急，故《乐记》云：“心中斯须不和不乐，而鄙诈之心入之矣。外貌斯须不庄不敬，而易慢之心入之矣。故乐也者，动於内者也。礼也者，动於外者也。”是致礼乐以治内外之急也。又《孝经》云“安上治民莫善於礼，移风易俗莫善於乐”。是礼乐为化民之急也，故特言礼乐耳。

　　凡万民之不服教而有狱讼者，与有地治者听而断之；其附于刑者归于士。（不服教，不厌服於十二教，贪冒者也。争罪曰狱，争财曰讼。有地治者，谓乡州及治都鄙者也。附，丽也。士，司寇士师之属。郑司农云：“与有地治者听而断之，与其地部界所属吏共听断之。士谓主断刑之官，《春秋传》曰‘士荣为大士’。或谓归于圜土，圜土谓狱也，狱城圜。”
　　○治，直吏反，注及下“正治”并注同。断，丁乱反，注同。厌，於涉反，或於验反。）

　　[疏]“凡万”至“于士”
　　○释曰：上以礼乐化民，而万民不厌服十二教，则斗争起。有狱讼者，将断割之时，恐其狱讼不审，故与其有地治者谓治民之官，共听而断之。若有小罪，则司徒决之。其附於五刑，则归於士，使秋官士师之等断之。
　　○注“不服”至“城圜”
　　○释曰：云“不服教，不厌服於十二教，贪冒者也”者，上以十二教教民，使不贪冒。其民有不厌服於十二教，即是贪冒之人也。厌有二种，有嫌厌，有厌饫之厌，谓若祭礼有阴厌之类是也。此言不厌服十二教者，谓不厌饫服行十二教也。又云“争罪曰狱，争财曰讼”者，案《秋官 大司寇》云“以两造禁民讼，以两剂禁民狱”。狱讼相对，故狱为争罪，讼为争财。若狱讼不相对，则争财亦为狱，其义具在《秋官》释之。云“有地治者，谓乡州及治都鄙者也”者，司徒主六乡，明知有乡州也。案：上经布教於都鄙，明地治之内兼有都鄙可知。云“附，丽也”者，案《秋官》云“丽於法”，案《尚书 吕刑》“越兹丽刑”，故以附为丽。云“士，司寇士师之属”者，案：秋官有士司、乡士、遂士、县士，并主狱讼之事，故云士师之属也。司农云“《春秋传》曰”者，僖公二十八年，卫侯出奔。及其反国，误射杀弟叔武，元亘诉於晋，卫侯与元亘讼。晋使士荣为大士而听断之。引此者，欲见有狱必有讼，有讼者不必有狱。故彼是争罪之事，而言卫侯与元亘讼。云“或谓归於圜土，圜土谓狱也”者，司农之意，此经士或为土字，因即解土为圜土。圜土即狱也。云“狱城圜”者，更解圜土之意。圜土之义具在《秋官 司圜职》也。

　　祀五帝，奉牛牲，羞其肆。（牛能任载，地类也。奉犹进也。郑司农云：“羞，进也。肆，陈骨体也。玄谓进所肆解骨体，《士丧礼》曰“肆解去蹄”。
　　○肆，托历反，注“肆解”、“肆去”同，司农音四，注“肆陈”同。）

　　[疏]“祀五”至“其肆”
　　○释曰：云“祀五帝”者，谓五时迎气於四郊，及总享五帝於明堂，即大司徒奉牛牲。又云“羞其肆”者，羞，进也。肆，解也。谓於俎上进所解牲体於神坐前。
　　○注“牛能”至“去蹄”
　　○释曰：郑解司徒奉牛之意，故云“牛能任载，地类也”，故属地官司徒。郑司农云“羞，进也。肆，陈骨体也”者，骨体，肩臂脊胁之属。司农以肆为四音读之，故云肆，陈也。谓陈牲体於俎上，即体解折节为二十一体是也，故云陈骨体也。“玄谓进所肆解骨体”者，後郑之意，以肆为レ音读之肆解骨体者，为七体解之，故引《士丧礼》曰“肆解去蹄”。案《士丧礼》曰“特豚四{髟易}，去蹄”。彼注云：“四解之，殊肩髀。”彼言殊肩髀，与此骨体一也。但彼云四{髟易}，此云肆解，其字不同者，郑直以义读之，非彼正文，此云肆当彼{髟易}也。後郑必不从先郑为肆陈骨体为二十一体者，案《礼运》云“腥其俎，孰其ゾ”，彼注云：“腥其俎，谓豚解而腥之也。孰其ゾ，谓体解而阎之。”祭祀之法，先豚解，後体解。经云“奉牛牲”，谓初牵入时，即言羞其肆，明先豚解。又案《国语》，郊之事，则有全，明知不得先有体解。若然，则郊之事先全，始後豚解也。若宗庙之祭，则无全，先豚解，次体解，《礼运》所云者是也。

　　享先王，亦如之。

　　[疏]“享先”至“如之”
　　○释曰：享先王，不辨祭之大小，彼《大宗伯》四时及六者皆称享。云“亦如之”者，亦如上“祀五帝，奉牛牲，羞其肆”。又不言祭地者，祭地之礼与天同。

　　大宾客，令野道委积。（令，令遗人使为之也。少曰委，多曰积，皆所以给宾客。）

　　[疏]“大宾”至“委积”
　　○释曰：案《大行人》，诸侯朝称宾，卿大夫来聘称客。彼对文例，散文宾客通。此云大宾客者，唯据诸侯来朝，大司徒令遗人於野路之上，治道涂及委积刍薪米禾之等，以待宾客。
　　○注“令令”至“宾客”
　　○释曰：“令，令遗人使为之也，少曰委，多曰积”者，案《遗人》云：“十里有庐，庐有饮食。三十里有宿，宿有路室，路室有委。五十里有候馆，候馆有积。”故知义然也。

　　大丧，帅六乡之众庶，属其六引，而治其政令。（众庶，所丧役也。郑司农云：“六引，谓引丧车索也。六乡生六引，六遂主六绋。”
　　○引，如字，又音胤。绋，音弗。）

　　[疏]“大丧”至“政令”
　　○释曰：大丧谓王丧。至七月而葬，大司徒帅六乡之众庶，取一千人属其六引，挽柩乡圹。“而治其政令”者，大司徒则检校挽柩之事。
　　○注“众庶”至“六绋”
　　○释曰：云“众庶，所致役也”者，但六乡七万五千家，唯取一千人致之，使为挽柩之役，故云所致役也。司农云“六乡主六引”，则此经是也。云“六遂主六绋”者，案《遂人职》云：“大丧，帅六遂之役而致之，掌其政令。及葬，帅而属六。”在棺曰绋，见绳体，行道曰引，见用力，主文以见义也。

　　大军旅，大田役，以旗致万民，而治其徒庶之政令。（旗，画熊虎者也。徵众，刻日树旗，期於其下。）

　　[疏]“大军”至“政令”
　　○释曰：凡征伐田猎所用民徒，先起六乡之众，故云“大军旅大田役以旗致万民”。司徒主六乡，田即治其徒庶之政令。
　　○注“旗画”至“其下”
　　○释曰：案《司常》云“熊虎为旗”，故郑云“旗，画熊虎者也”。云“徵众，刻日树旗，期於其下”者，凡起徒役，不令而诛谓之虐，故徵众庶预刻集日，至日树旗，期民於其下。众皆至，弊旗，诛後至者也。

　　若国有大故，则致万民於王门，令无节者不行於天下。（大故，谓王崩及寇兵也。节，六节。有节乃得行，防奸私。）

　　[疏]“若国”至“天下”
　　○释曰：“若国有大故”者，大故是非常之事，故言“若”也。“则致万民於王门”者，以待任用故也。云“令无节者不行於天下”者，大故之时恐有奸寇。节者，用为行道之信，故无节者不行於天下，所以防奸私也。
　　○注“大故”至“奸私”
　　○释曰：言大故，知是王崩及寇兵者，下经别云大荒、大札，故知大故中有王崩、寇兵二事也。云“节，六节”者，案《掌节》“山国用虎节，土国用人节，泽国用龙节，门关用符节，货财用玺节，道路用旌节”也。

　　大荒、大札，则令邦国移民通财、舍禁弛力、薄征缓刑。（大荒，大凶年也。大札，大疫病也。移民，辟灾就贱。其有守不可移者，则输之。《春秋》定五年“夏，归粟於蔡”是也。
　　○札，侧八反。）

　　[疏]“大荒”至“缓刑”
　　○释曰：大荒谓大凶年，大札谓大疫病。“则令邦国”者，谓令天下诸侯邦国也。“移民通财”者，此谓两事，移民谓分口往就贱。财是米也，其有留守不得去者，则贱处通米与之。“舍禁”者，谓山泽之内旧遮禁不听人入者，令皆舍而不禁，容民取蔬食也。“弛力”者，谓弛力役之事。“薄征”者，若据大荒，则全无征税。今言薄征者，容有小荒仍有征税，案《司稼》注云“丰年从正，俭有所杀，若今十伤二三，实除减半”者也。“缓刑”者，谓有刑罚，宽而放之。
　　○注“大荒”至“是也”
　　○释曰：“大荒，大凶年也”者，谓若《曲礼》云“岁凶，年不登”。言大者，《梁》云“五不熟谓之大侵”，与此一也。“大札，大疫病也”者，谓若《左氏传》云“夭昏札瘥”。云“其有守不可移者，则输之”者，释经通财也。又引“《春秋》定五年夏，输粟於蔡是也”者，案彼传，定四年，楚瓦伐蔡，五年夏，归粟於蔡。彼虽非荒札之事，直取归粟一道，证经通财之义。

　　岁终，则令教官正治而致事。（岁终，自周季冬也。教官，其属六十。正治，明处其文书。致事，上其计簿。
　　○上，时掌反。薄，蒲户反，注同。）

　　[疏]“岁终”至“致事”
　　○释曰：“岁终则令教官”者，其属六十官也。云“正治而致事”者，谓正直治理其文书，不得滥失，以为公状，然後致其职事以待考。
　　○注“岁终”至“计簿”
　　○释曰：知岁终是周季冬者，以其正月之吉始和，是周之岁始，明此致事之时亦是周之岁终。云“致事，上其计簿”者，汉时考吏谓之计吏。计吏，据其使人也，此言计簿，据其文书也。

　　正岁令于教官曰：“各共尔职，乃事，以听王命。其有不正，则国有常刑。”（正岁，夏正月朔日。）

　　[疏]“正岁”至“常刑”
　　○释曰：“正岁令于教官”者，以其岁始当除旧布新，各共尔之职，汝之事。尔、乃，皆汝也。“以听王命”者，听，待也。“其不正，则国有常刑”者，谓文书不正直而滥失，则有常刑。常刑者，谓二千五百条，各依轻重而受刑法。
　　○注“正岁”至“朔日”
　　○释曰：《周礼》上下凡言“正岁”者，皆是夏之正月。又知是朔日者，以其正月之吉是朔日，此虽不言之吉，亦是朔日为始可知也。 

　　●卷十一

