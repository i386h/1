<!-- { "loadSidebar": true } -->
　　○释曰：云“家卿大夫采地”者，按《载师职》“家邑任稍地”谓大夫采地，“小都任县地”谓卿之采地，“大都任疆地”谓三公采地，则卿入小都中。今此经直言“家”，而小都入家中，不在上都中者，司马主军事，严凝为主，须辨尊卑，故依《司裘》卿与大夫不得称诸侯者为家，又不使王臣为之也。若然，都宗人、家宗人及都士、家士皆使王臣为之者，都家宗人有祖王之庙，九皇六十四民，王所当祭，故使王臣为之。都家之士，以狱讼刑罪，王政之重，非王臣不决，故亦使王臣为之，但非严凝，故卿入都耳。云“王之司马其以王命来有事，则曰国司马”者，其职云“以听於国司马”，对此从下向上则曰公司马。 

　　●卷二十九

　　大司马之职，掌建邦国之九法，以佐王平邦国。（平，成也，正也。）

　　[疏]“大司”至“邦国”
　　○释曰：此“九法”已下，皆言邦国，则施於诸侯为主，故云邦国也。云“以佐王平邦国”者，九法以纠察诸侯，使之成正，故以平言之也。但此九法，据殷同之时建之，故《大行人》云“殷同以施天下之政”，注云：“政谓邦国之九法。”则殷同之时，司马明布告之，故云建也。

　　制畿封国以正邦国，（封，谓立封於疆为界。
　　○畿，音祈。）

　　[疏]“制畿”至“邦国”
　　○释曰：谓制诸侯五百、四百里之等，各有封疆，界分乃得正，故云“以正邦国”。

　　设仪辨位以等邦国，（仪，谓诸侯及诸臣之仪。辨，别也，别尊卑之位。
　　○别，彼列反，下皆同。）

　　[疏]注“仪谓”至“之位”
　　○释曰：郑知仪中有诸侯及诸臣者，以此经云等邦国。按《大行人》云：“以九仪辨诸侯之命，等诸臣之爵。”郑云：“九仪，谓命者五，公侯伯子男也。爵者四，孤卿大夫士也。”知九仪中唯有诸侯诸臣，无天子之臣。按《大宗伯》云“以九仪之命，正邦国之位”，注云“每命异仪”，则九仪之中谓一命以至九命之仪。其中有六命、八命并九命作伯兼有王臣，则与此异也。

　　进贤兴功以作邦国，（兴犹举也。作，起也。起其劝善乐业之心，使不惰废。
　　○乐业，如字，又音洛，一音五教反。）

　　[疏]“进贤”至“邦国”
　　○释曰：“进贤”，诸臣旧在位，有德行者，并草莱有德行未遇爵命者，进之，使称才仕用。兴，举也。臣有功者，举之亦使任用。作，起也。以臣有贤有功，举之与官，则起邦国之内劝善乐业之心，使不惰废善业也。

　　建牧立监以维邦国，（牧，州牧也。监，监国，谓君也。维犹连结也。
　　○监，古衔反。）

　　[疏]“建牧”至“邦国”
　　○释曰：二百一十国以为州，州有牧，使维持诸侯。又一国立一监，以监察一国，上下相维，故云“以维邦国”也。此则《大宰》云“建其牧，立其监，亦一也。

　　制军诘禁以纠邦国，（诘犹穷治也。纠犹正也。
　　○诘，去吉反。）

　　[疏]“制军”至“邦国”
　　○释曰：按：上文大国三军，次国二军，小国一军也。诘禁者，按《士师》有“五禁”，天子礼。此诸侯国，亦当有五禁以相穷治、相纠正，故云“以纠邦国也”。

　　施贡分职以任邦国，（职谓职税也。任犹事也。事以其力之所堪。）

　　[疏]“施贡”至“邦国”
　　○释曰：施贡多少，据国地大小，故《地官》大国贡半，次国三之一，小国四之一，皆由天子施之。此《大宰》九贡，并《小行人》春令入贡，皆是岁之常贡，与《大行人》因朝而贡者异也。分职者，即《大宰》所云九职是也。彼据畿内，此据诸侯。诸侯邦国亦由天子分之，使民有职业，因使税之。所税者，市之以充贡。若然，言贡，据向天子而言。云税，据民所为为说。事相因，皆所以任邦国，故云“以任邦国”也。

　　简稽乡民以用邦国，（简谓比数之。稽犹计也。
　　○乡，许亮反。）

　　[疏]“简稽”至“邦国”
　　○释曰：注云“简谓比数之稽犹计也”，谓比数计会乡民而用之，故云“以用邦国”也。

　　均守平则以安邦国，（诸侯有土地者均之，尊者守大，卑者守小。则，法也。）

　　[疏]“均守”至“邦国”
　　○释曰：言“均守”，谓五等诸侯有五等受地，“五百里”已下是均守也。“平则”者，则，法也，比谓五等职贡之等皆有常法，邦国获安，故云“以安邦国”。

　　比小事大以和邦国。（比犹亲。使大国亲小国，小国事大国，相合和也。《易 比 象》曰：“先王以建万国，亲诸侯。”
　　○比，毗志反，注同。）

　　[疏]注“比犹”至“诸侯”
　　○释曰：按《司仪》，有五等诸侯自相为宾，亦有五等诸侯之臣相为国客。按《春秋》，有小国朝大国，大国聘小国。故郑云使大国亲小国，释经比小也。云“小国事大国”，释经事大，使相合和，故云“以和邦国”也。引《易 比 象》者，其卦坤下坎上，坤为土，坎为水，水得土而流，土得水而柔，是水土和合。故象先王建万国，亲诸侯，谓法卦行事，使诸侯相亲。引之者，证比小事大之义。

　　以九伐之法正邦国，（诸侯有违王命，则出兵以征伐之，所以正之也。诸侯之于国，如树木之有根本，是以言伐云。
　　○伐，如字，刘扶发反。）

　　[疏]注“诸侯”至“伐云”
　　○释曰：郑云“诸侯有违王命，则出兵以征伐之，所以正之也”者，此经与下文为目，则下九者皆是违王命者也。若然，按下文九者，唯有“贼贤害民”一者称伐，其馀八者皆不言伐。此经总言伐者，侵灭二者亦是伐之例，其馀六者，皆先以兵加其境，服乃眚之、单之、削之、正之、残之、杜之，故皆以伐言之。云“诸侯之於国，如树木之有根本，是以言伐云”者，按《月令 孟夏》云“无伐大树”，孔子云：“伐一木不以其时，非孝子。”是树木称伐。此九伐施於邦国，在於时会之时，是以《大行人》云“时会以发四方之禁”，注云“禁谓九伐之法”，是当时会者也。

　　冯弱犯寡则眚之，（冯犹乘陵也，言不字小而侵侮之。眚犹人眚瘦也，《王霸语》曰“四面削其地”。
　　○冯，皮冰反。眚，所景反。瘦，所又反。）

　　[疏]注“冯犹”至“其地”
　　○释曰：云“冯弱”，据以强陵弱。云“犯寡”，据以大侵小。如此者，眚瘦其地，使不得强大也。引《王霸记》者，其记王及霸事者。云“四面削其地”者，对下文削之者示四面削之为异也。

　　贼贤害民则伐之，（《春秋传》曰：“粗者曰侵，精者曰伐。”又曰：“有锺鼓曰伐。”则伐者，兵入其竟，鸣锺鼓以往，所以声其罪。
　　○粗，音[B331]，本亦作[B331]。竟，音境。）

　　[疏]注“春秋”至“其罪”
　　○释曰：云“贼贤”者，乱王所任同己者，如此，则贼虐谏辅，故云贼贤也。云“害民”者，以君臣俱恶，重赋多徭，其民被害，故曰害民。如此者，则声锺鼓伐之也。引《春秋传》者，按庄十年：“二月，公侵宋。”《公羊传》曰：“角者曰侵，精者曰伐。”何休云：“角，粗也。”彼不言粗，此言粗者，郑读传与何异，角即粗，义亦同也。又曰“有锺鼓曰伐”者，此庄二十九年夏，郑人侵许，《左氏传》曰：“凡师有锺鼓曰伐，无曰侵。”引此二者，皆证侵轻伐重之义也。

　　暴内陵外则坛之，（内谓其国，外谓诸侯。“坛”读如“同单”之单。《王霸记》曰“置之空单之地”。郑司农云：“坛读从‘惮之以威’之惮，书亦或为单。”玄谓置之空单，以出其君，更立其次贤者。
　　○坛，依注作单，音善。惮之以，徒旦反，下同，本或无之字。）

　　[疏]“暴内”至“坛之”
　　○释曰：“暴内”，即上云“贼贤害民”是也。“陵外”，即上云“冯弱犯寡”是也。上二文各有其一，故伐之、眚之，不夺其位。此则外内之恶兼有，故坛之，夺其位，立其次贤。
　　○注“内谓”至“贤者”
　　○释曰：郑云“读如同单之单”，从《金》“三坛同单”之单。取其除地曰单，谓置之空地。先郑读从“惮之以威”之惮，此罪既重，而直惮之，於义不可。故後郑还从《王霸记》为正。郑知立其次贤者，以其古者不灭国，故知更立次已下贤子弟。

　　野荒民散则削之，（荒，芜也，田不治，民不附，削其地，明其不能有。
　　○芜，音无。）

　　[疏]“野荒民散则削之”
　　○释曰：古者量地以制邑，度地以居民。地邑民居必参相得，无旷土，无游民。今言“野荒民散”，由君政恶，民并彼乐国，故民散而野荒，是其君不能有，故削之。

　　负固不服则侵之，（负犹恃也。固，险可依以固者也。不服，不事大也。侵之者，兵加其竟而已，用兵浅者，《诗》曰：“密人不恭，敢距大邦。”）

　　[疏]“负固不服则侵之”
　　○释曰：谓倚恃险固，不服事大国，则以兵侵之，使弱其势也。
　　○注“负犹”至“大邦”
　　○释曰：云“固，险可依以固者也”者，谓若僖四年，楚屈完云：“楚国方城以为城，汉水以为池，虽君之众，无所用之。”是其负固不服也。云“不服，不事大”，即上云“比小事大”，是其服者也。云“用兵浅者”，对伐是用兵深者，以其罪轻，直侵之而已也。《诗》云者，《大雅 皇矣篇》，引之者，证不服也。

　　贼杀其亲则正之，（正之者，执而治其罪。《王霸记》曰：“正，杀之也。”《春秋》僖二十八年冬，晋人执卫侯，归之于京师，坐杀其弟叔武。
　　○坐，才卧反。）

　　[疏]注“正之”至“叔武”
　　○释曰：郑云“正之者执而治其罪”者，其正未必即是杀，但贼杀其亲，其罪尤重，故以正为杀解之，是以《王霸记》以正为杀也。引晋人执卫侯归于京师，京师据洛邑而言也。云“坐杀其弟叔武”者，按彼传，晋侯伐卫，卫公出奔楚，晋侯败楚於城濮。其弟以受盟，既受盟，国则无罪。卫侯即入，将入，与弟叔武为期，卫侯先期入。叔武将沐，闻君至，喜，捉发走出，前驱犬，射而杀之。卫侯知其无罪，枕之股而哭之。元亘旧在国，是叔武党，见卫侯杀弟，遂诉卫侯於晋，晋以卫侯有罪，诸侯不相治罪，遂执卫侯归於京师。时使医衍卫侯，甯俞货医衍，薄其，不死。是坐杀弟，合正之事也。

　　放弑其君则残之，（放，逐也。残，杀也。《王霸记》曰：“残灭其为恶。”
