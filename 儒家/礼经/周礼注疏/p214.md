<!-- { "loadSidebar": true } -->
　　○释曰：知“先牧”是养马者，以其言先牧，是放牧者之先，知是始养马者。祭之者，夏草茂，求肥充。云“攻特”者，夏通淫後，攻其特，为其相蹄，不可乘用故也。

　　秋祭马社，臧仆。（马社，始乘马者。《世本 作》曰：“相上作乘马。”郑司农云：“臧仆，谓简练驭者，令皆善也。”玄谓仆，驭五路之仆。
　　○臧，子郎反。相，息亮反。）

　　[疏]注“马社”至“之仆”
　　○释曰：“秋祭马社”者，秋时马肥盛，可乘用，故祭始乘马者。秋而臧仆者，亦秋时万物成，教之使善。

　　冬祭马步，献马，讲驭夫。（马步，神为灾害马者。献马，见成马於王也。驭夫，驭贰车、从车、使车者。讲犹简习。
　　○见，贤遍反，下同。从，才用反。）

　　[疏]注“马步”至“简习”
　　○释曰：马神称步，谓若玄宾之步、人鬼之步之类。“步”与“”字异，音义同。云“献马，见成马於王也”者，以秋时万物成，亦献成马於王也。云“驭夫，驭贰车、从车、使车”者，《驭夫》文也。云“讲犹简习”者，亦谓秋时物成，讲之使成也。

　　凡大祭祀、朝觐、会同，毛马而颁之，（毛马，齐其色也。颁，授当乘之。
　　○毛，如字，刘莫报反。）

　　[疏]注“毛马”至“乘之”
　　○释曰：此三者，皆须马从王。故知毛马而颁之为齐其色者。按《毛诗传》云：“宗庙齐豪，尚纯也。戎事齐力，尚强也。田猎齐足，尚疾也。”《尔雅》亦云。虽据宗庙，至於田猎、军旅，既尚疾尚力，亦尚色也。故下云“凡军事，物马而颁之”，是尚力也。《诗》云“四原彭彭，武王所乘”，又云“四铁孔阜”，秦襄公以田，是齐色不专据宗庙。

　　饰币马，执扑而从之。（郑司农云：“校人主饰之也。币马，以马遗人，当币处者也。《聘礼》曰：‘马则北面，奠币于其前。’《士丧礼下篇》曰：‘荐马，缨三就，入门北面，六辔，圉人夹牵之，驭者执策立于马後。’”
　　○扑，普卜反，刘方沟反。遗，惟季反。）

　　[疏]注“郑司”至“马後”
　　○释曰：先郑云以马当币处者，见经云“饰币马”，马可饰，币非可饰之物。又见下文“凡国之使者，共其币马”，注云“使者所用私觌”，则知此直以马遗人，无币。且王家遗人无廷实，故《觐礼》劳侯氏用璧，无庭实也。引《聘礼》者，按《聘礼》，此谓宾入境展币时，布幕讫，皮则陈於幕上，马则於幕南，北面，奠币於其前，引之者，证彼则有币有马。引《士丧礼下篇》者，据将葬朝庙时陈设之事，马为拟乘车所驾，故荐之。“缨三就”者，谓马鞅三成舒之。“入门北面”者，陈之於庙庭也。言“交辔”者，士两马，二人牵之。引之者，证马有饰之事也。

　　凡宾客，受其币马。（宾客之币马，来朝聘而享王者。）

　　[疏]注“宾客”至“王者”
　　○释曰：言宾客来朝享王者，《大行人》云“庙中将币三享”者是也。使客来聘享王者，《玉人职》彖、圭、璋、璧、琮以┹聘者也。

　　大丧，饰遣车之马。及葬，埋之。（言埋之，则是马涂车之刍灵。
　　○埋，亡皆反，本又作。）

　　[疏]注“言埋”至“刍灵”
　　○释曰：言“遣车”，则《杂记》注“天子九乘苞，大遣奠，牲体乘别，大牢，苞九个，入圹，藏之於椁内间外”者。云“涂车之刍灵”者，按《檀弓》，孔子云“涂车刍灵，自古有之”，谓“为俑者不仁”，俑，谓偶人所作，孔子善古而非周，则古者以泥涂为车，刍灵谓以刍草为人马神灵，至周涂车仍存，但刻木为人马，替古者刍灵。今郑云涂车之刍灵，则是仍用刍灵，与《檀弓》违者，至周实用俑者，但郑举古之刍灵况周耳，非谓周家仍用刍灵也。

　　田猎，则帅驱逆之车。（帅犹将也。）

　　[疏]“田猎”至“之车”
　　○释曰：驱逆之车，田仆设之，但校人主车马，帅领田仆而已。

　　凡将事于四海、山川，则饰黄驹。（四海，犹四方也。王巡守，过大山川，则有杀驹以祈沈礼与？《玉人职》有宗祝以黄金勺前马之礼。
　　○沈，直金反，刘直荫反。）

　　[疏]“凡将”至“黄驹”
　　○释曰：谓王行所过山川，设祭礼之然後去，则杀黄驹以祭之，山川地神，土色黄，故用黄驹也。
　　○注“四海”至“之礼”
　　○释曰：云“四海，犹四方也”者，王巡狩，惟至方岳，不至四海夷狄，故以四海为四方。云“有杀驹以祈沈礼与”者，《尔雅》云：“祭山曰县，祭川曰浮沈。”今郑云“以祈沈”者，总解过山川二事。言“与”者，《尔雅》据正祭，此则行过之，约与彼同，故云与以疑之也。引《玉人职》者，按彼有大璋、中璋、边璋，过大山川用大璋，过中山川用中璋，过小山川用边璋。下云黄金勺，青金外朱中，此三璋之勺也。云“黄金勺”者，即彼三璋之勺也。云“前马之礼”者，以黄金勺酌酒礼山川，在马牲前之礼，引之者，证过山川设礼用马牲之事也。

　　凡国之使者，共其币马。（使者所用私觌。
　　○使，所吏反，注同。）

　　[疏]注“使者所用私觌”
　　○释曰：言“国之”，谓王使之。下聘问诸侯王行礼後，乃更以此币马私与主君相见，谓之私觌。诸侯之臣与君同行，不得私觌。若特聘则有之，则聘礼私觌是也。若然，上文饰币马，是以马遗人法，非聘，故无私觌。前宾客来朝聘不言私觌者，诸侯之臣於天子不敢行私觌故也。

　　凡军事，物马而颁之。（物马，齐其力。）

　　[疏]注“物马齐其力”
　　○释曰：上朝会言“毛马”，郑云“齐其色”。此军事言“物马”，郑云“齐其力”。物即是色，而云齐力，当与上文互以见义，欲见皆有力有色也。

　　等驭夫之禄，（驭夫，於趣马、仆夫为中举，中见上下。）

　　[疏]“等驭夫之禄”
　　○释曰：掌养马者，有趣马、驭夫、仆夫三者，皆须等其禄，独云驭夫，故郑云举中见上下。

　　宫中之稍食。（师圉府史以下也。郑司农云：“稍食曰廪。”）

　　[疏]注“师圉府史以下”
　　○释曰：上云驭夫之等，言士已上讫，故知此是师圉府史以下，中仍有胥徒之等也。

　　趣马掌赞正良马，而齐其饮食，简其六节。（赞，佐也。佐正者，谓校人臧仆讲驭夫之时。简，差也。节犹量也。差择王马以为六等。）

　　[疏]注“赞佐”至“六等”
　　○释曰：郑云“佐正者，校人臧仆讲驭夫之时”者，以其校人是养马官之长，校人既有此诸事，而云佐正，明佐此二者可知。云差择王马六等，即上种、戎、齐、道、田、驽是也。

　　掌驾说之颁，（用马之第次。
　　○说，始锐反。）

　　[疏]注“用马之第次”
　　○释曰：凡用马当均劳逸，故驾说须依次第，即颁是第次之序，故知是用马之第次也。

　　辨四时之居治，以听驭夫。（居谓牧<广牙>所处。治谓执驹攻特之属。
　　○治，直吏反，注同。<广牙>，音雅，後同。）

　　[疏]注“居谓”至“之属”
　　○释曰：云“辨四时之居治”者，谓二月已前，八月已後在厩，二月已後，八月已前在牧，故云四时也。云“牧<广牙>”者，放牧之处皆有<广牙>厂以荫马也。以趣马下士，属驭夫中士，故云听驭夫。知治是“执驹攻特”者，以是校人之事，趣马当佐之，明是此二事也。

　　巫马掌养疾马而乘治之，相医而药攻马疾，受财于校人。（乘谓驱步以发其疾，知所疾处乃治之。相，助也。
　　○相，息亮反，注同。）

　　[疏]“巫马”至“校人”
　　○释曰：巫知马祟，医知马疾，疾则以药治之，祟则辨而祈之，二者相须，故巫助医也。云“受财”者，谓共祈具及药直。

　　马死，则使其贾粥之，入其布于校人。（布泉也。郑司农云：“贾谓其众官小吏贾二人。粥，卖也。”
　　○贾，音嫁，注同，又音古。粥，音育。）

　　牧师掌牧地，皆有厉禁而颁之。（颁马授圉者所牧处。）

　　[疏]注“颁马”至“牧处”
　　○释曰：圉人，掌养马者，故《圉人职》云“掌养马刍牧之事”。言“厉禁”者，谓可牧马之处，亦使其地之民遮护禁止，不得使人辄牧牛马也。

　　孟春焚牧，（焚牧地以除陈，生新草也。）

　　[疏]注“焚牧”至“草也”
　　○释曰：孟春，谓夏之孟春，建寅之月，草物将出之时，牧烧焚地，除陈草生新草也。

　　中春通淫，（中春，阴阳交、万物生之时，可以合马之牝牡也。《月令》季春“乃合累牛腾马，游牝于牧”，秦时书也。秦地寒凉，万物後动。
　　○中，音仲，注同。累，力追反，刘音类。）

　　[疏]注“中春”至“後动”
　　○释曰：按《月令》，季春“乃合累牛腾马，游牝於牧”，彼注云：“此月可以合牛马，系在厩者。其牝欲游，则就牧而合之。”若然，彼不系在厩，亦二月通淫，则与此经合矣。今此注以为“《月令》秦时书，秦地寒凉，万物後动”，与彼注不同者，郑君两解，故彼此不同也。

　　掌其政令。凡田事，赞焚莱。（焚莱者，山泽之虞。）

　　[疏]“凡田事赞焚莱”
　　○释曰：焚莱自是山泽之虞，当二月焚莱除陈生新之时，则此官赞山泽之虞也。

　　人掌十有二闲之政教，以阜马、佚特、教兆、攻驹及祭马祖、祭闲之先牧及执驹、散马耳、圉马。（九者皆有政教焉。阜，盛壮也。《诗》云“四牡孔阜”。杜子春云：“佚当为逸。”郑司农云：“马三岁曰兆，二岁曰驹。散读为中散大夫之散，谓聒马耳，毋令善惊也。”玄谓逸者，用之不使甚劳，安其血气也。教兆，始乘习之也。攻驹，制其蹄者。闲之先牧，先牧制闲者。散马耳，以竹括押其耳，头动摇则括中物，後遂串习，不复惊。
　　○佚，音逸。散，素但反，注同。聒，古活反。毋，音无。令，力呈反，下“使令”同。押，音甲。中物，丁仲反。复，扶又反。）

　　[疏]注“九者”至“复惊”
　　○释曰：云“掌十有二闲之政”者，此文与下九者为目，故郑云“九者皆有政教焉”。引《诗》者，证阜为盛义也。子春以“佚”为“逸”，後郑从之，增成其义。先郑“散”读为“中散大夫”之散，取音同也。谓“聒马无令善惊”，後郑亦增成其义，後郑云“闲之先牧，先牧制闲者”，以其通闲言之也。若然，上云夏祭先牧者，直是先养马者，非制闲之人。

