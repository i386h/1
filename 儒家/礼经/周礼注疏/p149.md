<!-- { "loadSidebar": true } -->
　　○释曰：郑知“大食，朔月加牲”者，案《玉藻》，天子诸侯皆朔月加牲体之事。又知月半者，此无正文，约《士丧礼》月半不殷奠，则大夫已上，有月半殷奠法，则知生人亦有月半大食法。既言大食令奏，若凡常日食，则大司乐不令奏锺鼓，亦有乐侑食矣。知日食有乐者，案《膳夫》云“以乐侑食”，是常食也。

　　王师大献，则令奏恺乐。（大献，献捷於祖。恺乐，献功之乐。郑司农说以《春秋》晋文公败楚於城濮，传曰“振旅恺以入於晋”。
　　○败，必迈反。濮，音卜。）

　　[疏]注“大献”至“于晋”
　　○释曰：案《郑志》，赵商问：“大司马云：‘师有功，则恺乐献于社。’《春官 大司乐》云：‘王师大献，则令奏恺乐。’注云：‘大献，献捷於祖。’不达异意。”答曰：“《司马》云师大献则献社，以军之功，故献於社。大司乐，宗伯之属，宗伯主於宗庙之礼，故献於祖也。”云“恺乐，献功之乐”者，则晋之振旅恺是也。故取先郑所引於下。案僖二十八年，晋败楚於城濮，晋振旅，恺以入於晋，是所据也。

　　凡日月食，四镇五岳崩，大傀异灾，诸侯薨，令去乐。（四镇，山之重大者，谓扬州之会稽，青州之沂山，幽州之医无闾，冀州之霍山。五岳，岱在兖州，衡在荆州，华在豫州，岳在雍州，恒在并州。傀犹怪也。大怪异灾，谓天地奇变，若星辰奔及震裂为害者。去乐，藏之也。《春秋传》曰：“壬午犹绎，《万》入去。”万言入，则去者不入，藏之可知。
　　○傀，刘九靡反，旧音怪，《说文》以为“傀伟”之字解引此文，《字林》公回反，李一音杜回反。会，古外反。沂，鱼依反。雍，於用反。，于敏反。绎，音亦。）

　　[疏]注“四镇”至“可知”
　　○释曰：郑知“四镇，山之重大者”，以《职方》九州，州各有镇山，皆曰其大者以为一州之镇，故云山之重大者也。但五州五镇得入岳名，馀四州不得岳名者，仍依旧为镇号，故四镇也。自五岳已下，亦据《职方》而言。以周处镐京，在五岳外，故郑注《康诰》云：“岐镐处五岳之外，周公为其於正不均，故东行於洛邑，合诸侯，谋作天子之居。”是西都无西岳，权立吴岳为西岳。《尔雅》“嵩高为中岳，华山为西岳”者，据东都地中而言，即《宗伯》注是也。以嵩与华山俱属豫州，雍州无岳名。此经欲见九州俱有灾变之理，故注据西都吴岳为西岳而说耳。案《尔雅》，霍山为南岳。案《尚书》及《王制》注，皆以衡山为南岳，不同者，案郭璞注云：“霍山今在庐江潜县西南，潜水出焉，别名天柱山。武帝以衡山辽远，因谶纬皆以霍山为南岳，故移其神於此，今其土俗人皆谓之南岳。南岳本自以两山为名，非从近来。”如郭此言，即南岳衡山自有两名，若其不然，则武帝在《尔雅》前乎？明不然也。案：潜县霍山，一名衡阳山，则与衡岳异名实同也。或可荆州之衡山，亦与庐江潜县者别也。云“大怪异灾，谓天地奇变”者，此奇变，与星辰已下为总之语也。云“若星辰奔”者，谓若《左氏》云“岁在星纪而淫於玄枵”，是其奔。石於宋五，及星而雨，是其也。云“及震裂为害”者，谓若《左氏》云地震之类。云“去乐，藏之也”者，以其乐器不县，则藏之。今云去乐，明知还依本藏之也。云《春秋传》者，宣八年《左氏》云：“辛巳，有事于大庙，仲遂卒於垂。壬午，犹绎，《万》入去。”但卿佐卒，轻於正祭，故辛巳日不废正祭，重於绎祭，当废之。宣公不废绎，故加“犹”以尢之，有声者不入用，是以《公羊传》云：“去其有声，废其无声。”郑答赵商云：“於去者为废。”是去者不用，废者入用，即“《万》入”是也。故郑云：“《万》言入，则去者不入，藏之可知。”以其彼云去其有声，与此经去乐藏之同，故引以为证也。

　　大札、大凶、大灾、大臣死，凡国之大忧，令弛县。（札，疫疠也。凶，凶年也。，水火也。弛，释下之，若今休兵鼓之为。
　　○札，则八反，郑音截。弛，式氏反。）

　　[疏]“大札”至“弛县”
　　○释曰：“大札”，疫疠，则《左氏传》“夭昏札瘥”是也。“大凶”，则《曲礼》云“岁凶，年不登”是也。“大灾”，水火，则宋大水及天火曰灾之类是也。“大臣死”，则大夫已上是也。“凡国之大忧”者，谓若《礼记 檀弓》云国亡大县邑及战败之类是也。“令弛县”，谓《大司乐》令乐宫弛常县之乐也。
　　○注“札疫”至“之为”
　　○释曰：“札，疫疠也”者，凡疫病皆疠鬼为之，故言疫疠也。云“弛，释下之，若今休兵鼓之为”者，乐县在於ね，释下之，与兵鼓县之於车上，休亦释下之义相似，故举今以况古。且上文云“去乐”，据庙中其县之乐，去其藏之而不作。此文据路寝常县之乐，弛其县，互文以见义也。去者藏之亦先弛其县，弛县亦去而藏之。但路寝常县，故以县言之也。

　　凡建国，禁其淫声、过声、凶声、慢声。（淫声，若郑卫也。过声，失哀乐之节。凶声，亡国之声，若桑间、濮上。慢声，隋慢不恭。
　　○乐，音洛。）

　　[疏]注“淫声”至“不恭”
　　○释曰：经云“建国”，谓新封诸侯之国，乐者移风易俗，先当用其正乐以化民，故禁此四者也。云“淫声，若郑玄也”者，《乐记》文。郑则《缁衣》之诗说妇人者九篇。卫则三卫之诗，云“期我於桑中”之类是也。云“过声，失哀乐之节”者，若《玉藻》云：“御瞽几声之上下。”上下，谓哀乐，瞽人歌诗以察乐之哀乐，使得哀乐之节。若失哀乐之节，则不可也。云“凶声，亡国之声，若桑间濮上”者，亦《乐记》文。郑彼注云：“濮水之上，地有桑间者，亡国之音，於此之水出也。”又引《史记》，昔武王伐纣，师延东走，自沈於濮水。卫灵公朝晋，过焉，夜闻，使师涓写之。至晋，晋侯燕之，谓晋平公曰：“寡人闻新声，为公鼓之。”遂使师涓鼓之，晋侯使师旷坐而听之，抚而止之曰：“昔纣使师延作靡靡之乐，武王伐纣，师延东走，自沈於濮水。”此淫声，非新声，是其义也。云“慢声，惰慢不恭”者，谓若《乐记》子夏对魏文侯云：“齐音敖僻╂志。”即是惰慢不恭者也。

　　大丧，莅乐器。（莅，临也。，兴也。临笙师、师之属，兴乐器也。兴谓作之也。
　　○，许金反。兴，许应反，後皆放此。，音博。）

　　[疏]注“莅临”至“之也”
　　○释曰：郑知临笙师、师者，案《笙》、《师》皆云“丧，其乐器奉而藏之”，故知也。云“之属”，《师》亦云“大丧，其乐器奉而藏之”，《司干》亦云“大丧舞器”，此不言之，即属中兼之也。

　　及葬，藏乐器，亦如之。

　　[疏]“及葬”至“如之”
　　○释曰：此临藏乐器，还临笙师、师等，故彼皆云奉而藏之也。 

　　●卷二十三

　　乐师掌国学之政，以教国子小舞。（谓以年幼少时教之舞。《内则》曰：“十三舞《勺》，成童舞《象》，二十舞《大夏》。”）

　　[疏]“乐师”至“小舞”
　　○释曰：此乐师教小舞，即下文舞已下是也。此言小舞，即大司乐教《云门》已下为大舞也。
　　○注“谓以”至“大夏”
　　○释曰：云“谓以年幼少时教之舞”，对二十已後学大舞，郑知者，所引《内则》文是也。云“十三舞勺”者，按彼上文云“十年出就外傅”，又云“十三舞《勺》”，《勺》即《周颂 酌》，序云：“《酌》，告成《大武》也，言能酌先祖之道以养天下也。”郑注云“周公居摄六年所作”是也。云“成童舞《象》”者，即《周颂》序云“《维清》，奏《象舞》”，注云“《象舞》，象用兵时刺伐之舞，武王制焉”是也。此皆诗，诗为乐章，与舞人为节，故以诗为舞也。此《勺》与《象》皆小舞所用，幼少时学之也。云“二十舞《大夏》”者，人年二十，加冠成人，而舞《大夏》。《大夏》，夏禹之舞。虽举《大夏》，其实《云门》已下六舞皆学。以其自夏以上揖让而得天下，自夏以下征伐而得天下，夏为文武中，故特举之，可以兼前後也。

　　凡舞，有舞，有羽舞，有皇舞，有旄舞，有干舞，有人舞。（故书“皇”作“{羽王}”。郑司农云：“舞者，全羽。羽舞者，析羽。皇舞者，以羽冒覆头上，衣饰翡翠之羽。旄舞者，牛之尾。干舞者，兵舞。人舞者，手舞。社稷以，宗庙以羽，四方以皇，辟雍以旄，兵事以干，星辰以人舞。{羽王}读为皇，书亦或为皇。”玄谓，析五采缯，今灵星舞子持之是也。皇，杂五采羽如凤皇色，持以舞。人舞无所执，以手袖为威仪。四方以羽，宗庙以人，山川以干，旱以皇。
　　○少，诗照反。勺，章略反。，音拂，一音弗。{羽王}，音皇。析，星历反，下同。，旧音毛，刘音来，沈音狸，或音茅，字或作，或作，皆同。，呼旦反。）

　　[疏]“凡舞”至“人舞”
　　○释曰：此六舞者，即小舞也。若天地宗庙正祭用大舞，即上分乐序之是也。此小舞，按《舞师》亦陈此小舞，云教皇舞，帅而舞旱之事，即皆据祈请时所用也。
　　○注“故书”至“以皇”
