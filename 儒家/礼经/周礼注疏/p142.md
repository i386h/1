<!-- { "loadSidebar": true } -->
　　哭诸侯亦如之。凡卿大夫之丧，掌其吊临。（王后吊临诸侯而已，是以言掌卿大夫云。）

　　[疏]“哭诸侯亦如之”
　　○释曰：此诸侯来朝，薨於王国，王为之缌衰者也。若《檀弓》云“以爵弁纯衣哭诸侯”。彼谓薨於本国，王遥哭之，则妇人不哭之，妇人无外事故也。
　　○注“王后”至“夫云”
　　○释曰：云“王后吊临诸侯而已，是以言掌卿大夫云”者，诸侯为宾，王后吊临之。卿大夫已臣，轻，故王后不吊，故遣内宗掌吊临之事，明为后掌之。若然，《天官 世妇》云“掌吊临于卿大夫之丧”者，彼为王，故彼注云“王使往吊”也。此后不吊临大夫之丧。案《丧大记》诸侯夫人吊临卿大夫者，诸侯臣少故也。

　　外宗掌宗庙之祭祀，佐王后荐玉豆，氐豆笾，及以乐彻，亦如之。（视，视其实。）

　　[疏]“外宗”至“如之”
　　○释曰：云“佐王后荐玉豆”者，凡王之豆笾，皆玉饰之，馀文豆笾不云玉者，文略，皆有玉可知。若然，直云荐豆不云笾者，以豆云玉，略笾不言，义可知也。云“视豆笾”者，谓在堂东未设之时，视其实也。云“及以乐彻亦如之”者，亦佐后也，犹仍有内宗佐传也。

　　王后以乐羞，则赞。（赞犹佐也。
　　○，音咨。）

　　[疏]“王后”至“则赞”
　　○释曰：羞，进也。，黍稷也。后进黍稷之时，依乐以进之。言“则赞”者，亦佐后进之。案《九嫔职》云：“凡祭祀，赞玉，赞后荐彻豆笾。”豆笾则荐彻俱言。玉，玉敦，盛黍稷，言赞不言彻，则后荐而不彻也。其彻诸官为之，故《楚茨》诗云：“诸宰君妇，废彻不迟。”黍稷宰彻之。若然，豆笾与，此官已赞，九嫔又赞者，以笾豆及黍稷器多，故诸官共赞。

　　凡工后之献亦如之。（献，献酒於尸。）

　　[疏]注“献献酒於尸”
　　○释曰：云“献，献酒於尸”者，则朝践、馈献及尸，以食後尸亦是献，献中可以兼之，亦赞可知也。

　　王后不与，则赞宗伯。（后有故不与祭，宗伯摄其事。
　　○与，音预，注同。）

　　[疏]注“后有”至“其事”
　　○释曰：案《宗伯》云：“凡大祭祀，王后不与，则摄而荐彻豆笾。”若然，宗伯非直摄其献而已，於后有事，豆笾及簋等尽摄之耳。

　　小祭祀，掌事。宾客之事亦如之。（小祭祀，谓在宫中。）

　　[疏]注“小祭”至“宫中”
　　○释曰：知“小祭祀谓在宫中”者，以其后无外事，故知谓宫中。宫中小祭祀，则《祭法》王立七祀，七祀之中行、中ニ、司命、大厉是外神，后不与，惟有门、户、灶而已。案《小司徒》云“小祭祀奉牛牲”，注云：“小祭祀，王玄冕所祭者。”彼兼外神，故以玄冕该之也。云“宾客之事亦如之”者，飨食亦掌事，如小祭祀也。

　　大丧，则叙外内朝莫哭者。哭诸侯亦如之。（内，内外宗及外命妇。）

　　[疏]注“内内”至“命妇”
　　○释曰：经直云外内。郑云内外宗及外命妇，则内中以兼外宗，外中不兼内命妇也。经不云内外宗、内外命妇者，意欲见内是内宗，举内以见外，其外中则不得举外以见内，以其内命妇，九嫔叙之也。故《九嫔职》云“大丧帅叙哭者”，注云“后哭，众乃哭”。是内命妇九嫔叙之，故郑亦不言内命妇也。 

　　●卷二十二

　　冢人掌公墓之地，辨其兆域而为之图，先王之葬居中，以昭穆为左右。（公，君也。图，谓画其地形及丘垄所处而藏之。先王，造茔者。昭居左，穆居右，夹处东西。
　　○夹，古浃反，刘古协反。）

　　[疏]注“公君”至“东西”
　　○释曰：训公为君者，言公则诸侯之通称，言君则上通天子。此既王之墓域，故训为君也。云“图谓画其地形及丘垄所处而藏之”者，谓未有死者之时，先画其地之形势，豫图出其丘垄之处。丘垄之言，即下文丘封是也。既为之图，明藏掌，後须葬者，依图置之也。云“先王造茔者”，但王宅之都，有迁徙之法，若文王居丰，武王居镐，平王居於洛邑，所都而葬，即是造茔者也。若文王在丰，葬於毕，子孙皆就而葬之，即以文王居中，文王弟当穆，则武王为昭居左，成王为穆居右，康王为昭居左，昭王为穆居右，已下皆然。至平王东迁，死葬即又是造茔者，子孙据昭穆夹处东西。若然，兄死弟及俱为君，则以兄弟为昭穆，以其弟已为臣，臣子一列，则如父子，故别昭穆也。必知义然者，案文二年秋八月，大事于大庙，跻僖公，谓以惠公当昭，隐公为穆，桓公为昭，庄公为穆，闵公为昭，僖公为穆，今升僖公於闵公之上为昭，闵公为穆，故云逆祀也。知不以兄弟同昭位，升僖公於闵公之上为逆祀者，案定公八年经云“从祀先公”，《传》曰“顺祀先公而祈焉”。若本同伦，以僖公升於闵公之上，则以後诸公昭穆不乱，何因至定八年始云顺祀乎？明本以僖闵昭穆别，故於後皆乱也。若然，兄弟相事，後事兄为君，则昭穆易可知。但置茔以昭穆夹处，与置庙同也。

　　凡诸侯居左右以前，卿大夫士居後，各以其族。（子孙各就其所出王，以尊卑处其前後，而亦并昭穆。
　　○并，薄泠反。）

　　[疏]“凡诸侯居”至“其族”
　　○释曰：言“凡”者，以其非一，故并卿大夫以凡之。此因上而言。以其王之子孙，皆为天子，庶为诸侯卿大夫士。若出封畿外为诸侯卿大夫士者，因彼国葬而为造茔之主。今言诸侯卿大夫士者，谓上文先王子孙为畿内诸侯、王朝卿大夫士。死者则居先王前後之左右。言“居左右”者，若父为天王是昭，则子为穆居右。若父是穆，则子为昭居左。为卿大夫居後亦然。但昭穆不定，故左右俱言，谓一父之前後左右并有也。云“各以其族”者，谓次第。假令同昭穆，兄当近王墓，弟则远王墓为次第。诸侯言左右，卿大夫士下云各以其族，互相通也。
　　○注“子孙”至“昭穆”
　　○释曰：言“子孙”者，据造茔者所生为子，已後左右，王之所生，累世皆是孙。言以尊卑处其前後者，尊谓诸侯，卑谓卿大夫士。云“亦并昭穆”者，谓兄弟同伦，当昭自与昭并，当穆自与穆并，不谓昭穆并有也。

　　凡死於兵者，不入兆域。（战败无勇，投诸茔外以罚之。）

　　[疏]注“战败”至“罚之”
　　○释曰：《曲礼》云“死寇曰兵”，注云“当飨禄其後”，即下文云“凡有功者居前”是也。此是战败，故投之茔外罚之也。

　　凡有功者居前。（居王墓之前，处昭穆之中央。）

　　[疏]注“居王”至“中央”
　　○释曰：云“居前”，则不问为诸侯与卿大夫士，但是有功，则皆得居王墓之前，以表显之也。此则《曲礼》云“死寇曰兵”，兼馀功，若《司勋》王功、事功、国功之等皆是也。言“处昭穆之中央”者，上云“诸侯居左右已前”，即是昭居左，穆居右。今云昭穆之中央，谓正当王冢前，由其有功，故特居中显异之也。

　　以爵等为丘封之度与其树数。（别尊卑也。王公曰丘，诸臣曰封。《汉律》曰：“列侯坟高四丈，关内侯以下至庶人各有差。”
　　○别，彼列反。）

　　[疏]“以爵”至“树数”
　　○释曰：此文自王已下皆有，而云爵等为丘封之度，则天子亦是爵号也。虽云度与树数，天子已下无差次之文。
　　○注“别尊”至“有差”
　　○释曰：云“别尊卑”，尊者丘高而树多，卑者封下而树少，故云别尊卑也。郑知“王公曰丘，诸臣曰封”者，此无正文。《尔雅》云，土之高者曰丘。高丘曰阜，是自然之物，故属之王公也。聚土曰封，人所造，故属之诸臣。若然，则公中可以兼五等也。郑引《汉律》者，《周礼》丘封高下树木之数无文，以汉法况之也。若然，案《春秋纬》云：“天子坟高三刃，树以松；诸侯半之，树以柏；大夫八尺，树以栾；士四尺，树以槐；庶人无坟，树以杨柳。”郑不引之者，以《春秋纬》或说异代，多与《周礼》乖，故不引，或郑所不见也。《王制》云“庶人不封不树”，而《春秋纬》云“庶人树以杨柳”者，以庶人礼所不制，故树杨柳也。

　　大丧既有日，请度甫，遂为之尸。（甫，始也。请量度所始之处地。为尸者，成葬为祭墓地之尸也。郑司农云：“既有日，既有葬日也。始时，祭以告后土，冢人为之尸。”
　　○度，待洛反，注“量度”同。）

　　[疏]“大丧”至“之尸”
　　○释曰：大丧，谓王丧。有日，谓葬日。天子七月而葬，葬用下旬。云“请度甫”者，谓冢人请於冢宰，量度始穿地之处也。言遂为尸者，因事曰遂。初请量度，至葬讫祭墓，故冢人遂为尸也。
　　○注“甫始”至“之尸”
　　○释曰：先郑以“遂为之尸”，据始穿时祭墓地，冢人为之尸。後郑据始穿时无祭事，至葬讫成墓，乃始祭墓，故冢人为尸。不从先郑者，见《小宗伯》云“卜葬兆，甫哭之”，又云“既葬，诏相丧祭之礼”，丧祭谓虞，下乃云“成葬而祭墓为位”。据彼文，则初穿地时无祭墓地之事，葬讫乃有祭墓地，即此遂为之尸，一也。故後郑不从先郑。若然，引之在下者，《小宗伯》虽无初祭墓地之事，亦得通一义，故引之在下。

　　及，以度为丘隧，共丧之窆器。（隧，羡道也。度丘与羡道广袤所至。窆器，下棺丰碑之属。《丧大记》曰：“凡封，用，去碑，负引，君封以衡，大夫以咸。”
　　○窆，彼验反，又补邓反。去，起吕反。咸，本又作缄，同古咸反。）

　　[疏]“及”至“窆器”
　　○释曰：上经已甫祭墓讫，此经复云及以度为丘隧者，此更本初欲之时，先量度作丘作隧道之处广狭长短，故文重耳。
　　○注“隧羡”至“以咸”
