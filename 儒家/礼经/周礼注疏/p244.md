<!-- { "loadSidebar": true } -->
　　达天下之六节：山国用虎节，土国用人节，泽国用龙节，皆以金为之。道路用旌节，门关用符节，都鄙用管节，皆以竹为之。（此谓邦国之节也。达之者，使之四方，亦皆赍法式以齐等之也。诸侯使臣行ぽ聘，则以金节授之，以为行道之信也。虎、人、龙者，自其国象也。道路，谓乡遂大夫也。都鄙者，公之子弟及卿大夫之采地之吏也。凡邦国之民远出至他邦，他邦之民苦来入，由国门者，门人为之节。由关者，关人为之节。其以徵令及家徙，乡遂大夫及采地吏为之节。皆使人执节将之，以达之亦有期以反节。管节，如今之竹使符也。其有商者，通之以符节，如门关。门关者与市联事，节可同也，亦所以异於畿内也。凡节，有天子法式，存於国。）

　　[疏]“达天”至“为之”
　　○释曰：此经亦是四方之事。言“达天下之六节”者，据诸侯国而言。《掌节》所云，据畿内也。虎节、人节、龙节三者，据诸侯使臣出聘所执。旌节、符节、管节三者，据在国所用。
　　○注“此谓”至“於国”
　　○释曰：云“此谓邦国之节也”者，对掌节所掌者兼主王国之节也。云“达之者，使之四方，亦皆赍法式以齐等之也”者，亦如上大行人达瑞节之等，使赍法式往就齐之。云“诸侯使臣行ぽ聘，则以金节授之”者，知是使臣行所执者，见《掌节》云“凡邦国之使节，山国用虎节”，故知此亦使臣所执也。诸侯身行不须节，以其尊著，故不须也。按《掌节》云“守邦国者用玉节”，注云：“谓诸侯於其国中王节之制，如玉为之，以命数为大小。”此不达玉节者，文略耳。亦达可知。云“道路谓乡遂大夫也”者，按《掌节》注变乡遂言道路者，容公邑大夫及小都大都之吏。今此旌节中，何知不亦容都鄙之吏，而以都鄙吏在管节中者，彼都鄙用角节，文在上，当直是都鄙之主。此都鄙用管节，最在下，明都鄙吏在其中。若然，邦国之中，都鄙主及吏同用管节矣。知公之子孙亦有采地者，见《礼运》云“诸侯有国以处其子孙”，故知亦如王之子弟以亲疏食采也。云“凡邦国之民远出至他邦，他邦之民若来人，由国门者，门人为之节，由关者，关人为之节”者，《司关》云“堂国货之节，以联门市”，故知所由之处，皆得授之节也。云“其以徵令及家徙，乡遂大夫及采地吏为之节”者，以其皆主民，故授民节也。云“皆使人执节将之以达之”者，《比长》云：“邦之民徙於郊，则从而授之。”明皆将送使达前所也。云“管节，如今之竹使符也”者，《汉文本纪》文帝六年九月，“初与郡国守相为铜虎符、竹使符”。应劭曰“竹使符，皆以竹箭五枚，长五寸，镌刻篆书第一至第五”是也。云“其有商者，通之以符节，如门关。门关者与市联事，节可同也”者，《掌节》云“货贿用玺节，门关用符节”，各别。《司关》既言“掌国货之节以联门市”，门市节既相联，此中无货贿用玺节，明同用符节可知，故为此解也。云“亦所以异於畿内也”者，畿内，货贿用玺节，门关用符节，畿外同用符节，是异也。云“凡节，有天子法式，存於国”者，虽无正文，以意量，王者皆颁度量於天下，其节瑞之等，皆是法式，故知国国皆有瑞节法式也。

　　成六瑞：王用圭，公用桓圭，侯用信圭，伯用躬圭，子用璧，男用蒲璧。（成，平也。瑞，信也。皆朝见所执以为信。
　　○，刘吐电反，按王执镇圭，宜作镇音。）

　　[疏]“成六”至“蒲璧”
　　○释曰：此亦通四方。若然，诸侯国无镇圭，因言之。六瑞，玉人所造。典瑞之令，小行人直平知得失而已。不言达六瑞者，诸侯受命已得之，不令别作法式以齐，故不言达也。

　　合六币：圭以马，璋以皮，璧以帛，琮以锦，琥以绣，璜以黼。此六物者，以和诸侯之好故。（合，同也。六币，所以享也。五等诸侯享天子用璧，享后用琮，其大各如其瑞，皆有庭实，以马若皮。皮，虎豹皮也。用圭璋者，二王之後也。二王後尊，故享用圭璋而特之。《礼器》曰“圭璋特”，义亦通於此。其於诸侯，亦用璧琮耳。子男於诸侯，则享用琥璜，下其瑞也。凡二王後、诸侯相享之玉，大小各降其瑞一等。及使卿大夫ぽ聘，亦如之。
　　○琮，才宗反。琥，音虎。璜，音黄。好，呼报反。）

　　[疏]“合六”至“好故”
　　○释曰：此亦小行人至诸侯之国也。此六者之中，有圭以马，璋以皮，二者本非币，云“六币”者，二者虽非币帛，以用之当币处，故总号为币也。此六言合，以两两相配，配合之义，故言合也。
　　○注“合同”至“如之”
　　○释曰：云“合同”者，配合即是和同故也。云“六币，所以享也”者，对上文六者是朝时所用也。云“五等之诸侯享天子用璧，享后用琮，其大各如其瑞”，《玉人》云“璧琮九寸，诸侯以享天子”，注云：“享，献也。聘礼，享君以璧，享夫人以琮。”引此者，欲明君用琮，故《觐礼》享天子云“束帛加璧”，是其施于天子也。不言享后，文不具。言九寸，据上公而言。明侯伯子男皆如瑞。知子男享天子亦用璧琮者，《觐礼》总称“侯氏用璧”，明五等同也。云“皆有庭实，以马若皮”者，按《觐礼》“三享皆束帛加璧，庭实惟国所有，奉束帛，匹马卓上，九马随之，中庭西上”，是其以马也。《聘礼》“奉束帛加璧享，庭实皮则摄之”，是其用皮也。《聘礼记》曰“皮马相间可”是也。知“皮，虎豹皮者”者，《郊特牲》云“处豹之皮，示服猛也”，是享时所用，故知也。“用圭璋者，二王之後也，二王後尊，故享用圭璋而特之”者，按《玉人》“璧琮九寸，诸侯以享天子”。言九寸，则上公之礼，上公用璧琮，则圭璋是二王後明矣。言而特之者，惟有皮马，无束帛可加，故云特。如是，皮马不上堂，陈於庭，则皮马之外，别有庭实可知。“其於诸侯，亦用璧琮”，知者，见《玉人职》云“彖琮八寸，诸侯以享夫人”，明享君用璧琮八寸，是下享天子一寸。如是，明二王後相享，不可同於天子用圭璋，则用璧琮可知。言是两公自相朝，二王後称公，是於诸侯还同二王後可知。引《礼器》者，彼圭璋者，据朝聘时所行，无束帛，可知是圭璋特之义也。云“亦通於此”者，彼朝聘之圭特，亦通此享用圭璋，故云亦通於此也。云“子男於诸侯，享用琥璜，下其瑞也”者，《觐礼》，子男已入侯氏用璧琮中，则此琥璜不知何用。二王後自相享，退入璧琮，则子男自相享，退用琥璜可知。且子男朝时用璧，自相享，降一等，故用琥璜。云“凡二王後、诸侯相享之玉，大小各降其瑞一等”者，《玉人》云：“彖琮八寸，诸侯以享夫人。”礼重无用八寸之法，明是上公九寸，降一等至八寸。上公既降一寸，则侯伯子男各降一等可知。二王後相朝，敌，无用相尊之法，明亦降一寸，见子男者，虽退入琥璜，亦降一寸可知。若然，知五等诸侯自相朝，圭璋亦如其命数，其相享璧琮等，则降一寸。知者，《玉人》云：“璧琮八寸，诸侯以享夫人。”据上公会，不云圭璋朝所执者，明圭璋自朝天子所执。故《聘礼》云“所以朝天子，圭与缫皆九寸”，上公之玉也。“问诸侯，朱绿缫八寸”，注云：“於天子曰朝，於诸侯曰问，记之於聘文互相备。”以此上公为然，侯伯子男可知也。云“及使卿大夫ぽ聘，亦如之”，直言ぽ聘亦如之，不分别享与聘，则聘享皆降一寸，同，故《玉人》云：“缘圭璋八寸，璧琮八寸以ぽ聘。”此据上公之臣圭璋璧琮皆降一等，其馀俟伯子男降一寸明矣。其子男之臣享诸侯，不得过君，用琥璜可知。

　　若国札丧，则令赙补之；若国凶荒，则令周委之；若国师役，则令槁礻会之；若国有福事，则令庆贺之；若国有祸，则令哀吊之。凡此五物者，治其事故。（故书“赙”作“传”，“稿”为“”。郑司农云：“赙补之，谓赙丧家，补助其不足也。若今时一室二尸，则官与之棺也。当为槁，谓稿师也。”玄谓师役者，国有兵寇以匮病者也。使邻国合会财货以与之。《春秋》定五年夏，“归粟於蔡”是也。《宗伯职》曰：“以礻会礼哀围败。”祸，水火。
　　○槁，苦报反。礻会，音会。，古老反。）

　　[疏]“若国”至“事故”
　　○释曰：此一经，据上下文皆据诸侯国。此文虽皆单言国，亦据诸侯而言。按《宗伯》云“以丧礼哀死亡”此云“国札丧则令赙补之”不同者，彼据吊葬致哀，此据设财物补其不足，相包乃贝也。又此“国凶荒则令周委之”，《宗伯》云“以荒礼哀凶札”，不同者，言哀凶札者，自贬损，故《曲礼》云“岁凶，年不登，君膳不祭肺”之类是也。此云周委者，令他人以财周委之，亦相包乃成也。《宗伯》嘉礼归番，此不见者，诸侯无自相归番法故也。但凶礼有五，惟不见恤礼，以义差之，当於师役中兼之。嘉礼有六，此惟言贺庆一者，其饮食、冠昏、宾射、飨燕之法，皆当国自行，非是相交通之物，故此不言之。其吉礼、牢礼、宾礼并不言者，天子颁之，非所以通行之事，故不言也。但此中札丧在丧礼中，《宗伯》荒札荒礼中者，欲见札而复荒，则与荒札同科，若札而不荒，自从丧礼也。注“《春秋》定五年夏，归粟於蔡”者，按定四年秋，楚人围蔡，故五年归其粟。

　　及其万民之利害为一书，其礼俗政事教治刑禁之逆顺为一书，其悖逆暴乱作慝犹犯令者为一书，其札丧凶荒厄贫为一书，其康乐和亲安平为一书。凡此物者，每国辨异之，以反命于王，以周知天下之故。（慝，恶也。犹，图也。
　　○治，直吏反。乐，音洛。）

　　[疏]“及其”至“之故”
　　○释曰：此总陈小行人使四方，所采风俗善恶之事。各各条录，别为一书，以报上也。此五者，上二条，条别善恶俱有，故利害逆顺并言。“其悖逆”一条，专陈奸寇之事。“其札丧”一条，专陈凶祸之事。“其康乐”一条，专陈安泰之事。是方以类聚，物以群分者也。 

　　●卷三十八

　　司仪掌九仪之宾客摈相之礼，以诏仪容、辞令、揖让之节。（出接宾曰摈，入赞礼曰相。以诏者，以礼告王。
　　○相，息亮反，此职内经注除“相为摈”、“相朝”、“相授”、“相亲”、“相随”、“相待”、“相为国客”、“相聘”、“相礼”皆同。）

　　[疏]“司仪”至“之节”
　　○释曰：此经总与下诸侯文为目。言“九仪”，是大行人九仪，命者五，爵者四，是仪容、辞令、揖让之节，并见下文也。
　　○注“出接”至“告王”
