<!-- { "loadSidebar": true } -->
　　○注“邑犹里也”
　　○释曰：邑是人之所居之处，里又训为居，故云“邑犹里也”。

　　以岁时合耦于锄，以治稼穑，趋其耕耨，行其秩叙，以待有司之政令，而徵敛其财赋。（《考工记》曰：“耜广五寸，二耜为耦。”此言两人相助耦而耕也。郑司农云：“锄读为藉。”杜子春云：“锄读为助，谓相佐助也。”玄谓锄者，里宰治处也，若今街弹之室。於此合耦，使相佐助，因放而为名。季冬之《月令》：“命农师计耦耕事，耒耜，具田器。”是其岁时与？合人耦，则牛耦亦可知也。秩叙，受耦相佐助之次第。
　　○治处，直吏反。街，音佳。弹，如字，一音丹。放，沈方往反。）

　　[疏]“以岁”至“财赋”
　　○释曰：云“岁时”者，亦谓岁之四时。云“合耦于锄”者，锄，助也，谓合两两相佐助於里宰处。云“以治稼穑”者，谓治理其民，使为春稼秋穑之事。云“趋其耕耨”者，谓使民趋时以春耕夏耨。云“行其秩叙”者，谓民使行其合耦，使有次第。云“以待有司之政令而徵敛其财赋”者，以六遂之赋税，县师徵之，旅师敛之，则此财赋言待有司徵敛者，谓县师、旅师也。
　　○注“考工”至“次第”
　　○释曰：郑引《考工记》者，欲证合耦为二人共发一尺之地，乃成畎以通水之意也。先郑云“锄读为藉”者，藉，借也，非相佐助之义，故後郑不从之也。杜子春读锄为助，谓相佐助也，於义合，但文今不足，故後郑增其义也。“玄谓锄者，里宰治处也，若今街弹之室”者，郑以汉法况之，汉时在街置室，检弹一里之民，於此合耦，使相助佐，因放而名锄也。引《月令》者，证岁时合耦之事。秦周政令或异，故云是其岁时与，言“与”以疑之也。云“合人耦则牛耦亦可知也”者，周时未有牛耦耕，至汉时，搜粟都尉赵过始教民牛耕。今郑云合牛耦可知者，或周末兼有牛耦，至汉赵过乃绝人耦，专用牛耦，故郑兼云焉。云“秩叙，受耦相佐助之次第”者，或家有一夫，二夫共耦，若长沮、桀溺耦而耕，或先後次第相佐助为之也。

　　邻长，掌相纠相受。（相纠，相举察。）

　　[疏]“邻长”至“相受”
　　○释曰：邻长，不命之士为之，各领五家。使五家有过，各相纠察。宅舍有故，又相容受也。

　　凡邑中之政相赞。（长短使相补助。）

　　[疏]“凡邑”至“相赞”
　　○释曰：云“邑中”者，亦谓一里之内。有上政令徵求，则五邻共相赞助。此则以长补短，故郑云“长短使相补助”也。

　　徙于他邑，则从而授之。（从犹随也。授犹付也。）

　　[疏]“徙于”至“授之”
　　○释曰：古者三年大比，民或於是徙，谓不便其居则徙於他。迁向他遂，非直从授之，明无罪过，亦当以旌节将行，如六乡，《比长》云“徙於他，则以旌节而行之。出乡无节，则唯圜土内之”是也。 

　　●卷十六

　　旅师，掌聚野之锄粟、屋粟、间粟，（野谓远郊之外也。锄粟，民相助作，一井之中，所出九夫之税粟也。屋粟，民有田不耕，所罚三夫之税粟。间粟，间民无职事者所出一夫之征粟。
　　○间，音闲，注同。）

　　[疏]“旅师”至“间粟”
　　○释曰：此旅师敛六遂之税，六遂在野，故云“掌聚野之锄粟”之等。
　　○注“野谓”至“征粟”
　　○释曰：云“野谓远郊之外也”者，案《乡大夫》“野自六尺”，彼野谓城外，此野据远郊之外，六遂之中也。云“锄粟，民有相助作，一井之中所出九夫之税粟也”者，六乡、六遂与公邑三处皆为沟洫法，三等采地乃为井田。今此六遂之中，郑云“一井之中出九夫之税粟”，以为井田，与例违者，但乡遂之中虽为沟洫法，及其出税，亦为井田税之。是以《小司徒职》云“考夫屋”，注云：“夫三为屋，屋三为井，出地贡者三三相任。”是出地税亦取井有九夫、三三相保而税之，故以井言之。云“屋粟，民有田不耕，所罚三夫之税粟。间粟，间民无职事者所出一夫之征粟”者，此并《载师职》文。但彼云“出夫家之征”，彼注云：“夫税者，百亩之税。家税者，出士徒车辇。”此经云粟，无取於家征之义，故略不言也。

　　而用之，以质剂致民平，颁其兴积，施其惠，散其利，而均其政令。（而读为若，声之误也。若用之，谓恤民之艰厄。委积於野，如遗人於乡里也。以质剂致民，案入税者名，会而贷之。兴积，所兴之积谓三者之粟也。平颁之，不得偏颇有多少。县官徵聚物曰兴，今云“军兴”是也。是粟县师徵之，旅师敛之而用之。以衣食曰惠，以作事业曰利。均其政令者，皆以国服为之息。
　　○而用，而音若，出注。积，子赐反，注同。）

　　[疏]“而用”至“政令”
　　○释曰：若用，谓用上者之粟也。
　　○注“而读”至“之息”
　　○释曰：郑必读而为若者，所聚之粟，民有艰厄乃用之，无则贮待凶年。则“若”为不定之辞，其“而”字无义例，故郑转为若也。云“若用之，谓恤民之艰厄”者，案《遗人》云“乡里之委积，以恤民之艰厄”。此六遂即乡里也，故郑云：“委积於野，如遗人之於乡里也。”云“以质剂致民，案入税者名，会而贷之”者，所聚之粟，迁拟凶年振恤所输入之人。欲与之粟，还案入税者之人名，会计多少以贷之。簿书若市券有长短，故云质剂也。云“县官徵聚物曰兴”者，六遂已外，县师徵之，故云县官徵聚物曰兴。云“今云军兴是也”者，郑举汉法况之，兴皆是积聚之义也。云“是粟县师徵之”者，案上《县师职》云“岁时徵野之赋贡”，故知也。云“旅师敛之”者，即上文聚三等粟是也。云“而用之”，则若用之是也。云“以衣食曰惠”，知者，以衣食先当时用，不生其利，故云惠。所为事业，後即有利，故云利。此对文，惠利两有，故为此释。若通而言之，惠利为一，故《论语》孔子云“因民所利而利之，不亦惠而不费”，是惠利通也。云“均其政令者，皆以国服为之息”者，亦如泉府“凡民之贷者，以国服为之息”。郑彼注云：“以其於国服事之税而出息也。於国事受园廛之田，而贷万泉者，则期出息五百。”若然，近郊之田贷万泉，期出息一千，已外远郊甸、稍、县、都，皆依国可知。

　　凡用粟，春颁而秋敛之。（困时施之，饶时收之。）

　　[疏]“凡用”至“敛之”
　　○释曰：上经所云，是贷而生利，此经所云是直给不生利也。官得旧易新，民得济其困乏，官民俱益之也。

　　凡新之治皆听之，使无征役，以地之[A134]恶为之等。（新，新徙来者也。治，谓有所求乞也。使无征役，复之也。《王制》曰：“自诸侯来徙于家，期不从政。”以地美恶为之等，七人以上授以上地，六口授以中地，五口以下授以下地，与旧民同。旅师掌敛地税，而又施惠散利，是以属用新民焉。
　　○治，直吏反，注同。复，音福。期，音基。上，时掌反。）

　　[疏]注“新”至“民焉”
　　○释曰：云“新，新徙来者也”者，即上“徙於他者”是也。云“治谓有所求乞也”者，此无正文，郑以意解之。以其无征役可治，又新来未有业次，故知治是求乞也。引《王制》“自诸侯来徙於家，期不从政”者，彼仍有“自家徙於诸侯，三月不从政”，不引之者，略引之，以证有复除之法。云“以地美恶为之等，七人以上授之以上地”已下者，此皆据《小司徒职》文。此三等据中地而言，故注云“有夫有妇乃成家，自二人以至十人为九等，七六五者为其中”。但彼六乡上地无莱，此据六遂，上地有莱五十亩，已外中地、下地，外内同，皆三百亩耳。

　　稍人，掌令丘乘之政令。（丘乘，四丘为甸。甸读与“惟禹陈攵之”之陈攵同，其训曰乘，由是改云。是掌令都鄙治井、邑、卫、甸、县、都之沟涂。云丘甸者，举中言之。沟涂之人名，井别邑异，则民之家数存焉。
　　○丘乘，绳证反，注“丘乘曰乘”，丘甸井为甸，甸读“禹陈攵之陈攵”，皆同音。）

　　[疏]“稍人”至“政令”
　　○释曰：云“掌令丘乘之政令”者，四井为邑，四邑为甸，甸出长毂一乘，故云丘乘。不言令井邑者，举中而言也。言令者，谓三等采地之中为沟涂之法耳。
　　○注“丘乘”至“存焉”
　　○释曰：“丘乘，四丘为甸”，据《小司徒》而言之也。云“甸读与‘惟禹陈攵之’之陈攵同”者，案《毛诗》云“惟禹甸之”，不言陈者，郑先通《韩诗》，此据《韩诗》而言陈攵。陈攵是军陈，故训为乘。言“由是改云”者，由甸出车一乘可以为军，故改云乘，不为甸也。云“是掌令都鄙治井邑丘甸县都之沟涂。云丘甸者，举中言之”者，此据《小司徒职》云“四井为邑，四邑为丘，四丘为甸，四甸为县，四县为都”而言也。知直令为沟涂者，以下文云“若有会同，则以县师之法作其同徒”，彼是令军法，明此惟令治沟涂而已。云“沟涂之人名，井别邑异，则民之家数存焉”者，谓甸方八里，其中六十四井使出田税；外加一里，三十六井，使治沟洫不出税。云民之家数存者，假令上地一井，地有九夫，中央一夫助入公，傍八夫各治一夫以自入，则一井地有九夫，家则有八。四井为邑，三十二家。据一成而言，则三十六井，使治沟涂，各有人名，故云沟涂之人名。井别邑异，民之家数存在於一成之中矣。

　　若有会同、师田、行役之事，则以县师之法作其同徒、┝辇，帅而以至，治其政令，以听於司马。（有军旅、会同、田役之戒，县师受法於司马，邦国、都鄙、稍甸、郊里，唯司马所调。以其法作其众庶及马牛车辇，会其车人之卒伍，使皆备旗鼓兵器，以帅而至，是以书令之耳。其所调若在家邑、小都、大都，则稍人用县师所受司马之法作之，帅之以致於司马也。同徒，司马所调之同。凡用役者，不必一时，皆彳扁以人数调之，使劳逸递焉。
　　○┝，居录反。卒伍，子忽反。调，徒吊反，下同。彳扁，音遍。递，徒礼反，又音弟，本又作，音释。）

　　[疏]“若有”至“司马”
