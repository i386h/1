<!-- { "loadSidebar": true } -->
　　○释曰：云以岁时以主其夫家已下，亦如《族师》所云“以岁之四时成定男女”之等。
　　○注“登成”至“徒役”
　　○释曰：云“施读为弛”者，以其文承老幼<疒发>疾之下，下又别云“以起政役”，明此不得为施政役。破施为弛，谓弛舍其政役也。云“职谓民九职也”者，以其颁职而作事，是民之九职，使之作事而遣出九贡也。云“分其农牧衡虞之职”者，农即三农，牧即薮牧，衡虞即虞衡作山泽之材。不言商贾、嫔妇、臣妾之等者，略之也。云“《载师职》云‘以物地事、授地职’，互言矣”者，彼云物地事不云贡，此云令贡赋不云物地事，地事、贡赋当相互皆有也。云“贡，九贡也”者，即九职之九贡，非诸侯之九贡也。赋者，即亦《大宰》九赋一田邦中之赋、二曰四郊之赋之等是也。云“政役，出士徒役”者，即上注“遂之军法如六乡”者是也。

　　若起野役，则令各帅其所治之民而至，以遂之大旗致之，其不用命者诛之。（役，谓师田，若有功作也。遂之大旗，熊、虎。）

　　[疏]“若起”至“诛之”
　　○释曰：此文起野役，若《小司徒》“凡起徒役，毋过家一人”之类也。云“则令各帅其所治之民而至”者，谓令县正已下。《县正》云：“若将用野民师田、行役、移执事，则帅而至，治其政令”，是县正受遂人之令也。云“以遂之大旗致之”者，以其遂人虽是大夫，合用鸟隼之致众。今遂人掌众与大司徒同，故致众得用熊虎为旗也。
　　○注“役谓”至“熊虎”
　　○释曰：知“役谓师田若功作也”者，以其《县正》所云“用野民师田行役移执事”，为此事致之，明此役与彼同，其云功作则移执事之等是也。云“大旗，熊虎”者，《司常职》文。

　　凡国祭祀，共野牲，令野职。（共野牲，入於牧人以待事也。野职，薪炭之属。）

　　[疏]注“共野”至“之属”
　　○释曰：云“共野牲，入於牧人以待事也”者，谓牛羊豕在六遂者，故曰野牲。《牧人》云掌牧六牲以待祭祀，故知此野牲亦人牧人以待事也。云“野职，薪炭之属”此官令之，委人敛之，故下《委人》云：“掌敛野之赋。”又云：“敛薪刍，凡疏材木材，凡畜聚之物。”言之属者，兼此诸物也。

　　凡宾客，令野道而委积。（委积於庐宿市。）

　　[疏]“凡宾”至“委积”
　　○释曰：案《大司徒》云“令野道委积”，彼谓总令遗人，此於百里外野道又令之，故注云“委积於庐宿市”，是亦令遗人也。

　　大丧，帅六遂之役而致之，掌其政令。及葬，帅而属六。及窆，陈役。（致役，致於司徒，给墓上事及也。，举棺索也。葬举棺者，谓载与说时也。用旁六执之者，天子其千人与？陈役者，主陈列之耳，匠师帅监之，乡师以斧莅焉。大丧之正棺、殡、启、朝及引，六乡役之；载及窆，六遂役之，亦即远相终始也。郑司农云：“窆，谓下棺时。遂人主陈役也。《礼记》谓之封，《春秋》谓之崩，皆葬下棺也。声相似。”
　　○属，音烛。，音弗。，刘昌绢反，穿也，本作窆，戚彼验反，与注相应。与说，始锐反。人与，音馀。朝，直遥反。之封，彼验反，或如字。崩，补邓反。）

　　[疏]注“致役”至“相似”
　　○释曰：郑知致役致於司徒，给墓上事及也者，以其殡及引皆六乡役之，其墓上事及等六遂役之，故知致役给墓上。墓上则说载下棺之等。谓穿圹之等。不言在庙载事，亦六遂役之。不言者，略也。必致於司徒者，司徒虽主六乡，以其地官之卿，掌徒庶之役，亦兼掌六遂之役故也。云“，举棺索”者，以其据在棺则曰，据在道则曰引。六遂之役不在道，故据在棺而言也。云“葬举棺者，谓载与说时也”者，以其经云“属六”不据在道，故知在庙载时及在圹说时也。云“用旁六执之者，天子其千人与”者，案《杂记》，诸侯执五百人，大夫三百人。以此约之，天子千人。无正文，故云“与”以疑之。云“陈役者主陈列之耳”者，以其经云及窆，窆谓下棺。下棺之时，千人执，背碑负引，须陈列其人，故知谓陈列之也。云“匠师帅监之，乡师以斧莅焉”者，案其《乡师职》知之。云“大丧之正棺、殡、启、朝及引，六乡役之；载及窆，六遂役之”知义然者，案大《司徒职》云：“大丧，帅六乡之众庶，属其六引。”此《遂人》云：“帅六遂之役，属六，及窆，陈役。”郑据此二文言之。以六乡近，使主殡及启、朝，为始；在祖庙之中将行，载棺於蜃车，属六，则六遂为终也。至於在道言引则，还使六乡为始；至圹窆之下棺，则还使六遂为终。以二处合自共为终始，故云“即远相终始”也。是以《大司徒》注云“六乡主六引，六遂主六”也。云“《礼记》谓之封”者，据《檀弓》云“庶人县棺而封”，及《丧大记》下棺亦云封是也。“《春秋》谓之崩”者，《左氏》“葬郑简公，有司墓之室当道，毁之，则朝而崩”是也。窆、崩、封三者，字虽不同，皆是下棺也。云“声相似”者，窆、封、崩皆以去声言之，故云声相似也。

　　凡事，致野役，而师田作野民，帅而至，掌其政治禁令。（
　　○治，直吏反，下“治讼”皆同。）

　　[疏]“凡事”至“禁令”
　　○释曰：此居职末，总结之言也。

　　遂师，各掌其遂之政令戒禁。以时登其夫家之众寡、六畜、车辇，辨其施舍与其可任者。经牧其田野，辨其可食者，周知其数而任之，以徵财征。作役事则听其治讼。（施读亦弛也。经牧，制田界与井也。可食，谓今年所当耕者也。财征，赋税之事。）

　　[疏]“遂师”至“治讼”
　　○释曰：以遂师下大夫四人所掌六遂，亦如乡师主六乡，亦二人共主三遂，故云“各掌其遂之政令戒禁”。并“以时登其夫家众寡六畜”已下，皆如乡师之职。但《乡师》云“辇”，又云“老幼贵贱废疾”，此不言之；此云“经牧其田野”之等，彼不言之，皆是互换为义，故设文不同也。云“周知其数而任之，以徵财征”者，谓周遍知其夫家六畜及田野之等，任之据人民之数，徵财征据田野之数也。云“作役事则听其治讼”者，役事中可兼军役、田猎、功作之等，皆听其治讼也。
　　○注“施读”至“之事”
　　○释曰：云“施读亦弛也”者，此注与《乡师》同。以其与其可任者对而言，明施不得为施功之事，故读为弛，与舍同为舍放之事。云“经牧，制田界与井也”者，但六遂制沟洫法，上文所云者是。令以为制界与井也，又为井田法者，以其遂人兼掌采地，故上云掌野鄙，兼言稍县都。以采地有井田法，故此经云经牧其田野，与《小司徒》文同，故郑亦兼言井也。云“可食，谓今年所当耕者也”者，六遂以外，上地亦有莱，中下之地自然皆有莱不耕者，故云今年所当耕者也。云“财征，赋税之事”者，征是赋税，财是地税，故云财征赋税之事也。虽以地税为正，其中亦兼有口率出泉也。

　　巡其稼穑而移用其民，以救其时事。（移用其民，使转相助，救时急事也。四时耕耨敛艾芟，地之宜晚早不同，而有天期地泽风雨之急。
　　○耨，奴豆反。艾，音刈。）

　　[疏]“巡其”至“时事”
　　○释曰：遂师各自巡。其春种曰稼，秋敛曰穑。
　　○注“移用”至“之急”
　　○释曰：云“地之宜晚早不同”者，其地有宜早种早收，有宜晚种晚收，故云晚早不同。云“而有天期地泽风雨之急”者，山出云雨，大风有隧，皆由天期而有，故以天期而言。此并须移用其民，救其时事，故并言之也。

　　凡国祭祀，审其誓戒，共其野牲。（审亦听也。）

　　[疏]“凡国”至“野牲”
　　○释曰：案《冢宰职》云“大祭祀，掌百官之誓戒”，大司寇莅誓百官，并戒百族，此官主审其戒。戒遂之民，故不同也。

　　入野职、野赋于玉府。（民所入货贿，以当九职、九赋，中玉府之用者。）

　　[疏]注“民所”至“用者”
　　○释曰：云“野职”，谓民九职之贡。“野赋”，谓民九赋，自邦甸家稍县都之等，口率出泉。以其在远郊之外，故皆以“野”言之也。云“中玉府之用”者，亦是遂师自当徵其税泉，以入大府，分之众府也。若然，案《大府职》云：“式贡之馀财，以共玩好之用，入於玉府。”彼入玉府者，是式贡之馀财，财之美者，由大府乃入玉府。此经入玉府者，非财之美，不堪王之玩好者也。

　　宾客，则巡其道，庀其委积。（巡其道，行治道路也。故书庀为比。郑司农云：“比读为庀。庀，具也。”
　　○庇，又作庀，匹尔反，具也，刘副美反，一音芳米反。行，下孟反。）

　　[疏]“宾客”至“委积”
　　○释曰：“巡其道”者，《大司徒》云“野道委积”，据国外曰野，在六乡之中者。此据六遂之中者。

　　大丧，使帅其属以幄先，道野役；及窆，抱磨，共丘笼及蜃车之役。（使以幄先者，大宰也。其馀司徒也。幄先，所以为葬窆之间先张神坐也。道野役，帅以至墓也。丘笼之役，复土也。其器曰笼。蜃车，柩路也。柩路载柳，四轮迫地而行，有似於蜃，因取名焉。行至圹，乃说，更复载以龙盾。蜃，《礼记》或作专，或作辁。役，谓执者。郑司农云：“抱磨，磨下车也。”玄谓磨者，历执者名也。遂人主陈之，而遂师以名行校之。
　　○磨，刘音历。笼，力董反。蜃，市轸反。以为，于伪反。坐，才卧反。复，音服，或音福。乃说，始锐反，或吐活反。更复，扶又反。盾，敕伦反。专，市专反，李徒官反。辁，市专反。，音的，又音释。）

　　[疏]“大丧”至“之役”
　　○释曰：大丧，谓王丧也。云“使帅其属以幄先”者，谓大宰官使其属以幄先行至圹。云“道野役”者，谓司徒导引野中之役出国城至圹。云“及窆，抱磨”者，及，至也，谓柩车至圹。窆，下棺也。下棺之时，遂师帅其执者之人名，历而校数之也。云“共丘笼”者，土曰丘，谓共为丘之笼器，以盛土也。云“及蜃车之役”者，谓在祖庙中将行，共蜃车以载柩之役人也。
　　○注“使以”至“校之”
