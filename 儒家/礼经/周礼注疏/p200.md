<!-- { "loadSidebar": true } -->
　　挈壶氏掌挈壶以令军井，挈辔以令舍，挈畚以令粮。（郑司农云：“挈壶以令军井，谓为军穿井，井成，挈壶县其上，令军中士众皆望见，知此下有井。壶所以盛饮，故以壶表井。挈辔以令舍，亦县辔于所当舍止之处，使军望见，知当舍止于此。辔所以驾舍，故以辔表舍。挈畚以令粮，亦县畚于所当禀假之处，令军望见，知当禀假于此下也。畚所以盛粮之器，故以畚表禀。军中人多，车骑杂会ん嚣，号令不能相闻，故各以其物为表，省烦趋疾，于事便也。
　　○畚，音本。为，于伪反，下为沃同。县，音玄，下皆同。令，力呈反。盛，音成，下同。禀，彼锦反，刘方鸩反。ん，呼端反。嚣，五高反，一音许骄反。省，所景反。便，螺面反。）

　　[疏]“挈壶”至“令粮”
　　○释曰：皆云“挈”者，谓结之於竿首挈挈然，故云挈也。先郑注具，不复疏之也。

　　凡军事，县壶以序聚橐；凡丧，县壶以代哭者。皆以水火守之，分以日夜。（郑司农云：“县壶以为漏，以序聚橐，以次更聚击橐备守也。”玄谓击橐，两木相敲，行夜时也。代亦更也。《礼》，未大敛，代哭。以守壶者，为沃漏也。以火守壶者，夜则□视刻数也。分以日夜者，异昼夜漏也。漏之箭，昼夜共百刻，冬夏之间有长短焉。大史立成法，有四十八箭。
　　○橐，音托。更，音庚，下同。敲，苦交反，又苦教反。行，下孟反。共，如字。）

　　[疏]注“郑司”至“八箭”
　　○释曰：先郑云“县壶以为漏”者，谓县壶於上，以水沃之，水漏下入器中，以没刻为准法。云“以序聚橐，以次更聚击橐备守也”者，先郑意持更人击橐，“玄谓击橐，两木相敲，行夜时也”者，谓行夜者击之。按《闾氏》“掌比国中宿互橐”者，先郑云：“橐，谓行夜击橐。”《野芦氏》云：“若有宾客，则令守涂地之人聚橐之”。司农云：“聚击橐以宿卫之也。”彼二注後郑皆从先郑，及至此注不从先郑者，以《野庐氏》无夜行者，宿人自击，故後郑从之。此文与《闾氏》同有行夜者，故此不从先郑宿者自击之，是以《宫正》云“夕击橐而比之”，注云：“行夜以比直宿者。”先郑云：“橐，戎守者所击也。”是亦为行夜者所击也。云“代亦更也，《礼》，未大敛，代哭”者，未殡已前，无问尊卑，皆哭不绝声，小敛之後，乃更代而哭，亦使哭不绝声。大夫以官士亲疏大哭，人君尊，又以壶为漏，分更相代。云“分以日夜，异昼夜漏也”者，若冬至则昼短夜长，夏至则昼夜短，二分则昼夜等。昼夜长短不同，须分之，故云异昼夜漏也。云“漏之箭，昼夜共百刻，冬夏之间有长短漏”者，马氏云：“漏凡百刻，春秋分昼夜各五十刻。冬至昼则四十刻，夜则六十刻。夏至昼六十刻，夜四十刻。”郑注《尧典》云：“日中者，日见之漏与不见者齐。日长者，日见之漏五十五刻，於四时最长也。夜中者，日不见之漏与见者齐。日短者，日见之漏四十五刻，於四时最短。”此与马义异。以其马云“春秋分昼夜五十刻”，据日见之漏。若兼日未见、日没後五刻，昼五十五刻，夜四十五刻。若夏至昼六十刻，通日未见、日没後五刻，则昼六十五刻，夜三十五刻。一年通闰有三百六十五日四分日之一，四时之间，九日有馀校一刻为率。云“大史立成法，有四十八箭”者，此据汉法而言，则以器盛四十八箭，箭各百刻，以壶盛水，县於箭上，节而下之水，水淹一刻则为一刻。四十八箭者，盖取倍二十四气也。

　　及冬，则以火爨鼎水而沸之，而沃之。（郑司农云：“冬水冻，漏不下，故以火炊水，沸以沃之，谓沃漏也。”
　　○爨，七端反。）

　　[疏]注“郑司”至“漏也”
　　○释曰：沃如沃尸盥之沃，谓沸水稍热，浇沃壶中使下也。

　　射人掌国之三公、孤、卿、大夫之位，三公北面，孤东面，卿、大夫西面。其挚，三公执璧，孤执皮帛，卿执羔，大夫雁。（位，将射，始入见君之位。不言士者，此与诸侯之宾射，士不与也。《燕礼》曰：“公升，即位于席西。乡小臣纳卿大夫，卿大夫皆入门右，北面东上。士位於西方，东面北上。”《大射》亦云。则凡朝燕及射，臣见於君之礼同。
　　○见君，贤遍反，下同。不与，音预。乡，许亮反。朝燕，直遥反，下文及注皆同。）

　　[疏]“射人”至“夫雁”
　　○释曰：三公特北面者，君南面答阳，臣之北面答君，三公，臣中最尊，故屈之使北面，答君之义。孤东面者，西方者宾位，以孤无职，尊而宾客之，故在西也。卿大夫西面者，以其皆有职，故在东，在东近君，居主位也。
　　○注“位将”至“礼同”
　　○释曰：知位是“将射始入见君之位”者，此射人主论射事，大射，诸侯礼亦然，故知将射见君始入见君之位也。云“不言士，此与诸侯之宾射，士不与也”者，无臣，祭无所择，不得自大射，得与君大射，故《司裘》云大射不言士也。按下文“士，犴侯二正”，则士得自行宾射，不得与君宾射矣。引《燕礼》者，欲见天子诸侯朝、燕、射三者位同之义。云“凡朝燕及射，臣见於君之礼同”者，以《仪礼》内，诸侯有燕朝及射朝，不见正朝。《周礼》内，天子有射朝与正朝，不见燕朝。诸侯射朝与燕朝位同，则天子燕朝亦与射朝位同。则诸侯正朝亦与射朝位同。是天子诸侯三朝各自同，故郑引《仪礼》见天子诸侯互见为义耳。

　　诸侯在朝，则皆北面，诏相其法。（谓诸侯来朝而未归，王与之射於朝者，皆北面，从三公位，法其礼仪。）

　　[疏]“诸侯”至“其法”
　　○释曰：按《司几筵》云：“凡封国，命诸侯，大飨射，王立前，南乡。”《司服》云：“享先公，飨、射则冕。”郑注云：“飨、射，飨食宾客，与诸侯射也。”此云王与之射。言在朝当皮弁，又何得有，所以然者，彼二者据大射在学，故有著冕在之事。此宾射在路门之外朝，故与彼异也。
　　○注“谓诸”至“礼仪”
　　○释曰：云“从三公位”者，诸侯南面之尊，故屈之从三公位也。云“法其礼仪”者，谓在朝进退周旋拱揖之仪也。

　　若有国事，则掌其戒令，诏相其事，（谓王有祭祀之事，诸侯当助其荐献者也。戒令，告以齐与期。
　　○齐，侧皆反。）

　　[疏]注“谓王”至“与期”
　　○释曰：知国事是王有祭祀之事者，以其诸侯来朝未归，而有戒令诏相之事，《大宗伯》祭事皆云“诏相”，故知是祭祀之事。云“戒令，告以齐与期”者，齐谓散齐，期谓祭日也。

　　掌其治达。（谓诸侯因与王射及助祭，而有所治受而达之於王。王有命，又受而下之。
　　○治，直吏反。）

　　[疏]注“谓诸”至“下之”
　　○释曰：如郑注意，则治达之中，非直诸侯有治于王，王之有治，亦下达於诸侯也。

　　以射法治射仪。王以六耦射三侯，三获三容，乐以《驺虞》，九节五正；诸侯以四耦射二侯，二获二容，乐以《首》，七节三正；孤卿大夫以三耦射一侯，一获一容，乐以《采》，五节二正；士以三耦射犴侯，一获一容，乐以《采蘩》，五节二正。（射法，王射之礼。治射仪，谓肆之也。郑司农云：“三侯，熊、虎、豹也。容者，乏也。待获者所蔽也。九节，析羽九重，设於长杠也。正，所射也。《诗》云：‘终日射侯，不出正兮。’二侯，熊、豹也。犴侯，犴者，兽名也。有ァ犴熊虎。”玄谓三侯者，五正、三正、二正之侯也。二侯者，三正、二正之侯也。一侯者，二正而已。此皆与宾射於朝之礼也。《考工 梓人职》曰：“张五采之侯则远国属。”远国，谓诸侯来朝者也。五采之侯，即五正之侯也。正之言正也，射者内志正，则能中焉。画五正之侯，中朱，次白，次苍，次黄，玄居外。三正，损玄黄。二正，去白苍而画以朱绿。其外之广，皆居侯中参分之一，中二尺。今儒家云：“四尺曰正，二尺曰鹄，鹄乃用皮，其大如正。”此说失之矣。《大射礼》犴作干，读如“宜犴宜狱”之犴。犴，胡犬也。士与士射则以犴皮饰侯，下大夫也。大夫以上与宾射，节侯以云气，用采各如其正。九节、七节、五节者，奏乐以为射节之差。言节者，容侯道之数也。《乐记》曰：“明乎其节之志，不失其事，则功成而德行立。”
　　○射三侯，食亦反，下及注“射侯”、“所射”、“射牲”、“射豕”皆同。三获，如字，刘胡伯反。五正，音征，下及注同。犴，五旦反，刘音雁，注同。肆之，刘馀二反，一音四。九重，直龙反。杠，音江。ァ，劬诛反，下同。言正，音政，下“志正”、“大射正”同。能中，丁仲反，下文注“射中”、“中侯”同。去白，起吕反，下“去扑”同。广，古旷反。鹄，古毒反。下大夫，户嫁反，“下天子”同。以上，时掌反，下“上曰”、“以上”同。行，下孟反。）

　　[疏]注“射法”至“行立”
