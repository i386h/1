<!-- { "loadSidebar": true } -->
　　○释曰：云“使民自举贤者，因出之而使之长民，教以德行道艺於外也”者，以贤者德大，故遣出外，或为都鄙之主，或诸侯，皆可也。以其自有德行道艺，故还使之教民以德行道艺。云“使民自举能者，因入之而使之治民之贡赋田役之事於内也”者，以其能者德小，不可以为大夫诸侯等，故还入乡中，量德大小，以为比长、ガ长已上之官，治民之贡赋田役於内也。云“言为政以顺民为本也”者，《礼记》云：“上酌民言，则下天上施。上不酌民言，则下不天上施。”故寻为政以顺民为本也。《书》曰“天聪明”已下，是《尚书 咎繇篇》之文也。自，用也。言天虽聪明，视听既远，不自用己之聪明，用民之聪明。民之归者，则授之以天位，谓若汤、武是也。天明威自我民明威者，威，畏也。天虽明察可畏，不自用己之明威，用我民明威。民所叛者则讨之，谓若桀、纣是也。云“《老子》曰：圣人无常心，以百姓心为心”者，但圣人形如枯木，心若死灰，空洞无我，故无常心，以百姓之心为心。引之者，证顺民为本之意。云“如是则古人未有遗民而可为治”者，天聪明是古，《老子》与此文为今，皆顺民为治，故云古今未有遗民而可为治也。

　　岁终，则令六乡之吏皆会政致事。（会，计也。致事，言其岁尽文书。）

　　[疏]“年终”至“致事”
　　○释曰：年终将考其得失，则令六乡之吏州长已下，皆计会教政之功状，致其所掌之事於乡大夫。乡大夫以下，致与大司徒，然後考之。

　　正岁，令群吏考法于司徒，以退，各宪之於其所治之国。

　　[疏]释曰：正岁，建寅之月，乡大夫令州长已下群吏，令使考法於司徒，正谓受而考量行之，故云“以退，各宪之於其所治”。宪者，表县之也。

　　大询于众庶，则各帅其乡之众寡而致於朝。（大询者，询国危、询国迁、询立君。郑司农云：“大询于众庶，《洪范》所谓‘谋及庶民’。”）

　　[疏]“大询”至“於朝”
　　○释曰：国有大事，必顺於民心，故与众庶询谋。则六乡大夫各帅其乡之众寡而致於朝，谓外朝三槐九棘之所，共询谋之。
　　○注“大询”至“庶民”
　　○释曰：知“大询，询国危、询国迁、询立君”者，案《小司寇职》云“掌外朝之政，以致万民而询焉，一曰询国危”。已安庶民，云国大询于众庶而致於朝，故知大询者，询国危之等。此三者皆是国之大事，故称大询。《小司寇》虽不云大，《大卜》云“大贞”，即此询国危之等也。“郑司农云大询於众庶”，引《洪范》所谓“谋及庶民”者，彼谋及庶民即大询於众庶，一也，故引为证。

　　国有大故，则令民各守其闾，以待政令。（使民皆聚於闾胥所治处。）

　　[疏]“国有”至“政令”
　　○释曰：“大故”，谓灾变寇戎之等。警急须人，故乡大夫令州长已下，使民各守其闾胥所治处，以待国之政令。
　　○注“使民”至“治处”
　　○释曰：二十五家为闾，中士为闾胥，则有治政之处以聚其民。

　　以旌节辅令，则达之。（民虽以徵令行，其将之者无节，则不得通。）

　　[疏]“以旌”至“达之”
　　○释曰：国有大事，故恐有奸寇，故使民徵令出入来往，皆须得旌节，辅此徵令文书，乃得通达使过。故郑云“民虽以徵令行，其将之者无节，则不得通”。

　　州长，各掌其州之教治政令之法。（郑司农云：“二千五百家为州。《论语》曰：‘虽州里行乎哉。’《春秋传》曰：‘乡取一人焉以归，谓之夏州。’”）

　　[疏]“州长”至“之法”
　　○释曰：一乡管五州，事大夫一人为州长，故云州长各掌其州之教也。教谓十二教。云“治政令之法”者，谓十二教之外，所施政令皆治之。
　　○注“郑司”至“夏州”
　　○释曰：二千五百家为州者，虽无正文，约则有之。案上文，五家为比、五比为闾、四闾为族、五族为党、五党为州，州二千五百家也。又引“《春秋传》曰”已下者，案《左氏》宣公十一年传曰：“楚子伐陈，遂入陈，杀夏徵舒，因县陈。申叔时谏，乃复封陈，乡取一人焉以归，谓之夏州。”注云：“言取讨夏徵舒之州。”引此者，以证有州之义也。

　　正月之吉，各属其州之民而读法，以考其德行道艺而劝之，以纠其过恶而戒之。（属犹合也，聚也。因聚众而劝戒之者，欲其善。
　　○属，音烛，注下皆同。）

　　[疏]“正月”至“戒之”
　　○释曰：谓建子之月一日也。“各属其州之民”者，属犹合也，聚也，谓合聚一州之民也。“而读法”者，谓对众读一年政令及十二教之法，使知之。云“以考其德行道艺而劝之”者，谓考量民之六德、六行及六艺之道艺，而劝勉之，使之勤。云“以纠其过恶而戒之”者，民有过恶，纠察，与之罪而惩戒之。
　　○注“属犹”至“其善”
　　○释曰：言“因聚众而劝戒之”者，谓欲劝戒之必须聚众，故言因聚众而劝戒之，欲其善也。

　　若以岁时祭祀州社，则属其民而读法，亦如之。春秋以礼会民而射于州序。（序，州党之学也。会民而射，所以正其志也。《射义》曰：“射之为言绎也。绎者，各绎己之志。”
　　○会，如字，注同。）

　　[疏]“若以”至“州序”
　　○释曰：上云岁时，皆谓岁之四时，此云岁时，唯谓岁之二时春秋耳。春祭社，以祈膏雨，望五丰熟。秋祭社者，以百丰稔，所以。故云祭祀州社也。云“则属其民而读法亦如之”者，凡读法，皆因即会以聚民。今既祭，因聚民而读法，故云亦如之。云“春秋以礼会民而射于州序”者，州长因春秋二时皆以礼会聚其民，而行射礼于州之序学中。言“以礼”者，亦谓先行乡饮酒之礼乃射，故云以礼也。
　　○注“序州”至“之志”
　　○释曰：此知“序，州党学”者，案下《党正》亦云“饮酒于序”，故知州党学同名为序。若乡则立庠，故《礼记 乡饮酒义》云：“主人迎宾于庠门之外。”彼乡大夫行宾贤能，非州长党正所行，故知庠则乡学也。云“会民而射，所以正其志也”者，凡礼射，皆须存其志意，故郑即引《射义》曰“射之为言绎也，绎者，各绎己之志。”绎，陈也。言各陈己志者，谓若《射义》云“射者，内志正，外体直，乃能中之”是也。

　　凡州之大祭祀、大丧、皆莅其事。（大祭祀，谓州社稷也。大丧，乡老、乡大夫於是卒者也。莅，临也。）

　　[疏]“凡州”至“其事”
　　○释曰：云“凡”者，以其大祭大丧非一，故云凡也。云“州之大祭祀、大丧”者，则非国家祭祀丧事。谓州之大祭，唯有春秋祭社也。州之大丧者，三公、乡大夫之丧也。云“皆莅其事”者，二州长皆临其事也。
　　○注“大祭”至“临也”
　　○释曰：言“大祭祀谓州社稷”者，以上文云“岁时祭祀州社”，此经又因言州之大祭祀，故知还是上文州社也。知有稷者，以其天子诸侯三社，皆稷对之，故知兼有稷也。言“州社”者，若言大社、国社之类，又对党祭、族祭，故此特言州社也。云“大丧，乡老乡大夫”者，以其远郊之内置六乡，乡老与乡大夫死，不出六乡，要在一乡、一州、一党、一族、一闾之内。今据州而言，故云“於是卒者”也。

　　若国作民而师田行役之事，则帅而致之，掌其戒令与其赏罚。（致之，致之於司徒也。掌其戒令赏罚，则是於军因为师帅。）

　　[疏]“若国”至“赏罚”
　　○释曰：言“若”者，不定之辞。若，如也。如有国家作起其民。师谓征伐，田谓田猎，行谓巡狩，役谓役作。此数事者，皆须徵聚其民。州长则各帅其民而致之于司徒也。云“掌其戒令与其赏罚”者，州长既致其民，还自领己民为师帅，故还使州长掌之也。
　　○注“致之”至“师帅”
　　○释曰：云“致之於司徒也”者，谓州长致与小司徒，小司徒乃帅而致与大司徒，故小《司徒职》云“大军旅帅其众庶”是也。云“因为师帅”者，若众属军吏，别有军吏掌之，何得还自掌之，故知因为师帅也。但在乡为州长已管其民，在军还领己民为师帅，即是因内政寄军令也。

　　岁终，则会其州之政令。正岁则读教法如初。（虽以正月读之，至正岁犹复读之，因此四时之正重申之。
　　○重，直用反。）

　　[疏]“岁终”至“如初”
　　○释曰：既不言正岁之终，《周礼》之内直言岁终者，皆是周之岁终也。言“则会其州之政令”者，谓会计当州。党正己下政令文书，将以考课也。云“正岁则读教法如初”者，以其建寅之月得四时之正，於教令审，故又读教法。言如初者，亦当属民读之也。

　　三年大比，则大考州里，以赞乡大夫废兴。（废兴，所废退、所兴进也。郑司农云：“赞，助也。”）

　　[疏]“三年”至“废兴”
　　○释曰：州长至三年大案比之日则大考州里者，谓年年考讫，至三年则大考之。言大者，时有黜陟废兴故也。

　　党正，各掌其党之政令教治。（郑司农云：“五百家为党。《论语》曰‘孔子於乡党’。又曰‘阙党童子’。”
　　○治，直吏反，《族师》“治令”同。）

　　[疏]“党正”至“教治”
　　○释曰：言“各”者，一乡有二十五党，故各掌其党之政令及十二教与治职文书。
　　○注“郑司”至“童子”
　　○释曰：先郑知“五百家为党”者，以其五家为比，五比为闾，四闾为族，五族为党，故知也。引《论语》者，证有党义也。

　　及四时之孟月吉日，则属民而读邦法以纠戒之。（以四孟之月朔日读法者，弥亲民者於教亦弥数。
　　○数，音所角反。）

　　[疏]“及四”至“戒之”
　　○释曰：及，至也。党正四时孟月吉日则属民而读邦法者，因纠戒之，如州长之为也。
　　○注“以四”至“弥数”
　　○释曰：云“以四孟之月朔日读法者，弥亲民者於教亦弥数”者，上文州长唯有建子、建寅及春秋祭社四度读法。此党正四孟及下文春秋祭并正岁，一年七度读法者，以其乡大夫管五州，去民远，不读法；州长管五党，去民渐亲，故四读法；党正去民弥亲，故七读法。郑云弥亲民者，则非直徒解党正而已。案下族师十四教读法，弥多於此，故郑玄释云弥亲民者於教亦弥数也。

　　春秋祭，亦如之。（谓雩水旱之神。盖亦为坛位，如祭社稷云。
　　○，荣敬反。）

　　[疏]“春秋”至“如之”党正不得与州同祭社，故亦春秋祭神也。
　　○注“谓”至“稷云”
