<!-- { "loadSidebar": true } -->
　　○释曰：案《大宰职》云“祀五帝赞玉币爵”，今此又云祭祀赞此三者，谓小宰执以授大宰，大宰执以授王，是相赞助，故云又从大宰助王也。云“将，送也。送，送，谓赞王酌郁鬯以献尸”者，上云“赞玉币爵”，据祭天，而下别云“将”，是据祭宗庙。且上大宰不言赞将，则大宰不赞之，故此注云赞王酌郁鬯也。云“明不为饮，主以祭祀”者，朝践已後，尸乃饮，二为奠不饮，故云不为饮，主以祭祀。云“唯人道宗庙有，天地大神至尊不”者，据《大宰》“祀五帝及大神示亦如之”，皆不言。此文又将在玉币爵之下，明宗庙有，天地无。且《大宗伯》祀天言祭，社言血，享大神不灌者，不用降神，无妨用鬯。必若然，天地用八尊，直有五齐三酒，不言鬯尊者，以其《冥人职》天地八尊者，以与宗庙六彝相对为文，《鬯人职》鬯不入彝尊，则别有尊矣，不言者，略耳。不者，覆载之德，其功尤盛，欲报之德，无可称焉。故无，直加敬而已。其牲用特，其器陶匏，皆是质略之事，故郑云莫称焉。云“凡郁鬯受，祭之，啐之，奠之”者，谓王以圭瓒酌郁鬯献尸，后亦以璋瓒酌郁鬯献尸，尸皆受，灌地降神，明为祭之。向口啐之，啐之谓入口乃奠之於地也。祭天地既言无灌，案《宗伯》“莅玉鬯”，又案《礼记 表记》云“亲耕粢盛，鬯以事上帝”，上帝得有鬯者，案《春官 鬯人职》“掌共鬯”，下所陈社稷山川等外神，皆用鬯，不用郁。庙言灌，且亦天地无也。天地无人职，用鬯者，唯有宗庙及宾客耳。

　　凡宾客，赞，凡受爵之事，凡受币之事。（唯助宗伯，其馀皆助大宰。王不酌宾客而有受酢。《大宗伯职》曰：“大宾客则摄而载。”）

　　[疏]“凡宾”至“之事”
　　○释曰：“凡宾客，赞”者，案《大行人》云：“上公再而酢，侯伯一而酢，子男一不酢。”谓诸侯来朝，朝享既毕，王礼之，有此灌酢之礼也。云“凡受爵之事”者，谓上公与诸侯酢王之爵，王受之。云“凡受币之事”者，谓庙中行三享，享时璧以帛，琮以锦，致享时有此受币之事。皆言“凡”者，谓诸侯非一，故言凡，以广之也。
　　○“唯”至“载”
　　○释曰：言“唯助宗伯”者，後引《宗伯职》者是也。云“其馀皆助大宰”者，谓受爵币二者，皆助大宰。宾客酢王之时，大宰於宾处受而授王，王饮讫，大宰受爵以授小宰。受币之时，亦王亲受，受以授大宰，大宰以授小宰也。云“王不酌宾客而有受酢”者，案《燕礼》使宰夫为主人，是君不酌臣，於诸侯亦然。受酢是饮酒之事，臣不可代君饮酒，故有受酢之事也。又引《大宗伯职》曰“大宾客则摄而载”者，案彼郑注云：“载，为也。”言为者，摄酌献耳。拜送，则王也。若然，大宗伯非直摄王，若上公再，兼有后之时，大宗伯亦代后也。拜送，则后也。拜乃恭敬之事，亦不可使臣代之故也。

　　丧荒，受其含衤遂币玉之事。（《春秋传》曰：“口实曰含，衣服曰衤遂。”凶荒有币玉者，宾客所周委之礼。
　　○礻遂，音遂。，音周。）

　　[疏]“丧荒”至“之事”
　　○释曰：丧，谓王丧，诸侯诸臣有致含礻遂币玉之事。荒，谓凶年，诸侯亦有致币玉之事。上大宰不言，则此小宰专受之。案《礼记 少仪》云“臣致礻遂於君，则曰致废衣於贾人。”则诸侯臣皆得致含也。
　　○注“春秋”至“之礼”
　　○释曰：云“《春秋传》”者，《公羊》文。其含礻遂所用，在死之时，若既殡之後，亦容有致之法，故《礼记 杂记》：殡後，诸侯遣使致含、礻遂、之礼，主人受之。虽不及事，容致厚意。是以《春秋左氏》“秦人来归僖公成风之礻遂”，亦在逾年後，《春秋》不讥也。云“凶荒有币玉者，宾客所委之礼”者，案《小行人》云：“若国凶荒，则令委之。”彼谓王家周委诸侯法，此谓诸侯周委王家法也。

　　月终，则以官府之叙受群吏之要。（主每月之小计。）

　　[疏]“月终”至“之要”
　　○释曰：月计曰要，故每月月终，则使官府致其簿书之要。受之，当先尊後卑，故言叙。
　　○注“主每月之小计”
　　○释曰：言小计，对下经岁会为大计也。若大会，则下文冢宰平之

　　赞冢宰受岁会，岁终，则令群吏致事。（使齐岁尽文书来至，若今上计。
　　○齐，子兮反。上，时掌反，下同。）

　　[疏]“赞冢”至“致事”
　　○释曰：赞，助也。岁计曰会，言冢宰，则据百官总焉，谓助冢宰受一岁之计。云“岁终则令群吏致事”者，谓使六官各致一年功状，将来考之故也。
　　○注“使齐”至“上计”
　　○释曰：汉之朝集使，谓之上计吏，谓上一年计会文书及功状也。

　　正岁，帅治官之属而观治象之法，徇以木铎，曰：“不用法者，国有常刑。”（正岁，谓夏之正月。得四时之正，以出教令者，审也。古者将有新令，必奋木铎以警众，使明听也。木铎，木舌也。文事奋木铎，武事奋金铎。
　　○夏，户雅反，後放此。）

　　[疏]“正岁”至“常刑”
　　○释曰：此则《大宰》周之“正月之吉，始和布之於天下”，至此建寅正岁之正月，悬之於象魏，其小宰亦助大宰，帅治官六十官之属及万民，而观治象之法，使知当年治政之法也。其时，小宰徇以木铎以警众曰：“不用法者，国有常刑。”欲使之用命，不犯刑也。
　　○注“正岁”至“金铎”
　　○释曰：知正岁是夏之正月者，见《凌人》云“正岁十有二月，令斩冰”。若正岁是见子周正，即今之十月，冰未坚，不得斩之。言正岁“得四时之正”，周、殷则不得以此推之。诸言正岁者，皆四时之正，是建寅之月。云“古者将有新令，必奋木铎以警众”者，案《礼记 檀弓》云：自寝门至於库门，振木铎曰：“舍故而讳新。”彼及此文，皆是有命奋木铎警众，使明听之事也。云“木铎，木舌”者，铎皆以金为之，以木为舌，则曰“木铎”，以金为舌，则曰“金铎”也。云“文事奋木铎”者，此文及《檀弓》并《明堂位》曰“振木铎於朝”，天子之礼皆是也。又云“武事奋金铎”者，《鼓人》云“金铎通鼓”，《大司马》云“两司马振铎”是也。

　　乃退，以宫刑宪禁于王宫。（宪谓表县之，若今新有法令云。）

　　[疏]注“宪谓”至“令云”
　　○释曰：凡刑禁皆出秋官。今云“宪禁”者，与布宪义同，故小宰得秋官刑禁文书，表而县之於宫内也。

　　令于百官府曰：“各乃职，考乃法，待乃事，以听王命。其有不共，则国有大刑。”（乃犹女也。）

　　[疏]“令于”至“大刑”
　　○释曰：此经於职末当廪于大宰，而令百官谨于此数事，以结之也。

　　宰夫之职，掌治朝之法，以正王及三公、六卿、大夫、群吏之位，掌其禁令。（治朝，在路门之外。其位，司士掌焉，宰夫察其不如仪。
　　○治，直吏反，注及下“之治”、“赞治”、“官掌其治”皆同。朝，直遥反，後皆同。）

　　[疏]“宰夫”至“禁令”
　　○释曰：言“掌治朝之法，以正王及三公、六卿、大夫、群吏之位”者，案《司士》云：“正朝仪之位，辨其贵贱之等。王南乡，三公北面东上，孤东面北上，卿大夫西面北上。王族、故士、虎士在路门之右，南面东上；大仆从者在路门之左，南面西上。”此群吏即群士，是其位也。“掌其禁令”，即察其不如仪耳。
　　○注“治朝”至“如仪”
　　○释曰：知此治朝在路门外者，燕朝在路寝庭，外朝在库门外，其事希简，非常治政之所。此云治朝，是常治事之朝，故知是路门外，夏官司士所掌者。知“察其不如仪”者，宰夫与司士俱是下大夫，非赞治朝。又见经云“禁令”，知直察其不如仪式者也。

　　叙群吏之治，以待宾客之令，诸臣之复，万民之逆。（恒次叙诸吏之职事。三者之来，则应使辨理之。郑司农云：“复，请也。逆，迎受王命者。宰夫主诸臣万民之复逆，故诗人重之，曰‘家伯维宰’。”玄谓复之言报也，反也。反报於王，谓於朝廷奏事。自下而上曰逆，逆谓上书。）

　　[疏]“叙群”至“之逆”
　　○释曰：此宰夫次叙群吏、诸臣等之治职，即以待宾客已下三事，使之应答，不阙於事也。言“以待宾客之令”，此一者，谓若《大宗伯》“朝觐会同则为上相”，《肆师》云“大朝觐佐傧”，及大小行人、掌客、掌讶、委人、遗人之属，皆是待宾客之官，使辨理之也。云“诸臣之复”，此其二者。案《夏官 小臣职》云“掌三公及孤卿之复逆”。复逆并掌之。此不言逆者，但宰夫直次之，不掌事，故於文略也。又案《夏官 大仆职》云“掌诸侯之复逆”。此诸臣中兼之。此宰夫恒叙大仆、小臣等辨理此复逆之事也。云“万民之逆”，此三也者。案《夏官 御仆职》“掌群吏、庶民之复逆”。彼群吏，与此经群吏为群臣别，故郑彼注：“群吏，府史以下”。此不言群吏及复，亦是文略也。此宰夫次叙御仆，使辨理府史万民复逆也。
　　○注“恒次”至“上书”
