<!-- { "loadSidebar": true } -->
　　○释曰：云“此以君命来聘者也”者，畿外之臣，不因聘，何以辄来？故知“因君命来聘者也”。知“孤尊，既聘享，更自以其贽见，执束帛而已”者，若行正聘，则执彖圭璋八寸以行聘，何得执皮帛也？但侯伯已下臣来，直行公使执圭璋，无此更见法。以大国孤四命，尊，故天子别见之也。按《宗伯》云“孤执皮帛”，故云自以其贽见，执皮帛而已。云“豹皮表之为饰”者，《宗伯》注云“天子之孤，饰挚以虎皮。公之孤，饰挚以豹皮”也。云“继小国之君，言次之也”者，谓行礼次在小国君之後。云“不使介传辞交於王之摈”者，则诸侯行交摈者，使介传於王摈，传而下，又传而上是也。云“亲自对摈者也”者，则《聘礼》来在末介下，东面，上摈亦至末摈下，亲相与言者是也。云“庙中无相，介皆入门西上而立，不前相礼者，聘之介是与”者，按《聘礼》，宾行聘之时，摈者纳宾，宾入门左，介皆入门左，北面西上。注云：“随宾入也，介无事，止於此。”是介入庙门西上，不相者也。云是与者，彼诸侯法，约同天子礼，故云“与”以疑之也。云“以酒礼之，酒谓齐酒也”者，按《聘礼》，礼宾用醴齐，明此亦用醴齐。对文，三酒五齐别，通而言之，齐亦明酒，故云齐酒也。云“其他，谓贰车”至“之数”者，此其他中之数，一唯上子男礼中，即孤之所用者也。若然，子男用鬯，孤用醴，今得入其他中者，据小国君而言，以其孤用醴醴之，不酢，子男亦不酢，亦不酢同。故举小国君而言，不谓孤用也。

　　凡诸侯之卿，其礼各下其君二等以下，及其大夫士皆如之。（此亦以君命来聘者也，所下其君者，介与朝礼、宾主之间也。其馀则自以其爵。《聘义》曰：“上公七介，侯伯五介，子男三介”，是谓使卿之聘之数也。朝位，则上公七十步，侯伯五十步，子男三十步与？
　　○下，户嫁反，注同。）

　　[疏]注“此亦”至“步与”
　　○释曰：云“各下其君二等”，则五等诸侯据上文三等命而言，上公以九，侯伯以七，子男以五。卿自各下其君二等，若公之卿以七，侯伯卿以五，子男卿以三也。云“及其大夫士皆如之”者，大夫又各自下卿二等。士无聘之介数，而言如之者，士虽无介与步数，至於牢礼之等，又降杀大夫。《大行人》首云“以九仪”，注云“九仪，谓命者五，爵者四”。爵者四中有士，故於此连言士。其於此经，介与步数则无士也。引《聘义》者，唯卿各下其君二等，仍不见大夫下卿二等。按《聘礼》云：“小聘使大夫，其礼如为介，三介。”彼侯伯之大夫三介，则亦三十步。若上公大夫五介五十步，子男大夫一介一十步可知。郑不言者，举卿则大夫见矣，故不言之也。

　　邦畿方千里，其外方五百里谓之侯服，岁壹见，其贡祀物。又其外方五百里谓之甸服，二岁壹见，其贡嫔物。又其外方五百里谓之男服，三岁壹见，其贡器物。又其外方五百里谓之采服，四岁壹见，其贡服物。又其外方五百里谓之卫服，五岁壹见，其贡材物。又其外方五百里谓之要服，六岁壹见，其贡货物。（要服，蛮服也。此六服去王城三千五百里，相距方七千里，公侯伯子男封焉。其朝贡之岁，四方各四分趋四时而来，或朝春，或宗夏，或觐秋，或遇冬。祀贡者，牺牲之属。故书“嫔”作“频”。郑司农云：“嫔物，妇人所为物也。《尔雅》曰：‘嫔，妇也。’”玄谓嫔物，丝也。器物，尊彝之属。服物，玄纩也。材物，八材也。货物，龟贝也。
　　○嫔，婢人反。，敕之反，刘猪履反。纩，音旷，徐、刘古旷反。）

　　[疏]“邦畿云“货物”
　　○释曰：此一经，见九州诸侯依服数来朝天子，因朝即有贡物。此因朝而贡，与《大宰》“九贡”及下《小行人》“春入贡”者别。彼二者是岁之常贡也。
　　○注“要服”至“具也”
　　○释曰：云“要服，蛮服也”者，《职方》云“蛮服”，要、蛮义一也。郑计“七千里”者，欲见土广万里，中国七千里为九州，有此贡法。下云“九州之外谓之蕃国，以其所贵宝为挚”，无此贡法也。云“公侯伯子男封焉”者，对彼蕃国惟有子男，无五等也。按马氏之义，六服当面各四分之，假令侯服四分之，东方朝春，南方宗夏，西方觐秋，北方遇冬。南方侯服亦然，西方、北方皆然，甸服已外皆然。是以韩侯是北方诸侯，而言入觐，以其在北方，当方分之在西畔，故云觐。郑《答志》云：“朝觐四时通称，故觐礼亦云朝。”若然，郑不与马同。观此注似用马氏之义者，郑既不与马同，今所解云“四方各四分”者，谓四方诸侯六服，服各四分，趋四时而来。或朝春，据王城东方。或宗夏，据王城南方。或觐秋，据王城西方。或遇冬，据王城北方。《大宰》“四曰币贡”，此中无币贡者，因朝而贡，三享中已有币，故不别贡币也。《大宰》岁岁常贡，此依服数来朝，因朝而贡，数既有异，时又不同，故彼此物数不类也。玄谓“器物尊彝之属”者，按《大宰》云“器贡”，先郑以为宗庙之器，後郑易之，以为器贡银铁、石磬、丹漆，不从先郑。此云“器物”，後郑以为尊彝之属，与彼先郑同者，彼是岁之常贡，不合有成器，故破之。此乃因朝而贡，得贡成器，故为尊彝解之。知因朝得贡成器者，见昭十五年六月，大子寿卒。秋八月，穆后崩。十二月，晋荀跞如周，葬穆后，藉谈为介。以文伯宴，尊以鲁壶，王责之分器。藉谈归，以告叔向。叔向曰：“王其不终乎！王一岁而有三年之丧二焉，於是乎以丧宾宴，又求彝器。”以此知因朝得贡成器。云“材物，八材也”者，据《大宰》云“饬化八材”也。云“货物，龟贝也”者，货是自然之物，故知龟贝谓若《禹贡》扬州纳锡、大龟、厥篚、织贝。此注所贡丝，若青州盐、岱畎丝，荆州厥篚玄之类。

　　九州之外谓之蕃国，世壹见，各以其所贵宝为挚。（九州之外，夷服、镇服、蕃服也。《曲礼》曰：“其在东夷、北狄、西戎、南蛮，虽大曰子。”《春秋传》曰：“杞，伯也，以夷礼，故曰子。”然则九州之外，其君皆子男也。无朝贡之岁，以父死子立，及嗣王即位，乃一来耳。各以其所贵宝为挚，则蕃国之君无执玉瑞者，是以谓其君为小宾，臣为小客。所贵宝见传者，若犬戎献白狼、白鹿是也。其馀则《周书 王会》备焉。
　　○见传，上贤遍反，下直恋反，一音上如字，下直专反。）

　　[疏]注“九州”至“备焉”
　　○释曰：云“九州之外，夷服、镇服、蕃服也”者，此经总而言之皆曰蕃，分为三服，据《职方》而言也。云“《曲礼》曰：在东夷、北狄、西戎、南蛮，虽大曰子”，并引《春秋》者，欲见蕃国之内，唯有子男，无五等也。按僖二十七年，“杞桓公来朝，用夷礼，故曰子”。用夷礼犹曰子，况本在彼者也。按《书序》“武王既胜殷，巢伯来朝”，注云：“巢伯，南方之国，世一见者。夷狄得称伯者，彼殷之诸侯，与周异也。”云“父死子立，及嗣王即位，乃一来耳”者，此经世中含二，父死子立，须得受王命，故须来，新王即位亦须来。故《明堂位》周公朝诸侯于明堂，四夷皆在四门之外。周公摄位，与新王同，况成王新即位也。云“各以其所贵宝为挚，则蕃国之君无执玉瑞者”，既以贵宝为挚，何得有别挚乎？是以禹会诸侯，执玉帛者万国，唯谓中国耳。九州为大宾大客，夷狄为小宾小客。按《周语》，穆王初伐犬戎，祭公谋父谏，不听，遂往征之，得四白鹿以归。引之者，见是夷狄贵宝，此穆王征之而得，非自来者，亦以此为贽也。云“《周书 王会》备焉”者，《王会》，是《书》之篇名，谓王会诸侯，因有献物多矣，故云备也。

　　王之所以抚邦国诸侯者：岁遍存；三岁遍ぽ；五岁遍省；七岁属象胥，谕言语，协辞命；九岁属瞽史，谕书名，听声音；十有一岁达瑞节，同度量，成牢礼，同数器，修法则；十有二岁王巡守殷国。（抚犹安也。存、ぽ、省者，王使臣於诸侯之礼，所谓间问也。岁者，巡守之明岁以为始也。属犹聚也。自五岁之後，遂间岁遍省也。七岁省而召其象胥，九岁省而召其瞽史，皆聚於天子之宫，教习之也。故书“协辞命”作“叶词命”。郑司农云：“象胥，译官也。叶当为协，词当为辞，书或为汁辞命。”玄谓“胥”读为“”。《王制》曰：“五方之民，言语不通，嗜{欲心}不同，达其志，通其{欲心}。东方曰寄，南方曰象，四方曰狄，北方曰译。”此官正为象者，周始有越重译而来献，是因通言语之官为象胥云。谓象之有才知者也。辞命，六辞之命也。瞽，乐师也。史，太史、小史也。书名，书之字也，古曰名，《聘礼》曰“百名以上”。至十一岁又遍省焉。度，丈尺也。量，豆区釜也。数器，铨衡也。法，八法也。则，八则也。达、同、成、，皆谓赍其法式，行至则齐等之也。成，平也，平其僭逾者也。王巡守，诸侯会者各以其时之方，《书》曰“遂觐东后”是也。其殷国，则四方四时分来如平时。
　　○属，徐、刘皆章束反，下及注同。叶，音协。词，音辞。译，音亦。汁，之十反，叶也，又音协。，思叙反。耆，市志反。{欲心}，音欲，本多作欲。，丁兮反。重，直龙反。知，音智。以上，时掌反。赍，子兮反。）

　　[疏]“王之”至“殷国”
　　○释曰：此经并是王抚诸侯之事，对上经皆是诸侯上抚王室之事。
　　○注“抚犹”至“平时”
