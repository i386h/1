<!-- { "loadSidebar": true } -->
　　○释曰：云“庙谓大祖之庙及三昭三穆”者，《王制》云：“天子七庙，三昭三穆，与太祖之庙而七。”又《祭法》云：“王立七庙，曰考庙，曰王考庙，曰皇考庙，曰显考庙，曰祖考庙，皆月祭之。有二祧，享尝乃止。”据周而言，是知庙祧中有三昭三穆与太祖之庙也。云“迁主所藏曰祧”者，以《祭法》云：“远庙为祧，去祧为坛。”既言去祧为坛，明迁主先入祧乃至坛耳，故知祧是迁主所藏。云“先公之迁主，藏於后稷之庙”者，先公，谓诸已前，不追谥为王者。先公之主不可下入子孙庙，故知向上入后稷庙。案《聘礼》云：“不腆先君之祧，既拚以俟。”诸侯无二祧，先祖之主皆藏於大祖庙，故名祧。若然，后稷庙藏先公，不名祧者，以有大祖庙名，又文武已名祧，故后稷不名祧也。若然，大王、王季之主不可入文武祧，亦当藏於后稷庙也。云“先王之迁主藏於文武之庙”者，当周公制礼之时，文武在亲庙四之内，未毁，不得为祧。然文武虽未为祧已立其庙，至後子孙，文武应迁叮不迁乃为祧也。其立庙之法，后稷庙在中央，当昭者处东，当穆者处西，皆别为宫院者也。案：孔君、王肃之义，二祧乃是高祖之父、高祖之祖，与亲庙四皆次第而迁，文武为祖宗，不毁矣。郑不然者，以其《守祧》有奄八人守七庙，并姜原庙则足矣，若益二祧，则十庙矣，奄八人何以配之，明其义非也。云“遗衣服大敛之馀也”者，案《士丧礼》云：“小敛十九称，不必尽服。”则小敛亦有馀衣，必知据大敛之馀者，小敛之馀，至大敛更用之，大敛馀，乃留之，故知其遗衣服无小敛馀也。先郑云“此王者之宫而有先公，谓大王以前为诸侯”者，谓不已後诸已前为诸侯者，后稷虽不谥为王，以其为始祖，故祭在焉，从先王例也。

　　若将祭祀，则各以其服授尸。（尸当服卒者之上服，以象生时。）

　　[疏]注“尸当”至“生时”
　　○释曰：尸服卒者之上服，《士虞记》文，郑引之者，欲见天子已下，凡尸皆服死者大敛之遗衣；其不服者，以为奠衣服者，以郑云“象生”也。既言卒者上服，则先王之尸服衮冕，先公之尸服冕也。若然，士爵弁以助祭，祭宗庙服玄端，而《士虞》、《特牲》尸不服爵弁者，爵弁是助祭诸侯庙中乃服之，士尸还在士庙，故尸还服玄端为上服也。《曾子问》云：“尸弁冕而出，卿大夫士皆下之。”注云：“弁冕者，君之先祖或有为大夫士者。”则是先君之先祖为士，尸服卒者上服不服，玄端而服爵弁者，爵弁本以助祭在君庙，君先祖虽为士，今为尸还在君庙中，故服爵弁不服玄端。

　　其庙，则有司除之；其祧，则守祧黝垩之。（庙，祭此庙也。祧，祭还主。有司，宗伯也。除黝垩互言之，有司恒主除，守祧恒主黝垩。郑司农云：“黝读为幽。幽，黑也。垩，白也。《尔雅》曰：“地谓之黝，墙谓之垩。”
　　○黝，於纠反，司农音幽。垩，乌路反，或乌洛反，本或作恶，同。）

　　[疏]注“庙祭”至“之垩”
　　○释曰：云“庙，祭此庙也”者，凡庙旧皆除黝垩，祭更除黝垩，示新之，敬也。今将祭而云除，知祭此庙也。云“祧，祭迁主”者，以迁主藏於祧故也。案：上《司尊彝》有追享，郑云“追祭迁庙之主，谓祷祈”，则此祭迁主之谓也。云“有司，宗伯也”者，以其宗伯主立国祀，又莅涤濯，除亦是静之事，故知有司是宗伯为之。云“除黝垩互言之”者，郑以二者庙祧并有，而经庙直言除，祧直言黝垩，故互而通之，明皆有也。以郑云有司恒主除，祧亦除之；守祧恒主黝垩，庙亦黝垩之。先郑读黝为幽，幽是北方，北方其色黑，欲见地谓之幽，取黑义也。知垩是白者，以其垩与幽黑白相对，故知垩是白，即《掌蜃》之白盛之蜃，故引《尔雅》证之。

　　既祭，则藏其隋与其服。（郑司农云：“隋，谓神前所沃灌器名。”玄谓隋，尸所祭肺脊黍稷之属。藏之以依神。
　　○隋，许恚反，刘相恚反。）

　　[疏]注“郑司”至“依神”
　　○释曰：案《特牲》、《少牢》及《曾子问》，皆有随祭之事，今先郑以隋为神前沃灌器，故後郑不从也。“玄谓隋尸所祭肺脊黍稷之属”者，案《特牲礼》“祝命ソ祭，尸取菹，梗于醢，祭于豆间，佐食取黍稷肺祭授尸，尸祭之”。注云：“肺祭，利肺。”是其隋者。彼不言脊，似误。所以误有脊者，《特牲礼》云“佐食举肺脊以授尸，尸受振祭，哜之”，是以於此误有脊。但彼是尸食而举者，故有脊，此隋祭不合有也。云“藏之以依神”者，此义与祭地埋之同，故云依神也。

　　世妇掌女宫之宿戒，及祭祀，比其具，（女宫，刑女给宫中事者。宿戒，当给事豫告之齐戒也。比，次也。具，所濯扌既及粢盛之爨。郑司农：“比读为庀。庀，具也。”
　　○比，本亦作庇，郑毗志反，注及下同，司农匹氏反，刘芳美反，沈又上二反。）

　　[疏]注“女宫”至“具也”
　　○释曰：此世妇是宫卿之官也。言“女宫，刑女给宫中之事”者，古者从坐，男女没入县官，男子为奴隶，女子入宫给使役，故云刑女也。云“宿戒，当给事豫告之齐戒也”者，此亦祭前十日，戒之使齐，祭前三日又宿之，故宿戒并言。知比具所濯扌既及粢盛之爨者，濯扌既粢盛皆妇人之事。《二十七世妇职》云：“帅女宫而濯扌既，为盛。”《仪礼 特牲》云“主妇视饣喜爨”，饣喜爨亦女宫之事，故知也。先郑云“庀，庀具也”者，先郑《周礼》内有比，皆为庀具释之。

　　诏王后之礼事，（荐彻之节。）

　　[疏]注“荐彻之节”
　　○释曰：知此诏王后之礼事是荐彻之节者，见《外宗》云“为王后荐彻”，故知诏告是荐彻笾豆之节。

　　帅六宫之人共盛，（帅世妇女御。
　　○，音咨，下文同。）

　　[疏]注“帅世妇女御”
　　○释曰：知帅六宫之人是世妇女御者，案《二十七世妇职》云“帅女宫为盛”。《女御职》云“凡祭祀赞世妇”，郑注云：“助其帅莅女宫。”是以知盛世妇、女御之事也。

　　相外内宗之礼事。（同姓异姓之女有爵佐后者。
　　○相，息亮反。）

　　[疏]注“同姓”至“后者”
　　○释曰：郑以同姓异姓之女有爵以解外内宗者，《序官》云：“内宗，凡内女之有爵者”，是同姓之女有爵；又云：“外宗，凡外女之有爵者”，是异姓之女有爵，故知之也。知相是佐后者，《外宗》云“佐后荐彻豆笾”，《内宗》云“及以乐彻则佐传豆笾”，注云“佐外宗”，故知外内宗转相佐后，此官相之也。

　　大宾客之飨食亦如之。（比帅诏相其事同。）

　　[疏]“大灾”至“如之”
　　○释曰：宾客飨食，王后亦有助王礼宾之法。故《内宰》“凡宾客之裸献瑶爵，皆赞”，注云：“谓王同姓及二王之後来朝觐为宾客者，裸之礼，亚王而礼宾。献，谓王飨燕，亚王献宾也。瑶爵，所以亚王酬宾也。”是其飨有后事也。彼不言飨食之礼，亦当有后助王之事，故此言之也。
　　○注“比帅”至“事同”
　　○释曰：此总说上文四经，所云比帅诏相，言相取同，其事则同，故云“亦如之”耳。

　　大丧，比外内命妇之朝莫哭，不敬者而苛罚之。（苛，谴也。
　　○莫，音暮，下同。苛，胡何反。谴，弃战反。）

　　[疏]“大丧”至“罚之”
　　○释曰：大丧谓王丧。王丧，则殡後有朝夕哭事。外命妇，朝廷卿大夫士之妻。内命妇，凡九嫔已下。以尊卑为位而哭。而有不敬者，则呵责罚之。

　　凡王后有联事於妇人，则诏相。（郑司农云：“谓爵妇人。”玄谓拜，拜谢之也。《丧大记》曰：“夫人亦拜寄公夫人於堂上。”）

　　[疏]注“郑司”至“堂上”
　　○释曰：先郑云“谓爵妇人”者，此经自以为一义，不达上大丧之事。言爵妇人者，天子命其臣，后亦命其妇，是爵命妇人也。言“王后有拜事於妇人”，谓受爵命之时，有拜谢王后也。後郑不从者，上言大丧，下言后之拜事，则所拜者为大丧而拜，故引《丧大记》为证。但《丧大记》所云者，是诸侯之丧。主人拜寄公於门西，夫人亦拜寄公夫人於堂上，其寄公与主人体敌故也。明知天子之丧，世子亦拜二王後於堂下，后亦拜二王後夫人於堂上可知。是以僖公二十四年《左氏传》云，宋公过郑，郑伯问礼於皇武子，武子对曰：“宋於周为客，天子有事番焉，有丧拜焉。”谓王丧，二王後来奔，嗣王拜之，明二王後夫人来吊，后有拜法。若然，二王後夫人得有赴王丧者，或夫人家在畿内，来归宁，值王丧则吊赴也。

　　凡内事有达於外官者，世妇掌之。（主通之，使相共授。）

　　[疏]注“主通”至“共授”
　　○释曰：王后六宫之内有徵索之事，须通达於外官者，世妇宫卿主通之，使相共给付授之也。

　　内宗掌宗庙之祭祀荐加豆笾，（加爵之豆笾。故书为笾豆。郑司农云：“谓妇人所荐。”杜子春云：“当为豆笾。”）

　　[疏]“内宗”至“豆笾”
　　○释曰：妇人无外事，惟有宗庙祭祀荐加豆笾。以豆笾是妇人之事，故荐之。
　　○注“加爵”至“豆笾”
　　○释曰：郑知加豆笾是加爵之豆笾者，以其食後称加，《特牲》、《少牢》食後三献为正献，其後皆有加爵。今天子礼，以尸既食後，亚献尸为加，此时荐之，故云加爵之豆笾，即《醢人》、《笾人》加豆加笾之实是也。

　　及以乐彻，则佐传豆笾。（佐传，佐外宗。
　　○传，直专反，注同。）

　　[疏]注“佐传佐外宗”
　　○释曰：郑知佐外宗者，见《外宗》云“佐王后荐玉豆笾”，故云佐外宗也。但笾豆后於神前彻之，传与外宗，外宗传与内宗，内宗传与外者，故知佐传也。

　　宾客之飨食亦如之。王后有事则从。大丧，序哭者。（次序外内宗及命妇哭王。
　　○从，才用反。）

　　[疏]“宾客”至“如之”
　　○释曰：飨食宾客俱在庙，飨食讫，彻器，与祭祀同，亦后彻，外内宗佐传，故云“亦如之”。
　　○“王后有事则从”
　　○释曰：内宗於后有事皆从，故於此总结之也。
　　○注“次序”至“哭王”
　　○释曰：知次序外内宗者，见《外宗》云“大丧则叙外内朝莫哭者”，故知所次序有外内宗也。知有命妇者，上《世妇职》已云“大丧此外内命妇之朝莫哭者”，故序哭中有命妇也。

