<!-- { "loadSidebar": true } -->

　　共宾客之礼酒，共后之致饮于宾客之礼医酏糟，皆使其士奉之。（礼酒，王所致酒也。王致酒，后致饮，夫妇之义。糟，医酏不者。曰清，不曰糟。后致饮，无醴医酏不清者，与王同体，屈也，亦因以少为贵。士谓酒人、浆人、奄士。）

　　[疏]“共宾”至“奉之”
　　○释曰：云“共宾客之礼酒”者，谓王有故，不亲飨燕，传人致酒於客馆。云“共后之致饮于宾客之礼医酏糟”者，言致饮之中取二饮以致之。云医酏糟者，谓医酏不者也。云“皆使其士奉之”者，酒使酒人，浆使浆人，皆奄士，故云使其士奉之。
　　○注“礼酒”至“奄士”
　　○释曰：言“礼酒，王所致酒也”者，下《酒人》云“宾客之陈酒”。彼言陈，谓若致飨饩，列陈於客馆中。言礼酒不言陈，谓飨燕之酒，王当亲飨燕，王有故，则使人就馆，以酬币致之。云“王致酒，后致饮，夫妇之义”者，酒是阳，故王致之。饮是阴，故后致之。是阴阳相成，故云夫妇之义。云“后致饮，无醴医酏不清者，与王同体，屈也”者，言后致饮无醴医酏不清者，对下《浆人》“共夫人致饮於宾客之礼，清醴医酏糟，而奉之”，谓夫人卑於后，致三饮医酏糟上，加之以清醴。今后尊，唯有医酏二饮，无清醴。既无清醴，医酏当清，今皆不清者，以其后尊，夫妻片合，与王同体，故屈。夫人卑，与王不同体，得申，故加之以清醴也。云“亦因以少为贵”者，案《礼器》云“有以少为贵者，天子无介，祭天特牲”。是以少为贵。则夫人三饮，后二饮，是因以少为贵。云“士谓酒人、浆人、奄士”者，案《序官》，酒人奄十人，浆人奄五人，皆不言士。此经注皆士者，为官首当是士。但非贤，故不言士。内小臣是奄而称士，郑云异其贤。

　　凡王之燕饮酒，共其计，酒正奉之。（共其计者，献酬多少，度当足也。故书“酒正”无酒字。郑司农云：“正奉之，酒正奉之也。”
　　○度，徒洛反。）

　　[疏]“凡王”至“奉之”
　　○释曰：谓王与群臣燕饮之酒。共其计者，谓计群臣多少，以足为度。酒正奉之者，以其共王，故酒正自奉之。

　　凡飨士庶子，飨耆老孤子，皆共其酒，无酌数。（要以醉为度。）

　　[疏]“凡飨”至“酌数”
　　○释曰：言“飨士庶子”，谓若《宫伯》宿卫王宫者，士，子；庶子，其支庶。云“飨耆老孤子”者，谓《外饔》注：耆老谓国老，孤子者，谓死王事之子。王皆飨养之，则共其酒。

　　掌酒之赐颁，皆有法以行之。（法，尊卑之差。）

　　[疏]“掌酒”至“行之”
　　○释曰：云“赐颁皆有法以行之”者，谓以酒颁群臣也。皆有法以行之者，尊者得多，卑者得少，多少皆有常法。言以行之者，谓依法给之。

　　凡有秩酒者，以书契授之。（郑司农云：“有秩酒者，给事中予之酒。秩，常也。常受酒者，《国语》曰：至于今秩之。”玄谓所秩者，谓老臣。《王制》曰：“七十不俟朝，八十月告存，九十日有秩。”
　　○朝，直遥反。）

　　[疏]“凡有”至“授之”
　　○释曰：秩，常也。谓若老臣年九十已上，常与之酒。云“以书契授之已上者，谓酒正授使者酒，书之多少，以为契要而与之，故云以书契授之。
　　○注“郑司”至“有秩”
　　○释曰：郑司农云“有秩酒者，给事中予之酒。秩，常也。常受酒者”，司农之意，谓在朝群臣，亲近於王，总名给事中，王常以酒与之，故云常受酒者。又引《国语》者，案《楚语》云：“斗且廷见令尹子常，闻子常畜货聚马，斗且廷以为非，遂陈令尹子文之行，云“昔斗子文三舍令尹，无一日之积。成王闻子文行，於是每朝设脯一束、糗一篚，以羞子文。至於今秩之。”後郑皆不从之者，给事中与之酒，不言秩，因朝而羞子文，又非酒，故不从之矣。引《王制》曰“七十不俟朝”者，谓不待朝事毕即去。“八十月告有”者，谓月月使报告老人有否。“九十日有秩”者，谓日日有秩膳，即此经秩酒是也，故引以为证。

　　酒正之出，日入其成，月入其要，小宰听之。（出谓授酒材及用酒之多少也。受用酒者，日言其计於酒正，酒正月尽言於小宰。）

　　[疏]“酒正”至“听之”
　　○释曰：言“酒正之出”者，谓授酒材与酒人，及出酒与人。云“日入其成”者，谓酒人用多少，日计所用酒，以此成入於酒正。云“月入其要”者，谓酒正得酒人日计文书，日计其月要，至月尽，以月计文书入於小宰，故云月入其要。“小宰听之”者，小宰得酒正文书，听断之，知其得失。
　　○注“出谓”至“小宰”
　　○释曰：言“出谓授酒材”者，谓授酒人以其材，《酒正职》首所言者是也。“及用酒之多少”者，谓若共五齐三酒以下是也。云“受用酒者，日言其计於酒正”者，受用酒谓用酒多少，是酒人也。故曰言其计於酒正也。云“酒正月尽言於小宰”者，释经月入其要。

　　岁终则会，唯王及后之饮酒不会。以酒式诛赏。（诛赏作酒之善恶者。）

　　[疏]“岁终”至“诛赏”
　　○释曰：直言“唯王及后不会”，不云世子，以其酒与膳异。膳羞食之正，则世子亦不会。膳禽食之加，世子会之，酒亦为加，故亦会之。“以酒式诛赏”者，作酒有旧法式，依法善者则赏之，恶者则诛责之。

　　酒人掌为五齐三酒，祭祀则共奉之，以役世妇。（世妇谓宫卿之官，掌女宫之宿戒，及祭祀，比其具。酒人共酒，因留与其奚为世妇役，亦官联。
　　○比，戚必履反，又毗志反，徐扶利反。）

　　[疏]“酒人”至“世妇”
　　○释曰：言“为五齐三酒”者，为犹作也。云“祭祀则共奉之”者，谓酒人共而奉之。云“以役世妇”者，属《春官》宫卿官也。酒人以奚送酒至世妇，因为世妇所役使。
　　○注“世妇”至“官联”
　　○释曰：云“世妇谓宫卿之官”者，所谓《春官》云“每宫卿一人”，故云世妇谓宫卿之官也。云“掌女宫之宿戒”者，此亦《世妇职》文。引此者，其职云“及祭，比其具”，则此酒等是，故送酒以往，为世妇所役。言“亦官联”者，即《小宰》云“祭祀之联事”是也。

　　共宾客之礼酒、饮酒而奉之。（酒正使之也。礼酒，飨燕之酒。饮酒，食之酒。此谓给宾客之稍，王不亲飨燕，不亲食，而使人各以其爵，以酬币侑币致之，则从而以酒往。
　　○亲食，音嗣。侑，音又。）

　　[疏]“共宾”至“奉之”
　　○释曰：云“共宾客之礼酒饮酒”者，此二者酒正使酒人奉授宾客。
　　○注“酒正”至“酒往”
　　○释曰：知酒正使之者，《酒正》云：“共宾客之礼酒，使其士奉之。”士即此酒人也。彼不言饮酒者，礼酒中可以兼之矣。云“礼酒，飨燕之酒”者，谓飨燕食宾之酒也。云“饮酒，食之酒”者，谓食时有酒者。《曲礼》云“酒浆处右”，则此非献酬酒，是口之酒也。云“此谓给宾之稍”者，此礼酒、饮酒，总言王若不亲燕饮食，则使人致之於客馆，任宾客稍稍用之，故云给宾客之稍。云“王不亲飨燕，不亲食”者，谓王有故，不得速宾，亲行此三者。云“使人各以其爵，以酬币侑币致之”者，此并《聘礼》文。案彼云：“若不亲食，使大夫各以其爵朝服，致之以侑币，致飨以酬币亦如之。”彼虽无致燕法，案《鹿鸣》燕群臣嘉宾，有实币帛，则致燕亦以酬币致之，与飨同。云“各以其爵”者，则诸侯来朝，遣三公致飨；卿来聘，遣卿大夫致飨。燕以酬币，致食以侑币，故云“酬币侑币致之”。云“则从而以酒往”者，谓酒人以酒从使人欲往客馆，授与宾客。

　　凡事，共酒而入于酒府。（入于酒正之府者，是王燕饮之酒，酒正当奉之。）

　　[疏]“凡事”至“酒府”
　　○释曰：此谓酒正所奉者，则《酒正》云“凡王之燕饮酒，酒正奉之”。并共王之四饮三酒之馔，亦是酒正奉之。以其事非一，故言凡事共酒入於酒正之府。

　　凡祭祀，共酒以往。（不言奉，小祭祀。）

　　[疏]“凡祭”至“以往”
　　○释曰：上云祭祀共奉之，谓大祭、次祭。此不言奉，谓小祭祀，王玄冕所祭者，故云“共酒以往”。

　　宾客之陈酒亦如之。（谓若归饔饩之酒，亦自有奉之者，以酒从往。）

　　[疏]“宾客”至“如之”
　　○释曰：谓上公饔饩九牢之等。案《聘礼》云，卿韦弁归饔饩牲牢及刍薪米禾等，并归於客馆。彼入壶设於西序，北上。天子致礼於诸侯，亦当陈於西序，故云宾客之陈酒。亦如之者，亦以酒从使人往。
　　○注“谓若”至“从往”
　　○释曰：经直云宾客陈酒，不指斥言饔饩，郑不敢正言，故言若饔饩之酒。云“亦自有奉之者”，谓使卿韦弁归之者是也。云“以酒从往”者，谓卿韦弁归饔饩等之时，亦使人以此酒从往致之。

　　浆人掌共王之六饮，水、浆、醴、凉、医、酏，入于酒府。（王之六饮，亦酒正当奉之。醴，醴清也。郑司农云：“凉，以水和酒也。”玄谓凉，今寒粥，若糗饭杂水也。酒正不辨水凉者，无厚薄之齐。
　　○糗，丘酉反，又昌绍反。）

　　[疏]“浆人”至“酒府”
　　○释曰：言“入於酒府”者，亦入於酒正之府，与三酒同，以其酒正奉之故也。
　　○注“王之”至“之齐”
　　○释曰：云“王之六饮，亦酒正当奉之”者，亦如酒人共酒入於酒府，酒正奉之，故此云亦酒正当奉之。言“当”者，《酒正》所云有不自奉者，唯共王乃奉之，故云当。云“醴，醴清也”者，酒正辨四饮，言清不言醴，彼郑云清，醴之者。此浆人言醴不言清，谓醴之不，清浊虽殊，本是一物，故云醴清也。郑司农云“凉以水和酒也”者，和水非人所饮。又且若以酒和水，即是厚薄之齐，酒正何因不辨之乎，故後郑不从。“玄谓凉，今寒粥，若糗饭杂水也”者，案《内则》，饮内有滥无凉，彼郑云，以《周礼》六饮校之，则滥，凉也。纪、莒之间名诸为滥，言诸者，非一之义。《内则》名凉为滥，参验相当，故郑云“凉，今寒粥，若糗饭杂水也”。云“酒正不辨水凉者，无厚薄之齐”者，此文六饮，并有水凉。酒正辨四饮，无水凉，以其水则临时取用，凉则至用乃和，二者并不须豫辨，故言无厚薄之齐。

　　共宾客之稍礼。（稍礼，非飧饔之礼，留间，王稍所给宾客者。浆人所给亦六饮而已。
　　○间，如字，馀音间。）

　　[疏]注“稍礼”至“而已”
