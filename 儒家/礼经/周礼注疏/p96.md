<!-- { "loadSidebar": true } -->
　　凡民之贷者，与其有司辨而授之，以国服为之息。（有司，其所属吏也。与之别其贷民之物，定其贾以与之。郑司农云：“贷者，谓从官借本贾也，故有息，使民弗利，以其所贾之国所出为息也。假令其国出丝絮，则以丝絮偿；其国出葛，则以葛偿。”玄谓以国服为之息，以其於国服事之税为息也。於国事受园廛之田而贷万泉者，则期出息五百。王莽时民贷以治产业者，但计赢所得受息，无过岁什一。
　　○之贷，音待，注不出者同。别，彼列反。贷民，音吐代反。本贾，音嫁，一音古。所贾，音古。令，力呈反。偿，时亮反。）

　　[疏]“凡民”至“之息”
　　○释曰：贷者，即今之举物生利，与上文不同。云“与其有司辨而授之”者，谓别其所授之物以与之。云“以国服为之息”者，所出之利各以国服而为息也。
　　○注“有司”至“什一”
　　○释曰：云“有司，其所属吏也”者，此则上文有司，一也。若然，此经不言都鄙主者，有司中兼之，故上注亦云本所属吏，是柢本中兼二者。云“与之别其贷民之物”者，但泉府中所藏之物种类不同，欲授民之时，先当分别，又当定其贾数以与之。先郑“以所贾之国所出为息”已下，後郑不从者，凡言服者，服事为名，此经以民之服事，唯出税是也。则《载师》云“二十而一”已下是也。是以郑引《载师》“受园廛之田而贷万泉者，则期出息五百”。万泉出息五百，计当二十而取一。若然，近郊十一者，万泉期出息一千；远郊二十而三者，万泉期出息一千五百；甸稍县都之民，万泉期出息二千。郑直云园廛者，略举以言之也。云“王莽时民贷以治产业者，但计赢所得受息，无过岁什一”者，此则与周少异，周时不计其赢所得多少，据本徵利。王莽时，虽计本多少为定，及其徵科，唯据所赢多少。假令万泉岁还，赢万泉徵一千，赢五千徵五百，馀皆据利徵什一也。

　　凡国之财用取具焉，岁终，则会其出入而纳其馀。（会，计也。纳，入也。入馀於职币。
　　○会，古外反，後放此。）

　　[疏]“凡国”至“其馀”
　　○释曰：云“凡国事之财用取具焉”者，言事，谓有司为国家之事，兴作用财物者，皆来向泉府取财为具焉。泉府财尽，乃於馀府别取焉。云“岁终则会其出入”，出谓出府会计用财，入谓於《廛人》敛取纟次布已下。云“纳其馀”者，若国家来取财，不尽而有馀，则纳与天官职币，职币别出与人，故云纳其馀也。

　　司门，掌授管键，以启闭国门。（郑司农云：“键读为蹇。管谓也。键谓牡。”
　　○键，其展反，又其偃反，司农音蹇，居免反。，羊略反。）

　　[疏]“司门”至“国门”
　　○释曰：云“掌授管键，以启闭国门”者，谓用管以启门，用键牡以闭门，故双言以启闭。国门则王城十二门者也。
　　○注“郑司”至“谓牡”
　　○释曰：先郑读键为蹇者，欲取其蹇涩之意。云“管谓也”者，即《月令》注“管，搏键器”是也。云“键谓牡”者，以入为牡，容者为牝者，若《尔雅》“走曰牝牡”也。

　　几出入不物者，正其货贿，凡财物犯禁者举之，（不物，衣服视占者不与众同，及所操物不如品式者。正读为征，征税也。犯禁，谓商所不资者，举之没入官。
　　○正其，音征。）

　　[疏]注“不物”至“入官”
　　○释曰：郑知不物是衣服之等者，见《王制》云“关执禁以几，禁异服，识异言”；《阍人》云“潜服贼器不入宫，奇服怪民不入宫”。明此司门亦然，故郑以不物衣服之等解之。但郑释不物之中有三事，一者衣服、二者占视皆不与众同，三者手所操持不如寻常品式。以其特异於人，此三者皆须诃问所以也。云“正读为征，征税也”者，下文云“国凶札，无关门之征”，明无凶札之时有征税，故读从征税之字也。云“犯禁者谓商所不资者”，商所资者，谓若《国语》云“冬资、夏资绵”之类，是商所豫资，待时而卖者，乃不为犯。其商所不资，谓非民常用之物，则举之没入官也。

　　以其财养死政之老与其孤。（财，所谓门关之委积也。死政之老，死国事者之父母也。孤，其子。）

　　[疏]注“则所”至“其子”
　　○释曰：云“财所谓门关之委积也”者，即上《遗人》云“门关之委积以养老孤”。云“死政之老，死国事者之父母也。孤，其子”者，即《外饔》云“邦饔耆老孤子”，义与此同。

　　祭祀之牛牲系焉，监门养之。（监门，门徒。
　　○，音计，本又作系。监，古衔反，注同。）

　　[疏]注“监门门徒”
　　○释曰：牧人六牲，至祭前三月，则使充人系而养之。若天地宗庙，则系於牢，刍之三月。若其散祭祀之牲，则不在牢，遣此监门门徒养之，不必三月也。

　　凡岁时之门，受其馀。（郑司农云：“受祭门之馀。”）

　　[疏]“凡四”至“其馀”
　　○释曰：“凡岁时之门”者，岁之四时，祭门非一，故云“凡”以总之。若《月令》“秋祭门”者，是祭庙门。此门亦谓国门十二者，除四时祭外，仍有为水祈祷，故《左氏》庄公二十五年，秋，大水，有用牲于门之事。

　　凡四方之宾客造焉，则以告。（造，犹至也。告，告於王而止客以俟逆。
　　○造，七到反，注同。）

　　[疏]“凡四”至“以告”
　　○释曰：谓四方诸侯来朝觐，至关，关人告王。至郊，郊人告王。至国门，门人告王。王得告，皆遗人往迎，故先郑云止客以俟逆也。

　　司关，掌国货之节，以联门市。（货节，谓商本所发司市之玺节也。自外来者，则案其节，而书其货之多少，通之国门，国门通之司市。自内出者，司市为之玺节，通之国门，国门通之关门。参相联以检猾商。
　　○猾，音滑。）

　　[疏]注“货节”至“猾商”
　　○释曰：案下文《掌节》云“货贿用玺节”，则玺节主通货贿。若然，玺节亦可先从王司市而出。郑今解经玺节，先从邦国向内而言者，以其司关在境，而先云掌国货之节，後云以联门市，是从外向内之言，故郑亦顺经先从邦国司市解之也。云“案其节而书其货之多少，通之国门，国门通之司市”者，将送商人，面执节者别有过所文书，若下文节传，当载人年几及物多少，至关至门皆别写一通，入关家门家，乃案勘而过。其自内出者，义亦然。云“参相连以检猾商”者，司市与关及门，三处相连，恐奸猾商人或以多为少，或隐而不出而避税，故相连以检括之也。其远郊近郊，虽不置官掌之，亦应有人几问，但无税法，故不言耳。

　　司货贿之出入者，掌其治禁与其征廛。（征廛者，货贿之税与所止邸舍也。关下亦有邸客舍，其出布如市之廛。
　　○治，直吏反。）

　　[疏]“司货”至“征廛”
　　○释曰：司，主也。主货贿出入，谓上经以联门市者是也。云“与其征廛”者，征谓税，廛谓邸舍，一事双言也。
　　○注“征廛”至“之廛”
　　○释曰：云“关下亦有邸客舍，其出布如市之廛”者，案上文《廛人》有廛布，郑云：“廛，邸舍。”此关旁亦有邸舍，商人於关停止则有税，故云如市之廛也。

　　凡货不出於关者，举其货，罚其人。（不出於关，谓从私道出辟税者，则没其财而挞其人。
　　○辟，音避，一音芳益反。）

　　[疏]注“不出”至“其人”
　　○释曰：注云“没其财”者，解经“举其货”。“挞其人”者，解经“罚其人”。案：上宪罚之等皆是挞，但举其货已是罚物，故知罚其人是挞之可知也。

　　凡所达货贿者，则以节传出之。（商或取货於民间，无玺节者至关，关为之玺节及传出之。其有玺节亦为之传。传如今移过所文书。
　　○传，张恋反，注下皆同。）

　　[疏]“凡所”至“出之”
　　○释曰：此文重释上国货之节。上直云玺节，此经兼有传，传则过所文书。
　　○注“商或”至“文书”
　　○释曰：郑云“商或取货於民间，无玺节者至关，关为之玺节”者，若本由王市而出，则司市为之玺节。商或於民间者，或在郊内、关内民间买得物货，不得向司市取玺节，故因向关外则便於关取节而出。若在城内民间资货者，司关为玺节以出之。授节者即授传与之。

　　国凶札，则无关门之征，犹几。（郑司农云：“凶，谓凶年饥荒也。札，谓疾疫死亡也。越人谓死为札。《春秋传》曰：‘札瘥夭昏。’无关门之征者，出入关门无租税。犹几，谓无租税犹苛察，不得令奸人出入。《孟子》曰：‘关几而不征，则天下之行旅皆说而原出於其涂。’”
　　○札，侧八反，又音截。瘥，才何反，病也。苛，呼多反，又音何。令，力呈反。说，音悦。）

　　[疏]“国凶”至“犹几”
　　○释曰：此司关所掌兼言门者，门关同类，无征是同。司门既不言，故於关并言门也。
　　○注“郑司”至“其涂”
　　○释曰：上注札为疫病，此司农以札为死，则札因，病而死义得两兼。是以引越人谓死为札也。云《春秋传》者，昭十九年《左氏》云：“郑驷偃卒，其父兄立子瑕。子产曰：‘寡君之二三臣札瘥夭昏。’”注云：“大死曰札，小疫曰瘥，短折曰夭，未名曰昏。”又《洪范》云“六极，一曰凶短折”，注云：“未龀曰凶，未冠曰短，未昏曰折。”并无正文，望经为说耳。引《春秋》者，证札为大疫也。引《孟子》者，案《孟子》云：“尊贤使能，俊杰在位，则天下之士皆说而原立於朝矣。市廛而不征，法而不廛，则天下之商皆说而原藏於市矣。关几而不征，则天下之行旅皆说而原出於其涂矣。耕者助而不税，则天下之民皆说而原耕於其野矣。廛无夫里之布，则天下之民皆说而原为之民矣。信能行此五者，则邻国之民，仰之如父母矣。率其子弟，以攻其父母，自有生民已来，未有能济者也。如是，则无敌於天下，无敌於天下然而不王者，未之有也。”此陈正法，与周异。引之者，彼正法不征商旅则有说，此经有故不征，亦所以说民，故取一边为证也。

　　凡四方之宾客句攵关，则为之告。（谓朝聘者也。句攵关，犹谒关人也。郑司农说以《国语》曰：“周之秩官有之曰：‘敌国宾至，关尹以告，行理以节逆之。’”
　　○句攵，音叩，苦狗反。为，于伪反。朝，直遥反。）

　　[疏]“凡四”至“之告”
　　○释曰：句攵犹至也。畿外诸侯来朝，使卿大夫来大聘、小聘，但至关门，皆先谒关人。关人止客，则奔告王。王使小行人逆劳於畿也。
