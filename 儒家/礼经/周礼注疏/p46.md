<!-- { "loadSidebar": true } -->
　　○释曰：郑知宾客是王同姓及二王之後者，见《大行人》云“上公之礼，再而酢，侯伯一而酢，子男一不酢”，则是上公乃有再，王先一，次后再。按《孝经纬》云“二王之後称公”，则知二王之後有后也。又案《巾车》云“同姓金路”郑云：“王子母弟虽为侯伯，画服如上公。”则此云王之同姓，亦谓为侯伯得与上公同再，亦有后可知，若同姓为子男者，则与异姓同一，无后也。故郑云“谓王同姓及二王之後来朝觐为宾客者”。但时大宗伯代后，至于拜送则后，则内宰亦赞后拜送爵。云“之礼，亚王而礼宾”者，案《聘礼》有以醴礼宾之言，故郑依而言之。若据《大行人》，则云也。云“献谓王飨燕亚王献宾也”者，后之者，飨燕亦与焉。案《掌客》云，上公三飨三食三燕，侯伯再飨再食再燕，子男一飨一食一燕。无饮酒之礼，唯有飨燕耳。飨者亨大牢以饮宾，立行礼在庙，献依命数，爵盈而不饮。燕礼其牲狗，行一献之礼，四举旅降，脱屦，升坐，其爵以醉为度。飨燕皆有献宾酬宾，后亦助王献宾酬宾之事，内宰皆赞后也。引《坊记》者，阳国之侯来朝於穆侯，穆侯飨阳侯之时，穆侯夫人亦助君献酬于宾。其时阳侯见穆侯夫人色美，遂杀穆侯而窃其夫人归国，故大飨废夫人之礼。引之者，证古者诸侯夫人助君飨宾，明天子后亦有助王飨燕宾，故经云“后献之事也”。

　　致后之宾客之礼。（谓诸侯来朝觐及女宾之宾客。）

　　[疏]注“谓诸”至“宾客”
　　○释曰：“致后之宾客之礼”者，谓若《酒正》云“致后之宾客之礼”。其掌客致夫人之礼，彼诸侯夫人致礼于宾客法，明后亦致牢礼於宾客，郑注《掌客》“凡夫人礼，皆使下大夫致之”，则此内宰亦下大夫也。云“女宾之宾客”者，谓畿内同姓诸侯夫人有会见王后之法，故亦致礼焉。

　　凡丧事，佐后使治外内命妇，正其服位。（使，使其属之上士。内命妇谓九嫔、世妇、女御。郑司农云：“外命妇，卿大夫之妻，王命其夫，后命其妇。”玄谓士妻亦为命妇。）

　　[疏]“凡丧”至“服位”
　　○释曰：丧言“凡”，则王及后、世子已下皆是，以其皆有服位，故云凡以广之。凡有丧事，内宰皆佐后，使其属官治外内之命妇，正其服之精粗、位之前後也。
　　○注“使使”至“命妇”
　　○释曰：以外内命妇卑，故内宰不自治之，故经云“使”，明使其属之上士治之。云“内命妇，谓九嫔世妇女御”者，以其对外命妇，故知内命妇是九嫔已下可知也。不言三夫人者，三夫人从后，不在治限，故不言也。司农云“王命其夫，后命其妇”者，先郑见《礼记 玉藻》曰“君命屈狄”，是子男夫人，彼是后命之，明王朝之臣亦王命其夫，后命其妇可知。“玄谓士妻亦为命妇”者，夏、殷之礼，爵命不及於士。周之礼上士三命，中士再命，下士一命，夫尊于朝，妻荣于室，明士妻亦为命妇可知。若然，《丧服》命夫命妇，皆据大夫不含士者，彼据降服不降服为说，故唯据大夫为命夫，其妻为命妇，不及士也。

　　凡建国，佐后立市，设其次，置其叙，正其肆，陈其货贿，出其度、量、淳、制，祭之以阴礼。（布朝者，君所以建国也。建国者必面朝後市，王立朝而后立市，阴阳相承之义。次，司次也。叙，介次也。陈犹处也。度，丈尺也。量，豆区之属。郑司农云：“佐后立市者，始立市，后立之也。祭之以阴礼者，市中之社，先后所立社也。”故书淳为敦，杜子春读敦为纯，纯谓幅广也，制谓匹长。玄谓纯制，《天子巡守礼》所云“制币丈八尺，纯四<羽只>”与？阴礼，妇人之祭礼。
　　○淳，刘诸允反，注皆同，徐音纯。朝，直遥反，下同。介，音界，或作分，非。纯，诸允反，下同。<羽只>，音纸。与，音馀。）

　　[疏]“凡建”至“阴礼”
　　○释曰：王者建国，非定一所，随世而迁，谓若自契至汤八迁，大王迁岐，文王迁丰，武王迁镐，成王营洛，皆是建国。故云“凡”以该之也。凡建国，内宰佐后立市。“设其次”，谓司市所居。“置其叙”，谓胥师贾师等所居。“正其肆”，谓诸行列肆之等。“陈其货贿”，货贿为有诸物皆陈列之也。“出其度量”，谓内宰佐后，出度之丈尺、量之斗斛及出淳之幅广狭，并制之丈八尺。又於市中祭之以阴礼，谓妇人之祭礼也。
　　○注“市朝”至“祭礼”
　　○释曰：云“市朝者，君所以建国也”者，谓建国必须有市朝，故郑即覆释云“建国者必面朝後市”。面朝後市，乃《冬官 匠人》文。云“王立朝”者，即三朝皆王立之也。“而后立市”者，即此文是也。云“阴阳相成之义”者，朝是阳，王立之；市是阴，后立之。独阳不生，独阴不成，故云阴阳相成之义也。云“次，思次也”者，《地官 司市》云“思次介次”。彼注破思为司字解之。云“叙，介次也”者，亦《司市》文。介，副也。谓若胥师、贾师等所居也。案《司市》注：“次谓吏所治舍。思次、介次也，若今市亭然。叙肆，行列也。”与此注不同者，郑望文解之。彼经无肆文，故以叙为行列，并思次、介次共为一所解之。此文自有肆文，故分思次、介次别释也。云“陈犹处也”者，谓处置其货贿也。云“度，丈尺也”者，《律历》有分、寸、尺、丈、引五度，今只言丈尺，略言之也。云“量，豆区之属”者，此案《左氏》昭公传，晏子云“齐旧四量，豆、区、釜、钟”。又案《律历》五量，“、合、升、斗、斛”。此独言豆区者，“之属”中含之。又云“祭之以阴礼者，市中之社，先后所立社也”者，市乃先后所立，故以阴礼为市中之社，亦先后所立社也。云“故书淳为敦，杜子春读敦为纯，纯谓幅广也，制谓匹长。玄谓纯制，《天子巡守礼》所云制丈八尺，纯四<羽只>与”，此二者并增成子春义。赵商问云：“《天子巡守礼》，制丈八尺，纯四<羽只>何？”答云：“《巡守礼》：制丈八尺，咫八寸，四咫三尺二寸。又大广，四当为三，三八二十四，二尺四寸，幅广也。古三、四积画，是以三误为四也。”

　　中春，诏后帅外内命妇始蚕于北郊，以为祭服。（蚕于北郊，妇人以纯阴为尊。郊必有公桑蚕室焉。
　　○中，音仲。）

　　[疏]“中春”至“祭服”
　　○释曰：云“中春，诏后帅外内命妇始蚕于北郊”者，内宰以仲春二月诏告也，告后帅领外命妇、诸臣之妻、内命妇、三夫人已下，始蚕於北郊。云“以为祭服”者，《礼记 祭义》亦云“蚕事既毕，遂朱绿之，玄黄之，以为祭服”。此亦当染之以为祭服也。
　　○注“蚕于”至“室焉”
　　○释曰：云“蚕於北郊，妇人以纯阴为尊”者，案《礼记 祭统》云“天子亲耕於南郊”，郑以诸侯为少阳，是天子以纯阳为尊，则后蚕于北郊纯阴为尊也。云“郊必有公桑蚕室焉”者，案《月令》，三月，后妃亲东乡躬桑，此云二月，与彼不同者，案《马质》云“禁原蚕者”。彼注“天文辰为马”，引《蚕书》曰“蚕为龙精，月值大火，则浴其种。是蚕与马同气”。故此亦仲春始蚕。蚕者亦谓浴种。至三月临生蚕之时，又浴种，乃生之，故设文异也。

　　岁终，则会内人之稍食，稽其功事。（内人，主谓九御。）

　　[疏]“岁终”至“功事”
　　○释曰：“岁终”，亦谓周之季冬，内宰则会计内人女御之稍食。稍食，则月俸是也。云“稽其功事”者，稽，计也。又当计女御丝二者之功事，以知多少。
　　○注“内人主谓九御”
　　○释曰：知内人主是女御者，案《典妇功》“授嫔妇及内人女功之事赍”。嫔妇既是九嫔世妇，明内人是九御也。

　　佐后而受献功者，比其小大与其粗良而赏罚之。（献功者，九御之属。郑司农云：“而献功。”玄谓《典妇功》曰：“及秋献功。”）

　　[疏]“佐后”至“罚之”
　　○释曰：“佐后而受献功者”，谓内宰佐助后，而受女御等献丝之功布帛等。云“比其小大与其粗良”者，布帛之等，缕小者则细良，缕大者则粗恶。今言粗不云恶，言良不云细者，互见为义也。云“而赏罚之”者，良则赏之，粗则罚之。以示惩劝也。
　　○注“献功”至“秋献功”
　　○释曰：郑知献功是九御之属者，上文云“以妇职之法教九御”，明所受献功还是九御之属可知。司农云“而献功”，谓冬献功。玄引《典妇功职》秋献功，不从先郑者，以其内宰佐后受，明是妇官所造，还是典妇功、女御等秋献功也。

　　会内宫之财用。（计夫人以下所用财。）

　　[疏]“会内宫之财用”
　　○释曰：以其云内宫，是总六宫之内，所有财用皆会计之，故郑云计夫人以下所用财也。

　　正岁均其稍食，施其功事，宪禁令于王之北宫而纠其守。（均犹调度也，施犹赋也。北宫，后之六宫。谓之北宫者，系于王言之，明用王之禁令令之。守，宿卫者。
　　○调，徒吊反。度，待洛反，或如字。）

　　[疏]“正岁”至“其守”
　　○释曰：“正岁”，谓建寅之月，岁始，故总均宫中所受稍食月俸之人。因岁始，又施其女功丝之事。“宪禁令于王之北宫”者，亦以岁始。宪谓表县禁令于王之北宫。北宫则后宫。“而纠其守”者，谓宿卫之子弟，纠其惰慢者也。
　　○注“均犹”至“卫者”
　　○释曰：郑以均为调度者，受月请者，尊卑各有常度。今均之者，谓调之使依常度。云“谓之北宫者，系於王言之，明用王之禁令令之”者，欲见王有六寝，后有六宫，各自不同。必系王而言者，妇人有三从之义，后虽自有六宫，必资王之禁令，故系王而言也。云“守，宿卫”者，谓若宫伯所掌士庶子者也。

　　上春，诏王后帅六宫之人而生童之种，而献之于王。（六宫之人，夫人以下分居后之六宫者。古者使后宫藏种，以其有传类蕃孳之祥。必生而献之，示能育之，使不伤败，且以佐王耕事共郊也。郑司农云：“先种後孰谓之童，後种先孰谓之，王当以耕种于藉田。”玄谓《诗》云“黍稷童”是也。夫人以下分居后之六宫者，每宫九嫔一人，世妇三人，女御九人；其馀九嫔三人，世妇九人，女御二十七人，从后唯其所燕息焉。从后者五日而沐浴，其次又上十五日而遍云。夫人如三公，从容论妇礼。
