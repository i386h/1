<!-- { "loadSidebar": true } -->
　　○释曰：诸侯国无贡於王法，民间得税，大国半，次国三之一，小国四之一，皆市取当国所有以贡於王。即《大宰》“九贡”，《小行人》云“春入贡”及《禹贡》“厥篚厥贡”之类是也。故郑云“国之地物所有”也。

　　王将巡守，则戒于四方，曰：“各平乃守，考乃职事，无敢不敬戒，国有大刑。”（乃犹女也。守，谓国竟之内。职事，所当共具。
　　○女，音汝。竟，音境。共，音恭，又九用反。）

　　[疏]注“乃犹”至“共具”
　　○释曰：《职方氏》既主四方诸侯，故至十二年王将巡守之时，先以文书戒敕于四方曰，各汝当国所守境内，待王之务，无得失所。又当考校汝所拟供王职事，若不敬戒，国有大刑。大刑，谓杀之也。

　　及王之所行，先道，帅其属而巡戒令。（先道，先由王所从道，居前，行其前日所戒之令。）

　　[疏]注“先道”至“之令”
　　○释曰：此谓王将发行之时，即在王前巡行前日所施戒令豫备之等，如前所施以不。

　　王殷国亦如之。（殷犹众也。十二岁王若不巡守，则六服尽朝，谓之殷国。其戒四方诸侯，与巡守同。
　　○朝，直遥反。）

　　[疏]注“殷犹”至“守同”
　　○释曰：王有故，不巡守於方岳之下，则春东方尽来，夏南方尽来，秋西方尽来，冬北方尽来。王待之，亦各於其时。在国外为坛，行朝觐盟载之法。若然，则王自在国外为之，而云“亦如之”者，亦如上文戒令四方诸侯者。王殷国所在无常，或在畿内国城外即为之，或向畿外诸侯之国行之，故有戒令之事也。

　　土方氏掌土圭之法，以致日景。（致日景者，夏至景尺有五寸，冬至景丈三尺，其间则日有长短。）

　　[疏]注“致日”至“长短”
　　○释曰：按《玉人职》“土圭尺有五寸以致日”。先郑注《大司徒》，以为於颍川阳城，夏日至昼漏半，立八尺之表，表北得尺五寸景，与土圭等，则为地中，以建王国也。冬至景丈三尺者，亦於颍川阳城昼漏半，立八尺表，表北得丈三尺景，亦为地中。云“其间则日有长短”者，谓冬至日极短，夏至日极长。其极长极短之间，冬至後日渐长，夏至後日渐短。假令冬至日南至之後，日渐北之时，日行大分六小分四。大分者，一寸为十分。小分者，十分寸之一分，又为十分。但日景一寸，则於地千里。大分一为百里，小分一则为十里。则冬至後，日向南行六百四十里。但冬至丈三尺景，除本尺五寸外，加丈一尺五寸。从冬至至春分，昼夜等之时，则减五尺七寸半景。从春分到夏至，又减五尺七寸半景，则减昼丈一尺五寸。惟有尺五寸在，以为夏至之景。南戴日下万五千里，谓之地中。故云“其间则日有长短”也。

　　以土地相宅，而建邦国都鄙。（土地犹度地。知东西南北之深，而相其可居者。宅，居也。
　　○相，息亮反，注同。度，待洛反。深，尺鸩反。）

　　[疏]“以土”至“都鄙”
　　○释曰：上经据建王国度地法，此经据封畿外及畿内都鄙。
　　○注“土地”至“居也”
　　○释曰：景一寸差千里，一分则百里，但封邦国都鄙无过五百里已下，则取分，无取於寸。一分则百里，为男国，亦为大都。已上差之，二分则二百里子国，已外可知。若小都五十里，则为小分五分，若大夫二十五里，则为小分二分半。言“东西南北之深”者，景侵入为深，地之远近里数，侵入亦为深也。言相宅者，既欲度景，先相所居，乃後度之。

　　以辨土宜土化之法，而授任地者。（土宜，谓九直所宜也。土化，地之轻重粪种所宜用也。任地者，载师之属。
　　○直，张力反。犀，直吏反。种，章勇反。）

　　[疏]“以辨”至“地者”
　　○释曰：既为土方氏，非直度地相宅，亦当相地所宜，故须辨土宜并土化之法而授任地者，此谓以书作法授之。
　　○注“土宜”至“之属”
　　○释曰：九之文，出於九职。言土宜，明是土地所宜，故以此推之。云“土化，地之轻重粪种所宜用也”者，谓若《草人职》“掌粪种之法”。地有九种，轻重不同，其所用粪种，若用麋、用牛之等是也。云“任地者，载师之属”者，载师掌任地事，下文廛里已下，皆是任地之事也。

　　王巡守，则树王舍。（为之藩罗。）

　　[疏]注“为之藩罗，”
　　○释曰：谓若掌舍设┕互之时，则此官亦为王於外周树藩罗。

　　怀方氏掌来远方之民，致方贡，致远物，而送逆之，达之以节。（远方之民，四夷之民也。谕德延誉以来之。远物，九州之外无贡法而至者。达民以旌节，达贡物以玺节。）

　　[疏]“怀方”至“以节”
　　○释曰：既职名“怀方”，怀，来也，故来远方之民，及致方贡之等。
　　○注“远方”至“玺节”
　　○释曰：知“谕德延誉以来之”者，经直言“来远方”，不言别有馀事，故惟晓谕以王之德美，又延引以王之美誉以招来之。云“远物，九州之外无贡法而至”者，此经上云“致方贡”，谓六服诸侯，又云“致远物”，宜是藩国。是以《大行人》上云“侯服世一见，其贡祀物”之等，下文云“藩国世一见，各以贵宝为贽”，文与此相当，故知义然也。知“达民以旌节，达贡物以玺节”者，达民则行道路，贡物即是货贿，故《掌节》云“道路用旌节，货贿以玺节”是也。

　　治其委积、馆舍、饮食。（续食其往来。
　　○续食，音嗣。）

　　[疏]注“续食”至“往来”
　　○释曰：按《遗人》云：“十里有庐，庐有饮食。三十里有宿，宿有委。五十里有市，市有积。”《司仪》云：“遂行如入之积。”是续食其往来也。

　　合方氏掌达天下之道路，（津梁相奏，不得陷绝。
　　○奏，采豆反，本或作凑。）

　　[疏]“合方”至“道路”
　　○释曰：官名“合方氏”，当使天下和，合故通达天下道路。

　　通其财利，（茂迁其有无。）

　　[疏]注“茂迁其有无”
　　○释曰：按《尚书 益稷》云：“懋迁有无化居。”禹治水後，懋勉天下，徙有之无，易其居积，若材木徙川泽，鱼盐徙山林，是通其财利。

　　同其数器，（权衡不得有轻重。）

　　[疏]注“权衡”至“轻重”
　　○释曰：施教设治之方，先须均其度量权衡，是以天子巡守及王者新升皆为此事。故《尧曰》及《舜典》、《明堂位》皆陈数器之等。郑知此数器是权衡者，下别见度量，故知义然。

　　壹其度量，（尺丈釜锺不得有大小。）

　　[疏]“壹其度量”
　　○释曰：此云“壹”，即上“同”也。郑云“不得有大小”者，按《律历志》，以子黍中者九十黍，黄锺之长千二百黍，其实一，合为合，十合为升，十升为斗，十斗为斛，百黍为铢，二十四铢为两，十六两为斤，三十斤为钧，四钧为石。一黍为一分，十分为寸，十寸为尺，十尺为丈，十丈为引。是五度五量皆有大小也。

　　除其怨恶，（怨恶，邦国相侵虐。）

　　[疏]注“怨恶”至“侵虐”
　　○释曰：合方氏欲使人和合，故除其邦国相怨恶，即相侵伐及相虐杀之等也。

　　同其好善。（所好所善，谓风俗所高尚。
　　○好，呼报反，注及下同。高，如字，刘古到反。）

　　[疏]注“所好”至“高尚”
　　○释曰：按《孝经》“乐以移风易俗”，既风俗既风俗别言，则风、俗异矣。风，谓政教所施，故曰上以风化下，又云“风以动之”，是也。俗，谓民所承袭，故曰“君子行礼，不求变俗”，是也。风所高，解好；俗所尚，解善也。

　　训方氏掌道四方之政事与其上下之志，（道犹言也，为王说之。四方，诸侯也。上下，君臣也。
　　○为，于伪反，下同。）

　　[疏]“训方”至“之志”
　　○释曰：训方氏训四方美恶而向王言之，以其政事及君臣上下皆有善恶。

　　诵四方之传道。（传道，世世所传说往古之事也。为王诵之，若今论圣德尧舜之道矣。故书“传”为“傅”，杜子春云：“傅当作传，书亦或为传。”
　　○传，直专反。注同。）

　　[疏]“诵四方之传道”
　　○释曰：上所云政事及上下之志，知则向王道，未必诵之。此文，古昔之善道，恒诵之在口，王问则为王诵之。以其善道可传，故须诵之。

　　正岁，则布而训四方，（布告以教天下，使知世所善恶。）

　　[疏]注“布告”至“善恶”
　　○释曰：正岁，谓夏之建寅正月，则布告前所道所诵之事，教天下，使知世所善恶也。

　　而观新物。（四时於新物出则观之，以知民志所好恶。志淫行辟，则当以政教化正之。
　　○恶，乌路反。行辟，下孟反，下匹亦反。）

　　[疏]注“四时”至“正之”
　　○释曰：此训方观新物，知民善恶之情，谓若《王制》云：“命市纳贾，以知民之所好恶。志淫好僻，则当以政教化正之。”与此为类，故郑云以释经也。

　　形方氏掌制邦国之地域，而正其封疆，无有华离之地。（杜子春云：“离当为杂，书亦或为杂。”玄谓“华”读为“亻瓜哨”之亻瓜，正之使不亻瓜邪离绝。
　　○华，依注音亻瓜，苦蛙反。哨，刘羊售反，沈且笑反。邪，似嗟反。）

　　[疏]“形方”至“之地”
　　○释曰：形方氏主知四方土地形势，故使掌作邦国之地域大小形势，又当正其封疆，勿使相侵。
　　○注“杜子”至“离绝”
　　○释曰：王者地有亻瓜邪离绝，递相侵入不正，故今正之。亻瓜者，两头宽，中狭。邪者，谓一头宽，一头狭。云“亻瓜哨之亻瓜”者，《投壶礼》主人云“枉矢哨壶”，哨是不正之义，故读从之。

　　使小国事大国，大国比小国。（比犹亲也。《易 比 象》曰：“先王以建万国，亲诸侯。”）

　　[疏]“使小”至“小国”
　　○释曰：此亦如上《职方氏》云“大小相维”，义同。注言“亲诸侯”，使诸使相亲，递相朝聘是也。

　　山师掌山林之名，辨其物与其利害，而颁之于邦国，使致其珍异之物。（山林之名与物，若岱畎丝，峄阳孤桐矣。利，其中人用者。害，毒物及螫噬之虫兽。
　　○畎，古犬反，刘孤茗反，又孤善反。峄，音亦。螫，音释，刘呼洛反。噬，音逝。）

　　[疏]“山师”至“之物”
　　○释曰：此山师及下川师、原师等，皆是遥掌畿外邦国之内山川原隰之等，使出税珍异，以供王家也。
　　○注“山林”至“虫兽”
