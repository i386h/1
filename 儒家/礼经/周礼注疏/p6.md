<!-- { "loadSidebar": true } -->
　　[疏]“幕人”至“十人”
　　○释曰，在此者，案其职云“掌帷幕幄绶之事”，亦是安王身之事，故在此也。注“幕帷覆上者”
　　○释曰：案下职中郑注云：“在旁曰帷，在上曰幕。”是其幕乃帷之覆上者也。

　　掌次，下士四人，府四人，史二人，徒八十人。（次，自正之处。）

　　[疏]“掌次”至“十人”
　　○释曰：在此者，案其职云：“掌王次之法，以待张事。”幕人供之，掌次张之，故连类在此也。
　　○注“次自正之处”
　　○释曰：案其职云：“张大次设重重案皆是自止故云“自止之处也”。

　　大府，下大夫二人，上士四人，下士八人，府四人，史八人，贾十有六人，胥八人，徒八十人。（大府，为王治藏之长，若今司农矣。）

　　[疏]“大府”至“十人”
　　○释曰：在此者，案其职云“掌大贡九赋，受其货贿之入，颁其货贿于诸府”之事。案《尚书 洪范》云：“一曰食，二曰货。”已上皆言饮食，此次，言货贿，故大府在此也。有贾者，府官须有市买，并须知物货善恶故也。
　　○注“大府”至“农矣”
　　○释曰：大府与下诸府官为长，故以大夫为之。云“若今司农矣”者，汉时司农主府藏，故史游《章》云：“司农、少府国之渊。”

　　玉府，上士二人，中士四人，府二人，史二人，工八人，贾八人，胥四人，徒四十有八人。（工，能攻玉者。）

　　[疏]“玉府”至“八人”
　　○释曰：玉府在此者，案其职云“掌王之金玉、玩好、兵器，凡良货贿之藏”。以玉为主，故与大府同在此。有工八人者，以其使攻玉故也。有贾者，使辨玉之善恶、贵贱故也。
　　○注“工能攻玉者”
　　○释曰：工谓作工。案《诗》云“他山之石，可以攻玉”，故须工。

　　内府，中士二人，府一人，史二人，徒十人。（内府，主良货贿藏在内者。
　　○贿，呼罪反。）

　　[疏]“内府”
　　○释曰：内府在此者，案其职云“掌九贡、九赋、九功之货贿、良兵、良器”，故在此也。

　　外府，中士二人，府一人，史二人，徒十人。（外府，主泉藏在外者。）

　　[疏]“外府”至“十人”
　　○释曰：外府在此者，案其职云：“掌邦布之出入，以共百事”，故在此也。
　　○注“外府”至“外者”
　　○释曰：泉布本是外物，无在内府，故对内府为外也。

　　司会，中大夫二人，下大夫四人，上士八人，中士十有六人，府四人，史八人，胥五人，徒五十人。（会，大计也。司会，主天下之大计，计官之长，若今尚书。
　　○会，古外反，注同。尚，音常。）

　　[疏]“司会”至“十人”
　　○释曰：在此者，案其职云：“掌邦之六典、八法、八则之贰，以逆邦国、都鄙、官府之治。”主天下大计，货贿亦须计会，故与大府连类在此也。
　　○注“会大”至“尚书”
　　○释曰：言“会，大计”者，案宰夫职“日计曰成，月计曰要，岁计曰会”，故知会，大计也。云“主天下之大计”者，其职云“逆邦国、都鄙、官府”，是句考遍天下。云“若今尚书”者，汉之尚书亦主大计，故举以况之也。

　　司书，上士二人，中士四人，府二人，史四人，徒八人。（司书，主计会之簿书。
　　○簿，步古反。後簿书皆同。）

　　[疏]“主司书”至“簿书”
　　○释曰：司书在此者，会计之事，司书主之，故其职云“凡上之用财用，必考于司会”。故连类在此也。注言“簿书”者，古有简策以记事。若在君前，以笏记事。後代用簿。簿，今手版。故云吏当持簿，簿则簿书也。

　　职内，上士二人，中士四人，府四人，史四人，徒二十人。（职内，主入也。若今之泉所入谓之少内。
　　○少，诗照反。）

　　[疏]“职内”至“十人”
　　○释曰：在此者，案其职云“掌邦之赋入，辨其财用之物而执其总”，入太府者，皆由职内，亦有府义，故郑云“受用之府若职内”，故其职在此也。
　　○注“若今”至“少内”
　　○释曰：汉之少内，亦主泉所入。案王氏《汉官解》云：“小官啬夫各擅其职，谓仓库少内啬夫之属，各自擅其条理所职主。”由此言之，少内藏聚，似今之少府，但官卑职碎，以少为名。

　　职岁，上士四人，中士八人，府四人，史八人，徒二十人。（主岁计以岁断。
　　○断，丁乱反。）

　　[疏]“职岁”
　　○释曰：在此者，案其职云：“掌邦之赋出，以贰官府都鄙之财出赐之数，以待会计而考之。”总断一岁之大计，故与司会同在此也。

　　职币，上士二人，中士四人，府二人，史四人，贾四人，胥二人，徒二十人。

　　[疏]“职币”
　　○释曰：在此者，案其职云：“掌式法以敛官府、都鄙与凡用邦财者之币，以待上之赐予”，与职岁通职，故连类在此也。若然，此三职皆有府义，不得名府者，以财不久停故也。

　　司裘，中士二人，下士四人，府二人，史四人，徒四十人。

　　[疏]“司裘”
　　○释曰：在此者，案其职云：“掌为大裘，并掌皮”，亦有府义，故在此。

　　掌皮，下士四人，府二人，史四人，徒四十人。

　　[疏]“掌皮”
　　○释曰：在此者，案其职云：“掌秋敛皮，冬敛革，春献之”，亦有府义，故连类在此也。

　　内宰，下大夫二人，上士四人，中士八人，府四人，史八人，胥八人，徒八十人。（内宰，宫中官之长。）

　　[疏]“内宰”至“十人”
　　○释曰：名“内宰”者，对大宰治百官，内宰治妇人之事，故名内宰。然则大宰不称外者，为兼统内也。案其职云“掌治王内之政令”，又教后已下妇德之事，以王事少暇，故次在此也。
　　○注“内宰”至“之长”
　　○释曰：内宰与下女史已下为长，故郑云“宫中官之长”。

　　内小臣，奄上士四人，史二人，徒八人。（奄称士者，异其贤。）

　　[疏]“内小”至“八人”
　　○释曰：在此者，案其职云：“掌王后之命，正其服位”。案《夏官 大仆职》云：“出入王之大命，正其服位”，则此小臣侍后职与大仆侍王同，亦是佐后之事，故在此，用奄者，以其所掌在内故。
　　○注“奄称士者异其贤”
　　○释曰：案上酒人、浆人等奄并不称士，则非士也。独此云，以其有贤行命为士，故称士也。案：《诗》巷伯，奄官也。注云：“巷伯，内小臣，小臣於宫中为近，故谓之巷伯。”必知巷伯与小臣为一人者，以其俱名奄。又言巷，亦宫中为近。又称伯，长也。内小臣又称士，亦是长义，故知一人也。

　　阍人，王宫每门四人，囿游亦如之。（阍人，司昏晨以启闭者。刑人墨者使守门。囿，御苑也。游，离宫也。
　　○阍，音昏。囿，音又。ヵ，本亦作游，音由。）

　　[疏]“阍人”至“如之”
　　○释曰：在此者，以其掌守中门之禁，王宫在此，故亦在此。《周礼》之内，有同官别职，则此阍人每门及囿游同名阍人而职别。《山虞》、《泽虞》云“每大泽大山及川衡林衡”，亦是别职同官也。别官同职者，唯有官连耳。
　　○注“阍人”至“宫也”
　　○释曰：云“阍人，司昏晨以启闭”者，此《释名》阍人之意。昏时闭门，则此名阍人也。晨时启门，则《论语》谓之晨人也。皆以时事为名耳。又云“刑人墨者使守门”，此《秋官 掌戮》职文。郑彼注云：“黥者无妨於禁御，欲使守门。”案其职云：“掌守中门之禁。”言中门，则唯雉门耳。而言每门者，彼言中门，据有禁守者言之。其实王之五门，皆使墨者守之。或解以为王有五门，四面皆有中门，故言每门，义亦通也。案《礼记》云：“古者不使刑人守门。”彼郑注谓夏殷时。《公羊》云：“阍杀吴子馀祭，近刑人，轻死之道。”彼据人君加之宠，故云近刑人，轻死之道。若君有防卫，不亲近，则非近刑人。其劓者使守关，以其丑恶远之，不得约彼即以十二门皆使墨者也。《诗》云“昏靡共”，笺云“皆奄人”。彼据后宫门，故使奄者也。又云“囿御苑”者，案《诗》云：“王在灵囿”，注：“所以养禽兽，天子百里，诸侯四十里。”案《孟子》：齐宣王问《孟子》云：“文王之囿方七十里，犹以为小，寡人囿方四十里，犹以为大，何也？”孟子答：“文王之囿，刍荛者往焉，雉兔者往焉，与民同之，故以为小，不亦宜乎！君之囿，民杀其麋鹿者，如杀人之罪，民以为大，不亦宜乎！”则文王之囿方七十里者，大於诸侯，小於天子故也。《白虎通》又云：“天子百里，大国四十里，次国三十里，小国二十里。”与《孟子》不同者，《白虎通》细别言之也。又云“游，离宫”者，囿是大苑，其门皆使阍人守之也。此离宫，即囿游之兽禁，故彼郑云，谓囿之离宫小苑观处也。或以为游亦谓城郭中兴公所为者也。

　　寺人，王之正内五人。（寺之言侍也。《诗》云“寺人孟子”。正内，路寝。）

　　[疏]“寺人”至“五人”
　　○释曰：在此者，案其职云“掌王之内人及女宫之戒令”，故在此。
　　○注“寺之”至“路寝”
　　○释曰：云“寺之言侍”者，欲取亲近侍御之义。此奄人也。知者，见僖二十四年：晋文公既入，吕、欲焚公宫。寺人披请见，公使让之，且辞焉。披曰：“齐桓公置射钩而使管仲相，君若易之，行者甚众，岂唯刑臣。”彼寺人披自称刑人，明寺人奄人也。若然，寺人既掌内人，不掌男子。而秦诗云：“欲见国君，先令寺人”，而掌男子者，彼秦仲，宣王命作大夫，始大，有车马，其官未备，故寺人兼小臣，是以寺人得掌男子。《诗》云“寺人孟子”者，引证经寺人、孟子同也。又云“正内，路寝”者，寺人既不得在王之路寝，而云内正五人者，谓在后之路寝耳。若王之路寝，不得称内；以后宫，故以内言之。故先郑下注后六宫，前一後五，前一则路寝。

　　内竖，倍寺人之数。（竖，未冠者之官名。
　　○冠，古乱反。）

　　[疏]“内竖”至“之数”
　　○释曰：在此者，案其职云：“掌内外之通令，凡小事”。故与寺人连类在此也。
　　○注“竖未”至“官名”
　　○释曰：《春秋左氏传》叔孙穆子幸庚宗妇人而生牛，以为竖官。则亦童竖未冠者。必使童子为之者，郑於其职注云：“使童竖通王内外之命，给小事者，以其无与为礼，出入便疾也。”

