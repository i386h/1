<!-- { "loadSidebar": true } -->
　　○释曰：郑知“宾客、朝觐、宗遇，王乘金路”者，见《齐仆》云“当驭金路以宾”，又《齐右》亦云“会同宾客前齐车”，齐车即金路。朝觐宗遇即会同，故总以金路解之也。知“巡守、兵车之会，王乘戎路”者，以其同是军事，故知亦皆乘戎路也。知“皆建其大常”者，此大阅礼王建大常，即知巡守、兵车之会皆建大常也。云“《掌舍职》曰，为帷宫，设旌门”者，彼注云“谓王行昼止，则树旌以为门，彼官树之，此官供旌”。

　　大丧，共铭旌，（铭旌，王则大常也。《士丧礼》曰“为铭各以其物”。）建车之旌，及葬亦如之。（葬云建之，则行车解说之。
　　○说，吐活反。）

　　[疏]“建”至“如之”
　　○释曰：此谓在庙陈时建之，谓以旌建於遣车之上。及葬亦如之，此谓入圹亦建之。
　　○注“葬云”至“说之”
　　○释曰：郑云“葬云建之，则行车解说之”者，此释经“及葬亦如之”，在庙陈时云建，葬时亦建，则惟有在道去之，使人各执，遣车又当各执旌，是行车解说之也。

　　凡军事，建旌旗；及致民，置旗，弊之。（始置旗以致民，民至仆之，诛後至者。
　　○弊，婢世反，刘又薄计反。仆，薄比反，一音赴。）

　　[疏]“凡军”至“弊之”
　　○释曰：云“凡军事，建旌旗”者，当大司马欲致众之时，司常建之，此言为乃致而设。
　　○注“始置”至“至者”
　　○释曰：云“始置旗以致民”者，解经“及致民，置旗”也。又云“民至仆之，诛後至者”，释经“弊之”。

　　甸亦如之。

　　[疏]“甸亦如之”
　　○释曰：上云军事，谓出军征战。今此云“甸”，谓四时田猎。言“亦如之”者，亦如上建旌及致与弊之也。

　　凡射，共获旌。（获旌，获者所持旌。
　　○甸，音田。获，如字，李一音胡霸反。）

　　[疏]“凡射共获旌”
　　○释曰：言“凡射”者，则大射、宾射及燕射皆共之。
　　○注“获旌”至“持旌”
　　○释曰：谓若大射服不氏唱获所持之旌，三侯皆有获旌也。

　　岁时共更旌。（取旧予新。）

　　[疏]“岁时共更旌”
　　○释曰：谓受官旌旗用之者，岁之四时来换易，则司常取彼之旧与此之新也。

　　都宗人掌都宗祀之礼。凡都祭祀，致福于国。（都或有山川及因国无主九皇六十四民之祀，王子弟则立其祖王之庙，其祭祀王皆赐禽焉。主其礼者，警戒之，纠其戒具，其来致福，则帅而以造祭仆。）

　　[疏]注“都或”至“祭仆”
　　○释曰：知都有山川者，见《祭法》云：“山川丘陵能兴云雨，诸侯有其地则祭，无其地则不祭。”都祀畿内诸侯，明亦祭境内山川也。云“及因国无主九皇六十四民之祀”者，按《王制》云：“天子诸侯，祭因国之在其地而无主後者。”注云：“谓所因之国，先王先公有功德，宜享世祀，今绝无後，为之祭主者。”按《史记》，伏羲已前九皇六十四民，并是上古无名号之君。绝世无後，今宜主祭之也。云“王子弟则立其祖王之庙”者，《左氏传》庄二十八年云：“邑，有先君之主曰都。”明天子礼亦然。故知都内王子弟有祖王之庙也。云“其祭祀王皆赐禽焉”者，见《祭仆》云“王所不与，则赐之禽，都家亦如之”。玄谓“王所不与，同姓有先王之庙”。是赐禽法。云“其来致福，则帅而造祭仆”知者，见《祭仆》云“凡祭祀致福者，展而受之”。是造祭仆之事。

　　正都礼与其服。（禁督其违失者。服谓衣服及宫室车旗。）

　　[疏]注“禁督”至“车旗”
　　○释曰：郑云“禁督其违失”者，解经“正都礼”，礼中所含者多，故总以违失解之。云“服谓衣服及宫室车旗”者，解经“与其服”，郑并言宫室车旗者，经虽直举其服，服中可以兼宫室车旗，是以下文《家宗人》兼言宫室车旗之禁，明衣服之外，总须正之。

　　若有寇戎之事，则保群神之示。（守山川、丘陵、坟衍之坛域。
　　○，惟癸反，刘欲鬼反。）

　　[疏]注“守山”至“坛域”
　　○释曰：此经所云，据寇戎从外而入，故先保在郊之神位而言，是以郑云“守山川、丘陵、坟衍之坛域”也。按《小宗伯》云“兆山川丘陵於四郊”，彼惟不言坟衍，坟衍之位亦在四郊，皆须保之。言“”者，谓於中为坛，四畔为，举则坛见矣。

　　国有大故，则令祷祠；既祭，反命于国。（令，令都之有司也。祭谓报塞也。反命，还白王。
　　○祷，本亦作福，丁老反，一音丁报反。塞，西代反。）

　　[疏]注“令令”至“白王”
　　○释曰：郑知所令，令有司者，此都宗人是王家之官，王命使祷祠是都内之事，明所令，令都内之有司有事於神者也。云“祭谓报塞也”者，凡祈福曰祷，至於得福则曰祭，当与正祭同名祭，则是经言祭，据报塞而言也。云“反命，还白王”者，本以祷祠为奉王命，今祭讫，反以王命还白於王，故言还白王也。

　　家宗人掌家祭祀之礼。凡祭祀，致福。（大夫采地之所祀，与都同。若先王之子孙，亦有祖庙。）

　　[疏]注“大夫”至“祖庙”
　　○释曰：郑云“大夫采地之所祀”者，则家止谓大夫，不通公卿也。故《载师职》云：“家邑任稍地，小都任县地，大都任疆地。”是大夫采地称家，在三百里之内。卿为小都，在四百里。公为大都，在五百里。则上都宗人所主是也。言“所祀，与都同”者，据山川、九皇六十四民在其地者。云“若先王之子孙，亦有祖庙”者，亦如上都宗人，但天子与诸侯礼异。诸侯之卿大夫，同姓，邑有先君之主则曰都，无曰邑。天子之臣，同姓大夫虽有先君之主，亦曰邑也。此不言凡家祭祀致福于国者，举都而言，此家从可知。

　　国有大故，则令祷祠，反命。祭亦如之。（以王命令祷祠，归白王；於获福，又以王命令祭之，还又反命。）

　　[疏]“国有”至“如之”
　　○释曰：云“则令祷祠，反命”者，王以命令祷祠，祷祠讫反命於王，则与上文都宗人既祭反命于国为一也。此更言“祭亦如之”者，与上异，则此是祷祠讫，王复更有命祭，祭讫，亦反命。然彼此无异，但文有详略，则彼亦有此王命更祭之法，文不具也。

　　掌家礼与其衣服、宫室、车旗之禁令。（掌亦正也。不言寇戎保群神之，则都家自保之，都宗人所保者，谓王所祀明矣。）

　　[疏]注“掌亦”至“明矣”
　　○释曰：云“掌亦正”者，都宗人云“正”，故知此“掌”与彼“正”同。云“不言寇戎保群神之，则都家自保之者，此郑都家自解者，郑欲释经二处互见其文。何者？彼经言“若有寇戎之事，则保群神之”者，据王所命祀者而言，则此家宗人亦有王所命祀者，家宗人亦保之可知。此家宗人不言寇戎保群神之者，是王所不祀，家宗人自保之，则都宗人亦有王不祀者，都宗人自保之可知，故郑二者双言之。云“都宗人所保者，谓王所祀明矣”者，以王所不祀，宗人不保之，明宗人保者，王所祀也。

　　凡以神仕者，掌三辰之法，以犹鬼神示之居，辨其名物。（犹，图也。居谓坐也。天者，群神之精，日月星辰其著位也。以此图天神人鬼地祗之坐者，谓布祭众寡与其居句。《孝经》说郊祀之礼曰：“燔燎扫地，祭牲茧栗，或象天，酒旗坐星，厨、仓，具黍稷，布席，极敬心也。”言郊之布席，象五帝座。礼祭宗庙，序昭穆，亦又有似虚危。则祭天圜丘象北极，祭地方泽象后妃，及社稷之席皆有明法焉。《国语》曰：“古者民之精爽不携二者，而又能齐肃中正，其知能上下比义，其圣能光远宣朗，其明能光照之，其聪能听彻之，如是则神明降之，在男曰觋，在女曰巫，是之使制神之处位次主，而为之牲器时服。”巫既知神如此，又能居以天法，是以圣人祭之。今之巫祝，既ウ其义，何明之见？何法之行？正神不降，或於淫厉，苟贪货食，遂诬人神，令此道灭，痛矣。
　　○居，纪虑反。句，纪具反。茧，工典反。齐，侧皆反。知，音智。觋，胡历反，李音胡隔反。令，力呈反。）

　　[疏]“凡以”至“名物”
　　○释曰：《序官》注云：“神士者，男巫之俊。”知是巫者，此中掌三辰之法，以犹鬼神之居。按《外传》云：“在男曰觋，在女曰巫。”使制神之处位次主之度与此文合，故知此神仕是巫。
　　○注“犹图”至“痛矣。”
　　○释曰：云“天者，群神之精，日月星辰其著位也”者，郑以经直见三辰，不言天者，天体无形，人所不睹，惟睹三辰，故郑云天者群神之精，日月星辰是其著位者也。云“以此图天神人鬼地之坐”者，谓布祭众寡与其居句者，郑意鬼神之居止，是布祭於神，神有众寡多少，或居方为之，或句曲为之也。引《孝经》说郊祀者，《援神契》文。《敢问章》云：“周公郊祀后稷以配天。”云“郊祀之礼，燔燎扫地”已下至“敬心”之言，释之也。“言郊之布席”已下，是郑君语。云“郊之布席，象五帝坐”者，按天文有五帝坐星，东方苍帝灵威仰，南方赤帝赤怒，中央黄帝含枢纽，西方白帝白招拒，北方黑帝汁光纪。各於其面是布神坐也。云“礼祭宗庙，序昭穆”者，文二年，大事於大庙，毁庙之主陈於大祖，未毁庙之主皆升合食。昭南面，穆北面，是人鬼之席坐也。云“亦又有似虚危”者，虚危有坟墓四司，又为宗庙布席象之，故云又有似虚危也。云“则祭天圜丘象北极”者，北极有三星，则中央明者为大一常居，傍两星为臣子位焉。云“祭地方泽象后妃”者，天有后妃四星。天子象天，后象地，后妃是其配合也。云“及社稷”者，天有天社之星，祭社之位象焉，故云“及社稷之席”。“之席”之言，结五帝已下也。《孝经说》云“祭牲茧栗”者，据祭地，“或象天，酒旗坐星”，酒旗，星名。云“厨、仓，具黍稷”者，厨、仓亦星名。言厨仓所以具黍稷以祭祀。云“布席极敬心也”者，总结语也。“《国语》曰”以下者，欲见巫能制神之处位者，心由精爽之意。云“精爽不携贰”者，言其专一也。云“上下比义”者，上谓天神，下谓地神，能比方尊卑大小之义，言圣能通知神意。云“神明降之”者，正谓神来降於其身。言“在男曰觋，在女曰巫”者，男子阳，有两称，名巫，名觋。女子阴，不变，直名巫，无觋称。言“今之”已下，欲言今世邪巫诳惑世间之事，故郑痛之。

