<!-- { "loadSidebar": true } -->
　　大师，宜于社，造于祖，设军社，类上帝，国将有事于四望，及军归献于社，则前祝。（郑司农说设军社以《春秋传》曰，所谓“君以师行，祓社衅鼓，祝奉以从”者也。则前祝，大祝自前祝也。玄谓前祝者，王出也，归也，将有事於此神，大祝居前，先以祝辞告之。
　　○祓，芳弗反，刘音废。从，才用反，一音如字，下注同。）

　　[疏]“大师”至“前祝”
　　○释曰：此经六事，皆大祝所掌。言大师者，王出六军，亲行征伐，故曰大师。云“宜于社”者，军将出，宜祭於社，即将社主行，不用命戮於社。云“造於祖”者，出必造，即七庙俱祭，取迁庙之主行，用命赏于祖，皆载於齐车。云“设军社”者，此则据社在军中，故云设军社。云“类上帝”者，非常而祭曰类，军将出，类祭上帝，告天将行。云“国将有事於四望”者，谓军行所过山川，造祭乃过。“及军归，献于社”者，谓征伐有功，得囚俘而归，献捷于社。按《王制》云：“出征，执有罪反，以释奠于学。”注云：“释菜奠币，礼先师也。”引《诗》“执讯获丑”，则亦献于学。云“则前祝”者，此经六事，皆大祝前辞。
　　○注“郑司”至“告之”
　　○释曰：司农引《春秋传》者，定四年《左氏传》，按彼祝佗云“君以军行”者，师则军也，故《尚书》云“大巡六师”，《诗》云“六师及之”，皆以师名军。引之者，证社在军，谓之军社之事。“玄谓前祝者，王出也，归也，将有事於此神”，据此经四望已上为出时，献於社为归时。皆大祝前祝，以辞告之。按《尚书 武成》“丁未祀于周庙，庚戌柴望”，皆是军归告宗庙，告天及山川，即此经出时告之，归亦告之。此经上帝四望不见归时所告，故郑总云“王出也，归也，而将有事於此神”以该之。

　　大会同，造于庙，宜于社，过大山川，则用事焉；反行，舍奠。（用事，亦用祭事告行也。《玉人职》有宗祝以黄金勺前马之礼，是谓过大山川与？《曾子问》曰：“凡告必用牲币，反亦如之。”
　　○舍，音释，一音赦。与，音馀。）

　　[疏]“大会”至“舍奠”
　　○释曰：“大会同”者，王与诸侯时见曰会，殷见曰同，或在畿内，或在畿外，亦告庙而行。云“造”者，以其非时而祭，造次之意，即上文“造于祖”，一也。云“反行，舍奠”者，《曲礼》云：“出必告，反必面。”据生时人子出入之法。今王出行时，造于庙，将迁庙主行，反行，还祭七庙，非时而祭曰奠。
　　○注“用事”至“如之”
　　○释曰：言“用事亦用祭事告行也”者，言亦如上经大师用祭事告行。引《玉人职》者，按《玉人职》：“大璋中璋九寸，边璋七寸，射四寸，厚寸，黄金勺，青金外，天子以巡守，宗祝以前马。”此云“有宗祝以黄金勺前马之礼”，非是彼正文义，略言之耳。云“是谓过大山川与”者，彼不云过山川，此言过大山川，此不言用黄金勺，故言以黄金勺，以义约为一，故言“与”以疑之。彼注云：“大山川用大璋，中山川用中璋，小山川用边璋。”此直见过大山川，不见中小者，欲见中小山川共大山川一处，直告大山川，不告中小，故不见中小山川。各自别处，则用中璋边璋。此所过山川，非直用黄金勺酌献而已，亦有牢，故《校人职》云：“将有事於四海山川，则饰黄驹。”注云：“四海犹四方。王巡守过大山川，则有杀驹以祈沈之礼与？”是其牲牢也。引《曾子问》曰“凡告必用牲币，反亦如之”者，按彼注破“牲”为“制”，此用牲币不破之者，彼文不取牲义，直取出告反亦告而已，故破牲为制。於此经皆用牲，知者，《王制》云：“归假于祖祢，用特”，《尧典》亦云“归格于艺祖，用特”，《校人》有“饰黄驹”之文，则知此经出入皆有牲礼，故不破牲为制。

　　建邦国，先告后土，用牲币。（后土，社神也。）

　　[疏]注“后土社神也”
　　○释曰：按《大宗伯》“王大封则先告后土”，注云：“后土，土神。”土神则社神也。按《孝经纬》云：“社者，五土之总神。”《郊特牲》云“社祭土而主阴气”，故名社为土神。勾龙生为后土之官，死则配社，故举配食人神以言社，其实告社神也。以其建邦国，土地之事，故先告后土。虽告祭非常，有牲有币，礼动不虚故也。

　　禁督逆祀命者。（督，正也。正王之所命，诸侯之所祀，有逆者，则刑罚焉。）

　　[疏]“禁督逆祀命者”
　　○释曰：王者有命，命诸侯祭祀之事，不使上僭下逼，谓之礼。若有违者，即谓之逆。命大祝掌鬼神之官，故禁正逆祀命也。
　　○注“督正”至“罚焉”
　　○释曰：经直云“禁督逆祀命”，郑以诸侯解之者，承上建邦国，故知据诸侯。云“有逆者，则刑罚焉”者，大祝主诸侯逆祀，告上与之刑罪，不得自施刑罚。

　　颁祭号于邦国都鄙。（祭号，六号。）

　　[疏]注“祭号六号”
　　○释曰：邦国，谓畿外诸侯。都鄙，畿内三等采地。天祝主祭号，故大祝颁之。六号之中兼有天地。诸侯不得祭天地，而郑云“祭号，六号”，郑据大祝掌六号，据上成文而言，鲁与二王之後得祭所感帝，兼有神号。

　　小祝掌小祭祀，将事侯禳祷祠之祝号，以祈福祥，顺丰年，逆时雨，宁风旱，弥灾兵，远罪疾。（侯之言候也，候嘉庆，祈福祥之属。禳，禳凶咎，宁风旱之属。顺丰年而顺为之祝辞。逆，迎也。弥读曰敉。敉，安也。
　　○弥，依注音敉，亡尔反，下注同。远，于万反。）

　　[疏]“小祝”至“疾”
　　○释曰：“掌小祭祀”者，即是“将事侯禳”已下祷祠之事是也。小祭祀与将事侯禳已下作目，将事侯禳祷祠祝号，又与祈福祥、顺丰年已下为目。祈福祥、顺丰年、逆时雨，三者皆是侯。宁风旱、弥灾兵、远罪疾，三者即是禳。求福谓之祷，报赛谓之祠。皆有祝号。故总谓之祷祠之祝辞。“祈福祥”已下不言“一曰”、“二曰”者，大祝已言讫，小祝佐大祝行事，故略而不言，亦欲见事起无常，故不言其次第。
　　○注“侯之”至“安也”
　　○释曰：“侯之言候也，候嘉庆，祈福祥之属”者，“之属”中兼有顺丰年，逆时雨。嘉，善也。此三者皆是善庆之事，故设祈祷候迎之。云“禳，禳凶咎，宁风旱之属”者，“之属”中兼有弥灾兵，远罪疾，三者是凶咎之事，故设祷祠禳之。云“顺丰年而顺为之祝辞”者，案《管子》云：“仓廪实而知礼节，衣食足知荣辱。”意皆欲如此，是丰年顺民意也。故设祈礼，以求丰年而顺民，故云为之祝辞也。云“弥读曰敉。敉，安也”者，案《洛诰》云：“亦未克敉公功。”注云：“敉，安也。”故知此弥读曰敉，敉，安也。

　　大祭祀，逆盛，送逆尸，沃尸盥，赞隋，赞彻，赞奠。（隋，尸之祭也。奠，奠爵也。祭祀奠先彻後，反言之者，明所佐大祝非一。）

　　[疏]“大祭”至“赞奠”
　　○释曰：云“逆盛”者，祭宗庙馈献後，尸将入室食，小祝於庙门外，迎饣喜人之盛於庙堂东，实之，荐於神座前。“送逆尸”者，为始祭迎尸而入，祭末送尸而出。《祭义》云“乐以迎来，哀以送往”是也。云“沃尸盥”者，尸尊不就洗。按《特牲》、《少牢》，尸入庙门，盥於盘，其时小祝沃水。云“赞隋”者，案《特牲》、《少牢》，尸始入室，拜妥尸，尸隋祭，以韭菹扌需于醢，以祭於豆间，小祝其时赞尸以授之。云“赞彻”者，《大祝》云：“既祭，命彻。”诸宰君妇彻时，小祝赞之也。云“赞奠”者，大祝酌酒，奠于南，则《郊特牲》注“天子奠，诸侯奠角”，小祝其时赞之。
　　○注“隋尸”至“非一”
　　○释曰：主人受尸酢时，亦有隋祭。但此经“赞隋”，文承逆尸沃尸之下，故隋是尸之祭也。云“奠，奠爵也”者，则《特牲》“祝酌奠于南”是也。云“祭祀奠先彻後”者，奠爵在尸食前，彻在尸谡後，故云奠先彻後。云“反言之”者，经先言彻，後言奠，反言之者，欲见所佐大祝非一，故倒文以见义。

　　凡事，佐大祝。（唯大祝所有事。）

　　[疏]注“唯大祝所有事”
　　○释曰：经云“凡事”，诸有事皆佐大祝，故郑云“唯大祝所有事”。乃佐之，据《大祝职》不言之者，或佐馀官，或小祝专行之也。若然，佐大祝不在职末言之，於此见文者，欲自此已上有佐大祝者，自此已下唯大丧赞氵弭佐大祝，设熬以下小祝专行。

　　大丧，赞氵弭，（故书“氵弭”为“摄”，杜子春云：“当为氵弭，氵弭谓浴尸。”）设熬，置铭；（铭，今书或作名。郑司农云：“铭，书死者名於旌，今谓之柩。《士丧礼》曰：‘为铭，各以其物。亡则以缁，长半幅；末，长终幅，广三寸。书名于末，曰某氏某之柩。竹杠长三尺，置于西阶上。’重木置于中庭，参分庭一在南。粥馀饭，盛以二鬲，县于重，幂用苇席。取铭置于重。”杜子春云：“熬谓重也。《檀弓》曰：‘铭，明旌也。以死者为不可别，故以其旗识之，爱之斯录之矣，敬之斯尽其道焉尔。重，主道也。殷主缀重焉，周主彻重焉，奠以素器，以主人有哀素之心也。’”玄谓熬者，棺既盖，设於其旁，所以惑蚍蜉也。《丧大记》曰：“熬，君四种八筐，大夫三种六筐，士二种四筐，加鱼腊焉。”《士丧礼》曰：“熬，黍稷各二筐，有鱼腊，馔于西坫南。”又曰：“设熬，旁一筐，乃涂。”
　　○熬，五羔反。为名，音铭，下“取名”同。，敕贞反。杠，音江。重，直龙反，下同。粥，之六反，又音育。盛，音成。鬲，音历。识识，并伤志反，一读下识，如字。尽，津忍反。蚍，音毗。蜉，音浮。种，章勇反，下同。坫，丁念反。）

　　[疏]“设熬置铭”
　　○释曰：熬，谓熬。殡在堂时，设於棺旁，所以惑蚍蜉。云“置铭”者，铭谓铭旌，书死者名。既殡，置於阶西上，所以表柩。
　　○注“铭今”至“乃涂”
