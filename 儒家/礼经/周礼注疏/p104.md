<!-- { "loadSidebar": true } -->

　　[疏]“山虞掌”至“守禁”
　　○释曰：案下文，林自有衡官掌之，今《山虞》兼云林者，彼林是竹木生平地者，林衡掌之。此山林并云者，自是山内之林，即山虞兼掌之。
　　○注“物为”至“守之”
　　○释曰：但山内林木、金玉、锡石、禽兽，所有不同，每物各有藩界，设禁亦不同。云“守者，谓其地之民占伐林木者也”者，案下《泽虞职》云“使其地之人守其财物，以时入之于玉府，颁其馀于万民”。彼是其地之民占取泽物者守之，明此山虞所守亦然。是以此下文亦“令万民时斩材，有期日”，明是守山林之人也。

　　仲冬斩阳木，仲夏斩阴木。（郑司农云：“阳木，春夏生者。阴木，秋冬生者，若松柏之属。”玄谓阳木，生山南者；阴木，生山北者。冬斩阳，夏斩阴，坚濡调。
　　○濡，戚如兖反，又音柔。）

　　[疏]注“郑司”至“濡调”
　　○释曰：先郑云“阳木春夏生者。阴木秋冬生者，若松柏之属”，後郑不从，以为山南为阳木，北为阴木者。案《月令》，十一月日短至，伐木取竹箭。竹箭秋冬生，不用仲夏斩之，故知先郑之义非也。

　　凡服耜，斩季材，以时入之。（季犹稚也。服与耜宜用稚材，尚柔忍也。服，牝服，车之材。
　　○忍，音刀。）

　　[疏]“凡服”至“入之”
　　○释曰：服谓牝服，即车平较，皆有凿孔，以令子贯之，故谓之牝服也。耜谓耒耜，随曲长六尺六寸，车人所造者。二木皆须坚刃，故斩季材少木为之。云“时入”者，以其须坚，故须依上文仲冬、仲夏之时也。

　　令万民时斩材，有期日。（时斩材，斩材之时也。有期日，入出有日数，为久尽物。）

　　[疏]“令万”至“期日”
　　○释曰：案《礼记 王制》云：“草木零落，然後入山林。”彼据万民伐木之时，谓十月之中。此云万民时斩材，亦谓十月时。
　　○注“时”至“尽物
　　○释曰：郑云“时斩材，斩材之时也”者，正在十月也。云“有期日，入出有日数，为久尽物”者，经直云有期日，郑云有日数，盖当有日数多少，但无文，不知几日为限也。

　　凡邦工入山林而抡材，不禁。（抡犹择也。不禁者山林，国之有玻拘日也。
　　○抡，鲁门反，又音伦。拘，音俱，本亦作佝，音同。）

　　[疏]“凡邦”至“不禁”
　　○释曰：上文云“仲冬斩阳木，仲夏斩阴木”，彼据坚刃之极时。但国家须材，不要在仲冬、仲夏，故此邦工入山林不禁。又不言时节，须即取足之故也。
　　○注“抡犹”至“日也”
　　○释曰：此对万民不得非时入，入又有日数。

　　春秋之斩木不入禁。（非冬夏之时，不得入所禁之中斩木也。斩四野之木可。）

　　[疏]注“非冬”至“木可”
　　○释曰：上经云“邦工入山林不禁”，此又云“春秋之斩木不入禁”，与上违者，上文据国家使工取择木，故非冬夏亦得入山林。此据万民取木，故十月入山，春秋之斩木不入禁，故郑云“斩四野之木可”。虽斩四野木，至於三月，不得伐桑柘，故《月令》季春云“无伐桑柘”，彼注：“爱蚕食也。”

　　凡窃木者，有刑罚。（窃，盗也。）

　　[疏]“凡窃”至“刑罚”
　　○释曰：此谓非万民入山之时，而民盗山林之木，与之以刑罚。

　　若祭山林，则为主，而除且跸。（为主，主辨护之也。除，治道路、场坛。
　　○坛，徒丹反，或音禅。）

　　[疏]“若祭”至“且跸”
　　○释曰：此山林在畿内王国四方，各依四时而祭。云“则为主”者，谓主当祭事者也。“而除”者，谓扫除粪洒。云“且跸”者，且复跸止行人也。
　　○注“为主”至“场坛”
　　○释曰：云“为主，主辨护之也”者，案：《中候 握河纪》尧受《河图》云：“帝立坛，磬折西向，禹进迎，舜、契陪位，稷辨护。”注云：“辨护者，供时用，相礼仪。”则此云辨护者，亦谓共时用相礼仪者也。云“除，治道路场坛”者，案《守祧职》云“其庙则有司除之”。郑云：“有司恒主除。”谓扫除粪洒。场谓单，即除地之处。坛，神位之所也。

　　若大田猎，则莱山田之野，及弊田，植虞旗于中，致禽而珥焉。（莱，除其草莱也。弊田，田者止也。植犹树也。田止树旗，令获者皆致其禽而校其耳，以知获数也。山虞有旗，以其主山，得画熊虎，其仞数则短也。郑司农云：“珥者，取禽左耳，以效功也。《大司马职》曰：获者取左耳。”
　　○植，时力反，又音值。珥，如志反，又音耳。）

　　[疏]“若大”至“珥焉”
　　○释曰：言“大田猎”者，谓王亲行。若田在山，则山虞芟莱草木於可陈之处，故云“莱山田之野”。又“及弊田，植虞旗于中”，使民得禽牲者望见之，致禽於其所。“而珥焉”，珥当为  ，谓输禽者割取左耳以效功也。
　　○注“莱除”至“左耳”
　　○释曰：云“莱，除其草莱也”者，谓於防南拟教战之处芟去草莱。南北二百五十步，东西步数虽未闻，广狭可容六军，三三而居一偏耳。云“山虞有旗，以其主山，得画熊虎，其仞数则短也”者，案《司常》云：“师都建旗，大夫建物。”此山虞是士，不建物而建旗者，以其主山，山多熊虎，故得有旗。《礼纬》：“旌旗之杠，天子九仞，诸侯七仞，大夫五仞，士三仞。”若军吏是卿大夫，则杠长五仞。今山虞是士，虽有熊虎为旗，仞数则短，宜三仞。必取左耳者，以其听乡任左，故皆取左耳也。

　　林衡，掌巡林麓之禁令而平其守，（平其守者，平其地之民，守林麓之部分。
　　○麓，音鹿。分，扶问反，下同。）

　　[疏]“林衡”至“其守”
　　○释曰：此林衡兼麓者，以《尔雅》“山足曰麓”，虽连於山，山虞不掌，以麓上有林，故属林衡也。
　　○注“平其”至“部分”
　　○释曰：经直言“平其守”，明不平其税而平均其守而已，故云“平其地之民”。“守林麓之部分”，谓部伍有多少远近之分也。

　　以时计林麓而赏罚之。（计林麓者，计其守之功也。林麓蕃茂，民不盗窃则有赏，不则罚之。
　　○蕃，扶袁反。）

　　[疏]“以时”至“罚之”
　　○释曰：此时考校而计林麓以行赏罚者，林衡之官既平民之守，护林麓，而会计民有功者赏之，损麓之财者罚之，故注云“不则罚之”也。

　　若斩木材，则受法于山虞，而掌其政令。（法，万民入出时日之期。）

　　[疏]“若斩”至“政令”
　　○释曰：上山虞官尊，故设之，是以此林衡若斩木材，期於虞边受焉。
　　○注“法万”至“之期”
　　○释曰：案《山虞》云仲冬、仲夏及春秋，是时之期；号令万民斩材有期日，是日之期也。

　　川衡，掌巡川泽之禁令，而平其守，以时舍其守，犯禁者执而诛罚之。（舍其守者，时案视守者，於其舍申戒之。）

　　[疏]“川衡”至“罚之”
　　○释曰：川，注渎者皆是也。水锺曰泽，泽与川不同官，今川衡兼云泽者，泽与川连者，则川衡兼掌之。谓若济水溢为荥泽，荥泽则与济连，则管济川者兼荥泽掌之，如此之类皆是。
　　○注“舍其”至“戒之”
　　○释曰：此舍其守，谓川衡之官，时复巡行所守之民，当案视其所守，守人当於其舍申重戒敕之也。

　　祭祀、宾客，共川奠。（川奠，笾豆之实，鱼、肃、蜃、蛤之属。
　　○奠，音电，下同。肃，所留反。蜃，上忍反。蛤，古答反。）

　　[疏]注“川奠”至“之属”
　　○释曰：郑此注皆据《醢人》及《笾人》而言。案《笾人职》云：“朝事之笾，有ナ、白黑形盐、无鲍鱼肃。”《醢人》云：“馈食之豆有蜃醢、[C231]醢。”蜃[C231]是蛤，则鱼肃及蜃皆川中所生之物，故引为证川奠也。言“之属”者，具有蠃醢，亦是川奠，故云之属。

　　泽虞，掌国泽之政令，为之厉禁。使其地之人守其财物，以时入之于玉府，颁其馀于万民。（其地之人占取泽物者，因以部分使守之。以时入之于玉府，谓皮角珠贝也。入之以当邦赋，然後得取其馀以自为也。入出亦有时日之期。
　　○当，丁浪反，後文皆同。为，于伪反，下注同。）

　　[疏]“泽虞”至“万民”
　　○释曰：案上《山虞》、《林衡》、《川衡》皆不言国，独《泽虞》云“国泽”者，周公设经，二虞二衡，文有不同，皆是互见为义故也。此《泽虞》云：“以时入之于玉府，颁其馀于万民。”亦据中所出，入玉府者多，故特言之，无妨山虞、川衡之等亦入玉府，亦是互见其义也。
　　○注“其地”至“之期”
　　○释曰：“以时入之于玉府”者，但万民入泽，虽无正文，案《王制》“獭祭鱼，然後虞人入泽梁；草木零落，然後入山林”，则万民入泽可同时。云“谓皮角珠贝也”者，泽中所出，无过此四物。皮谓犀皮；角，麋角、犀角；珠出於奉蛤，奉蛤在泽，其具亦出泽水，故知之也。云“出入亦有时日之期”者，亦如《山虞职》所云也。

　　凡祭祀、宾客，共泽物之奠。（泽物之奠，亦笾豆之实，芹茆菱芡之属。
　　○芹，音勤。茆，音卯。菱，音陵。芡，音俭。）

　　[疏]注“泽物”至“之属”
　　○释曰：案《笾人职》，加笾之实有菱芡，朝事之主有茆菹，加豆之实有芹菹，是皆泽中所出，故引证泽物之奠也。言“之属”者，兼有深蒲、昌本之等，故云之属。

　　丧纪，共其苇蒲之事。（苇以圹，蒲以为席。）

　　[疏]注“苇以”至“为席”
　　○释曰：“蒲以为席”者，谓抗席，及《礼记》云“虞卒哭，苄翦不纳”者是也。

　　若大田猎，则莱泽野，及弊田，植虞旌以属禽。（属禽，犹致禽而珥焉。泽虞有旌，以其主泽，泽鸟所集，故得注析羽。）

　　[疏]“若大”至“属禽”
　　○释曰：莱所田之野，一如山虞之职也。
　　○注“属禽”至“析羽”
　　○释曰：云“属禽犹致禽”者，案《山虞》“致禽”之义，谓输之於公，当致之於虞旗之中，而珥焉以效功。此云属禽者，谓百姓致禽讫，虞人属聚之，别其等类，每禽取三十焉。若然，则致禽与属不同。而郑云属禽犹致禽者，郑欲明《山虞》、《泽虞》文皆不足，故互见为义。彼此有其事，故云“属禽犹致禽而珥焉”。云“泽虞有旌，以其主泽，泽鸟所集，故得注析羽”者，以泽是鸟之所集，故得建析羽之旌。

