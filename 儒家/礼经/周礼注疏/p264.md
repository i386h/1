<!-- { "loadSidebar": true } -->
　　○释曰：知“上制长三尺”者，以其言“五其茎长”。上文长倍之，茎长五寸，五其茎长，二尺五寸，并茎五寸为三尺也。已下皆如此计之可知。“重三斤十二两”者，以其言九锊，锊别六两大半两，六九五十四为五十四两。九锊皆有大半两，锊别有十六铢，为百四十四铢。二十四铢为一两，总为六两，添前五十四为六十两。十六两为一斤，取四十八两为三斤，馀十二两，故云重三斤十二两。已外皆如此计之，亦可知也。云“此今之匕首也”者，汉时名此小剑为匕首也。云“人各以形貌大小带之”，解经上士、中士、下士，非谓三命为上士之属，宜以据形长者为上，次者为中，短者为下士。云“此士谓国勇力之士，能用五兵者也”者，此《司右》文。彼不言勇力之士用剑，而言勇力士者，以《乐记》说剑之事知之，故引之为证也。武王克商，在军皆韦弁。韦弁，兵服。克商还，皆裨冕，裨冕则五冕，各以尊卑服之，而助祭於明堂。“虎贲之士”，即勇力之士者也。

　　凫氏为锺，两栾谓之铣，（故书“栾”作“乐”，杜子春云：“当为栾，书亦或为栾。铣，锺口两角。”
　　○栾，本又作鸾，力端反。铣，先典反。）

　　[疏]注“故书”至“两角”
　　○释曰：栾、铣一物，俱谓锺两角。古之乐器应律之锺，状如今之铃，不圜，故有两角也。

　　铣间谓之于，于上谓之鼓，鼓上谓之钲，钲上谓之舞。（此四名者，锺体也。郑司农云：“于，锺唇之上也。鼓，所击处。”
　　○钲，音征。，丘书反，徐丘庶反。）

　　[疏]注“此四”至“击处”
　　○释曰：云此四名为锺体，对下角衡非锺体也。以于为者，以锺唇厚褰然，故谓之也。

　　舞上谓之甬，甬上谓之衡。（此二名者，锺柄。
　　○甬，音勇。）锺县谓之旋，旋虫谓之。（旋属锺柄，所以县之也。郑司农云：“旋虫者，旋以虫为饰也。”玄谓今时旋有蹲熊、盘龙、辟邪。
　　○旋，如字，李信犬反。蹲，音存。盘，畔干反。辟，必亦反。邪，似嗟反。）

　　[疏]注“旋属”至“辟邪”
　　○释曰：後郑举汉法，锺旋之上，以铜篆作蹲熊及盘龙、辟邪。辟邪亦兽名，古法亦当然也。

　　锺带谓之篆，篆间谓之枚，枚谓之景。（带所以介其名也。介在于鼓钲舞甬衡之间，凡四。郑司农云：“枚，锺乳也。”玄谓今时锺乳侠鼓与舞，每处有九，面三十六。
　　○篆，直转反。）

　　[疏]注“带所”至“十六”
　　○释曰：云“带所以介其名也”者，介，间也。言四处，则中二，通上下畔为四处也。举汉法一带有九，古法亦当然。种有两面，面皆三十六也。

　　于上之扌靡谓之隧。（扌靡，所击之处扌靡弊也。隧在鼓中，而生光，有似夫隧。
　　○扌靡，音摩，刘亡奇反，又莫贺反。隧，音遂。，刘乌车反，徐於蛙反，又於圭反。夫，音符。）

　　[疏]注“扌靡所”至“夫隧”
　　○释曰：有二名者，扌靡据所击之处靡弊，若《礼记》云“国家靡弊是也。隧者，据生光如言，故引《司垣氏》“夫隧”。彼隧若镜，亦生光。而生光者，本造锺之时即，於後生光。

　　十分其铣，去二以为钲，以其钲为之铣间，去二分以为之鼓间。以其鼓间为之舞，去二分以为舞广。（此言钲之径居铣径之八，而铣间与钲之径相应；鼓间又居铣径之六，与舞相应；舞，舞径也。舞上下促，以横为，从为广。舞广四分，今亦去径之二分以为之间，则舞间之方恒居铣之四也。舞间方四，则鼓间六亦其方也。鼓六，钲六，舞四，此锺口十者，其长十六也。锺之大数，以律为度，广长与圜径，假设之耳。其铸之，则各随锺之制为长短大小也。凡言间者，亦为从篆以介之，钲间亦当六。今时锺或无钲间。
　　○从，子容反，下同。）

　　[疏]“十分”至“舞广”
　　○释曰：此锺从鼓钲舞三处，上下为十六，口径十而言，故郑云“此锺口寸者，其长十六”。云“锺之大数，以律为度，广长与圜径，假设之耳”者，按《周语》云：“景王将铸无射，问律於伶州鸠。对曰：律所以立均出度，古之神瞽，考中声而量量以制，度律均锺。”韦昭云：“均，平也。度律吕之长短，以平其锺、和其声也。”据此义，假令黄锺之律长九寸，以律计，身倍半为锺，倍九寸为尺八寸。又取半，得四寸半，通二尺二寸半，以为锺。馀律亦如是。其以律为广长与圜径也。此口径十，上下十六者，假设之，取其铸之形，则各随锺之制为长短大小者，此即度律均锺也。凡言间者，亦为从篆以介之，即所图者是也。云“钲间亦当六”，此经不言钲间，故郑言之，以其鼓间六，舞间四，钲间方六可知，经不言者，可知故也。今时或无钲间者，见此经无钲间故也。

　　以其钲之长为之甬长。（并衡数也。
　　○数，色主反。）

　　[疏]注“并衡数也”
　　○释曰：知并衡数，以其衡不言其长，又以钲长六为甬长，大长不类，故并衡数也。

　　以其甬长为之围，参分其围，去一以为衡围。（衡居甬上，又小。）

　　[疏]注“衡居甬上又小”
　　○释曰：以自两栾已上至甬，皆下宽上狭，衡又在甬上，故宜小於甬一分，故三分去一为衡也。

　　参分其甬长，二在上，一在下，以设其旋。（令衡居一分，则参分，旋亦二在上，一在下。以旋当甬之中央，是其正。）

　　[疏]注“令衡”至“其正”
　　○释曰：上文惟以其钲之长为甬长，并衡数，则未知衡与甬长短之定，故云令衡居一分。假令三分，甬居二，衡居一，一则於甬中央，下有一分，上通衡有二分，故云“令衡居一分，则参分，旋亦二在上，一在下。以旋当甬之中央，是其正”。正，谓上有二分，下有一分也。

　　薄厚之所震动，清浊之所由出，侈之所由兴，有说。（说犹意也。故书“侈”作“移”。郑司农云：“当为侈。”
　　○说，徐始锐反，注同。）

　　[疏]注“说犹”至“为侈”
　　○释曰：此锺薄厚之所震动，由锺体薄厚，出声震动有石有播也。云“浊之所由出”者，清浊据声，亦由锺之厚薄。云“侈之所由兴”者，由锺口侈所兴之声，亦有柞有郁。按《典同》，病锺有十等，此但言薄厚、侈者，《典同》具陈，於此略言其意。言有意者，即下云“已厚”、“已薄”，不得所之意是也。

　　锺已厚则石，（大厚则声不发。
　　○大，音泰，刘他贺反，下同。）

　　[疏]注“大厚”至“不发”
　　○释曰：《典同》亦云厚声石。

　　已薄则播，（大薄则声散。）

　　[疏]注“大薄则声散”
　　○释曰：《典同》云“薄声甄”，郑云：“甄犹掉也。”与此声播亦一也。以声散则掉也。

　　侈则柞，（柞读为“咋咋然”之咋，声大外也。
　　○柞，侧百反，注咋同。）

　　[疏]注“柞读”至“外也”
　　○释曰：《典同》注云：“侈则声迫﹂，出去疾。”此声大外亦一也。

　　则郁，（声不舒扬。）

　　[疏]注“声不舒扬”
　　○释曰：《典同》注云：“声郁勃不出。”与此注“不舒扬”亦一也。

　　长甬则震。（锺掉则声不正。
　　○掉，徒吊反。）

　　[疏]注“锺掉则声不正”
　　○释曰：《典同》云“薄声甄”，甄犹掉也。谓声掉者，据锺形薄则声掉，此不据锺体据甬长，县之不得所，则锺掉，故声不正也。

　　是故大锺十分其鼓间，以其一为之厚。小锺十分其钲间，以其一为之厚。（言若此，则不石、不播也。鼓钲之间同方六，而今宜异，又十分之一犹大厚，皆非也。若言鼓外钲外则近之，鼓外二，钲外一。
　　○近，附近之近。）

　　[疏]注“言若”至“外一”
　　○释曰：云“鼓钲之间同方六”者，据上圜可知。言“今宜异”者，此锺有大小不同，明厚薄宜异，不得同取六也。云“又十分之一犹大厚，皆非也。若言鼓外钲外则近之”者，郑不敢正言，是故云近之。云“鼓外二，钲外一”者，据上所图，鼓外有铣间，乃铣外有二间，钲外唯一间，就外中十分之一为锺厚可也。

　　锺大而短，则其声疾而短闻。（浅则躁，躁易竭也。
　　○闻，音问，下同。易，以豉反。）

　　[疏]“锺大”至“短闻”
　　○释曰：此二者，於乐器中，所系纵声舒而闻远，亦不可。是以《乐记》云“止如槁木”，不欲闻远之验也。故郑云深则安，安难息也。

　　为遂，六分其厚，以其一为之深而圜之。（厚，锺厚。深谓之也。其圜。故书“圜”或作“围”，杜子春云：“当为圜。”）

　　[疏]“为遂”至“圜之”
　　○释曰：此遂谓所击之处，初铸作之时，即已深而圜，以拟击也。

　　氏为量，改煎金锡则不耗。（消氵柬之精，不复减也。，古文或作历。玄谓量当与锺鼎同齐。工异者，大器。
　　○消氵柬，音练，下同。复，扶又反。咸，洽斩反，本亦作减。齐，才计反。）

　　[疏]注“消氵柬”至“大器”
　　○释曰：言“改煎金锡”者，如重煎，谓之改煎也。“不耗”，耗，减也。故郑云“消氵柬之精，不复减也”。“玄谓量当与锺鼎同齐。工异者，大器”者，按上文云“凫氏为磬，氏为量”，六等之中，云“六分其金而锡居其一，谓之锺鼎之齐”，是上齐。中不言氏为量在上齐中。郑以凫氏为锺，锺鼎在上齐之中，氏为量，量是锺类，故知亦在上齐之中矣。故云量当与锺鼎同齐也。云“工异者”，凫氏为锺，不使岛氏兼造量，器大，虽同齐，使别工为之。

　　不毛然後权之，（权，谓称分之也。虽异法，用金必齐。
　　○称，尺证反。）

　　[疏]注“权谓”至“必齐”
　　○释曰：云“称分之也”者，谓称金多少，分之以拟铸器也。云“虽异法，用金必齐”者，法谓模。假令为两个，即为两个模，是异法。用金必齐者，器之用金多少，必须齐均也。

　　权之然後准之，（准，故书或作“水”，杜子春云：“当为水。金器有孔者，水入孔中，则当重也。”玄谓准击平正之，又当齐大小。）

　　[疏]注“准故”至“大小”
　　○释曰：子春从故书为“水”，谓以水齐器。後郑不从者，此金仍未铸器，何得已有器以盛水也。後郑以“准”为“平”。前经已称知轻重，然後更击锻金，令平正之，齐其金之大小也。

　　准之然後量之。（铸之於法中也。量读如量人之量。）

