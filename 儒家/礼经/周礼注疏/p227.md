<!-- { "loadSidebar": true } -->
　　祀五帝，则沃尸。及王盥，洎镬水。（洎，谓增其沃汁。
　　○洎，其器反，或音冀。）

　　[疏]注“洎谓增其沃汁”
　　○释曰：案《特牲》、《少牢》，尸尊，不就洗，入门北面，则以盘盥手。王盥，谓将献尸时，先就洗盥。洎镬水，增其沃汁，镬在门外之东，亨牲之爨。言须镬水，就爨增之。亨实镬水，此官增之，示敬而已。此直言“祀五帝沃尸及王盥”，其馀冬至、夏至，及祭先王、先公所沃盥者，案《小祝职》云“大祭祀，沃尸盥”，《小臣职》云“大祭祀朝觐，沃王盥”，如是，则冬至夏至及先王先公，小祝沃尸盥，小臣沃王盥。《郁人》云“凡事沃盥”，惟在宗朝为时。

　　凡乞刂珥，则奉犬牲。（珥读为  。乞刂  ，衅礼之事。用牲，毛者曰乞刂，羽者曰  。
　　○乞刂，音机，刘音奇。珥，而志反，注  同。）

　　[疏]注“珥读”至“曰  ”
　　○释曰：郑为“  ”者，珥是玉名，故破从  ，取用血之意。知乞刂  是衅礼者，《杂记》云“成庙则衅之，门、夹室皆用鸡，其  皆於屋下”，彼虽不言乞刂，乞刂  相将，故知是衅礼。知“用牲，毛者曰乞刂，羽者曰  ”者，《杂记》鸡言  ，即毛曰乞刂可知。

　　诸侯为宾，则帅其属而跸于王宫。（谓诸侯来朝若燕飨时。）

　　[疏]“诸侯”至“王宫”
　　○释曰：《士师》言“帅其属”，当官下云“属”，上士已下皆是也。
　　○注“谓诸”至“飨时”
　　○释曰：经云“跸于王宫”，飨在庙，燕在寝。言于王宫，故知燕飨时也。

　　大丧亦如之。

　　[疏]“大丧亦如之”。
　　○释曰：大丧在宫中，谓朝庙，亦在宫中为跸也。

　　大师，帅其属而禁逆军旅者与犯师禁者而戮之。（逆军旅，反将命也。犯师禁，于行陈也。○将，子匠反。行，户刚反，陈直刃反。）

　　[疏]“大师”至“戮之”。
　　○释曰：“帅其属”，亦谓上士已下，在军而戮，亦谓戮於社主前。
　　○注“逆军”至“陈也”
　　○释曰：“逆军旅，反将命”者，王在军自将，违王命亦是反将命。王不在，困外之事，将军裁之，亦是反将命。“犯师禁，于行陈”者，干犯军之行陈。案昭元年，晋荀吴败狄于太原，将战，魏绛曰：“请皆卒，自我始。”荀吴之嬖人不肯即卒，斩以徇。襄三年，鸡泽之盟，晋侯之弟杨于乱行於曲梁，魏绛戮其仆，魏绛曰：“军事有死无犯为敬。”此二者是反将命干行陈之事也。

　　岁终，则令正要会。（定计簿。
　　○簿，步古反。）

　　[疏]注“定计簿”
　　○释曰：“定计簿”者，年终将考之故也。

　　正岁，帅其属而宪禁令于国及郊野。（去国百里为郊，郊外谓之野。）

　　[疏]注“去国”至“之野”
　　○释曰：“正岁，宪禁令”者，取除旧布新之义。言“于国及郊野”者，则自国至百里外皆宪禁之也。云“去国百里曰郊”，《司马法》文。“郊外谓之野”，《尔雅》文。

　　乡士掌国中，（郑司农云：“谓国中至百里郊也。”玄谓其地则距王城百里内也。言掌国中，此主国中狱也，六乡之狱在国中。）

　　[疏]“乡士掌国中”
　　○释曰：乡士主六乡之狱。言“掌国中”者，狱居近，六乡之狱皆在国中。
　　○“郑司”至“国中”
　　○释曰：先郑云“谓国中至百里郊”，後郑不从者，六乡地虽在百里郊内，要言国中者，指狱而言，非通百里在国中，故不从也。是以“谓其地则距王城百里内，言掌国中，此主国中狱也”。云“六乡之狱在国中”，对六遂之狱在四郊者也。

　　各掌其乡之民数而纠戒之，（乡士八人，言各者，四人而分主三乡。）

　　[疏]注“乡士”至“三乡”
　　○释曰：郑以四人分主三乡者，若以八人共主三乡，不得言“各”。既言各，则有部分，故以四人分主三乡解之也。

　　听其狱讼，察其辞，（察，审也。）

　　[疏]注“察审也”
　　○释曰：乡士主治狱讼之事，故云“听其狱讼，察其辞”。言“审”者，恐人枉监也。

　　辩其狱讼，异其死刑之罪而要之，旬而职听于朝。（辩、异，谓殊其文书也。要之，为其罪法之要辞，如今劾矣。十日，乃以职事治之於外朝，容其自反覆。
　　○劾，户代反。覆，芳服反，《方士职》注同。）

　　[疏]“辩其”至“于朝”
　　○释曰：云“辨其狱讼”者，辩，别也。狱谓争罪。讼谓争财。事既不同，文书亦异。云“异其死刑之罪”者，死与四刑轻重不同，文书亦异。云“而要之”者，文书既得，乃後取其要辞。虽得要实之辞，罪定，仍至十日，乃後以断刑之职，听断于外朝。
　　○注“辩异”至“反覆”
　　○释曰：云“要之，为其罪法之要辞，如今劾矣”者，劾，实也。正谓弃虚从实，收取要辞为定，容其自反覆，恐囚虚承其罪，十日不翻，即是其实，然後向外朝对众更询，乃与之罪。

　　司寇听之，断其狱、弊其讼于朝。群士司刑皆在，各丽其法以议狱讼。（丽，附也。各附致其法以成议也。）

　　[疏]“司寇”至“狱讼”
　　○释曰：此即朝众听之事。狱言“断”，讼言“弊”，弊亦断，异言耳。云“群士司刑皆在”者，所谓《吕刑》云“师听五辞”，一也。恐专有滥，故众狱官共听之。云“各丽其法”者，罪状不同，附法有异，当如其罪状，各依其罪，不得滥出滥入，如此以议狱讼也。
　　○注“丽附”至“议也”
　　○释曰：所议本欲得其实情，故须各致其法以成其议，致法行刑，当与议状相依也。

　　狱讼成，士师受中。协日刑杀，肆之三日。（受中，谓受狱讼之成也。郑司农云：“士师受中，若今二千石受其狱也。中者，刑罚之中也。故《论语》曰‘刑罚不中，则民无所措手足’。协日刑杀，协，合也，和也，和合支善日，若今时望後利日也。肆之三日，故《春秋传》曰‘三日弃疾请尸’，《论语》曰‘肆诸市朝’。”玄谓士师即受狱讼之成，乡士则择可刑杀之日，至其时而往莅之，尸之三日乃反也。
　　○汁日，音协，本亦作协，下同。不中，丁仲反。措，七故反。）

　　[疏]“狱讼”至“三日”
　　○释曰：此经为上议得其实，欲行刑之时，故云“狱讼成”。成谓罪已成定。云“士师受中”者，士师当受取士成定中平文书为案。云“协日刑杀”者，谓乡士当和合善日，行刑及杀之事。云“肆之三日”者，据死者而言。其四刑之类，行讫即放，不须肆之。
　　○注“受中”至“反也”
　　○释曰：云“若今二千石受其狱也”者，汉时受二千石禄禀郡守之等，受在下已成之狱。官支善日者，十二辰子丑之等是支，甲乙丙丁之等是，若言甲子、乙丑、丙寅、丁卯之类，皆以支配而言。云“若今时望後利日也”者，月大则十六日为望，月小则十五日为望。利日，即合刑杀之日是也。云“肆之三日”者，肆，陈也，杀讫陈尸也。云《春秋传》者，襄二十二年“楚令尹子南宠观起，楚人患之。子南之子弃疾为王御士。王泣告弃疾，言子南罪，遂杀子南于朝”。注云：“子南，公子追舒”。三日，弃疾请尸。云《论语》者，《宪问篇》云：“公伯寮子路於季孙。子服景伯谓孔子曰：吾力犹能肆诸市朝。”注云：“大夫於朝，士於市。公伯寮是士，止应云肆诸市，连言朝耳。”引之者，皆证肆之三日之事也。玄谓“士师既受狱讼之成，乡士则择可刑杀之日，至其时而往莅之，尸之三日乃反也”者，乃反，谓收取其尸。郑言此者，经云“士师受中，协日刑杀”，文无分别，恐是士师受中，还是士师刑杀，故须辨之。知非士师刑杀者，以其士师是司寇之考，总摄诸士。所刑杀者，乡士、遂士、县士、方士各自往莅之。若一一遣士师自行，於理不可，是以郑为此解也。

　　若欲免之，则王会其期。（免犹赦也。期，谓乡士职听于朝，司寇听之日，王欲赦之，则用此时亲往议之。）

　　[疏]“若欲”至“其期”
　　○释曰：所司折断，已得其实情，状案既成，乃始就朝详断，王虽欲免，必无免法。但王者恩深爱物，庶欲免之，恐有滥行，理须亲会者也。

　　大祭祀、大丧纪、大军旅、大宾客，则各掌其乡之禁令，帅其属夹道而跸。（属，中士以下。○夹，古治反，刘古协反。）

　　[疏]注“属中士以下”
　　○释曰：此四者，六乡皆有其事。大祭祀，若祭天、四时迎气，即於四郊。大丧纪，当葬所经道。大军旅，王出行所经过。大宾客，四方诸侯来朝，各由方而入。并过六乡路，以是故各掌其乡之禁令，当各帅其属，夹道而跸。知属是中士以下者，乡士身是上士，故云“中士以下”。

　　三公若有邦事，则为之前驱而辟，其丧亦如之。（郑司农云：“乡士为三公道也，若今时三公出城，郡督邮盗贼道也。”
　　○为，于伪反，遂士、县士、讶士职同。）

　　[疏]“三公”至“如之”
　　○释曰：三公有邦事，须亲自入乡，则乡士为公作前驱，引道而辟止行人。云“其丧亦如之”者，谓公卿大夫之丧，死於此者，及葬，为之前驱而辟。
　　○注“郑司”至“道也”
　　○释曰：云“郡督邮盗贼道也”者，邮，谓邮行往来。盗贼，谓旧为盗贼，即不良之人，故郡内督察邮行者，是盗贼之人。使之道，以况古乡士为道相类也。

　　几国有大事，则戮其犯命者。

　　[疏]“几国”至“命者”
　　○释曰：国有大事言“戮犯命者”，止谓征伐田猎之大事，故有犯命刑戮之事也。

　　遂士掌四郊，（郑司农云：“谓百里外至三百里也。”玄谓其地则距王城百里以外至二百里。言“掌四郊”者，此主四郊狱也。六遂之狱在四郊。）

　　[疏]注“郑司”至“四郊”
　　○释曰：先郑云“百里外至三百里也”者，见《县士》云“掌野”，去王城四百里曰县，故曰小都任县地。《方士》云“掌都家”，谓去王城五百里。既以乡士所掌为去王城百里内，惟有二百里、三百里二处在，当是此遂士掌之，故为此解。後郑不从。“玄谓其地则距王城百里以外，至二百里”者，後郑意，六遂之地则在二百里中，但狱则不在二百里中，当在百里四郊上置之，亦若六乡地在王城外，狱则在城中然。故更云“言掌四郊，此主四郊之狱。六遂之狱在四郊”也。

　　各掌其遂之民数，而纠其戒令，（遂士十二人，言各者，二人而分主一遂。）

