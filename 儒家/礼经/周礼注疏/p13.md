<!-- { "loadSidebar": true } -->
　　○释曰：云“长，谓公卿大夫”者，案《典命》云：“三公八命，其卿六命，其大夫四命。”案《大宗伯》云：“六命赐官”，彼注：“王六命之卿，赐官者，使得自置其臣治家邑，如诸侯。”则此云长，唯据公卿已上。大夫四命，不合立官。此郑云“长，谓公卿大夫”，并言大夫者，以其大夫虽立官，不与公卿同，亦得称长，是广解长义。其实大夫不合有两卿五大夫，当与诸侯之卿同，官事当相兼也。云“王子弟食采邑”者，谓亲王子弟食邑与三公同，在五百里疆地，各百里。其次疏者，在四百里县地，各五十里，与六卿同。已上二者，得立两卿五大夫之等。其次更疏者，在三百里稍地，各食二十五里，与大夫同，不得立两卿五大夫，亦职相兼也。云“两谓两卿，不言三卿者，不足於诸侯”者，以畿外诸侯南面为尊，故得申而立三卿。天子三公、六卿虽尊，以其在天子之下，故屈而立两卿，不足於诸侯。郑司农云“两谓两丞”者，以其两卿，丞副其长，先郑以後代之官况之，故云两丞也。此中唯有都鄙，无家邑之名，故都鄙中含有公卿大夫。春官都宗人、家宗人，都家并有，故公卿入都宗人中，大夫则入家宗人中。以其公卿虽有大都、小都之别，而同名都，故大夫不得都名，直有家称，故在家宗人也。至於夏官都司马、家司马，又与家宗人、都宗人异。故郑注《都司马》，唯云三公与王子弟，其卿又入家司马中。以其司马辨尊卑，六卿卑，又自使其臣为司马，若叔孙氏之臣名戾，王家不为之立司马，故卿入中。若然，都鄙之内，其号有三。若得诸侯之号，唯三公王子弟，故《司裘》“诸侯熊侯、豹侯，卿大夫麋侯”，是卿不入诸侯也。若立臣如诸侯，即此文卿与公同。若称长可及大夫，亦此注含大夫是也。

　　乃施法于官府，而建其正，立其贰，设其考，陈其殷，置其辅。（正谓冢宰、司徒、宗伯、司马、司寇、司空也。贰谓小宰、小司徒、小宗伯、小司马、小司寇、小司空也。考，成也，佐成事者，谓宰夫、乡师、肆师、军司马、士师也。司空亡，未闻其考。）

　　[疏]“乃施”至“其辅”
　　○释曰：案上官府在都鄙上，此文在都鄙下者，欲见都鄙置臣与诸侯同，又见诸侯下亦有都鄙之义，故进都鄙在上，使文承邦国之下也。已上言“八法治官府”，今更言“施法于官府”。言“乃”者，亦是更申敕之也。“而建其正”，正，长也。亦是一官之长。若《大宰》之等云“立其贰”者，谓小卿副贰大卿，即小宰之等。“设其考”者，考，成也，佐成事者。宰夫之等也。殷、辅，义与前同。
　　○注“正谓”至“其考”
　　○释曰：宰夫已下，并是五官之长。云“《司空》亡，未闻其考”者，案《乡师》云“及葬，执纛以与匠师御柩”，注云：“匠师事官之属，其於司空，若乡师之於司徒。”若然，乡师是司徒之考，则匠师亦司空之考，而此云“未闻”者，彼文以义约之，司空考匠师也，无正文，故此云未闻也。

　　凡治，以典待邦国之治，以则待都鄙之治，以法待官府之治，以官成待万民之治，以礼待宾客之治。（成，八成。礼，宾礼也。）

　　[疏]“凡治”至“之治”
　　○释曰：以其天官主治，故以目之。六典本以治邦国，故云“以典待邦国之治”。八则本以治都鄙，故云“以则待都鄙之治”。八法本以治官府，故云“以法待官府之治”。八成本以治万民，故云“以官成待万民之治”。礼者本以接宾客，故云“以礼待宾客之治”。据上文，官成在八法治官府中，今特出之者，以其八成本待万民，不待官府，若不特出之，则无此待万民之事。在八法官府者，欲见官府执行。故《礼记》云“谁能秉国成”，成，则八成也。以礼待宾客，本在八统，今特见之者，以上亲亲、敬故、进贤、使能、保庸、尊贵、达吏，皆是王行之於朝，以示於民，使民观之入善，不必更别有礼。唯礼宾特别有礼，若聘礼之类也。此皆言“以”者，当别有篇卷，使人执持施行之，知然者，以《周礼》六官皆邦国之治，则六官掌事不可专主邦国，故知别有篇卷，但在三百之中亡逸也。
　　○注“成八”至“礼也”
　　○释曰：八成，小宰职掌。“掌礼，宾礼”者，若聘礼、觐礼、掌客之等是也。

　　祀五帝，则掌百官之誓戒，与其具。（祀五帝，谓四郊及明堂。誓戒，要之以刑，重失礼也。《明堂位》所谓“各扬其职，百官废职服大刑”，是其辞之略也。具，所当共。，扫除粪洒。
　　○要，一遥反。粪，弗运反。洒，色卖反。）

　　[疏]“祀五”至“具”
　　○释曰：“祀五帝，则掌百官之誓戒”者，谓祭前十日已前，誓戒百官，则大宰掌之。“与其具”者，使百官供祭祀之具及之扫除也。
　　○注“祀五”至“粪洒”
　　○释曰：五帝者，东方青帝灵威仰，南方赤帝赤怒，中央黄帝含枢纽，西方白帝白招拒，北方黑帝汁光纪。依《月令》，四时迎气，及季夏六月迎土气於南郊，其馀四帝各於其郊，并夏正祭所感帝於南郊，故云祀五帝於四郊也。郑云“及明堂”者，总飨五帝於明堂。依《月令》，秦用季秋。郑云“未知周以何月”。案《下曲礼》云：“大飨不问卜。”郑云：“祭五帝於明堂，莫卜也。”彼明堂不卜，此下经云“帅执事而卜日”，则此祀五帝，不合有明堂。郑云及明堂者，广解祀五帝之处，其实此处无明堂。云“誓戒要之以刑，重失礼”者，言要之以刑，则服大刑是也。言“重失礼”者，以失礼为重，故要之以刑。引《明堂位》，彼在祭祀之下陈之，谓祭日，此是未祭前引之者，欲见祭前誓戒还用祭日之辞以敕之，故或前或後，其辞同。云“是其辞之略”者，谓誓戒之时，其辞应多，不应唯有此言，故云辞之略也。又云“具，所当供”者，祭祀之连事，祭祀之具，百官共供，故云具谓所当供。又云“，埽除粪洒”者，案《宫人》云“掌六寝之”，《守祧》云“其庙有司除之”是其埽除粪洒也。

　　前期十日，帅执事而卜日，遂戒。（前期，前所诹之日也。十日，容散齐七日，致齐三日。执事，宗伯、大卜之属。既卜，又戒百官以始齐。
　　○前，如字，于本同，徐昨见反，本或作先，如字，又悉荐反。诹，子须反，谋也。散齐，西但反，下侧皆反，下同。）

　　[疏]“前期”至“遂戒”
　　○释曰：“前期”者，谓祭日前夕为期。云“前期十日”者，即是祭前十一日。大宰帅宗伯、大卜之属执事之人而卜日。又言“遂戒”者，谓祭前十日，遂戒百官始齐。
　　○注“前期”至“始齐”
　　○释曰：云“前期，前所诹之日”者，此依《少牢》所诹之日，即祭日也。凡祭祀，谓於祭前之夕为期，今言前期十日者，明祭前十一日卜，卜之後日遂戒，使散齐、致齐，故云“十日，容散齐七日，致齐三日”。案《礼记 祭统》云：“散齐七日以定之，致齐三日以齐之。”云“执事，宗伯、大卜之属”者，《大宗伯职》云：“凡祀大神、享大鬼、祭大示，帅执事而卜日”，谓宗伯莅卜。又案《大卜》云：“大祭祀，视高命龟”，故知执事中有宗伯、大卜之属。中含有小宗伯及卜师，故言“之属”。但四时迎气，冬至、夏至郊天等，虽有常时常日，犹须审慎，仍卜日。故《表记》云：“不犯日月，不违卜筮。”注：“日月谓冬夏至、正月及四时也。所不违者，日与牲尸也。”假令不吉，改卜後日。故《箴膏肓》云：“天子郊，以夏正上旬之日。鲁之卜，三正下旬之日。”是虽有常时常日，犹卜日也。

　　及执事，氐涤濯。（执事，初为祭祀前祭日之夕。涤濯，谓溉祭器及甑之属。
　　○氐，音视，本又作视，後皆同。涤，直历反。濯，直角反。溉，古爱反。，鱼善反，徐音彦，一音言，本又作，音历。）

　　[疏]“及执事氐涤濯”
　　○释曰：及，犹至也。谓至祭前夕，大宰氐涤濯。案《春官 小宗伯》“大祭祀氐涤濯”，《大宗伯》亦云“宿氐涤濯”。彼二官亲氐涤濯，大宰尊，亦往莅之。注云“执事，初为祭祀前祭日之夕”，知者，案下经及纳亨者是祭日，此云氐涤濯，《仪礼 特牲》亦云：“前祭日之夕，视壶濯及豆笾”，士卑得与人君同。《少牢》，大夫礼，当祭日扌既祭器者，下人君也。注又云“涤濯，谓扌既祭器及甑之属”，知然者，案《少牢》雍人扌既鼎、匕、俎，廪人扌既甑、，司宫扌既豆、笾及勺、爵。此不言匕、俎、豆、笾、勺、爵者，之属中含之。

　　及纳亨，赞王牲事。（纳亨，纳牲，将告杀。谓乡祭之晨，既杀以授亨人。凡大祭祀，君亲牵牲，大夫赞之。
　　○亨，普庚反，注同，刘普孟反。乡，许亮反。）

　　[疏]“及纳”至“牲事”
　　○释曰：及，犹至也。至纳亨者，案《礼记 明堂位》，君肉袒迎牲于门，卿大夫赞君，及杀讫，纳与亨人，故言“纳亨”。云“赞王牲事”者，即是卿大夫赞币一人也。
　　○注“纳亨”至“赞之”
　　○释曰：云“纳亨，纳牲，将告杀”者，谓牵牲入时也。《礼器》云“纳牲诏于庭”，杀讫，毛以告纯，血以告杀，腥其俎，肫解而腥之。以此讫，乃纳与亨人，阎祭。此言纳亨者，以牵牲也。云“谓乡祭之晨”者，案《檀弓》云：“周人大事以日出”，故知纳亨是乡祭之晨。此祭天无，故先迎牲；若宗庙之祭有，而後迎牲也。云“既杀以授亨人”者，案《亨人职》“职外内饔之爨亨”，谓腥其俎後。云“凡大祭祀，君亲牵牲，大夫赞之”者，此《明堂位》文。彼鲁侯用天子礼，故还以引证天子法。

　　及祀之日，赞玉币爵之事。（日，旦明也。玉币，所以礼神。玉与币各如其方之色。爵，所以献齐酒。不用玉爵，尚质也。三者执以从，王至而授之。
　　○齐，才计反。）

　　[疏]“及祀”至“之事”
　　○释曰：及，犹至也。至祭日，谓质明。赞，助也。执此玉币爵三者，助而授王也。
　　○注“日旦”至“授之”
