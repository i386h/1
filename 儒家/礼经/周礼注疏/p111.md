<!-- { "loadSidebar": true } -->
　　○释曰：在此者，案其职云“以日月星辰占六梦之吉凶”，梦是精神所感，并日月星辰等，是鬼神之事，故列职於此。

　　氐，中士二人，史二人，徒四人。（，阴阳气相侵，渐成祥者。鲁史梓慎云：“吾见赤黑之。”
　　○，于鸩反，李且衽反。）

　　[疏]“氐”
　　○释曰：在此者，案其职云：“掌十之法，以观妖祥，辨吉凶。”亦是阴阳鬼神之事，故列职於此。

　　大祝，下大夫二人，上士四人；小祝，中士八人，下士十有六人。府二人，史四人，胥四人，徒四十人。（大祝，祝官之长。）

　　[疏]“大祝”
　　○释曰：大祝与小祝，别职而同官，故共府史胥徒。在此者，案其职云“掌六祝之辞以事鬼神示”，亦是事鬼神之法，故列职於此也。
　　○注“大祝祝官之长”
　　○释曰：以其与下小祝、丧祝、甸祝、诅祝等为长也。

　　丧祝，上士二人，中士四人，下士八人，府二人，史二人，胥四人，徒四十人。

　　[疏]“丧祝”
　　○释曰：在此者，案其职云：“掌大丧劝防之事。及辟，令启。”亦是礼事及事鬼神之法，故列职於此也。

　　甸祝，下士二人，府一人，史一人，徒四人。（甸之言田也。田狩之祝。
　　○甸，音电，後不音者同。）

　　[疏]“甸祝”
　　○释曰：在此者，案其职云“掌四时之田表貉之祝从”，事鬼神之事，故列职於此。

　　诅祝，下士二人，府一人，史一人，徒四人。（诅谓祝之使沮败也。
　　○诅，侧虑反。祝，之又反。沮，在吕反，沈音叙。）

　　[疏]“诅祝”
　　○释曰：在此者，案其职云“掌盟诅类造攻说礻会之祝号”，亦事鬼神，故列职於此。注云“诅谓祝之使沮败也”者，凡言盟者，盟将来。诅者，诅往过，故云祝之使沮败也。

　　司巫，中士二人，府一人，史一人，胥一人，徒十人。（司巫，巫官之长。）

　　[疏]“司巫”
　　○释曰：在此者，案其职云：“若国大旱，则师巫而舞雩。”亦是事鬼神之事，故列职於此。
　　○注“司巫巫官之长”
　　○释曰：案其职云“掌群巫之政令”，与下男巫、女巫、神士等为师，故云巫官之长。

　　男巫无数，女巫无数，其师，中士四人。府二人，史四人，胥四人，徒四十人。（巫，能制神之处位次主者。）

　　[疏]注“巫能”至“主者”
　　○释曰：巫与神通，亦是鬼神之事，故列职於此。案：《神士职》云：“凡以神士者，掌三辰之法，以犹鬼神示之居。”注引《孝经纬》及《国语》，并是制神之处位及次第主之事，神士还是男巫为之，故引彼以解此。

　　大史，下大夫二人，上士四人；小史，中士八人，下士十有六人。府四人，史八人，胥四人，徒四十人。（大史，史官之长。）

　　[疏]“大史”
　　○释曰：在此者，案其职云：“读礼书，祭之日，执书以次位常。”是礼事及鬼神之事也，故列职於此也。小史与大史别职而同官，故共府史也。
　　○注“大史史官之长”
　　○释曰：谓与下内史、外史、御史等为长。若然，内史中大夫，大史下大夫，大史得与内史为长者，以大史知天道，虽下大夫，得与内史中大夫为长，是以称大也。

　　冯相氏，中士二人，下士四人，府二人，史四人，徒八人。（冯，乘也。相，视也。世登高台，以视天文之次序。天文属大史。《月令》曰：“乃命大史，守典奉法，司天日月星辰之行，宿离不贷。”
　　○冯，音凭。相，息亮反，注同。宿，刘息就反，一音夙。离，力计反。贷，吐得反，或音二。）

　　[疏]“冯相”
　　○释曰：在此者，以其与大史同主天文，故其职云“掌岁月星辰之位”故与大史连类在此。
　　○注“冯乘”至“不贷”
　　○释曰：云“世登高台，以视天文之次序”者，以其官有世功，则以官名氏，故云也。其天子有灵台，诸侯有观台，皆所以视天文，故云登高台也。云“之次序”者，冯相氏掌天文不变，保章氏掌天文之变，变则不依次序，不变则如常有次序，故以次序言之也。云“天文属大史”者，案《周语》，单子谓鲁成公曰：“吾非瞽史，焉知天道。”是大史知天道之事。引《月令》曰“乃命大史”者，证大史掌天文之事。云“宿离不贷”者，郑彼注云：“离，耦也。”谓其属冯相氏、保章氏掌天文者也。谓其相与宿耦，当审候伺，不有差忒。

　　保章氏，中士二人，下士四人，府二人，史四人，徒八人。（保，守也。世守天文之变。）

　　[疏]“保章氏”
　　○释曰：在此者，案其职云：“掌天星，以志星辰日月之变动，以观天下之迁。”故与冯相氏连类在此也。
　　○注“保守”至“之变”
　　○释曰：以其称氏也，故称世守天文之变也。

　　内史，中大夫一人，下大夫二人，上士四人，中士八人，下士十有六人，府四人，史八人，胥四人，徒四十人。

　　[疏]“内史”
　　○释曰：在此者，案其职云：“掌八枋，执国法及国令之贰，策命群臣。”皆礼事，故列职於此也。

　　外史，上士四人，中士八人，下士十有六人，胥二人，徒二十人。

　　[疏]“外史”
　　○释曰：在此者，案其职云：“掌书外令及三皇五帝之书。”亦礼书之类，故列职於此。

　　御史，中士八人，下士十有六人，其史百有二十人，府四人，胥四人，徒四十人。（御，犹侍也，进也。其史百有二十人，以掌赞书人多也。）

　　[疏]“御史”
　　○释曰：在此者，案其职云：“掌赞书，凡数从政者。”皆亦礼事，故列职於此也。
　　○注“御犹”至“多也”
　　○释曰：其职云“凡治者受法令焉，并掌赞书”，故其史特多，复在府上也。

　　巾车，下大夫二人，上士四人，中士八人，下士十有六人，府四人，史八人，工百人，胥五人，徒五十人。（巾犹衣也。巾车，车官之长。
　　○巾，如字，刘居觐反。衣，於既反。）

　　[疏]“巾车”
　　○释曰：在此者，案其职云：“掌公车之政令，辨其用与其旗物。”皆是礼事，故列职於此也。
　　○注“巾犹”至“之长”
　　○释曰：“巾犹衣也”者，谓玉金象革等，以衣饰其车，故训巾犹衣也。云“巾车，车官之长”者，谓与下典路、车仆等为长也。

　　典路，中士二人，下士四人，府二人，史二人，胥二人，徒二十人。（路，王之所所乘车。）

　　[疏]“典路”
　　○释曰：在此者，案其职云：“掌王及后之五路。”亦是礼事，故列职於此也。
　　○注“路王”至“乘车”
　　○释曰：路，大也，若人君所居皆称路，故有路寝、路门、路马之等，皆称路也。

　　车仆，中士二人，下士四人，府二人，史二人，胥二人，徒二十人。

　　[疏]“车仆”
　　○释曰：在此者，案其职，五戎之ヘ各有差等，亦是礼事，故亦列职於此也。

　　司常，中士二人，下士四人，府二人，史二人，胥四人，徒四十人。（司常，主王旌旗。）

　　[疏]“司常”
　　○释曰：在此者，案其职云：“掌九旗之物名。”亦各有差等，亦是礼事，故亦列职於此也。
　　○注“司常主王旌旗”
　　○释曰：九旗之别，自王已下，尊卑所建不同，不专主於王。郑云“司常主王旌旗”者，以王为主，何妨尊卑皆掌。

　　都宗人，上士二人，中士四人，府二人，史四人，胥四人，徒四十人。（都谓王子弟所封及公卿所食邑。）

　　[疏]“都宗人”
　　○释曰：在此者，案其职云：“掌都祭祀之礼。凡都祭祀，致福于国。”皆是事鬼及礼事，故列职於此。
　　○注“都谓”至“食邑”
　　○释曰：案《载师》云：“家邑任稍地，小都任县地，大都任地。”则大夫采地不得称都，故据大都小都而言之。下文家，据大夫而说也。此既掌祭祀，不云伯而云宗人者，避大官名。《夏官》都家称司马，得与大官同名者，以其军事是重，故与大官同名也。《秋官》都家以称士者，以其主都家万民之狱讼，以告方士，故谓之士。士者，察也，取其察审之义也。

　　家宗人，如都宗人之数。（家谓大夫所食采邑。）

　　[疏]“家宗人”
　　○释曰：在此者，案其职云：“掌家祭祀之礼。凡祭祀，致福。”亦是共鬼之事，故亦列职於此。

　　凡以神士者无数，以其艺为之贵贱之等。（以神士者，男巫之俊，有学问才知者。艺谓礼、乐、射、御、书、数。高者为上士，次之中士，又次之为下士。）

　　[疏]“凡以”至“之等”
　　○释曰：此神士，还是上群巫中有学问者，抽入神士。以其能处置神位，故以神为名。无数者，有即入之，故无常数。在都家之下者，欲见都家神亦处置之。在此者，案其职云“掌三辰之法”，当处置神之位次，故列职於此。 

　　●卷十八

　　大宗伯之职，掌建邦之天神、人鬼、地示之礼，以佐王建保邦国。（建，立也。立天神地人鬼之礼者，谓祀之，祭之，享之。礼，吉礼是也。保，安也。所以佐王立安邦国者，主谓凶礼、宾礼、军礼、嘉礼也。目吉礼於上，承以立安邦国者，互以相成，明尊鬼神，重人事。
　　○示，音，本或作，下“神示”、“地示”之例皆仿此，下卷亦然。佐，本或作左，音同。享，许丈反，又後不音者同。）

　　[疏]“大宗”至“邦国”
　　○释曰：“大宗伯之职”者，以上列其官，此列其职也。云“掌建邦之天神人鬼地示之礼”者，单言邦，据王为言也。云“以佐王建保邦国”者，邦国连言，据诸侯为说也。
　　○注“建立”至“人事”
