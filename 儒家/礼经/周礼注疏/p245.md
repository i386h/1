<!-- { "loadSidebar": true } -->
　　○释曰：云“出接宾曰摈”者，即下文交摈而在门外是也。云“入赞礼曰相”者，下文及庙推上相入是也。云“诏者，以礼告王”者，即下云“诏王仪”是也。

　　将合诸侯，则令为坛三成，宫，旁一门。（合诸侯，谓有事而会也。为坛于国外，以命事。宫谓土以为墙处，所谓为坛宫也。天子春帅诸侯拜日於东郊，则为坛於国东。夏礼日於南郊，则为坛於国南。秋礼山川丘陵於西郊，则为坛於国西。冬礼月四渎於北郊，则为坛於国北。既拜礼而还，加方明於坛上而祀焉，所以教尊尊也。《觐礼》曰“诸侯觐於天子，为宫方三百步，四门，坛十有二寻，深四尺”是也。王巡守殷国而同，则其为宫亦如此与？郑司农云：“三成，三重也。《尔雅》曰：‘丘一成为敦丘，再成为陶丘，三成为昆仑丘。’谓三重。”
　　○，惟癸反，刘欲鬼反。与，音馀。下“尺与”同。重，直龙反。下“三重”、“重耳”同敦，音顿，沉又都门反。陶，徒刀反。仑，力门反。）

　　[疏]“将合”至“一门”
　　○释曰：云“将合诸侯”者，合，会也，谓时见曰会。云“则令为坛三成”者，谓封人为坛三成。
　　○注“合诸”至“三重”
　　○释曰：云“有事而会也”者，《春秋左氏传》文，但春秋时有事会，不协而盟，是霸者法。引之者，时虽不同，为有事而行会礼则同，故引以为证。云“为坛于国外，以命事”者，宫方三百步，明在国外也。言命事，则上《大行人》云“时会以发四方之禁”，禁即九伐，是其事也。云“宫谓土以为墙处，所谓为坛宫也”者，所谓掌舍但掘地为堑，土为眉埒，当墙处，故云墙处也。云“天子春帅诸侯”，自此已下至“国北”，皆《觐礼》文。其为坛之语，郑加之耳。云“既拜礼而还，加方明於坛上而祀焉，所以教尊尊也”者，言教尊尊者，天子亲自拜日礼月之等，是尊尊之法，教诸侯已下尊敬在上者也。引《觐礼》者，是见为坛大小尺寸之法，据时会诸侯为坛之法。云“王巡守殷国”者，谓巡守就方岳为坛，殷国就王国左右为坛，皆如时会。云“如此与”者，约同之，故云与以疑之。先郑引《尔雅》者，见三成者三重，重高一尺。

　　诏王仪，南乡见诸侯，土揖庶姓，时揖异姓，天揖同姓。（谓王既祀方明，诸侯上介皆奉其君之置于宫，乃诏王升坛，诸侯皆就其而立。诸公中阶之前，北面东上。诸侯东阶之东，西面北上。诸伯西阶之西，东面北上。诸子门东，北面东上。诸男门西，北面东上。王揖之者，定其位也。庶姓，无亲者也。土揖，推手小下之也。异姓，昏姻也。时揖，平推手也。《卫将军文子》曰：“独居思仁，公善言义，其闻《诗》也，‘一曰三复，白圭之玷’，是南宫纟舀之行也。夫子信其仁，以为异姓。”谓妻之也。天揖，推手小举之。
　　○复，音服，或芳服反。玷，丁簟反，沈都念反。纟舀，吐刀反。行，下孟反。）

　　[疏]“诏王”至“同姓”
　　○释曰：诏，告也。谓诸侯各就位立，王在坛亦立，司仪乃告王降坛，南向见诸侯，乃揖之。“王揖庶姓”已下，先疏後亲为次。按隐十一年，“滕侯、薛侯来朝，争长”，云：“周之宗盟，异姓为後”，是先同姓，今此先庶姓、後同姓者，此经直据揖之仪容，从下至高，不据盟之先後也。
　　○注“谓王”至“举之”
　　○释曰：云“谓王既祀方明，诸侯上介皆奉其君之置于宫，乃诏王升坛，诸侯皆就其而立”者，按《觐礼》云：“诸侯觐于天子，为宫方三百步，四门，坛十有二寻，深四尺，加方明于其上。明者，木也。方四尺，设六色，东方青、南方赤、西方白、北方黑、上玄、下黄，设六玉，上圭、下璧、南方璋、西方琥、北方璜、东方圭。上介各奉其君之置于宫，尚左，公侯伯子男皆就其而立。四传摈。天子乘龙，载大，象日月升龙降龙，出，拜日於东门之外，反，祀方明。”注引《朝事仪》曰：“天子冕而执镇圭，尺有二寸，缫藉尺有二寸，大圭，乘大路，建大常十有二旒，樊缨十有二就，贰车十有二乘，帅诸侯而朝日於东郊，所以教尊尊也。退而朝诸侯。”由此二者言之，已祀方明，乃以会同之礼见诸侯也。若然，《觐礼》上介奉君之置于宫，尚左，及公侯伯子男就其而立，并四传摈者，并陈设其位，其立当在祀方明後，是以彼下文乃始云拜日之礼，反祀方明之事。故彼置于宫之下，注云：“置于宫者，建之，豫为其君见王之位也。”是其未即立也。此郑注依次第而言，故云“谓王既祀方明，诸侯上介皆奉其君之置于宫，乃诏王升坛，诸侯皆就其而立”也。云“诸公中阶之前”至“诸男门西，北面东上”，皆《明堂位》周公朝诸侯之礼，《觐礼》注亦引之，证五等诸侯立位处所也，皆以近王为上。云“王揖之者，定其位也”者，此约《燕礼》云：“卿大夫皆入门右，北面立，公降阶揖之，卿得揖，东厢西面，大夫得揖，中庭少进北面，其位乃定。”此王揖，亦得揖乃定。有少别者，彼诸侯揖臣，臣皆北面，得揖就位，此五等立已在位，王揖之，逡巡而已，位乃定，是其别也。凡揖皆推手，至於扌壹即引手，为异也。《卫将军文子》者，此《大戴礼》文。引之，证有异姓之事也。按《大戴礼》云，卫将军文子问子贡曰：“盖受教者七十有馀人，闻之孰为贤？”子贡对之，历陈诸子行，遂陈南宫纟舀之行。此乃子贡之辞，而云“卫将军文子曰”者，此实子贡辞，篇名《卫将军文子》，故引篇名耳。

　　及其摈之，各以其礼，公於上等，侯伯於中等，子男於下等。（谓执玉而前见於王也，摈之各以其礼者，谓摈公者五人，侯伯四人，子男三人也。上等、中等、下等者，谓所奠玉处也。坛三成，深四尺，则一等一尺也。坛十有二寻，方九十六尺，则堂上二丈四尺，每等丈二尺与？诸侯各於其等奠玉，降拜，升成拜，明臣礼也。既，乃升堂，授王玉。
　　○见，贤遍反。）

　　[疏]“及其”至“下等”
　　○释曰：此即上四传摈之时也。四传摈，彼注云：“公也，侯也，伯也，各一位；子男侠门而俱东上，亦一位。”是子男共为位，故共一摈也。
　　○注“谓执”至“王玉”
　　○释曰：下云将币，据三享，故知此文摈之据执玉见王也。云“摈之各以其礼者，谓摈公者五人，侯伯四人，子男三人也”者，《大行人》云，公摈者，五人已下，此云摈之各以其礼，是据摈为数，不据馀礼也。云“上等、中等、下等者，谓所奠玉处也”者，上云“为坛三成，此言三等，明据三等坛奠玉处而言也。云“坛三成”者，据上文。云“深四尺”者，《觐礼》文。云“则一等一尺”已下，郑君以意解之，无正文。一等为一尺，发地一尺，上有三成，为三尺，总四尺也。郑注《觐礼》云“从上向下为深”，故云深四尺。云“坛十有二寻”者，《觐礼》文。云“方九十六尺”者，寻八尺，计之所得九十六尺。云“则堂上二丈四尺，每等丈二尺与”者，并郑以意解之，故云“与”以疑之。上二丈四尺为堂，王立之处，并祀方明之所。云“诸侯各於其等奠玉，降拜，升成拜，明臣礼也”者，公奠玉於上等，降拜於中等。侯伯奠玉於中等，降拜於下等。子男奠玉於下等，降拜於地。及升成拜，皆於奠玉之处。必知有降拜升成拜者，亦约《燕礼》，臣得君酬酒，皆降拜，君使小臣辞之，乃升成拜，明此王礼亦然。言成拜者，乡於下拜之时，王使人辞，下拜之不成，故於升乃更成前拜，故云成拜。是敬上之礼，故云明臣礼也。云“既，乃升堂，授王玉”者，礼法，礼敌并授、礼不敌者讶受。此行臣礼，则诸侯皆北面授之於堂上也。王既受玉，约《聘礼》亦当侧授宰玉。此坛上无坫，不得取《明堂位》“崇坫亢圭”为义也。

　　其将币亦如之，其礼亦如之。（将币，享也。礼谓以郁鬯之也。皆於其等之上。）

　　[疏]“其将”至“如之”
　　○释曰：云“将币”者，即将币三享，一也。但彼《大行人》据在庙，此据在坛。云“亦如之”者，璧以帛，琮以锦，如前公於上等之类。云“其礼亦如之”者，即《大行人》上公再而酢，亦如公於上等之类也。

　　王燕，则诸侯毛。（谓以须发坐也。朝事尊尊上爵，燕则亲亲上齿。郑司农云：“谓老者在上也。老者二毛，故曰毛。”
　　○侯毛，毛谓须发也，刘本作耄，音毛。）

　　[疏]注“谓以须发坐也”至“老者二毛故曰毛”
　　○释曰：此燕则公三燕，侯伯再燕，子男一选｀云“朝事尊尊上爵”者，依爵尊卑为先後。云“燕则亲亲上齿”者，此乃不问爵之尊卑，取以年齿为先後也。

　　凡诸公相为宾，（谓相朝也。）

　　[疏]注“谓相朝也”
　　○释曰：云“相朝”，则是两公自相朝，故下经云诸侯、诸伯、诸子、诸男相为宾客，以礼相待，并是两诸侯相朝之事也。

　　主国五积，三问，皆三辞拜受，皆旅摈。再劳，三辞，三揖，登，拜受，拜送。（宾所停止则积，间阔则问，行道则劳。其礼皆使卿大夫致之，从来至去，数如此也。三辞，辞其以礼来於外也。积问不言登，受之於庭也。郑司农云：“旅读为‘旅於太山’之旅，谓九人传辞，相授於上下竟，问宾从末上行，介还受，上传之。”玄谓旅读为鸿胪之胪，胪陈之也。宾之介九人，使者七人，皆陈摈位，不传辞也。宾之上介出请，使者则前对，位皆当其末摈焉。三揖，谓庭中时也，拜送，送使者。
　　○旅，如字，又音胪，力於反。传，直专反，下除《春秋传》，皆同。末上，时掌反，下上传、上车同。）

　　[疏]注“宾所”至“使者”
