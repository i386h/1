<!-- { "loadSidebar": true } -->
　　凡式贡之馀财以共玩好之用。（谓先给九式及吊用，足府库而有馀财，乃可以共玩好，明玩好非治国之用。言式、言贡、互文。）

　　[疏]“凡式”至“之用”
　　○释曰：式谓九式，贡谓九贡及万民之贡。有馀财，以供玩好器物之用。
　　○注“谓先”至“互文”
　　○释曰：经言“馀财”，明知先给九式及吊用，足府库之馀也。经言“式贡”者，式即上文九赋之财，给九式之馀也。贡即上文邦国之贡及万民之贡也。“言式言贡互文”者，式谓九赋，贡谓九贡及万民之贡。但赋言式，据用而言，其实亦有赋，贡据贡上为名，亦有用，故云互文也。

　　凡邦之赋用，取具焉。（赋用，用赋。）

　　[疏]“凡邦”至“具焉”
　　○释曰：上有九贡、九赋、九功，此特言赋，明兼有九贡九功，亦取具焉。

　　岁终，则以货贿之入出会之。

　　[疏]“岁终”至“会之”
　　○释曰：货贿之人者，谓九贡、九赋、九功入来至大府。言出者，大府以货贿分置於众府，及给九式之用，亦是至岁终总会计之。

　　玉府掌王之金玉、玩好、兵器，凡良货贿之藏。（良，善也。此物皆式贡之馀财所作。其不良，又有受而藏之者。
　　○好，呼报反，及《内府》皆同。藏，才浪反，注同。）

　　[疏]“玉府”至“之藏”
　　○释曰：云“掌王之金玉玩好兵器”者，言玉府以玉为主，玉外所有美物亦兼掌之。
　　○注“良善”至“之者”
　　○释曰：言“此物皆式贡之馀财所作”者，案上《大府》云“式贡之馀财以共玩好之用”，彼玩好之中兼有金玉、兵器，故知式贡馀财也。云“其不良，又有受而藏之者”，即上《大府》云“受藏受用之府”是也。

　　共王之服玉、佩玉、珠玉。（佩玉者，王之所带者。《玉藻》曰：“君子於玉比德焉。天子佩白王而玄组绶。”《诗传》曰：“佩玉，上有葱衡，下有双璜、冲牙，珠以纳其间。”郑司农云：“服玉，冠饰十二玉。”
　　○，刘薄田反，徐音频，一音父宾反。）

　　[疏]注“佩玉”至“二玉”
　　○释曰：“佩玉者，王之所带者”，谓佩於革带之上者也。“《玉藻》曰，君子於玉比德焉”者，《诗》云“言念君子，温其如玉”，是比德於玉。引此者，证王必服玉之意。云“天子佩白玉而玄组绶”者，此亦《玉藻》文。所佩白玉，谓衡、璜、琚、。玄组绶者，用玄组绦穿连衡璜等，使相承受。引“《诗传》”曰，谓是《韩诗》。“佩玉上有葱衡”者，衡，横也，谓葱玉为横梁。“下有双璜，冲牙”者，谓以组悬於衡之两头，两组之末皆有半壁曰璜，故曰只璜。又以一组悬於衡之中央，於末著冲牙，使前後触璜，故言冲牙。案《毛诗传》，衡璜之外别有琚。其琚所置，当於悬冲牙组之中央，又以二组穿於琚之内角，斜系於衡之两头，於组末系於璜。云“珠以纳其间”者，，奉也。珠出於奉，故言珠。纳其间者，组绳有五，皆穿珠於其间，故云以纳其间。“郑司农云服玉，冠饰十二玉”者，案《弁师》掌五冕，衮冕十二旒，冕九旒，毳冕七旒，冕五旒，玄冕三旒，皆十二玉。冕则冠也。《弁师》又有皮弁、韦弁、冠弁，亦皆十二玉，故云冠饰十二玉也。

　　王齐，则共食玉。（玉是阳精之纯者，食之以御水气。郑司农云：“王齐当食玉屑。”）

　　[疏]“王齐则共食玉”
　　○释曰：谓王祭祀之前散齐七日，致齐三日，是时则共王所食玉屑。
　　○注“玉是”至“玉屑”
　　○释曰：知玉是阳精之纯者，但玉声清，清则属阳。又案《楚语》云“王孙圉与赵简子言曰：玉足以庇荫嘉，使无水旱之灾，则宝之。珠足以御火，则宝之”。服氏云：“珠，水精，足以禁火。”如是，则玉是火精可知。云“食之以御水气”者，致齐时，居於路寝，思其笑语，思其志意之类，恐起动多，故须玉以御水气也。郑司农云“王齐当食玉屑”者，其玉屑研之乃可食，故云当食玉屑也。

　　大丧，共含玉、复衣裳、角枕、角四。（角枕以枕尸。郑司农云：“复招魂也。衣裳生时服，招魂复魄于太庙，至四郊。角四，角匕也，以楔齿。《士丧礼》曰：“楔齿用角四。”四楔齿者，令可饭含。”玄复於四郊以绥。
　　○含，户暗反。枕尸，之鸩反。楔，先结反。令，力呈反。饭，扶晚反。）

　　[疏]“大丧”至“角四”
　　○释曰：大丧谓王丧。“共含玉”者，含玉，璧形而小，以为口实。此不言赠玉、饭玉者，文不备。“复衣裳”者，王始死，招魂复魄之衣裳不在司服者，司服所掌，是寻常衣服，玉府所掌，皆王之美物。其衣服美者，亦玉府掌之。但所复衣裳用死者上服，故玉府供之。“角枕”者，所以枕尸。“角四”者，将以禊齿。
　　○注“角枕”至“以绥”
　　○释曰：“郑司农云复，招魂也”者，人之死者，魂气上归於天，形魄仍在，欲招取其魂，复於魄内，故《离骚》有《招魂》篇。云“招魂复魄于大庙，至四郊”者，王有七庙及寝皆复焉，独言太庙，语虽不足，义犹可。又言至四郊，後郑不从之。云“角四，角匕也”者，案《既夕礼》“楔貌如轭，上两末”，状如枇杷，拔屈中央楔齿。“玄谓复於四郊以绥”者，案夏采云：“以冕服复於太庙，以乘车建绥复於四郊。”故郑云复於四郊以绥。言此者，破先郑於四郊亦以衣服。

　　掌王之燕衣服、衽、席、床、笫，凡亵器。（燕衣服者，巾絮、寝衣、袍衤之属，皆良货贿所成。笫，箦也。郑司农云：“衽席，单席也。亵器，清器，虎子之属。”
　　○衽，而甚反，又而鸩反。笫，侧美反，徐侧敏反。衤，刘音泽，徐待各反。箦，音责。）

　　[疏]“掌王”至“亵器”
　　○释曰：言“掌王之燕衣服”者，谓燕寝中所有衣服之属。“衽席”者，亦燕寝中卧席。“床笫”者，谓燕寝中床箦也。“凡亵器”者，亦谓燕寝中，以燕字为目，衣服已下至亵器，皆是燕。
　　○注“燕衣”至“之属”
　　○释曰：云“燕衣服者，巾絮”者，案《内则》“左佩纷”，纷即巾也。又妇事舅姑，佩有线纩，此絮则纩也。云“寝衣”者，《论语 乡党》云“必有寝衣，长一身有半。”郑注云“今之卧被”是也。又言“袍衤之属”者，案《毛诗》云，“岂曰无衣，与子同袍”、“与子同衤”是也。言之属者，寝衣之内所言不尽，故言之属以广之。云“皆良货贿所成”者，见上文云“凡良货贿之藏”，故知此良货贿所成。郑司农云“衽席，单席也”者，案《曲礼》云“请衽何趾”，郑注云：“衽，卧席。”又案《斯干》诗云“下莞上簟”，《内则》云“敛枕箧、簟席、衤蜀器而藏之”。司农云单席，则卧之簟席。云“亵器，清器，虎子之属”者，既在燕寝之中私亵之器，故知清器虎子之属。案《内竖》“及葬，执亵器以从遣车”，彼亵器，振饰沐之器，彼亵器与此注不同。彼从葬於死者，不用清器，故为沐之器。

　　若合诸侯，则共珠、玉敦。（敦，类，珠玉以为饰。古者以盛血，以敦盛食。合诸侯者，必割牛耳，取其血，歃之以盟。珠以盛牛耳，尸盟者执之。故书珠为夷。郑司农云：“夷或为珠。玉敦，歃血玉器。”
　　○敦，音对，徐丁雷反，注同。盛，音成，下同。歃，色洽反，徐霜腊反。）

　　[疏]“若合”至“玉敦”
　　○释曰：“合诸侯”者，谓时见曰会，若《司仪》所云“为坛十有二寻，王与诸侯杀牲歃血而盟”，则供珠玉敦。
　　○注“敦”至“玉器”
　　○释曰：言“敦，类”者，按《明堂位》有虞氏之两敦，郑玄云“制之异同未闻”。此云类者，以经云玉敦，与珠相将之物，故云类。其制犹自未闻也。云“珠玉以为饰”者，此敦应以木为之，将珠玉为饰耳。云“古者以盛血，以敦盛食”者，案《特牲》、《少牢》皆敦盛黍稷，以盛血虽无文，郊血及血以告杀，当以盛血也。云“合诸侯者，必割牛耳，取其血，歃之以盟。珠以盛牛耳”者，祭祀之时有黍稷，故敦中盛黍稷。今盟无黍稷，敦中宜盛血，牛耳宜在。云“尸盟者执之”者，案《左氏》哀公十七年，“公会齐侯，盟于蒙。孟武伯问於高柴曰：‘诸侯盟，谁执牛耳？’季羔曰：‘曾阝衍之役，吴公子姑曹发阳之役，卫石。’武伯曰：‘然则彘也。’”注云：“彘，武伯名也。鲁於齐为小国，故曰彘也。”是盟小国执牛耳。尸犹主也。小国主盟，故使执牛耳也。知此珠玉敦为盟而设者，案《戎右》云：“盟则以玉敦辟盟，遂役之，替牛耳，桃。”彼注云：“役之者，传敦血授当歃者，割牛耳取血，助为之。及血在敦中，以桃沸之。”是以知珠玉敦为盟而设。若然，执牛耳是小国尸盟者也。若以歃血，则大国在先，故哀公十七年吴晋争先，《国语》曰：“吴公先歃，晋亚之。”既言争先，是以知大国当在先。若诸侯相与盟，则大国戎右执牛耳也。

　　凡王之献金玉、兵器、文织、良货贿之物，受而藏之。（谓百工为王所作，可以献遗诸侯。古者致物於人，尊之则曰献，通行曰馈。《春秋》曰“齐侯来献戎捷”，尊鲁也。文织，画及绣锦。
　　○织，音志，一音至，又如字。为，于伪反。遗，唯季反，下同。）

　　[疏]“凡王”至“藏之”
　　○释曰：言“凡王之献金玉”者，谓金玉已下皆是拟王献遗诸侯，故云“受而藏之”。
　　○注“谓百”至“绣锦”
