<!-- { "loadSidebar": true } -->
　　○缫，音藻。藉，在夜反，下及注同。ヵ，音留，下同。樊，畔于反，下同。乘，绳证反，下同。介，音界，下及注同。轵，之氏反，或居氏反。摈，必刃反，後皆同。，古乱反。酢，才洛反。食礼，音嗣，下及注皆同。积，子赐反，後皆同。劳，老报反，下及注并《小行人》、《司仪职》放此。信，音申，後“信圭”同。衣板，於既反。著，丁略反。属，章玉反。参，音衫。，居例反。齐，侧皆反。与，音馀，下“是与”、“步与”皆同。饮，於鸩反，下同。恙，羊尚反。饣鬼，本又作馈，来位反，徐纪畏反。柱，张矩反。饭，扶晚反。杀，色界反。）

　　[疏]“上公”至“之礼”
　　○释曰：此一经总列五等诸侯来朝天子，天子以礼迎待之法。云“上公之礼”至“三问三劳”，遍论上公之礼。但上公之礼一句，总与下为目。“执桓圭九寸，缫藉九寸”，此主行朝礼，於朝所执，其服则皮弁。若行三享，则执璧瑞。自“冕服九章”已下至“将币三享”，见行三享已前之事。自“王礼”已下至“三劳”，见王礼，注公之礼。云“执桓圭九寸”者，以桓楹为饰。“缫藉九寸”者，所以藉玉。“冕服九章”者，衮龙已下，衣五章，裳四章。“建常九ヵ”者，但对文，日月为常，交龙为，而云“常”者，常，总称，故号为常也。“樊缨九就”者，樊马腹带。缨，马鞅，以五采饰之而九成。“贰车九乘”者，按《觐礼记》云“偏驾不入王门”，郑云：“在傍与已同曰偏，同姓金路，异姓象路，四卫革路，蕃国本路。”此等不入王门，舍於馆，乘墨车龙以朝。彼据《觐礼》。觐礼天子不下堂而见诸侯，故诸侯不得申偏驾。今此春夏受贽在朝，无迎法，亦应偏驾不来。今行朝後，行三享在庙，天子亲迎，并申上服，明乘金路之等。若不申上车，何得有樊缨九就之等，以此知皆乘所得之车也。但贰车所饰无文，未知诸侯贰车得与上车同否？但数依命，九乘、七乘、五乘。“介九人”者，陈於大门外，宾北面时，介皆西北陈之也。“礼九牢”者，此谓饔饩大礼，朝享後乃陈於馆，以数有九，故进之与介同在上。“其朝位，宾主之间九十步”者，上公去门九十步，王未迎之时，在大门内与宾相去之数也。“立当车轵”者，轵，谓毂末。车辕北向，在西边，亦去大门九十步。公於车东，东西相望，当毂末。“摈者五人”者，大宗伯为上摈，小行人为承摈，啬夫为末摈，其馀二人是士。“庙中将币三享”者，此谓行朝礼在朝讫，乃行三享在庙，乃有此迎宾之法也。“王礼”者，此与下为目，则自此已下皆王礼耳。“再而酢”者，大宗伯代王宾，君不酌臣故也。次宗伯又代后宾。讫，宾以玉爵酢王。是再而酢也。“飨礼九献”者，谓後日王速宾，宾来就庙中行飨。飨者，亨大牢以饮宾，设几而不倚，爵盈而不饮。飨以训恭俭。九献者，王酌献宾，宾酢主人，主人酬宾，酬後更八献，是为九献。“食礼九举”者，亦享大牢以食宾，无酒，行食礼之时，九举牲体而食毕。“出入五积”者，谓在路供宾，来去皆五积，视飧牵，但牵牲布之於道。“三问”者，按《司仪》，诸公相为宾，云：“主国五积三问，皆三辞，拜受，皆旅摈。”注云：“间阔则问，行道则劳，其礼皆使卿大夫致之。”若然，天子於诸侯之礼，亦当使卿大夫问之，亦有礼以致之，所行三处，亦当与三劳同处也。“三劳”者，按《小行人》，逆劳於畿。按《觐礼》云：“至于郊，王使人皮弁用璧劳。”注云：“郊谓近郊。”其远郊劳无文，但近郊与畿，大小行人劳，则远郊劳，亦使大行人也。按《书传略说》云：“天子太子年十八，授孟侯。孟侯者，四方诸侯来朝，迎於郊。”或可远郊劳，使世子为之，是以《孝经》注亦云“世子郊迎”。郊迎，即郊劳也。彼虽据夏法，周亦然。诸侯之礼者，馀文云“诸侯”者兼五等，而此诸侯，惟据单侯也。其礼皆降上公二等。又自摈者已下，亦皆降杀。
　　○注“缫藉”至“降杀”
　　○释曰：云“缫藉，以五采韦衣板”者，按《聘礼记》云：“公侯伯三采，朱、白、仓。子男二采，朱、绿。”《典瑞》天子乃五采，此诸侯礼而言五采者，此注合三采二采而言五，非谓得有五采也。云“若奠玉，则以藉之”者，按《觐礼》“侯氏入门右，奠圭，再拜稽首”，此时奠玉则以藉之。若然，未奠之时，於庙门外，上介授时，已有缫藉矣。云“冕服，著冕所服之衣也”者，凡服皆以冠冕表衣，故言衣先言冕。郑恐冕服是服此冕，故云著冕所服之衣也。云“九章者，自山龙以下。七章者，自华虫以下。五章者，自宗彝以下”，已具於《司服》。云“常，旌旗也”者，郑欲见常与旌旗皆总称，非日月为常者。云“ヵ，其属参垂者也”者，《尔雅》云“帛纟参，练旒九”，正幅为纟参，谓旌旗之幅也，其下属旒，故云属纟参垂者也。云“樊缨，马饰也，以饰之，每一处五采备为一就。就，成也”者，此云五采备，即《巾车》注五采，一也。此等诸侯皆用五采，与缫藉异，似缫藉之上绚组，亦同五采也。云“三牲备为一牢”者，《聘礼》致饔饩云“牛一、羊一、豕一为一牢”，故知也。云“朝位，谓大门外宾下车及王车出迎所立处也”者，约《聘礼》，在大门外，去门有立位、陈介之所。云“王始立大门内”者，亦约《聘礼》。《聘礼》虽後亦不出迎，要陈摈介时，主君在大门内。云“交摈三辞乃乘车而迎之”者，王与诸侯行礼，与诸侯待诸侯同。按《司仪》云：“诸公相为宾，及将币，交摈三辞，车迎拜辱。”玄谓“既三辞，主君则乘车，出大门而迎宾”是也。必知天子待诸侯敌礼者，按下文，大国之孤，继小国之君，不交摈，其他皆视小国之君，则诸侯於天子交摈。交摈是敌礼也。是以《齐仆》云：“朝觐宗遇飨食，皆乘金路，其法仪，各以其等为车送逆之节”，亦是敌礼，故郑此即取之为证也。言“王立当轸与”者，差约小向後为尊，故疑云“与”也。云“庙，受命祖之庙也”者，此约《觐礼》。觐在文王庙，故《觐礼》云“前朝皆受舍于朝”，注云：“受舍，受次於文王庙门之外。”《聘礼》受朝聘於先君之祧，故知王受觐在受命祖庙，在文王庙，不在武王庙可知，是於受命祖庙也。云“享，设盛礼以饮宾也”者，云“盛礼者，以其飨有食有酒，兼燕与食，故云盛礼也。“问，问不恙也”者，恙，忧也，问宾得无忧也。云“皆有礼，以币致之”者，按《聘礼》劳以币，《觐礼》使人以璧，璧则兼币，是有币致之也。先郑云“举，举乐也”者，按襄二十六年《左氏传》云：“将刑，为之不举，不举，则彻乐。”後郑易之以为“举牲体”者，但此经食礼九举，与飨礼九献相连，故以食礼九举为举牲体。其实举中可以兼乐，以其彼传亦因举食而言也。先郑云“前疾，谓驷马车辕前胡下垂柱地”者，谓若《人》“深四尺七寸，轼前曲中”是也。“玄谓三享皆束帛加璧庭实惟国所有”者，《聘礼》与《觐礼》，行享皆有庭实，郑又引《朝士仪》，为证贡国所有也。云“朝先享，不言朝者，朝正礼，不嫌有等也”者，按《觐礼》，行朝讫，乃行享。此经“冕服九章”以下唯言享，不见朝礼，故郑言之。云“朝正礼，不嫌有等”者，朝属路门外，正君臣尊卑之礼，不嫌有九十、七十、五十步之差等相迎之法，故云不嫌有等也。既无等，故不言之也。宗伯摄，正与后皆同拜送爵者，恭敬之事不可使人代也。云“不酢之礼，《聘礼》礼宾是与”者，《聘礼》礼宾用醴。子男虽一不酢，与《聘礼》礼宾同。子男用郁鬯，不用醴，则别。约同之，故云“与”以疑之也。云“九举，举牲体九饭也”者，见《特牲馈食礼》，尸食举，尸三饭，佐食举肝，尸又三饭，举骼及兽、鱼，公食不云举，文不具也。王日一举，亦谓举牲体，故知生人食有举法，故为“九举，举牲体”，不为举乐也。云“出入，从来讫去也”者，谓从来时有积，讫去亦有积，不谓从来讫去共五积。若然，来去皆五积也。知积皆有刍、薪、米、禾者，《掌客》积视飧牵，飧有米禾刍薪，明在道致积者可知。云“凡数不同者皆降杀”者，五等诸侯为三等者，以依命数为差故也。

　　凡大国之孤，执皮帛以继小国之君，出入三积，不问，壹劳，朝位当车前，不交摈，庙中无相，以酒礼之。其他皆视小国之君。（此以君命来聘者也。孤尊，既聘享，更自以其贽见，执束帛而已，豹表之为饰。继小国之君，言次之也。朝聘之礼，每一国毕，乃前。不交摈者，不使介传辞交于王之摈，亲自对摈者也。庙中无相，介皆入门西上而立，不前相礼者，聘之介是与？以酒礼之，酒谓齐酒也，和之不用郁鬯耳。其他，谓贰车及介、牢礼、宾主之间、摈者、将币、酢、飨食之数。
　　○相，息亮反，注同，李息丈反。挚，本又作贽，音至。见，贤遍反，下文“壹见”、“而见之”、“朝见”皆同。传，直专反。齐，才计反。）

　　[疏]“凡大”至“之君”
　　○释曰：按《典命》，上公之国，立孤一人，侯伯已下则无，故云“大国之孤”也。赵商问：“《大行人》职曰‘凡大国之孤执皮帛’，所尊众多，下云‘其他视小国之君’，以五为节。今此亦五。下云‘诸侯之卿各下其君二等以下’，注云：‘公使卿亦七，侯伯亦五，子男三。’不审大国孤五而卿七何？”答曰：“卿奉君命，七介。孤尊，更自特见，故五介。此有《聘礼》可参之，未之思邪？反怪此更张摈介。又继小国之君，非私觌也。”然则诸侯之大夫，以时接见天子，服む衰於天子，或可有私觌，结其恩好，但无文耳。赵商又问：“《大行人职》曰：‘孤出入三积。’此即与小国同，宜应视小国之君，何须特云三积，与例似错。”答曰：“三积者，卿亦然，非独孤也。故不在视小国之中。与例似错，何所据也？”然则一劳者，亦是卿亦然，故须见之。若然，牢礼卿亦五，视小国君五牢同，其馀则异。按《聘礼》，腥牢无鲜腊，醯醢百瓮，米百，禾四十车，薪刍倍禾。按《掌客》，饔饩五牢，米八十，醯醢八十瓮，米二十车，禾三十车，薪刍倍禾。有此别，故在视小国之君中。然则孤聘天子，既以聘使受礼，又自得礼，如是，孤法再重受礼矣也。
　　○注“此以”至“之数”
