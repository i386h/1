<!-- { "loadSidebar": true } -->
　　○释曰：在此者，案其职云“掌四夷之国使，以传宾主之语”，故亦连类在此也。云“此类之本名东方”已下，皆《王制》文。云“寄”者，宾主不相解语，故寄中国於东夷，又寄东夷语於中国，使相领解。云“象”者，传南方於中国，还象中国以传之。与南方人语，则还象南方语而传之。云“狄”者，郑彼注云“之言知也”，虽不训狄，狄即敌也，谓言语相敌，使之知也。云“北方曰译”者，译，即易，谓换易言语，使相解也。云“总名曰象”者，四方别称，经唯有一象，故云总名曰象。云“周之德先致南方也”者，即《诗》序所云“文王之德，被於江汉”是也。又《书》序云“巢伯来朝”，注“巢伯，殷之诸侯，闻武王克商，慕义而来朝”，此皆致南方，故象得总名也。

　　掌客，上士二人，下士四人，府一人，史二人，胥二人，徒三十人。

　　[疏]“掌客”
　　○释曰：在此者，案其职云“掌宾客牢礼之陈”，亦是宾客严凝象秋，故在此。

　　掌讶，中士八人，府二人，史四人，胥四人，徒四十人。（讶，迎也。宾客来，主迎之。郑司农云：“讶读为‘跛者讶跛者’之讶。”
　　○跛，波可反。）

　　[疏]注“讶迎”至“之讶”
　　○释曰：在此者，案其职云“掌迎宾客”，故连类在此。先郑云“‘跛者讶跛者’之讶”，此《公羊传》文。时晋使克聘齐，克跛，齐使跛者往御。御亦讶，故读从之也。

　　掌交，中士八人，府二人，史四人，徒三十有二一人。（主交通结诸侯之好。
　　○好，呼报反。）

　　[疏]注“主交”至“之好”
　　○释曰：在此者，案其职云“掌九禁之难”，有禁戒之事，故在此也。

　　掌察，四方中士八人，史四人，徒十有六人。

　　掌货贿，下士十有六人，史四人，徒三十有二人。

　　[疏]“掌察四方”、“掌货贿”
　　○释曰：在此者，盖督察邦国之事，及掌邦国所致货贿，但二官阙，不可强言也。

　　朝大夫，每国上士二人，下士四人，府一人，史二人，庶子八人，徒二十人。（此王之士也，使主都家之国治，而命之朝大夫云。
　　○治，直史反。）

　　[疏]“朝大”至“十人”
　　○释曰：在此者，案其职云“掌都家之国治”，因有邦国宾客在秋，都家之治亦在此。
　　○注“此王”至“夫云”
　　○释曰：此云“每国上士二人”，是王朝之士。以其主采地之国治，事重，则名之曰朝大夫云。畿内三等采地，地虽有百里、五十里、二十五里，总谓之国，若《王制》云九十三国也。云“庶子”者，盖亦主采地之诸子。今在府史之下，盖官长所自辟除也。

　　都则，中士一人，下士二人，府一人，史二人，庶子四人，徒八十人。（都则，主都家之八则者也。当言每都，如朝大夫及都司马云。）

　　[疏]注“都则”至“马云”
　　○释曰：此官已阙，郑知主八则者，《太宰》云“八则治都鄙”，此经云“都则”，故知则，八则也。

　　都士，中士二人，下士四人，府二人，史四人，胥四人，徒四十人，家士亦如之。（都家之士，主治都家吏民之狱讼，以告方士者也。亦当言每都。）

　　[疏]注“都家”至“每都”
　　○释曰：在此者，此宫虽阙，义理可言。以其称士，则知主狱，故郑云“都家之士，主治都家吏民之狱讼，以告方士者也”。必知王家不置都士，而云都家之士者，以其都司马使王自为之，家司马家自置司马，以司马主军事重，故王置都司马，此刑事轻於军，故都家王皆不置都士，但已有方士主其狱，故使都家之士以狱告也。

　　大司寇之职，掌建邦之三典，以佐王刑邦国，诘四方，（典，法也。诘，谨也。《书》曰：“王耗荒，度作详刑，以诘四方。”
　　○诘，起吉反。耗，莫报反。度，待洛反。）

　　[疏]“大司”至“四方”
　　○释曰：《大司寇》云“佐王刑邦国，诘四方”，不言刑王国，诘畿内者，王官不嫌不刑诘在内，故举外以见内也。《大宰》云“以六典治邦国”，今此更言建“三典”者，彼六典自是六官之典，此三典是刑之三典，与彼别，故司寇别施之。
　　○注“典法”至“四方”
　　○释曰：“典，法也。”案《大宰》注云“典法，则所用异，异其名也”，故云典法也。引《书》者，《吕刑》篇文，“吕侯训夏赎刑，王耄荒，度作详刑以诘四方”。谓周穆王老耄乱荒忽，犹能用贤量度详审之刑，以诘谨四方。引之者，证诘为谨义也。

　　一曰刑新国用轻典，（新国者，新辟地立君之国。用轻法者，为其民未习於教。
　　○为，于伪反。）

　　[疏]注“新国”至“於教”
　　○释曰：云“新国者，新辟地立君之国”者，谓若世衰，夷秋内侵，国君诛灭，圣人後作，日辟国百里，既攘夷狄，国空无主，民不独治，须立君化之。则是“新辟地立君之国”者也。赵商问：“《族师职》曰：‘四闾为族，八闾为联，使之相保相受，刑罚庆赏相及。’在《康诰》曰：‘父不慈，子不孝，兄不友，弟不恭，不相及也。’族师之职，邻比相坐，《康诰》之云，门内尚宽。不知《书》、《礼》是错，未达指趣。”答曰：“族师之职，周公新制礼，使民相拱敕之法。《康诰》之时，周法未定天下，又新诛三监，务在尚宽，以安天下。先後量时，各有云为，乃谓是错也？”若然，言周公之时，未定天下，即是新国，更云新诛三监，假令周法先定，新诛之国亦是新国，故此云新辟地立君也。

　　二曰刑平国用中典，（平国，承平守成之国也。用中典者，常行之法。）

　　[疏]注“平国”至“之法”
　　○释曰：云“平国，承平守成之国也”者，谓先君受封，後君承前平安，守持成立之国，民已被化，则用常行之法以治之。

　　三曰刑乱国用重典。（乱国，篡弑叛逆之国。用重典者，以其化恶伐灭之。
　　○篡，初患反。杀，音试，本亦作弑。）

　　[疏]注“乱国”至“灭之”
　　○释曰：云“乱国，篡弑叛逆之国”者，谓若州吁篡国，崔杼弑君，臧纥叛鲁，此皆逆乱之国。如此之国，民起恶心，故於常法之外，为恶者则当伐灭之也。

　　以五刑纠万民：（刑亦法也。纠犹察异之。）

　　[疏]注“刑亦”至“异之”
　　○释曰：此五刑，与寻常正五刑墨、劓之等别，刑亦法也。此五法者，或一刑之中而含五，或此五刑全不入五刑者。云“纠犹察异之”者，谓万民犯五刑，察取与之罪，使别异善恶，则《尚书 毕命》云“旌别淑慝，表厥宅里”是也。

　　一曰野刑，上功纠力；（功，农功。力，勤力。）

　　[疏]注“功农”至“勤力”
　　○释曰：以其言野，则国外，若卿大夫云“野自六尺”之类。既言在野为功，故知功是农功，力，勤力也。

　　二曰军刑，上命纠守；（命，将命也。守，不失部伍。
　　○守，刘音狩，注同。将，子匠反。）

　　[疏]注“命将”至“部伍”
　　○释曰：以其在军，困外之事，将军裁之，故知命是将命也。军行必有部分卒伍，故云“不失部伍”也。

　　三曰乡刑，上德纠孝；（德，六德也。善父母为孝。）

　　[疏]注“德六”至“为孝”
　　○释曰：谓在乡中之刑。《大司徒》云：“以乡三物教万民，一曰六德，知、仁、圣、义、忠、和。”既言在乡，故知德是六德教民者，非教国子三德、咎由九德者也。“善父母为孝”，《尔雅 释训》文。

　　四曰官刑，上能纠职。（能，能其事也。职，职事理。）

　　[疏]注“能能”至“理”
　　○释曰：知“能是能其事。职，职事理”者，以其言官，官中见能、见职，明知义然。

　　五曰国刑，上愿纠暴。（愿，悫慎也。“暴”当为“恭”字之误也。
　　○愿，音<原页>，刘又音原。依注暴作恭。悫，苦角反。）

　　[疏]注“愿悫”至“误也”
　　○释曰：知为“恭”不作“暴”者，以其上四刑，皆纠察其善，不纠其恶，以类言之，故知是恭。恭又似暴字，故云“字之误也”。

　　以圜土聚教罢民，（圜土，狱城也。聚罢民其中，困苦以教之为善也。民不愍作劳，有似於罢。
　　○罢，音皮，注下皆同。愍，音敏，刘亡觐反，《尚书》作愍，音敏，又作昏，皆训强。）

　　[疏]注“圜土”至“於罢”
　　○释曰：此已下说罢民。云“教之”者，正谓夜入圜土，昼则役之司空，困苦则归善。郑云“困苦以教之为善”。云“民不愍作劳，有似於罢”者，罢谓困极罢弊，此圜土被囚而役，是不愍强作劳之民，有似罢之人也。

　　凡害人者，之圜土而施职事焉，以明刑耻之。（害人，谓为邪恶已有过失丽於法者。以其不故犯法，之圜土，系教之，庶其困悔而能改也。，置也。施职事，以所能役使之。明刑，书其罪恶於大方版，著其背。
　　○，之豉反，又音示。邪，似嗟反，下同。著，丁略反，一音直略反。）

　　[疏]注“害人”至“其背”
　　○释曰：云“害人，谓为邪恶，已有过失丽於法者”，案《司救职》云：“凡民之有邪恶者，三让而罚，三罚而士加明刑，耻诸嘉石，役诸司空。”即此下文者是也。此谓语言无忌，悔慢长老，过浅，直坐之嘉石，不入圜土者也。彼下文又云：“其有过失者，三让而罚，三罚而归於圜土。”此谓抽拔兵剑，误以伤人，罪重，不坐嘉石，径入圜土，昼日亦役之司空，夜入圜土者也。此罢民，本无故心，直是过误，此入五刑者为轻，比坐嘉石者为重，故云已丽於法，丽於法，是入圜土者也。

　　其能改过，反于中国，不齿三年，（反于中国，谓舍之还於故乡里也。《司圜职》曰：“上罪三年而舍，中罪二年而舍，下罪一年而舍。”不齿者，不得以年次列於平民。）

　　[疏]“其能”至“三年”
　　○释曰：云“能改”，正谓在圜土不出，自思己过，是能改也。
　　○注“反于”至“平民”
　　○释曰：言“反于中国”者，《虞书》有“五宅三居”，彼不在中国，此则反还於故乡里也。引《司圜职》已下，见舍之远近。此所舍乡，则《玉藻》所谓“垂五寸，惰游之士也”是也。

　　其不能改而出圜土者，杀。（出谓逃亡。）

　　[疏]“其不”至“者杀”
　　○释曰：云“不能改”，正谓不能伏思已过而出圜土也。

