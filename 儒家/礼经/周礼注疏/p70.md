<!-- { "loadSidebar": true } -->
　　○释曰：云“正以七人、六人、五人为率者，有夫有妇然後为家，自二人以至於十，为九等，七、六、五者为其中”者，案《王制》百亩之分，上农夫食九人，其次食八人，其次食七人，其次食六人，其次食五人。彼言五等，此云七、六、五三等，其人不同，故郑为九等计之。此经皆云“家”，故郑云有夫有妇乃成家。从此二人为一等，至十人则为九等。自二人、三人、四人，是下地之三等也；五人、六人、七人，是中地之三等；八人、九人、十人，是上地之三等。此经唯言七、六、五者，据中地之三等，则知有上地、下地之三等，故郑云七、六、五者为其中。若然，《王制》不云上上之地食十人，又不云其次食四人，其次食三人，其次食二人，直言自九以至五，不言九等者，彼欲取下士视上农夫食九人，自府、史、胥、徒四者，食八人、七人、六人、五人，五等人与此五等农夫相当，故不言其馀四者。又襄公二十五年，楚掩书土田，度山林，鸠薮泽，辨京陵，表淳卤，数疆潦，规偃猪，町原防，牧隰皋，井衍沃，以授子木，礼也。此九等，是楚之地善恶有九等，与此不同。郑注《尚书》云：“赋之差，上上出九夫税，上中出八夫税。”为九等者，以九州出赋多少不同，有九等，故郑君以井田美恶为九等计之，非是贡地之差也。云“出老者一人，其馀男女强弱相半，其大数”者，但一家之内二人，至十人或男多女少，或女多男少，不可齐准，今皆以强弱半者，周公设法据其大数，故郑云其大数也。

　　凡起徒役，毋过家一人，以其馀为羡，唯田与追胥竭作。（郑司农云：“羡，饶也。田谓猎也。追，追寇贼也。竭作，尽行。”
　　○毋，音无。羡，钱面反。）

　　[疏]“凡起”至“竭作”
　　○释曰：云“凡起徒役毋过家一人”者，谓起民徒役作之，毋过家一人。“以其馀为羡”者，一家兄弟虽多，除一人为正卒，正卒之外，其馀皆为羡卒。云“唯田与追胥竭作”者，田谓田猎，追谓逐寇，胥谓伺捕盗贼。竭，尽也。作，行也。非直正卒一人，羡卒尽行，以其田与追胥之人多故也。此谓六乡之内，上剂致，一人为正卒，其馀皆为羡卒。若六遂之内，以下剂致，一人为正卒，一人为羡卒，其馀皆为馀夫，饶远故也。

　　凡用众庶，则掌其政教与其戒禁，听其辞讼，施其赏罚，诛其犯命者。（命，所以誓告之。）

　　[疏]“凡用”至“命者”
　　○释曰：言“凡用众庶”者，则上经所云是也。其众庶皆是六乡之民，小司徒主教六乡，六乡众是己民，故用众庶之时，则掌其政教与其戒禁，又听断其赏罚，又诛责犯命者。
　　○注“命所以誓告之”
　　○释曰：所誓告者，谓若《大司马》群吏听誓於陈前，司徒北面以誓之，小子斩牲，左右以徇陈，曰“不用命者斩之”，是其誓告之事也。

　　凡国之大事，致民；大故，致馀子。（大事谓戒事也，大故谓灾寇也。郑司农云：“国有大事，当徵召会聚百姓，则小司徒召聚之。馀子谓羡也。”玄谓馀子，卿大夫之子当守於王宫者也。）

　　[疏]“凡国”至“馀子”
　　○释曰：“凡国之大事”者，谓有兵戎之大事，出征之时。云“致民”者，谓有兵戎大事，於六乡之内发起民徒。云“大故致馀子”者，谓有灾寇之事。馀子，卿大夫之子弟。当大故之时，则致馀子与大子，使宿卫也。
　　○注“大事”至“者也”
　　○释曰：知大事谓戎事者，见《左氏》成公传云“国之大事，在祀与戎”。此言致民，明非祭祀，是戎事可知，故云大事谓戎事也。云“大故谓灾寇也”者，经云致馀子，明大故非三丧，是水火之灾及其兵寇。司农云“馀子谓羡也”者，以其羡卒唯田与追胥竭作乃使之，此经大故，不合使羡，故郑不从之。“玄谓馀子，卿大夫之子当守於王宫者也”，知义然者，以经云“大故当宿卫王宫”。案《书传》云“馀子皆入学”，则馀子不得为羡，是宿卫之人，故云馀子卿大夫之子当守於王宫者也。是破司农之义。

　　乃经土地而井牧其田野，九夫为井，四井为邑，四邑为丘，四丘为甸，四甸为县，四县为都，以任地事而令贡赋，凡税敛之事。（此谓造都鄙也。采地制井田，异於乡遂，重立国。小司徒为经之，立其五沟五涂之界，其制似井之字，因取名焉。《孟子》曰：“夫仁政必自经界始。经界不正，井地不均，贡禄不平，是故暴君奸吏必慢其经界。经界既正，分田制禄可坐而定也。”郑司农云：“井牧者，《春秋传》所谓井衍沃、牧隰皋者也。”玄谓隰皋之地，九夫为牧，二牧而当一井。今造都鄙，授民田，有不易，有一易，有再易，通率二而当一，是之谓井牧。昔夏少康正虞思，有田一成，有众一旅。一旅之众而田一成，则井牧之法先古然矣。九夫为井者，方一里，九夫所治之田也。此制小司徒经之，匠人为之沟洫，相包乃成耳。邑丘之属相连比，以出田税。沟洫为除水害。四井为邑，方二里。四邑为丘，方四里。四丘为甸，甸之言乘也，读如衷甸之甸。甸方八里，旁加一里，则方十里，为一成。积百井，九百夫。其中六十四井，五百七十六夫，出田税；三十六井，三百二十四夫，治洫。四甸为县，方二十里。四县为都，方四十里。四都方八十里，旁加十里，乃得方百里，为一同也。积万井，九万夫。其四千九十六井，三万六千八百六十四夫，出田税；二千三百四井。二万七百三十六夫，治洫；三千六百井，三万二千四百夫，治浍。井田之法，备於一同。今止於都者，采地食者皆四之一。其制三等：百里之国凡四都，一都之田税入於王；五十里之国凡四县，一县之田税入於王；二十五里之国凡四甸，一甸之田税入於王。地事谓农牧衡虞也，贡谓九山泽之材也，赋谓出车徒给繇役也。《司马法》曰：“六尺为步，步百为亩，亩百为夫，夫三为屋，屋三为井，井十为通。通为匹马，三十家，士一人，徒二人。通十为成，成百井，三百家，革车一乘，士十人，徒二十人。十成为终，终千井，三千家，革车十乘，士百人，徒二百人。十终为同，同方百里，万井，三万家，革车百乘，士千人，徒二千人。”
　　○甸，绳证反，出注，注同。夫仁，音扶。少康，诗照反。洫，况逼反。为除，于伪反。乘，绳证反，下同。浍，古外反。）

　　[疏]“乃经”至“之事”
　　○释曰：此小司徒佐大司徒掌其都鄙，都鄙则三等采地是也。匠人营沟洫於田，掌其经界，故云乃经土地。经谓为之里数，在土地之中立其里数，谓井方一里，邑方二里之等是也。云“而井牧其田野”者，井方一里，兼言牧地是次田二牧，当上地一井。授民田之时，上地不易，家百亩；中地一易，家二百亩；下地再易，家三百亩。通率三家受六夫之地，一家受二夫，与牧地同，故云井牧其田野。此与下为总目。云“九夫为井”者，井方一里，九夫之田。“四井为邑”者，邑方二里。“四邑为丘”者，丘方四里。“四丘为甸”者，甸方八里，旁加一里则为十里之成。今不言十里成，而言八里甸者，成间有洫，井间有沟，旁加一里者，使治沟洫，不出税，举其八里之甸，据实出税者而言。“四甸为县”者，县方十六里。“四县为都”，都方三十二里。“以任地事”者，谓若《大宰》九职任万民，谓任役万民，使营地事。云“而令贡赋”者，贡则九职之贡，赋谓军赋，出车徒之等。云“凡税敛之事”者，采地之中，皆为井田之法，一井之田，一夫税入於官，故云税敛之事。
　　○注“此谓”至“千人”
