<!-- { "loadSidebar": true } -->
　　[疏]“执邦”至“邦用”
　　○释曰：此三者，并大宰所掌者，以其冢宰制国用，九贡、九赋敛财贿，九式用之事之大者，故小宰副贰之。然大宰有九职，小宰不贰之者，以其九职云“任万民”，《小宰》若云贰，谓任使亦贰之，故不言。其实九职任之，使之出贡，用之，则小宰亦贰之，九贡中兼之矣。以其九职亦有九贡故也。“以均财节邦用”者，以九式并旧有法式多，少不得增减，故云均节也。

　　以官府之六叙正群吏：一曰以叙正其位，二曰以叙进其治，三曰以叙作其事，四曰以叙制其食，五曰以叙受其会，六曰以叙听其情。（叙，秩次也，谓先尊後卑也。治，功状也。食，禄之多少。情，争讼之辞。
　　○争，争斗之争。）

　　[疏]“以官府”至“其情”
　　○释曰：凡言“叙”者，皆是次叙。先尊後卑，各依秩次，则群吏得正，故云正群吏也。
　　○“一曰以叙正其位”者，谓若卿、大夫、士朝位尊卑次列。
　　○“二曰以叙进其治”者，谓卿、大夫、士有治职功状文书进于上，亦先尊後卑也。
　　○“三曰以叙作其事”者，谓有所执掌起事，亦先尊後卑也。
　　○“四曰以叙制其食”者，谓制禄依爵命授之，亦先尊後卑也。
　　○“五曰以叙受其会”者，谓岁终进会计文书，受之，亦先尊後卑也。
　　○“六曰以叙听其情”者，情，谓情实。则狱讼之情，受听断之时，亦先尊後卑也。
　　○注“叙秩次也”
　　○释曰：云“秩次”者，谓尊卑之常，各有次叙也。

　　以官府之六属举邦治：一曰天官，其属六十，掌邦治，大事则从其长，小事则专达；二曰地官，其属六十，掌邦教，大事则从其长，小事则专达；三曰春官，其属六十，掌邦礼，大事则从其长，小事则专达；四曰夏官，其属六十，掌邦政，大事则从其长，小事则专达；五曰秋官，其属六十，掌邦刑，大事则从其长，小事则专达；六曰冬官，其属六十，掌邦事，大事则从其长，小事则专达。（大事从其长，若庖人、内外饔与膳夫共王之食。小事专达，若宫人、掌舍各为一官。六官之属三百六十，象天地四时日月星辰之度数，天道备焉。前此者，成王作《周官》，其志有述天授位之义，故周公设官分职以法之。
　　○达，干云：“达，决也。”）

　　[疏]“以官府”至“专达”
　　○释曰：“六属举邦治”者，谓官盛任使，立长官，必当以属官佐之，邦治得举，是以六官各有其属六十，故云官府之六属举邦治也。“一曰天官”，谓大宰之官。“其属六十”，谓宫正至夏采，皆掌治职，故云掌治也。云“大事则从其长”者，谓若《膳夫》郑注云“膳夫，食官之长也”。则下庖人、内外饔、亨人，有事皆来谘白膳夫，故云“大事从其长”也。“小事则专达”者，谓若宫人掌舍，无大事，无长官可谘，自专行事。以下五官皆此类也。
　　○注“大事”至“法之”
　　○释曰：云“大事从其长，若庖人、内外饔与膳夫共王之食”者，此并共王食，是大事，故庖人已下谘膳夫长官也。云“小事专达”者，若宫人、掌舍，直掌王之行，设┕互之等，二官并是小事，又不立长官，当官行事，故云各为一官，是专达也。郑直举天官之内其事显者，各言其一，馀官若大府，郑云“治藏之长”，地官司，郑云“官之长”；春官大司乐，郑云“乐官之长”；夏官司甲，郑云“兵戈盾官之长”。如此之类，其事甚多，不可具陈也。小事则专达，天官甚众，亦不可具言也。云“六官之属三百六十，象天地四时日月星辰之度数”者，依《周髀》、《七曜》，皆云周天三百六十五度四分度之一，举全数，亦得云三百六十也。言地则与天配合四时，言周天亦是地之数。十二月亦是周天之数。日，日行一度；月，日行十三度十九分度之七。日月所行，亦在周天之数。星辰，谓二十八宿十二次，亦在周天数内，皆不离三百六十五度四分度之一耳。天地四时日月星辰之度数，所从言之异耳。故《尚书 洪范》云：“五纪，一曰岁，二曰月，三曰日，四曰星辰”，皆别言之。下以历数总结之，亦是类也。云“天道备焉”者，以此三百六十官，是天道备矣。云“前此者，成王作《周官》，其志有述天授位之义”者，郑依《书传》云“周公摄政，三年践奄”，与灭淮夷同时。又按：成王《周官》“成王既黜殷命，灭淮夷，还归在丰，作《周官》。”则成王作《周官》，在周公摄政三年时，周公制礼在摄政六年时，故云前此者，谓成王前於此时作《周官》，其志，谓成王志意，有述天授位之义，即彼《周官》云“唐虞稽古，建官惟百，夏商倍之。今予小子，训迪厥官，以立太师、太傅、太保，兹惟三公，论道经邦，燮理阴阳”。下又云立三孤及天地四时之官，是其志有述天地三百六十官位之义。故周公设官分职法之也。此郑义，不见《古文尚书》，故为此解。若孔据《古文尚书》，《多士》已下，并是周公致政後成王之书。周公摄政时，淮夷、奄与管蔡同作乱，成王即政後又叛，成王亲征之，故云灭淮夷。还归在丰，作《周官》用人之法，则彼《周官》在此《周礼》後，与郑义异也。

　　以官府之六职辨邦治：一曰治职，以平邦国，以均万民，以节财用；二曰教职，以安邦国，以宁万民，以怀宾客；三曰礼职，以和邦国，以谐万民，以事鬼神；四曰政职，以服邦国，以正万民，以聚百物；五曰刑职，以诘邦国，以纠万民，以除盗贼；六曰事职，以富邦国，以养万民，以生百物。（怀亦安也。宾客来，共其委积，所以安之。聚百物者，司马主九畿，职方制其贡，各以其所有。
　　○委，於伪反。下“委”同，积，子赐反。）

　　[疏]“以官”至“百物”
　　○释曰：云“以官府六职辨邦治”者，六官者各有职，若天官治职，地官教职，其职不同，邦事得有分辨，故云以辨邦治也。
　　○“一曰治职”者，谓以平为义也。云“以节财用”者，亦以制国用故也。
　　○“二曰教职，以安邦国，以宁万民”者，安邦国与教典同，彼云“扰万民”，此云“宁万民”，不同者，上扰为驯，驯则宁，义无异也。云“怀宾客”者，以有委积，故宾客怀安也。
　　○“三曰礼职，以和邦国，以谐万民”者，此与上礼典同也。云“以事鬼神”者，以其主祭祀，当职之事也。
　　○“四曰政职，以服邦国，以正万民”者，上政典云“平邦国，均万民”，不同者，服由平定使之然，则服亦平也，均与正，义亦一也。云“以聚百物”者，郑云“司马主九畿，职方制其贡”，贡即百物也。
　　○“五曰刑职，以诘邦国，以纠万民”，此与上刑典文同。云“除盗贼”者，有寇则罪之，盗贼得除，故云除盗贼也。
　　○“六曰事职，以富邦国，以养万民”者，上事典“以生万民”，生则养也，与上同。此六职不云官府百官，与六典不同者，以六职皆当职行事，义不及远，故与六典文异也。
　　○注“怀亦”至“所有”
　　○释曰：教典共其委积者，大司徒下有遗人，掌十里有庐，庐有饮食之等，故云“共委积”也。云“司马主九畿”，并引《职方》者，司马直主九畿，无贡物之事，故引其属职方也。

　　以官府之六联合邦治：一曰祭祀之联事，二曰宾客之联事，三曰丧荒之联事，四曰军旅之联事，五曰田役之联事，六曰敛弛之联事。凡小事皆有联。（郑司农云：“大祭祀，大宰赞玉币，司徒奉牛牲，宗伯视涤濯、莅玉鬯、省牲镬、奉玉，司马羞鱼牲、奉马牲，司寇奉明水火；大丧，大宰赞赠玉、含玉，司徒帅六乡之众庶属其六引，宗伯为上相，司马平士大夫，司寇前王，此所谓官联。”杜子春弛读为施。玄谓荒政弛力役，及国中贵者、贤者、服公事者、老者、疾者皆舍，不以力役之事。奉牲者，其司空奉豕与？
　　○弛，户氏反，刘本作施，音弛，杜作施。莅，音利，又音类。鬯，敕亮反。镬，户郭反。，音资。乡，音香。属其，音烛。纟引，徐音胤，刘音引，本或作引。相，息亮反。豕与，音馀。）

　　[疏]“以官府”至“有联”
　　○释曰：云“以官府之六联合邦治”者，谓官府之中有六事，皆联事通职，然後国治得会合，故云合邦治也。
　　○一曰祭祀之联事，三曰丧荒之联事，此二者，郑注具，以其二者显著，故特言之。
　　○“二曰宾客之联事”者，郑虽不言，案《大宰》“大朝觐、会同，赞玉币玉献”，《大司徒》令“野道委积”，《大宗伯》“朝觐、会同，则为上相”，《大司寇》云“凡朝觐、会同，前王”，唯《大司马》不见有事，《司空》又亡。
　　○“四曰军旅之联事”者，以六军军将皆命卿，田役亦然，且《大司徒》云“大军旅、大田役，以旗致万民”《大司马》云“大师，建大常，比军众”，“中春教振旅之事”。
　　○“六曰敛弛之联事”者，并大宰任九职、九贡、九赋，司徒制贡，小司徒令贡赋，若通数小官，则多矣。云“凡小事皆有联”者，谓《司关》云“掌国货之节，以联门”之类是也。
　　○注“郑司”至“豕与”
　　○释曰：司农虽解祭祀及大丧二事，皆不言司空，司空亡故也。大祭祀，唯大宰尊，不奉牲，宗伯不言奉鸡，司马直言奉马，不兼言奉羊，司寇不言奉犬，皆略不言可知。“杜子春弛读为施”者，若依施，施是施惠，事不必连敛，为弛则，则於事广矣。故後郑不从之。“玄谓荒政弛力役”者，此经“二曰丧荒”，荒谓年不熟。《大司徒》有荒政十二，其中“四曰弛力”。弛力役谓《廪人》岁不能人二釜，则令移民就，是时弛力役也。《乡大夫》云“国中贵者”，谓有官爵者；“贤者”，谓有德行者；“服公事者”，谓若庶人在官者；“老”，谓国中六十者；“疾者”，谓<疒发>疾不堪役者；皆舍，不以力役之事也。云“奉牲者，其司空奉豕与”者，《司空》虽亡，案《五行传》云“听之不聪，时则有豕祸，豕属北方”，又《说卦》云“坎为豕”，是豕属水，故知司空奉豕。无正文，故云“与”，以疑之也。

