<!-- { "loadSidebar": true } -->
　　以九职任万民：一曰三农，生九；二曰园圃，毓草木；三曰虞衡，作山泽之材；四曰薮牧，养蕃鸟兽；五曰百工，饬化八材；六曰商贾，阜通货贿；七曰嫔妇，化治丝；八曰臣妾，聚敛疏材；九曰间民，无常职，转移执事。（任犹亻事也。郑司农云：“三农，平地、山、泽也。九，黍、稷、秫、稻、麻、大小豆、大小麦。八材，珠曰切，象曰差，玉曰琢，石曰磨，木曰刻，金曰镂，革曰剥，羽曰析。间民，谓无事业者，转移为人执事，若今佣赁也。”玄谓三农，原、隰及平地。九无秫、大麦，而有粱、菰。树果曰圃，园其樊也。虞衡，掌山泽之官，主山泽之民者。泽无水曰薮。牧，牧田，在远郊，皆畜牧之地。行曰商，处曰贾。阜，盛也。金玉曰货，布帛曰贿。嫔，妇人之美称也。《尧典》曰：“降二女嫔于虞。”臣妾，男女贫贱之称。晋惠公卜怀公之生，曰：“将生一男一女，男为人臣，女为人妾。”生而名其男曰圉，女曰妾。及怀公质於秦，妾为宦女焉。疏材，百草根实可食者。疏不熟曰馑。
　　○圃，布古反，又音布。毓，古育字。薮，速苟反。牧，牧养之牧，徐音目，刘音茂。蕃，扶元反。饬，音敕。贾，音古，下注同。间，音闲。秫，音述。差，七何反。琢，陟角反。镂，娄豆反。为人，于伪反。佣，音容。赁，女鸩反。，音瓜，胡也，字或作菰。，力果反。樊，如字，又方元反。畜，许又反。又许六反。称，尺证反，下同。厘，力之反。圉，鱼吕反，养马曰圉。质，猪二反。疏不，色居反，菜也，刘音苏。馑，其靳反。）

　　[疏]“以九职”至“执事”
　　○释曰：此九者，皆是民之职业，故云“万民”也。
　　○“一曰三农，生九”者，言三农，谓农民於原、隰及平地三处营种，故云三农生九也。
　　○“二曰园圃，毓草木”者，此圃，即《载师》所云“场圃任园地”，谓在田畔树菜蔬果者，故云毓草木也。
　　○“三曰虞衡，作山泽之材”者，谓任山泽之民，所作事业，材木而已。
　　○“四曰薮牧，养蕃鸟兽”者，谓在薮牧之民事业，使之长养蕃滋飞鸟走兽而已。
　　○“五曰百工，饬化八材”者，谓百种巧作之工，所为事业，变化八材为器物饬之而已。饬，勤也，勤力以化八材。
　　○“六曰商贾，阜通货贿”者，谓商贾之家，所为事业，通货贿，使之阜盛。
　　○“七曰嫔妇，化治丝”者，嫔妇谓国中妇人有德行者。治理变化丝，以为布帛之等也。
　　○“八曰臣妾，聚敛疏材”者，谓男女贫贱号为臣妾者，所为事业，聚敛百草根实而已。
　　○“九曰间民，无常职，转移执事”者，其人为性不营己业，为间民而好与人佣赁，非止一家，转移为人执事，以此为业者耳。
　　○注“任犹”至“曰馑”
　　○释曰：云：“任犹亻事也”者，亻事谓立也，使民之业得立。云：“郑司农云‘三农，平地、山、泽也’”者，以其积石曰山，水锺曰泽，不生九，故後郑不从之也。云“九，黍、稷、秫、稻、麻、大小豆、大小麦”者，此九者，後郑以为无秫、大麦而有粱、菰。八材云“珠曰切”之下，并《尔雅》文，皆是治器用之名也。然今《尔雅》云“骨曰切”者，盖司农读《尔雅》本作“珠”也。云：“玄谓三农，原、隰及平地”者，《尔雅》“高平曰原，下湿曰隰”，原及平地可种黍、稷之等，隰中可种稻麦及菰也。云“九无秫、大麦而有粱、菰”者，以秫为赤粟，与稷黏疏为异，故去之。大麦所用处少，故亦去之。必知有粱菰者。下《食医》云，凡膳食之宜，有“犬宜粱，鱼宜菰”，故知有粱菰也。且前七之中，依《月令》，麦属东方，黍属南方，麻属西方，豆属北方，稷属中央，故知有黍、稷、麻、豆、麦。稻与小豆所用处多，故知有稻、有小豆也。必知有大豆者，《生民》诗云“艺之戎菽”。戎菽、大豆，后稷之所殖，故知有大豆也。云“树果曰圃，园其樊”者，案《汉书 食货志》云：“田中不得有树，用妨五，环庐树桑麻、菜茹、瓜瓠、果。”应劭曰：“木曰果，草曰。”张晏曰：“有核曰果，无核曰。”臣瓒曰：“木上曰果，地上曰。”劭与瓒义同，晏独异也。案《载师》云“场圃任园地”，则圃在园中，故郑云：“树果曰圃，园其樊。”是以《诗》云“折柳樊圃”，谓与圃为樊，樊，其蕃蔽也。云“虞衡，掌山泽之官，主山泽之民”者，案《地官》，掌山泽者谓之虞，掌川林者谓之衡，则衡不掌山泽。而云虞衡作山泽者，欲互举以见山泽兼有川林之材也。郑既云虞衡掌山泽之官，复云山泽之民者，欲见虞衡是官，非出税之人，以山泽之民无名，号故借虞衡之官以表其民。所任者，任山泽之万民。山虞、泽虞之官，非是以任出税之物，但主山泽之民也。云“泽无水曰薮”者，《地官 泽虞》云大泽、大薮，薮、泽别言。《诗》云：“叔在薮，火烈具举。”薮若有水，不得田猎，故知泽无水曰薮也。云“牧，牧田，在远郊”，知者，见《载师》云：“牧田赏田任远郊之地”。云“皆畜牧之地”者，谓薮牧皆是畜牧之地。案《载师职》郑注：“牧田，畜牧者之家所受田也。”非畜牧之地。此解违者，但牧六畜之地无文，郑约与家人所受田处即有六畜之地，故云在远郊也。云“行曰商，处曰贾”者，诸官之下有贾人，无行法，故曰处。《易 复象》曰：“至日闭关，商旅不行”，是行曰商也。云“金玉曰货”者，案《食货志》，王莽居摄，“更作金、银、龟、贝、钱、布之器，名曰宝货”。是自然之物曰货也。《聘礼》曰“贿用束纺”，是人所为曰贿也。若然，《王制》云“锦文珠玉，不粥于市”，此商贾得通之在市者，彼据珠玉有锦文者，或彼异代礼也。案《左氏》襄十五年，宋人献玉于子罕，子罕置诸其里，使玉人为之攻之，富，而後使复其所。服氏云“富，卖玉得富”，是其得粥玉也。云“嫔，妇人之美称也”者，此是国中妇人有德行，故称嫔。引《尧典》“厘降二女嫔于虞”者，欲见嫔是妇人美称之义耳。云“臣妾，男女贫贱之称”者，或奴戮之馀胤，或背德之质子，晋卫之男女皆是，故引晋惠以释之也。云“晋惠”已下，皆《左氏传》僖十七年：夏，晋大子圉为质于秦，云“惠公之在粱，粱伯妻之。粱嬴孕，过期，卜招父与其子卜之。其子曰：‘将生一男一女。’招曰：‘然，男为人臣，女为人妾。’及生，男曰圉，女曰妾。”注：“养马曰圉，不聘曰妾。”後子圉西质，妾为宦女是也。此郑与文异者，郑以义增之也。云“疏材，百草根实”者，百草或取根，谓若菱芡之属；或取实，谓若榛栗之属，皆是根实可食也。云“疏不熟曰馑”者，《尔雅》云：“不熟为饥，疏不熟为馑，疏皆不熟，则曰大荒。”

　　以九赋敛财贿：一曰邦中之赋，二曰四郊之赋，三曰邦甸之赋，四曰家削之赋，五曰邦县之赋，六曰邦都之赋，七曰关之赋，八曰山泽之赋，九曰弊馀之赋。（财，泉也。郑司农云“邦中之赋，二十而税一，各有差也。弊馀。百工之馀”。玄谓赋，口率出泉也。今之泉，民或谓之赋，此其旧名与？乡大夫以岁时登其夫家之众寡，辨其可任者，国中自七尺以及六十，野自六尺以及六十有五，皆征之。《遂师》之职亦云“以徵其财征”，皆谓此赋也。邦中，在城郭者。四郊去国百里，邦甸二百里，家削三百里，邦县四百里，邦都五百里。此平民也。关、山泽谓占会百物，弊馀谓占卖国中之斥弊，皆末作当增赋者，若今贾人倍矣。自邦中以至币馀，各入其所有物，以当赋泉之数。每处为一书，所待异也。
　　○削，本亦作稍，又作肖阝，所教反。徐所召反。弊，郑婢世反，干必世反。名与，音馀。乡大夫，刘音香。处，昌虑反，後可以意求。）

　　[疏]“以九”至“之赋”
　　○释曰：云“以九赋敛财贿”者，此赋谓口率出泉，其处有九，故云九也。既云赋得口率出泉，则财贿非泉。而云敛财贿者，计口出泉，无泉者取财贿，以当泉之赋，故云“敛财贿”也。
　　○“一曰邦中之赋”者，谓国中之民出泉也。
　　○“二曰四郊之赋”者，计远郊百里之内，民所用出泉也。
　　○“三曰邦甸之赋”者，谓郊外曰甸，百里之外、二百里之内，民所出泉也。
　　○“四曰家削之赋”者，谓三百里之内地名削，其中有大夫采地，谓之家，故名家削。大夫采地中，赋税入大夫家。但大夫家采地外，其地为公邑，公邑之内，其民出泉，入王家，故举家稍以表公邑之民也。
　　○“五曰邦县之赋”者，四百里地名县，有小都，赋入采地之主。其中公邑之民出泉，入王家也。
　　○“六曰邦都之赋”者，其五百里中有大都。大都采地，其赋入主。外为公邑，其中民所出泉，入王家也。
　　○“七曰关之赋”者，王畿四面，皆有关门，及王之廛二处，其民之赋口税，所得之泉也。
　　○“八曰山泽之赋”者，谓山泽之中财物，山泽之民以时入而取之，出税以当邦赋，所税得之物，贮之而官未用，有人占会取之，为官出息。此人口税出泉，谓之山泽之赋也。
　　○“九曰弊馀之赋”者，谓为国营造，用物有馀，并归之於职币，得之不入府藏，则有人取之，为官出泉，此人亦口税出泉，谓之币馀之赋。然关、山泽、币馀不出上六处，而特言者，以其末作，当增赋故也。
　　○注“财泉”至“异也”
