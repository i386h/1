<!-- { "loadSidebar": true } -->
　　○释曰：云“以岁时”者，谓岁之四时。登犹成也，定也。夫家谓男女。谓四时成定其男女多少。云“辨其可任”者，谓分辨其可任使者。云“国中自七尺以及六十”者，七尺谓年二十，知者，案《韩诗外传》“二十行役”，与此国中七尺同，则知七尺谓年二十。云“野自六尺以及六十有五”者，六尺谓年十五，故《论语》云“可以托六尺之孤”，郑注云：“六尺之孤，年十五已下。”彼六尺亦谓十五，郑言已下者，正谓十四已下亦可以寄托，非谓六尺可通十四已下。郑必知六尺年十五者，以其国中七尺为二十对六十，野云六尺对六十五，晚校五年，明知六尺与七尺早校五年，故以六尺为十五也。云“皆征之”者，所征税者，谓筑作、挽引、道渠之役及口率出钱。若田猎，五十则免，是以《祭义》云“五十不为甸徒”。若征伐，六十乃免，是以《王制》云“六十不与服戎”。彼二者并不辨国中及野外之别。云“其舍”者，谓不给繇役，则国中贵者已下是也。云“以岁时入其书”者，此上所云皆岁之四时，具作文书入於大司徒，故云岁时入其书也。
　　○注“登成也”至“司徒”
　　○释曰：云“登，成也，定也”者，以其夫家众寡若不作文书，则多少齿岁不定，若作文书，多少成定，故云“登，成也，定也”。云“国中，城郭中也”者，以其对野，故知国中是城郭中也。云“晚赋税而早免之”者，以其经云七尺及六十，对野中六尺至六十五，是其晚赋税而早免之。云“以其所居复多役少”者，以此经云国中贵者至疾者皆舍，据国中而言，是其国中复多役少也。郑司农云四事皆若今者，并举汉法况之。“玄谓入其书者，言於大司徒”，知者，以其上云受法於司徒，故知入其书者言於大司徒。

　　三年则大比，考其德行、道艺，而兴贤者、能者，乡老及乡大夫帅其吏与其众寡，以礼礼宾之。（贤者，有德行者。能者，有道艺者。众寡，谓乡人之善者无多少也。郑司农云：“兴贤者，谓若今举孝廉。兴能者，谓若今举茂才。宾，敬也。敬所举贤者、能者。”玄谓变举言兴者，谓合众而尊宠之，以乡饮酒之礼，礼而宾之。）

　　[疏]“三年”至“宾之”
　　○释曰：三年一闰，天道小成，则大案比当乡之内。云“考其德行道艺”者，德行谓六德六行，道艺谓六艺。云“而兴贤者”，则德行之人也。“能者”则道艺之人也。云“乡老及乡大夫帅其吏”者，谓州长以下。云“与其众寡”者，谓乡中有贤者，皆集在庠学。云“以礼礼宾之”者，以，用也。用乡饮酒之礼，以礼贤者、能者，宾客之举。
　　○注“贤者”至“宾之”
　　○释曰：云“贤者有德行者”，欲见贤与德行为一，在身为德，施之为行，内外兼备即为贤者也。云“能者有道艺者”，郑亦见道艺与能为一。上注云“能者，政令行，以其身有道艺”，则政教可行是能者也。云“众寡，谓乡人之善者无多少也”者，案《乡饮酒》，堂上堂下皆有众宾，不言其数，此经众寡两言，无问多少，皆来观礼，故云无多少也。郑司农云“若今举孝廉及茂才”者，孝悌、廉，人之德行，故以孝廉况贤者。茂才则秀才也，才，人之技艺，故以况能者也。“玄谓变举言兴”者，案《礼记 文王世子》云：“或以事举，或以言扬。”故今责人皆称举，今变举言兴。云“谓合众而尊宠之”者，合众即此经云乡老及乡大夫已下是也。云“乡饮酒之礼”者，则《仪礼》篇饮酒宾举之法是也。

　　厥明，乡老及乡大夫群吏献贤能之书于王，王再拜受之，登于天府，内史贰之。（厥，其也。其宾之明日也。献犹进也。王拜受之，重得贤者。王上其书於天府。天府，掌祖庙之宝藏者。内史，副写其书者，当诏王爵禄之时。
　　○上其，时掌反。藏，才浪反。）

　　[疏]“厥明”至“贰之”
　　○释曰：厥明者，谓今日行乡饮酒之礼也，至其明日，表奏於王。
　　○注“厥其”至“之时”
　　○释曰：云“天府掌祖庙之宝藏”者，是《春官 天府职》文也。引之者，欲见天府掌宝物，贤能之书亦是宝物，故藏於天府。云“内史副写其书者”，贰，副也。内史副写一通文书，拟授爵禄。案：《内史职》有策命诸侯群臣之事，故使内史贰之。

　　退而以乡射之礼五物询众庶，一曰和，二曰容，三曰主皮，四曰和容，五曰兴舞。（以，用也。行乡射之礼，而以五物询於众民。郑司农云：“询，谋也。问於众庶，宁复有贤能者。和谓闺门之内行也。容谓容貌也。主皮谓善射。射所以观士也。”故书舞为无。杜子春读和容为和颂，谓能为乐也；无读为舞，谓能为六舞。玄谓和载六德，容包六行也。庶民无射礼，因田猎分禽则有主皮。主皮者，张皮射之，无侯也。主皮、和容、兴舞，则六艺之射与礼乐与？当射之时，民必观焉，因询之也。孔子射於矍相之圃，盖观者如堵墙。射至於司马，使子路执弓矢，出誓射者。又使公罔之裘、序点扬觯而语。询众庶之仪若是乎？
　　○宁复，扶又反，下“犹复”同。皮射之，食亦反。乐与，音馀。矍，俱缚专反，本或作瞿，音同。相，息亮反。堵，丁古反。觯，支豉反。）

　　[疏]“退而”至“兴舞”
　　○释曰：言“退”者，谓献贤能之书於王，退来乡内。云“以乡射之礼”者，州长春秋二时习射於序，名为乡射。今乡大夫还用此乡射之礼。云“五物询众庶”者，物，事也。“一曰”、“二曰”已下是也。
　　○注“以用也”至“是乎”
　　○释曰：“行乡射之礼”者，案今《仪礼 乡射》云：“豫则钩楹内，堂则内楹外。”又云：“序则物当栋，堂则物当楣。”堂谓乡学，据乡大夫所行射礼也。豫谓州长春秋二时习射於序。司农云“和谓闺门之内行也”者，以其父子主和，故和谓闺门之内行也。云“容谓容貌也”者，以其容是容仪，故知容貌也。後郑不从此义。杜子春“读和容为和颂，谓能为乐也”者，兴舞即舞乐，今又以和容谓能为乐，故後郑亦不从。“玄谓和载六德，容包六行也”者，破司农、子春之义。案大司徒以乡三物教万民，教成则兴之，明此询者还是三物之内，不是三物之外别有和容。又且主皮兴舞是六艺之内，明此和容是六德六行之中。在下谓之载，和在六德之下，故云和载六德。云“容包六行”者，在上谓之包，容则孝也，孝在六行之上，故云容包六行。必知容得为孝者，案《汉书》“高堂生善为容”，容则礼也。善为孝者必合於礼之容仪，故以孝为容者也。云“庶民无射礼”者，天子至士，有大射、燕射、宾射之等，庶人则无此射礼，故云无射礼也。云“因田猎分禽，则有主皮”者，案《大司马职》大兽公之，小禽私之者。至舍，更与在田之人，射则取之，则有云主皮。“主皮者，张皮射之，无侯也”者，自士已上，张皮侯、采侯、兽侯、庶人主射此皮，故云主皮无侯也。云“主皮、和容、兴舞，则六艺之射与礼乐与”者，以此三者当之，故以主皮当射，和容当礼，兴舞当乐。若然，三物之中，其事一十有八。今六德之中唯问和，六行之中唯问容，六艺之中唯问礼乐。独问此者，既贡贤於王，其馀则未能尽备，故略举五者以问之。六德是其大者，故问下之和者；六行是其小者，故问上之孝者也。六艺之中，礼以安上治民，乐以移风易俗。男子生，设弧於门左，射是男子之事，此者人行之急，故特言之，自馀略而不说。又云“当射之时，民必观焉，因询之也”者，案《乡射记》“唯君有射于国中，其馀则否”。注云：“臣不习武事於君侧。”以其乡射在城外，众庶皆观焉，故得询此五物。云“孔子射於矍相之圃已下”者，此是《礼记 射义》文。天子诸侯射，先行燕礼。卿大夫士射，先行乡饮酒之礼。时孔子为乡大夫，乡射之礼先行饮酒礼，故云孔子射於矍相之圃。矍相，地名。以其臣不得在国射，故射於矍相之圃。“盖观者如堵墙”者，以其乡内众庶皆集在射所，故云观者如堵墙。云“射至於司马”者，以其饮酒之礼必立司正，於将射，变司正为司马也。案《乡射》、《大射》，司射执弓矢。今此云子路执弓矢，则子路为司射也。云“子路出誓”者，以其众庶多，不可尽与之射，故誓去之。云“又使公罔之裘、序点扬觯而语”者，案乡饮酒之礼，一人举觯为旅酬始，二人举觯为无算爵始。射在无算爵前。今誓在无爵後者，但射实在无算爵前，今未射之前，用此无算爵礼，二人举觯之法，以誓众庶耳。非谓此射在无算爵後。云“询众庶之仪若是乎”者，孔子谓诸侯乡大夫，此经是天子乡大夫，引彼以证此，故云“乎”以疑之。

　　此谓使民兴贤，出使长之；使民兴能，入使治之。（言是乃所谓使民自举贤者，因出之而使之长民，教以德行道艺於外也。使民自举能者，因入之而使之治民之贡赋田役之事於内也。言为政以顺民为本也。《书》曰：“天聪明自我民聪明，天明威自我民明威。”《老子》曰：“圣人无常心，以百姓心为心。”如是则古今未有遗民而可为治。）

　　[疏]“此谓”至“治之”
　　○释曰：言“此谓使民兴贤”者，谓上经宾举者皆民中举之，还使治民，故云此谓使民兴贤。“出使长之”，谓使乡外与民为君长。云“使民兴能，入使治之”者，谓能者复来入乡中，治民之贡赋。
　　○注“言是”至“为治”
