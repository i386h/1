<!-- { "loadSidebar": true } -->
　　○释曰：云“揉谓以火槁之”者，曲者以火炙之，木则濡可揉戾使直。槁，就也。故云揉谓以火槁之也。云“众辐之直齐如一也”者，谓以火槁之後，直不曲，故云直齐如一也。重者沈多，轻者沈浅，沈重者更去之，则平而轻重等也。

　　直以指牙，牙得，则无{执木}而固。（得谓倨句凿内相应也。郑司农云：“{执木}，杀也。蜀人言杀曰{执木}。”玄谓{执木}读如涅，从木热省声。
　　○{执木}，鱼列反，依注音。涅，乃结反，李一音素结反。倨句，音据。内，如税反。杀，素结反。）

　　[疏]注“得谓”至“省声”
　　○释曰：云“得谓倨句凿内相应也”者，以辐直者为倨，以牙曲者为句。辐牙虽有倨句，至於凿内必正，正则为得，得则若无{执木}而牢固也。先郑读“{执木}”为“危{执木}”之{执木}，故更转从“杀”也。後郑读{执木}即是{执木}，苏结切。云“{执木}读如涅”，谓涅物於孔中之涅。又解{执木}字，以其用木为{执木}，故从木也。云“热省声”者，热者，去下火取上，与热为声，可谓上声下形，故云省声也。

　　不得，则有{执木}，必足见也。（必足见，言{执木}大也。然则虽得，犹有{执木}，但小耳。
　　○见，贤遍反，注同。）

　　[疏]注“必足”至“小耳”
　　○释曰：云“必足见，言{执木}大也”者，足乃据{执木}而言。言足见，故知{执木}大乃足见也。云“然则虽得，犹有{执木}，但小耳”者，上经云“无{执木}而固”，即是无{执木}。郑必知上文有{执木}但小者，郑更无异文，直以文势反之可知。知然者，此经云“不得，则有{执木}，必足见”，言{执木}大，则知上经得不足见无大{执木}，有小{执木}可知。故郑云“虽得，犹有{执木}，但小耳”。郑非直以文势反之，知有{执木}，以意量之，辐人牙中，无有不用{执木}而固者也。

　　六尺有六寸之轮，绠参分寸之二，谓之轮之固。（轮则车行不掉也。参分寸之二者，出於辐股凿之数也。
　　○绠参，方颖反，下七南反，又音三。掉，徒吊反。）

　　[疏]注“轮”至“数也”
　　○释曰：止由轮有，车不掉，不掉则得轮之固也。云“参分寸之二者，出於辐股凿之数也”者，凿牙之时，孔向外侵三寸之二，使辐股外，故云辐股凿之数也。

　　凡为轮，行泽者欲杼，行山者欲侔。（杼，谓削薄其践地者。侔，上下等。
　　○杼，直吕反。侔，亡侯反，刘莫豆反。）

　　[疏]注“杼谓”至“下等”
　　○释曰：凡为车之法，各顺其所宜，是以行泽者欲杼，知是“削薄其践地”者，下文云“是刀以割涂”，故知削薄之。行山欲上下等者，下文云“是搏以行石”，虽不动於凿旁，恐石伤之，故欲上下等而得久长也。

　　杼以行泽，则是刀以割涂也，是故涂不附。（附，著也。）侔以行山，则是抟以行石也，是故轮虽敝，不<瓦>於凿。（抟，圜厚也。郑司农云：“不<瓦>於凿，谓不动於凿中也。”玄谓<瓦>亦敝也。以轮之厚，石虽之，不能敝其凿旁使之动。
　　○抟，徒丸反，李又丈转反。<瓦>，本又作邻，音吝，李一音鳞。）

　　[疏]注“搏圜”至“之动”
　　○释曰：先郑以<瓦>为动，而不动於凿中。後郑以<瓦>亦敝，不能敝於凿旁，不从先郑者，以其动者先动於旁，乃及於中，不可先动於中，故不从也。

　　凡揉牙，外不廉而内不挫，旁不肿，谓之用火之善。（廉，绝也。挫，折也。肿，<疒鬼>也。
　　○挫，作卧反，李又祖加反。<疒鬼>，胡罪反。）

　　[疏]“凡揉”至“之善”
　　○释曰：此一经论用火揉牙，使之圆正之意。古者车罔屈一木为之，要当木善，火齐又得，乃可圆而得所也。
　　○注“廉绝”至“<疒鬼>也”
　　○释曰：凡屈木，多外廉绝理，内挫折中，旁肿负起。无此三疾，是用火之善也。是故规之以视其圜也，

　　是故规之以视其圜也，（轮中规则圜矣。
　　○中，丁仲反，下同。）

　　[疏]注“轮中规则圜矣”
　　○释曰：谓轮成，以绳规之，中规则不枉也。

　　{艹禹}万之以视其匡也，（等为{艹禹}蒌，以运轮上，轮中{艹禹}蒌，则不匡刺也。故书“{艹禹}”作“禹”。郑司农云：“禹读为{艹禹}，书或作矩。”
　　○{艹禹}，姜禹反，李又音俱，注同。蒌，良主反，刘音流，下文同，李又里俱反。）

　　[疏]注“等为”至“作矩”
　　○释曰：云“等为{艹禹}蒌，以运轮上”者，见令车近{艹禹}蒌於轮一边，置於轮上，是等为{艹禹}蒌以运轮上也。轮一转一匝，不高不下，中於{艹禹}蒌，则轮不匡刺。

　　县之以视其辐之直也，（轮辐三十，上下相直，从旁以绳县之，中绳则凿正辐直矣。
　　○县，音玄，後皆同。直，音值。）

　　[疏]注“轮辐”至“直矣”
　　○释曰：此以轮侧於一边，轮辐三十两，两上下相直，从旁以绳县之，两两中县，则凿正而辐直矣。

　　水之以视其平沈之均也，（平渐其轮无轻重，则斫材均矣。
　　○斫，陟角反。）

　　[疏]注“平渐”至“均矣”
　　○释曰：两轮俱置水中，观视四畔入水均否，若平深均，则斫材均矣。

　　量其薮以黍，以视其同也，（黍滑而齐，以量两壶，无赢不足，则同。）

　　[疏]“量其”至“同也”
　　○释曰：谓两轮俱用黍量，视其容受同不，齐同则无赢，亦无不足。郑云“黍滑而齐”，则不取《律历志》以黍为度量衡之义也。

　　权之以视其轻重之侔也。（侔，等也。称两轮，钧石同，则等矣。轮有轻重，则引之有难易。
　　○易，以豉反。）

　　[疏]注“侔等”至“难易”
　　○释曰：云“称两轮，钧石同，则等矣”者，正以钧石言之者，以其轮重，非斤两所准拟，故以三十斤曰钧、百二十斤曰石之言也。

　　故可规、可{艹禹}、可水、可县、可量、可权也，谓之国工。（国之名工。）

　　[疏]“故可”至“国工”
　　○释曰：此一经总结上文也。

　　轮人为盖，达常围三寸，（围三寸，径一寸也。郑司农云：“达常，盖斗柄下入杠中也。”
　　○杠，音江。）

　　[疏]注“围三”至“中也”
　　○释曰：轮辐三十，盖弓二十有八，器类相似，故因遣轮人造盖。但盖柄有两节，此达常是上节，下入杠中也。

　　呈围倍之，六寸。（围六寸，径二寸，足以含达常。郑司农云：“呈，盖杠也。读如丹桓宫楹之楹。”
　　○呈，读为楹，音盈。）

　　[疏]注“围六”至“之楹”
　　○释曰：此盖柄下节，粗大常一倍，向上含达常也。先郑引“丹桓宫楹之楹”者，按庄二十三年，为迎姜氏，为华饰，故丹桓公庙之楹柱。引之，证此盖柄之呈，楹柱之类也。

　　信其呈围以为部广，部广六寸。（广谓径也。郑司农云：“部，盖斗也。”
　　○信，音申。广，古旷反，刘音径，下同。）

　　[疏]“信其”至“六寸”
　　○释曰：此言盖之斗四面凿孔，内盖弓者於上部，高隆穹然，谓之为“部”。信，古之申字。馆申上呈围六寸，以为此部径部径，六寸也。

　　部长二尺，（谓斗柄达常也。）

　　[疏]注“谓斗柄达常也”
　　○释曰：此部即达常。以此达常上入部中，遂名此达常为部，其实是达常也。

　　呈长倍之，四尺者二。（杠长八尺，谓达常以下也。加达常二尺，则盖高一丈，立乘也。）

　　[疏]注“江长”至“乘也”
　　○释曰：云“盖高一丈，立乘也”者，人长八尺，盖弓有宇曲之减二尺，得不障人目也。

　　十分寸之一谓之枚，（为下起数也。枚，一分。故书“十”与上“二”合为“廿”字，杜子春云：“当为‘四尺者二。十分寸之一’。”
　　○为，于伪反，下“为两”同。）

　　[疏]注“为下”至“之一”
　　○释曰：云“故书十与上二合为廿字”，则二十、三十、四十字，一字为两读，因而有之。子春不从者，文理俱周，乃合於义，若以十合二为廿，是则於文字得矣。若读以分，向下读之，其义安在？故子春经为正也。

　　部尊一枚，（尊，高也。盖斗上隆高，高一分也。）

　　[疏]注“尊高”至“分也”
　　○释曰：高者必尊，故尊为高也。以隆高一分，故上文得名为部也。

　　弓凿广四枚，凿上二枚，凿下四枚；（弓，盖也。广，大也。是为部厚一寸。
　　○凿，才报反。，音老，刘力报反。）

　　[疏]注“弓盖”至“一寸”
　　○释曰：云“弓，盖也”者，汉世名盖弓为子也。云“广，大也”者，恐直以横广四枚，上下不知其数，故训广为大，明上下及横皆四分也。云“是为部厚一寸”者，经两四一二，故厚一寸也。必以孔上二枚、孔下四枚，以其弓下用力故也。

　　凿深二寸有半，下直二枚，凿端一枚。（凿深对为五寸，是以不伤达常也。下直二枚者，凿空下正而上低二分也。其弓则挠之，平剡其下二分而内之，欲令盖之尊终平不蒙挠也。端，内题也。
　　○空，音孔。，侧皆反，刘音厕。挠，乃教反。剡，以冉反，又才冉反。）

　　[疏]注“凿深”至“题也”
