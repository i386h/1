<!-- { "loadSidebar": true } -->
　　○释曰：云“司徒致众庶者，以熊虎之旗”者，《司常职》云“熊虎为旗”，此经云司徒大旗，故知司徒自致众庶，以熊虎为旗也。云“此又以之，明为司徒致之”者，此，乡师也。经云以司徒大旗，明用司徒大旗，故知为司徒致之也。云“大夫致众当以鸟隼之”者，案《司常》陈九旗之次云“日月为常，交龙为旗，通帛为ヵ，杂帛为物，熊虎为旗，鸟隼为”，又云“孤卿建ヵ，大夫士建物”，大司徒既是卿官，寻常建ヵ，在军建熊虎。乡师既是大夫官，寻常建物在ヵ下，明在军当以鸟隼之，在熊虎下可知。云“郑大夫读屯为课殿”者，未知郑大夫所读更出何文。或谓当时俗有课殿之语，故读从之。云“杜子春读为在後曰殿”者，谓军在前曰启，在後曰殿。云“谓前後屯兵也”者，屯兵则是殿兵也。“玄谓前後屯，车徒异部也”者，谓《大司马》云“险野，人为主；易野，车为主”，是车徒异部也。云“今书多为屯，从屯”者，谓故书之内为殿者少，为屯者多，以多言之，宜从屯。

　　凡四时之徵令有常者，以木铎徇於市朝。（徵令有常者，谓田狩及正月命封疆，二月命雷且发声。
　　○朝，直遥反，下同。）

　　[疏]“凡四”至“市朝”
　　○释曰：云“凡四时徵令有常”者，乡师各於其乡内以木铎警，戒巡於市朝，使民知之。
　　○注“徵令”至“发声”
　　○释曰：“徵令有常”者，谓田狩。春、夏苗、秋、冬狩，四时田猎，独言狩者，略举冬言之。云“及正月命封疆”者，案《月令》，孟春之月，命封疆，谓田之界分也。云“二月命雷且发声”者，案《月令》仲春之月，“先雷三日，奋木铎以令兆民曰：‘雷将发声，有不戒其容止者，生子不备，必有凶灾。’”言此等政令皆有常时，故引之以证徵令有常者也。

　　以岁时巡国及野，而周万民之<喜>厄，以王命施惠。（岁时者，随其事之时，不必四时也。<喜>厄，饥乏也。郑司农云：“读为周急之周。”
　　○<喜>，古艰字，本亦作艰。）

　　[疏]“以岁”至“施惠”
　　○释曰：以岁之困厄之时，乡师巡於国及至野外，周给万民之有<喜>厄者。云“以王命施惠”者，言於其时，以王命施布恩惠於下民也。
　　○注“岁时”至“之周”
　　○释曰：言“岁时者，随其事之时，不必四时也”者，郑知不是四时者，以其<喜>厄是非常之事，故不得为四时解之。郑司农云：“读为周急之周”者，读从《论语》“周急不继富”之周。

　　岁终，则者六乡之治，以诏废置。

　　[疏]释曰：云“岁终”者，谓周之季冬。云“则考六乡之治”者，谓乡师责其治政文书，考其功过。云“以诏废置”者，有功则置之，有过则废之，诏，告也。告王与冢宰废置之。

　　正岁，稽其乡器，比共吉凶二服，闾共祭器，族共丧器，党共射器，州共宾器，乡共吉凶礼乐之器。（吉服者，祭服也。凶服者，吊服也。比长主集为之。祭器者，簋鼎俎之属，闾胥主集为之。丧器者，夷、素俎、曷豆、共轴之属，族师主集为之。此三者民所以相共也。射器者，弓矢中之属，党正主集为之，为州长或时射於此党也。宾器者，尊俎笙瑟之属，州长主集为之，为乡大夫或时宾贤能於此州也。吉器若闾祭器者也，凶器若族丧器者也，礼乐之器若州党宾射之器者也。乡大夫备集此四者，为州党族闾有故而不共也。此乡器者，旁使相共，则民无废事，上下相补，则礼行而教成。
　　○曷，苦瞎反。共，九勇反。轴，音逐。，音福，又音逼。）

　　[疏]“正岁”至“之器”
　　○释曰：“正岁稽乡器”者，此一句与下为总目。正岁谓建寅之月。稽，考也。乡师各自考校当乡之器服。云“此共吉凶二服”者，五家为比，比长一人，主集合五家相共吉凶二服。云“闾共祭器”者，二十五家为闾，闾胥一人，主集合祭器使相共。云“族共丧器”者，百家为族，族师一人，主集合丧器使相共。云“党共射器”者，五百家为党，党正一人，主集合宾器，以共州长之射。云“州共宾器”者，二千五百家为州，州长一人，主集合宾器，以共乡大夫行乡饮酒之礼。云“乡共吉凶礼乐之器”者，万二千五百家为乡，乡大夫主集此四器，恐州党已下有故不能自共，即旁相共也。
　　○注“吉服”至“教成”
　　○释曰：云“吉服者祭服也”者，当比内无祭事，其於族祭、党祭、州祭社之等，无过用朝服。又知凶服是吊服者，若人衰裳是常服，主人自共，其吊服是暂服，可以相共，故知是吊服。其庶人吊服，无过素冠与深衣而已。云“比长主集为之”者，虽五家之内亦当有官首，若非比长主集，民不自课，故知比长主集为之。云“祭器者簋”者，案《特牲》同姓用簋，《少牢》皆用敦，同姓者乃用簋。今言簋者，况义耳。云“丧器者，夷”者，案《丧大记》，士并瓦盘，大夫乃用夷盘。今庶人实不得用夷盘，引之者，以况丧器，非谓庶人得用夷盘也。云“素俎曷豆”者，案《士丧礼》，小敛有素俎，大敛有曷豆，两笾无。此不言笾无者，文略也。云“共轴之属”者，案《既夕礼》，士朝庙用共轴以载柩，此庶人，无共轴。引之者，亦以况义。知非族内有大夫士得用夷盘共轴者，以其大夫自有禄位，不在共限，故知引以况义。不言棺椁，亦主人自共之也，故《闾师》云“不树者无椁”。此三者，并是罚物所为。知者，案《载师职》云“宅不毛者有里布，田不耕者有屋粟”。郑玄云：“罚之以共吉凶二服及丧器。”郑不云祭器，文略，有祭器可知。郑知必用罚物，不用官物为之者，以其不为官事，明不用官物可知。云“射器者，弓矢中之属”者，案《乡射》、《大射》皆云执张弓，挟乘矢，在庭中。射讫，命弟子取矢置干，以八算置于中。士则鹿中之等是也。云“之属”者，之属中容有侯、乏等。云“为州长或时射於此党也”者，一州管五党，州长春、秋二时射於序学，要在一党之中，故云或时射於此党。又云“宾器者尊俎笙瑟之属”者，案《乡饮酒》，三年贡士之时，行饮酒之礼，即有酒尊俎实，二人鼓瑟在堂，笙入在於堂下，故言尊俎笙瑟。言之属者，更有笾豆之等。云“为乡大夫或时宾贤能於此州也”者，一乡管五州，乡大夫行乡饮礼之时，必在一州之内，此州则共之，故云或时宾贤能於此州也。云“吉器若闾祭器者也，凶器若族丧器者也”者，以其乡大夫备集此四器，恐闾族已下有故不得自共，故知还是闾、族、党、州所当共者也。故云吉器若闾祭器者也，凶器若族丧器者也。云“礼乐之器若州党宾射之器”者，连州党并言之者，以其州党射器、宾器二者，皆有礼器乐器，故州党并言之。自射器已下，皆为国行礼，得官物所为，不出民物。故《酒正》云“凡为公酒者亦如之”。注云：“谓乡射饮酒以公事作酒者，亦以式法及酒材授之，使自酿之。”酒材尚得公物，明此器等亦出官物可知，以其为官行礼故也。云“上下相补”者，自比共吉凶二服，至州共宾器已上，是下之相补；乡共吉凶礼乐之器者，是上之相补，故云上下相补。云“礼行而教成”者，庶民乏於财物，阙於礼义，教化不成。今以器服共之，即礼行而教成也。

　　若国大比，则考教、察辞、稽器、展事，以诏诛赏。（考教，视贤能以知道艺与不。察辞，视吏言事知其情实不。展犹整具。）

　　[疏]“若国”至“诛赏”
　　○释曰：“若国大比”者，谓三年大比之时，则乡师考教学之官，知其道艺进不。云“察辞”者，视官中之吏辞之虚实。云“稽器”者，谓考乡中礼、乐、兵器之等。云“展事”者，谓行事展省视之，知其善恶，诏告之在上。善者赏之，恶者诛之。 

　　●卷十二

　　乡大夫之职，各掌其乡之政教禁令。（郑司农云：“万二千五百家为乡。”）

　　[疏]“乡大”至“禁令”
　　○释曰：六乡大夫各掌其乡之政令及十二教，与五禁号令皆掌之。
　　○注“郑司”至“为乡”
　　○释曰：案上文五州为乡，故知万二千五百家为乡。

　　正月之吉，受教法于司徒，退而颁之于其乡吏，使各以教其所治，以考其德行，察其道艺。（其乡吏，州长以下。
　　○治，直吏反，下“考治”、下“治所”、“治处”同。行，下孟反，下及注“德行”之行、“六行”皆同。）

　　[疏]“正月”至“道艺”
　　○释曰：言“正月之吉”者，谓建子之月，月朔之日。云“受法於司徒”者，谓若《大司徒职》十二教已下，其法皆受於司徒而来。云“退而颁之于其乡吏”者，谓已於司徒受得教法，遂分与州长已下至比长。云“使各以教其所治”者，亦谓州长已下至比长各教所治也。云“考其德行”者，谓乡大夫以乡三物教万民，遂考校其万民有六德六行之贤者。云“察其道艺”者，谓万民之中有六艺者，并拟宾之。
　　○注“其乡吏州长以下”
　　○释曰：以其比长以上至州长，皆属乡大夫，故知乡吏，州长以下至比长。

　　以岁时登其夫家之众寡，辨其可任者。国中自七尺以及六十，野自六尺以及六十有五，皆征之。其舍者，国中贵者、贤者、能者、服公事者、老者、疾者皆舍。以岁时入其书。（登，成也，定也。国中，城郭中也。晚赋税而早免之，以其所居复多役少。野早赋税而晚免之，以其复少役多。郑司农云：“征之者，给公上事也。舍者，谓有复除舍不收役事也。贵者，谓若今宗室及关内侯皆复也。服公事者，谓若今吏有复除也。老者，谓若今八十、九十复羡卒也。疾者，谓若今癃不可事者复之。”玄谓入其书者，言於大司徒。
　　○复，音福，下同。）

　　[疏]“以岁”至“其书”
