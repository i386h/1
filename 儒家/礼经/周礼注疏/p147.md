<!-- { "loadSidebar": true } -->
　　凡六乐者，一变而致羽物及川泽之示，再变而致物及山林之示，三变而致鳞物及丘陵之示，四变而致毛物及坟衍之示，五变而致介物及土示，六变而致象物及天神。（变犹更也。乐成则更奏也。此谓大蜡索鬼神而致百物，六奏乐而礼毕。东方之祭则用大蔟、姑洗，南方之祭则用蕤宾，西方之祭则用夷则、无射，北方之祭则用黄锺为均焉。每奏有所感，致和以来之。凡动物敏疾者，地高下之甚者易致，羽物既飞又走，川泽有孔窍者，蛤蟹走则迟，坟衍孔窍则小矣，是其所以舒疾之分。土，原隰及平地之神也。象物，有象在天，所谓四灵者。天地之神，四灵之知，非德至和则不至。《礼运》曰：“何谓四灵？麟凤龟龙谓之四灵。龙以为畜，故鱼鲔不氵念；凤以为畜，故鸟不；麟以为畜，故兽不犭；龟以为畜，故人情不失。”
　　○介，音界。蜡，士嫁反。易，以豉反。窍，苦吊反。蛤，古答反。分，扶问反。知，音智。畜，许又反，下同。鲔，于轨反。氵念，音审。，休律反，本又作犭，亦作<戈>，同。犭，休越反。）

　　[疏]“凡六”至“天神”
　　○释曰：此一变至六变不同者，据难致、易致前後而言。案《大司徒》五地之物，生动植俱有。此俱言动物，不言植物者，据有情可感者而言也。
　　○注“变犹”至“不失”
　　○释曰：云“变犹更也”者，《燕礼》云终，《尚书》云成，此云变。孔注《尚书》云：“九奏而致不同者，凡乐曲成则终，变更也。终则更奏，各据终始而言。”是以郑云乐成则更奏也。云“此谓大蜡索鬼神而致百物”者，案《郊特牲》云：“蜡也者，索也，岁十二月，合聚百物而索飨之也。”郑云：“岁十二月，周之正数，谓建亥之月也。五成於神，有功，故报祭之。郑必知此据蜡祭者，此经总祭百神，与蜡祭合聚万物之神同，故知蜡也。云“六奏乐而礼毕”者，下云“若乐六变，则天神皆降”。此经亦六变致天神，故云六奏乐而礼毕也。云“东方之祭则用大蔟”云云，此郑知四方各别祭用乐不同者，以《郊特牲》云“八蜡以记四方”，又云“四方年不顺成，八蜡不通。顺成之方，其蜡乃通”。是四各有八蜡，故知四方用乐各别也。云“每奏有所感，致和以来之”者，总释地与动之神物，虽有迟疾，皆由以乐和感之。云“凡动物敏疾者，地高下之甚者易致”者，言此欲见先致者，皆由其神易致故也。云“羽物既飞又走，川泽有孔窍者”者，此经羽物共川泽一变致之，是其羽物飞，川泽有孔窍故也。自乐再变已下差缓。云“蛤蟹走则迟，坟衍孔窍则小矣”者，以其坟衍在丘陵後，介物在毛物後，由是走窍小故也。云“是其舒疾之分”者，谓就此羽物以下，介物以上，先致者疾之分，後致者舒之分，故有前後也。云“土，原隰及平地之神也”者，此已下说天地及四，灵非有乐，兼有德民和乃致也。郑知土中有原隰者，案《大司徒》有五地，山林已下有原隰，今此则经上已说川泽山林丘陵及坟衍讫，惟不言原隰，故此土中有原隰可知也。又土中有平地者，案《大宰》九职云：“一曰三农生九。”後郑以三农者，原隰及平地，以其生九，故知此土中非直有原隰，亦有平地之神也。若然，不言原隰而云土者，欲见原隰中有社稷。故郑君《异义》云：“五变而致土，土者，五土之总神谓社。”是以变原隰言土。《郊特牲》云：“社祭土而主阴气。”是社称土，故郑云土神也。云“象物，有象在天，所谓四灵”者，以其天神同变致之，象者，有形象在天。物者，与羽等同称物，故知有象在天四灵等也。云“天地之神，四灵之知”者，天则天神，地则土。故云天地之神，四灵之知也。云“非德至和则不至”者，欲见介物已上，皆以乐和感之，未必由德。此天地四灵，非直须乐，要有德至和，乃致之也。云《礼运》已下者，欲见象物则彼四灵也。云“何谓四灵”者，记人自问自答。案彼注：云“氵念之言闪也。”言鱼鲔不闪，闪畏人也。犭犭，飞走之貌，二者皆据鱼鲔不氵念，不可於龟更言鱼鲔，以龟知人情，故变言人情不失也。案《大司徒》，山林宜毛物，川泽宜鳞物，丘陵宜羽物，坟衍宜介物，原隰宜物。此经则以羽物配川泽，物配山林，鳞物配丘陵，毛物配坟衍，介物配土。与《大司徒》文不类者，彼以所宜而言，此据难致、易致而说，故文有错综不同也。案《月令 孟冬》云：“祈来年於天宗。”郑注云：“此《周礼》所谓蜡也。”天宗，日月星，郑以《月令》祈於天宗谓之蜡，则此天神亦是日月星辰，非大天神，以蜡祭所祭众神，祭卑不可援尊，地神惟有土，是以知无天地大神也。云《尚书》云“箫韶九成，凤皇来仪。”九成乃致象物者，郑以仪为匹，谓正巢而孕乘匹，故九变乃致，此直据致其神，故与大天神同六变也。

　　凡乐，圜锺为宫，黄锺为角，大蔟为徵，姑洗为羽，{}鼓{}鼗，孤竹之管，云和之琴瑟，《云门》之舞，冬日至，於地上之圜丘奏之，若乐六变，则天神皆降，可得而礼矣。凡乐，函锺为宫，大蔟为角，姑洗为徵，南吕为羽，灵鼓灵鼗，孙竹之管，空桑之琴瑟，《咸池》之舞，夏日至，於泽中之方丘奏之，若乐八变，则地示皆出，可得而礼矣。凡乐，黄锺为宫，大吕为角，大蔟为徵，应锺为羽，路鼓路鼗，阴竹之管，龙门之琴瑟，《九德》之歌，九{召}之舞，於宗庙之中奏之，若乐九变，则人鬼可得而礼矣。（此三者，皆大祭也。天神则主北辰，地则主昆仑，人鬼则主后稷，先奏是乐以致其神，礼之以玉而焉，乃後合乐而祭之。《大传》曰：“王者必其祖之所自出。”《祭法》曰：“周人喾而郊稷。”谓此祭天圜丘，以喾配之。圜锺，夹锺也。夹锺生於房心之气，房心为大辰，天帝之明堂。函锺，林锺也。林锺生於未之气，未坤之位，或曰天社在东井舆鬼之外，天社，地神也。黄锺生於虚危之气，虚危为宗庙。以此三者为宫，用声类求之，天宫夹锺，阴声，其相生从阳数，其阳无射。无射上生中吕，中吕与地宫同位，不用也。中吕上生黄锺，黄锺下生林锺，林锺地宫，又不用。林锺上生大蔟，大蔟下生南吕，南吕与无射同位，又不用。南吕上生姑洗。地宫林锺，林锺上生大蔟，大蔟下生南吕，南吕上生姑洗。人宫黄锺，黄锺下生林锺，林锺地宫，又辟之。林锺上生大蔟，大蔟下生南吕，南吕与天宫之阳同位，又辟之。南吕上生姑洗，姑洗南吕之合，又辟之。姑洗下生应锺，应锺上生蕤宾，蕤宾地宫林锺之阳也，又辟之。蕤宾上生大吕。凡五声，宫之所生，浊者为角，清者为徵羽。此乐无商者，祭尚柔，商坚刚也。郑司农云：“雷鼓、雷鼗，皆谓六面有革可击者也。云和，地名也。灵鼓、灵鼗，四面。路鼓、路鼗，两面。九德之歌，《春秋传》所谓水、火、金、木、土、谷谓之六府，正德、利用、厚生谓之三事，六府三事谓之九功，九功之德皆可歌也，谓之九歌也。”玄谓雷鼓、雷鼗八面，灵鼓、灵鼗六面，路鼓、路鼗四面。孤竹，竹特生者。孙竹，竹枝根之末生者。阴竹，生於山北者。云和、空桑、龙门皆山名。“九{召}”读当为“大韶”，字之误也。
　　○角如字，古音鹿。徵，张里反，下同。{}，音雷。九{召}，依字，九音大，诸书所引皆依字。昆仑，本又作混沦，各依字读。，古乱反。喾，苦笃反。大辰，如字，刘音泰。与鬼，音馀，本亦作舆。辟，音避，下同。）

　　[疏]“凡乐”至“礼矣”
　　○释曰：此三者皆用一代之乐，类上皆是下神之乐。列之在下文者，以分乐而序之，据天地之次神，故陈彼天地已下之神，并蜡祭讫乃列，陈此三，恐与上杂乱故也。言六变、八变、九变者，谓在天地及庙庭而立四表，舞人从南表向第二表为一成，一成则一变。从第二至第三为二成，从第三至北头第四表为三成。舞人各转身南向於北表之北，还从第一至第二为四成，从第二至第三为五成，从第三至南头第一表为六成，则天神皆降。若八变者，更从南头北向第二为七成，又从第二至第三为八成，地皆出。若九变者，又从第三至北头第一为九变，人鬼可得礼焉。此约周之《大武》，象武王伐纣，故《乐记》云：“且夫《武》，始而北出，再成而灭商。三成而南，四成而南国是疆，五成而分陕，周公左，召公右，六成复缀以崇。”其馀《大》已上，虽无灭商之事，但舞人须有限约，亦应立四表，以与舞人为曲别也。礼天神必於冬至，礼地祗必於夏至之日者，以天是阳，地是阴，冬至一阳生，夏至一阴生，是以还於阳生阴生之日祭之也。至於郊天必於建寅者，以其郊所感帝以祈，实取三阳爻生之日，万物出地之时。若然，祭神州之神於北郊，与南郊相对，虽无文，亦应取三阴爻生之月，万物秀实之时也。言圜丘者，案《尔雅》，土之高者曰丘，取自然之丘，圜者，象天圜，既取丘之自然，则未必要在郊，无问东西与南北方皆可。地言泽中方丘者，因高以事天，故於地上。因下以事地，故於泽中。取方丘者，水锺曰泽，不可以水中设祭，故亦取自然之方丘，象地方故也。宗庙不言时节者，天地自相对而言，至此宗庙无所对，谓祭也。但殷人於三时，周礼惟用孟秋之月为之。则《公羊》云“大事者何，大也。毁庙之主陈于大祖，未毁庙之主皆升合食于大祖”是也。天用《云门》，地用《咸池》，宗庙用《大韶》者，还依上分乐之次序，尊者用前代，卑者用後代为差也。宗庙用《九德之歌》者，以人神象神生以九德为政之具，故特异天地之神也。天地及宗庙，并言皆降、皆出、皆至者，以祭尊可以及卑，故《礼记》云“大报天而主日配以月”，是其神多，故云皆也。天神六变，地八变，人鬼九变者，上文四变已上，所致有先後者，动物据飞走迟疾，地神有孔窍大小，其土及天神有灵智，故据至德至和乃可以致，今此三者，六变已上，则据灵异而言。但灵异大者易感，小者难致，故天神六变，人鬼九变也。
　　○注“此三”至“之误”
