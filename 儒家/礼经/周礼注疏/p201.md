<!-- { "loadSidebar": true } -->
　　○释曰：此则宾射在朝之仪。言“射法，王射之礼”者，此经兼有诸侯臣各在家与宾客射法，各自有官掌之，射人但作法与之耳。首云“射法”者，是射人所掌王射之礼，言“王射”，以别诸侯已下之射也。云“治射，仪谓肆之也”者，言“治”，则非是王射之语，谓若《大宗伯》云“治其大礼”，皆是习礼法，故郑云“肆之”，肆则习也。先郑云“三侯，虎熊豹”，後郑不从。云“容者，乏也”者，此言容，《仪礼 大射》、《乡射》之等云乏，故云容者乏也。言容者，据唱获者容身於其中，据人而言。云乏者，矢至此乏极不过，据矢而说也。云“九节，析羽九重，设於长杠也”者，若是析羽九重设於长杠，即是获旌，当与三获三容相依，何得辄在《驺虞》之下？既在《驺虞》诗下，明是歌之乐节，故後郑不从也。云“二侯，熊豹也”者，後郑亦不从也。云“犴侯，犴者，兽名也，兽有ァ犴熊虎”者，此皆兽类，故举言之也。玄谓“三侯者，五正、三正、二正之侯也”者，大射、宾射侯数同，皆约《大射》云“大侯九十，糁侯七十，犴侯五十”而言。云“二侯者，三正、二正之侯也”者，谓七十、五十弓者也。云“一侯者，二正而已”者，据大夫士同一侯，二正，五十弓而已。云“此皆与宾射於朝之礼也”者，按《乡射记》云：“於境，则虎中，龙旃。”谓诸侯宾射之礼。彼又云：“唯君有射国中，其馀臣则否。”注云：“臣不习武事於君侧。”则臣皆不得在国射。若然，在朝宾射，唯有天子，而云“此皆与宾射於朝之礼”者，谓诸侯已下，宾射在已朝，不谓於天子朝行此宾射之礼也。云“《考工 梓人职》曰：‘张五采之侯则远国属’”已下至“五正之侯也”，引之者，破先郑以此五正之侯为虎、熊、豹。但《梓人》有三等侯，云“张皮而栖鹄”，及《司裘》云“虎侯、熊侯、豹侯”，皆大射之侯也。《梓人》又云：“张五采之侯，则远国属”，及此五正之等，皆宾射之侯也。《梓人》又云：“张兽侯，则王以息燕”，及《乡射记》云“天子熊侯，白质”之等，皆燕射之侯也。三射各有其侯，而先郑以皮侯释正侯，非也。云“正之言正也，射者内志正则能中焉”者，此意取义於《射义》，《司裘》注更有一释，正为鸟名解之也。云“画五正之侯，中朱”已下皆以相克为次。向南为首，故先画朱。知三正去玄黄、二正朱绿者，皆依《聘礼记》缫藉而言。三采者，朱白苍。二采者，朱绿也。云“其外之广，皆居侯中参分之一”者，此亦约《梓人》云“参分其广，而鹄居一焉”，彼据大射之侯；若宾射之侯，亦当参分其广，正居一焉。九十步者侯中丈八尺，七十步者侯中丈四尺，五十步者侯中一丈也。云“今儒家云：‘四尺曰正，二尺曰鹄，鹄乃用皮，其大如正。’此说失之矣”者，宾射，射正。大射，射鹄。儒家以正、鹄为一解，故郑破之云“鹄乃用皮，其大如正”，不得为一，故云此说失之矣。云“《大射礼》犴作干”者，见《大射》经作干侯，彼注亦破从犴。云“读如‘宜犴宜狱’之犴”者，此读与彼音同。云“犴，胡犬也”者，谓胡地之野犬。云“士与士射则以犴皮饰侯，下大夫也。大夫以上与宾射，饰侯以云气”，知义如此者，此宾射，正用二采，而言犴侯，明於两畔以犴皮饰之，故得犴侯之名。知大夫已上用云气者，《乡射记》云“凡画者丹质”，注云：“宾射之侯、燕射之侯，皆画云气於侧以为饰，必先以丹采其地。”是宾射，大夫已上皆画云气。其大射之侯两畔饰以皮，故郑直言宾射、燕射。云“用采各如其正”者，其侧之饰采之数，各如正之多少也。云“九节、七节、五节者，奏乐以为射节之差”者，九节者五节先以听，七节者三节先以听，五节者一节先以听。尊者先听多，卑者少为差，皆留四节以乘矢拾发。云“言节者，容侯道之数”者，谓若九节者侯道九十弓，七节者侯道七十弓，五节者侯道五十弓也。云“《乐记》曰：‘明乎其节之志，不失其事，则功成德行立’”者，证侯道远近亦为节也。此《射义》文，云《乐记》者，误也。

　　若王大射，则以步张三侯。（郑司农云：“步，谓一举足为一步，於今为半步。”玄谓，善搏者也，行则止而拟度焉，其发必获，是以量侯道法之也。侯道者，各以弓为度。九节者九十弓，七节者七十弓，五节者五十弓。弓之下制长六尺。《大射礼》曰“大侯九十，参七十，干五十”是也。三侯者，司裘所共虎侯、熊侯、豹侯也。列国之君大射亦张三侯，数与天子同。大侯，熊侯也。参读为糁。糁，杂也。杂者，豹鹄而糜饰，下天子大夫。
　　○搏，音博，刘音付。拟，又作亻疑，同。度，待洛反。参，读为糁，素感反。干五，与犴同，五旦反。）

　　[疏]注“郑司”至“大夫”
　　○释曰：此射人主宾射兼主大射之事，故为大射张侯也。先郑云“步，谓一举足为一步，於今为半步”者，此言於射张侯义无取，故後郑不从，是以後郑为“，善搏物”解之。云“侯道者，各以弓为度，九节者九十弓”以下者，按《乡射记》：“乡侯五十弓，弓二寸以为侯中。”彼据乡射之侯一侯五十弓者而言。若大射三侯，云九十、七十、五十，亦是据弓为数。弓之上制六尺六寸，中制六尺三寸，下制六尺。六尺与步相应，故郑连引《大射》三侯，以义相会。诸侯三侯，用物虽不与天子同，侯道则同，但天子侯道无文，约同诸侯，故更引《司裘》天子三侯以会之，诸侯糁侯知“豹鹄而麋饰”者，以《司裘》云“诸侯熊侯、豹侯，卿大夫麋侯”，畿外不得约如天子，近侯已用犴，则大侯不得用虎侯。明大侯用畿内诸侯熊侯为之，其中豹侯、麋侯，则诸侯兼此二侯乃称糁。豹尊於麋，明以豹麋为鹄，以麋为饰耳。不纯用豹麋者，下天子大夫故也。

　　王射，则令去侯，立于後，以矢行告，卒，令取矢。（郑司农云：“射人主令人去侯所而立于後也。以矢行告，射人主以矢行高下左右告于王也。《大射礼》曰：‘大射正立于公後，以矢行告于公，下曰留，上曰扬，左右曰方。’杜子春说以矢行告，告白射事于王，王则执矢也。杜子春说不与《礼经》合，疑非是也。卒令取矢，谓射卒，射人令当取矢者使取矢也。”玄谓令去侯者，命负侯者去侯也。《乡射》曰：“司马命获者执旌以负侯。”
　　○卒，子恤反，注同。）

　　[疏]“王射”至“取矢”
　　○释曰：此文承宾射大射之下，则王射射人皆令去侯立於後，以矢行告，卒，令取矢。
　　○注“郑司”至“负侯”
　　○释曰：先郑云“射人主令人去侯所”者，不辨其去侯之人，故後郑增成其义。其负侯之人是服不氏也。又引《乡射》，直云司马命负侯，不言官者，大夫士家无服不氏，家臣为之故也。

　　天子射人无其事，故引《大射》之等为证也。祭侯，则为位。（祭侯，献服不，服不以祭侯。为位，为服不受献之位也。《大射》曰：“服不侯西北三步，北面拜受爵。”）

　　[疏]注“祭侯”至“受爵”
　　○释曰：按《大射礼》，使服不氏负侯，将祭侯之时，先设位於侯西北，北面，服不氏於位受得献讫，乃於侯所北面祭侯，故引《大射》受献之位为证也。

　　与大史数射中，（射中，数射者中侯之算也。《大射》曰：“司射阶西，释弓，去扑，袭，进，由中东立于中南，北面视算。”
　　○数，所主反，注同。扑，普卜反，刘方遘反，《说文》父豆反。）

　　[疏]注“射中”至“视算”
　　○释曰：数算，大史数之，射人但视之耳，故引《大射》为证。大射，诸侯礼谓之司射，天子谓之射人。司射恒执张弓扑，但令将视数薄，故阶西，释去弓，并去扑，向於阶西，袭，乃中南，北面视数算也。

　　佐司马治射正。（射正，射之法仪也。）

　　[疏]注“射正”至“仪也”
　　○释曰：射之威仪，乃是礼之正，故名射仪为射正也。司马所主射仪，谓若命去侯，命取矢乘矢之等，皆当佐之。言“治”者，亦谓预习之类也。

　　祭祀，则赞射牲，相孤卿大夫之法仪。（尝之礼有射豕者。《国语》曰：“郊之事，天子必自射其牲。”今立秋有ァ刘云。
　　○ァ，刘力朱反，一音如字。）

　　[疏]注“蒸尝”至“刘云“”
　　○释曰：郑知“尝之礼有射豕”者，据乎《尝》礼而知。云“《国语》曰：‘郊之事，天子必自射其牲’”者，据祭天之时，牲则犊也。若然，宗庙之祭，秋冬则射之，春夏否也。祭天则四时常射，天尊故也。是以司弓矢共王射牲之弓矢，此射人赞射牲也。诸侯已下则不射。《楚语》云“刘羊击豕”而已。云“今立秋有ァ刘云”者，汉时苑中有ァ刘，即《尔雅》“ァ似”，“刘，杀也”。云立秋ァ杀物，引之者，证尝在秋，有射牲顺时气之法。

　　会同朝觐，作大夫介，凡有爵者。（作，读如“作止爵”之作。诸侯来至，王使公卿有事焉，则作大夫使之介也。有爵者，命士以上。不使贱者。
　　○介，刘古拜反，注及下同。）

　　[疏]“会同”至“爵者”
　　○释曰：作，使也。有会同朝觐，王使公卿有事於会同，则射人使大夫为上介。使凡有爵者，命士以上为众介也。
　　○注“作读”至“贱者”
　　○释曰：郑读“作”如“作止爵”之作者，读从《特牲》、《少牢》“三献作止爵”。按彼主人主妇二献尸讫，宾长为三献尸，爵止。郑注云：“欲神惠之均於室中。”使主人主妇致爵讫，三献则宾长也。宾长作起前所所止之爵，使尸饮之。读从者，取动作使之义也。

　　大师，令有爵者乘王之ヘ车。（ヘ车，戎车之副。
　　○ヘ，七内反，刘仓爱反。）

　　[疏]注“ヘ车戎车之副”
　　○释曰：大师，谓王出征伐，王乘戎路，副车十二乘皆从王行，则使有爵者命士已上乘之。知“ヘ车，戎车之副”者，《戎仆》云：“掌王ヘ车之政”，郑云：“ヘ，车之副也。”

　　有大宾客，则作卿大夫从，（作者，选使从王见诸侯。
　　○从，才用反，注同。）

　　[疏]注“作者”至“诸侯”
　　○释曰：大宾客，不言会同，则是秋冬觐遇，并春夏受享在庙之时，从王见诸侯也。

　　戒大史及大夫介。（戒，戒其当行者。《觐礼》曰：“诸公奉箧服，加命书于其上，升自西阶，东面，大史氏右。”）

　　[疏]注“戒戒”至“氏右”
