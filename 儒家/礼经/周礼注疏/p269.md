<!-- { "loadSidebar": true } -->
　　○释曰：此圭璧，谓以璧为邸，旁有一圭，故云“圭，其邸为璧”也。云“取杀於上帝”者，按上文四圭以祀天。此日月星辰为天之佐，故一圭，是取杀於上帝也。按《典瑞》云：“两圭有邸，以祀地。璋邸射，以祀山川。”彼山川亦取杀於地，此不言者，文略。彼又有珍圭牙璋，此不言者，亦是文略，并玉人造之可知。

　　璧琮九寸，诸侯以享天子。（享，献也。《聘礼》，享君以璧，享夫人以琮。
　　○琮，才宗反。）

　　[疏]注“享献”至“以琮”
　　○释曰：按《小行人》，二王後享天子及后用圭璋，则此璧琮九寸，据上公。引《聘礼》者，欲见经云享天子用璧，享后用琮，此据上公九命。若侯伯当七寸，子男当五寸。

　　圭七寸，天子以聘女。（纳徵加於束帛。）

　　[疏]注“纳徵加於束帛”
　　○释曰：自士已上，皆用玄束帛，但天子加以圭，诸侯加以大璋也。

　　大璋、中璋九寸，边璋七寸，射四寸，厚寸，黄金勺，青金外，朱中，鼻寸，衡四寸，有缫，天子以巡守，宗祝以前马。（射，琰出者也。勺，故书或作“约”，杜子春云：“当为勺，谓酒尊中勺也。”郑司农云：“鼻，谓勺龙头鼻也。衡，谓勺柄龙头也。”玄谓鼻，勺流也。凡流皆为龙口也。衡，古文，假借字也。衡谓勺径也。三璋之勺，形如圭瓒。天子巡守，有事山川，则用灌焉。於大山川，则用大璋，加文饰也。於中山川，用中璋，杀文饰也。於小山川，用边璋，半文饰也。其祈沈以马，宗祝亦执勺以先之。礼，王过大山川，则大祝用事焉。将有事於四海山川，则校人饰黄驹。
　　○射，食亦反。注及下注同。勺，上灼反，注同。衡，音横，注“衡谓”并同。祈沈，如字。刘居绮反，《小尔雅》曰：“祭山川曰祈。”沈按《尔雅》“祭山曰县，祭川日浮”，沈祈音九委反，今读宜依《尔雅》音。大祝，音泰。校，户教反。）

　　[疏]“大璋”至“前马”
　　○释曰：此经说王巡守、出行、过山川礼敬之事。三璋据为勺柄，黄金勺以下据为勺头。
　　○注“射琰”至“黄驹”
　　○释曰：“射，琰出者也”者，向上谓之出，谓琰半已上，其半已下为文饰也。先郑云“鼻，谓勺龙头鼻”，後郑增成其义。“衡，谓勺炳龙头”，後郑不从。玄谓衡，古文为横，谓勺径，破先郑为勺柄。云“三璋之勺，形如圭瓒”者，圭瓒之形，前注已引汉礼，但彼口径八寸，下有盘径一尺。此径四寸，径既倍狭，明所容亦少，但形状相似耳。故云形如圭瓒也。知用灌者，以其圭瓒灌宗庙，明此巡守过山川用灌可知。“於大山川”已下至“半文饰”，皆无正文，郑君以意解之。云“祈沈以马”者，取校人饰黄驹，故知马也。知“宗祝亦执勺以先之”者，即引《大祝职》云“王过大山川，则大祝用事焉”。是大祝用此经黄金勺之事也。云“将有事于四海山川，则校人饰黄驹”者，《校人职》文。引之者，见礼山川非直灌，亦有牲牢。以山川地神，故用黄驹也。《大祝职》云：“王过大山川，大祝用事。”不言中山川、小山川者，举大者而言，或使小祝为之也。

　　大璋亦如之，诸侯以聘女。（亦纳徵加於束帛也。大璋者，以大璋之文饰之也。亦如之者，如边璋七寸，射四寸。）

　　[疏]注“亦纳”至“四寸”
　　○释曰：郑知“以大璋之文饰之”者，以其与上大璋同名，明以大璋之文饰之也。又知“如边璋七寸，射四寸”者，以其天子圭七寸以聘女，诸侯不可过於天子为九寸。既文承边璋之下，而言“亦如之”，明知如边璋七寸，射四寸也。

　　彖圭璋八寸，璧琮八寸，以┹聘。（彖，文饰也。┹，视也。聘，问也。众来曰┹，特来曰聘。《聘礼》曰：“凡四器者，唯其所宝，以聘可也。”
　　○┹，吐吊反。）

　　[疏]“彖圭”至“┹聘”
　　○释曰：此谓上公之臣，执以┹聘用圭璋，享用璧琮於天子及后也。若两诸侯自相聘，亦执之。侯伯之臣宜六寸，子男之臣宜四寸。
　　○注“彖圭”至“可也”
　　○释曰：云“彖，文饰也”者，凡诸侯之臣┹聘，并不得执君之桓圭、信圭之等，直彖为文饰耳。云“┹，视也。聘，问也”者，按《大宗伯》云：“时聘曰问，殷┹曰视。”故据彼而言也。云“众来曰┹，特来曰聘”者，众来则元年、七年、十一年，一服朝之岁来者众也。特来则天子有事乃来，无常期者是也。引《聘礼》者，彼亦云圭、璋、璧、琮四器，故引以为证。云“所宝”，谓不聘时宝之。

　　牙璋、中璋七寸，射二寸，厚寸，以起军旅，以治兵守。（二璋皆有Θ牙之饰於琰侧。先言牙璋，有文饰也。
　　○Θ，刘、李恻鱼反，沈徐加反。）

　　[疏]注“二璋”至“饰也”
　　○释曰：牙璋起军旅，治兵守，正与《典瑞》文同。彼无中璋者，以其大小等，故不见也。牙璋起军旅，则中璋亦起军旅。二璋盖军多用牙璋，军少用中璋。郑知二璋皆为Θ牙之饰者，以其同起军旅，又以牙璋为首，故知中璋亦有Θ牙。但牙璋文饰多，故得牙名而先言也。

　　驵琮五寸，宗后以为权。（“驵”读为“组”，以组系之，因名焉。郑司农云：“以为称锤，以起量。”
　　○驵，音祖。称，尺正反。锤，直伪反，刘，直危反。）

　　[疏]“驵琮”至“为权”
　　○释曰：此后所用，故五寸，降於下文天子所用七寸者也。
　　○注“驵读”至“起量”
　　○释曰：“驵读为组”者，於义无取於驵，故从组，以其用组为系。言“因名焉”者，以组为系，名组综，似以玉饰豆，即名玉豆其类也。先郑云“以为称锤，以起量”者，量自是升斛之名，而云为量者，对文，量衡异；散文，衡亦得为量，以其量轻重故也。

　　大琮十有二寸，射四寸，厚寸，是谓内镇，宗后守之。（如王之镇圭也。射，其外Θ牙。）

　　[疏]注“如王”至“Θ牙”
　　○释曰：言“大琮”者，对上“驵琮五寸”为大也。言“十有二寸”者，并角径之为尺二寸。言“射四寸”者，据角各出二寸，两相并，四寸。言“是谓内镇”者，对天子执镇圭为内，谓若内宰对大宰为内，内司服对司服为内。王不言外者，男子居外，是其常。但妇人阴，则得内称也。云“射，其外Θ牙”者，据八角锋，故云Θ牙也。

　　驵琮七寸，鼻寸有半寸，天子以为权。（郑司农云：“以为权，故有鼻也。”）

　　[疏]“驵琮”至“为权”
　　○释曰：此天子以为权，故有鼻。上后权不言鼻者，举以见后亦有鼻可知。

　　两圭五寸，有邸，以祀地，以旅四望。（邸谓之柢。有邸，亻舜共本也。
　　○柢，音帝，刘作互，户古反。亻舜，昌绢反。）

　　[疏]“两圭”至“四望”
　　○释曰：此亦依《典瑞》所解，谓祀神州之神於北郊，及国有故，旅祭四望，以对四圭有邸祀天及旅上帝也。若天地自用黄琮。云“亻舜共本也”者，亦一玉俱成两圭，足相对为亻舜也。

　　彖琮八寸，诸侯以享夫人。（献於所朝聘君之夫人也。）

　　[疏]“彖琮”至“夫人”
　　○释曰：言“以享夫人”，则是诸侯自相朝，所用致享者也。五等诸侯朝天子，享用璧琮，不降瑞。若自相享，降瑞一等。此八寸据上公、二王後自相享，亦用璧琮八寸。侯伯当六寸。子男自相享退用琥璜，降用四寸。经言诸侯，正是朝，注兼云聘者，其臣聘，彖圭璋璧琮亦皆降一等，与君寸数同，故兼言聘也。此经直言彖琮，不言彖璧以享君，文略可知也。

　　案十有二寸，枣十有二列，诸侯纯九，大夫纯五，夫人以劳诸侯。（纯犹皆也。郑司农云：“案，玉案也。夫人，天子夫人。”玄谓案，玉饰案也。夫人，王后也。记时诸侯僭称王，而夫人之号不别，是以同王后於夫人也。玉案十二以为列，王后劳朝诸侯皆九列，聘大夫皆五列，则十有二列者，劳二王之後也。枣实於器，乃如於案。《聘礼》曰：“夫人使下大夫劳以二竹簋方，玄被里，有盖，其实枣择，兼执之以进。”
　　○劳，力报反，注同。被，皮寄反。）

　　[疏]“案十”至“诸侯”
　　○释曰：“案十有二寸”者，谓玉案十有二枚。云“枣栗十有二列”，案案皆有枣栗，为列十有二者，还据案十二为数，不谓一案之上十有二也。
　　○注“纯犹”至“以进”
　　○释曰：先郑云“夫人，天子夫人”後郑不从者，劳诸侯以王后为主，岂不见后，先见三夫人乎？故不从也。“玄谓案，玉饰案也”者，以其在《玉人》，故知以玉饰案也。云“记时诸侯僭称王”者，春秋之世，吴、楚及越僭号称王，而吴、楚夫人不称后，是夫人之号不别也。云“是以同王后于夫人也”者，周王与吴、楚同号王，故周王后号亦下同吴、楚之夫人也。云“案十有二以为列”者，微破贾、马以此十二列比《聘礼》“醯醢夹碑百瓮，十以为列”。云“王后劳朝诸侯皆九列，聘大夫皆五列，则十二列，劳二王之後也”者，以其经“夫人以劳诸侯”，文在下，总结上文三者，故以此义推量之也。云“枣实于器，乃加於案”者，此约《聘礼》，故即引《聘礼》为证也。《聘礼》“五介入境张旃”，是侯伯之卿大夫聘者也。而主国夫人使下大夫劳宾以二竹簋方者，簋法圆今，此竹簋方为之者，此或枣宾与黍稷簋异也。“玄被”者，以玄缯为表。彼《聘礼》，诸侯夫人使下大夫劳，无案，直有枣栗。此后劳有枣栗，又亦有案。引之者，证此枣栗亦盛於竹簋者也。

　　璋邸射，素功，以祀山川，以致稍饩。（邸射，剡而出也。致稍饩，造宾客纳禀食也。郑司农云：“素功，无彖饰也。”饩或作气，杜子春云：“当为饩。”
　　○造，七报反。）

　　[疏]注“邸射”至“为饩”
　　○释曰：云“以祀山川”者，谓四望之外，所有山川皆是。云“邸射，剡而出也”者，向上谓之出。半圭曰璋，璋首邪却之。今於邪却之处，从下向上总邪却之，名为剡而出。云“致稍饩，造宾客纳禀食也”者，谓宾客在馆，主君使人造宾客纳禀食，禀食则米者也。以其经云稍饩，稍稍致之，是食米曰禀者也。

　　ω人。（阙。
　　○ω，庄密反，本或作栉。）

　　雕人。（阙。
　　○雕，音，本亦作。）

　　磬氏为磬，倨句一矩有半。（必先度一矩为句，一矩为股，而求其弦。既而以一矩有半触其弦，则磬之倨句也。磬之制有大小，此假矩以定倨句，非用其度耳。
