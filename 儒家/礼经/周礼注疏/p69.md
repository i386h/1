<!-- { "loadSidebar": true } -->
　　小司徒之职，掌建邦之教法，以稽国中及四郊都鄙之夫家九比之数，以辨其贵贱、老幼、废疾，凡征役之施舍，与其祭祀、饮食、丧纪之禁令。（稽犹考也。夫家犹言男女也。郑司农云：“九比谓九夫为井。”玄谓九比者，《冢宰职》出九赋者之人数也。贵谓为卿大夫。贱谓占会贩卖者。废疾谓癃病也。施当为弛。
　　○比，毗志反，注下皆同。施，式氏反。）

　　[疏]“小司徒”至“禁令”
　　○释曰：小司徒副贰大司徒之事，大司徒已掌十二教，故此小司徒又掌建邦之教法。言“建”者，非但副贰大司徒，亦得专其事。云“以稽国中及四郊都鄙”者，大司徒掌邦国都鄙，此小司徒亦掌之。稽，考也。故亦考其国中及四郊，但国中与四郊皆是六乡之民所居也。并言都鄙者，司徒是主土地之官，故亦兼主采地之法。云“之夫家九比之数”者，谓国中及四郊都鄙之内，夫家男女九赋、校比人民之数。云“辨其贵贱、老幼、废疾”者，辨犹别也。谓别其贵贱、老幼、废疾，合科役者科役之。云“凡征役之施舍”者，征谓税之，役谓繇役。施舍者，贵与老幼、废疾不科役，故言弛也。云“与其祭祀”者，谓乡中州祭社，党祭，族祭步。饮食者，谓若行乡饮酒及族食。丧纪者，谓若四闾为族，使之相葬之等。禁令者，祭祀已下皆有禁令，不使失礼法。
　　○注“稽犹”至“为弛”
　　○释曰：“夫家犹言男女”者，夫是丈夫，则男也。《春秋传》曰“云男有室，女有家”。妇人称家，故以家为女。郑司农云“九比谓九夫为井”，後郑不从者，以经掌国中及四郊即是六乡之内，但乡与公邑并为沟洫，无井田之法，故後郑不从。“玄谓九比者，《冢宰职》出九赋者之人数也”者，案《大宰》云“九赋敛财贿：一曰邦中之赋，二曰四郊之赋，三曰邦甸之赋，四曰家稍之赋，五曰邦县之赋，六曰邦都之赋”，与此文国中四郊都鄙其事相当，故知此九比出九赋者之人数。云“贵谓为卿大夫，贱谓占会贩卖者”，郑解诸文贵贱相对，皆以为贵谓卿大夫，贱谓士，独此贱为占会贩卖者，以其此经论九赋之事。案《大宰》九赋有币馀之赋，币馀谓占卖国之斥币。此经贵与老幼、废疾皆弛舍无赋，唯此赋当彼币馀之赋，故为贩卖者解之。云“施当为弛”者，《周礼》上下，但言为“弛舍”者，皆经为施字，郑皆破从弛。

　　乃颁比法于六乡之大夫，使各登其乡之众寡、六畜、车辇，辨其物，以岁时入其数，以施政教，行徵令。（登，成也，成犹定也。众寡，民之多少。物，家中之财。岁时入其数，若今四时言事。
　　○畜，许六反，後“六畜”皆同。）

　　[疏]“乃颁”至“徵令”
　　○释曰：言“乃颁比法于六乡之大夫”者，比法谓若下经“五人为伍，五伍为两”是也。六乡大夫皆六命卿为之。小司徒为校比之法，颁与六乡大夫。又云“使各登其乡之众寡六畜车辇”者，众寡据人民。六畜者，马、牛、羊、豕、犬、鸡。车谓革车及大车。辇，人挽行。又辨其物者，谓辨其家中财物多少，以岁之四时，具录其数，人小司徒。“以施政教”者，小司徒所施政教，依其数而施行之。云“以行徵令”者，以徵索於民，及所施政令亦据民物等数而行之，故云行徵令也。
　　○注“登成也”至“言事”
　　○释曰：云“登，成也，成犹定也”者，人畜众寡，其数不恒，家家条录，数而比之则得成，故登为成也、定也。云“众寡，民之多少”者，谓六口已上为多，五口已下为少。云“物，家中之财”者，经既言六畜车辇，下别云辨其物，明物是家中之财。云“岁时入其数，若今四时言事”者，汉承周後，皆四时入其数。今时日役簿皆在於冬，代异时殊，故有革别也。

　　及三年，则大比，大比则受邦国之比要。（大比，谓使天下更简阅民数及其财物也。受邦国之比要，则亦受乡遂矣。郑司农云：“五家为比，故以比为名，今时八月案比是也。要谓其簿。”）

　　[疏]“及三”至“比要”
　　○释曰：三年一闰，天道有成。及，至也。每至三年，则大案比户口。大比之时，则天下邦国送要文书来，入小司徒，故大比则受邦国之比要也。
　　○注“大比”至“其簿”
　　○释曰：云“大比谓使天下更简阅民数及其财物也”者，上经颁比法，每岁之四时，简阅众寡及其物等，此经三年大比，并天下邦国而言，故郑云大比谓使天下更简阅民数及其财物。郑不言六畜车辇者，文略，亦简阅可知。云“受邦国之比要，则亦受乡遂矣”者，此经但受邦国比要，上经直言颁比法於六乡，以岁时入其数，不言三年大比，故知此文含乡遂也，故云亦受乡遂矣。郑司农云“五家为比，故以比为名”者，凡言“比”者，是校比之言。但五家为比者，案比之法从少至多，以五家为始，故以比为名。云“今时八月案比是也”者，汉时八月案比而造籍书，周以三年大比，未知定用何月，故司农以汉法八月况之。云“要谓其簿”者，谓若今之造籍，户口、地宅，具陈於簿也。

　　乃会万民之卒伍而用之。五人为伍，五伍为两，四两为卒，五卒为旅，五旅为师，五师为军。以起军旅，以作田役，以比追胥，以令贡赋。（用，谓使民事之。伍、两、卒、旅、师、军，皆众之名。两二十五人，卒百人，旅五百人，师二千五百人，军万二千五百人。此皆先王所因农事而定军令者也。欲其恩足相恤，义足相救，服容相别，音声相识。作，为也。役，功力之事。追，逐寇也。《春秋》庄十八年夏，公追戎于济西。胥，伺捕盗贼也。贡，嫔妇百工之物。赋，九赋也。乡之田制与遂同。
　　○卒，子忽反，注及下皆同。别，彼列反。）

　　[疏]“乃会”至“贡赋”
　　○释曰：小司徒佐大司徒以掌六乡，六军之士出自六乡，故预配卒伍。百人为卒，五人为伍也。“而用之”者，即军旅、田役是也。“五人为伍”者，下文云“凡起徒役，无过家一人”。六乡之内，有比、闾、族、党、州、乡，一乡出一军，六乡还出六军。今言五人为伍者，五家为比，家出一人，则是一比也。在家为比，在军为伍。伍者，聚也。“五伍为两”者，在乡五比为闾，闾二十五家也，在军伍伍为两，两二十五人也。“四两为卒”者，在乡四闾为族，族，百家也。在军四两为卒，卒，百人也。“五卒为族”者，在乡五族为党，党，五百家。在军五卒为旅，旅，五百人也。“五旅为师”者，在乡五党为州，州二千五百家，在军亦五旅为师，师亦二千五百人也。“五师为军”者，在乡五州为乡，乡万二千五百家，在军五师为军，军亦万二千五百人也。“以起军旅”者，谓征伐也。“以作田役”者，谓田猎役作皆是也。“以比追胥”者，追谓逐寇，胥谓伺捕盗贼。“以令赋贡”者，依乡中家数而施政令以贡赋之事。
　　○注“用”至“遂同”
　　○释曰：“用谓使民事之”者，谓使人为事，即军旅、田役是也。云“两二十五人”已下，案：经五人为伍，转相增数，从五人为伍至五师为军，数可知也。云“此皆先王所因农事而定军令者也”者，案《管子》书云“因内政寄军令”。谓在乡五家为比，以营农事，比长领之。及其出军，家出一人，五人为伍，则为伍长领之。在家闾胥领一闾，在军则为两司马领之。在家为族师，在军为卒长。在家为党正，在军为旅师。在家为州长，在军为师帅。在乡为大夫，在军为军将。自伍长已上，全与此文不同者，郑君以义言之，非彼正文也。云“欲其恩足相恤”至“音声相识”，言此者，解因内政寄军令之意，不使异人间杂於中也。云“役，功力之事”者，郑意欲解经文役与田不同也。云“追，逐寇也”，又引《春秋》庄公十八年夏“公追戎于济西”者，案彼传，戎侵鲁，鲁公追之出境。服氏云：“桓公为好，庄公独不能而见侵。济西，曹地。”《梁》云：“其不言戎之伐我，何也？以公之追之，不使戎迩於我也。于济西者，大之也。”引之者，证追是逐寇也。云“胥，伺捕盗贼也”者，以追既为逐寇，胥为伺捕盗贼可知。云“贡，嫔妇百工之物”者，案：《大宰》九赋之贡有九，此贡独云嫔妇、百工二者，此六乡之贡不论地事，则所令之贡亦不及地贡也，故以此二事当之。云“赋，九赋也”者，案《大宰》九赋，一曰邦中，二曰四郊，二者之赋在六乡之内。此经既论六乡之赋，不得有三曰邦甸已下。若然，此唯有二赋，而云九赋者，二赋是九赋中物，故总云九赋也。云“乡之田制与遂同”者，此经之内不见田制，案《遂人职》云：“夫间有遂，遂上有径。十夫有沟，沟上有畛。百夫有洫，洫上有涂。千夫有浍，浍上有道。万夫有川，川上有路。”是其遂制也。故云乡之田制与遂同。案：郑注遂之军法如六乡者，以其遂内不见出军之法，唯有田制而已，故知遂之军法如六乡。若然，彼此各举一边，互见为义。

　　乃均土地，以稽其人民而周知其数。上地家七人，可任也者家三人；中地家六人，可任也者二家五人；下地家五人，可任也者家二人。（均，平也。周犹彳扁也。一家男女七人以上，则授之以上地，所养者众也。男女五人以下，则授之以下地，所养者寡也。正以七人、六人、五人为率者，有夫有妇然後为家，自二人以至於十，为九等，七六五者为其中。可任，谓丁强任力役之事者。出老者一人，其馀男女强弱相半，其大数。
　　○彳扁，音遍。七人以上，时掌反。）

　　[疏]“乃均”至“二人”
　　○释曰：言“乃均土地”者，以其佐大司徒掌其土地人民之数，故制上地下地等，使得均平，故云均土地也。云“以稽其人民”者，既给土地，则据土地计考其人民可任不可任之事。云“而周知其数”者，而周遍知其人数。云“上地家七人”者，凡给地有九等，此据中地三等，而中地之上所养者七人。云“可任也者家三人”者，七人之中，一人为家长，馀六人在，强弱半，强而可任使者家三人。云“中地家六人”者，此谓中地之中，所养者家六人。云“可任也者二家五人”者，六人之内，一人为家长，馀五人在，强弱半，不可得言可任者二人半，故取两家并言可任者二家五人。云“下地家五人”者，谓中地之下，所养者五人。云“可任也者家二人”者，五人之内，一人为家长，馀四人在，强弱半，故云可任者家二人。
　　○注“均平”至“大数”
