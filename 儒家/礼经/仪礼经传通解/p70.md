<!-- { "loadSidebar": true } -->
　　管子曰凡听征如负猪豕觉而骇凡听羽如鸣马在树【马疑当作鸟】凡听宫如牛鸣窌中【窌居效反】凡听商如离羣羊凡听角如雉登木以鸣音疾以清【以鸣下六字疑衍】凡将起五音凡首【谓音之摠先也】先主一而三之四开以合九九【一而三之即四也以是四开合于五音九也九九之为八十一也】以是生黄钟小素之首以成宫【素本宫八十一数生黄钟之宫为五音之本】三分而益之以一为百有八为征【本八十一益以三分之一二十七通前百有八是为征数　今按百有八半之则为五十四】有三分而去其乗适足以是生商【乗亦三分之一也三分百八而去一余七十二是商之数也】有三分而复于其所以是成羽【三分七十二而益其一分二十四合为九十六是羽之数也　今按九十六半之则为四十八】有三分而去其乘适足以是成角【三分九十六去其一分余六十四是角之数】　大史公曰音乐者所以动荡血脉通流精神而和正心也故宫动脾而和正圣商动肺而和正义角动肝而和正仁征动心而和正礼羽动肾而和正智故闻官音使人温舒而广大闻商音使人方正而好义闻角音使人恻隐而爱人闻征音使人乐善而好施闻羽音使人整齐而好礼　汉志曰商之为言章也物成孰可章度也【师古曰度音大各反】角触也物触地而出戴芒角也宫中也居中央畅四方唱始施生为四声纲也征祉也物盛大而緐祉也羽宇也物聚臧宇覆之也夫声者中于宫触于角祉于征章于商宇于羽故四声为宫纪也协之五行则角为木五常为仁五事为貌商为金为义为言征为火为礼为视羽为水为智为听宫为土为信为思以君臣民事物言之则宫为君商为臣角为民征为事羽为物唱和有象故言君臣位事之体也五声之本生于黄钟之律九寸为宫或损或益以定商角征羽九六相生阴阳之应也
　　右明伍声之义
　　伶州鸠曰律所以立均出度也【韦昭曰律谓六律六吕也阳为律阴为吕六律黄钟太簇姑洗蕤賔夷则无射也六吕林钟中吕夹钟大吕应钟南吕也均者均钟木长七尺有弦系之以均钟者度谓钟之大小清浊也汉大予乐官有之】古之神瞽考中声而量之以制【神瞽古乐正知天道者也死以为乐祖祭于瞽宗谓之神瞽考合也谓合中和之声而量度之以制乐也】度律均钟百官轨仪【均平也轨道也仪法也度律度律吕之长短以平其钟和其声以立百事之道法也故曰律度量衡于是乎生】纪之以三【三天地人古者纪声合乐以舞天神地祗人鬼故能神人以和　今按此疑谓三分损益之法】平之以六【平之以六律也上章曰律以平声】成于十二【十二律吕也阴阳相扶律取妻而吕生子上下相生之数备也】天之道也【天之大数不过十二】夫六中之色也故名之曰黄钟【十一月黄钟干初九也六者天地之中天有六气降生五味天有六甲地有五子十一而天地毕矣而六为中故六律六吕而成天道黄钟初九六律之首故以六律正色为黄钟之名重元正始之义也黄钟阳之变也管长九寸径三分围九分律长九寸因而九之九九八十一故黄钟之数立焉为宫法云九寸之一得林钟初六六吕之首隂之变管长六寸六月之律坤之始也故九六隂阳夫妇子母之道是以初九为黄钟黄中之色也钟之言阳气钟聚于下也　今按六字之义注虽粗通然似亦太牵合矣下章汉志正作黄字而其它説亦多出此疑此六字本是黄字刘歆时尚未误至韦昭作注时乃灭其上之半而为六耳又法云九寸之一亦疑有误当是去其三分之一】所以宣养六气九徳也【宣徧也六气隂阳风雨晦明也九徳九功之徳水火金木土谷正徳利用厚生十一月阳伏于下物始萌于五声为宫舍元处中所以徧养六气九徳之本也】由是第之【由从也第次也次其月也】二曰大蔟【正月太簇干九二也管长八寸法云九分之八太簇言阳气太簇达于上】所以金奏赞阳出滞也【赞佐也贾唐云太簇正声为商故为金奏所以佐阳发出滞伏也明堂月令正月蛰虫始震】三曰姑洗所以修洁百物考神纳宾也【三月姑洗干九三也管长七寸壹分律长七寸九分寸之壹姑洁也洗濯也考合也言阳气养生洗濯枯秽改柯易叶也于正声为角是月百物修洁故用之宗庙合致神人用之享宴可以纳宾也】四曰蕤宾所以安靖神人献酬交酢也【五月蕤宾干九四也管长六寸三分律长六寸八十一分寸之二十六蕤委蕤柔貌也言隂气为主委蕤于下阳气盛长于上有似于宾主故可用之宗庙賔客以安静神人行酬酢也酬劝酢报也】五曰夷则所以咏歌九则平民无贰也【七月夷则干九五也管长五寸六分律长五寸七百二十九分寸之四百五十一夷平也则法也言万物既成可法则也故可以咏歌九功之则成民之志使无疑贰也】六曰无射所以宣布哲人之令徳示民轨仪也【九月无射干上九也管长四寸九分律长四寸六千五百六十一分寸之六千五百二十四宣徧也轨道也仪法也九月阳气上升隂气收蔵万物无射见者故可以徧布前哲之令徳示民道法也】为之六闲以扬沈伏而黜散越也【六闲六吕在阳律之闲沈滞也黜去也越扬也吕阴律所以侣闲阳律成其功发扬滞伏之气而去散越者也伏则不宣散则不和隂阳序次风雨时至所以生物者也】元闲大吕助宣物也【十二月大吕坤六四也管长八寸八分法云三分之二四寸二百四十三分寸之五十二倍之为八寸分寸之一百四下生律元一也阴系于阳以黄钟为主故曰元闲以阳为首不名其初臣归功于上之义也大吕助阳宣散物也天气始于黄钟萌而赤地受之于大吕牙而白成黄钟之功也】二闲夹钟出四隙之细也【二月夹钟坤六五也管长七寸四分律长三寸二千一百八十七分寸之一千六百三十二倍之为七寸分寸之一千七十五隙闲也夹钟助阳钟聚曲细也四隙四时之闲气微细者春为阳中万物始生四时之气皆始于春春发而出之三时奉而成之故夹钟出四时之微气也】三闲中吕宣中气也【四月中吕坤上六也管长六寸六分律长三寸万九千六百八十三分寸之六千四百八十七倍之为六寸分寸之万二千九百七十四阳气起于中至四月宣散于外纯干用事阴闭蔵于内所以助阳成功也故曰正月正阳之月也】四闲林钟和展百事俾莫不任肃纯恪也【六月林钟坤初六也管长六寸律长六寸林众盛也钟聚也于正声为征展审也俾使也肃速也纯大也恪敬也言时务和审百事无有伪诈使莫不任其职事速其功大敬其职事也】五闲南吕赞阳秀也【八月南吕坤六二也管长五寸三分律长五寸三分寸之一不荣而实曰秀南任也隂任阳事助成万物赞佐也】六闲应钟均利器用俾应复也【十月应钟坤六三也管长四寸七分律长四寸二十七分寸之二十言隂应阳用事万物钟聚百嘉具备时务均利百官器用程度庶品使皆应其礼复其常也月令孟冬命工师效功陈祭器按程度毋作淫巧以荡上心必功致为上也】律吕不易无奸物也【律吕不变易其正各顺其时则神无奸行物无害生也　周语】　汉志曰律十有二阳六为律阴六为吕律以统气类物吕以旅阳宣气黄钟黄者中之色君之服也钟者种也天之中数五【韦昭曰壹叄在上柒玖在下】五为声声上宫五声莫大焉地之中数六【韦昭曰贰肆在上捌拾在下】六为律律有形有色色上黄五色莫盛焉故阳气施种于黄泉孳萌万物【师古曰孳读与滋同滋益也萌始生】为六气元也以黄色名元气律者着宫声也宫以九唱六【孟康曰黄钟阳九林钟阴六言阳唱阴和】变动不居周流六虚始于子在十一月大吕吕旅也言阴大旅助黄钟宣气而牙物也位于丑在十二月太族族奏也言阳气大奏地而达物也【师古曰奏进也】位于寅在正月夹钟言阴夹助大族宣四方之气而出种物也位于卯在二月姑洗洗絜也言阳气洗物辜絜之也【孟康曰辜必也必使之絜也】位于辰在三月中吕言微隂始起未成著于其中旅助姑洗宣气齐物也位于已在四月蕤賔蕤继也宾导也言阳始导阴气使继养物也位于午在五月林钟林君也言阴气受任助蕤宾君主种物使长大楙盛也【师古曰种物种生之物楙古茂字也种音之勇反】位于未在六月夷则则法也言阳气正法度而使隂气夷当伤之物也【师古曰夷亦伤】位于申在七月南吕南任也言隂气旅助夷则任成万物也位于酉在八月亡射射厌也言阳气究物而使隂气毕剥落之终而复始亡厌己也位于戌在九月应钟言阴气应亡射该臧万物而杂阳阂种也【孟康曰阂臧塞也阴杂阳气臧塞为万物作种也晋灼曰外闭曰阂师古曰阂音胡待反下言该阂于亥音训并同也】位于亥在十月又曰黄钟为宫则太蔟姑洗林钟南吕皆以正声应无有忽微不复与它律为役者同心壹统之义也非黄钟而它律虽当其月自宫者则其和应之律有空积忽微不得其正此黄钟至尊亡与并也【孟康曰忽微若有若无细于髪者也谓正声无有残分也它律为宫则有空积若郑氏分壹寸为数千】右明十二律之义【十二律之名必有深指然国语汉志所言如此支离附合恐非本真今姑存之不足深究也】
　　黄钟之实玖寸　下生者倍其实得拾捌以为法　叄分其法得壹者陆为陆寸以为林钟
　　林钟之实陆寸　上生者肆其实得贰拾肆以为法叄分其法得壹者捌为捌寸以为太蔟
　　太蔟之实捌寸　下生者倍其实得拾陆以为法　叄其壹得叄以分其法　用拾伍得叄者伍为伍寸余壹为叄分寸之壹　合之为南吕
　　南吕之实伍寸叄分寸之壹【计拾陆分】　上生者肆其实得陆拾肆以为法　叄其叄得玖以分其法　用陆拾叄得玖者柒为柒寸　余壹为玖分寸之壹　合之为姑洗
　　姑洗之实柒寸玖分寸之壹【计陆拾肆分】　下生者倍其实得壹伯贰拾捌以为法　叄其玖得贰拾柒以分其法　用壹伯捌得贰拾柒者肆为肆寸　余贰拾为贰拾柒分寸之贰拾　合之为应钟
　　应钟之实肆寸贰拾柒分寸之贰拾【计壹伯贰拾捌分】　上生者肆其实得伍伯拾贰以为法　叄其贰拾柒得捌拾壹以分其法　用肆伯捌拾陆得捌拾壹者陆为陆寸　余贰拾陆为捌拾壹分寸之贰拾陆　合之为蕤宾
　　蕤宾之实陆寸捌拾壹分寸之贰拾陆【计伍伯拾贰分】　上生者肆其实得贰阡肆拾捌以为法　叄其捌拾壹得贰伯肆拾叄以分其法　用壹阡玖伯肆拾肆得贰伯肆拾叄者捌为捌寸　余壹伯肆为贰伯肆拾叄分寸之壹伯肆　合之为大吕
　　大吕之实捌寸贰伯肆拾叄分寸之壹伯肆【计贰阡肆拾捌分】下生者倍其实得肆阡玖拾陆以为法　叄其贰
　　伯肆拾叄得柒伯贰拾玖以分其法　用叄阡陆伯肆拾伍得柒伯贰拾玖者伍为伍寸　余肆伯伍拾壹为柒伯贰拾玖分寸之肆伯伍拾壹　合之为夷则
　　夷则之实伍寸柒伯贰拾玖分寸之肆伯伍拾壹【计肆阡玖拾陆分】　上生者肆其实得壹万陆阡叄伯捌拾肆以为法　叄其柒伯贰拾玖得贰阡壹伯捌拾柒以分其法　用壹万伍阡叄伯玖得贰阡壹伯捌拾柒者柒为柒寸　余壹阡柒拾伍为贰阡壹伯捌拾柒分寸之壹阡柒拾伍　合之为夹钟
