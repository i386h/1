<!-- { "loadSidebar": true } -->
　　凡侍于君绅垂足如履齐颐霤垂拱视下而听上视带以及祫听乡任左【齐音咨頥音夷霤方救反祫居业反郷去声　绅垂则磬折也齐裳下缉也祫交领也　疏曰绅大带也身直则带倚磬折则带垂足如履齐者身折则裳前下缉委地故行则足常如践履裳下也颐霤者霤屋檐身俯故头临前垂颐如屋霤拱沓手也身俯则宜手沓而下垂也视下者视髙则傲故下瞩聼上谓聼尊者语宜谛聼故仰头而面向上以聼之视带及祫视君之法下不过带髙不过祫聼乡任左郑注少仪曰立者尊右则坐者尊左也侍君之时君坐故侍者在右是以聼乡皆以左为任也此谓臣以左耳近君故云任左　玉藻】　赞币自左诏辞自右【自由也谓为君授币为君传命也立者尊右　少仪】　凡燕见于君必辩君之南面若不得则正方不疑君【见贤遍反下同　辩犹正也君南面则臣见正北面君或时不然当正东面若正西面不得疑君所处邪乡之此谓特见圗事非立宾主之燕也疑度之　疏曰此位言君之面位正南臣北面乡之若不得南面或君东西面则臣亦正方乡之不可预度君之面位邪立度之此与燕义燕礼立宾主之燕别盖是特见圗事之时并宾反见之燕故此面位无常法也】君在堂升见无方阶辩君所在【升见升堂见于君也君近东则升东阶君近西则升西阶　疏曰此亦谓反燕及圗事之法若立宾主君升自阼阶宾及主人升自西阶燕礼所云是也　士相见礼】　侍坐则必退席不退则必引而去君之党【引却也党乡之细者退谓旁侧也辟君之亲党也　疏曰退席退就侧席也不退谓旁无别席可退或虽有别席君不命之使退则必引而去离君之亲党在君之亲党之下而坐也】登席不由前为躐席【为去声躐力輙反　升必由下也　疏曰失莭而践席为躐席应从于下升若由前升是躐席也】徒坐不尽席尺【示无所求于前不忘谦也　疏曰徒空也空坐谓非饮食及讲问时也不尽席之前畔有余一尺】读书食则齐豆去席尺【读书声当闻尊者食为污席也　疏曰读书食则齐者读书声则当闻尊者食为其污席坐则近前与席畔齐豆去席尺者以设豆去席一尺不得不前坐就豆解席所以近前之意也】若赐之食而君客之则命之祭然后祭【虽见宾客犹不敢备礼也侍食则正不祭　疏曰祭祭先也礼敌者共食则先祭若降等之客则后祭若臣侍君而赐之食则不祭若赐食而君以客礼待之则得祭虽得祭又先须君命之祭后乃敢祭也】先饭辩尝羞饮而俟【饭扶晚反下同辩音遍俟君食而后食也君将食臣先尝之忠孝也　疏曰先饭辩尝羞者饭食也谓君未食而臣先食徧尝羞膳也饮而俟者礼食未飱必先啜饮以利滑喉中不令澁噎君既未飱故臣亦不敢飱而先尝羞尝羞毕而歠饮以俟君飱臣乃敢飱】若有尝羞者则俟君之食然后食饭饮而俟【不祭俟食不敢备礼也不尝羞膳宰存也饭饮利将食也　疏曰若有尝羞者此谓臣侍食得赐食而非君所客者也既不得为客故不得祭亦不得尝羞则君使膳宰自尝羞故云有尝羞者也饭饮者饮之也虽不尝羞亦先饮饮则利喉以俟君也】君命之羞羞近者【辟贪味也　疏曰虽君已食己乃后食而犹未敢食羞故又须君命虽得君命又犹未自专尝先食近其前者一种而止也】命之品尝之然后唯所欲【必先徧尝之　疏曰品犹遍也既未敢越次多食故君又命遍尝而已乃遍尝之后则随己所欲不复次第也】凡尝逺食必顺近食【从近始也　疏曰客与不客悉皆如此故云凡顺近食避贪味也】君未覆手不敢飱【飱音孙下同　覆手以循咡已食也飱劝食也　疏曰飱谓以饮浇饭于器中也礼食竟更作三飱以劝助令饱实使不虚也】君既食又饭飱【不敢先君饱　疏曰既犹竟也君食竟而又飱则臣乃敢飱】饭飱者三饭也【臣劝君食如是可也　疏曰三饭并谓飱也】君既彻执饭与酱乃出授从者【从才用反　食于尊者之前当亲彻也　疏曰既已也彻彻馔也饭酱是食之主此食己之馔也君馔已彻则臣乃自彻己馔以授从者若君与己礼食则但亲彻之不敢授己之从者也】凡侑食不尽食食于人不饱【谦也】君若赐之爵则越席再拜稽首受登席祭之饮卒爵而俟君卒爵然后授虚爵【不敢先君尽爵　疏曰饮卒爵而俟君卒爵然后授虚爵者俟君饮尽己乃授虚爵与相者也必在君前先饮者亦示其贱者先即事后授虚爵者示不敢先君尽爵然此谓朝夕侍者始得赐爵也若其大礼则君先饮而臣后饮此经先再拜稽首而后受燕先受而后再拜与此不同者燕礼据大饮法故先受爵而后奠爵再拜此经据朝夕侍君而得赐爵故再拜而后受】君子之饮酒也受一爵而色洒如也【洒先典反　洒如肃敬貌洒或为察】二爵而言言斯【言鱼斤反　言言和敬貌斯犹耳也】礼已三爵而油油【油油説敬貌】以退【礼饮过三爵则敬杀可以去矣　疏曰臣侍君小饮之礼唯止三爵故春秋传曰臣侍君燕过三爵非礼也】退则坐取屦隐辟而后屦坐左纳右坐右纳左【辟匹亦反隐辟俛逡廵而退着屦也　疏曰坐跪也初跪説屦堂下为敬故退而跪取屦起而逡廵隐辟而着之纳犹着也若坐左膝则着右足之屦若坐右膝则着左足之屦　玉藻】　若君赐之食则君祭先饭徧尝膳饮而俟君命之食然后食【饭扶晚反　君祭先饭食其祭食臣先饭示为君尝食也此谓君与之礼食膳谓进庶羞既尝庶羞则饮俟君之徧尝也今云呫尝膳　呫音贴他箧反】若有将食者则俟君之食然后食【将食犹进食谓膳宰也膳宰进食则臣不尝食周礼膳夫授祭品尝食王乃食】若君赐之爵则下席再拜稽首受爵升席祭卒爵而俟君卒爵然后授虚爵【受爵者于尊所至于授爵坐授人耳必俟君卒爵者若欲其釂然也今又曰若赐之爵无君也】退坐取屦隐辟而后屦君为之兴则曰君无为兴臣不敢辞君若降送之则不敢顾辞遂出【为于伪反　谓君若食之饮之而退也隐辟俛而逡廵兴起也辞君兴而不敢辞其降于己大崇不敢当也】大夫则辞退下比及门三辞【比毗志反下犹降也　疏曰大夫则辞退下者对上不敢辞是士士卑不敢辞降大夫之内兼三卿五大夫臣中尊者故得辞降也　今按此出士相见礼与前章玉藻所记互有详畧故并列之不敢删去读者宜参考之　士相见礼】凡祭于公者必自彻其俎【臣不敢烦君使也大夫以下或使人归之祭于公助祭于君也　曲礼上】　赐果于君前其有核者怀其核【核户革反嫌弃尊者物也木实曰果】御食于君君赐余器之溉者不冩其余皆冩【溉古爱反　重汚辱君之器也溉谓陶梓之器不溉谓萑竹之器也冩者传己器中乃食之也劝侑曰御　曲礼上】君赐车马乗以拜赐衣服服以拜【敬君惠也】赐君未有命
　　弗敢即乗服也【谓卿大夫受赐于天子者归必致于其君君有命乃乗服之】君赐稽首据掌致诸地【致首于地据掌以左手覆案右手也疏曰致至也谓头及手俱至地左手案于右手之上至地也】酒肉之赐弗再拜【轻也受重赐者拜受又拜于其室也　疏曰再犹重也但初赐至时则拜至明日不重往拜　玉藻】　有庆非君赐不贺【唯君赐为荣也　疏曰有庆谓或宗族亲戚燕饮聚会虽吉不相贺唯受君之赐为荣故相拜贺　玉藻】　大夫有献弗亲君有赐不面拜为君之答己也【为于伪反　不面拜于外告小臣小臣受以入也小臣掌三公及孤卿之复逆也　疏曰大夫有献弗亲谓大夫有物献君使人献之不亲来献君有赐不面拜者谓君有物赐大夫大夫不面自来拜所以然者恐为君之答己故不自来不报而去　郊特牲】君赐食必正席先尝之君赐腥必熟而荐之君赐生
　　必畜之【食恐或馂余故不以荐正席先尝如对君也言先尝则余当以颁赐矣腥生肉熟而荐之祖考荣君赐也畜之者仁君之惠无故不敢杀也　乡党】
　　右侍坐赐食　传晏子聘于楚楚王进橘置削晏子不削而并食之楚王曰橘当去剖晏子对曰臣闻之赐人主前者瓜桃不削橘柚不剖今王无教臣不敢剖臣非不知也【说苑】
