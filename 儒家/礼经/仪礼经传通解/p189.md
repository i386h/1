<!-- { "loadSidebar": true } -->
　　【疾病君大夫彻县士去琴瑟注云凡乐器天子宫县诸侯轩县大夫判县士特县去琴瑟者不命之士亦谓子男之士不命者也　案去乐以病者齐故去之非为子去也疏文可疑】疾病外内皆埽【埽素到反　为有宾客来问也疾甚曰病】彻防衣加新衣【故衣垢污为来人秽恶之　疏曰此文承疾病者及养病者则彻防衣据死者而言则生者亦去故衣服新衣矣彻防衣谓故端已有垢污加新衣者谓更加新朝服朝服言新则防衣是故端言防朝服是絜不防矣各举一边而言明皆有兼也必知防衣是端新衣是朝服者案司服士之齐服服端则疾者与养疾者皆齐明服端檀弓云始死羔裘冠者易之而已羔裘冠则朝服故知临死所着新衣则朝服也故郑云终于正也】御者四人皆坐持体【为不能自转侧御者今时侍从之人　疏曰案防大记云体一人注云为其不能自伸屈也若然四体各一人亦为不能自转侧诗云辗转反侧据身云不能自屈伸据手足二文相兼乃具云御者士虽无臣亦有侍御仆从近人终于其手也】男女改服【为宾客来问病亦朝服主人深衣】属纩以俟絶气【属音烛纩音旷　为其气微难节也纩新絮　疏曰案防大记注云纩今之新绵易动摇置口鼻之上以为亦二注相兼乃具禹贡豫州贡纎纩明纩新绵也】男子不絶于妇人之手妇人不絶于男子之手【备防　疏曰案防大记注云君子重终为其相防疾时使御者持体并死于其手若妇人则内御者持体还死于其手僖三十三年冬公薨于小寝左氏传曰即安也服注云小寝夫人寝也礼男子不絶于妇人之手今僖公薨于小寝讥其近女室也】乃行祷于五祀【尽子之情五祀博言之士二祀曰门曰行　疏曰云尽子之情者死期已至必不可求生但尽子之情故乃行祷五祀望祐助病者使之不死也云五祀博言之士二祀曰门曰行者祭法文诸侯五祀今祷五祀是广博言之望助之者众　本经记】　疾病废牀御者持体体一人【详见防大记　案防大记全文与本经记大同小异今不重出节其异者载于此】　士疾君一问之【详见防大记】　乃卒【卒终也　疏曰曲礼与尔雅皆云大夫曰卒士曰不禄今士不言不禄而云卒美言之使与大夫同称也】主人啼兄弟哭【哀有甚有否于是始去冠而笄纚服深衣檀弓曰始死羔裘冠者易之　疏曰云哀有甚有否者啼即泣也檀弓髙柴泣血三年注云言泣无声如血出则啼是哀之甚发声则气竭而息之声不委曲若往而不反对齐衰以下直哭无啼是其否也礼记问防云亲始死鸡斯徒跣扱上衽注云鸡斯当为笄纚上衽深衣之裳前是其亲始死笄纚服深衣也引檀弓者证服深衣易去朝服之事也　本经记】　妇人哭踊凡哭尸于室者主人二手承衾而哭【详见防大记】亲始死鸡斯徒跣扱上衽交手哭【详见防礼义】　始死充充如有穷【详见防通礼哀戚条】　始死皇皇如有求而弗得【同上】　始死三日不怠【同上】　三日而食【详见防礼义】水浆不入于口者三日【同上】　士之妻皆死于寝【详见防大记】　衾死而后制【详见本篇陈小敛衣条】　孔子蚤作【作起】负手曳杖消摇于门【本又作逍遥欲人之怪已】　歌曰泰山其頽乎【泰山众山所仰】梁木其壊乎【梁木众木所放放方两反】哲人其萎乎【哲人亦众人所仰放也以上二句喻之萎病也诗云无木不萎】既歌而入当户而坐【蚤坐急见人也】子贡闻之曰泰山其頽则吾将安仰梁木其壊哲人其萎则吾将安放夫子殆将病也【觉孔子歌意殆几也】遂趋而入夫子曰赐尔来何迟也【坐则望之】夏后氏殡于东阶之上则犹在阼也殷人殡于两楹之间则与宾主夹之也周人殡于西阶之上则犹宾之也【阼才故反楹音盈　以三王之礼占己梦】而丘也殷人也予畴昔之夜梦坐奠于两楹之间【是梦坐两楹之间而见馈食也言奠者以为凶象畴发声也昔犹前也】夫明王不兴而天下其孰能宗予予殆将死也【孰谁也宗尊也两楹之间南而乡明人君听治正坐之处今无明王谁能尊我以为人君乎是我殷家奠殡之象以此自知将死】葢寝疾七日而没【明圣人知命　疏曰杖以扶身恒在前而用今乃反手却后以曳其杖示不复杖也又夫子礼度自守貌恒矜庄今乃消摇放荡以自寛纵皆是特异寻常陵旦如此故云欲人之怪已杖曳于后示不复用消摇寛纵示不能以礼自持并将死之意状又曰众木榱桷之属依放横梁乃存立放则依也泰山梁木并指他物哲人其萎指夫子之身以二物比夫子故云以上二句喻之君子常不自当户己歌而入即当户而坐故云蚤坐坐不在隠处是急欲见人夏后氏殡于东阶则犹在阼周人殡于西阶则犹賔之夏与周并言犹者以其既死无所知识孝子不忍以生礼待之犹尚阼阶以为主犹尚西阶以为賔客故言犹也殷人殡于两楹之间不云犹者礼賔主敌者授受于两楹之间又是南面听朝之处葢以夫子梦在两楹而见馈食知是凶象无听朝之事不得云则犹尊之以有賔主二事故云与也郑注考工记宗庙路寝制如明堂周之明堂东西九筵南北七筵五室毎室二筵堂上窄狭今得容殡者以路寝广大故得容之其上圆下方五室之属如明堂耳　檀弓　案孰能宗予但言无人尊己之道注言尊为人君既失之曳杖消摇郑注又以为欲人怪己孔疏亦以为寛纵自放皆非所以言圣人曳杖消摇葢其既病之余闲适之际徳容如是犹所谓逞顔色申申夭夭之类初非寛纵之谓若谓将死而不以礼自持则是不以正而毙非所以示训也】　曾子有疾召门弟子曰啓予足啓予手诗云战战兢兢如临深渊如履薄氷而今而后吾知免夫小子【夫音扶集注曰啓开也曽子平日以为身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临渊恐队履氷恐陷也曽子以其所保之全示门人而言其所以保之之难如此至于将死而后知其得免于毁伤也小子门人也语毕而又呼之以致反覆丁宁之意其警之也深矣论语】　曾子有疾孟敬子问之【集注曰孟敬子鲁大夫仲孙氏名防问之者问其疾也】曾子言曰鸟之将死其鸣也哀人之将死其言也善【言自言也鸟畏死故鸣哀人穷反本故言善此曾子之谦辞欲敬子知其所言之善而识之也】君子所贵乎道者三动容貌斯逺暴慢矣正顔色斯近信矣出辞气斯逺鄙倍矣笾豆之事则有司存【逺近并去声　贵犹重也容貌举一身而言暴粗厉也慢放肆也信实也正顔色而近信则非色庄也辞言语气声气也鄙凡陋也倍与背同谓背理也笾竹豆豆木豆言道虽无所不在然君子所重者在此三事而已是皆修身之要为政之本学者所当操存省察而不可有造次颠沛之违者也若夫笾豆之事器数之末道之全体固无不该然其分则有司之守而非君子之所重矣　同上】　曾子疾病【疾困曰病】曾元抑首曽华抱足【华元之子】曽子曰人之生也百嵗之中有疾病焉有老幼焉故君子思其不可复者而先施焉亲戚既殁虽欲孝谁为孝年既耆艾虽欲弟谁为弟故孝有不及弟有不时其此之谓与【大戴记】　曾子寝疾病【病谓疾困　疏曰此一节论曽子临死守礼不变之事】乐正子春坐于牀下【子春曽子弟子】曾元曾申坐于足【元申曽参之子】童子隅坐而执烛【隅坐不与成人并】童子曰华而睆大夫之箦与【睆华板反明貌孙炎云睆漆也　华画也箦谓牀第也説者以睆为刮节目字或为刮　疏曰凡绘画五色必有光华也尔雅云箦谓之笫睆者谓刮削木之节目使其睆睆然也　箦侧吏反】子春曰止【以病困不可动】曾子闻之瞿然曰呼【呼虚惫之声】曰华而睆大夫之箦与曾子曰然斯季孙之赐也我未之能易也元起易箦【未之能易以病故也　疏曰病时气力虚弱故时复一时未能改易闻童子之言而惊骇】曾元曰夫子之病革矣不可以变幸而至于旦请敬易之【革纪力反徐又音极急也　言夫子者曽子亲殁之后齐尝聘以为卿而不为也革急也变动也幸觊也】曾子曰尔之爱我也不如彼【彼童子也】君子之爱人也以徳【成己之徳】细人之爱人也以姑息【息犹安也言苟容取安也】吾何求乎哉吾得正而毙焉斯已矣【毙仆也　疏曰言君子爱人必以善事成己之徳细小人之爱人也不顾道理且相宁息耳吾今更何求焉唯求正道易换其箦而即仆焉斯已矣】举扶而易之反席未安而殁【言病虽困犹勤于礼　檀弓下同】　子张病召申祥而语之曰君子曰终小人曰死【申祥子张子欲使执防成己志也死之言澌也事卒为终消尽为澌太史公传曰子张姓颛孙今曰申祥周秦之声二者相近未闻孰是】吾今日其庶几乎【疏曰若君子之死谓之为终言但身终功名尚在若小人之死但谓之为死无功名可録但形骸澌尽也庶幸也几冀也言吾若平生为恶不可幸冀为君子之人吾旣平生以善自修今日将死其幸冀为君子乎汝但执防成礼以助我意则功名得存但身终而已　今案子张所云君子小人曰终曰死之别葢言人生斯世当尽人道君子之人人道既尽则其死也为能终其事故以终称之若小人则无可尽之道只是形气消尽故称之曰死终以道言死以形言子张言庶几者葢以生平持身惟恐有不尽之道今至将没幸其得以尽道而终故以为言亦犹曾子知免之意观其将死喜幸之言足以见其生平恐惧之意正学者所当用力也今注家以为欲使执防成己志疏家又以为但身终功名尚存几本训近又训为冀皆不可晓学术不明其弊至此不可不辨】　卫太子蒯瞆迫孔悝季子曰食焉不辟其难入曰太子焉用孔悝虽杀之必或继之太子下石乞孟黡敌子路以戈击之断缨子路曰君子死冠不免结缨而死【哀公十五年左氏春秋传】
