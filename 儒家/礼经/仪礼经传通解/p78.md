<!-- { "loadSidebar": true } -->
　　至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神【见音现　祯祥者福之兆妖孽者祸之萌蓍所以筮龟所以卜四体谓动作威仪之间如执玉髙卑其容俯仰之类凡此皆理之先见者也然唯诚之至极而无一毫私伪畱于心目之间者乃能有以察其几焉神谓鬼神】
　　右第二十四章【言天道也】
　　诚者自成也而道自道也【道也之道音导　言诚者物之所以自成而道者人之所当自行也诚以心言本也道以理言用也】诚者物之终始不诚无物是故君子诚之为贵【天下之物皆实理之所为故必得是理然后有是物所得之理既尽则是物亦尽而无有矣故人之心一有不实则虽有所为亦如无有而君子必以诚为贵也葢人之心能无不实乃为有以自成而道之在我者亦无不行矣】诚者非自成己而已也所以成物也成己仁也成物知也性之徳也合外内之道也故时措之宜也【知去声　诚虽所以成已然既有以自成则自然及物而道亦行于彼矣仁者体之存智者用之发是皆吾性之固有而无内外之殊既得于己则见于事者以时措之而皆得其宜也】
　　右第二十五章【言人道也】
　　故至诚无息【既无虚假自无闲断】不息则久久则征【久常于中也徴验于外也】征则悠逺悠逺则博厚博厚则高明【此皆以其验于外者言之郑氏所谓至诚之徳着于四方者是也存诸中者既久则验于外者益悠逺而无穷矣悠逺故其积也广博而深厚博厚故其发也髙大而光明】博厚所以载物也高明所以覆物也悠久所以成物也【悠久即悠逺兼内外而言之也本以悠逺致高厚而高厚又悠久也此言圣人与天地同用】博厚配地髙明配天悠久无疆【此言圣人与天地同体】如此者不见而章不动而变无为而成【见音现　见犹示也不见而章以配地而言也不动而变以配天而言也无为而成以无疆而言也】天地之道可一言而尽也其为物不贰则其生物不测【此以下复以天地明至诚无息之功用天地之道可一言而尽不过曰诚而已不贰所以诚也诚故不息而生物之多有莫知其所以然者】天地之道博也厚也髙也明也悠也久也【言天地之道诚一不贰故能各极其盛而有下文生物之功】今夫天斯昭昭之多及其无穷也日月星辰繋焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉【夫音扶华藏并去声卷平声勺市若反　昭昭犹耿耿小明也此指其一处而言之及其无穷犹十二章及其至也之意葢举全体而言也振收也巻区也此四条皆以发明由其不贰不息以致盛大而能生物之意然天地山川实非由积累而后大读者不以辞害意可也】诗云维天之命于穆不已葢曰天之所以为天也于乎不显文王之徳之纯葢曰文王之所以为文也纯亦不已【于音乌乎音呼　诗周颂维天之命篇于叹辞穆深逺也不显犹言岂不显也纯纯一不杂也引此以明至诚无息之意程子曰天道不已文王纯于天道亦不已纯则无二无杂不已则无闲断先后】
　　右第二十六章【言天道也】
　　大哉圣人之道【包下文两节而言】洋洋乎发育万物峻极于天【峻高大也此言道之极于至大而无外也】优优大哉礼仪三百威仪三千【优优充足有余之意礼仪经礼也威仪曲礼也此言道之入于至小而无间也】待其人而后行【总结上两节】故曰苟不至徳至道不凝焉【至徳谓其人至道指上两节而言也凝聚也成也】故君子尊徳性而道问学致广大而尽精微极髙明而道中庸温故而知新敦厚以崇礼【尊者恭敬奉持之意徳性者吾所受于天之正理道由也温犹燖温之温谓故学之矣复时习之也敦加厚也尊徳性所以存心而极乎道体之大也道问学所以致知而尽乎道体之细也二者脩徳凝道之大端也不以一豪私意自蔽不以一豪私欲自累涵泳乎其所己知敦笃乎其所己能此皆存心之属也析理则不使有豪厘之差处事则不使有过不及之谬理义则日知其所未知节文则日谨其所未谨此皆致知之属也葢非存心无以致知而存心者又不可以不致知故此五句大小相资首尾相应圣贤所示入徳之方莫详于此学者宜尽心焉】是故居上不骄为下不倍国有道其言足以兴国无道其黙足以容诗曰既明且哲以保其身其此之谓与【倍与背同与平声　兴谓兴起在位也诗大雅烝民之篇】
　　右第二十七章【言人道也】
　　子曰愚而好自用贱而好自专生乎今之世反古之道如此者烖及其身者也【好去声烖古灾字　以上孔子之言子思引之反复也】非天子不议礼不制度不考文【此以下子思之言礼亲疎贵贱相接之体也度品制文书名】今天下车同轨书同文行同伦【行去声　今子思自谓当时也轨辙迹之度伦次序之体三者皆同言天下一统也】虽有其位苟无其徳不敢作礼乐焉虽有其徳苟无其位亦不敢作礼乐焉【郑氏曰言作礼乐者必圣人在天子之位】子曰吾説夏礼杞不足征也吾学殷礼有宋存焉吾学周礼今用之吾从周【此又引孔子之言杞夏之后征证也宋殷之后三代之礼孔子皆尝学之而能言其意但夏礼既不可考证殷礼虽存又非当世之法惟周礼乃时王之制今日所用孔子既不得位则从周而已】
　　右第二十八章【承上章为下不倍而言亦人道也】
　　王天下有三重焉其寡过矣乎【王去声　吕氏曰三重谓议礼制度考文惟天子得以行之则国不异政家不殊俗而人得寡过矣】上焉者虽善无征无征不信不信民弗从下焉者虽善不尊不尊不信不信民弗从【上焉者谓时王以前如夏商之礼虽善而皆不可考下焉者谓圣人在下如孔子虽善于礼而不在尊位也】故君子之道本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑【此君子指王天下者而言其道即议礼制度考文之事也本诸身有其徳也征诸庶民验其所信从也建立也立于此而参于彼也天地者道也鬼神者造化之迹也百世以俟圣人而不惑所谓圣人复起不易吾言者也】质诸鬼神而无疑知天也百世以俟圣人而不惑知人也【知天知人知其理也】是故君子动而世为天下道行而世为天下法言而世为天下则逺之则有望近之则不厌【动兼言行而言道兼法则而言法法度也则准则也】诗曰在彼无恶在此无射庶几夙夜以永终誉君子未有不如此而蚤有誉于天下者也【恶去声射音妬诗作斁　诗周颂振鹭之篇射厌也所谓此者指本诸身以下六事而言】
　　右第二十九章【承上章居上不骄而言亦人道也】
　　仲尼祖述尧舜宪章文武上律天时下袭水土【祖述者逺宗其道宪章者近守其法律天时者法其自然之运袭水土者因其一定之理皆兼内外该本末而言也】辟如天地之无不持载无不覆帱辟如四时之错行如日月之代明【辟音譬帱徒报反　错犹迭也此言圣人之徳】万物并育而不相害道并行而不相悖小徳川流大徳敦化此天地之所以为大也【悖犹背也天覆地载万物并育于其间而不相害四时日月错行代明而不相悖所以不害不悖者小徳之川流所以并育并行者大徳之敦化小徳者全体之分大徳者万殊之本川流者如川之流脉络分明而徃不息也敦化者敦厚其化根本盛大而出无穷也此言天地之道以见上文取辟之意也】
　　右第三十章【言天道也】
　　唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也【知去声齐侧皆反别彼列反聪明睿知生知之质临谓居上而临下也其下四者乃仁义礼知之徳文文章也理脩理也密详细也察明辨也】溥博渊泉而时出之【溥博周徧而广濶也渊泉静深而有本也出发见也言五者之徳充积于中而以时发见于外也】溥博如天渊泉如渊见而民莫不敬言而民莫不信行而民莫不説【见音现説音悦　言充积极其盛而发见当其可也】是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天【施去声队音坠　舟车所至以下葢极言之配天言其徳之所及广大如天也】右第三十一章【承上章而言小徳之川流亦天道也】
　　唯天下至诚为能经纶天下之大经立天下之大本知天地之化育夫焉有所倚【夫音扶焉于防反　经纶皆治丝之事经者理其绪而分之纶者比其类而合之也经常也大经者五品之人伦大本者所性之全体也惟圣人之徳极诚无妄故于人伦各尽其当然之实而皆可以为天下后世法所谓经纶之也其于所性之全体无一豪人欲之伪以杂之而天下之道千变万化皆由此出所谓立之也其于天地之化育则亦其极诚无妄者有黙契焉非但闻见之知而已此皆至诚无妄自然之功用夫岂有所倚着于物而后能哉】肫肫其仁渊渊其渊浩浩其天【肫之纯反　肫肫恳至貌以经纶而言也渊渊静深貌以立本而言也浩浩广大貌以知化而言也其渊其天则非特如之而已】苟不固聪明圣知达天徳者其孰能知之【圣知之知去声　固犹实也郑氏曰唯圣人能知圣人也】
　　右第三十二章【承上章而言大徳之敦化亦天道也前章言至圣之徳此章言至诚之道然至诚之道非至圣不能知至圣之徳非至诚不能为则亦非二物矣此篇言圣人天道之极致至此而无以加矣】
