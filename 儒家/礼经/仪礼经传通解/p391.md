<!-- { "loadSidebar": true } -->
　　【祀言凡者谓四时及禘祫并月祭等皆在其中掌其割亨之事　天官】　大司马大祭祀羞牲鱼授其祭【牲鱼鱼牲也祭谓尸宾所以祭也郑司农云大司马主进鱼牲　疏曰大祭祀谓天地宗庙此大祭据宗庙而言其中小之祭祀亦为之矣飨食谓诸侯又曰云祭谓尸所以祭也者大祭祀授尸祭祭者鱼之大向即少牢下篇云主人主妇尸侑各一鱼加膴祭于其上膴谓鱼之反覆者公食大夫亦云授宾祭故曰祭谓尸宾所以祭若王祭则膳夫云授王祭是也先郑云大司马主进鱼牲者必使司马进之者司马夏官夏隂气所起鱼水物亦隂类故使司马进之也　夏官】　九嫔凡祭祀赞玉齍赞后荐彻豆笾【玉齍玉敦受黍稷器后进之而不彻故书王为王杜子春读为玉　疏曰言凡祭祀者后无外事唯有宗庙禘祫与四时月祭等故云凡祭祀赞玉齍者但祭祀之时男子进俎妇人设豆笾簠簋赞助也助后荐玉齍也云赞后荐彻豆笾者豆笾之荐与彻皆助后也又曰云玉齍王敦受黍稷器者案明堂位云有虞氏之两敦周之八簋则周用簋特牲少牢大夫士用敦今周天子用王敦者明堂位赐鲁得兼用四代之器用敦明天子亦兼用可知云玉敦者谓以玉饰敦谓若王府云珠槃玉敦但彼以珠槃盛牛耳玉敦盛血此玉敦盛黍稷为异耳云后进之而不彻知者豆笾云赞荐彻王齍直赞不云荐彻明直赞进之而已案礼器云管仲镂簋注云天子饰以玉此直云玉敦则簋亦饰以玉而不云者但玉敦后亲执而设之故特言之其簋则九嫔执而授后后设之若少牢主妇亲受韭菹醓醢其余妇赞者授主妇主妇设之故不言也天官】　外宗掌宗庙之祭祀佐王后荐玉豆眡豆笾及
　　以乐彻亦如之【视视其实　疏曰云佐王后荐玉豆者凡王之豆笾皆玉饰之余文豆笾不云玉者文略皆有王可知若然直云荐豆不云笾者以豆云玉略笾不言义可知也云眡豆笾者谓在堂东未设之时眂其实也云及以乐彻亦如之者亦佐后也犹仍有内宗佐传也】王后以乐羞齍则赞【齍音咨　赞犹佐也　疏曰羞进也齍黍稷也后进黍稷之时依乐以进之言则赞者亦佐后进之案九嫔职云凡祭祀赞王齍赞后荐彻豆笾则荐彻俱言玉齍玉敦盛黍稷言赞不言彻则后荐而不彻也其彻诸官为之故楚茨诗云诸宰君妇废彻不迟黍稷宰彻之若然豆笾与齍他官已赞九嫔又赞者以笾豆及黍稷器多故诸官共赞】凡王后之献亦如之【献献酒于尸　疏曰云献献酒于尸者则朝践馈献及酳尸以食后酳尸亦是献献中可以兼之亦赞可知也】王后不与则赞宗伯【与音预　注后有故不与祭宗伯摄其事疏曰案宗伯云凡大祭祀王后不与则摄而荐彻豆笾若然宗伯非直摄其祼献而已于后有事豆笾及簠簋等尽摄之耳】小祭祀掌事亦如之【小祭祀谓在宫中　疏曰知小祭祀谓在宫中者以其后无外事故知谓宫中宫中小祭祀则祭法王立七祀七祀之中行中霤司命大厉是外神后不与惟有门户竃而已案小司徒云小祭祀奉牛牲注云小祭祀王冕所祭者彼兼外神故以冕该之也　春官】　内宗掌宗庙之祭祀荐加豆笾【加爵之豆笾故书为笾豆郑司农云谓妇人所荐杜子春云当为豆笾　疏曰王后六宫妇人无外事惟有宗庙祭祀荐加豆笾以豆笾是妇人之事故荐之又曰郑知加豆笾是加爵之豆笾者以其食后称加特牲少牢食后三献为正献其后皆有加爵今天子礼以尸既食后亚献尸为加此时荐之故云加爵之豆笾即醢人笾人加豆加笾之实是也】王后有事则从【从才用反春官】　内宰大祭祀后祼献则赞瑶爵亦如之【祼古乱反瑶音遥　谓祭宗庙王既祼而出迎牲后乃从后祼也祭统曰君执圭瓒祼尸大宗执璋瓒亚祼此大宗亚祼谓夫人不与而摄耳献谓王荐腥荐孰后亦从后献也瑶爵谓尸卒食王既酳尸后亚献之其爵以瑶为饰　疏曰大祭祀谓祭宗庙也后祼者谓室中二祼后亚王祼尸献谓朝践馈献后以王爵亚王而献尸则赞者此三事内宰皆佐后祼时以璋瓒授后献时以玉爵授后故云则赞也瑶爵亦如之者谓尸卒食玉酳尸后亚王而酳尸则内宰以瑶爵授后后亲酌盎齐以酳尸云瑶爵亦如之者亦赞之也又曰以其天地山川社稷等外神后夫人不与又天地无祼此云祼故知经云大祭祀者举宗庙而言也但宗庙之祭四时与禘祫六享皆有此祼献瑶爵之事故总言宗庙也云王既祼而出迎牲后乃从后祼也者案郊特牲云既灌而出迎牲彼据君而言则知王既灌而出迎牲后乃从祼也案司尊彛注后亚王灌讫乃出迎牲者以郊特牲云既灌而出迎牲以既灌之中不言无后灌是以郑云后灌后乃迎牲此云迎牲后后乃祼郑以迎牲是王事欲取王事自相亚故退后祼于迎牲后也又引祭统以下者彼虽诸侯礼欲见后有从王亚祼之事与诸侯同也又云献谓王荐腥荐孰后亦从后献也者案礼记礼运云腥其俎孰其殽郑云腥其俎谓豚解而腥之孰其殽谓体解而爓之是其荐腥荐孰也此二者是堂上朝践馈献之节室中二灌讫王出迎牲时祝延尸于户外之西南面后荐八豆八笾王牵牲入以毛血告讫以此腥其俎荐于神前王以玉爵酌醴齐以献尸后亦以玉爵酌醴齐以献尸也朝践讫乃执其殽荐于神前王以玉爵酌盎齐以献尸名为馈献云瑶爵谓尸卒食王既酳尸后亚献之者案仪礼郑注云诸侯尸十三饭天子尸十五饭尸食后王以玉爵酌朝践醴齐以酳尸谓之朝献后亦于后以瑶爵酌馈献时盎齐以酳尸谓之再献故云后亚献也云其爵以瑶为饰者乡来所解知后以瑶爵亚酳尸者约明堂位云爵用玉醆仍雕加以璧散璧角食后称加后鲁用王礼即知王酳尸亦用玉醆后酳尸用璧角宾长酳尸用璧散彼云璧此云瑶不同者瑶玉名瑶玉为璧形饰角口则曰璧角受四升爵为摠号故郑云其爵以瑶为饰也】正后之服位而诏其礼乐之仪【荐彻之礼当与乐相应位谓房中户内及阼所立处　疏曰云正后之服位者服谓若内司服袆衣已下六服皆正之使服当其用位谓后助祭之位正之使不失其所而诏其礼乐之仪者后之行礼之时皆合于乐节各当其威仪皆内宰告后使依于法度故云诏其礼乐之仪也又曰案九嫔职云赞后荐彻豆笾是后荐彻也天子之礼荐时歌清庙及彻歌雍是荐彻皆有乐节但内宰所诏唯诏礼耳经兼云乐者礼乐相应也云位谓房中户内及阼所立处者但天子诸侯祭礼亡今云位谓房中者案仪礼特牲云主妇亚献尸尸拜受主妇北面拜送主妇北面拜者避内子及尸酢主妇主妇适房中南面祭酒及主人致爵于主妇亦于房中南靣拜受爵至于少牢主妇入户西靣献尸及酢主妇无入房之文即此云位谓房中户内者据特牲士礼而言也云及阼所立处者案少牢有司彻云主人位于阼阶上献尸侑讫主妇乃洗爵于房中出实爵尊南西靣献尸尸拜于筵上受主妇西面于主人席北拜送爵云主人席北即当阼阶故云阼所立处此约有司彻而言也】赞九嫔之礼事【助九嫔赞后之事九嫔者赞后荐玉齍荐彻豆笾　疏曰赞助也郑云助九嫔赞后之事者以经云赞九嫔之礼事则助九嫔经自明矣知九嫔赞后者即郑所引九嫔职赞后为后荐玉齍荐彻豆笾等是九嫔赞后之事即是内宰助九嫔九嫔赞后也　天官】　内小臣若有祭祀则摈诏后之礼事相九嫔之礼事正内人之礼事【相息亮反　摈为后传辞有所求为诏相正者异尊卑也　疏曰则摈者祭祀后当有事九嫔以下从后往则小臣与后为摈赞也云诏后之礼事相九嫔之礼事正内人之礼事者诏相正皆是上摈但据尊卑不同故以诏相别之又曰言摈为后传辞有所求为者后为上三事须物则小臣摈赞而传辞与诸司求物供所为也云诏相正者异尊卑也者后尊云诏诏告而已九嫔稍卑则言相相佐助之言也女御卑直正之而已天官】　世妇诏王后之礼事【荐彻之节　疏曰知此诏王后之礼事是荐彻之节】
　　【者见外宗云佐王后荐彻故知诏告是荐彻笾豆之节】相外内宗之礼事【同姓异姓之女有爵佐后者　疏曰郑以同姓异姓之女有爵以解外内宗者序官云内宗凡内女之有爵者是同姓之女有爵又云外宗凡外女之有爵者是异姓之女有爵故知之也知相是佐后者外宗云佐后荐彻豆笾内宗云及以乐彻则佐传豆笾注云佐外宗故知内宗转相佐后此官相之也　春官】　公族其在宗庙之中则如外朝之位宗人授事以爵以官【宗人掌礼及宗庙也以爵贵贱异位也以官官有所掌也若司徒奉牛司马奉羊司空奉豕　疏曰此论同姓公族在宗庙之礼故云其在宗庙之中则如立位所在如外朝之位也宗人授事以爵以官者宗人掌礼之官及宗庙授百官之事以爵者随爵之尊卑贵者在前贱者在后又以官之职掌各供其事又曰言宗人掌礼及宗庙者别言及宗庙则掌礼谓宗庙之外诸礼皆掌也云若司徒奉牛司马奉羊司空奉豕者以经云以官谓祭祀之时官官各司其事更无正文故引司徒奉牛以下证之案周礼司徒奉牛牲司马奉羊牲其司空奉豕无文此云知奉豕者案周礼鸡人属宗伯羊人属司马故此云司马奉羊犬人属司宼案五行传云牛属土鸡属木羊属大犬属金豕属水司空冬官其位当水故郑注周礼司空奉豕与案五行传马属火而周礼司马羞马牲者以其主马故特使供之此注直云牵牛奉羊奉豕者据诸侯三卿以言之故不云鸡犬及马】其登馂献受爵则以上嗣【上嗣君之适长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也疏曰此亦公族庙中之礼论贵适子之事案特牲礼尸食之后主人主妇宾长等献尸三献礼毕主人献宾及献众宾毕主人酬宾宾奠不举主人献长兄弟及献众兄弟内兄弟等讫长兄弟洗觚酌尸为加爵众宾长又为加爵毕嗣子乃举奠奠者初尸未入之前祝酌奠于铏南尸入祭奠不饮至此乃嗣子举之必嗣子举奠者郑注特牲云将传重累之者又云大夫之嗣子不举奠则此举奠者天子诸侯及士之子礼特牲云嗣举奠盥入北靣再拜稽首尸执奠嗣子进受复位再拜稽首尸答拜嗣子率觯拜尸尸荅拜则此经所谓受爵也特牲又云嗣举奠洗爵入尸拜受嗣子荅拜则此经所谓献也特牲又云无算爵之后礼毕尸谡而出宗人遣嗣子及长兄弟相对而馂所谓馂也以特牲言之则先受爵而后献献而后馂今此经先云馂者以馂为重举重者从后以向先逆言之故云其登馂献受爵也登谓登堂无事之时嗣子在堂下馂时登堂献时亦登堂受爵之时亦登堂此一登之文包此三事以经文连于上宗庙之中宗人授事以爵以官谓众官皆为其事其登馂献不用众官唯用上嗣故云则以上嗣案特牲馂时虽有长兄弟以上嗣为主又曰言适长子者是适子之中长也凡适皆可以嗣今云上嗣是嗣中最上云受爵谓上嗣举奠者以特牲无受爵之文惟有嗣子举尸之奠爵受而饮之故此经谓之受爵也云献谓举奠洗爵酌入也者亦以特牲无嗣献之文故将此为献也举奠谓嗣子也名此嗣子为举奠嗣子既饮尸前爵毕乃更洗爵酌入以进尸此谓士礼若天子诸侯除此酌入之数外子孙别有献尸故郑注小雅云天子则有子孙献尸之礼云大夫之嗣无此礼辟君也者案少牢馈食无嗣子举奠大夫尊于士而不举奠故知辟正君也　文王世子】
