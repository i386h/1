<!-- { "loadSidebar": true } -->
　　凡丧父在父为主【与宾客为礼宜使尊者】父殁兄弟同居各主其丧【各为其妻子之丧为主也袝则宗子主之】亲同长者主之【父母殁如昆弟之丧宗子主之】不同亲者主之【从父昆弟之丧　疏曰凡丧父在父为主者言子有妻子丧则其父为主案服问云君所主夫人妻大子适妇不云主庶妇若此所言则亦主庶妇是与服问违者服问所言通命士以上父子异宫则庶子各自主其私丧今此言是同宫者也父殁兄弟同居各主其丧者谓各为其妻子为丧主也此言父殁同居各主之当知父在同居则父主之亲同谓同三年期者若同父母丧者则推长子为主若昆弟丧亦推长者为主也不同谓从父昆弟亲近自主之也　奔丧】　君所主夫人妻大子适妇【言妻见大夫以下亦为此三人为丧主也　服同】　士之子为大夫则其父母弗能主也使其子主之无子则为之置后【大夫之子得用大夫之礼而士不得也置犹立也　疏曰士之子身为大夫若死则父母是士故不可为大夫丧主云大夫之子得用大夫之礼者则传云大夫之适子服大夫之服是也若无适子则以庶子当适处若无庶子则以族人之子当适子之处皆得用大夫之礼　杂记】　妇之丧虞卒哭其夫若子主之袝则舅主之【详见士虞礼】　主妾之丧则自袝至于练祥皆使其子主之其殡祭不于正室【详见卒哭袝练祥禫记袝条】　大功者主人之丧有三年者则必为之再祭朋友虞袝而已【谓死者之从父昆弟来为丧主有三年者谓妻若子幼少大功为之再祭则小功缌麻为之练祭可也疏曰谓死者无近亲而从父昆弟为之主丧故云主人丧也有三年者谓死者有妻若子妻不可为主而子犹幼少未能为主故大功者主之为之练祥再祭朋友疏于大功不能为练祥但为之虞袝而已然则大功尚为练祥则虞袝亦为之可知又曰亲重者为之逺祭亲轻者为之近祭故大功为之祥及练小功缌麻为之练朋友但为之虞祔也　小记】　凡主兄弟之丧虽疏亦虞之【详见士虞礼】男主必使同姓妇主必使异姓【谓为无主后者为主也异姓同宗之妇也妇人外成　疏曰男主以接男宾女主以接女宾或无适子适妇为正主以他人摄主若摄男主必使丧家同姓之男若摄妇主必使丧家异姓之女又云异姓同宗之妇谓丧家同宗其妇必与丧家异姓云妇人外成者以其外成适于他族故不得自与已同宗为主此云异姓者与夫家为异姓　小记】　其无女主则男主拜女宾于寝门内其无男主则女主拜男宾于阼阶下子幼则以衰抱之人为之拜为后者不在则有爵者辞无爵者人为之拜在竟内则俟之在竟外则殡葬可也丧有无后无无主【详见丧大记奉尸侇于堂拜宾条】　姑姊妹其夫死而夫党无兄弟使夫之族人主丧妻之党虽亲弗主【此谓姑姊妹无子寡而死也夫党无兄弟无缌之亲也其主丧不使妻之亲而使夫之族人妇人外成主必宜得夫之姓类】夫若无族人则前后家东西家无有则里尹主之【丧无无主诸侯吊于异国之臣则其君为主里尹主之亦斯义也　疏曰周礼六乡之内二十五家为闾闾置一胥中士也六遂之内二十五家为里里置一宰下士也然不曰里士而曰里尹故注引王度记以证之其记云百户为里里一尹其禄如庶人在官者则里尹之禄也云诸侯吊于异国之臣则其君为主者以己臣在国而死他国君来吊则君为主死者虽有至亲不得为主今此妇人之死里尹主之妻家之亲不得为主亦斯义也】或曰主之而附于夫之党【妻之党自主之非也夫之党其祖姑也杂记】　大夫不主士之丧【士之丧虽无主不敢摄大夫以为主　疏曰谓士死无主后其亲属有为大夫者尊不得主之　小记】　士不摄大夫士摄大夫唯宗子【士之丧虽无主不敢摄大夫以为主宗子尊可以摄之疏曰士丧无主不敢使大夫兼摄为主士卑故也若宗子为士而无主后者可使大夫摄主之宗子尊则可以摄之也　同上】　大夫之丧庶子不受吊【详见丧大记未小敛受吊条】　宗子为殇而死庶子弗为后也【详见丧服为人后者条】　养有疾者不丧服遂以主其丧非养者入主人之丧则不易已之丧服【详见变除改服条】
　　右主后　曾子问曰丧有二庙有二主礼与【时有之】孔子曰天无二日土无二王尝禘郊社尊无二上【疏云尝禘郊社之时虽众神竝在犹先尊后卑一一祭之不一时总祭故云尊无二上】未知其为礼也昔者齐桓公亟举兵作伪主以行及反藏诸庙庙有二主自桓公始也【伪犹假也举兵以迁庙主行无则主命为假主非也】丧之二则昔者卫灵公适鲁遭季桓子之丧卫君请吊哀公辞不得命公为主客入吊康子立于门右北面公揖逊升自东阶西乡客升自西阶吊公拜兴哭康子拜稽颡于位有司弗辨也今之二自季康子之过也【辨犹正也若康子者君吊其臣之礼也邻国之君吊君为之主主人拜稽颡非也当哭踊而已灵公先桓子以鲁哀公二年夏卒桓子以三年秋卒是出公也　疏曰桓公名小白作霸主亟数也伪假也言作假主以行而反藏于祖庙故有二主也举兵为南伐楚北伐山戎西伐白狄故云数举兵也辨犹正也有司谓当时执事之有司畏康子之威不敢辨正故云若康子者君吊其臣之礼也　曾子问】　公仪仲子之丧檀弓免焉【故为非礼以非仲子也礼朋友皆在他邦乃袒免　疏曰丧服记云若他邦来还家而无主犹为之免故郑注云归有主人乃止明无主犹袒免也若朋友俱在则吊服加麻加麻者素弁上加缌之环绖若一在一否亦然故云皆在他邦乃袒免明不皆在者则否】仲子舍其孙而立其子【此其所立非也公仪葢鲁同姓周礼适子死立适孙为后　疏曰案史记鲁相公仪休此云子服伯子故疑鲁同姓也春秋有公鸟公若公仪同称公故知同姓】檀弓曰何居我未之前闻也【居读为姬姓之姬齐鲁之间语助也前犹故也】趋而就子服伯子于门右曰仲子舍其孙而立其子何也【去宾位就主人兄弟之贤者而问之子服伯子葢仲孙蔑之孙子服景伯蔑鲁大夫　疏曰案宾位之法随主人而变小敛之前主人未忍在主位有事在西阶下则宾亦入门西吊于西阶下故士丧礼君使人禭主人拜送拜宾即位西阶下东靣郑云未忍即主人位也小敛之后尸则出堂亷然后有饰主人位则在阼阶下西面宾吊者入门东于东阶下吊也故士丧礼小敛讫奉尸侇于堂主人降自西阶即位踊袭绖于序东郑云即位踊东方位也则众主人不接宾初在东耳檀弓之来当在小敛之前初于西阶行讥吊而主人未觉后乃趋向门右问伯子焉必知小敛前者以仲子初丧即正适庶之位故也未小敛而着免者故为非礼之吊亦异常也然则子游之吊惠子是小敛后故服衰而在门东详见本文注】伯子曰仲子亦犹行古之道也昔者文王舍伯邑考而立武王防子舍其孙腯而立衍也夫仲子亦犹行古之道也【伯子为亲者隐耳立子非也文王之立武王权也防子适子死立其弟衍殷礼也　疏曰文王在殷之世殷礼自得舍伯邑考而立武王而言权者殷礼若适子死得立弟今伯邑考在而立武王故云权也】子游问诸孔子孔子曰否立孙【据周礼檀弓】　司防惠子之丧【惠子卫将军文子弥牟之弟惠叔兰也生虎者】子游为之麻衰牡麻绖【惠子废适立庶为之重服以讥之麻衰以吉服之布为衰　疏曰朋友应着吊服加缌麻带绖今乃着麻衰牡麻绖故云重服讥之案诗云麻衣如雪又闲传云大祥素缟麻衣皆吉服之布称麻故知此麻亦吉服之布也案吊服锡衰十五升去其半疑衰十四升今子游麻衰乃吉服十五升轻于吊服而云重服以讥之者据牡麻绖为重吊服弁绖大如缌之绖一股而环之今乃用牡麻绞绖与齐衰绖同故云重也】文子辞曰子辱与弥牟之弟游【谢其存时】又辱为之服敢辞【止之服也】子游曰礼也文子退反哭【未觉其所讥】子游趋而就诸臣之位【深讥之大夫之家臣位在宾后　疏曰大夫之宾位在门东近北大夫之家臣位亦在门东而南近门竝皆北向故在宾后也故卢云丧宾后主人同在门东家臣宾后则近南也】文子又辞曰子辱与弥牟之弟游又辱为之服又辱临其丧敢辞【止之在臣位】子游曰固以请【再不从命】文子退扶适子南面而立曰子辱与弥牟之弟游又辱为之服又辱临其丧虎也敢不复位【觉所讥也虎适子名文子亲扶而辞敬子游也南靣而立则诸臣位在门内北靣明矣】子游趋而就客位【所讥行同上】　石骀仲卒【骀仲卫大夫石碏之族】无适子有庶子六人卜所以为后者【莫适立也】曰沐浴佩玉则兆【言齐絜则得吉兆　疏曰既有庶子六人莫适立也故卜所以堪为后者其掌卜之人谓之曰若沐浴佩玉则得吉兆所以须有卜者春秋左氏昭二十六年云年钧以徳徳钧以卜王不立爱公卿无私若公羊隐元年云立适以长不以贤立子以贵不以长何休云适夫人无子立右媵右媵无子立左媵左媵无子立嫡侄娣嫡侄娣无子立右媵侄娣右媵侄娣无子立左媵侄娣质家亲亲先立娣丈家尊尊先立侄嫡子有孙而死质家亲亲先立弟丈家尊尊先立孙其双生也质家据见立先生丈家据本意立后生何休作膏肓难左氏云若以其卜隐桓以祸皆由此作乃曰古制固亦谬矣郑箴之云立长以嫡不以贤固立长矣立子以贵不以长固立贵矣若长均贵均何以别之故须卜礼有询立君卜立君是有卜也是从左氏之义】五人者皆沐浴佩玉石祁子曰孰有执亲之丧而沐浴佩玉者乎不沐浴佩玉【心正且知礼　疏曰居亲之丧必衰绖憔悴安有居亲之丧而沐浴佩玉者乎言不可郑云心正且知礼者不信邪言是心正居丧不沐浴佩玉是知礼也】石祁子兆卫人以龟为有知也【同上】　成公十有五年仲婴齐卒仲孙婴齐者何【疑仲遂后故问之】公孙婴齐也【未见于经为公孙婴齐今为大夫死见于经为仲婴齐】曷为谓之仲婴齐为兄后也为兄后则曷为谓之仲婴齐【据本公孙】为人后者为之子也其称仲何孙以王父字为氏也婴齐孰后后归父也归父使于晋未反何以后之叔仲惠伯传子赤公子遂杀叔仲惠伯弑子赤而立宣公宣公死成公幼臧宣叔者相也君死不哭聚诸大夫而问焉曰昔者叔仲惠伯之事孰为之皆曰仲氏也于是遣归父之家然后哭归父使晋还至柽闻君薨家遣墠帷哭君成踊反命于介自是走之齐鲁人伤归父之无后也于是使婴齐后之【弟无后兄之义为乱昭穆之序失父子之亲故不言仲孙明不与子为父孙　春秋公羊传】
　　商祝辨乎丧礼故后主人【辨犹别也正也　疏曰商祝谓习商礼而为祝者但辨膮死丧摈相之礼故后主人谓在主人之后言此商祝但知礼之末节故在主人后言其位处卑贱也　乐记】大宗伯大丧则为上相【详见丧大记总目】　小宗伯既丧诏
