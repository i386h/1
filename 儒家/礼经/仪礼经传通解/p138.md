<!-- { "loadSidebar": true } -->
　　【祀者不用淫乐】诗云肃雍和鸣先祖是听夫肃肃敬也雍雍和也夫敬以和何事不行【言古乐敬且和故无事而不用溺音无所施】为人君者谨其所好恶而已矣君好之则臣为之上行之则民从之诗云诱民孔易此之谓也【好恶并去声易以豉反诱进也孔甚也言民从君所好恶进之于善无难】然后圣人作为鞉鼔椌楬壎箎此六者德音之音也【鞉音桃椌苦江反楬苦瞎反壎许袁反箎音池　六者为本以其声质也椌楬谓柷敔也壎篪或为簨虡】然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也【酬市由反酢音昨长丁丈反　官序贵贱谓尊卑乐器列数有差次】钟声铿铿以立号号以立横横以立武君子听钟声则思武臣【铿苦耕反横古旷反号号令所以警众也横充也谓气作充满也】石声磬磬以立辨辨以致死君子听磬声则思死封疆之臣【石声磬磬当为罄字之误也辨谓分明于节义】丝声哀哀以立廉廉以立志君子听琴瑟之声则思志义之臣【廉廉隅也】竹声滥滥以立防防以聚众君子听竽笙箫管之声则思畜聚之臣【滥力敢反　滥之意犹擥聚也防犹聚也聚或为最】鼔鼙之声讙讙以立动动以进众君子听鼔鼙之声则思将帅之臣【鼙步西反将去声帅所类反　闻讙嚣则人意动作讙或为欢动或为勲】君子之听音非听其铿鎗而已也彼亦有所合之也【鎗七羊反　以声合成已之志　乐记】孔子学琴于师襄子襄子曰吾虽以击磬为官然能于琴今子于琴已习可以益矣孔子曰丘未得其数也有间曰己习其数可以益矣孔子曰丘未得其志也有间曰己习其志可以益矣孔子曰丘未得其为人也有间孔子有所谬然思焉【谬然深思貌】有所睾然髙望而逺眺焉【睾音绎眺他吊反　眺见】曰丘迨得其为人矣【迨近也】黮而黑颀然长旷如望羊【黮徒感反颀音祈　旷用志广逺望羊逺视也】掩有四方【掩同也文王之时三分天下有其二后周有四方文王之功也】非文王其孰能为此师襄子避席叶拱而对曰【叶拱两手薄其心也】君子圣人也其传曰文王操【家语】孔子至齐郭门之外遇一婴儿挈一壶相与俱行其
　　视精其心正其行端孔子谓御曰趣驱之趣驱之韶乐方作于是至而闻韶学之三月不知肉味曰不图为乐之至于此也故乐非独以自乐也又以乐人非独以自正也又以正人至矣哉【趣音促自乐乐人之乐音洛】　吴公子札来聘请观于周乐【鲁以周公故有天子礼乐】使工为之歌周南召南【为去声后同召音邵　此皆各依其本国歌所常用声曲】曰美哉【美其声】始基之矣【周南召南王化之基】犹未也【犹有商纣未尽善也】然勤而不怨矣【未能安乐然其音不怨怒】为之歌邶鄘卫【邶音佩鄘音容　武王伐纣分其地为三监三监叛周公灭之更封康叔并三监之地故三国尽被康叔之化】曰美哉渊乎忧而不困者也【渊深也亾国之音哀以思其民困卫康叔武公之德化深逺虽遭宣公淫乱懿公灭亡民犹秉义不至于困】吾闻卫康叔武公之德如是是其卫风乎【康叔周公弟武公康叔九世孙皆卫之令德君也听声以为别故有疑言】为之歌王【王黍离也幽王遇西戎之祸平王东迁王政不行于天下风俗下与诸侯同故不为雅】曰美哉思而不惧其周之东乎【宗周陨灭故忧思犹有先王之遗风故不惧】为之歌郑【诗第七】曰美哉其细已甚民弗堪也是其先亡乎【美其有治政之音讥其烦碎知不能久】为之歌齐【诗第八】曰美哉泱泱乎大风也哉【泱于郎反　泱泱大之声】表东海者其大公乎【大音泰　太公封齐为东海之表式】国未可量也【言其或将复兴】为之歌豳【豳彼贫反　诗第十五豳周之旧国在新平漆县东北】曰美哉荡乎乐而不淫其周公之东乎【乐音洛　荡乎荡荡然也乐而不淫言有节周公遭管蔡之变东征三年为成王陈后稷先公不敢荒淫以成王业故言其周公之东乎】为之歌秦【诗第十一后仲尼删定故不同】曰此之谓夏声夫能夏则大大之至也其周之旧乎【夫音扶秦本在西戎汧陇之西秦仲始有车马礼乐去戎狄之音而有诸夏之声故谓之夏声及襄公佐周平王东迁而受其故地故曰周之旧】为之歌魏【诗第九魏姬姓国闵元年晋献公灭之】曰美哉沨沨乎大而婉险而易行以德辅此则明主也【沨扶弓反易以豉反沨沨中庸之声婉约也险当为俭字之误也大而约则俭节易行惜其国小无明君也】为之歌
　　唐【诗第十唐晋诗】曰思深哉其有陶唐氏之遗民乎不然何忧之逺也【晋本唐国故有尧之遗风忧深思逺情发于声】非令德之后谁能若是为之歌陈【诗第十二】曰国无主其能久乎【淫声放荡无所畏忌故曰国无主】自郐以下无讥焉【郐古外反　郐第十三曹第十四言季子闻此二国歌不复讥论之以其微也】为之歌小雅【小雅小正亦乐歌之常】曰美哉思而不贰【思文武之德无贰叛之心】怨而不言【有哀音】其周德之衰乎【衰小也】犹有先王之遗民焉【谓有殷王余俗故未大衰】为之歌大雅【大雅陈文王之德以正天下】曰广哉熙熙乎【熙熙和乐声】曲而有直体【论其声】其文王之德乎【雅颂所以歌盛德形容故但歌其美者不皆歌变雅】为之歌颂【颂者以其成功告于神明】曰至矣哉【言道备】直而不倨【倨音据倨傲】曲而不屈【屈挠】迩而不偪【谦退】逺而不携【携贰】迁而不淫【淫过荡】复而不厌【常日新】哀而不愁【知命】乐而不荒【乐音洛　节之以礼】用而不匮【德大】广而不宣【不自显】施而不费【施去声　因民所利而利之】取而不贪【义然后取】处而不底【底丁礼反守之以道】行而不流【制之以义】五声和【宫商角征羽】八风平【八方之气】节
