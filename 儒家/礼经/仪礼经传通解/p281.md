<!-- { "loadSidebar": true } -->
　　宫正大丧则授庐舍辩其亲疎贵贱之位【详见丧大记】　射人作卿大夫掌事比其庐不敬者苛罚之【苛谓诘问之疏曰作卿大夫掌事者谓王丧宜各有职掌比其庐者谓若宫正所云亲者贵者居庐当比其本服亲疎及贵贱】哭皆于其次【小记　详见哭踊条】　居庐寝苫枕块既虞剪屏柱寝有席既练舍外寝【详见丧服斩衰传】　童子不庐【详见哭踊条】　父母之丧居庐寝苫枕块不説绖带齐衰之丧居垩室芐剪不纳大功之丧寝有席小功缌麻牀可也此哀之于居处者也父母之丧既虞卒哭柱翦屏芐翦不纳期而小祥居垩室寝有席又期而大祥居复寝中月而禫禫而牀【于绮反寝本亦作寑七审反苫始占反枕之鸩反块苦对反又苦怪反説吐活反芐戸嫁反蒲苹也翦子践反牀徐士良反柱知矩反一音张炷反音睂复音伏期音基中如字徐丁仲反禫大感反　防曰丧居处之异也芐翦不纳者芐为蒲苹为席翦头为之不编纳其头而藏于内也斩衰居倚庐齐衰居垩室论其正耳亦有斩衰不居庐者则杂记云大夫居庐士居垩室是士服斩衰而居垩室也亦有齐衰之丧不居垩室者丧服小记云父不为众子次于外注云自若居寝是也　闲传】三年之丧庐垩室之中不与人坐焉在垩室之中非时见乎母也不入门【垩乌各反字亦作恶同见贤遍反注同　在垩室之中以时事见乎母乃后入门则居庐时不入门】疏衰皆居垩室不庐庐严者也【言庐哀敬之处非有其贤则不居　疏曰庐垩室之中不与人坐者案丧大记云练居垩室不与人居居即坐也与此同　杂记】父母之丧居庐不涂寝苫枕凷非丧事不言君为
　　庐宫之大夫士防之【凷苦内反防章善反　宫谓围障之也防袒也谓不障】既葬柱涂庐不于显者君大夫士皆宫之【不于显者不见靣　见贤遍反　疏曰既葬柱者既葬情杀故柱稍举以纳日光又以泥涂辟风寒不于显者言涂庐不涂庐外显处君大夫士皆宫之者以大夫士既葬故得皆宫之】凡非适子者自未葬以于隐者为庐【适丁厯反　不欲人属目葢庐于东南角既葬犹然　属音烛　疏曰凡非适子谓庶子也既非丧主不欲人所属目故于东南角隐映处为庐经虽云未葬其实葬竟亦然也　丧大记】　既练居垩室不与人居既祥黝垩【黝于纠反垩乌路反乂乌各反注同　黝垩垩室之饰也地谓之黝墙谓之垩　疏曰不与人居者谓在垩室之中犹不与人居也既祥黝垩者祥大祥也黝黒也平治其地令黑也垩白也新涂垩于墙壁令白稍饰故也】禫而从御吉祭而复寝【复扶又反　从御御妇人也复寝不复宿殡宫也】期居庐终丧不御于内者父在为母为妻齐衰期者大功布衰九月者皆三月不御于内【为母为妻竝于伪反　疏曰此释禫节禫时从御御妇人于内也吉祭而复寝者谓禫祭之后同月之内值吉祭之节行吉祭讫而后复寝若不当四时吉祭则逾月吉祭乃复寝案闲传既祥复寝不同者彼谓不复宿中门外复于殡宫之寝此吉祭后不复宿殡宫复于平常之寝文虽同义别】妇人不居庐不寝苫丧父母既练而归期九月者既葬而归【归谓归夫家也　疏曰女子出嫁为祖父母及兄弟为父后者皆期九月谓本是期而降在大功者案丧服女子为父母卒哭折笄首注云卒哭丧之大事毕可以归于夫家此云既练归不同者熊氏云丧服注云卒哭可以归是可以归之节其实归时在练后也】公之丧大夫俟练士卒哭而归【此公公士大夫有地者也其大夫士归者谓素在君所食都邑之臣　疏曰公之丧者臣下呼此有地大夫之君为公故云公之丧知此公是公士大夫有地者以其臣大夫待练士待卒哭故知非正君若正君案杂记大夫次于公馆以终丧士练而归彼谓正君与此殊故知非正君云其大夫士归者谓素在君所食都邑之臣者皇氏云素先也君所食都邑谓公大夫之君采地言公士大夫在朝廷而死此臣先在其君所食之采邑君丧而来服至小祥而各反故云归也】大夫士父母之丧既练而归朔月忌日则归哭于宗室诸父兄弟之丧既卒哭而归【归谓归其宫也忌日死日也宗室宗子之家谓殡宫也礼命士以上父子异宫　疏曰此明庶子遭丧归家之节大夫士谓庶子为大夫士也礼命士以上父子异宫故大夫士有父母之丧至小祥各归其宫也若适子终丧在殡宫也朔月朔望也忌日死日也宗室适子家殡宫也庶子虽练各归至忌日及朔望则归殡宫也诸父诸兄弟竝期为轻故至卒哭而各归贺氏云此弟谓适弟则庶兄为之次云至卒哭乃归也下云兄不次于弟谓庶弟也】父不次于子兄不次于弟【谓不就其殡宫为次而居　同上】　父不为众子次于外【于庶子略自若居寝　疏曰众子庶子次谓中门外次也庶子贱略之故父不为之次自若常居于寝也长子则次于外为丧次也丧服小记】　大夫次于公馆以终丧士练而归士次于公馆大夫居庐士居垩室【公馆公宫之舍也练而归之士谓邑宰也练而犹处公馆朝廷之士也唯大夫三年无归大夫居庐谓未练时也士居垩室亦谓邑宰也朝廷之士亦居庐疏曰大夫恩深禄重故为君丧居庐终丧乃还象也士练而归谓邑宰之士也士卑恩轻故至小祥而反其所治邑也士次于公馆者此谓朝廷之士虽轻而无邑事故亦留次公馆三年也大夫位尊恩重故居庐士位卑恩轻故居垩室案闲传云斩衰之丧居庐既练居垩室此经云大夫居庐明未练时也士未练之前亦当居庐此经云士居垩室亦谓邑宰之士士降于大夫故也若朝廷之士俱服斩衰其未练之前亦居庐也然周礼宫正注云亲者贵者居庐疎者贱者居垩室引此杂记云大夫居庐士居垩室则是大夫以上定居庐士以下居垩室此云朝廷之士亦居庐是也若与王无亲身又是士则居垩室则此经士居垩室是也故郑于宫正之注引此士居垩室证贱者居垩室也若与王亲虽疎但是贵者则亦居庐也庾氏熊氏竝为此説熊氏或説云若天子则大夫居庐士居垩室则杂记言是也若诸侯则朝廷大夫士皆居庐也邑宰之士居垩室宫正之注是也此义得两通故竝存焉　杂记】　有忧者侧席而坐【侧犹特也忧不在接人不布他靣席】有丧者专席而坐【降居处也专犹单也　疏曰忧亦谓亲有病也侧犹独也独席谓独坐不舒他靣席明忧木在接人故也案聘礼云公礼宾公侧受醴是侧犹特也专犹单也古时贵贱有重席之礼若父母始丧寝苫无席卒哭后乃有芐翦不纳自齐衰以下始丧而有席竝不重降居处也　曲礼】夫昼居于内问其疾可也夜居于外吊之可也【似有疾似有丧】是故君子非有大故不宿于外【大故谓丧忧】非致齐也非疾也不昼夜居于内【内正寝之中　疏曰平常无事之时或出或入虽昼居于外亦有入内时虽夜居于内亦有出外时惟致齐与疾无间昼夜恒居于内故云非致齐也非疾也不昼夜居于内注云内正寝之中恐内是燕寝故云正寝之中必知正寝者以其经云非致齐不居于内致齐在正寝疾则或容在内寝若危笃亦在正寝　檀弓】　居君之母与妻之丧居处衎尔【详见言语条】
　　右居处
　　居丧之礼升降不由阼阶出入不当门隧【常若亲存隧道也　曲礼】齐衰不以边坐大功不以服勤【为防丧服边偏也疏曰边坐则大功】
　　【可也大功不服勤则齐衰固不可而小功可也　檀弓】　居丧未葬读丧礼既葬读祭礼丧复常读乐章【为礼各于其时　疏曰居丧者居父母之丧也丧礼谓朝夕奠下室朔望奠殡宫及葬等礼也此礼皆未葬以前既葬读祭礼者祭礼虞卒哭袝小祥大祥之礼也复常谓大祥除服之后也乐章谓乐书之篇章谓诗也禫而后吉祭故知禫后宜读之此上三节事须预习故皆许读之　曲礼】　大功废业或曰大功诵可也【许其口习故也　疏曰业谓所学习业学业则身有外营思虑他事恐其忘哀故废业也诵则在身所为其事稍静不虑忘哀故许其口习言或曰者以其事疑故称或曰然録记之人必当明礼应事无疑使后世作法今捡礼记多有不定之辞仲尼门徒亲承圣防子游裼裘而吊曾子袭裘而吊又小敛之奠或云东方或云西方同母异父昆弟鲁人或云为之齐衰或云大功其作记之人多云葢多云或曰皆无指的竝説疑辞者以时经幽厉之乱又遇齐晋之强国异家殊乐崩礼壊诸侯奢僭典法讹舛作记之人随后撰録善恶兼载得失备书记人所以不定正为失礼者亦兼有或人之言也檀弓】　男女非祭非丧不相授器【祭严丧遽不嫌也疏曰以经云非祭非丧不相授器则是祭与丧时得相授器祭是严敬之处丧是促遽之所于此之时不嫌男女有媱邪之意】其相授则女受以篚其无则皆坐奠之而后取之【篚非鬼反奠停地也　内则】　疏衰之丧既葬人请见之则见不请见人
　　小功请见人可也大功不以执摰唯父母之丧不辟涕泣而见人【言重丧不行求见人尔人来求见己亦可以见之矣不辟涕泣言至哀无饰也　疏曰小功轻可请见于人然言小功可则大功不可也此小功文承疏衰既葬之下则此小功亦谓既葬也言见人者谓与人寻常相见不论执摰之事故云父母之丧不辟涕泣而见人是寻常相见也而皇氏以为见人谓执摰相见若然父母之丧岂谓执摰见人乎皇氏则非也　杂记】　既练君谋国政大夫士谋家事【练后渐轻故得自谋己国家事也　丧大记】　君既葬王政入于国既卒哭而服王事大夫士既葬公政入于家既卒哭弁绖带金革之事无辟也【辟音避下注犹辟同　此权礼也弁绖带者变丧服而吊服轻可以即事也　疏曰若值国家有事孝子不得遵常礼故从权事此云既葬谓葬竟未卒哭也王政入于国者谓王政令之事入于己国也既卒哭而服王事者谓身出为王服金革之事也大夫士既葬公政入于家者亦权事也谓国之政令入大夫家也既卒哭弁绖带金革之事无辟也者此谓服国事也弁绖带者吊服也言卒哭则有变服今有事不得服已变服而服吊服以从金革之事无所辟也变服重吊服轻故从戎便也此与君互也此言服弁绖则国君亦弁绖国君言服王事此亦服国事也但君尊不言夺服耳然此云弁绖带弁绖谓吊服带谓丧服要绖明虽吊服而冇要绖异凡吊也注云此权礼也者曾子问云金革之事无辟也者鲁公伯禽有为为之是权礼也　同上】　庶人丧不贰事【贰之言二也庶人终丧无二事不使从政也丧大记曰大夫士既葬公政入于家既卒哭弁绖带金革之事无辟　疏曰贰之言二也者上贰是副贰之贰下二是二三之二丧不贰事者谓不为两事故读从二三之二也引丧大记以下者证大夫士在丧有二事也王制】　父之丧三年不从政齐衰大功之丧三月不从政【同上】　三年之丧祥而从政期之丧卒哭而从政九月之丧既葬而从政小功缌之丧既殡而从政【以王制言之此谓庶人也从政从为政者教令谓给繇役　疏曰王制云父母之丧三年不从政齐衰大功三月不从政此云期之丧卒哭而从政九月之丧既葬而从政与王制不同者此庶人依士礼卒哭与既葬同三月故王制省文摠云三月也若大夫士三年之丧期不从政是正礼也卒哭金革之事无辟是权礼也　杂记】
