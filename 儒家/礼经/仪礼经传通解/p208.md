<!-- { "loadSidebar": true } -->
　　陈明器于乘车之西【乘绳证反注及下注乘车同　明器藏器也檀弓曰其曰明器神明之也言神明者异于生器竹不成用瓦不成味木不成斲琴瑟张而不平竽笙备而不和有钟磬而无笋簴陈器于乘车之西则重北也　味武葛反刘音妹　疏曰云明器藏器也者自筲以下皆是藏器故下云器西南上綪又茵注云陈器次而北则自苞筲以下总曰藏器以其俱入圹也引檀弓者案彼注成犹善也竹不可善用谓笾无縢味当作沬沬也又云琴瑟张而不平竽笙备而不和注云无宫商之调又云有钟磬而无簨簴注云不县之也横曰簨植曰簴云陈器乘车之西则重北者无正文上荐车云直东荣继庙屋而言上注云中庭不得云近北明车近不在重今东陈于乘车之西明重北可知】折横覆之【折之设反后皆同折犹庪也方凿连木为之盖如牀而缩者三横者五无箦窆事毕加之圹上以承抗席横陈之者为苞筲以下防于其北便也覆之见善而也　庪九委反窆彼验反防侧耕反见贤遍反　疏曰折横覆之者郑云盖如牀则加于圹上时南北长东西短今经云横明知其长者东西陈之言覆之见善而则折加于圹时拟郷上看之为面故善者乡下今陈之取乡下看之故反覆喜而乡上也云折犹庪也者以其窆毕加之于圹上所以承抗席若庪藏物然故云折犹庪也云方凿连木为之盖如牀而缩者三横者五无箦者此无正文以经云横覆之明有纵对之既为纵横即知有长短广狭以承抗席故为如牀解之又知缩者三横者五亦约茵与抗木但于圹口承抗席宜大于茵与抗木故缩三横五也知无箦者以其缩三横五以当箦处故无篢也云横陈之者为苞筲以下防于其北便者折横则东西广是以苞筲陈之于北便也】抗木横三缩二【抗御也所以御止土者其横与缩各足掩圹　疏曰云所以御止土者以其在抗木之上故知以御土也其横与缩各足掩圹者以其圹口大小虽无文但明器之等皆由羡道入诸侯以上又有輴车亦由羡道入圹口唯以下棺则圹口大小容棺而已今抗木亦足掩圹口也】加抗席三【抗古良反刘音刚后皆同　席所以御尘　疏曰既陈抗木于折北又加此抗席三领于抗木之上知抗木不在折上者以抗木直言横三缩二不言加明别陈于折北抗木之下而云加加于抗木之上可知抗席之下而云加茵明又加于抗席之上此三者以后陈者先用故先陈抗木于下次陈抗席而后陈茵先用取后陈于上者便故也是以下文反葬时茵先入圹窆事讫加折圹上则先用抗席后用抗木是其次也若然折于抗席前用而不加于抗席之上者以长大故别陈于南用之仍在茵后其茵用之在明器前入而陈之于明器上者以其同葬其故与抗木同陈于上也但抗席茵相重陈者以其入圹时相当又皆是纵横重累之物故重加陈之也抗木在上故云御土抗席在下隔抗木虑有尘乡下故云御尘】加茵用疏布缁翦有幅亦缩二横三【茵音因茵所以借棺者翦浅也幅缘之亦者亦抗本也及其用之木三在上茵二在下象天三合地二人藏其中焉今文翦作浅　疏曰云加茵者谓以茵加于抗席之上此説陈器之时云用疏布者谓用大功疏麤之布云缁翦者缁则七入黒汁为缁翦浅也谓染为浅缁之色言有幅者案下记云茵着用茶实绥泽焉用一幅布为之缝合两边幅为帒不去边幅用之以盛着也云茵所以借棺者下葬时茵先入属引乃窆则茵以与棺为籍故先入在棺之下也郑云幅缘之者盖缝合既讫乃更以物缘此两边幅缝合之处使之牢固不折坏因为饰也云亦者亦抗木也者抗木云缩二横三此亦缩二横三故知亦者亦抗木也云及其用之木三在上茵二在下者上抗木先云横三后云缩二此茵先云缩二后云横三并据此陈列之时郑据入圹而言故云其用之也木三在上茵二在下各举一边而言其实皆有二三云象天三合地二者浑天言之则地之上下外内周匝皆有天木与茵皆有天三合地二人尸柩藏其中】器西南上綪【綪侧耕反　器目言之也陈明器以西行南端为上綪屈也不容则屈而反之　疏曰云器目言之也者器与下为目即下文苞以下是也】茵【茵在抗木上陈器次而北也　疏曰茵非明器而言之者陈器从此茵乡北为次第故言之】苞二【所以里奠羊豕之肉　疏曰下文既遣奠而云苞牲取下体故知苞二所以里奠羊豕之肉也】筲三黍稷麦【筲畚种类也其容盖与簋同一觳也　畚音本觳音斛又户角反　疏曰案下记云菅筲三则筲以菅草为之筲三各盛一种黍稷麦也云筲畚种类也者旧説云畚器所以盛种此筲与畚盛种同类也云其容盖与簋同觳也者案考工记旊人为簋实一觳又云豆实三而成觳案昭三年晏子云四升曰豆豆实三而成觳则觳受斗二升筲与簋同盛黍稷知亦受一觳斗二升无正文故云盖以疑之也】罋三醯醢屑幂用疏布【罋乌弄反幂亡狄反本又作幂　罋瓦器其容亦盖一觳屑姜桂之屑也内则曰屑桂与姜幂覆也今文幂皆作密　疏曰云瓮瓦器者以瓮与甒等字作缶瓦故知是瓦器云其容亦盖一觳者聘礼致饔饩云罋斗二升则此罋约同之故云盖以疑之也知屑是姜桂者以内则屑桂与姜同云屑故引内则为证也】甒二醴酒幂用功布【甒亡甫反及注庑音同　甒亦瓦器也古文甒皆作庑　疏曰继罋三而陈之言亦瓦器】皆木桁乆之【桁户庚反又户郎反乆依注音灸桁所以庪苞筲罋甒也乆当为灸灸谓以盖塞其口毎器异桁　疏曰自苞筲以下皆塞之置于木桁也既皆乆塞而罋甒独云幂者以其苞筲之等燥物宜苞塞之而无幂罋甒湿物非直乆塞其口又加幂覆之云乆当为灸此亦如上设重鬲幂用疏布乆之读从灸也云毎器异桁者以其言皆木桁故知毎器别桁也】用器弓矢耒耜两敦两杅槃匜匜实于槃中南流【敦音对刘又都爱反杅音于本又作竽音同匜音移刘音徒河反　此皆常用之器也杅盛汤浆槃匜盥器也流匜口也今文杅为桙　盛音成　疏曰谓常用之器弓矢兵器耒耜农器敦杅食器槃匜洗浴之器皆象生时而藏之也】无祭器【士礼略也大夫以上兼用鬼器人器也　疏曰檀弓云采襄公葬其夫人醓醢百罋曾子曰既曰明器矣而又实之注云言名之为明器而与祭器皆实之是乱鬼器与人器以此而言则明器鬼器也祭器人器也士礼略无祭器有明器而实之大夫以上尊者备故两有若两有则实祭器不实明器宋襄公既两有而并实之故曽子非之】有燕乐器可也【与宾客燕饮用乐之器也　疏曰言可者许其得用故云可也云与宾客燕饮用乐之器也者则升歌有琴瑟庭中有特县县磬也】役器甲胄于笮【笮侧白反矢服也此皆师役之器甲铠胄兠鍪干楯笮矢箙　铠苦代反兠丁侯反鍪音矛楯常允反又音允　疏曰此役器巾有干笮无弓矢示不用故不具上用器是常用之器故具陈之也云甲铠胄兠鍪者古者用皮故名甲胄后代用金故名铠兠鍪随世为名故也但上下役用之器皆麤沽为之故下记云弓矢之新沽功注云设之宜新沽示不用弓矢云沽余虽不言皆沽可知也但笮是送死之具下记云荐乘车鹿浅幦干笮革靾者是防车所载象生者与此别也】燕器杖笠翣【笠音立翣所甲反扇也　燕居安体之器也笠竹盖也翣扇　疏曰杖者所以扶身笠者所以御暑翣者所以招凉而在燕居用之故云燕居安体之器也云笠竹盖也者竹青之皮以竹青皮为之】
