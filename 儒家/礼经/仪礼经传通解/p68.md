<!-- { "loadSidebar": true } -->
　　右死节　传宋督将弑殇公孔父生而存则殇公不可得而弑也于是先攻孔父之家【父音甫下同　大夫称家父者字也礼臣死君字之以君得字之知先攻孔父之家】殇公知孔父死已必死趋而救之皆死焉孔父正色而立于朝则人莫敢过而致难于其君者孔父可谓义形于色矣【朝直遥反难乃旦反　内有其义而外形见于顔色　公羊威二年】　宋万尝与鲁庄公战获乎庄公庄公归散舍诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人妬其言顾曰此虏也尔虏焉故鲁侯之美恶乎至万怒闵公絶其脰仇牧闻君弑趋而至遇之于门手劒而叱之万臂摋仇牧碎其首【妬丁故反恶音乌脰音豆叱昌实反摋素葛反侧手曰摋】　齿着于门阖【着直略反阖户腊反　阖扇】仇牧可谓不畏强御矣【公羊庄十二年】　晋献公伐骊戎获骊姬以归立以为夫人生奚齐其娣生卓子公将黜太子申生里克丕郑荀息相见里克曰其若之何荀息曰吾闻事君者竭力以役事不闻违命【骊力支反　竭尽也役为也　今按役疑当作从】君立臣从何贰之有【君立嗣臣则从而奉之贰二心也】丕郑曰吾闻事君者从其义不阿其惑【阿随也】必立太子里克曰我不佞虽不识义亦不阿惑骊姬告优施曰君既许我杀太子而立奚齐矣吾难里克奈何优施曰吾来里克一日而已姬使优施饮里克酒告之曰君许骊姬杀太子而立奚齐谋既成矣里克曰吾秉君以杀太子吾不忍通复故交吾不敢中立其免乎优施曰免里克称疾不朝三旬难乃成太子雉经于新城之庙卒立奚齐为太子使荀息傅之公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也【难乃旦反饮于鸩反朝直遥反藐音眇猜七孩反往死者居生者耦两也送死事生两无疑恨所谓正也】公卒里克丕郑以三公子之徒作乱将杀奚齐先告荀息曰三怨将作【三公子之徒】秦晋辅之子将何如荀息曰将死之里克曰君杀正而立不正废长而立幼如之何荀息曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎里克遂杀奚齐于次荀息将死之人曰不如立卓子而辅之荀息立公子卓以塟克又杀卓于朝荀息死之荀息可谓不食言矣【长丁丈反焉于防反辟音避朝直遥反　国语】晋懐公命无从亡人【懐公子圉亡人重耳】期期而不至无赦狐突之子毛及偃从重耳在秦弗召【期期上音其下音基重平声　偃子犯也】懐公执狐突曰子来则免对曰子之能仕父教之忠古之制也防名委质贰乃辟也【质音贽　名书于所臣之防屈膝而君事之则不可以贰辟罪也】今臣之子名在重耳有年数矣若又召之教之贰也父教子贰何以事君刑之不滥君之明也臣之愿也滛刑以逞谁则无罪臣闻命矣乃杀之【左氏僖公二十三年】　楚子围宋晋使解扬如宋使无降楚曰晋师悉起将至矣郑人囚而献诸楚楚子厚赂之使反其言【解音蟹降户江反反言晋不救】不许三而许之登诸楼车使呼宋人而告之【楼车车上望橹】遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信【女音汝　欲为义者不行两信】信无二命【欲行信者不受二命】君之赂臣不知命也受命以出有死无霣【霣于敏反　霣废队也】又可赂乎臣之许君以成命也【成其君命】死而成命臣之禄也寡君有信臣【已不废命】下臣获考死又何求楚子舍之以归【左氏宣公十五年】　卫懿公有臣曰演逺使未还翟人攻卫及懿公于荥泽杀之尽食其肉独舍其肝演至报使于肝毕呼天而啼尽哀而止曰臣请为襮因自杀先出其腹内懿公之肝【演于善反使色吏反襮通沃反内音纳　襮表也纳公之肝于其腹中故曰臣请为襮也】桓公闻之曰卫之亡也以为无道也今有臣若此不可不存于是复立卫于楚丘演可谓忠矣杀身出生以徇其君【出去也去生就死以徇从其君】非徒徇其君也又令卫之宗庙复立祭祀不絶可谓有功矣【吕氏春秋】　乐毅破齐闻昼邑人王蠋贤令军中环昼邑三十里无入使人请蠋蠋谢不往燕人曰不来吾且屠昼邑蠋曰忠臣不事二君烈女不更二夫齐王不用吾谏故退而耕于野国破君亡吾不能存而又欲刼之以兵吾与其不义而生不若死遂经其颈于树枝自奋絶脰而死【蠋音蜀燕平声更音庚脰音豆　通鉴赧王三十一年】　齐崔杼弑其君光晏子立于崔氏之门外【杼直吕反闻难而来】　其人曰死乎曰独吾君也乎哉吾死也【言已与众臣无异】曰行乎曰吾罪也乎哉吾亡也【自谓无罪】曰归乎曰君死安归【言安可以归】君民者岂以陵民社稷是主臣君者岂为其口实社稷是养【为于伪反下同养去声　言君不徒君民上臣不徒求禄皆为社稷】故君为社稷死则死之为社稷亡则亡之【谓以公义死亡】若为己死而为己亡非其私昵谁敢任之【昵女乙反任音壬　私昵所亲爱也非所亲昵无为当其祸】且人有君而弑之吾焉得死之而焉得亡之【焉于防反　言已非正卿见待无异于众臣故不得死其难也】将庸何归【将用死亡之义何所归趣】门启而入枕尸股而哭【枕之鸩反　以公尸枕已股】兴三踊而出【踊羊宠反　左氏襄二十五年】
　　父之雠弗与共戴天【父者子之天杀己之天与共戴天非孝子也行求杀之乃止】兄弟之雠不反兵【恒执杀之备】交游之雠不同国【雠不吾辟则杀之交游或为朋友曲礼】　父之雠辟诸海外兄弟之雠辟诸千里之外从父兄弟之雠不同国君之雠视父师长之雠眡兄弟主友之雠眡从父兄弟【辟音避从才用反眡音示长丁丈反　周礼调人】右复雠　传子贡问于孔子曰居父母之仇如之何夫子曰寝苫枕干不仕【苫始占反枕之鸩反　虽除防居处犹若防也干盾也】弗与共天下也【不可以并生】遇诸市朝不反兵而鬭【朝直遥反言虽适市朝不释兵】曰请问居昆弟之仇如之何曰仕弗与
　　共国衔君命而使虽遇之不鬭【衔音咸使色吏反为负而废君命】曰请问居从父昆弟之仇如之何曰不为魁主人能则执兵而陪其后【从才用反　魁犹首也为其负当成之　檀弓】韩魏赵氏杀智伯分其田赵襄子漆智伯之头以为饮器智伯之臣豫让欲为之报仇乃诈为刑人挟匕首入襄子宫中涂厠襄子如厠心动索之获豫让左右欲杀之襄子曰智伯死无后而此人欲为报仇真义士也吾谨避之耳乃舍之豫让又漆身为癞吞炭为哑行乞于市其妻不识也行见其友其友识之为之泣曰以子之才臣事赵孟必得近幸子乃为所欲为顾不见邪何乃自苦如此求以报仇不亦愚乎豫让笑而应之曰不可既已委质为臣而又求杀之是二心也且为先知报后知为故君贼新君大乱君臣之义吾弗为之矣凡吾所以为此者所以明君臣之义虽难不避也襄子出豫让伏于桥下襄子至桥马惊索之得豫让遂杀之【为之欲为之为去声癞音頼易以豉反质音至　史记通鉴】　王孙贾事齐闵王王出走贾失王之处其母曰女朝去而晚来则吾倚门而望女莫出不还则吾倚闾而望【女音汝下同莫莫故反】女今事王王出走女不知其处女尚何归王孙贾乃入市中曰淖齿乱齐国杀闵王欲与我诛齿者袒右【淖女教反】市人从之者四百人与诛淖齿刺而杀之【通鉴赧王三十二年】　张良其先韩人大父开地父平相韩五世平卒良年少未尝官事韩而秦灭韩良家僮三百人弟死不塟悉以家财求客刺秦王为韩报仇尝学礼淮阳东见仓海君得力士为铁椎重百二十斤秦皇帝东游良与客狙击秦皇帝博浪沙中误中副车【狙七预反伺候也】秦皇帝大怒大索天下求贼甚急良乃更名姓亡匿下邳为任侠及陈渉起兵良亦聚少年百余人归沛公数以太公兵法说沛公沛公善之又説项梁立韩公子成为韩王梁从之以良为韩申徒【徐广曰即司徒耳】因从沛公入关画防灭秦项羽立沛公为汉王良乃归韩项羽留韩王成不遣之国而杀之良遂亡间行归汉复为汉王画防破杀项羽垓下汉王立为皇帝封良为留侯留侯乃称曰家世相韩及韩灭不爱万金之资为韩报仇彊秦天下振动今以三寸舌为帝者师封万户位列侯此布衣之极于良足矣愿弃人间事欲从赤松子游耳乃学辟谷道引轻身【徐广曰云乃学道引欲轻举也】髙帝崩吕后强食之后八年卒【史记杨时曰张良破秦灭楚始终为韩报仇耳非欲为汉用也】

　　仪礼经传通解卷十二
<经部,礼类,通礼之属,仪礼经传通解>
　　钦定四库全书
　　仪礼经传通解卷十三
　　宋　朱子　撰
　　学礼六之上【此篇凡数皆凖令式借用大字】
　　钟律
