<!-- { "loadSidebar": true } -->
　　【其已有丧殡不得向他国】　哭日不歌【曲礼】　哭则不歌【详见哀有丧条】　尊长于己逾等丧俟事不犆吊【逾等父兄党也　疏曰俟事谓待朝夕哭时不犆吊谓不非时而独吊　少仪】　齐者不乐不吊【为哀乐则失正散其思也　檀弓】　三年之丧虽功衰不吊自诸侯达诸士如有服而将往哭之则服其服而往【功衰既练之服诸侯服新死者之服而往哭谓所不臣也】练则吊【父在为母功衰可以吊人者以父在故轻于出也然则凡齐衰十一月皆可以出矣】既葬大功吊哭而退不听事焉【聴犹待也事谓袭敛执綍之属】期之丧未葬吊于乡人哭而退不听事焉功衰吊待事不执事【谓为姑姊妹无主殡不在己族者】小功缌执事不与于礼【礼馈奠也　疏曰重丧小祥后衰与大功同故曰功衰衰虽外轻而痛犹内重故不得吊人也功衰虽不吊人若自有五服之亲丧则往哭之将往哭则不着己功衰服而依彼亲之节以服之申于骨肉之情故也贺玚云若新死者服轻则不为之制服虽不为重变而为之制服往奔丧哭之则暂服所制之服往彼哭之事毕反服故服也上文自诸侯逹诸士然诸侯絶期今云服其服而往当是敌体又所不臣者谓始封君不臣诸父昆弟也故郑明之也大祥始除衰杖而练得吊人者以父在为母故轻于出言得出也既葬大功者谓身有大功之丧既葬之后往吊他丧吊哭既毕则退去不待主人袭敛之事期丧练吊则亦然也期之丧未葬谓姑姊妹无主为之服期丧未至于葬往吊于郷人之丧不聴待主人袭敛之事焉功衰吊者谓此姑姊妹等期丧至既葬受以大功衰谓之功衰至此之后若吊于郷人其情稍轻于未葬之前得待主人袭敛之事但不亲自执事小功缌服轻故未葬便可吊人亦为彼摈相但不得助彼馈奠耳曾子问日说衰与奠非礼也以摈相可也是摈相轻而馈奠重也　杂记】　曾子问曰三年之丧吊乎子曰三年之丧练不羣立不旅行君子礼以饰情三年之丧而吊哭不亦虚乎【为彼哀则不専于亲也为亲哀则是妄吊　疏曰云虚者吊与服并虚也　曽子问】　有殡闻逺兄弟之丧虽缌必往【亲骨肉也】非兄弟虽邻不往【疏无亲也】所识其兄弟不同居者皆吊【就其家吊之成恩旧也　疏曰此文连上有殡之下若其骨肉兄弟虽缌必往若其非兄弟骨肉疏外之人虽邻不往今有既非兄弟又非疏外平生所共知识往来同恩好今若身死者兄弟虽不同居亦就往吊之成其死者之恩旧也其死者兄弟不同居尚往吊之则死者子孙就吊可知举疏以见亲也已有殡得吊之者以其死者与我有恩旧　檀弓】　妇人不越疆而吊人【不通于外檀弓】妇人非三年之丧不逾封而吊【杂记】　五十无车者不
　　逾疆而吊人【气力始衰檀弓】　死而不吊者三【谓轻身忘孝也】畏【人或时以非罪攻己已不能有以说而死之者孔子畏于匡】压【行止危险之下】溺【不乗桥舡疏曰匡人谓孔子为阳虎欲杀之论语注云微服而去谓身着微服潜行而去不敢与匡人鬭以媚恱之压谓崩坠所压杀也溺谓不乗桥舡而入水死者何云冯河潜泳不为吊也　檀弓】　其国有君丧不敢受吊【疏曰国有君丧而臣又有亲丧则不敢受他国宾来吊以义防恩哀痛主于君不私于亲也　杂记】大夫之丧庶子不受吊【不以贱者为有爵者主　檀弓】
　　右吊【临哭附】　周人有丧鲁人有丧周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未久也【定公元年谷梁传　今案礼记王制天子七日而殡七月而葬疏曰其诸侯奔丧案异义公羊说天王丧赴者至诸侯哭虽有父母之丧越绋而行事葬毕乃还左氏说王丧赴者至诸侯既哭问故遂服斩衰使上卿吊上卿防葬经书叔孙得臣如京师葬襄王以为得礼许慎案易下邳传甘容说诸侯在千里内皆奔丧千里外不奔丧若同姓千里外犹奔丧亲亲也容说为近礼郑駮之云天子于诸侯无服诸侯为天子斩衰三年尊卑有差案鲁夫人成风薨王使荣叔归含且赗召伯来防葬传曰礼也襄王崩叔孙得臣如周葬襄王天子于鲁既含且赗又防葬为得礼则是鲁于天子一大夫防为不得礼可知又左传云郑游吉云灵王之丧我先君简公在楚我先大夫印段实往敝邑之少卿也王吏不讨恤所无也岂非诸侯奔天子丧及防葬之明文说左氏者云诸侯不得弃其所守奔丧自违其传同姓虽千里外犹奔丧又与礼乖但说左氏者自违其传云不奔丧】　邾娄子来奔丧奔丧非礼也【礼天子崩诸侯奔丧会葬诸侯薨有服者奔丧无服者防葬鲁与邾娄无服故以非礼书　定十有五年春秋公羊传】　齐孝公卒有齐怨不废丧纪礼也【吊赠之数不有废　僖二十七年左氏传】　文襄之霸也君薨大夫吊卿共葬事夫人士吊大夫送葬【详见防葬条】　滕成公之丧使子叔敬叔吊进书【子叔敬叔鲁宣公弟叔弓也进书奉公吊书】子服惠伯为介及郊为懿伯之忌不入【郊滕之近郊也懿伯惠伯之叔父忌怨也故叔有怨于懿伯难惠伯也春秋传曰敬叔不入】惠伯曰政也不可以叔父之私不将公事【政君命所为敬叔于昭穆以懿伯为叔父】遂入【惠伯强之乃入　疏曰此论不可以私废公之事云敬叔有怨于懿伯难惠伯者谓敬叔杀懿伯被懿伯家所怨恐惠伯杀已故难惠伯不敢入也然敬叔惠伯同在君朝又奉使滕国相随在路不相畏难入滕始难者虽有怨雠但为防备今入滕国是由主人其防备之事不复在已故难之　檀弓】季文子卒大夫入敛公在位【在阼阶西乡　襄公五年春秋左氏传】公元年冬十有二月公子益师卒公不与小
　　敛故不书日【礼卿佐之丧小敛大敛君皆亲临之崇恩厚也始死情之所笃礼之所崇故以小敛为文　左氏传】　季孙之母死哀公吊焉曾子与子贡吊焉阍人为君在弗内也曾子与子贡入于其廐而脩容焉子贡先入阍人曰乡者已告矣曾子后入阍人辟之涉内霤卿大夫皆辟位公降一等而揖之君子言之曰尽饰之道斯其行者逺矣【疏曰案丧大记君临大夫之丧将大敛铺绞紟君至君即位于序端卿大夫即位于堂亷楹西北面东上是辟位者盖少西逡巡而东面不当北面之位然君在大夫得私为二子辟位者卿大夫等见公将降故先辟位或公始入升堂之后卿大夫犹庭中北面辟位者谓辟中庭之位少近东耳又吊有常服而得特为尽饰者谓更服新衣也　檀弓】　公行子有子之丧右师往吊入门有进而与右师言者有就右师之位而与右师言者【集注云公行子齐大夫右师王驩也】孟子不与右师言右师不恱曰诸君子皆与驩言孟子独不与驩言是简驩也【简畧也】孟子闻之曰礼朝廷不歴位而相与言不逾阶而相揖也我欲行礼子敖以我为简不亦异乎【朝音潮　是时齐卿大夫以君命吊各有位次若周礼凡有爵者之丧礼则职丧涖其禁令序其事故云朝廷也歴更涉也位他人之位也右师未就位而进与之言则右师歴已之位矣右师已就位而就与之言则已歴右师之位矣孟子右师之位又不同阶孟子不敢失此礼故不与右师言也　孟子】　顔回死鲁定公吊焉使人访于孔子孔子对曰凡在封内皆臣子也礼君吊其臣升自东阶向尸而哭其恩赐之施不有笇也【笇苏乱反　笇计也又竹器也　家语】　衞灵公适鲁遭季桓子之丧衞君请吊哀公辞不得命公为主客入吊康子立于门右北面公揖让升自东阶西郷客升自西阶吊公拜兴哭康子拜稽颡于位有司弗辩也今之二孤自季康子之过也【曽子问】　哀公使人吊蒉尚遇诸道辟于路画宫而受吊焉【哀公鲁君也画宫画地为宫象】曾子曰蒉尚不如梁之妻之知礼也齐庄公袭莒于夺梁死焉其妻迎其柩于路而哭之哀庄公使人吊之对曰君之臣免于罪则有先人之敝庐在君无所辱命【无所辱命辞不受也春秋传曰齐侯吊诸其室　檀弓】　鲁人有同姓死而弗吊者人曰在礼当免不免当吊不吊有司罚之如之何子之无吊也答曰吾以其疏逺也子思闻之曰无恩之甚也昔者季孙问于夫子曰【季孙季康子肥】百世之宗有絶道乎子曰继之以姓义无絶也故同姓为宗合族为属虽国子之尊【国子诸侯卿大夫之子】不废其亲所以崇爱也是以缀之以食序列昭穆万世婚姻不通忠笃之道然也【孔丛子杂训】顔渊死子曰噫天丧予天丧予【丧去声　集注曰噫伤痛声悼道无传若天丧已也】　顔渊死子哭之恸从者曰子恸矣【从去声】曰有恸乎【哀伤之至不自知也】非夫人之为恸而谁为【夫音扶为去声　夫人谓顔渊言其死可惜哭之宜恸非他人之比也胡氏曰痛惜之至施当其可皆情性之正也论语】　　子张死曾子有母之丧齐衰而往哭之或曰齐衰不以吊曾子曰我吊也与哉【于朋友哀痛甚而往哭之非若凡吊　疏曰此一节论哭朋友失礼之事】　孔子兄子有孔篾者与宓子贱偕仕孔子往过孔篾而问之曰自汝之仕何得何忘对曰未有所得而所忘者三公事多急不得吊死问疾是朋友之道阙也孔子不恱往过子贱问如孔篾对曰虽有公事而兼以吊死问疾是朋友笃也孔子喟然谓子贱曰君子哉若人鲁无君子者则子贱焉取此【家语】　载驰许穆夫人作也衞懿公为狄所灭许穆夫人闵衞之亡伤许之小力不能救思归唁其兄又义不得故赋是诗也【疏曰在礼诸侯夫人父母终唯得使大夫问于兄弟有义不得归是以许人尤之故赋诗而见己志也诗】　初齐豹见宗鲁于公孟【见贤遍反荐达也】为骖乗焉将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也【逺三万反　言子借我以善名故公孟亲近我】今闻难而逃是僭子【僭子念反　使子言不信也】子行事乎吾将死之以周事子【周犹终竟也】而归死于公孟其可也丙辰衞侯在平寿齐氏用戈击公孟宗鲁以背蔽之防肱以中公孟之肩皆杀之琴张闻宗鲁死将往吊之仲尼曰齐豹之盗而孟絷之贼女何吊焉【言齐豹所以为盗孟絷所以见贼皆由宗鲁　昭公二十年春秋左氏传】文公十有五年齐人归公孙敖之丧为孟氏且国故也【为于伪反　孟氏公孙敖家庆父为长庶故或称孟氏敖卒则惠叔请之至今期年而犹未已为惠叔毁请且国之公族故聴其归殡而书之】襄仲欲勿哭【怨敖取其妻】惠伯曰丧亲之终也虽不能始善终可也史佚有言曰兄弟致美【各尽其美义乃终】救乏贺善吊灾祭敬丧哀情虽不同母絶其爱亲之道也襄仲说帅兄弟以哭之【左氏传】　郑人杀良霄伯有死于羊肆【羊肆市列】子产襚之枕之股而哭之【枕之鸩反】敛而殡诸伯有之臣在市侧者既而葬诸斗城【斗城郑地名】子驷氏欲攻子产子皮怒之曰礼国之干也杀有礼祸莫大焉乃止【敛葬伯有为有礼　襄三十年春秋左氏传】阳门之介夫死【阳门宋国门名介夫甲卫士】司城子罕入而
　　哭之哀【宋以武公讳司空为司城】晋人之觇宋者反报于晋侯曰阳门之介夫死而子罕哭之哀而民说殆不可伐也孔子闻之曰善哉觇国乎【善其知微】诗云凡民有丧扶服救之【救犹助也】虽微晋而已天下其孰能当之【疏曰微非也言晋之强盛犹不能当宋虽非晋之强天下更有强于晋者谁能当之言纵有强者不能当宋而已是助句语也　檀弓】
