<!-- { "loadSidebar": true } -->
　　凡为君使者已受命君言不宿于家【使色吏反下同急君使也言谓有故所问也聘礼曰君有言则以束帛如享礼】君言至则主人出拜君言之辱使者归则必拜送于门外【敬君命也此谓国君问事于其臣】若使人于君所则必朝服而命之使者反则必下堂而受命【此臣有所告请于其君曲礼上】　凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣【刺七亦反　宅者谓致仕者去官而居宅或在国中或在野周礼载师之职以宅田任近郊之地刺犹刬除也今宅或为托古文茅作苖　刬初限反　士相见礼】疾君视之东首加朝服拖绅【首去声拖徒我反　东首以受生气也病卧不能着衣束带又不可以亵服见君故加朝服于身又引大带于上也　乡党】　执天子之器则上衡【上时掌反　谓髙于心弥敬也此衡谓与心平】国君则平衡大夫则绥之士则提之【绥汤果反　绥读曰妥妥之谓下于心】凡执主器执轻如不克【重慎之也主君也克胜也】执主器操币圭璧则尚左手行不举足车轮曵踵【操七刀反曵以志反踵之勇反　重愼也尚左手尊左也车轮谓行不絶地】立则磬折垂佩主佩倚则臣佩垂主佩垂则臣佩委【折之列反君臣俛仰之节倚谓附于身小俛则垂大俛则委于地　曲礼下】　大夫士下公门式路马乗路马必朝服载鞭策不敢授绥左必式歩路马必中道以足蹙路马刍有诛齿路马有诛【蹙子六反刍初俱反　皆广敬也路马君之马载鞭防不敢执也齿数年也诛罚也　曲礼上】　君车将驾则仆执策立于马前【监驾且为马行　疏曰策马杖也别有人牵马驾车而此仆监驾也恐马奔走故自执马杖立当马前也】已驾仆　軨【軨歴丁反　展軨具视　疏曰展视也軨辖头轊也驾竟仆则从车軨左右四面防视之】効驾【白已驾】奋衣由右上取贰绥【上时掌反　奋振去尘也贰副也　疏曰绥登车索也绥有二一是正绥拟君之升一是副绥拟仆右之升】跪乗【乗绳证反未敢立敬也】执策分辔驱之五歩而立【辔悲位反又下同　调试之　疏曰辔御马索也车有一辕而四马驾之中央两马夹辕者名服马两边名騑马亦曰骖马故诗曰两服上骧两骖雁行每一马有两辔四马八辔以骖马内辔系于轼前其骖马外辔并夹辕两服马各二辔六辔在手分置两手是各得三辔也分辔既竟驱之使行得五歩止而仆倚立待君出也】君出就车则仆并辔授绥【并必正反　车上仆所主　疏曰并辔授绥并六辔及策置一手中所余一空手取正绥授与君令登车当右手并辔左手授绥转身向后引君上也】左右攘辟【辟音避又扶亦反　谓羣臣陪位侍驾者攘却也或者攘古让字　疏曰君已上车车欲进行左右侍者迁郤以避车使不妨车行也】驱车而驺至于大门君抚仆之手而顾命车右就车门闾沟渠必歩【驺仕救反　车右勇力之士备制非常者君行则陪乗君式则下　疏曰驺谓从者疾驱从车行也至大门车行至外门时也抚按止也君欲驻车故君抑止仆手顾囘头也就车谓君命勇力之士上车也车行有三人君在左仆在中央勇士在右初出门内未顾勇士勇士趋在车后今车行既至大门恐有非常故命车右上车门闾讲渠必步谓车右勇士之礼也步谓下车也门闾下者以君式故也沟渠下者恐倾覆也　曲礼上】执君之乗车则坐【执执辔谓守之也君不在中坐示不行也　少仪】　祥车旷左【空神位也祥车塟之乗车】乗君之乗车不敢旷左左必式【乗车之乗绳证反　君存恶空其位　曲礼】　乗贰车则式佐车则否【贰车佐车皆副车也朝祀之副曰贰戎猎之副曰佐鲁庄公败于干时公防戎路传乗而归　少仪】
　　右广敬　传卫灵公与夫人夜坐闻车声辚辚至阙而止过阙复有声【辚离珍反车声】公问夫人曰知此为谁夫人曰此蘧伯玉也【蘧求于反　伯玉卫大夫名瑗】公曰何以知之夫人曰妾闻礼下公门式路马所以广敬也【路马君路车所驾之马也】夫忠臣与孝子不为昭昭信节不为防防惰行【信音申行下孟反】蘧伯玉卫之贤大夫也仁而有智敬于事上此其人必不以闇昧废礼是以知之公使人视之果伯玉也【列女传】
　　事君者量而后入不入而后量凡乞假于人为人从事者亦然故上无怨而下逺罪也【量音亮为于伪反逺于万反　量量其事意合成否】为人臣者有谏而无讪有亡而无疾【讪所谏反　亡去也疾恶也】颂而无讇谏而无骄【讇勑检反　颂谓将顺其美也骄谓言行谋从恃知而慢】怠则张而相之【相息亮反　怠惰也相助也】废则扫而更之【更音庚　废政教壊乱不可因也】谓之社稷之役【役为也少仪】　责难于君谓之恭陈善闭邪谓之敬吾君不能谓之贼【孟子】　进思尽忠退思补过将顺其美匡救其恶故上下能相亲【孝经】
　　右谏诤　传箕子者纣亲戚也【箕国子爵纣商王帝辛】纣始为象箸【箸直虑反】箕子叹曰彼为象箸必为玉桮为玉桮则必思远方珍异之物而御之矣舆马宫室之渐自此始不可振也纣为滛泆箕子谏纣不听而囚之人或曰可以去矣箕子曰为人臣谏不听而去是彰君之恶而自说于民吾不忍为也【説音悦】乃被髪佯狂而为奴遂隐而鼓琴以自悲故传之曰箕子操王子比干者亦纣之亲戚也见箕子谏不听而为奴则曰君有过而不以死争则百姓何辜乃直言谏纣【争侧并反】纣怒曰吾闻圣人之心有七窍信有诸乎【窍古吊反】乃遂杀王子比干刳视其心【刳音枯】微子曰父子有骨肉而臣主以义属【微子名启帝乙之子纣庶兄】故父有过子三谏不听则随而号之【号胡刀反】人臣三谏不听则其义可以去矣于是遂行孔子曰殷有三仁焉【史记微子世家】　武王伐纣伯夷叔齐叩马而谏左右欲兵之【伯夷叔齐孤竹君之子兵谓杀之也】太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山采薇而食之遂饿而死【史记伯夷传】　齐景公至自田晏子侍于遄台子犹驰而造焉【遄淳缘反造七到反　子犹梁丘据】公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪【夫音扶醯馨兮反醢音海燀章善反　燀炊也】宰夫和之齐之以味济其不及以泄其过【齐才细反泄息列反济益也泄减也】君子食之以平其心君臣亦然【亦如羮】君所谓可而有否焉臣献其否以成其可【献君之否以成君可】君所谓否而有可焉臣献其可以去其否是以政平而不干民无争心故诗曰亦有和羮既戒既平【诗颂殷中宗能与贤者和齐可否其政如羮敬戒且平和羮备五味异于大羮】鬷嘏无言时靡有争【鬷子公反嘏古雅反　鬷总也嘏大也言总大政能使上下皆如和羮】先王之济五味【济成也】和五声也以平其心成其政也声亦如味一气【须气以动】二体【舞者有文武】三类【风雅颂】四物【杂用四方之物】五声【宫商角徴羽】六律【黄钟太簇姑洗蕤宾夷则无射也阳声为律阴声为吕此十二月气】七音【周武王伐纣自午及子凡七日王因此以数合之以声昭之故以七同其数以律和其声谓之七音】八风【八方之风】九歌【九功之徳皆可歌也六府三事谓之九功】以相成也【言此九者合然后相成为和乐】清浊小大短长疾徐哀乐刚柔迟速髙下出入周疏以相济也【乐音洛周宻也】　君子听之以平其心心平徳和故诗曰德音不瑕【诗豳风也义取心平则徳音无瑕阙】今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是【昭公二十年左氏传】　史黯曰事君者谏过而赏善【谏过正救其恶赏善将顺其美】荐可而替否【荐进也替去也传曰君所谓可而有否焉臣献其否以成其可君所谓否而有可焉臣献其可以去其否】献能而进贤择才而荐之朝夕诵善败而纳之道之以文行之以顺勤之以力致之以死【死其难也】听则进否则退【国语晋语】　却叔虎曰翟柤之君好专利而不忌【翟音廸好呼报反　忌难也】其臣竞謟以求媚其进者壅塞【其臣竞谄故进者则壅塞其上使不闻过也】其退者距违【其退去者则距违其君也】其上贪以忍【忍忍为不义也】其下偷以幸【偷苟且幸徼幸也】有纵君而无谏臣【纵放纵也】有冐上而无忠下【冐扺冐言贪也】君臣上下各厌其私以纵其囘【厌足也囘邪也】民各有心无所据依【据杖也】以是处国不亦难乎【晋语】
　　国君死社稷【死其所受于天子也谓见侵伐也传曰国灭君死之正也】大夫死众士死制【死其所受于君众谓军师制谓君教令所使为之　曲礼下】
