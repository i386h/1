<!-- { "loadSidebar": true } -->
　　右陈器　记抗木刋【剥削之古文刋为竿　疏曰刋削也而云剥者本无皮者直削之有皮者剥乃削之故兼言剥】茵着用荼实绥泽焉【荼火奴反荼茅秀也绥廉姜也泽泽蕳也皆取其香且御湿　御鱼吕反刘本作衙音御　疏曰茵者非直用茅秀兼实绥泽取其香知且御湿者以其在棺下湏御湿之物故与荼皆所以御湿】苇苞长三尺一编【用便易也　疏曰言便易者苇草即长截取三尺一道编之用便易故也】菅筲三其实皆瀹【菅古顽反筲所交反瀹余若反　米麦皆湛之汤未知神之所享不用食道所以为敬　湛子廉反又子廕反　疏曰经直云筲三黍稷麦不辨苞之所用及黍稷生熟故记人明之是以云筲用菅草黍稷皆淹而渍之以其鬼神幽暗生者不见故淹而不熟以其不知神之所飨故也云不用食道所以为敬者案檀弓云饭用米贝不以食道食道亵则不敬】弓矢之新沽功【沽音古注同　设之宜新沽示不用今文沽作古　疏曰自此尽篇末论死者用器弓矢麤恶之事以其正经直云用器弓矢不辨弓矢善恶及弓矢之名故记人明之设之宜新者为死者宜用新物云沽示不用者沽谓麤为之】有弭饰焉【弭面耳反　弓无缘者谓之弭弭以骨角为饰　缘以绢反　疏曰案尔雅云弓有缘谓之弓无缘谓之弭孙氏云缘繋约而漆之无缘不以系约骨饰两头是此弭也诗云象弭鱼服是用象骨弓服既用骨明两头亦得用故郑总云骨角为饰】亦可张也【亦使可张　疏曰此死者之弓虽不射而沽略亦使可张故曰亦也】有柲【柲弓檠弛则缚之于弓褁备损伤以竹为之诗云竹柲绲縢古文柲作柴　弓檠音景弛式氏反绲古本反縢大登反　疏曰冬官弓人造弓之时弓成纳之檠中以定往来体此弓檠谓凡平弛弓之时以竹状如弓缚之于弓里亦名之为柲者以若马柲然马柲所以制马弓柲所以制弓使不顿伤故谓之柲引诗云竹柲绲縢者绲绳也縢约也谓以竹为柲以绳约之此经之柲虽麤略用亦如此】设依挞焉【挞他达反　依纒也挞弣侧矢道也皆以韦为之今文挞为铦　疏曰言依者谓以韦依纒其即今时弓是也云挞弣侧矢道者所以挞矢令出谓生时以骨为之弣侧今死者用韦依与挞皆以韦为之异于生者也】有韣【韣音独　韣弓衣也以缁布为之　疏曰月令云带以弓韣故知韣弓衣也郑知用缁布为之者此无正文郑验当时弓衣用缁布而言也】翭矢一乘骨镞短卫【翭音侯又音候镞子木反一音七木反翭犹也物而射之矢也四矢曰乘骨镞短衞亦云不用也生时翭矢金镞几为矢五分笴长而羽其一　射食亦反笴古老反　疏曰言候物而射之者案司弓矢郑注云可以伺候射敌之近者及禽兽郑君两注语异义同云骨镞短卫亦示不用也者案上文沽功郑云示不用故此亦云云生时翭矢金镞者此亦尔雅释器文案彼云金镞翦羽谓之翭是也此言短羽即翦羽也云凡为矢五分笴长而羽其一者案周礼矢人上陈五矢下乃云五分其长而羽其一故云凡以广之也案郑彼注云矢笴长三尺五分羽一则六寸也谓之羽者指体而言谓之卫者以其无羽则不平正羽所以防卫其矢故名羽为卫】志矢一乘轩輖中亦短卫【輖音周字林云重也一曰□也又音吊　志犹拟也习射之矢书云若射之有志輖也无镞短衞亦示不用生时志矢骨镞凡为矢前重后轻也　音至又作絷音同又字林竹力反　疏曰云志犹拟也者凡射志有所准拟故云志犹拟也云习射之矢者案司弓矢郑注云恒矢之属轩輖中所谓志以此言之则此恒矢也在八矢之下知是习射矢者以其矢中特轻于习射宜也案六弓唐弓大弓亦授习射者则此矢配唐大也引尚书盘庚者证志为准拟之事輖者郑读輖从以其车傍周非是轩之故读从执下至云无镞短衞亦示不用者知此矢无镞者上经翭矢言骨镞此经不云镞故知无镞示不用也若然翭矢生时用金镞死用骨镞志矢生时用骨镞死则令去之云生时志矢骨镞者亦尔雅释器文案彼云骨镞不翦羽谓之志此志矢是也云凡为矢前重后轻也者案司弓矢郑注云凡矢之制枉矢之属五分二在前三在后杀矢之属三分一在前二在后矰矢之属七分三在前四在后恒矢之属轩輖中若然前重后轻者据杀矢翭矢枉矢絜矢矰矢茀矢而言引之者证此志是恒矢庳矢无前重后轻之义但周礼有八矢唯用此二矢者以其八矢之内翭矢居前最重恒矢居后最轻既不尽用故取其首尾者也　本经记】
　　彻奠巾席俟于西方主人要节而踊【巾席俟于西方祖奠将用焉要节者来象升丈夫踊去象降妇人踊彻者由明器北西面既彻由重南东不设于序西南者非宿奠也宿奠必设者为神凭依之久也　疏曰彻迁祖奠者为将还迁车更设祖奠云巾席俟于西方祖奠将用焉者以下经云祖还车还车讫布席设祖奠则布此巾席也故巾席俟祖奠在西方也云节者来象升丈夫踊去象降妇人踊者案上篇彻小敛大敛奠时皆升自阼阶丈夫踊降自西阶妇人踊今奠在庭无升降之事直有来往故云来象升丈夫踊去象降妇人踊但此经直云主人要节知有妇人亦踊者以下经彻祖奠时云彻者人丈夫踊设于西北妇人踊注云犹阼阶升时也彻设于柩车西北亦犹序西南是男子妇人并有踊文则知此要节踊内亦兼妇人也云彻者由明器北西面既彻由重南东者凡奠于堂室者皆升自阼阶降自西阶奠于庭者亦由重北东方来陈由重北而西彻讫由重南而东象升自阼阶降自西阶也但设奠于柩车西而东面则彻奠由奠东而西而彻之也云不设于序西南者非宿奠也者以其大敛小敛奠及夕奠乃皆经宿故皆设之于序西南为神冯依此迁祖奠旦始设之今日侧彻之未经宿即彻故不设于序西南也】袒【为将祖变疏曰下经商祝御柩乃祖是将祖故此主人袒袒即变也】商祝御柩【亦执功布居前为还柩车为节　还刘音患　疏曰商祝御柩者谓居柩车之前却行诏倾亏使执披人知其节度云亦执功布者丅经商祝执功布以御柩执披故此亦如之而执功布】乃祖【还柩乡外为行始　疏曰商祝既执功布为御乃还柩车使辕乡外也祖者始也为行始去载处而已也】踊袭少南当前束【主人也柩还则当前束南　疏曰前袒为祖变今既祖讫故踊而袭云主人也者前袒是主人则此袭亦主人也经云少南郑云则当前束南者以其车未还之时当前束近北今还车亦当前束少南】妇人降即位于阶间【为柩将去有时也位东上　疏曰妇人降者以柩还乡外阶间空故妇人从堂上降在阶间云为柩将去有时者即明旦遣而行之是时也今此为行始也云位东上者以堂上时妇人在阼阶西面统于堂下男子今柩车南还男子亦在车东故妇人降亦东上统于男子也妇人不向车西者以车西有祖奠故辟之在车后】祖还车不还器【祖有行渐车亦宜乡外也器之陈自已南上疏曰祖还车者为载时向北今为行始故须还乡南故郑云祖有行渐车亦宜乡外也不还器者郑云器之陈自已南上南上者即上文茵下注云茵在抗木上陈器次而北是也】祝取铭置于茵【重不藏故于此移铭加于茵上　疏曰初死为铭置于重啓殡祝取铭置于重祖庙又置于重今将行置于茵者重不藏拟埋于庙门左茵是入圹之物铭亦入圹之物故于此移铭加于茵上也士无廞旌唯有乘车所建摄威之旃并此铭旌而已大夫以上有廞旌通此二旌则皆备三旌也】二人还重左还【重与车马还相反由便也　疏曰云重与车马还相反由便也者以车马至中庭之东以右还乡门为便重在门内而乡北人在其南以左还乡门为便是以二者虽相反各由其便】布席乃奠如初主人要节而踊【车已祖可以为之奠也是之谓祖奠疏曰云主人要节而踊者祖奠既与迁祖奠同车西又皆从车而来则此要节而踊一与迁祖奠同云车已】
　　【祖可以为之奠也者奠本为柩设其柩未安不得设奠今车已还名之曰祖尸柩已定可以为奠也】荐马如初【柩动车还宜新之也　疏曰上已荐马今又荐马者以柩车动而乡南为行始宜新之故荐马如初也】宾出主人送
　　右祖奠荐马　记祖于庭【详见防礼义】　祖还车不易位【还音患　为乡外耳未行　疏曰案正经乃祖还乘车道车槀车不辨还之逺近故记人明之虽还车不易本位为乡外耳上经未还车车在阶间妇人在堂上还车去阶间妇人降堂下若然则是还车易位而云不易位者以三分其庭为三位车虽去阶闲犹不离三分其庭一在北之位据大判而言不易位也】执披者旁四人【前后左右各二人　疏曰前后左右各二人者谓前之左右后之左右则一旁四人两旁则八人上经郑注云备倾亏也　本经记】　祝馔祖奠于主人之南当前辂北上巾之【言馔于主人之南当前辂则既祖祝乃馔　疏曰正经直云祖还车及还重讫乃奠如初不云馔处故记人明之既祖祝乃馔者以其未祖以前柩车乡北辂在主人之北今云馔于主人之南明知既祖还乃乡馔之　同上】
　　有司请葬期【亦因在外位时　疏曰上啓期祖期事毕在外位故此亦因事毕出在外位时请葬期也】入复位【主人也自死至于殡自啓至于葬主人及兄弟恒在内位　疏曰自死至于殡在内位据殡宫中目啓至于葬在南位据在祖庙中处虽不同在内不异故总言之云在内位者始死未小敛已前位在尸东小敛后位在阼阶下若自啓之后在庙位亦在阼阶下也】
　　右请葬期
