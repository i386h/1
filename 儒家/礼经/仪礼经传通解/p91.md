<!-- { "loadSidebar": true } -->
　　厥明司宫尊于东楹之西两方壶膳尊两甒在南有丰幂用锡若絺缀诸箭盖幂加勺又反之皆尊酒在北【膳尊君尊也后陈之尊之也丰以承尊也说者以为若井鹿卢其为字从豆声近似豆大而卑矣幂覆尊巾也锡细布也絺细葛也箭篠也为幂盖卷辟缀于篠横之也又反之为覆勺也皆尊二者皆有酒之尊重本也酒在北尊统于君南为上也唯君面尊言专也今文锡或作緆絺或作绤古文箭作晋　疏曰按燕义诸侯射先行燕礼此陈设器物与燕礼同但文有详略耳鹿卢即塟下棺碑间重鹿卢之类其形两头大而中央小今见井上竖柱夹之以索绕而挽之是也其为字从豆为形以为声既用豆为形故其制还近似乎豆但豆口径尺柄亦长尺其制小而髙此承尊之丰口足径各宜差寛中央亦大共高尺比于豆差短故云近似豆而卑但斲一大木为之取其安穏此丰若在宗庙或两君燕亦谓之坫致爵于其上锡细布者丧服记曰锡者十五升抽其半无事其缕有事其布曰锡故知锡是细布也谓之锡者治其布使之滑易也唯君面尊谓人君燕臣子专其恩故尊鼻向君若乡饮酒尊于房户之间宾主夹之则不得专矣】尊士旅食于西鑮之南北面两圜壶【旅众也士众食未得正禄谓庶人在官者圜壶变于方也贱无酒　疏曰前设县时鑮南更有一建鼔今设尊不应在鼓北而云鑮南者其实在鼔南门西北面与燕礼同而云鑮南者遥继鑮而言必继鑮者乐以县为主故也】又尊于大侯之乏东北两壶献酒【为仆人巾车糁侯豻侯之获者献读为沙沙酒浊特泲之必摩沙者也两壶皆沙酒郊特牲曰汁献涗于醆酒服不之尊俟时而陈于南统于侯皆东面　疏曰知为仆及获者以其皆有功又下文以此尊献之也知沙酒浊者以五齐从下向上差之醍沈清于泛醴郁鬯又在五齐之上故知也云特泲之必摩沙者也者此解名沙酒之意引郊特牲者此以五齐中取醆酒盎齐泲郁鬯之事也献沙也泲郁鬯之时和盎齐以手摩沙出其香汁涗清也泲之使清也此为仆以下卑贱之人而献郁鬯者此所得献皆因祭侯谓侯之神故用郁鬯也知此不为大侯服不设者以下文云服不之尊东面南上故云俟时而陈也】设洗于阼阶东南罍水在东篚在洗西南陈设膳篚在其北西面【或言南陈或言西面异其文也　疏曰言南陈亦西面言西面亦南陈其实所从言异尊君故也】又设洗于获者之尊西北水在洗北篚在南东陈【亦统于侯也无爵因服不也有篚为奠虚爵也服不之洗亦俟时而陈于其南　疏曰言亦统者因上文设尊两献酒注而云也】小臣设公席于阼阶上西乡司宫设宾席于户西南面有加席卿席宾东东上小卿宾西东上大夫继而东上若有东面者则北上席工于西阶之东东上诸公阼阶西北面东上【唯宾及公席布之也其余树之于位后耳小卿命于其君者也席于宾西射礼辨贵贱也诸公大国有孤卿一人与君论道亦不典职如公矣　疏曰知宾及公席布之其余树之于位后者下文更有孤卿大夫席文故知也此实未布而言布之者欲辨尊卑也孤尊而后言之者有无不常定也小卿命于其君者按王制云大国三卿皆命于天子次国三卿二卿命于天子一卿命于其君小国亦三卿一卿命于天子二卿命于其君若言小卿据次国已下有之射礼辨贵贱者决燕礼大小卿皆在尊东西无小卿位彼主于燕不辨贵贱故也云与君论道亦不典职如公矣者约成周建官之意】官馔【百官各馔其所当供之物　疏曰燕礼言宰此言官者欲见非独宰故郑云百官各馔】
　　右陈器设位具馔
　　羮定【亨肉熟也射义曰诸侯之射也必先行燕礼燕礼牲用狗】射人告具于公公升即位于席西乡小臣师纳诸公卿大夫诸公卿大夫皆入门右北面东上士西方东面北上大夫在于侯之东北北面东上士旅食者在士南北面东上小臣师从者在东堂下南面西上【大夫在于侯东北士旅食者在士南为有侯入庭深也小臣师正之佐也正相君出入君之大命　疏曰燕礼士旅食者立于门西东上此不继门而在士南继士者为有侯故入庭深也下有小臣正正长也故以师为佐小臣正如天子大仆故引大仆职解之也】公降立于阼阶之东南南乡小臣师诏揖诸公卿大夫诸公卿大夫西面北上揖大夫大夫皆少进【诏告也变尔言揖亦以其入庭深也上言大夫误衍耳　疏曰燕礼言尔以其近门去君逺而言尔尔近也移也揖之使移近此入深庭故不言尔而言揖揖之而已不须移近之也云上言大夫误衍者以其大夫与公卿面有异故下别言大夫少进明上有大夫误衍大夫大夫四字也】
　　右即位
　　大射正摈【大射正射人之长】摈者请宾公曰命某为宾【某大夫名】摈者命宾宾少进礼辞【命宾者东面南顾辞辞以不敏】反命【以宾之辞告于君】又命之宾再拜稽首受命【又复】摈者反命宾出立于门外北面公揖卿大夫升就席小臣自阼阶下北面请执幂者与羞膳者【请士可使执君两甒之幂及羞脯醢庶羞于君者方圜壶献无幂　疏曰知请士者据燕礼而知云方圜壶献无幂者方圜壶臣尊献获者尊皆无幂】乃命执幂者执幂者升自西阶立于尊南北面东上【命者于西阶前以公命命之东上执尊之幂为上羞膳者从而东由堂东升自北阶立于房中西面南上不言命者不升堂略之　疏曰知命之在西阶前者以其小臣位在东堂下于阼阶以公命乃就西阶命执幂者以其执幂者士位在西故也云羞膳者从而东者已于燕礼释讫云不升堂者但不由南方升略之升自北堂是亦升堂矣】膳宰请羞于诸公卿者【膳宰请者异于君也　疏曰不言命者对君言命于臣略之】
　　右请立賔及执事者
　　摈者纳宾宾及庭公降一等揖宾宾辟【及至也辟逡遁不敢当盛　疏曰公降一等揖宾不请賔至位就席者以宾与主人为礼礼不参故不请也此言宾辟燕礼不言文略也】公升即席【以宾将与主人为礼不参之】奏肆夏【肆夏乐章名今亡吕叔王云肆夏时迈也时迈者太平廵守祭山川之乐歌其诗曰明昭有周式序在位又曰我求懿徳肆于时夏奏此以延賔其着宣王徳劝贤与周礼曰宾出入奏肆夏　疏曰周礼钟师云以钟鼔奏九夏杜子春引吕叔玉以为肆夏时迈也郑破云九夏皆诗篇名亦颂之类载在乐章乐崩亦从而亡今又引吕叔玉于下者以无正文叔玉或为一义故两解之也云奏此以延宾其着宣王徳劝贤与者今国君歌此诗延賔入者其欲着明诸侯宣布王之徳以劝贤人使有徳言与者郑以义解之无正文故云与以疑之也云周礼曰宾出入奏肆夏者按大司乐云王出入则令奏王夏尸出入则令奏肆夏牲出入则令奏昭夏下云大飨不入牲其他皆如祭祀大飨谓飨宾客故郑约此为文也】宾升自西阶主人从之宾右北面至再拜宾答再拜【主人宰夫也又掌宾客之献饮食君于臣虽为宾不亲献以其莫敢亢礼】
　　右纳宾
　　主人降洗洗南西北面【宾将从降乡之不于洗北辟正主　疏曰乡饮酒乡射主人降洗洗北南面是正主此宰夫代君为主故不于洗北南面也】宾降阶西东面主人辞降宾对【对答】主人北面盥坐取觚洗宾少进辞主人坐奠觚于篚兴对宾反位【宾少进者所辞异宜违其位也献不用爵辟正主】主人卒洗宾揖升【宾毎先升尊也】主人升宾拜洗主人宾右奠觚答拜降盥宾降主人辞降宾对卒盥宾揖升主人升坐取觚【取觚将就瓦甒酌膳】执幂者举幂主人酌膳执幂者盖幂酌者加勺又反之【反之复勺】筵前献賔賔西阶上拜受爵于筵前反位主人宾右拜送爵【宾既拜于筵前受爵退复位】宰胥荐脯醢【宰胥宰官之吏也不使膳宰荐不主于饮酒变于燕】宾升筵庶子设折俎【庶子司马之属掌正六牲之体者也乡射记曰宾俎脊胁肩胏不使膳宰设俎为射变于燕】宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告旨执爵兴主人答拜【降席席西也防美也】乐阕【阕止也乐止者尊宾之礼盛于上也　疏曰此经与燕礼皆宾及庭奏肆夏宾拜酒主人答拜而乐阕郊特牲宾入大门而奏肆夏又曰卒爵而乐阕与此不同者彼注谓朝聘者故卒爵而乐阕此燕已臣子法故啐酒而乐阕也云尊宾之礼盛于上者宾及庭而奏肆夏至升堂饮酒乐乃止是尊宾之礼盛于堂上者也】宾西阶上北面坐卒爵兴坐奠爵拜执爵兴主人答拜
　　右主人献宾
　　宾以虚爵降【既卒爵将酢也】主人降宾洗南西北面坐奠觚少进辞降主人西阶西东面少进对宾坐取觚奠于篚下盥洗【篚下篚南】主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵【宾南面授爵乃于左拜凡授爵乡所受者】主人坐祭不啐酒【辟正主也未荐者臣也】不拜酒【主人之义燕礼曰不拜酒不告旨】遂卒爵兴坐奠爵拜执爵兴宾答拜主人不崇酒以虚爵降奠于篚【不崇酒辟正君也崇充也谓谢酒恶相充实】宾降立于西阶西东面【既受献矣不敢安盛　疏曰以堂上为盛故降下下文于酬宾降筵西东南面立注云不立于序内位弥尊燕礼注云位弥尊礼弥卑是未酬已前礼盛者也】摈者以命升宾宾升立于西序东面【命公命也东西墙谓之序　疏曰知公命者命由尊者出也】
　　右宾酢主人
　　主人盥洗象觚升酌膳东北面献于公【象觚觚有象骨饰者也取象觚东面不言实之变于燕　疏曰取象觚东面者乡公为敬故也燕礼云实之主于饮酒此云酌不云实之主于射略于饮酒故也】公拜受爵乃奏肆夏【言乃者其节异于宾疏曰宾及庭奏此君受爵乃奏是其节异故也云乃者缓辞也】主人降自西阶阼阶下北面拜送爵宰胥荐脯醢由左房庶子设折俎升自西阶【自由也左房东房也人君左右房乡射记曰主人俎脊胁臂肺也　疏曰人君有左右房故云左房大夫士东房而已故不言左以无右所对故也】公祭如宾礼庶子赞授肺不拜酒立卒爵坐奠爵拜执爵兴【凡异者君尊变于宾　疏曰使庶子授肺不拜酒立卒爵之等皆异于宾也】主人答拜乐阕升受爵降奠于篚
　　右主人献公
　　更爵洗升酌散以降酢于阼阶下北面坐奠爵再拜稽首公答拜【更易也易爵不敢袭至尊古文更为受】主人坐祭遂卒爵兴坐奠爵再拜稽首公答拜主人奠爵于篚
　　右公酢主人
　　主人盥洗升媵觚于宾酌散西阶上坐奠爵拜宾西阶上北靣答拜【媵送也散方壶之酒也古文媵皆作腾】主人坐祭遂饮宾辞卒爵兴坐奠爵拜执爵兴宾答拜【辞者辞其代君行酒不立饮也比于正主酬也　疏曰上文公饮立卒爵此则坐饮故以公决之云比于正主酬也者谓于乡饮酒乡射是正主酬賔之节也】主人降洗宾降主人辞降宾辞洗卒洗宾揖升不拜洗【不拜洗酬而礼杀也】主人酌膳宾西阶上拜受爵于筵前反位主人拜送爵宾升席坐祭酒遂奠于荐东【遂者因坐而奠之不北面也奠之者酬不举也　疏曰云不北面也者此决乡饮酒乡射賔北面坐奠觯于荐东注皆云酬酒不举引曲礼君子不尽人之欢不竭人之忠以全交也】主人降复位宾降筵西东南面立【賔不立于序内位弥尊　疏曰按燕礼注云位弥尊者礼弥卑引杂记一张一弛盖对酢时立于西序之时不降于下礼稍卑位稍尊此在席西东南面位弥尊礼弥卑】
