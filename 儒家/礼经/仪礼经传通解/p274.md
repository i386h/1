<!-- { "loadSidebar": true } -->
　　问诸子思曰昔者子之先君子丧出母乎曰然【礼为出母期父卒为父后者不服耳】子之不使白也丧之何也子思曰昔者吾先君子无所失道道隆则从而隆道汚则从而汚【汚犹杀也有隆有杀进退如礼】伋则安能【自予不能及】为伋也妻者是为白也母不为伋也妻者是不为白也母故孔氏之不丧出母自子思始也【记礼所由废非之　疏曰案丧服齐衰杖期章出妻之子为母又云出妻之子为父后者则为出母无服传云与尊者为一体不敢服其私亲是也子思既在子上当为出母有服故门人疑而问之云子之先君子谓孔子也今子丧出母乎子思曰然然犹如是也言是丧出母故也伯鱼之母被出死期而犹哭是丧出母也子思曰昔者吾先君子无所失道者道犹礼也言吾之先君子无所失道道有可隆则从而隆谓父在为出母宜加隆厚为之着服道汚者汚犹杀也若礼可杀则从而杀谓父卒子为父后上继至尊不敢私为出母礼当减杀则不为之着服伋则安能者子思自以才能浅薄不及圣祖故云伋则何能郑云自予不能及予犹许也自许不能及也　檀弓】　丧服兄弟之子犹子也葢引而进之也嫂叔之无服也葢推而逺之也【或引或推　疏曰记者録丧服中有下三事兄弟之子期姑姊妹出适大功皆丧服经文嫂叔无服丧服传文已子服期昆弟之子应降一等服大功今乃服期故云引也昆弟相为服期其妻应降一等服大功今乃使之无服是推使疏而斥逺之也何平叔云夫男女相为服不有骨肉之亲则有尊卑之异也嫂叔亲非骨肉不异尊卑恐有混交之失推而使无服也】姑姊妹之薄也葢有受我而厚之者也【欲其一心于厚之者姑姊妹嫁大功夫为妻期　疏曰姑姊妹未嫁之时为之厚今姑姊妹出嫁之后为之薄葢有夫壻受我之厚重而亲之欲一心事于厚重故我为之薄也　同上】　四世而缌服之穷也五世袒免杀同姓也六世亲属竭矣【四世共高祖五世高祖昆弟六世以外亲尽无属　疏曰四世谓上至高祖下至己兄弟同承高祖之后为族兄弟相报缌麻是服尽于此故缌麻服穷是四世也为亲兄弟期一从兄弟大功再从兄弟小功三从兄弟缌麻共承高祖为四世而缌服尽也五世谓共承高祖之父者也言服袒免而无正服减杀同姓也六世谓共承高祖之祖者也言不复袒免同姓而已故云亲属竭矣大传】　絶族无移服【移本作施同以豉反　族昆弟之子不相为服　疏曰此节论亲尽则无服絶族者谓三从兄弟同高祖者为族兄弟缌麻族兄弟之子及四从兄弟为族属既絶故无移服在旁而及曰移言不延移而及之也】亲者属也【疏曰谓有亲者则有服各以其属而为之服　同上】　丧纪以服之轻重为序不夺人亲也【纪犹事也】五庙之孙祖庙未毁虽及庶人冠取妻必告死必赴不忘亲也刑于隐者不与国人虑兄弟也弗吊弗为服哭于异姓之庙为忝祖逺之也素服居外不聴乐私丧之也骨肉之亲无絶也【文王世子】　白虎通义曰弟子为师服者弟子有君臣父子朋友之道也故生则尊敬而亲之死则哀痛之恩深义重故为之隆服入则绖出则否　哀公问曰绅委章甫【委曲貌章甫冠名也】有益于仁乎孔子作色而对曰君胡然焉衰麻苴杖者志不存乎乐非耳弗闻服使然也【家语】斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之于衣服者也【详见丧服制度】　斩衰何以服苴苴恶貌也所以首其内而见诸外也【苴七余反见贤遍反　疏曰苴是黎黒色故为恶貌也　闲传】　绖也者实也【所以表哀戚　檀弓】　或问曰冠者不肉袒何也【冠音官　怪冠衣之相为也】曰冠至尊也不居肉袒之体也故为之免以代之也【免音问　言身无饰者不敢冠冠为防尊服肉袒则着免免状如冠广一寸　疏曰解冠不必袒袒不必冠之意也此冠不居肉袒者谓心既悲哀肉袒形防故不可防其尊服而冠也若有吉事而内心肃敬则虽袒而着冠故郊特牲云君袒而割牲是也】然则秃者不免伛者不袒跛者不踊非不悲也身有锢疾不可以备礼也故曰丧礼唯哀为主矣女子哭泣悲哀击胸伤心男子哭泣悲哀稽颡触地无容哀之至也【秃吐録反伛于偻反又纡矩反跛补祸反又彼我反锢音故稽音启颡桑朗反　将踊先袒将袒先免此三疾俱不踊不袒不免顾其所以否者各为一耳击胸伤心稽颡触地不踊者若此而可】或问曰免者以何为也【为于伪反　疏曰怪成人肉袒之时须着免今非成人肉袒亦有着免故问之】曰不冠者之所服也礼曰童子不缌唯当室缌缌者其免也当室则免而杖矣【不冠者犹未冠也当室谓无父兄而主家者也童子不杖不杖者不免当室则杖而免免冠之细别以次成人也缌者其免也言免乃有缌服也　疏曰不冠谓童子未冠故着免也童子不缌者丧服经文记者引之故称礼曰不缌言不为族人着缌服也唯当室缌者谓童子无父兄当室主家事乃为族人着缌服缌者其免也者记者云所以此童子为族人得着缌者以其无父兄当室之时即着免也孤儿当室则得免而杖为族人得着缌也不当室则不得免及杖也　问丧】　男子冠而妇人笄男子免而妇人髽其义为男子则免为妇人则髽【冠古乱反髽则瓜反　别男女也　疏曰此明男子妇人冠笄髽免相对之节其义为男子则免为妇人则髽者庾蔚云其义于男子则免妇人则髽独以别男女而已非别有义也贺玚云男去冠犹妇人去笄义尽于此无复别义详见制度】　　或问曰杖者何也曰竹桐一也故为父苴杖苴杖竹也为母削杖削杖桐也【言所以杖者义一也顾所用异耳】或问曰杖者以何为也曰孝子丧亲哭泣无数服勤三年身病体羸以杖扶病也【言得杖乃能起也数或为时】则父在不敢杖矣尊者在故也堂上不杖辟尊者之处也堂上不趋示不遽也此孝子之志也人情之实也礼义之经也非从天降也非从地出也人情而已矣【辟音避处昌虑反遽其虑反　父在不杖辟尊者之处不杖有事不趋皆为其感动使之忧戚也　疏曰堂上是父之所在辟尊者之处所以为母堂上故不杖也为母所以堂上不为趋者示父以闲暇不促遽也若趋则感动父情使父忧戚故不杖不趋冀不悲哀于父也此孝子之志意人情之实事　问丧】　丧之裼也见美也【裼星厯反见贤遍反　君子于事以见美为敬　疏曰裘之裼也谓裘上加裼衣上虽加他服犹开露裼衣裼衣之美以为敬也】吊则袭不尽饰也【丧非所以见美也　玉藻】　白虎通义曰冠不以吊者不以吉服临人凶示助哀也　凡见人无免绖虽朝于君无免绖唯公门有税齐衰传曰君子不夺人之丧亦不可夺丧也【免音勉税吐活反　见人谓行求见人也无免绖绖重也税犹免也古者説或作税有免齐衰谓不杖齐衰也于公门有免齐衰则大功有免绖也　疏曰凡见人无免绖者谓已有齐衰之丧无免去绖重故也虽朝于君无免绖者以绖重纵徃朝君亦无免脱于绖也唯公门有税齐衰者谓已有不杖齐衰之丧至公门税去其衰绖犹不去也若杖齐衰及斩衰虽入公门衰亦不税也其大功非但税衰又免去绖也传曰君子不夺人之丧亦不可夺丧也解朝君无免绖之意引旧记以明之言君所以许臣不免绖而入朝以君子之人以已恕物不可夺人丧礼使之免绖故许着绖也亦不可夺丧也非但不夺人丧亦不可自夺丧所以已有重丧犹绖以见君申已丧礼也　服问】　男子除乎首妇人除乎带男子何为除乎首也妇人何为除乎带也男子重首妇人重带除服者先重者易服者易轻者易服者何为易轻者也斩衰之丧既虞卒哭遭齐衰之丧轻者包重者特既练遭大功之丧麻葛重齐衰之丧既虞卒哭遭大功之丧麻葛兼服之斩衰之葛与齐衰之麻同齐衰之葛与大功之麻同大功之葛与小功之麻同小功之葛与缌之麻同麻同则兼服之兼服之服重者则易轻者也【详见变除练受服及并有丧变服条】　不能三年之丧而缌小功之察放饭流歠而问无齿决此之谓不知务【孟子】

　　仪礼经传通解续卷十一
<经部,礼类,通礼之属,仪礼经传通解__仪礼经传通解续>
　　钦定四库全书
　　仪礼经传通解续卷十二
　　宋　黄干　撰
　　丧通礼丧礼十
　　补【丧礼有可以先后次第见者如士丧礼至卒哭袝练祥禫六篇是也亦有终丧通用而不可以次第见者各随其事析为门目补为此篇】
