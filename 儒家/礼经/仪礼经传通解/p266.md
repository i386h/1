<!-- { "loadSidebar": true } -->
　　女改服布深衣缟緫以趋丧【緫音揔　缟白绢也緫束髪也长八寸　详见变除始死变服条】　布緫箭笄髽【笄音鸡髽侧反　此妻妾女子子丧服之异于男子者緫束髪谓之緫者既束其本又緫其末箭笄篠竹也髽露紒也犹男子之括髪斩衰括髪以麻则髽亦用麻以麻者自项而前交于额上却绕紒如着防头焉小记曰男子冠而妇人笄男子免而妇人髽　篠素了反紒音计括如字刘音活　疏曰云谓之緫者既束其本又緫其末者为出紒后垂为饰者而言以其布緫六升与男子冠六升相对故知据出见者而言也又云髽露紒也犹男子之括髪者髽有二种案士丧礼曰妇人髽于室注云始死妇人将斩衰者去笄而纚将齐衰者骨笄而纚今言髽者亦去笄纚而紒也齐衰以上至笄犹髽髽之异于括髪者既去纚而以髪为大紒如今妇人露紒其象也其用麻布亦如着防头然是妇人髽之制也二种者一是未成服之髽即士丧礼所云者是也将斩衰者用麻将齐衰者用布二是成服之后露紒之髽即此经注是也云斩衰括髪以麻则髽亦用麻者案丧服小记云斩衰括髪以麻免而以布男子髻髪与免用布有文妇人髽用麻布无文郑以男子髻髪妇人髽同在小敛之节明用物与制度亦应不殊但男子阳以外物为名名为括髪妇人阴以内物为称称为髽为异耳】传曰緫六升长六寸箭笄长尺吉笄尺二寸【长直亮反　緫六升者首饰象冠数长六寸谓出紒后所垂为饰也　疏曰云箭笄长尺吉笄尺二寸者此斩之笄用箭下记云女子子适人为父母妇为舅姑用恶笄则檀弓南宫縚之妻之姑之丧云葢榛以为笄是也吉时大夫与士妻用象天子诸侯之后夫人用玉为笄今于丧中惟有此箭笄及榛二者若言寸数亦不过此二等以其斩衰尺吉笄尺二寸檀弓南宫縚之妻为姑榛以为笄亦云一尺则大功以下不得更容差降皆用一尺而已又曰男子冠六升此女子子緫用布当男子冠用布之处故同六升以同首饰故也云长六尺谓出紒后所垂为节也者若据其束本入所不见何寸数之有乎故郑以六寸据垂之者此斩衰六寸南宫縚妻为姑緫八寸以下虽无文大功当与齐同八寸缌麻小功同一尺吉緫当尺二寸与笄同也　详见丧服斩衰章父条】　齐衰带恶笄以终丧【笄所以卷髪带所以持身也妇人质于丧所以曰卷持者有除无变　卷俱免反　疏曰恶笄者榛木为笄也　小记】　箭笄终丧三年【亦于丧所以自卷持者有除无变　疏曰前云恶笄以终丧是女子为母也此云箭笄终丧三年谓女子在室为父也　同上】　女子子适人者为其父母妇为舅姑恶笄有首以髽【言以髽则髽有着笄者明矣着丁畧反疏曰此二者皆期服但妇人以饰事人是以虽居丧内不可顿去修容故使恶笄而有首云恶笄有首以髽髽笄连言则髽有着笄明矣】传曰笄有首者恶笄之有首也恶笄者栉笄也【栉庄乙反栉笄者以栉之木为笄或曰榛笄　榛庄巾反　疏曰案玉藻云沐栉用椫栉髪晞用象栉郑云椫白理木为栉栉即梳也以白理木为梳栉也彼椫木与象栉相对故郑云栉笄者以栉之木为笄云或曰榛笄者案檀弓云南宫縚之妻之姑之丧夫子诲之髽曰葢榛以为笄长尺而緫八寸彼为姑用榛木为笄此亦妇人为姑与后同但此用椫木彼用栉木不同耳葢二木俱用故郑两存之也　详见丧服女子子适人者为其父母条】　妾为女君君之长子恶笄有首布緫【疏曰与上文妇事舅姑齐衰同恶笄有首布緫也　详见齐衰母为长子条】　南宫縚之妻之姑之丧【縚吐刀反南宫縚字子容其妻孔子兄女】夫子诲之髽曰尔毋从从尔尔毋扈扈尔【毋音无从从音揔一音崇又仕江反扈音户　诲教也尔女也从从谓大髙扈扈谓大广尔语助　女音汝大音泰一音勅佐反】葢榛以为笄长尺而緫八寸【榛侧巾反木名又士邻反长直亮反　緫束髪垂为饰齐衰之緫八寸　疏曰夫子诲之作髽法曰尔毋从从尔尔毋扈扈尔者上尔为女下尔语辞言期之髽稍轻自有常法女造髽时无得从从而大髙又无得扈扈而大广既教以作髽又教以笄緫之法其笄用木无定故教之云葢用榛木为笄其长尺而束髪垂余之緫八寸丧服传云緫六升长六寸谓斩衰也故此齐衰长八寸也以二寸为差也以下亦当然无文以言之丧服箭笄长一尺吉笄长尺二寸榛笄长尺斩衰齐衰笄一尺降于吉笄二寸也但恶笄或用栉或用榛故丧服有栉笄故夫子称葢以疑之榛檀弓】　男子冠而妇人笄男子免而妇人髽【疏曰髽者形有多种有麻有布有露紒也其形有异同谓之髽也今辨男女竝何时应着此免髽之服男子之免乃有两时而惟一种妇人之髽则有三其麻髽之形与括髪如一以对男子括髪时也斩衰括发以麻则妇人于时髽亦用麻也男子括髪先去冠縰用麻妇人亦去笄縰用麻又知有布髽者案此云男子免对妇人髽男免既用布则妇人髽不容用麻也是知男子为母免则妇人布髽也知有露紒髽者丧服传云布緫箭笄髽衰三年明知此服竝以三年三年之内男不恒免则妇人不用布髽故知恒露紒也故郑注丧服云髽露紒也且丧服所明皆是成服后不论未成服麻布髽也何以知然丧服既不论男子之括免则不容说女服之未成义也既言髽衰三年益知恒髽是露紒也又就齐衰轻期髽无麻布何以知然案檀弓南宫縚之妻之姑之丧夫子诲之髽曰尔无緫緫尔尔无扈扈尔是但戒其髙大不云有麻布别物是知露紒悉名髽也又案奔丧云妇人奔丧东髽郑云谓姑姊妹女子子也去纚大紒曰髽若如郑防既谓是姑姊妹女子子等还为本亲父母等惟云去纚大紒不言布麻当知期以下无麻布也然露紒恒居之髽则有笄何以知然案笄以对冠男在丧恒冠妇则恒笄也故丧服妇为舅姑恶笄有首以髽郑云言以髽则髽有着笄者明矣以兼此经注又知恒居笄而露紒髽也此三髽之殊是皇氏之说今考校以为正有二髽一是斩衰麻髽二是齐衰布髽皆名露紒必知然者以丧服女子子在室为父箭笄髽衰是斩衰之髽用麻郑注以为露紒明齐衰用布亦谓之露紒髽也其义为男子则免为妇人则髽者以其义于男子则免妇人则髽独以别男女而已非别有义也贺□云男去冠犹妇人去笄义尽于此无复别义也小记　又案襄公四年臧纥救鄫侵邾败于狐骀国人逆丧者皆髽鲁于是乎始髽注髽麻髪合结也遭丧者多故不能备凶服髽而已疏曰髽之形制礼无明文先世儒者各以意说郑众以为枲麻与髪相半结之马融以为屈布为巾髙四寸着于颡上郑以为去纚而紒案檀弓记称南宫縚之妻孔子之兄女也縚母丧孔子诲之髽曰尔毋从从尔尔毋扈扈尔郑云从从谓太髙扈扈谓大广若布髙四寸则有定制何当虑其从从扈扈而诲之哉如郑去纚而空露其紒则髪上本无服矣丧服女子在室为父髽衰三年空露紒髪安得与衰共文而谓之髽衰也鲁人逆丧皆髽岂直露紒迎丧哉凶服以麻表髽字从髟是髪之服也杜以郑众为长故用其说言麻髪合结亦当麻髪半也于时鲁师大败遭丧者多妇人迎子迎夫不能备其凶服惟髽而已同路迎丧以髽相吊传言鲁于是始髽者自此以后遂以髽为吊服虽有吉者亦髽以吊人檀弓曰鲁妇人之髽而吊也自败于台鲐始也郑云时家家有丧髽而相吊知于是始髽者始用髽相吊也】
　　右妇人笄緫髽制【妇人首亦苴绖详见要绖篇妇人之带牡麻绖本疏】
　　司服掌王之吉凶衣服凡凶事服弁服【其服斩衰齐衰详见冠制条】衰三升三升有半其冠六升以其冠为受受冠七升
