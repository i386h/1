<!-- { "loadSidebar": true } -->
　　小宰受其含襚币玉之事【详见丧大记】　大宰以九式均节财用三曰丧荒之式【详丧通礼财用条】　大宗伯以丧礼哀死亡【哀谓亲者服焉疏者含襚　疏曰案士丧礼亲者不将命注云大功已上有同财之义无归含法郑云亲者服焉据大功亲已上直有服无含法若小功以下有含并有服也若然此据大夫已下而说天子诸侯虽无服其含襚则有之故春秋王使荣叔归含且赗士丧礼君使人襚明天子诸侯于臣子皆有含襚也　春官】宰夫凡邦之吊事掌其戒令与其币器财用凡所共
　　者【吊事吊诸侯诸臣币所用赙也器所致明器也凡丧始死吊而含襚葬而赗赠其间加恩厚则有赙焉春秋讥武氏子来求赙　疏曰吊谓王使人吊诸侯自吊诸臣须从王行者并有赠丧之具百官当共故宰夫总戒令之与其币器财用凡所共者也又曰檀弓云君临臣丧巫祝桃茢执戈恶之也此吊诸臣之法春秋左氏王使荣叔归含且赗是有吊法故云吊诸侯诸臣也云币所用赙也者公羊传口实曰含车马曰赗衣服曰襚币不入含襚赗中故知是赙也云凡丧始死吊而含襚葬而赗赠其间加恩厚则有赙焉者欲见赙非正礼其赙乃是于死者恩厚乃加之故礼记云吊丧弗能赙不问其所费是恩厚之义也云春秋讥武氏子来求赙者隠公二年公羊文案公羊云武氏子来求赙何以书讥何讥尔丧事无求求赙非礼何休云礼本为有财者制有则送之无则致哀而已不当求求则皇皇伤孝子心盖通于下何休云尔者嫌天子财多不当求少亦不可求故明皆不当求郑引此者见王于诸侯诸臣有归则尔诸侯诸臣亦不得求也顔路请子之车孔子不与亦是不合求故抑之也　天官】　太府凡邦国之贡以待吊用【此九贡之财所给也给吊用给凶礼之五事　疏曰大宗伯云凶礼哀邦国之事下云有丧礼荒礼吊礼禬礼恤礼五礼皆须以财货哀之故云给凶礼之五事】　职丧凡国有司以王命有事焉则诏赞主人【有事谓含襚赠赗之属诏赞者以告主人佐其受之郑司农云凡国谓诸侯国有司谓王有司也以王命有事职丧主诏赞主人谓凡国有司有司从王国以王命往】凡公有司之所共职丧令之趣其事【令令其当共物有司或言公或言国言国者由其君所来居其官曰公谓遣使奉命有赠之物各从其官出职丧当催督也疏曰令令其当供物者谓诸官依法合供给丧家者不待王命职丧依令式共之　春官】　诸侯使人吊其次含襚赗临皆同日而毕事【言五者相次同时】　吊者即位于门西东面其介在其东南北面西上西于门【宾立门外不当门】主孤西面【立于阼阶下】相者受命曰孤某使某请事客曰寡君使某如何不淑【受命受主人命以出也不言摈者丧无接宾也淑善也如何不善言君痛之甚使某吊】相者入告出曰孤某须矣吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位【出反门外位】含者执璧将命曰寡君使某含相者入告出曰孤某须矣【含玉为璧制其分寸大小未闻】含者入升堂致命子拜稽颡含者坐委于殡东南有苇席既葬蒲席降出反位【言降出反位则是介也春秋有既葬归含赗襚无讥焉皆受之于殡宫】宰夫朝服即丧屦升自西阶西面坐取璧降自西阶以东【朝服告邻国之礼也即就也以东藏于内也　疏曰吊者既为上客又赗者是上介则此含者襚者当是副介末介但含襚于死者为切故在先陈之】襚者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东【亦于席上所委璧之兆顺其上下】襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位宰夫五人举以东降自西阶其举亦西面【亦西面者亦襚者委衣时　疏曰上云委衣于殡东又云受爵弁受皮弁受端皆云如初是皆在殡东西面而向殡今云举者亦西面是亦如襚者西面也其服重者使执而入爵弁受于内霤皮弁受于中庭朝服受于西阶端受于堂既受处不同则陈于璧北亦重者在南凡诸侯相襚衣数无文据此其服有五又先路裒衣不以襚以外无文】上介赗执圭将命曰寡君使某赗相者入告反命曰孤某须矣陈乘黄大路于中庭北辀执圭将命客使自下由路西子拜稽颡坐委于殡东南隅宰举以东【辀辕也自率也下谓马也马在路之下觐礼曰路下四亚之客给使者也入设乗黄于大路之西客入则致命矣使或为史】凡将命乡殡将命子拜稽颡西面而坐委之宰举璧与圭宰夫举襚升自西阶西面坐取之降自西阶赗者出反位于门外【乃着言门外明礼毕将更有事　疏曰客使谓客之从者为客所使故曰客使隠元年公羊传云赗者盖以乗马束帛车马曰赗货财曰赙衣被曰襚谷梁云乗马曰赗衣衾曰襚贝玉曰含钱财曰赙又案释废疾云天子于诸侯含之赗之诸侯于卿大夫如天子于诸侯诸侯于士如天子于诸侯臣襚之赗之天子于二王之后含为先襚则次之赗为后诸侯相于如天子于二王之后郑知天子于二王后含襚赗者为约此杂记两诸侯相敌明天子于二王后亦相敌也知诸侯亦然者约杂记文郑知天子于诸侯含赗者约文五年荣叔归含且赗三传但讥兼礼不讥其数是也郑知天子于诸侯臣襚之赗之者约士丧礼诸侯于士有襚有赗明天子于诸侯臣亦然郑知诸侯于卿大夫如天子于诸侯者更无所尊明尊此卿大夫含之赗之也凡此于其妻亦如其夫知者约宰咺来归惠公仲子之赗又约鲁夫人成风之丧王使荣叔归含且赗以外推此可知】上客临曰寡君有宗庙之事不得承事使一介老某相执綍【上客吊者也临视也言欲入视丧所不足而给助之谦也其实为哭耳】相者反命曰孤某须矣临者入门右介者皆从之立于其左东上【入门右不自同于宾客】宗人纳宾升受命于君降曰孤敢辞吾子之辱请吾子之复位客对曰寡君命某毋敢视宾客敢辞宗人反命曰孤敢固辞吾子之辱请吾子之复位客对曰寡君命某毋敢视宾客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视宾客是以敢固辞固辞不获命敢不敬从【宾三辞而称使臣为恭也为恭者将从其命】客立于门西介立于其左东上孤降自阼阶拜之升哭与客拾踊三【拜客谢厚意】客出送于门外拜稽颡【疏曰谦言使一介老臣某助主人执其葬綍其实为哭而来上云孤某须矣是不出迎以主人悲戚无暇接宾去拜送者谢其劳辱来也　杂记】族之相为也赗赙承含皆有正焉　吊临赗赙睦友之道也【上二条详见吊条】　贷财曰赙舆马曰赗衣服曰襚玩好曰赠玉贝曰含赙赗所以佐生也赠襚所以送死也送死不及柩尸吊生不及悲哀非礼也故赗赠及事礼之大也【荀子　详见丧礼义】　诸侯相襚以后路与冕服先路与襃衣不以襚【不以己之正者施于人以彼不以为正服所用也后路贰车贰车行在后也　杂记】臣致襚于君则曰致废衣于贾人【贾音价　言废衣不必其以敛也贾人知物善恶也】敌者曰襚【衣送敌者死无谦故曰襚也　少仪】　君无襚大夫士毕主人之祭服亲戚之衣受之不以即陈【详见丧大记】　君使人襚彻帷主人如初襚者左执领右执要入升致命【详见士丧礼始死君使人襚】　亲者襚不将命以即陈【详见始死亲友襚】　庶兄弟禭使人以将命于室主人拜于位委衣于尸东牀上【同上】　朋友襚亲以进【同上】　亲者兄弟不以襚进【疏曰进谓执之将命也若非亲者相襚则摈者传辞将进以为礼节若有亲者相襚但直将进陈之不须执以将命也案士丧礼大功以上同财之亲襚不将命即陈于房中小功以下及同姓等皆将命　少仪】　有襚者则将命摈者出请入告主人待于位【详见士丧礼小敛奠后有襚者条】朋友亲襚如初仪【同上】　禭者以褶则必有裳执衣如
　　初升降自西阶以东【同上】　赗马入庙门【以其主于死者】赙马与其币大白兵车不入庙门【以其主于生人也兵车革路也虽为死者来陈之于外战伐田猎之服非盛者也周礼革路建大白以即戎　疏曰礼既祖讫而后赗马入设于庙庭而入门者欲以供驾魂车也故云主于死者以马助生人营丧曰赙马币谓以财货赙助主人丧用并是助主人之物故不将入庙故云以其主于生人也大白革路之旗兵车即革路也虽并为送丧之从车而其本是田战之具故不可入庙门故云战伐田猎之服非盛者也此谓诸侯有丧邻国之君有以大白兵车而赙之者】赙者既致命坐委之摈者举之主人无亲受也【丧者非尸柩之事不亲也举之举以东　柩音旧　疏曰坐犹跪也谓赙者跪委物于地主人摈者举而取之主人无亲受也者吉时若人馈物主人皆自拜受之若有丧主于哀戚凡有四方使者以物赙已悉不得拜受故使摈者受举之而已　少仪】若赙入告主人出门左西面宾东面将命主人拜宾坐委之【详见士丧礼亲宾赗奠赙赠】　知生者赙【同上】　吊丧弗能赙不问其所费【曲礼】　公赗纁束马两【公国君也赗所以助主人送葬也两马士制】摈者出请入告主人释杖迎于庙门外不哭【详见士丧礼公赗】　宾赗者将命【宾卿大夫士也】摈者出请入告出告须马入设宾奉币【详见士丧礼亲宾赗奠赙赠】　兄弟赗奠可也所知则赗而不奠【同上】　书赗于方若九若七若五【同上】　荐马马出自道行器茵苞器序从主人之史请读赗【详见士丧礼重出车马奠器从读赗】　若奠入告出以宾入将命如初士受羊如受马【详见士丧礼宾亲赗奠赙赠】　赠者将命摈者出请纳宾如初宾奠币如初若就器则重奠于陈凡将礼必请而后拜送【同上】主人袒乃行至于邦门公使宰夫赠纁束主人去
　　杖不哭由左听命宾由右致命【见士丧礼公使人赠】　知死者赠【见士丧礼亲宾赙赗奠赠】凡赠币无常【同上】　赠死不及尸非礼也【详见赗条】
