<!-- { "loadSidebar": true } -->
　　者礼乐之谓也【至犹达也行也】暴民不作诸侯宾服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣【长丁丈反　宾协也试用也】　大乐与天地同和大礼与天地同节【言顺天地之气与其数】和故百物不失【不失其性】节故祀天祭地【成物有功报焉】明则有礼乐【教人者】幽则有鬼神【助天地成物者也易曰是故知鬼神之情状与天地相似五帝徳説黄帝徳曰死而民畏其神者百年春秋传曰若敖氏之鬼然则圣人之精气谓之神贤知之精气谓之鬼】如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也【沿悦专反　沿犹因述也孔子曰殷因于夏礼所损益可知也周因于殷礼所损益可知也沿或作縁】故事与时并【举事在其时也礼器曰尧授舜舜授禹汤放桀武王伐纣时也】名与功偕【为名在其功也偕犹俱也尧作大章舜作大韶禹作大夏汤作大濩武王作大武各因其得天下之功】故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也【缀丁劣反簠音甫簋音鬼还音旋袭忌力反　缀谓鄼舞者之位也兆其外营域也】故知礼乐之情者能作识礼乐之文者能述【述谓训其义也】作者之谓圣述者之谓明明圣者述作之谓也　乐者天地之和也礼者天地之序也和故百物皆化序故羣物皆别【化犹生也别谓形体异也】乐由天作礼以地制【言法天地也】过制则乱过作则暴【过犹误也暴失文武之意】明于天地然后能兴礼乐也论伦无患乐之情也欣喜欢爱乐之官也【伦犹类也患害也官犹事也】中正无邪礼之质也庄敬恭顺礼之制也【质犹本也】若夫礼乐之施于金石越于声音用于宗庙社稷事乎山川鬼神则此所与民同也【言情官质制先王所専也】　王者功成作乐治定制礼【功成治定同时耳功主于王业治主于教民明堂位説周公曰治天下六年朝诸侯于明堂制礼作乐】其功大者其乐备其治辩者其礼具【辩音遍辩徧也】干戚之舞非备乐也【乐以文徳为备若咸池者孔子曰韶尽美矣又尽善也谓武尽美矣未尽善也】孰亨而祀非达礼也【亨普衡反　达具也郊特牲曰郊血大飨腥三献爓一献孰至敬不飨味而贵气臭也】五帝殊时不相沿乐三王异世不相袭礼【言其有损益也】乐极则忧礼粗则偏矣【粗仓都反　乐人之所好也害在淫侉礼人之所勤也害在倦畧】及夫敦乐而无忧礼备而不偏者其唯大圣乎【敦厚也】　天高地下万物散殊而礼制行矣流而不息合同而化而乐兴焉春作夏长仁也秋敛冬蔵义也仁近于乐义近于礼乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣天尊地卑君臣定矣卑髙己陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也【卑高谓山泽也位矣尊卑之位象山泽也动静隂阳用事小大万物也大者常存小者随阳出入方谓行虫也物谓殖生者也性之言生也命生之长短也象光耀也形体貌也】地气上齐天气下降阴阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也【暖况逺反　齐读为跻跻升也摩犹迫也荡犹动也奋迅也百化百物化生也】化不时则不生男女无辨则乱升天地之情也【辨别也升成也乐失则害物礼失则乱人】及夫礼乐之极乎天而蟠乎地行乎隂阳而通乎鬼神穷髙极逺而测深厚【蟠步丹反　极至也蟠犹委也高逺三辰也深厚山川也言礼乐之道上至于天下委于地则其间无所不之】乐着大始而礼居成物【着直畧反大音泰着之言处也大始百物之始生也】着不息者天也着不动者地也【着犹明白也息犹休止也易曰天行健君子以自强不息】一动一静者天地之间也【间谓百物也】故圣人曰礼乐云【言礼乐之法天地也乐静而礼动其并用事则亦天地之间尔】夫豢豕为酒非以为祸也而狱讼益繁则酒之流生祸也【豢音患　以谷食犬豕曰豢为作也言豢豕作酒本以享祀飬贤而小人饮之善酗以致狱讼】是故先王因为酒礼壹献之礼賔主百拜终日饮酒而不得醉焉此先王之所以备酒祸也【壹献士饮酒之礼百拜以喻多】故酒食者所以合欢也乐者所以象徳也礼者所以缀淫也【缀之劣反　缀犹止也】是故先王有大事必有礼以哀之有大福必有礼以乐之哀乐之分皆以礼终【乐音洛下所乐及乐其同分扶问反　大事谓死丧也】乐也者圣人之所乐也而可以善民心其感人深其移风易俗故先王着其教焉【着犹立也谓立司乐以下使敎国子　今按汉书旧本俗下有易字新本亦无唯荀悦作移人疾恐当以旧本为正】　乐也者施也礼也者报也【言乐出而不反而礼有往来也】乐乐其所自生而礼反其所自始乐章徳礼报情反始也【自由也】乐也者情之不可变者也礼也者理之不可易者也【理犹事也】乐綂同礼辨异【统同同和合也辨异异尊卑也】礼乐之説管乎人情矣【管犹包也】　穷本知变乐之情也着诚去伪礼之经也礼乐偩天地之情达神明之徳降兴上下之神而凝是精粗之体领父子君臣之节【偩音负粗七奴反　偩犹依象也降下也兴犹出也凝成也精粗谓万物大小也领犹理治也】是故大人举礼乐则天地将为昭焉【言天地将为之昭然明也】天地防合阴阳相得煦妪覆育万物然后草木茂区萌达羽翼奋角觡生蛰虫昭苏羽者妪伏毛者孕鬻胎生者不防而卵生者不殈则乐之道归焉耳【防许其反煦许具反妪于具反区古侯反觡古伯反虫直中反伏扶又反孕以证反鬻音育防音独殈况逼反　防读为熹熹犹蒸也气曰煦体曰妪屈生曰区无防曰觡昭晓也蛰虫以发出为晓更息曰苏孕任也鬻生也内败曰防殈裂也今齐人语有殈者】　乐者非谓黄钟大吕歌千扬也乐之末节也故童者舞之铺筵席陈尊俎列笾豆以升降为礼者礼之末节也故有司掌之【铺普胡反　言礼乐之本由人君也礼本着诚去伪乐本穷本知变】乐师辨乎声诗故北南而宗祝辨乎宗庙之礼故后尸商祝辨乎丧礼故后主人【辨犹别也正也谓鼓瑟琴也后尸居后赞礼仪此言知本者尊知末者卑】是故徳成而上艺成而下行成而先事成而后【行下孟反　徳三徳也行三行也艺才技也先谓位在上也后谓位在下也】是故先王有上有下有先有后然后可以有制于天下也【言尊卑备乃可制作以为治法】　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故徳辉动于内而民莫不承听理发诸外而民莫不承顺故曰致礼乐之道举而错之天下无难矣乐也者动于内者也礼也者动于外者也故礼主其减乐主其盈【礼主其减人所倦也乐主其盈人所欲也】礼减而进以进为文乐盈而反以反为文【进谓自勉强也反谓自抑止也文犹美也善也】礼减而不进则销乐盈而不反则放故礼有报而乐有反【放淫于声乐不能止也报读曰褒犹进也】礼得其报则乐乐得其反则安【得谓晓其义知其吉凶之归】礼之报乐之反其义一也【俱趋立于中不销不放也】

　　仪礼经传通解卷十四
　　钦定四库全书
　　仪礼经传通解巻十五
　　宋　朱子　撰
　　学礼九
　　书数
　　此一篇原阙

<经部,礼类,通礼之属,仪礼经传通解>
　　钦定四库全书
　　仪礼经传通解巻十六
　　宋　朱子　撰
　　学礼十
　　学记
　　发虑宪求善良足以謏闻不足以动众【謏思了反闻音问　宪法也言发计虑当拟度于法式也謏之言小也　今按动众谓耸动众听葢守常法用中材其効不足以致大誉】就贤体逺足以动众未足以化民【就谓躬下之体犹亲也今按逺谓踈逺之士下贤亲逺足以耸动众听使知贵徳而尊士然未有开导诱掖之方也故未足以化民】君子如欲化民成俗其必由学乎【所学者圣人之道在方册　今按此言唯教学可以化民使成美俗】玉不琢不成器人不学不知道是故古之王者建国君民敎学为先【谓内则设师保以敎使国子学焉外则有大学庠序之官】兊命曰念终始典于学其此之谓乎【典经也言学之不舍业也兊当为说字之误也】　虽有嘉肴弗食不知其旨也虽有至道弗学不知其善也【旨美也】是故学然后知不足敎然后知困【学则睹己行之所短敎则见己道之所未达】知不足然后能自反也知困然后能自强也故曰敎学相长也【强其丈反又其良反长丁丈反　自反求诸己也自强修业不敢倦　张子曰困者益之基也学者之病正在于不知困矣自以为知而问之不能答用之不能行者多矣】兊命曰学学半其此之谓乎【学学上胡孝反　言学人乃益己之学半】　古之教者家有塾党有庠术有序国有学【术当为遂声之误也古者仕焉而己者归敎于闾里朝夕坐于门门侧之堂谓之塾周礼五百家为党万二千五百家为遂党属于郷遂在逺郊之外】比年入学【比毗志反　学者毎嵗来入也】中年考校【中丁仲反　中犹间也郷遂大夫间嵗则考学者之徳行道艺周礼三嵗大比乃考焉】一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成【乐五孝反　离经断句絶也辨志谓别其心意所趣向也知类知事义之类也强立临事不惑也不反不违失师道　张子曰离经离析经之章句也事师而至于亲敬则学之笃而信其道也论学取友能讲论其学而取友必端也知类通违比物丑类是也九年者言其大畧人性有迟敏气有昬明岂可齐也强立而不反可与立也学至于立则自能不息以至于圣人而教者可以无恨矣　今按郑注张説皆是也辨志者自能分别其心所趋向如为善为利为君子为小人也敬业者专心致志以事其业也乐羣者乐于取益以辅其仁也博习者积累精专次第该徧也亲师者道同徳合爱敬兼尽也论学者知言而能论学之是非取友者知人而能识人之贤否也知类通达闻一知十而触类贯通也强立不反知止有定而物不能移也葢考较之法逐节之中先观其学业之浅深徐察其志行之虚实读者宜深味之乃见进学之验】夫然后足以化民易俗近者説服而逺者怀之此大学之道也【説音悦大音泰下司　怀来也安也】记曰蛾子时术之其此之谓乎【蛾鱼起反　蛾蚍蜉也蚍蜉之子微虫耳时术蚍蜉之所为其功乃复成大垤　疏曰蚍蜉所为谓衔土也】　大学始教皮弁祭菜示敬道也【皮弁天子之朝朝服也祭菜礼先圣先师菜谓芹藻之属】宵雅肄三官其始也【肄以二反宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗为始学者习之所】
