<!-- { "loadSidebar": true } -->
　　【一章澡麻带绖　本章】　公子为其母麻为其妻葛绖【麻者缌麻之绖带也葛绖者以葛为绖带　疏曰云麻者缌麻之绖带也者以绖有二麻上麻为首绖腰绖知一麻而含一绖者斩衰云苴绖郑云麻在首在腰皆曰绖故知此亦然知如缌之麻者以其此言麻缌麻亦云麻又见司服吊服环绖郑云大如缌之绖则此云子为母虽在五服外绖亦当如缌之绖故郑以此麻兼缌言之也　详见丧服父在为母条　以上十一条论首绖所用之才及有受无受之别】　苴绖大搹去五分一以为带齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带【搹音革　疏曰据郑注无问人之大小皆以九寸围之为正云去五分一以为带者以其首绖围九寸五分去一总七寸五分寸之一也绖带之等皆以五分破寸斩衰之绖围九寸者首是阳故欲取阳数极于九自齐衰以下自取降杀之义无所法象也　详见丧服斩衰传　此一条论首绖大小之异】苴绖大搹左本在下【盈手曰搹搹扼也中人之扼围九寸　疏曰云苴绖者麻之有蕡者也苴绖大搹左本在下者士丧礼文与此同彼此皆云苴绖大搹先据首绖而言也郑注无问其人之大小皆以九寸围之为正云左本在下者本谓麻根　同上】　牡麻绖右本在上【疏曰云牡麻绖右本在上者上章为父左本在下者则此为母故右本在上也　详见丧服齐衰传】　苴绖大鬲下本在左牡麻绖右本在上【苴绖斩衰之绖也牡麻绖者齐衰以下之绖也　详见士丧礼　此以上三条论首绖左右本】　其长殇皆九月缨绖其中殇皆七月不缨绖【绖有缨者谓其重也自大功已上绖有缨以一条绳为之小功已下绖无缨也　疏曰绖之有缨所以固绖犹冠之有缨以固冠亦结于颐下也五服之正无七月之服惟此大功中殇有之故礼记云九月七月之丧三时是也　详见丧服大功章】　大功牡麻绖缨【本章　此两条论首绖有缨无缨之别】
　　右首绖制
　　司服凡吊事弁绖服【弁绖者如爵弁而素加环绖绖大如缌之绖　疏曰爵弁之形以木为体广八寸长尺六寸以三十升布染为爵头色赤多黒少今为弁绖之弁其体亦然伹不同爵色之布而用素为之故云如爵弁而素云加环绖者凡五服之绖皆两股绞之今言环绖即与绞绖有异矣谓以麻为体又以一股麻为体纠而横纒之如环然故谓之环绖加于素弁之上故言加环绖也云绖大如缌之绖者吊服环绖大小无文但五服之绖缌绖最小吊服之绖亦不过之是以约同缌绖故云绖大如缌之绖也　详见补吊服】锡衰缌衰疑衰服皆弁绖【疏曰三衰皆同弁绖其妇人首服即郑注丧服云凡妇人吊服吉笄无首素总是也　详见锡衰缌衰疑衰之制条　又案大夫吊于命妇锡衰传疏云凡妇人相吊吉笄无首素总者女子子为父母卒哭折吉笄之首布总此吊服用吉笄无首素总又男子冠妇人笄相对妇人丧服又笄总相将上注男子吊用素冠故知妇人吊亦吉笄无首素总也　春官】　弁师王之弁绖弁而加环绖【弁绖王吊所服也其弁如爵弁而素而加环绖环绖者大如缌之麻绖纒而不纠司服职曰凡吊事弁绖服　疏曰云其弁如爵弁而素者案曽子问云麻弁绖郑云麻弁绖者布弁而加环绖也此不言麻者皆素为之故云而素也云而加环绖者谓先着素弁于下乃上加环绖故云加也环绖者大如缌之绖者缌麻绖五服之轻者吊服乃五服之外故约同之但缌之绖则两股此环绖以一股纒之不纠麤细同耳引司服者证弁绖是吊服之绖】诸侯及卿大夫之弁绖各以其等为之而掌其禁令【各以其等如其命数也弁绖之弁其辟积如冕缫之就然庶人吊者素委貌　夏官　今案曾子问云麻弁绖注曰麻弁绖者弁而加环绖又案杂记小敛环绖注曰大夫以上素爵弁而加此绖焉又丧大记君将大敛子弁绖即位于序端注曰子弁绖者未成服弁如爵弁而素此三条与司服弁师所谓弁绖其制竝同无少异者又案杂记小敛环绖疏家引郑注弁师云环绖者大如缌之麻绖纒而不纠今此所谓彼经注也则是疏家已合小敛环绖与吊事弁绖二者而一之矣岂弁绖本为吊服而设然亲始死孝子去冠或在道或小敛大敛不可无饰故大夫以上亦以素弁而加环绖耶当考】右弁绖之制【妇人相吊首服附见本篇疏　又案弁绖葛而葬则以葛为环绖虞祝免澡葛绖带亦是治葛以为之详见变除葬变服及虞变服条】
　　亲始死鸡斯【鸡斯当为笄纚声之误也　笄古兮反纚色买反徐所绮反　疏曰笄谓骨笄纚谓韬发之缯　详见丧礼义　右论笄纚】　小敛卒敛主人括发以麻【疏曰以用也括发用麻也详见变除篇】　卒敛冯尸主人髺髪袒【髺音括　髺髪者去笄纚而紒　紒音计　疏曰去笄纚而紒紒上着髺髪也　详见士丧礼　右两条论括发】　男子冠而妇人笄男子免而妇人髽【冠古乱反　别男女也别彼列反　疏曰此明男子妇人冠笄髽免相对之节但吉时男首有吉冠则女首有吉笄是明男女首饰之异故云男子冠而妇人笄若亲始死男去冠女则去笄若成服为父男则六升布为冠女则箭篠为笄为母男则七升布为冠女则榛木为笄故云男子冠而妇人笄也男子免而妇人髽者吉时首饰既异今遭齐衰之丧首饰亦别当袭敛之节男子着免妇人着髽故云男子免而妇人髽免者郑注士丧礼云以布广一寸自项中而前交于额上却绕紒也如着防头矣　着丁略反防七消反　详见妇人笄总髽制条　右论笄免髽】　斩衰括髪以麻为母括髪以麻免而以布【疏曰括髪以麻者自项以前交于额上却绕紒如着防头焉为母初丧至小敛后括髪与父礼同故亦云括髪以麻也免而以布者此谓为母与父异者也男女奉尸侇于堂讫主人拜宾即位若为父此时犹括髪若为母于此时以免代括髪故云为母又哭而免　丧服小记】　卒敛众主人免于房【众主人免者齐衰将袒以免代冠冠服之尤尊不以袒也免之制未闻旧説以为如冠状广一寸丧服小记曰斩衰括髪以麻免而以布此用麻布为之状如今之着防头矣自项中而前交于额上却绕紒也　士丧礼　右两条论括髪免】　卒敛主人说髦【疏曰说髦者髦幼时翦髪为之至年长则垂着两边明人子事亲恒有孺子之义也若父死说左髦母死说右髦二亲竝死则竝说之亲殁不髦是也　丧大记】既殡主人说髦【既殡置铭于肂复位时也儿生三月鬋髪为鬌男角女覊否则男左女右长大犹为饰存之谓之髦所以顺父母幼小之心至此尸柩不见丧无饰可以去之髦之形象未闻　肂以二反鬌丁果反刘徒祸反　疏曰云男角女覊否则男左女右者内则云彼注云夹囟曰角午达曰覊其状犹未闻　详见士丧礼　右两条论髦】
　　右笄纚髺髪免髦之制
