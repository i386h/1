<!-- { "loadSidebar": true } -->
　　右祊　记閍谓之门【注疏见庙制条】绎又祭也夏曰复胙商曰彤周曰绎【注疏见序事祭名条　尔雅】　传诏祝于室坐尸于堂【谓朝事时也朝事延尸于户西南面布主席东面取牲膟膋燎于炉炭洗肝于鬰鬯而燔之入以诏神于室又出以堕于主主人亲制其肝所谓制祭也时尸荐以笾豆至荐孰乃更延主于室之奥尸来升席自北方坐于主北焉　疏曰诏祝于室谓朝事时也诏告也祝咒也天子诸侯朝事之时坐尸于堂户西南靣坐主在西方东面尸主之前则荐用笾豆也祝乃取牲膟膋燎于炉炭入告神于室又出堕于主当此时主人乃亲洗肝于鬰鬯而燔之以制于主前今云诏祝于室是燎于炉炭入告于室也坐尸于堂者既灌鬯之后尸出堂坐户西而南面也又曰谓朝事时者以下云用牲于庭升首于室此云诏祝于室当杀牲之初故知当朝事时也云朝事延尸于户西南面布主席东面取牲膟膋燎于炉炭洗肝于鬰鬯而燔之者此等并于堂上而燔燎之故始云入以诏神明以前在堂也云入以诏神于室又出以堕于主前者堕谓堕祭也谓分减肝膋以祭主前也云主人亲制其肝所谓制祭也者制割也谓割其肝而不相离案礼器云君亲制祭夫人荐盎此云诏祝于室下云用牲于庭故知制祭当此节也云时尸荐以笾豆者即是朝事笾豆也云至荐孰乃更延主于室之奥者约少牢特牲馈食在奥室也云尸来升席自北方坐于主北焉者以在奥东面以南为尊主尊故在南主既居南故尸来升席自北方也尸主各席故朝事延尸于户外尸南面主席于东面是也郑之此注虽参礼记及少牢特牲而言之亦约汉时祭宗朝之礼言也故其事委曲也】用牲于庭【谓杀之时】升首于室【制祭之后升牲首于北墉下尊首尚气也　疏曰知在制祭后者熊氏云见下文升首在燔燎下故知在制祭后也又知在北墉下者见下云升首以报阳明是当户北墉可知此升首非説有虞氏祭以首者故羊人云祭祀割羊牲登其首则三牲之首皆升也】直祭祝于主【谓荐孰时也如特牲少牢馈食之为也直正也祭以孰为正则血腥之属尽敬心耳　疏曰直祭祝于主者立正也祭以荐孰为正言荐孰正祭之时祝官以祝辞告于主若仪礼少牢敢用柔毛刚鬛用荐岁事于皇祖伯某是也又曰知荐孰时者以上文云诏祝于室次云用牲于庭升首于室下云索祭祝于祊以文次之知此当荐孰之节也】索祭祝于祊不知神之所在于彼乎于此乎【室与堂与与并音余　疏曰不知神之所在于彼乎于此乎者此解正祭在庙之时或设馔在室或设馔在堂不知神之所在之处为于彼室乎为于此堂乎故两处设馔也】或诸逺人乎祭于祊尚曰求诸逺者与【与音余　尚庶几也　疏曰此解索祭为祊之时或诸逺人乎者诸是语辞其神灵或逺离于人不在庙乎祭于祊尚曰求诸逺者与者尚是庶几也言正祭之时祭于庙门祊者庶几求于逺处者与言于逺处求神也】祊之为言倞也【倞犹索也倞或为谅　疏曰此皆训祭祀所为之事　郊特牲】　设祭于堂为祊乎外【注疏见上】故曰于彼乎于此乎【不知神之所在也　疏曰故曰于彼乎于此乎者以其不知神之所在或祭之于堂或祭之于外不知此神于彼堂乎于彼室乎于此祊乎以古语有此故记者引以结之又曰案郊特牲云不知神之所在于彼乎于此乎此文唯云于彼乎于此乎故郑引彼上文为注以防此文明是一也　礼器】　诏祝于室而出于祊此交神明之道也【诏祝告事于尸也出于祊谓索祭也　疏曰诏祝于室者诏告也祝祝也谓祝官以言诏告祝请其尸于室求之而出于祊者谓明日绎祭而出庙门旁广求神于门外之祊此交神明之道也者神明难测不可一处求之或门旁不敢定是与神明交接之道鬼神通故云通又曰云诏祝告事于尸也者谓灌鬯馈孰酳尸之等祝官以祝辞告事于尸其事广也以摠论事神故广言之知非朝践之时血毛诏于室者以朝践尸主皆在户外蹔时之事非终始事神之道故知非也云出于祊谓索祭也者案郊特牲索祭祝于祊故云谓索祭也　祭统】　宣公八年六月辛巳有事于太庙仲遂卒于垂壬午犹绎【绎又祭陈昨日之礼所以宾尸　疏曰绎陈也陈昨日之礼以宾敬此尸也　详见序事废祭条】　谷梁子曰绎者祭之旦日之享宾也【疏曰旦日犹明日也何休云绎者继昨日事但不灌地降神耳天子诸侯曰绎大夫曰宾尸士曰宴尸则天子以卿为之诸侯则以大夫为之卿大夫以孙为之夏立尸殷坐尸周张酬六尸唯士宴尸与先儒少异则范意或与何同也案少牢馈食之礼卿大夫当日宾尸天子诸侯明日宾尸者天子诸侯礼大故异日为之卿大夫以下礼小故当日即行其三代之名者案尔惟云夏曰复胙殷曰肜周曰绎是也谓之复胙者复前日之礼也谓之肜者肜是不絶之意也谓之绎者绎陈昨日礼也】　公羊子曰绎者何祭之明日也【礼绎继昨日事但不灌地降神尔天子诸侯曰绎大夫曰宾尸士曰宴尸去事之杀也必绎者尸属昨日配先祖食不忍輙忘故因以复祭礼则无有误敬慎之至殷曰肜周曰绎绎者据今日道昨日不敢斥尊言之文意也肜者肜肜不絶据昨日道今日斥尊言之质意也祭必有尸者节神也礼天子以卿为尸诸侯以大夫为尸卿大夫已下以孙为尸夏丘尸殷坐尸周旅酬六尸　疏曰礼绎继昨日事但不灌地降神尔者正以释天云绎又祭也孙氏云祭之明日寻绎复祭故言继昨日事正以昨日祭已灌地降神是以今日绎主为尸作何以为灌乎故云但不灌地降神尔天子诸侯曰绎大夫曰宾尸士曰宴尸者春秋说文也稍得言名绎在正祭之后故云去事之杀也则无有误敬慎之至者畏敬先君之尸而为之设祭则无有过误也殷曰肜周曰绎者释天文案郭氏尔雅其下文仍有夏曰复胙之文而何氏不言之者正以诸家尔雅悉无此言故不引之复胙郭氏云未见义所出也绎者据今日道昨日不敢斥尊言之文意也者祭尊于绎道今日所寻绎乃是昨日之正祭故云据今日道昨日不敢斥尊乃是尊正之义故曰文意也肜者肜肜不絶据昨日道今日斥尊言之质意也者正由昨日正祭是以今日作又祭相因而不絶肜肜然故曰据昨日道今日乃是廹近而不尊故曰质意也礼天子以卿为尸诸侯以大夫为尸卿大夫以下以孙为尸者何氏差约古礼也天子不使公诸侯不使卿皆为其疑也卿大夫已下以孙为尸以其昭穆同也】　诗曰明发不寐有怀二人文王之诗也祭之明日明发不寐飨而致之又从而思之【明发不寐谓夜而至旦也祭之明日谓绎日也言绎之夜不寐也二人谓父母容尸侑也疏曰文王之诗也者此幽王小雅小宛之篇而云文王诗也者记者引诗断章取义且诗人陈文】
　　【文王之德以刺幽王亦得为文王之诗也祭之明日明发不寐者谓正祭明日绎祭之时祭既讫待其夜发夕至明而不寐飨而致之又从而思之者申明发之意既设绎祭之飨而致于神其夜又从而思之也又曰知祭之明日谓绎日也者案宣八年六月辛巳有事于大庙仲遂卒于垂壬午犹绎是祭之明日为绎也云二人谓父母容尸侑也者祭以念亲故二人谓父母案有司彻上大夫傧尸别立一人为侑以助尸似卿饮酒礼介之副宾也绎祭与傧尸同故知二人容尸与侑也　祭义】衞庄公改旧制变宗庙易朝市髙子睾问于孔
　　子曰周礼绎祭于祊祊在庙门之西前朝而后市今衞君更之如之何孔子曰绎之于库门内祊之于东方市朝于西方失之矣【家语曲礼公丙赤问】
　　人春献王鲔【音鱼鲔位轨反　王鲔鲔之大者月令季春荐鲔于寝庙　疏曰谓季春三月春鲔新来言王鲔鲔之大者云献者献于庙之寝故郑注引月令云荐鲔于寝庙取鱼之法歳有五案月令孟春云獭祭鱼此时得取一也季春云荐鲔于寝庙即此所引者二也又案鼈人云秋献龟鱼三也王制云獭祭鱼然后虞人入泽梁与孝经纬援神契云隂用事木叶落獭祭鱼同时是十月取鱼四也獭则春冬二时祭鱼也案濳诗云季冬荐鱼与月令季冬渔人始鱼同五也是一歳三时五取鱼唯夏不取案鲁语云宣公夏滥于泗渊以其非时里革谏之乃止　天官】　　仲春天子乃鲜羔开氷先荐寝庙【鲜当为献声之误也献羔谓祭司寒也祭司寒而出氷荐于宗庙乃后赋之春秋传曰古者曰在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位宾食防祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄氷皆与马大夫命妇防浴用氷祭寒而藏之献羔而啓之公始用之火出而毕赋自命夫命妇至于老疾无不受氷　沍户故反朝直遥仄秬音巨与音预　疏曰鲜当为献者案诗豳风七月云四之日其蚤献羔祭韭故知鲜为献也云献羔谓祭司寒者以经云献羔啓氷先荐寝庙恐是献羔寝庙故云祭司寒左传直云献羔而啓之知祭司寒者以传云祭寒而藏之既祭司寒明啓时亦祭之云荐于宗庙乃后赋之者荐于宗庙谓仲春也乃后赋之谓孟夏也故凌人云夏颁氷左传云火出而毕赋是也引春秋传曰者昭四年左传申丰之辞也从古者以至无不受氷皆左传文也案昭四年春大雨雹黍武子问于申丰申丰对以此辞云日在北陆者北陆虚也谓十二月日在虚之时而藏氷云西陆朝觌而出之者西陆昴也郑康成以为四月之时日在昴毕之星朝见东方于时出水以颂赐百官若其初出荐庙时在二月是也云固隂沍寒者杜预注沍闭也谓坚固之隂闭塞不通阳之处于是取之云朝之禄位宾食防祭于是乎用之者朝之禄位谓大夫已上故下云命夫命妇无不受氷是也宾谓接迎宾客食谓寻常饮食防谓死防祭谓祭祀云黒牡秬黍者以其祭水神色尚黒云桃弧棘矢者桃去不祥棘则刺御恶云祭寒而藏之者寒谓司寒之神则冥水神也所用黒牡秬黍黑牡则黑羔云献羔而啓之者献羔则黑牡也亦用秬黍啓之谓二月时也故云公始用之云火出而毕赋者毕尽也谓应是得氷之人无问尊卑尽赋与之案左传云火出于夏为三月于商为四月于周为五月则火出季春建辰之月以周礼夏颁氷乃建巳之月不同者但建辰火星在夘火星始出至建巳火星渐髙摠而言之亦得称火出早则三月之末晚则四月之初不甚相逺又三月内有得四月节时故据夏而言之案月令季冬藏氷诗豳风三之日纳于凌隂三之日是建寅之月不同者郑注豳地晚寒所以校一月也】　季春天子始乗舟荐鲔于寝庙【鲔于轨反　进时美物　疏曰案尔雅释鱼云鮥稣鲔郭景纯云似鳣而小建平人呼鮥子一本云王鲔似鳣口在颔下音义云大者为王鲔小者为稣鲔似鳣长鼻体无鳞甲】　孟夏天子乃以彘尝麦先荐寝庙【登进也麦之新气尤盛以彘食之散其热也彘水畜】仲夏天子乃以雏尝黍羞以含桃先荐寝庙【此尝雏也而云】
