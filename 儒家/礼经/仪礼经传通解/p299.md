<!-- { "loadSidebar": true } -->
　　【以来始有涂车刍灵周初即用偶人也冢人职云鸾车象人司农注云象人谓以刍为人康成注引此谓为俑者不仁是象人即俑人也其余车马器物犹为涂车刍灵故校人大防饰遗车之马及葬埋之郑注云言埋之则是马涂车之刍灵是偶人之外犹有涂车刍灵之制虽或用木无机识发动偶人谓之俑者皇氏云机识发动踊跃故谓之俑也】　孔子曰之死而致死之不仁而不可为也之死而致生之不知而不可为也【知音智　之往也死之生之谓无知与有知也为犹行也　疏曰而致死之者谓之无复有知是不仁之事而不可为也而致生之者谓虽死犹致生之意是不知之事而不可为也】是故竹不成用瓦不成味木不成斲【味依注音沬　成犹善也竹不可善用谓边无縢味当作沬沬靧也　靧音悔　疏曰竹不善用谓竹器边无縢缘也瓦不成味者味犹黒光也今世亦呼黒为沬也瓦不善沬谓瓦器无光泽也木不成斲者斲雕饰也木不善斲郑注云味当作沬沬靧也靧谓靧面证沬为光泽也】琴瑟张而不平竽笙备而不和【和胡卧反　无宫商之调　调直吊反　疏曰琴瑟张而不调平竽笙备而无宫商调和也】有钟磬而无簨虡【簨息允反虡音巨　不悬之也横曰簨植曰虡　疏曰郑云不悬之也者案典庸器云大防廞笋虡明知有而不县之也】其曰明器神明之也【言神明死者也神明者非人所知故其器如此　疏曰注云者神明微妙无方不可测度故云非人所知也】　仲宪言于曽子曰【仲宪孔子弟子原宪　疏曰案仲尼弟子传云原宪字子思彼注云鲁人也其时与曽子评论三代送终器具之义也】夏后氏用明器示民无知也【所谓致死之】殷人用祭器示民有知也【所谓致生之】周人兼用之示民疑也【言使民疑于无知与有知】曽子曰其不然乎其不然乎【疏曰曾子闻宪所説不是故重称不然深鄙之也】夫明器鬼器也祭器人器也夫古之人胡为而死其亲乎【疏曰曾子鄙宪言既毕而自更説其义也言三代用此器送亡者非是为有知与无知也正是质文异耳夏代文言鬼与人异故纯用鬼器送之非言为无知也殷世质言虽复鬼与人有异亦应恭敬是同故用恭敬之器仍贮食送之非言为有知也周家极文言亡者亦宜鬼事亦宜敬事故并用鬼敬二器非为示民言疑惑也然周唯大夫以上兼用耳士唯用鬼器不用人器夫古之人胡为而死其亲乎者古谓夏时也言古人虽质何容死其亲乎若是无知则是死之义也　并同上】　或问于曽子曰夫既遣而包其余犹既食而裹其余与君子既食则裹其余乎曽子曰吾子不见大飨乎夫大飨既飨卷三牲之俎归于宾馆父母而宾客之所以为哀也子不见大飨乎【遣弃战反注同与音余注异与同卷纪转反又厥挽反归如字又音匮　言遣既奠而又包之是与食于人已而裹其余将去何异与君子寜为是乎言伤亷也既飨归宾俎所以厚之也言父母家之主今宾客之是孝子哀亲之去也　疏曰君子既食则裹其余乎者或人云君子于他家既食之后则更裹其余食去乎寜有是也不应如此既设遣奠亦不应包余而去曽子谓或人为吾子岂不见大飨宾客之礼乎谓大飨宾客既毕主人巻敛三牲俎上之肉归于宾馆己家父母今日既去遂同宾客之疏是孝子所以悲哀也为此之故包遣奠而去子不见大飨乎者重结前文以语或人也　杂记】　曾子吊于负夏【负夏衞地】主人既祖填池【填池依注音奠彻　祖谓移柩车去载处为行始也填池当为奠彻声之误也奠彻谓彻遣奠设祖奠处昌虑反遣弃战反】推柩而反之【推昌佳反　反于载处荣曽子吊欲更始】降妇人而后行礼【礼既祖而妇人降今反柩妇人辟之复升堂矣柩无反而反之而又降妇人葢欲矜宾于此妇人皆非】从者曰礼与【怪之】曽子曰夫祖者且也【且未定之辞】且胡为其不可以反宿也从者又问诸子游曰礼与【疑曽子言非】子游曰饭于牖下小敛于户内大敛于阼殡于客位祖于庭葬于墓所以即逺也故防事有进而无退【明反柩非】曾子闻之曰多矣乎予出祖者【善子游言且服　疏曰既祖填池者案既夕礼啓殡之后柩迁于祖重先奠从柩从升自西阶正柩于两楹间用夷牀郑注云是时柩北首设奠于柩西此奠谓啓殡之奠也质明彻去啓奠乃设迁祖之奠于柩西至日侧乃却下柩载于阶间乗蜃车载讫降下迁祖之奠设于柩车西当前束时柩犹北首前束近北前束者谓棺于车束有前后故云前束乃饰柩设披属引彻去迁祖之奠迁柩向外而为行始谓之祖也妇人降即位于阶间乃设祖奠于柩西至厥明彻祖奠又设遣奠于柩车之西然后彻之苞牲取下体以载之遂行此是啓殡之后至柩车出之节也曽子吊于负夏氏正当主人祖祭之明旦既彻祖奠之后设遣奠之时而来吊主人荣曽子之来乃彻去遣奠更设祖奠又推柩少退而返之向北又遣妇人升堂至明旦妇人从堂更降而后乃行遣车礼从曽子者意以为疑问曽子云此是礼与曽子既见主人荣已不欲指其错失为之隠讳云夫祖者且也且是未定之辞祖是行始未是实行且去住二者皆得既得且住何为不可以反宿明日乃去云祖谓移柩车去载处为行始者案既夕礼注云束棺于柩车宾出遂进纳车于阶闲柩从两楹却下载于车乃车南出是为祖也祖始也谓将行之始也云奠彻谓彻遣奠设祖奠者案既夕礼祖之明旦彻祖奠设遣奠曾子正当设遣奠时来主人乃彻去遗奠还设祖奠似若不为遣奠然经云主人既祖祖之明日既彻祖奠之时故谓之既祖郑云祖谓移柩车去载处者解正祖之名也皇氏熊氏皆云曽子虽今日来吊遥指昨日为既祖于文賖缓其义非也云礼既祖而妇人降者既夕礼文以为祖柩车南出阶闲既空故妇人得降立阶闲今柩车反还阶闲故妇人辟之升堂妇人既已升堂柩车未南出则妇人未合降也今乃降之者以曾子贤人欲矜夸宾于此妇人也言皆非者柩无反而反之是一非既反之未回车南出不合降妇人而降之是二非也多犹胜也曽子自知已説之非闻子游之答是故善服子游也故言子游所説出祖之事胜于我所説出祖也　檀弓】　子云防礼每加以逺浴于中霤饭于牖下小敛于户内大敛于阼殡于客位祖于庭葬于墓所以示逺也【霤力救反　逺之所以崇敬也阼或为堂】殷人吊于圹周人吊于家示民不偝也【既葬哀而哭踊于是吊之】子云死民之卒事也吾从周【周于送死尤备】以此坊民诸侯犹有薨而不葬者【疏曰云死民之卒事也吾从周言死是民之终卒之事宜须送终备具若殷人吊于圹情犹未尽即圹上而吊于送死大简周人孝子反哭至家乃后始吊于送死殷勤是情礼备具故云吾从周也坊记】　防祭械用皆有等宜【械器也皆有等级各当其宜也】夫是之谓复古是王者之制也【荀子】　白虎通义曰祖于庭何尽孝子之恩也祖者始也始载于庭也乘轴车辞祖祢故名为祖载也礼曰祖于庭葬于墓又曰适祖升自阼阶礼有以多为贵者天子崩七月而葬五重八翣诸侯
