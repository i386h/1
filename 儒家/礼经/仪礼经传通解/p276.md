<!-- { "loadSidebar": true } -->
　　相丧祭之礼【详见丧大记虞祭条】　世妇大丧凡王后有□事于妇人则诏相【详见丧大记戒臣民条】　大行人若有大丧则诏相诸侯之礼【诏相左右教告之也　疏曰大丧言若见有非常之祸诸侯为天子斩其哭位周旋擗踊进退皆有礼法左右助也须有助而告教之也　秋官】　象胥凡国之大丧诏相国客之礼仪而正其位【客谓诸侯使臣来吊者　疏曰大丧王后世子也言凡则非王丧又象胥本主夷狄之使亦兼掌中国之使　秋官】　内小臣若有祭祀宾客丧纪则摈诏后之礼事相九嫔之礼事正内人之礼事【为后传辞有所求为诏相正者异尊卑也　疏曰三者事至无常故云若若不定之辞也此三者后皆有事九嫔以下从后徃也后为上三事须物则小臣摈赞而传辞与诸司求物供所为也后尊云诏诏告而已九嫔稍卑则言相相佐助之言也女御卑直正之而已　天官】　肆师凡卿大夫之丧相其礼【相其适子　疏曰庶子无事适子则有拜宾送宾之事且卿大夫适子为天子斩衰故知所相者适子也春官】
　　右祝相　有若之丧悼公吊焉【悼公鲁哀公之子】子游摈由左【摈必尹反　摈相侑丧礼者丧礼废亡时人以为此仪当如诏辞而皆由右相是善子　游正之孝经説曰以身摈侑　疏曰在主人曰摈在客曰介庾蔚云相主人以礼接宾皆谓之摈大宗伯注出接宾曰摈入诏礼曰相少仪云诏辞自右郑云立者尊右若已传君之诏辞诏辞为尊则宜处右若丧事则推宾居右而已自居左当时礼废言相丧亦如传君诏辞已自居右子游知礼故推宾居右已居左也云孝经説曰以身摈侑证摈是相侑也论语云君召使摈是也　檀弓】　泄柳之母死相者由左泄柳死其徒由右相由右相泄柳之徒为之也【柳良久反相息亮反　亦记失礼所由始也泄柳鲁穆公时贤人也相相主人之礼　疏曰相主人之礼相者由左泄柳死其徒党相礼由右故云记失礼所由始也案孟子云鲁穆公时公仪子为政子柳子思为臣子柳即此泄柳也　杂记】　杜桥之母之丧宫中无相以为沽也【相息亮反沽音古沽犹略也　疏曰此论丧须立相导之事沽麤略也孝子丧亲悲迷不复自知礼节皆须人相导而杜桥家母死宫中不立相导故时人谓其于礼麤略　同上】　孔子在卫司徒敬子之卒夫子吊焉主人不哀夫子哭不尽声而退蘧伯玉请曰卫鄙俗不习丧礼烦吾子辱相焉孔子许之【详见丧礼义】
　　君天下曰天子【疏曰父天母地是上天之子又为天所命子养下民】崩曰天王崩【史书策辞　疏曰此谓告王者升假而史书载于方册之辞王者死如从天坠下故曰崩然崩通于坏败之称则防墓崩及春秋沙鹿崩是也】复曰天子复矣【始死时呼魄辞也不呼名臣不名君也诸侯呼字　疏曰王者不呼名字者一则臣子不可名君二则普天率土王者一人而已故呼天子复而王者必知呼已而返也以例而言之则王后死亦呼王后复也】告丧曰天王登假【假音遐告赴也登上也假已也上已者若仙去云耳　疏曰此谓天王崩而遣使告夫下万国之辞言天子上升已矣若仙去然也】措之庙立之主曰帝【详见丧大记】　天子未除丧曰予小子【谦未敢称一人春秋传曰以诸侯之逾年即位亦知天子之逾年即位以天子三年然后称王亦知诸侯于其封内三年称子】生名之死亦名之【生名之曰小子王死亦曰小子王也晋有小子侯是僭取天子号也　疏曰嗣王既呼为小子若于丧中而死亦諡为小子王丧质故不变称也晋有小子侯哀侯之子也应称嗣子某不得同天子称小子是僭取之】诸侯在凶服曰适子【适音的凶服亦谓未除丧　疏曰诸侯谓五等诸侯适子者谓摈者告宾之辞杂记云相者告曰某须矣但彼文不云适子文不备此直云适子不云名亦文不其也称称名者皆谓父死未葬之前也故杂记曰某须矣凡诸侯在丧之称公羊未葬称子某者庄三十二年子殷卒襄三十一年子野卒皆是君薨未葬称子某也既葬称子则文公十八年子恶卒经书子卒是也逾年称君则僖公十年里克杀其君卓及文公元年公即位是逾年称君也谓臣子称君若其君自称犹曰子故公羊传文九年诸侯于其封内三年称子是也】死曰薨【亦史书策辞　疏曰诸侯之薨亦史策辞若告于诸侯则辞当谦退故杂记云赴于诸侯曰寡君不禄】复曰某甫复矣【某甫其字】既葬见天子曰类见【代父受国类犹象也执皮帛象诸侯之礼见也其礼亡　疏曰类象也言葬后未执玉而执皮帛以象诸侯见故曰类见然春秋之义三年除丧之后乃见而今云既葬者谓天子或廵守至竟故得见也若未葬未正君臣故虽天子廵守亦不见也】言諡曰类【使大夫行象聘问之礼也言諡者序其行及諡所宜其礼亡　疏曰言諡谓将葬就君请諡也将葬之前使人请之于天子若檀弓云其子戍请諡于君曰日月有时将葬矣请所以易其名者是言諡于君也而曰类者王肃云请諡于天子必以其实为諡类于平生之行也何氏云类其德而称之如经天纬地曰文也郑云使大夫行象聘问之礼也今案郑防谓吉时遣大夫行则曰聘今请諡遣大夫不得曰聘而名曰类言类象聘而行礼也】天子死曰崩诸侯曰薨大夫曰卒士曰不禄庶人曰死【异死名者为人防其无知若犹不同然也自上颠坏曰崩薨颠坏之声卒终也不禄不终其禄死之言澌也精神澌尽也　疏曰崩薨异号至葬同者以臣子藏其君父安厝贵贱同也】在牀曰尸在棺曰柩【柩音旧　疏曰尸陈也未殡敛陈列在牀故曰尸白虎通云失气亡神形体独陈是也柩究也三日不生敛之在棺死究竟于此也白虎通曰柩究也久也然尸柩亦通左氏传赠死不及尸是呼未葬之柩为尸】死防曰兵【异于凡人当飨禄其后　疏曰言人能为国家捍难御侮为冦所杀者谓为兵兵器仗之名言其为器仗之用也故君恒禄恤其子异于凡人也故郑云当飨禄其后】生曰父曰母曰妻死曰考曰妣曰嫔【嫔妇人有法度之称也周礼九嫔掌妇学之法教九御妇徳妇言妇容妇功　疏曰生时所称不言祖及夫者以生号无别称也生死异称言其别于生时耳若通而言之亦通也尚书云大伤厥考心又云聪听祖考之训仓颉篇云考妣延年又云嫔于虞诗大明云嫔于京周礼九嫔之官竝非生死异称】寿考曰卒短折曰不禄【折市设反谓有德行任为大夫士而不为者老而死从大夫之称少而死从士之称　疏曰此竝是有德未经仕而死者之称也夀考老也短折少也郑知有德行任为大夫士而不为者若实是大夫士前文已显今更别云卒与不禄同大夫士之称故知堪为大夫士而不为者也　曲礼】　高曰崩【梁山崩】厚曰崩【沙鹿崩】尊曰崩天子之崩以尊也【隐三年春秋谷梁传】　大凡生于天地之间皆曰命其万物死皆曰折人死曰鬼此五代之所不变也【疏曰万物无知死者皆曰折人为有识故死曰鬼　祭法】　复与书铭自天子达于士其辞一也男子称名妇人书姓与伯仲如不知姓则书氏【详见丧大记复条】　君存称世子【明当世父位为君】君薨称子某【縁民臣之心不可一日无君故称子某明继父也名者尸柩尚存犹以君前臣名也】既葬称子【不名者无所屈也縁终始之义一年不二君故称子也】逾年称公【不可旷年无君　庄三十二年春秋公羊传】　未殁丧不称君示民不争也故鲁春秋记晋丧曰杀其君之子奚齐及其君卓【殁终也春秋传曰诸侯于其封内三年称子至臣子逾年则谓之君矣　疏曰僖九年秋九月晋侯佹诸卒其年奚齐杀明年卓子弑是逾年称君坊记】　　春秋不称楚越之王丧礼君不称天大夫不称君恐民之惑也【楚越之君僭号称王不称其丧记不书葬也春秋传曰呉楚之君不书葬辟其僭号也　僭子念反辟音避　坊记】　祭称孝子孝孙丧称哀子哀孙【详见卒哭袝练祥禫记】　有父母之丧尚功衰而附兄弟之殇则练冠附于殇称阳童某甫不名神也【详见袝练祥禫记】　祝称卜葬虞子孙曰哀夫曰乃兄弟曰某卜葬其兄弟曰伯子某【详见士丧礼卜葬日条】　既正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面【详见丧大记】　庶子之正于公族者其公大事则以其丧服之精麤为序虽于公族之丧亦如之以次主人【正者政也庶子司马之属掌国子之倅为政于公族者大事谓死丧也其为君虽皆斩衰序之必以本亲也主人主丧者次主人者主人恒在上主人虽有父兄犹不得下齿　疏曰大事谓君丧其臣虽皆斩衰其庶子列次之时则以其本服之精麤为序衰麤者在前衰精者在后非但公丧如此虽于公族之内有死丧之事相为亦麤者居前精者居后故云亦如之以次主人者谓虽有庶长父兄尊于主人仍次于主人之下使主人在上居丧主也文王世子】　丧纪以服之轻重为序不夺人亲也【纪犹事也　疏曰臣服君皆斩又以本轻者为下本重者为上不计爵尊卑为次序者是不夺人本亲之恩故轻重为序也　同上】　哭泣之位皆如其国之故谨脩其法而审行之【详见丧礼义】　大夫之庶子为大夫则为其父母服大夫服其位与未为大夫者齿【详见丧服斩衰章父条】　凡妇人从其夫之爵位【妇人无专制生礼死事以夫为尊卑　杂记】
　　右名位　葬蔡平公蔡大子朱失位位在卑【不在适子位以长幼齿】大夫送葬者归见昭子昭子问蔡故以告昭子昭子叹曰蔡其亡乎若不亡是君也必不终诗曰不解于位民之攸塈今蔡侯始即位而适卑身将从之【疏曰丧大记记国君初死之礼云既正尸子坐于东方彼言子坐东方谓大子即所谓主人也彼初死之时即别适庶况其至葬君道成矣大子失其位位在卑是以长幼为齿葢处其庶兄之下　昭二十一年春秋左氏传】　曾子曰小功不为位也者是委巷之礼也【讥之也位谓以亲疏叙别哭也委巷犹街里委曲所为也】子思之哭嫂也为位【善之也礼嫂叔无服】妇人倡踊【有服者娣姒妇小功倡先也】申祥之哭言思也亦然【疏曰时有哭小功不为位者故曽子非之云若哭小功不为位者是委细屈曲街巷之礼言礼之末略非礼仪正法既言其失乃引得礼之人子思哭嫂为亲疏之位于时子思妇与子思之嫂有小功之服故子思之妇先踊子思乃随之而哭非直子思如此其申祥哭妻之兄弟言思亦如子思也又曰知位为亲疏叙列者以其子思哭嫂为位下云妇人倡踊妇人既在先明知为位也　檀弓】
