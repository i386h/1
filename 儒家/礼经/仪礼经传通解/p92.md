<!-- { "loadSidebar": true } -->
　　右主人酬宾
　　小臣自阼阶下请媵爵者公命长【命之使选于长幼之中也卿则尊士则卑疏曰知不取年长及位长者以下文但使下大夫为之是知用卿则尊用士则卑故不取之而取下大夫尊】
　　【卑处中者】小臣作下大夫二人媵爵【作使】媵爵者阼阶下皆北面再拜稽首公答拜【再拜稽首拜君命】媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜【序次第也犹代也先者既酌右还而反与后酌者交于西楹北相左俟于西阶上乃降往来以右为上古文曰降造阼阶下】媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【待待君命】小臣请致者【请君使一人与二人与不必君命】若命皆致则序进奠觯于篚阼阶下皆北面再拜稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜【既酌而代进往来由尊北交于东楹北亦相左奠于荐南不敢必君举　疏曰言亦者亦前酬酌自饮时相左于西楹之北时后者南相东向先者北相西向向西阶右旋北面待后至降也今此二人先者于尊西东面酌讫于东楹之北东向向公前奠之右旋于东楹之北北畔西过后者亦于樽西东面酌讫于东楹之北南过东向于公前奠之是亦交于楹北相左也云奠于荐南不敢必君举者凡举者于右不举者于左今奠于荐左是不举之处故云不敢必君举也】媵爵者皆退反位【反门右北面位　疏曰大夫初与卿在门右北面得揖少进中庭北面今当反庭中位而立云门右北面位者大夫虽得揖少进仍是门右北面位少进而已故郑还以门右北面言之】
　　右媵爵于公
　　公坐取大夫所媵觯兴以酬宾宾降西阶下再拜稽首小臣正辞宾升成拜【公起酬宾于西阶降尊以就卑也正长也小臣长辞变于燕升成拜复再拜稽首先时君辞之于礼若未成然　疏曰燕礼主欢直使小臣辞此射礼辩尊卑故使小臣长辞也】公坐奠觯答拜执觯兴公卒觯宾下拜小臣正辞宾升再拜稽首【不言成拜者为拜故下实未拜也下不辄拜礼杀也下亦降也发端言降拜因上事言下拜　疏曰自此已下皆云公答拜不言再拜燕礼皆言公答再拜不同者燕主欢不用尊卑故公拜皆再拜此射礼主辨尊卑故答拜者止答一拜周礼大祝辨九拜七曰竒拜是也云下亦降也者此非训下为降故以发端言降拜因上事言下拜直因降有上文即云下也经云公卒觯宾下拜者公尊不拜既爵宾降拜若为君拜既爵也】公坐奠觯答拜执觯兴宾进受虚觯降奠于篚易觯兴洗【宾进以臣道就君受虚爵君不亲酌凡爵不相袭者于尊者言更自敌以下言易更作新易有故之辞也不言公酬宾于西阶上及公反位者尊君空其文也】公有命则不易不洗反升酌膳下拜小臣正辞宾升再拜稽首公答拜【不易君义也不洗臣礼也】宾告于摈者请旅诸臣摈者告于公公许【旅序也宾欲以次序劝诸臣酒】宾以旅大夫于西阶上摈者作大夫长升受旅【作使也使之以长幼之次先孤卿后大夫】宾大夫之右坐奠觯拜执觯兴大夫答拜【宾在右相饮之位　疏曰宾位在左而在大夫之右者是相饮之位非宾主之位也】宾坐祭立卒觯不拜【酬而礼杀】若膳觯也则降更觯洗升实散大夫拜受宾拜送遂就席【言更觯则尊卿尊卿则賔礼杀疏曰上注云不相袭者于尊者言更自敌以下言易此宾于卿是自敌以下当言易今言更者尊卿尊卿则卑宾礼杀】大夫辩受酬如受宾酬之礼不祭酒卒受者以虚觯降奠于篚复位【卒犹已也今文辩作徧　疏曰言复位者亦如上复门右北面位即庭中北面位也】
　　右公为宾举旅
　　主人洗觚升实散献卿于西阶上【酬宾而后献卿饮酒礼成于酬】司宫兼卷重席设于宾左东上【言兼卷则每卿异席重席蒲筵缁布纯席卿言东上统于君席自房来　疏曰上文设席之下注谓唯宾及公席布其余树之于位后至献卿乃布之则此云兼卷者不谓至是始卷之直是铺设之时兼卷而设之也已】卿升拜受觚主人拜送觚卿辞重席司宫彻之【彻犹去也重席虽非加犹为其重累辞之辟君】乃荐脯醢卿升席庶子设折俎【卿折俎未闻盖用脊胁臑折肺卿有俎者射礼尊　疏曰乡射记云宾俎脊胁肩肺主人俎胁臂肺又获者之俎脊胁肺臑彼注云臑若防胳觳之折以大夫之余体以此言之则此宾俎亦用脊胁肩肺君俎亦脊胁臂肺前体有肩臂臑后体有防胳觳尊卑以次用之故卿宜用臑若有公公用臑卿宜用膊也云卿有俎者射礼尊者对燕礼不辩尊卑故公卿等皆无俎也】卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴【陈酒肴君之惠也不哜啐事在射臣之意　疏曰按燕礼不在射亦不啐者彼为臣有功君与之燕恩及于卿故卿不敢啐也卿有无俎者自然不哜也】主人答拜受爵卿降复位【复西面位不酢辟君】辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席【公孤也席之北面为大尊屈之也亦因阼阶上近君近君则亲宠苟敬私昵之坐】
　　右主人献孤卿
　　小臣又请媵爵者二大夫媵爵如初请致者若命长致则媵爵者奠觯于篚【命长致者使长者一人致也公或时未能举自优暇】一人待于洗南【不致者】长致者阼阶下再拜稽首公答拜【再拜稽首拜君命】洗象觯升实之坐奠于荐南降与立于洗南者二人皆再拜稽首送觯公答拜【奠于荐南先媵者上觯之处也二人皆拜如初共劝君饮之】
　　右再媵爵
　　公又行一爵若宾若长唯公所赐【一爵先媵者之下觯也若宾若长礼杀也长孤卿之尊者也于是言赐射礼明尊卑　疏曰案燕礼言唯公所酬此言所赐是以决之也】以旅于西阶上如初【赐宾则以酬长赐长则以酬宾大夫长升受旅以辩】大夫卒受者以虚觯降奠于篚
　　右公为宾若孤卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也大夫卒爵不拜贱不备礼　疏曰此注云贱不备礼燕礼注云礼杀两注相兼其义乃足】胥荐主人于洗北西面脯醢无脀【胥宰官之吏主人下大夫也先大夫荐之尊之也不荐于上辟正主脀俎实】辩献大夫遂荐之继宾以西东上若有东面者则北上卒摈者升大夫大夫皆升就席【辩献乃荐略贱也亦献后布席也　疏曰上摠言辩献大夫乃一时荐之下文更明布席位次就席之仪略贱则是献讫降阶献辩摈者乃摠升之就席就席讫乃荐之】
　　右主人献大夫
