<!-- { "loadSidebar": true } -->
　　右余献　记君卷冕立于阼夫人副祎立于房中君肉袒迎牲于门夫人荐豆笾卿大夫赞君命妇赞夫人各扬其职百官废职服大刑【袆音辉袒音诞　副首饰也今之歩摇是也诗云副笄六珈周礼追师掌王后之首服为副祎王后之上服唯鲁及王者之后夫人服之诸侯夫人则自揄翟而下赞佐也命妇于内则世妇也于外则大夫之妻也祭祀世妇以下佐夫人扬举也大刑重罪也　追丁囘反揄羊昭反　疏曰前经明祀周公所用器物此经明祀周公之时君与夫人卿大夫命妇行礼之仪夫人副袆立于房中者尸初入之时君待之于阼阶夫人立于东房中鲁之太庙如天子明堂得立房中者房则东南之室也摠称房耳皇氏云祭姜嫄之庙故有房案此文承上禘祀周公之下下云天下大服郑注知周公之徳宜飨此也则是祀周公于太庙而云姜嫄庙非辞也迎牲于门者谓祼鬯之后牲入之时迎于门夫人荐豆笾者谓朝践及馈孰并酳尸之时荐豆笾也卿大夫赞君者赞助也卿大夫助君谓初近牲币告及终祭以来之属也命妇赞夫人者命妇于内则世妇以下于外则卿大夫妻并助夫人荐豆邉及祭事之属也各扬其职百官废职服大刑者当祭之时命百官各扬举其职事如有废职不供服之以大刑又曰经云副祎副是首饰以其覆被头首汉之步摇亦覆首故云今之步摇引诗副笄六珈者诗鄘风刺衞宣姜之诗也言宣姜首着副珈而又以笄六玉加于副上引周礼追师者证副者是王后首服言追师掌为副以供后之首服云祎王后之上服者案周礼云袆衣揄翟阙翟等皆是后之所服但袆衣则是王后服之上者云唯鲁及王者之后夫人服之者此经夫人副祎是鲁得服之王者之后得行先代天子礼乐是王者之后夫人得服之云诸侯夫人则自揄翟而下者言其余诸侯夫人不得服袆衣也云命妇于内则世妇也于外则大夫之妻也者案丧服传云命妇者妇人之为大夫妻世妇与大夫位同故知内则世妇也不云女御及士妻者以经云卿大夫赞君士贱略而不言明士妻及女御亦略之明堂位】　君亲牵牲大夫赞币而从【从才用反下同　纳牲于庭时也当用币告神而杀牲　疏曰此章所论谓诸侯子男祭庙之礼君亲牵牲大夫赞币而从者此谓祼鬯既讫君出庙门以迎牲牵牲而入纳于庭之时也于时须告神以杀牲大夫则赞佐执币而从君君乃用币以告神又曰下云纳牲诏于庭此有大夫赞币故知纳牲于庭时用币以告神详见祭义】君亲制祭夫人荐盎【亲制祭谓朝事进血膋时所制者制肝洗于鬰鬯以祭于室及主　疏曰君亲制祭夫人荐盎者此谓杀牲已毕进血腥之时断制牲肝洗于鬰鬯入以祭神于室于此之时夫人荐盎齐以献之侯伯子男之君朝践君不献故夫人荐盎又曰亲制祭谓朝事进血膋时者案郊特牲云取膟膋燔燎升首报阳也又祭义取膟膋之后又爓祭祭腥则膟膋所用在腥爓之前故知血膋是朝事时也云所制者制肝洗于鬰鬯者约汉礼而知也知祭于室及主者郊特牲云诏祝于室是也】君亲割牲夫人荐酒【亲割谓进牲孰体时疏曰君亲割牲夫人荐酒者谓荐孰时君亲割牲体于时君亦不献故夫人荐酒又曰皇氏以为】
　　【谓荐孰之时进牲之孰体也熊氏礼本牲为腥也谓荐腥体孰体荐腥体谓朝践荐腥时孰体谓馈食荐孰时案经文君亲制祭夫人荐盎君亲割牲夫人荐酒荐酒荐盎既不得同时则割牲何得荐腥兼荐孰熊氏之说非也】卿大夫从君命妇从夫人【疏曰卿大夫从君命妇从夫人者谓制祭割牲之时则卿大夫从君也荐盎酒之时命妇从夫人也　礼器】　祭有昭穆有事于太庙则羣昭羣穆咸在而不失其伦【昭穆咸在同宗父子皆来　疏曰昭穆谓尸主行列于庙中所以至无乱者谓父南面子北面亲者近疏者逺又各有次序是故有事于大庙则羣昭羣穆咸在者祭大庙之时则众庙尸主皆来及助祭之人同宗父子皆至则羣昭穆咸在若不于大庙余庙之祭唯有当庙尸主及所出之庙子孙来至不得羣昭羣穆咸在也而不失其伦者尸主既有昭穆故主人及众宾亦为昭穆列在庙不失伦类祭统】　女子观于祭祀纳酒浆笾豆菹醢礼相助奠【相息亮反　当及女时而知　疏曰此观于祭祀是未嫁之前故云及女时而知经云纳酒浆笾豆菹醢谓于祭祀之时观看须于庙外纳此酒浆笾豆菹醢之等置于神坐一纳之文包此】
　　【六事言之也　内则】
