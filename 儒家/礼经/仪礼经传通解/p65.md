<!-- { "loadSidebar": true } -->
　　右杂记　传孟子既娶将入私室其妇袒而在内孟子不恱遂丢不入妇辞孟母而求去曰妾闻夫妇之道私室不与焉今者妾窃堕在室而夫子见妾勃然不恱是客妾也妇人之义盖不客宿请归父母孟母召孟子而谓之曰夫礼将入门问孰存所以致敬也将上堂声必扬所以戒人也将入户视必下恐见人过也今子不察于礼而责礼于人不亦逺乎孟子谢遂畱其妇君子谓孟母知礼而明于姑母之道【列女传】右曲礼凡十一章　传正考父【疏曰家语云宋湣公熈生弗父何何生宋父周周生世子胜胜生正考父考父生孔父嘉其后以孔为氏也孔父生木金父金父生臯夷父夷父主防叔防叔辟华氏之偪而奔鲁生伯夏伯夏生梁纥梁纥即生孔子也】佐戴武宣【三人皆宋君】三命兹益共【共音恭　三命上卿也言位髙益共】故其鼎铭云【考父庙之鼎】一命而偻再命而伛三命而俯【偻力主反伛纡甫反　俯共于伛伛共于偻】循墙而走【走叶音祖　言不敢安行】亦莫余敢侮【侮亡甫反　其共如是人亦不敢侮慢之】饘于是鬻于是以糊余口【饘之然反鬻之六反孙炎云淖麋也糊音胡口叶音苦　于是鼎中为饘鬻糊属其口言至俭】其共也如是　诸侯从刘康公成肃公会晋侯伐秦【刘康公王季子】成子受脤于社不敬【脤市轸反　脤宜社之肉也盛以脤器故曰脤宜出兵祭社之名　盛音成】刘子曰吾闻之民受天地之中以生所谓命也是以有动作礼义威仪之则以定命也能者养之以福【养威仪以致福】不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰【尽津忍反下同膰音烦　膰祭肉】戎有受脤神之大节也【交神之大节】今成子惰弃其命矣【惰则失中和之气】其不反乎既行成肃公卒于瑕　柯陵之会【柯陵郑西地名会在鲁成十七年】晋厉公视逺歩高【厉公晋成公之孙景公之子州蒲也视逺望视逺歩髙举足髙】单襄公曰【单音善　襄公王卿士单朝之谥也】夫君子目以定体足以从之【体手足也】是以观其容而知其心矣【心不固则容不正】目以处义【义宜也】足以歩目今晋侯视逺而足髙目不在体【在存也】而足不歩目其心必异矣目体不相从何以能乆夫合诸侯民之大事也于是乎观存亡故国将无咎其君在会歩言视听必皆无谪则可以知徳矣明年晋弑厉公　晋孙谈之子周适周事单襄公【谈晋襄公之孙惠伯谈也周者谈之子晋悼公之名晋自献公用丽姬之谗诅不畜羣公子故孙周适周事单襄公】立无跛【跛彼义反跛偏任也】　视无还【还音旋　睛转复反为还】听无耸【不耸耳而聼】言无逺【逺谓非耳目所及也】晋国有忧未尝不戚【急其宗也】有庆未尝不怡【庆福也怡悦也】襄公有疾召顷公而告之【顷公襄公之子】曰必善晋周将得晋国其行也文【行去声】能文则得天地天地所胙小而后国【胙才素反　胙福也天之所福小则得国大则得天下】且夫立无跛正也视无还端也听无耸成也【成定也】言无逺愼也为晋休戚不背本也【为于伪反背音佩　休喜也】被文相徳非国何取【相悉亮反　被服文徳又以四行辅助之非国何取言必得也】及晋弑厉公迎而立之是为悼公晋以复覇【复扶又反】　卫侯在楚北宫文子见令尹围之威仪言于卫侯曰令尹似君矣将有他志【言语瞻视行歩不常】虽获其志不能终也诗云靡不有初鲜克有终【鲜上声】终之实难令尹其将不免公曰子何以知之对曰诗云敬愼威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世【闻音问】臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也【棣直计反选息恋反　诗邶风棣棣富而闲习也选数也】言君臣上下父子兄弟内外大小皆有威仪也周诗曰朋友攸摄摄以威仪【诗大雅攸所也摄佐也】言朋友之道必相教训以威仪也故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也【乐音洛】明年令尹围弑楚子而自立是为灵王后十三年楚人弑之于干谿　子赣由其家来谒于孔子孔子正顔举杖磬折而立曰子之大亲毋乃不宁乎放杖而立曰子之兄弟亦得无恙乎曵杖倍而行曰妻子家中得毋病乎故身之倨佝手之髙下顔色声气各有宜称所以明尊卑别踈戚也【折之舌反倨纪具反佝公豆反称去声别彼列反】

　　仪礼经传通解卷十一
　　钦定四库全书
　　仪礼经传通解巻十二
　　宋　朱子　撰
　　学礼五
　　臣礼
　　将适公所宿齐戒居外寝沭浴史进象笏书思对命【齐侧皆反　思所思念将以告君者也对所以对君者也命所受君命也书之于笏为失忘也】既服习容观玉声【观古乱反玉佩】乃出揖私朝煇如也登车则有光矣【朝直遥反　私朝自大夫家之朝也揖其臣乃行　玉藻】
　　右将朝　传晋灵公不君赵宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死【麑王兮反朝直遥反　左氏宣公二年】
　　始见于君执挚至下容弥蹙【见贤遍反下同挚音至下同蹙子六反　下谓君所也蹙犹促也促恭慤貌也其为恭士大夫一也】庻人见于君不为容进退走【容谓趋翔】士大夫则奠挚再拜稽首君答壹拜【稽音啓下同言君答士大夫一拜则于庶人不答之庶人之挚鹜古文壹作一】若他邦之人则使摈者还其挚曰寡君使某还挚宾对曰君不有其外臣臣不敢辞再拜稽首受【摈必忍反士相见礼】
　　右始见　传曰臣见君所以有贽何贽者质也质已之诚致已之悃愊也王者因臣之心以为之制差其尊卑以副其意子见父无贽何至亲也见无时故无贽臣之事君以义合也得亲供养故质己之诚副己之意故有贽也【贽音至悃苦本反愊拍逼反　白虎通】
　　大夫士出入君门由闑右不践阈【臣统于君闑门橛　曲礼上】　入公门鞠躬如也如不容【鞠躬曲身也公门髙大而若不容敬之至也】立不中门行不履阈【阈于逼反　中门中于门也谓当枨闑之闲君出入处也阈门限也谢氏曰立中门则当尊行履阖则不恪】过位色勃如也足躩如也其言似不足者【躩驱若反　位君之虚位谓门屏之间人君宁立之处所谓宁也君虽不在过之必敬不敢以虚位而慢之也言似不足不敢肆也】摄齐升堂鞠躬如也屏气似不息者【齐音咨摄抠也齐衣下缝也礼将升堂两手抠衣使去地尺恐蹑之而倾跌失容也屏藏也息鼻息出入者也近至尊气容肃也】出降一等逞顔色怡怡如也没阶趋翼如也复其位踧踖如也【陆氏曰趋下本无进字俗本有之误也等阶之级也逞放也渐逺所尊舒气解顔怡怡和悦也没阶下尽阶也趋走就位也复位踧踖敬之余也　乡党】　君命召虽贱人大夫士必自御之【御当为迓迓迎也君虽使贱人来必自出迎之尊君命也春秋传曰跛者御跛者眇者御眇者皆迓也世人乱之　曲礼上】　凡君召以三莭二节以走一节以趋【节所以明信辅君命也使使召臣急则持二缓则持一周礼曰镇圭以徴守其余未闻也今汉使者拥节】在官不俟屦在外不俟车【趋君命也必有执随授之者官谓朝廷治事处也疏曰在外谓其室及官府　玉藻】　大夫士见于国君君若劳之则还辟再拜稽首【见贤遍反劳力报反还音旋辟婢亦反下同　谓见君既拜矣而后见劳也聘礼曰君劳使者及介君皆答拜】君若迎拜则还辟不敢答拜【嫌与君亢宾主之礼迎拜谓君迎而先拜之聘礼曰大夫入门再拜君拜其辱　曲礼下】
　　右朝礼　周襄王使宰孔赐齐侯胙【胙在故反　胙祭肉尊之比二王后】曰天子有事于文武【有祭事也】使孔赐伯舅胙【天子谓异姓诸侯曰伯舅】齐侯将下拜孔曰且有后命天子使孔曰以伯舅耋老加劳赐一级无下拜【耋徒结反劳力报反七十曰耋级等也】对曰天威不违顔咫尺【咫诸氏反　言天监察不逺威严常在顔面之前八寸曰咫】小白余敢贪天子之命无下拜【小白齐侯名余身也】恐陨越于下【陨越顚坠也据天王居上故言恐顚坠于下】以遗天子羞敢不下拜下拜登受【遗于季反　拜堂下受胙于堂上　左氏僖公九年】　孔子曰拜下礼也今拜乎上泰也虽违众吾从下　孔子曰事君尽礼人以为謟也【并论语】
