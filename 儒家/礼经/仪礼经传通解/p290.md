<!-- { "loadSidebar": true } -->
　　【主故畧而不言也殡前北面者殡以东为前谓当殡之东稍南北面也祝立于殡东南隅者祝在子之西而北面当殡之东南故云殡东南隅也其宰及宗人皇氏云以次立于子之东皆北面若某须诏相之时或就子前而西面也祝声三者亦谓警神也前告生哀甚故尽阶不升堂此见子须近殡故进立于殡东南隅既警神之后祝乃告曰夫人某氏之子某从执事宰宗人等敢见告讫奉子之人拜而稽颡乃哭不踊者未即位故也】祝宰宗人众主人卿大夫士哭踊三者三降东反位皆袒子踊房中亦踊三者三袭衰杖【踊袭衰杖成子礼也疏曰祝宰宗人卿大夫士哭踊三者三此等以子稽颡哭故亦祝宰宗人在堂上北面哭众主人卿大夫士俱在西阶下北面哭而踊毎踊三度为一节如此者三故云三者三降东反位者堂上皆降反东在下者皆东反朝夕哭位降者谓降自西阶也皆袒者以初堂上堂下之哭非正位故不袒今反朝夕哭位故皆袒子踊房中亦踊者以上文子不踊房中亦不踊至此乃踊故云子踊房中亦踊明祝宰宗人众主人及卿大夫士反位亦皆踊也当子踊之时亦袒也故下注云踊袭衰杜成子礼也既云袭明初时袒也】奠出【亦谓朝奠　疏曰恐是见子故为奠祭故云亦谓朝奠以告生之时遂朝奠故云亦谓朝奠知非特奠者在殡无特告奠之法故也】大宰命祝史以名徧告于五祀山川【因负子名之丧于礼畧也疏曰案内则及左传桓六年皆三月乃名之今此因负子三日即名之以丧事促据于礼简畧不暇待三月也】曾子问曰如已葬而世子生则如之何孔子曰大宰大宗从大祝而告于祢【祢乃礼反　告生也　疏曰大宰大宗从大祝而告于祢者祢父殡宫之主也既葬讫殡无尸柩唯有主在故告于主渐神事之故也同庙主之名故曰祢也然直云三人告祢不云摄主者葬时摄主已弁绖葛以交神明葬竟又服受服丧之大事便毕摄主亦无复有此事故子生则摄主不复与羣臣列位西阶下故自还依大宰之礼与大宰大宗从大祝禆冕而告殡宫中主也不云禆冕者未葬尚禆冕葬后不言自显也不云束帛者凡告必制币从之可知也】三月乃名于祢以名徧告及社稷宗庙山川【疏曰三月乃名于祢者葬后神事之故依平常之礼三日不见也三月乃见因见乃名故云乃名于祢也从见之人与告生不异故不重言也虽三日不见其成服衰绖自依常礼也以名徧告及社稷宗庙山川者名于祢既毕宰亦命祝史徧告也不言宰命祝史从可知也又前不云社稷宗庙此不云五祀互相明也王肃云前三日名之云未葬当称子某故三日因名之也此经既葬称子不称名故三月乃名也曾子问】
　　右因凶而吉【冠昏祭世子生】　文公二年公子遂如齐纳币纳币不书此何以书讥何讥尔讥丧娶也娶在三年之外则何讥乎丧娶三年之内不图婚【僖公以十二月薨至此未满二十五月又礼必先纳采问名纳吉乃纳币此四者皆在三年之内故云耳】娶者大吉也以为有人心焉者则宜于此焉变矣【春秋公羊传】






　　仪礼经传通解续卷十三
　　钦定四库全书
　　仪礼经传通解续卷十四
　　宋　黄干　撰
　　吊礼　丧礼十二
　　补
　　丧祝王吊则与巫前【丧祝与巫以桃厉执戈在王前　春官】　男巫王吊则与祝前【巫祝前王也　同上】　典路王吊于四方以路从【王乗一路典路亦以余路从行亦以华国　同上】　大司马若师不功王吊劳士庶子则相【师败王亲吊士庶子之死者劳其伤者则相王之礼庶子卿大夫之子从军者或谓之庶士　夏官】　太仆掌三公孤卿之吊劳【疏曰此等皆王亲注今使太仆者或王有故不得亲往故使太仆也　同上】　宰夫凡邦之吊事掌其戒令【详见赠丧条】　小臣掌士大夫之吊劳【此亦王使往　夏官】　女巫若王后吊则与祝前【女巫与祝前后如王礼春官】　女御从世妇而吊于卿大夫之丧【从之数盖如使者之介云疏曰三夫人象三公九嫔象孤卿二十七世妇象大夫女御象元士但介数依命数为差则王之大夫四命世妇】
　　【之从亦四人以无正文故言盖言云以疑之也　天官】　鬯人凡王吊临共介鬯【介音界　以尊适卑曰临谓曲礼曰挚天子鬯王至尊介为挚致之以礼于鬼神与　疏曰挚天子鬯者彼挚下与诸侯圭卿羔已下为目此天子以鬯为摰若卿羔之类但天子至尊不自执使介为摰致之以礼于鬼神与者无正文盖置于神前故云与以疑之　春官】　内宗凡卿大夫之丧掌其吊临【王后吊临诸侯而已是以言掌卿大夫云　疏曰诸侯为掌吊临之事明为后掌之若然天官世妇云掌吊临于卿大夫之丧彼注云王使往吊也此后不吊临大夫之丧案丧大记诸侯夫人吊临卿大夫者诸侯臣少故也　同上】　世妇掌吊临于卿大夫之丧【王使往吊　疏曰案内宗云几卿大夫之丧掌其吊临注云王后吊临诸侯而已彼上文与后事相连彼主于后故知此王使往也若然后无外事彼吊诸侯谓三公王子母弟若畿外诸侯则后不吊以王为三公六卿锡衰诸侯缌衰诸侯既轻于王之卿卿既后不亲吊畿外诸侯不亲吊可知然丧大记诸侯夫人吊卿大夫士之丧者以诸侯臣少故不分别尊卑夫人皆吊之也案司服公卿大夫皆王亲吊之此文使世妇往吊者此盖使世妇致礼物但吊是大名虽致礼亦名为吊是以太仆云掌三公六卿之吊劳注云王使往小臣云掌士大夫之吊劳注云致礼同名为吊是其事也此所吊不言三公与孤者文不具也　天官】寺人凡内人吊临于外则帅而往立于其前而诏相之【临良鸩反　从世妇所吊若哭其族亲立其前者贱也贱而必诏相之者出入于王宫不可以阙于礼　疏曰知从世妇不自吊临者案世妇职云掌吊临于卿大夫之丧故内人得从之也云若哭族亲者世妇所掌吊唯云吊卿大夫云哭族亲据理而言王后有哭族亲之法则内人女御亦往哭之　天官】　内宗大丧序哭者【外内宗及命妇】哭诸侯亦如之【疏曰此诸侯来朝薨于王国王为之缌衰者也若檀弓云以爵弁纯衣哭诸侯彼谓薨于本国王遥哭之则妇人不哭之妇人无外事故也　春官】　外宗大丧则叙外内朝莫哭者哭诸侯亦如之【内外宗及外命妇　同上】君临臣丧以巫祝桃茢执戈【详见丧礼义】　先王之制诸侯之丧士吊大夫送葬【详见会葬条】　吊者即位于门西东面其介在其东南北面西上西于门主孤西面　上客临客立于门西介立于其左东上孤降自阼阶拜之【同上案诸侯使人吊含襚赗临同日毕事其序则吊在前临在后今以吊临为哀死者之事含襚赗是赠死者之事故举吊临两条之畧于此其全文则详见赠丧条列于含襚赗之先后庶有以见行礼之序云】　君使人吊彻帷主人迎于寝门外见宾不哭【详见士丧礼君使人吊条】大夫之丧将大敛既铺绞紟衾衣君至【详见丧大记大敛条】　士之丧将大敛君不在其余礼犹大夫也【同上】　君于大夫世妇大敛焉为之赐则小敛焉【详见丧大记殡后受吊条】大夫士既殡而君往焉【同上】　君若有赐则视敛【详见士丧礼君视敛条】　君吊见尸柩而后踊【详见丧大记殡后受吊条】　诸侯非吊死问疾而入诸臣之家是谓君臣为谑【详见丧礼义】　丧公吊之曰寡君承事【示亦为执事来】主人曰临【君辱临其臣之丧　檀弓】　诸侯吊于异国之臣则其君为主【君为之主吊臣恩为已也子不敢当主中庭北面哭不拜　疏曰君无吊他臣之礼若来在此国遇主国之臣丧时为彼君之故而吊故主国君代其臣之子为主　小记】宾入竟而死遂也主人为之具而殡君吊介为主人【详见变礼】　君遇柩于路必使人吊之【君于臣民有父母之恩　檀弓】　大夫吊于大夫士主人出迎于门外【详见丧大记】　大夫君不迎于门外入即位于堂下【同上】　五庙之孙祖庙未毁虽为庶人死必赴练祥则告族之相为也宜吊不吊宜免不免【音问】有司罚之至于赗赙承含皆有正焉【承音赠　疏曰族人虽或至贱吉凶必须相告吊赗含赠皆当有正礼庶子掌其正焉承文在赙含之间则赠含之类故以承为赠云正者庶子之官治之使赗赙随其亲踈各有正礼　文王世子】　敬吊临赙赗睦友之道也【临如字又力鸩反　疏曰言君敬重吊临赗赙不使阙失者是君亲睦和友之道也　同上　上二条含襚赗通用】　公族之罪刑于者弗吊弗为服哭于异姓之庙为忝祖逺之也【疏曰隠隠僻之处谓甸师也为其犯罪忝辱先祖于公法合疏逺之也　同上】　知生者吊知死者伤知生而不知死吊而不伤知死而不知生伤而不吊【人恩各施于所知也吊伤皆谓致命辞也杂记曰诸侯使人吊辞曰寡君闻君之丧寡君使某如何不淑此施于生者伤辞未闻也说者有吊辞云皇天降灾子遭罹之如何不淑此施于死者盖本伤辞辞毕退皆哭　疏曰此论吊伤之法若存之与亡并识则遣设吊辞伤辞兼行若但识生而不识亡则唯遣设吊辞而无伤辞若但识亡唯施伤辞而无吊辞也云辞毕退皆哭者然吊辞乃使口致命若伤辞当书之于板使者读之而奠致殡前也案杂记行吊之后致含襚赗毕乃临若不致含襚赗则吊讫乃临也故云吊伤辞毕皆哭　曲礼】　吊于人是日不乐【君子哀乐不同日子于是日哭则不歌】行吊之日不饮酒食肉焉【以全哀也檀弓】　吊生不及哀非礼也【详见赗条】　凡非吊丧非见国君无不答拜者【礼尚往来丧宾不答拜不自宾客也国君见士不答其拜士贱　疏曰凡拜而不答拜者唯有吊丧士见己君二条耳吊所以宾不答拜者已本来为助执丧事非行宾主之礼故主人虽拜己已不答也故士丧礼有宾则拜之宾不答拜是也君不答者谓士见己君君尊不答也　曲礼】入临不翔【哀伤之无容乐曲礼】　有殡闻逺兄弟之丧同国则往哭之【丧无外事疏曰以】
