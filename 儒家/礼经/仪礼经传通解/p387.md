<!-- { "loadSidebar": true } -->
　　右初献　记祭之属莫重于祼【祭统】　王度记曰天子鬯诸侯薰大夫芑兰士蒹庶人艾秬者黑黍一稃二米鬯者以百草之香鬰金合而酿之成为鬯阳达于墙屋入于渊泉所以灌地降神也玉瓒者器名也所以灌鬯之器也以圭饰其柄灌鬯贵玉器也【白虎通】　诸侯之有德者三命以秬鬯　不得赐鬯者资于天子然后祭【尚书大传】　有虞氏之祭也尚用气血腥爓祭【尚谓先荐之爓或为防　防直辄反　疏曰此一节总论祭祀之事各依文解之有虞氏之祭也尚用气者尚谓贵尚其祭祀之时先荐用气物也血腥爓祭用气也者此解用气之意血谓祭初以血诏神于室腥谓朝践荐腥肉于堂爓谓沈肉于汤次腥亦荐于堂祭义云爓祭祭腥而退是也今于堂以血腥爓三者而祭是用气也以其并未孰故云用气也又曰言先荐者对合享馈孰为先也此虞氏尚气殷人尚声周人尚奥皆谓四时常祭也若其大祭祫周人仍先用乐也故大司乐云若乐九变则人鬼可得而礼矣郑云先奏是乐以致其神而后祼焉推此言之虞氏大祭亦先作乐也故郑注大司乐引虞书云戞击鸣球搏拊琴琴以咏祖考来格箫韶九成鳯皇来仪此宗庙九奏之效此虞氏大祭与周同乐九奏夏殷大祭虽无文或当与周同熊氏以为殷人先求诸阳谓合乐在灌前周人先求诸隂谓合乐在灌后与降神之乐别熊氏又云凡大祭并有三始祭天以乐为致神始以烟为歆神始以血为陈馔始祭地以乐为致神始以埋为歆神始以血为陈馔始祭宗庙亦以乐为致神始以灌为歆神始以腥为陈馔始义或然也案礼宗庙之祭先荐血后荐腥而云宗庙腥为陈馔始于义未安也然氏又云社稷以下之祭皆有三始于义非也】殷人尚声臭味未成涤荡其声乐三阕然后出迎牲【涤荡犹摇动也　疏曰殷人尚声者帝王革异殷不尚气而尚声谓先奏乐也不言夏或从虞也臭味未成涤荡其声者臭味未成谓未杀牲也涤荡犹摇动也既尚声故未杀牲而先摇动乐声以求神也乐三阕然后出近牲者阕止奏乐三徧止乃迎牲入杀之】周人尚臭灌用鬯臭鬰合鬯灌以圭璋既灌然后迎牲萧合黍稷既奠然后焫萧合羶芗【焫如恱反合如字徐音闾羶音声芗音香　灌谓以圭瓒酌鬯始献神也已乃迎牲于庭杀之天子诸侯之礼也奠谓荐孰时也特牲馈食所云祝酌奠于铏南是也萧芗万也染以脂合黍稷烧之诗云取萧祭脂羶当为馨声之误也奠或为荐　铏音刑　疏曰周人尚臭者周礼变于殷故先求隂尚臭也灌用鬯臭者谓鬯气也未杀牲先酌鬯酒灌地以求神是尚臭也鬰合鬯者鬰鬰金草也鬯谓鬯酒煑鬰金草和之其气芬芳调鬯也又以捣鬰汁和合鬯酒使香气滋甚故云鬰合鬯也郑注鬰人云鬰鬰金香草宜以和鬯卢云言取草芬香者与秬黍鬰合酿之成必为鬯也马氏说鬰草名如鬰金香矣合为鬯也庾氏读句则云臭鬰合鬯灌以圭璋用玉气也者王肃云以圭璋为瓒之柄也瓒所以防鬯也玉气洁润灌用玉瓒亦求神之宜也玉气亦是尚臭也周言用王则殷不用圭瓒既灌然后迎牲者先求神后迎牲也萧合黍稷者周人后求阳也取萧草及牲脂膋合黍稷烧之也此谓馈食时也故既奠然后焫萧合羶芗者明上焫萧之时节也既奠谓荐孰时也堂上事尸竟延尸户内更从孰始也于荐孰时祝先酌酒奠于铏羮之南讫尸未入于是又取香蒿染以肠闻脂合黍稷烧之于宫中此又求诸阳之义也馨香谓黍稷又曰知此经所云天子诸侯礼者以仪礼少牢特牲是大夫士之礼无臭鬰灌鬯之事故也云奠谓荐孰时也特牲馈食礼所云祝酌奠于铏南是也者尸未入之前当馈孰之始馈孰有黍稷此云萧合黍稷既奠然后焫萧故知当馈食之时也云染以脂合黍稷烧之者此云萧合黍稷是萧与黍稷合诗云取萧祭脂是萧与脂合也故知有萧及脂黍稷合馨香也　郊特牲】　成王以周公为有勲劳于天下命鲁公世世祀周公以天子之礼乐【同之于周尊之也鲁公谓伯禽】是以鲁君季夏六月以禘礼祀周公于太庙牲用白牡尊用牺象山罍鬰尊用黄目灌用玉瓒大圭荐用玉豆雕篹爵用玉琖仍雕加以璧散璧角俎用梡嶡升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于太庙言广鲁于天下也【瓒才旦反篹息缓反琖祖管反梡若管反嶡居卫反任而林反又而鸠反　季夏建已之月也禘大祭也周公曰大庙鲁公曰世室羣公称宫白牡殷牲也尊酒器也牺尊以沙羽为画饰象骨饰之鬰鬯之器也黄彛也灌酌鬰尊以献也瓒形如槃容五升以大圭为柄是谓圭瓒篹笾属也以竹为之雕刻饰其直者也爵君所进于尸也仍因也因爵之形为之饰也加加爵也散爵皆以璧饰其口也梡始有四足也嶡为之距清庙周颂也象谓周颂武也以管播之朱十赤大盾也戚斧也冕冠名也诸公之服自衮冕而下如王之服也大舞周舞也大夏夏舞也周礼昧师掌教昧乐诗曰以雅以南以籥不僭广大也　沙素何反盾常凖反又音允卷本作兖古本反僭七寻反又则念反　疏曰同之于周者谓同此周公于周之天子云鲁公谓伯禽者尚书费誓云鲁侯伯禽宅曲阜时伯禽归鲁周公不之鲁故公羊文十三年传封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也曷为不之鲁欲天下之一乎周也言若周公之鲁恐天下归心于鲁故不之鲁使天下一心以事周又曰此一节明禘礼祀周公于太庙文物具备之仪牲用白牲者白牡殷牲尊敬周公不可用已代之牲故用白牡尊用牺象山罍者鲁得用天子之尊也牺牺尊也周礼春夏之祭朝践堂上荐血腥时用以盛醴齐君及夫人所酌以献尸也象象尊也周礼春夏之祭堂上荐朝事竟尸入室馈食时用以盛盎齐君及夫人所酌以献尸也山罍谓夏后氏之尊天子于追享朝享之祭再献所用今褒崇周公于禘祭之时亦杂用山尊但不知何节所用鬰尊用黄目者鬰谓鬰鬯酒黄目尝烝所用今尊崇周公故子夏禘用之灌用玉瓒大圭者灌谓酌鬰鬯献尸求神也酌之所用王瓒以玉饰瓒故曰玉瓒也以大圭为瓒柄故曰大圭也荐用玉豆者荐谓祭时所荐葅醢之属也以玉饰豆故曰玉豆下云殷玉豆是也雕篹者篹笾也以竹为之形似筥亦荐时用也雕镂其柄故曰雕篹也爵用玉琖仍雕者爵君酌酒献尸杯也琖夏后氏之爵名也以玉饰之故曰王琖仍因也因用爵形而为之饰故曰仍雕加以璧散璧角者加谓尸入室馈食竟主人酌醴齐酳尸名为朝献朝献竟而夫人酌盎齐亚献名为再献又名为加于时荐加豆笾也此再献之时夫人用璧角内宰所谓瑶爵也其璧散者夫人再献讫诸侯为宾用之以献尸虽非正加是夫人加爵之后摠而言之亦得加称故此摠云加以璧散璧角先散后角使文也俎用梡嶡者梡嶡两代俎也虞俎名梡梡形四足如案礼图云梡长二尺四寸广一尺二寸高一尺诸臣加云气天子牺饰之夏俎名嶡嶡亦如梡而横柱四足中央如距也贺云直有脚曰梡加脚中央横木曰嶡升歌清庙者升升堂也清庙周颂文王诗也升乐工于庙堂而歌清庙诗也下管象者下堂下也管匏竹在堂下故云下管也象谓象武诗也堂下吹管以播象武之诗故云下管象也未干玉戚者干盾也戚斧也赤盾而玉饰斧也冕而舞大武者冕衮冕也大武武王乐也王着衮冕执赤盾玉斧而舞武王伐纣之乐也皮弁素积禓而舞大夏者皮弁三王之服也裼见美也大夏夏禹之乐也王又服皮弁裼而舞夏后氏之乐也六冕是周制故用冕而舞周乐皮弁是三王服故用皮弁舞夏乐也而周乐是武武质故不裼夏家乐文文故裼也若诸侯之祭各服所祭之冕而舞故祭统云诸侯之祭也与竟内乐之冕而摠干率其羣臣以乐皇尸是知用冕服舞也昧东夷之乐也任南蛮之乐也者周公徳广非唯用四代之乐亦为蛮夷所归故赐奏蛮夷之乐于庭也唯言夷蛮则戎狄从可知也又一通云正乐既不得六代故蛮夷则唯与二方也白虎通云乐元语曰东夷之乐曰朝离万物防雏地而生乐持矛舞助时生也南夷乐曰南南任也任养万物乐持羽舞助时养也西夷乐曰味味昧也万物衰老取晦昧之义也乐持戟舞助时杀也北夷乐曰禁言万物禁藏乐持干舞助时藏也又曰谁制夷狄乐圣王也先王推行道徳和调隂阳覆被夷狄故制夷狄乐何不制夷礼礼者身当履而行之夷狄不能行礼也此东曰昧西曰株离与白虎通正相反者以春秋二方俱有昧株离之义故白虎通及此各举其一白虎通云朝离则株离也钩命决亦云东夷之乐曰昧南夷之乐曰南与此同纳夷蛮之乐于大庙者皆于大庙奏之言广鲁于天下也者广鲁欲使如天子示于天下故云广鲁于天下也又曰羣公称宫此公羊文十三年传曰周公称大庙鲁公称世室羣公称宫此鲁公之庙也曷为谓之世室世室犹世世不毁也左氏经以为大室屋坏服氏云大庙之室与公羊及郑违今所不取云牺尊以沙羽为画饰者郑志张逸问曰明堂注牺尊以沙羽为画饰前简曰牺读如沙沙鳯皇也不解鳯皇何以为沙荅曰刻画鳯皇之象于尊其形婆娑然或有作献字者齐人之声误耳又郑注司尊彛云山罍亦刻而画之为山云之形郑司农注周礼司尊彛云献读为牺牺尊饰以翡翠象尊以象鳯皇或曰以象骨饰尊王注礼器云为犠牛及象之形凿其背以为尊故谓之牺象阮谌礼图云牺尊画以牛形云篹笾属也以竹为之雕刻饰其直者也知篹为笾属者与豆连文故知笾属以字从竹故知以竹为之直柄也篹既用竹不可刻饰今云雕其直者是刻其柄也云仍因也者释诂文也云加加爵也者以其非正献故谓之加云散角皆以璧饰其口也者郑恐散角以璧为之故云以璧饰其口内宰谓之瑶爵此处谓之璧角者瑶是玉名爵是摠号璧是玉之形制角是爵之所受之名异其实一物也云捖始有四足也者以虞氏尚质未有余饰故知始有四足云嶡为之距者以夏世渐文故知以横木距于足中云清庙周颂也者以文王有清庙之徳祭之于庙而作颂也云象谓周颂武也以管播之者案诗维清奏象舞襄二十九年见舞象箾南籥知非文王乐必以为大武武王乐者以经云升歌清庙下管象以父诗在上子诗在下故知为武王乐也以管播之谓吹管播散诗之声也云大武周舞也者上云下管象谓吹大武诗此云舞大武谓为大武之舞云大夏夏舞也者以大夏是禹乐故为夏舞引周礼昧师者证经之昧乐引诗以雅以南者证经之南夷之乐任即南也则此诗小雅鼔钟之诗郑云雅万舞也万也南也籥也三舞不僭言进退之旅也周乐尚武故谓万舞为雅　明堂位】　子曰禘自既灌而往者吾不欲观之矣【禘大计反　赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所出之帝而周公配之然非礼矣灌者衅祭之始用鬰鬯之酒灌地以降神也鲁之君臣当此之时诚意未散犹有可观自此以后则浸以懈怠而无足观矣盖鲁祭非礼孔子本不欲观至此而失礼之中又失礼焉故发此叹也　谢氏曰夫子尝曰我欲观夏道是故之杞而不足证也我欲观商道是故之宋而不足证也又曰我观周道幽属伤之吾舍鲁何适矣鲁宋郊禘非礼也周公其衰矣考之杞宋已如彼考之当今又如此孔子所以深叹也】　或问禘之说子曰不知也知其说者之于天下也其如示诸斯乎指其掌【先王报本追逺之意莫深于禘非仁者诚敬之至不足以与此非或人之所及也而不王不禘之法又鲁之所当□者故以不知答之示与视同指其掌弟子记夫子言此而自指其掌言其明且易也盖知禘之説则理无不明诚无不格而治天下不难矣圣人十此岂真有所不知也哉　八佾】　襄公二十八年十一月乙亥齐尝于大公之庙庆舍涖事【大音太临祭事】麻婴为尸【为祭尸】庆奊为上献【奊户结反　上献先献者　疏曰祭祀之礼主人先献下文庆舍死公惧而归则于时公亲在矣又此祭庆舍涖事公与庆舍不为上献而奊为上献者庆舍使为之不可以礼责也奊即绳也　春秋左氏传】
