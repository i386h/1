<!-- { "loadSidebar": true } -->
　　何【吉日取女之吉日】孔子曰壻使人吊如壻之父母死则女之家亦使人吊【必使人吊者未成兄弟　疏曰以夫妇有兄弟之义故曰未成兄弟下云不得嗣为兄弟】父丧穪父母丧穪母【礼宜各以其敌者也父使人吊之辞云某子闻某之丧某子使某如何不淑母则若云宋荡伯姬闻姜氏之丧伯姫使某如何不淑凡吊辞一耳　疏曰礼各宜以敌若彼家父死则此家遣使吊当称父遣使吊也若彼家母死则此家亦称母遣使吊也云凡吊辞一耳者谓男吊女家女吊男家皆云使某如何不淑是吊辞一也】父母不在则穪伯父世母【吊礼不可废也伯父母又不在则称叔父母　疏曰此家父不在彼家父亾则称伯父某子使某伯父某亦不在则称叔父】壻已葬壻之伯父致命女氏曰某之子有父母之丧不得嗣为兄弟使母致命女氏许诺而勿敢嫁礼也【必致命者不敢以累年之丧使人失嘉会之时　疏曰必待已葬者葬后哀情稍杀始兼他事不待逾年者不可旷年废人昏礼也不得嗣为兄弟者夫妇有兄弟之义或据壻为妻父母有缌麻之服故谓之兄弟】壻免丧女之父母使人请壻弗取而后嫁之礼也【请请成昏疏曰壻免丧之后则应取妇必须女之父母请者以壻家既葬致命于已壻既免丧所以须请也】女之父母死壻亦如之【女免丧壻之父母亦使人请其已葬时亦致命　同上】　曾子问曰亲迎女在涂而壻之父母死如之何孔子曰女改服布深衣缟总以趋丧【布深衣缟总妇人始丧未成服之服疏曰女改服者谓女在涂闻舅姑丧即改嫁时之衣服嫁服者士妻缘衣大夫妻展衣卿妻则鞠衣故士昏礼云女次纯衣纯衣即缘衣也深衣谓衣裳相连前后深逺故曰深衣缟白绢也总束髪也长八寸女在涂以其闻丧即改嫁服故云未成服之服也士丧礼注始死妇人将斩衰者去筓而纚将齐衰者骨筓而纚至将敛齐衰妇人亦去筓纚而髽皆不云缟总文不备也】女在涂而女之父母死则女反【奔丧服期　疏曰经云女反故知奔丧丧服期云女子在室为父箭筓筓髽衰三年今既在涂非复在室故知服期但在室之女父卒为母亦三年今既在涂故为父母同皆期也于时女亦改服布□衣缟总反而奔丧】如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭【不闻丧即改服者昏礼重于齐衰以下　疏曰女既未至闻壻家有齐衰大功之丧则废其昏礼男女变服就位哭男谓壻也不入大门改其亲迎之服服深衣于门外之次女谓妇也入大门改其嫁服亦服深衣于门内之次男女俱改服毕然后就丧位而哭谓于壻家为位也皇氏以为就丧为位哭也然曽子唯问齐衰大功不问小功者以小功轻不废昏礼待昏礼毕乃哭耳故杂记云小功可以冠子取妇明与大功及期异也此不见丧而改服奔丧礼注云不见丧不改服者崔氏云奔丧不见丧不改服谓不改素冠而者免其改吉服着布深衣素冠闻丧即改之又云上又云女闻壻之父母丧在涂即改服今女闻壻齐衰大功之丧入门始改服故云不闻丧即改服者昏礼重于齐衰以下】曽子问曰除丧则不复昏礼乎【复犹偿也　疏曰复是反覆之义故为偿也曽子以初昏遭丧不得成礼除丧之后岂不酬偿更为昏礼乎】孔子曰祭过时不祭礼也又何反于初【重喻轻也同牢及馈飨相饮食之道　疏曰过时不祭谓四时常祭也谓祭重而昏轻重者过时尚废轻者不复可知熊氏云若丧祭及禘祫祭虽过时犹追而祭之故禘祫志云昭十一年齐归薨十三年防于平丘冬公如晋不得祫至十四年乃追而祫之十五年乃禘也又僖公八年春当禘以正月防王人于洮故七月而禘故杂记云三年之丧既其练祥皆行是追行前练祥祭也　同上】　曾子问曰女未庙见而死则如之何孔子曰不迁于祖不袝于皇姑壻不杖不菲不次归葬于女氏之党示未成妇也【迁朝庙也壻虽不备丧礼犹为之服齐衰也　疏曰妇既死于已寝将反葬于女氏之党故其柩不迁移朝于壻之祖庙袝祭之时又不得袝于皇姑庙也皇大也君也称皇者尊之也菲草屦也不次谓不别处止哀次也壻为妻合服齐衰杖而菲屦及止哀次今未庙见而死其壻唯服齐衰而已其柩还归葬于女氏之党以其未庙见不得舅姑之命示若未成妇然其实已成妇但示之未成妇礼欲见其不敢自专也又曰此经但云不杖不菲不云不服故知服齐衰其女之父母则为之降服大功以其非在家壻为之服齐衰非无主也　同上】　曾子问曰取女有吉日而女死如之何孔子曰壻齐衰而吊既葬而除之夫死亦如之【未有期三年之恩也女服斩衰　疏曰所以既葬除者壻于女未有期之恩女于壻未冇三年之恩以壻服齐衰故知女服斩衰　同上】　曾子问曰诸侯旅见天子入门不得终礼废者几【旅众】孔子曰四请问之曰大庙火日食后之丧雨霑服失客则废【大庙始祖庙宗庙皆然主于始祖耳】曾子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废【夫人君之夫人】　曾子问曰天子尝禘郊社五祀之祭簠簋既陈天子崩后之丧如之何孔子曰废【既陈谓夙兴陈牲器时也天子七祀言五者闗中言之　疏曰天子七祀言五者周天子七祀诸侯五祀大夫三祀五居其中举五而言则上兼七下通三欲见天子及大夫其祭皆然闗通也　同上】　孔子曰天子崩未殡五祀之祭不行既殡而祭其祭也尸入三饭不侑酳不酢而已矣自启至于反哭五祀之祭不行已葬而祭祝毕献而已【既葬弥吉毕献祝而后止郊社亦然唯尝禘宗庙俟吉也】　曾子问曰诸侯之祭社稷俎豆既陈闻天子崩后之丧君薨夫人之丧如之何孔子曰废【亦谓夙兴陈牲器时也】自薨比至于殡自启至于反哭奉帅天子【比必利反　帅循也所奉循如天子者谓五祀之祭也社稷亦然　疏曰天子诸侯祭礼既亾今仪礼唯有大夫士祭礼案特牲馈食礼祝延尸于奥迎尸而入即延坐三饭告饱祝侑尸尸又饭至于九饭毕若大夫依少牢馈食尸食十一饭而毕郑注少牢云士九饭大夫十一饭也则其余有十三饭十五饭也案此说则诸侯十三饭天子十五饭又案特牲礼尸九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食此是士之祭礼也今约此而说天子五祀之祭也天子崩未殡五祀之祭不行者以初崩哀慼未遑祭祀虽当五祀祭时不得行但五祀外神不可以己私丧久废其祭故既殡哀情稍杀而后祭也其祭也尸入三饭不侑酳不酢而已矣者今丧既殡不得纯如吉礼理须宜降杀侑劝也故迎尸入奥之后尸三饭告饱则止祝更不劝侑其食使满常数也又熊氏云谓迎尸入奥之后尸三饭即止祝不劝侑至十五饭于时冢宰摄主酌酒酳尸尸受卒爵不酢摄主故云三饭不侑酳不酢而已者谓唯行此而已不为在后余事也自启至于反哭五祀之祭不行者谓从启殡以后葬毕反哭以前灵柩既见哀摧更甚故云五祀之祭不行已葬反哭殡宫毕而行其祭但既葬弥吉尸入三饭之后祝乃侑尸尸食十五饭摄主酳尸尸饮卒爵而酢摄主摄主饮毕酌而献祝祝受饮毕则止无献佐食以下之事所以然者以葬后未甚吉唯行此礼而已郊社亦然者王制云唯祭天地社稷为越绋而行事是与五祀同也赵商问云自启至反哭五祀之祭不行注云郊社亦然案王制云唯祭天地社稷为越绋而行事既云葬时郊社之祭不行何得有越绋而行事郑荅越绋行事丧无事时天地郊社有常曰自启及至反哭自当辟之郑言无事着谓未殡以前是有事既殡以后未启以前是无事得行祭礼故有越绋行事郑云郊社有常日自启至反哭自当辟之者郊社既有常日自启至反哭自当辟此郊社之日郊社尊故辟其日不使相妨五祀既卑若与启反哭日相逢则五祀辟其日也郑言天地社稷去殡处逺祭时逾越此绋而往赴之五祀去殡处近暂往则还故不为越绋也云唯尝禘宗庙俟吉也者谓为尝禘之礼以祭宗庙俟待于吉故王制云丧三年不祭是也其在丧祭郊社之时其丧所朝夕仍奠杂记云国禁哭则止朝夕之奠即位自因也人臣尚尔明天子得也注云帅循也所奉循如天子者案上天子有祭五祀之文今诸侯五祀亦如天子诸侯祭社稷其遭丧节制与五祀同故云社稷亦然案天子崩后丧诸侯当奔赴得奉循天子之礼者诸侯或不自亲奔而身在国者或唯据君薨及夫人之丧其嗣子所祭得奉循天子也　同上】　曾子问曰大夫之祭鼎俎既陈笾豆既设不得成礼废者几孔子曰九请问之曰天子崩后之丧君薨夫人之丧君之大庙火曰食三年之丧齐衰大功皆废外丧自齐衰以下行也【齐衰异门则祭】其齐衰之祭也尸入三饭不侑酳不酢而已矣大功酢而已矣小功缌室中之事而已矣【室中之事谓宾长献】士之所以异者缌不祭【然则士不得成礼者十一】所祭于死者无服则祭【谓若舅舅之子从母昆弟疏曰齐衰则祭若遭异门齐衰之丧其祭迎尸入室但三饭则止祝更不劝侑使至十一但三饭耳主人酌酒酳尸尸不酢主人唯此而已大功酢而已矣大功服轻祭礼稍备尸三饭祝侑至十一饭而止主人酌酒酳尸尸酢主人主人乃停故云大功酢而已矣若小功缌室中之事而已矣者小功与缌麻其服转轻祭礼转备其祭尸十一饭讫主人酳尸尸卒爵酢主人主人献祝及佐食毕次主妇献尸尸酢主妇主妇又献祝及佐食次宾长献尸若平常之祭尸得宾长献爵则止不举待致爵之后尸乃举爵今既丧杀宾长献尸尸饮以酢宾宾又献祝及佐食而祭毕止凡尸在室之奥祝在室中北厢南面佐食在室中戸西北面但主人主妇及宾献尸及祝佐食等三人毕则止故云室中之事而已矣若致爵之时主妇在房中南面主人献宾堂上北面皆不在室中其室中者献尸祝佐食耳故此注云室中之事谓宾长献此小功缌麻兼内外知者以前文云内丧大功以上废则知内丧小功以下不废也案杂记云臣妾死于宫中三月而后祭之此内丧缌麻不废祭者此谓鼎俎既陈临祭之时故不废也若不当祭时有臣妾死于宫中及大夫为贵妾缌庶子为父后者为其母缌之属皆不祭士之所以异者缌不祭孔子见曽参歴问至大夫必应及士故因广举士以语之大夫唯至大功为九而士又加缌小功二等合为十一此亦谓祭宗庙鼎俎既陈而值丧也大夫祭值缌小功不辩内外皆不废祭而礼则小异耳士值缌小功不辩内外一切皆废祭士轻故为轻亲伸情也所祭于死者无服则祭谓若舅舅之子从母昆弟此等于已虽服缌而于祖祢则无服然此皆母亲而得云无服者祭祀以祖祢为主母亲于已服缌于祖祢无服此皆母亲以父为主也其从母父虽无服已为小功熊氏云亦废祭也案经云缌不祭所祭于死者无服则祭据缌为文似不闗小功故郑以缌服解之皇氏横加小功其义非也　同上】　大夫士将与祭于公既视濯而父母死则犹是与祭也次于异宫既祭释服出公门外哭而归其他如奔丧之礼如未视濯则使人告告者反而后哭如诸父昆弟姑姊妹之丧则既宿则与祭卒事出公门释服而后归其他如奔丧之礼如同宫则次于异宫【详见奔丧条】　曾子问曰卿大夫将为尸于公受宿矣而有齐衰内丧则如之何孔子曰出舎于公馆以待事礼也【吉凶不可以同处　疏曰出舎于公馆以待事礼也者云且舎公馆待事毕然后归哭也所以出于公馆者以祭是吉凶不可同处也　曾子问】　聘君若薨于后入竟则遂【既接于主国君也　疏曰自此尽唯稍受之论聘者遭己君之丧行非常之礼事云接于主国者谓谒闗人关人告君君使士请事是接于主国矣故入竟则遂也】赴者未至则哭于巷衰于馆【未至谓赴告主国君者也哭于巷者哭于巷门未可为位也衰于馆未可以凶服出见人其聘享之事自若吉也今文赴作讣　疏曰本国遭丧赴者有两使一使告聘者一使告主国以其赴主国之使未至是以未可为位受人吊礼云衰于馆未可以凶服出见人者对下经赴者至则衰而出云其聘享之事自若吉者下云受饔饩之礼故云先行聘享乃后受礼以其主国未得赴告故自若吉也】受礼【受饔饩也】不受飨食【亦不受加】赴者至则衰而出【礼为隣国阙于是可以凶服将事也　疏曰主国君使者衰而出则主国可以阙乐云于是可以凶服将事者谓主人所归礼则宾可以凶服受之其正行聘享则着吉服矣故杂记云执玉不麻是也】唯稍受之【稍所教反　稍廪食也　疏曰礼君行师从卿行旅从从者既多不可阙于稍食案周礼毎云稍事皆谓米廪以其稍稍给之故谓米廪为稍】归执圭复命于殡升自西阶不升堂【复命于殡者臣子之于君父存亾同】子即位不哭【将冇告请之事宜清净也不言世子者君薨也诸臣侍之亦皆如朝夕哭位　疏曰臣子一例上下文唯言子不言羣臣与子同知如朝夕哭位者案奔丧云奔父之丧在家者待之皆如朝夕哭位故知此亦然】辩复命如聘【自陈币至于上介以公赐告无劳　疏曰上文君存时使者复命自陈公币已下至赐告之等今复命于殡所亦尽陈之故言辩知无劳者劳主君出命今君薨不可代君出命故知无劳也】子臣皆哭【使者既复命子与羣臣皆哭】与介入北乡哭【新至别于朝夕　疏曰朝夕哭位在阼阶下西面今于殡前北乡故云别于朝夕也】出袒括髪【悲哀变于外臣也　疏曰案奔丧云至于家入门左升自西阶东而哭括髪袒于殡东是于内者子故也此使者出门袒括髪变于外者臣故也】入门右即位踊【从臣位自哭至踊如奔丧礼　疏曰奔丧云袒括发于西阶东即位踊袭绖于序东此门外袒括发入门右即位踊亦当袭绖于序东故云自哭至踊如奔丧礼也　聘礼】　若有私丧则哭于馆衰而居不飨食【私丧谓其父母也哭于馆衰而居不敢以私丧自闻于主国凶服于君之吉使春秋传曰大夫以君命出闻丧徐行而不反　疏曰衰而居谓服衰居馆行聘享即皮弁吉服故不敢凶服于君之吉使也引春秋传者案宣八年经书夏六月公子遂如齐至黄乃复公羊传云其言至黄乃复何有疾也何言乎有疾乃复讥何讥尔大夫以君命出闻丧徐行而不反何氏注闻大丧而不反重君命也徐行者为君当使人追代之以丧喻疾者丧犹不还而况疾乎是也以此言之使虽未出国境闻父母之丧遂行不敢以私废王事君使人代之可也以此言之明至彼所使之国虽闻父母之丧不反可知是以哭于馆衰而居】归使众介先衰而从之【已有齐斩之服不忍显然趋于往来其在道路使介居前归又请反命已犹徐行随之君纳之乃朝服既反命出公门释服哭而归其他如奔丧之礼吉时道路深衣　疏曰已有齐斩之服者为父斩衰为母齐衰也不忍显然趋于往来者解经使众介先衰而从之之意经云归据反国时兼云往者郑意去时闻父母之丧不敢即友亦使众介先衰而从之故往来并言云在道路使介居前者谓向彼国时云归又请反命已犹徐行随之者此谓还国至近郊使人请反命君许入犹使介居前徐行于后随介至国也君纳之乃朝服者以其行聘之时犹不以凶服于君之吉使而服吉服知此反命时亦不以凶服于君之吉使而服朝服如吉时反命矣云出公门释服哭而归者案杂记云大夫士将与祭于公既视濯而父母死则犹是与祭也次于异宫既祭释服出公门外哭而归明此亦出公门释朝服而归但彼祭服不可着出故门内释服此朝服可以着出门乃释服为异也云其他如奔丧之礼者案奔丧礼至于家入门左升自西阶殡东西面坐哭尽哀括髪袒降堂东即位西乡哭成服袭绖于序东绞带反位拜宾成踊送宾反位有宾后至者则拜之成踊送宾皆如初众主人兄弟皆出门出门哭止阖门相者告就次于又哭括髪袒成踊于三哭犹括髪袒成踊三日成服拜宾送宾皆如初云吉时道路深衣者以其朝服之下唯有深衣庶人之常服既以朝服反命出门去朝服还服吉时深衣三日成服乃去之　同上】　掌客宾客有丧惟刍稍之受【稍所教反旧疎诏反　不受飨食飨食加也丧谓父母死也客则又有君焉刍给牛马稍人廪也其正礼飱饔饩主人致之则受　疏曰丧谓父母死也者据正宾而言若诸侯止应母死而有父者或始封之君旧为卿大夫容有父或父有废疾不立已受位于祖亦云有父也云客则又有君焉者谓介已下非直有父母又有君丧以其俱三年故聘礼若有私丧则哭于馆衰而居云刍给牛马者从行之牛马云稍人廪也者师从旅从者须给稍即月廪是也飱饔饩主人致之则受者以正礼故受之若飨食加主人致之亦不受也　周礼】　大夫以君命出闻丧徐行而不反【闻丧者闻父母之丧不忍疾行又为君当使人追代之以丧喻疾者丧尚不当反况于疾乎　宣八年春秋公羊传】　聘遭丧入竟则遂也【遭丧主国君薨也入竟则遂国君以国为体士既请事已入竟矣闗人未告则反　疏曰从此尽练冠以受论主国君或夫人薨或世子死行变礼之事云以国为体者聘君主以聘国故君虽薨而遂入闗人未告则反者聘使至闗乃谒闗人闗人入告君君知乃使士请事已入闗自然入矣若闗人未告者君不知使者又未入闻主国君死理当反矣】不郊劳【子未君也】不筵几【致命不于庙就尸柩于殡宫又不神之　疏曰不筵几致命不于庙决正聘设几筵也就尸柩于殡宫者国君虽以国为体主聘其国但聘亦为两君相好今君薨当就尸柩故不就祖庙也云又不神之者以其鬼神所在曰庙则殡宫亦得为庙则设几筵亦可矣但始死不忍异于生不神之故于殡傍无几筵也】不礼宾【丧降事也　疏曰既行聘享讫不以醴酒礼宾也】主人毕归礼【宾所饮食不可废也礼谓饔饩飨食　疏曰知归礼中兼有飨食者飨食亦有生致法故主人亦归之】宾唯饔饩之受【受正不受加也　疏曰饔饩之礼是其正自飨食之等是其加也】不贿不礼玉不赠【丧杀礼为之不备　疏曰不贿者谓不以束纺不礼玉者谓不以束帛乗皮以报享不赠者宾出至郊不以物赠之也　聘礼】　遭夫人世子之丧君不受使大夫受于庙其他如遭君丧【夫人世子死君为丧主使大夫受聘礼不以凶接吉也其他谓礼所降　疏曰礼记服问曰君所主夫人妻太子适妇郑注云言妻见大夫以下亦为此三人为丧主也故云君为丧主既为丧主是以使大夫受聘礼不以凶接吉也云其他谓礼所降者谓不礼以下不赠以上皆阙之　聘礼】　遭丧将命于大夫主人长衣练冠以受【遭丧谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君丧不言使大夫受子未君无使臣义也　疏曰此经总说上三人死主君不得受命故使将命于大夫主人即大夫故郑云此三者皆大夫摄主人也云长衣素纯布衣者此长衣则与深衣同布但相长素纯为异此长衣之缘以素为之故云素纯也去衰易冠者谓脱去斩衰之服而着长衣脱去六升九升之冠而着练冠云不以纯凶接纯吉者聘礼是纯吉礼　同上】　掌客遭主国之丧不受飨食受牲礼【牲亦当为腥声之误也有丧不忍煎亨正礼飱饔饩当熟者腥致之也　疏曰案聘礼聘遭丧入境则遂也主人毕归礼注云礼谓饔饩飨食宾维饔饩之受注云受正不受加飨食虽主人归宾宾不受其加若饔主人致之亦应受以其正受腥礼　周礼】　君之丧未小敛为国宾出拜国宾于位【疏曰国宾谓邻国大夫来聘者遇主国君之丧　丧大记】　宾入境而死遂也主人为之具而殡【具谓始死至殡所当用　疏曰宾入境而死遂也者若未入境即反】介摄其命【为致聘飨之礼也初时上介接闻命　疏曰初宾受命于君之时宾介同北面上介接闻君命矣以是宾死得摄其命】君吊介为主人【虽有臣子亲姻犹不为主人以介与宾并命于君尊也　疏曰古者宾聘家臣适子皆从行是以延陵季子聘于齐其子死葬于嬴博之间故郑云虽有臣子亲姻犹不为主人以其介尊故也】主人归礼币必以用【当中奠赠诸丧具之用不必如宾礼　疏曰丧具谓袭与小敛大敛不必如宾礼者不必如致飱饔之礼束纺皮帛之类不堪丧者之用故也】介受宾礼无辞也【介受主国宾己之礼无所辞也以其当陈之以反命也有宾丧嫌其辞之】不飨食【疏曰不受飨食明受飨饩正礼也】归介复命柩止于门外【门外大门外也必以柩造朝达其忠心　疏曰知门外是大门外者国君有三门皋应路又有三朝内朝在路寝庭正朝在路门外应门外无朝外朝当在皋门外经直云止于门外无入门之言明知止于大门外外朝之上】介卒复命出奉柩送之君吊卒殡【疏曰当介复命之时宾之尸柩在外朝上介卒复命谓复命讫出君大门奉宾之柩送至宾之家尸柩入殡于两楹之间君往就吊卒殡者谓殡讫殡是丧之大节故云卒殡成节乃去谓君与大夫尽去】　若大夫介卒亦如之【不言上介者小聘上介士也　疏曰大聘上介是大夫小聘上介士经不言上介者欲兼见小聘之法也若小聘上介末介皆士则入下文士介死中以其下文更不见小聘宾介死法故此兼言之也】　士介死为之棺敛之【不具他衣物也自以时服也　疏曰以士介卑直具棺不具他物其士介从者自用时服敛】君不吊焉【主国君使人吊不亲往】　若宾死未将命则既敛于棺造于朝介将命【未将命谓俟间之后也以柩造朝以已至朝志在达君命疏曰前云宾入境而死谓在路死未至国此经更说宾至朝俟间之后使大夫致馆未行聘飨而宾在馆死】
