<!-- { "loadSidebar": true } -->
　　二烛俟于殡门外【早阍以为明也烛用蒸　蒸之承反薪也　疏曰炤彻与啓肂于此预备之云烛用蒸者案周礼甸师氏云以薪蒸役外内饔注云大曰薪小曰蒸又案少仪云主者执烛抱燋郑云未爇曰燋即蒸故云烛用蒸也】丈夫髽散带垂即位如初【髽侧爪反散悉但反　为将启变也此互文以相见耳髽妇人之变防服小记曰男子免而妇人髽男子冠而妇人笄如初朝夕哭门外位　免音问冠古乱反　疏曰云为将啓变也者凡男子免与括髪散带垂妇人髽皆当小敛之节今于啓殡时亦见尸柩故变同小敛之时故云为将啓变也此互文以相见者髽既是妇人之变则免是男子之变今文夫见其人不见免则丈夫当免矣妇人见其髽不见人则妇人当髽矣故云互文以相见耳引防服小记者证见未成服已前男子免而妇人髽既成服已后男子冠妇人笄若然小敛之时斩哀男子括髪齐衰以下男子免此不言男子括髪者欲见啓殡之后虽斩衰亦免而无括髪知者防服小记云君吊虽不当免时也主人必免不散麻虽异国之君免也亲者皆免注云不散麻者自若绞垂为人君变贬于大敛之前既啓之后也注直言不散麻贬于既啓之后则主人着免不贬矣以此言之啓后主人着免可知若然后至卒哭其服同矣以其反哭之时更无变服之文也云妇人髽及妇人笄者若未成服之时妇人髽无笄故空云髽成服之后妇人髽即有笄故防服斩衰妇人云箭笄檀弓云南宫縚之妻之姑之防夫子诲之髽盖榛以为笄是成服有笄明矣云散带垂者小敛节大功已上男子皆然若小功已下及妇人无问轻重皆初而绞之经直云即位如初知如门外位者以下经始云主人拜宾入即位袒明知此未入门在门外如朝夕哭位也】妇人不哭主人拜宾入即位袒【袒音但　此不蒙如初者以男子入门不哭也不哭者将有事止讙嚣也讙火官反嚣许骄反刘五高反　疏曰云此不蒙如初者案上篇朝夕哭云主人即位辟门妇人抚心不哭】
　　【主人拜宾旁三右还入门哭妇人踊此主人入门不哭妇人不哭不踊故不得蒙如初也云将有事者谓将有啓殡之事也】商祝免袒执功布入升自西阶尽阶不升堂声三啓三命哭【三息暂反又如字下放此　功布灰治之布也执之以接神为有所拂仿也声三三有声存神也啓三三言啓告神也旧説以为声噫兴也今文免作絻　拂芳味反仿芳文反噫于其反又于喜反絻音紊　疏曰云功布灰治之布也者亦谓七升以下之布也拂仿犹言拂拭下经云商祝拂柩用功布是拂拭去尘也此始告神而用功布拂仿者谓拂仿去凶邪之气也云三有声存神也者案曽子问亦云祝声三郑云警神也即此存神也云旧説以为声噫兴者郑注曾子问云声噫歆亦是旧説也】烛入【照彻与啓肂者　疏曰一烛于室中照彻奠一烛于堂照开殡肂也】祝降与夏祝交于阶下取铭置于重【夏户雅反祝之六反后皆放此重直龙反后放此　祝降者祝彻宿奠降也与夏祝交事相接也夏祝取铭置于重为啓肂迁之吉事交相左凶事交相右今文铭皆作名　疏曰此祝不言商夏则周祝也烛既入室时周祝从而入室彻宿奠降降时夏祝自下升取铭降置于重为妨啓殡故也宿奠谓昨暮所设夕奠经宿故谓之宿奠也此宿奠拟朝庙所用即下云重先奠从者是也此奠所彻所置之处虽不言案上篇大敛迁小敛奠于序西南此亦序西南可也云吉事交相左者则乡射大射皆云降与射者交于阶下相左是也云凶事交相右者凶事反于吉周祝降阶时当近东夏祝升阶当近西是交相右也】踊无算【主人也　下文云商祝拂柩则踊无算当知开棺柩之时以其踊为哀号之已甚故知主人也】商祝拂柩用功布幠用夷衾【幠火吾反　拂去尘也幠覆之为其形露　去起吕反　疏曰开柩已出时是棺南首夷衾本拟覆柩故敛时不用今得覆棺于后朝庙及入圹虽不言用夷衾又无彻文以覆棺言之当随柩入圹矣】
　　右啓　记啓之昕外内不哭【昕音欣　将有事为其讙嚣既啓命哭古文啓为开　疏曰将啓殡唯言妇人不哭不云男子故记以明之云内外男女不哭止讙嚣故也本经记】　啓辩拜【详见小敛条】
