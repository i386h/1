<!-- { "loadSidebar": true } -->
　　凡音之起由人心生也人心之动物使之然也感于物而动故形于声【宫商角征羽杂出曰音单出曰声形犹见也】声相应故生变【乐之器弹其宫则众宫应然不足乐是以变之使杂也易曰同声相应同气相求春秋传曰若以水济水谁能食之若琴瑟之专一谁能听之】变成方谓之音【方犹文章也】比音而乐之及干戚羽旄谓之乐【比毗志反　干盾也戚斧也武舞所执也羽翟羽也旄旄牛尾也文舞所执周礼舞师乐师掌教舞有兵舞有干舞有羽舞有旄舞诗曰左手执籥右手秉翟】乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动【噍子尧反杀色界反乐心之乐音洛啴昌善反言人声在所见非有常也噍踧也啴寛绰貌发犹扬也粗麄也】是故先王慎所以感之者故礼以道其志乐以和其声政以一其行刑以防其奸礼乐刑政其极一也【行下孟反极至也】所以同民心而出治道也【此其所谓至也】　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣【乐音洛思去声　言八音和否随政也玉藻曰御瞽防声之上下】宫为君商为臣角为民征为事羽为物五者不乱则无怗懘之音矣【怗昌廉反懘昌制反　五者君臣民事物也凡声浊者尊清者卑怗懘敝败不和貌】宫乱则荒其君骄商乱则陂其官壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣【陂彼义反　君臣民事物其道乱则其音应而乱荒犹散也陂倾也书曰王耄荒易曰无平不陂】郑卫之音乱世之音也比于慢矣【比犹同也】桑间濮上之音亡国之音也其政散其民流诬上行私而不可止也【濮音卜濮水之上地有桑间者亡国之音于此之水出也昔殷纣使师延作靡靡之乐已而自沈于濮水后师涓过焉夜闻而冩之为晋平公鼔之是之谓也桑间在濮阳南诬罔也】　凡音者生于人心者也乐者通伦理者也【伦犹类也理分也】是故知声而不知音者禽兽是也知音而不知乐者众庶是也唯君子为能知乐【禽兽知此为声尔不知其宫商之变也八音并作克谐曰乐】是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则防于礼矣礼乐皆得谓之有德德者得也【防近也听乐而知政之得失则能正君臣民事物之礼】是故乐之隆非极音也食飨之礼非致味也【食音嗣隆犹盛也极穷也】清庙之瑟朱而疏越壹倡而三叹有遗音者矣大飨之礼尚酒而俎腥鱼大羮不和有遗味者矣【倡昌谅反和去声　清庙谓作乐歌清庙也朱练朱练则声浊越瑟底孔也画疏之使声迟也倡发歌句也三叹三人从叹之耳大飨袷祭先王以腥鱼为俎实不臑孰之大羮肉湆不调以盐菜遗犹余也　今按吕氏春秋遗皆作进乎近是】是故先王之制礼乐也非以极口腹耳目之欲也将以教民平好恶而反人道之正也【好恶并去声　教之使知好恶也】　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功【教谓乐也】然则先王之为乐也以法治也善则行象德矣【以法治以乐为治之法行象德民之行顺君之德也】　夫民有血气心知之性而无哀乐喜怒之常应感起物而动然后心术形焉【言在所以感之也术所由也形犹见也】是故志微噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅廉直劲正庄诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱【知音智思息吏反啴昌善反易以豉反乐音洛贲扶粉反肉而救反辟匹亦反　志微意细也呉公子札听郑风而曰其细已甚民弗堪也简节少易也奋末动使四支也贲读为愤愤怒气充实也春秋传曰血气狡愤肉肥也狄涤往来疾貌也滥僣差也此皆民心无常之俲也肉或为润】是故先王本之情性稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也【行下孟反慑之涉反　生气隂阳气也五常五行也密之言闭也慑犹恐惧也】然后立之学等广其节奏省其文采以绳德厚【等差也各用其才之差学之广谓增习之省犹审也文采谓节奏合也绳犹度也周礼大司乐以乐语教国子兴道讽诵言语以乐舞教国子舞云门大卷大咸大韶大夏大濩大武】律小大之称比始终之序以象事行【称尺证反此毗志反　律六律也周礼典同以六律六同辨天地四方隂阳之声以为乐器小大谓髙声正声之类也终始谓始于宫终于羽宗庙黄钟为宫大吕为角大蔟为徴应钟为羽以象事行宫为君商为臣】使亲疎贵贱长幼男女之理皆形见于乐故曰乐观其深矣【长丁丈反见音现　谓同听之莫不和敬莫不和顺莫不和亲】　土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流湎以忘本广则容奸狭则思欲感条畅之气而灭和平之德是以君子贱之也【长丁丈反湎緜鲜反　遂犹成也慝秽也广谓声缓也狭谓声急也感动也动人条畅之善气使失其所】凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也【和去声分扶问反　成象者谓人乐习焉】是故君子反情以和其志比类以成其行奸声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义【行去声辟匹亦反知音智反犹本也术犹道也】然后发以声音而文以琴瑟动以干戚饰以羽旄从以箫管奋至德之光动四气之和以着万物之理【奋犹动也动至德之光谓降天神出地祗假祖考着犹成也】是故清明象天广大象地终始象四时周还象风雨五色成文而不乱八风从律而不奸百度得数而有常小大相成终始相生倡和清浊迭相为经【还音旋　清明谓人声也广大谓钟鼔也周还谓舞者五色五行也八风从律应节至也百度百刻也言日月画夜不失正也清谓防宾至应钟浊谓黄钟至中吕】故乐行而伦清耳目聪明血气和平移风易俗天下皆宁【言乐用则正人理和隂阳也伦谓人道也】故曰乐者乐也君子乐得其道小人乐得其欲以道制欲则乐而不乱以欲忘道则惑而不乐【乐也之乐音洛下同　道谓仁义也欲谓邪淫也】是故君子反情以和其志广乐以成其教乐行而民乡方可以观德矣【乡去声　方犹道也】　德者性之端也乐者德之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华发外唯乐不可以为伪【三者本志也声也容也言无此本于内则不能为乐也】乐者心之动也声者乐之象也文采节奏声之饰也君子动其本乐其象然后治其饰是故先鼔以警戒三步以见方再始以着往复乱以归奋疾而不拔极幽而不隠独乐其志不厌其道备举其道不私其欲是故情见而义立乐终而德尊君子以好善小人以听过故曰生民之道乐为大焉【乐其独乐之乐并去声见音现好去声　文采乐之威仪也先鼔将奏乐先击鼔以警戒众也三步谓将舞必先三举足以见其舞之渐也再始以着往武王除防至盟津之上纣未可伐还归三年乃遂伐之武舞再更始以明伐时再往也复乱以归谓鸣铙而退明以整归也奋疾谓舞者也极幽谓歌者也】夫乐者乐也人情之所不能免也乐必发于声音形于动静人之道也声音动静性术之变尽于此矣【乐也乐必之乐并音洛免犹自止也人道人之所为也性术言此出于性也尽于此不可过】故人不耐无乐乐不耐无形形而不为道不耐无乱【乐音洛　形声音动静也耐古书能字也后世变之此独存焉古以能为三台字】先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也【足乐之乐音洛肉而救反　流犹淫放也文篇辞也息犹销也曲直歌之曲折也繁瘠廉肉声之鸿杀也节奏阕作进止所应也方道也】是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也【长丁丈反比毗志反　审一审其人声也比物谓杂金革土匏之属也以成文五声八音克谐相应和】故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也【诎丘勿反缀知卫反要平声行户刚反缀表也所以表行列也诗云荷戈与缀兆域也舞者进退所至也要犹防也命教也纪总要之名也】夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉【鈇音夫钺音越侪仕皆反　侪犹辈类】喜则天下和之怒则暴乱者畏之先王之道礼乐可谓盛矣【天子之于天下喜怒节之以礼乐则兆民和从而畏敬之礼乐王者所常兴则盛也　以上并乐记】　雅颂之声皆发于辞本于情故君臣以睦父子以亲故韶夏之乐也声浸乎金石润乎草木今取怨思之声施之于管闻其音者不淫则悲淫则乱男女之辨悲则感怨思之气【思息嗣反】岂所谓乐哉故事不本于道德者不可以为仪言不合乎先王者不可以为道音不调乎雅颂者不可以为乐也是故贤人之政降人以体圣人之政降人以心体降可以图始心降可以保终降体以礼降心以乐所谓乐者非金石丝竹也谓人乐其家谓人乐其族谓人乐其业谓人乐其都邑谓人乐其政令谓人乐其道德如此君人者乃作乐以节之使不失其和故有德之君以乐乐人无德之君以乐乐身乐人者久而长乐身者不久而亡【乐其乐人乐身之乐并音洛　三略】　先王之乐所以节百事也故有五节【五声之节】迟速本末以相及中声以降五降之后不容弹矣【此谓先王之乐得中声声成五降而息也降罢退】于是有烦手淫声慆堙心耳乃忘平和君子弗听也【慆土刀反堙音因　五降而不息则杂声并奏所谓郑卫之声】物亦如之【言百事皆如乐不可失节】至于烦乃舍也已无以生疾【舍音舍　烦不舍则生疾】君子之近琴瑟以仪节也非以慆心也【为心之节仪使动不过度　左氏昭元年】　六律者何黄钟防宾无射大蔟夷则姑洗是也故天子左五钟右五钟【六律为阳六吕为隂凡律吕十二各一钟天子宫悬黄钟防宾在南北其余则在东西】天子将出则撞黄钟右五钟皆应【撞丈江反　黄钟在阳阳气动西五钟在隂隂气静君将出故以动告静静者皆和也】马鸣中律步者皆有容驾者皆有文御者皆有数步者中规折还中矩立则磬折拱则抱鼔【中去声折之设反还音旋　言声合于乐体比于礼也】然后大师奏登车告出也【大音泰　周礼王出入奏三夏】入则撞防宾左五钟皆应【防宾在隂东五钟在阳君入故以静告动动者则亦皆和之也】以治容貌容貌得则气得气得则肌肤安肌肤安则色齐矣【入故欲其静也】防宾声狗吠彘鸣及倮介之虫皆莫不延颈以听防宾【彘直吏反倮力果反皆守物及隂之类也】　在内者皆玉色在外者皆金声【玉色反其正性也金声其事杀】然后少师奏登堂就席告入也【少去声　少师佐成大师之事者也】此言至乐相知物动相生同声相应之义也古者帝王升歌清庙【乐章名】大琴练达越大琴朱达越以韦为鼔谓之搏拊何以也【拊方武反练朱互文也越下孔也凡练达越搏拊者象其德寛和】君子有大人声不以钟鼔竽瑟之声乱人声清庙升歌者歌先人之功烈德泽也故欲其清也【烈业也】其歌之呼也【呼出声也】曰于穆清庙于者叹之也穆者敬之也清者欲其在位者徧闻之也故周公升歌文王之功烈德泽茍在庙中甞见文王者愀然如复见文王故书曰搏拊琴瑟以咏祖考来假此之谓也【于音乌愀七小反假音格】　宾牟贾侍坐于孔子孔子与之言及乐曰夫武之备戒之已久何也对曰病不得其众也【武谓周舞也备戒击鼔警众病犹忧也以不得众心为忧忧其难也】咏叹之淫液之何也对曰恐不逮事也【液音亦　咏叹淫液歌迟之也逮及也事伐事也】发扬蹈厉之已蚤何也对曰及时事也【蚤音早　时至武事当施也】武坐致右宪左何也对曰非武坐也【言武之事无坐也致谓膝至地也宪读为轩声之误】声淫及商何也对曰非武音也【言武歌在正其军不贪商也时人或説其义为贪商也】子曰若非武音则何音也对曰有司失其传也若非有司失其传则武王之志荒矣【传直专反　有司典乐者也传犹説也荒老耄也言典乐者失其説也而时人妄説也书曰王耄荒】子曰唯丘之闻诸苌亦若吾子之言是也【苌直长反　苌周大夫】宾牟贾起免席而请曰夫武之备戒之已久则既闻命矣敢问迟之迟而又久何也【迟之迟谓久立于缀】子曰居吾语女夫乐者象成者也摠干而山立武王之事也发扬蹈厉大公之志也武乱皆坐周召之治也【语去声女音汝大音泰召时诏反　居犹安坐也成谓已成之事也摠干持盾也山立犹正立也象武王持盾正立待诸侯也发扬蹈厉所以象威武时也武舞象战鬭也乱谓失行列也失行列则皆坐象周公召公以文止武也】且夫武始而北出再成而灭商三成而南四成而南国是疆五成而分周公左召公右六成复缀以崇【缀知卫反下同　成犹奏也每奏武曲一终为一成始奏象观兵盟津时也再奏象克商时也三奏象克殷有余力而反也四奏象南方荆蛮之国侵畔者服也五奏象周公召公分职而治也六奏象兵还振旅也复缀反位止也崇充也凡六奏以充武乐也】天子夹振之而驷伐盛威于中国也【夹振之者王与大将夹舞者振铎以为节也驷当为四声之误也武舞战象也每奏四伐一击一刺为一伐牧誓曰今日之事不过四伐五伐】分夹而进事蚤济也【分犹部曲也事犹为也济成也舞者各有部曲之列又夹振之者象用兵务于早成也】久立于缀以待诸侯之至也【象武王伐纣待诸侯也】且女独未闻牧野之语乎【女音汝欲语以作武乐之意】武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也【蓟音计行去声弛始氏反华去声弗复之复扶又反下不复同衅许靳反与衅同倒丁老反将去声帅率内反櫜音羔　反当为及字之误也及商谓至纣都也牧誓曰至于商郊牧野封谓故无土地者也投举徙之辞也时武王封纣子武庚于殷墟所徙者微子也后周公更封而大之积土为封封比干墓崇贤也行犹视也使箕子视商礼乐之官贤者所处皆令反其居也弛政去其纣时苛政也倍禄复其纣时薄者也散犹放也桃林在华山旁甲铠也衅衅字也包干戈以虎皮明能以武服兵也建读为键字之误也兵甲之衣曰櫜键櫜言闭藏兵甲也诗曰载櫜弓矢春秋传曰垂櫜而入周礼曰櫜之欲其约也蓟或为续祝或为铸】散军而郊射左射貍首右射驺虞而贯革之射息也裨冕搢笏而虎贲之士说劔也祀乎明堂而民知孝朝觐然后诸侯知所以臣耕借然后诸侯知所以敬五者天下之大教也【裨被支反搢音进贲音奔说吐活反朝音潮　郊射为射宫于郊也左东学也右西学也貍首驺虞所以歌为节也贯革射穿甲革也裨冕衣裨衣而冠冕也裨衣衮之属也搢犹插也贲愤怒也文王之庙为明堂制耕借借田也】食三老五更于大学天子袒而割牲执酱而馈执爵而酳冕而摠干所以教诸侯之弟也【食音嗣更古衡反大音泰酳音弟大计反三老五更互言之耳皆老人更知三德五事者也冕而摠干亲在舞位也周名大学曰东胶】若此则周道四达礼乐交通则夫武之迟久不亦宜乎【言武迟久为重礼乐　乐记】　魏文侯问于子夏曰吾端冕而听古乐则唯恐卧听郑卫之音则不知倦敢问古乐之如彼何也新乐之如此何也【魏文侯晋大夫毕万之后僣诸侯者也端衣也古乐先王之正乐也】子夏对曰今夫古乐进旅退旅和正以广匏笙簧防守拊鼔始奏以文复乱以武治乱以相讯疾以雅君子于是语于是道古脩身及家平均天下此古乐之发也【拊音抚相息亮反讯音信旅犹俱也俱进俱退言其齐一也和正以广无奸声也防犹合也皆也言众皆待击鼔乃作周礼大师职曰大祭祀帅瞽登歌令奏击拊下管播乐器令奏鼔朄文谓鼔也武谓金也相即拊也亦以节乐拊者以韦为表装之以穅穅一名相因以名焉今齐人或谓穅为相雅亦乐器名也状如漆筩中有椎】今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也【侏音朱獶乃刀反　俯犹曲也言不齐一也滥滥窃也溺而不止声淫乱无以治之獶猕猴也言舞者如猕猴戏也乱男女之尊卑獶或为优】今君之所问者乐也所好者音也夫乐者与音相近而不同【好去声　言文侯好音而不知乐也铿锵之类皆为音应律乃为乐】文侯曰敢问何如【欲知音乐异意】子夏对曰夫古者天地顺而四时当民有德而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓德音德音之谓乐【当去声疢勑觐反当谓乐不失其所】　诗云莫其德音其德克明克明克类克长克君王此大邦克顺克俾俾于文王其德靡悔既受帝祉施于孙子此之谓也【莫亾伯反长丁丈反王去声施以豉反　此有德之音所谓乐也德正应和曰莫照临四方曰明勤施无私曰类教诲不倦曰长庆赏刑威曰君慈和徧服曰顺俾当为比声之误也择善从之曰比施延也言文王之德皆能如此故受天福延于后世也】今君之所好者其溺音乎【好去声　言无文王之德则所好非乐也】文侯曰敢问溺音何从出也【玩习之久不知所由出也】子夏对曰郑音好滥淫志宋音燕女溺志卫音趋数烦志齐音敖辟乔志此四者皆淫于色而害于德是以祭祀弗用也【敖音傲辟读为僻乔音骄言四国皆出此溺音滥滥窃奸声也燕安也春秋传曰怀与安实败名趋数读为促速声之误也烦劳也祭】
