<!-- { "loadSidebar": true } -->
　　丧用三年之仂【丧大事用三岁之什一】丧祭用不足曰暴有余曰浩【暴犹耗也浩犹饶也　疏曰暴是残暴物被残暴则虚耗故云暴犹耗也浩者是多大之义尧典云浩浩滔天王制】　　大宰以九式均节财用三曰丧荒之式【式谓用财之节荒凶年　疏曰丧谓若诸侯诸臣之丧含襚赠奠赙赗之类王家之丧所用大非此所共也　天官】小宰以灋掌祭祀朝觐会同宾客之戒具丧荒亦如之令百官府共其财用【共音恭礼本供字皆作共可以意求之　法谓其礼法也戒具戒官有事者所当共　同上】　大府山泽之赋以待丧纪【同上】　外府丧纪共其财用之币赍【赍音咨一音祖系反　疏曰谓王使公卿已下聘问诸侯之行道所用则曰币赍　同上】　封人凡丧纪则饰其牛牲牛人丧事共其奠牛囿人丧纪共其生兽死兽之物兽人凡丧纪共其死兽生兽腊人丧纪共其脯腊凡干肉之事人丧纪共其鱼之鱻薧醢人凡祭祀共荐羞之豆实丧纪亦如之【详见丧大记陈小敛奠条】　笾人丧事共其荐笾羞笾外饔凡小丧纪陈其鼎俎而实之【详见丧大记朔月月半殷奠条】　掌客凡礼宾客札丧杀礼凡宾客死致礼以丧用【详见变礼聘有丧条】　六十岁制七十时制八十月制九十日脩唯绞紟衾冒死而后制【绞戸交反紟其鸩反冒士报反　绞紟衾冒一日二日而可为者　疏曰六十岁制者明老而预为送终之具也岁制谓棺也然此谓大夫以下耳人君即位为椑不待六十也其椁则死后为之檀弓云旬而布材是也七十时制者谓一时可办是衣物之难得也年转老所须办转切也八十月制者月制谓一月可办衣物易得者也渐老弥切也九十日脩者至九十棺衣皆毕但日日脩理之为近于终故也唯绞紟衾冒四物易成故须亡乃制也故檀弓云一日二日而可为也者君子弗为也　王制】　丧具君子耻具一日二日而可为也者君子弗为也【谓绞紟衾冒　檀弓】　大司徒以荒政十有二聚万民八曰杀哀【杀哀谓省凶礼　地官】　乡师正岁稽其乡器比共吉凶二服族共丧器乡共吉凶礼乐之器【吉服者祭服也凶服者吊服也比长主集为之丧器者夷槃素俎楬豆輁轴之属族师主集为之此三者民所以相共也凶器若族丧器者也此乡器者旁使相共则民无废事上下相补则礼行而教成　疏曰知凶服是吊服者若人衰裳是常服主人自共其吊服是暂服可以相共其庶人吊服无过素冠与深衣而已案丧大记士并瓦盘大夫乃用夷盘今庶人实不得用夷槃引之者以况丧器非谓庶人得用夷槃也云素俎楬豆者案士丧礼小敛有素俎大敛有毼豆两笾无縢此不言笾无縢者文略也案既夕礼士朝庙用輁轴以载柩庶人无輁轴引之者亦以况义知非族内有大夫士得用夷槃輁轴者以其大夫自有禄位不在共限也不言棺椁亦主人自共之也　同上】　闾师凡庶民不树者无椁不绩者无衰【疏曰不树者无椁者庶人五畮之宅树以桑麻今宅不毛非直罚以里布死后又无五寸之椁也不绩者无衰者衰裳以布为之其妇人不绩其麻者死则不为之着衰裳以罚之也　同上】　司市国凶荒札丧则市无征而作布【疏曰荒谓年糓不熟札谓疫病丧谓死丧恤其乏困故市无征也　同上】　泉府凡赊者丧纪无过三月【郑司农云赊贳也以祭祀丧纪故从官贳买物　疏曰先郑之意以祭祀丧纪二者事大故赊与民不取利　同上】　酂长【酂作管反】以时校登其夫家比其众寡以治其丧纪祭祀之事【疏曰谓民之丧纪者族共丧器之类　同上】　土均礼俗丧纪祭祀皆以其地媺恶为轻重之灋而行之掌其禁令【疏曰皆以地之美恶轻重者地美则重行之地恶则轻行之以其礼许俭不许无故也云掌其禁令者恐有僭逾与下逼故禁令也同上】　朝士若邦凶荒札丧则令邦国都家县鄙虑刑
　　贬【虑谋也贬犹减也谓当谋缓刑且减国用为民困也所贬视时为多少之法　秋官】　小行人若国札丧则令赙补之【谓赙丧家补助其不足也　同上】　司门凡财物犯禁者举之【举之没入官】以其财养死政之老与其【财所谓关门之委积也死政之老死国事者之父母也其子　地官】
　　右财用　隐公三年秋武氏子来求赙丧事无求求赙非礼也【详见吊礼赙条】　文公九年毛伯来求金非礼也不书王命未葬也【左氏传】　子思曰有其礼无其财君子弗行也有其礼有其财无其时君子弗行也【详见丧礼义】　孔子曰敛手足形还葬而无椁称其财斯之谓礼【同上】　子柳之母死子硕请具【具葬之器用子柳鲁叔仲皮之子子硕兄】子柳曰何以哉【言无其财】子硕曰请粥庶弟之母【粥谓嫁之也妾贱取之曰买】子柳曰如之何其粥人之母以葬其母也不可【忠恕】既葬子硕欲以赙布之余具祭器【古者谓钱为泉布所以通布货物】子柳曰不可吾闻之也君子不家于丧【恶因死者以为利】请班诸兄弟之贫者【以分死者所矜也禄多则与邻里乡党　檀弓】　孟献子之丧【献子鲁大夫仲孙蔑】司徒旅归四布【旅下士也司徒使下士归四方之赙布】夫子曰可也【时人皆贪善其能亷　疏曰孟献子之丧送终既具赙布有余其家臣司徒敬子禀承主人之意使旅下士归还四方赙主人之泉布也皇氏以为献子有余布归之于君君令国之司徒归赙于四方案春秋鲁上卿季氏也仲孙蔑之卒季氏无諡曰敬子者皇氏之言非也熊氏以为献子家臣为司徒故左传叔孙氏之司马鬷戾是家臣亦有司徒司马也　同上】
　　丧事主哀【少仪】　君子以丧过乎哀【易小过】　子曰丧与其易也宁戚【详见丧礼义】　曾子曰吾闻诸夫子人未有自致者也必也亲丧乎【集注曰致尽其极也葢人之真情所以不能自己者　论语】　子游曰丧致乎哀而止【集注曰致极其哀不尚文饰也　同上】　子路曰吾闻诸夫子丧礼与其哀不足而礼有余也不若礼不足而哀有余也【详见丧礼义】　子曰临丧不哀吾何以观之哉【论语】　始死充充如有穷既殡瞿瞿如有求而弗得既葬皇皇如有望而弗至练而慨然祥而廓然【瞿纪具反皆忧悼在心之貌也求犹索物　疏曰亲始死孝子匍匐而哭之心形充屈如急行道极无所复去穷急之容也既殡心形稍缓也瞿瞿眼目速瞻之貎瞿瞿如有所失而求覔之不得然也既葬又渐缓栖栖皇皇无所依托如有望彼人来而彼人不至也练转缓但叹慨日月若驰之速也至大祥而寥廓情意不乐而已　檀弓】　县子曰三年之丧如斩期之丧如剡【县音期音朞剡以渐反　言其痛之恻怛有浅深也杂记】　居丧不言乐【居丧者居父母之丧也　曲礼】　闻乐不乐【论语】孔子曰衰麻苴杖者志不存乎乐非耳弗闻服使然
　　也【家语】　父有服宫中子不与于乐母有服声闻焉不举乐妻有服不举乐于其侧【宫中子与父同宫者也礼由命士以上父子异宫不与于乐谓出行见之不得观也】大功将至辟琴瑟【亦所以助哀也至来也】小功至不絶乐【疏曰父有服在于宫中则子不与于乐者谓出行见之不得观也崔云父有服齐衰以下之服也若重服则期后犹有子姓之冠自当不得与于乐　杂记】　大司乐诸侯薨令去乐【去起吕反　疏曰去乐藏之此春秋传曰壬午犹绎万入去籥万言入则去者不入藏之可知】大臣死令弛县【弛释之若今休兵鼓之为】　君于卿大夫比卒哭不举乐为士比殡不举乐【杂记】　节哀顺变也【详见丧礼义】　三日而食三月而沐期而练毁不灭性【同上】
