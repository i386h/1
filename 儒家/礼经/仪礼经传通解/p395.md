<!-- { "loadSidebar": true } -->
　　尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿【尸饮五谓酳尸五献也大夫士祭三献而献宾疏曰尸饮五君洗玉爵献卿至皆以齿明尊卑之等者谓献卿大夫士及有司等其爵虽同皆长者在先故】
　　【云皆以齿又曰此据备九献之礼者至主人酳尸故尸饮五也凡祭二献祼用鬰鬯尸祭奠而不饮朝践二献馈食二献及食毕主人酳尸此等皆尸饮之故云尸饮五于此之时以献卿献卿之后乃主妇酳尸酳尸毕宾长献尸是尸饮七也乃瑶爵献大夫是正九献礼毕但初二祼不饮故云尸饮七自此以后长宾长兄弟更为加爵尸又饮二是并前尸饮九主人乃散爵献士及羣有司也此谓上公九献故以酳尸之一献为尸饮五也若侯伯七献朝践馈食时各一献食讫酳尸但尸饮三也子男五献食讫酳尸尸饮一云大夫士祭三献而献宾者欲明诸侯献宾时节与大夫士献宾不同知大夫士祭三献而献宾者特牲礼文下大夫不宾尸与士同亦三献而献宾知者有司彻文其上大夫别行宾尸之礼与此异也　祭统】　凡赐爵昭为一穆为一昭与昭齿穆与穆齿凡羣有司皆以齿【昭穆楢特牲少牢馈食之礼众兄弟也羣有司犹众宾下及执事者君赐之爵谓若酬之　疏曰凡赐爵者爵酒爵也谓祭祀旅酬时赐助祭者酒爵故云赐爵昭为一穆为一者言君众兄弟子孙等在昭列者则为一色在穆列者自为一色各自相旅尊者在前卑者在后苦同班列则长者在前少者在后是昭与昭齿穆与穆齿又曰案特牲馈食礼初有主人献众宾兄弟之礼后乃旅酬众宾兄弟此经直云赐爵知非献时而特云酬者以献时不以昭穆为次者此云昭与昭齿穆与穆齿当旅酬之事故知赐爵为酬　祭綂】　司士凡祭祀及赐爵呼昭穆而进之【赐爵神惠及下也此所赐王之子姓兄弟祭统曰凡赐爵昭为一穆为一昭与昭齿穆与穆齿凡羣有司皆以齿此之谓长幼有序　疏曰云凡祭祀掌士之戒令者谓羣臣有事于祭祀云及赐爵者谓祭末旅酬无算爵之时皆有酒爵赐及之皆以昭穆为序也又曰郑知赐爵神惠及下者祭统云祭有十伦之义凡赐爵昭为一穆为一是神惠及下也云此所赐王之子姓兄弟者以其呼昭穆而进之云昭穆明非异姓是同姓可知姓生也子之所生则孙及兄弟皆有昭穆引祭统是诸侯法明天子亦然凡言昭穆在助祭之中皆在东阶之前南陈假令祖行为昭子行为穆孙行还为昭曾孙行□为穆就昭穆之中皆年长者在上年幼者在下故云齿也　夏官】　凡为俎者以骨为主殷人贵髀周人贵肩凡前贵于后贵者取贵骨贱者取贱骨贵者不重贱者不虚【重直龙反　殷人贵髀为其原也周人贵肩为其显也凡前贵于后谓脊肩臂臑之属　臑乃报反　疏曰凡为俎者以骨为主者俎谓助祭者各将物于俎也殷人贵髀周人贵肩者殷质贵髀之厚贱肩之薄周文贵肩之显贱髀之隐各随所贵凡前贵于后者据周言之以周人之贵肩故也贵者不重贱者不虚示均也者言贵者不特多而重贱者不齍而无分俎多少随其贵贱是示均平也又曰此脊胁臂臑举其贵者言之属中包其贱者不云肩者以经云周人贵肩故此略之前体臂臑为贵后体防胳为贱脊胁之中亦有贵贱正脊在前为贵脡脊横脊在后为贱胁则正胁在前为贵短胁为贱故摠云之属以包之祭统】
　　右献酬赐俎　传曾子问曰祭如之何则不行旅酬之事矣孔子曰闻之小祥者主人练祭而不旅奠酬于宾宾弗举礼也【奠无尸虞不致爵小祥不旅酬天祥无无算爵弥吉疏曰练小祥祭也旅谓旅酬故奠无尸虞不致爵至小祥弥吉但得致爵于宾而不得行旅酬之】
　　【事大祥乃得行旅酬而不得行无算爵之事也此皆谓防事简略于礼未备故也又曰案士虞礼云男男尸女女尸檀弓云虞而立尸是虞时始立尸故云奠无尸奠所以无尸者奠是未葬之前形体尚在未忍立尸异于生故未立尸虞是既葬之后形体已去鬼神事之故立尸以象神也又案特牲云祝延尸于奥尸即席坐主人拜妥尸尸答拜尸左执觯右取菹换于醢祭于豆间佐食取黍稷肺祭授尸尸祭之祭酒啐酒祭铏乃食九饭主人洗角升酌酳尸尸卒爵祝酌授尸尸以酢主人主人卒爵筵祝南面主人酌献祝祝受卒爵主人酌献佐食佐食受卒爵此是主人之献也特牲又云主妇洗爵献尸尸卒爵尸酢主妇主妇卒爵主妇酌献祝祝卒爵酌献佐食佐食卒爵此是主妇之献也宾三献献于尸尸三爵止注云尸止爵者三献礼成欲神惠之均于室中云虞不致爵者案士虞礼宾三献尸尸卒爵礼毕无致爵以下之事所谓虞不致爵也案特牲又云尸止爵之后席于户内主妇洗爵酌致爵于主人主人拜受爵主妇拜送爵主人卒爵拜主妇答拜受爵酌酢左执爵拜主人答拜主人降洗酌致爵于主妇席于房中南面主妇拜受爵主人西面答拜主妇卒爵拜主人答拜王人更爵酢卒爵拜主妇答拜所谓致爵也三献之宾酢尸所止爵尸饮卒爵酢宾宾饮卒爵献祝及佐食致爵于主人主妇毕主人降阼阶升酌西阶上献宾及众宾讫主人洗觯于西阶前北面酬宾讫主人洗爵于阼阶上献长兄弟及众兄弟及内兄弟于房中献毕宾乃坐取主人所酬之觯于阼阶前酬长兄弟长兄弟受觯于西阶前酬众宾众宾酬众兄弟所谓旅酬也云小祥不旅酬者宾不举主人所酬之觯不行旅酬之事所谓小祥不旅酬谓莫酬于主人主人酬于宾宾不举也旅酬之后宾弟子兄弟弟子各酌于其尊举觯各于其长宾取觯酬兄弟之党长兄弟取觯酬宾之党所谓无算爵也云大祥无无算爵弥吉者大祥乃得行旅酬而不得行此无算爵之事故云大祥无无算爵以其渐渐备礼故云弥吉仍未纯吉也】昔者鲁昭公练而举酬行旅非礼也孝公大祥奠酬弗举亦非礼也【孝公隐公之祖父　疏曰昔者鲁昭公练而举酬行旅非礼也者练祭但得致爵于宾宾不合举此爵而行旅酬今昭公行之故曰非礼也大祥弥吉得行旅酬今孝公不然亦曰非礼又曰案世本孝公生惠公弗皇弗皇生隐公是隐公之祖父也　曾子问】　因其酒肉聚其宗族以教民睦也【言祭有酒肉羣昭羣穆皆至而献酬之咸有荐俎　疏曰因其酒肉聚其宗族以教民睦也者谓因其祭祀之酒肉于祭祀之末聚其宗族昭穆相献酬教民相亲睦也　坊记】
　　尸谡君与卿四人馂君起大夫六人馂大夫起士八人馂士起各执其具以出陈于堂下百官进彻之【进当为馂声之误也百官谓有事于君祭者也既馂乃彻之而去所谓自卑至贱进彻或俱为馂　疏曰诸侯之国有五大夫此云六者兼有采地助祭也士起各执其具以出陈于堂下者士庙中馂讫而起所司各执其馔具以出庙户陈于堂下百官进彻之者进当为馂谓有祭事之百官馂讫各彻其器而乃去之　祭统】其登馂受爵则以上嗣【疏曰特牲又云无算爵之后礼毕尸谡而出宗人遣嗣子及长兄弟相对而馂所谓馂也　文王世子详见余献条】
　　右馂
　　大祝既祭令彻【疏曰祭讫尸谡之后大祝命彻祭器即诗云诸宰君妇废彻不迟是也　春官】九嫔赞后荐彻豆笾【疏曰云赞后荐彻豆笾者豆笾之荐与彻皆助后也　天官】
　　外宗佐王后荐玉豆眡豆笾及以乐彻亦如之【注疏见上余献条　今案外宗王后以乐羞齍疏云进黍稷之时依乐以进之此云以乐彻盖亦依乐以彻之也　春官】内宗及以乐彻则佐传豆笾【传直专反　佐传佐外宗疏曰郑知佐外宗者见外宗云佐王后荐玉豆笾故云佐外宗也但豆笾后于神前彻之传与外宗外宗传与内宗内宗传与外者故知佐传也其他玉齍玉敦盛黍稷言赞不言彻者后荐而不彻也其彻诸官为之故楚茨诗云诸宰君妇是黍稷宰彻之也　同上】　大宗伯凡大祭祀王后不与则摄而彻【注疏见上余献条】
　　右彻
　　索祭祝于祊【索求神也庙门曰祊谓之祊者以于绎祭名也　疏曰索祭祝于祊者索求也广博求神非但在庙又为求祭祝官行祭在于祊也祊谓庙门祭于庙门凡祊有二种一是正祭之时既设祭于庙又求神于庙门之内诗楚茨云祝祭于祊注云祊门内平生待宾客之处与祭同日也二是明日绎祭之时设馔于庙门外西室亦谓之祊即上文云祊之于东方注云祊之礼宜于庙门外之西室是也今此索祭于祊当是正祭日之祊矣知者礼器云为祊乎外以其称外故注云祊祭明日之绎祭郑又注上祊之于东方云祊之礼宜于庙门外之西室此经直云祊不云外又注直云庙门曰祊亦不云外是据正祭日祊也故下云肵之为言敬也相飨之也嘏大也血毛告幽全之物是皆据正祭之日明此祊亦正祭日又曰庙门曰祊尔雅释宫文谓之祊者以于绎祭名者此既正祭日于庙门内求神应摠称云庙而谓之祊者以祊是庙门明日绎祭称祊虽今日之正祭假以明日绎祭祊名同称之曰祊也　郊特牲】　祝祭于祊祀事孔明【祊门内也笺云孔甚也明犹备也絜也孝子不知神之所在故使祝博求之平生门内之旁待宾客之处祝礼于是甚明诗楚茨】　设祭于堂【设祭之馔于堂人君礼然　疏曰设祭于堂者谓荐腥爓之时设此所荐馔在于堂又曰知者特牲少牢皆设馔在与此言设馔于堂故知人君礼也】为祊乎外【祊祭明日之绎祭也谓之祊者于庙门之旁因名焉其祭之礼既设祭于室而事尸于堂孝子求神非一处也周礼曰夏后氏世室门堂三之二室三之一诗颂丝衣曰自堂徂基　疏曰为祊乎外者祊谓明日绎祭在庙门之旁谓之祊言为此祊祭在于庙门外之西也又曰此云为祊乎外称外故知明日绎祭也郊特牲云索祭祝于祊不云外故郑彼注不云明日绎祭也云谓之祊者于庙门之旁因名焉者以释宫云庙门谓之祊今曰绎祭于庙门外之西旁因以庙门为称故云因名马云其祭之礼既设祭于室而事尸于堂者以正祭设馔在室故知绎祭亦设馔在室案有司彻上大夫宾尸坐尸侑于堂酌而献尸故知人君绎祭亦事尸于堂也但卿大夫宾尸礼略不设祭于室又不在庙门异于君也云夏后氏世室门堂三之二室三之一者证庙门之旁有室有堂也又引诗颂丝衣之篇者证绎祭在堂事尸也丝衣之篇论绎祭之时从堂上往于堂下之基故云自堂徂基礼器】　君牵牲夫人奠盎君献尸夫人荐豆卿大夫相君命妇相夫人【奠盎设盎齐之奠也此时君牵牲将荐毛血君献尸而夫人荐豆谓绎日也傧尸主人献尸主妇自东房荐韭菹醢　傧音宾疏曰君牵牲夫人奠盎者熊氏云此谓绎祭君当牵牲之时夫人奠设盎齐之奠君献尸夫人荐豆者绎祭故先献后荐又曰云奠盎设盎齐之奠也者此谓绎祭故牵牲之时夫人预设盎齐之尊假令正祭牵牲时夫人设奠盎之尊至君亲制祭夫人酌盎齐以献尸义无妨也皇氏怪此其盎在牵牲之时于事大早以奠盎为洗牲勘诸经传无洗牲以酒之文皇氏文无所据其义非也云谓绎日也者以其先云君献尸后云夫人荐豆故知绎日也云傧尸主人献尸主妇自东房荐韭菹醢者此是有司彻文引之者证傧尸之时先献后荐上大夫傧尸即天子诸侯之绎也　祭义】
