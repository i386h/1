<!-- { "loadSidebar": true } -->
　　【箎六孔】其中谓之篞小者谓之篎大籥谓之产【篞乃结反篎音妙籥如笛三孔而短小广雅云七孔】其中谓之仲小者谓之箹徒鼔瑟谓之步【箹音渥独作之】　徒吹谓之和徒歌谓之謡【吹昌睡反诗云我歌且谣】徒击鼔谓之咢【咢五各反　诗云或歌或咢】徒鼔钟谓之修徒鼔磬谓之寋【寋纪展反　未见义所出】所以鼔柷谓之止【柷昌孰反柷如漆桶方二尺四寸深一尺八寸中有椎柄连底挏之令左右击止者其椎名】所以鼔敔谓之籈【敔鱼吕反籈之仁反　敔如伏虎背上有二十七鉏铻刻以木长尺栎之籈者其名】大鼗谓之麻小者谓之料【料力雕反　麻者音　而长也料者声清而不乱】和乐谓之节　鳬氏为钟两栾谓之铣【栾力端反铣先典反　故书栾作乐杜子春云当为栾书亦或为栾铣钟口两角】铣间谓之于于上谓之鼔鼔上谓之钲钲上谓之舞【钲音征　此四名者钟体也郑司农云于钟唇之上袪也鼔所击处】舞上谓之甬甬上谓之衡【甬音勇　此二名者钟柄】钟县谓之旋旋虫谓之干【县音旋如字　旋属钟柄所以县之也郑司农云旋虫者旋以虫为饰也谓今时旋有蹲熊盘龙辟邪】钟带谓之篆篆间谓之枚枚谓之景【带所以介其名也介在于鼔钲舞甬衡之间凡四郑司农云枚钟乳也谓今时钟乳侠鼔与舞每处有九面三十六】于上之攠谓之隧【攠音摩　攠所击之处攠弊也隧在鼔中窐而生光有似夫隧　窐乌华反】十分其铣去二以为钲以其钲为之铣间去二分以为之鼔间以其鼓间为之舞脩去二分以为舞广【去起吕反广古旷反此言钲之径居铣径之八而铣间与钲之径相应鼔间又居铣径之六与舞脩相应舞脩舞径也舞上下促以横为脩从为广舞广四分今亦去径之二分以为之间则舞间之方恒居铣之四也舞间方四则鼔间六亦其方也鼔六钲六舞四此钟口十者其长十六也钟之大数以律为度广长与圜径假设之耳其铸之则各随钟之制为长短大小也凡言间者亦为从篆以介之钲间亦当六今时钟或无钲间】以其钲之长为之甬长【并衡数也】以其甬长为之围参分其围去一以为衡围【衡居甬上又小】参分其甬长二在上一在下以设其旋【今衡居一分则参分旋亦二在上一在下以旋当甬之中央是其正】薄厚之所震动清浊之所由出侈弇之所由兴有说【说犹意也故书侈作移郑司农云当为侈】钟已厚则石【大厚则声不发】已薄则播【大薄则声散】侈则柞【柞侧百反　柞读为咋咋然之咋声大外也】弇则郁【声不舒扬】长甬则震【钟掉则声不正】是故大钟十分其鼔间以其一为之厚小钟十分其钲间以其一为之厚【言若此则不石不播也鼔钲之间同方六而今宜异又十分之一犹大厚皆非也若言鼔外钲外则近之鼔外二钲外一】钟大而短则其声疾而短闻【闻音问下同　浅则躁躁易竭也】钟小而长则其声舒而逺闻【深则安安难息】为遂六分其厚以其一为之深而圜之【厚钟厚深谓窐之也其窐圜故书圜或作围杜子春云当为圜】　韗人为臯陶【韗音运　郑司农云韗书或为臯陶鼔木也谓者以臯陶名官也则陶字从革】长六尺有六寸左右端广六寸中尺厚三寸【广古旷反　版中广头狭为穹隆也郑司农云谓鼔木一判者其两端广六寸而其中更广尺也如此乃得有腹】穹者三之一【郑司农云穹读为志无空邪之空谓鼔木腹穹隆者居鼔三之一也谓穹读如穹苍之穹穹隆者居鼔面三分之一则其鼔四尺者版穹一尺三寸三分寸之一也倍之为二尺六寸三分寸之二加鼔四尺穹之径六尺六寸三分寸之二也此鼔合二十版】上三正【郑司农云谓两头一平中央一平也谓三当为参正直也参直者穹上一直两端又直各居二尺二寸不弧曲也此鼔两面以六鼔差之贾侍中云晋鼔大而短近晋鼔也以晋鼔鼔金奏】鼔长八尺鼔四尺中围加三之一谓之鼖鼔【鼖扶云反　中围加三之一者加于面之围以三分之一也面四尺其围十二尺加以三分一四尺则中围十六尺径五尺三寸三分寸之一也今亦合二十版则版穹六寸三分寸之二耳大鼔谓之鼖以鼖鼔鼔军事郑司农云鼔四尺谓革所蒙者广四尺】为臯鼔长寻有四尺鼔四尺倨句磬折【倨音据句音钩折之设反　以臯鼔鼔役事磬折中曲之不参正也中围与鼖鼔同以磬折为异】凡冒鼔必以啓蛰之日【啓蛰孟春之中也蛰虫始闻雷声而动鼔所取象也冒蒙鼔以革】良鼔瑕如积环【革调急也】鼔大而短则其声疾而短闻鼔小而长则其声舒而逺闻　磬氏为磬倨句一矩有半【必先度一矩为句一矩为股而求其既而以一矩有半触其则磬之倨句也磬之制有大小此假矩以定倨句非用其度耳】其博为一【博谓股博也博广也】股为二鼔为三参分其股博去一以为鼔博参分其鼔博以其一为之厚【郑司农云股磬之上大者鼔其下小者所当击者也谓股外面鼔内面也假令磬股广四寸半者股长九寸也鼔广三寸长尺三寸半厚一寸】已上则摩其旁【郑司农云磬声太上则摩鑢其旁谓太上声清也薄而广则浊】已下则摩其耑【耑音端　大下声浊也短而厚则清】　鲁隠公问羽数于众仲【众音终　问执羽人数】对曰天子用八【八八六十四人】诸侯用六【六六三十六人】大夫四【四四十六人】士二【二二四人士有功赐用乐】夫舞所以节八音而行八风【八音金石丝竹匏土革木也八风八方之风八音之器播八方之风手之舞之足之蹈之节其制而叙其情】故自八以下【唯天子得尽物数故以八为列诸侯则不敢用八　左氏隠五年】　荀子曰声乐之象鼔大丽钟统实磬廉制竽笙箫和管籥发猛埙箎翁博瑟易良【易以豉反】琴妇好歌清尽舞天道兼【兼音建】鼔其乐之君耶故鼔似天钟似地磬似水竽箫管籥似星辰日月鞉柷拊椌楬似万物【鞉音桃柷昌六反拊音抚椌苦江反楬苦瞎反】曷以和舞之意曰目不自见耳不自闻也然而洽俯仰诎信进退迟速莫不廉制【诎音屈信音申】尽筋骨之力以要钟鼔拊防之节而靡有悖逆者众积謘謘乎【要平声悖布内反謘直黎反】　白虎通曰八音者何谓也土曰埙竹曰管皮曰鼔匏曰笙丝曰石曰磬金曰钟木曰柷敔此谓八音也法易八卦也壎坎音也管艮音也鼓震音也离音也钟兊音也柷敔干音也壎在十一月壎之为言勲也阳气于黄泉之下勲蒸而萌匏之言施也在十二月万物始施而劳笙者太蔟之气象万物之生故曰笙有七正之节焉有六合之和焉天下乐之【乐音洛下同】故谓之笙鼔震音烦气也万物愤懑震动而生【懑音闷】雷以动之温以暖之风以散之雨以濡之奋至德之声感和平之气也同声相应同气相求神明报应天地祐之其本乃在万物之始耶故谓鼔也鼗者震之气也上应昴星以通王道故谓之鼗也箫者中之气万物生于无声见于无形僇也箫也故谓之箫箫者以禄为本言承天继物为民本人力加地道化然后万物戮也故谓之箫也瑟者啬也闲也所以惩忿宫商角则宜君父有节臣子有义然后四时和四时和然后万物生故谓之瑟也琴者禁也所以禁止淫邪正人心也磬者夷则之气也象万物之盛也其气磬故曰磬有贵贱焉有亲疎焉有长幼焉【长丁丈反】朝廷之礼贵不让贱所以有尊卑也乡党之礼长不让幼所以明有年也宗庙之礼亲不让疎所以明有亲也此三者行然后王道得王道得然后万物成天下乐用磬也钟之为言动也隂气用事万物动成钟为气用金声也镈者时之气声也【镈音博】节度之所生也君臣有节度则万物昌无节度则万物亡亡与昌正相迫故谓之镈柷敔者终始之声万物之所生也隂阳顺而复故曰柷承顺天地序迎万物天下乐之故乐用柷柷始也敔终也一説笙柷鼔箫瑟埙钟磬也如其次笙在北方柷在东北方鼔在东方琴在南方埙在西南方钟在西方磬在北方也声五音八何声为本出于五行音为末象八风故乐记曰声成文谓之音比音而乐之谓之乐也　景王将铸无射而为之大林【贾侍中云无射钟名律中无射也大林无射之覆也作无射而为大林以覆之其律中林钟也或説云铸无射而加以林钟之数益之昭谓下言细抑大陵又曰听声越逺如此则贾言无射有覆近之矣】单穆公曰不可夫钟不过以动声【单音善　动声谓合乐以金奏而八音从之】若无射有林耳不及也【若无射复有大林以覆之无射阳声之细者林钟隂声之大者细抑大陵故耳不能听及也】夫钟声以为耳也耳所不及非钟声也【非法钟之声也】犹目所不见不可以为目也【若目之精明所不能见亦不可以施目也耳目所不能及而强之则有惑之失以生疾也】夫目之察度也不过步武尺寸之间【六尺为步贾君以半步为武】其察色也不过墨丈寻常之间【五尺为墨倍墨为丈八尺为寻倍寻为常】耳之察龢也在清浊之间【清浊律吕之变也黄钟为宫则浊大吕为角则清】其察清浊也不过一人之所胜【胜音升胜举也】是故先王之制钟也大不出钧重不过石【钧所以钧音之发也以木长七尺有繋之以为钧法百二十斤为石】律度量衡于是乎生【律五声隂阳之法也度丈尺也量斗斛也衡有斤两之数生于黄钟黄钟之管容秬黍千二百粒粒百为铢是为一龠龠二为合合重一两故曰律度量衡于是乎生也】小大器用于是乎出【出于钟也易曰制器者尚其象小谓锱铢分寸大谓斤两丈尺】故圣人慎之今王作钟也听之弗及【耳不及知其清浊也】比之不度【不度不中钧石之数】钟声不可以知龢【耳不能听故不可以知和】制度不可以出节【节谓法度量衡之节】无益于乐而鲜民财将焉用之夫乐不过以听耳而美不过以观目若听乐而震观美而患莫甚焉【焉用之焉于防反】夫耳目心之枢机也【枢机发动也心有所欲耳目为之发动】故必听和而视正听和则聪视正则明【习于和正则不惑也】聪则言听明则德昭听言昭德则能思虑纯固以言德于民民歆而德之则归心焉【歆许金反　歆犹喜服也言德以言发德教也】是以作无不济求无不获然后能乐若视听不和而有震则味入不精不精则气佚气佚则不和【不和无射大林也若听乐而震视色而则味入不精美味入不精美则气放佚不行于身体】于是乎有狂悖之言有惑之明有转易之名有过慝之度【悖布内反慝它得反　慝恶也此四者气佚之所生狂悖惑说子朝宠宾孟也转易过恶嬖子配适将杀大臣也】出令不信【有转易也】刑政放纷动不顺时民无据依不知所力各有离心【不知所为尽力也】上失其民作则不济求则不获其何以能乐王弗听问之伶州鸠对曰臣闻之琴瑟尚宫【凡乐轻者从大重者从细故琴瑟尚宫也】钟尚羽【钟声大故尚羽也】石尚角【石磬也轻于钟故尚角角清浊之中也】匏竹利制【匏笙也竹箫管也利制以声音调利为制无所尚也】大不逾宫细不过羽夫宫音之主也第以及羽【宫声大故为主第次也】故乐器重者从细【重谓金石也从细尚细声谓钟尚羽石尚角也】轻者从大【轻瓦丝也从大谓瓦丝尚宫也】是以金尚羽石尚角瓦丝尚宫匏竹尚议【议议从其调和】革木一声【革鼗鼔也木柷敔也一声无清浊之变】夫政象乐乐从和和从平【和八音克谐也平细大不逾也故可以平民乐和则谐政和则平也】声以和乐律以平声【谓五声也以式八音而调乐也贾侍中云律黄钟为宫林钟为征太簇为商南吕为羽姑洗为角所以平五声也】金石以动之【钟磬所以发动五声】丝竹以行之【管所以行之】诗以道之【道已志也诵之曰诗书曰诗言志】歌以咏之【咏咏诗也书曰歌永言声依永】匏以宣之【宣发扬也】瓦以赞之【赞助也】革木以节之物得其常曰乐极【物事也极中也】极之所集曰声【声防也言中和之所防集曰正声】声应相保曰和【保安也】细大不逾曰平【细大之声不相逾越曰平今无射有大林是不平也】如是而铸之金【铸金以为钟也】磨之石【磨石以为磬也】繋之丝木【繋丝木以为琴瑟也】越之匏竹【越匏竹以为笙管也越谓为之孔也乐记曰朱而疏越】节之鼔【节其长短小大】而行之以遂八风【遂顺也传曰所以节八音而行八风也正西曰兊为金为阊阖风西北曰干为石为不周风正北曰坎为革为广莫风东北曰艮为匏为融风正东曰震为竹为明庶风东南曰防为木为清明风正南曰离为丝为景风西南曰坤为瓦为凉风】于是乎气无滞隂亦无散阳【滞积也积隂而发则夏有霜雹散阳阳不藏冬无氷李梅实之类也】隂阳序次风雨时至嘉生繁祉人民和利物备而乐成上下不罢【罢音皮罢劳也】　故曰乐正今细抑大陵不容于耳非和也【细无射也大大林也言大声陵之细声抑而不闻不容于耳耳不能容别也】听声越逺非平也【越迃也言无射之声为大林所陵听之微细迃逺非平也】夫有和平之声于是乎道之以中德咏之以中音【中德中庸之德舞也中音中和之音也】德音不愆以合神人【合神人谓祭祀享宴也】神是以宁民是以听若夫匮财用罢民力以逞淫心【逞快也】听之不龢比之不度无益于教而离民怒神非臣之所闻也王不听【国语】　周景王将铸无射【无射钟名律中无射】伶州鸠曰王其以心疾死乎【伶乐官州鸠其名也】夫乐天子之职也【职所主也】夫音乐之舆也【乐因音而行】而钟音之器也【音由器以发】天子省风以作乐【省风俗作乐以移之】器以钟之【钟聚也以器聚音】舆以行之【乐须音而作】小者不窕【窕他雕反窕细不满】　大者不摦【摦户化反　摦横大不入】则和于物物和则嘉成【嘉乐成也】故和声入于耳而藏于心心亿则乐【乐音洛亿安也】　窕则不感【感户暗反一本作感如字　不充满人心】摦则不容【心不堪容】心是以感感实生疾今钟摦矣王心弗堪其能久乎【左氏昭二十一年】　太史公曰夫上古明王举乐者非以娱心自乐【乐音洛】快意恣欲将为治也正教者皆始于音音正而行正故音乐者所以动荡血脉通流精神而和正心也故宫动脾而和正圣商动肺而和正义角动肝而和正仁徴动心而和正礼羽动肾而和正智故乐所以内辅正心而外异贵贱也上以事宗庙下以变化黎庶也琴长八尺一寸【琴上疑有阙字八尺一寸者是京房律凖】正度也大者为宫而居中央为君商张右傍其余大小相次不失其次序则君臣之位正矣故闻宫音使人温舒而广大闻商音使人方正而好义闻角音使人恻隠而爱人闻徴音使人乐善而好施闻羽音使人整齐而好礼【好呼报反一出韩诗外传谓汤作濩云云】夫礼由外入乐自内出故君子不可须臾离礼须臾离礼则暴慢之行穷外不可须臾离乐须臾离乐则奸邪之行穷内【离去声行下孟反下同】故乐音者君子之所以养义也夫古者天子诸侯听钟磬未尝离于庭卿大夫听琴瑟之音未尝离于前所以养行义而防淫泆也【泆音逸】夫淫泆生于无礼故圣人使人耳闻雅颂之音目视威仪之礼足行恭敬之容口言仁义之道故君子终日言而邪辟无由入也【辟读为僻】
