<!-- { "loadSidebar": true } -->
　　右哀戚　孔子曰少连大连善居丧三日不怠三月不解期悲哀三年忧东夷之子也【少诗召反解佳卖反期音朞　言其生于夷狄而知礼也怠惰也解倦也疏云三日之内礼不怠谓水浆不入口之属三月不解者谓未葬之前朝奠夕奠及哀至则哭之属期悲哀者谓练以来常悲哀朝哭夕哭之属三年忧以服未除憔悴忧戚　杂记】　颜丁善居丧【顔丁鲁人】始死皇皇焉如有求而弗得及殡望望焉如有从而弗及既葬慨然如不及其反而息【从随也慨惫貎　疏曰始死皇皇犹彷徨如有所求物不得及殡望望焉如有从逐人后行而不及之貎既葬之后中心悲慨然如不复所及既不可及其反而息者上殡后云从而不及似有可及之理既葬慨然如不及谓不复可及所以文异也　檀弓】　高子臯之执亲之丧也【子臯孔子弟子名柴】泣血三年【言泣无声如血出】未尝见齿【言笑之微】君子以为难【言人不能然　疏云人涕泣必因悲声而出若血出则不由声也今子臯悲无声其涕亦出如血之出故云泣血凡人之情哀至则泣血乐至则防笑凡人大笑则露齿本中笑则露齿防笑则不见齿　同上】　孟献子禫县而不乐比御而不入夫子曰献子加于人一等矣【详见卒哭袝练祥禫记】　孔子既祥五日弹琴而不成声十日而成笙歌【同上】　卫定公卒夫人姜氏既哭而息见太子之不哀也不内酌饮叹曰是夫也将不唯卫国之败其必始于未亡人【定姜言献公行无礼必从已始下言暴妄使余是也】呜呼天祸卫国也夫吾不鱄也使主社稷大夫闻之无不耸惧【成公十四年春秋左氏传】　立公子禂【昭公名】穆叔不欲曰是人也居丧而不哀在慼而有嘉容是谓不度不度之人鲜不为患武子不听卒立之比及葬三易衰衰衽如故衰于是昭公十九年矣犹有童心君子是以知其不能终也【襄三十一年春秋左氏传】　九月葬齐归公不慼晋士之送葬者归以语史赵史赵曰不思亲祖不归也【言不思亲则不为祖者所归祐】叔向曰鲁公室其卑矣君有大丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国【昭十一年春秋左氏传】　卫石共子卒【石买】悼子不哀【买之子石恶】孔成子曰是谓蹷其本【蹷犹拔也】必不有其宗【为二十八年石恶出奔传襄十九年春秋左氏传】　孔子之故人曰原壤其母死夫子助之沐椁【沐治也】原壤登木曰久矣予之不托于音也【木椁材也托也谓叩木以作音】歌曰貍首之班然执女手之卷然【説人辞也】夫子为弗闻也者而过之【佯不知】从者曰子未可以已乎【已犹止也】夫子曰丘闻之亲者毋失其为亲也故者毋失其为故也【壤如丈反貍力知反卷音权从才用反　疏曰此一节论孔子无大故不遗故旧之事原壤登椁者而言曰我遭母丧以来日月久矣我不得托此木以为音声于是乎叩木为歌曰貍首之班然执女手之卷然在丧而歌非礼之甚夫子为若不闻也者而过去之从者谓夫子曰彼既无礼子未可休已乎言应可休已不须为治椁也夫子对从者曰丘闻之与我骨肉有亲者虽有非礼毋失其为亲之道故旧者虽有非礼毋失其为故之道原壤母死登木而歌夫子圣人与之为友者论语云故旧无大故则不相遗弃彼注云大故谓恶逆之事虽登木之歌未至于此　檀弓】　六月乙丑王太子夀卒秋八月王穆后崩【太子夀之母也】晋荀跞如周葬穆后籍谈为介既葬除丧以文伯宴樽以鲁壶【跞力狄反　文伯荀跞也鲁壶鲁所献壶樽】王曰伯氏诸侯皆有以镇抚王室晋独无有何也籍谈归以告叔向叔向曰王其不终乎王一岁而有三年之丧二焉【天子絶期唯服三年故后虽期通谓之三年】于是乎以丧宾宴又求彞器乐忧甚矣且非礼也三年之丧虽贵遂服礼也王虽弗遂宴乐以早亦非礼也【昭十有五年春秋左氏传】　杞孝公卒晋悼夫人丧之【悼夫人晋平公母杞孝公姊妹】平公不彻乐非礼也【襄二十二年春秋左氏传】　呉公子札自卫如晋宿于戚【戚孙文子之邑】闻钟声焉曰夫子罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之【不止宿】文子闻之终身不听琴瑟【襄二十九年春秋左氏传】　知悼子卒未葬【知音智　悼子晋大夫荀盈鲁昭九年卒　疏曰此一节论君有大臣之丧不得有作乐饮酒之事】平公饮酒【与羣臣燕平公晋侯彪　彪彼虬反】师旷李调侍【调如字左传作外嬖嬖叔　侍与君饮也燕礼记曰请旅侍臣】鼓钟【乐作也燕礼宾入门奏肆夏既献而乐阕献君亦如之　疏曰鼔犹奏也谓燕奏钟乐也案燕礼记云若以乐纳宾则宾及庭奏肆夏宾拜酒主人答拜而乐阕是宾入门奏肆夏既献而乐阕燕礼记又云公拜受爵而奏肆夏公卒爵主人升受爵以下而乐阕是献君亦如之知非工入升歌下管闲歌合乐之后无时奏钟必以为宾初入门奏肆夏者以钟师云以钟鼔奏九夏故知闻钟是初奏肆夏也】杜蒉自外来闻钟声曰安在【蒉苦怪反　怪之也杜蒉或作屠蒯】曰在寝【燕于寝】杜蒉入寝歴阶而升酌曰旷饮斯又酌曰调饮斯又酌堂上北靣坐饮之降趋而出【三酌皆罚】平公呼而进之曰【饮于鸩反下饮斯饮之饮旷饮调饮寡人皆同】尔饮旷何也曰子卯不乐【纣以甲子死桀以乙卯亡王者谓之疾日不举乐为吉事以自戒惧　疏曰案尚书时甲子昧爽武王朝至于商郊是纣甲子死也案昭十八年二月乙卯周毛得杀毛伯过而代之苌曰毛得必亡是昆吾稔之日也诗云韦顾既伐昆吾夏桀昆吾既乙卯而亡明桀亦以乙卯被放也】知悼子在堂斯其为子卯也大矣【言大臣丧重于疾日也杂记曰君于卿大夫比葬不食肉比卒哭不举乐】旷也大师也不以诏是以饮之也【诏告也大师典奏乐】尔饮调何也曰调也君之防臣也为一饮一食忘君之疾是以饮之也【疏曰调是君之嬖防之臣臣当规正君过唯欲行燕食贪求一饮一食忘君违礼之疾而不谏是以饮之】尔饮何也曰蒉也宰夫也非刀匕是共又敢与知防是以饮之也【匕必李反共音供与音预防音房又扶放反　防禁放溢　疏曰皇氏云非不也杜蒉言宰夫不以刀匕是共乃又敢与谏争越官侵职是以饮也】平公曰寡人亦有过焉酌而饮寡人【闻义则服】杜蒉洗而扬觯【觯之豉反字林音支又云酒器　举爵于君也礼扬作腾扬举也腾送也扬近得之　疏曰案燕礼献君之后行酬之初媵爵者洗象觯升实之序进坐奠于荐南是举爵于君也扬作腾者谓燕礼大射凡举爵皆为腾此云扬觯郑云扬举也燕礼云媵故郑云媵送也扬腾义得两通但此云杜举扬训为举故扬近得之　今案燕礼注云媵送也读或为扬扬举也今文媵皆作腾】公谓侍者曰如我死则必毋废斯爵也【欲后世以为戒】至于今既毕献斯扬觯谓之杜举【此爵遂因杜蒉为名毕献献宾与君　疏曰谓侍者云我死之后则必毋废弃此爵恒当留之为后世鉴戒至于今既毕献之后此所扬之觯是谓之杜举表明此爵实杜蒉所举知献君与宾者以杜蒉此事举爵在燕礼之初宾主既入得杜蒉之言不可即废唯献君与宾燕事则止案春秋与此小异亦所闻不同　檀弓】　昭十有五年二月癸酉有事于武宫籥入叔弓卒去乐卒事君在祭乐之中闻大夫之丧则去乐卒事礼也【祭乐者君在庙中祭作乐】君在祭乐之中大夫有变以闻可乎【变谓死丧】大夫国体也【君之卿佐是谓股肱故曰国体】古之人重死君命无所不通【死者不可复生重莫大焉是以君虽在祭乐之中大夫死以闻可也　春秋谷梁传】　襄公三十有一年公薨于楚宫立胡女敬归之子子野【胡归姓之国敬归襄公妾】次于季氏秋九月癸巳卒毁也【过哀毁瘠以致灭性　春秋左氏传】
　　居庐哭昼夜无时既虞朝一哭夕一哭而已既练哭无时【详见丧服斩衰传】　父母之丧哭无时使必知其反也【详见丧礼义】　斩衰之哭若徃而不反齐衰之哭若徃而反大功之哭三曲而偯小功缌麻哀容可也此哀之于声音者也【偯于起反説文作防云痛声　三曲一举声而三折也偯声余从容也　疏曰斩衰之哭一举而至气絶如似气徃而不却反声也哀容可也者言小功缌麻其情既轻哀声从容于礼可也　闲传】曾申问于曾子曰哭父母有常声乎曰中路婴儿失其母焉何常声之有【若小儿亡母啼号安得常声乎　杂记】　无事不辟庙门【鬼神尚幽闇也庙殡宫】哭皆于其次【无时哭也有事则入即位疏曰此论在殡无事之时次谓庐唯朝夕哭及宾来吊之时则入门内即位耳若昼夜无时之哭则皆于庐次之中也　小记】童子哭不偯不踊不杖不菲不庐【菲扶味反　未成人者不得备礼也当室则杖　疏云案问丧云童子当室则免而杖矣戴徳云童子当室谓十五以上若世子生则杖故曾子问云子衰杖成子礼是也皇氏云童子当室则备此经中五事特云杖者举重言也　杂记】　祥而外无哭者禫而内无哭者【详见卒哭祔练祥禫记】　国禁哭则止朝夕之奠即位自因也【禁哭谓大祭祀时不哭犹朝夕奠自因自用故事　疏曰有大祭祀禁哭之时则止而不哭孝子于殡宫朝夕两奠之时即阼阶下位自因其故事而设奠也　杂记】　祭之日丧者不哭不敢凶服【疏曰郊祭之旦人之丧者不哭又不敢凶服而出以于王之吉祭也　郊特牲】　孔子恶野哭者【为其变众周礼御枚氏禁行歌哭于国中之道者　檀弓】公七踊大夫五踊妇人居闲士三踊妇人皆居闲【疏曰】
　　【此一经明诸侯至士初死在室殡踊节及明贵贱踊数也公诸侯去死日五日而殡则合死日六日也七踊者始死一踊明日袭之时又一踊袭明日朝一踊又明日小敛朝一踊为四也其日晚小敛时又一踊是小敛日再踊就于前三日为五也小敛明日朝又踊为六也至明日大敛之朝不踊当大敛时乃踊凡为七踊也大夫五者大夫三日殡合死日为四日始死一明日袭朝一又明日小敛日再小敛明日大敛凡五也士三者士二日殡合死日数也始死一小敛朝不踊至小敛时一又明日大敛一是凡三也妇人皆居闲者谓妇人与丈夫更踊也男子先踊踊毕而妇人踊踊毕宾乃踊妇人居宾主之中闲也又云皆居闲者言皆以贵贱妇人悉居宾主闲也然亲始死及动尸举柩哭踊无数今云七五三者谓为礼有节之踊毎踊輙三者三为九而谓为一也　杂记】　士备入而后朝夕踊【备礼尽也国君之丧嫌主人哭入则踊　疏曰国君丧羣臣朝夕即位哭踊嗣君孝子虽先入即位哭必待羣臣皆入列位毕后乃俱踊者也士卑最后故举士入为毕也所入有前后而相待踊者孝子哀深故前入也踊须相视为节故俟齐也　檀弓】　孔子曰伯母叔母疏衰踊不絶地姑姊妹之大功踊絶于地如知此者由文矣哉由文矣哉【由用也言知此踊絶地不絶地之情者能用礼文哉能用礼文哉美之也伯母叔母义也姑姊妹骨肉也　杂记】　戚斯叹叹斯辟辟斯踊品节斯斯之谓礼【详见丧礼义】　跛者不踊【问丧】
