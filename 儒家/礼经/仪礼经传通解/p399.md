<!-- { "loadSidebar": true } -->
　　右告朔　传季康子朝服以缟曾子问于孔子曰礼乎孔子曰诸侯皮弁以告朔然后服之以视朝若此礼者也【家语】　文公六年闰月不告月犹朝于庙【诸侯每月必告朔听政因朝宗庙文公以闰非常月故阙不告朔怠慢政事虽朝于庙则如勿朝故曰犹犹者可止之辞不告月月或作朔误也告朔本或作杏月　疏曰周礼大史颁告朔于邦国郑云天子颁朔于诸侯诸侯藏之祖庙至朔朝于庙告而受行文论语云子贡欲去告朔之饩羊是用特羊告于庙谓之告朔人君即以此日听视此朔之政谓之视朔十六年公四不视朔僖五年传曰公既视朔是也视朔者听治此月之政亦谓之听朔玉藻云天子听朔于南门之外是也其日又以礼祭于宗庙谓之朝庙周礼谓之朝享司尊彛云追享朝享是也其岁首为之则谓之朝正防二十九年正月公在楚传曰释不朝正于庙是也告朔视朔听朔朝庙朝享朝正二礼各有三名同日而为之也文公以闰非常月故阙不告朔告朔之礼大朝庙之礼小文公怠慢政事既不告朔虽朝于庙则如勿朝故书犹朝于庙言犹以讥之必于月朔为此告朔听朔之礼者释例曰人君者设官分职以为民极逺细事以全委任之责纵诸下以尽知力之用摠成败以効能否执八柄以明诛赏故自非机事皆委心焉诚信是以相感事实尽而不拥故受位居职者思効忠善日夜自进而无所顾忌也天下之细事无数一日二日万端人君之明有所不照人君之力有所不堪则不得不借问近习有时而用之如此则六郷六遂之长虽躬复此事躬造此官当皆移听于内官回心于左右政之粃乱恒必由此圣人知其不可故简其节敬其事因月朔朝迁坐正位会羣吏而听大政考其所行而决其烦疑非徒议将然也乃所以考已然又恶其密听之乱公也故显众以断之是以上下交泰官人以理万民以察天下以治也文公谓闰非常月统以阙礼传因所阙而明言典制虽朝于庙则如勿朝故经称犹朝于庙也经称告月传言告朔明告月必以朔也每月之朔必朝于庙因听政事事敬而礼成故告以特羊熊则朝庙朝正告朔视朔皆同日之事所从言之异耳是言听朔朝庙之义也玉藻说天子之礼云听朔于南门之外诸侯皮弁听朔于大庙郑以为明堂在国之阳南门之外谓明堂也诸侯告朔以特羊则天子以特牛与天子用特牛告其帝及其神配以文王武王诸侯用特羊告大祖而已杜以明堂与祖庙为一但明堂是祭天之处天子告朔虽杜之义亦应告人帝朝享即月祭是也祭法云王立七庙曰考庙王考庙皇考庙显考庙祖考庙皆月祭之二祧享尝乃止诸侯立五庙曰考庙王考庙皇考庙皆月祭之显考庙祖考庙享尝乃止然则天子告朔于明堂朝享于五庙诸侯告朔于大庙朝享自皇考以下三庙耳皆先告朔后朝庙朝庙小于告朔文公废其大而行其小故云犹朝于庙公羊传曰犹者可止之辞也天子冕以视朔皮弁以日视朝诸侯皮弁以听朔朝服以月视朝其闰月则听朔于明堂阖门左扉立于其中听政十路寝门终月故于文王在门为闰】左氏曰闰月不告朔非礼也【经称告月传称告朔明告月必以朔】闰以正时【四时渐差则致闰以正之】时以作事【顺时命事】事以厚生【事不失时则年丰】生民之道于是乎在矣不告闰朔弃时政也何以为民【为民如字治也或音于伪反非也】　谷梁子曰不告月者不告朔也【礼天子以十二月朔政班告于诸侯诸侯受于祢庙孝子尊事先君不敢自专也言朝者縁生以事死亲存朝朝暮夕不敢泄鬼神故事毕感月始而朝之　疏曰周礼大史班告朔于邦国郑云天子班朔于诸侯诸侯藏之祖庙至朔日朝于庙告而受行之论语云子贡欲去告朔之饩羊是告朔用特羊告庙郑云祖庙范言祢庙者以无正文各以意说或祖或祢通言之耳何休亦云藏于大祖庙毎月朔朝庙使大夫南面奉天子命君北面而受之是亦受政之事也凡告朔之礼因听视此月之政故谓之视朔谓之听朔也其朝庙之礼孝子縁生以事死因告朔在庙故感月始而亦享祭宗庙故亦谓之朝享其岁首谓之朝正也据玉藻及祭法之文则天子听朔于明堂朝享自祖考以下五庙诸侯则听朔于太庙朝享自皇考以下三庙也公羊传称闰月曷为不告朔天无是月也闰月矣何以谓之天无是月非常月也此传云闰月者附月之余日也天子不以告朔而防事不数公羊谷梁皆以为闰月不合告朔左氏传云不告闰朔弃时政也何以为民主则闰月当告朔与二传异也案哀五年闰月葬齐景公公羊传意以为并闰此传云防事不数也者闰月不告朔二传虽同其于防事数与不数其意又异也范氏别例云书不告朔有三皆所以示讥耳则此文一也公四不视朔二也襄二十九年公在楚三也公既在楚则是不告朔故亦以为一注又云不敢泄鬼神解生则朝朝暮夕死则毎月始朝之意也】不告朔则何为不言朔也闰月者附月之余日也积分而成于月者也【一歳三百六十日余六日又有小月六积五歳得六十日而再闰积众月之余分以成此月　疏曰古今为厯者皆云周天有三百六十五度四分度之一日之行天一日一夜行一度故谓一度为一日一岁十二月唯有三百六十日是余五日四分日之一也又月一大一小则一年之间又有六日并言之则一岁有十二日故积五岁得六十日此皆大率而言其实一年不得有十二日范不如厯法细计之故云五歳得六十日也】天子不以告朔而防事不数也【闰是丛碊之数非月之正故吉凶大事皆不用也】犹之为言可以已也【郊然后三望告朔然后朝庙俱言犹义相类也既废其大而行其细故讥之　疏曰重发传者前为三望发此是朝庙嫌异故重明之范例犹有五等发传者三僖三十一年犹三望独发传者据始也宣三年不发传者从例也成七年亦不发传者亦为从例可知也此年发传者朝与三望异也宣八年发传者嫌仲遂有罪得不废礼又绎祭与朝庙礼异故也】公羊子曰曷为不告朔【据俱月也】天无是月也闰月矣何以谓之天无是月非常月也【所在无常故无政也】犹者何通可以已也【朝者因视朔政尔无政而朝故加犹不言朔者闰月无告朔礼也不言公者内事可知　疏曰欲道下十六年夏五月公四不视朔言公矣故解之】　文公十六年夏五月公四不视朔【诸侯每月必告朔听政因朝卜庙今公以疾阙不得视二月二月四月五月朔也春秋十二公以疾不视朔非一也义无所取故特举此以表行事因明公之实有疾非诈齐　疏曰天子颁朔于诸侯诸侯受而藏之于祖庙每月之朔以持羊告庙受而施行之遂听治此月之政谓之视朔因以其日又以朝享之礼祭皇考以下谓之朝庙此年公疾自二月至于五月已经四月不得视朔故书公四不视朔传称正月及齐平公有疾使季文子防齐侯则正月公初疾不得视二月朔至五月而四故知不得视二月三月四月五月朔也春秋十二公二百四十二年计有三千余月公以疾不视朔当非一也余皆不书而此独书者公身有疾不得视朔国事不废义无所取因此齐侯疑公故特举此以表行事余皆从可知也释例曰鲁之羣公以疾不视朔多矣因有事而见一比犹释不朝正之义是其事也又于时齐侯不信公实有疾书此者且明公实有疾非诈齐也史之所书当书其始不于二月书之而以五月书者二月公始有疾未知来月瘳否不得豫书其数至六月公瘳乃积前数之阙故以五月书四也昭二十三年公如晋至河有疾乃复彼书有疾此不言有疾者在道而还容有他故昭十二年十三年公如晋至河乃复皆为晋人辞公而还非为疾也故须言有疾以辩之公不视朔唯有疾耳无所分辩故不书疾也告朔谓告于祖庙视朔谓听治月政祖朔由公疾而废其告朔或有司告之不必废也论语云子贡欲去告朔之饩羊必是废其礼而羊在盖从是以后更有不告朔者故欲去其羊耳六年闰月不告月书经以讥之在后若不告朔不复书之者盖以闰月不告其讥已明故于后不复讥之闵二年吉禘于庄公已讥其速文二年大事于太庙不复讥之当亦如彼之类不重讥也】　左氏曰疾也谷梁子曰天子告朔于诸侯诸侯受乎祢庙礼
　　也【每月天子以朔政班于诸侯诸侯受而纳之祢庙告庙以羊今公自二月不视朔至于五月是后视朔之礼遂废故子贡欲去其羊　疏曰三朝记云周衰天子不班朔于天下此云班朔者彼据周末全不能班之此时尚或班或不班故下传云以公为厌政以甚矣范云天子班朔而公不视是也知是二月不视朔至五月者以经书五月公四不视朔若从五月以后数之则公或视或不视何得预言四不视朔知从二月至五月为四也又云是后视朔之礼遂废而经直云公四不视朔者左氏以为此独书公四不视朔者以表公实有疾非诈齐也公羊马此公有疾犹可言无疾则不可言谷梁文虽不明盖从此一讥之恶足见其余不复讥也】公四不视朔公不臣也以公为厌政以甚矣【夫子班朔而公不视是不臣】　公羊子曰公曷为四不视朔【据无事也】公有疾也【以不讳举公知有疾公有疾乃复举公是也　疏曰公有疾乃复举公是也者即昭二十三年冬公如晋至河公有疾乃复是也】何言乎公有疾不视朔【据有疾无恶也　疏曰据有疾无恶也者即昭二十三年传云何言乎公有疾乃复杀耻也者是也】自是公无疾不视朔也【有疾无恶不当书又不言有疾者欲起公自是无疾不视朔也　疏曰云公自是无疾不视朔也者即郑氏云鲁自文公四不视朔视朔之礼以后遂废者正取此文也】然则曷为不言公无疾不视朔有疾犹可言也无疾不可言也【言无疾大恶不可言也是后公不后视朔政事委任公子遂】　襄公二十九年春王正月公在楚释不朝正于庙也【释解也告庙在楚解公所以不朝正　疏曰公本在国每月之朔常以朝享之礼亲自祭庙今以在外之故阙于此礼国之宁臣于此朔月告庙云公在楚史官因书十防传解其告庙之意告云公在楚者解释公所以不得亲自朝正也　春秋左氏传】　子贡欲去告朔之饩羊【去起吕反告古笃反饩许气反　告朔之礼古者天子常以季冬颁来岁十二月之朔于诸侯诸侯受而藏之祖庙月朔则以特羊告庙请而行之饩生牲也鲁自文公始不视朔而有司犹供此羊故子贡欲去之】子曰赐也尔爱其羊我爱其礼【爱犹惜也子贡盖惜其无实而妄费然礼虽废羊存犹得以识之而可复焉若并去其羊则此礼遂亡矣孔子所以惜之　杨氏曰告朔诸侯所以禀命于君亲礼之大者鲁不视朔矣然羊存则告朔之名未泯而其实自可举此夫子所以惜之也论语八佾】











　　仪礼经传通解续卷二十五下
<经部,礼类,通礼之属,仪礼经传通解__仪礼经传通解续>
　　钦定四库全书
　　仪礼经传通解续卷二十六上
　　宋　杨复　撰
　　因事之祭上　祭礼十上
