<!-- { "loadSidebar": true } -->
　　冠者母不在则使人受脯于西阶下【疏曰案内则云舅没则姑老若死当云没不得云不在且母死则不得使人受脯今言不在者或归宁或疾病也使人受脯为母生在于后见之也今详经云不在恐兼存没而言若被出而嫁亦是也葢主人若非宗子则固有无主妇者此云使人未必母】
　　【使之也又昏礼使者授人脯之后又执以反命则此使人受脯之后亦必更有礼节但文不具不可考耳】右母不在
　　女子十有五年许嫁笄而字虽未许嫁年二十而笄礼之妇人执其礼【虽未许嫁年二十亦为成人矣礼之酌以成人言妇人执其礼明非许嫁之笄疏曰贺玚云十五许嫁而笄则主妇及女賔为笄礼主妇为之箸笄而女賔以醴礼之也未许嫁而笄则妇】
　　【人礼之无女賔不备仪也　今案贺説得之然有未尽许嫁笄则主妇当戒外姻为女賔使之箸笄而遂礼之未许嫁而笄则不戒女宾而自以家之诸妇行笄礼也】燕则鬈首【鬈音权　既笄之后去之犹若女有鬌紒也　鬌丁果反　疏曰既未许嫁虽已笄犹以少者处之故既笄之后寻常在家燕居则复去笄而分发为鬌紒也】
　　右女子笄【杂记补　此篇之末本有记一章今考之皆见于家语邾隠公篇而彼详此畧故今于此删去而取彼文修润以附冠义记説见昏礼篇】
　　家礼一之下
　　冠义
　　传曰礼之所尊尊其义也【言礼所以尊尊其有义也】失其义陈其数祝史之事也故其数可陈也其义难知也知其义而敬守之天子之所以治天下也【言政之要尽于礼之义　今按此葢秦火之前典籍具备之时之语固为至论然非得其数则其义亦不可得而知矣况今亡逸之余数之存者不能什一则尤不可以为祝史之事而忽之也】
　　凡人之所以为人者礼义也礼义之始在于正容体齐顔色顺辞令【言人为礼以此三者为始】容体正顔色齐辞令顺而后礼义备以正君臣亲父子和长幼【言三始既备乃可求以三行也】君臣正父子亲长幼和而后礼义立【立犹成也】故冠而后服备服备而后容体正顔色齐辞令顺【言服未备者未可求以三始也童子之服采衣紒】故曰冠者礼之始也是故古者圣王重冠古者冠礼筮日筮宾所以敬冠事敬冠事所以重礼重礼所以为国本也【国以礼为本】故适子冠于阼以着代也醮于客位加有成也三加弥尊喻其志也冠而字之敬其名也【着张虑反阼谓东序少北近主位也适子冠于阼若不醴则醮用酒于客位敬而成之也户西为客位庶子冠于房户】
　　【外又因醮焉不代父也冠者初加缁布冠次加皮弁次加爵弁毎加益尊则志益大也敬其名者重以未成人之时呼之也　今按此本无适子字加有成也在弥尊字下冠而上有己字敬其名作成人之道葢传诵之讹也家语以为孔子之言亦有误字今以后记郊特牲文更定后因不复重出】见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也【乡先生同乡老而致仕者服冠端异于朝也　孔疏曰按仪礼庙中冠子以酒脯奠庙讫子持所奠酒脯以见于母母拜其酒脯重从尊者处来故拜之非拜子也　今按疏説非本文正意恐不然也】成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重与【行下孟反　言责人以大礼者已接之不可以苟　今按首句之字疑衍】故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也【治直吏反　嘉事嘉礼也冠属嘉礼　今按此篇所引礼文皆见于前篇注疏已具今不复出后篇放此】邾隐公既即位将冠使大夫因孟懿子问礼于孔子
