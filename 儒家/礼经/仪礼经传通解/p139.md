<!-- { "loadSidebar": true } -->
　　有度守有序【八音克谐节有度也无相夺伦守有序也】盛德之所同也【颂有殷鲁故曰盛德之所同】见舞象箾南籥者【箾音朔　象箾舞所执南籥以籥舞也皆文王之乐】曰美哉犹有憾【美哉美其容也文王恨不及已致太平】见舞大武者【武王乐】曰美哉周之盛也其若此乎见舞韶濩者【濩音防殷汤乐】　曰圣人之也而犹有慙德圣人之难也【慙于始伐】见舞大夏者【禹之乐】曰美哉勤而不德非禹其谁能脩之【尽力沟洫勤也】见舞韶箾者【箾音箫舜乐】曰德至矣哉大矣如天之无不帱也【帱徒报反帱覆也】如地之无不载也虽甚盛德其蔑以加于此矣观止矣若有他乐吾不敢请已【鲁用四代之乐故及韶箾而季子知其终也季札贤明才博在呉虽已涉见此乐歌之文然未闻中国雅声故请作周乐欲听其声然后依声以参时政知其兴衰也闻秦诗谓之夏声闻颂曰五声和八风平皆论声以参政也舞毕知其乐终是素知其篇数　左氏襄二十九年】　子赣见师乙而问焉曰赐闻声歌各有宜也如赐者宜何歌也【赣与贡同　子贡孔子弟子师乐官也乙名声歌各有宜气顺性也】师乙曰乙贱工也何足以问所宜请诵其所闻而吾子自执焉【乐人称工执犹处也】夫歌者直已而陈德也动已而天地应焉四时和焉星辰理焉万物育焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商【好去声　商宋诗也爱或为哀直已而陈德各因其德歌所宜育生也】温良而能断者宜歌齐故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让【断都乱反屡数也数断事以其肆直也见利而让以其温良能断也断犹决也】临事而屡断勇也见利而让义也有勇有义非歌孰能保此【保犹安也知也】故歌者上如抗下如队曲如折止如槀木倨中矩句中钩累累乎端如贯珠【队直媿反折之设反槀古老反中去声句纪具反累力追反　言歌声之着动人心之审如有此事】故歌之为言也长言之也説之故言之言之不足故长言之长言之不足故嗟叹之嗟叹之不足故不知手之舞之足之蹈之也【说音恱　长言之引其声也嗟叹和续之也不知手之舞之足之蹈之欢之至也　乐记】　子路鼔琴孔子闻之谓冉有曰甚矣由之不才也夫先王之制音也奏中声以为节流入于南不归于北夫南者生育之乡北者杀伐之域故君子之音温柔居中以养生育之气忧愁之感不加于心也暴厉之动不在于体也夫然者乃所谓治安之风也小人之音则不然亢丽微末以象杀伐之气中和之感不载于心温和之动不存于体夫然者乃所以为乱之风昔者舜弹五之琴造南风之诗其诗曰南风之薰兮可以解吾民之愠兮南风之时兮可以阜吾民之财兮【得其时阜盛也】唯脩此化故其兴也勃焉德如泉流至于今王公大人述而弗忘殷纣好为北鄙之声其废也忽然至于今王公大人举以为诫夫舜起布衣积德含和而终以帝纣为天子荒淫暴乱而终以亡非各所修之致乎由今也匹夫之徒曾无意于先王之制而习亡国之声岂能保其六七尺之体哉冉有以告子路子路惧而自悔静思不食以至骨立夫子曰过而能改其进矣乎【家语】吕氏春秋古乐曰乐所由来者尚也【尚曩】必不可废有节有侈有正有淫矣【节适也侈大也正雅也淫乱也】贤者以昌不肖以亡昔古朱襄氏之治天下也【朱襄氏古天子炎帝之别号】多风而阳气畜积万物散解果实不成故士达作为五瑟以来隂气以定羣生【士达朱襄氏之臣】昔葛天氏之乐三人掺牛尾投足以歌八阕【掺所斩反阕苦穴反　葛天氏古帝名投足犹蹀足阕终】一曰载民二曰鸟三曰遂草木四曰奋五谷五曰敬天常六曰达帝功七曰依地德八曰总万物之极【乐之八篇名也】昔陶唐氏之始隂多滞伏而湛积【湛音沈　陶唐氏尧之号】水道壅塞不行其原【故有洪水之灾】民气郁阏而滞着【着直略反　阏读曰遏止之遏】筋骨瑟缩不达故作为舞以宣导之【宣通】昔黄帝令伶伦作为律【伶伦黄帝臣】伶伦自大夏之西【大夏西方之山】乃之阮隃之隂【隃式注式朱二反　阮隃山名山北曰隂】取竹于嶰谿之谷以生空窍厚钧者断两节间【竹生谿谷者取其厚钧断两节间以为律管】其长三寸九分而吹之以为黄钟之宫【断竹长三寸九分吹之音中黄钟之宫】吹日舍少次制十二筒【六律六吕各有管故曰十二筒合成舍矣】以之阮隃之下听鳯凰之鸣以别十二律其雄鸣为六雌鸣亦六以此黄钟之宫适合【合和谐】黄钟之宫皆可以生之故曰黄钟之宫律吕之本【法鳯之雄雌故律有隂阳上下相生故曰黄钟之宫皆可以生之】黄帝又命伶伦与荣猨铸十二钟以和五音以仲春之月乙卯之日日在奎始奏之命之曰咸池【猨音袁　奏十二钟乐名之为咸池】帝颛顼生自若水实处空桑【颛音专顼许六反　处居空桑】乃登为帝惟天之合正风乃行【惟天之合德与天合风化也】其音若熙熙凄凄锵锵帝颛顼好其音乃令飞龙作效八风之音【好去声　八风八卦之风】命之曰承云以祭上帝【上帝昊天上帝】乃令鱓先为乐倡【鱓音善倡昌亮反　倡始也】鱓乃偃浸以其尾鼔其腹【鼔击】其音英【英和盛貌】帝喾命咸黑作为声歌九招六列六英倕作为鼙鼔钟磬吹苓管壎篪因令鳯鸟天翟舞之帝喾大喜乃以康帝德【喾枯沃反招时遥反倕音垂　康安】帝尧立乃命质为乐质乃效山林谿谷之音以歌【质当为夔】乃以麋置缶而鼔之【力角反鼔击】乃拊石击石以象上帝玉磬之音以致舞兽瞽防乃拌五之瑟【拌分】作以为十五之瑟命之曰大章以祭上帝舜立仰延乃拌瞽防之所为瑟益之八以为二十三之瑟帝舜乃令质脩九招六列六英以明帝德【招列英皆乐名也帝谓舜】禹立勤劳天下日夜不懈通大川决壅塞凿龙门降通漻水以导河【漻莲条反　决壅塞故凿龙门也降大漻流】疏三江五湖注之东海以利黔首于是命臯陶作为夏籥九成以昭其功【黔其廉反陶音遥九成九变昭明】殷汤即位夏为无道暴虐万民侵削诸侯不用轨度天下患之汤于是率六州以讨桀之罪功名大成黔首安宁汤乃命伊尹作为大濩歌晨露修九招六列以见其善【大濩晨露九招六列皆槃名善美】周文王处岐诸侯去殷三淫而翼文王【文王古公亶父之孙王季歴之子也古公避獯鬻之难邑于岐山之阳有周地及受命因为天下号也滛过翼佐三淫谓剖比干之心断材士之股刳孕妇之胎故诸侯去之而佐文王也】散宜生曰殷可伐也文王弗许【散宜生文王四臣之一也论语曰文王为西伯三分天下有其二以服事殷故不许】周公旦乃作诗曰文王在上于昭于天周虽旧邦其命维新以绳文王之德武王即位以六师伐殷六师未至以锐兵克之于牧野【于音乌未至殷都而胜纣于牧野】归乃荐俘馘于京太室乃命周公为作大武【馘古获反为去声　大武周乐】成王立殷民反【叛反】王命周公践伐之【践往】商人服象为虐于东夷【象兽名也】周公遂以师逐之至于江南乃为三象以嘉其德故乐之所由来者尚矣非独为一世之所造【三象周公所作乐名嘉美也尚久也自黄帝以来功成作乐故曰非独为一世之所造也】

　　仪礼集传集注卷二十七
<经部,礼类,通礼之属,仪礼经传通解>
　　钦定四库全书
　　仪礼集传集注卷二十八
　　宋　朱子　撰
　　王朝礼五
　　王制之甲【分土】
　　禹贡五百里甸服【甸田遍反　规方千里之内谓之甸服为天子服治田去王城面五百里】百里赋纳緫【甸服内之百里近王城者禾槀曰緫入之供饲国马】二百里纳铚【铚珍栗反　铚刈谓禾穗　穗音遂】三百里纳秸服【秸工八反　秸槀也服槀役】四百里粟五百里米【所纳精者少麤者多】五百里侯服【甸服外之五百里侯候也斥堠而服事】百里采【侯服内之百里供王事而已不主一】二百里男邦【男任也任王者事】三百里诸侯【三百里同为王者斥候故合三为一名】五百里绥服【绥安也侯服外之五百里安服王者政教】三百里揆文教【揆度也度王者文教而行之三百里皆同　度待洛反】二百里奋武卫【文教外之二百里奋武卫天子所以安】五百里要服【要一遥反绥服外之五百里要束以文教】三百里夷【守平常之教事王者而已】二百里蔡【蔡法】
　　【也法三百里而差简】五百里荒服【要服外之五百里言荒又简畧】三百里蛮【以文德蛮来之不制以法】二百里流【流移也言政教随其俗凡五服相距为方五千里】东渐于海西被于流沙朔南暨声教【渐子廉反　渐入也被及也此言五服之外皆与王者声教而朝见】讫于四海
　　传曰禹合诸侯于涂山执玉帛者万国【诸侯执玉附庸执帛涂山在寿春东北　哀公七年左氏传】
