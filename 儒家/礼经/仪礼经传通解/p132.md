<!-- { "loadSidebar": true } -->
　　闭慎管籥固封疆备邉境完要塞谨闗梁塞徯径【键其偃反籥羊灼反疆居良反要塞之塞先代反徯音奚　坏益也键牡闭牝也管籥键器也固封疆谓使有司循其沟树及其众庶之守法也要塞邉城要害处也梁桥横也徯径禽兽之道也今月令疆或为玺　吕坏作坿管作闗　吕淮键作楗疆作玺徯作蹊　淮坏作脩戒作警备作修无梁字塞作絶　唐无慎至疆六字及完要塞三字徯作蹊】饬丧纪辨衣裳审棺椁之薄厚茔丘垄之小大髙卑厚薄之度贵贱之等级【茔音营垄力勇反　此亦闭藏之具顺时饬正之也辨衣裳谓袭敛尊卑所用也所用又有多少　吕丧作哀　淮无辨衣裳字椁下有衣衾字卑作庳度下云使贵贱尊卑各有等级】是月也命工师效功陈祭器案度程毋或作为滛巧以荡上心必功致为上【霜降而百工休至此物皆成也工师工官之长也効功録见百工所作器物也主于祭器祭器尊也度谓制大小也程谓器所容也滛巧谓奢伪怪好也荡谓摇动生其奢滛　吕淮无命字吕唐无或为必字淮程作呈无毋或至心必十一字功作坚】物勒工名以考其诚【勒刻也刻工姓名于其器以察其信知其不功致　淮无此一节】功有不当必行其罪以穷其情【当丁浪反　功不当者取材美而器不坚也　吕功作工　淮云工事苦慢作为滛巧必行其罪与唐皆无以穷其情四字】是月也大饮烝【十月农事毕天子诸侯与其羣臣饮酒于太学以正齿位谓之大饮别之于他其礼亡今天子以燕礼郡国以乡饮酒礼代之燕谓有牲体为爼也党正职曰国索鬼神而祭祀则以礼属民而饮酒于序以正齿位亦谓此时也诗云十月涤朋酒斯飨曰杀羔羊跻彼公堂称彼兕觵万寿无疆是颂大饮之诗　吕淮烝作蒸】天子乃祈来年于天宗大割祠于公社及门闾腊先祖五祀【腊力合反此周礼所谓蜡祭也天宗谓日月星辰也大割大杀羣牲割之也腊谓以田猎所得禽祭也五祀门户中霤灶行也或言祈年或言大割或言腊互文　吕割下有牲字腊作飨祷　淮无乃字割作祷祠作祭无及门闾字腊作毕飨无五祀字　唐无此一节】劳农以休息之【劳力报反　党正属民饮酒正齿位是也吕淮农下有夫字】天子乃命将帅讲武习射御角力【将子匠反帅色类反为仲冬将大阅简习之亦因营室主武士也凡田之礼唯狩最备夏小正十一月王狩　吕帅作率习作肄淮无天子乃字力下有劲字　唐无此一节而有是月也易闗市来征旅纳货贿以便人事四方来集逺乡】
　　【皆至则财不匮上无乏用百事乃遂】是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦【因盛徳在水收其税　淮无是月也及敢字削作平又无众庶以下二十一字　唐水虞渔师作有司无泉池字或作令亦无众庶字赦下有是月也乃命有司秫稻必齐麴蘖必时湛炽必絜水泉必香陶器必良火齐必得兼用六物酒官监之无有差贷四十字】孟冬行春令则冻闭不密地气上泄【寅之气乗之也吕淮上并作】　民多流亡【象蛰虫动】行夏令则国多暴风方冬不寒蛰虫复出【复扶又反已之气乗之也立夏巽用事巽为风　淮无国字】行秋令则雪霜不时【申之气乗之也】小兵时起土地侵削【申隂气尚微申宿直参伐参伐为兵淮此下有十月官司马其树檀】　仲冬之月日在斗昏东辟中旦轸中【辟必亦反　仲冬者日月防于星纪而斗建子之辰也　吕辟作璧　淮无日在斗字有招摇指子字无东字　唐作十一月之节日在箕昏营室中晓轸中斗建子位之初】律中黄钟【黄钟者律之始也九寸仲冬气至则黄钟之律应周语曰黄钟所以宣养六气九徳　诸本上下与孟冬同今从唐本】氷益壮地始坼鹖旦不鸣虎始交【鹖苦割反　皆记时候也鹖旦求旦之鸟也交犹合也　吕淮旦作鴠淮鹖作鳱唐无氷益壮地始坼字作大雪之日鹖鸟不鸣后五日虎始交后五日荔挺出】天子居堂大庙【堂大庙北堂当大室　诸本上下与孟冬同今从唐本】饬死事【饬军事战必有死志吕淮唐并无此三字今按三字衍文当从唐本】命有司曰土事毋作慎毋盖毋室屋及起大众以固而闭地气沮泄是谓天地之房诸蛰则死民必疾疫又随以丧命之曰畅月【而犹女也畅犹充也大隂用事尤重闭藏　吕无慎字盖下有藏字无室屋及字闭下有盖藏起大众字沮作且必作多　淮无慎盖字屋作居无以固至沮泄八字房作藏又作有丧下有急捕盗贼诛滛佚诈伪之人无之字畅作畼　唐无曰慎盖字沮作且无命之曰畅月字】是月也命奄尹申宫令审门闾谨房室必重闭【重直龙反　奄尹主领奄竪之官也于周则为内宰掌治王之内政宫令讥出入及开闭之属重闭外内闭也　淮无是月也字　唐奄尹作内宰】省妇事毋得滛虽有贵戚近习毋有不禁【省所景反　省妇事所以静隂类也滛谓女功奢伪怪好物也贵贱谓姑姊妹之属近习天子所亲幸者　淮无毋得以下十三字　唐无省妇以下六字】乃命大酋秫稻必齐麴蘖必时湛炽必絜水泉必香陶器必良火齐必得兼用六物大酋监之毋有差贷【酋在由反秫音述麴丘六反蘖鱼列反湛子亷反齐才细反监工衔反贷他得反　酒孰曰酋大酋者酒官之长也于周则为酒人秫稻必齐谓孰成也湛渍也炽炊也火齐腥孰之调也物犹事也差贷谓失误有善有恶也古者获稻而渍米麴至春而为酒诗云十月获稻为此春酒以介眉寿　吕炽作熺无兼用以下八字　唐此一节见前章】天子命有司祈祀四海大川名源渊泽井泉【顺其徳盛之时祭之也今月令渊为深　吕淮子下有乃字吕源作原淮唐无祈字淮无源渊井泉字唐无天子字无渊泽字又分此下别为一章云十一月中气日在南斗昏东璧中晓角中斗建子位之中冬至之日蚯蚓结后五日麋角解后五日水泉动是月也祀昊天上帝于圆丘】是月也农有不收藏积聚者马牛畜兽有放佚者取之不诘【畜许六反　此收敛尤急之时人有取者不罪所以警惧其主也王居明堂礼曰孟冬之月命农毕积聚繋收牛马　吕淮马牛作牛马佚作失淮无上者字唐畜作禽佚作逸】山林薮泽有能取蔬食田猎禽兽者野虞教道之其有相侵夺者罪之不赦【薮素口反　务收敛野物也大泽曰薮草木之实为蔬食　诸本道皆作导吕淮蔬作疎淮无下者字唐野虞作有司此下有是月也命有司祭马步是月也伐木取竹箭】是月也日短至隂阳争诸生荡【争者隂方盛阳欲起也荡谓物动将萌牙也　淮无诸生荡字】君子齐戒处必掩身身欲宁去声色禁耆欲安形性事欲静以待隂阳之所定【齐侧皆反去起吕反耆音嗜　宁安也声谓乐也易及乐春秋说云冬至人主与羣臣从八能之士作乐五日此言去声色又相反　诸本并无一身字耆皆作嗜　吕掩作弇淮君子上有是月也字宁作静欲作欲下又有宁身体字无事欲以下十字　唐欲宁作无躁】芸始生荔挺出蚯蚓结麋角解水泉动【解音蟹　又记时候也芸香草也茘挺马防也水泉动润上行　淮作茘挺出芸始生蚓作螾　唐无芸始生三字余见上文】日短至则伐木取竹箭【此其坚成之极时　淮无日短至三字伐下有树字　唐已见上文】是月也可以罢官之无事去器之无用者【谓先时权所建作者也天地闭藏而万物休可以去之　淮无以去字】涂阙庭门闾筑囹圄此以助天地之闭藏也【顺时气也　吕淮此作所淮无藏也字唐无此一节】仲冬行夏令则其国乃旱【午之气乗之也】氛雾冥冥【氛芳芸反　霜露之气散相乱也　吕氛作气】雷乃声【震之动也午属震】行秋令则天时雨汁瓠不成【雨于付反瓠户故反　酉之气乗之也酉宿直毕毕好雨雨汁者水雪杂下也子宿直虚危虚危内有瓠　淮天作其汁作水】国有大兵【兵亦酉之气】行春令则蝗虫为败【当蛰者出卯之气乗之也　吕淮并作虫螟唐作虫蝗】水泉咸竭【大火为旱】民多疥疠【疥疠之病孚甲象也吕淮疥作疾　淮此下有十一月官都尉其树枣】　季冬之月日在婺女昏娄中旦氐中【娄力候反氐丁兮反　季冬者日月防于枵而斗建丑之辰也　淮无日在婺女字有招摇指丑字唐作十二月之节日在南斗昏奎中晓亢中斗建丑位之初】律中大吕【大吕者蕤宾之所生也三分益一律长八寸二百四十三分寸之百四季冬气至则大吕之律应周语曰大吕助阳宣物　诸本见仲冬章】鴈北乡鹊始巢雉雊鸡乳【乡音向雊古豆反乳如住反　皆记时候也雊雉鸣也诗云雉之朝雊尚求其雌　吕雉雊鸡乳作乳雉雊　淮始作加雉雊鸡乳作雉雊鸡呼卵　唐云小寒之日鴈北乡后五日鹊始巢后五日野鸡始雊】天子居堂右个【堂右个北堂东偏诸本见仲冬章唐此下有命将帅讲武习射御角力乃教田猎以习五戎班马政命仆及七驺咸驾载旌旐授车以级整设于屏外有司搢扑北面以誓之天子乃厉饰执弓挟矢以猎命有司修祭禽之礼天子乃防百神于南郊为来年祈福于天宗又分此下别为一章云十二月中气日在须女昏娄中晓氐中斗建丑位之中大寒之日鸡始乳后五日鸷鸟厉疾后五日水泽腹坚】命有司大难旁磔出土牛以送寒气【难乃多反磔竹百反　此难难隂气也难隂始于此者隂气右行此月之中日歴虚危虚危有坟墓四司之气为厉鬼将随强隂出害人也旁磔于四方之门磔攘也出犹作也作土牛者丑为牛牛可牵止也送犹毕也诸本难作傩　淮无以送寒气字　唐属下文】征鸟厉疾【杀气当极也征鸟题肩也齐人谓之击征或名曰鹰仲春化为鸠　唐见上文】乃毕山川之祀及帝之大臣天之神祗【祗音祁　四时之功成于冬孟月祭其宗至此可以祭其佐也帝之大臣句芒之属天之神祗司中司命风师雨师　吕毕下有行字天下有地字　淮唐无此一节】是月也命渔师始渔天子亲往乃尝渔先荐寝庙【天子必亲往视渔明渔非常事重之也此时鱼絜美淮无是月也字尝作射淮唐无乃字唐渔师作有司】氷方盛水泽腹坚命取氷
