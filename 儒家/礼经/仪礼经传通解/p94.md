<!-- { "loadSidebar": true } -->
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射【搢扱也挟一个挟于也个犹枚也由下物而少退谦也诱犹教也夫子循循然善诱人　疏曰射人诱射与乡射同但乡射往阶西取弓矢此则入次取弓矢为异然此云入次搢三挟一个则已前皆挟乘矢不改乡射亦然】射三侯将乘矢始射干又射参大侯再发【将行也行四矢象有事于四方诗云四矢反兮以御乱兮】卒射北面揖【揖于当物之处不南面者为不背卿　疏曰按乡射诱射射卒南面揖者彼尊东或公或卿大夫位同不别故司射不特尊之此大射辨尊卑尊东唯有天子命卿其余小卿及大夫皆宾西故特尊之不背之也】及阶揖降如升射之仪遂适堂西改取一个挟之【改更也不射而挟矢示有事也】遂取扑搢之以立于所设中之西南东面【扑所以挞犯教者也于是言立着其位也乡射记曰司射之弓矢与扑倚于西阶之西　疏曰按乡射司射先就位乃诱射此则诱射卒乃始就位者由大射各有止次就次取弓矢射讫无事乃就位故云于是言立着其位也引乡射记者此不言司射倚弓矢之处故引之】右诱射
　　司马师命负侯者执旌以负侯【司马师正之佐也令射者见侯与旌深志于侯中也负侯获者也天子服不氏下士一人徒四人掌以旌居乏待获析羽为旌　疏曰引天子服不氏为获者明诸侯亦所当然也】负侯者皆适侯执旌负侯而俟司射适次作上耦射【作使也】司射反位【疏曰此不言先反位者为三耦始出次未有次前位无所先故不言先也】上耦出次西面揖进上射在左并行当阶北面揖及阶揖上射先升三等下射从之中等【上射在左便射位也中犹间也疏曰云上射在左便射位也者乡射亦云上射在左不云便射位者彼东面位上射在北故在左不取便射】
　　【位之义此西面位亦上射在北居右故上射须在左以其发位并行及升北面就物位皆言居左履物南面上射乃在右故云上射在左便射位也】上射升堂少左下射升上射揖并行【并并也并东行】皆当其物北面揖及物揖皆左足履物还视侯中合足而俟【视侯中各视其侯之中大夫耦则视参中参中十四尺士耦则视干中干中十尺】司马正适次袒决遂执弓右挟之出升自西阶适下物立于物间左执弣右执箫南扬弓命去侯【司马正政官之属箫弓末扬弓者执下末扬犹举也适下物由上射后东过也命去侯者将射当获也乡射礼曰西南面立于物间　疏曰按天子有大司马卿一人小司马中大夫二人此虽诸侯礼亦应有小司马号为司马正也乡射司马命去侯时由上射后过至下射西西南面扬弓命去侯故引乡射证此亦在物间西南面也】负侯皆许诺以宫趋直西及乏南又诺以商至乏声止【宫为君商为臣其声和相生也乡射礼曰获者执旌许诺古文声为磬　疏曰云宫为君商为臣乐记文云声和相生者宫生徴徴生商而云相生者虽隔徴亦是相生之义也云声和者宫数八十一商数七十二弹宫则商应故云声和也引乡射者彼臣礼直云诺声不絶不言宫商引之证与此不同之意】授获者退立于西方获者兴共而俟【大侯服不氏负侯徒一人居乏相代而获参侯干侯徒负侯居乏不相代乡射礼曰获者执旌许诺声不絶以至于乏坐东面偃旌兴而俟古文获皆作防非也　疏曰上注引周礼服不氏下士一人徒四人是以郑分之于三侯之上大侯尊故使服不氏与一徒居乏自余徒三人分之于二侯徒以少一人不得相代也】司马正出于下射之南还其后降自西阶遂适次释弓说决拾袭反位【拾遂也乡射礼曰司马反位立于司射之南　疏曰此司马不言位宜与乡射同故引为证】司射进与司马正交于阶前相左由堂下西阶之东北面视上射命曰毋射获毋猎获上射揖司射退反位【射获矢巾乏也从旁为猎】乃射上射既发挟矢而后下射射拾发以将乘矢【拾更也将行也】获者坐而获【坐言获也】举旌以宫偃旌以商【等言获也】获而未释获【但言获未释算古文释为舍】卒射右挟之北面揖揖如升射【右挟之右手挟】上射降三等下射少右从之中等并行上射于左与升射者相左交于阶前相揖适次释弓説决拾袭反位【上射于左由下射阶上少右乃降待之言袭者凡射皆祖　疏曰云上射降三等者诸侯阶有七等言三等者欲明下射中等是降一等之上下下射过向西畔由右故上射至地待之乃得二人并行上射于左也云与升射者相左交于阶前者降射者仍南行故得阶前交徃来也云凡射皆袒者按乡射命三耦各与其耦譲取弓矢拾三耦皆袒决遂取弓遂至卒射云脱决拾袭而俟于堂西南面此则前遂命三耦取弓矢于次不言袒至此亦言袭故须言凡射皆袒决在此不见袒亦袒可知也】三耦卒射亦如之
　　右初射获而未释获
　　司射去扑倚于阶西适阼阶下北面告于公曰三耦卒射反搢扑反位【疏曰乡射司射去扑倚于西阶之西升堂北面告于宾曰三耦卒射注云去扑乃升不敢佩刑器即尊者之侧此不升堂而亦去扑者为尊公故也】司马正袒决遂执弓右挟之出与司射交于阶前相左【出出于次也袒时亦适次　疏曰出次者以袒时入次今更出次不在位上袒而入次取弓凡袒袭皆于隠处乡射无次司马适堂西袒执弓矢是知虽无次者亦不当在位】升自西阶自右物之后立于物间西南面揖弓命取矢【揖推之】负侯许诺如初去侯皆执旌以负其侯而俟【俟小臣取矢以旌指教之】司马正降自西阶北面命设楅【此出于下射之南还其后而降之】小臣师设楅司马正东南以弓为毕【毕所以教助执事者乡射记曰乃设楅于中庭南当洗东肆　疏曰毕是助载鼎实之物故司马执弓为毕以指授若周礼执殳以为鞭度然引乡射礼文者证经设楅故亦当洗】旣设楅司马正适次释弓说决拾袭反位小臣坐委矢于楅北括司马师坐乘之【乘四四数之】卒若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位【左右抚分上下射此坐皆北面】
　　右取矢
　　司射适西阶西倚扑升自西阶东面请射于公【倚扑者将即君前不敢佩刑器也升堂者欲诸公卿大夫辩闻也　疏曰上去扑告君不注至此乃注者彼告在阼阶下逺君故不注至此升堂乃注义与彼同也上不升者以告三耦卒射事缓故在下此告欲诸公卿大夫徧闻也故升但升者是其正故乡射亦升堂也】公许遂适西阶上命宾御于公诸公卿则以耦告于上大夫则降即位而后告【告诸公卿于堂上尊之也】司射自西阶上北面告于大夫曰请降司射先降搢扑反位大夫从之降适次立于三耦之南西面北上【适次由次前而北西面立　疏曰以诸公卿在上故请大夫降乡射降告主人与賔为耦遂告于大夫又曰宾主人与大夫皆未降彼臣礼主人与宾皆卑故大夫未降与此异也上云司射等适次谓入次中此适次者大夫降自西阶东行适次所过向堂东西面立因过次为适次非入次也】司射东面于大夫之西北耦大夫与大夫命上射曰某御于子命下射曰子与某子射卒遂比众耦【众耦士也】众耦立于大夫之南西面北上若有士与大夫为耦则以大夫之耦为上【为上居羣士之上疏曰国皆有三卿五大夫三耦六人而已而云使士为耦者卿大夫或有故或出使数容不足使士备耦】命大夫之耦曰子与某子射告于大夫曰某御于子【士虽为上射其辞犹尊大夫】命众耦如命三耦之辞诸公卿皆未降【言未降者见其志在射　疏曰言未者后当降故云未也若终不射不得言未是以乡射记云众宾不与射者不降注不以无事乱有事是不射不得云未也】遂命三耦各与其耦拾取矢皆袒决遂执弓右挟之【此命入次之事也司射既命而反位不言之者上射出当作取矢事未讫　疏曰郑知此是命入次之事者上来未有三耦入次袒决遂之事又下文乃云一耦出明此是命入次之事若然司射命讫当反位不言者以其三耦入次出乃当作取矢待作取矢即是事未讫故不言反位也】一耦出西面揖当楅北面揖及楅揖【三耦同入次其出也一上射出西面立司射作之乃揖行也当楅楅正南之东西】上射东面下射西面上射揖进坐横弓却手自弓下取一个兼诸弣兴顺羽且左还毋周反面揖【横弓者南踣弓也郤手自弓下取矢者以左手在弓表右手从里取之便也兼并也并矢于弣当顺羽既又当执顺羽者手放而下备不整理也左还反其位毋周右还而反东面也君在阼还周则下射将背之古文且为阻　疏曰毋周者左还行至位即位右还而反东面是还不周也云君在阼还周则下射将背之者上射左还已还背君而据下射而言者上射去君逺故据下射而言以其下射若右还周为背君若左还向东覆即右还西面是不背君周即背故也】下射进坐横弓覆手自弓上取一个兼诸弣兴顺羽且左还毋周反面揖【横弓亦南踣弓也人东西向以南北为横覆手自弓上取矢以左手在弓里右手从表取之便也　疏曰上射下射俱南踣弓者取背君向南为顺故也】旣拾取矢梱之【梱齐等之也古文梱作魁】兼挟乗矢皆内还南面揖【内还者上射左下射右不皆右还亦以君在阼嫌下射故左还而背之也上以阳为内下以隂为内因其宜可也　疏曰云不皆右还亦以君在阼嫌下射故左还而背之者若上下俱向内是相向为顺若上射左还是不故背君若下射右还背君少亦左还初时面向君转身南面背君多似故背君故不左还也云上以阳为内下以隂为内因其宜可也者上射东面左还时以左手还取东相阳方为内下射西面右还时以右手还取西相隂方为内随其隂阳得左右相向是因其宜也】适楅南皆左还北面揖搢三挟一个【楅南乡当楅之位也】揖以耦左还上射于左【以犹与也言以者耦之事成于此意相人耦也上射转居左便其反位也上射少北乃东面　疏曰揖不须言以今云以者必有义意故郑云言以者耦之事成于此谓成于此拾取矢以其取矢后一番了更无事故云成于此人意相存耦也云上射转居左便其反位也者位在次北西面是以上射居左至次北右还西面便也云上射少北乃东面知不少南者以其次在楅东南北面揖时已在次西面故知上射少北乃东面得东当次也】退者与进者相左相揖还退释弓矢于次说决拾袭反位二耦拾取矢亦如之后者遂取诱射之矢兼乗矢而取之以授有司于次中皆袭反位【有司纳射器因留主授受之】司射作射如初一耦揖升如初司马命去侯负侯许诺如初司马降释弓反位
　　右再请射
