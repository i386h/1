<!-- { "loadSidebar": true } -->
　　闻丧不得奔丧哭尽哀问故又哭尽哀乃为位括发袒成踊袭绖绞带即位【闻父母丧而不得奔谓以君命有事不然者不得为位位有鄼列之处如于家朝夕哭位矣不于又哭乃绖者丧至此逾日节于是可也】拜宾反位成踊宾出主人拜送于门外反位若有宾后至者拜之成踊送宾如初于又哭括髪袒成踊于三哭犹括发袒成踊三日成服于五哭拜宾送宾如初【不言就次者当从其事不可以丧服废公职也其在官亦告就次言五哭者以迫公事五日哀杀亦可以止疏曰此一节明闻丧不得奔于所闻之处发丧成服之礼闻丧不得奔者谓以君命有事其事未了故不得奔丧也乃为位者谓以君命使故得为位如朝夕哭位矣袭绖绞带即位者于此闻丧之日哭踊毕袭所袒之衣着首绖绞带之垂即东方之位三日成服于五哭拜宾送宾如初者三自成服通数闻丧为四日五哭谓成服之明日哭也于此哭时有宾来即拜而迎之去即送之皆如初于五哭讫亦可以止者也不云相者告事毕礼大略也又注云不于又哭乃绖者丧至此逾日节于是可也者不于又哭谓不于明日之又哭此经云又哭谓当日之中对初闻丧之哭乃为又哭于此哭后乃绖绞带与明日又哭别也初闻丧象始死明日又哭象小敛时也士丧礼云小敛乃绖则此亦当又哭乃绖今于闻丧之日即绖带者以丧至此赴者至逾其日节故于是闻丧之日可加绖带也又曰在官谓在官府馆舎馆舎是宾之所专有由馆舎之中而作庐故知礼毕亦告就次云言五哭者以迫公事五日哀杀亦可以止者明五哭之后不复朝夕有哭故以五哭防之　奔丧】　父母之丧若未得行则成服而后行【详见奔丧条】哭天子九诸侯七卿大夫五士三【此臣闻君丧而未奔为位而哭尊卑日数之差也士亦有属吏贱不得君臣之名　奔丧】　大夫哭诸侯不敢拜宾【此谓在他国闻丧者哭其旧君不敢拜宾辟为主】诸臣在他国为位而哭不敢拜宾【谓大夫士使于列国】与诸侯为兄弟亦为位而哭【族亲昏姻在异国者　疏曰已上三条皆在他国闻丧者知大夫哭诸侯为哭旧君者以下文诸臣在他国为位而哭见事之君则知此是哭旧君也与诸侯异姓之昏姻又在他国不与诸侯为臣身又无服故暂为位而哭若与诸侯同姓是五服之内皆服斩也　同上】　有殡闻逺兄弟之丧哭于侧室【嫌哭殡】无侧室哭于门内之右【近南者为之变位疏曰寻常为主当在阼阶东西面今称门内之右故知近南为之变位也必变之者以哭于大门内之右既非常哭之处故继门而近于南也郑云近南则犹西面但近南耳　檀弓】　有殡闻外丧哭之他室【明所哭者异也哭之为位】入奠卒奠出改服即位如始即位之礼【谓后日之哭朝入奠于其殡既乃更即位就他室如始哭之时　疏曰有殡谓父母丧未葬丧柩在殡宫者也外丧谓兄弟丧在逺者也他室别室也若闻外丧哭于殡宫然则嫌是哭殡则于别室哭之明所哭者为新丧也入奠者明日之朝着已重丧之服入奠殡宫及下室卒奠出者谓卒终已奠而出改已重丧服着新死未成服之服即位即昨日他室之位如昨日始闻丧即位之时　杂记】　闻逺兄弟之丧既除丧而后闻丧免袒成踊拜宾则尚左手【详见变除税服条】　哭父之党于庙母妻之党于寝师于庙门外朋友于寝门外所识于野张帷【奔丧】　哭朋友者于门外之右南面【变于有亲者也门外寝门外　疏曰门外寝门外也右西边也南面向南也向南为主以对荅吊客又曰案檀弓云有殡闻逺兄弟之丧哭于侧室无侧室哭于门内之右今哭门外是变于有亲也云门外寝门外者檀弓云朋友吾哭诸寝门之外是也　小记】　所识者吊先哭于家而后之墓皆为之成踊从主人北面而踊【从主人而踊拾踊也北面自外来便也主人墓左西面　疏曰所识谓与死者相识今吊其家后乃往墓统于主人故也皆为之成踊者虽相识轻亦为之成踊也皆宾主拾之从主人北面而踊者主人在墓左而西向宾从外来而北面踊便也主人先踊宾从之故云从主人北面而踊也　奔丧】　凡为位者壹袒【谓于礼正可为位而哭也始闻丧哭而袒其明日则否父母之哭自若三袒也　疏曰此谓斩衰以下之丧初闻丧应为位者一袒而已又哭三哭则不袒为父母之丧则又哭三哭皆袒　同上】　凡为位不奠【以其精神不存乎是　同上】　大夫闻君之丧摄主而往【臣闻君之丧义不可以不即行故使兄弟若宗人摄行主事而往不废祭】大夫闻大夫之丧尸事毕而往【宾尸事毕而往也昭公十有五年春秋公羊传】　君在祭乐之中大夫有变以闻可乎大夫国体也古之人重死君命无所不通【详见通礼哀戚条】
　　右闻丧　晋献公之丧秦穆公使人吊公子重耳【献公杀其世子申生重耳辟难出奔是时在翟就吊之】且曰寡人闻之亡国恒于斯得国恒于斯【言在丧代之祭】虽吾子俨然在忧服之中丧亦不可久也时亦不可失也孺子其图之【劝其反国意欲纳之丧谓亡失位孺穉也】以告舅犯【舅犯重耳之舅狐偃也字子犯】舅犯曰孺子其辞焉丧人无寳仁亲以为寳【寳谓善道可守者仁亲亲行仁义】父死之谓何又因以为利【欲反国求为后是利父死】而天下其孰能说之孺子其辞焉【说犹解也】公子重耳对客曰君惠吊亡臣重耳身丧父死不得与于哭泣之哀以为君忧【谢之】父死之谓何或敢有他志以辱君义稽颡而不拜哭而起起而不私【他志谓利心】子显以致命于穆公【使者公子絷也卢氏云古者名字相配显当作韅】穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也【疏曰使者吊重耳重耳受吊礼已毕使者出门则应遂还宾馆使者方须致穆公之命以劝重耳故言且曰言且者非特吊耳且者兼有余事使者且更言曰称穆公之命言寡人闻前古以来失亾其国恒于此丧祸交代之时得其国家亦恒在于此交代之时言此丧祸交代之时是得国失国之机求之则得不求则失虽吾子俨然端静在忧戚丧服之中无求国之意然身丧在外亦不可久为言辛苦也得国之时亦不可失言当求也故云孺子其图之父死之谓何言父身死亾谓是何事正是凶祸之事既是凶祸岂得又因此凶祸以有为己利欲求反国必其如此而天下闻之其谁解说我以为无罪公子重耳用舅犯之言出而对客既叙其吊意又谢其欲纳之言又道不可之意言以父死谓是何事岂复敢悲哀之外别有他志以屈辱君之义事乎言己无他志不敢受君劝以反国之义言义者宜也穆公之意以重耳反国为宜故云义也稽颡而不拜则未为后也者此穆公本意观重耳反国重耳若其为后则当拜谢其恩今不受其劝故不拜谢穆公以其不拜故云未为后也所以稽颡者自为父丧哀号也凡丧礼先稽颡而后拜乃成今直稽颡而不拜故云不成拜也今既闻父死劝其反国之义哀恸而起若欲攀辕然故云哭而起则爱父也既哭而起不私与使者言必无心反国是逺利也郑注知在翟吊之及使者公子絷者并国语文云絷吊重耳而退吊公子夷吾于梁如吊重耳之命夷吾见使者再拜稽首起而不哭退而私于公子絷曰里克与我矣吾命之以汾阳之田百万防郑与我矣吾命之以负蔡之田七十万亾人苟入扫除宗庙定社稷且入河外列城五言亾人之所懐案国语之说夷吾则穆公美重耳之言皆是形夷吾而起　檀弓】　吴子寿梦卒临于周庙礼也【梦莫公反临力防反　文王庙也周公出文王鲁立其庙】凡诸侯之丧异姓临于外【于城外向其国】同姓于宗庙【所出王之庙】同宗于祖庙【始封君之庙】同族于祢庙【父庙也同族谓髙祖以下】是故鲁为诸姬临于周庙【诸姬同姓国】为邢凡蒋茅胙祭临于周公之庙【即祖庙也六国皆周公之支子别封为国共祖周公　襄公十二年春秋左氏传】　曾子与客立于门侧其徒趋而出【徒谓客之旅】曾子曰尔将何之曰吾父死将出哭于巷【以为不可发凶于人馆】曰反哭于尔次【次舎也礼馆人使专之若其自有然】曾子北面而吊焉【檀弓】　子思之母死于衞【嫁母也姓庶氏】赴于子思子思哭于庙门人至曰庶氏之母死何为哭于孔氏之庙乎【门人弟子也嫁母与庙絶】子思曰吾过矣吾过矣遂哭于他室【同上】　伯髙死于衞赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭诸赐氏遂命子贡为之主曰为尔哭也来者拜之知伯髙而来者勿拜也【异于正主　疏曰凡丧之正主知生知死来者悉拜今与伯髙相知而来不拜故云异于正主　同上】　孔子哭子路于中庭【寝中庭也与哭师同亲之】有人吊者而夫子拜之【为之主也】既哭进使者而问故【使者自卫来赴者故问死之意状】使者曰醢之矣遂命覆醢【同上】　陈庄子死赴于鲁鲁人欲勿哭【君无哭邻国大夫之礼陈庄子齐大夫陈恒之孙名伯】缪公召县子而问焉县子曰古之大夫束脩之问不出竟虽欲哭之安得而哭之今之大夫交政于中国虽欲勿哭焉得而勿哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙【明不当哭】于是哭诸县氏【同上】
