<!-- { "loadSidebar": true } -->
　　不言言乃讙有诸【时人君无行三年之丧礼者问有此与怪之也讙喜説也言乃喜説则臣民望其言久】仲尼曰胡为其不然也古者天子崩王世子听于冢宰三年【冢宰天官卿贰王事者三年之丧使之听朝　疏曰此一节论世子遭丧冢宰听政之事言乃讙者尚书无逸云言乃雍雍讙字相近义得两通故郑随而解之　檀弓】　三年之丧君不言书云高宗谅闇三年不言此之谓也然而曰言不文者谓臣下也【孝经説曰言不文者指士民也　丧服四制】　百官备百物具不言而事行者扶而起言而后事行者杖而起身自执事而后行者靣垢而已【疏曰不言而事行者此谓王侯也丧具触事委任百官不假自言而事得行故许子病深有扶病之杖亦不能起故又须人扶乃起也言而后事行者此谓大夫士既无百官百物须已言而后丧事乃行故不许极病所以杖而起不用扶也身自执事谓庶人卑无人可使但身自执事不可许病故有杖而不得用但使靣有尘垢之容而已　同上】　子夏问于孔子曰居君之母与妻之丧如之何孔子曰居处言语饮食衎尔于丧所则称其服而已【家语】
　　右言语
　　斩衰蕳屦杖而歠粥者志不在于饮食【大戴礼】　歠粥朝一溢米夕一溢米既虞疏食水饮既练始食菜果饭素食【详见丧服斩衰传】　斩衰三日不食齐衰二日不食大功三不食小功缌麻再不食士与敛焉则一不食故父母之丧既殡食粥朝一溢米莫一溢米齐衰之丧疏食水饮不食菜果大功之丧不食醯酱小功缌麻不饮醴酒此哀之于饮食者也父母之丧既虞卒哭疏食水饮不食菜果期而小祥食菜果又期而大祥有醯酱中月而禫禫而饮醴酒始饮酒者先饮醴酒始食肉者先食干肉【与音预敛力验反粥之六反溢音逸莫音暮食音嗣醯本亦作醢呼兮反醴音礼期音基中月如字徐丁仲反禫大感反　先饮醴酒食干肉者不忍御厚味疏曰斩衰三日不食者谓三日之内孝经云三日而食者谓三日之外乃食也齐衰二日不食者皇氏云谓正服齐衰也丧大记云三不食者当是义服齐衰小功缌麻再不食者丧大记云壹不食再不食则壹不食谓缌麻再不食谓小功也与此不同者葢所闻异也父母之丧既虞卒哭者此明父母终丧所食之节也又期而大祥有醯酱者谓至大祥之节食醯酱则小祥食菜果之时但用盐酪也若不能食者小祥食菜果之时得用醯酱也故丧大记云小祥食菜果以醯酱中月而禫禫而饮醴酒又云食肉者先食干肉丧大记云祥而食肉者所闻异也注云者以醴酒味薄干肉又澁所以先食之者以丧服除孝子不忍初御醇厚之味故饮醴酒食干肉也　闲传】　三日而食【详见哀戚条】　功衰食菜果饮水酱无盐酪不能食食盐酪可也【酪音洛食食上如字下音嗣　功衰齐斩之末也酪酢酨　杂记】　周礼膳夫王日一举【杀牲盛馔曰举王日一举以朝食也后与王同庖疏曰以朝食也者一日食有三时同食一举】大丧则不举【疏曰臣子一皆为王丧啜粥故大丧不举也　天官】　君之丧子大夫公子众士皆三日不食子大夫公子食粥纳财朝一溢米莫一溢米食之无算士疏食水饮食之无算夫人世妇诸妻皆疏食水饮食之无算【纳财谓食谷也二十两曰溢于粟米之法一溢为米一升二十四分升之一诸妻御妾也同言无算则是皆一溢米或粥或饭　疏曰此一节广明五服之丧君及大夫士食饮之节也财谓谷者谓所食之米也言每日纳用之米朝夕唯二溢米也食之无算者言居丧困病不能顿食随须则食故云无算士疏食水饮者疏麤也食饭也士贱病轻故疏食麤米为饭亦水为饮夫人世妇诸妻皆疏食水饮者妇人质弱恐食粥伤性故言疏食水饮也注云财谓食谷是谷为财必言纳财者以一日之中或粥或饭虽作之无时不过朝夕二溢之米当须豫纳其米故云纳财也】大夫之丧主人室老子姓皆食粥众士疏食水饮妻妾疏食水饮【室老其贵臣也众士所谓众臣】士亦如之【如其子食粥妻妾疏食水饮疏曰此经明大夫礼也室老子姓皆食粥者室老谓贵臣子姓谓孙也不云众子者主人中兼之众士疏食者谓非室老也案丧服传云卿大夫室老士贵臣其余皆众臣郑注云士邑宰此不云者邑宰虽贵以其远于君与众臣同案檀弓主人主妇歠粥此夫人世妇妻皆疏食者熊氏云檀弓云主妇谓女主皆食粥也】既葬主人疏食水饮不食菜果妇人亦如之君大夫士一也练而食菜果祥而食肉【果桃之属　疏曰此一节明既葬至练祥君大夫士之食节也主人疏食水饮者熊氏云既葬哀杀可以疏食不复用一溢米也】食粥于盛不盥食于篹者盥食菜以醯酱始食肉者先食干肉始饮酒者先饮醴酒【盥古缓反篹本又作匴又作□悉缓反又苏管反　盛谓今时柸杆也篹竹筥也歠者不盥手饭者盥篹或作簨　疏曰食粥于盛不盥者以其歠粥不用手故不盥食于篹者盥者篹谓竹筥饭盛于篹以手就篹取饭故盥也食菜以醯醤者谓练而食菜果者食之时以醯酱也始食肉者先食干肉始饮酒者先饮醴酒文承既祥之下谓祥后也】期之丧三不食食疏食水饮不食菜果三月既葬食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐之【期音基为于伪反与音预下同　食肉饮酒亦谓既葬　疏曰期之丧三不食者谓大夫士旁期之丧三不食者谓义服也其正服则二日不食也故闲传云齐衰二日不食九月之丧食饮犹期之丧也者谓事同期也】五月三月之丧壹不食再不食可也比葬食肉饮酒不与人乐之叔母世母故主宗子食肉饮酒【比必利反　义服恩轻也故主谓旧君也言故主者阙大夫及君也】不能食粥羹之以菜可也【谓性不能者可食饭菜羮】有疾食肉饮酒可也【为其气防】五十不成丧【成犹备也所不能备诸不致毁不散送之属也】七十唯衰麻在身【言其余居处饮食与吉时同也疏曰此一经明五月三月丧食之节壹不食谓缌麻再不食谓小功并言之也容殇降之缌麻再不食义服小功壹不食故缌以壹不食再不食结之故闲传云小功缌麻再不食殇降者也　丧大记】　居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝【创初良反又初亮反疡音羊本或作痒胜音升】五十不致毁六十不毁七十唯衰麻在身饮酒食肉处于内【疏曰不胜丧谓疾不食肉酒创疡不沐浴而灭性者也不留身继世是不慈也灭性又是违亲生时之意故云不孝五十不致毁致极也五十始衰居丧乃许有毁而不得极羸瘦六十不毁者转更衰甚都不许毁也鲁襄公三十一年经书九月癸巳子野卒传云毁也是也　曲礼】　丧食虽恶必充饥饥而废事非礼也饱而忘哀亦非礼也视不明听不聪行不正不知哀君子病之故有疾饮酒食肉五十不致毁六十不毁七十饮酒食肉皆为疑死【病犹忧也疑犹恐也　杂记】　曾子曰丧有疾食肉饮酒必有草木之滋焉【滋音咨　増以香味为其疾不嗜食】以为姜桂之谓也【姜居良反　曽子所云草木之滋者谓姜桂　檀弓】　既葬若君食之则食之大夫父之友食之则食之矣不辟梁肉若有酒醴则辞【食音嗣下同辟音避梁音良尊者之前可以食美也变于顔色亦不可　疏曰此一经明已有丧既葬尊者赐食之礼葬后情杀可从尊者夺也君食之谓君食臣也大夫谓大夫食士也父友谓父同志者也其人竝尊若命食孝子则可从之食也不辟粱肉者粱粱米也虽以粱米之饭及肉命食孝子食之若有酒醴则辞者若酒醴饮之则变见顔色故辞而不饮也　丧大记】　有服人召之食不徃大功以下既葬适人人食之其党也食之非其党弗食也【徃而见食则可食也为食而徃则不可党犹亲也非亲而食则食于人无数也　疏曰夫亲族不多则其食有限若非类而食则无复限数必忘哀也　杂记】　　三年之丧如或遗之酒肉则受之必三辞主人衰绖而受之【遗于季反　受之必正服明不苟于滋味　疏曰如或遗之酒肉至主人衰绖而受之者虽受之犹不得食也尊者食之乃得食肉犹不得饮酒故丧大记云既葬若君食之则食之大夫父之友食之则食之矣不辟肉若有酒醴则辞是也】如君命则不敢辞受而荐之【荐于庙贵君之赐】丧者不遗人人遗之虽酒肉受也从父昆弟以下既卒哭遗人可也【言齐斩之丧重志不在施惠于人　同上】　视君之母与妻比之兄弟诸顔色者亦不饮食也【疏曰视比也谓比视君之母与君之妻轻重之宜比于己之兄弟若其酒食不见于顔色则得饮食之若见于顔色者亦不得饮食也　同上】　居君之母与妻之丧饮食衎尔【详见前言语条】
　　右饮食　曾子谓子思曰伋吾执亲之丧也水浆不入于口者七日【伋音急浆子良反　言已以疾非礼而不如】子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起【俯音甫跂丘豉反　为曾子言难继以礼抑之　疏曰曾子谓子思已居亲之丧水浆不入于口七日意疾时人行礼不如已也故子思以正礼抑之云古昔圣王制其礼法使后人依而行之故贤者俯而就之不肖者跂而及之以水浆不入于口三日尚以杖扶病若曾子之言即后人难为继也　檀弓】　乐正子春之母死五日而不食曰吾悔之【勉强过礼子春曾子弟子】自吾母而不得吾情吾恶乎用吾情【恶音乌　恶乎犹于何也　疏曰此一节论孝子遭丧哀过之事乐正子春即曽子弟子坐于牀下者是也礼三日其五日过二日曰吾悔之者悔其不以实情勉强而至五日自我母死而不得用吾之实情而矫诈勉强为之更于何处用吾之实情乎　同上】　悼公之丧季昭子问于孟敬子曰为君何食【悼公鲁哀公之子昭子康子之曾孙名强敬子武伯之子名捷】敬子曰食粥天下之达礼也吾三臣者之不能居公室也四方莫不闻矣【言邻国皆知吾等不能居公室以臣礼事君也三臣仲孙叔孙季孙氏】勉而为瘠则吾能毋乃使人疑夫不以情居瘠者乎哉我则食食【瘠在益反夫音扶食食上如字下音嗣　存时不尽忠丧又不尽礼非也孔子曰丧事不敢不勉同上】
