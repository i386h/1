<!-- { "loadSidebar": true } -->
　　祭之日君牵牲穆答君卿大夫序从【从才用反注同祭谓祭宗庙也穆子姓也答对也序以次第从也序或为豫　疏曰穆答君者穆谓子姓答对也言祭庙君牵牲之时子姓对君共牵牲卿大夫序从者卿大夫佐币士奉刍依次第而从君也又曰知穆是子姓者熊氏云父昭子穆姓生也是昭穆所生谓子孙直言穆者文不备】既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退【刲苦圭反膟音律膋力雕反爓音燖　丽犹系也毛牛尚耳以耳毛为上也膟膋血与肠间脂也爓祭祭腥祭爓肉腥肉也汤肉曰爓爓祭祭腥或为合祭腥泄防孰也　防直輙反疏曰既入庙门丽于碑者丽系也君牵牲入庙门系着中庭碑也王肃云以纼贯碑中君从北待之也卿大夫袒而毛牛尚耳者将杀牲故袒取牛毛荐之故云毛牛也以耳毛为上故云尚耳耳主听欲使神听之鸾刀以刲取膟膋者谓用鸾刀刲割牲体又取血及肠间脂血以供荐而膋以供炙肝及爇萧也乃退者谓杀牲竟而取卿大夫所刲血毛膟膋荐之竟而退也祭有三节此一节竟故退爓祭祭腥者爓谓爓肉而祭腥谓以腥肉而祭言荐膟膋之后以俎载爓肉腥肉而祭也而退者谓爓祭祭腥之后祭事既卒而退是恭敬至极也又曰案说文及字林云膟血祭膋是牛肠间脂也是膟为血膋为肠间脂也云爓祭祭腥祭爓肉腥肉也者既叠出经文爓祭之事祭腥之语然后解云谓祭爓肉也腥肉也祭爓肉即经之爓祭也云腥肉即经之祭腥也其祭腥肉爓肉并当朝践之节此腥肉则礼运云腥其俎也爓肉即礼运云孰其殽也此先云爓者记者便文耳非先后之次云汤肉曰爓者以鬼神异于生虽曰孰殽但汤肉而已若其小祀则煑肉令孰故郊特牲云一献孰是爓与孰又别也云爓祭祭腥或为合祭腥泄防孰也者谓爓祭祭腥四字礼记他本为合祭腥泄防孰六字者故云或　祭义】　及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆【纼直忍反徐以忍反涗舒锐反徐音岁哜才细反　纼所以牵牲也周礼作絼刍谓藁也杀牲时用荐之周礼封人祭祀节牲共其水藁涗盎齐也盎齐涗酌也凡尊有明水因兼云水尔哜哜肺祭肺之属也君以鸾刀割制之天子诸侯之祭礼先有祼尸之事乃后迎牲刍为防　絼直忍反共音恭盎齐才细反　疏曰君执纼者纼牛鼻绳君自执之入系于碑卿大夫从者谓卿大夫从驱之及杀与币告也皆从于君士执刍者刍谓藳也以其杀牲用刍藳籍之宗妇执盎从者谓同宗之妇执盎以从夫人夫人荐涗水者涗即盎齐由自浊用清酒以涗泲之涗水是明水宗妇执盎齐从夫人而来奠盎齐于位夫人乃就盎齐之尊酌此涗齐而荐之者因盎齐有明水连言水耳上云夫人副祎此则上公之祭宜有醴齐盎齐但言盎者略言之亦容侯伯子男之祭但有盎齐无醴齐也故执盎从君执鸾刀羞哜者哜肝肺也哜有二时一是朝践之时取肝以膋贯之入室燎于炉炭出荐之主前二者谓馈孰之时君以鸾刀割制所羞哜肺横切之使不絶亦奠于俎上尸并哜之故云羞哜一云羞进也谓君用鸾刀刺此哜肉以进之故云鸾刀羞哜夫人荐豆者于君羞齐之时夫人荐此馈食之豆又曰云盎齐涗酌也者周礼司尊彛文案彼注云盎齐羞清和以清酒泲之谓之涗酌郑引此者解经夫人荐涗是盎齐也云凡尊有明水因兼云水尔者以经夫人荐涗祗是荐盎不鴈明水今经荐涗之下别更言水此谓明水也以盎齐加明水故记者因盎而连言明水尔知盎齐加明水者郊特牲云祭齐加明水是也云哜哜肺祭肺之属也者案少牢特牲荐孰之时俎有祭肺及举肺切之举肺雏而不提心二肺皆哜之故云哜肺祭肺之属云天子诸侯之祭礼先有祼尸之事乃后迎牲者以特牲少牢无此礼今此经祼后有迎牲之文是天子诸侯之事故郑明之也　祭统】　夫人荐豆执校执醴授之执镫【校户教反又户交反下夘反镫音登又丁邓反　校豆中央直者也执醴授醴之人授夫人以豆则执镫镫豆下跗也　跗芳符反疏曰夫人荐豆执校者校谓豆之中央直者夫人荐豆之时手执此校执醴授之执镫者镫谓豆下跗夫人荐豆之时此执醴之人以豆授夫人之时则执豆之下跗夫人授之乃执校也又曰谓夫人献尸以醴齐之时此人酌醴以授夫人至夫人荐豆之时此人又执豆以授夫人是献之与荐皆此人所掌故云执醴授醴之人执镫谓授夫人以豆而执镫也　祭统】　建设朝事燔燎羶芗见以萧光以报气荐黍稷羞肝肺首心见闲以侠甒加以鬰鬯以报魄【燔音烦燎力召反又力吊反芗音香侠古洽反甒音武　朝事谓荐血腥时也荐黍稷所谓馈食也见及见闲皆当为覵字之误也羶当为馨声之误也燔燎馨香覵以萧光取牲祭脂也光犹气也有虞氏祭首夏后氏祭心殷祭肝周祭肺覵以侠甒谓杂之两甒醴酒也相爱用情谓此以人道祭之也报气以气报魄以实各首其类　疏曰建设朝事燔燎羶芗见以萧光以报气也者此明朝践报气之义也朝事谓早朝祭事燔燎谓取膟膋燎于炉炭羶谓馨香见以萧光谓见覵覵谓杂也光谓气也谓燔膟膋兼爇萧蒿是杂以萧气此等三祭是以报气也荐黍稷羞肝肺首心见闲以侠甒加以鬰鬯以报魄也者荐黍稷者谓馈孰时荐此黍稷羞肝肺首心者羞进也谓荐黍稷之时进肝之与肺及首之与心殷祭以肝周祭以肺有虞氏以首夏后氏以心皆谓祭黍稷之时兼此物祭也故郊特牲云祭黍稷加肺谓周法也见闲以侠甒者见闲读为覵亦杂也侠甒谓两甒醴酒言祭黍稷之时杂以两甒醴酒加以鬰鬯者谓荐此黍稷加肝肺之荐更加之以鬰鬯然后荐黍稷馈孰报魄之时始云加鬰鬯者言非但荐孰是报魄言祭初所以加鬰鬯亦是报魄也以魄在地下鬰鬯灌也虽是祭初亦是报魄不当荐孰之时故云加也以报魄也者言荐黍以下皆是报祭形魄之气又曰云见及见闲皆当为覵字之误也者经云见以萧光但有见字在旁无闲闲旁无见字此等据意皆是覵杂之理故知误加以闲邉加见凡覵者所见错杂之义故闲旁见也云羶当为馨以与香连文无取羶义羶馨声相近故云声之误也云取牲祭脂也者案诗生民云取萧祭脂是取萧与祭牲之时杂烧之一祭之中再度焫萧朝践燔膟膋之时亦有萧也故郊特牲云取膟膋升首报阳也注云膟膋肠闲脂也与萧合烧之是朝践焫萧也郊特牲又云既奠然后焫萧合羶芗是馈孰焫萧也云有虞氏祭首至周祭肺皆明堂位文云两甒醴酒也者以士丧礼既夕等皆以甒盛醴故知醴酒也此用甒者盖是天子追享朝践用大尊此甒即大尊或可子男之礼礼器云君尊瓦甒谓子男也皇氏以为异代法也云报气以气报魄以实各首其类者燔燎馨香萧光之属是气也黍稷肝肺之属是实物也首本也报气以气是虚还以馨香虚气报之报魄以实还以黍稷实物报之各本其事类故云各首其类也　祭义】　祭黍稷加肺祭齐加明水【齐才细反　祭黍稷加肺谓绥祭也明水司烜所取于月之水也齐五齐也五齐加明水则三酒加酒也　疏曰祭黍稷加肺者谓尸既祭绥坐之时祭黍稷加之以肺言兼肺而祭故云加肺也祭齐加明水者谓于止祭之时陈列五齐之尊上又加明水之尊故云祭齐加明水也又曰祭黍稷加肺谓绥祭者案特牲礼云祝命绥祭尸左执觯右取菹擩于醢祭于豆间佐食取黍稷肺祭授尸尸祭之是尸绥祭之时有黍稷肺也少牢亦然皇氏以为尸绥祭之时无黍稷至主人绥祭之时乃有黍稷解此祭为主人绥祭也违背仪礼正文其义非也云五齐加明水则三酒加酒也者崔氏云五齐尊上加明水之尊五齐重明水亦重故加明水三酒轻酒亦轻故云三酒加酒也此云酒对明水直谓水也若总而言之明水亦明酒故礼运云酒在室及司烜注云明水以为酒是也此经祭齐加明水之文总据祭时而用五齐非谓绥祭之时也故郑云祭黍稷加肺谓绥祭不云祭齐也案仪礼绥祭之后亦祭酒必知此祭齐非绥祭者以郑云三酒加酒三酒本非绥祭之用故也】取膟膋燔燎升首【膟膋肠间脂也与萧合烧之亦有黍稷也　疏曰取膟膋燔燎升膋者此谓朝践时祝取膟膋燎于炉炭入以告神于室出以绥于主前又升首于室至荐孰之时祝更取膟膋及萧与黍稷合烧之是臭阳逹于墙屋也又曰凡祭血腥之时已有膟膋燔燎故前云诏祝于室郑注云取牲膟膋燎于炉炭洗肝于鬰鬯而燔之是也至荐执之时又取膟膋而燔之故上经云萧合黍稷故既奠然后焫萧合馨香故郑此注云与萧合烧之谓馈执时也云亦有黍稷也者非但有萧与膟膋兼有黍稷故云亦也】君再拜稽首肉袒亲割【割解牲体】举斚角诏妥尸【妥安坐也尸始入举奠斚若奠角将祭之祝则诏主人拜安尸使之坐尸即至尊之坐或时不自安则以拜安之也天子奠斚诸侯奠角古谓夏时也　疏曰举斚角者斚角器名也天子曰斚诸侯曰角若依此则馈食荐孰之时尸未入祝先奠爵于铏南尸入即席而举之如特牲礼隂厌后尸入举奠马也但云举斚角恐非周礼耳崔云是周也诏妥尸者诏告也妥安也尸始即席举奠斚角之时既始即席至尊之坐未敢自安而祝当告主人拜尸使尸安坐也　郊特牲】　萧合黍稷既奠然后焫萧合羶芗【注疏见上初献条】　庙堂之上罍尊在阼牺尊在西庙堂之下县鼔在西应鼓在东【礼乐之器尊西也小鼓谓之应牺周礼作献疏曰庙堂之上罍尊在阼牺尊在西者罍尊在阼谓夫人所酌也牺尊在西谓君所酌也庙堂之下县鼓在西应鼓在东者县鼓谓大鼓也在西方而县之应鼓谓小鼔也在东方而县之熊氏云此谓诸侯时祭所用之礼故罍尊夫人所酌也若天子之祭则罍尊在堂下故礼运云澄酒在下酒谓三酒在堂下司尊彛云皆有罍诸臣之所酢则君不酌罍也案大射礼建鼔在阼阶西南鼓应鼙在其东一建鼔在其南东鼓朔鼙在其北一建鼓在西阶之东南面大射礼是诸侯之法此亦诸侯之礼所以大鼔及应所县不同者熊氏云大射谓射礼也此谓祭礼也是诸侯之法虽同诸侯祭射有异案大射注云应鼔应朔鼙也又云使其先击小后击大也以此言之则朔鼙应鼙皆在大鼔之旁先击朔鼙次击应鼙乃击大鼓以其相近故云使也以其称朔朔始也故知先击朔鼙以其称应故知应朔鼙也又大射称建鼔此云县鼔大射应鼔既在大鼔之旁此应鼔在东乃与县鼓别县者皆谓祭与射别也又曰礼乐之器尊西也者郑据此经而论牺尊贵于罍尊而牺尊在西县鼓大于应鼓而县鼓在西故云礼乐之器尊西云牺周礼作献者案周礼司尊彛两牺尊字作两献尊郑云献读为牺】君在阼夫人在房【人君尊东也天子诸侯有左右房疏曰此以经云君在阼夫人在房故云人君尊东云天子诸侯有左右房者以卿大夫以下唯有东房故乡饮酒乡射尊于房户间宾主夹之无西房也知天子诸侯有左右房者以士防礼主妇髽于室在主人西防大记君之防妇人髽带麻于房中亦当在男子之西故彼注亦云则西房也又顾命曰天子有左右房此云夫人在房又云夫人东酌罍尊是西房也故云天子诸侯有左右房】君西酌牺象夫人东酌罍尊【象日出东方而西行也月出西方而东行也周礼曰春祠夏禴祼用鸡彛鸟彛皆有舟其朝践用两献尊其再献用两象尊皆有罍诸臣之所酢　疏曰君西酌牺象夫人东酌罍尊者案上云罍尊在阼当阼阶堂上而设之则牺尊在西当西阶堂上而陈之故君于阼阶西向酌牺尊夫人于西房之前东向酌罍尊又曰引周礼司尊彛者证罍尊与此经中夫人东酌罍尊不同故引以明之见其不同之意春祠夏禴祼用鸡彛鸟彛之属其义具于明堂疏于此略之】礼交动乎上乐交应乎下【言交乃和　疏曰礼交动乎上者谓君与夫人酌献之礼交相动于堂上也乐交应乎下者谓县鼔应鼔相应在于堂下　礼器】　贵者献以爵贱者献以散尊者举觯卑者举角【凡觞一升曰爵二升曰觚三升曰觯四升曰角五升曰散　疏曰贵者献以爵贱者献以散案特牲云主人献尸用角角受四升其器小佐食洗散以献尸散受五升其器大是尊者小卑者大故天子诸侯及大夫皆献尸以爵无贱者献以散之文礼文散亡略不具也特牲主人献尸用角者下大夫也尊者举觯卑者举角崔氏云案特牲少牢礼尸入举奠觯是尊者举觯特牲主人受尸酢受角饮者是卑者举角此是士礼耳天子诸侯祭礼亡文不具也　疏详见祭义下条　礼器】酒在室醴醆在户粢醍在堂澄酒在下陈其牺牲
