<!-- { "loadSidebar": true } -->
　　【君之象也季夏之气和则宫声调乐记曰宫乱则荒其君骄】律中黄钟之宫【黄钟之宫最长也十二律转相生五声具终于六十焉季夏之气至则黄钟之宫应礼运曰五声六律十二管还相为宫】其数五【土生数五成数十但言五者土以生为本　唐此下有其性信其事思】其味甘其臭香【土之臭味也凡甘香者皆属之】其祀中霤祭先心【霤力又反　中霤犹中室也土主中央而神在室古者复穴是以名室为霤云祀之先祭心者五脏之次心次肺至此心为尊也祀中霤之礼设主于牖下乃制心及肺肝为爼其祭肉心肺肝各一他皆如祀户之礼　唐此下有是月也祀黄帝于南郊】天子居大庙大室乗大路驾黄駵载黄旂衣黄衣服黄玉食稷与牛其器圜以闳【圜于权反闳音宏　大庙大室中央室也大路殷路也车如殷路之制而饰之以黄稷五谷之长牛土畜也器圜者象土周帀于四时闳读如纮纮谓中寛象土含物　吕圜作髙闳作揜　淮无此章文并见季夏章　唐大路作黄辂駵作龙】　孟秋之月日在翼昏建星中旦毕中【孟秋者日月防于鹑尾而斗建申之辰也　吕之月下有长日至四旬六日字建星作斗毕中下有则立秋字　淮无日在翼字有招摇指申字建星亦作斗　唐作七月之节日在张昏尾中晓娄中斗建申位之初】其日庚辛【庚之言更也辛之言新也日之行秋西从白道成熟万物月为之佐万物皆肃然改更秀实新成又因以为日名焉　淮此上有其位西方字下有盛德在金字】其帝少皞其神蓐收【少诗召反蓐音辱　此白精之君金官之臣自古以来着徳立功者也少皞金天氏蓐收少皞氏之子曰该为金官　淮无此二句】其虫毛【象物应凉气而备寒狐貉之属生旃毛也】其音商【三分徴益一以生商商数七十二属金者以其浊次官臣之象也秋气和则商声调乐记曰商乱则陂其官壊】律中夷则【孟秋气至则夷则之律应夷则者大吕之所生也三分去一律长五寸七百二十九分寸之四百五十一周语曰夷则所以咏歌九则平民无贰】其数九【金生数四成数九但言九者亦举其成数唐此下有其性义其事言】　其味辛其臭腥【金之臭味也凡辛腥者皆属焉】其祀门祭先肝【秋隂气出祀之于门外隂也祀之先祭肝者秋为隂中于藏直肝肝为尊也祀门之礼北面设主于门左枢乃制肝及肺心为爼奠于主南又设盛于爼东其他皆如祭灶之礼】凉风至白露降寒蝉鸣鹰乃祭鸟用始行戮【皆记时候也寒蝉寒蜩谓蜺也鹰祭鸟者将食之示有先也既祭之后不必尽食若人君行刑戮之而已　唐作立秋之日凉风至后五日白露降后五日寒蝉鸣以鹰乃祭鸟属后章无用始行戮一句】天子居緫章左个乗戎路驾白骆载白旂衣白衣服白玉食麻与犬其器亷以深【骆音洛　緫章左个大寝西堂南偏戎路兵车也制如周革路而饰之以白白马黑鬛曰骆麻实有文理属金犬金畜也器亷以深象金伤害物入藏淮此一节云天子衣白衣乗白辂服白玉建白旗食麻与犬服八风水爨柘燧火西宫御女白色衣白衣撞白钟其兵戈其畜狗朝于緫章左个以出秋令求不孝不悌戮暴傲悍而副之以助损气唐戎路作白辂麻作稻犬作鱼】是月也以立秋先立秋三日大史谒之天子曰某日立秋盛徳在金天子乃齐【先悉荐反　淮无是月至此一节　唐无是月也以立秋字太史下有以先立秋三日字之作于】立秋之日天子亲帅三公九卿诸侯大夫以迎秋于西郊还反赏军帅武人于朝【帅所类反　迎秋者祭白帝白招拒于西郊之兆也军帅诸将也武人谓环人之属有勇力者　诸本帅皆作率反作乃　淮无诸侯字于作于　唐无三九字】天子乃命将帅选士厉兵简练桀俊专任有功以征不义【征之言正也伐也　吕淮无乃字帅作率淮唐无天子字淮士作卒唐厉作励桀作杰俊作隽】诘诛暴慢以明好恶顺彼逺方【诘去吉反好呼报反恶乌路反　诘谓问其罪穷治之也顺犹服也　吕顺作巡　淮无以明好恶字逺作四　唐此下别分一章云七月中气日在张昏箕中晓中斗建申位之中处暑之日鹰乃祭鸟后五日天地始肃后五日禾乃登】是月也命有司修法制缮囹圄具桎梏【缮市战反　吕缮作谨　淮无是月也及具桎梏字　唐此下有断薄刑决小罪字】禁止奸慎罪邪务抟执【顺秋气政尚严　淮无止罪字慎作塞无务执三字】命理瞻伤察创视折【创初良反　理治狱官也有虞氏曰士夏曰大理周曰大司冠创之浅者曰伤　淮无此一节】审断决狱讼必端平【断丁乱反下同　端犹正也　吕端作正　淮无断字狱下有平词讼字无必端平字】戮有罪严断刑【淮无此六字　唐无禁止至此三节】天地始肃不可以赢【赢音盈　肃严急之言也赢犹解也　淮地作坠后并同】是月也农乃登谷天子尝新先荐寝庙【黍稷之属于是始孰吕淮登作升　淮无也字乃作始　唐月也下有筑圃字】命百官始收敛【顺秋气收敛物吕无收字　唐作是月也命有司纳材苇】完隄防谨壅塞以备水潦【完胡官反壅于勇反　备者备八月也八月宿直毕毕好雨淮壅作障唐无此一节】修宫室坏墙垣补城郭【坏步囘反垣音袁　象秋收敛物当藏也　淮作修城郭缮宫室无坏墙垣字　吕坏作坿修宫上有是月也字无补城郭字】是月也毋以封诸侯立大官毋以割地行大使出大币【使色吏反　古者于尝出田邑此其月也而禁封诸侯割地失其义　吕淮无诸字吕以割地作割土地淮无毋以割地字吕淮下有二句并作行重币出大使　吕此下有行之是令而凉风至三旬　淮此下有行是月令凉风至三旬　唐无此一节】孟秋行冬令则隂气大胜【亥之气乗之也】介虫败谷【介甲也甲虫属冬败谷者稻蟹之属】戎兵乃来【十月宿直营室营室之气为害也营室主武士】行春令则其国乃旱【寅之气乗之也云雨以风除也】阳气复还五谷无实【复扶又反　阳气能生而不能成实　吕复作后无作不】行夏令则国多火灾【已之气乗之也　淮作冬多　唐作其国】寒热不节民多疟疾【疟疾寒热所为也今月令疟疾为疾疫　淮热作暑此下有七月官库其树栋】　仲秋之月日在角昏牵牛中旦觜觽中【觜子斯反觽尸圭反　仲秋者日月防于寿星而斗建酉之辰也　淮无日在角字有招摇指酉字　吕淮皆作觜嶲中　唐作八月之节日在翼昏南斗中晓毕中斗建酉位之初】律中南吕【南吕者太蔟之所生三分去一律长五寸三分寸之一仲秋气至则南吕之律应周语曰南吕者赞阳秀物　诸本上下与孟秋同今从唐本】盲风至鸿鴈来鸟归羣鸟养羞【盲亡庚反　皆记时候也盲风疾风也鸟燕也归谓去蛰也凡鸟随隂阳者不以中国为居羞谓所食也夏小正曰九月丹鸟羞白鸟说曰丹鸟也者谓丹良也白鸟也者谓闽蚋也其谓之鸟者重其养者也有翼为鸟养也者不尽食也二者文异羣鸟丹良未闻孰是　吕淮盲作凉鸿作候淮养作翔无羞字　唐作白露之日鸿鴈来后五日鸟归后五日羣鸟养羞无盲风至三字】天子居总章大庙【总章大庙西堂当大室也　淮居作朝于　诸本孟秋同今从唐本】是月也养衰老授几杖行糜粥饮食【麋亡疲反粥之六反　助老气也行犹赐也　淮以此一节属下文】乃命司服具饬衣裳文绣有恒制有小大度有长短【此谓祭服也文谓画也祭服之制画衣而绣裳　吕恒作常】衣服有量必循其故【量音亮　此谓朝燕及他服凡此为寒益至也诗云七月流火九月授衣于是作之可也】冠带有常【因制衣服而作之也　淮无乃命至此一节唐以属季秋章】乃命有司申严百刑斩杀必当毋或枉挠枉挠不当反受其殃【当丁浪反挠女教反又乃绞反　申重也当谓值其罪诸本皆无乃字　淮枉挠作决狱下有是月也养长老授几杖行稃鬻饮食　唐命有上有是月也必当下有无留有罪仍以此一节属后章】是月也乃命宰祝循行牺牲视全具案刍豢瞻肥瘠察物色必比类量小大视长短皆中度五者备当上帝其飨【行下孟反刍初其反豢音患中丁仲反于鸟兽肥充之时宜省羣牲也宰祝大宰大祝主祭祀之官也养牛羊曰刍犬豕曰豢五者谓所视也所案也所瞻也所察也所量也此皆得其正则上帝飨之上帝飨之而无神不飨也　吕循作巡飨作享淮无是月也循视全具字瞻肥瘠作视肥癯全粹必作课长短作少长皆作莫不无五者以下八字　唐无乃字宰祝作有司】天子乃难以达秋气【难乃多反　此难难阳气也阳暑至此不衰害亦将及人所以及人者阳气左行此月宿直毕昴毕亦得大陵积尸之气气佚则厉鬼亦随而出行于是亦命方相氏帅百而难之王居明堂礼曰仲秋九门磔攘以陈气御止疾疫　诸本难作傩　吕傩下有御佐疾字达作通　淮达作御　唐天子上有是月也字此下有是月也命学正习吹上丁释奠于国学天子乃率公卿诸侯大夫亲往视之是月也命有司上戊释奠于太公庙是月也择元日命人社此下又别分一章云八月中气日在轸昏南斗中晓东井中斗建酉位之中秋分之日雷乃收声后五日蛰虫坏户后五日水始涸是月也祀夕月于西郊是月也命有司享夀星于南郊】以犬尝麻先荐寝庙【麻始孰也　唐以此属下文】是月也可以筑城郭建都邑穿窦窖修囷仓【窦音豆窖古孝反困丘伦反　为民将入物当藏也穿窦窖者入地圎曰窦方曰窖王居明堂礼曰仲秋命庶民毕入于室曰时杀将至毋罹其灾　吕窖作窌　淮无也字】乃命有司趣民收敛务畜菜多积聚【趣七緑反畜丑六反始为御冬之备　吕畜作蓄　淮无务字菜作采唐无是月至此二节】乃劝种麦毋或失时其有失时行罪无疑【麦者接絶续乏之糓尤重之　吕其有作其或　淮无乃字种下有宿字无毋或失时字其有作若或　唐以此一节属下文】是月也日夜分雷始收声蛰虫坏户杀气浸盛阳气日衰水始涸【坏步囘反涸户角反又记时候也雷始收声在地中动内物也坏益也蛰虫益户谓稍小之也涸竭也此甫八月中气雨未止而云水竭非也周语曰辰角见而雨毕天根见而水涸又曰雨毕而除道水涸而成梁辰角见九月本也天根见九月末也王居明堂礼曰季秋除道致梁以利农也　吕淮雷下有乃字无声字吕坏作俯户淮坏作培　唐以属上文】日夜分则同度量平权衡正钧石角斗甬【吕淮同作壹甬作齐斗作升淮无则字甬作称　唐无正钧石角斗甬别有是月也命有司祭马社天子尝麻先荐寝庙命有司申严百刑斩杀必当无留有罪无或枉挠枉挠不当反受其殃是月也劝人种麦无或失时四十八字】是月也易闗市来商旅纳货贿以便民事四方来集逺乡皆至则财不匮上无乏用百事乃遂【易以豉反匮其位反　易闗市谓轻其税使民利之商旅贾客也匮亦乏也遂犹成也　吕集作杂　淮无是月也及则字易作理贿作财吕淮纳作入则财下有物字】凡举大事毋逆大数必顺其时慎因其类【事谓兴土功合诸侯举兵众也季夏禁之孟秋始征伐此月筑城郭季秋教田猎是以于中为之戒焉　吕无大字大作天慎作乃此下有行之是令白露降三旬　淮无此一节唐无是月以下至此一节】仲秋行春令则秋雨不降【卯之气乗之也夘宿直房心心为大火】草木生荣【应阳动也】国乃有恐【以火讹相惊　吕淮乃有作有火】行夏令则其国乃旱蛰虫不藏五谷复生【复扶又反　午之气乗之也吕无乃字　淮谷下有皆字】　行冬令则风灾数起收雷先行【数色角反　子之气乗之也北风杀物先犹蚤也冬主闭藏】草木蚤死【寒气盛也淮此下有八月官尉其树柘】　季秋之月日在房昏虚中旦栁中【季秋】
