<!-- { "loadSidebar": true } -->
　　凡礼之大体体天地法四时则隂阳顺人情故谓之礼訾之者是不知礼之所由生也【訾徐音紫一音才斯反礼之言体也故谓之礼言本有法则而生也口毁曰訾　疏曰此论丧之大体有四种之制体天地者言礼之大纲之体体于天地之间所生之物言所生之物皆礼以体定之法四时则隂阳顺人情者下文所云是也以其无物不体故谓之礼故注云礼之言体也若訾毁不信礼之人是不识知礼之所由生也言不知礼之有法则也】夫礼吉凶异道不得相干取之隂阳也【吉礼凶礼异道谓衣服容貌及器物也】丧有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣【取之四时谓其数也取之人情谓其制也　疏曰丧有四制变而从宜者言门内主恩若于门外则变而行义尊卑有定礼制有恒以节为限或有事故不能备礼则变而行权是皆变而从宜取人情也】其恩厚者其服重故为父斩衰三年以恩制者也【为于伪反　服莫重斩衰也　疏曰父最恩深故特以父而言之其实门内诸亲为之着服皆是恩制也】门内之治恩揜义门外之治义断恩资于事父以事君而敬同贵贵尊尊义之大者也故为君亦斩衰三年以义制者也【治直吏反揜于检反断丁乱反　资由操也贵贵谓为大夫君也尊尊谓为天子诸侯也　疏曰此四制之中义制也门内之治恩揜义者以门内之亲恩情既多得行私恩不行公义若公羊传云有三年之丧君不呼其门是也门外之治义断恩者门外谓朝廷之间既事公朝当以公义断絶私恩若曾子问父母之丧既卒哭金革之事无辟是也资于事父以事君而敬同者言操持事父之道以事于君则敬君之礼与父同贵贵谓大夫之臣事大夫为君者也大夫始入尊境则是贵也此臣尽敬此君故云贵贵也尊尊谓天子诸侯之臣事天子诸侯为君者也天子诸侯同为南靣则是尊也此臣极敬此君故曰尊尊也虽复大夫与王侯有异而其臣敬不殊故竝云义之大者也故为君亦斩衰三年以义制者也】三日而食三月而沐期而练毁不灭性不以死伤生也丧不过三年苴衰不补坟墓不培祥之日鼓素琴告民有终也以节制者也资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也【期音基苴七余反坟扶云反培步回反徐扶夹反齐音咨见贤遍反　食食粥也沐谓将虞祭时也补培犹治也鼓素琴始存乐也三年不为乐乐必崩　疏曰此四制之中节制也苴麻之衰虽破不补一成丘陵之后不培益其土大祥之日得鼔素琴此教其民哀有终极也自此以上皆节制之事从此以下更申明节制欲尊归其一故更明无二尊之理资于事父以事母而爱同者言操持事父之道以事于母而恩爱同恩爱虽同而服乃有异以不敢二尊故也故以天无二日及家无二尊之等明皆归于一以治理之也沐谓将虞祭时者杂记云非虞袝练祥无沐浴于祥日而鼓素琴始存省此乐县而作乐在既禫之后】杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者靣垢而已秃者不髽伛者不袒跛者不踊老病不止酒肉凡此八者以权制者也【担是艳反又食艳反又余堑反垢音苟秃吐木反髽侧反伛纾主反袒徒旱反跛彼我反　五日七日授杖谓为君丧也扶而起谓天子诸侯也杖而起谓大夫士也靣垢而已谓庶民也髽妇人也男子免而妇人髽髽或为免　疏曰此四制之中权制也有不应杖而杖又有应杖而不杖皆是权宜杖之所设本为扶病而已爵者有徳其恩必深其病必重故杖为爵者而设也或曰担主丧服传文郑注云担假也尊其为主假之以杖或曰辅病者亦丧服传文非主而杖者何辅病也谓庶子以下虽非适子皆杖为其辅病故也妇人童子所以不杖为其不能病也妇人谓未成人之妇人童子谓防少之童子百官备百物具不言而事行者谓王侯也丧具触事委任百官不假自言而事得行故许子病深虽有扶病之杖亦不能起又须人扶乃起也言而后事行者谓大夫士既无百官百物须已言而后丧事乃行故不许极病所以杖而起不用扶也身自执事而后行者谓庶人也卑无人可使但身自执事不可许病故有杖不得用但使面有尘垢之容而已也子于父母贵贱情同而病不得一故为权制髽者是妇人之大紒重丧辫麻绕发秃者无髪故不髽也女秃不髽男子秃亦不免也袒者露膊伛者可憎故不露也踊是跳跃跛人脚蹇故不跳跃也孝子悲哀非病不食滋味若老及病身已羸瘠又使备礼必致灭性非制所许故酒肉养之凡此八者以权制者也八者谓应杖不杖不应杖而杖一也扶而起二也杖而起三也面垢四也秃者五也伛者六也跛者七也老病者八也】始死三日不怠三月不解期悲哀三年忧恩之杀也圣人因杀以制节【解准买反杀色戒反　不怠哭不絶声也不解不解衣而居不倦息也　不解古买反】此丧之所以三年贤者不得过不肖者不得不及此丧之中庸也王者之所常行也书曰高宗谅闇三年不言善之也【谅闇依注谅读为梁闇读为防音乌南反下同徐又竝如字案徐后音是依杜预义郑谓卒哭之后翦屏柱楣故曰谅闇即庐也孔安国读为谅隂谅信也隂黙也　谅古作梁楣谓之梁闇读如鹑防之防闇谓庐也庐有梁者所谓柱楣也　楣音眉鹑音淳柱知主反】王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而高之故谓之高宗三年之丧君不言书云高宗谅闇三年不言此之谓也然而曰言不文者谓臣下也【衰色追反复扶又反言不文如字徐音问　言不文者谓丧事辨不所当共也孝经説曰言不文者指士民也　辨本又作辩同】礼斩衰之丧唯而不对齐衰之丧对而不言大功之丧言而不议缌小功之丧议而不及乐【唯余癸反徐以水反　此谓与宾客也唯而不对侑者为之应耳言谓先口也】父母之丧衰冠绳缨菅屦三日而食粥三月而沐期十三月而练冠三年而祥【疏曰三日不怠者谓哭不休怠三月不解者谓不解衣而居期悲哀者谓期之间朝夕恒哭三年忧者谓不复朝夕哭但忧戚而已恩之杀也者自初以降是恩渐减杀也圣人因杀以制节者言圣人因其孝子情有减杀制为限节此丧之中庸也者庸常也言三年之丧贤者不得过不肖者不得不及是丧之中平常行之节也王者之所常行也书曰高宗谅闇三年不言善之也引书者明古来王者皆三年丧谅读曰梁闇读曰防谓庐也谓既虞之后施梁而柱楣故云梁闇之中三年不言政事善之者言是古人载之于书美善之故也三年之丧君不言者是记者引古礼三年之丧君则不言国事书云高宗谅闇三年不言此之谓也者此记者引书高宗所行中节是君不言之事故云此之谓也然而曰言不文者谓臣下也者是记者既称古礼君不言故又云言不文故记者复解云言不文者谓臣下也礼斩衰之丧唯而不对者谓与宾客言也但称唯而已不对其所问之事侑者为之对不旁及也齐衰之丧对而不言者但对其所问之事不余言也大功之丧言而不议者但言説他事不与人论议相问答也缌小功之丧议而不及乐者得议他事但不能聴及于乐也三年而祥者此章从上以来至此皆明三年之丧制节之事】比终兹三节者仁者可以观其爱焉知者可以观其理焉强者可以观其志焉礼以治之义以正之孝子弟弟贞妇皆可得而察焉【比必利反知音智　仁有恩者也理义也察犹知也　疏曰三节者自初丧至沐一也十三月练二也三年祥三也能终此三节者仁者可以观其爱知者可以观其理强者可以观其志也言此自初遭丧至于丧毕有三者之节仁者可以观其爱焉者孝子居丧性有仁恩则居丧思慕可以观其知爱亲也若不爱亲则非仁恩也知者可以观其理焉者孝子有知则居丧合于道理者不合于道理则非知也强者可以观其志焉者孝子坚强其居丧则能守其志节若无志节则非坚强礼以治之者言用礼以治居丧之事义以正之者谓用义以正居丧之礼孝子者谓孝顺之子弟弟者谓孙弟之弟贞妇者谓贞节之妇皆可得而察焉者若能依礼合义有仁可观其爱有礼可观其知有志可观其强则是孝子弟弟贞妇也若无此事则非孝子弟弟贞妇也故云可得而察焉也　丧服四制】　再期之丧三年也期之丧二年也九月七月之丧三时也五月之丧二时也三月之丧一时也【期音基言丧之节应嵗时之气】故期而祭礼也期而除丧道也祭不为除丧也【此谓练祭也礼正月存亲亲亡至今而期期则宜祭期天道一变哀恻之情益衰衰则宜除不相为也　疏曰孝子之丧亲应嵗时之气序改易随时凄感故一期而为练祭是孝子存亲之心于礼当然也亲终一期天道改变哀情益衰而除説其丧天道当然也祭不为除丧也者言为此练祭自为存念其亲不为除丧而设除丧自为天道减杀不为存亲两事虽同一时不相为也此除丧谓练时除丧也男子除首绖女子除腰带与小祥祭同时不相为也若至大祥祭与除丧亦同日此亦兼言之也　小记】　三年之丧何也曰称情而立文因以饰羣别亲疏贵贱之节而弗可损益也故曰无易之道也【称尺证反别彼列反易音亦下同　称情而立文称人之情轻重而制其礼也羣谓亲之党也无易犹不易也　疏曰立文立礼之节文也饰谓章表也羣谓五服之亲也因此三年之丧差降各表其亲党别亲疏贵贱之节而弗可损益也者亲谓大功以上疏谓小功以下贵谓天子诸侯絶期卿大夫降期以下贱谓士庶人服族其节分明使不可损益也故曰无易之道也者引旧语成文也竝有差品其道不可改易】创距者其日久痛甚者其愈迟三年者称情而立文所以为至痛极也斩苴衰杖居庐食粥寝苫枕块所以为至痛饰也【创初良反距音巨愈音庾迟直移反于绮反枕之鸩反　饰情之章表也　疏曰距大也夫创小则易差创大则难愈故曰创距其日久也愈差也贤者丧亲伤肾干肝斩斫之痛其痛既甚故其差亦迟也既痛甚差迟故称其痛情而立三年之文以表是至痛之极者也】三年之丧二十五月而毕哀痛未尽思慕未忘然而服以是断之者岂不送死有已复生有节也哉【复生除丧反生者之事也　疏曰言贤人君子于此二十五月之时心之悲哀摧痛犹未能尽忧思悲慕犹未能忘然而外貌丧服以是断割若不断以二十五月则孝子送死之情何时得已复吉反常之礼何有限节故圣人裁断止限二十五月岂不是送死须有已止反复生礼须有限制也哉】凡生天地之间者有血气之属必有知有知之属莫不知爱其类今是大鸟兽则失丧其羣匹越月逾时焉则必反廵过其故乡翔回焉鸣号焉蹢防焉踟蹰焉然后乃能去之小者至于燕雀犹有啁噍之顷焉然后乃能去之故有血气之属者莫知于人故人于其亲也至死不穷【属音蜀丧息浪反又如字廵词均反过音戈又古卧反号音豪蹢直亦反又治革反防直録反又治六反踟音驰蹰音厨啁张留反噍子流反顷苦頴反莫知之知音智　匹偶也言燕雀之恩不如大鸟兽大鸟兽不如人含血气之类人最有知而恩深也于其五服之亲念之至死无止已也　疏曰天地之间血气之类皆有所知至于鸟兽小大各能思其种类况在于人何有穷止也】将由夫患邪滛之人与则彼朝死而夕忘之然而从之则是曾鸟兽之不若也夫焉能相与羣居而不乱乎【夫音扶下同邪以差反与音余下君子与同曾则能反焉于防反　言恶人薄于恩死则忘之其相与聚处必失礼也　疏曰此明小人曽鸟兽之不若若不以礼节之安能羣居而不乱】将由夫脩饰之君子与则三年之丧二十五月而毕若驷之过隙然而遂之则是无穷也【隙去逆反　驷之过隙喻疾也遂之谓不时除也　疏曰此明贤人君子于三年之丧若驷之过隙驷马骏疾空隙狭小以骏疾而过狭小言急速之甚若不以礼制节之则哀痛何时穷已】故先王焉为之立中制节壹使足以成文理则释之矣【为于伪反中如字又丁仲反　立中制节谓服之年月也释犹除也去也　去起吕反　疏曰小人君子其意不同故先王为之立中人之制节以为年月限节壹谓齐同言君子小人皆齐同使足以成文章义理则释去其服所以三年乃成文理者以三年一闰天道小成又子生三年然后免于父母之怀故服以三年成文章义理也】然则何以至期也【言三年之义如此则何以有降至于期也期者谓为人后者父在为母也　疏曰郑意以三年之丧何以有降至于期者故云为人后者为本生之父母及父在为母今防经意至亲以期断是明一期可除之节故礼期而练男子除绖妇人除带下云加隆故至三年是经意不据为人后及父在为母期郑之此释恐未尽经意但既祖郑学今因而释之】曰至亲以期断【言服之正虽至亲皆期而除也　疏曰谓至亲本以期断故虽为他后及父在为母但一期也】是何也【问服断于期之义也】曰天地则已易矣四时则已变矣其在天地之中者莫不更始焉以是象之也【法此变易可以期也疏曰言期是一年之周而天地之气换矣前时已毕今时又来是变改矣其在天地之中动植之物无不于前事之终更为今事之始也圣人以人事法象天地故期年也】然则何以三年也【言法此变易可以期何以乃为三年】曰加隆焉尔也焉使倍之故再期也【焉如字一于防反下同倍步罪反言于父母加隆其恩使倍期也　疏曰此释因期及三年之义故设问何以三年加隆焉尔者本实应期但子恩加隆重故三年也焉使倍之故再期也者焉犹然也子既加隆于父母故然犹如是倍之言倍一期故至再期也】由九月以下何也曰焉使弗及也【言使其恩不及父母】故三年以为隆缌小功以为杀期九月以为闲上取象于天下取法于地中取则于人人之所以羣居和壹之理尽矣【取象于天地谓法其变易也自三年以至缌皆嵗时之数也言既象天地又足以尽人聚居纯厚之恩也　疏曰三年以为隆者谓恩爱隆重缌小功以为杀者谓情理杀薄期九月以为闲者是隆杀之闲也上取象于天下取法于地天地之气三年一闰一期而物终九月以象阳之数又象三时而物成五月以象五行三月者取象天地一时而气变是皆取法于天地中取则于人者子生三年然后免于父母之怀故服三年人之一岁情意变改故服一期九月五月三月之属亦逐人情而减杀是中则于人故能调和羣众聚居和谐专一义理尽备矣】故三年之丧人道之至文者也夫是之谓至隆【言三年之丧丧礼之最盛也　疏曰三年丧礼于人道之中至极文理之盛者则期以下非其至极也至隆者恩之至极隆厚也】是百王之所同古今之所壹也未有知其所由来者也【不知其从来喻此三年之丧前世行之久矣　疏曰未有知其所由来者言三年之丧行之自逺未能识知从何代而来】孔子曰子生三年然后免于父母之怀夫三年之丧天下之达丧也【达谓自天子至于庶人　疏曰案易系辞丧期无数尚书云百姓如丧考妣三载此云不知所由来者但上古云丧期无数谓无葬练祥之数其丧父母之哀犹三年也故尧崩云如丧考妣三载则知尧以前丧考妣已三年但不知定在何时其丧服所起则黄帝尧舜之时虽有衣裳仍未有丧服也但唐虞已前丧服与吉服同皆以白布为之故郊特牲云大古冠布齐则缁之若不齐则皆用白布也郑注丧服其冠衰之异从三代以下由唐虞以上曰大古吉凶皆用白布则知三代吉凶异也　三年问】　滕定公薨世子谓然友曰昔者孟子尝与我言于宋于心终不忘今也不幸至于大故吾欲使子问于孟子然后行事【集注曰定公文公父也然友世子之傅也大故大丧也事谓丧礼】然友之邹问于孟子孟子曰不亦善乎亲丧固所自尽也曾子曰生事之以礼死葬之以礼祭之以礼可谓孝矣诸侯之礼吾未之学也虽然吾尝闻之矣三年之丧齐疏之服飦粥之食自天子达于庶人三代共之【齐音资疏所居反飦诸延反　当时诸侯莫能行古丧礼而文公独能以此为问故孟子善之又言父母之丧固人子之心所自尽者葢悲哀之情痛疾之意非自外至宜乎文公于此有所不能自己也但所引曽子之言本孔子告樊迟者岂曽子尝论之以告其门人欤三年之丧者子生三年然后免于父母之怀故父母之丧必以三年也齐衣下缝也不缉曰斩衰缉之曰齐衰疏麤也麤布也飦麋也丧礼三日始食粥既葬乃疏食此古今贵贱通行之礼也】然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也【父兄同姓老臣也滕与鲁俱文王之后而鲁祖周公为长兄弟宗之故滕谓鲁为宗国也然谓二国不行三年之丧者乃其后世之失非周公之法本然也志记也引志之言而释其意以为所以如此者葢为上世以来有所传受虽或不同不可改也然志所言本谓先王之世旧俗所传礼文小异而可以通行者耳不谓后世失礼之甚者也】谓然友曰吾他日未尝学问好驰马试劒今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨聴于宰歠粥靣深墨即位而哭百官有司莫敢不哀先之也上有好者下必有甚焉者矣君子之德风也小人之德草也草尚之风必偃是在世子【好为皆去声复扶又反歠川悦反　不我足谓不以我满足其意也然者然其不我足之言不可他求者言当责之于已冢宰六卿之长也歠饮也深墨甚黑色也即就也尚加也论语作上古字通也偃伏也孟子言但在世子自尽其哀而已】然友反命世子曰然是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大悦【诸侯五月而葬未葬居庐于中门之外居丧不言故未有命令教戒也可谓曰知疑有阙误或曰皆谓世子之知礼也　林氏曰孟子之时丧礼既坏然三年之丧恻隐之心痛疾之意出于人心之所固有者初未尝忘也惟其溺于流俗之弊是以丧其良心而不自知耳文公见孟子而闻性善尧舜之説则固有以启其良心矣是以至此而哀痛之诚心焉及其父兄百官皆不欲行则亦反躬自责悼其前行之不足以取信而不敢有非其父兄百官之心虽其资质有过人者而学问之力亦不可诬也及其断然行之而逺近见闻无不悦服则以人心之所同然者自我之而彼之心悦诚服亦有所不期然而然者人性之善岂不信哉孟子】　宰我问三年之丧期已久矣【期音基下同集注曰期周年也】君子三年不为礼礼必坏三年不为乐乐必崩【恐居丧不习而崩坏也】旧糓既没新糓既升钻燧改火期可已矣【钻祖官反没尽也升登也燧取火之木也改火春取榆柳之火夏取枣杏之火夏季取桑柘之火秋取柞楢之火冬取】
