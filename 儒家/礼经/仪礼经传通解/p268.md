<!-- { "loadSidebar": true } -->
　　八升九升小功十升十一升十二升缌麻十五升去其半有事其缕无事其布曰缌【去起吕反缕力主反　此齐衰多二等大功小功多一等服主于受是极列衣服之差也　差初佳反　疏曰有事其缕无事其布曰缌者以三月之丧治其麻缕其细如缌故云缌麻以朝服十五升抽去其半缕细而疏也有事其缕事谓锻治其布纑缕也无事其布谓织布既成不锻治其布以哀在外故也云此齐衰多二等大功小功多一等者案丧服记云齐衰四升此云齐衰四升五升六升多于丧服篇之二等故云多二等也丧服记云大功八升若九升此云大功七升八升九升丧服记又云小功十升若十一升此云小功十升十一升十二升是多于丧服一等也云服主于受者以丧服之经主于受服者而言以大功之殇无受服故不列大功七升以丧服父母为主故略齐衰五升六升而不言也云是极列衣服之差也者以丧服既略故记者于是经所以齐衰多二等大功小功多一等也　间传】斩衰裳【凡服上曰衰下曰裳　疏曰言斩衰裳者谓斩三升布以为衰裳不言裁割而言斩者取痛甚之意案记云衰广四寸长六寸缀之于心然衣亦揔号为衰非止当心而已故诸言衰皆与裳相对至于吊服三者亦谓之为衰也】传曰衰三升【疏曰衰三升者不言裳裳与衰同故举衰以见裳为君义服三升半不言者以缕如三升半成布三升故直言三升举正以包义也　丧服本章】　疏衰裳齐三年【疏犹麤也　疏曰案上斩衰章中为君三升半麤衰郑注杂记云微细焉则属于麤则三升正服斩不得麤名三升半成布三升微细则得麤称麤衰为在三升斩内以斩为正故没义服之麤至此四升始见麤也至于大功小功更见人功之显缌麻极轻又表细宻之事皆为哀有深浅故作文不同也　本章】　疏衰裳齐期【本章】　不杖者【本章】　疏衰裳齐无受者【本章】大功布衰裳无受者【疏曰言大功者斩衰章传云冠六升不加灰则此七升言锻治可以加灰矣但麤沽而已言大功者用功麤大故沽疎其言小者对大功是用功细小　本章】　大功布衰裳【疏曰此成人大功章】　繐衰裳【疏曰此繐衰是诸侯之臣为天子天子七月葬既葬除此不言带屦者以其传云小功之繐也则带屦亦同小功可知】传曰繐衰者何以小功之繐也【繐音岁　治其缕如小功而成布四升半细其缕者以恩轻也升数少者以服至尊也凡布细而疏者谓之繐本章】　　小功布衰裳五月者【疏曰此殇小功章礼言小功者对大功是用功麤大则小功是用功细小精宻者也　本章】　小功布衰裳【疏曰此成人小功章】　缌麻三月者【疏曰此章五服之内轻之极者故以缌如丝者为衰裳又以澡治莩垢之麻为绖带】传曰缌者十五升抽其半有事其缕无事其布曰缌【谓之缌者治其缕细如丝也抽犹去也　疏曰八十缕为升十五升千二百缕抽其半六百缕缕麤细如朝服数则半之可谓缌而疏服最轻故也云有事其缕无事其布曰缌者案大夫吊于命妇锡衰传曰锡者十五升抽其半无事其缕有事其布曰锡二衰皆同升数但锡衰重故治布不治缕哀在内故也此缌麻衰治缕不治布哀在外故也本章】　　朝服十五升去其半而缌加灰锡也【朝直遥反去起吕反　缌精麤与朝服同去其半则六百缕而疏也又无事其布不灰焉　疏曰加灰锡也者取缌以为布又加灰治之则曰锡言锡然滑易也经云去其半而缌始云加灰锡明此缌衰不加灰不治布故也　杂记　此以上论衣裳升数之异】　公子为其母麻衣为其妻麻衣【此麻衣者如小功布深衣为不制衰裳变也诗云麻衣如雪练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也　疏曰麻衣者谓白布深衣　详见丧服父在为母条】　斩衰裳传曰斩者何不缉也【疏曰此对下疏衰裳齐齐是缉此则不缉也】　疏衰裳齐传曰齐者缉也【疏曰缉则今人谓之为缏也言齐对斩】凡衰外削幅裳内削幅幅三袧【袧刘音钩又恪忧反削犹杀也大古冠布衣布先知为上外杀其幅以便体也后知为下内杀其幅稍有饰也后世圣人易之以此为丧服袧者谓辟两侧空中央也祭服朝服辟积无数凡裳前三幅后四幅也杀色界反刘色例反大音泰便婢面反辟音璧　疏曰云凡者緫五服而言故云凡以该之云衰外削幅者谓缝之边幅向外裳内削幅者亦谓缝之边幅向内云幅三袧者据裳而言为裳之法前三幅后四幅幅皆三辟摄之以其七幅布幅二尺二寸幅皆两畔各去一寸为削幅则二七十四文四尺若不辟积其腰中则束身不得就故须辟积其腰中也腰中广狭任人麤细故袧之辟摄亦不言寸数多少但幅别以三为限耳郑云大古冠布衣布者案礼记郊特牲云大古冠布齐则缁之郑注云唐虞以上曰大古也是大古冠布衣布也云先知为上外杀其幅以便体也后知为下内杀其幅稍有饰也者此亦唐虞已上黄帝已下故礼运云未有麻丝衣其羽皮谓黄帝已前下文云后圣有作治其丝麻以为布帛后圣谓黄帝是黄帝始有布帛是时先知为上后知为下便体者边向外于体便有饰者边幅向内覩之善也云后世圣人易之以此为丧服者又案郊特牲云缁布冠冠而敝之可也注此重古而冠之耳三代改制齐冠不复用也以白布冠质以为丧冠也以此言之唐虞已下冠衣皆白布吉凶同齐则缁之鬼神尚幽闇三代改制者更制牟追章甫委貌为行道朝服之冠缁布冠三代将为始冠之冠白布冠质三代为丧冠若然此后世圣人指夏禹身也以其三代最先故也云袧者谓辟两侧空中央也者案曲礼云以脯脩置者左朐右末郑云屈中曰朐则此言袧亦是屈中之称一幅凡三处屈之辟两边相着自然中央空矣幅别皆然也云祭服朝服辟积无数者朝服谓诸侯与其臣以冠服为朝服天子与其臣以皮弁服为朝服祭服者六冕与爵弁为祭服不云端亦是士家祭服中兼之凡服惟深衣长衣之等六幅破为十二幅狭头向上不须辟积其他腰间已外皆辟积无数似丧冠三辟积吉冠辟积无数也然凡裳前三幅后四幅者前为阳后为阴故前三后四各象阴阳也惟深衣之等连衣裳十二幅以象十二月也】若齐裳内衰外【齐缉也凡五服之衰一斩四缉缉裳者内展之缉衰者外展之　疏曰据上齐斩五章有一斩四齐此据四齐而言不一斩者上文已论五服衰裳缝之外内斩衰裳亦在其中此据衰裳之下缉之用针功者斩衰不齐无针功故不言也言若者不定辞以其上有斩下不齐故云若也言裳内衰外者上言衰外削幅此齐还向外展之上言裳内削幅此齐还向内展之竝顺上外内而缉之此先言裳者凡齐据下裳而缉之裳在下故先言裳顺上下也郑云齐缉也者据上传而言之也云凡五服之衰一斩四缉者谓齐衰至缌麻竝齐衰既有针功缌之名则没去齐名亦齐可知也言展之者若今亦先展讫乃行针功者也】负广出于适寸【负在背上者也适辟领也负出于辟领外旁一寸　疏曰以一方布置于背上上畔缝着领下畔垂放之以在背上故得负名适辟领即下文适也出于辟领外旁一寸摠尺八寸也】适博四寸出于衰【博广也辟领广四寸则与濶中八寸也两之为尺六寸也出于衰者旁出衰外不着寸数者可知也　疏曰此辟领广四寸据两相而言云出于衰者谓比胸前衰而言出也云博广也者若言博博见寛狭之称上下两旁俱名为博若言广则惟据横濶而言今此适四寸据横故博为广见此义焉云辟领广四寸者据项之两相向外各广四寸云则与濶中八寸也者谓两身当缝中央总濶八寸一边有四寸并辟领四寸为八寸云两之为尺六寸也者一相濶与辟领八寸故两之总一尺六寸云出于衰者旁出衰外者以两旁辟领向前望衰之外也云不着寸数者可知也者以衰广四寸辟领横广总尺六寸除中央四寸当衰衰外两旁各出衰六寸故云不着寸数可知也】衰长六寸博四寸【广袤当心也前有衰后有负版左右有辟领孝子哀戚无所不在　疏曰袤长也据上下而言也缀于外衿之上故得广长当心云前有衰后有负版者谓负广出于适寸及衰长六寸博四寸云左右有辟领者谓左右各四寸云孝子哀戚无所不在者以衰之言摧孝子有哀摧之志负在背上者荷负其悲哀在背也云适者以哀戚之情指适縁于父母不兼念余事是其四处皆有悲痛是无所不在也】衣带下尺【衣带下尺者要也广尺足以掩裳上际也广古旷反　疏曰谓衣腰也云衣者即衰也但衰是当心广四寸者取其哀衰摧在徧体故衣亦名为衰今此云衣据在上曰衣举其实称云带者此谓带衣之带非大带革带也云衣带下尺者据上下濶一尺若横而言之不着尺寸者人有麤细取足为限也云足以掩裳上际也者若无腰则衣与裳之交际之间露见里衣有腰则不露见故云掩裳上际也言上际者对两旁有袵掩旁两厢下际也】衽二尺有五寸【衽所以掩裳际也二尺五寸与有司绅齐也上正一尺燕尾二尺五寸凡用布三尺五寸　疏曰云掩裳际也者对上腰而言此掩裳两厢下际不合处也云二尺五寸与有司绅齐也者玉藻文案彼士已上大带垂之皆三尺又云有司一尺有五寸谓府史绅即大带也绅重也屈而重故曰绅此但垂之二尺五寸故云与有司绅齐也云上正一尺者取布三尺五寸广一幅留上一尺为正正者正方不破之言也一尺之下从一畔旁入六寸乃邪向下一畔一尺五寸去下畔亦六寸横断之留下一尺为正如是则用布三尺五寸得两条衽衽各二尺五寸两条共用布三尺五寸也然后两旁皆缀于衣垂之向下掩裳际此谓男子之服妇人则无以其妇人之服连衣裳故郑上斩章注云妇人之服如深衣则衰无带下又无衽是也】袂属幅【属音烛刘又音蜀　属犹连也连幅谓不削　疏曰属幅者谓整幅二尺二寸凡用布为衣物及射侯皆去边幅一寸为缝杀今此属连其幅则不削去其边幅取整幅为袂必不削幅者欲取与下文衣二尺二寸同纵横皆二尺二寸正方者也故深衣云袂中可以运肘二尺二寸亦足以运肘也】衣二尺有二寸【此谓袂中也言衣者明与身参齐二尺二寸其袖足以容中人之肱也衣自领至腰二尺二寸倍之四尺四寸加阔中八寸而又倍之凡衣用布一丈四寸　肱古反　疏曰云此谓袂中也上云袂据从身向袪而言衣据从上向掖下而言云言衣者明与身参齐者袂所以连衣为之衣即身也两旁袂与中央身总三事下与畔皆等变袂言衣欲见袂与衣齐三也故云与身参齐云二尺二寸其袖足以客中人之肱也者案深衣云袂中可以运肘郑注云肘不能不出入彼云肘此云肱也凡手足之度郑皆据中人为法故云中人也云衣自领已下云云者郑欲计衣之用布多少之数自领至腰皆二尺二寸者衣身有前后今且据一相而言故云衣二尺二寸倍之为四尺四寸总前后计之故云倍之为四尺四寸也云加门中八寸者阔中谓阔去中央安项处当缝两相总阔去八寸若去一相正去四寸若前后据长而言则一相各长八寸通前两身四尺四寸总五尺二寸也云而又倍之者更以一相五尺二寸并计之故云又倍之云凡衣用布一丈四寸者此惟计身不计袂与袪及负衽之等者彼当丈尺寸自见又有不全幅者故皆不言也】袪尺二寸【袪鱼起反　袪袖口也尺二寸足以容中人之并两手也吉时拱尚左手丧时拱尚右手并步顶反拱九勇反　疏曰云袪袖口也则袂末接袪者也尺二寸者据复摄而言围之则二尺四寸与深】
