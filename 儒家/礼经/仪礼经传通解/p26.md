<!-- { "loadSidebar": true } -->
　　右齐家传宋文帝太子劭次子始兴王濬并多过失数为上所诘责因相与共为巫蛊呪诅上事闻上验问得实尚未忍诛但遣使切责之劭濬不悛上乃欲废劭而诛濬议久不决侍中王僧绰言于上曰当断不断反受其乱愿以义割恩略小不忍毋使难生意表取笑千载上不能用劭濬遂共谋逆弑帝于合殿仗主卜天与死之荆州刺史武陵王骏起兵赴难诛劭及濬遂即帝位是为孝武帝【资治通鉴宋文帝元嘉三十年】晋献公获骊戎之女骊姬嬖将以为夫人卜之不吉弗听立之生奚齐其娣生卓子骊姬欲立奚齐乃使大子申生居曲沃既与中大夫成谋乃谓大子曰君梦齐姜必速祭之【大音泰骊力知反卓敕角反　齐姜大子母言求食】大子祭于曲沃归胙于公【胙才故反　胙祭之酒肉】公田姬寘诸宫六日公至毒而献之【寘之防反　毒酒经宿輙败而经六日明公之惑也】公祭之地地坟与犬犬毙与小臣小臣亦毙【坟扶粉反毙婢世反　疏曰晋语云公田骊姬受胙乃寘鸩于酒寘堇于肉公至召申生献公祭地地坟申生恐而出骊姬与犬肉犬毙饮小臣酒亦毙此传既略当知国语也堇乌头也】姬泣曰贼由大子大子奔新城公子重耳谓之曰子盍言子之志于公乎【重直龙反盍户腊反下同　盍何不也重耳申生异母弟欲使言见譛之意】世子曰不可君安骊姬是我伤公之心也【言其意则骊姬必诛也　疏曰左传云大子曰君非姬氏居不安食不饱君老矣吾又不乐谓我若自理骊姬必诛姬死之后公无复欢乐也】曰然则盍行乎【行犹去也】世子曰不可君谓我欲弑君也天下岂有无父之国哉吾何行如之【弑音试　言人有父则皆恶欲弑父者　恶乌路反】使人辞于狐突曰申生有罪不念伯氏之言也以至于死申生不敢爱其死【突徒忽反　辞犹告也狐突申生之傅舅犯之父也前此者献公使申生伐东山臯落氏狐突谓申生欲使之行今言此者谢之伯氏狐突别氏　疏曰狐是摠氏伯仲者是兄弟之字】虽然吾君老矣子少国家多难【少诗召反难乃旦反　子谓奚齐】伯氏不出而图吾君【图犹谋也不出为君谋国家之政然则自臯落氏反后狐突惧乃称疾　为于伪反】伯氏苟出而图吾君申生受赐而死【赐犹也】再拜稽首乃卒【既告狐突乃雉经　经如字徐古定反　疏曰雉牛鼻绳也周礼作絼言申生以牛绳自缢也或谓雉性耿介被人所获必自屈折其头而死】是以为恭世子也【言行如此可以为恭于孝则未之有　疏曰孝子不陷亲于不义而申生不能自理遂陷父有杀子之恶虽心存孝而于理终非故不曰孝但諡为恭諡法曰敬顺事上曰恭　此章兼取左氏传檀弓之语】　汉髙祖欲以赵王如意易太子太子太傅叔孙通谏曰昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食啖【啖当作淡谓无味之食也言其攻击勤苦之事而食无味之食也】其可背哉陛下必欲废适而立少臣愿先伏诛以颈血污地髙帝曰公罢矣吾特戱耳通曰太子天下本本壹摇天下震动奈何以天下戱髙帝曰吾听公及上置酒见留侯所招客从太子入见遂无易太子志矣【叔孙通传】　鲁公子荆之母嬖【嬖必计反　荆哀公庶子】将以为夫人使宗人衅夏献其礼【衅许靳反夏户雅反　宗人礼官也】对曰无之公怒曰女为宗司立夫人国之大礼也何故无之对曰周公及武公娶于薛【女音汝　武公敖也】孝恵娶于商【孝公称公弗皇商宋也　称尺证反又如字】自桓以下娶于齐【桓公始娶文姜】此礼也则有若以妾为夫人则固无其礼也【哀公二十四年春秋左氏传】

　　仪礼经传通解卷四
　　钦定四库全书
　　仪礼经传通解卷五
　　宋　朱子　撰
　　家礼五
　　五宗
　　别子为祖【诸侯之庶子别为后世为始祖也谓之别子者公子不得祢先君又若始来在此国者后世亦以为祖也　疏曰别子谓诸侯适子之弟盖诸侯之适子适孙继世为君而第二子以下不得祢先君别于正适故称别子也为祖者谓此别子子孙为卿大夫立此别子为其后世之始祖也又云又若始来在此国者此谓其君之亲或是异姓始来此国者故亦谓之别子以其别于在本国不来者】继别为宗【别子之世长子为其族人为宗所谓百世不迁之宗又曰别子之世适也族人尊之谓之大宗是宗子也　长丁丈反下同为其之为于伪反下为其同　疏曰谓别子之世世长子恒继别子与族人为百世不迁之大宗族人虽五世外与之絶族者皆为之齐衰三月】继祢者为小宗【祢乃礼反　别子庶子之长子为其昆弟为宗也谓之小宗者以其将迁也又曰父之适也兄弟尊之谓之小宗又曰小宗有四或继髙祖或继曽祖或继祖或继祢先言继祢者据别子子弟之子也疏曰祢谓别子之庶子以庶子所生长子继此庶子与兄弟为小宗服之以本亲之服以其五世则迁比大宗为小故云小宗然则小宗所继非一独云继祢者盖小宗虽四初皆继祢为始据初为元故云继祢也】有百世不迁之宗有五世则迁之宗【迁犹变易也　疏曰百世不迁谓大宗也五世则迁谓小宗也　大传】
