<!-- { "loadSidebar": true } -->
　　右庙制　传天子不卜处大庙【大音太后大庙同卜可建国之处吉则宫庙吉可知　疏曰建国之时揔卜其吉不特更卜处大庙所在以其吉可知　表记】凡邑有宗庙先君之主曰都无曰邑邑曰筑都曰城【周礼四县为都四井为邑然宗庙所在则虽邑曰都尊之也言凡邑则他筑非例　庄公二十八年春秋左氏传】　子太叔之庙在道南其寝在道北【疏曰庙当在宅内以其居狭隘故庙在道南寝在道北也寝即游吉所居宅也　昭公十八年春秋左氏传】　太庙天子明堂【言庙如天子之制也　疏曰周公大庙制度髙大如似天子耳　明堂位】　山节藻棁复庙重檐刮楹达乡反坫出尊崇坫康圭疏屏天子之庙饰也【棁专恱反复音福重平声檐以占反刮古八反乡许亮反坫丁念反康音抗又如字疏音疎　山节刻欂卢为山也藻棁画侏儒柱为藻文也复庙重屋也重檐重承壁材也刮刮摩也乡牖属谓夹户牕也每室八为四达反坫反爵之坫也出尊当尊南也唯两君为好既献反爵于其上礼君尊于两楹之间崇髙也康读为亢龙之亢又为髙坫亢所受圭奠于上焉屏谓之树今浮思也刻之为云气虫兽如今阙上为之矣　欂音博又皮麦反一旁各反徐薄厯反字林平碧反为好呼报反　疏曰山节谓欂卢刻为山形藻棁者谓侏儒柱画为藻文也复庙者上下重屋也重檐者皇氏云□云重檐重承壁材也谓就外檐下壁复安板檐以辟风雨之洒壁故云重檐重承壁材刮楹者刮摩也楹柱也以密石摩柱达乡者达通也乡谓牖也每室四户八户皆相对以牖户通达故曰达乡也反坫者两君相见反爵之坫也筑土为之在两楹闲近南人君饮酒既献反爵于坫上故谓之反坫也出尊者尊在两楹闲坫在尊南故云出尊崇坫康圭者崇髙也亢举也为髙坫受宾之圭举于其上也疏屏者疏刻也屏树也谓刻于屏树为云气虫兽也天子之庙饰也者自山节以下皆天子庙饰也反坫亦在庙故合言庙饰也刻欂卢也者节名欂卢释宫云栭谓之楶李廵云栭今欂卢也则今之斗栱云画侏儒柱者案释宫云宗廇谓之梁其上楹谓之棁李廵曰梁上短柱也云乡牖属者诗豳风塞向瑾户是牖属也云出尊当尊南也者以当近南逈露向外为出今言出尊故知尊南也云礼君尊于两楹之间者以燕礼燕臣子列尊于东楹之西今两君敌体当尊在两楹之间故乡饮酒賔主敌体尊于房户闲是也皇氏解此用燕礼之文尊于东楹之西为两楹之间失之矣云康读为亢龙之亢者案易干上九亢龙有悔读从之云屏谓之树今浮思也者屏谓之树释宫文汉时谓屏为浮思故云今浮思也者以为天子外屏人臣至屏俯伏思念其事案匠人注云城隅谓角浮思也汉时东阙浮思灾以此诸文参之则浮思小楼也故城隅阙上皆有之然则屏上亦为屋以覆屏墙故称屏曰浮思或解屏】
　　【则阙也古诗云双阙百余尺则阙于两旁不得当道与屏别也阙虽在两旁相对近道大畧言之亦谓之当道故谶云代汉者当涂髙谓魏阙也云刻之为云气虫兽如今阙上为之矣者言古之疏屏似今阙上画云气虫兽如郑此言似屏与阙异也　明堂位】　清庙茅屋【以茅饰屋着俭也清庙肃然清浄之称　着张虑反称尺证反　疏曰冬官考工记有葺屋瓦屋则屋之覆盖或草或瓦传言清庙茅屋其屋必用茅也但用茅覆屋更无他文明堂位曰山节藻棁复庙重檐刮楹达乡反坫出尊崇坫康圭疏屏天子之庙饰也其饰备物尽文不应以茅为覆得有茅者杜云以茅饰屋着俭也以茅饰之而已非谓多用其茅摠为覆葢犹童子垂髦及蔽膝之属示其存古耳白虎通曰王者所以立宗庙何縁生以事死敬亡若存故以宗庙而事之此孝子之心也宗者尊也庙者貌也象先祖之尊貌然则象尊之貌享祭之所严其舍宇简其出入其处肃然清浄故称清庙清庙者宗庙之大称诗颂清庙者祀文王之歌故郑以文王解之言天德清明文王象焉故称清庙此则广指诸庙非独文王故以清浄解之】昭其俭也【示俭　桓公二年春秋左氏传】庄公二十三年秋丹桓宫楹谷梁子曰天子诸侯黝垩【黝垩黒色　疏曰徐邈云黝黒柱也垩白壁也谓白壁而黒柱今范同以黝垩为黒色者以此传为丹楹而发何得白壁在其间故同为黒色也】大夫苍士黈【黈黄色】丹楹非礼也　庄公二十四年春刻桓宫桷谷梁子曰天子之桷斵之砻之加密石焉【以细石磨之】诸侯之桷斵之砻之大夫斵之士斵本刻桷非正也【非正谓刻桷丹楹也　庄公二十四年春秋谷梁传】　国君下齐牛式宗庙【疏曰案齐古职云凡有牲事则前马注云王见牲则拱而式又引曲礼曰国君下宗庙式齐牛郑注周官与此文异者熊氏云此文误当以周礼注为正宜云下宗庙式齐牛　曲礼上】　庶子之正于公族者公若有出疆之政【谓朝觐防同也　疏曰上云在军谓庶子之官从公出行此云公若出疆庶子不从公行在国掌其留守对上在军故知此出疆是朝觐防同非出军也其庶子之官公有朝觐防同不从公行既掌留守公宫若征伐出军庶子不从公行亦是所掌留守之事】庶子以公族之无事者守于公宫正室守
　　大庙【守如字又手又反大音太　正室适子也大庙大祖之庙　适丁厯反　疏曰经云庶子以公族之无事者守于公宫者与下文为总正室守太庙以下文各言其别无事谓不从行及无职事者正室适子也者谓公卿大夫之适子也案公羊传云周公称太庙周公是鲁之始祖故知其余诸侯太庙皆太祖之庙也】诸父守贵宫贵室【谓守路寝　疏曰以下云下宫上云大庙此贵宫贵室既非大庙又非下宫下室唯当路寝也指其院宇谓之宫指其所居之处谓之室尔雅云宫谓之室室谓之宫此贵宫贵室总据路寝皇氏云或俗本无贵宫者定本有贵宫】诸子诸孙守下宫下室【下宫亲庙也下室燕寝或言宫或言庙通异语　疏曰上云大庙此云下宫除大庙之外惟有亲庙髙祖以下故云下宫亲庙也上云贵室此又云下室故知燕寝也云或言宫则下宫也或言庙则大庙也故春秋云立武宫明堂位云武公之庙武世室也是通异语也此云诸父及诸子诸孙者未审为是君之诸父及诸子孙之行为当是见任卿大夫者之诸父子孙也然郑解正室适子不云世子则卿大夫之适子也既以正室为卿大夫之适子则诸父子孙亦谓卿大夫之诸父子孙也不云诸兄诸弟者盖诸兄从诸父诸弟从子孙也　文王世子】子贡观于鲁庙之北堂出而问孔子曰乡者赐
　　观于太庙之北堂吾亦未既辍还复瞻九盖被皆继邪彼有说邪匠过絶邪【北堂神主所在也辍止也九当为北被当为彼传写误耳盖音盍户扇也皆继谓其材木断絶相接继也子贡问北盍皆继续彼有说邪匠过误而遂絶之也　家语作还瞻北盖皆断焉彼有说邪匠过之也王肃注家语云观北面之盖皆断絶也】孔子曰太庙之堂亦尝有说【言旧曾说今则无也】官致良工因丽节文【致极也官致良工谓方造太庙之时言极其良工良工则因致其木之美丽节文而裁制之所以断絶家语作官致良工之匠匠致良材尽其工巧盖贵文也　今案家语作盖贵久矣尚亦说也与此注小异】非无良材也盖曰贵文也【非无良材大木不断絶者盖所以贵文饰也此盖明夫子之博识也　荀子宥坐】　鲁公之庙文世室也武公之庙武世室也【此二庙象周有文王武王之庙也世室者不毁之名也鲁公伯禽也武公伯禽之孙也名敖　疏曰此一经明鲁有二庙不毁象周之文武二祧也文世室者鲁公伯禽有文德世世不毁其室故云文世室武世室者伯禽孙武公有武德其庙不毁故云武世室又曰案成六年立武宫公羊左氏并讥之不宜立也又武公之庙立在武公卒后其庙不毁在成公之时此记所云美成王褒崇鲁国而已云武公之庙武世室者作记之人因成王褒鲁遂盛美鲁家之事因武公其庙不毁遂连文而美之非实辞也故下云君臣未尝相弑礼乐刑法政俗未尝相变也郑云亦近诬矣是不实也伯禽孙者案世本伯禽生焬公熙熙生弗弗生献公具具生武公敖是伯禽孙名敖　明堂位】　文公十三年世室屋坏公羊子曰世室鲁公之庙也【鲁公周公子伯禽疏曰解云欲言君寝于例不书欲言宗庙未有世室之名故执不知问】周公称大庙鲁公称世室羣公称宫【少差异其下者所以上尊周公疏曰周公称大庙者即僖八年禘于大庙文二年大事于大庙是也鲁公称世室者即此经是也羣公称宫者即武宫鲁宫之属是也又曰庙者尊卑达名鬼神所居之称今此称异其名知上尊周公故也】此鲁公之庙也曷为谓之世室世室犹宫室也世世不毁也【鲁公始封之君故不毁也　疏曰谓之世室者犹言世世室也】周公何以称大庙于鲁【据鲁公始封也】封鲁公以为周公也【为周公故语在下】　谷梁子曰大室屋坏者有坏道也讥不修也大室犹世室也【世世有是室故言世室　疏曰传有坏道也髙者有崩道下者有坏道既言有坏道而书之者讥不修也言鲁若缮修之岂有败坏之理故书以讥不敬也成五年梁山崩传云髙者有崩道山有崩道又不可缮修之物而亦书之者刺人君无德而致天灾令山崩河壅怪异之大故亦书之然山髙称崩屋下言坏而序称礼坏乐崩释云通言之者以礼乐无髙下之殊故知通言之】周公曰大庙【尔雅曰室有东西厢曰庙】伯禽曰大室羣公曰宫【尔雅曰宫谓之室室谓之宫然则其实一也盖尊伯禽而异其名　疏曰此两注所引并尔惟释宫之言有东西厢者谓有夹室也传知周公曰大庙伯禽曰大室羣公曰宫者礼记明堂位云季夏六月以禘礼祀周公于大庙哀三年桓宫僖宫灾是周公称大庙羣公称宫此经别言大室明是伯禽庙公羊传为世室言世世不毁世与大意亦同耳】礼宗庙之事君亲割【割牲疏曰徐邈云礼记曰君执鸾刀而割牲是也然彼据初杀牲之时非是割牲之事徐言非也】夫人亲舂【舂粢盛也】敬之至也为社稷之主而先君之庙坏极称之志不敬也【极称言屋坏不复依违其文入公羊谷梁通】　成公三年新宫灾三日哭公羊子曰宣公之宫也【以无新宫知宣公之宫庙　疏曰正以春秋上下无新公宫则知此言新宫者正是其父宣公之宫以其至近被灾故谓之新宫灾】曷为谓之新宫不忍言也【亲之精神所依而灾孝子隐痛不忍正言也谓之新宫者因新入宫易其西北角示昭穆相继代有所改更也　疏曰三年防毕宣公神主新入庙故谓之新宫易其西北角者即谷梁传云坏庙之道易檐可也是易其西北角之檐也按尔雅释宫云西北隅谓之屋漏疏引孙氏曰当室之白日光所漏入者与何氏别】其言三日哭何【据称僖宫灾不言三日哭　疏曰注引桓僖宫即下哀公三年夏辛夘桓宫僖宫灾是也】庙灾三日哭礼也【善得礼痛伤鬼神无所依归故君臣素缟哭之疏曰即檀弓下曰有焚其先人之室则三日哭郑氏云谓人烧其宗庙哭者哀精神之有亏伤故】
　　【此注云善得礼痛伤鬼神无所归依是也云故君臣素缟哭之者谓着素衣缟哭之】　谷梁子曰三日哭哀也其哀礼也【宫庙亲之神灵所冯居而遇灾故以哀哭为礼】廹近不敢称谥恭也【廹近言亲祢也桓僖逺祖则称谥】其辞恭且哀以成公为无讥矣
