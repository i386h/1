<!-- { "loadSidebar": true } -->
　　右赠丧【含襚赙赗奠赠】　文公四年冬十有一月壬寅夫人风氏薨五年春王正月王使荣叔归含且赗含者何口实也【孝子所以实亲口也缘生以事死不忍虚其口天子以珠诸侯以玉大夫以碧士以见春秋之制也文家加饭以稻米】其言归含且赗何兼之兼之非礼也【公羊传】　含一事也赗一事也兼归之非正也【礼含赗襚各异人】其曰且志兼也其不言来不周事之用也赗以早而含以晚【已殡故言晚国有逺近皆令及事理不通也杂记曰含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南明君之于臣有含赗之义所以助丧尽恩含不必用示有其礼　谷梁传】　诸侯伐秦曹桓公卒于会【鲁成十三年曹伯庐卒于师庐諡宣言桓声之误也】诸侯请含【以朋友有相啖食之道】使之袭【非也袭贱者之事】襄公朝于荆康王卒【在襄二十八年楚言荆者州言之】荆人曰必请袭【欲使襄公衣之】鲁人曰非礼也荆人强之巫先拂柩荆人悔之【巫祝桃茢君临臣丧之礼　檀弓】　邾娄考公之丧徐君使容居来吊含【吊且含】曰寡君使容居坐含进侯玉其使容居以含【欲亲含非也含不使贱者君行则亲含大夫归含耳言侯玉者时徐僭称王自比天子】有司曰诸侯之来辱敝邑者易则易于则于易于杂者未之有也【容居以臣欲行君礼徐君自比天子使大夫敌诸侯有司拒之　疏曰注云君行则亲含者上云曹桓公卒于会诸侯请含是也大夫归含者杂记诸侯之丧君使人吊含赠襚是也若是臣来其礼简易者则行臣之简易之礼于谓广大若君来其礼广大者则行君之广大之礼易于杂者谓应简易而为广大实是臣而行君礼是君臣杂乱者未之有也又云于音近迂迂是广大之义论语云子之迂也与此同　同上】　王有姻丧晋使赵成如周吊且致襚【昭公九年春秋左氏传】　秦人来归僖公成风之禭礼也【秦慕诸夏欲通敬于鲁因有翟泉之盟故追赠僖公并及成风本非鲁方岳同盟无有相赴吊之制故不讥其缓而以接好为礼】诸侯相吊贺也虽不当事苟有礼焉书也以无忘旧好【送死不及尸故曰不当事　文公九年春秋左氏传】　防有太史曰栁庄寝疾献公曰若疾革虽当祭必告公再拜稽首请于尸曰有臣栁庄也者非寡人之臣社稷之臣也闻之死请往不释服而往遂以襚之【脱君祭服以襚臣乃亲贤也　檀弓】　齐侯伐晋夷仪敝无存先登求自门出死于霤下【既入城夷仪人不服故鬭死于门屋霤下也】齐师之在夷仪也齐侯曰得敝无存者以五家免【给其五家令常不共役事】乃得其尸公三禭之【襚衣也比殡三加襚深礼厚之】与之犀轩与直盖【犀轩卿车直盖髙盖】而先归之坐引者以师哭之【停丧事以尽哀也君方为位而哭故挽丧者不敢立】亲推之三【齐侯自推丧车轮三转定公九年春秋左氏传】　　公三年秋武氏子来求赙丧事无求求赙非礼也盖通于下【嫌天子财多不当求下财少可求故明皆不当求之　春秋左氏传】　归死者曰赗归生者曰赙曰归之者正也求之者非正也周虽不求鲁不可以不归鲁虽不归周不可以求之求之为言得不得未可知之辞也交讥之【谷梁传】伯髙之丧孔氏之使者未至【谓赙赗者】冉子摄束帛
　　乗马而将之孔子曰异哉徒使我不诚于伯髙【徒犹坐也礼所以副忠信也忠信而无礼何传乎　疏曰既无忠信礼何传乎言不可传行也　檀弓】孔子之防遇旧馆人之丧【前日君所使舎己】入而哭之
　　哀出使子贡说骖而赙之子贡曰于门人之丧未有所说骖说骖于旧馆无乃己重乎夫子曰予乡者入而哭之遇于一哀而出涕予恶夫涕之无从也小子行之【客行无他物可以易之者使遂以往疏曰论语言顔回之丧子哭之恸恸比出涕恸则为甚矣又旧馆之恩不得比顔回之极而说骖于旧馆惜车于顔回者但旧馆情疏厚恩待我我须有赠赙故说骖赙之顔回则师徒之恩亲乃是常事则顔回之死必当以物与之顔路更请卖车为椁以其不知止足故夫子抑之　同上】　公元年秋七月天王使宰咺来归惠公仲子之赗【咺吁阮反赗芳鳯反　宰官咺名仲子者桓公之母妇人无諡故以字配姓　疏曰赗者助丧之物文五年注云车马曰赗士丧既夕礼云公赗纁束帛两马士之制只得驾两马大夫以上皆驾四马此宰咺来归赗盖用四马也】赠死不及尸【尸未葬之通称】吊生不及哀【诸侯已上既葬则缞麻除无哭位谅闇终丧】非礼也【左氏传　今案杜氏诸侯已上既葬则衰麻除疏详见丧大记作主条】　仲子者桓之母也丧事有赗赗者盖以马以乗马束帛【疏曰上云以马与士既夕礼同下言乗马与士异】车马曰赗货财曰赙衣被曰襚【公羊传】赗者何也乗马曰赗衣衾曰襚贝玉曰含钱财曰赙【乘绳证反　疏曰士丧礼赗用两马此用乗马者礼大夫以上皆乗四马故赗用乘而马数虽同其马大小则异故何休云天子马曰龙髙七尺以上诸侯曰马髙六尺以上卿大夫士曰驹髙五尺以上是也士丧礼公赗纁束公羊传亦云以乘马束帛何休云束帛谓三纁二何休云赗者覆也尝覆被亡者之身休又云赙犹助也皆助生送死之礼襚犹遗也遗是助死之礼知生者赗赙知死者含襚尔含者实口之名杂记云将命者执璧委于殡东是诸侯用璧士丧礼含用米贝是士用米贝故传举贝玉总之也　谷梁传】　宋景曹卒【景曹宋元公夫人小邾女季桓子外祖母】季康子使冉有吊且送葬曰以肥之得备弥甥也【弥逺也康子父之舅氏故称弥甥】有不腆先人之产马使求荐夫人之宰其可以称旌繁乎【繁步干反　求冉有名称举也繁马饰繁缨也　哀公二十三年春秋左氏传】
　　天子诸侯之丧斩衰者奠大夫齐衰者奠士则朋友奠不足则取于大功以下者不足则反之【详见士丧礼陈大敛奠章　案士丧礼朝夕奠皆有宾位拜宾入奠卒奠拜宾盖丧奠主人不亲皆宾助奠】　曾子问曰废丧服可以与于馈奠之事乎孔子曰说衰与奠非礼也以摈相可也【详见变礼】　天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者【详见丧大记虞祭章】　卒哭献毕尸出门入彻主人不与【详见卒哭袝练祥禫记】　宾执事者如吊服皆即位于门外如朝夕临位【详见士虞礼】　朋友虞附而退【详见会葬条】　曾子问曰相识有丧服可以与于祭乎孔子曰缌不祭又何助于人【详见变礼】　宰夫三公六卿之丧与职丧帅官有司而治之凡诸大夫之丧使其旅帅有司而治之【详见丧大记戒臣民条】职丧掌诸侯之丧及卿大夫士凡有爵者之丧以国之丧礼涖其禁令序其事【详见丧大记总目】　适有丧者曰比【适之也曰某愿比于将命者比犹比方俱给事】童子曰听事【疏曰童子未成人虽往适他丧不敢与成人为比方但来聴主人以事见使故云愿聴事于将命者也】适公卿之丧则曰听役于司徒【疏曰司徒主国之事公卿之丧则司徒皆率其属掌之檀弓云盂献子之丧司徒旅归四布是也隠义云公卿亦有司徒官以掌丧事也　少仪】　童子无缌服听事不麻无事则立主人之北南面【疏曰童子虽不缌犹着免深衣无绖以往给事缌丧使役也主人丧主也此童子来聴使若有事则使之若无事时在旁谓在主人之北南面　玉藻】　士之丧胥为侍士是敛【详见丧大记】　助葬必执绋【曲礼】
　　右执事【助奠助祭治事】　孔子之故人曰原壤其母死夫子助之沐椁【檀弓】　孔子之丧公西赤为志焉子张之丧公明仪为志焉【同上】
　　送丧不由径送葬不辟涂潦【辟音避檀弓】　防葬之礼于鄙上【从竟至墓主为送葬来　竟音境为去声　文五年春秋谷梁传】　相趋也出宫而退相揖也哀次而退相问也既封而退相见也反哭而退朋友虞附而退【此吊者恩厚薄去迟速之节也附当为袝　疏曰相趋谓孝子本不相识但相闻姓名而来会趋丧也恩既轻故柩出庙之宫门而退去相揖谓经防他处已相揖者也恩微深故待柩出至大门外之哀次而退去也相问谓曽相饷遗恩转深故至窆竟而退也相见谓身经自执挚相诣往来恩转厚故至葬竟孝子反哭还至家时而退也朋友畴昔情重生死同殷故至主人虞附而退也知生者吊今注云吊则知是吊生人也　杂记】　天子七月而葬同轨毕至【言同轨以别四夷之国】诸侯五月同盟至【同在方岳之盟】大夫三月同位至【古者行役不逾时】士逾月外姻至【姻犹亲也释例曰万国之数至众封疆之守至重故天子之丧诸侯不得越境而奔脩服于其国卿共吊葬之礼其诸侯相吊则昭三十年传云先王之制诸侯之丧士吊大夫送葬是正礼也同位至待其使还也外姻至亲戚毕集也于天子言毕至以下不言毕者天子海内为家天下闻丧无敢不至故言毕也诸侯同盟或来或否大夫出使本奉君命虽或闻丧未必尽来故不言毕也何休膏肓以为礼士三月葬今云逾月左氏为短　隠元年左氏春秋传】　君若载而后吊之则主人东面而拜门右北面而踊待反而后奠【详见士丧礼】　君于大夫将葬吊于宫及出命引之三步则止如是者三君退朝亦如之哀次亦如之【以义夺孝子宫殡宫出谓柩已在路退去也三命引之凡移九步君吊不必于宫朝丧朝庙也次他日宾客所受大门外舎也孝子至此而哀君或于是吊焉　疏曰君吊礼既毕及其柩出殡宫之门孝子号慕攀辕柩车不动君夺孝子之情命遣引之三步则止所以止者引者不忍顿夺孝子之情故且止柩君又命引之引之者三步而止君又命引之如是者三柩车遂行君便退去　檀弓】　适兄弟之送葬者弗及遇主人于道则遂之于墓【详见变礼奔丧条】　望柩不歌【曲礼】　吊于葬者必执引若从柩及圹皆执绋【引音圹苦晃反又音旷　示助之以力车曰引棺曰绋从柩赢者　疏曰引柩车索也吊葬本为助执事故必相助引柩车也若从柩及圹皆执绋者及至也绋引棺索也凡执引用人贵贱有数若其数足则余人不得遥行皆散而从柩也至圹下棺窆时则不限人数皆悉执绋示助力也注云车曰引者引者长逺之名故在车车行逺也绋是拨举之义故在棺棺唯拨举不长逺也云从柩赢者赢余也从柩者是执引所余赢长者也何东山云天子千人诸侯五百人大夫三百人士五十人赢数外也　檀弓】临丧则必有哀色执绋不笑【曲礼】　助葬必执绋【同上】　临丧不笑【檀弓】　吊非从主人也四十者必执绋乡人五十者从反哭四十者待盈坎【言吊者必助主人之事从犹随也成人二十以上至四十丁壮时故执绋待盈坎也非乡人则长少皆反优逺也　杂记】乃反哭宾吊自西阶曰如之何【详见士丧礼】
　　右防葬　文公元年二月叔孙得臣如京师辛丑葬襄王王者不书葬此何以书不及时书过时书我有往者则书【谓使大夫往也恶文公不自往故书葬　春秋公羊传】　天子志崩不志葬举天下而葬一人其道不疑也志葬危不得葬也【不得备礼葬谷梁传】　文四年冬夫人风氏薨五年王使荣叔归含且赗葬我小君成风王使召伯来防葬礼也【成风庄公之妾天子以夫人礼赠之明母以子贵故曰礼左氏传】　襄公三十有一年滕子来防葬　葬晋顷
