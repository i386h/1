<!-- { "loadSidebar": true } -->
　　王通曰礼有祀焉有祭焉有享焉古先圣人所以接三扌之奥也天统元气故推神于天接以祀礼地统元形故示之以民【古祗字示旁作民】接以祭礼人统元识故推鬼于人接以飨礼圜丘尚祀观神道也方泽贵祭察物类也宗庙用飨懐精气也愚谓在天成象昊天上帝日月星辰司中司命飌师雨师天之象也天心见于复其徳圜而神故祀之日以冬至而位于圜丘在地成形社稷五祀【五行也故属地】五岳山林川泽四方百物地之形也万物见乎离其徳方以知故祭之日以夏至而位于方泽象者神气也故祀之礼燔燎而升烟所谓燔柴于泰坛祭天也则有禋祀实柴槱燎以报阳形者骨肉也故祭之礼杀牲而荐血所谓瘗埋于泰折祭地也则有血祭貍沉疈辜之礼以报隂天秉阳垂日星地秉隂播五行隂阳变化精气为物谓之神游魂为变谓之鬼故人鬼居上下之际天地之间圣人合莫以嘉魂魄而享之于宗庙焉肆献裸者享之始也馈食者享之终也祠禴尝烝者享之时也谓之享者以人道事之死如生亡如存百物者五地之物神仕职所谓以夏至日致地示物鬽物鬽者羽物臝物鳞物毛物介物之鬽是为百物之精而以夏至日致之则非蜡祭明矣王有二社王社在门右大社在泽中泽中方丘谓之大社亦曰泰折折与社音相近长言之为社短言之为折又坛圆折方故郊曰泰坛社曰泰折【孔疏以门右之社为大社而王社所在书传无文崔氏谓王社在籍田臆说也祭法云王自为立社曰王社故在中门之右为羣姓立社曰大社故在泽中之丘】社必兼稷者稷丽乎土犹日丽乎天圜丘之乐六变而天神皆降则非独昊天也方丘之乐八变而地示皆出则非独后土也康成以五祀为四郊疈辜为蜡祭其不然乎又云不言祭地失之失者也昆仑神州诞矣哉坤元不讃大地示不称皇郊祀天而主日社祭地而主稷【司服毳冕祀山川希冕祭社稷此社在山川下者王社也大宗伯血祭祭社稷貍沉祭山川此社在山川上者大社也大社祭地而五祀五岳山林川泽四方百物皆及焉则皆地示也地统于天故曰郊社地道也妻道也臣道也】天有三光日月星地有三形髙下平故祀天之礼三祭地之礼三土爰稼穑中央为宅五行之君与天合徳坤位在中黄裳元吉号曰北郊汉儒之惑或曰四方何神也曰郊有四望社有四方一也春秋传曰不郊无望诗曰以社以方在天曰望在地曰方汉郊祀歌云练时日矦有望焫膋萧延四方谓选练吉日良辰而有事于四望取萧合肠间脂而焫之馨香以延四方之神则汉并方望而为一矣上帝为天而五行之神亦各以时为帝大社为地而二十五家之里皆有社名江淮间呼母为社俗儒遂谓大社非地上帝非天未可与言礼也鼓人职云以雷鼓鼓神祀以灵鼓鼓社祭以路鼓鼓鬼享注云神祀祀天神社祭祭地祗鬼享享宗庙则康成亦以大社为地矣贾公彦以为举社以表地舍其大而举其细何居公羊曰天子有方望之事无所不通言惟天子得徧及四望四方也然春秋昭十八年郑子产大为社祓禳于四方明祭社必兼四方矣然则非天子不四望诸侯亦得及四方焉曲礼曰天子祭天地明诸侯不祭天亦不祭地故大社惟天子得立之诗曰廼立冡土毛传云冡土大社也美太王之社遂为大社也则国社变为大社矣大社非地而何大宗伯无地犹许氏说文无刘刘乃汉姓许氏汉人安得无之非无刘也留即古文之刘也地乃大祭宗伯掌礼安得无之非无地也社即所祭之地也春秋三传尽改从刘毛诗王风尚存其旧天神人鬼地三大礼独不言祭地有是理哉【刘为夘金刀说本防纬光武笃信之故经尽从刘汉儒识字若子云未闻夘金刀之说康成好防纬亦无闻焉王风留子毛传云留大夫氏地理志刘聚周大夫刘子邑公羊曰刘者邑也其称刘何以邑氏也水经注刘氏聚三靣临涧在缑氏西南周畿内刘子国即诗所谓丘中郑笺从毛亦无异说则留即刘信矣或云留子国汉属彭城子房所封郦注以为宋邑左传侵宋吕留即其地也安得指为留子国乎】
　　大宗伯祀天神禋祀实柴槱燎注云禋之言烟周人尚臭烟气之臭闻者槱积也三祀皆积柴实牲体焉或有玉帛燔燎而升烟所以报阳也愚谓禋从示烟从火皆以垔得声精意以享谓之禋燔燎升烟以逹精意当在祭初天神之柴犹人鬼之祼郭景纯注尔雅谓既祭而燎是宗庙亦当既祭而祼也可乎天神之乐六变地示之乐八变人鬼之乐九变盖奏乐以致其神而人鬼礼之以玉而祼鬯地示礼之以玉而荐血天神礼之以玉而燎柴张说谓乐六变天神降降神以乐不以燔宜先祭后燔非通论也唐宋皆有燔玉宋元符初曽旼言先儒以为实柴无玉槱燎无币今祀众星不用币以此考典瑞玉人之职皆曰圭璧以祀日月星辰则实柴非无玉矣槱燎无币恐或未然然圭璧以祀未闻以燔唐太和九年王起议礼神九玉苍璧黄琮青珪赤璋白琥黒璜四圭两圭圭璧各有二其一礼神一则燔焉宋治平四年详定所言礼天以苍璧燎亦如之议者欲以苍璧礼天四圭从燎非也请皆用苍璧元大徳九年集议以为郑注或有玉帛未定之辞崔氏谓天子自奉玉帛牲体于柴上引诗圭璧既卒以为燔玉盖卒者终也谓礼神既终当藏之也礼无燔玉汉祠太乙胙余皆燎之无玉晋燔牲币亦无玉唐宋乃有之显庆修旧礼乃云郊之有四圭犹庙之有圭瓉并事毕收藏不在燔列宋政和礼制局言古祭祀无不用玉周礼典瑞掌玉器之藏言事已则藏焉有事则出而复用未尝有燔瘗之文今后大祀礼神之玉时出而用无得燔瘗从之盖燔者取其烟气之臭闻玉无烟又无气祭之日但当奠于神座而已又云祀天之有烟柴犹祭地之瘗血宗庙之祼鬯歴代以来或先燔后祭或先祭后燔皆为未允祭之日乐六变而燔牲首牲首亦阳也祭终以爵酒馔物及牲体燎于坛天子望燎柴用柏愚谓烟柴犹祼鬯庙先裸郊先燔曷为而未允乎韩诗内传曰天子奉玉升柴加于牲上皇氏云祭日之旦王立丘之东南西向燔柴及牲玉以降神则崔氏之说亦非无据玉有瘗有沉故鲁语曰不爱牲玉于神议者谓古无瘗玉失之牲玉同燔行于唐宋政和大徳去玉留牲未为得礼如谓礼无燔玉亦未闻有燔牲祭时积柴加牲其上马融说也大戴礼割列禳瘗是为五牲割割牲列副辜禳靣禳瘗瘗埋而燔无闻焉独羊人衅积康成谓积积柴岂积柴实牲体独用羊乎必不然矣积古文作眦仲师读为渍云渍军器得之路史谓牛人祭祀共享牛求牛享以祀神求以降神一燔一祭其说虽巧未足凭也祭天特牲以少为贵先燔后祭分而用之岂非臆说乎汉仪南郊焚犊北郊埋犊皆在祭终晋太常贺循以为燎在坛南用犊左胖汉礼用头唐宋因之先燔首后燔体盖本之此祭终而燎乃牲币耳后世遂以祭终之燎当祭初之燔非礼也祭初燔柴不燔牲汉郊见通权火盖燔柴之遗法甘泉赋钦柴宗祈燎薫皇天招繇泰壹举洪頥【旗名】树灵旗樵蒸焜上配藜四施东爥沧海西耀流沙北熿幽都南丹厓所谓通权火者如此古燔柴之礼未尝亡也张晏曰招繇神名一作臯摇如淳曰臯挈臯积柴于挈臯头置牲玉于其上举而烧之其説近凿顔师古不知汉之权火即古之燔柴乃谓众祠一时荐飨宜知早晚故以火为之节度其説益陋矣
　　説文社肉盛以蜃故谓之祳春秋传曰石尚来归祳汉志作脤顔注云脤读为公谷两传皆曰脤者爼实生曰脤【生一作腥】熟曰膰左传受脤于社祀有执燔戎有受脤则脤为社肉矣而昭十六年传为嗣大夫丧祭有职受脤归脤似非指社杜预谓大夫祭社归肉于公孔疏乃云大夫奉君命摄祭于社皆臆説也大宗伯以脤燔之礼亲兄弟之国大行人归脤以交诸侯之福左传王使宰孔赐齐侯胙古者异姓聨兄弟虽甥舅之国亦以亲兄弟之礼亲之故孔疏以胙肉为脤膰而掌蜃祭祀共蜃器亦非独盛社肉则脤膰兼庙社互举通称审矣何休曰礼诸侯朝天子助祭于宗庙然后受俎实岂其然谷梁子曰石尚欲书春秋谏曰久矣周之不行礼于鲁也请行脤贵复正也九仪之命五命赐则郑司农云则者出为子男康成谓未成国皆本王莽诸公一同侯伯一国子男一则之说愚谓则者则土也茅土谓之则土见周书作雒篇子男出封赐则土也汉书叙坤作墬埶髙下九则故曰则土天问亦云地方九则则或作列不知者以意改之耳【御览引周书作列土】一说则者制度也礼有九锡二十则车马衣服乐为一等皆与之物朱户纳陛虎贲为二等皆与之则鈇钺弓矢秬鬯为三等皆与之物惟盛徳始封得赐三等子男始封赐一等得有乐是为四命受器器者乐器也后有功稍赐至二等是为五命赐则六命赐官朱户纳陛为则虎贲为官而皆谓之则者盖以二等有制度而无物也进爵为伯是为七命赐国复有功稍赐至三等弓矢以征斧钺以杀进爵为八命之牧秬鬯二卣禋于文武成王以赐周公秬鬯一卣告于文人宣王以厘召虎进爵为九命之伯毛传云九命赐秬鬯是也昭十五年鏚钺秬鬯文公受之崔氏谓晋未赐钺不得专杀误矣古者节以专杀后世持节督军而以黄钺非人臣之器故不轻假然干乱行魏绛用钺大夫犹然况盟主乎鲁且赐郊岂徒秬鬯齐亦赐履非但斧而皆谓之侯然则周爵不过侯欤一说公羊九锡之乐乐器一作乐则五命赐则者乐则也典命大夫四命出封加一等故得具声乐纳陛者堂阶之磩为陛级以登朱户者天子黄闼诸侯朱户所谓宫室异则也大夫出封虽加一等为五命未得赐则三年考绩有功乃得赐焉魏晋至隋非受禅不加九锡儒者讳言其礼而白虎通以九锡分为三即易之三锡非一时赐之也如秦之白起稍赐爵为左庶长左更国尉大良造以至封侯为上将军盖稍稍赐之与功大小相称俾建功者劝而慕进者勤劳不倦故曰凡赏无常轻重眡功王命诸侯名位不同礼亦异数书云古者诸侯之于天子也三年一贡士一适谓之好徳再适谓之贤贤三适谓之有功有功者天子赐以衣服弓矢再赐以秬鬯三赐以虎贲百人号曰命诸侯各记所闻其说不一然赐必有功而非一时骤加九锡则同也古者天子有虎贲习武训诸侯有旅贲御灾害大夫有贰车备承事士有陪乘告奔走天子虎贲八百人诸侯三百人礼有等差以渐而降至大夫士亦得备承事而告奔走焉故大夫出使虎贲从行礼也至汉而其礼尤重光武以赐东海王彊虎贲旄头拟于乘舆矣中山王焉就国虎贲官骑称娖前行诗曰申伯番番既入于谢徒御啴啴毛传谓番番勇武貌诸侯有大功则赐虎贲啴啴者称娖前行之象欤然则六命赐官盖赐虎贲矣曹莒无大夫则六命或未有官臣也【小国二卿皆命于其君晋士起大国上卿称士则小国无官臣可知】
