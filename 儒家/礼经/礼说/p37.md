<!-- { "loadSidebar": true } -->
　　帅以门名注云军将皆命卿古者军将盖为营治于国门鲁有东门襄仲宋有桐门右师皆上卿为军将者舜典曰辟四门郑注云卿士之职使为己出政教于天下言四门者卿士之私朝在国门后世东门襄仲桐门右师取法于古也宋有泽门晳呉有胥门巢晋有下门聪秦有横门君赵有广门官春秋战国皆然遂谓唐虞亦然岂其然乎宋襄战于而门官殱焉门官者军之帅也宋向戌称卢门合左师而华氏亦居卢门二族皆卿而为军帅谓之门官者以此其后遂为将军晋六卿号六将军古者军营在门故死事之老孤养以门闗之委积盖就其地而养之所以励士而劝功也鄋瞒伐宋司徒皇父御之耏班为御以败狄于长邱皇父之二子死焉宋以门赏耏班使食其征征者门闗之委积耏班食之因谓之耏门死者未见恤而生者独旌焉岂先王之法乎韩非谓死士之孤饥饿乞于道而优笑酒徒之属椉车衣丝则知遗人之职废于战国矣乡以州名注云南乡甀东乡为人是也案世本有宋大夫东乡为似东乡氏而为名人衍文晋国高士全隐于南乡因以为氏则南乡甀者亦氏南乡而名甀也贾疏谓甀与为人皆当时乡名失之居门者以门氏居乡者以乡氏则南乡东乡皆氏何疑
　　左传孔疏云大司马职中秋教治兵辨旗物之用司常职国之大阅赞司马颁旗物大阅治兵皆教战而旌旗之物所建不同者康成谓凡颁旗物以出军之旗则如秋以尊卑之常则如冬大阅备军礼而旌旗不如出军之时空避实然则大阅所建尊卑之常治兵所建出军之礼三年治兵与秋教治兵其名既同建当不异故服虔引司马职文明此旌旗所建用秋辨旗物之法也案治兵王载大常巾车职大麾以田大白以即戎先儒以为王田春夏则大麾秋冬则大常旌旗所用虽如治兵之时然王若亲军则建大白王制旒云旌旗无旈者谓之大麾一名緌王制天子杀则下大绥诸侯杀则下小绥注云绥当作緌有虞氏之旌旗也巾车注云大麾色黑夏后氏所建盖夏后氏之旗去其旒旐为有虞氏之緌即巾车之大麾王制三田皆用之合于巾车大麾以田之説不在九旗中惟田抗之以表获故诗传云天子抗大绥诸侯抗小绥抗则举之下则之皆以田言明非田不建大麾也中冬大阅中秋治兵固建太常矣及其田也仍建大麾以表获焉先儒谓春夏用之秋冬则否误矣司常之属旌旗之细也名为幑帜亦谓之章诗曰织文鸟章有九旗又有九章九章着明五教不乱九旗曰常曰旂曰旜曰物曰旗曰旟曰旐曰旞曰旌九章曰日章曰月章合之为日月之常曰龙章曰虎章即交龙之旂熊虎之旗曰鸟章曰蛇章即鸟隼之旟蛇之旐昼行举日夜行举月行水举龙行林举虎行陂举鸟行泽举蛇曰鹊章曰狼章曰韟章行陆举鹊行山举狼载食而驾举韟韟者建臯也虎皮一名臯比武王克纣包干戈以虎皮故曰韟【櫜臯韟古文通康成作櫜服虔作臯管子作韟】曲礼前有士师则载虎皮即此章是为九章九旗之属也五教曰耳目曰身曰足曰手曰心坐作进退疾徐疏数所以教其身车驰徒走车骤徒趋所以教其足鼓三阕车三徒三刺所以教其手誓于陈前斩牲以徇所以教其心春辨鼓铎夏辨号名秋辨旗物所以教其耳目司常所谓象其事象其名象其号者盖谓形色之旗也幑帜既然旌旗独不然乎曰军吏曰百官所谓官府各象其事曰师都曰州里曰县鄙曰乡遂曰郊野所谓州里各象其名曰孤卿曰大夫士所谓家各象其号一旜也或曰孤卿或曰师都一物也或曰大夫士或曰乡遂谓师都之孤卿乡遂之大夫士一举其名一举其号也一旗也或曰军吏或曰师都一旟也或曰百官或曰州里谓师都之军吏州里之百官一举其名一举其事也一旐也或曰郊野或曰县鄙县鄙在六遂遂人掌邦之野故曰郊野举其名则知其事与号也分之为事为名为号而合之以形色之同秋冬所以教其耳目者又如此康成谓冬大阅为空秋治兵为实而变易其旌旗旌旗所以号令也数变易焉五敎乱矣又安能一气専定进无所疑退无所匮乎帜象铭旌被之于背是为幑説文谓以綘幑帛着于背春秋传扬幑者公徒孔颖达谓为公者扬幑犹为刘氏者左袒是也幑一作挥东京赋戎士介而扬挥薛综云挥为肩上绛帜如燕尾然则帜垂于肩被于背呉语所谓肥胡吴都赋所谓祀姑【肥胡祀姑形声相似韦昭读为肥胡左思读为祀姑】注云幡名麾旗之属康成谓九旗之属亦然今城门仆射所被及亭长着绛衣皆其旧象方言亭父谓之亭公其卒谓之弩父或谓之褚褚当读为帾【带古反】帾与幑皆幡名见广雅所谓亭长绛衣幑之象也郭景纯读为赭言其衣赤义亦通仍读从帾为允汉时走卒皆赤帻绛褠谓之褚者以此秦攻齐齐威王使章子将而应之与秦军交和而舍章子乃变其幑章以杂秦军由是秦军大败而淮隂击赵亦隂选轻骑入赵壁拔赵帜立汉帜以乱其军或持之或立之或被之或之皆同物也【广雅亭父更褚卒也】
　　中冬教大阅遂以狩田以旌为左右和之门羣吏各帅其车徒以叙和出案战国防韩齐魏共攻燕燕请救于楚楚使景阳将而攻魏雝丘以救燕三国之兵皆罢魏军其西齐军其东楚军不得还景阳乃开西和门通使于魏昼以军骑暮以烛齐师怪之以为楚与燕魏合谋遂引兵去楚师乃还是军门有东西和也韩非子曰李悝警其两和曰敌人且至如是再三而敌不至两和懈怠不信秦袭之几夺其军一日悝与秦人战谓左和曰速上右和巳上矣又驰而至右和曰左和已上矣左右和皆争上是军垒有左右和也和者壁垒之名因于其垒立旌门是为左右和之门师克在和故曰和唐礼仲冬讲武四出为和门建旗为之如其方色是军之四面皆有和门矣东京赋叙和树表注云军之正门为和失之
　　大役与虑事属其植受其要郑司农谓植者春秋传华元为植巡功属谓聚会之要者簿书按春秋昭三十二年诸侯城成周属役赋丈书以授帅及防城而栽宋仲几不受功栽者植也谓桢榦书者要也谓役要不受功者不受要也公羊谓不蓑城何休曰若今以草衣城或读蓑为衰【初危反】谓功之等衰次第非也魏扬州刺史刘馥高为城垒多积木石编作草苫数千万枚为备及吴围合肥天连雨城欲崩于是以苫蓑覆之是为蓑城即何氏所谓以草衣城之法盖古皆土城故覆之以防倾頽汉魏皆然春秋胡独不然乎战国董阏于之为晋阳也宫垣皆以萩蒿楛楚其墙之楛高至丈余然则古者不独覆城垣兼覆宫垣矣盖水昏正而栽赏羣干聚羣材百物皆具焉所谓属其植也司农以为部曲将吏失之管子谓水官之吏常按行堤有大雨各葆其所可治者趣治堤防可衣者衣之则蓑城与衣堤皆古法也【四时篇曰西方曰辰其时曰秋赏彼羣干聚彼羣材百物乃收】
　　祭以首时荐以仲月而大司马中夏苗田献禽以享礿中冬狩田献禽以享烝康成谓冬夏田主于祭宗庙者隂阳始起象神之在内是祭以仲月非首时也王制天子诸侯之田一为干豆亦见公羊何休云一者第一之杀也自左膘射之达于右髃中心死疾鲜洁故干而豆之荐于宗庙不知所谓荐者因田而荐欤抑因祭而田欤孔氏贾氏皆以为周礼四仲祭者献禽也然则因田而荐非因祭而田直曰献禽可矣又曰享礿享烝何也孟夏礿而中夏又礿孟冬烝而中冬又烝不亦黩乎南师解曰祭以首时者谓大夫士也天子诸侯祭天及禘祫以孟月祭宗庙以仲月而左传则有始杀而尝闭蛰而烝之文始杀在仲秋则闭蛰亦当在仲冬矣杜预分为上下限十月半虫始蛰为上限十一月初蛰虫闭为下限皆可烝周官祭以四仲盖在下限是因祭以首时而曲为之説也昭元年左传十二月晋既烝盖周建子为春故烝祭在十二月于夏为孟冬于周为季冬桓八年经春正月巳卯烝于周为孟春于夏为仲冬如杜预説在可烝之下限不为过而书者谷梁以为烝冬事而春兴之志不时也然则不行夏时祠礿甞烝皆失其正故春秋书而非之周官搜苗狝狩独用夏时祭以四仲得其正矣桓四年春正月狩与八年春正月烝皆在仲冬之月合于周官説者以为春狩与春烝皆非礼故书月庄四年冬狩于郜昭八年秋搜于红为得时故不月【公谷皆曰秋曰搜】何休亦云狩例时书月者讥不时也【范甯亦云祭祀得礼者时失礼者月】然则春秋亦行夏时欤不然庄四年冬狩夏之八月乃仲秋之狝昭八年秋搜夏之五月乃仲夏之苗秋而狩夏而搜乌在其为得时乎春秋祭不书祠礿而书甞烝田不书苗狝而书搜狩则凡书于防者皆非时田时祭可知也大阅在中冬经书秋八月【桓六年】左氏以为简车马谷梁以为观妇人而昭十八年七月郑人大搜治兵于庙则搜阅皆非时田明矣【何休曰比年搜三年大阅五年大搜汉礼犹然】昭二十有二年春大搜于昌间谷梁子曰秋而曰搜此春也其曰搜何也以搜事也如其説四时皆可搜而桓八年夏五月丁丑烝则亦四时皆可烝欤吾故曰时田时祭不书于防董仲舒曰祠者以正月食韭礿者以四月食麦尝者以七月尝黍稷烝者以十月进初稻是荐也非祭也又曰春上豆实夏上尊实秋上杌实冬上敦实豆实韭也春始生尊实麰也夏初受杌实黍也秋先成敦实稻也冬毕熟始生曰祠初受曰礿先成曰尝毕熟曰烝一年之中天赐四至至则上之此宗庙所以岁四祭也盖合祭荐为一而以首时其义如此刘向曰苗者毛取之搜者搜索之狩者守留之夏不田何也曰天地隂阳盛长之时猛兽不攫鸷鸟不搏蝮虿不螫鸟兽虫蛇且知应天而况人乎哉其谓之田何去禽兽害稼穑者故以田言之何休谓田以共承宗庙夏不田而于苑囿中取之刘向不信周官独主公羊夏不田之説周书曰夏数得天百王所同商汤革命建丑为正易民之视亦越我周改正异械以垂三统至于敬授民时巡狩祭享犹自夏焉此周官用夏时之明证也【何休曰春荐尚韭卵夏荐尚麦鱼秋荐尚黍肫冬荐尚稻鴈无牲而祭谓之荐天子四祭四荐诸侯三祭三荐大夫士再祭再荐汉叔孙生曰古者有春甞果方今樱桃熟可献上许之诸果献由此兴此无牲之荐也然彘尝麦犬尝麻则荐有牲矣王制注云有田者既祭又荐士荐用特豚大夫羔所谓羔豚而祭百官皆足诗曰献羔祭韭説者谓祭特牲荐以豚祭少牢荐以羔荐贬于祭不用成牲无牲者无成牲也康成谓鬼亦在祧荐而不祭祭有尸荐无尸谯周谓月朔加荐象生时朔食谓之月祭祧庙则否】
