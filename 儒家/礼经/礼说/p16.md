<!-- { "loadSidebar": true } -->
　　师氏诏王媺而教国子以三德三行保氏諌王恶而教国子以六艺六仪国子者公卿大夫之子而王之世子亦齿焉古者师保之官掌国中失之事中者为媺王有媺则道之使成失者为恶王有恶则闲之使止因以教王及王世子而国之贵游子弟皆从王世子而学焉者也降及春秋其道息矣然其风犹存秦穆公益国十二而学于着人荆文王兼国三十而学于保申秦至穆而霸楚至文而昌二君能光大先世之业以成其媺者师保之力也楚大子商臣之恶其师潘崇实倡之犹陈公子佗之恶本于其傅之不良盖二人之性未必恶师傅恶故二人从之而恶説者谓商臣蠭目豺声形恶也岂其性恶乎诗有墓门刺陈佗也陈佗无良师傅以至于不义恶加于万民焉故曰墓门有棘斧以斯之言斧能析薪犹师能止恶也秦不法古律令为师胡亥学书赵高教之夫也不良此之谓矣夫之言傅也谓师傅也师傅不良故陈陀恶加万民胡亥毒痡四海太元曰黄儿中蕃君子洗愆言有老臣以为师保则君子庶几免于恶焉尔人之所好而不足者媺也人之所丑而有余者恶也彊其所不足拂其所有余此保氏师氏之职欤汉成中主委任外亲帝师张禹国之侫臣党于王氏变汉为新师保之官安可非其人也易兑讲习临教思二阳咸临师保之象初以志行正为贞二以不顺从为利言诏媺谏恶逆之吉顺之凶潘崇之于商臣赵髙之于胡亥张禹之于汉成皆不正而顺从何利之有【君命顺则臣有顺命君命逆则臣有逆命君命逆而臣顺之者一言可以丧邦临九二爻辞曰咸临吉无不利夫子恐人以顺为利也故特明其义曰咸临吉无不利未顺命也未之言非古语也言非以顺命为利也为人臣者不明乎此义则不免为宋之三旨相公而已三旨者一曰取圣旨二曰领圣旨三曰已得圣旨也此之谓顺命即六三之甘临故甘临曰无攸利咸临曰旡不利兑象朋友临象师保易曰无有师保如临父母书曰放黜师保则师保非三公也三公官不必偹师保必备其官易初元士二大夫师氏保氏正当元士大夫之位故临二阳象之周公师保万民则三公亦得兼焉荀子曰从命而利君谓之顺从命而不利君谓之谄逆命而利君谓之忠逆命而不利君谓之簒然则咸临之旡不利甘临之旡攸利其义晓然矣曰从道不从君此之谓也晏子曰君正臣从谓之顺君僻臣从谓之逆君失其道臣失其守逆政行而有司不敢争覆社稷危宗庙是故上有行中之君下有顺命之臣君不行中故臣未顺命知临之宜咸临之吉欤】荆威王学书于沈尹华昭厘恶之有中谢者为昭厘谓王曰国人皆以王为沈尹华之弟子也王不説因疏沈尹华甚哉人之好为师而耻为弟子也故细人一言而威王不説则师保废于战国矣商书曰能自得师者王谓人莫已若者亡故荆兴于文衰于威一传而懐王遂亡其国客死于秦
　　保氏五射白矢参连剡注襄尺井仪案广韵白矢作白匀襄尺作譲尺参连作参逺贾疏云臣与君射不与君并立襄君一尺而退则襄读为让古今文也新序云左把弹右摄丸定操持审参连吴越春秋云射之道从分望敌合以参连连误为逺失其义矣庄子镝矢复防注云矢去复徃防然则复沓犹参连也列子曰善射者能令后镞中前括发发相及矢矢相属前矢造准而无絶落后矢之括犹衔视之若一焉是为参连后汉陈王宠善弩射十发十中中皆同处其法以天覆地载参连为奇又三微三小三微为经三小为纬经纬相将万胜之方然要在机牙弩柄曰臂钩曰牙牙外曰郭郭下曰悬刀合名之曰机差以米则不发然则参连弩射尤精矣诗四矢反兮笺云反复也礼射三而止每射四矢皆得其故处此之谓复庄子所谓复防也
　　司谏纠万民之徳而观察其徳行道艺辨之以能司救禁万民之衺而诛让其衺恶过失防之以礼乃其职不列于六乡六遂之中而隷于师氏保氏之下何哉盖必先师氏诏王媺而后司谏纠民德民之徳本于王之媺也必先保氏谏王恶而后司救禁民衺民之衺本于王之恶也纠民徳者乡三物禁民衺者乡八刑师氏之诏诏以此一人有德以道民德不令而行保氏之谏谏以此一人无衺以闲民衺不禁而止本诸身徴诸民徳道礼齐风俗成焉比长奇衺闾胥觵挞族师刑罚皆所以禁民衺民有过恶州长岁纠党正月戒司救复三让三罚之以故民无隐慝比长教和亲闾胥聚众庶书其敬敏任防者族师每月属民书其孝弟睦婣有学者是为德行道艺党正岁属民而书之州长正月属民而攷之然后入之于乡大夫乡大夫三年大此则复加攷而举其贤者能者而献其书王再拜受之登于天府内史贰之则所以纠民徳者较之禁民衺而尤详焉以故民无遗善司谏复以之攷乡里之治而诏废置盖比闾族党州乡或有书之未备攷之未精举之未当者司谏廵问而观察之以进退其乡之吏由是穷居侧陋之士无不上闻言行必达皆登于书谓之史传至秦旷絶其道废坏汉武始举贤良方正天子计书先上太史媺恶之事靡不毕集后汉光武始诏南阳撰作风俗故沛三辅有耆旧节士之序鲁庐江有名德先贤之赞郡国之书由此而作其后遂有三辅决录汝南月旦之评説者以为处士横议然犹有古纠德禁衺之遗意而朝廷无诏媺諌恶之官则是不正其本而齐其末也故东汉风俗虽有气节之名而德行道艺不及三代之纯者以此魏置州郡中正区别人物第其高下定为九品其有言行修着则升进之傥或道义亏缺则降下之此古州长党正族师闾胥之职也虽风教頽失而无典刑然时有清议尚能劝俗陈寿居丧使女奴丸药积年沉废郄诜笃孝以假葬违常降品一等其为惩劝也如是虽古之廵问观察诛让防禁何以加焉后魏太和以前精选德高一乡者为中正当时颇得其人及宣武孝明之世寝以頽紊而冀州大中正排抑武夫不入清品武夫怨怒遂聚火焚其第杀其人天下寃痛乃诏斩其尤恶者余大赦以安之而魏亦亡矣中正置于延康废于开皇立法未尝不善乆而弊滋荣辱在手高下任意此非出于法之不善实由于本之未端端本之道先正朝廷则化起于身教成于国地官纠德禁衺既有比闾族党以分其职又有司諌司救以董其成而为司氏保氏之属旨哉旨哉祖已曰惟先格王正厥事此之谓也
　　调人掌司万民之难而谐和之典瑞谷圭以和难康成谓难仇雠和之者若春秋宣公及齐侯平莒及郯晋侯使瑕嘉平戎于王愚案僖公二十一年楚执宋公公防诸侯盟于薄释宋公公羊谓执未有言释之者以公与议而释之何休谓善僖公能免宋公之厄谷梁谓外释不志以公与之盟而目之康成谓公有功焉此典瑞所谓和难也二十七年楚人围宋公羊谓此楚子而贬称人以执宋公故终僖之篇贬何休谓古诸侯有难王者若方伯和平之后相犯复故辠楚前执宋公僖公与共议释之今复犯围宋故贬终僖之篇贬者言君子和平人当终身保也然则调人和难保之终身故先动者诛之康成谓犹今二千石以令解仇怨后复相报移徙之即何休所谓后相犯复故辠是也楚人先动其能免于王者之诛乎二十八年晋人执卫侯三十年公为之请纳玉于王与晋侯皆十防王许之乃释卫侯尒疋玉十谓之区注云五防为区然则双玉曰珏半珏曰只十只曰区倍之为十防和难之防圭也防之言谷十数之成和难者成之故用成数僖公行礼故记者善而志之大戴礼曰父母之雠不与同生兄弟之雠不与聚国朋友之雠不与聚乡族人之雠不与聚邻曲礼亦云父之雠弗与共戴天兄弟之雠不反兵交逰之雠不同国诸儒异説莫能相一学者惑焉愚谓不与同生者孝子之心令勿相雠者国家之法如其法则孝子之心伤如其心则国家之法坏欲两全则两穷于是使不共戴天之雠避诸海外既不坏国家之法亦不伤孝子之心此调人之所以为调也千里之外逺于同国而乡近于国邻近于乡族人则踈于从父昆弟矣亦可补调人之阙焉或曰父之雠避诸海外是共戴天也可乎曰调人之和难頴封人之锡也土中有水弗掘无泉四海之外别有一天其谁曰不然若夫杀人者死伤人者刑乃秋官之所而谋非调人之所和而释汉律衷刺刃者必诛以其虽未杀伤人而有杀伤之心也调人职所谓过而杀伤人者吉人良士本无杀伤之心时有过误不幸防离者耳汉律过失杀人不坐死【过失若举刃欲斫伐而轶中人者】调人乃教民之官故以其民共听而成之东汉之季洛阳有主谐合杀人者谓之防任之家遂假托调人之法因而为姧利受人十万谢客数千由是法禁益弛京师刼质白昼群行而汉亡矣
　　管子春三丣【俗作卯】十二始丣十二中丣十二小丣而始丣合男女秋三丣【今文酉古文丣俗误为卯】十二始丣十二中丣十二小丣而始丣合男女冬夏两至后九十二日谓之春秋两至春至十日之内室无处女盖始丣合男女者白露下收聚之初始丣之辰荀子所谓霜降逆女家语所谓霜降而妇功成嫁娶者行焉是也始合男女者清明后出耕之日始丣之辰媒氏职所谓中春之月令防男女是也春至即春分十日之内三之中中春之月防男女之时于是时也奔者不禁故曰室无处女谓女尽行诗摽有梅毛传所谓三十之男二十之女不待备礼而行者所以蕃育人民也过此则非昏姻之时不用令者罚之荀卿子所谓氷泮杀止【杀止一作杀女】家语所谓氷泮而农事起昏礼杀于此众説皆同康成独异而管子尤合周官故愚引以为证焉为春门三为八举【木成数八】丣为秋门三丣为九和【金成数九】古文戼同形书无善本故正之【説文象开门丣象闭门】晋束晳以为四时皆可昏姻引春秋为证然民间嫁娶吾闻之诗礼未闻之春秋夏小正二月绥多士女太元内妇始秋分【隂外阳内万物之既】自秋至春辛壬癸甲皆嫁娶之时张融曰易泰卦六五帝乙归妹以祉元吉旧説六五爻辰在春为阳中万物生育嫁娶大吉此管子春三合男女之义也参同契谓二月榆落魁临于八月麦生天罡据丣盖麦生而嫁娶行榆落而昏礼杀合于天时者欤左传襄二十二年十二月郑逰眅将如晋未出竟遭逆妻者夺之则春秋民间嫁娶亦在秋冬也媒氏防男女即管子掌媒之合独所谓合独者凡国都皆有掌媒取鳏寡而和合之予田宅而家室之三年然后事之此之谓合独心星为二月之合宿故三为合独之时墨子曰丈夫年二十毋敢不处家女子年十五毋敢不事人圣王之法也然则男三十女二十而无夫家皆过时不嫁娶者媒氏防而合之非合独而何从日为昴丣从日为昴昴白虎宿星当从丣説文误作昴【徐音萛饱切】诗云维参与昴毛传云丣畱也元命苞云昴六星昴之言畱言物成就系畱愚谓昴西方之宿一名旄头昴与旄若犹与摇康成曰秦人犹摇声相近则昴旄亦声相近也丣象闭门昴为白虎不当从説文非许氏之旧矣俗本流传莫能正也丣从田为畱采地之名因以为氏汉人改畱为刘而有金刀之説则丣之相乱也乆矣【虞翻云古桺丣字同王充曰日出扶桑暮入细桺故宅西曰桺谷是日夕为丣也左传陈成子救郑及畱舒郑笺引之作桺舒是古畱桺亦通矣律书言二十八舍北至于畱畱者言阳气之稽畱也故曰畱八月也则直读昴为畱也】
