<!-- { "loadSidebar": true } -->
　　王日视朝特揖孤卿旅揖大夫旁三揖羣士还揖左右门宿衞之士郑司农曰卿大夫士皆君之所揖春秋传所谓三揖在下也王制七十不俟朝王揖之则退不待朝毕其余揖之乃就位羣士不待王揖在其位王揖之皆逡遁而复位云案燕礼言尔大射仪言揖逺则尔近则揖尔犹近也谓揖而近之説文竦手为拜【音拱】从两手下之为拜故揖与拜通特揖者竒拜竒犹特也特揖为竒拜则旅揖为再拜欤三孤六卿则竒拜二十七大夫则再拜八十一元士则三拜所谓礼以少为贵者盖如此晋灵公不君赵盾将入谏灵公望见之愬而再拜盾乃孤卿礼当特揖灵公见之而惊失其常度故为之再拜説者谓敬以拒之是不然无道之君弹人为乐焉能敬大臣乎何休曰礼天子为三公下阶卿前席大夫兴席士式几此坐朝之礼燕飨行之王飨诸侯乘车送逆燕礼宾入及庭公降一等而揖焉则有下阶之礼凡大朝觐大飨射及封国命诸侯皆设席大朝觐者诸侯因防同而行朝觐之礼也若夫路门视朝君臣皆立未闻设席亦不下阶孔子见哀公公问儒行盖燕朝也路门内之朝大仆掌之故曰更仆更仆者久立将倦大仆二人相代而更于是为孔子布席于堂而与之坐焉此古礼也及秦而亡汉礼皇帝见三公御坐为起在舆为下虽有是礼亦不常行吕氏春秋桓公朝揖管仲而进之所谓特揖也入及庭而未就位之时魏文侯燕饮任痤入文侯下阶而迎之以为上客盖燕必有君所谓君为臣下阶者惟此时为然冠义见于母母拜之谓举手礼之即君揖臣之礼自古未闻妇人揖凡妇人皆肃拜也妇人肃拜犹男子揖説者以为母不应拜子误矣古者不独君揖臣亦有臣揖君楚令尹子佩请饮庄王北面疏揖疏者徒跣也子事父臣事君皆跣而升堂礼于堂上无揖疏揖者堂下正立拱手欤朝仪士旁三揖丧礼士旁三拜三揖者三举手三拜者三屈膝旁犹面也一云旁犹不正也面者每面揖之三不正者邪向揖之三旁拜为汜拜则旁揖为汜揖矣古旁与方通士上下中三等故三揖也士防矣丧则拜而朝则揖先王所以劝士者至矣哉其有致仕在家者入朝君必先揖之而后及卿大夫士古君臣相接以礼其礼之隆又若此内宰掌北宫宫正掌西宫诸子掌东宫皆典禁兵豫机宻亲近之臣也何以知之以燕礼知之宫正即司宫诸子即庶子燕礼西阶之烛司宫执之则知宫正掌西宫也阼阶之烛庶子执之则知诸子掌东宫也内宰职正岁宪禁令于王之北宫而纠其守则内宰掌北宫明矣西宫者王宫北宫者后宫东宫者太子宫或曰庶子贱者燕礼士旅酌毕乃献庶子射礼士旅酌毕而复射则不献庶子复射毕而后献之如献士之礼献在士后则庶子贱者欤非也庶子内臣也燕礼献羣臣毕然后献内臣故士旅于西阶既辩乃献庶子于阼阶既献庶子遂献左右正与内小臣亦在阼阶皆内臣也则庶子为内臣之长矣古者训民之官谓之外庶子故康诰曰外庶子训人掌其戒令与其教治春合学秋合射攷艺进退皆训人之事有外则有中诸子者中庶子也荆轲入秦因宠臣中庶子蒙嘉而得见秦王则庶子非亲近之臣乎国有大事诸子帅国子而致之太子惟所用之若有兵甲之事则授车甲而合卒伍古者太子宫亦如王宫有禁兵欤曰然汉制太子食汤沐十县设周卫交防古法也然则太子将兵欤曰否所谓兵甲之事者谓太子有监国抚军之事在军则国子守迁主在国则国子守王宫也以为是宿卫之亲军故司马之征弗及授车甲合卒伍治以军法则有司存或守太庙或守贵宫贵室或守下宫下室皆诸子致之内宰宫正宫伯分掌之而太子弗与焉西晋裴頠以太子非贾后所生宜防其变表请増东宫宿卫万人然而四率精兵终不能免愍懐之祸也楚有东宫之甲商臣遂兴宫甲围成王适足以济其蠭目豺声之忍而已故古者太子之宫不藏兵革秦因周制有中庶子官汉王商史丹喜等皆甞为之主诸吏之适子及支庶版籍魏因之在吴及晋尤重其选顾谭温峤皆居是官甚见补益然皆不典兵也夏官诸子存游倅修徳学道天官宫正聨什伍纠徳行教道艺晋之霸也亦如之故郤縠为元帅惇悦诗书士防将中军讲求典礼及秦以力征并吞诸侯而其风息矣古者庶子掌公族非徒国也家亦有焉卫公孙鞅事魏相公叔痤为痤之中庶子【中一作御】是家臣也虽家国不同同掌公族晋有公族大夫即夏官之诸子欤甲卫士谓之介夫故有正夫有游夫游谓之倅车有游阙夫有游倅春秋传孟孙卒将辟臧孙使正夫助之正夫者小司徒起徒役母过家一人是为正夫以其余为羡羡犹游也管子曰一器成往夫具二器成惊夫具三器成游夫具游夫即国之贵游后汉大将军窦武援立灵帝卢子干献书于武曰比世祚不竞仍外求嗣四方未宁盗贼伺隙将有楚人脇比尹氏立朝之变宜依古礼置诸子之官征王侯爱子宗室贤才外崇训道之义内息贪利之心简其良能随用爵之强干弱枝之道也愚谓贵游不徒宗室公卿之子王之庶子亦与焉如是则孽不夺嫡庶不乱宗伯父伯兄仲叔季弟幼子童孙皆为宿卫奔奏御侮之臣安得有楚人脇比尹氏立朝之变乎【其后冀州刺史王芬南阳许攸沛国周旌等连结豪杰谋废灵帝立合肥侯则子干之言中矣】

　　礼説卷十
<经部,礼类,周礼之属,礼说>
　　钦定四库全书
　　礼説卷十一　　　　翰林院侍讲惠士竒撰夏官二
　　官以节服为名则王之车服旂常皆其职掌朝祭则六人从王郊祀则二人从尸持旌执戈乃其事也若云从王服衮从尸服裘则周书顾命执惠执戈者雀弁綦弁而己未闻服冕况以下士而服衮与裘乎诸侯四人其服亦如之者所谓公之服自衮冕而下如王之服也郭景纯注尒疋引周礼曰六人维王之大常服虔注左传引周礼亦然则是节服氏掌朝祭之衮冕郊祀之裘冕可知矣学者读从之可也
　　方相氏敺疫防熊皮黄金四目注云如今魌头也苟子曰仲尼之状面如蒙倛【倛与魌通】慎于曰毛嫱先施衣之以皮倛则见者皆走韩退之曰四目为方相两目为倛犹今假面也大丧及墓方相氏以戈入圹敺方良注以方良为罔两然则罔两当读作方良东京赋曰捎魑魅斮獝狂斩蜲蛇脑方良则罔两读作方良矣【薛综注云方良草泽之神也】段成式谓罔两好食亡者肝而畏虎与柏墓上树柏立石虎以此説文在虫部云蝄蜽山川之精物也状如三岁小儿赤黑色赤目长耳美髪淮南王説云鲁语贾逵注则谓罔两罔象有夔龙之形而无实体非神名也韦昭以为蛧蜽山精好斆人声而迷惑人杜预以为水神众説不知孰是独段氏附防周官一説方良史记作罔阆盖彷徨也庄子曰野有彷徨司马彪以为状如蛇故説文在虫部魌一作防淮南子曰视毛嫱西施犹防丑也説文云今逐疫有防头【广雅水神罔象蔡邕説颛顼三子其一居若水为魍魉】
　　建路鼓于大寝之门外大仆掌其政以待达穷者与遽令先郑谓穷者穷寃失职来击此鼓若今时上变事击鼓矣遽传也若今时驿马军书当急闻者后郑足成其义谓肺石达穷民朝士掌之驿马军书者邮驿上下程品也案汉律有变事有惊事凡上言变事谓之变事令惊事告急谓之惊事律达穷者变事上言也遽令者惊事告急也令者施行制度以此设教违令则入律惊犹遽也故曰遽令变者非常故击路鼓否则坐肺石而已建路鼓者若后世阙左悬登闻鼔人有穷寃则挝鼓公车上奏其事焉肺石在外朝之阙路鼓在内朝之门坐肺石者士师听之击路鼓者大仆达之则天下无穷民矣书曰不虐无告不废困穷帝王之政必先穷者军书虽急不以先穷路鼓本以达穷民也穷遽皆有律令言令则律在其中非律令亦不得击此鼔先郑读以令属下句失之禹立建鼓于朝而备讯唉讯之言问惊问曰唉谓穷遽也
　　周书穆王命伯冏为太仆正作冏命孔传以太仆正为大驭孔疏谓大仆下大夫而大驭中大夫其官髙于大仆且戎仆齐仆道仆田仆而大驭最为长春秋随侯宠戎右少师汉文爱赵谈而参乘又最为宻昵故安国以太仆为大驭也然戎仆与大驭皆中大夫大驭虽尊不得为长春秋有御戎戎右二官君之车为戎车则御戎者即周官之戎仆大驭掌玉路不掌戎车而戎右赞王鼔传王命掌戎车之兵革使者即随少师之职而孔疏以大驭当之误矣左传成六年韩献子将新中军且为仆大夫仆大夫者大仆也晋谋迁都诸大夫皆在公揖而入献子从公立于寝庭寝庭者燕朝路寝之庭在路门内司士掌治朝在路门外朝士掌外朝在库门外皋门内是为三朝而路寝庭朝则大仆之所掌也春秋时周礼未改列国犹重大仆一官献子以卿兼之其任不可谓不重位虽下大夫而正王服位出入王命即周书所谓出入起居罔有不钦号施令罔有不臧王眂朝则前王燕饮则相王射则赞王眂燕朝则摈又周书所谓旦夕承弼厥辟也而上士小臣中士祭仆下士御仆皆其僚属为羣仆侍御之臣非周书所谓慎简乃僚其惟吉士者乎诗曰出纳王命王之喉舌谓大仆也毛传谓冡宰冡宰于治朝聴朝则赞王聴治岁终则诏王废置而已未甞出纳王命也王之大命大仆出入之小命则其属掌之诗所谓王之喉舌者非大仆而谁一説冡宰兼太仆荀子曰便嬖左右者人主之所以窥逺收众之门户牖向也不可不早具也故人主必将有便嬖左右足信者然后可其知惠足使规物其端诚足使定物然后可然则侍御仆从左右前后有位之士不择知惠端诚足信者充其官以为人主窥逺收众之门户牖向而以巧言令色侧媚者充之是自闭其门塞其向乃更旁开邪窦以环主图私其害有不可胜言者可不慎哉秦武王令甘茂择仆与行事仆谓大仆行事谓大行孟卯谓茂曰公不如为仆公佩仆玺而为行事是兼官也韩献晋卿甘茂秦相皆兼大仆则亲近之臣自古重之矣贾谊官人篇曰修身正行道语谈説服一介之使能合两君之驩执防居前能举君之失过不难以死持之者左右也事君不敢有二心居君旁不敢泄君之谋君有失过憔悴有忧色不劝聴从者侍御也左右在侧声乐不并奏侍御在侧子女不杂处盖古亲近之臣若此録之以补周官之阙焉
