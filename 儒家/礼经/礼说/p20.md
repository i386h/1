<!-- { "loadSidebar": true } -->
　　稻人凡稼泽夏以水殄草而芟夷之郑仲师説今时谓禾下麦为荑下麦管子所谓九月敛禾麦之始也是为穱麦谓稻下种麦案泽地为稼其説见吕览任地篇以窐为突挹之以隂保湿而处雚夷毋淫使子之野画为泠风【古音风协淫】五耕五耨尽其深殖隂土必得大草不生又无螟蜮【兖州人谓蜮为□音相近也】今兹美禾来兹美麦所谓禾下麦者以此愚谓稼下地者一易再易之地也今岁稼而明岁莱故曰稼下地以水殄草芟作田作者易也变也否则既曰田矣又何待于作乎康成亦谓泽地为稼者必于夏六月之时大雨时行以水病絶草之后生者至秋水涸芟之明年乃稼诗曰以茠蒤蓼蒢陆草蓼泽草茠而去之职在薙氏稻人所芟则泽草也芟草所以成谷故曰草土之道各有谷造汉律因之疁田茠艸春秋隐公二年天王崩三年武氏子来求赙桓公十有五年天王使家父来求车文公八年天王崩九年毛伯来求金公羊以为王者无求求赙求车求金皆非礼也继文王之体守文王之法度文王之法无求而求故讥之谷梁以为求之为言得不得未可知之辞求之者非正也求车犹可求金甚矣左氏亦谓诸侯不贡车服天子不私求财然则王者无求之之道欤非也地官上训原其生以诏地求则王者有求之之道也无其道则不书于经卫孙林父殖出其君名在诸侯之防孔子削而更之曰卫侯出奔齐盖以臣出君犹以臣召君不可以训故不书书求者明有求之之道而失焉者也楚贡不入齐桓徴之敢不共给且列国相吊赙以乘黄周有大丧鲁不归赙其辠大矣郑输晋币坏垣纳车盟主犹然何况王者鲁不输币故周使来求其讥亦在鲁荆之贡惟金三品未闻徐州贡金金非鲁地之产非其地之产而求之是土训失其官也谷梁谓求车犹可者以此晋吊周丧王求彛器叔向讥之韩宣聘郑私自求环子美拒之皆失求之之道矣上求于下其象为益益之上九曰莫益之或击之孔子曰定其交而后求无交而求则民弗与也莫之与则伤之者至矣由是知君之于民亦有求之之道焉汉之匈奴称臣朝贡列为北藩而王根贪其材木所生之地遣使求之求而不得因之怨恨衅由是生岂非所谓莫之与则伤之者至乎魏文帝遣使于吴求雀头香大贝明珠象牙犀角瑇瑁孔雀翡翠鬬鸭长鸣鸡吴之羣臣奏曰荆二州贡有常典魏所求珍玩之物非礼也吴主孙权以为彼在谅闇之中而所求若此宁可与言礼哉然则周之求赙未为失礼也适足以见王室之卑自文公以后王使来求絶不复见者天王之命不能复行于诸侯矣地之所生详于禹贡制其贡各以其所有周有职方居山者不以鱼鳖为礼居泽者不以鹿豕为礼此之谓地求家语鲁君求假于季孙孔子曰君取于臣谓之取臣取于君谓之假此非孔子之言也君可曰求臣不可曰假君曰求下交也臣曰假上僭也君下交为泰臣上僭为凶【楚公子围之汰也亦曰假之寡君王莽盗汉先假后篡】书大传太子年十八曰孟侯于四方诸侯来朝迎于郊问其土地所生美珍怪异人民之好恶山川之所有无此土训之职也又焉用问且使太子问之诸侯其説益诞矣【宋眞宗祀汾隂赵湘为考制度副使请如周官置土训所过州县山川与俗好恶目録奏御从之】管子曰君有三欲于民一曰求求必欲得求多者其得寡未有能多求而多得者也益之上九莫益之者以此其心无厌虽天地亦不能赡其求而况于人乎
　　土训道地图诵训道方志古之稗官也稗官乃小説家者流小説九百本自虞初虞初洛阳人汉武帝时以方士侍郎号黄车使者盖即古之土训诵训王廵守则夹王车挟此秘书储以自随待上所求问皆常具焉王者欲知九州山川形势之所宜四方所识久逺之事及民间风俗輶轩之所未尽采太史之所未及陈凡地慝方慝恶物丑类乃立稗官使称説之故曰训解诂为训偶语为稗其义一也説者谓街谈巷语道听涂説者所造岂其然乎应劭曰其説以周书为本贤者识大不贤者识小而文武之道存仲尼之所学也君子有九能一曰山川能説説有两义一曰説説者説其形势一曰述述者述其故事然则训兼两义或説之或述之淮南要略曰操舍开塞各有龙忌注云中国以鬼神之亡日忌胡越谓之请龙此岂诵训之所诏乎非也诵训道方慝土训道地慝慝者恶也陆子曰恶政生于恶气恶气生于灾异蝮虫之类随气而生虹蜺之属因政而见治道失于下则天文乱于上恶政流于民则虫灾生于地圣人察物无遗六鹢飞五石陨鸜鹆来冬多麋凡所谓慝备载春秋矣开塞之龙忌则未有闻焉楚申公子培从王猎王获随兕子培刼而夺之未几子培死其弟曰臣之兄尝读故记曰杀随兕者不出三月是以臣之兄惊惧而争之伏其辠而死王令人发平府而视故记果有太元曰蒙柴求兕其德不美测曰蒙柴求兕得不庆也兕者随兕一名科雉随读为科兕与雉音相近获之者不祥此土训所道之地慝也发府视记而后知之则土训失其职矣顺气成象而吉祥止逆气成象而凶慝生于是有方慝先王设为辟忌之法以弭之辟忌者易之所谓辟咎春秋之所谓省灾论语之所谓修慝也是故毎当天患行地妖生逢不若见恶人輙大自攻治曰予一人亦有慝焉此之谓修慝修慝所以省灾省灾所以辟咎盖天地人物凶慝之气无方不有圣人恐惧修省之意无地不然诵训所诏诏以此汉丞相魏相敕掾史案事郡国及休告从家还至府輙白四方异闻或有逆贼风雨灾变相輙奏言而宋李沆为相亦日取四方水旱盗贼奏之或以为细事不足烦上听非也古者四方异闻尽在地图方志人君朝夕之所常闻盗贼水旱风雨灾变皆方慝也诵训又时时道之以为警戒则人君之侈心奚由而作乎若夫隂阳禁忌圣人不言非诵训之所诏也王制太史典礼执简记奉讳恶盖四方所讳所恶谓之方慝而保傅传谓日月之时节先王之讳大国之忌风雨雷电之眚皆太史之任则讳恶非灾眚欤康成以为四方言语所恶不避之则其方以为苟于言语失之浅矣荀子曰竒物怪变所未尝闻也所未尝见也卒然起一方则举统类而应之无所儗防如其説则四方怪变博物者能名之而巳则又失诵训诏之之义也诵者为王诵之韩非子曰时称诗书道法徃古则见以为诵楚辞有惜诵发愤抒情因以风谏至于身罹愍病而终不能忘深得古诵训诏之之义焉楚语曰倚几有诵训之谏乘必以几倚几亦谓王在车汉法驾出侍中多识者一人参乘散骑为侍从骑并乘舆车谓夹王车也周芮良夫之诗曰听言则对诵言如醉笺云见道听之言则应答之见诵诗书之言则防卧如醉于是诵训训之官虽存而实废矣小雅节南山家父作诵以究王讻讻犹慝也究王讻者诏王慝也
　　山虞泽虞掌山泽之政令而为之厉禁厉古列字玉藻所谓山泽列而不赋也列者司农谓遮列守之不赋者谓取材于地而不赋于民山虞令万民时斩材有期日泽虞颁其余于万民则与民共之矣平其守者使之勿争舍其守者令之勿犯入禁者有时斩材者有法窃木者有刑服耜之季材豆笾之川奠玉府之财物丧纪之苇蒲皆取之于山泽焉古厉列同音列山氏一作厉山氏诗垂带如厉【古而如通】左传鞶厉游缨康成皆训厉为裂内则男鞶革女鞶丝盖裂帛以饰带带谓之鞶即左传之鞶厉厉乃鞶之饰故毛传云厉带之垂者谓裂帛垂之以为饰也春秋纪裂繻公谷二传作履緰盖履厉音相近古裂读为厉文异音同汉郊祀歌迣万里晋灼曰迣古迾字读为厉学者不知音以为康成好破字则是先王设官守山泽以厉民也可乎郑大旱使屠击祝欵柎有事于桑山斩其木不雨子产曰有事于山艺山林也而斩其木其辠大矣夺之官邑而汉元时御史大夫贡禹亦云斩伐林木亡有时禁水旱之灾未必不繇此然则虞衡之官养防繁殖即子产之所谓蓺山林而毋竭川泽毋漉陂池取之以时合于天道则地臧不泄山川得以含气出云而国不忧水旱亦圣人财成辅相之一端也王制名山大泽不以封注云不以封者与民同财不得障管穆王里圃田之路有东虞西虞南虞北虞凡十虞作居范宫以观桑者乃命桑虞用禁防人东至雀梁休于深雚休谓舍其中案视守者而申戒之命虞人掠林除薮以为百姓材所谓与民同之者其略如此及周之衰诸侯各擅有山林薮泽之利春秋书筑以讥之筑者障塞而管领之也则天子虞衡之政令不行于列国矣鲁颂曰锡之山川土田附庸言锡之者明非所当得也附庸不得专臣山川亦不得专有为王守其地之财物仍以时入于王之玉府而颁其余于国之民故季氏伐颛臾成公筑鹿囿皆非礼也且山为苑泽为沈雍氏禁之矣乃公然筑为鹿地之苑非犯先王之令哉战国山泽皆有赋魏之梁囿温囿皆苑也温囿之利岁入八十金而燕有氊裘狗马之地齐有海隅鱼盐之地楚有橘柚云梦之地此皆山泽川林之有赋者也冡宰以九赋敛财贿山泽之赋闾师任而徴之贡其物而巳惟漆林倍其征左传谓泽之目篽【萑蒲説文作目篽】薮之薪蒸海之盐蜃齐皆有官守之则倍其征者岂独漆林乎齐语泽立三虞山立三衡三虞者大山大林麓中山中林麓小山小林麓三衡者大川大泽薮中川中泽薮小川小泽薮侯国亦如王国也秦大饥应侯请发五苑之草着蔬菜橡果枣栗以活民昭襄王不许以为无功而民受赏是乱国之法魏惠成王发逢忌之薮以赐民纪年书之以为美谈则知当日之障塞而管领之者其法之严征之防更甚于春秋矣韩婴曰圣人通四方之物使泽人足乎木山人足乎鱼余衍之财有所流故民无冻饿此冡宰之九职虞衡作山泽之材而又使商贾阜通之者也有蕃曰园有墙曰囿列者不蕃不墙故曰隤墙塡壍使山泽之民得至焉古山泽不筑筑者隐以金椎故曰亭臯千里靡不被筑春秋书筑以此冡宰以九两系邦国曰薮以富得民富谓山泽川林之财物霸者以富国王者以富民管子曰山泽虽广草木毋禁壤地虽肥桑麻毋数荐草虽多六畜有征闭货之门也时货不遂金玉虽多谓之贫国信哉古者山泽作于虞衡鸟兽养于薮牧是谓山泽之农不生九谷者而管子谓山泽之作废民于生谷故先王禁之误矣甲子木行御而大斩伐则伤庚子金行御而攻山击石则死丧败亡故春秋之斩木不入禁非其时也壬子水行御位在北山北曰隂故冬不斩隂丙子火行御位在南山南曰阳故夏不斩阳非是则弗禁也凡材必先抡之然后斩之斩有时抡无时故斩材禁而抡材不禁自管子创为官山海之説海正盐防山立铁官盐铁之利由此兴虞衡之职亦由此废
