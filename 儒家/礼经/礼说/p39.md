<!-- { "loadSidebar": true } -->
　　司爟故书爟为燋【燋与爝通音哉约反】杜子春读为爟爟为私火康成谓爟读如予若观火之观今燕俗名汤热为观则爟火为热火欤然则司爟夏主热司烜秋主明热以爨取其新明以照取其洁而明者不皆热也故司爟専取火司烜兼取水乃知火之寒者非独萧丘之焰矣吕氏春秋汤得伊尹祓之于庙爝以爟火齐桓得管仲亦然髙诱谓火所以祓除不祥周礼司爟掌行火之政令爟读如权置火于桔烛以照之如其説则爟火者权火也张晏曰权火防火也状若井挈臯矣欲令光明逺照如淳曰权举也説文亦云举火曰爟而以爟火为防火则似不然祭祀举爟与冦至举烽不应同类汉祀五畤于雍五十里一防火与冦至举烽何以别乎且伊尹管仲所以皆爝以爟火者亦谓得贤臣良弼以告上帝鬼神即所谓祭祀通权火也然则通权火者祭爟之礼凡祭祀则举焉名曰祭爟秦汉因之是为通权火甘泉赋所谓樵蒸焜上配藜四施东烛西燿北爌南盖即实柴槱燎所以报阳欤一説祭爟者祭火星也古之火正掌祭火星行火政季春昏心星出东方而咮七星鸟首正在南方则用火季秋星入则止以顺天时救民疾帝喾有祝融尧时有阏伯民頼其徳死则以为火祖配食火星周之司爟实掌其祭以报其功康成谓礼如祭爨是燔柴于爨也必不然矣所谓四时变国火者管子曰春爨以羽兽之火夏爨以毛兽之火秋爨以介虫之火冬爨以鳞兽之火中央爨以倮虫之火羽兽南方朱鸟火烟赤毛兽西方白虎火烟白介虫北方元武火烟黑鳞兽东方苍龙火烟青倮虫中央黄龙火烟黄然则春取榆桞之火于南方夏取杏之火于西方秋取柞楢之火于北方冬取槐檀之火于东方中央取桑柘之火于坤方旧説以为春青冬黑又以为榆桞不青槐檀不黑皆非也南宫朱鸟轩辕为权主火权火之名盖出于此桞为鸟喙衡散为榆芜荑在地赤心者善则榆桞为南方之火信矣【芜荑榆也】春秋説曰槐木者灵星之精也非东方之木乎贾谊曰桞者南方之木桑者中央之木棘者西方之木棘者也秦汉有别火之官主改火之事春青冬黑乃其常也又焉用别荀爽曰火生于木木盛于火其徳为孝至夏乃王其精在天温暖之气养生百木是其孝也至冬则废其形在地酷烈之气焚烧山林是其不孝也故夏官掌火冬禁焚莱后世因之而莫知其由盛冬去火目为龙忌盖龙星木位火生于寅壮于午死于戌夫文戌火为烕故为之禁焚莱者罚并州旧俗遂莫敢烟爨每冬中輙一月寒食好事者因附防介子推焉时则训曰仲春始出仲秋始内季春大出季秋大内万物皆然而司爟亦以此施火令春秋桓七年春二月焚咸丘火田也周之二月夏之季冬禁火之时而以火田此春秋所以书而非之也搜火苗车弊狝罗弊狩徒弊王制昆虫未蛰不以火田尒疋火田为狩皆失周官之义矣【罗氏职蜡则作罗襦康成谓今俗放火张罗其遗教説者遂云冬以火田非周官之义也】
　　司险设国之五沟五涂而树之林以为阻固康成谓五沟者遂沟洫浍川五涂者径畛涂道路此井田之法匠人掌之遂沟洫浍専达于川而山间有川川上有涂造沟因地势梢沟因水势曲为磬以行之深为渊以积之大为防以障之此博举天下之水详其利害而国必依山川因之设险以守其国则知司险所设之五沟不独井田为然也而匠人沟洫之法亦从此出焉度地篇曰水之出于山流于海曰经水水别为他水曰枝水山之沟一有水一无水者曰谷水水之出于沟流入大水及海者曰川水出地而不流者曰渊水此五水者因其利而徃之因而阨之乃迂其道而逺之以势行之是为司险所设之五沟其设之之法先具备水之器笼臿板筑土车两輂藏于里中常以朔日出具阅之取完坚补久去苦恶而以冬少事之时令其徒以次积薪水旁其积之也以事之已其作之也以事未起大为堤小为防地不生草者必为之囊夹水四道禾稼不伤岁埤增之树以荆棘以固其地杂之以柏杨以备决水民得其饶是谓流膏令其地之民守之往往而为界司险职所谓树之林以为阻固皆有守禁者其大畧如此后世井田既废而讲水利者或引以溉田或疏以通漕然五水不分五沟不设戎马横行如入无人之境而司险藩塞阻路之意荡然无复存焉矣司险掌九州之图以周知其山林川泽之阻而达其道路其説亦见地图篇曰凡兵主者必先审知地图檈辕之险滥车之水名山通谷经川陵陆丘阜之所在苴草林木蒲苇之所茂道里之逺近城郭之大小名邑废邑困殖之地【困谓不耕之地殖谓壤田】必尽知之地形之出入相错者尽藏之然后可以行军袭邑举错知先后不失利此地图之常也苟非地图焉知阸塞不知守国何以行军萧何入关先收秦图书者以此荀子谓古者城郭不辨沟池不拑【拑古掘字史记作掘】固塞不树如其説则司险之职废矣岂其然乎难经以经水比人身十二经枝水比人身十五络圣人图设沟渠通利水道以备不然其説得之矣楚庄王欲伐陈使人视之使者曰陈不可伐也其城郭高沟壑深王曰陈可伐也陈小国而城郭高沟壑深则民力罢矣兴兵伐之遂取陈然则设险以守国而守国不徒以险也
　　夏秋二官皆有环人夏官环人掌致师而环四方之故秋官环人掌送逆賔客行则达之舍则环之故皆以环名官环与还通春秋庄十年宋人迁宿公羊曰迁之者何不通也以地还之也何休曰还绕也绕取其地使不得通四方此夏官环人所谓环四方之故者也量人量市朝之州涂司农谓还市朝而为道则还读为环矣齐语环山于有牢韦昭曰环绕也马融读环为缳【即绢字】谓缳山之宰牧槖野之飞征古本齐语亦作缳贾逵曰缳还也刘昌宗读为患【户串反】亦必有説矣
　　王射三容诸侯二容卿大夫士一容按尒疋容谓之防注云如今牀头小曲屏风唱射者所以自防隐也荀子曰居则设张容负依而坐户牖之间谓之依言张设于户牖间则斧扆亦名容与唱获者之容皆象屏风故事异而名同也古者贵贱不嫌同名信矣容一名乏车仆大射共三乏
　　大射燕射司弓矢共并夹射鸟氏主取矢矢在侯髙则以并夹取之注云并夹鍼箭具矢籋也説文籋箝也【箝与钳同一作鍼皆从金以甘咸得声】并夹反为籋犹不来反为貍后世反切之学出之此周灵王时诸侯莫朝苌乃设射不来不来者貍首也貍首之诗与祭侯之辞皆言诸侯来朝之礼其诗曰曽孙侯氏四正具举大夫君子凡以庶士小大莫处御于君所以燕以射则燕则誉其辞曰惟若宁侯母或若女不宁侯不属于王所故抗而射女强饮强食诒女曾孙诸侯百福古者来朝诸侯称侯氏【见觐礼】不来者不宁侯故抗而射之然则苌行古礼説者谓依物怪防致诸侯妄之甚矣
　　司士诏王治以徳诏爵以功诏禄以能诏事管子曰君之所审者三一曰徳不当其位二曰功不当其禄三曰能不当其官此三本者治乱之原也故徳义未明于朝者不可加以尊位功力未见于国者不可授与重禄临事不信于民者不可使任大官故徳厚而位卑者谓之过徳薄而位尊者谓之失宁过于君子毋失于小人过于君子其为怨浅失于小人其为祸深是故国有徳义未明于朝而处尊位者则良臣不进有功力未见于国而享重禄者则劳臣不劝有临事不信于民而任大官者则材臣不用如此则明塞于上而治壅于下若夫君子之怨小人之祸诗之小雅备矣君子之怨也所以救小人之祸也及小人之祸既成则君子鸿飞防防又何怨焉通典谓前汉尚书四曹后汉六曹隋为六部唐以六部为天地四时之官法周之六官然叅详古今征考职任则唐之吏部周之司士也王制司马辨论官材实司士之职似司士一名司马犹秋官县士掌野左传谓之野司寇欤诗正义曰士察也谓之士者言其能察理众事
