<!-- { "loadSidebar": true } -->
　　周之赋禄以田王者居九畡之田收经入以食兆民是以天子一圻诸侯一同公食贡大夫食邑士食田大国之一旅之田上大夫一卒之田众一旅田一成成方十里其税百夫田万亩亩一钟诗曰倬彼甫田岁取十千卿之禄也自此以降至皂隷食职其税一夫田百亩与庶人等为庶人在官其无田者或有辠夺之既老归之去国收之及外人之来与官吏承乏无田饩而徒理事者否则皆有田田百亩夫一防谓之戸故诗曰三百防易曰三百户一轸十夫楚叶公子髙有存国之功食田六百畛功崇者禄加丰也荀子曰上贤禄天下次贤禄一国下贤禄田邑楚庄王谓共雍曰有德者受爵禄有功者受田宅二者女无一焉宅在邑故田宅谓之田邑周之衰也大夫刺幽王曰佌佌彼有屋蓛蓛方有谷岂非小人在位有宅有田欤禄田之外有功而赏曰赏田魏公叔痤为将与韩赵战而胜禽乐祚魏王説以赏田百万禄之然则赏田亦谓之禄也公叔痤让功于吴起巴宁爨襄于是索吴起之后赐田二十万宁襄各十万王曰公叔长者又与田四十万加之百万之上使百四十万此司勲所谓加田康成云既赏之又加赐以田所以厚恩一説加田官宰之田也晋语官宰食加若齐鲍国为鲁施氏之宰有百室之邑故国征不及焉晋惠公赏以説众作辕田【辕爰通】秦孝公用商君亦制辕田皆赏田也管子曰良田不在战士三年而兵弱然则辕田之法以上田赏战士而中下授民秦晋之良田尽归战士矣贾田者官贾之田官田者官工之田晋语工商食官管子云贾知贵贱不为官贾工治功能不为官工者与功而不与分焉然则工商不在官者不与分田周书云县鄙商旅能来三室者与之一室之禄言能招来外商三人则与之一夫之田也白虎通云一夫一妇成一室汉田令啇者不农康成谓贾田在市贾人家所受田盖在官之贾欤牛田牧田皆刍牧之地若青之莱夷秦之胡苑鲁牧在野周牧在郊邑外曰郊郊外曰野荐草多衍六畜易蕃之地也古有掌宅之官凡仕者近宫耕者近门工贾近市【齐使弗郑为宅掌宅之官也】是为国宅宅必有田故曰宅田武王伐纣表商容释箕子使各处其宅田其田汉髙祖诏曰有功劳行田宅孝昭赐苏武田二顷宅一区孝宣时胡组郭徴卿子孙皆以旧恩赐田宅汉犹如是则周可知矣田有税宅无征而林犹加重者何也舜为食器而墨之诸侯以为侈汉有工官主作器南阳樊氏以富闻欲作器物先种梓漆盖其利厚民私之故曰民多私利者其国贫且木不可独伐不可独举不可独运必资民力用妨农事是以倍其征非私林恶废民于生谷也古者计以钟故魏季成子食采千钟曽子始仕三后仕三千钟秦汉易钟以石而禄渐薄六朝有职分田一品五顷又有公田以供公用至唐内官赋以石外官赋以田无地者畆给粟二斗五代废之至宋而复大藩长史二十顷及县尉不满五千戸者令四顷尉二顷稍优于唐其田每月不及十贯者支茶汤钱以足之所以厚其飬防之意虽不逮于古然所以示优厚厉清操犹得周家忠厚之遗焉【晋有莱田田驺后魏有公田】战国防子之相燕贵重主断燕王哙收吏玺自三百石以上皆效之子之【亦见韩非子】説者谓以石计禄始于此不知以石计禄本起于田李悝尽地力畮收一石半下孰倍中孰三上孰四盖以石计田以田赋禄王登为中牟令一日而见二中大夫予之田宅卫嗣君欲以薄疑为上卿进田万顷吴起攻亭下令曰有能先登者仕之国大夫赐之上田宅人争趋之攻亭一朝而拔之此战国之赋禄皆以田也吴起相楚悼王以为封君太众贫国弱兵之道于是封君之禄二世而收则采地之废昉于此乎文公欲弛孟文子之宅云欲利子于外地之寛景公欲更晏平仲之宅云请徙子于豫章之圃则国宅不皆官署宅田不尽民居也商君之法斩一首者爵一级欲为官者为五十石之官斩二首者爵二级欲为官者为百石之官则以石计禄始于秦然韩非子以为善田利宅所以战士卒也而断头裂腹播乎平原旷野者无宅容身身死田夺大臣左右无功者择田而受择田而食则当时赋禄及赏仍以田明矣曲礼无田禄者不设祭器有田禄者先为祭服祭统古者于禘赐爵服于甞出田邑田邑者田宅也康成以为国地其不然乎【左传卫公孙免余曰唯卿备百邑下有上禄乱也邑谓十室之邑百邑则田一成卿之禄也赵武以绛老为绛县师与之田使为君复陶案县师上士非所谓士食田者欤晋侯赏桓子狄臣千室千室者千夫之田桓子上卿千室犹百邑也古者井有定邑无常易曰改邑不改井康成注易讼卦云小国之下大夫采地方一成其定税三百家故三百戸也孔疏谓一成九百夫宫室涂巷山泽三分去一余有六百夫又通率其地不易再易一家而受二夫之地故定税三百家然春秋大国之卿其田不过一旅一旅之田不过一成如其説一家受二夫之地当定税四百五十家言一旅者举成数也三百戸不满一成以田赋禄而予之以不食之地其説妄矣】古之人臣苟非有功不得食邑载师所谓宅田赏田是也若夫公邑家邑小都大都皆非采地亦非禄田所谓王命尸臣官此栒邑栒故豳国提封万井兵车百乗天子使之治其赋而主其民又赐之鸾旂黼黻雕戈而宗人掌其禁令仍督其违失者其地则载师任之不得专焉及周之衰遂为已邑温子即狄樊皮畔王君子恶之公邑之利都家之主地不成国民不称君而内有六卿外有六遂甸稍县畺犬牙相错虽有不臣之心其力亦不能为乱所谓无拳无勇职为乱阶巧言之卒章得其情矣【吕氏春秋晋文公令曰有能得介子推者爵上卿田百万淮南道应训宣王封子发执圭列田百顷左传庄十九年惠王夺子禽祝跪与詹父田而收膳夫之秩田犹秩也秩亦田也夺田收秩所谓夺以驭其贫也宣十四年衞孔达缢而死衞人以为成劳复室其子使复其位室谓宅田禄也周书所谓一室之禄盖禄其子袭父位杜预谓室者以女妻之凿矣自一室之禄至千室之禄皆田也故古者名禄为田成八年经晋杀其大夫赵同赵括是时赵朔已死朔子武尚幼以其田与祁奚晋景公从韩厥之言衰盾忠勲不可无后乃立武而反其田焉然则复室其子者反其田也】古者天子畿内不以封秦仲为西垂大夫陇西有秦亭秦谷而非子居犬丘周之犬丘汉之槐里懿王都之本非国也及平王东迁秦仲之孙襄公于是始国而诗有秦风则车邻驷铁皆襄公时作而序谓车邻美秦仲失之天子守邑之大夫安得有内小臣传令乎世本云郑桓公居棫林徙拾纪年谓始居洛后居郑父之丘是为郑桓公则是西周畿内亦未闻有郑国也及桓公之子武公与晋文侯夹辅平王始灭虢防而都于溱洧焉后世遂有新郑之目而指汉之京兆郑县为旧都岂非附防者为之欤説文云周制天子地方千里分为百县县有四郡説本周书而王制则云天子县内有九十三国其説多依孟子然皆不合周官【汉书薛瓒注言周自穆王以下都于西郑不得以封桓公也幽王既败虢防又灭迁居其地国于郑父之丘是为郑桓公无封京兆之文其説本穆天子传及竹书而谓桓公未闻封于京兆其识卓矣汉中南郑犹京兆西郑也耆旧传云南郑之号始于郑桓公桓公死于犬戎其民南奔故以南为号其不然乎有西郑故加南又何与于郑桓公也】
　　凡民有夫则有家有家则有里夫出口泉故口以夫名家给繇役故役以家名里树桑麻故树以里名夫布者一口之夫家征者一夫之家里布者一家之里也征有弛舎惟贤能老疾贵者服公事者而闲民不与焉故使之出三日二日一日之力征而田与追胥转移执事亦在竭作之列所谓唯为社田国人毕作是也后郑谓家征者出士徒车辇失之又谓里布二十五家之布罚一家而使出二十五家之布势必不能且不毛与不耕孰重宅不毛者罚布一里田不耕者罚粟三夫赵商尝疑而问焉康成亦不能言其故矣宅之所处为里里者居也夏官量人所谓军社之所里是也盖屋在田故田不耕者出三夫之屋粟宅在里故宅不毛者出一家之里布也夫征即夫布説见前案汉律民不繇赀钱二十二谓民出赀钱以给繇役毎家二十二钱盖汉之家征如此则闲民反重其征必不然矣【汉律见説文解字】且民之无事者为闲民公族之无事者为游倅等闲也而贵贱分故公族之无事者诸子掌之国征弗及而民之无事者入卫于宫则宫伯有徒役之事出耕于野则载师有夫家之征夫家犹徒役也国家既养而长之又重征以困之有是理乎稾人职外内朝有冗食即宫中之人民而谓之冗食者许氏説文云人在屋下无田事然则冗食即闲民也康成谓畱治文书若今尚书之属诸直上者则凡外内朝之散吏趣走给召呼之属亦皆闲民为之矣此民无家事而服公事者乡大夫舍而弗征则载师亦不得而征之也春秋鲁作三军各征其军注谓征其军之家属孔疏云丁壮从军者官无税其家属不入军者税之闲民出夫家之征盖以此
