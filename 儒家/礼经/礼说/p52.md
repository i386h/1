<!-- { "loadSidebar": true } -->
　　鞄人爲革伸之而直如其枉也急者先裂则是以博爲帴也帴当作俴管子参患篇甲不坚密与俴者同实又云将徒人与俴者同实是帴当作俴之明证也又荀子非相篇博而能容浅儒效篇以浅持博古人皆用浅对博犹薄对厚则以博爲俴又与荀子义同后郑读爲俴浅之俴得之矣说文帴读若末杀之杀犹减杀也然以其物爲帬帗一曰妇人胁衣则音义皆非集韵帴读爲翦训爲狭说本郑司农亦无别据而小戎诗俴驷毛传谓四介马郑笺谓以薄金爲甲之札韩诗则谓不着甲爲俴又与管子义符则帴当作俴益明或云读若戋宜音残非也刘昌宗读爲片云狭小之义亦可备一说论语绘事后素郑注云绘画文也凡绘事先布众色然后以素分布其间以成其文考工记画绘之事后素功注云素白采也后布之爲其易渍污也古者裳绣而衣绘画绘之事代有师秦废之而汉明复古所谓斑间赋白疎密有章康成盖目覩之必非臆说或云绘事素地加采谓之白受采此不知而妄爲之说也鄕射记曰凡画者丹质则丹地加采矣司常九旗画日月龙蛇之象亦以绛帛爲质也子夏疑素以爲绚夫子以后素惟绘事爲然故举以示之子夏遂因素而悟礼盖五色之黑黄苍赤必以素爲之介犹五德之仁义智信必以礼爲之闲且礼者五德之一德犹素者五色之一色以礼制心复礼爲仁礼失而采礼云礼云太素者质之始也则素爲质后素者绘之功也则素爲文故曰素以爲绚素也者万物之所成终而所成始也故履初素贲上白初者履之始上者贲之终然则忠信之人可以学礼其说非乎忠而无礼则愿也信而无礼则谅也愿则愚谅则贼不学礼而忠信丧其美也是故画绘以素成忠信以礼成素者无色之文礼者无名之朴老子不知以爲忠信之薄宫立而五音清甘立而五味平白立而五色明礼立而五德纯故曰大文弥朴【铺卜切】孚似不足非不足也质有余也吾以爲老子不知礼犹告子不知义而世称孔子学礼于老聃其不然乎其不然乎
　　玉人天子用全上公用龙侯用瓒伯用将说文云瓒三玉二石也天子用全纯玉也上公用駹四玉一石侯用瓒伯用埓玉石半相埓也然则龙当作駹将当作埒矣又云诸侯执圭朝天子天子执玉以冒之似犂冠又云瓛桓圭公所执从玉瓛声献读爲桓列女传晋献骊姬颂曰骊姬继母惑乱晋献谋谮太子毒酒爲权是献协权古音也一说献读爲轩刘熙孟子注曰献犹轩轩在物上之称也故献桓同音桓转爲和犹献转爲莎【素何反】盖音相近而通欤犁冠疑卽犂錧錧冒于犂故名犂冠然珩形似磬而冒非磬形当攷又云椎击也齐谓之终葵终葵爲椎犹邾娄爲邹皆齐鲁间俗语犂錧似毊犂冠似冒以今晓古也久之而今复成古不可复识矣相玉书言珵大六寸其燿自照【见离骚王逸注】玉篇亦云珵美玉埋六寸光自辉而康成引相玉书珵作珽说文有珽无珵盖珵卽珽古今文孔颖达曰物皆外光珽独自照内含明也然则大圭长三尺珽长六寸爲椎头故曰杼上终葵首说者谓杼上者閷其上此椎头六寸指不閷者而言岂其然乎杼长也方言引燕记曰丰人杼首杼首长首也楚谓之伃【音序】燕谓之杼诸侯之笏诎前故前短天子之珽杼上故上长【珽比他圭最长】旣曰方正【天子搢珽方正于天下也】而又閷之误矣一曰杼削也【凡爲轮行泽者欲杼杼以行泽则是刀以割涂也是杼训爲削也】方则其形如削谓椎头四角有廉棱西山经曰峚山之玉坚粟精密泽而有光郭景纯云玉有粟文所谓谷璧【礼记缜宻以粟粟或作栗】唐代宗卽位楚州献定国寳十有二其三曰谷璧白玉也如粟粒无雕镌之迹王者得之五谷丰景纯之言信矣然曰五谷丰诞哉又泰冒之山多藻玉说文云璪如水藻之文虞书璪火黺米又云琰璧上起美色也然则琬琰蒲谷玉之文理出于天然非关雕琢粟谓之谷藻谓之蒲养人安人其说妄矣瑑圭璋璧琮说文谓起兆瑑康成云瑑文饰也疏云直瑑爲文而已古有染玉法南山经曰仑者之山有木如谷其汗如漆名曰白防【音羔】可以血玉注云血谓染玉作光彩然则瑑爲文者盖染之欤一说血玉者天府上春衅宝鎭及宝器是也鎭与器玉之美者司农读衅爲徽盖取饰意亦谓染玉作光彩也血玉不以牲康成之说似失之春秋文元年天子使毛伯来锡公命杜预云诸侯卽位天子赐以命圭此臆说也礼曰诸侯薨使人归瑞玉于天子谅闇三年之后更爵命嗣子而还之【见白虎通】故在丧则视元士以君其国除丧则服士服而来朝天子爵命之也其在来朝之时乎春秋礼壊久矣晋惠鲁文锡命于卽位鲁桓卫襄追命于旣薨则新天子辑瑞之典不行嗣诸侯还圭之礼亦废吾不知天王所赐者是何瑞也或曰琬圭诸侯有德王命赐之使者执琬圭以致命焉春秋锡命盖以此释器曰珪大尺二寸谓之玠玊人之鎭圭也天子守之诗云锡尔介圭以作尔寳毛传曰宝瑞也郑笺以爲诸侯之瑞圭自九寸而下介长尺二寸非瑞也故以爲寳孙毓云特言赐之以作尔寳明非五等之玉如其说则介圭乃天子之守圭矣未闻以赐诸侯也诗云以其介圭入觐于王觐礼侯氏入门右坐奠圭卽诗所谓入觐之介圭则介圭非五等之玉欤笺义失之传义爲长
　　天子之圭中必康成谓必读如鹿车縪之縪鹿车者其形窄小裁容一鹿縪犹綦也结于轐而连于轴方言曰车下铁陈宋淮楚之间谓之毕大车谓之綦车下铁者輹也一名车下缚子夏易传曰輹车下伏兎谓之车屐以绳缚于轴因以名焉輹与轐通俗名钩心亦谓之橛包以金缚以绳大车谓之綦小车谓之毕毕与縪通丧服传冠绳外毕毕者绳之末也以绳系轴犹以组繋圭故举以况之刘昌宗读縪若鼈谓北俗语音然方言淮楚则非独北音也车屐一作车剧盖音同欤广雅曰组縪缝也輹束也释名曰輹伏也伏于轴上也说文伏兎下革谓之□□古昬字读若闵
　　聘用瑑圭减命圭一寸而无桓信躬蒲谷之文但有圻鄂瑑起一见典瑞一见玊人命圭缫皆三采三就瑑圭之缫则二采一就而已诸侯朝天子及自相朝则执命圭遣臣聘天子及聘诸侯则执瑑圭聘记所谓朝天子圭与缫皆九寸问诸侯朱緑缫八寸是也鄕党执圭包氏注云执持君之圭盖包氏章句本于张禹禹不信周官何晏注论语而取其说朱子仍其误乃曰圭诸侯命圭学者遂不复知瑑圭璋璧琮爲何物矣何晏好老庄言作道德论凡国家典章制度全不留心以故三礼皆拨弃其误乃至于此
　　楚汉春秋淮隂侯曰臣去项归汉汉王赐臣玉案之食古者王后劳诸侯以玉案承枣防两两列之所谓玉案之食也说文檈爲圆案士昬礼之盛防也以笲【音烦】如筥籚【羗居反籚音卢汉之寒具筥】而加于桥桥所以庪笲故康成以为案案有大小汉旧仪旋案丈二以陈肉食大案也汉书许后奉案上食孟光举案齐衡小案也二王后二十有四两两列之则十有二诸侯十有八两两列之则九大夫十两两列之则五纯犹两也与淳通左传淳十五乘或曰列或曰纯纯谓两行并列诸侯夫人劳聘宾以二竹簠方元被纁里有盖其实蒸防择饰案古以玉汉以金银加文画焉一爲奇二爲纯二竹簠而方则四也注失之案承食器如庪笲之桥桥之制未闻案者今之槃古之禁有足曰禁无足曰棜皆以承尊礼器大夫用棜士用禁以下爲贵也特牲馈食用棜或实兽于其上或覆壶于其中如汉陈食之案不独承尊矣【康成曰棜之制如今大木轝上有四周下无足】鄕饮酒谓之斯禁以庪两壶少牢馈食谓之棜以庪两甒皆大夫之礼故康成云棜斯禁也无足有似于棜大夫用斯禁士用禁如今方案隋长【隋他果反】局足髙三寸然则案有足也古器无案起于秦汉考工记盖秦汉间之书欤汉之籚一作□寒具筥也方言曰□南楚谓之筲赵魏之间谓之□古之竹簠也卢玈音同古今文【说文作凵象形凵卢饭器以柳爲之或从竹去声】
　　矢人爲矢虽有疾风弗之能惮故书惮或作怛怛言惊惮言畏状矢之形畏不若惊当作怛言矢轻重停匀风不能惊也其义见庄子大宗师篇子来将死妻子环泣子犂往问之曰叱避无怛化言死犹化勿惊怛之陆德明音义引考工记郑注爲证音都达反广雅怛惮皆训爲惊郑注论语云惮难也似非惊广雅失之怛一作伤也诗曰中心兮则怛兼两义一作靼音义同旊人器中膊康成读膊爲辁谓拊泥转均尌膊拟度端其器也淮南子曰一膊炭熯掇之则烂指万石俱熯去之十步而不死盖膊者垺之式则垺亦可名爲膊入火而熯则膊爲瓦器之垺矣【垺音普回反又芳符反】膊读爲埏老子埏埴以爲器埏埴者垺也鹖冠子曰膊膊之土注云膊形埒卽尌以拟度之器又曰合膊同根谓之宇宙合膊者器中膊之谓也膊一作专服赋曰大专槃物专读爲钧陶家名模下圆转者爲钧然则钧专埏膊文虽异而音义皆同矣
　　梓人职曰大胷燿后燿读爲哨【音稍】马融广成颂曰鸷鸟毅虫倨牙黔口大匃哨后然则燿一作哨音义宜然康成读从之本其师之说也燿一作臞细小之貎与哨通臞一作臞【音衢】尒疋曰臞脙瘠也瘠则细小音殊而义同数目顅脰顅长脰貎庄子其脰肩肩或云羸小貎或云直貎故书顅作牼司农读牼为鬝头无髪之鬝广雅曰鬝【苦瞎切】□【口入切】□【音瞎】【口本口忽二切】秃也明堂位夏后氏以楬豆注云楬无饰也齐人谓无髪爲秃楬则鬝与楬音同器无文犹头无髪其义亦同矣鬝一读爲间说文从髟间声扬之爲间抑之爲楬肩肩楬楬长而直也楬一作毼士丧礼毼豆两丹壶记碧卢秃楬说文顅头鬓少髪与鬝义同
　　庐人爲庐器句兵欲无弹刺兵欲无蜎说文曰僤疾也周礼句兵欲无僤僤有两义一训疾音但一训动音善一作潬亦作灗一作蟺亦作蝉皆读爲善训爲动上林赋象舆婉僤言车之动宛潬胶盩言水之动灵光赋腾骧蜿蟺言蛟龙之动然则僤者动也先郑读僤爲弹掉之弹亦取动意当依说文作僤后郑云故书弹或作僤俗误爲但书无善本贾疏不详贻误后人久矣后郑云蜎亦掉也读若井中虫蜎之蜎案尒疋释鱼蜎蠉注云井中小蛣蟩广雅曰孑孓蜎也蜎卽虷秋水篇虷蟹与科斗司马彪云虷音寒井中赤虫一名蜎然则蜎者水中孑孓掉尾之虫动摇不定故曰置而摇之以眂其蜎蜎乃动摇之状也劲则不动故曰横而摇之以眂其劲贾疏谓蜎蜎扰扰然近之矣乃云井中虫蜎从俗读也以尒疋爲俗可乎又曰蜎蜎然均旣曰蜎蜎焉得均说林训曰孑孓爲□言蜎化爲□所谓蜎飞也训蜎爲均误矣孑孓卽蛣蟩文异音同字林云孑无右臂孓无左臂
