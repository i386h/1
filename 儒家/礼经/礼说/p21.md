<!-- { "loadSidebar": true } -->
　　卝人掌金玉锡石之地盖山虞之别也山虞掌林卝人掌金斩山木鼓山铁毋借于民而用足后世言利者得托焉地数篇曰出铜之山四百六十七山出铁之山三千六百九十山戈矛之所发刀币之所起能者有余拙者不足【亦见中山经】昔者葛庐之山雍狐之山发而出水金从之蚩尤受而制之以为剑铠矛防芮戈故世本曰蚩尤作兵汉之精兵藏于武库而于武库祭蚩尤以此路史乃谓繇其威械故貊焉非也表貊【貊一作貉】四时田不祭蚩尤也玉起于禺氏【禺一作牛古牛禺音同】金起于汝汉珠起于赤野距周七千八百里其涂逺其至难故先王度用其重而因之珠玉为上币黄金为中币刀布为下币权其高下疾徐轻重于是玉币有七防隂山之礝防燕之紫山白金发朝鲜之文皮汝汉水之右衢黄金江阳之珠秦明山之曾青牛氏邉山之玉是为七防以狭为广以寡为多天下之数尽于轻重矣齐城隂里门九袭墙三重因于其中刻石而为璧尺者万泉八寸者八千七寸者七千珪中四千瑗中五百璧之数巳具遂西见天子请率诸侯而朝先王之庙因令天下诸侯不以石璧不得入朝于是石璧流而之天下天下财物流而之齐故国八岁而无籍隂里之谋也其説似诞然汉造银锡为白金而以白鹿皮为皮币直四十万王侯宗室朝觐聘享必以皮币荐璧实祖隂里之谋而利析秋毫矣上有丹矸【矸一作沙】者下有黄金上有慈石者下有铜金上有陵石者下有赤铜青金【一作金锡赤铜似误】上有代赭下有鉴铁上有葱下有银沙一曰上有铅者下有鉒银上有丹沙者下有鉒金此山之见荣者也荣者山之精神徴为形色占其气知其味谓之物地物地者物生于地而原其生着为图説为训故其官有土训其説有地图凡物先原而后求故求无不得康成所谓占形色而知咸淡者知咸淡即知金玉金咸而玉淡故洗金以盐金在山而童玉在山而润铜英青金英黄玉英白或曰尝而知之岂其然而管子谓山之见荣者谨封而祭之距封十里而为一坛使乘者下行行者趋若犯令者辠死不赦噫甚矣又云有犯令者左足入左足断右足入右足断其説益又甚焉卝人之职以时取之物其地图而授之盖山师辨其物土训授之图辨其珍异与其利害颁之邦国都鄙遮迣以守之而廵其禁令未闻封为坛也古者名山不封好事者因卝人有禁令遂创为犯令辠死之説而制断足之刑不亦诞且妄乎又云发徒而作之则逃亡而不守发民则下疾怨上邉竟有兵则懐宿怨而不战未见山铁之利而内败矣不如与民量其重计其赢民得其十君得其三之为善也然则金玉锡石亦颁其余于万民欤大麓大川徒皆百有二十人大山大泽徒皆八十人卝人之徒四十人皆有常职以食于上则又何説而逃亡也齿角羽翮之政絺绤草贡之材染草炭灰互蜃疏材之物固敛之山泽之农以当邦赋矣若夫采取金玉锡石发民羣聚于山亦未闻于古
　　掌炭掌灰物炭物以共邦用掌荼掌聚荼及疏材之物以待邦事掌蜃掌敛互物蜃物以共闉圹之蜃盖皆畜聚之物一时不可猝办故平时聚而敛之以待邦用邦事兼以共丧所谓下里物也死者归蒿里葬地下故曰下里人皆以为不祥故不为之备而五礼遂有吉无凶汉昭帝时茂陵富人焦氏贾氏以数千万隂积贮炭苇诸下里物及昭帝大行方上事防起用度未办大司农田延年奏言商贾或豫収方上不祥器物冀其疾用欲防求利非民臣所当为请没入县官奏可然则炭荼蜃物之官其废乆矣上失其官下储其物举而罚之是时霍光当国遂可其奏亦不学无术之一端也宋熈宁初判太常寺章衡建言自唐开元纂修礼书以国恤一章为豫凶事删而去之故不幸遇事则捃摭坠残茫无所据今宜集礼以贻万世从之此凶礼之大者固当讲明而切究之矣其小者炭荼互蜃至纤至防皆物有其官官有其备安得谓豫凶事乎
　　大祭祀廪人共接盛康成读接为一扱再祭之扱凡礼成于三故以柶祭醴三始扱一祭又扱再祭士昏礼记文贾疏谓读如特牲少牢误矣説文皀谷之馨香也象嘉谷在里中之形所以扱之鬯以秬酿郁艸芬芳攸服以降神从凵为器中象米所以扱之然则扱盛者谷之馨香秬之芬芳而扱之者也皀与鬯皆从匕以此匕一名柶用比取饭古者饭以手后世饭以匙一名畱犂应劭曰畱犂饭也盖起于秦汉欤説文谓以扱米扱収也一作接孟子接淅而行谓洮米未炊収之而去然接淅説文作滰淅淅者汰米滰者浚干之非廪人之事也故云扱以授舂人扱接同音故读从之曾子问接祭注云不迎尸谓朝践坐尸于堂馈食迎尸入室朝践之后馈食之初既酌奠复焫萧尚未迎尸自此以前谓之接祭接之言防也跛倚以临不敬大矣故礼敬则防也荀子曰先事虑事谓之接接则事优成注云接读为防内则接以太牢注亦读为防尒疋接防也古接防通信矣扱一作防士冠礼防柶注云扱柶于醴中盖防柶于醴犹扱于盛是为扱盛【防又作锸音义亦同】谷梁子曰甸粟而内之三宫三宫米而藏之御廪御廪者粢盛之所蔵也诸侯三宫天子六宫古者后宫藏种生而献之故帝耕于籍后献其种及帝籍之収藏于神仓则有王后亲舂之礼礼盖如天子三推而舂人终其事焉公羊子曰周公盛鲁公焘羣公廪盛者新廪者陈焘者下陈上新是故非天子不接盛【春秋宋万弑其君防郑伯防卒公羊防皆作接古防接通非误也三传经文多类此学者观之可察方言并识古音矣】
　　舂人职凡飨食共其食米康成谓飨兼燕食贾疏谓燕礼无食米食礼无饮酒然伐木燕朋友之诗而有八簋以盛黍稷则燕礼有食米矣笺云陈其黍稷谓为食礼盖言或燕或食互文相通则不然飨主恭燕主醉食主饱是为三大礼陈馈八簋即祭之馈食边豆有践即祭之朝践燕诸父诸舅而行祭礼礼之盛也君子敬则用祭器三大礼之谓欤行一礼而三者兼焉或云燕有乐食无乐非也天子食三老五更于太学冕而总干天子亲在舞位则其乐声容之盛非徒坎坎蹲蹲而巳周人养老三者兼行故盛也公食大夫非礼之盛者故无乐然饮酒实于觯加于丰则食礼亦非无酒或曰食有酒者优宾也盖奠而不举燕虽主醉天子赐爵则貌变食虽主饱摈者相币则降辞皆肃敬承命又未尝不主于恭也故三者异而同飨在朝燕至夜质明行事日中礼成故郑飨赵孟礼终乃燕周飨随防燕以好合彤弓飨诸侯也而有宾客之劝酬常棣燕兄弟也而有王公之立饮大射仪曰以我安安者燕也则未安之前皆行飨礼既安彻爼而荐庶馐然后燕礼行焉则知飨礼不亡尽在燕礼矣舂人并举飨食而不及燕大行人飨礼九献七献五献食礼九举七举五举而燕亦无文古者燕飨通设爼为飨彻爼为燕或曰飨食在庙燕则于寝寝者庙之寝湛露天子燕诸侯也曰厌厌夜饮在宗载考则燕亦在庙矣毛传云夜饮必于宗室宗室者大宗之庙也
　　稾人职内外朝康成谓外朝断狱讼之朝今司徒府中有百官朝防之殿云天子与丞相旧决大事焉是外朝之存者欤蔡质汉仪曰司徒府与苍龙阙对厌于尊者不敢号府应劭曰不然丞相旧在长安时有四出门随时听事东京本欲依之迫于太尉司空但为东西门耳【东京司空即西京御史大夫】毎国有大议天子车驾亲幸其殿然则东汉三公府皆对苍龙阙也周之外朝左右皆棘而中槐则槐当在阙下左九卿之庐右诸侯之舍中三公之朝面三槐对两观与汉丞相殿对苍龙阙者正同【司徒殿面西三公朝面北】则外朝在雉门外矣旧説在库门外非也觐礼诸侯受舍于朝注云在庙门外庙在中门之左【雉门为中】出庙门至雉门门外之右九棘之下盖诸侯之舍欤聘礼宗人授次次以帷少退于君之次次者舍也聘宾之次当在羣吏之舍其次在诸侯之后而少退焉朝士职所谓右九棘公侯伯子男之位羣吏在其后是也康成谓雉门设两观与今宫门同阍人几出入者穷民不得入则又不然两观之间左嘉石而罢民平右肺石而穷民达中象魏而万民观奚为而不得入乎且路鼔建于路门外以达穷则穷民得至路门矣先郑谓外朝在路门外内朝在路门内亦非无説也匠人职外有九室九卿朝焉朝士职左九棘孤卿大夫位焉三孤六卿为九卿则九卿即孤卿树棘以表位则九棘即九室康成亦谓在路寝之外如今朝堂诸曹治事处则外朝又在路门外欤愚谓王有三朝曰听朝曰治朝曰燕朝听朝者乡士遂士县士等所谓职听于朝讶士所谓四方之狱讼故曰眂四方之听朝冡宰赞之王亲徃而防其期三讯三询皆在焉小司宼与朝士所掌者是也王与羣臣治事之朝曰治朝冡宰赞之宰夫掌其法司士正仪辨等而傧之者是也王与宗人图嘉事之朝曰燕朝每日眂治朝毕退而听政于此太仆掌之是为内朝亦曰路寝庭朝治朝聼朝皆外朝一在路门一在雉门
　　稾人主冗食者司农读稾为犒盖本书序稾饫篇注云稾劳也饫赐也服防云以师枯槁故馈之饮食展禽使乙喜以膏沐犒师膏沐者润泽之义也润泽谓之槁犹存谓之徂治谓之乱故谓之今古语皆然也将赏为之加膳加膳则饫赐春飨孤子秋食耆老冬飨士庶子是为饫赐稾饫之官名稾人以此小行人国有师役则令槁襘之注云故书槁为稾大戴礼朝事仪亦作槁古文也两传皆作犒似后人所改而古无之故説文不载牛人职云军事共其犒牛洪氏续载汉斥彰长田君断碑有劳□之语□与犒同何休曰牛酒曰犒加饭羮曰飨故犒□一从牛一从酉何休之説信矣则其文盖起于汉欤淮南子泰族训曰汤之初作囿也以奉宗庙鲜犞之具注云生肉为鲜干肉为犞犞与槁通未闻训为劳广雅谓犒与罢倦烦同义西京赋曰割鲜野飨犒勤赏功稾人之事也稾从牛从酉皆非古文□字虽奇亦非无説故并及之

　　礼说卷五
<经部,礼类,周礼之属,礼说>
　　钦定四库全书
　　礼说卷六　　　　　翰林院侍讲惠士竒撰春官一
