<!-- { "loadSidebar": true } -->
　　屋三为井以井计曰耡粟井以耡名九夫之粟也夫三为屋以夫计曰屋粟夫以屋名三夫之粟也夫一为廛以廛计曰间粟廛以间名一夫之粟也【廛民居区域犹间架也】一而三三而九所谓出民贡者三三相保小司徒攷夫屋以此攷之司稼出敛法以此出之师旅平兴积亦以此敛而聚之聚而颁之者也康成谓屋粟不耕者所罚之粟间粟间民所罚之粟误矣夫布屋粟出于夫屋非因罚得名间民既出布矣复出粟可乎间犹廛也诗曰禾三百廛又曰十畆之间一夫之居曰廛十畆之间桑且闲闲泄泄非廛居之地欤康成谓六遂之民奇受一廛疏云余夫竒别更受廛备后离居之法然则间粟者余夫奇受一廛之粟也鲁语籍田以力而底其逺近赋里以入而量其有无任力以夫而议其老幼籍谓耡夫谓屋里谓廛赋入以里谓税入以廛廛谓之户赵简子使尹铎为晋阳尹铎损其户数盖损其户则民优而税少是古者税以廛也一説地有上壤间壤下壌管子相壤定籍其法本周官上壤者上地不易之田百畆是为正夫故曰耡粟下壤者下地再易之田三百畆是为三夫故曰屋粟间壤者中地一易之田二百亩在上下之间故壤曰间壤粟曰间粟乡遂分上中下授田故旅师亦分上中下敛粟管子以此法行之齐故能振贫补不足下乐上而民不移旅师以地之媺恶为之等者盖如此土均平政亦以地媺恶为轻重之灋而行焉盖土有三壤税有三粟力有三科【间壌亦名间田管子曰高田十石间田五石庸田三石其余皆属诸荒田】一説内经有岁谷有间谷间谷者旅师之间粟也辰戌之纪其谷元黅卯酉之纪其谷白丹寅申之纪其谷丹苍丑未之纪其谷黅元子午之纪其谷丹白己亥之纪其谷苍丹是为岁谷岁谷者言其时之正色之纯尔或宜高或宜下或宜晚或宜早视其嵗之有余不及无常地亦无常时土之利气之化也是为间谷谷之大者保精辟邪其类众多不纯一色故曰间大司徒辨十有二壤之种司稼周知其名与其所宜地而县其种于邑闾以示民及敛而入之仓仓人与舍人辨其物物有异种种有异色色有异名而别为书旅师之间粟即此然则耡粟者其地屋粟者其夫间粟者其种也
　　稍人掌丘乘韩诗维禹敶之毛诗敶作甸盖古敶乘甸通其音同后世失其音由是俗书陈乘甸判然分为二矣説者谓甸出车一乘故曰乘据司马法而曲为之説亦见管子乘马篇方六里【似八误为六】为一乘之地也一乘者四马也一马其甲七其蔽五一乘【俗本一误为四】其甲二十有八其蔽二十白徒三十人奉车两【一乘为两】器制也一甸四马谓之甸马亦曰乘马管子因以名篇似出于稍人之丘乘然县师之法同徒輂辇未闻乘马丘牛春秋鲁作丘甲实本于齐一丘一马七甲四丘为乘故一乘之甲二十有八司马穰苴变通其法一丘益以三牛故一乘之牛十有二头盛行于战国而稍人丘乘之法亡矣輂辇乡师治之县师作之稍人帅之巾车所谓良车散车不在等者若汉辎车后户之属【军中辎车车后开户】毁折则入赍于职币而更造焉逸周书所谓三轮四舆归御者以此大匡篇曰同甲十万犹同徒也众欲其齐心欲其一荀子曰百将一心三军同力诗云与子同仇言一心也问篇曰乡师车辎造脩之具其缮何若然则乡师治輂辇春秋亦如之而谓兵车出于丘甸不亦妄乎侈靡篇曰乘马甸之众齐法也非周制也古乘马未闻有鞍而齐唁昭公以鞍为几秦送重耳畴骑二千则鞍骑起于春秋矣山国軓篇曰被鞍之马千乘齐之战车之具无求于民则军中辎辇亦非民间之物可知也揆度篇曰百乘田万顷户万户开口十万人当分者万人轻车百乘马四百匹千乘田十万顷户十万户开口百万人当分者十万人轻车千乘马四千匹万乘田百万顷户百万户开口千万人当分者百万人轻车万乘马四万匹盖当分者为卒无过户一人谓之轻车者辎重不存焉此齐法合于周官者其略如此春秋宋昭公田于孟诸公之祖母襄夫人使帅甸攻而杀之帅甸者稍人正义谓公邑大夫失之稍人帅甸以听于司马帅役以听于司徒帅甸犹帅乘也作同徒帅乘和
　　遂人以土均平政故六遂有土均之职六乡为均人皆掌土地之政令而异其官者一兼均力役故曰均人一专均土地故曰土均其在春秋则谓之地均管子乘马篇所谓地均以实数者也地均之均地则有蔓山泛山涸泽流水林薮凡鎌纒斤斧网罟得入者皆得均之或百当一或十当一或九当一或五当一十仞至十五仞见水比之于山五尺至二尺见水比之于泽则有七尺之施以手实焉其至泉也则五施之土音中角四施之土音中商三施之土音中宫再施之土音中羽一施之土音中征五土中五音自六施至二十施凡十五土皆可得泉惟庚泥青商骈石灰壤四土不可得泉而县泉复吕泉英三土则在山上其地不干凿之二尺三尺五尺至于泉而九州之土则粟土沃土位土为三土羣土之长也蘟土壤土浮土为上土怸土纑土壏土剽土沙土塥土为中土犹土土殖土觳土凫土桀土为下土皆在三土之下而又分其等为三则楚蒍掩所书九度八鸠七辨六表五数四规三町二牧一井之土亦不外是矣土均之均地守均地事者其略如此而匠人之井土草人之化土稻人之稼土柞人之木土薙氏之草土山虞泽虞林衡川衡之山林林麓川泽之土卝人之金玉锡石之土塲人之塲圃之土土方氏之相宅任地之土形方氏之所正□离之土凡在大司徒土地之图者十有二土之名十有二壤之物皆以土均之法均之则皆与土均联事而分掌之者也若夫以五物九等制天下之地征以作民职以令地贡职在载师闾师农贡九谷圃贡草木工贡器物商贡货贿牧贡鸟兽嫔贡布帛衡虞各贡其物贡之之目虽在均之之法巳亡而齐国之贡也则以黄金为率无金则用绢无绢则用布季绢三十三制防布百两皆当黄金一镒田里之租一镒食百乘之一宿关市之货百镒为一箧十箧为一谷三岁脩封五岁脩界十岁更制此齐之地均均地贡则然而天官冡宰九贡秋官大行人六服之贡皆邦国也而都鄙不及焉然则仅存其目而巳其详不可得闻矣贡之言供也书曰庶邦维正之供邦国之贡也万民惟正之供都鄙之贡也言文王无滛逸游田之费故邦国都鄙之贡各得其正司书合九贡九赋而立九正之名葢取诸此正犹贞也禹贡厥赋贞和其政令调其媺恶适其轻重之平是为贞亦曰均均则庶土交正故曰九正书有九共篇九共者九贡也其书曰予辩下土使民平平平平者均之谓也汉建武中天下垦田多不以实或优饶豪右侵刻羸弱百姓怨嗟盖土均之职废而土地不得其平矣
　　草人九土曰骍刚曰赤缇曰坟壤曰渴泽曰咸泻曰勃壤曰埴垆曰疆防曰轻爂坟壤者隐起若坟地多蚡鼠名曰槖土虫易全处干而不斥湛而不泽土之最上者五沃也其种大苗细苗树宜五麻菜宜五臭勃壤者无块曰壤膏肥膴膴若泽若屯名曰息土不纯一色或黄或白土之次上者五壤也赪茎黄秀种无不宜一説壤者塲也防鼠之塲曰坻螾塲曰坦防鼠者蚡鼠谓之防者言起地若犂坻坥犹坟勃也咸泻者是为淳卤甚咸以苦地不生物状如炉火土之最下名曰五桀其种所宜白稻长狭有土化之法则恶者亦美矣土黏曰埴其色多赤甚臞而塉土之下者五埴也其种鴈膳黄实朱跗刚土曰垆不黏而疏既强且麄土之中者五纑也【垆与纑通】其种大细邯郸而粟大埴垆二土合为一盖中下错欤疆防者磥礰磊块防阚之区若糠以肥色黄而虚土之中者五壏也【防与壏通】其种大茘小茘青茎黄秀月令美土疆【其丈切】左传数疆潦説者谓疆防墝埆之地不堪种植岂其然乎轻爂者火飞为爂华然若芬色如蜃炭有类屑尘土之次中者五剽也【爂与剽通】其种大秬细秬黒茎青秀渴泽者二尺见水比之于泽水去土柔不离不坼捍然如米色黝以黑种宜芒种嘉蔬是殖盖五浮之土欤骍当作□赤刚土也释名曰土赤为鼠肝其色似之地员篇曰五之状如鼠肝土之下者其种青梁黑茎黑秀然则□刚赤缇一土分为二盖五之土欤土有强有弱有轻有湿皆非中和□刚赤缇疆防埴垆咸泻【虞翻曰刚卤非柔】强土也坟壤勃壤弱土也轻爂轻土也渴泽湿土也强者弱之弱者强之甚轻者牛羊践之甚湿者芟艾烧之使强弱相得轻重相衡燥湿相调则有草人物地之宜土化之灋焉取骨煑汁漉去其滓麋鹿貆狐牛羊犬豕溲而曝之汁干乃止欲稼耐旱渍以附子欲稼不虫和以蚕矢古法用蕡盖取之此煑水以雪名为雪泽冬埋地中谷之精液相宜粪种畆収百石我言不信闻之先啬【粪种皆以兽独疆防用蕡北山经曰单狐之山多机木注云机木似榆可烧以粪稻田出蜀盖亦蕡之类也缇赤黄色执金吾缇骑二百人缇赤色缯则□刚赤缇皆赤土信矣禹贡广斥史记广泻泻与斥古今文冉駹土地刚卤不生谷粟麻菽唯以麦为资然则咸泻宜麦欤】
