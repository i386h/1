<!-- { "loadSidebar": true } -->
　　春秋桓九年冬曹伯使其世子射姑来朝十年春曹伯终生卒盖世子冬朝而曹伯春卒故知曹伯有疾使其世子来朝春秋志之以为合于礼公羊谓讥父老子代而依违其说未知在曹在齐在齐者世子光代父出防在曹者世子射姑代父来朝谷梁谓曹使世子伉诸侯之礼则失在曹鲁以待人父之道待人之子则失在鲁独左氏以为曹太子来朝賔之以上卿礼也典命职凡诸侯之适子誓于天子摄其君则下其君之礼一等未誓则以皮帛继子男而周制大国之卿当小国之君曹世子未誓故待以上卿皮帛继子男之礼何休膏肓谓左氏以人子安处父位尤非衰世救失之宜于义为短康成箴云必如所言父有老耄罢病孰当理其政预王事也蘓寛亦云誓于天子下君一等未誓继子男皆降下其君非安居父位然则摄者摄行其事不居其位也吉凶皆然父有癈疾不胜丧则适孙承重为摄主不得以父在为辞吉礼可摄则凶礼独不可摄乎郑志赵商问谓父有废疾不立而立适孙父在而为其祖服非世子乃诸侯也故康成答以天子诸侯之丧皆斩衰无期宋孝宗崩光宗病不能执丧宁宗嗣服已大祥议者欲持两月监察御史胡纮议曰孙为祖服已过期矣议者欲更持两月是何礼也若谓嫡孙承重则太上圣躬康复自于宫中服三年丧而陛下又行之是防有二孤不可是时朱子独以为非而未有以折之及检防服得防所引郑志大喜以为有疑父在不当承重者时无明白证騐今得郑志方见父在而承国于祖之服乃始无疑向使无郑康成则此事终无断决而知学之不讲其害如此愚谓议者不行三年而持两月固非礼矣天子絶期而为其祖期吾不知是何代之礼也且古未有父在而子受国者故曰摄宁宗既受国矣居其位不行其礼可乎哉春秋晋景公有疾立太子州蒲以为君而防诸侯伐郑父在而子居父位经书晋侯以恶之故摄者不居其位也鲁隐公元年不书即位摄乎非乎曰非也吾闻贵妾摄妻【礼有摄女君】适子摄父未闻臣摄君周公非摄乎曰非也君薨百官总已以听冡宰武王崩周公位冡宰正百工何摄之有坐明堂朝诸侯是贼莽假之以盗汉也楚昭王出奔子西摄王保于脾以靖国人由于责之凛凛若秋霜焉吾故曰臣不摄君摄者摄行其事事之大者丧也祭也曲礼老而谓重丧祭子为主而父不与故七十处于内不居庐八十齐丧之事弗及也宁宗受重而不服重身登大寳而委重于亲失之甚矣父在为祖斩非丧有二孤欤曰丧有无后无无主孝宗崩光宗病不能执丧丧无主矣宁宗不为之主而谁主乎无二孤者无二主也胡纮不学焉知礼礼有宗子之父父在而称宗子则为祖斩何疑春秋僖公二十有八年践土之防卫侯出奔母弟叔武摄位受盟从公侯在防之例书曰卫子犹葵邱之防宋襄在防而书宋子也其载书曰晋重鲁申卫武与晋鲁同名俨然人君矣然则弟可摄兄欤曰否宋背殡为不子卫立君为不臣臣不摄君礼有摄主何也曰祭有主主有位王不与祭大宗摄位谓之摄主管子曰祭之时上贤者也故君臣掌君臣掌则上下均其亡兹适上贤者亡役贤者昌掌犹摄也言臣行君事惟祭则然其他不摄也苟非祭而亦摄焉名为上贤适足以亡而已礼贱不摄贵故士不摄大夫而况臣与君乎周厉王流彘周召二相行政号曰共和吕氏春秋乃谓厉王之难天子旷絶共伯和修其行好贤仁而海内皆来竹书纪年遂谓共伯和摄行天子事妄矣自古岂有摄天子哉子代父曰义也臣代君曰簒也管氏之论笃矣乎
　　司服王祀昊天上帝则服大裘而冕祀五帝亦如之司裘掌为大裘以共王祀天之服郑司农云大裘黒羔裘服以祀天示质郑志大裘之上又有元衣与裘同色隋志大裘冕无旒以羔正黒者为之取同色缯为领袖其裳以纁而无章饰唐罢而宋复之陆佃以为大裘与衮同冕古者裘上必有衣王服大裘以衮袭之冬至祀天中裘表衮夏至祀地服衮去裘以顺时序何洵直以为节服氏有衮冕有裘冕是各异冕无同冕兼服之理记曰大裘不裼故露质见素不为表襮何必假他衣以藩饰之佃又以为覆之曰袭露之曰裼大裘不裼非袭而何愚谓裘之裼也见美也见则美在外服之袭也充美也充则美在中裘质衮文中裘表衮是美在外也谓之袭可乎玉藻惟君有黼裘以誓省大裘非古也王肃増损郊特牲之文托为家语乃云天子大裘以黼之又自注曰大裘为黼文则合大裘与黼裘为一矣又云被裘象天既至泰坛王脱裘服衮以临燔柴其说不知何据脱裘服衮以衮袭裘两俱无据孰者为优熊氏云六冕皆有裘君用纯狐青大夫士杂以豹褏诸侯朝服缁衣羔裘不用狐青也狐青乃冕服之裘刘氏云凡六冕之裘皆黒羔裘也论语注缁衣羔裘祭于君之服【卿大夫以朝服助君祭】是祭服用羔裘矣然则五冕不言裘省文黼裘以誓省者听誓命省牲镬也【誓在祭前十日省在祭前一日之夕】黼如斧形刃白而身黒康成谓以羔与狐白杂为黼文盖大裘之次天子黼裘以听誓省牲大裘以祀天享帝焉玉藻君衣狐白管子曰狐白应隂阳之变六月而一见盖物之难得者故君衣狐白臣衣狐青士不衣狐白物以难得者为贵也犬羊之裘不裼非以其贱乎祀天尚诚贵质而服贱者之裘愚所未通以俟逹者荀子曰天子山冕又曰大路之素郊之麻冕一也山冕谓山龙郊乘素车服麻冕则大裘不被衮明矣【白虎通曰天子狐白诸侯狐黄大夫苍士羔裘别尊卑也魏秦静议曰麻冕者素冕麻不加采色汉祭天乘殷路谓之桑根车周乘玉路非素也荀子不见周官】司服五冕衮为龙鷩为雉毳为虎蜼希为粉米元无文裳刺黻郑说也唐杨烱述其说而为之议曰龙变无方象先王之徳享先王服之雉被五采表先公之贤享先公服之毳祀四望岳渎之神也虎蜼山林之兽所以象其物希祭社稷土谷之神也粉米由之而成所以象其功小祀百神不可徧拟惟取黼之相背异名而已郑义也希冕刺而不缋故曰希希当作黹假借作希盖黻冕也诗曰衮及黼笺云黼黻谓絺衣秦风谓之黻衣尒疋衮黻也注云衮有黻文故黻衣一名黻冕黻亦作绂顔师古曰画为亚衣亚古弗字于文亚为挢弗状似两已古之尊彞礼器皆作亚形晋以黻冕命士防说者以为蔽防失之孔安国谓衮龙黼黻天子诸侯服之粉米藻火大夫服之士藻火而已孔颖逹谓衣则尊者在上故首衮龙裳则尊者在下故先黼黻古有是说马融亦云盖衣在上为阳阳统于上故所尊在前裳在下为隂隂统于下故所重在后诗衮及黼书麻冕黼裳是裳先黼黻矣此说近是然以宗彞绘在尊则毳冕又何物先郑以毳为罽衣或非无据也宋礼局官宇文粹中议曰有虞氏服韨夏后氏山殷火周龙章韨者乃黼冕非蔽防之芾也愚谓黻者黒与青而芾色皆赤以浅深为尊卑天子纯朱诸侯黄朱大夫赤而已安得以芾为黻乎明堂位注云韨或作黻四朝之服其详未闻论语禹美黻冕虞也荀子天子山冕夏也有火龙黼黻殷也礼有日月龙章周也且黻与韨异物韨从韦以韦为之黻从黹紩衣也则黻非蔽防亦明矣今之蔽防古之蔽前尒疋蔽前谓之襜释名曰跪襜跪时襜然张也江淮之间或谓之袚袚即芾字见说文【古文从市篆文从叐】芾与韨一字两形韨与韠一物两名黻与韨异物同声诗之毳衣即礼之毳冕青如赤如□释名毳芮也画藻文于衣如水草之芮岂其然乎说文以毳为罽色如虋故谓之□虋禾之赤苖然则罽也者毳衣也或赤或青五色备秦去韨而佩绶故苍颉篇以韨为绶非古也古者革带以佩韨广雅云韨谓之韠而五经异义曰韨者大带之饰非韠也盖芾从巾象连带之形故玉藻曰绅韠晋语曰韠带异义之说误矣【说苑修文篇曰士服黻大夫黼诸侯火天子山龙诸儒异说存以备攷】
　　司服王为公卿锡衰为诸侯缌衰为大夫士疑衰首服弁绖案西汉帝师襃成君孔霸薨元帝素服临吊者再至东汉建武中凡大臣薨素服临之永平初太常桓荣病显宗临幸入街下车及卒变服临丧送东海恭王薨发哀而已制服无闻焉晋咸宁二年诏大臣薨三朝发哀一月不举乐一朝发哀三日不举乐亦未闻为之服也东晋贺循议曰杂记君于卿大夫之防比不食肉比卒哭不举乐古者君臣义重虽以至尊降而无服三月之内犹锡衰以居不接吉事愚谓君为臣服锡衰以居出亦如之素弁加绖同姓以麻异姓以葛汉旧仪丞相有疾皇帝亲问从西门入即薨移居第中车驾往吊帝师邓卒安帝服丝麻幸其第此君为臣服犹古之锡衰缌衰欤然太后兄太后服齐衰故子从母服非礼也春秋知悼子卒平公饮酒则君不服臣乆矣礼大夫卒阙一时之祭祭犹阙之何况饮酒既不饮酒焉可作乐礼小功至不絶乐则股肱之痛甚于小功旁尊皆报至尊不报故臣为君斩君为臣无服无服者无报服也孰谓君不服臣乎小记君吊必皮弁锡衰【未当事也当事乃弁绖】主人未丧服则君亦不锡衰主人服君乃服也礼君不抚仆妾而士之丧君若有赐则视敛敛卒君坐抚当心士虽微亦不以仆妾视之矣鲁隠公元年公子益师卒小敛公不与春秋非之故不书日君不服臣盖始于此【大记曰君于大夫世妇大敛焉为之赐则小敛焉熊氏曰卿则小敛焉为之赐则未袭而往孔防曰栁荘非卿卫君未袭而往急吊贤也然则公子益师鲁之卿欤】
　　礼服正幅为端朝祭之衣端正无杀康成谓士服则然大夫以上侈袂其服遂不复端乎非也袂属于服袂之侈何害于服之端且端不徒言服兼言冠其冠冕则曰端冕其冠委貌则曰委端亦曰端委【谷梁委端搢笏左弁冕端委周语端委以入】其冠章甫则曰端章甫其服端其冠元则曰冠端而袭玉藻天子元端朝日诸侯元端以祭皆元冕也章甫委貌皆元冠也元冕元冠同曰元端则元端所包者广矣服防以为端委者衣尚裦长其长委地故曰委杜预因之亦云端委礼衣而不言冠盖以齐桓委端晋文端委皆大国之侯疑非委貌故异其语晋语委竿章昭曰委委貌一说委冠卷秦人曰委则端委非委貌也然端委即元端委貌即元冠天子亦服之况诸侯乎康成云四命以上齐祭异冠孔防谓齐祭异冠自祭其庙若助祭于人则郑志答赵商所谓大夫冕士弁而祭于公齐时服之祭清服之则又齐祭同冠矣然士助祭爵弁其齐元端安在其为同也且所谓异冠者絺冕祭元冕齐元冕祭元冠齐爵弁祭亦元冠齐以爵弁非齐服故与元冕祭者同服元冠惟殊其组缨之色耳推而至于天子虽裘冕祭衮冕祭亦元冕齐故曰元冕齐戒鬼神隂阳也又曰齐之元也以隂幽思也鬼神隂幽故衣冠隂色所以交接鬼神表其如见所祭者之心祀大神祭大祗享大鬼皆然故齐则君臣同服司服职云其齐服有元端素端自天子逹于士一也素冠素衣为素端其制如元端而素毛传谓练冠郑笺谓既祥之冠愚谓练祥之齐冠说者谓练冠以布素乃白练则素非练冠失之矣周人弁而殷人冔而与神交之道也有敬心焉接神之道不可以纯凶变服而故亦变服而齐则练祥二祭齐服素端又何疑乎天子练祥之事大祝掌之元端则爵韠素端则素韠熊氏皇氏谓诸侯已下皆元端齐而以爵韦为韠同士礼天子亦如之练祥之齐服素端素韠或曰练无韠祥有韠【则素冠而加葛绖练则首绖除矣素衣而要葛绖练筮日筮尸皆在三日齐之前也少牢旬有一日筮日特牲前期三日筮尸】削幅为素服正幅为素端
