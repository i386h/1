<!-- { "loadSidebar": true } -->
　　圜丘之乐圜钟为宫黄钟为角太簇为征姑洗为羽方丘之乐函钟为宫太簇为角姑洗为征南吕为羽宗庙之乐黄钟为宫大吕为角太簇为征应钟为羽注以圜钟为夹钟函钟为林钟而十二律配十二辰夹钟生于房心之气天帝之明堂为天宫林钟生于未之气未坤之位而天社地神在东井舆鬼之外为地宫黄钟生于虚危之气虚危宗庙也为人宫又以律吕相生之次卑者不用尊者避之后生先用先生后用则上下损益相生之古法乱矣又谓祭尚柔商坚刚也故乐无商五味调谓之和五采备谓之绣五声和谓之乐五声无商犹五味无辛五采无白也无辛则五味不调未可谓之和无白则五采不备未可谓之绣无商则五声不和未可谓之乐也说者谓鬼神恶商如其说则天神地示皆恶商矣而天有四时地有五行是将使四时无秋五行无金而后可也有是理哉唐赵慎言谓三大祭无商商音金也周木徳金尅木故去之唐土王请加商调去角调又云声无定性音无常主刚柔之体实由其人人和则音和人怒则声怒以破商声坚刚之说是则然矣而木徳去商土徳去角岂其然也水徳去宫可乎宋绍兴中有司议以为天宫取律之相次圜钟隂声第五隂将极而阳生故取阳声之首黄钟为角阳声第二太簇为征阳声第三姑洗为羽天道有自然之秩序故取其相次者以为声地宫取律之相生函钟上生太簇为角太簇下生南吕为羽南吕上生姑洗为征【宫生征征生商商生羽羽生角此古法也宫生角角生羽羽生徴或未之前闻】地道资生而不穷故取其相生者以为声人宫取律之相合黄钟子为宫大吕丑为角子合丑也太簇寅为征应钟亥为羽寅合亥也人道以合而相亲故取其相合者以为声其说似近理然颠倒四音尤拂于经五声六律还相为宫三大祭之乐古还宫法也天宫黄钟为角者【夷则之宫黄钟为角】夷则之上宫声清为上以清角为宫故曰上宫周语武王伐殷二月癸亥夜陈未毕而雨以夷则之上宫毕之故长夷则之上宫名之曰羽羽生角【夷则之宫仲吕为羽仲吕生黄钟】故推本其所生而名之羽者雨也易林曰羽动角甘雨续草木茂年嵗熟盖取诸此太簇为征者【林钟为宫太簇为征姑洗为羽】林钟之下宫声浊为下以下征为宫故曰下宫周语所谓以太簇之下宫布令于商者也【太簇之宫南吕为征以下征为宫故曰太簇之下宫】姑洗为羽者林钟之羽是圜丘六变三宫四均圜钟宫夷则宫林钟宫是为三宫圜钟以其宫为均夷则以其角为均林钟以其征其羽为均是为四均方丘八变宗庙九变四宫四均函钟宫以其宫为均无射宫以其角为均【无射之宫太簇为角】南吕宫以其征为均【南吕之宫姑洗为徴】黄钟宫以其羽为均【黄钟之宫南吕为羽】黄钟宫以其宫为均大吕宫以其角为均【南吕之宫大吕为角】林钟宫以其征为均【林钟之宫太簇为征】太簇宫以其羽为均【太簇之宫应钟为羽】是为四宫四均宫君商臣以商为均君臣易位革命之象故商不为均非无商也商不为均也均一名调古者一宫四调沿及魏晋三调犹存曰正宫调曰清角调曰下征调而羽调亾矣函钟一名大林其声函胡浊而下周语所谓黄钟之下宫也六微防大论曰君位臣则顺臣位君则逆逆则其害速顺则其害微故宫可居商位而商不可居宫位旋宫独无商者以此鹖冠子曰东方者万物立止焉故调以征【角木调以征火】南方者万方华羽焉故调以羽【征火调以羽水】西方者万物成章焉故调以商北方者万物录藏焉故调以角【羽水调以角木】中央者太一之位百神仰制焉故调以宫调犹均也征居角位羽居征位角居羽位更迭为均谓之调惟宫商君臣之位不易其方古者商不为均信矣北方羽而调以角犹周语夷则角而名以羽也韦注失之董仲舒曰风者木气也其音角雨者水气也其音羽雨以润风以散角羽调则燥湿平
　　大司乐凡建国禁其淫声过声凶声慢声诗鼓钟曰幽王用乐不与徳比防诸侯于淮上鼓其淫乐以示诸侯贤者为之忧伤笺云为之忧伤者嘉乐不野合今乃淮水之上作先王之乐失礼尤甚王基云所谓淫乐者郑卫桑间濮上师延所作新声之属王肃云凡作乐而非其所则谓之淫淫过也幽王用乐不与徳比又于淮上所谓过也桑间濮上亾国之音非徒过而已孙毓云四章之义明皆正声钦钦人乐进之善同音四县克谐为雅为南大徳广及四夷以为籥舞和而不僭安得谓之淫愚谓乐则先王之乐也徳非先王之徳矣淑人君子其徳不回回邪也徳正则乐正虽邪者亦正徳邪则乐邪虽正者亦邪假令操新声于虞廷则羣后让庶尹谐自若也鼓雅音于亾国而欲挽政散民流其可得乎孟子谓今乐犹古者以此曰淫曰过曰凶曰慢皆邪也淫者其徳侈过者其徳僻凶者其徳防慢者其徳偷徳贞则声无淫徳中则声无过徳吉则声无凶徳恭则声无慢大司乐禁之于建国之初所以正其行而纠其徳也王肃谓作乐非其所则淫失之苟无回徳虽以咸池之乐张于洞庭之野可也若徳之回则凡祀大神飨大宾用之郊奏之庙闻者痛心见者蹙额矣是故淮水三洲鼓钟笙磬皆先王之乐也贤者独以为淫其谁曰不可
　　乐师诏来瞽臯舞说文云气皋白之进也从□【土刀切】从白礼祝曰皋登謌曰奏皋□【古奏字】皆从□周礼曰诏来鼓皋舞皋告之也先郑谓诏来瞽来勑也勑尔瞽率尔众工奏尔悲诵【读为容】肃肃雍雍毋怠毋凶古文勑作来勑有来音犹刻有亥音凶者凶声怠者慢声大司乐之所禁也肃肃则敬故声无怠雍雍则和故声无凶盖逸诗也又云瞽当为鼓皋当为告则皋读为告矣后郑谓皋之言号汉书服防注曰告音嗥呼之嗥则皋有号告二音左传齐人歌曰鲁人之皋数年不觉【古孝反】使我髙蹈言鲁俗舒缓皋者缓声而长引之也丧礼之复望反诸幽求诸鬼神之道故北靣缓声长引而招之曰皋某复者以此案诗九臯臯当作防防古泽字读若浩皋从□防从大韩诗云九防九折之泽俗作臯失之越絶书有马嗥者吴伐越道逢大风车败马失骑士堕死疋马啼皋事见吴史是皋与号古文通也【左传豺狼所嗥嗥与号通】小胥正乐县之位王宫县诸侯轩县郑司农曰宫县象宫室四靣有墙一名墙合周书大匡篇曰维周王宅程三年遭天之大荒乐不墙合大荒者大司乐所谓大札大凶大烖大忧不墙合者令弛县也县如墙合是为宫县轩县三靣其形曲春秋传谓之曲县康成谓去南靣以辟王何休曰天子周城诸侯轩城轩城者缺南靣以受过也春秋城不以制鲁堕三都堕谓减损之郦道元曰叔孙氏堕郈今其城无南靣盖阙之以象轩城矣说者遂谓南靣无城则不然说文□缺也古者城阙其南方谓之□其形曲古文曲作□象缺之形然则宫如口【说文口回也象回帀之形】轩如□也【古文曲作□】王肃曰轩县曲一靣吴姚信有昕天说昕读为轩言天北髙南下若车之轩诗云如轾如轩毛传从后视之如轾从前视之如轩通俗文云前重曰轾后重曰轩盖前重则后轾后重则前轩不平曰轩不周亦曰轩軥车曲舆谓车牀曲前阑与轩同义衣成则缺衽宫成则缺隅谦之义也轩城轩县盖所以示谦欤唐志轩县去南靣设于辰丑申之位天子宫县四靣将射改县大射仪不言改者国君与臣行礼不具轩县东西县在两阶之外两阶之间有二建鼓东近东阶西近西阶又无钟鼓不妨射故不改也天子辟廱诸侯泮宫辟廱者筑土雝水外圆如璧其水旋邱以节观者天子四靣诸侯三靣泮宫阙其北轩县阙其南小胥职大夫判县士特县曲礼大夫无故不彻县士无故不彻琴瑟熊氏案春秋说题辞乐无大夫士制郑氏箴膏肓从题辞之义小胥判县特县者大夫士治心及治人之乐也特牲少牢大夫士祭祀无乐而乡饮酒有工歌所谓治人之乐而大夫不彻县士不彻琴瑟所谓治心之乐不可斯须去者惟疾病乃彻而去之声音动人病者欲静也康成谓去琴瑟者不命之士以为命士特县非徒琴瑟而已然郑诗女曰鸡鸣士也而曰琴瑟在御此非侯伯一命之士欤贾谊曰大夫犆县士有琴瑟诸侯之大夫视天子之士故犆县魏绛有金石之乐僭矣左氏以为礼失之唐风山有枢刺晋昭公而曰子有钟鼓明诸侯乃得有钟鼓也乡饮酒记曰磬阶间缩霤则大夫特县惟磬而已程繁曰诸侯倦于听治息于钟鼓之乐士大夫倦于听治息于竽琴之乐农夫春耕夏耘秋敛冬藏息于聆缶之乐然则非诸侯无钟鼓信矣鲁诗传曰天子食日举乐诸侯不释县大夫士日琴瑟
　　大师教六诗曰风曰赋曰比曰兴曰雅曰颂赋之言铺也比之言类也兴之言廞也风之言发也【长言之若凡短言之若发】雅之言秀也颂之言容也分为六合为三曰风雅颂而赋比兴在其中矣天有三时三时不害王化之基春三月是为发陈天地俱生万物以荣故风者如春之发也发乎情性根乎隂阳男女歌咏各言其伤风之所以为不逐者取是以节之也夏三月是为蕃秀天地气交万物华茂故雅者如夏之秀也养长之道贤贤亲亲歌于朝庙上下欢欣小雅之所以为小雅者取是而文之也大雅之所以为大雅者取是而光之也秋三月是为容平天气以肃地气以明故颂者如秋之容也百谷登万寳成礼乐作鬼神歆肃肃雝雝毋怠毋凶颂之所以为至者取是而通之也舜歌南风夏小正正月有俊风俊者大也大风者南风也故风莫盛于南祈年龡豳雅祭蜡龡豳颂则风兼雅颂矣南其风之始豳其风之终乎物之容状至秋而平故以雅治人风成乎颂而乐兴焉武始而北出再成而灭商三成而南四成而南国是彊五成而分周公左召公右于是乐有二南及周东迁南风不竞天道在西北而秦有夏声继周之旧周之旧者南也故曰以雅以南则雅亦名南不独风矣雅之变也与风俱变也雅之亾也与风俱亾也一成而不可变者其惟颂乎古文雅作疋郑笺以疋为万舞文王世子胥鼓南胥读为雅【即古文疋字与胥通】古者舞诗歌之鼓之故曰胥鼓南言肄雅则鼓南风也春诵者诵此夏者此子之武城闻歌之声歌者亦歌此南夷之乐曰任古南任音同遂以南为夷乐非也正南曰荆州荆为楚南有江汉江汉楚之望说者谓南风者楚也亦非季札观乐而知周之兴师旷歌风而知周之废或曰天文周楚同野故同风【左传嵗弃其次以害鸟帑周楚恶之鸟帑者鹑尾也则周楚同野矣鹑首秦鹑火周鹑尾楚皆在南故秦有夏声夏犹南也皆言大也】
