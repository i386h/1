<!-- { "loadSidebar": true } -->
　　邦节有八守节二分其半于都国都鄙而掌节藏其半达节六掌节守之小行人达之达之邦国三曰山国曰土国曰泽国达之都鄙三曰门关曰货贿曰道路节与瑞不同瑞全而节半君命召则合之故当其常则二节以走一节以趋値其变则效节而出握节而死官守其节故曰守官一名符一名契隋樊子盖守东都卫元守关中别造玉麟符代铜虎以给之盖取则周官玉节所以重鎭守也齐陈乞遣阳生与之玉节而走之秦安国君刻玉符约立子楚为适嗣盖析玉而分其半为后当迎之合以为信唐则天时崔神庆上疏曰古者召太子皆用玉契今则惟有文符非慎重防萌之意然则玉契自古有之矣阳城君毁璜为符以守国司马牛致邑与珪而适齐皆玉节也角节未闻当考英荡有两説干宝谓英刻书簜竹箭刻而书其所使之事以助三节之信是英荡者传也凡达节皆有传传所以辅节节以金传以竹康成谓传若汉之移过所文书古名关移过所者韩非所谓关于州部也鲁昭公使公衍献龙辅于齐侯孔疏云铸金为龙节以玉为函盛之名为龙辅是英荡者玉也辅者函也玉采浮筠故曰英荡两説皆通前説为允然汉之符与传则又不同郡国颁符门闗用传传以缯帛与古用竹者殊小行人旌符管三节皆用竹汉之竹使符本此使者所持节则上加旄注旄首曰旌即古之旌节古者刻符摹印皆曰玺书吕氏春秋吴起谓商文曰置质为臣其主安重释玺辞官其主安轻淮南子亦云纽之玺以为佩是印为玺也战国策楚攻韩泠向求救于秦公孙昧曰其言收玺实犹有约注云玺军符收之者言欲止楚之攻韩是符为玺也然则玺节以管为之镌刻玺书或曰货贿或曰都鄙者谓都鄙之货贿玺管一节两名地秋二官互见货贿者商贾也商贾阜通货贿出入于市为玺节出入于闗为货节而辅以传焉孟甞君更封传变名姓以出关则传书名姓也门关古用棨汉外人入宫门长史为封棨传至晋犹然羊祐甞欲夜出军司执棨当门此其类欤一玉一角守节鎭焉三金三竹达节通焉邦国之守以玉而逹以金其地逺防矫诬也都鄙之守以角而达以竹其地近从简易也举邦国都鄙则乡遂在其中故布治布教布政布刑不曰郷遂而皆曰邦国都鄙守之达之职在掌节古之道路有节乃达楚不与齐通遂絶齐约齐既与秦合乃折楚符约犹符也是故勇士骂齐而借宋之符乐毅适燕而假魏之节田鸠之楚楚与之节以如秦葢非是则不达也周入于韩秦闻之而焚周之节不通其使汉使陆贾于南越剖符通使焉此皆达节也六国摈秦请焚天下之秦符而传焚符之约则当时列国徃来无节者有几则不达可知矣或曰节亦名瑞谓之法瑞管子曰君发其明府之法瑞以稽之立三阶之上南面而受要即此汉官仪曰秦以前皆以金玉银铜犀象为方寸玺各从所好奉玺书使者乘驰传骑驿骑也然则角节葢犀象欤王制金璋璋一作章王氏谓金为印章孔疏谓章定本从玉以金饰之圭璧之类周时称印曰玺未闻称章愚谓金章者金节也周曰玺秦汉曰章秦法凡官吏及民有问法令者主法令之吏各以所问者明告之为尺六寸之符明书年月日时及问者名以左劵予之谨藏其右劵封以法令之长印凡法令皆藏禁室封以禁印有擅发者及剟一字以上辠皆死此秦之符犹周之节主法令者犹汉之符节令藏于符节台者也符长尺六而节无闻徐璆曰昔苏武困于匈奴不坠七尺之节则汉之使节长七尺矣秦代周以为水德数以六为纪故符六寸然则尺六之符本于孝公而始皇更定其制也符节皆有副吾故曰瑞全而节半瑞之半者六器惟璋璜璋半珪璜半璧瑞以行礼故属春官节以征信故属地官【许叔重曰汉制以六寸之符分而相合是汉因秦制也应劭曰竹使符长五寸汉官仪曰节柄长八尺以旄牛尾为毦三重冯衍与田邑书所谓八尺之竹犛牛之尾是也或云七尺両存备攷】
　　大司徒有不易之地一易之地再易之地遂人有上地中地下地易谓休不耕是为莱六遂之莱即六郷之易而郷遂一夫百畆皆不易之地毎岁种百畮休百畮为一田一莱谓之一易每岁种百畮休二百畮为一田二莱谓之再易是为中地下地而六遂上地又加莱五十畮焉所谓上地食者参之一盖以其地三分之而休其一则天下无不易之田也康成谓一易者休一岁再易者休二岁何休谓上田一岁一垦中田二岁一垦下田三岁一垦则田有三易矣凡耕之大方力者欲柔柔者欲力【强土为力】息者欲劳劳者欲息棘者欲肥肥者欲棘急者欲缓缓者欲急湿者欲燥燥者欲湿易之之谓也何休谓肥饶不得独乐墝埆不得独苦三年一换主易居张晏谓周制三年一易以同美恶孟康亦谓古制三年爰土易居班固则谓下田三岁更耕之自爰其处此乃秦晋之爰田爰换也犹移换狱辞谓之爰书而以当周官之易田误矣人劳多癃土劳多瘠故必休之而土乃肥其所谓休者非弃之也春萌而斫其新夏夷而芟其陈秋绳而败其实冬耜而刬其根则有薙氏杀草之法以治其地农土沃土滔土并土中土肥土成土隐土申土土各异物物各异宜则有草人土化之法以物其地畜水止水荡水均水舍水泻水水归其泽泽草所生则有稻人芟之法以作其地如是而休一岁二岁然后复种则土加肥美其収数倍于嵗垦之田故曰易者不易也变易也孟子所谓深耕易耨易其田畴者以此一説易谓已耕之土而休之莱谓未耕之土而垦之六遂加莱者先王于授田之时寓垦荒之术也周之易田汉变为代田岁代处故曰代田疑即秦晋之爰田孟子所谓辟草莱任土地者盖代处而不休则地力尽矣故孟子恶之然其法则犹得易田之遗意焉低为甽高为陇一畮三甽三陇广深各尺苗叶方生隤陇附根及苖壮盛陇尽甽平能风与旱是为深耕后世耕浅有风灾旱则立稿矣甽一名区区犹丘也陇也泛胜之书分为三等上农区广深各六寸间相去七寸中农区广七寸间相去二尺下农区广九寸间相去三尺深皆六寸上农区多收亦多下农区少収亦少故曰上田弃畮下田弃甽言上田甽多下田甽少也畮欲广以平甽欲小以深上得阳而下得隂畮无不甽田无不易然惟六乡地狭故有不易之田则天下田之不易者亦寡矣【汜胜之奏曰昔汤有旱灾伊尹为区田教民粪种収至畮百石胜之试为之畮収四十石】
　　大丧及窆遂师抱磨案磨当作秝【郎击切】説文秝稀疏适也从二禾读若厯适者适均吕览辨土篇曰稼疏而不适谓分布不均故二禾相比稀疏乃适也然则执绋者千人分布于六綍如禾稼有行勿使疏勿使密衡行必得纵行必术正其行齐其力廵行挍録遂师之职执书数之名曰抱秝秝借为厯得其声失其义矣厯过也磨石声也厤治也皆以秝得声声同而义殊汉书议郎耿育疏曰太伯见厯知适逡循固让王充谓太王亶父以王季当立故易名为厯厯者适也太伯觉悟去而避之战国防周有五庶子皆爱之而无适立也然则适立谓之适厯与适均谓之适秝不同康成谓磨者适厯执綍者名或作厯或作厯虽古文假借音同者通然得子失母终非正义黄霸传马不适士马少士多谓之不适稀疏适者多少均也孟康曰闗西人谓补满为适千人引而六綍满岂非适秝乎韩昭厘侯出弋上车靷偏缓其右摄而适之髙诱注云适犹等也合观众説则适秝之义明矣广雅训秝为濶逺濶逺非适也失之【续汉书曰天子葬太仆驾四轮辀为宾车大练为屋幙中黄门虎贲各二十人执绋车着臼丝三纠绋长三十丈围七寸六行行五十人执绋有行适厯之义也案魏书蒋济传帝幸广陵战船数千皆滞不得行帝还尽畱船付济船本厯适数百里中济更凿地蹴船令聚广雅训秝为濶逺以此】
　　遂大夫之职凡为邑者以四达戒其功事马融广成颂曰司徒勒卒司马平行车攻马同教达戒通通者掌固之通守政达者遂大夫之四达也四达戒功以通守政达犹通也守在四通故曰四达衞宫中者授八次之职【四角四中】守境内者戒四达之功昼三廵夜三鼜则戒之事也在国曰守在民曰功教而戒之职在有司而掌固赞其不足焉一説四达谓饰器也【兵甲之属】财用也稍食也材器也【堑筑藩落】国之守政可通者四逺近相移有无相补劳逸相调缓急相救推而至于师田行役则有作帅之同徒稼穑耕耨则有岁时之合耦皆守政之所通而遂师遂大夫移用其民以救其时事者也此之谓四达左传亲其人民明其五贾逵云五五方之王肃云五山林泽川平地董遇云五四方及国中之姧谋愚谓五犹四达也夏官候人各掌其方之道地官遂人各属其地之功五方故曰五四竟故曰四达书云申画郊圻慎固封守以康四海此之谓也程典曰固其四援明其伍依其山川利其守务此非掌固之所谓通守政欤制地君曰官府之藏强兵强国城郭之险外应四极遂人之戒戒以此
　　里宰合耦于耡康成谓耡者里宰治处若今街弹之室于此合耦使相佐助因放而为名愚案周书曰五户为伍以首为长十夫为什以年为长合闾立教以威为长【古文君读为威闾胥里宰亦称君威犹君也】合旅同亲以敬为长饮食相约兴弹相庸耦耕而耘此里宰合耦之法也兴弹相庸者民功曰庸佐助曰相兴起而捡弹之以佐助其功也汉于街立室名曰街弹盖取之此后汉酸枣令刘熊碑曰以卒为更愍念烝民劳苦不均为作正弹造设门更则是正弹者所以平其繇役使劳逸得均焉水经注平氏县城内有南阳都乡正街弹劝碑街误为衞弹劝者既弹之又劝之也洪氏释载其文亦云县令愍繇役之苦而其颂有劝导有功及耕千耦梵梵黍稷之语则知弹劝不独平繇且合耦矣水经注鲁阳故城内又有南阳都县正街弹碑县正乡正即古之里正何休曰一里八十户八家共一巷中里为校室年耆有德者名曰父老辩防伉健者为里正田作之时父老里正旦开门坐塾上晏出后时者不得出莫不持樵者不得入盖弹劝之略如此祭有邮表畷者谓田畯于井畔造田舍而止其中邮犹街也盖街之邮亭督约百姓之处里之有街非起于汉自古有之庄子所谓渠公之街也注云渠公为街正南阳孔嵩为新野县阿里街卒正身厉行街中子弟皆服其训化然则街在里里宰掌之有正有卒汉官典职曰洛阳有二十四街街一亭古者二耜为耦而挽犂以耕管子丈夫二犂童五尺一犂是为以兴耡利甿以彊予任甿彊者童五尺兴耡者犂也説者谓挽犂起于赵过误矣过用耦犂二牛三人此非古今合耦之遗法欤抑又闻之诗曰攸介攸止烝我髦士笺云介舍也礼使民耡作耘耔闲暇则于庐舍及所止息之处以道艺相讲肄以进其为俊士之行然则合耦于耡非徒劝农功亦所以烝髦士也
