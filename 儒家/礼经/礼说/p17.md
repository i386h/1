<!-- { "loadSidebar": true } -->
　　祝融作市其象为离离明为日日有三时三时者朝时昃时夕时不曰中而曰昃者皇侃以为日将中而未中犹在东侧是中前为昃也贾公彦引书日中昃不遑暇食是中后为昃也家语日出听政至于中昃王肃云中日中昃昳中説文以日西为昃失之矣日东为朝日西为夕日昃为中春秋肆大省公羊曰肆者何跌也何休曰跌过度昳之言跌也过犹不及故中前中后皆曰昳中日至衡阳是为隅中至昆吾是为正中皆日昃时也昃市于中朝市于东夕市于西日中盛明当王之位故曰大市而主万民百族平旦食时为公为卿故曰朝市而主四方啇贾日昳晡时为台为仆故曰夕市而主贩夫贩妇庄子曰日方中方睨侧视为睨睨犹昃也方睨而中方中而睨其时有防日中不须臾故易曰日之离何可乆也説者谓日昃明将尽岂其然日中为市取诸噬嗑上明下动日昃之大市也行人之仪不朝不夕晏子云室夕管子云立朝夕古语皆以朝夕为东西矣月食必在朢月朢为盈日昃必在中日中为昃故易曰日中则昃月盈则食何休注公羊亦云昃日西是皆以昃为夕也可乎昃有中有下皆非日夕时古者辠人之丧以昬殣故葬以朝不以夕谓其近于昬春秋九月丁已葬定公雨不克葬戊午日下□【谷梁作稷】乃克葬何休云下□盖晡时晡时则夕也曷为不书夕而书□且晡时而葬是以辠人待其君也必不然矣书传注云平旦至食时为朝隅中至日昳为中晡时至黄昬为夕日出而葬日中而虞礼也鲁葬定公以下□葬小君顷熊【一作敬嬴】以日中下□去日中不逺两书以讥焉朝市于西方反天道也故君子非之汉宫阙防曰六市在西其三在东有东西而无中非古也洛阳三市取则周官金市西【一名商观】南市中马市东古者为市一日三合而河西姑臧市日四合扶风美阳俗以夜市则司市之法不行于天下矣
　　质人掌卖儥之质剂大市以质若牛马人民小市以剂若兵车用器及四时食物廵而攷之犯禁者举而罚之古之质剂后世之文劵也东晋及梁陈凡货卖奴婢马牛田宅有文劵者率钱一万输估四百入官卖者三百买者一百无文劵者随物所堪亦百文收四名为散估説者谓人竞商贩不为田业故使均输虽以此为辞实利在侵削犹汉笇缗钱而已质人所罚谓之罚布犯禁者罚之谓用器兵车不中度布帛精麄不中数幅广狭不中量则淳制不壹度量不同故举其货而罚之所以同度量而壹淳制也古者以质剂结信而止讼安得有税乎司市所征谓之廛市一名征廛廛人敛之入于泉府亦曰征布盖征其廛不征其货故孟子曰廛而不征后汉第五伦以京兆掾领长安市平铨衡正斗斛市无阿枉百姓悦服此古质人之职也度量为斗斛淳制为铨衡孟子谓之法故曰法而不廛谓廛人不征货质人不征廛荀子谓之室律治市者平之室律者质律也质人之律汉曰月平所以平市价【室质音相近杨注误】
　　儥人民者掌之质人获人民者告之朝士古无奴婢谓之臣妾亦曰人民费誓马牛其风臣妾逋逃勿敢越逐祗复之我商赉汝复之者在军则复于长在国则复于朝故曰委于朝告于士朝者断狱讼之外朝朝士受而听之商度其所获而畀之是谓商赉牛马货贿皆然故曰大者公之小者庶民私之谓三分其所获二入公而私其一也越逐者在国越乡者在军越伍军有常刑国系圜土易曰悔亡丧马勿逐自复言勿逐故悔亡逐则有悔矣诗曰爰居爰处爰丧其马于以求之于林之下谓国无政军无律故越逐者不加刑也质人卖儥人民用长劵谓之质王褒僮约石崇奴劵古之质欤质许赎鲁人有赎臣妾于诸侯者而逋逃之臣妾皆得归其主焉有主来识认騐其质而归之仍商度而赉告者凡失物在市三日在朝旬而无主识认乃没入官故易有亿丧贝跻于九陵之象勿逐七日得之占九陵象朝之阊阖九重言七日则旬之内也震长阳其数七勿逐与丧马同占而不言悔者阳动而隂静也【丧马睽初九丧贝震六二亿发声古以贝为货】古者路遗不拾人亡不追非诱非窃旬内自归太卜官有卜卖买臣妾马牛得之首仰足开不得首仰足肣【音琴谓兆足敛】然则易之繇书之誓周官之文参相合也乡有比闾族党州遂有隣里酂鄙县军有伍两卒旅师皆不得相逾越修闾氏掌国野庐氏掌野司虣掌市市不属逰国不驰骋野不相翔司险守五沟五涂而呵止行者掌固复昼三廵夜三鼜以号戒之先王寄军政于乡遂辅之以什司之以伍伍无非其人人无非其里里无非其家故奔亡者无所匿窃盗者无所容苟非迁徙虽有逋逃莫敢越逐不独军中为然矣董逋逃晋法也楚作仆区乃隐匿逃臣之法【説文匚藏也品众也品在匚中踦区藏匿也仆臣仆也仆区者藏匿逃臣】芋尹无宇之阍逃入王宫无宇执之有司弗与及谒诸王卒取以归归之礼也执之非礼也当复之朝【康成曰复之言报也】复之朝而有司弗与则失在有司也朝有复者宰夫掌诸臣之复御仆掌庶民之复晏子春秋所谓齐有北国骚造于君而求复者以此
　　太公为周立九府圜法颜师古以大府玉府内府外府泉府天府凡六府当之而又以职内职金职币三官充其数焉非也尒疋以八方之八材中原之五谷鱼盐为九府王应麟引之以当九府圜法失之逺矣所谓圜法者重不废轻小不妨大子母相权而有九品故曰九府圜法其名见周官者夫布里布辟布絘布总布质布罚布廛布儳布是为布货九品其九品在国曰邦布外府掌之在市曰征布泉府掌之载师有里布闾师有夫布皆邦布也出诸民入诸国故曰邦布百亩为夫五邻为里民间之布以夫里得名説者以为罚布误矣司市有辟布廛人有絘布总布质布罚布廛布肆长有儳布皆征布也敛诸市入诸官故曰征布辟布一名辞布辞之言赀也犹汉之赀钱或曰辟法也辟布犹法钱市中作布皆取法焉故曰辟布者于其地之叙叙犹监也作布之叙盖铸钱之监欤王莽布货十品一曰大布次曰次布盖法周官之絘布乃市中思次介次之布也总布未详质布者质剂卖儥之布罚布者质人所罚犯禁者之布廛布者门关征廛之布儳布者无肆立持之布集韵云儳蹔也音才鉴切徐邈读诗云抱布抱此管子云握路握此也郑司农曰布参印书广二寸长二尺以为币贸易物此立持之布欤管子谓隰朋于国有不知政于家有不知事举齐国之币握路家五十室而其人不知握犹持也古之儳布也肆长敛之廛人掌之而朋不与知焉一説儳布者总布之别也盘庚曰无总于货宝货宝曰布商贾阜货而行之立曰儳行曰路执曰总皆商贾之事也盘庚戒在位毋若商贾然职内主钱辨财而执总总者聚而束之以书楬之汉律曰布谓之总总曰升升曰登晏子春秋十緫之布十緫者十升也升登音同故或为登或为升皆名为总以此名布亦以此名泉故文子曰万物之总皆阅一孔总通作緵汉令徒隷衣七緵布緵一作稯八十缕为稯五稯为秭二秭为秅【西京杂记曰五丝为蹑倍蹑为升倍升为缄倍缄为纪倍纪为总倍总为璲璲者古之佩秦之绶以缕为丝十丝为升则异説也凡先合单纺为一系四系为一扶五扶为一首五首为一文文采淳为一圭首多者系细少者系麄汉制如此而缄纪无闻焉五扶为首则二十系也汉之首异乎古之升矣汉律曰绮丝数谓之絩布谓之总绶组谓之首诗传曰鬷数笺曰鬷总也疏云鬷谓麻缕毎数一升而用绳纪之故鬷为数总而集之故鬷为总】泉府凡民之贷者与其有司辨而授之以国服为之息国服者国軓也亦曰国准軓为法准为平古者珠玉为上币黄金为中币刀布为下币中嵗黄金一斤直食八石五谷粟米者民之司命也黄金刀布者国之通货也先王善制其通货以御其司命軓守其数准平其流于是谷与币相权而货通食足焉上无谷以币下无币以谷造公币而寄之民振其不瞻以币准谷直谷而贷之谷为上币为下敛其有余以谷准币直币而庚之谷为下币为上振时谷重而币轻以轻权重敛时谷轻而币重以重权轻如此则上不取息下不出息而上下交获其赢各有什倍之息所谓以国服为之息者盖如此有司者职币与仓人也职币掌振敛之式法者凶丰之法用仓人掌之此非国軓之存于有司者欤不瞻而莫之振也则谷愈重而民流有余而莫之敛也则谷愈轻而民病盖岁有凶穰物有轻重今岁粜贱狗彘食人食至来岁而道有饿民此皆不通国軓之法轻重之权者也较谓之服式谓之軓较出式上是为軓前故知管子国軓即泉府国服息者阳息反是为消藏繈千万贯朽于库积粟万亿红腐于仓谓之消粟米财物上下通流使相灌注无有滞畱谓之息流而不竭出而不穷此泉府之所以为泉欤辨而授之谓辨合【见荀子】即称责之傅别盖旅师以质剂颁敛泉府以辨合赊贷皆契劵也总名约司约掌之一説有司乡遂之吏也周书云赋洒其币乡正保贷洒谓散之贷者乡正保焉又云成年不偿信诚匡助助且不偿安得取息乎又云币租轻乃作母以行其子此国軓所以轻重相权也秋官朝士凡民同货财者令以国法行之同货者司市以泉府同货而敛賖国服行之以国法犹国軓平之以国准所以制四方货殖低昂使万物不得腾跃其权在司市而朝士虑贬国用故亦得与焉易损益二卦损六五益六二皆曰益之十朋之两贝为朋一直十朋宝而货贝变通趋时则上下交相益也俗儒不明损益焉识盈虚之数乎国軓也国服也皆谓之乘故稍人有丘乘之政管子有乘马之防【淮南子元玉百工大贝百朋注云二玉为工五贝为一朋山虞服耜注云服牝服疏云车平较也】
　　司关掌国货之节以聨门市其法管子行之于齐以为市者天地之材具也万人之所和而利也关者诸侯之陬隧也而外财之门户也万人之道行也征于关者勿征于市征于市者勿征于关此司关聨门市之法也市有廛市关有征廛皆货贿停储邸舍之税自外入者征于关关移之门门移之市所谓征于关者勿征于市也自内出者征于市市移之门门移之关所谓征于市者勿征于关也若自内而不由于市自外而不出于关然后举而罚之否则征其廛而不税其货也康成谓参相聨以检猾商失之矣左传废六关注谓关所以禁絶末游而废之为不仁家语置六关注谓置关以税行者为不仁两説皆非也国之有关乆矣不自文仲始何得言置设关以限内外司出入所以防非常又焉得废之农有租而商无税是将使民弃本而趋末乌在其为仁也且六关之废置与三军之作舍等耳一书一不书则又何説吾是以知废与置两説皆非也废者谓废司闗之法一作置置与废通古医用针针有补泻难经言补则取气泻则置气置者不取也古者不取谓之置不去亦谓之置春秋万入去籥公羊谓去其有声者废其无声者何休云废置也置者不去也齐人语不去为废则鲁旧有闗先王之法名存而实息矣鲁之有名无情皆若此文仲号为贤大夫不能振而兴之故孔子谓之不仁古以废为置又以废为发【诗一发五□发读为废】庄子发药列子废药一也岂独齐人语乎齐桓公三防诸侯令曰市赋百取二闗赋百取一此周官闗市之征也虚车勿索徒负勿入以来逺人以通宾客视其名视其色以察竒衺国乃不惑司闗之职唐天下闗二十六蕃客徃来阅其装重入一闗者余闗不讥犹有古司闗之遗意焉【庄子废一于堂废一于室释文曰废置也是先秦之文皆以废为置矣】

　　礼説卷四
<经部,礼类,周礼之属,礼说>
　　钦定四库全书
　　礼説卷五　　　　　翰林院侍讲惠士竒撰地官三
