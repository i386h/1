<!-- { "loadSidebar": true } -->
　　挈壶氏凡军事县壶以序聚凡丧县壶以代哭者皆以水火守之分以日夜【郑司农云县壶以为漏以序聚以次更聚击备守也谓击两木相敲行夜时也代亦更也礼未大敛代哭以水守壶者为沃漏也以火守壶者夜则视刻数也分以日夜者异画夜漏也漏之箭昼夜共百刻冬夏之间有长短焉大史立成法有四十八箭】及冬则以火爨鼎水而沸之而沃之【郑司农云冬水冻漏不下故以火炊水沸以沃之谓沃漏也　夏官】　鸡人凡国事为期则告之时【象鸡知时也告其有司主事者少牢曰宗人朝服北靣曰请祭期主人曰比于子宗人曰旦明行事告时者至此旦明而告之　春官】右壶漏　东方未明刺无节也朝廷兴居无节号令不时挈壶氏不能掌其职焉【挈壶氏掌漏刻者　诗齐风序】

　　礼书纲目卷五十三
<经部,礼类,通礼之属,礼书纲目>
　　钦定四库全书
　　礼书纲目卷五十四　　　　　婺源江永撰
　　夏小正　　　　通礼二
　　补【大戴礼补】
　　传曰何以谓之小正以小著名也
　　夏以十三月为正平旦为朔殷以十二月为正鸡鸣为朔周以十一月为正夜半为朔【尚书大传】　王者受命必改朔何明易姓示不相袭也明受之于天不受之于人所以变易民心革其耳目以助化也故丧服大传曰王始起改正朔易服色殊徽号异器械别衣服也是以舜禹虽继太平犹宜改以应天正朔有三何本天有三统谓三防之月也明王者当奉顺而成之故受命各统一正也礼三正记曰正朔三而改文质再而复也三微者何谓也阳气始于黄泉万物动微而未着也十一月之时阳气始养根株黄泉之下万物皆赤赤者盛阳之气也故周为天正色尚赤也十二月之时万物始芽而白白者隂气故殷为地正色尚白也十三月之时万物始逹孚甲而出皆黑人得加功故夏为人正色尚黒不以二月后为正者万物不齐莫适所统故必以三防之月也【白虎通】　有扈氏威侮五行怠弃三正【三正子丑寅之正也夏正建寅怠弃者不用正朔也今按此章则三正迭建其来久矣舜协时月正日亦所以一正朔也子丑之建唐虞之前当已有之　甘誓】　顔渊问为邦子曰行夏之时【夏时谓以斗柄初昏建寅之月为嵗首也天开于子地辟于丑人生于寅故斗柄建此三辰之月皆可以为嵗首而三代迭用之夏以寅为人正商以丑为地正周以子为天正也然时以作事则歳月自当以人为纪故孔子尝曰吾得夏时焉而説者以为谓夏小正之属盖取其时之正与其令之善而于此又以告顔子也　论语】　县子问子思曰顔回问为邦夫子曰行夏之时若时殷周异正为非乎【县子言夏以建寅为正夫子是之则啇周以子丑为正乃非乎】子思曰夏数得天尧舜之所同也【夏以寅为正得天数之全故尧舜亦然】殷周王征伐革命以应乎天因改正朔若云天时之改尔故不相因也【汤武革命所以应天故变其正朔盖言若受天命然】夫受禅于人者则袭其统【夏因人心之归以受舜禅故亦因其朔不改】受命于天者则革之所以神其事如天道之变然也三统之义夏得其正是以夫子云【孔丛子】　孔子曰我欲观夏道【欲行其礼观其所成】是故之杞【杞夏后氏之后也】而不足徴也【徴成也无贤君不足与成也】吾得夏时焉【得夏四时之书也其书存者有小正　礼运】
　　正月启蛰鴈北乡雉震呴鱼陟负冰农纬厥耒初歳祭耒始用畅时有俊风寒日涤冻涂田防出农率均田獭祭鱼鹰则为鸠农及雪泽初服于公田采芸鞠则见初昏参中斗柄县在下栁稊梅杏杝桃则华缇缟鸡桴粥传曰正月启蛰言始发蛰也鴈北乡先言鴈而后言乡者何也见鴈而后数其乡也乡者何也乡其居也鴈以北方为居何以谓之为居生且长焉尔九月遰鸿鴈先言遰而后言鸿鴈何也见遰而后数之则鸿鴈也何不谓南乡也曰非其居也故不谓南乡记鸿鴈之遰也如不记其乡何也曰鸿不必当小正之遰者也雉震呴震也者鸣也呴也者鼓其翼也正月必雷雷不必闻唯雉为必闻之何以谓之雷则雉震呴相识以雷鱼陟负氷陟升也负氷云者言解蛰也农纬厥耒纬束也束其耒云尔者用是见君之亦有耒也初嵗祭耒始用畅也畅也者终歳之用祭也其曰初云尔也者言是月之始用之也初者始也或曰祭韭也囿有见韭囿也者园之燕者也时有俊风俊者大也大风南风也何大于南风也曰合冰必于南风解冰必于南风生必于南风收必于南风故大之也寒日涤冻涂涤也者变也变而暖也冻涂者冻下而泽上多也田防出田防者嗛防也记时也农率均田率者循也均田者始除田也言农夫急除田也獭祭鱼【传本獭下有兽字】其必与之献【与疑作谓献传作兽】何也曰非其类也祭也者得多也善其祭而后食之十月豺祭兽谓之祭獭祭鱼谓之献【传作兽祭】何也豺祭其类獭祭非其类故谓之献【传作兽】大之也鹰则为鸠鹰也者其杀之时也鸠也者非其杀之时也善变而之仁也故具言之也曰则尽其辞也鸠为鹰变而之不仁也故不尽其辞也农及雪泽言雪泽之无高下也初服于公田古者有公田焉者古言先服公田而后服其田也采芸【旧注云似邪蒿可食】为庙采也鞠则见鞠也者何也星名也鞠则见者歳再见尔初昏参中盖记时也云斗柄县在下言斗柄者所以着参之中也柳稊稊也者发孚也梅杏杝桃则华杝桃山桃也缇缟缇也者莎随也缟也者其实也先言缇而后言缟者何也缇先见者也鸡桴粥粥也者相粥之时也或曰桴妪伏也粥养也
　　二月徃耰黍禅初俊羔助厥毋粥绥多女士丁亥万用入学祭鲔荣堇采蘩昆小虫抵蚳来降燕乃睇剥鱓有鸣仓庚荣芸时有见稊始收
　　传曰二月徃耰黍禅禅单也初俊羔助厥毋粥俊也者大也粥也者养也言大羔能食草木而不食其毋也羊羔非其子而后养之善养而继之也或曰夏【大戴作忧】有煑祭祭者用羔是时也不足喜乐喜【传本作善】羔之为生也而记之与牛羊【传云旧注作羔羊】腹时也绥多女士绥安也冠子娶妇之时也丁亥万用入学丁亥者吉日也万也者干戚舞也入学也者太学也谓今时大舍采也祭鲔祭不必记记鲔何也鲔之至有时美物也鲔者鱼之先至者也而其至有时谨记其时荣堇采蘩堇采也蘩由胡由胡由者蘩毋也蘩旁勃也皆豆实也故记之昆小虫抵蚳昆者众也由魂魂也者动也小虫动也其先言动而后言虫者何也万物至是动而后着抵犹推也蚳螘卵也为祭醢也取之则必推之推之不必取取必推而不言取来降燕乃睇燕乙也降者下也言来者何也莫能见其始出也故曰来降言乃睇何也睇者眄也眄者视可为室者也百鸟皆曰巢□穴取与之室何也掺泥而就家入人内也剥鱓以为鼓也有鸣仓庚仓庚者商庚也商庚者长股也荣芸时有见稊始收有见稊而后始收是小正序也小正之序时也皆若是也稊者所为豆实
　　三月参则伏摄桑委杨防羊则鸣颁冰采识妾子始蚕执养宫事祈麦实越有小旱田防化为鴽拂桐芭鸣鸠
　　传曰三月参则伏伏者非亡之辞也星无时而不见我有不见之时故曰伏云摄桑摄而记之急桑也委【一作萎】杨杨则花而后记之防羊羊有相还之时其类防防然记变尔或曰防羝也则鸣天蝼也颁冰颁冰者分冰以授大夫也采识识草也妾子始蚕先妾而后子何也曰事有渐也言自卑事者始也【传本云当云事自卑者始或无也字】执养宫事执操也养长也祈麦实麦实者五谷之先见者故急祈而记之也越有小旱越于也记是时恒有小旱田防化为鴽鴽鹌也变而之善故尽其辞也鴽为防变而之不善故不尽其辞也拂桐芭拂也者拂也桐芭之时也或曰言桐芭始生貌拂拂然也鸣鸠言始相命也先鸣而后鸠何也鸠者鸣而后知其鸠也
　　四月昴则见初昏南门正鸣札囿有见杏鸣蜮王萯莠取荼莠幽越有大旱执陟攻驹
　　传曰四月昴则见初昬南门正南门者星也歳再见壹正盖大正所取法也鸣札札者寜县也鸣而后知之故先鸣而后札囿有见杏囿者山之燕者也鸣蜮蜮也者或曰屈造之属也王萯莠取荼荼也者以为君荐蒋也莠幽越有大旱记时尔执陟攻驹执也者始执驹也始执驹也者离之去母也执而升之君也攻驹也者教之服车数舍之也
　　五月参则见浮游有殷鴂则鸣时有养日乃良蜩鸣匽之兴五日翕望乃伏启灌蓝蓼鸠为鹰唐蜩鸣初昏大火中煑梅蓄兰菽糜颁马
　　传曰五月参则见参也者伐星也故尽其辞也浮游有殷殷众也浮游者渠略也朝生而暮死称有何也有见也鴂则鸣鴂者百鹩也鸣者相命也其不辜之时也是善之故尽其辞也时有养日养长也一则在本一则在末故其记曰时养日云也乃【传本上有衣字】乃【传云一本有衣字】者急【传云一作衣】之辞也【传云一本有衣也者始创衣也】也者始食也良蜩鸣良蜩也者五采具匽之兴五日翕望乃伏其不言生而称兴何也不知其生之时故曰兴以其兴也故言之兴五日翕也望也者月之望也而伏云者不知其死也故谓之伏五日也者十五日也翕也者合也伏也者入而不见也啓灌蓝蓼启者别也陶而疏之也灌者聚生者也记时也鸠为鹰唐蜩鸣唐蜩鸣者匽也初昏大火中大火者心也心中种黍菽穈时也煑梅为豆实也蓄兰为沐浴也菽糜以在经中矣又言之时何也是食短关而记之颁马分夫妇【一作大夫乡】之驹也将间诸则或取离驹纳之则法也
　　六月初昏斗柄正在上煑桃鹰始挚
　　传曰六月初昏斗柄正在上五月大火中六月斗柄正在上用此见斗柄之不在当心也盖当依依尾也煑桃桃也者杝桃也杝桃也者山桃也煑以为豆实也【传本杝作柂注云按尔雅柂椵郭璞云白椵也树似白杨而古今字书有杝而无柂亦无有训山桃者尔雅榹桃山桃音斯唐韵亦云此书柂桃者山桃也当作榹盖传冩之误】鹰始挚始挚而言之何也讳煞之辞也【传本有言字】挚云
　　七月莠雚苇梩子肇肆湟潦生苹爽死苹莠汉案户寒蝉鸣初昏织女正东乡时有霖雨灌荼斗柄县在下则旦
　　传曰七月莠雚苇未莠则不为雚苇莠然后为雚苇故先言莠梩子肇肆肇始也肆遂也言其始遂也其或曰肆杀也湟潦生苹湟下处也有湟然后有潦有潦而后有苹草也爽死爽也者犹疏也苹莠苹也者有马帚也汉案户汉也者河也【大戴无此三字】案户也者直户也言正南北也寒蝉鸣蝉也者蝭也初昏织女正东乡时有霖雨灌荼灌聚也荼灌苇之莠【传本有也字】为蒋楮之也雚未秀为菼苇未秀为芦【传本秀皆作莠】斗柄县在下则旦
　　八月剥校剥零丹鸟羞白鸟辰则伏鹿人从鴽为防参中则旦
　　传曰八月剥剥也者畜之时也校也者黑也校也者若緑色然妇人未嫁者衣之剥剥也者取也零零也者降也零而后取之故不言剥也丹鸟羞白鸟丹鸟者谓丹良也白鸟者谓蚊蚋也其谓之鸟也重其养者也有翼者为鸟羞也者进也不尽食也辰则伏辰也者谓星也伏也者入而不见也鹿人从鹿人从者从羣也鹿之养也离羣而善而【传本无此而字】之离而生非所知时也故记从不记离君子之居幽也不言或曰人从【大戴无此从字】人从也者大者于外小者于内率之也鴽为防参中则旦
　　九月内火遰鸿鴈主夫出火陟鸟蛰熊罢貃貉鼬鼪则穴荣鞠树麦王始裘辰系于日雀入于海为蛤
