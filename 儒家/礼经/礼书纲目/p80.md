<!-- { "loadSidebar": true } -->
　　祝迎尸一人衰绖奉篚哭从尸【尸主也孝子之祭不见亲之形象心无所繋立尸而主意焉一人主人兄弟檀弓曰既封主人赠而祝宿虞尸】尸入门丈夫踊妇人踊【踊不同文者有先后也尸入主人不降者丧事主哀不主敬】淳尸盥宗人授巾【淳沃也沃尸盥者賔执事者也】尸及阶祝延尸【延进也告之以升】尸升宗人诏踊如初【言诏踊如初则凡踊宗人诏之】尸入户踊如初哭止【哭止尊尸】妇人入于房【辟执事者】主人及祝拜妥尸尸拜遂坐【妥安坐也】
　　右迎尸　记尸服卒者之上服【上服者如特牲士端也不以爵弁服为上者祭于君之服非所以自配鬼神士之妻则宵衣耳】男男尸女女尸必使异姓不使贱者【异姓妇也贱者谓庶孙之妾也尸配尊者必使适也】尸入祝从尸【祝在主人前也嫌如初时主人倚杖入祝从之初时主人之心尚若亲存冝自亲之今既接神视当诏侑尸也】尸坐不説屦【侍神不敢燕惰也今文説为税】淳尸盥执槃西面执匜东面执巾在其北东面宗人授巾南面【槃以盛弃水为浅汚人也执巾不授巾早也　本经记】　祭成丧者必有尸尸必以孙孙防则使人抱之无孙则取于同姓可也【人以有子孙为成人子不殇父义由此也　曽子问】
　　从者错篚于尸左席上立于其北【北席北也】尸取奠左执之取菹擩于醢祭于豆间祝命佐食堕祭【下祭曰堕堕之犹言堕下也周礼曰既祭则藏其堕谓此也今文堕为绥特牲少牢或为羞失古正矣齐鲁之间谓祭为堕】佐食取黍稷肺祭授尸尸祭之祭奠祝祝主人拜如初尸甞醴奠之【如初亦祝祝卒乃再拜稽首】佐食举肺脊授尸尸受振祭哜之左手执之【右手将有事也尸食之时亦奠肺脊于豆】祝命佐食迩敦佐食举黍错于席上【迩近也】尸祭铏甞铏【右手也少牢曰以柶祭羊铏遂以祭豕铏甞羊铏】泰羮湇自门入设于铏南胾四豆设于左【博异味也湇肉汁也胾切肉也】尸饭播余于篚【不反余也古者饭用手吉时播余于会古文播为半】三饭佐食举干尸受振祭哜之实于篚【饭间防肉安食气】又三饭举胳祭如初佐食举鱼腊实于篚【尸不受鱼腊以防不备味】又三饭举肩祭如初【后举肩者贵要成也】举鱼腊俎俎释三个【释犹遗也遗之者君子不尽人之欢不竭人之忠个犹枚也今俗或名枚曰个音相近此腊亦七体如其牲也】尸卒食佐食受肺脊实于篚反黍如初设【九饭而已士礼也篚犹吉祭之有肵俎】
　　右尸食　记飨辞曰哀子某圭为而哀荐之飨【飨辞劝强尸之辞也圭洁也诗曰吉圭为饎凡吉祭飨尸曰孝子　本经记】
　　主人洗废爵酌酒酳尸尸拜受爵主人北面答拜尸祭酒尝之【爵无足曰废爵酳安食也主人北面以酳酢变吉也凡异者皆变吉古文酳作酌】宾长以肝从实于俎缩右塩【缩从也从实肝炙于俎也防祭进柢右塩于俎近北便尸取之也缩执俎言右塩则肝盐并也】尸左执爵右取肝擩塩振祭哜之加于俎賔降反俎于西垫复位【取肝右手也加于俎从其牲体也以防不志于味】尸卒爵祝受不相爵主人拜尸答拜【不相爵丧祭于礼畧相爵者特牲曰送爵皇尸卒爵】
　　右主人酳尸
　　祝酌授尸尸以醋主人主人拜受爵尸答拜【醋报】主人坐祭卒爵拜尸答拜
　　右尸醋主人
　　筵祝南面【祝接神尊也筵用萑席】主人献祝祝拜坐受爵主人答拜【献祝因反西南位】荐菹醢设俎祝左执爵祭荐奠爵兴取肺坐祭哜之兴加于俎祭酒甞之肝从祝取肝擩塩振祭哜之加于俎卒爵拜主人答拜祝坐授主人【今文无擩塩】
　　右主人献祝
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位【篚在庭不复入事已也亦因取杖乃东面立】
　　右主人献佐食
　　主妇洗足爵于房中酌亚献尸如主人仪【爵有足轻者饰也昏礼曰内洗在北堂直室东隅】自反两笾枣栗设于防南枣在西【尚枣枣美】尸祭笾祭酒如初賔以燔从如初尸祭燔卒爵如初
　　右主妇亚献
　　酌献祝笾燔从献佐食皆如初以虚爵入于房【初主人仪】
　　右主妇献祝佐食
　　賔长洗繶爵三献燔从如初仪【繶爵口足之间有篆又弥饰】妇人复位【复堂上西面位事已尸将出当哭踊】
　　右賔长三献
　　祝出户西面告利成主人哭【西面告告主人也利犹飬也成毕也言飬礼毕也不言飬礼毕于尸间嫌】皆哭【丈夫妇人于主人哭斯哭矣】
　　右祝告利成
　　祝入尸谡【祝入而无事尸则知起矣不告尸者无遣尊者之道也古文谡或为休】从者奉篚哭如初【初哭从尸】祝前尸出户踊如初降堂踊如初出门亦如之【前道也如初者出如入降如升三者之节悲哀同】
　　右尸出　记尸谡祝前乡尸【前道也祝道尸必先乡之为之节】还出户又乡户还过主人又乡尸还降阶又乡尸【过主人则西阶上不言及阶明主人见尸有踧踖之敬】降阶还及门如出户【及至也言还至门明其间无节也降阶如升时将出门如出户时皆还向尸也毎将还必有辟退之容凡前尸之礼仪在此　本经记】
　　祝反入彻设于西北隅如其设也几在南厞用席【改设馔者不知鬼神之节改设之庶防歆飨所以为厌饫也几在南变吉文明东面不南面渐也厞隠也于厞隠之处从其幽暗】祝荐席彻入于房祝自执其俎出【彻荐席者执事者祝荐席则自房来】賛阖牖户【鬼神尚居幽闇或者逺人乎賛佐食者】
　　右阳厌　记尸出祝反入门左北面复位然后宗人诏降【谓祝复位宗人乃诏主人降以其无事故也　本经记】
　　主人降賔出【宗人诏主人降賔则出庙门】主人出门哭止皆复位【门外未入位】宗人告事毕賔出主人送拜稽颡【送拜者明于大门外也賔执事毕者皆去即彻室中之馔者兄弟也】
　　右事毕【案经言立尸之礼记有无尸之文经载其常记述其变今附见于下】　记无尸则礼及荐馔皆如初【无尸谓无孙列可使者也殇亦是也礼谓衣服即位升降】既飨祭于苴祝祝卒【记异者之节】不绥祭无泰羮湆胾从献【不绥言献记终始也事尸之礼始于绥祭终于从献绥当为堕】主人哭出复位【于祝祝卒】祝阖牖户降复位于门西【门西北面位也】男女拾踊三【拾更也三更踊】如食间【隠之如尸一食九饭之顷也】祝升止哭声三啓户【声者噫歆也将启户惊觉神也今文启为开】主人入【亲之】祝从啓牖乡如初【牖先阖后啓扇在内也乡牖一名也如初者主人入祝从在左】主人哭出复位【堂上位也】卒彻祝佐食降复位【祝复门西北面位佐食复西方位不复设西北隅者重闭牖户防也】宗人诏降如初【初賛阖牖户宗人诏主人降之　本经记】重既虞而埋之【就所倚处埋之　杂记】

　　礼书纲目卷二十五
　　钦定四库全书
　　礼书纲目卷二十六　　　　　婺源江永撰
　　丧大记上　　　　凶礼九
　　补
　　大宗伯以凶礼哀邦国之忧以丧礼哀死亡【哀谓亲者服焉防者含禭】朝觐防同则为上相大丧亦如之【相诏王礼也大丧王后及世子也】小宗伯掌五礼之禁令与其用等　肆师凡卿大夫
　　之丧相其礼　职丧掌诸侯之丧及卿大夫士凡有爵者之丧以国之丧礼涖其禁令序其事【国之丧礼丧服士丧既夕士虞今存者其余则亡事谓小敛大敛葬也　并春官】　自天子达于庻人丧从死者祭从生者【从死者谓衣衾棺椁从生者谓奠祭之牲器　王制】
　　右总要
　　疾病外内皆埽【为賔客将来问病也疾困曰病】君大夫彻县士去琴瑟【声音动人病者欲静也凡乐器天子宫县诸侯轩县大夫判县士特县去琴瑟者不命之士】寝东首于北牖下【为君来视之时也病者恒居北牖下或为北墉下】废牀彻防衣加新衣体一人【废去也人始生在地去牀庶其生气反彻防衣则所加者新朝服矣互言之也加朝服者明其终于正也体手足也四人持之为其不能自屈伸也】男女改服【为宾客来问病亦朝服也庻人深衣】属纩以俟絶气【纩今之新緜易动摇置口鼻之上以为候】男子不死于妇人之手妇人不死于男子之手【君子重终为其相防　丧大记】　扶君卜人师扶右射人师扶左【谓君疾时也卜当为仆声之误也仆人射人皆平时赞正君服位者】君薨以是举【不忍变也周礼射人大丧与仆人迁尸　檀弓】　君于大夫疾三问之士疾一问之【详见殡后受吊章】　卿大夫疾君问之无算士一问之【杂记】　君夫人卒于路寝大夫世妇卒于适寝内子未命则死于下室迁尸于寝士之妻皆死于寝【言死者必皆于正处也寝室通耳其尊者所不燕焉君谓之路寝大夫谓之适寝士或谓之适室此变命妇言世妇者明尊卑同也世妇以君下寝之上为适寝内子卿之妻也下室其燕处也　丧大记】　始卒主人啼兄弟哭妇人哭踊【悲哀有浅深也若婴儿中路失母能勿啼乎　同上】凡哭尸于室者主人二手承衾而哭【承衾哭者哀慕若欲攀援　同】
　　【上】
