<!-- { "loadSidebar": true } -->
　　鸾车有虞氏之路也钩车夏后氏之路也大路殷路也乘路周路也【鸾有鸾和也钩有曲舆者也大路木路也乘路玊路也汉祭天乘殷之辂也今谓之桑根车也春秋传曰大路素鸾或为栾也】夏后氏骆马黑鬛殷人白马黑首周人黄马蕃鬛【顺正色也白马黑鬛曰骆殷黑首为纯白凶也　明堂位】　颜渊问为邦子曰乘殷之辂【辂者大车之名商辂木辂也周人饰以金玊则过侈而易败不若商辂朴素浑坚而等威已辨为质而得其中也　论语】　周人尚舆【武王诛纣疾上下失其服饰而尊舆】故一器而工聚焉者车为多【周所上也】凡察车之道必自载于地者始也是故察车自轮始【先视轮也自从也】凡察车之道欲其朴属而微至不朴属无以为完久也不微至无以为戚速也【朴属犹附着坚固貌也齐人有名疾为戚者春秋传曰葢已操之为已蹙矣速疾也书或为数郑司农云朴读如子南仆之仆微之谓轮至地者少言其圜甚着地者微耳着地者微则易转故不微至无以为戚数】轮已崇则人不能登也轮已庳则于马终古登陁也【已大也甚也崇高也齐人之言终古犹言常也陁阪也轮庳则难引】故兵车之轮六尺有六寸田车之轮六尺有三寸乘车之轮六尺有六寸【此以马大小为节也兵车革路也田车木路也乘车玊路金路象路也兵车乘车驾国马田车驾田马】六尺有六寸之轮轵崇三尺有三寸也加轸与轐焉四尺也人长八尺登下以为节【此车之高者也轸舆也郑司农云轵軎也轐读为旃仆之仆谓伏兔也谓轵毂末也此轸与仆并七寸田车又宜减焉乘车之轨广取数于此轨广八尺旁出舆亦七寸也　考工记】　轮人为轮斩三材必以其时【三材所以为毂幅牙也斩之以时材在阳则仲冬斩之在隂则仲夏斩之今世毂用杂榆辐以檀牙以橿也】三材既具巧者和之【调其凿内而合之】毂也者以为利转也辐也者以为直指也牙也者以为固抱也【利转者毂以无有为用也郑司农云牙读如跛者讶跛者之讶谓轮輮也世间或谓之罔书或作輮】轮敝三材不失职谓之完【敝尽而毂辐牙不动】望而眂其轮欲其幎尔而下迆也进而眂之欲其微至也无所取之取诸圜也【轮谓牙也幎均致貌也进犹行也微至至地者少也非有他也圜使之然也郑司农云微至书或作危至故书圜或作员当为圜】望其辐欲其揱尔而纤也进而眂之欲其肉称也无所取之取诸易直也【揱纤杀小貌也肉称杀好也郑司农云揱读为纷容揱参之揱谓如桑螵蛸之蛸】望其毂欲其眼也进而眂之欲其帱之亷也无所取之取诸急也【眼出大貌也帱幔毂之革也革急则里木亷隅见郑司农云眼读如限切之限】眂其绠欲其蚤之正也【蚤当为爪谓幅入牙中者也郑司农云绠读为闗东言饼之饼谓轮箄也谓轮虽箄爪牙必正也】察其菑蚤不齵则轮虽敝不匡【菑谓辐入毂中者也菑与爪不相佹乃后轮敝尽不匡刺也郑司农云菑读如杂厠之厠谓建幅也泰山平原所树立物为菑声如胾博立枭棊亦为菑匡枉也】凡斩毂之道必矩其阴阳【矩谓刻识之也故书矩为距郑司农云当作矩谓规矩也】阳也者稹理而坚阴也者疏理而柔是故以火养其阴而齐诸其阳则毂虽敝不藃【稹致也火养其阴炙坚之也郑司农云稹读为奠祭之奠藃当作耗谓藃藃暴阴柔后必桡减帱革暴起】毂小而长则柞大而短则挚【郑司农云柞读为迫唶之唶谓幅间柞狭也挚读为谓幅危挚也谓小而长则菑中弱大而短则毂末不坚】是故六分其轮崇以其一为之牙围【六尺六寸之轮牙围尺一寸】参分其牙围而漆其二【不漆其践地者也漆者七寸三分寸之一不漆者三寸三分寸之二令牙厚一寸三分寸之二则内外面不漆者各一寸也】椁其漆内而中诎之以为之毂长以其长为之围【六尺六寸之轮漆内六尺四寸是为毂长三尺二寸围径一尺三分寸之二也郑司农云椁者度两漆之内相距之尺寸也】以其围之阞捎其薮【捎除也阞三分之一也郑司农云捎读为桑螵蛸之蛸薮读为蜂薮之薮谓毂空壶中也谓此薮径三寸九分寸之五壶中当辐菑者也蜂薮者犹言趋也薮者众辐之所趋也】五分其毂之长去一以为贤去三以为轵【郑司农云贤大穿也轵小穿也谓此大穿径八寸十五分寸之八小穿径四寸十五分寸之四大穿甚大似误矣大穿实五分毂长去二也去二则得六寸五分寸之二凡大小穿皆谓金也今大小穿金厚一寸则大穿穿内径四寸五分寸之二小穿穿内径二寸十五分寸之四如是乃与薮相称也】容毂必直陈篆必正施胶必厚施筋必数帱必负干【郑司农去读容上属曰轵容谓容者治毂为之形容也篆毂约也帱负干者革毂相应无赢不足】既摩革色青白谓之毂之善【谓丸漆之色而以石摩平之革色青白善之徴也】参分其毂长二在外一在内以置其辐【毂长三尺二寸者令幅广三寸半则辐内九寸半辐外一尺九寸】凡辐量其凿深以为辐广【广深相应则固足相任也】辐广而凿浅则是以大扤虽有良工莫之能固【扤摇动貌】凿深而辐小则是固有余而强不足也【言幅弱不胜毂之所任也】故竑其辐广以为之弱则虽有重任毂不折【言力相称也弱菑也今人谓蒲本在水中者为弱是其类也郑司农云竑读如纮綎之纮谓度之】参分其辐之长而杀其一则虽有深泥亦弗之溓也【杀衰小之也郑司农云溓读为黏谓泥不黏着辐也】参分其股围去一以为骹围【谓杀辐之数也郑司农云股谓近毂者也骹谓近牙者也方言股以喻其丰故言骹以喻其细人胫近足者细于股谓之骹羊胫细者亦为骹】揉辐必齐平沈必均【揉谓以火槁之众辐之直齐如一也平沈平渐也郑司农云平沈谓浮之水上无轻重】直以指牙牙得则无而固【得谓倨句凿内相应也郑司农云榝也蜀人言榝曰谓读如涅从木热省声】不得则有必足见也【必足见言大也然则虽得犹有但小耳】六尺有六寸之轮绠参分寸之二谓之轮之固【轮箄则车行不掉也参分寸之二者出于辐股凿之数也】凡为轮行泽者欲杼行山者欲侔【杼谓削薄其践地者侔上下等】杼以行泽则是刀以割涂也是故涂不附【附着也】侔以行山则是搏以行石也是故轮虽敝不甐于凿【搏圜厚也郑司农云不甐于凿谓不动于凿中也谓甐亦敝也以输之厚石虽齧之不能敝其凿旁使之动】凡揉牙外不防而内不挫旁不肿谓之用火之善【亷絶也挫折也肿瘣也】是故规之以眂其圜也【轮中规则圜矣】萭之以眂其匡也【等为萭蒌以运输上轮中萭蒌则不匡刺也故书萭作禹郑司农云读为萭书或作矩】县之以眂其辐之直也【轮辐三十上下相直从旁以绳县之中绳则凿正辐直矣】水之以眂其平沈之均也【平渐其轮而无轻重则斲材均矣】量其薮以黍以眂其同也【黍滑而齐以量两壶无赢不足则同】权之以眂其轻重之侔也【侔等也称两轮钧石同则等矣轮有轻重则引之有难易】故可规可萭可水可县可量可权也谓之国工【国之名工】轮人为盖达常围三寸【围三寸径一寸也郑司农云达常葢斗柄下入杠中也】桯围倍之六寸【围六寸径二寸足以含达常郑司农云桯盖杠也读如丹桓宫楹之楹】信其桯围以为部广部广六寸【广谓径也郑司农云部盖斗也】部长二尺【谓斗柄达常也】桯长倍之四尺者二【杠长八尺谓达常以下也加达常二尺则葢高一丈立乘也】十分寸之一谓之枚【为下起数也枚一分故书十与上二合为二十字杜子春云当为四尺者二十分寸之一】部尊一枚【尊高也盖斗上隆高高一分也】弓凿广四枚凿上二枚凿下四枚【弓盖橑也广大也是为部厚一寸】凿深二寸有半下直二枚凿端一枚【凿深对为五寸是以不伤达常也下直二枚者凿空下正而上低二分也其弓菑则挠之平剡其下二分而内之欲令盖之尊终平不防挠也端内题也】弓长六尺谓之庇轵五尺谓之庇轮四尺谓之庇轸【庇覆也故书庇作秘杜子春云秘当为庇谓覆干也谓轵毂末也舆广六尺六寸两毂幷六尺四寸旁减轨内七寸则两轵之广凡丈一尺六寸也六尺之弓倍之加部广凡丈二尺六寸有宇曲之减可覆轵不及干】参分弓长而揉其一【参分之持长桡短短者近部而平长者为宇曲也六尺之弓近部二尺四寸为宇曲】参分其股围去一以为蚤围【蚤当为爪以弓凿之广为股围则寸六分也爪围一寸十五分寸之一】参分弓长以其一为之尊【尊高也六尺之弓上近部平者二尺爪末下于部二尺二尺为句四尺为求其股股十二除之面三尺防半也】上欲尊而宇欲卑【上近部平者也隤下曰宇】上尊而宇卑则吐水疾而霤远【盖者主为雨设也乘车无盖礼所谓潦车谓盖车与】盖已崇则难为门也盖已卑是蔽目也是故盖崇十尺【十尺其中正也盖十尺宇二尺而人长八尺卑于此蔽人目】良盖弗冐弗纮殷亩而驰不队谓之国工【队落也善盖者以横驰于垄上无衣若无纮而弓不落也】舆人为车轮崇车广衡长参如一谓之参称【称犹等也车舆】
