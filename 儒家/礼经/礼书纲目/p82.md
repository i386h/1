<!-- { "loadSidebar": true } -->
　　右命赴　君氏卒【隐不敢从正君之礼故亦不敢备礼于其母】声子也不赴于诸侯不反哭于寝不祔于姑故不曰薨不称夫人故不言葬【夫人丧礼有三薨则赴于同盟之国一也既葬日中自墓反虞于正寝所谓反哭于寝二也卒哭而祔于祖姑三也若此则书曰夫人某氏薨葬我小君某氏此备礼之文也今声子三礼皆阙　隐三年春秋左氏传】　滕侯卒不书名未同盟也凡诸侯同盟于是称名故薨则赴以名告终称嗣也【盟以名告神故薨亦以名告同盟告亡者之终称嗣位之主】以继好息民谓之礼经【隐七年左氏传】　葬蔡宣公卒何以名而葬不名卒从正【卒当赴告天子君前臣名故从君臣之正义言也】而葬从主人【葬者有常月可知不赴告天子故从臣子辞称】卒何以日而葬不日卒赴【赴天子也縁天子闵伤欲其知之】而葬不告【不告天子也隐八年公羊传】
　　唯天子之丧有别姓而哭【使诸侯同姓异姓庶姓相从而为位别于朝觐来时朝觐爵同同位檀弓】　象胥凡国之大丧诏相国客之礼仪而正其位【客谓诸侯使臣来吊者　秋官】　诸子大丧正羣子之服位【夏官】肆师大丧令外内命妇序哭【序使相次秩】　内宗大丧序哭者【次序外内宗及命妇哭王　并春官】　九嫔若有宾客则从后大丧帅叙哭者亦如之【亦从后帅犹道也后哭众之次叙者乃哭　天官　唯天子之丧别姓而哭及诸子以下四条皆朝夕哭通用】　司士凡士之有守者令哭无去守【守官不可空也夏官】　既正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面【正尸者谓迁尸牖下南首也子姓谓众子孙也姓之言生也其男子立于主人后女子立于夫人后世妇为内命妇卿大夫之妻为外命妇外宗姑姊妹之女】大夫之丧主人坐于东方主妇坐于西方其有命夫命妇则坐无则皆立【命夫命妇来哭者同宗父兄子姓姑姊妹子姓也凡此哭者尊者坐卑者立】士之丧主人父兄子姓皆坐于东方主妇姑姊妹子姓皆坐于西方【士贱同宗尊卑皆坐　丧大记】
　　右哭位
　　小宰丧受其含襚币玉之事【王丧诸侯诸臣有致含襚币玉之事　天官】
　　右受含襚币玉
　　司常大丧共铭旌【铭旌王则大常也士丧礼曰为铭各以其物　春官】　书铭自天子达于士其辞一也男子称名妇人书姓与伯仲如不知姓则书氏【详见复章】
　　右为铭
　　鬯人大丧之大渳设斗共其衅鬯【斗所以沃尸也衅尸以鬯酒使之香美者郑司农云衅读为徽】　郁人大丧之渳共其肆器【肆器陈尸之器丧大记曰君设大盘造氷焉大夫设夷盘造冰焉士并瓦盘无冰设牀襢笫有枕此之谓肆器天子亦用夷盘】　肆师大丧大渳以鬯则筑防【筑香草煮以为鬯以浴尸香草鬰也　并春官】　典丝丧纪共其丝纩组文之物【以给线缕着旴口綦握之属青与赤谓之文】　内司服后之丧共其衣服凡内具之物【内具纷帨线纩鞶袠之属　并天官此两条陈小敛大敛衣通用】　公袭卷衣一端一朝服一素积一
　　纁裳一爵弁二冕一襃衣一朱緑带申加大带于上【朱緑带者袭衣之带饰之杂以朱绿异于生也此带亦以素为之申重也重于革带也革带以佩韨必言重加大带者明虽有变必备此一带也士袭三称子羔袭五称今公袭九称是尊卑袭数不同矣诸侯七称天子十二称与杂记】　君锦冒黼杀缀旁七大夫冒黼杀缀旁五士缁冒赪杀缀旁三凡冒质长与手齐杀三尺【冒者既袭所以韬尸重形也杀冒之下帬韬足上行者也　丧大记】　袍必有表不襌衣必有裳谓之一称【袍防衣必有以表之乃成称也杂记曰子羔之袭茧衣裳与税衣纁袡为一是也论语曰当暑袗絺绤必表而出之亦为其防也　同上】　率带诸侯大夫皆五采士二采【此谓袭尸之大带率繂也繂之不加箴功大夫以上更饰以五采士以朱绿袭事成于带变之所以异于生　杂记】　复衣不以衣尸【详见复章】　凌人大丧共夷槃冰【夷之言尸也实冰于夷槃中置之尸牀之下所以寒尸尸之槃曰夷槃牀曰夷牀衾曰夷衾移尸曰夷于堂皆依尸而为言者也汉礼器制度大槃广八尺长丈二尺深三尺漆赤中　天官】　君设大盘造冰焉大夫设夷盘造冰焉士并瓦盘无冰设牀襢笫有枕【造犹内也襢笫箦也谓无席如浴时牀也礼自仲春之后尸既袭既小敛先内氷盘中乃设牀于其上不施席而迁尸焉秋凉而止士不用冰以瓦为盘并以盛水耳汉礼大盘广八尺长丈二深三尺赤中夷盘小焉周礼天子夷盘士丧礼君赐冰亦用夷盘然则其制宜同之　丧大记】　典瑞大丧共饭玉含玉【饭玉碎玉以杂米也含玉柱左右齻及在口中者杂记曰含者执璧将命则是璧形而小耳　春官】玉府大丧共含玉【天官】　舍人丧纪共饭米【饭所以实口不忍虚】
　　【也君用梁大夫用稷士用梁皆四升实者为盈　地官】　天子饭九贝诸侯七大夫五士三【此盖夏时礼也周礼天子饭含用玉　杂记】　含一牀袭一牀迁尸于堂又一牀皆有枕席君大夫士一也【丧大记】
　　右陈沐浴袭饭含之具　申丰曰古者日在北陆而藏冰西陆朝觌而出之其出之也朝之禄位宾客丧祭于是乎用之【昭四年左氏传】
　　小宗伯王崩大肆以秬鬯渳【郑司农云大肆大浴也杜子春读渳为泯以秬鬯浴尸谓大肆始陈尸伸之】　大祝大丧始崩以肆鬯渳尸【肆鬯所为陈尸设鬯也郑司农云渳尸以鬯浴尸】　小祝大丧赞渳【故书渳为滠杜子春云当为渳渳谓浴尸并春官】　女御大丧掌沐浴【王及后之丧　天官】　管人汲不说繘
　　屈之尽阶不升堂授御者入浴小臣四人抗衾御者二人浴浴水用盆沃水用枓浴用絺巾挋用浴衣如它日小臣爪足浴余水弃于坎其母之丧则内御者抗衾而浴【抗衾者蔽上重形也挋拭也爪足断足爪也】管人汲授御者御者差沐于堂上君沐粱大夫沐稷士沐粱甸人为垼于西墙下陶人出重鬲管人受沐乃煮之甸人取所彻庙之西北厞薪用爨之管人授御者沐乃沐沐用瓦盘挋用巾如它日小臣爪手翦须濡濯弃于坎【差淅也淅饭米取其潘以为沐也浴沃用枓沐于盘中文相变也士丧礼沐稻此云士沐粱盖天子之士也以差率而上之天子沐黍与　丧大记】
　　右沐浴
　　大祝大丧相饭【春官】　大宰大丧赞含玉【助王为之也含玉死者口实天子以玉杂记曰含者执璧将命曰寡君使某含则诸侯含以璧郑司农云含玉璧琮　天官】
　　右饭含袭　子羔之袭也茧衣裳与税衣纁袡为一素端一皮弁一爵弁一冕一曾子曰不袭妇服【茧衣裳者若今大防也纩为茧緼为袍表之以税衣乃为一称尔税衣若端而连衣裳者也大夫而以纁为之缘非也唯妇人纁袡礼以冠名服此袭其服非袭其冠曾子讥袭妇服而已冕又大夫服未闻子羔曷为袭之冕或为冠或为端　杂记】　孔子之丧公西掌殡葬焉含以踈米二贝【疎硬米也礼记曰稻曰嘉疏】袭衣十有一称加朝服一冠章甫之冠佩象环径五寸而綨组绶【綨杂色组绶所以繋象环　家语】
　　君之丧未小敛为寄公国宾出大夫之丧未小敛为君命出士之丧于大夫不当敛则出【父母始死悲哀非所尊不出也出者或至庭或至门国賔聘大夫不当敛其来非敛时】凡主人之出也徒跣扱衽拊心降自西阶君拜寄公国賔于位大夫于君命迎于寝门外使者升堂致命主人拜于下士于大夫亲吊则与之哭不逆于门外【拜寄公国宾于位者于庭乡其位而拜之此时寄公位在门西国宾位在门东皆北靣小敛之后寄公东面国宾门西北面士于大夫亲吊谓大夫身来吊士也与之哭既拜之即位西阶东面哭大夫特来则北面　丧大记】　世妇凡王后有拜事于妇人则诏相【郑司农云谓爵妇人谓拜拜谢之也丧大记曰夫人亦拜寄公妇人于堂上　春官】　夫人为寄公夫人出命妇为夫人之命出士妻不当敛则为命妇出【出拜之于堂上也此时寄公夫人命妇位在堂上北面小敛之后尸西东面　丧大记】大夫之丧庶子不受吊【不以贱者为有爵者主　檀弓此条后凡受吊通用又奉尸夷于堂章有妇人迎客送客一条殡后受吊章有君吊见尸柩而后踊皆此章通用】
　　右受吊　郑皇武子曰宋先代之后也于周为客天子有事膰焉【有事祭宗庙也膰祭肉尊之故赐以祭胙】有丧拜焉【宋吊周丧王特拜谢之　僖二十四年左氏传　小敛后殡后受吊通用】
　　小敛于戸内大敛于阼君以簟席大夫以蒲席士以苇席【簟细苇席也三者下皆有莞　丧大记】　司服大丧共其敛衣服掌其陈序【春官　陈大敛衣通用陈袭衣章内典丝内司服二条此章通用】　小敛布绞缩者一横者三君锦衾大夫缟衾士缁衾皆一衣十有九称君陈衣于序东大夫士陈衣于房中皆西领北上绞紟不在列【绞既敛所用束坚之者缩从也衣十有九称法天地之终数也士丧礼小敛陈衣于房中南领西上与大夫异今此同亦盖天子之士也绞紟不在列以其不成称不连数也小敛无紟因绞不在列见之也或曰缩者三】　君无襚大夫士毕主人之祭服亲戚之衣受之不以即陈【无隧者不陈不以敛】　敛君大夫士皆用复衣复衾【丧大记】　凡陈衣者实之箧取衣者亦以箧升降自西阶【取犹受也】凡陈衣不诎非列采不入絺绤纻不入【不屈谓舒而不卷也列采谓正服之色也絺绤纻者当着之防服也袭尸重形冬夏用袍及敛则用正服　同上　陈大敛衣通用】　复衣不以敛【详见复章】　封人凡丧纪则饰其牛牲【地官】牛人丧事共其奠牛【谓殷奠遣奠也丧所荐馈曰奠　同上】　囿人丧
　　纪共其生兽死兽之物【同上】　兽人凡丧纪共其死兽生兽【共其完者】　腊人丧纪共其脯腊凡干肉之事　人丧纪共其鱼之鱻薧　醢人凡祭祀共其荐羞之豆实丧纪亦如之【并天官　以上八官并陈大敛奠至祖奠遣奠通用】
　　右陈小敛衣奠　季康子之母死陈防衣【亵衣非上服陈之将以敛】敬姜曰妇人不饰不敢见舅姑将有四方之宾来防衣何为陈于斯命彻之【言四方之宾严于舅姑敬姜者康子从祖母檀弓】
