<!-- { "loadSidebar": true } -->
　　臣闻之六经之道同归而礼乐之用为急遭秦灭学礼乐先坏汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳前此犹有三礼通礼学究诸科礼虽不行而士犹得以诵习而知其説熙宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生又不过诵其虚文以供应举至于其间亦有因仪法度数之寔而立文者则咸幽防而莫知其源一有大议率用耳学臆断而已若乃乐之为教则又絶无师授律尺短长声音清浊学士大夫莫有知其説者而不知其为阙也故臣顷在山林尝与一二学者攷订其説欲以仪礼为经而取礼记及诸经史杂书所载有及于礼者皆以附于本经之下具列注疏诸儒之説略有端绪而私家无书检阅无人抄写久之未成防防除用学徒分散遂不能就而钟律之制则士友间亦有得其遗意者窃欲更加叅考别为一书以补六艺之阙而亦未能具也欲望圣明特诏有司许臣就秘书省关借礼乐诸书自行招致旧日学徒十余人踏逐空闲官屋数间与之居处令其编类虽有官人亦不系衔请俸但乞逐月量支钱米以给饮食纸札油烛之费其抄写人即乞下临安府差拨贴书二十余名候结局日量支犒设别无推恩则于公家无甚费用而可以兴起废坠垂之永久使士知寔学异时可为圣朝制作之助则斯文幸甚取进止
　　【按光宗熙宁五年朱子为侍讲草此奏未几去国不果上宁宗庆元二年始修礼书又越五年而朱子卒】朱子考定汉书艺文志【见仪礼经传目录】
　　汉书艺文志礼古经五十六卷经十七篇【后氏戴氏朱子曰按此即今仪礼也十七本作七十临江刘敞云当作十七计其篇数则然今从之永嘉张淳曰汉初未有仪礼之名疑后汉学者见十七篇中有仪有礼遂合而召之也】记百三十一篇【七十子后学者所记也】明堂隂阳三十三篇【古明堂之遗事】王史氏二十一篇【七十子后学者】曲台后仓九篇【如淳曰行礼射于曲台后仓为记故名曰曲台记】明堂隂阳説五篇周官六篇传四篇【王莽时刘防置博士师古曰即今周官礼也亡其冬官以考工记充之传即周官传】刘歆曰易曰有夫妇父子君臣上下然后礼义有所错而帝王质文世有损益至周曲为之防事为之制故曰礼经三百威仪三千【朱子曰按礼经威仪礼器作经礼曲礼而中庸以礼经为礼仪郑等皆曰经礼即周礼三百六十官曲礼即今仪礼冠婚吉凶其中事仪三千以其有委曲威仪故有二名按臣瓉曰周礼三百特官名耳经礼谓冠婚吉凶盖以仪礼为经礼也而近世括苍叶梦得曰礼经制之凡也曲礼文之目也先王之世二者盖皆有书藏于有司祭祀朝觐防同则大史执之以莅事小史读之以喻众而卿大夫受之以教万民保氏掌之以教国子者亦此书也愚意礼篇三説礼器为胜诸儒之説瓉叶为长盖周礼乃制治立法设官分职之书于天下事无不该摄礼典固在其中而非专为礼设也故此志列其经传之目但曰周官而不曰周礼自不应指其官目以当礼篇之目又况其中或以一官兼掌众礼或以数官通行一事亦难计其官数以充礼篇之数至于仪礼则其中冠婚丧祭燕射朝聘自为经礼大目亦不容专以曲礼名之也但曲礼之篇末见于今何书为近而三百三千之数又将何以充之耶又尝考之经礼固今之仪礼其存者十七篇而其逸见于他书者犹有投壶奔丧迁庙衅庙中霤等篇其不可见者又有古经增多三十九篇而明堂隂阳王史氏记数十篇及河间献王所辑礼乐古事多至五百余篇倘或犹有逸在其间者大率且以春官所领五礼之目约之则其初固当有三百余篇亡疑矣所谓曲礼则皆礼之徴文小节如今曲礼少仪内则玉藻弟子职篇所记事亲事长起居饮食容貎辞气之法制器偹物宗庙宫室衣冠车旗之等凡所以行乎经礼之中者其篇之全数虽不可知然条而析之亦应不下三千有余矣若或者专以经礼为常礼曲礼为变礼则如冠礼之不醴而醮用酒杀牲而有折爼若孤子冠母不在之类皆礼之变而未尝不在经礼篇中坐如尸立如斋毋放饭毋流歠之类虽在曲礼之中而不得谓之变礼其説误也】及周之衰诸侯将逾法度恶其害已皆灭去其籍自孔子时而不具至秦大坏汉兴鲁髙堂生传士礼十七篇讫孝宣世后仓最明戴德戴圣庆普皆其弟子三家立于学官【朱子曰此节即上文误作七十篇者】礼古经者出于鲁淹中及孔氏【苏林曰淹中里名也　朱子曰按及孔氏旧注属下句刘敞云孔氏安国所得壁中书也当属上句今按此即上文五十六巻者其读当从刘氏】与十七篇文相似多三十九篇【朱子曰按与本作学十七本作七十刘敞云学当作与七十当作十七五十六巻除十七正多三十九其説是也盖上文经七十篇本注后氏戴氏又言髙堂生传士礼十七篇后仓二戴皆其弟子则彼所谓后戴之礼即是传此髙堂生之所得而今号仪礼者也况刘氏所考于所増多篇数适合而上文经目又别无髙堂生十七篇之礼其证甚明贾公彦防亦云古文十七篇与髙堂生所传相似是唐初时汉志犹未误也故知此误错三字皆当从刘氏説】及明堂隂阳王史氏记所见多天子诸侯卿大夫之制虽不能偹犹瘉仓等推士礼而致于天子之説【师古曰瘉与愈同愈胜也　朱子曰按诸记自一百三十一篇以下与经文本不相杂疑今亦多见于本篇后记及二戴之记孔子家语等书特不可考其所自耳又张淳云如歆所言则髙堂生所得独为士礼而今仪礼乃有天子诸侯大夫之礼居其大半疑今仪礼非髙堂生之书但数篇偶同耳此则不深考于刘説所订之误人不察其所谓士礼者特畧举首篇以明之其曰推而致于天子者盖耑指冠婚丧祭而言若燕射朝聘则士岂有是礼而可推耶】
　　孔頴达礼记正义序略
　　夫礼者经天地理人伦本其所起在天地未分之前礼者理也其用以治则与天地俱兴但于时质畧物生则自然而有尊卑若羊羔跪乳鸿雁飞有行列岂由教之者哉是三才既判尊卑自然而有但天地初分之后即应有君臣治国但年代緜逺无文以言案谯周古史考云伏羲制嫁娶以俪皮为礼则嫁娶嘉礼始于伏羲也案帝王世纪云神农始教天下种谷故号曰神农案礼运云夫礼之初始诸饮食燔黍捭豚蒉桴土鼓又明堂位云土鼓苇籥伊祁氏之乐又郊特牲云伊耆氏始为蜡蜡即田祭与种谷相协土鼓苇籥又与蒉桴土鼓相当故熊氏云伊耆氏即神农也既云始诸钦食致敬鬼神则祭祀吉礼起于神农也又史记云黄帝与蚩尤战于鹿则有军礼也易系辞黄帝九事章云古者葬诸中野则有凶礼也又论语撰考云轩知地利九牧倡教既有九州之牧当有朝聘是賔礼也若然自伏羲以后至黄帝吉凶賔军嘉五礼始具其唐尧则舜典云修五礼其文亦见经类于上帝则吉礼也百姓如丧考妣则凶礼也羣后四朝则賔礼也舜征有苖则军礼也嫔于虞则嘉礼也虞夏商周各有当代之礼夏商亦有五礼但书篇散亡故据周礼有文者而言明堂位云周公摄政六年制礼作乐所制之礼则周官仪礼也仪礼今行于世者唯十七篇而已故汉书艺文志云汉初髙堂生传礼十七篇是也至武帝时河间献王得古礼五十六篇献之又郑康成六艺论云后得孔子壁中古文礼凡五十六篇其十七篇与髙堂生所传同而字多异其十七篇外则逸礼是也其周礼汉书説河间献王开献书之路得周官有五篇失其冬官一篇乃购千金不得取考工记以补其阙礼记出自孔氏但正礼残缺无复能明至孔子没后七十二之徒共撰所闻以为此记或录旧礼之义或录变礼所由或兼记体履或杂序得失中庸是子思伋所作缁衣公孙尼子所撰郑康成云月令吕不韦所修卢植云王制汉文时博士所录其余众篇未能尽知所记之人也
　　贾公彦仪礼篇次说
　　戴德戴圣与刘向别录十七篇次第皆冠礼第一婚礼第二士相见第三自兹以下则异刘向别录即此十七篇之次是也【按十七篇之次士冠士婚士相见乡饮乡射燕礼大射聘礼公食觐礼丧服士丧既夕士虞特牲少牢有司彻】皆尊卑吉凶次第伦叙故郑用之至大戴即以士丧第四既夕第五士虞第六特牲第七少牢第八有司第九乡欵第十乡射第十一燕礼第十二大射第十三聘礼第十四公食第十五觐礼第十六丧服第十七小戴于乡饮乡射燕大射四篇亦依别录次第而以士虞第八丧服第九特牲第十少牢第十一有司第十二士丧第十三既夕第十四聘礼第十五公食第十六觐礼第十七皆尊卑吉凶杂乱故郑皆不从之　仪礼见行事之法贱者为先故以士冠为先无大夫冠礼诸侯冠礼次之天子冠又次之婚礼亦士为先大夫次之诸侯次之天子为后诸侯乡饮酒为先天子乡饮酒次之乡射燕礼以下皆然又以冠婚士相见为先后者以二十而冠三十而娶四十强而仕即有贽见乡大夫见己君之等又为乡大夫州长行乡饮乡射之事已下先吉后凶凶尽则行祭祀吉礼次序之法其义可知
　　贾公彦序周礼废兴录略
　　周公制礼之日礼教兴行后至幽王礼仪纷乱至于孔子更脩而定之时已不具孔子卒后复更散乱故艺文志云礼经三百威仪三千及周之衰诸侯将逾法度恶其害已灭去其籍自孔子时而不具至秦大坏汉兴至髙堂生博士传十七篇孝宣世后仓最明礼戴德戴圣庆普皆其弟子三家立于学官案儒林传汉兴髙堂生传礼十七篇而鲁徐生善为容孝文时徐生以容为礼官大夫而瑕丘萧奋以礼至淮阳太守孟卿东海人也事萧奋以授后仓后仓説礼数万言号曰后氏曲台记授戴德戴圣郑云五传弟子则髙堂生萧奋孟卿后仓戴德戴圣是为五也此所传者谓十七篇即仪礼也周官孝武时始出秘而不传周礼后出者以其始皇特恶之故也是以马融传云秦用商君之法其政酷烈与周官相反故始皇禁挟书搜求焚烧之独悉是以隠藏百年孝武时始除挟书之律开献书之路既出于山岩屋壁复入于秘府五家之儒莫得见焉至孝成皇帝达才通人刘向子歆校理秘书始得列序着于录略然亡其冬官一篇以考工记足之时众儒并出共排以为非是唯歆独识其年尚幼末年乃知其周公致太平之迹迹具在斯遭天下兵革并起弟子死丧有里人河南缑氏杜子春年且九十能通其读郑众贾逵往受业焉众逵以经书记转相证明为解多所遗阙融年六十有六念前业未毕者唯周官自力补之郑序云大中大夫郑少赣名兴及子大司农仲师名众故议郎卫次仲侍中贾君景伯南郡太守马季长皆作周礼解诂窃观二三君子之文章其所变易灼然如晦之见明其所弥缝奄然如合符复析然犹有参错同事相违则就其原文字之声类考训诂捃秘逸二郑同宗之大儒明理于典籍存古字发疑正读亦信多善今讃而辨之庶成此家世所训也然则周礼起于成帝刘歆而成于郑附离之者大半故林孝存以为武帝知周官末世凟乱不验之书作十论七难以排弃之何休亦以为六国隂谋之书唯有郑徧覧羣书知周礼乃周公致太平之迹故能答林硕之论难使周礼义得条通是以周礼大行
　　陈祥道礼书序略
