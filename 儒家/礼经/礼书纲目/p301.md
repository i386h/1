<!-- { "loadSidebar": true } -->
　　右金之属　钟之为言动也阴气用事万物动成钟为气用金声也镈者时之气声也节度之所生也君臣有节度则万物昌无节度则万物亡亡与昌正相迫故谓之镈【白虎通】　子夏曰钟声铿铿以立号号以立横横以立武君子聴钟声则思武臣【详乐记】　景王二十三年王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也【详钟律义】王将铸无射而为之大林【贾侍中云无射钟名律中无射也大林无射之覆也作无射而为大林以覆之其律中林钟也或説云铸无射而加以林钟之数益之昭谓下言细抑大陵又曰聴声逺越如此则贾言无射有覆近之矣】单穆公曰不可夫钟不过以动声【动声谓合乐以金奏而八音从之】若无射有林耳不及也【若无射复有大林以覆之无射阳声之细者林钟隂声之大者细抑大陵故耳不能聴及也】夫钟声以为耳也耳所不及非钟声也【非法钟之声也】犹目所不见不可以为目也【若目之精眀所不能见亦不可以施目也耳目所不能及而强之则有惑之失以生疾也】夫目之察度也不过步武尺寸之间【六尺为步贾君以半步为武】其察色也不过墨丈寻常之间【五尺为墨倍墨为丈八尺为寻倍寻为常】耳之察龢也在清浊之间【清浊律吕之变黄钟为宫则浊大吕为角则清】其察清浊也不过一人之所胜【胜举也】是故先王之制钟也大不出钧重不过石【钓所以钧音之法也以木长七尺有繋之以为钓法百二十斤为石】律度量衡于是乎生【律五声隂阳之法也度丈尺也量斗斛也衡有斤两之数生于黄钟黄钟之管容秬黍千二百粒粒百为铢是为一龠龠二为合合重一两故曰律度量衡于是乎生也】小大器用于是乎出【出于钟也易曰制器者尚其象小谓锱铢分寸大谓斤两丈尺】故圣人慎之今王作钟也听之弗及【耳不及聴其清浊也】比之不度【不度不中钓石之数】钟声不可以知和【耳不能聴故不可以知和】制度不可以出节【节谓法度量衡之节】无益于乐而鲜民财将焉用之夫乐不过以听耳而美不过以观目若听乐而震观美而患莫甚焉夫耳目心之枢机也【枢机发动也心有所欲耳目为之发动】故必聴和而视正听和则聪视正则眀【习于和正则不惑也】聪则言听明则徳昭聴言昭徳则能思虑纯固以言徳于民民歆而徳之则归心焉【歆犹喜服也言徳以言发徳教也】是以作无不济求无不获然后能乐若视聴不和而有震则味入不精不精则气佚气佚则不和【不和无射大林也若聴乐而震视色而则味入不精美味入不精美则气放佚不行于身体】于是乎有狂悖之言有惑之明有转易之名有过慝之度【慝恶也此四者气佚之所生狂悖惑说子朝宠賔孟也转易过恶嬖子配适将杀大臣也】出令不信【有转易也】刑政放纷动不顺时民无据依不知所力各有离心【不知所为尽力也】上失其民作则不济求则不获其何以能乐王弗聴问之伶州鸠【伶司乐官州鸠名也】对曰臣闻之琴瑟尚宫【凡乐轻者从大重者从细故琴瑟尚宫也】钟尚羽【钟声大故尚羽也】石尚角【石磬也轻于钟故尚角角清浊之中也】匏竹利制【匏笙也竹箫管也利制以声音调利为制无所尚也】大不逾宫细不过羽夫宫音之主也第以及羽【宫声大故为主第次也】故乐器重者从细【重谓金石也従细尚细声谓钟尚羽石尚角也】轻者从大【轻瓦丝也从大谓瓦丝尚宫也】是以金尚羽石尚角瓦丝尚宫匏竹尚议【议议从其调利】革木一声【革鼗鼔也木柷敔也一声无清浊之变】夫政象乐乐从和和从平【和八音克谐也平细大不逾也故可以平民乐和则谐政和则平也】声以和乐律以平声【谓五声也以式八音而调乐也贾侍中云律黄钟为宫林钟为徴太簇为商南吕为羽姑洗为角所以平五声也】金石以动之【钟磬所以发动五声】丝竹以行之【管所以行之】诗以道之【道己志也诵之曰诗书曰诗言志】歌以咏之【咏咏诗也书曰歌永言声依永】匏以宣之【宣发也】瓦以賛之【賛助也】革木以节之物得其常曰乐极【物事也极中也】极之所集曰声【声防也言中和之所防集曰正声】声应相保曰和【保安也】细大不逾曰平【细大之声不相逾越曰平今无射有大林是不平也】如是而铸之金【铸金以为钟也】磨之石【磨石以为磬也】繋之丝木【繋丝木以为琴瑟也】越之匏竹【越匏竹以为笙管也越谓之孔也乐记曰朱而疏越】节之鼓【节其长短大小】而行之以遂八风【遂顺也传曰所以节八音而行八风也正西曰兑为金为闾合风西北曰干为石为不周风正北曰坎为革为广莫风东北曰艮为匏为融风正东曰震为竹为明庶风东南曰防为木为清明风正南曰离为丝为景风西南曰坤为瓦为凉风】于是乎气无滞隂亦无散阳【滞积也积隂而发则夏有雷雹散阳阳不藏冬无氷李梅实之类也】隂阳序次风雨时至嘉生繁祉人民和利物备而乐成上下不罢【罢劳也】故曰乐正今细过其主妨于正【细谓无射也主正也言无射有大林是作细而大过其律妨于正声】用物过度妨于财【过度用金多也】正害财匮妨于乐【乐従和今正害财匮故妨于乐】细抑大陵不容于耳非和也【细无射也大大林也言大声陵之细声抑而不闻不容于耳耳不能容别也】听声越逺非平也【越迃也言无射之声为大林所陵聴之微细迃逺非平也】夫有和平之声则有蕃殖之财【乐以殖财也】于是乎道之以中徳咏之以中音【中徳中庸之徳舞也中音中和之音也】徳音不愆以合神人【合神人谓祭祀享宴也】神是以宁民是以聴【聴从也】若夫匮财用罢民力以逞淫心【逞快也】聴之不龢比之不度无益于教而离民怒神非臣之所闻也【财匮故民离乐不和故神怒也】王不聴卒铸大钟【国语周语】　王将铸无射【无射钟名律中无射】伶州鸠曰王其以心疾死乎夫乐天子之职也【职所主也】夫音乐之舆也【乐因音而行】而钟音之器也【音由器以发】天子省风以作乐【省风俗作乐以移之】器以钟之【钟聚也以器聚音】舆以行之【乐须音而行】小者不窕【窕细不满】大者不摦【摦横大不入】则和于物物和则嘉成【嘉乐成也】故和声入于耳而藏于心心亿则乐【亿安也】窕则不咸【不充满人心】摦则不容【心不堪容】心是以感感实生疾今钟摦矣王心弗堪其能乆乎【为明年王崩传　昭二十一年左氏传】二十四年钟成伶人告和【伶人乐人也】二十五年王
　　崩钟不和【崩而言钟不和者明乐人之谀　国语】　郑人赂晋侯歌钟二肆【肆列也县钟十六为一肆二肆三十二枚】及其镈磬【镈磬皆乐器　防十一年左氏传　晋语云郑伯嘉纳歌钟二肆及其寳镈注云歌钟歌时所奏肆列也凡县钟磬全为肆半为堵镈小钟也寳郑所寳】
　　无句作磬【世本】　叔之离【叔未闻也离谓次序其声县也世木作曰无句作磬　明堂位】尧命质为乐乃拊石击石以象上帝玉磬之音以致
　　舞百兽【见乐制】　夔曰戛击鸣球【球玉磬】又曰于予击石拊石百兽率舞庶尹允谐【详见乐制】　徐州厥贡泗濵浮磬【浮磬石露水濵若浮于水然或曰非也泗濵非必水中泗水之旁近浮者石浮生土中不根著者也今下邳有石磬山或以为古取磬之地】豫州锡贡磬错【磬错治磬之错也非所常用之物故非常贡必待锡命而后纳也】梁州厥贡璆磬【璆玉磬磬石磬也林氏曰徐州贡浮磬此州既贡玉磬又贡石磬豫州又贡磬错以此观之则知当时乐噐磬最为重岂非以其声角而在清浊小大之间最难得其和者哉　禹贡】　大磬谓之毊【毊形似犁錧以玉石为之　尔雅】　磬氏为磬倨句一矩有半【必先度一矩为句一矩为服而求其既而以一矩有半触其则磬之倨句也磬之制有大小此假矩以定倨句非用其度耳】其博为一【博谓服博也博广也】股为二鼓为三参分其股博去一以为鼓博参分其鼓博以其一为之厚【郑司农云股磬之上大者鼓其下小者所当击者也谓股外面鼓内面也假令磬股广四寸半者股长九寸也鼓广三寸长尺三寸半厚一寸】已上则摩其旁【郑司农云磬声太上则摩鑢其旁谓太上声清也薄而广则浊】已下则摩其耑【大下声浊也短而厚则清　考工记】磬师掌教击磬【磬亦编】　眡了击颂磬笙磬【磬在东方曰笙笙生也在西方曰颂颂或作庸庸功也大射礼曰乐人宿县于阼阶东笙磬西面其南笙钟其南镈皆南陈又曰西阶之西颂磬东面其南钟其南镈皆南陈　并春官】　大射乐人宿县于阼阶东笙磬西面西阶之西颂磬东面【详乐县】　天球在东序【球雍州所贡　顾命】　玉磬四代之乐器也【明堂位】　诸侯击玉磬诸侯之僭礼也【郊特牲】　集大成也者金声而玉振之也【成者乐之一终书所谓箫韶九成是也金钟属声宣也玉磬也振收也八音之中金石为重故特为众声之纲纪又金始振而玉终诎然也故并奏八音则于其未作而先击镈钟以宣其声俟其既闳而后击玉磬以其韵　孟子】徒鼓磬谓之寋【未见义所出　尔雅】
　　右石之属　磬者夷则之气也象万物之盛也其气磬故曰磬有贵贱焉有亲疎焉有长幼焉朝廷之礼贵不让贱所以有尊卑也乡党之礼长不让幼所以眀有年也宗庙之礼亲不让疎所以眀有亲也此三者行然后王道得王道得然后万物成天下乐用磬也【白虎通】　子夏曰石声磬磬以立辨辨以致死君子聴磬声则思死封疆之臣【详乐记】
　　伏羲作琴【琴操　又世本云神农作琴或谓帝俊使晏龙作琴未知孰是】　朱襄氏使士逹作五瑟尧时鼓□乃柈五之瑟作以为十五之瑟舜立仰延乃拌瞽叟之所为瑟益之八以为二十三之瑟【见乐制　又世本云庖羲作五十瑟黄帝使素鼓瑟哀不自胜乃破为二十五具二均声或谓神农晏龙作瑟未知孰是】　舜作五之琴以歌南风【乐记】　琴瑟以咏【详乐制】　大琴大瑟中琴小瑟四代之乐器也【四代虞夏殷周也　明堂位】　大瑟谓之洒【长八尺一寸广一尺八寸二十七】大琴谓之离【或曰琴大者二十七未详长短广雅曰琴长三尺六寸六分五　尔雅】大琴练逹越大瑟朱逹越【练朱互文也越下孔也　尚书大传】清庙之瑟朱而疎越【清庙谓作乐歌清庙也朱练朱练则声浊越瑟底孔】
　　【也画疏之使声迟也　乐记】　大司乐云和之琴瑟冬日至于地上之圜丘奏之空桑之琴瑟夏日至于泽中之方丘奏之龙门之琴瑟于宗庙之中奏之【详乐制】　小师掌教歌【谓琴瑟也歌依咏诗也】　瞽蒙掌歌【并春官】　徒鼓瑟谓之步【独作之　尔雅】　士无故不彻琴瑟【忧乐不相干也故谓灾患丧病　曲礼】
