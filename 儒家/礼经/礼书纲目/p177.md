<!-- { "loadSidebar": true } -->
　　右占　僖公五年春王正月辛亥朔日南至【周正月今十一月冬至之日日南极】公既视朔遂登观台以望而书礼也【视朔亲告朔也观台台上构屋可以逺观者也朔旦冬至厯数之所始治厯者因此则可以明其术数审别隂阳叙事训民鲁君不能常修此礼故善公之得礼】凡分至啓闭必书云物【分春秋分也至冬夏至也啓立春立夏闭立秋立冬云物气色灾变也传重申周典不言公者日官掌其职】为备故也【素察妖祥逆为之备　左氏传】　十六年王正月戊申朔陨石于宋五【陨落也闻其陨视之石数之五各随其闻见先后而记之荘七年星陨如雨见星之陨而队于四逺若山若水不见在地之验此则见在地之验而不见始陨之星史各据事而书】是月六鹢退飞过宋都【是月陨石之月重言是月嫌同日鹢水鸟高飞遇风而退宋人以为灾告于诸侯故书　春秋】陨石于宋五陨星也【但言星则嫌星使石陨故传言陨星】六鹢退飞过宋都风也【六鹢遇迅风而退飞风高不为物害故不记风之异】周内史叔兴聘于宋宋防公问焉曰是何祥也吉凶焉在【祥吉凶之先见者防公以为石陨鹢退能为祸福之始故问其所在】对曰今兹鲁多大丧【今兹此嵗】明年齐有乱君将得诸侯而不终【鲁防齐乱宋防公不终别以政刑吉凶他占知之】退而告人曰君失问是隂阳之事非吉凶所生也【言石陨鹢退隂阳错逆所为非人所生防公不知隂阳而问人事故曰君失问叔兴自以对非其实恐为有识所讥故退而告人】吉凶由人吾不致逆君故也【积善余庆积恶余殃故曰吉凶由人君问吉凶不敢逆之故假他占以对　左氏传】　晋公子重耳适齐齐侯妻之姜氏言于公子曰吾闻晋之始封也【始封谓唐叔虞】嵗在大火阏伯之星也实纪商人【商殷也自氐五度至尾九度为大火之次阏伯陶唐氏之火正居于商丘祀大火死以配食相土因之故商主大火实纪商之吉凶也】商之飨国三十一王【自汤至纣】瞽史之记曰唐叔之世将如商数【瞽史知天道者】今未半也【自唐叔至惠公十四世故曰未半】子必有晋若何懐安【国语晋语】秦伯纳公子董因迎公于河【董因晋大夫周大史辛有之后也传曰辛有之二子董之晋故晋有董史】公问焉曰吾其济乎对曰嵗在大梁将集天行元年始受实沈之星也【嵗在大梁谓鲁僖公二十三年嵗星在大梁之次也集成也行道也言公将成天道也公以辰出晋祖唐叔所以封也而以参入晋星也元年谓文公即位之年鲁僖二十四年嵗星去大梁在实沈之次受受于大梁也自胃七度至毕十二度为大梁自毕十三度至东井十五度曰实沈】实沈之墟晋人是居所以兴也【墟次也是居居其分次以主祀也传曰高辛氏有子季曰实沈迁于大夏主祀参唐人是因成王灭唐而封叔虞南有晋水子爕改为晋侯故参为晋星】今君当之无不济矣【当嵗星在实沈之虚故无不成】君之行也嵗在大火大火阏伯之星也是谓大辰【君之行谓鲁僖公五年重耳出奔时嵗在大火大火大辰也传曰高辛氏有子曰阏伯迁于商丘祀大火】辰以成善后稷是相唐叔以封【成善谓辰为农祥周先后稷之所经纬以成善道相视也谓祀农祥以戒农事封者唐叔封之时嵗在大火】瞽史记曰嗣续其祖如谷之滋必有晋国【瞽史记云唐叔之世将如啇数今言嗣续其祖明趣同也言晋子孙将继续其先祖如谷之蕃滋故必有晋国】且以辰出而以参入皆晋祥也【辰大火也参伐也参在实沈之次】而天之大纪也【所以大纪天时也传曰大火为大辰伐亦为大辰辰时也】济且秉成必霸诸侯【秉执也】子孙頼之【同上】文公十四年秋七月有星孛入于北斗【孛彗也既见而移入北斗非常所有故书之　春秋】周内史叔服曰不出七年宋齐晋之君皆将死乱【后三年宋弑昭公五年齐弑懿公七年晋弑灵公史服但言事徴而不论其占固非末学所得详言　左氏传】　防公九年春宋灾晋侯问于士弱【弱士渥浊之子庄子】曰吾闻之宋灾于是乎知有天道何故【问宋何故自知天道将灾】对曰古之火正或食于心或食于味以出内火是故咮为鹑火心为大火【谓火正之官配食于火星建辰之月鹑火星昏在南方则令民放火建戌之月大火星伏在日下夜不得见则令民内火禁放火】陶唐氏之火正阏伯居商丘【陶唐尧有天下号阏伯高辛氏之子传曰迁阏伯于商丘主辰辰大火也今为宋星然则啇丘在宋地】祀大火而火纪时焉【谓出内火时】相土因之故商主大火【相土契孙商之祖也始伐阏伯之后居商丘祀大火】商人阅其祸败之衅必始于火是以日知其有天道也【阅犹数也商人数所更歴恒多火灾宋是殷商之后故知天道之灾必火】公曰可必乎对曰在道国乱无象不可知也【言国无道则灾变亦殊故不可必知】　十八年冬十月诸侯同伐齐十二月楚师伐郑信于城下而还【信再宿也】楚师多冻役徒几尽晋人闻有楚师师旷曰不害吾骤歌北风又歌南风南风不竞【歌者吹律以咏八风南风音防故曰不竞也师旷唯歌南北风者听晋楚之强弱】多死声楚必无功董叔曰天道多在西北【嵗在豕韦月又建亥故曰多在西北】南师不时必无功【不时谓触嵗月】叔向曰在其君之德也【言天时地利不如人和】二十八年春无冰梓慎曰今兹宋郑其饥乎【梓慎鲁大夫今年郑游吉宋向戌言之明年饥甚传乃详其事】嵗在星纪而淫于枵【嵗嵗星也星纪在丑斗牛之次枵在子虚危之次十八年晋董叔曰天道多在西北是嵗嵗星在亥至此年十一嵗故在星纪明年乃当在枵今已在枵淫行失次】以有时菑隂不堪阳【时菑无冰也盛隂用事而温无冰是隂不胜阳地气发泄】蛇乘龙【蛇武之宿虚危之星龙嵗星嵗星木也木为青龙失次出虚危下为蛇所乘】龙宋郑之星也【嵗星本位在东方东方房心为宋角亢为郑故以龙为宋郑之星】宋郑必饥枵虚中也【枵三宿虗星在其中】枵耗名也土虚而民耗不饥何为【嵗为宋郑之星今失常淫入虗耗之次时复无冰地气发泄故曰土虚民耗】禆灶曰今兹周王及楚子皆将死【禆灶郑大夫】嵗弃其次而旅于明年之次以害鸟帑周楚恶之【旅客处也嵗星弃星纪之次客在枵嵗星所在其国有福失次于北祸冲在南南为朱鸟鸟尾曰帑鹑火鹑尾周楚之分故周王楚子受其咎俱论嵗星过次梓慎则曰宋郑饥禆灶则曰周楚王死传故备举以示卜占惟人所在】十一月癸已天王崩十二月楚康王卒　昭公六年三月郑人铸刑书【铸刑书于鼎以为国之常法】士文伯曰火见郑其火乎【火心星周五月昏见】火未出而作火以铸刑器【刑器鼎也】藏争辟焉火如象之不火何为【象类也同气相求火未出而用火相感而致灾】六月丙戌郑灾【终士文伯之言】　七年夏四月甲辰朔日有食之晋侯问于士文伯曰谁将当日食对曰鲁卫恶之【受其凶恶】卫大鲁小公曰何故对曰去卫地如鲁地【卫地豕韦也鲁地降娄也日食于豕韦之末及降娄之始乃息故祸在卫大在鲁小周四月今二月故曰在降娄】于是有灾鲁实受之【灾发于卫而鲁受其余祸】其大咎其卫君乎鲁将上卿【八月卫侯卒十一月季孙宿卒】公曰诗所谓彼日而食于何不臧者何也【感日食而问诗】对曰不善政之谓也国无政不用善则自取谪于日月之灾【谪谴也】故政不可不慎也八月卫防公卒十一月季武子卒晋侯谓伯瑕【伯瑕士文伯】曰吾所问日食从矣可常乎【卫侯武子皆卒故】对曰不可六物不同【各异时】民心不壹【政敎殊】事序不类【有变易】官职不则【治官居职非一法】同始异终胡可常也公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰【一嵗日月十二防所防谓之辰】故以配日【谓以子丑配甲乙】　八年冬十月壬午楚师灭陈晋侯问于史赵曰陈其遂亡乎对曰未也公曰何故对曰陈颛顼之族也【陈祖舜舜出颛顼】嵗在鹑火是以卒灭陈将如之【颛顼氏以嵗在鹑火而灭火盛而水灭】今在析木之津犹将复由【箕斗之间有天汉故谓之析木之津由用也】且陈氏得政于齐而后陈卒亡【物莫能两盛】自幕至于瞽瞍无违命【幕舜之先瞽瞍舜父从幕至瞽瞍间无违天命废絶者】舜重之以明徳寘徳于遂【遂舜后盖殷之兴存舜之后而封遂言舜德乃至于遂】遂世守之及胡公不淫故周赐之姓使祀虞帝【胡公满遂之后也事周武王赐姓曰妫封诸陈绍舜后】臣闻盛徳必百世祀虞之世数未也继守将在齐其兆既存矣【言陈氏兴盛于齐形兆巳见】　九年夏四月陈灾郑禆灶曰五年陈将复封封五十二年而遂亡子产问其故对曰陈水属也【陈颛顼之后故为水属】火水妃也【火畏水故为之妃】而楚所相也【相治也楚之先祝融为高辛氏火正主治火事】今火出而火陈【火心星也火出于周为五月而以四月出者以长歴推前年误置闰】逐楚而建陈也【水得妃而兴陈兴则楚衰故曰逐楚而建陈】妃以五成故曰五年【妃合也五行各相配合得五而成故五嵗而陈复封为十三年陈侯呉归于陈传】嵗五及鹑火而后陈卒亡楚克有之天之道也故曰五十二年【是嵗嵗在星纪五嵗及大梁而陈复封自大梁四嵗而及鹑火后四周四十八嵗凡五及鹑火五十二年天数以五为纪故五及鹑火火盛水衰】　十年春王正月有星出于婺女【客星也不书非孛】郑禆灶言于子产曰七月戊子晋君将死今兹嵗在颛顼之虗【嵗嵗星也颛顼之虗谓枵】姜氏任氏实守其地【姜齐姓任薛姓齐薛二国守枵之地】居其维首而有妖星焉告邑姜也【客星居枵之维首邑姜齐太公女晋唐叔之母星占婺女为既嫁之女织女为处女邑姜齐之既嫁女妖星在婺女齐得嵗故知祸归邑姜】邑姜晋之妣也天以七纪【二十八宿面七】戊子逢公以登星斯于是乎出【逢公殷诸侯居齐地者逢公将死妖星出婺女时非嵗星所在故齐自当祸而以戊子日卒】吾是以讥之【为晋侯彪卒传】秋七月戊子晋平公卒【如禆灶之言】　十一年春景王问于苌曰今兹诸侯何实吉何实凶【苌周大夫】对曰蔡凶此蔡侯般弑其君之嵗也嵗在豕韦【防三十年蔡世子般弑其君嵗在豕韦至今十三嵗嵗复在豕韦般即灵侯也】弗过此矣【言蔡凶不过此年】楚将有之然壅也【蔡近楚故知楚将有之楚无德而享大利所以壅积其恶】嵗及大梁蔡复楚凶天之道也【楚灵王弑立之嵗嵗在大梁到昭十三年嵗复在大梁美恶周必复故知楚凶】楚子召蔡灵侯杀之十一月楚子灭蔡　十五年春将禘于武公戒百官【齐戒】梓慎曰禘之日其有咎乎吾见赤黑之祲非祭祥也防氛也【祲妖氛也盖见于宗庙故以为非祭祥也氛恶氛也】其在涖事乎【涖临也】二月癸酉禘叔弓涖事籥入而卒十七年冬有星孛于大辰西及汉【大辰房心尾也夏之八月辰星见在天汉西今孛星出辰西光芒东及天汉】申胥曰彗所以除旧布新也【申胥鲁大夫】天事恒象【天道恒以象类告示人】今除于火火出必布焉诸侯其有火灾乎【今火向伏故知当须火出乃布散为灾】梓慎曰徃年吾见之是其徴也【徴始有形象而微也】火出而见【前年火出时】今兹火出而章必火入而伏【随火没也】其居火也久矣【歴三年】其与不然乎【言必然也】火出于夏为三月【谓昏见】于商为四月于周为五月夏数得天【得天正】若火作其四国当之在宋卫陈郑乎宋大辰之虚也【大辰大火宋分野】陈太皥之虚也【大皥居陈木火所自出】郑祝融之虚也【祝融高辛氏之火正居郑】皆火房也【房舍也】星孛及汉汉水祥也【天汉水也】卫颛顼之虚也故为帝丘【卫今濮阳县昔帝颛顼居之其城内有颛顼冡】其星为大水【卫星营室营室水也】水火之牡也【牡雄也】其以丙子若壬午作乎水火所以合也【丙午火壬子水水火合而相薄水少而火多故水不胜火】若火入而伏必以壬午【尚未知今孛星当复随火星俱伏不故言若】不过其见之月【火见周之五月】郑禆灶言于子产曰宋卫陈郑将同日火若我用瓘斝玉瓒郑必不火【瓘圭也斝玉爵也瓉勺也欲以禳火】子产弗与【以为天灾流行非禳所息故也为明年宋卫陈郑灾传】十八年夏五月火始昏见【火心星】丙子风梓慎曰是谓融风火之始也【东北曰融风融风木也木火毋故曰火之始】七日其火作乎【从丙子至壬午七日壬午水火合之日故知当火作】戊寅风甚壬午火甚宋卫陈郑皆火梓慎登大庭氏之库以望之【大庭氏古国名在鲁城内鲁于其处作库高显故登以望气参近占以审前年之言】曰宋卫陈郑也数日皆来告火【言经所以书】禆灶曰不用吾言郑又将火【前年禆灶欲用瓘斝禳火子产不听今复请用之】郑人请用之【信灶言】子产不可曰天道逺人道迩非所及也何以知之灶焉知天道是亦多言矣岂不或信【多言者或时有中】遂不与亦不复火【传言天道难明虽禆灶犹不足以尽知之】郑之未灾也里析告子产曰将有大祥【里析郑大夫祥变异之气】民震动国几亡吾身泯焉弗良及也【言将先灾死】国迁其可乎子产曰虽可吾不足以定迁矣【子产知天灾不可逃非迁所免故托以知不足】及火里析死矣　二十年春王二月己丑日南至【是嵗朔旦冬至之嵗也当言正月己丑朔日南至时史失闰闰更在二月后故经因史而书正月传更具二月记日南至者以正厯也】梓慎望氛【氛气也时鲁侯不行登台之礼使梓慎望氛】曰今兹宋有乱国几亡三年而后弭蔡有大丧【为宋华向出奔蔡侯卒传】叔孙昭子曰然则戴桓也【戴族华氏桓族向氏】汰侈无礼巳甚乱所在也【传言妖由人兴】　二十一年秋七月壬午朔日有食之公问于梓慎曰是何物也祸福何为【物事也】对曰二至二分【二至冬至夏至二分春分秋分】日有食之不为灾日月之行也分同道也至相过也【二分日夜等故言同道二至长短极故言相过】其他月则为灾阳不克也故常为水【隂侵阳是阳不胜隂】于是叔輙哭日食【意在于忧灾】昭子曰子叔将死非所哭也八月叔輙卒　二十四年夏五月乙未朔日有食之梓慎曰将水【隂胜阳故曰将水】昭子曰旱也日过分而阳犹不克克必甚能无旱乎【过春分阳气盛时而不胜隂阳将猥出故为旱】阳不克莫将积聚也【阳气莫然不动乃将积聚】秋八月大雩旱也【终如叔孙之言】　三十一年十二月辛亥朔日有食之是夜也赵简子梦童子臝而转以歌【转宛转也】旦占诸史墨曰吾梦如是今而日食何也【简子梦适与日食防谓咎在巳故问之】对曰六年及此月也呉其入郢乎终亦弗克【史墨知梦非日食之应故释日食之咎而不释其夣】入郢必以庚辰【庚日有变日在辰尾故曰以庚辰定四年十一月庚辰呉入郢】日月在辰尾【辰尾龙尾也周十二月今之十月日月合朔于辰尾而食】庚午之日日始有谪火胜金故弗克【谪变气也庚午十月十九日去辛亥朔四十一日虽食在辛亥更以始变为占也午南方楚之位也午火庚金也日以庚午有变故灾在楚楚之仇敌唯呉故知入郢必呉火胜金者金为火妃食在辛亥亥水也水数六故六年也】　三十二年夏呉伐越始用师于越也【自此之前虽疆事小争未尝用大兵】史墨曰不及四十年越其有呉乎【存亡之数不过三纪歳星三周三十六嵗故曰不及四十年哀二十二年越灭吴至此三十八嵗】越得嵗而吴伐之必受其凶【此年嵗在星纪星纪呉越之分也嵗星所在其国有福呉先用兵故反受其殃】　哀公六年楚昭王卒是嵗也有云如众赤鸟夹日以飞三日楚子使问诸周大史周大史曰其当王身乎【日为人君妖气守之故以为当王身云在楚上唯楚见之故祸不及他国】若禜之可移于令尹司马【禜禳祭】王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜孔子曰楚昭王知大道矣其不失国也宜哉【并左氏传】
