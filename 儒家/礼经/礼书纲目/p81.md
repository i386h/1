<!-- { "loadSidebar": true } -->
　　右始死　二十有八载帝乃殂落【殂落死也尧年十六即位七十载求禅试舜二载自正月上日至崩二十八载尧凡寿一百一十七嵗】百姓如丧考妣【考妣父母言百官感德思慕】三载四海遏宻八音【遏絶宻静也八音金石丝竹匏土革木四夷絶音三年则华夏可知言盛德恩化所及者逺　舜典】　惟四月哉生魄王不怿【成王崩年之四月始生魄月十六日王有疾故不悦怿】甲子王乃洮颒水相被冕服凭玉几【王发大命临羣臣必斋戒沐浴今疾病故但洮盥颒靣扶相者被以冠冕加朝服凭玉几以出命】乃同召太保奭芮伯彤伯毕公卫侯毛公【同召六卿下至御治事太保毕毛称公则三公矣此先后次第宰第一召公领之司徒第二芮伯为之宗伯第三彤伯为之司马第四毕公领之司冦第五衞侯为之司空第六毛公领之召芮彤毕衞毛皆国名入为天子公卿】师氏虎臣百尹御事【师氏大夫官虎臣虎贲氏百尹百官之长及诸御治事者】王曰呜呼疾大渐惟几【自叹其疾大进笃惟危殆】病日臻既弥留恐不获誓言嗣兹予审训命汝【病日至言困甚已久留言无瘳恐不得结信出言嗣续我志以此故我详审教命汝】昔君文王武王宣重光奠丽陈教则肄【言昔先君文武布其重光累圣之德定天命施陈教则勤劳】肄不违用克达殷集大命【文武定命陈教虽劳而不违道故能通殷为周成其大命】在后之侗敬迓天威嗣守文武大训无敢昏逾【在文武后之侗稚成王自斥敬迓天之威命言奉顺继守文武大教无敢昏乱逾越言战栗畏惧】今天降疾殆弗兴弗悟尔尚明时朕言【今天下疾我身甚危殆不起不悟言必死汝当庻几明是我言勿忽畧】用敬保元子钊济于艰难【用奉我言敬安太子钊钊康王名大济于艰难勤德政】柔逺能迩安劝小大庻邦【言当和逺又能和近安小大众国劝使为善】思夫人自乱于威仪尔无以钊冐贡于非几【羣臣皆宜思夫人夫人自治正于威仪有威可畏有仪可象然后足以率人汝无以钊冐进于非危之事】兹既受命还【此羣臣已受顾命各还本位】出缀衣于庭【缀衣幄帐羣臣既退彻出幄帐于庭王寝于北牖下东首反初生】越翼日乙丑王崩太保命仲桓南宫毛【冡宰摄政故命二臣桓毛名】俾爰齐侯吕伋以二干戈虎贲百人逆子钊于南门之外【臣子皆侍左右将正太子之尊故出于路寝门外使桓毛二臣各执干戈于齐侯吕伋索虎贲百人更新逆门外所以殊之伋为天子虎贲氏】延入翼室恤宅宗【明室路寝延之使居忧为天下宗主　顾命】　隐公十有一年冬十有一月壬辰公薨公薨不地故也【不地不书路寝之比】隐之不忍地也【隐犹痛也　春秋谷梁】　庄公三十二年八月癸亥公薨于路寝路寝正寝也寝疾居正寝正也男子不絶于妇人之手以齐终也【齐絜也　同上又成十八年公薨于路寝传同】　僖公三十有三年公薨于小寝公如齐反薨于小寝即安也【小寝夫人寝也讥公就所安不终于路寝　左氏传】　小寝非正也【非路寝谷梁传】　　文公十有八年二月丁丑公薨于台下台下非正也【同上】　襄公三十有一年公薨于楚宫楚宫非正也【楚宫别宫名非路寝　同上】　定公十有五年公薨于髙寝【髙寝宫名】髙寝非正也【同上】
　　唯哭先复复而后行死事【气絶则哭哭而复复而不苏可以为死事　丧大记】夏采掌大丧以冕服复于大祖以乗车建緌复于西郊【求之王平生常所有事之处乘车玉路于大庙以冕服不出宫也四郊以緌出国门此行道也夏采天子之官故以冕服复于大祖以乘车建緌复于西郊天子之礼也大祖始祖庙也故书緌为杜子春云当为緌非是也谓明堂位曰凡四代之服器鲁兼用之有虞氏之旂夏后氏之緌则旌旂有是緌者当作緌字之误也緌以旄牛尾为之缀于橦上所谓注旄于干首者王祀四郊乘玉路建太常今以复去其旒异之于生亦因先王有徒緌者士冠桂及玉藻冠緌之字故书亦多作緌者今礼家定作蕤　天官】　祭仆大丧复于小庙【小庙髙祖以下也始祖曰大庙春秋僖八年秋七月禘于大庙】　隶仆大丧复于小寝大寝【小寝髙祖以下庙之寝也始祖曰大寝　并夏官】　君复于小寝大寝小祖大祖库门四郊【尊者求之备也亦他日所尝有事　檀弓】　复有林麓则虞人设阶无林麓则狄人设阶【复招魂复魄也阶所乘以升屋者虞人主林麓之官也狄人乐吏之贱者阶梯也簨虡之类】小臣复复者朝服君以卷夫人以屈狄大夫以頳世妇以防衣士以爵弁士妻以税衣皆升自东荣中屋履危北靣三号卷衣投于前司服受之降自西北荣【小臣君之近臣也朝服所以事君之衣也用朝服而复之者敬也复用死者之祭服以其求于神也君以卷谓上公也夫人以屈狄互言耳上公以衮则夫人用祎衣侯伯以鷩其夫人用揄狄子男以毳其夫人乃用屈狄矣頳赤也衣赤裳所谓卿大夫自冕而下之服也其世妇亦以防衣荣屋翼升东荣者谓卿大夫士也天子诸侯言东霤危栋上也号若云臯某复也司服以箧待衣于堂前　丧大记】　复西上【北靣而西上阳长左也复者多少各如其命之数　杂记】玉府大丧共复衣裳【郑司农云复招魂也衣裳生时服招魂复魄于大庙至四郊谓复于四郊以绥　天官】　司服大丧共其复衣服皆掌其陈序【春官】复诸侯以襃衣冕服爵弁服【复招魂复魄也冕服者上公五侯伯四子男三襃衣亦始命为诸侯及朝觐见加赐之衣也襃犹进也】夫人税衣揄狄狄税素纱【言其招魂用税衣上至揄狄也狄税素纱言皆以白纱縠为里】内子以鞠衣襃衣素纱下大夫以襢衣其余如士【内子卿之适妻也春秋传曰晋赵姬请逆叔隗于狄赵衰以为内子而已下之是也下大夫谓下大夫之妻防周礼作展王后之服六唯上公夫人亦有祎衣侯伯夫人自揄狄而下子男夫人自阙狄而下卿妻自鞠衣而下大夫妻自展衣而下士妻税衣而已素纱若今纱縠之帛也六服皆袍制不襌以素纱里之如今袿袍襈重缯矣褒衣者始为命妇见加赐之衣也其余如士之妻则亦用税衣杂记】　　妇人复不以袡【袡妇嫁时上服而非事鬼神之衣　丧大记】　复衣不以衣尸不以敛【不以衣尸谓不以袭也复者庶其生也若其以衣袭敛是用生施死于义相反士丧礼云以衣衣尸浴而去之　同上】　复与书铭自天子达于士其辞一也男子称名妇人书姓与伯仲如不知姓则书氏【此谓殷礼也殷质不重名复则臣得名君周之礼天子崩复曰臯天子复诸侯薨复曰臯某甫复其余及书铭则同丧服小记】　　凡复男子称名妇人称字【妇人不以名行　丧大记】天子崩复曰天子复矣【始死时呼魄辞也不呼名臣不名君也诸侯呼字】诸
　　侯复曰某甫复矣【某甫且字曲礼】
　　右复　衞将军文子之内子死复者曰臯媚女复子思闻之曰此女氏之字非夫氏之名也妇人于夫氏以姓氏称礼也【孔丛子】
　　司士作士掌事【事谓奠敛之属　疏曰始死则有奠　夏官】
　　右始死奠
　　鼓人大丧则诏大仆鼓【始崩及窆时也　地官】　大仆大丧始崩戒鼓传达于四方【戒鼔撃鼔以警众也故书戒为骇　夏官】　小宰以官府之六聨合邦治三曰丧荒之联事【大宰赞赠玉含玉司徒率六卿之众庻属其六引宗伯为上相司马平士大夫司防前王此所谓官聨　天官】　大宗伯朝觐防同则为上相大丧亦如之【注见总要】　大司防凡朝觐防同前王大丧亦如之【大丧所前或嗣王　秋官】　师氏丧纪王举则从【举犹行也故书举为与杜子春云当为与谓王与丧纪之事】　保氏丧纪王举则从【并地官】　大司马大丧平士大夫【郑司农云平一其服也谓平者正其职与其位】小司马小丧纪掌其事如大司马之法　司士大丧
　　作士掌事【事谓奠敛之属】　射人大丧作卿大夫掌事【并夏官】宰夫大丧小丧掌小官之戒令帅执事而治之【大丧王后世子小丧夫人以下小官士也其大官则冢宰掌其戒令治谓共办】　小宰以法掌宾客之戒具丧亦如之【戒官有事所当共法谓有旧法施行　并天官】　鸡人大祭祀夜嘑旦以百官【夜夜漏未尽鸡鸣时也呼旦以警起百官使夙兴】丧纪亦如之【春官】　司隶邦有丧纪之事则役其烦辱之事【烦犹剧也士丧礼下萹日隶人湼厠　秋官】　宰夫三公六卿之丧与职丧帅官有司而治之凡诸大夫之丧使其旅帅有司而治之【旅冢宰下士　天官】　虎贲氏国有大故则守王门大丧亦如之【非常之难要在门】　旅贲氏丧纪则衰葛执戈盾【葛葛绖武士尚轻】　司士国有故则致士而颁其守【故非丧则兵灾　并夏官】　大司徒若国有大故则致万民于王门令无节者不行于天下【大故谓王崩及宼兵地官】　司险国有故则籓塞阻路而止行者以其属守之唯有节者达之【有故丧灾及兵也闭塞要害之道备奸寇也　夏官】　天子崩巷市七日诸侯薨巷市三日【徙市者庶人之丧礼　檀弓】
　　右戒臣民
　　射人大丧与仆人迁尸【仆人大仆也仆人与射人俱掌王之朝位也王崩小敛大敛迁尸于室堂朝之象也檀弓曰扶君卜人师扶右射人师扶左君薨以是举　夏官　始死章扶君条此章通用】玉府大丧共角枕角柶【角枕以枕尸郑司农云角柶角匕也以楔齿士丧礼曰楔】
　　【齿用角柶楔齿者令可饭含　天官】　始死迁尸于牀幠用敛衾去死衣小臣楔齿用角柶缀足用燕几君大夫士一也【牀谓所设牀笫当牖者也士丧礼曰士死于适室幠用敛衾去死衣病时所加新衣及复衣也去之以俟沐浴　丧大记】幕人大丧共帷幕帟绶【详见陈殡具章】　委人丧纪共其木材【木材给张事　地官此两条陈殡具章通用】
　　右迁尸楔齿缀足帷堂
　　父兄命赴者【谓大夫以上也士主人亲命之　檀弓】　天子崩告丧曰天王登假【告赴也登上也假已也上已者若僊去云耳　曲礼】　凡讣于其君曰君之臣某死【讣或皆作赴赴至也臣死其子使人至君所告之】父母妻长子曰君之臣某之某死【此臣于其家丧所主者】君讣于他国之君曰寡君不禄敢告于执事夫人曰寡小君不禄大子之丧曰寡君之适子某死【君夫人不称薨告他国君谦也】大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实【适读为匹敌之敌谓爵同者也实当为至此读周秦之人声之误也】士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死【杂记】
