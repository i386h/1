<!-- { "loadSidebar": true } -->
　　右乐歌　昔葛天氏之乐三人掺牛尾投足以歌八阕【葛天氏古帝名投足犹蹀足阕终也】一曰载民二曰鸟三曰遂草木四曰奋五谷五曰敬天常六曰逹帝功七曰依地徳八曰总万物之极【乐之八篇名也吕氏春秋】　禹曰徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊【此周礼所谓九徳之歌　大禹谟】九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事【文七年左氏传】　舜作五之琴歌南风之诗诗曰南风之薰兮可以解吾民之愠兮南风之时兮可以阜吾民之财兮【家语】　诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音【发犹见也声谓宫商角徴羽也声成文者宫商上下相应】治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近于诗先王以是经夫妇成孝敬厚人伦美教化移风俗故诗有六义焉一曰风二曰赋三曰比四曰兴五曰雅六曰颂上以风化下下以风刺上主文而谲諌言之者无罪闻之者足以戒故曰风【风化风刺皆谓譬喻不斥言也主文主与乐之宫商相应也谲谏咏歌依违不直谏】至于王道衰礼义废政教失国异政家殊俗而变风变雅作矣国史眀乎得失之迹伤人伦之废哀刑政之苛吟咏情性以风其上逹于事变而懐其旧俗者也故变风发乎情止乎礼义发乎情民之正也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神眀者也是谓四始诗之至也【始者王道兴衰之所由　诗序　郑康成小雅大雅谱云其用于乐国君以小雅天子以大雅然而飨賔或上取燕或下就天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯燕羣臣及聘问之賔皆歌鹿鸣合卿乐比其着畧大校见在书籍礼崩乐壊不可得详】　吴公子札来聘请观于周乐【鲁以周公故有天子礼乐】使工为之歌周南召南【此皆各依其本国歌所常用声曲】曰美哉【美其声】始基之矣【周南召南王化之基】犹未也【犹有商纣未尽善也】然勤而不怨矣【未能安乐然其音不怨怒】为之歌邶衞【武王伐纣分其地为三监三监叛周公灭之更封康叔并三监之地故三国尽被康叔之化】曰美哉渊乎忧而不困者也【渊深也亡国之音哀以思其民困衞康叔武公徳化深逺虽遭宣公滛乱懿公灭亡民犹秉义不至于困】吾闻卫康叔武公之徳如是是其卫风乎【康叔周公弟武公康叔九世孙皆衞之令徳君也聴声以为别故有疑言】为之歌王【王黍离也幽王遇西戎之祸平王东迁王政不行于天下风俗下与诸侯同故不为雅】曰美哉思而不惧其周之东乎【宗周陨灭故忧思犹有先王之遗风故不惧】为之歌郑【诗第七】曰美哉其细已甚民弗堪也是其先亡乎【美其有治政之音讥其烦碎知不能乆】为之歌齐【诗第八】曰美哉泱泱乎大风也哉【泱泱宏大之声】表东海者其大公乎【大公封齐为东海之表式】国未可量也【言其或将复兴】为之歌豳【诗第十五豳周之旧国在新平漆县东北】曰美哉荡乎乐而不滛其周公之东乎【荡乎荡然也乐而不滛言有节周公遭管蔡之变东征三年为成王陈后稷先公不敢荒滛以成王业故言其周公之东乎】为之歌秦【诗第十一后仲尼刚定故不同】曰此之谓夏声夫能夏则大大之至也其周之旧乎【秦本在西戎汧陇之西秦仲始有车马礼乐去戎狄之音而有诸夏之声故谓之夏声及襄公佐周平王东迁而受其故地故曰周之旧】为之歌魏【诗第九魏姬姓国闵元年晋献公灭之】曰美哉沨沨乎大而婉险而易行以徳辅此则眀主也【沨沨中庸之声婉约也险当为俭字之误也大而约则俭节易行惜其国小无明君也】为之歌唐【诗第十唐晋诗】曰思深哉其有陶唐氏之遗民乎不然何忧之逺也【晋本唐国故有尧之遗风忧深思逺情发于声】非令徳之后谁能若是为之歌陈【诗第十二】曰国无主其能久乎【滛声放荡无所畏忌故曰国无主】自郐以下无讥焉【郐第十三曹第十四言季子闻此二国歌不复讥论之以其微也】为之歌小雅【小雅小正亦乐歌之常】曰美哉思而不贰【思文武之徳无贰叛之心】怨而不言【有哀音】其周徳之衰乎【衰小也】犹有先王之遗民焉【谓有殷王余俗故未大衰】为之歌大雅【大雅陈文王之徳以正天下】曰广哉熈熈乎【熈熈和乐声】曲而有直体【论其声】其文王之徳乎【雅颂所以咏盛徳形容故但歌其美者不皆歌变雅】为之歌颂【颂者以其成功告于神明】曰至矣哉【言道备】直而不倨【倨傲】曲而不屈【屈挠】迩而不偪【谦退】逺而不携【携贰】迁而不滛【滛过荡】复而不厌【常日新】哀而不愁【知命】乐而不荒【节之以礼】用而不匮【徳宏大】广而不宣【不自显】施而不费【因氏所利而利之】取而不贪【义然后取】处而不底【守之以道】行而不流【制之以义】五声和【宫商角徴羽谓之五声】八风平【八方之风谓之八风】节有度守有序【八音克谐节有度也无相夺伦守有序也】盛徳之所同也【颂有殷鲁故曰盛徳之所同　防二十九年左氏传】　子赣见师乙而问焉曰赐闻声歌各有宜也如赐者宜何歌也【师乐官也乙名声歌各有宜气顺性也】师乙曰乙贱工也何足以问所宜请诵其所闻而吾子自执焉【乐人称工执犹处也】寛而静柔而正者宜歌颂广大而静疏逹而信者宜歌大雅恭俭而好礼者宜歌小雅正直而静防而谦者宜歌风肆直而慈爱者宜歌商【商宋诗也爱或为哀】温良而能断者宜歌齐夫歌者直已而陈徳也动已而天地应焉四时和焉星辰理焉万物育焉【直已而陈徳各因其徳歌所宜育生也】故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡防眀乎齐之音者见利而让【屡数也数防事以其肆直也见利而让以其温良能防也断犹决也】临事而屡防勇也见利而让义也有勇有义非歌孰能保此【保犹安也知也】故歌者上如抗下如队曲如折止如槀木倨中矩句中钩累累乎端如贯珠【言歌声之着动人心之审如有此事】故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也【长言之引其声也嗟叹和续之也不知手之舞之足之蹈之欢之至也　乐记】　卫甯武子来聘公与之宴为赋湛露及彤弓【非礼之常公特命乐人以示意故言为赋湛露彤弓诗小雅】不辞又不答赋使行人私焉【私问之】对曰臣以为肄业及之也【肆习也鲁人失所赋甯武子佯不知此其愚不可及】昔诸侯朝正于王【朝而受政教也】王宴乐之于是乎赋湛露则天子当阳诸侯用命也【湛露曰湛湛露斯匪阳不晞晞干也言露见日而干犹诸侯禀天子命而行】诸侯敌王所忾而献其功【敌犹当也忾恨怒也】王于是乎赐之彤弓一彤矢百玈弓矢千以觉报宴【觉明也谓诸侯有四夷之功王赐之弓矢又为歌彤弓以眀报功宴乐】今陪臣来继旧好【方论天子之乐故自称陪臣】君辱贶之其敢干大礼以自取戾【贶赐也干犯也戾罪也　文四年左氏传】　叔孙穆子聘于晋【穆子鲁卿叔孙得臣之子豹也】晋悼公飨之【以飨礼礼之】乐及鹿鸣之三而后拜乐三【及至也悼公先为穆子作肆夏文王各三篇而不拜至作鹿鸣之三篇而后拜乐三也】晋侯使行人问焉【行人官名掌賔客之礼传曰韩献子使行人子员问焉】曰子以君命镇抚敝邑【镇重也抚安也】不腆先君之礼以辱从者【腆厚也称从者谦也】不腆之乐以节之【以乐节礼也】吾子舍其大而加礼于其细敢问何礼也【大谓肆夏文王细谓鹿鸣也】对曰寡君使豹来继先君之好君以诸侯之故贶使臣以大礼【贶赐也】夫先乐金奏肆夏繁遏渠天子所以飨元侯也【金奏以钟奏乐也肆夏一名樊韶夏一名遏纳夏一名渠此三夏曲也礼有九夏周礼钟师掌以钟鼓奏九夏元侯牧伯也郑司农云九夏皆篇名颂之类也载　在乐章乐崩亦从而亡是以颂不能具也】夫歌文王大眀緜则两君相见之乐也【文王大眀緜大雅之首文王之三也此三篇皆美文王武王有圣徳天所辅祚其徴应符騐着见于天乃天命非人力也周公欲昭先王之徳于天下故两君相见得以为乐也】皆昭令徳以合好也皆非使臣之所敢闻也臣以为肄业及之故不敢拜【肄习也以为乐人自习修其业而及之故不敢拜】今伶箫咏歌及鹿鸣之三【伶伶人乐官也箫乐器编管为之言乐人以箫作此三篇之声与歌者相应也诗云箫管备举】君之所以贶使臣臣敢不拜贶夫鹿鸣君之所以嘉先君之好也敢不拜嘉【嘉善也鹿鸣曰我有嘉賔徳音孔昭是为嘉善先君之好也】四牡君之所以章使臣之勤也敢不拜章【四牡君劳使臣之乐也章着也言臣奉命劳勤于外述叙其情以歌乐之所以着其勤劳也】皇皇者华君教使臣曰每懐靡及【皇皇者华君遣使臣之乐也皇皇犹煌煌也懐私为每懐靡无也言臣奉使当荣显其君如华之色煌煌然既受命当思在公毎人人懐其私于事将无所及】诹谋度询必咨于周敢不拜教【此六者皆君之所以教臣也访问于善为咨忠信为周言诹谋度询必当咨之于忠信之人】臣闻之曰懐和为每懐【郑后司农云和当为私】咨才为诹【才当为事传曰咨事为诹】咨事为谋【事当为难传曰咨难为谋】咨义为度【咨礼义为度度亦谋也】咨亲为询【询亲戚之谋】忠信为周【言当咨之于忠信之人也诗云周爰咨询】君贶使臣以大礼重之以六徳敢不重拜【六徳谓诹也谋也度也询也咨也周也　国语鲁语　左氏传详见嘉礼飨食燕记】　大夫之奏肆夏也由赵文子始也【僭诸侯赵文子晋大夫名武　郊特牲】　三家者以雍彻子曰相维辟公天子穆穆奚取于三家之堂【三家鲁大夫孟孙叔孙季孙之家也雍周颂篇名彻祭毕而收其俎也天子宗庙之祭则歌雍以彻是时三家僭而用之相助也辟公诸侯也穆穆深逺之意天子之容也此雍诗之辞孔子引之言三家之堂非有此事亦何取于此义而歌之乎讥其无知妄作以取僭窃之罪　程子曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也其因袭之弊遂使季氏僭八佾三家僭雍彻故仲尼讥之】　子曰吾自卫反鲁然后乐正雅颂各得其所【鲁哀公十一年冬孔子自卫反鲁是时周礼在鲁然诗乐亦颇残缺失次孔子周流四方参互考订以知其说晚知道终不行故归而正之】　子曰师挚之始闗雎之乱洋洋乎盈耳哉【师挚鲁乐师名挚也乱乐之卒章也史记曰闗雎之乱以为风始洋洋美盛意孔子自卫反鲁而正乐适师挚在官之初故乐之美盛如此　并论语】
