<!-- { "loadSidebar": true } -->
　　示喻编礼并示其目三复叹仰不能已前此思虑安排百端终觉未穏今如所定更无可疑虽有少倒置处【如弟子职曲礼少仪不居书首之类】然亦其势如此无可奈何也丧祭二礼别作两门居邦国王朝之后亦甚穏当前此疑于家邦更无安顿处也其间只有一二小小疑处【恐所取太杂其间杂有伪书如孔丛子之类又如国语家语虽非伪书然其词繁冗恐反足为正书之累又如不附周礼如授田地政等目若不取周礼而杂取何休等説恐无纲领是乃名尊周礼而寔贬之若使便仿朝事篇亦恐在后而非其序此为大矛盾处更告详之又如不附注疏异议如嫡孙为祖之类云欲以俟学者以三隅反如此则何用更编此书任其纵观而自得可也此亦一大节目当试思之其他些小俟草沓成徐议未晚此二大节却须先定将来剪贴费力又是一番工夫也】所喻买书以备剪贴恐亦不济事盖尝试为之大小髙下既不齐等不免又写一番不如只就正本籖记起止直授笔吏写成之为快也又修书之式只可作草卷疏行大字【欲可添注】每叚空纸一行【以备剪贴】只似公案折叠成沓逐卷各以纸索穿其腰背【史院修书例如此取其便于改易也】此其大略也始者唯患未有人可分付如来书所喻二人者其一初不相熟其一恐亦未免顾虑道学之累近忽得刘贵溪书欣然肯为承当此是大奇特事岂非天相此书之穷而欲大振发之乎今以此书托渠奉寄然渠亦只岁杪当代从人不可不早过彼也此间有詹元善大卿旧为周礼学今亦甚留意见礼目之书甚叹伏极欲一见而私居无力不能致甚以为恨也但渠亦好国语等书熹窃以为唯周礼为周道盛时圣贤制作之书若此类者皆衰周末流文字正子贡所谓不贤者识其小者其间又自杂有一时僭窃之礼益以秉笔者脂粉涂泽之谬词是所以使周道日以下衰不能振起之所由也至于小戴祭法首尾皆出鲁语以为禘郊祖宗皆以其有功于民而祝之展转支蔓殊无义理凡此之类弃之若可惜而存之又不足为训故小戴殊别其文不使相近读者犹不甚觉岂亦有所病于其言欤又如祭法所记庙制与王制亦小不同不知以何为正此类非一更望精择而审处之盖此虽止是纂述未敢决然去取然其间轻重予夺之微意亦不可全卤莽也窃意一种繁冗破碎【如国语等及贾子篇之类】假托不真【如孔业之类】今都且写入类将来别作一外书以收之庶几稍有甄别不至混乱或今写净本时此等可疑者便与别编却依正篇次序排次使足相照亦自省力更在雅意裁决也大学中庸等篇不必写注疏其它有度数者不可无也此间今夏整顿得数篇今虽多不入类然曲礼玉藻保傅等学礼一条最有功所厘析亦颇详细又小正月令校得颇详【小正恐须如此写方见经传分明不可以其非古而舍之也】教法及它篇恐亦或有可取者今并附注【凡未粘背者皆是此法最不善故前有折叠作沓之説】又吕芸阁书及潘恭叔赵致道所编今亦并往恐亦可备采择【吕书甚精潘赵互有得失】又仪礼之记零卷恐可暂时粘缀今亦附去【别各有目】零卷已无用余者用毕可附来也其他所须文字建翁必能为转借如有阙者却即告示喻当悉力为办去若前书所要剪贴诸书必欲得之亦可致也
　　今所定例传记之附注者低一字它书低二字礼记则以篇名别之记之可附经者则附于经不可附者则自仍旧以补经文之缺亦有已附于经而又不欲移动旧文者则两见之不知此例何如
　　某昨谓礼经阙略不无待于后人不可谓古经定例一字不可増损来喻以为若遽増损恐啓轻废礼经之弊熹昨来之意但谓今所编礼书内有古经阙略处须以注疏补之不可专任古经而直废传注耳【如子为父下便合附以嫡孙为祖后及诸侯父有废疾之类】其有未安则亦且当论其所疑别为一书以俟制作之君子非谓今日便欲笔削其书也【如姨舅嫡妇庶妇兄弟子之妇之服之类古经固未安魏公之论亦有得失】然遂似为虑啓废经之弊而不敢措一辞于其间则亦非通论矣
　　礼书后来区别章句附以传记颇有条理王朝数篇亦颇该备只丧祭两门已令黄壻携去依例编纂次第非久寄来首尾便略具矣但其间微细尚有漏落传写讹舛未能尽正更须费少功夫而附入疏义一事用力尤多亦一面料理分付浙中朋友分手为之度须年岁间方得防手也不知老兄所续者又作如何规模异时得寄示参合考校早成定本为佳若彼此用功已多不可偏废即各为一书相辅而行亦不妨也
　　答黄直卿
　　丧服篇【所説拆出经传破碎重复不相聨属不可行也】
　　此篇已畧修定似有条理且其间有见上条见本条之类尚涉重复然去之又似太疎略可更裁之【或于本条下依重出例注之而逐条之下却皆削去亦自简便】后有通例一条甚好恐更有可入者当补之
　　丧服义
　　此编都未编可更考之恐当以三年问一篇为首盖其言所以制服行丧出于人情之实最为明切又包三年期功以下皆尽其后乃取诸篇中论丧轻重意义者附之【若此类不多即不若依旧只附前篇作传记亦得】
　　士丧礼上下
　　两卷略定更详之
　　士虞礼
　　当以士卒哭祥禫之礼附其后而于篇目注云祔卒哭祥禫礼附
　　丧大记上下
　　自天子达于庶人者居丧之礼也若其送死之节礼文制数则贵贱之等固不同矣今以天子诸侯大夫之礼附于士礼之篇殊不相入自合采集别为一篇但以世俗拘忌不敢别立篇名故欲只因丧大记篇包举王侯士庶之礼而放士礼次第分其章叚凡言礼之法而似经者则依经例杂记与此篇相表里凡记事实有议论者则依记例似稍明白但恐其间尚有脱漏差舛可更详之其虞礼以下尚阙如天子九月而卒哭及九虞七虞等语当别为下篇依士礼次篇编集却于见编卒哭等礼篇内删出三传作主等説亦当附入其杜预邪説前軰已有掊击之者亦当载王侯大夫制度皆入此篇其书礼论语内説谅隂制度及左传説天子诸侯丧事亦皆依记例随事附于章目之后如谅隂及后世子皆为三年之类即附祥禫章后讥华元乐举及仲几对宋公楄柎借干语之属即附棺椁窆葬等章楚恭王能知其过之类即入诔諡章【如此类更推广求之可附即附】但顾命康王之诰恐尤不可遗然又不可分只于篇末附入如何奔丧
　　道丧附此篇之目下依虞礼例并丧恐更有説此所取似疎略可更考之
　　居丧记
　　吊丧附此篇之目下依虞礼例
　　丧议
　　以檀弓哀戚之至一条为首【此条甚长今注疏皆误分防了今当合之】其余有通説丧礼或治丧事如孔子蚤作子张庶几等语皆合附入【别纸更有説】又剪下碎叚一事恐亦可附【邾娄复以矢天生地藏子羔之袭丧不剥奠之类已削去皆可入】
　　以上共十篇
　　重出例不须如来喻但于初见处注尾着圈而注其下曰后某章某章放此【丧服篇説中亦有一例依此可并详之】士虞礼记既封【至】除之此一项不入例可更详之
　　上大夫之虞此条当入大记下篇
　　周礼丧车更详之若是上下通用即入丧服通例经中若是王礼即入大记初用车处
　　凡已剪下重复碎叚恐有漏落或当载者可更详之所记数卷若前此旋次得之即可仔细防今并寄来又值事冗目痛只看得一两卷子细自既夕以后多不及详可略加功修此数卷也
　　卒哭篇附虞礼后以本记补经
　　始死三日而殡【止】遂卒哭【注】用刚日曰哀荐成事【节注】将旦而祔【止】辞一也【注末云哀荐成事一句未知当附何处】飨辞【止】之飨【注】
　　右卒哭　记【云云】
　　明日以其班祔【止】尚飨
　　右祔　记【云　云】　祔杖不升于堂
　　朞而小祥曰荐此常事
　　右小祥　记【云云】
　　又朞而大祥曰荐此祥事
　　右大祥　记【云云】
　　中月而禫【止】未配
　　右禫　记【云云】
　　注中云见某篇云云者更契勘今所定本恐已删去随事改正
　　礼书想已有次第吴伯丰已寄得祭礼来渠以职事无暇及此只是李寳之编集又不能尽依此中写去条例其甚者如祭法祭义等篇已送还令其重修特牲等篇亦有未入例处旦夕更取家乡礼参校今归一却附去烦看过王朝礼已送与子约令附音疏但恐渠亦难得人写不能得耳
　　礼书缘迁徙扰扰又城中人事终日汨没不得功夫防对所编甚详想多费心力但以王侯之礼杂于士礼之中不相干涉此为大病又所分篇目颇多亦是一病今已拆去大夫以上别为丧大记一篇其间有未及填写处可一面令人补足更照别纸条目整顿诸篇务令简洁而无漏落乃为佳耳修定之后可旋寄来防遇仍一面附入音疏速于岁前了却亦是一事盖衰老疾病旦暮不可保而罪戾之踪又未知所税驾兼亦弄了多时人人知有此书若被此曺切害胡写两句取去烧了则前功俱废终为千载之恨矣明州书来亦説前数卷已一面附疏王朝礼初欲自整顿今无心力看得已送子约托其校定仍令一面附疏彼中更有祭礼工夫想亦不多若伯丰寳之能便下手亦只须数月可也但仪礼只有士大夫祭法不可更以王侯之礼杂于其中须如前来所定门目别作庙制九献及郊社诸篇乃为尽善【已再条具寄之矣】幸亦时为促之并得岁前了当为佳
　　仪礼疏义已附得冠义一篇令附去看家乡邦国四类已付明州诸人依此编入其丧祭礼可便依此抄节写入只觐礼一篇在此须自理防祭礼亦草编得数纸不知所编如何今并附去可更斟酌如已别有规模则亦不须用此也可早为之趁今年秋冬前了却从头防对并写得十数本分朋友藏在名山即此身便无事人不妨闭门静坐作粥饭僧过此残年也
　　礼书如何此已了得王朝礼通前几三十卷矣但欲将冠礼一篇附疏以为诸篇之式分与四明永嘉并子约与刘用之诸人依式附之庶几易了适已报与子约或就令编此一篇或直卿自为编定此一篇并以见寄当择其精者用之此本已定即伯丰寳之辈皆可分委也病躯脚气未动但目益昏恐数月遂不复见物以此急欲了此书及未盲间读得一过粗偿平生心愿也得曽致虚书云江东漕司行下南康毁语孟版刘四哥却云被学官囬申不可遂已此其势决难久存只此礼书传者未广若被索去烧了便成枉费许多工夫亦不可多向人前説着也
　　礼书便可下手抄写此中却得用之相助亦颇有益礼书附疏须节略为佳但勿太略
　　礼书病起亦怕看
　　礼书须直卿与二刘到此并手料理方有汗青之日老拙衰病日甚于前目前外事悉已弃置只此事未了为念向使只如余正甫所为则已絶笔久矣不知至后果能践言否予日望之也
　　病日益衰甚望贤者之来了却礼书前书所説且从闽宰借人先送定本及诸书来如可用之岁前能上否渠送得冠礼来因得再看一过其间有合修处尚多已略改定【如前书入名器篇者却移不得】及重编得冠义一篇颇穏当然病衰精力少又日短穷日之力只看得三五叚如此若非儧促功夫未能了絶也以此急欲直卿与用之上来庶可并力此外无他説也
　　觉得岁月晚病痛深恐不了此一事梦寐为之不宁也近又得正父书目亦有好处其长处是词语简严近古其短处是粗率不精致无分别也
　　祭礼
