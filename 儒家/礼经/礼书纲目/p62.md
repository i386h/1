<!-- { "loadSidebar": true } -->
　　疏衰裳齐牡麻绖冠布缨削杖布带疏屦三年者【疏犹麤也】传曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也【沽犹粗也冠尊加其麤麤功大功也】齐衰之绖斩衰之带也去五分一以为带【见斩衰章】
　　削杖桐也【同上】
　　父卒则为母【尊得伸也】
　　记穆公之母卒【穆公鲁哀公之曽孙】使人问于曽子曰如之何【问居丧之礼曽子曽参之子名申】对曰申也闻诸申之父曰哭泣之哀齐斩之情饘粥之食自天子逹【子丧父母尊卑同檀弓　齐衰杖期章父在为母通用】
　　继母如母
　　传曰继母何以如母继母之配父与因母同故孝子不敢殊也【因犹亲也】
　　慈母如母
　　传曰慈母者何也传曰妾之无子者妾子之无母者父命妾曰女以为子命子曰女以为母若是则生养之终其身慈母死则丧之三年如母贵父之命也【此主谓大夫士之妾妾子之无母父命为母子者其使养之不命为母子则亦服庶母慈已者之服可也大夫之妾子父在为母大功则士之妾子为母期矣父卒则皆得伸也】　记为慈母后者为庶母可也为祖庶母可也【谓父命之为子母者也即庶子为后此皆子也传重而已不先命之与适妻使为母子也缘为慈母后之义父之妾无子者亦可命已庶子为后　小记】子防问曰丧慈母如母礼与【如母谓父卒三年也子防意以为国君亦】
　　【当然礼所云者乃大夫以下父所使妾养妾子】孔子曰非礼也古者男子外有傅内有慈母君命所使教子也何服之有【言无服也此指诸国君之子也大夫士之子为庶母慈已者服小功父卒乃不服】昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服【据国君也良善也谓之慈母固谓之善国君之妾子于礼不服也昭公年三十乃丧齐归犹无慼容是不少孤又安能不忍于慈母此非昭公明矣未知何公也】今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也【公之言又非也天子练冠以燕居盖谓庻子王为其母　曽子问】
　　母为长子
　　传曰何以三年也父之所不降母亦不敢降也【不敢降者不敢以已尊降祖祢之正体】　记母为长子削杖【嫌服男子当杖竹也母为长子服不可重于子为已也　小记】　妾为君之长子与女君同【不敢以恩轻轻服君之正统　同上】　妾为女君君之长子恶笄有首布总【本经记】　妾从女君而出则不为女君之子服【妾为女君之党服得与女君同而今俱出女君犹为子期妾于义絶无施服　小记】
　　右齐衰三年
　　疏衰裳齐牡麻绖冠布缨削杖布带疏屦期者
　　传曰问者曰何冠也曰齐衰大功冠其受也缌麻小功冠其衰也带縁各视其冠【问之者见斩衰有三其冠同今齐衰有四章不知其冠之异同尔縁如深衣之縁今文无冠布缨】
　　父在为母
　　传曰何以期也屈也至尊在不敢伸其私尊也父必三年然后娶达子之志也　【斩衰父条父母之丧无贵贱一也大夫为其父母为人后者条为所后者之妻若子女子子在室为父条为父母主丧者不杖则子一人杖齐衰三年章穆公之母卒并此条通用当互考】　记公子为其母练冠麻麻衣縓縁为其妻縓冠葛绖带麻衣縓縁皆既葬除之【公子君之庶子也其或为母谓妾子也麻者缌麻之绖带也此麻衣者如小功布深衣为不制衰裳变也诗云麻衣如雪縓浅绛也一染谓之縓练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也为妻縓冠葛绖带妻轻】传曰何以不在五服之中也君之所不服子亦不敢服也君之所为服子亦不敢不服也【君之所不服谓妾与庶妇也君之所为服谓夫人与适妇也诸侯之妾贵者视卿贱者视大夫皆三月而葬　本经记】　王子有其母死者其傅为之请数月之丧公孙丑曰若此者何如也曰是欲终之而不可得也虽加一日愈于已谓夫莫之禁而弗为者也【详见丧服义】
　　妻
　　传曰为妻何以期也妻至亲也【适子父在则为妻不杖以父为之主也服问曰君所主夫人妻大子适妇父在子为妻以杖即位谓庶子】　记为妻父母在不杖【尊者在不敢尽礼于私丧也　详见丧通礼拜拱章】　世子不降妻之父母其为妻也与大夫之适子同【见不杖期章大夫之适子为妻条】　公子为其妻縓冠葛绖带麻衣縓縁既葬除之【详见上条】
　　出妻之子为母【出犹去也】
　　传曰出妻之子为母期则为外祖父母无服传曰絶族无施服亲者属【在旁而及曰施亲者属母子至亲无絶道】出妻之子为父后者则为出母无服传曰与尊者为一体不敢服其私亲也　记为父后者为出母无服【不敢以已私废父所传重之祭祀小记】　孔氏之不丧出母自子思始也【详见丧服义】
　　父卒继母嫁从为之服报
　　传曰何以期也贵终也【尝为母子贵终其思】
　　右齐衰杖期
　　不杖麻屦者【此亦齐衰言其异于上】
　　记期之丧达乎大夫【期之丧达乎大夫者谓旁亲所降在大功者其正统之期天子诸侯犹不降也大夫所降天子诸侯絶之不为服所不臣乃服之也　中庸】
　　祖父母
　　传曰何以期也至尊也　记父卒然后为祖父后者服斩【详见本章为君之祖父母条】　祖父卒而后为祖母后者三年【祖父在则其服如父在为母也　小记】
　　世父母叔父母
　　传曰世父叔父何以期也与尊者一体也然则昆弟之子何以亦期也旁尊也不足以加尊焉故报之也父子一体也夫妻一体也昆弟一体也故父子首足也夫妻牉合也昆弟四体也故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗世母叔母何以亦期也以名服也【宗者世父为小宗典宗事者也资取也为姑在室亦如之】　为人后者为所后者之昆弟若子【详见斩衰章为人后者条】　记县子琐曰吾闻之古者不降上下各以其亲【古谓殷时也上不降逺下不降卑】滕伯文为孟虎齐衰其叔父也为孟皮齐衰其叔父也【伯文殷时滕君也爵为伯名文　檀弓】
　　大夫之适子为妻
　　传曰何以期也父之所不降子亦不敢降也何以不杖也父在则为妻不杖【大夫不以尊降适妇者重适也凡不降者谓如其亲服服之降有四品君大夫以尊降公子大夫之子以厌降公之昆弟以旁尊降为人后者女子子嫁者以出降】记世子不降妻之父母其为妻也与大夫之适子
　　同【世子天子诸侯之适子也不降妻之父母为妻故亲之也为妻亦齐衰不杖者君为之主子不得伸也主言与大夫之适子同据丧服之成文也本所以正见父在为妻不杖于大夫适子者明大夫以上虽尊犹为适妇为主　小记】
　　昆弟【昆兄也为姊妹在室亦如之】
　　记大夫为其兄弟之未为大夫者士为其兄弟之为大夫者如士服【详见斩衰父条】　成人有其兄死而不为衰者闻子臯将为成宰遂为衰成人曰蚕则绩而蟹有匡范则冠而蝉有緌兄则死而子臯为之衰【嗤兄死者言其衰之不为兄死如蟹有匡蝉有緌不为蚕之绩范之冠也范蜂也蝉蜩也緌为蜩喙长在腹下　檀弓】
　　为众子【众子者长子之弟及妾子女子在室亦如之士谓之众子未能逺别也大夫则谓之庶子降之为大功天子国君不服之内则曰子未食而见必执其手适子庶子已食而见必循其首】
　　记大夫降其庶子【详见斩衰章父条】
　　昆弟之子
　　传曰何以期也报之也【檀弓曰丧服兄弟之子犹子也盖引而进之】　记丧服兄弟之子犹子也【详见丧服义】　古者不降滕伯文为孟皮齐衰其叔父也【详见上世父母叔父母条】
　　大夫之庶子为适昆弟【两言之者适子或为兄或为弟】
　　传曰何以期也父之所不降子亦不敢降也【大夫虽尊不敢降其适重之也适子为庶昆弟庶兄弟相为亦如大夫为之】
　　适孙
　　传曰何以期也不敢降其适也有适子者无适孙孙妇亦如之【周之道适子死则立适孙是适孙将上为祖后者也长子在则皆为庶孙耳孙妇亦如之适妇在亦如庶孙之妇凡父于将为后者非长子皆期也】
　　为人后者为其父母报
　　传曰何以期也不贰斩也何以不贰斩也特重于大宗者降其小宗也为人后者孰后后大宗也曷为后大宗大宗者尊之统也禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者收族者也不可以絶故族人以支子后大宗也适子不得后大宗【都邑之士则知尊祢近政化也大祖始封之君始祖者咸神灵而生若稷契也自由也及始祖之所由出谓祭天也上犹逺也下犹近也收族者谓别亲疎序昭穆大传曰继之以姓而弗别缀之以食而弗殊虽百世昏姻不通者周道然也】　记夫为人后者其妻为舅姑大功　【不二降小记】
　　女子子适人者为其父母昆弟之为父后者
　　传曰为父何以期也妇人不贰斩也妇人不贰斩者何也妇人有三从之义无专用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也妇人不能二尊也为昆弟之为父后者何以亦期也妇人虽在外必有归宗曰小宗故服期也【从者从其教令归宗者父虽卒犹自归宗其为父后特重者不自絶于其族类也曰小宗者言是乃小宗也小宗明非一也小宗四丈夫妇人之为小宗各如其亲之服辟大宗】　记女子子适人者为其父母妇为舅姑恶笄有首以髽卒哭子折笄首以笄布总【言以髽则髽有着笄者明矣】传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇终之也【栉笄者以栉之木为笄或曰榛笄有首者若今时刻镂摘头矣卒哭而丧之大事毕女子子可以归于夫家而着吉笄折其首者为其大饰也吉笄尊变其尊者妇人之义也据在夫家宜言妇终之者终子道于父母之恩】　女君死则妾为女君之党服摄女君则不为先女君之党服【妾于女君之亲若其亲然　杂记　后凡女君之党通用】
　　继父同居者
　　传曰何以期也传曰夫死妻穉子防子无大功之亲与之适人而所适者亦无大功之亲所适者以其货财为之筑宫庙嵗时使之祀焉妻不敢与焉若是则继父之道也同居则服齐衰期异居则服齐衰三月必尝同居然后为异居未尝同居则不为异居【妻穉谓年未满五十子防谓年十五以下子无大功之亲谓同财者也为之筑宫庙于家门之外神不歆非族妻不敢与马恩虽至亲族已絶矣天不可二此以恩服尔未尝同居则不服之】　记继父不同居也者必尝同居皆无主后同财而祭其祖祢为同居有主后者为异居【録恩服深浅也见同财则期同居异财故同居今异居及继父有子亦为异居则服齐衰三月未尝同居则不服　小记】
　　为夫之君
　　传曰何以期也从服也　【斩衰章君条外宗为君夫人犹内宗也此条通用当互考】
　　姑姊妹女子子适人无主者姑姊妹报
