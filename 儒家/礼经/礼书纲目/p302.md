<!-- { "loadSidebar": true } -->
　　右丝之属　瑟者啬也闲也所以惩忿宫商角则宜君父有节臣子有义然后四时和四时和然后万物生故谓之瑟也琴者禁也所以禁止淫邪正人心也【白虎通】　琴长八尺一寸【朱子曰八尺一寸者是京房内凖】正度也大者为宫而居中央君也商张右傍其余大小相次不失其次序则君臣之位正矣【史记】子夏曰丝声哀哀以立防防以立志君子听琴瑟之声则思志义之臣【详乐记】　君子之近琴瑟以仪节也非以慆心也【同上】　孔子学琴于师襄子师襄子曰吾虽以击磬为官然能于琴今子于琴已习可以益矣孔子曰丘未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其为人也有间孔子有所缪然思焉【缪然深思貌】有所睾然髙望而逺眺焉【眺见】曰丘迨得其为人矣【迨近也】黮而黒颀然长旷如望羊【旷用志广逺望羊逺视也】奄有四方【奄同也文王之时三分天下有其二后周有四方文王之功也】非文王其孰能为此师襄子避席叶拱而对曰【叶拱两手薄其心也】君子圣人也其传曰文王操【家语】　子路鼓琴孔子闻之谓冉有曰甚矣由之不才也夫先王之制音也奏中声以为节流入于南不归于北夫南者生育之乡北者杀伐之域故君子之音温柔居中以养生育之气忧愁之感不加于心也暴厉之动不在于体也夫然者乃所谓治安之风也小人之音则不然亢丽微末以象杀伐之气中和之感不载于心温和之动不存于体夫然者乃所以为乱之风昔者舜弹五之琴造南风之诗其诗曰南风之熏兮可以解吾民之愠兮南风之时兮可以阜吾民之财兮【得其时阜盛也】唯脩此化故其兴也勃焉徳如泉流至于今王公大人述而弗忘殷纣好为北鄙之声其废也忽然至于今王公大人举以为诫夫舜起布衣积徳含和而终以帝纣为天子荒淫为乱而终以亡非各所修之致乎由今也匹夫之徒曽无意于先王之制而习亡国之声岂能保其六七尺之体哉冉有以告子路子路惧而自悔静思不食以至骨立夫子曰过而能改其进矣乎【同上】
　　舜作箫【世本】　大箫谓之言【编二十三管长尺四寸】小者谓之筊【十六管长尺二寸箫一名籁】大管谓之簥【管长尺围寸并漆之有底贾氏以为如箎六孔】其中谓之篞小者谓之篎【尔雅】　大司乐孤竹之管冬日至于地上之圜丘奏之孙竹之管夏日至于泽中之方丘奏之隂竹之管于宗庙之中奏之【详见乐制】　大射簜在建鼓之间【详乐县】　圣人作壎篪此徳音之音也【详乐记】　大篪谓之沂【篪以竹为之长尺四寸围三寸一孔上出一寸三分名翘横吹之小者尺二寸广雅云八孔尔雅】　小师掌教箫管【箫编小竹管如今卖饴所吹者郑司农云管如篪六空谓管如篴而小并两而吹之今大子乐官有焉】　瞽蒙掌播箫管　笙师掌教龡籥箫篪篴管【郑司农云篪七孔杜子春读篴为荡涤之涤今时所吹五空竹篴谓籥如篴三空并春官】　苇籥伊耆氏之乐也【详见乐制】　大籥谓之产【籥如笛三】
　　【孔而短小广雅云七孔】其中谓之仲小者谓之箹徒吹谓之和【尔雅】籥师掌教国子舞羽龡籥【详见乐舞】　籥章掌土鼓豳籥
　　【郑司农云豳籥豳国之地竹豳诗亦如之谓豳籥豳人吹籥之声章明堂位曰土鼓蒯桴苇籥伊耆氏之乐】中春昼击土鼓龡豳诗以逆暑中秋夜逆寒亦如之凡国祈年于田祖龡豳雅击土鼓以乐田畯国祭蜡则龡豳颂击土鼓以息老物【豳诗豳风七月也吹之者以籥为之声豳雅豳颂亦七月也注详见吉礼并春官】　笙师春牍应雅以教祴乐【郑司农云春牍以竹大五六寸长七尺短者一二尺其端有两孔髤画以两手筑地应长六尺五寸其中有椎雅状如漆筩而弇口大二围长五尺六寸以羊韦鞔之有两纽疏画谓祴乐祴夏之乐牍应雅教其春者谓以筑地笙师教之则三器在庭可知矣賔醉而出奏祴夏以此三器筑地为之行节明不失礼　同上】　古乐讯疾以雅【雅亦乐器名也如漆筩中有椎　乐记】
　　右竹之属　箫者中吕之气万物生于无声见于无形僇也肃也故谓之箫箫者以禄为本言承天继物为民本人力加地道化然后万物戮也故谓之箫也【白虎通】　子夏曰竹声滥滥以立防防以聚众君子聴竽笙箫管之声则思畜聚之臣【详乐记】
　　随作笙女娲作笙簧【世本】　女娲之笙簧【女娲三皇承宓义者世本作曰女娲作笙簧明堂位】　大笙谓之巢【列管匏中施簧管端大者十九簧】小者谓之和【十三簧者乡射记曰三笙一和而成声　尔雅】　笙师掌教龡竽笙【郑司农云竽三十六簧笙十三簧】凡祭祀享射共其钟笙之乐【钟笙与钟声相应之笙春官】　三笙一和而成声【三人吹笙一人吹和凡四人也尔雅曰笙小者谓之和乡射记】右匏之属　匏之言施也在十二月万物始生而劳笙者太簇之气象万物之生故曰笙有七政之节焉有六合之和焉天下乐之故谓之笙【白虎通】
　　圣人作为壎篪此徳音之音也【乐记　按诗小雅何人斯云伯氏吹埙仲氏吹篪其序云苏公刺暴公也郑氏曰暴苏皆防内国名世本云暴辛公作埙苏成公作篪谯周古史考云古有埙篪尚矣周幽王时二公特善其事耳朱子曰此序不知何所据而得此事世本説尤纰缪谯周又从而传防之不知适所以章其谬耳】　大埙谓之器【埙烧土为之大如鵞子鋭上平底形如称锤六孔小者如鸡子尔雅】　小师掌教埙【埙烧土为之大如鴈卵】　瞽蒙掌埙笙师掌教龡埙【并春官】　尧命质为乐乃以麋置缶而鼓之【见乐制】　坎其击缶【缶瓦器可以节乐　陈风宛丘　又易离卦不鼓缶而歌】礼之初蒉桴而土鼓犹若可以致其敬于鬼神【蒉读为凷声之误也凷堛也谓抟土为桴也土鼓筑土为鼓也　礼运】　土鼓蒉桴伊耆氏之乐也【详见乐制】　籥章掌土鼓【杜子春云土鼓以瓦为匡以革为两面可击也】中春昼击土鼓以逆暑中秋夜逆寒亦如之凡国祈年于田祖击土鼓以乐田畯国祭蜡击土鼓以息老物【详竹之属】　壶涿氏掌除水虫以炮土之鼓敺之【炮土之鼓瓦鼓也　秋官】
　　右土之属　壎在十一月壎之为言勲也阳气于黄泉之下勲蒸而萌【白虎通】
　　夷作鼓【世本】　帝喾命垂作鼗鞞【帝王世纪】　圣人作为鞉鼓此徳音之音也【详乐记】　夏后氏之鼓足殷楹鼓周县鼓【足谓四足也楹谓之柱贯中上出也县县之簨簴也殷颂曰植我鼗鼓周颂曰应朄县鼓　眀堂位】　下管鼗鼓【详乐制】　置我鼗鼓【周颂】　应田县鼓【详乐制】　大鼓谓之鼖【鼖长八尺】小鼓谓之应【诗曰应朄县鼓在大鼓侧】徒击鼓谓之咢【诗云或歌或咢】大鼗谓之麻小者谓之料【麻者音概而长也料者声清而不乱　尔雅】　鼓人掌教六鼓四金之音声以节声乐以和军旅以正田役【音声五声合和者】教为鼓而辨其声用【教为鼓教击鼓者大小之数又别其声所用之事】以靁鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏【雷鼓八面鼔也神祀祀天神也灵鼔六面鼓也社祭祭地只也路鼔四面鼔也鬼享享宗庙也大鼔谓之鼖鼖鼓长八尺鼛鼓长丈二尺晋鼔长六尺六寸金奏谓乐作击编钟　地官】　韗人为臯陶【郑司农云韗书或为鞠臯陶鼓木也谓鞠者以臯陶名官也鞠则陶字从革】长六尺有六寸左右端广六寸中尺厚三寸【版中广头狭为穹隆也郑司农云谓鼓木一判者其两端广六寸而其中更广尺也如此乃得有腹】穹者三之一【郑司农云穹读为志无空邪之空谓鼓木腹穹隆者居鼔三之一也谓穹读如穹苍之穹穹隆者居鼓面三分之一则其鼓四尺者版穹一尺三寸三分寸之一也倍之为二尺六寸三分寸之二加鼓四尺穹之径六尺六寸三分寸之二也此鼔合二十版】上三正【郑司农云谓两头一平中央一平也谓三当为参正直也参直者穹上一直两端又直各居二尺二寸不弧曲也此鼔两面以六鼔差之贾侍中云晋鼓大而短近晋鼓也以晋鼔鼓金奏】鼓长八尺鼓四尺中围加三之一之鼖鼓【中围加三之一者加于面之围以三分之一也面四尺其围十二尺加以三分一四尺则中围十六尺径五尺三寸三分寸之一也今亦合二十版则版穹六寸三分寸之二耳大鼓谓之鼖以鼖鼔鼔军事郑司农云鼔四尺谓革所蒙者广四尺】鼓长寻有四尺鼓四尺倨句磬折【以臯鼓鼓役事磬折中曲之不参正也中围与鼖鼓同以磬折为异】凡冐鼓必以启蛰之日【启蛰孟春之中也蛰虫始闻雷声而动鼓所取象也冐蒙鼓以革】良鼓瑕如积环【革调急也】鼓大而短则其声疾而短闻鼓小而长则其声舒而逺闻【考工记】　大司乐靁鼓靁鼗冬日至于地上之圜丘奏之灵鼓灵鼗夏日至于泽中之方丘奏之路鼓路鼗于宗庙之中奏之【详乐制】　大师下管播乐器令奏鼓朄【同上】　小师掌教鼓鼗【鼗如鼓而小持其柄摇之旁耳还自击】大祭祀大飨下管击应鼓凡小祭祀小乐事鼓朄　瞽蒙掌播鼗　眡了掌凡乐事播鼗賔射皆奏其钟鼓鼜恺献亦如之　钟师掌鼙鼓缦乐【并详乐制】　镈师掌金奏之鼓【谓主晋鼓以奏其钟鏄也然则击镈者亦眡了也　并春官】　庙堂之下县鼓在西应鼓在东【礼乐之器尊西也小鼓谓之应　礼器】　大射建鼓在阼阶西南鼓应鼙在其西南鼓西阶一建鼓在其南东鼓朔鼙在其北一建鼓在西阶之东南面【详乐县】鼖鼓在西房【鼖鼓长八尺商周传寳之　顾命】　大仆建路鼓于大寝之门外以待逹穷者与遽令【详朝廷礼】大司马教振旅王执路鼓诸侯执贲鼓军将执晋鼓师帅执提旅帅执鼙【郑司农云提谓马上鼓有曲木提持鼓立马髦上者故谓之提　详见田役】　镈师凡军之夜三鼜皆鼓之守鼜亦如之【详见武备】　掌固夜三鼜以戒号【同上】　冥氏攻猛兽以灵鼓敺之【秋官】　鼍鼓逢逢蒙瞍奏公【鼍似蜥蜴长丈余皮可冐鼓逢逢和也　大雅灵台】　天子赐伯子男乐则以鼗将之【详乐制】　搏拊【搏拊以韦为之实之以糠以节乐　益稷】　拊搏四代之乐器也【拊搏以韦为之充之以糠形如小鼓　明堂位】　以韦为鼓谓之搏拊【尚书大传】　架一钟而尚拊【荀子】　架一磬而尚拊【大戴礼】大师帅瞽登歌令奏击拊　小师登歌击拊【并详乐制】　右乐防守拊鼓治乱以相【相即拊也亦以节乐拊者以韦为表装之以糠糠一名相因以名焉今齐人或谓糠为相　详见乐记】
　　右革之属　鼓无当于五声五声弗得不和【学记】鼓震音烦气也万物愤懑震动而生雷以动之温以暖之风以散之雨以濡之奋至徳之声感和平之气也同声相应同气相求神眀报应天地祐之其本乃在万物之始耶故谓鼓也鼗者震之气也上应昴星以通王道故谓之鼗也【白虎通】　子夏曰鼓鼙之声讙讙以立动动以进众君子听鼓鼙之声则思将帅之臣【详乐记】
