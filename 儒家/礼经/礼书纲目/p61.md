<!-- { "loadSidebar": true } -->
　　山堕山乔岳允犹翕河敷天之下裒时之对时周之命【髙山泛言山耳堕则其狭而长者乔高也岳则其高而大者允犹未详或曰允信也犹与由同翕河河善泛滥今得其性故翕而不为暴也裒聚也对答也言美哉此周也其巡守而登此山以柴望又道于河以周四岳凡以敷天之下莫不有望于我故聚而朝之方岳之下以答其意耳并周颂】　惟周王抚万邦巡侯甸四征弗庭绥厥兆民六服羣辟罔不承德【庭直也葛氏曰弗庭弗庭来者六服侯甸男采衞并畿内为六服也　周官】　晏子曰天子适诸侯曰巡狩巡狩者巡所守也【巡所守巡行诸侯所守之土也　孟子】　王者所以巡狩者何巡者循也狩牧也为天下循行守牧民也道德太平恐远近不同化幽隠有不得所考礼义正法度同律厯协时月皆为民也所以四时出何当承宗庙故不逾时也以夏之仲月者同律度当得其中也二月八月昼夜分五月十一月阴阳终所以五嵗巡狩何为太烦也过五年为太疎也因天道时有所生嵗有所成三嵗一闰天道小备五嵗再闰天道大备故五嵗一巡狩三年小备二伯出述职黜陟一年物有终始嵗有所成方伯行国时有所生诸侯行邑王者出一公以其属守二公以其属从也【白虎通】　天子非展义不巡守【天子巡守所以宣布德义　庄二十七年左传】　郑石防曰先王卜征五年【先征五年而卜吉凶也征谓巡守征行】而嵗习其祥祥习则行【五年五卜皆同吉乃巡守】不习则増修德而改卜【不习谓卜不吉　襄十三年左氏传】　天子无客礼莫敢为主焉君适其臣升自阼阶不敢有其室也【明飨君非礼也　郊特牲】　天子四海之内无客礼莫敢为王焉故君适其臣升自阼阶即位于堂示民不敢有其室也【臣亦统于君　坊记】　天子适诸侯必舎其祖庙而不以礼籍入是谓天子壊法乱纪【以礼籍入谓大史典礼执简记奉讳恶也天子虽尊舎人宗庙犹有敬焉自拱敕也　礼运】　天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也【犊者诚慤未有牝牡之情是以小为贵也孕任子也易曰妇孕不育　郊特牲】　有以少为贵者天子适诸侯诸侯膳以犊【疏曰诸侯事天子如天子事天天子事天既用一牛故天子巡守过诸侯境土诸侯奉膳亦止一牛而已　礼器】

　　礼书纲目卷十七
<经部,礼类,通礼之属,礼书纲目>
　　钦定四库全书
　　礼书纲目卷十八　　　　　　婺源江永撰
　　丧礼　　　　防礼一
　　经【郑目録云天子以下死而相丧衣服年月亲疎隆杀之礼不忍言死而言丧丧者弃亡之辞若全存居于彼焉已亡之耳丧服于五礼属防】子夏传【疏曰传者不知是谁人所作人皆云孔子弟子卜商字子夏所为按公羊传是公羊髙所为公羊髙是子夏弟子今案公羊传有云者何何以曷为孰为之等今此传亦有之必为子夏作也其传内更云传者是子夏引他旧传以证已义】
　　丧服
　　右篇目　小宗伯辨吉防之服【五服王及公卿大夫士之服　春官】
　　斩衰裳苴绖杖绞带冠绳缨菅屦者【者者明为下出也凡服上曰衰下曰裳麻在首在腰皆曰绖绖之言实也明孝子有忠实之心故为制此服焉首绖象缁布冠之缺项腰绖象大带又有绞带象苹带齐衰以下用布】
　　传曰斩者何不缉也苴绖者麻之有蕡者也苴绖大搹左本在下去五分一以为带齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带苴杖竹也削杖桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也【盈手曰搹搹抗也中人之防围九寸以五分一为杀者象五服之数也爵谓天子诸侯卿大夫士也无爵谓庶人也担犹假也无爵者假之以杖尊其为主也非主谓众子也】绞带者绳带也冠绳缨条属右缝冠六升外毕鍜而勿灰衰三升菅屦者菅菲也外纳【属犹着也通屈一条绳为武垂下为缨着之冠也布八十缕为升升字当为登登成也今之礼皆以登为升俗误己行久矣杂记曰丧冠条属以别吉凶三年之练冠亦条属右缝小功以下左缝外毕者冠前后屈而出缝于武也】居倚庐寝苫枕块哭昼夜无时歠粥朝一溢米夕一溢米寝不脱绖带既虞剪屏拄楣寝有席疏食水饮朝一哭夕一哭而已既练舍外寝始食菜果饭素食哭无时【二十四两曰溢为米一升二十四分升之一楣谓之梁拄楣所谓梁闇舍外寝于中门之外屋下垒墼为之不涂塈所谓垩室也素犹故也谓复平生时食也斩衰不书受月者天子诸侯卿大夫既虞卒哭异数】　三年之丧二十五月而毕【详见丧服义】　三年之丧达乎天子父母之丧无贵贱一也【中庸】
　　父
　　传曰为父何以斩衰父至尊也　记事亲有隠而无犯【隠谓不称扬其过失也无犯不犯顔而谏论语曰事父母几谏】左右就养无方【左右谓扶持之方犹常也子则然无常人】服勤至死致丧三年【勤劳辱之事也致谓戚容称其服也凡此以恩为制　檀弓　本章为人后者齐衰三年章父卒为母通用】　父母之丧无贵贱一也【详见上又本章为人后者齐衰三年章父卒为母齐衰杖期章父在为母通用】　大夫为其父母兄弟之未为大夫者之丧服如士服士为其父母兄弟之为大夫者之丧服如士服【大夫虽尊不以其服服父母兄弟嫌若踚之也士谓大夫庶子为士者也已卑又不敢服尊者之服今大夫丧礼逸与士异者未得而备闻也春秋传曰齐晏桓子卒晏婴麄衰斩苴绖带杖菅履食粥居倚庐寝苫枕草其老曰非大夫礼也曰唯卿为大夫此平仲之谦也言已非大夫故为父服士服耳麤衰斩者其缕在齐斩之间谓缕如三升半而三升不缉也斩衰以三升为正微细则属于麤也然则士与大夫为父服异者有麤衰斩枕草矣其为母五升缕而四升为兄弟六升缕而五升乎唯大夫以上乃能备仪尽餙士以下则以臣服君之斩衰为其父以臣从君而服之齐衰为其母与兄弟亦以勉人为髙行也大夫以下大夫士服同】大夫之适子服大夫之服【仕至大夫贤着而徳成适子得服其服亦尊其适象贤】大夫之庶子为大夫则为其父母服大夫服其位与未为大夫者齿【虽庻子得服其服尚徳也使齿于士不可不宗适杂记　本章为人后者齐衰三年章父卒为母齐衰杖期章父在为母通用】　大夫降其庶子其孙不降其父【祖不厌孙也大夫为庶子大功　丧服小记】　齐晏桓子卒晏婴麤缞斩【斩不缉之也缞在胸前麤三升布】苴绖带杖菅屦【以苴为绖及带杖竹杖也礼记云苴杖竹也】食鬻居倚庐寝苫枕草【此礼与士丧礼略同其异唯枕草耳然枕草亦非丧服正文】其老曰非大夫之礼也【时之所行士及大夫衰服各有不同晏子为大夫而行士礼其家臣不解故语之】曰唯卿为大夫【晏子恶直已以斥时失礼故孙辞略答家老　哀十七年左氏传】
　　诸侯为天子
　　传曰天子至尊也　记方丧三年【详见君条】　君为天子三年夫人如外宗之为君也【外宗君外亲之妇也其夫与诸侯为兄弟服斩妻从服期诸侯为天子服斩夫人亦从服期丧大记曰外宗□中南面】世子不为天子服【逺嫌也不服与畿外之民同也　服问】　司服凡丧为天王斩衰【疏曰云凡丧者诸侯诸臣皆为天王斩衰　春官】
　　君
　　传曰君至尊也【天子诸侯及卿大夫有地者皆曰君】　事君有犯而无隠【既谏人有问其国政者可以语其得失若齐晏子为晋叔向言之】左右就养有方【不可侵官】服勤至死方防三年【方防资于事父凡此以义为制　檀弓】　公之防诸达官之长杖【谓君所命虽有官职不达于君则不服斩　同上】　与诸侯为兄弟者服斩【诸卿大夫以下也与尊者为亲不敢以轻服服之言诸侯者明虽在异国犹来为三年也　小记】　大夫之适子为君夫人大子如士服【大夫不世子不嫌也士为国君斩小君期大子君服斩臣从服期　服问】　外宗为君夫人犹内宗也【皆谓嫁于国中者也为君服斩夫人齐衰不敢以其亲服服至尊也外宗谓姑姊妹之女舅之女及从母皆是也内宗五属之女也其无服而嫁于诸臣者从为夫之君嫁于庶人者从为国君　杂记　不杖朝章为夫之君齐衰三月章庶人为国君通用】
　　父为长子【不言嫡子通上下也亦言立嫡以上】
　　传曰何以三年也正体于上又乃将所传重也庶子不得为长子三年不继祖也【此言为父后者然后为长子三年重其当先祖之正体又以其将代已为宗庙主也庻子为父后者之弟言庶者逺别之也小记曰不继祖与祢此但言祖不言祢容祖祢共庙】　记庶子不为长子斩不继祖与祢也【详见防服义又大传庶子不得为长子三年一条亦同】
　　为人后者
　　传曰何以三年也受重者必以尊服服之何如而可为之后同宗则可为之后何如而可以为人后支子可也为所后者之祖父母妻妻之父母昆弟昆弟之子若子【若子者为所为后之亲如亲子】　记于所为后之兄弟之子若子【本经记】　为人后者为之子【详见防通礼主后章父条致防三年父母之防无贵贱一也大夫为其父母并此条通用当互考】　为殇后者以其服服之【言为后者据承之也殇无为人父之道以本亲之服服之　小记】　孔子曰宗子为殇而死庶子弗为后也【族人以其伦代之明不序昭穆立之庙其祭之就其祖而巳代之者主其礼　曽子问】
　　妻为夫
　　传曰夫至尊也　记妇人不为主而杖者姑在为夫杖【姑不厌妇小记】
　　妾为君
　　传曰君至尊也【妾谓夫为君者不得体之加尊也虽士亦然】
　　女子子在室为父【女子子者子女也别于男子也言在室者闗已许嫁】布总箭笄髽衰三年【此妻妾女子子防服之异于男子者总束髪谓之总者既束其本又总其末箭笄篠竹髽露紒也犹男子之括发斩衰栝发以麻则髽亦用麻也以麻者自项而前交于额上郤绕紒如着防头焉小记曰男子冠而妇人笄男子免而妇人髽凡服上曰衰下曰裳此但言衰不言裳妇人不殊裳衰如男子衰下如深衣深衣则衰无带下又无衽】
　　传曰总六升长六寸箭笄长尺吉笄尺二寸【总六升者首饰象冠数长六寸谓出紒后所垂为饰也】　记女子子在室为父母其主防者不杖则子一人杖【女子子在室亦童子也无男昆弟使同姓为摄主不杖则子一人杖谓长女也许嫁及二十而笄笄为成人成人正杖也　小记　齐衰三年章父卒为母齐衰杖期章父在为母通用】
　　子嫁反在父之室为父三年【谓遭防后而出者始服齐衰期出而虞则受以三年之防受既虞而出则小祥亦如之既除防而出则已凡女行于大夫以上曰嫁行于士庶人曰适人】记为父母防未练而出则三年既练而出则已未练而反则期既练而反则遂之【小记　齐衰三年章父卒为母通用】
　　公士大夫之众臣为其君布带绳屦【士卿士也公卿大夫厌于天子诸侯故降其众臣布带绳屦贵臣得伸不夺其正】
　　传曰公卿大夫室老士贵臣其余皆众臣也君谓有地者也众臣杖不以即位近臣君服斯服矣绳屦者绳菲也【室老家相也士邑宰也近臣阍寺之属君嗣君也斯此也近臣从君丧服无所降也绳菲今时不借也】
　　右斩衰三年
