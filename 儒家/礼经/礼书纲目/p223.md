<!-- { "loadSidebar": true } -->
　　【之属凡六闗所以禁絶末游而废之　按家语作置六闗王注云六闗闗名鲁本无此闗文仲置之以税行者故为不仁传曰废六闗非也二説未知孰是　文二年左氏传】　孟子曰闗讥而不征则天下之旅皆悦而愿出于其路矣又曰古之为闗也将以御暴【讥察非常】今之为闗也将以为暴【征税出入　范氏曰古之耕者什一后世或收大半之税此以赋敛为暴也文王之囿与民同之齐宣王之囿为阱国中此以园囿为暴也后世为暴不止于闗若使孟子用于诸侯必行文王之政凡此之类皆不终目而改也】
　　刳木为舟剡木为楫舟楫之利以济不通致逺以利天下盖取诸涣【木在水上也致逺以利天下疑衍　繋辞传】　天子造舟【比船为桥】诸侯维舟【维连四船】大夫方舟【并两船】士特舟【单船】庶人乗泭【并木以渡尔雅】　　匠人营国经涂九轨环涂七轨野涂五轨环涂以为诸侯经涂野涂以为都经涂【详见制国】　司险掌九州之图以周知其山林川泽之阻而达其道路设国之五沟五涂而树之林以为阻固皆有守禁而达其道路【详军礼武备】　合方氏掌达天下之道路【津梁相凑不得陥絶　夏官】野庐氏掌达国道路至于四畿【达谓巡行通之使不陥絶也去王城五百里为畿】比国郊及野之道路宿息井树【比犹较也宿息庐之属宾客所宿及昼止者也井共饮食树为藩蔽】若有宾客则令守涂地之人聚之有相翔者诛之【守涂地之人道所出庐宿旁民也相翔犹昌翔观伺者也郑司农云聚聚击以宿卫之也有奸人相翔于宾客之侧则诛之不得令寇盗宾客】凡道路之舟车轚互者序而行之【舟车轚互谓于迫隘处也车有轘辕坻阁舟有砥柱之属其过之者使以次叙之】凡有节者及有爵者至则为之辟【辟辟行人亦使守涂地者】禁野之横行径逾者【皆为防奸也横行妄繇田中径逾射邪趣疾越隄渠也】凡国之大事比脩除道路者【比校治道者名若今次金叙大功】掌凡道禁【禁谓若今絶蒙布巾持兵杖之属秋官】　掌节道路用旌节凡通达于天下者必有节以传辅之无节者有几则不达【详名器下】　候人各掌其方之道治与其禁令以设候人【道治治道也国语曰候不在竟讥不居其方也禁令犹奸寇也以设候人者选士卒以为之诗云彼候人兮何戈与祋】若有方治则帅而致于朝及归送之于竟【方治其方来治国事者也春秋传曰晋栾盈过周王使候人出诸轘辕是其送之　夏官】　遗人野鄙之委积以待羁旅【羁旅过行寄止者】凡国野之十里有庐庐有饮食三十里有宿宿有路室路室有委五十里有市市有候馆候馆有积【庐若今野候徒有庌也宿可止宿若今亭有室矣候馆楼可以观望者也一市之间有三庐一宿　地官】　委人以甸聚待羁旅【聚凡畜聚之物也　同上】　季春命司空曰时雨将降下水上腾循行国邑周视原野脩利隄防道达沟渎开通道路毋有障塞【详月令】　柔逺人则四方归之【柔逺人则天下之旅皆悦而愿出于其涂故四方归】送往迎来嘉善而矜不能所以柔逺人也【往则为之授节以送之来则丰其委积以迎之　中庸】
　　右道路之政　单襄公假道于陈以聘于楚火朝觌矣道茀不可行也【火心星也觌见也草秽塞路谓茀朝见谓夏正十月晨见于辰】候不在疆【候候人也掌送迎宾客也疆境也】司空不视涂【司空乡官掌道路也】泽不陂【陂障也古不窦泽故障之】川不梁【流曰川梁渠梁古不防川故梁之】野有庾积【唐尚书云十六防曰庾昭谓此庾露积谷也诗云曽孙之庾如坻如京是也】场功未毕【治场未毕也诗云九月筑塲圃】道无列树【古者列树以表道且为城守之用】垦田若蓺【发田曰垦蓺犹莳也言其稀少犹若蓺物】膳宰不致饩【膳宰膳夫也掌宾客之牢礼生曰饩】司里不授馆【司里里宰也掌授客馆】国无寄寓【寓亦寄也无寄寓者不为庐舎可以寄羁旅之客】县无施舍【四甸为县县方六十里施舍者所以施舍宾客负任之处】单子归告王曰陈侯不有大咎国必亡夫辰角见而雨毕【辰角大辰苍龙之角角星名也见者朝见东方建戌之初寒露节也雨毕者杀气日盛雨气尽也】天根见而水涸【天根亢氏之间也涸竭也谓寒露雨毕之后五日天根朝见水潦尽竭也月令仲秋水始涸天根见乃尽竭也】本见而草木节解【本氐也谓寒露之后十日阳气尽草木之枝节皆理解之】驷见而陨霜【驷天马房星也陨落也谓建戌之中霜始降】火见而清风戒寒【谓霜降之后清风先至所以戒人为寒备也】故先王之教曰雨毕而除道水涸而成梁【教谓月令之属也九月雨毕十月水涸】草木节解而备藏【备収藏也月令季秋农事毕収】陨霜而冬裘具【孟冬则天子始裘故九月可以具之】清风至而脩城郭宫室【谓火见之后建亥之初也】故夏令曰九月除道十月成梁【夏令夏后氏之令周所因也除道所以便行旅成梁所以便民使不渉也】其时儆曰收而场功偫而畚挶【时儆时所以儆告其民也收而场功使人脩囷仓也偫具也畚器名土笼也挶舁土之器具汝畚挶将以筑作也】营室之中土功其始【定谓之营室谓建亥小雪之中定星昏正于午土功可以始也诗定之方中作于楚宫】火之初见期于司里【期防也致其筑作之具防于司里之官】此先王之所以不用财贿而广施徳于天下者也【施徳谓因时警戒谨盖藏成筑功也】今陈国火朝觌矣而道路若塞野场若弃泽不陂障川无舟梁【舟梁以舟为梁也】是废先王之教也周制有之曰列树以表道立鄙食以守路【制法也表识也鄙四鄙十里有庐庐有饮食】国有郊牧【国外曰郊牧放牧之地】疆有寓望【疆境也境界之上有寄寓之舍候望之人】薮有圃草【泽无水曰薮圃大也必有茂大之草以备财用】囿有林池【囿苑也林积木也池积水也】所以御灾也【御备也灾饥兵也】今陈国道路不可知【上下文互见农政章】是弃先王之法制者也【国语周语】　子产聴郑国之政以其乗舆济人于凑洧【子产郑大夫公孙侨也凑洧二水名也子产见人有徒渉此水者以其所乗之车载而渡之】孟子曰恵而不知为政【恵谓私恩小利政则有公平正大之体纲纪法度之施焉】嵗十一月徒杠成十二月舆梁成民未病涉也【杠方桥也徒杠可通徒行者梁亦桥也舆梁可通车舆者周十一月夏九月也周十二月夏十月也夏令曰十月成梁盖农功已毕可用民力又时将寒沍水有桥梁则民不患于徒涉亦王政之一事也】君子平其政行辟人可也焉得人人而济之【辟辟除也如周礼阍人为之辟之辟言能平其政则出行之际辟除行人使之辟已亦不为过况国中之水当涉者众岂能悉以乗舆济之哉】故为政者毎人而悦之日亦不足矣【言毎人皆欲致私恩以悦其意则人多日少亦不足于用矣诸葛武侯尝言治世以大徳不以小惠得孟子之意矣　孟子】葵丘之防三命曰无忘宾旅【宾宾客也旅行旅也皆当有以待之不可忽忘也同上】
　　懐方氏掌来逺方之民致方贡致逺物而送逆之达之以节【逺方之民四夷之民也谕徳延誉以来之逺物九州之外无贡法而王者达民以旌节达贡物以玺节】治其委积馆舍饮食【续食其往来　夏官】　中国戎夷五方之民皆有性也不可推移【地气使之然】东方曰夷被髪文身有不火食者矣南方曰蛮雕题交趾有不火食者矣【雕文谓刻其肌以丹青涅之交趾足相乡然浴则同川卧则僢不火食地气暖不为病】西方曰戎被髪衣皮有不粒食者矣北方曰狄衣羽毛穴居有不粒食者矣【不粒食地气寒少五谷】中国夷蛮戎狄皆有安居和味宜服利用备器【其事虽异各自足】五方之民言语不通嗜欲不同达其志通其欲东方曰寄南方曰象西方曰狄鞮北方曰译【皆俗间之名依其事类耳鞮之言知也今冀部有言狄鞮者　王制】
　　右懐逺之政　三旬苗民逆命班师振旅帝乃诞敷文徳舞干羽于两阶七旬有苗格【班还振整也谓振旅以归也诞大也文徳文命徳教也干楯羽翳也皆舞者所执也两阶宾主之阶也七旬七十日也格至也大禹谟】
　　大司徒以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰眚礼八曰杀哀九曰蕃乐十曰多昏十有一曰索鬼神十有二曰除盗贼【荒凶年也郑司农云救饥之政十有二品散利贷种食也弛力息繇役也去几关市不几也眚礼掌客职所谓凶荒杀礼者也多昏不备礼而娶昏者多也索鬼神求废祀而脩之云汉之诗所谓靡神不举靡爱斯牲者也除盗贼急其刑以除之饥馑则盗贼多不可不除也杜子春读蕃乐为藩乐谓闭藏乐器而不作谓去几去其税耳舍禁若公无禁利眚礼谓杀吉礼也杀哀谓省凶礼】大荒大札则令邦国移民通财舍禁弛力薄征缓刑【大荒大凶年也大札大疫病也移民辟灾就贱其有守不可移者则输之谷春秋定五年夏归粟于蔡是也】　遗人县都之委积以待凶荒　均人凶札则无力政无财赋【无力政恤其劳也无财赋恤其乏困也财赋九赋也】不收地守地职不均地政【不收山泽及地税亦不平计地税也非凶札之嵗当収税乃均之耳】　司救凡嵗时有天患民病则以节巡国中及郊野而以王命施恵【天患谓烖害也节旌节也施恵赒恤之】司市国凶荒札丧则市无征而作布　贾师凡天患
　　禁贵儥者使有恒贾【并详市政章】　司关国凶札则无门关之征犹几【详门关章】　廪人若食不能人二鬴则令邦移民就谷诏王杀邦用　仓人若谷不足则止余法用有余则藏之以待凶而颁之【并详财赋并地官】　士师若邦凶荒则以荒辩之灋治之【郑司农云辩读为风别之别救荒之政十有二而士师别受其教条是为荒别之法谓辩当为贬声之误也遭饥荒则刑罚国事有所贬损作权时法也朝士职曰若邦凶荒札丧冦戎之故则令邦国都家县鄙虑刑贬】令移民通财纠守缓刑【移民就贱救困也通财补不足也纠守衞盗贼也缓刑纾民心也　秋官】　朝士若邦凶荒札丧寇戎之故则令邦国都家县鄙虑刑贬【故书虑为宪贬为窆杜子春云窆当为禁宪为幡书以明之谓虑谋也贬犹减也谓当图谋缓刑且减国用为民困也所贬视时为多少之法　同上】古者有灾者谓之厉君一时素服使有司吊死问疾忧以巫毉匍匐以捄之汤粥以方之善者先乎矜寡孤独及疾不能相养死无以埋者埋之
