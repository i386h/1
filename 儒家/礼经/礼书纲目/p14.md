<!-- { "loadSidebar": true } -->
　　妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交【升自西阶道妇入也媵送也谓女从者也御当为迓迓迎也谓壻从者也媵沃壻盥于南洗御沃妇盥于北洗夫妇始接情有亷耻媵御交道其志】賛者彻尊幂举者盥出除鼏举鼎入陈于阼阶南西面北上爼从设【执者执爼者从鼎而入设之匕所以别出牲体也爼所以载也】北面载执而俟【执爼而立俟豆先设】者逆退复位于门东北面西上【执匕者事毕逆退由便至此乃着其位畧贱也】賛者设醤于席前菹醢在其北爼入设于豆东鱼次腊特于爼北【豆东且醢之东】賛设黍于醤东稷在其东设湇于醤南【馔要方也】设对醤于东【对醤妇醤也设之当特爼】菹醢在其南北上设黍于腊北其西稷设湆于醤北御布对席賛启防却于敦南对敦于北【启发也今文启作开古文却为绤】賛告具揖妇即对筵皆坐皆祭荐黍稷肺【賛者西面告馔具也壻揖妇使即席荐菹醢】賛尔黍授肺脊皆食以湆醤皆祭举食举也【尔移也移置席上便其食也皆食食黍也以用也用者谓用口啜湇用指醤古文黍作稷】三饭卒食【卒已也同牢示亲不主为食起三饭而成礼也】賛洗爵酌酳主人主人拜受賛戸内北面答拜酳妇亦如之皆祭【酳潄也酳之言演也安也潄所以洁口且演安其所食酳酌内尊】賛以肝从皆振祭哜肝皆实于菹豆【肝肝炙也饮酒宜有肴以安之】卒爵皆拜賛答拜受爵再酳如初无从三酳用卺亦如之【亦无从也】賛洗爵酌于户外尊入戸西北面奠爵拜皆答拜坐祭卒爵拜皆答拜兴【賛酌者自酢也】主人出妇复位【复尊西南面之位】乃彻于房中如设于室尊否【彻室中之馔设于房中为媵御馂之彻尊不设有外尊也】主人说服于房媵受妇说服于室御受姆授巾【巾所以自洁清今文说作税】御衽于奥媵衽良席在东皆有枕北止【衽卧席也妇人称夫曰良孟子曰将瞷良人之所之止足也古文止作趾】主人入亲说妇之缨【入者从房还入室也妇人十五许嫁笄而礼之因着缨明有系也盖以五采为之其制未闻】烛出【昬礼毕将卧息】媵馂主人之余御馂妇余賛酌外尊酳之【外尊房户外之东尊】媵侍于戸外呼则闻【为尊者有所徴求今文侍作待】右妇至　记妇入寝门賛者彻尊彻幂酌酒三属于尊弃余水于堂下阶间加勺【属注也酒涗水贵新昬礼又贵新故事至乃取之三注于尊中】
　　夙兴妇沭浴纚笄宵衣以俟见【夙早也昬明日之晨兴起也俟待也待见于舅姑寝门之外古者命士以上年十五父子异宫】质明賛见妇于舅姑席于阼阶舅即席席于房外南面姑即席【质平也房外房戸外之西古文舅皆作咎】妇执笄枣栗自门入升自西阶进拜奠于席【笄竹器而衣者其形盖如今之筥籚矣进拜者进东面乃拜奠之者舅尊不敢授也】舅坐抚之兴答拜妇还又拜【还又拜者还于先拜处拜妇人与丈夫为礼则侠拜】降阶受笲腵脩升进北面拜奠于席姑坐举以兴拜授人【人有司姑执笲以起答妇拜授有司彻舅则宰彻之】
　　右妇见　记笲缁被纁里加于桥舅答拜宰彻笲【被表也笲有衣者妇见舅姑以饰为敬桥所以屐笲其制未闻今文桥为镐】　妇见舅姑兄弟姑姊妹皆立于堂下西面北上是见己【妇来为供飬也其见主于尊者兄弟以下在位是为已见不得特见】见诸父各就其寝【旁尊也亦为见时不来　杂记】
　　賛醴妇【醴当为礼賛礼妇者以妇道新成亲厚之】席于戸牖间【室戸西牖东南面位】侧尊甒醴于房中妇疑立于席西【疑正立自定之貎】賛者酌醴加柶面枋出房席前北面妇东面拜受賛西阶上北面拜送妇又拜荐脯醢【妇东面拜賛北面答之变于丈夫始冠成人之礼】妇升席左执觯右祭脯醢以柶祭醴三降席东面坐啐醴建柶兴拜賛答拜妇又拜奠于荐东北面坐取脯降出授人于门外【奠于荐东升席奠之取脯降出授人亲彻且荣得礼人谓妇氏人】
　　右醴妇　记妇席荐馔于房【详见飨妇章】
　　舅姑入于室妇盥馈【馈者妇道既成成以孝养】特豚合升侧载无鱼腊无稷并南上其他如取女礼【侧载者右胖载之舅爼左胖载之姑爼异尊卑并南上者舅姑共席于奥其馔各以南为上其他谓醤湇菹醢女谓妇也如取妇同牢时今文并当作并】妇賛成祭卒食一酳无从【賛成祭者授处之今文无成也】席于北牖下【牖墙也室中北墙下】妇彻设席前如初西上妇馂舅辞易醤【妇馂者即席将馂也辞易醤者嫌淬污】妇馂姑之馔御賛祭豆黍肺举肺脊乃食卒姑酳之妇拜受姑拜送坐祭卒爵姑受奠之【奠之奠于篚】妇彻于房中媵御馂姑酳之虽无娣媵先于是与始饭之错【古者嫁女必侄娣从谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也古文始为姑】
　　右妇馈
　　舅姑共飨妇以一献之礼舅洗于南洗姑洗于北洗奠酬【以酒食劳人曰飨南洗在庭北洗在北堂设两洗者献酬酢以洁清为敬奠酬者明正礼成不复举凡酬酒皆奠于荐左不举其燕则更使人举爵】舅姑先降自西阶妇降自阼阶【授之室使为主明代己】归妇俎于妇氏人【言俎则飨礼有牲矣妇氏人丈夫送妇者使有司归以妇爼当以反命于女之父母明其得礼也】
　　右飨妇　记妇席荐馔于房【醴妇飨妇之席荐也】飨妇姑荐焉【舅姑共飨妇舅献爵姑荐脯醢】妇洗在北堂直室东隅篚在东北面盥【洗在北堂所谓北洗北堂房中半以北洗南北直室东隅东西直房戸与隅间】妇酢舅更爵自荐【更爵男女不相因也】不敢辞洗舅降则辟于房不敢拜洗【不敢与尊者为礼】凡妇人相飨无降【姑飨妇人送者于房无降者以北洗篚在上】　庶妇则使人醮之妇不馈【庶妇庶子之妇也使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之其仪则同不馈者共飬统于适也】
　　舅飨送者以一献之礼酬以束锦【送者女家有司也爵至酬宾又从之以束锦所以相厚古文锦皆作帛】姑飨妇人送者酬以束锦【妇人送者子弟之妻妾凡飨速之】若异邦则赠丈夫送者以束锦【赠送也就宾馆】
　　右飨送者
　　若舅姑既没则妇入三月乃奠菜【没终也奠菜者以篚祭菜也盖用堇】席于庙奥东靣右几席于北方南面【庙考妣之庙北方牖下】祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子【帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也】妇拜扱地坐奠菜于几东席上还又拜如初【扱地手至地也妇人扱地犹男子稽首】妇降堂取笲菜入祝曰某氏来妇敢告于皇姑某氏奠菜于席如初礼【降堂阶上也室事交乎戸今降堂者敬也于姑言敢告舅尊于姑】妇出祝阖牖戸【凡庙无事则闭之】老醴妇于房中南面如舅姑醴妇之礼【因于庙见礼之】壻飨妇送者丈夫妇人如舅姑飨礼
　　右庙见　记妇入三月然后祭行【入夫之室三月之后于祭乃行谓助祭也】
　　若不亲迎则入三月然后壻见曰某以得为外昬姻请觌【女氏称昬婿氏称姻觌见也】主人对曰某以得为外昬姻之数某之子未得濯溉于祭祀是以未敢见今吾子辱请吾子之就宫某将走见【主人女妇也以白造缁曰辱】对曰某以非他故不足以辱命请终赐见【非他故弥亲之辞命谓将走见之言今文无终赐】对曰某以得为昬姻之故不敢固辞敢不从【不言外亦弥亲之辞今文曰外昬姻】主人出门左西面壻入门东面奠挚再拜出【出门出内门入门入大门出内门不出大门者异于宾客也壻见于寝奠挚者壻有子道不敢授也挚雄】摈者以挚出请受【欲使以宾客礼相见也】壻礼辞许受挚入主人再拜受壻再拜送出【出已见女父】见主妇主妇阖扉立于其内【主妇主人之妇也见主妇者兄弟之道宜相亲也阖扉者妇人无外事扉左扉】壻立于门外东面主妇一拜壻答再拜主妇又拜壻出【必先一拜者妇人于丈夫必侠拜】主人请醴及揖让入醴以一献之礼主妇荐奠酬无币【及与也无币异于宾客】壻出主人送再拜
　　右壻见妇之父母【记补】
　　昬义　　　嘉礼四
