<!-- { "loadSidebar": true } -->
　　説屦揖譲如初升坐【説屦者谓安燕当坐也必説于下者屦贱不空居堂説屦主人先左宾先右今文説为税】乃羞【羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也】无算爵【算数也宾主燕饮爵行无数醉而止也乡射礼曰使二人举觯于宾与大夫又曰执觯者洗升实觯反奠于宾与大夫皆是】无算乐【燕乐亦无数或间或合尽欢而止也春秋襄二十九年吴公子札来聘请观于周乐此国君之无算】
　　右燕【主人之賛者无算爵然后与见献众宾章】
　　宾出奏陔【陔陔夏也陔之言戒也终日燕饮酒罢以陔为莭明无失礼也周礼钟师以钟鼓奏九夏是奏陔夏则有钟鼓矣钟鼓者天子诸侯偹用之大夫士鼓而已盖建于阼阶之西南鼓乡射礼曰宾兴乐正命奏陔宾降及阶陔作宾出众宾皆出】主人送于门外再拜【门东西面拜也宾介不答拜礼有终也】
　　右宾出　记乐正命奏陔宾出至于阶陔作
　　宾若有遵者诸公大夫则既一人举觯乃入【不干主人正礼也尊者诸公大夫也谓之宾者同从外来耳大国有孤四命谓之公】席于宾东公三重大夫再重【席此二者于宾东尊之不与乡人齿也天子之国三命者不齿于诸侯之国爵为大夫则不齿矣不言遵者遵者亦卿大夫】公如大夫入主人降宾介降众宾皆降复初位主人迎揖让升公升如宾礼辞一席使一人去之【如读若今之若主人迎之于门内也辞一席谦自同于大夫】大夫则如介礼有诸公则辞加席委于席端主人不彻无诸公则大夫辞加席主人对不去加席【加席上席也大夫席再重】
　　右有遵者　记若有诸公则大夫于主人之北西面【其西面者北上统于公　举爵三作而不徒爵见献宾章僎爵居右见宾酢主人章】
　　明日宾乡服以拜赐【拜赐谢防惠乡服昨日与乡大夫饮酒之朝服也不言朝服未服以朝也今文曰宾服乡服】主人如宾服以拜辱【拜宾复自屈辱也乡射礼曰宾朝服以拜赐于门外主人不见如宾服遂从之拜辱于门外乃退】
　　右拜礼
　　主人释服【释服释朝服更端也古释作舍】乃息司正【息劳也劳赐昨日賛执事者独云司正司正庭长也】无介【劳礼畧也司正为宾】不杀【市买若因所有可也不杀则无爼】荐脯醢【羞同也】羞唯所有【在有何物】徴唯所欲【徴召也】以告于先生君子可也【告请也先生不以筋力为礼于是可以来君子国中有盛徳者可者召不召唯所欲】宾介不与【礼凟则亵古文与为预】乡乐唯欲【乡乐周南召南六篇之中唯所欲作不从次也不歌鹿鸣鱼丽者辟国君也】
　　右息司正
　　乡饮酒义　　　嘉礼七
　　乡饮酒之义主人拜迎宾于庠门之外入三揖而后至阶三让而后升所以致敬让也【庠乡学也州党曰序】盥洗觯所以致絜也【举也今礼皆作腾】拜至拜洗拜受拜送拜既所以致敬也【拜至谓始升时拜拜宾至】尊让絜敬也者君子之所以相接也君子尊让则不争絜敬则不慢不慢不争则逺于鬭辩矣不鬭辩则无暴乱之祸矣斯君子之所以免于人祸也故圣人制之以道【道谓此礼】乡人士君子尊于房戸之间宾主共之也尊有酒贵其质也【乡人乡大夫也士州长党正也君子谓卿大夫士也卿大夫士饮国中贤者亦用此礼也共尊者人臣卑不敢专大惠】羞出自东房主人共之也【羞燕私可以自专也】洗当东荣主人之所以自絜而以事宾也【絜犹清也】宾主象天地也介僎象隂阳也三宾象三光也让之三也象月之三日而成魄也四面之坐象四时也【隂阳助天地飬成万物之气也三宾象天三光者系于天也古文礼僎皆作遵】天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也天地之仁气也【凝犹成也】主人者尊宾故坐宾于西北而坐介于西南以辅宾宾者接人以义者也故坐于西北【宾者接人以义言宾来以成主人之徳】主人者接人以仁以徳厚者也故坐于东南而坐僎于东北以辅主人也【以僎辅主人以其仕在官也】仁义接宾主有事爼豆有数曰圣圣立而将之以敬曰礼礼以体长防曰徳【圣通也所以通宾主之意也将犹奉也】徳也者得于身也故曰古之学术道者将以得身也是故圣人务焉【术艺也得身者谓成已今名免于刑罚也言学术道则此説宾贤能之礼】祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣【非专为饮食言主于相敬以礼也致实谓尽酒也酒为觞实祭荐祭酒哜肺席中唯啐酒于席末也】乡饮酒之礼六十者坐五十者立侍以聴政役所以明尊长也六十者三豆七十者四豆八十者五豆九十者六豆所以明飬老也民知尊长飬老而后乃能入孝弟民入孝弟出尊长飬老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣【此説乡饮酒谓党正国索鬼神而祭祀则以礼属民而饮酒于序以正齿位之礼也其乡射则州长春秋以礼防民而射于州序之礼也谓之乡者州党乡之属也或则乡之所居州党乡大夫亲为主人焉如今郡国下令长于乡射饮酒从太守相临之礼也】　孔子曰吾观于乡而知王道之易易也【乡乡饮酒也易易谓教化之本尊贤尚齿而已】主人亲速宾及介而众宾自从之至于门外主人拜宾及介而众宾自入贵贱之义别矣【速谓即家召之别犹明也】三揖至于阶三让以宾升拜至献酬辞让之莭繁及介省矣至于众宾升受坐祭立饮不酢而降隆杀之义辨矣【繁盛也小减曰省辨别也尊者礼降卑者礼杀尊卑别也】工入升歌三终主人献之笙入三终主人献之间歌三终合乐三终工告乐偹遂出一人扬觯乃主司正焉知其能和乐而不流也【工谓乐正也乐正既告偹而降言遂出者自此至去不复升也流犹失礼也立司正以正礼则礼不失可知一人或为二人】宾酬主人主人酬介介酬众宾少长以齿终于沃洗者焉知其能弟长而无遗矣【遗脱也防也】降説屦升坐修爵无数饮酒之莭朝不废朝莫不废夕宾出主人拜送莭文终遂焉知其能安燕而不乱也【朝夕朝暮聴事也不废之者既朝乃饮先夕则罢其正也终遂犹克偹也】贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也　乡饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政教之本也【日出于东僎所在也月生于西介所在也三光三大辰也天之政教出于大辰焉】亨狗于东方祖阳气之发于东方也【祖犹发也狗所以飬宾阳气生飬万物】洗之在阼其水在洗东祖天地之左海也【海水之委也】尊有酒教民不防本也【太古无酒用水而已】宾必南乡东方者春春之为言蠢也产万物者圣也南方者夏夏之为言假也飬之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也【春犹蠢也蠢动生之貎也圣之言生也假大也愁读为揫揫敛也察犹察察严杀之貎也南乡乡仁贵长大万物也察或为杀】介必东乡介宾主也【献酬之礼主人将西宾将南介覸其间也】主人必居东方东方者春春之为言蠢也产万物者也主人者造之产万物者也【言礼之所共由主人出也】月者三日则成魄三月则成时是以礼有三让建国必立三卿三宾者政教之本礼之大参也【言礼者隂也大数取象法于月也　乡饮酒义】　射乡之礼所以仁乡党也【仁犹存也射乡食飨存生之善者也　仲尼燕居】　乡饮酒之礼所以明长防之序也乡饮酒之礼废则长防之序失而争鬭之狱繁矣【经觧】　鬭变者生于相陵相陵者生于长防无序而遗敬让乡饮酒之礼者所以明长防之序而崇敬让也长防必序民怀敬让故虽有鬭变之狱而无陷刑之民其有犯鬭变之狱者则饬乡饮酒之礼【家语】　所以十月行乡饮酒之礼何所以复尊卑长防之义春夏事急浚井次至有子使父弟使兄故以事闲暇复长防之序也【白虎通】

　　礼书纲目卷四
<经部,礼类,通礼之属,礼书纲目>
　　钦定四库全书
　　礼书纲目卷五　　　　　　婺源江永撰
　　燕礼　　　　嘉礼八
　　经【郑目録云诸侯无事若卿大夫有勤劳之功与羣臣燕饮以乐之燕礼于五礼属嘉礼】
　　燕礼小臣戒与者【小臣相君燕饮之法戒与者谓留羣臣也君以燕礼劳使臣若臣有功故与羣臣乐之小臣则警戒告语焉饮酒以合防为欢也】
　　右戒羣臣
　　膳宰具官馔于寝东【膳宰天子曰膳夫掌君饮食膳羞者也具官馔具其官之所馔谓酒也牲也脯醢也寝路寝】乐人县【县钟磬也国君无故不彻县官县者为燕新之】设洗篚于阼阶东南当东霤罍水在东篚在洗西南肆设膳篚在其北西面【设此不言其官贱也当东霤者人君为殿屋也亦南北以堂深肆陈也膳篚者君象觚所馔也亦南陈言西面尊之异其文】司宫尊于东楹之西两方壶左酒南上公尊瓦大两有丰幂用绤若在尊南南上尊士旅食于门西两圜壶【司宫天子曰小宰聴酒人之成要者也尊方壶为卿大夫士也臣道直方于东楹之西予君专此酒也玉藻曰唯君面尊酒在南顺君之面瓦大有虞氏之尊也礼器曰君尊瓦甒丰形似豆卑而大幂用绤若冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也今文为緆】司宫筵宾于戸西东上无加席也【筵席也席用蒲筵缁布纯无加席燕私礼臣屈也诸侯之官无司几筵也】
　　右陈馔器　记燕朝服于寝【朝服者诸侯与其羣臣日视朝之服也谓冠端缁带素韠白屦也燕于路寝相亲昵也今辟雍十月行此燕礼冠而衣皮弁服与礼异也】亨于门外东方【享于门外臣所掌也　本经记】唯君面尊【面犹乡也燕礼曰司宫尊于东楹之西两方壶左酒公尊瓦大两有丰在尊南南上　玉藻】
