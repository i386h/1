<!-- { "loadSidebar": true } -->
　　右再射释获　记鹿中髤前足跪凿背容八算释获者奉之先首【前足跪者象教扰之兽受负也】　箭筹八十【箭篠也筹算也筹八十者略以十耦为正贵全数其时众寡从賔】长尺有握握素【握本所持处也素谓刋之也刋本一作肤】　众賔不与射者不降【不以无事乱有事今文与为豫】　大夫降立于堂西以俟射【尊大夫不使乆列于射位】
　　賔主人大夫揖皆由其阶降揖主人堂东袒决遂执弓搢三挟一个賔于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖賔序西主人序东皆释弓説次拾袭反位升及阶揖升堂揖皆就席【或言堂或言序亦为庠榭互言也賔主人射大夫止于堂西】大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席【耦于庭不竝行尊大夫也在堂如上射之仪近其事得申】众賔继射释获皆如初司射所作唯上耦【于是言唯上耦者嫌賔主人射亦作之大射三耦卒射司射请于公及賔】卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴共而俟【司射不告卒射者释获者于是有事宜终之也余获余算也无余算则空手耳俟俟数也】
　　右賔主大夫众賔射　记賔主人射则司射摈升降卒射即席而反位卒事【摈賔主人升降者皆尊之也不使司马摈其升降主于射】　大夫与士射袒纁襦【不肉袒殊于耦】耦少退于物【下大夫也既发则然】
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉【兼束大夫矢优之是以不拾也束于握上则兼取之顺羽便也握谓中央也不束主人矢不可以殊于賔也言大夫之矢则矢有题识也肃慎氏贡楛矢铭其括今文上作尚】司马乘矢如初司射遂适西阶西释弓去扑袭进由中东立于中南北面视算【释弓去扑射事已】释获者东面于中西坐先数右获【固东面矣复言之者为其少南就右获】二算为纯【纯犹全也耦隂阳】一纯以取实于左手十纯则缩而委之【缩从也于数者东西为从古文缩皆为蹙】毎委异之【易校数】有余纯则横于下【又异之也自近为下】一算为竒竒则又缩诸纯下【竒犹亏也又从之】兴自前适左东面【起由中东就左获少北于故东面乡之】坐兼敛算实于左手一纯以委十则异之【变于右】其余如右获【谓所缩所横】司射复位释获者遂进取贤获执以升自西阶尽阶不升堂告于賔【贤获胜党之算也齐之而取其余】若右胜则曰右贤于左若左胜则曰左贤于右以纯数告若有竒者亦曰竒【贤犹胜也言贤者射之以中为隽也假如右胜告曰右贤于左若干纯若干竒】若左右钧则左右皆执一算以告曰左右钧降复位坐兼敛算实八算于中委其余于中西兴共而俟右取矢视算　记司射释弓矢视算与献释获者释弓矢【惟此二事休武主文释弓矢耳然则摈升降不释】
　　司射适堂西命弟子设丰【将饮不胜者设丰所以承其爵也丰形盖似豆而卑】弟子奉丰升设于西楹之西乃降胜者之弟子洗觯升酌南面坐奠于丰上降袒执弓反位【胜者之弟子其少者也耦不酌下无能也酌者不授爵略之也执弓反位不俟其党已酌有事】司射遂袒执弓挟一个搢扑北靣于三耦之南命三耦及众賔胜者皆袒决遂执张弓【执张弓言能用之也右手执如卒射】不胜者皆袭説决拾郤左手右加弛弓于其上遂以执弣【固袭説决拾矣复言之者起胜者也执弛弓言不能用之也两手执弣又不得执】司射先反位【居前俟所命来】三耦及众射者皆与其耦进立于射位北上司射作升饮者如作射一耦进揖如升射及阶胜者先升堂少右【先升尊贤也少右辟饮者也亦相饮之位】不胜者进北面坐取丰上之觯兴少退立卒觯进坐奠于丰下兴揖【立卒觯不祭不拜受罚爵不备礼也右手执觯左手执弓】不胜者先降【后升先降略之不由次】与升饮者相左交于阶前相揖出于司马之南遂适堂西释弓袭而俟【俟复射】有执爵者【主人使赞者代弟子酌也于既升饮而升自西阶立于序端】执爵者坐取觯实之反奠于丰上升饮者如初【毎者輙酌以至于徧】三耦卒饮賔主人大夫不胜则不执弓执爵者取觯降洗升实之以授于席前【优尊也】受觯以适西阶上北面立饮【受罚爵者不宜自尊别】卒觯授执爵者反就席大夫饮则耦不升【以賔主人饮耦在上嫌其升】若大夫之耦不胜则亦执弛弓特升饮【尊者可以孤无能对】众賔继饮射爵者辩乃彻丰与觯【彻犹除也设丰者反丰于堂西执爵者反觯于篚】
　　右饮不胜者　记主人亦饮于西阶上【就射爵而饮也已无俊才不可以辞罚】
　　司马洗爵升实之以降献获者于侯【乡人获者贱明其主以侯为功得献也】荐脯醢设折俎俎与荐皆三祭【皆三祭为其将祭侯也祭侯三处也】获者负侯北面拜受爵司马西面拜送爵【负侯负侯中也拜送爵不同靣者辟正主也其设荐俎西面错以南为上为受爵于侯荐之于位古文曰再拜受爵】获者执爵使人执其荐与爼从之适右个设荐俎【获者以侯为功是以献焉人谓主人赞者上设荐俎者也为设笾在东豆在西俎当其北也言使设新之】获者南面坐左执爵祭脯醢执爵兴取肺坐祭遂祭酒【为侯祭也亦二手祭酒反注如大射】兴适左个中亦如之【先祭左个后中者以外即之至中若神在中也】左个之西北三歩东面设荐俎获者荐右东面立饮不拜既爵【不就乏者明其享侯之余也立饮荐右近司马于是司马北面】司马受爵奠于篚复位获者执其荐使人执俎从之辟设于乏南【迁设荐俎就乏明已所得礼也言辟之者不使当位辟举旌偃旌也设于南右之也凡他荐俎皆当其位之前】获者负侯而俟司射适阶西释弓矢去扑説决拾袭适洗洗爵升实之以降献释获者于其位少南荐脯醢折俎有祭【不当其位辟中】释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚释获者少西辟荐反位【辟荐少西之者为复射妨司射视算也亦辟俎】
　　右献获者及释获者　记获者之俎折脊胁肺臑【臑若膊胳觳折之以大夫之余体】东方谓之右个【侯以乡堂为面也】释获者之俎折脊胁肺皆有祭【皆皆获者也祭祭肺也以言肺谓刌肺不离嫌无祭肺】
　　司射适堂西决遂取弓于阶西挟一个搢扑以反位【为将复射】司射去扑倚于阶西升请射于賔如初賔许司射降搢扑由司马之南适堂西命三耦及众賔皆袒决遂执弓就位【位射位也不言射者以当序取矢】司射先反位【言先三耦及众賔也既命之即反位不俟之也向不言先三耦未有拾取矢位无所先】三耦及众賔皆袒决遂执弓各以其耦进反于射位【以犹与也今文以为与】司射作拾取矢三耦拾取矢如初反位賔主人大夫降揖如初主人堂东賔堂西皆袒决遂执弓皆进阶前揖【南面相俟而揖行也】及楅揖拾取矢如三耦【及楅当楅东西也主人西面賔东面相揖拾取矢不北面揖由便也】卒北面搢三挟一个【亦于三耦为之位】揖退【皆已揖左还各由其涂反位】賔堂西主人堂东皆释弓矢袭及阶揖升堂揖就席【将袒先言主人将袭先言賔尊賔也】大夫袒决遂执弓就其耦【降袒决遂于堂西就其耦于射位与之拾取矢】揖皆进如三耦耦东面大夫西面大夫进坐説矢束【説矢束者下耦以将拾取】兴反位而后耦揖进坐兼取乘矢顺羽而兴反位揖【兼取乘矢者尊大夫不敢与之拾也相下相尊君子之所以相接也】大夫进坐亦兼取乘矢如其耦北面搢三挟一个【亦于三耦为之位】揖退耦反位大夫遂适序西释弓矢袭升即席【大夫不序于下尊也】众賔继拾取矢皆如三耦以反位
　　右三请射　记大夫説矢束坐説之【明不自尊别也】
　　司射犹挟一个以进作上射如初一耦揖升如初【进前也向言还当上耦西靣是言进终始互相明也今文或言作升射】司马升命去侯获者许诺司马降释弓反位司射与司马交于阶前去扑袭升请以乐乐于賔賔许诺司射降搢扑东面命乐正曰请以乐乐于賔宾许【东面于西阶之前也不就乐正命之者传尊者之命于贱者遥号令之可也乐正亦许诺犹北面不还以宾在堂】司射遂适阶间堂下北面命曰不鼓不释【不与鼔节相应不释算也乡射之鼔五节歌五终所以将八矢一节之间当拾发四节四拾其一节先以听也】上射揖司射退反位乐正东面命大师曰奏驺虞间若一【东面者进还乡大师也驺虞国风召南之诗篇也射义曰驺虞者乐官备也其诗有一发五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他宾客乡大夫则歌采苹间若一者重节】大师不兴许诺乐正退反位乃奏驺虞以射三耦卒射賔主人大夫众賔继射释获如初卒射降【皆应鼓与歌之节乃释算降者众宾】释获者执余获升告左右卒射如初【卒已也今文曰告于賔】
　　右三射用乐　记歌驺虞若采苹皆五终射无算【谓众賔继射者众賔无数也毎一耦射歌五终也】
　　司马升命取矢获者许诺司马降释弓反位弟子委矢司马乘之皆如初司射释弓视算如初【算获算也今文曰视数也】释获者以贤获与钧告如初降复位
　　右取矢视算
　　司射命设丰实觯如初遂命胜者执张弓不胜者执弛弓升饮如初
　　右饮不胜者
　　司射犹决遂左执弓右执一个兼诸面镞适堂西以命拾取矢如初【侧持矢曰执面犹尚也并矢于尚其镞将止变于射也】司射反位三耦及賔主人大夫众賔皆袒决遂拾取矢如初矢不挟兼诸弣以退不反位遂授有司于堂西【不挟亦谓执之如司射也不以反射位授有司者射礼毕】辩拾取矢揖皆升就席【谓賔大夫及众賔也相俟堂西进立于西阶之前主人以賔揖升大夫及众賔从升立时少退于大夫三耦及弟子自若留下】司射乃适堂西释弓去扑説决拾袭反位司马命弟子説侯之左下纲而释之【説觧也释之不复射掩束之】命获者以旌退命弟子退楅司射命释获者退中与算而俟【诸所退皆俟堂西备复射也旌言以者旌恒执也获者释获者亦退其荐俎】
　　右三射毕
