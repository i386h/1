<!-- { "loadSidebar": true } -->
　　封诸侯立大官毋以割地行大使出大币【古者于尝出田邑此其月也而禁封诸侯割地失其义　吕淮无诸字吕以割地作割土地淮无毋以割地字吕淮下有二句并作行重币出大使　吕此下有行之是令而凉风至三旬淮此下有行是月令凉风至三旬　唐无此一节】　孟秋行冬令则隂气大胜【亥之气乘之也】介虫败谷【介甲也甲虫属冬败谷者稻蟹之属】戎兵乃来【十月宿值营室营室之气为害也营室主武士】行春令则其国乃旱【寅之气乘之也云雨以风除也】阳气复还五谷无实【阳气能生而不能成实吕复作后无作不】行夏令则国多火灾【已之气乘之也　淮作冬多　唐作其国】寒热不节民多疟疾【疟疾寒热所为也今月令疟疾为厉疫　淮热作暑此下有七月官库其树栋】　仲秋之月日在角昏牵牛中旦觜觽中【仲秋者日月防于夀星而斗建酉之辰也　淮无日在角字有招摇指酉字吕淮觽皆作隽　唐作八月之节日在翼昏南斗中晓毕中斗建酉位之初】律中南吕【南吕者大蔟之所生三分去一律长五寸三分寸之一仲秋气至则南吕之律应周语曰南吕者赞阳秀物　诸本上下与孟秋同今从唐本】盲风至鸿鴈来鸟归羣鸟养羞【皆记时候也盲风疾风也鸟燕也归谓去蛰也凡鸟随隂阳者不以中国为居羞谓所食也夏小正曰九月丹鸟羞白鸟説曰丹鸟也者谓丹良也白鸟也者谓闽蚋也其谓之鸟者重其养者也有翼为鸟养也者不尽食也二者丈异羣鸟丹良未闻孰是　吕淮盲作凉鸿作候淮养作翔无羞字　唐作白露之日鸿鴈来后五日鸟归后五日羣鸟养羞无肓风至三字】天子居总章大庙【总章大庙西堂当大室也　淮居作朝于　诸本孟秋同今从唐本】是月也养衰老授几杖行糜粥饮食【助老气也行犹赐也淮以此一节属下文】　乃命司服饬衣裳文绣有恒制有大小度有长短【此谓祭服也文谓画也祭服之制画衣而绣裳吕恒作常】衣服有量必循其故【此谓朝燕及他服凡此为寒益至也诗云七月流火九月授衣于是作之可也】冠带有常【因制衣服而作之也淮无乃命至此一节唐以属季秋章】乃命有司申严百刑斩杀必当毋或枉挠枉挠不当反受其殃【申重也当谓值其罪　诸本皆无乃字淮枉挠作决狱下有是月也养长老授几杖行稃鬻饮食　唐命有上有是月也必当下有无留有罪仍以此一节属后章】是月也乃命宰祝循行牺牲视全具案刍豢瞻肥瘠察物色必比类量大小视长短皆中度五者备当上帝其飨【于鸟兽肥充之时宜省羣牲也宰祝大宰大祝主祭祀之官也养牛羊曰刍犬豕曰豢五者谓所视也所案也所瞻也所察也所量也此皆得其正则上帝飨之上帝飨之而无神不飨也　吕循作廵飨作享　淮无是月也循视全具字瞻肥瘠作视肥癯全粹必作谓长短作少长皆作莫不无五者以下八字　唐无乃字宰祝作有司】天子乃难以达秋气【此难难阳气也阳暑至此不衰害亦将及人所以及人者阳气左行此月宿直昴毕昴毕亦得大陵积尸之气气佚则厉鬼亦随而出行于是亦命方相氏帅百而难之王居明堂礼曰仲秋九门磔攘以发陈气御止疾疫　诸本难作傩　吕傩下有御佐疾字逹作通　淮达作御　唐天子上有是月也字此下有是月也命乐正习吹上丁释奠于国学天子乃率公卿诸侯大夫亲徃视之是月也命有司上戊释奠于太公庙是月也择元日命人社此下又别分一章云八月中气日在轸昏南斗中晓东井中斗建酉位之中秋分之日雷乃收声后五日蛰虫坏户后五日水始涸是月也祝夕月于西郊是月也命有司享夀星于南郊】以犬尝麻先荐寝朝【麻始孰也　唐以此属下文】是月也可以筑城郭建都邑穿窦窖修囷仓【为民将入物当藏也穿窦窖者入地圆曰窦方曰窖王居明堂礼曰仲秋命庶民毕入于室曰时杀将至毋罹其灾　吕窖作窌　淮无也字】乃命有司趣民收敛务畜莱多积聚【始为御冬之备　吕畜作蓄　淮无务字菜作采唐无是月至此二节】乃劝种麦毋或失时其有失时行罪无疑【麦者接絶续乏之谷尤重之　吕其有作其或　淮无乃字种下有宿字无毋或失时字其有作若或　唐以此一节属下文】是月也日夜分雷始收声蛰虫坏户杀气浸盛阳气日衰水始涸【又记时侯也雷始收声在地中动内物也坏益也蛰虫益户谓稍小之也涸竭也此甫八月中气雨未止而云水竭非也周语曰辰角见而雨毕天根见而水涸又曰雨毕而除道水涸而成梁辰角见九月本也天根见九月末也王居明堂礼曰季秋除道致梁以利农也　吕淮雷下有乃字无声字吕坏作俯户淮坏作培　唐以属上文】日夜分则同度量平权衡正钧石角斗甬【吕淮同作壹甬作齐斗作升淮无则字甬作称唐无正钧石角斗甬别有是月也命有司祭马社天子尝麻先荐寝庙命有司申严百刑斩杀必当无留有罪无或枉挠枉挠不当反受其殃是月也劝人种麦无或失时四十八字】是月也易关市来商旅纳货贿以便民事四方来集逺乡皆至则财不匮上无乏用百事乃遂【易关市谓轻其税使民利之啇旅贾客也匮亦乏也遂犹成也　吕集作杂　淮无是月也及则字易作理贿作财吕淮纳作入则财下有物字】凡举大事毋逆大数必顺其时慎因其类【事谓兴土功合诸侯举兵众也季夏禁之孟秋始征伐此月筑城郭季秋教田猎是以于中为之戒焉吕无大字大作天慎作乃此下有行之是令白露降三旬　淮无此一节　唐无是月以下至此一节】仲秋行春令则秋雨不降【卯之气乘之也卯宿直房心心为大火】草木生荣【应阳动也】国乃有恐【以火讹相惊　吕淮乃有作有火】行夏令则其国乃旱蛰虫不藏五谷复生【午之气乘之也　吕无乃字　淮谷下有皆字】行冬令则风灾数起收雷先行【子之气乘之也北风杀物先犹蚤也冬至闭藏】草木蚤死【寒气盛也　淮此下有八月官尉其树柘】　季秋之月日在房昏虚中旦柳中【季秋者日月防于大火而斗建戌之辰也　淮无日在房字有招摇指戌字　唐作九月之节日在角昏牵牛中晓东井中斗建戌位之初】律中无射【无射者夹钟之所生三分去一律长四寸六千五百六十一分寸之六千五百二十四季秋气至则无射之律应周语曰无射所以宣布喆人之令德示民轨仪诸本见仲秋章】鸿鴈来賔爵入大水为蛤鞠有黄华豺乃祭兽戮禽【皆记时候也来賔言其客止未去也大水海也戮犹杀也　吕淮鸿作候鞠作菊吕乃作则淮爵作雀　唐作寒露之日鸿鴈来賔后五日雀入大水为蛤后五日菊有黄华豺乃以下入后章】天子居总章右个【总章右个西堂北偏　淮居作朝于余见中秋章】是月也申严号令【申重　淮唐是月也竝作命有司】命百官贵贱无不务内以防天地之藏无有宣出【内谓收敛入之也防犹聚也　吕淮无命字内作入　唐此月有是月也命有司伐蛟取鼍登龟取鼋又分此下别为一章云九月中气日在氐昏湏女中晓柳中斗建戌位之中霜降之日豺乃祭兽后五日草木黄落后五日蛰虫咸俯】乃命冡宰农事备收【备犹尽也吕无乃字唐属下文】举五谷之要【定其租税之簿吕谷作种】藏帝籍之收于神仓祗敬必饬【重粢盛之委也帝籍所耕千畆也藏祭祀之谷为神仓祗亦敬也　吕无之收字　淮无只敬必饬字唐属下文】是月也霜始降则百工休【寒而胶漆之作不坚好也　淮无则字】乃命有司曰寒气緫至民力不堪其皆入室【緫犹猥卒唐緫作揔此下有是月也命有司具饬衣裳文绣有恒衣服有量冠带有常必循其故是月也天子尝稲先】
