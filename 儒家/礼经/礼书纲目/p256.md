<!-- { "loadSidebar": true } -->
　　【也衡之长容两服】参分车广去一以为隧【兵车之隧四尺四寸郑司农云隧谓车舆深也读如钻燧改火之燧谓读如邃宇之邃】参分其隧一在前二在后以操其式【兵车之式深尺四寸三分寸之二】以其广之半为之式崇【兵车之式高三尺三寸】以其隧之半为之较崇【较两輢上出式者兵车自较而下凡五尺五寸故书较作榷杜子春云当为较】六分其广以一为之轸围【轸与后横者也兵车之轸围尺一寸】参分轸围去一以为式围【兵车之式围七寸三分寸之一】参分式围去一以为较围【兵车之较围四寸九分寸之八】参分较围去一以为轵围【兵车之轵围三寸二十七分寸之七轵輢之植者衡者也与毂末同名】参分轵围去一以为轛围【兵车之轛围二寸八十一分寸之十四轛式之植者衡者也郑司农云轛读如系缀之缀谓车舆軨立者也立者为轛横者为轵书轛或作軨谓轛者以其乡人为名】圜者中规方者中矩立者中县衡者中水直者如生焉继者如附焉【治材居材如此乃善也如生如木从地生如附如附枝之杀也】凡居材大与小无并大倚小则摧引之则絶【并偏邪相就也用力之时其大并于小者小者强不堪则摧也其小并于大者小者力不堪则絶也】栈车欲弇【为其无革鞔不坚易折坏也士乘栈车】饰车欲侈【饰车谓革鞔舆也大夫以上革鞔舆故书侈作栘杜子春云当为侈】　辀人为辀【辀车辕也诗云五楘梁辀】辀有三度轴有三理【目下事度深浅之数】国马之辀深四尺有七寸【国马谓种马戎马齐马道马高八尺兵车乘车轵崇三尺有三寸加轸与轐七寸又并此辀深则衡高八尺七寸也除马之高则余七寸为衡颈之间也郑司农云深四尺七寸谓辕曲中】田马之辀深四尺【田车轵崇三尺一寸半并此辀深为七尺一寸半今田车七尺衡颈之间亦七寸则轸与轐五寸半则衡高七尺七寸】驽马之辀深三尺有三寸【轮轵与轸轐大小之减率寸半也则驽马之车轵崇三尺加轸与轐四寸又并此辀深则衡高六尺七寸也今驽马六尺除马之高则衡颈之间亦七寸】轴有三理一者以为媺也【无节目也】二者以为久也【坚刃也】三者以为利也【滑密】防前十尺而防半之【谓辀防以前之长也防御者之防也十或作七合七为四尺七寸为句以求其股股则短矣七非也郑司农云轨谓式前也书或作谓防是防法也谓舆下三面之材輢式之所树持车正也】凡任木【目车持任之材】任正者十分其辀之长以其一为之围衡任者五分其长以其一为之围小于度谓之无任【任正者谓舆下三面材持车正者也辀防前十尺与隧四尺四寸凡丈四尺四寸则任正之围尺四寸五分寸之二衡任者谓两軶之间也兵车乘车衡围一尺三寸五分寸之一无任言其不胜任】五分其轸间以其一为之轴围【轴围亦一尺三寸五分寸之一与衡任相应】十分其辀之长以其一为之当兔之围【辀当伏兔者也亦围尺四寸五分寸之二与任正者相应】参分其兔围去一以为颈围【颈前持衡者围九寸十五分寸之九】五分其颈围去一以为踵围【踵后承轸者也围七寸七十五分寸之五十一】凡揉辀欲其孙而无弧深【孙顺理也杜子春云弧读为净而不汚之污谓弧木弓也凡弓引之中参中参深之极也揉辀之倨句如二可也如三则深伤其力】今夫大车之辕挚其登又难既克其登其覆车也必易此无故唯辕直且无桡也【大车牛车也挚輖也登上阪也克能也】是故大车平地既节轩挚之任及其登阤不伏其辕必缢其牛此无故唯辕直且无桡也【阤阪也故书伏作偪杜子春云偪当作伏】故登阤者倍任者也犹能以登及其下阤也不援其邸必緧其牛后此无故唯辕直且无桡也【倍任用力倍也故书緧作防郑司农云□读为緧闗东谓纣为緧防鱼字】是故辀欲颀典【颀典坚刃貌郑司农云颀读为恳典读为殄驷车之辕率尺所一防恳典似谓此也】辀深则折浅则负【揉之大深伤其力马倚之则折也揉之浅则马善负之】辀注则利准利准则久和则安【故书准作水郑司农云注则利水谓辕上雨注令水去利也玄谓利水重读似非也注则利谓辀之揉者形如注星则利也准则久谓辀之在舆下者平如准则能久也和则安注与准者和人乘之则安】辀欲弧而无折经而无絶【揉辀大深则折也经亦谓顺理也】进则与马谋退则与人谋【言进退之易与人马之意相应马行主于进人则有当退时】终日驰骋左不楗【杜子春云楗读为蹇左面不便马苦蹇辀调善则马不蹇也书楗或作劵谓劵今倦字也辀和则久驰骋载在左者不罢倦尊者在左】行数千里马不契需【郑司农云契读为爰契我之契需读为畏需之需谓不伤蹄不需道里】终歳御衣祍不敝【祍谓裳也】此唯辀之和也【和则安是以然也谓进则与马谋而下】劝登马力【登上也辀和劝马用力】马力既竭辀犹能一取焉【马止辀尚能一前取道喻易进】良辀环灂自伏兔不至防七寸防中有灂谓之国辀【伏兔至防盖如式深兵车乘车式深尺四寸三分寸之二灂下至防七寸则半有灂也辀有筋胶之被用力均者则灂远郑司农云灂读为灂酒之灂环谓漆沂鄂如环】车人之事半矩谓之宣【矩法也所法者人也人长八尺而大节三头也腹也胫也以三通率之则矩二尺六寸三分寸之二头髪皓落曰宣半矩尺三寸三分寸之一人头之长也柯属之木头取名焉易巽为宣发】一宣有半谓之欘【欘斲斤柄长二尺尔雅曰句欘谓之定】一欘有半谓之柯【伐木之柯柄长三尺诗云伐柯伐柯其则不远郑司农云苍颉篇有柯欘】一柯有半谓之磬折【人带以下四尺五寸磬折立则上俛玊藻曰三分带下绅居二焉绅长三尺】车人为车柯长三尺博三寸厚一寸有半五分其长以其一为之首【首六寸谓今刚闗头斧柯其柄也郑司农云柯长三尺谓斧柯因以为度】毂长半柯其围一柯有半【大车毂径尺五寸】辐长一柯有半其博三寸厚三之一【辐厚一寸也故书博或为搏杜子春云当为愽】渠三柯者三【渠二丈七尺谓罔也其径九尺郑司农云渠谓车輮所谓牙】行泽者欲短毂行山者欲长毂短毂则利长毂则安【泽泥苦其大安山险苦其大动】行泽者反輮行山者仄輮反輮则易仄輮则完【故书仄为侧郑司农云反輮谓轮輮反其木里需者在外泽地多泥柔也侧当为仄山地刚多沙石谓仄輮为泥之黏欲得心在外滑仄輮为沙石破碎之欲得表里相依坚刃】六分其轮崇以其一为之牙围【轮高轮径也牙围尺五寸】柏车毂长一柯其围二柯其幅一柯其渠二柯者三五分其轮崇以其一为之牙围【柏车山车轮高六尺牙围尺二寸】大车崇三柯绠寸牝服二柯有参分柯之二【大车平地载任之车毂长半柯者也绠轮箄牝服长八尺谓较也郑司农云牝服谓车箱服读为负】羊车二柯有参分柯之一【郑司农云羊车谓车羊门也谓羊善也善车若今定张车较长七尺】柏车二柯【较六尺也柏车轮崇六尺其绠大半寸】凡为辕三其轮崇参分其长二在前一在后以凿其钩彻广六尺鬲长六尺【郑司农云钩钩心鬲谓辕端厌牛领者竝同上】　巾车掌公车之政令辨其用与其旗物而等叙之以治其出入【公犹官也用谓祀宾之属旗物大常以下等叙之以封同姓异姓之次叙】王之五路一曰玊路锡樊缨十有再就建大常十有二斿以祀【王所御曰路玊路以玊饰诸末锡马面当卢刻金为之所谓镂锡也樊读如鞶带之鞶谓今马大带也郑司农云缨谓当胸士丧礼下篇曰马缨三就礼家説曰缨当胸以削革为之三就三重三匝也谓缨今马鞅玉路之樊及缨皆以五采罽饰之十二就就成也大常九旗之画日月者正幅为縿斿则属焉】金路钩樊缨九就建大旂以宾同姓以封【金路以金饰诸末钩娄颔之钩也金路无锡有钩亦以金为之其樊及缨以五采罽饰之而九成大旂九旗之画交龙者以宾以防宾客同姓以封谓王子母弟率以功德出封虽为侯伯其画服犹如上公若鲁衞之属其无功德各以亲疏食采畿内而已故书钩为拘杜子春读为钩】象路朱樊缨七就建大赤以朝异姓以封【象路以象饰诸末象路无钩以朱饰勒而已其樊及缨以五采罽饰之而七成大赤九旗之通帛以朝以日视朝异姓王甥舅】革路龙勒条缨五就建大白以即戎以封四衞【革路鞔之以革而漆之无他饰龙駹也以白黑饰革杂色为勒条读为绦其樊及缨以绦丝饰之而五成不言樊字盖脱尔以此言绦如玊路金路象路饰樊缨皆不用金玊象矣大白殷之旗犹周大赤盖象正色也即戎谓兵事四卫四方诸侯守衞者蛮服以内】木路前樊鹄缨建大麾以田以封蕃国【木路不鞔以革漆之而已前读为缁翦之翦翦浅黑也木路无龙勒以浅黑饰韦为樊鹄色饰韦为缨不言就数饰与革路同大麾不在九旗中以正色言之则黑夏后氏所建田四时田猎蕃国谓九州之外夷服镇服蕃服杜子春云鹄或为结】王后之五路重翟钖面朱总厌翟勒面缋总安车雕面鹥总皆有容盖【重翟重翟雉之羽也厌翟次其羽使相迫也勒面谓以如王龙勒之韦为当面饰也雕者画之不龙其韦安车坐乘车凡妇人车皆坐乘故书朱总为防鹥或为繄郑司农云钖马面钖防当为总书亦或为总鹥读为鳬鹥之鹥鹥总者青黑色以缯为之总着马勒直两耳与两鏕容谓幨车山东谓之裳帏或曰幢容谓朱总缋总其施之如鹥总车衡輨亦宜有焉缋画文也盖如今小车盖也皆有容有盖则重翟厌翟谓蔽也重翟后从王祭祀所乘厌翟后从王宾飨诸侯所乘安车无蔽后朝见于王所乘谓去饰也诗国风硕人曰翟蔽以朝谓诸侯夫人始来乘翟蔽之车以朝见于君盛之也此翟蔽葢厌翟也然则王后始来乘重翟乎】翟车贝面组总有握【翟车不重不厌以翟饰车之侧尔贝面贝饰勒之当面也有握则此无盖矣如今軿车是也后所乘以出桑】辇车组挽有翣羽盖【辇车不言饰后居宫中从容所乘但漆之而已为辁轮人挽之以行有翣所以御风尘以羽作小葢为翳日也故书翣为防杜子春云当为翣书亦或为□】服车五乘孤乘夏篆卿乘夏缦大夫乘黑车士乘栈车庶人乘役车【服车服事者之车故书夏篆为夏缘郑司农云夏赤也缘缘色或曰夏篆篆读为圭瑑之瑑夏篆毂有约也谓夏篆五采画毂约也夏缦亦五采画无瑑尔墨车不画也栈车不革鞔而漆之役车方箱可载任器以共役】凡良车散车不在等者其用无常【给游燕及恩惠之赐不在等者谓若今辎车后户之属作之有功有沽】凡车之出入歳终则防之【计其完败多少】凡赐阙之【完败不计】毁折入赍于职币【计所伤败入其直杜子春云赍读为资资谓财也乘官车毁折者入财以偿缮治之直】歳时更续共其车【故书更续为受读杜子春云受当为更读当为续更续更受新共其车归其故币车也谓俱受新耳更易其旧续续其不任用共其车巾车既更续之取其车共于车人材或有中用之　春官】　典路掌王及后之五路辨其名物与其用説【用谓将有朝祀之事而驾之郑司农云説谓舎车也春秋传曰鸡鸣而驾日中而説用谓所宜用　同上】　有以少为贵者大路繁缨一就次路繁缨七就【大辂繁缨一就殷祭天之车也周礼王之五路玊路繁缨十有二就金路九就象路七就革路五就木路翦繁鹄缨　礼器】　大路繁缨一就先路三就次路五就【此因小説以少为贵者礼器言次路七就与此异字之误也　郊特牲】　大路素【大路殷路也　礼器】　大辂在宾阶面缀辂在阼阶面【大辂玊缀路金面前皆南向】先路在左塾之前次辂在右塾之前【先辂象次辂木金玊象皆以饰车木则无饰皆在路寝门内左右塾前北面　顾命】　乘大路诸侯之僭礼也【详总要章】上公樊缨九就贰车九乘侯伯樊缨七就贰车七乘
