<!-- { "loadSidebar": true } -->
　　衣纁裳【此祭冕服也　礼记】　上公冕服九章侯伯冕服七章子男冕服五章【冕服着冕所服之衣也九章者自龙山以下七章者自华虫以下五章者自宗彝以下也　秋官大行人】　觐礼侯氏禆冕【禆冕者衣禆衣而冠冕也禆之为言埤也天子六服大裘为上其余为禆以事尊卑服之而诸侯亦服焉上公衮无升龙侯伯鷩子男毳孤絺卿大夫此差司服所掌也　已上五条冕服之制】　士冠礼爵弁服纁裳纯衣缁带韎韐【此与君祭之服杂记曰士弁而祭于公爵弁者冕之次其色赤而微黑如爵头然或谓之緅其布三十升纁裳浅绛裳凡染绛一入谓之縓再入谓之頳三入谓之壎朱则四入与纯衣丝衣也余衣皆用布唯冕与爵弁服用丝耳先裳后衣者欲令下近缁明衣与带同色韎韐韫韨也士韫韨而幽衡合韦为之士染以茅搜因以名焉今齐人名蒨为韎韐韨之制似韠冠弁者不与衣陈而言于上以冠名服耳】皮弁服素积缁带素韠【此与君视朔之服也皮弁者以白鹿皮为冠象上古也积犹辟也以素为裳辟蹙其要中皮弁之衣用布亦十五升其色象焉】端裳黄裳杂裳可也缁带爵跸【此莫夕于朝之服端即朝服之衣易其裳耳上士裳中士黄裳下士杂裳杂裳者前后黄易曰夫黄者天地之杂也天而地黄士皆爵韦为韠其爵同不以冠名服者是为缁布冠陈之玉藻曰韠君朱大夫素士爵韦】　朝服十五升【杂记】　士冠礼筮于庿门主人冠朝服缁带素韠【冠委貌也朝服者十五升布衣而素裳也不言色者衣与冠同也缁带黑缯带也士带博二寸再缭四寸屈垂三尺素韠白韦韠也长三尺上广一尺下广二尺其颈五寸肩革带博三寸天子与其臣冕以视朔皮弁以日视朝诸侯与其臣皮弁以视朔朝服以日视朝凡染黑五入为緅七入为缁则六入与　已上三条爵弁皮弁冠端服之制】　深衣三祛【三祛者谓要中之数也祛尺二寸围之为二尺四寸三之七尺二寸】缝齐倍要【缝紩也紩下齐倍要中齐丈四尺四寸缝或为缝或为丰】祍当旁【祍谓裳幅所交裂也凡祍者或杀而下或杀而上是以小要取名焉祍属衣则垂而放之属裳则缝之以合前后上下相变】可以囘肘【二尺二寸之节】长中继揜尺【其为长衣中衣则继揜一尺若今褎矣深衣则缘而已】祫二寸【曲领也】祛尺二寸【口也】缘广寸半【饰边也玊藻】　古者深衣盖有制度以应规矩绳权衡【言圣人制事必有法度】短毋见肤【衣服蔽形】长毋被土【为污辱也】续祍钩边【续犹属也祍在裳旁者也属连之不殊裳前后也钩读如乌喙必钩之钩钩边若今曲裾也续或为裕】要缝半下【三分要中减一以益下下宜寛也要或为优】袼之高下可以运肘【肘不能不出入袼衣当掖之缝也】袂之长短反诎之及肘【属幅于衣诎而至肘当臂中为节臂骨上下各尺二寸则肘以前尺二寸肘或为腕】带下毋厌髀上毋厌胁当无骨者【当骨缓急难为中也】制十有二幅以应十有二月【裳六幅幅分之以为上下之杀】圜以应规【谓胡下也】曲祫如矩以应方【祫交领也古者方领如今小儿衣领】负绳及踝以应直【绳谓裻与后幅相当之缝也踝跟也】下齐如权衡以应平【齐缉】故规者行举手以为容【行举手谓揖让】负绳抱方者以直其政方其义也故易曰坤六二之动直以方也【言深衣之直应易之丈也政或为正】下齐如权衡者以安志而平心也【心平志安行乃止或低或仰则心有异志者与】五法已施故圣人服之【言非法不服】故规矩取其无私绳取其直权衡取其平故先王贵之【贵此衣也】故可以为文可以为武可以摈相可以治军旅完且弗费善衣之次也【完且弗费言可苦衣而易有也深衣者用十五升布鍜濯灰治纯之以采善衣朝祭之服也自士以上深衣为之次庶人吉服深衣而已】具父母大父母衣纯以缋具父母衣纯以青如孤子衣纯以素【尊者存以多饰为孝缋画文也三十以下无父称孤】纯縁纯边广各寸半【纯谓縁之也縁谓其口也縁緆也缘边衣裳之侧广各寸半则表里共三寸矣唯祫广二寸　深衣　郑目録云名曰深衣者以其记深衣之制也深衣连衣裳而纯之以采者素纯曰长衣有表则谓之中衣大夫以上祭服之中衣用素诗云素衣朱襮玊藻曰以帛里布非礼也士祭以朝服中衣以布明矣】　非帷裳必杀之【朝祭之服裳用正幅如帷要有辟积而旁无杀缝其余若深衣异半下齐倍要则无辟积而有杀缝矣　论语】以帛里布非礼也【中外宜相称也冕服丝衣也中衣用素皮弁服朝服端麻衣也中衣用布　玉藻】　素衣朱襮从子于沃【襮领地诸侯之服绣黼饰而丹朱纯也子指桓叔也沃曲沃也】素衣朱绣从子于鹄【朱绣即朱襮也鹄曲沃邑也　唐风之水】　绣黼丹朱中衣大夫之僭礼也【详见总要篇　已上六条深衣长衣中衣之制】司裘掌为大裘以供王祀天之服【郑司农云大裘黑羔裘服以祀天示质】中秋献良裘【良善也中秋鸟兽防毨因其良时而用之郑司农云良裘王所服也谓良裘玊藻所谓黼裘与】季秋献功裘以待颁赐【功裘人工微麤谓狐青麛裘之属郑司农云功裘卿大夫所服】嵗终则防唯王之裘不防【天官】　唯君有黼裘以誓省大裘非古也【僭天子也天子祭上帝则大裘而冕大裘羔裘也黼裘以羔与狐白杂为黼文也省当为狝狝秋田也国君有黼裘誓狝田之礼时大夫又有大裘也】君衣狐白裘锦衣以裼之【君衣狐白毛之裘则以素锦为衣覆之使可裼也袒而有衣曰裼必覆之者裘防也诗云衣锦防衣裳锦防裳然则锦衣复有上衣明矣天子狐白之上衣皮弁服与凡裼衣象裘色也】君之右虎裘厥左狼裘【衞尊者宜武猛】士不衣狐白【辟君者狐之白者少以少为贵也】君子狐青裘豹褎绡衣以裼之【君子大夫士也绡绮属也染之以于狐青裘相宜狐青裘盖衣之裘】麛裘青豻褎绞衣以裼之【豻胡大也绞苍黄色孔子曰素衣麑裘】羔裘豹饰缁衣以裼之【饰犹褎也孔子曰缁衣羔裘】狐裘黄衣以裼之【黄衣大蜡时腊先祖之服也孔子曰黄衣狐裘】锦衣狐裘诸侯之服也【非诸侯则不用锦衣为裼　玉藻】　羔裘逍遥狐裘以朝【缁衣羔裘诸侯之朝服锦衣狐裘其朝天子之服也　桧风羔裘】　羔羊之皮素丝五紽【小曰羔大曰羊皮所以为裘大夫燕居之服素白也紽未详盖以丝饰裘之名也】羔羊之革素丝五緎【革犹皮也緎裘之缝界也】羔羊之缝素丝五总【缝缝皮合之以为裘也总亦未详　召南羔羊】　羔裘豹饰孔武有力【饰缘袖也礼君用纯物臣下之故羔裘而以豹皮为饰也豹甚武而有力故服其所饰之裘者如之】羔裘晏兮三英粲兮【晏鲜盛也三英裘饰也未详其制粲光明也　郑风羔裘】　缁衣羔裘素衣麑裘黄衣狐裘【缁黑色羔裘用黑羊皮麑鹿子色白狐色黄衣以裼裘欲其相称】防裘长短右【长欲其温短右所以便作事】狐貉之厚以居【狐貉毛深温厚私居取其适体　论语】　犬羊之裘不裼【质略亦庶人无文饰】不文饰也不裼【裼主于有文饰之事】裘之裼也见美也【君子于事以见美为敬】吊则袭不尽饰也【丧非所以见美】君在则裼尽饰也【臣于君所】服之袭也充美也【充犹覆也所敬不主于君则防】是故尸袭【尸尊】执玊袭【重宝瑞也】无事则裼弗敢充也【谓已致玊也　玉藻】礼不盛服不充【礼盛者服充大事不崇曲敬】故大裘不裼【谓祭天也周礼】
