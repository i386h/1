<!-- { "loadSidebar": true } -->
　　摈者出请宾告事毕入告出请醴宾【此醴亦当为礼礼宾者欲厚之】宾礼辞许【礼辞一辞】主人彻几改筵东上侧尊甒醴于房中【彻几改筵者乡为神今为人侧尊亦言无酒侧尊于房中亦有篚有笾豆如冠礼之设】主人迎宾于庙门外揖让如初升主人北面再拜宾西阶上北面答拜主人拂几授挍拜送宾以几辟北面设于坐左之西阶上答拜【拂拭也拭几者尊宾新之也挍几足辟逡遁古文挍为枝】賛者酌醴加角柶面叶出于房【賛佐也佐主人酌事也賛者亦洗酌加角柶覆之如冠礼矣出房南面待主人迎受古文叶作擖】主人受醴面枋筵前西北面宾拜受醴复位主人阼阶上拜送【主人西北面疑立待宾即筵也宾复位于西阶上北面明相尊敬此筵不主为饮食起】賛者荐脯醢【荐进】宾即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜【即就也左执觯则祭以右手也凡祭于脯醢之豆间必所为祭者谦敬示有所先也啐尝也尝之者成主人意建犹扱也兴起也奠停也】賔即筵奠于荐左降筵北面坐取脯主人辞【荐左笾豆之东降下也自取脯者尊主人之赐将归执以反命辞者辞其亲彻】宾降授人脯出主人送于门外再拜【人谓使者从者授于阶下西面然后出去】
　　右醴宾　记醴曰子为事故至于某之室某有先人之礼请醴从者【言从者谦不敢斥也今文于为于】对曰某既得将事矣敢辞【将行】先人之礼敢固以请【主人辞固如故】某辞不得命敢不从也【宾辞也不得命者不得许已之命】　祭醴始扱壹祭又扱再祭宾右取脯左奉之乃归执以反命【反命谓使者问名纳吉纳徴请期还报于壻父】凡使者归反命曰某既得将事矣敢以礼告【告礼所执脯】主人曰闻命矣
　　纳吉用鴈如纳采礼【归卜于庙得吉兆复使使者徃告婚姻之事于是定】
　　右纳吉　记纳吉曰吾子有贶命某加诸卜占曰吉使某也敢告【贶赐也赐命谓许以女名也某壻父名】对曰某之子不教唯恐弗堪子有吉我与在某不敢辞【与犹兼也古文与为豫】
　　纳徴纁束帛俪皮如纳吉礼【徴成也使使者纳币以成昬礼用纁者象隂阳备也束帛十端也周礼曰凡嫁女娶妻入币帛无过五两俪两也执束帛以致命两皮为庭实皮鹿皮今文纁皆作熏】
　　右纳徴　记纳徴执皮摄之内文兼执足左首随入西上参分庭一在南【摄犹辟也兼执足者左手执前两足右手执后两足左首象生曲礼曰执禽者左首随入为门中阨狭西上中庭位并】宾致命释外足见文主人受币士受皮者自东出于后自左受遂坐摄皮逆退适东壁【宾致命主人受币庭实所用为节士谓若中士下士不命者以主人为官长自由也】　皮帛必可制【皮帛俪皮束帛也】　纳币一束束五两两五防【纳币谓昬礼纳徴也十个为束贵成数两两者合其卷是谓五两八尺曰寻五两五防毎卷二丈也合之则四十尺今谓之匹犹匹偶之云与　杂记】纳徴曰吾子有嘉命贶室某也某有先人之礼俪皮束帛使某请纳徴致命曰某敢纳徴对曰吾子顺先典贶某重礼某不敢辞敢不承命【典常也法也】　女子许嫁笄而醴之称字【许嫁已受纳徴礼也笄女之礼犹冠男也使主妇女宾执其礼】祖庙未毁教于公宫三月若祖庙已毁则教于宗室【祖庙女髙祖为君者之庙也以有缌麻之亲就尊者之宫教以妇徳妇言妇容妇功宗室大宗之家】　女子许嫁缨【女子许嫁系缨有从人之端也　曲礼】　教以妇徳妇言妇容妇功教成祭之牲用鱼芼之以苹藻【详见昬义】
　　请期用鴈主人辞宾许告期如纳徴礼【主人辞者阳倡隂和期日宜由夫家来也夫家必先卜之得吉日乃使使者徃辞即告之】
　　右请期　记请期曰吾子有赐命某既申受命矣惟是三族之不虞使某也请吉日【三族谓父昆弟己昆弟子昆弟虞度也不亿度谓卒有死防此三族者己及子皆为服期期服则逾年欲及今之吉也杂记曰大功之末可以冠子嫁子】对曰某既前受命矣唯命是听【前受命者申前事也】曰某命某听命于吾子【曰某壻父名也】对曰某固唯命听使者曰某使某受命吾子不许某敢不告期曰某日【某吉日之甲乙】对曰某敢不敬湏【湏待也】
　　期初昬陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扄鼏【期取妻之日鼎三者升豚鱼腊也寝壻之室也北面乡内也特犹一也合升合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时则祭之饭必举之贵之也每皆二者夫妇各一耳凡鱼之正十五而鼎减一为十四者欲其敌偶也腊兎腊也肫或作纯纯全也凡腊用全髀不升者近窍贱也饪孰也扄所以扛鼎鼏覆之古文纯为钧髀为脾今文扄作鼏皆作密】设洗于阼阶东南【洗所以承盥洗之器弃水者】馔于房中醯醤二豆菹醢四豆兼巾之黍稷四敦皆盖【醯醤者以醯和醤生人尚亵味兼巾之者六豆共巾也巾为御尘盖为尚温周礼曰食齐视春时】大羮湇在防【大湇煮肉汁也大古之无塩菜防火上周礼曰齐视夏时今文湇皆作汁】尊于室中北墉下有禁酒在西绤幂加勺皆南枋【墉墙也禁所以庪甒者酒不防古也绤粗葛今文枋作柄】尊于房戸之东无酒篚在南实四爵合卺【无酒者畧之也夫妇酌于内尊其余酌于外尊合卺破匏也四爵两卺凡六为夫妇各三酳一升曰爵】右陈器馔　记腊必用鲜鱼用鲋必殽全【殽全者不馁败不剥伤】
　　主人爵弁纁裳缁袘从者毕端乗墨车从车二乗执烛前马【主人壻也壻为父主爵弁而纁裳冕之次大夫以上亲迎冕服冕服迎者鬼神之鬼神之者所以重之亲之纁裳者衣缁衣不言衣与带而言袘者空其文明其与袘俱用缁袘谓缘袘之言施以缁缘裳象阳气下施从者有司也乗二车从行者也毕犹皆也墨车漆车士而乗墨车摄盛也执烛前马使从役持炬火居前照道】妇车亦如之有裧【亦如之者车同等士妻之车夫家共之大夫以上嫁女则自以车送之裧车裳帏周礼谓之容车有容则固有盖】至于门外【妇家大门之外】主人筵于戸西西上右几【主人女父也筵为神布席】女次纯衣纁袇立于房中南面【次首餙也今时髲也周礼追师掌为副编次纯衣丝衣女从者毕袗则此衣亦矣袇亦缘也袇之言任也以纁缘其衣象隂气上任也凡妇人不常施袇之衣盛昬礼为此服防大记曰复衣不以袇明非常】姆纚笄宵衣在其右【姆妇人年五十无子出而不复嫁能以妇道教人者若今时乳母纚縚发笄今时簮也纚亦广充幅长六尺宵读为诗素衣朱绡之绡鲁诗以绡为绮属也姆亦衣以绡为领因以为名且相别耳姆在女右当诏以妇礼】女从者毕袗纚笄被顈黼在其后【女从者谓侄娣也诗诸娣从之祁祁如云袗同也同者上下皆也顈禅也诗云素衣朱襮尔雅云黼领谓之襮周礼曰白与黒谓之黼天子诸侯后夫人狄衣卿大夫之妻刺黼以为领如今偃领矣士妻始嫁施禅黼于领上假盛餙耳言被明非常服】主人端迎于门外西面再拜宾东面答拜【宾壻】主人揖入宾执鴈从至于庙门揖入三揖至于阶三让主人升西面宾升北面奠鴈再拜稽首降出妇从降自西阶主人不降送【宾升奠鴈拜主人不答明主为授女耳主人不降送礼不参】壻御妇车授绥姆辞不受【壻御者亲而下之绥所以引升车者曲礼曰仆人之礼必授人绥】妇乗以几姆加景乃驱御者代【乗以几者尚安舒也景之制盖如明衣加之以为行道御尘令衣鲜明也景亦明也驱行也行车轮三周御者乃代壻今文景作憬】壻乗其车先俟于门外【壻车在大门外乗之先者道之也男率女女从男夫妇刚柔之义自此始也俟待也门外婿家大门外】
　　右亲迎　记父醮子【子壻也】命之辞曰徃迎尔相承我宗事【相助也宗事宗庙之事】朂帅以敬先妣之嗣若则有常【朂勉也若犹女也勉帅妇道以敬其为先妣之嗣女之行则当有常深戒之诗曰大姒嗣徽音】子曰诺唯恐弗堪不敢防命　宾至摈者请对曰吾子命某以兹初昬使某将请承命【宾壻也命某某壻父名兹此也将行也使某行昬礼来迎】对曰某固敬具以湏　父醴女而俟迎者母南面于房外【女既次纯衣父醴之于房中南面盖母荐焉重昬礼也女奠爵于荐东立于位而俟壻至父出使摈者请事母出南面房外示亲授壻且当戒女也】女出于母左父西面戒之必有正焉若衣若笄母戒诸西阶上不降【必有正焉者以托戒之使不防】　父送女命之曰戒之敬之夙夜无违命【夙早也早起夜卧命舅姑之教命古文母为无】母施衿结帨曰勉之敬之夙夜无违宫事【帨佩巾】庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【庶母父之妾也鞶鞶嚢也男鞶革女鞶丝所以盛帨巾之属为谨敬申重也宗尊也愆过也诸之也示之以衿鞶者皆托戒使识之也不示之以衣笄者尊者之戒不嫌防之视乃正字今文作示俗误行之】　女子之嫁也母命之徃送之门戒之曰徃之女家必敬必戒无违夫子【女家夫家也妇人内夫家以嫁为归也夫子夫也　孟子】婿受绥姆辞曰未教不足与为礼也【姆教人者】　妇乗以几从者二人坐持几相对【持几者重慎之】　御妇车御轮三周【详见昬义】
