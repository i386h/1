<!-- { "loadSidebar": true } -->
　　【子命有司循作廵】田猎置罘罗罔毕翳餧兽之药毋出九门【为鸟兽方孚乳伤之逆天时也兽罟曰罝罘鸟罟曰罗罔小而柄长谓之毕翳射者所以自隐也凡诸罟及毒药禁其出九门明其常有时不得用耳天子九门者路门也应门也雉门也库门也臯门也城门也近郊门也逺郊门也闗门也今月令无罘翳为弋　吕罔作网吕淮猎下有罼弋字无毕翳字吕唐九竝作国淮罔作罟兽作毒】是月也命野虞毋伐桑柘【爱蚕食也野虞谓主田及山林之官　淮无是月也字命作乃禁　唐野虞作有司】鸣鸠拂其羽戴胜降于桑【蚕将生之候也鸣鸠飞且翼相击趋农急也戴胜织纴之鸟是时常在桑言降者若时始自天来重之也　淮拂作奋胜作鵀　唐属上文】具曲植籧筐【时所以养蚕器也曲薄也植槌也　吕曲植籧作狭曲防淮作朴曲筥唐作乃修蚕器】后妃齐戒亲东乡躬桑禁妇女毋观省妇使以劝蚕事【后妃亲采桑示帅先天下也东乡者乡时气也是明其不常留养蚕也留养者所卜夫人与世妇妇谓世妇及诸臣之妻也内宰职曰仲春诏后帅外内命妇治蚕于北郊女外内女子也夏小正曰妾子治蚕执养宫事毋观去容饰也妇使缝线组紃之事　吕劝作力　淮无亲字躬作亲无禁妇女毋观字无以字　唐亲东乡躬桑作享先蚕而躬桑无禁妇女毋观省妇使字】蚕事既登分茧称丝効功以共郊庙之服无有敢惰【登成也敕徃蚕者蚕毕将课功以劝戒之　吕惰作堕淮无此一节】是月也命工师令百工审五库之量金铁皮革筋角齿羽箭干脂胶丹漆毋或不良【工师司空之属官也五库藏此诸物之舍也量谓物善恶之旧法也干噐之木也凡輮干有当用脂良善也　吕淮或竝作有　淮无是月也字命工师至之量作命五库令百官审无齿羽字】百工咸理监工日号毋悖于时毋或作为滛巧以荡上心【咸皆也于百工皆理治其事之时工师则监之日号令之戒之以此二事也悖犹逆也百工作噐物各有时逆之则不善时者若弓人春液角夏治筋秋合三材冬定体之属也滛巧谓伪饰不如法也荡谓动之使生奢泰也今月令无于时作为为诈伪　吕为作伪吕唐于作于唐无或为字】是月之末择吉日大合乐天子乃率三公九卿诸侯大夫亲徃视之【大合乐者所以助阳达物风化天下也其礼亡今天子以大射郡国以乡射礼代之　淮无是月之末字唐之末作也淮择下有下旬字乐下有致欢欣字无天子以下十六字唐属下文】是月也乃合累牛腾马游牝于牧【累腾皆乘匹之名是月所合牛马谓繋在廐者其牝欲游则就牧之牡而合之　吕累作累　淮无是月也累作欙】牺牲驹犊举书其数【以在牧而校数书之明出时无他故至秋当録内且以知其息之多少也　淮无此八字　唐此下云是月也择吉日大合乐天子乃率公卿诸侯大夫亲徃视之】命国难九门磔攘以毕春气【此难难隂气也隂寒至此不止害将及人所以及人者隂气右行此月之中日行厯昴昴有大陵积尸之气气佚则厉鬼随而出行命方相氏帅百索室敺疫以逐之又磔牲以攘于四方之神所以毕止其灾也王居明堂礼曰季春出疫于郊以攘春气　吕无命字国下有人字此下有行之是令甘雨至三旬吕淮唐难并作傩　淮命作令此下有行是月令甘雨至三旬　唐命上有是月也字】季春行冬令则寒气时发草木皆肃【丑之气乘之也肃谓枝叶缩栗】国有大恐【以水讹相惊】行夏令则民多疾疫时雨不降【未之气乘之也六月宿直鬼鬼为天尸时又有暑也】山陵不收【高者暵于热也淮收作登】行秋令则天多沈隂滛雨蚤降【戌之气乘之也九月多隂滛霖也雨三日以上为霖今月令曰众雨】兵革竝起【隂气胜也　淮此下有三月官乡其树李】　孟夏之月日在毕昏翼中旦婺女中【孟夏者月月防于实沈而斗建巳之辰　吕作旦湏女中　淮无日在毕字有招摇指己字　唐作四月之节日在昴昏翼中晓牵牛中斗建己位之初】其日丙丁【丙之言炳也日之行夏南从赤道长育万物月为之佐时万物皆炳然着见而强大又因以为日名焉易曰齐乎防相见乎离　淮此上有其位南方字下有盛德在火字　唐丙作景】其帝炎帝其神祝融【此赤精之君火官之臣自古以来着德立功者也炎帝大庭氏也祝融颛顼氏之子曰黎为火官　淮无此二句】其虫羽【象物从风鼔叶飞鸟之属】其音徴【三分宫去一以生徴徴数五十四属火者以其微清事之象也夏气和则徴声调乐记曰徴乱则哀其事勤】律中中吕【孟夏气至则中吕之律应中吕者无射之所生三分益一律长六寸万九千六百八十三分寸之万二千九百七十四周语曰中吕宣中气　诸本中皆作仲】其数七【火生数二成数七但言七者亦举其成数　唐此下有其性礼其事视】其味苦其臭焦【火之臭味也凡苦焦者皆属焉】其祀灶祭先肺【夏阳气盛热于外祀之于灶从热类也祀之先祭肺者阳位在上肺亦在上肺为尊也灶在庙门外之东祀灶之礼先席于门之奥东靣设主于灶陉乃制肺及心肝为俎奠于主西又设盛于俎南亦祭黍三祭肺心肝各一祭醴三亦既祭彻之更陈鼎俎设馔于筵前迎尸如祀户之礼】蝼蝈鸣蚯蚓出王生苦菜秀【皆记时候也蝼蝈蛙也王萆挈也今月令云王萯生夏小正云王萯秀未闻孰是　吕作善　淮矧作蠙　唐云立夏之日蝼蝈鸣后五日丘矧出后五日王生而分苦菜秀入后章】天子居明堂左个乘朱路驾赤駵载赤旂衣朱衣服赤玉食菽与鸡其器高以粗【明堂左个大寝南堂东偏也菽实孚甲坚合属水鸡木畜时热食之亦以安性也粗犹大也器高大者象物盛长吕唐路作辂　淮此一节作天子衣赤衣乘赤骝服赤玉建赤旗食菽与鸡服八风水爨柘燧火南宫御女赤色衣赤采吹竽笙其兵防其畜鸡朝于明堂左个以出夏令　唐鸡作彘】是月也以立夏先立夏三日大史谒之天子曰某日立夏盛德在火天子乃齐【谒告也　淮无是月也至此一节　唐无是月也以立夏六字太史下云以先立夏三日谓于】立夏之日天子亲帅三公九卿大夫以迎夏于南郊还反行赏封诸侯庆赐遂行无不欣説【迎夏祭赤帝赤熛怒于南郊之兆也不言帅诸侯而云封诸侯诸侯时或无在京师者空其文也祭统曰古者于禘也发爵赐服顺阳义也于尝也出田邑发秋政顺隂义也今此行赏可也而封诸侯则违于古封诸侯出土地之事于时未可似失之　诸本帅竝作率反竝作乃　吕无行及诸字　淮迎夏作迎嵗行赏作赏赐无庆赐以下八字　唐无三九字赏下无封字有公卿字侯下有大夫于朝字】乃命乐师习合礼乐【为将饮酎　淮作修礼乐飨左右　唐以此一节属下文】命太尉赞桀俊遂贤良举长大【助长气也赞犹出也桀俊能者也遂犹进也三王之官有司马无大尉秦官则有大尉今俗人皆云周公作月令未通于古　吕尉作封　淮遂作选长大作孝弟　唐大尉作相桀作杰朱子曰后章养壮俊字当属此长大之下盖简错也】行爵出禄必当其位【使顺之也　淮必当其位作佐天长养　唐此下有是月也命乐正习盛乐大雩帝命有司祷祀山川百辟卿士有益于人者以祈谷实是月也命有司祀雨师又别分一章云四月中气日在毕昏轸中晓须女中斗建巳位之中小满之日苦菜秀后五日靡草死后五日小暑至挺重囚出轻系】是月也继长增高【谓草木盛蕃庑　淮无是月也长作修】毋有壊堕【亦为逆时气　吕淮堕作隳】毋起土功毋发大众【为妨蚕农之事　淮起作兴无毋发大众字】毋伐大树【亦为逆时气】是月也天子始絺【初服暑服　淮无此一节　唐作天子初衣暑服】命野虞出行田原为天子劳农劝民毋或失时【重敕之　吕无为天子字淮唐同　淮命作令无出字劳农劝民作劝农事无毋或失时字　唐野虞出作有司廵劝民作勉人】命司徒廵行县鄙命农勉作毋休于都【急趋于农也县鄙乡遂之属主民者也王居明堂礼曰毋宿于国今月令休为伏　吕廵作循　淮唐竝无此一节】是月也驱兽毋害五谷【淮无是月也字兽下有畜字毋害亦作勿令害】毋大田猎【为伤蕃庑之气淮无此句】农乃登麦天子乃以彘尝麦先荐寝庙【登进也麦之新气尤盛以彘食之散其热也彘水畜吕登作升　淮无农乃登麦一句无乃字　唐尝麦下有羞以含桃字】是月也聚畜百药【蕃庑之时毒气盛　吕畜作蓄　淮无是月也字唐以属下章】靡草死麦秋至断薄刑决小罪【旧説云靡草荠葶苈之属祭统曰草艾则墨谓立秋后也刑无轻于墨者今以纯阳之月断刑决罪与毋有壊堕自相违似非　吕靡作糜无决小罪一句　淮无断薄刑决小罪二句　唐已见上文】出轻系【崇寛　吕淮竝无此句　唐已见上文】蚕事毕后妃献茧乃收茧税以桑为均贵贱长幼如一以给郊庙之服【后妃献茧者内命妇献茧于后妃收茧税者收于外命妇外命妇虽就公桑蚕室而蚕其夫亦当有祭服以助祭收以近郊之税耳贵贱长幼如一国服同　吕无蚕事毕字长防作少长之下有祭字　淮无此一节　唐作是月也蚕事既登】是月也天子饮酎用礼乐【酎之言醇也谓重酿之酒也春酒至此始成与羣臣以礼乐饮之于朝正尊卑也孟冬云大饮烝此言用礼乐互其文　吕无用礼乐字有行之是令甘雨至三旬字　淮无此一节】孟夏行秋令则苦雨数来五谷不滋【申之气乘之也苦雨白露之类时物得雨伤】四鄙入保【金气为害也鄙界上邑小城曰保　淮鄙作邻】行冬令则草木蚤枯【长日促】后乃大水败其城郭【亥之气乘之也淮败作壊】行春令则蝗虫为灾暴风来格【寅之气乘之也必以蝗虫为灾者寅有啓蛰之气行于初暑则当蛰者大出矣格至也　吕淮灾作败】秀草不实【气更生之不得成也　淮此下有四月官田其树桃】　仲夏之月日在东井昏亢中旦危中【仲夏者日月防于鹑首而斗建午之辰也　淮无日在东井字有招摇指午字　唐作五月之节日在参昏角中晓危中斗建午位之初】律中蕤賔【蕤賔者应钟之所生三分益一律长六寸八十一分寸之二十六仲夏气至则蕤賔之律应周语曰蕤賔所以安静神人献酬交错　诸本上下与孟夏同今从唐本】小暑至【唐已见上章】螳蜋生鵙始鸣反舌无声【皆记时侯也螳蜋螵蛸母也鵙伯劳也反舌百舌鸟　唐作芒种之日螳蜋生后五日鵙始鸣后五日反舌无声】天子居明堂大庙【明堂大庙南堂当大室也诸本下与孟夏文同今从唐本删】养壮佼【助长气也　朱子曰此句当属上章举长大之下】是月也命乐师修鼗鞞鼓均琴瑟管箫执干戚戈羽调竽笙竾簧饬钟磬柷敔【为将大雩帝习乐也修均执调饬者治其噐物习其事之言　吕竾簧作埙箎　吕淮无是月也及鼔字鞞字作鼙无均字执干戚戈羽在钟磬下无笙簧字竾作箎无柷敔字　唐无此一节】命有司为民祈祀山川百源大雩帝用盛乐乃命百县雩祀百辟卿士有益于民者以祈谷实【阳气盛而常旱山川百源能兴云雨者也众水始所出为百源必先祭其本乃雩雩吁嗟求雨之祭也雩帝谓为坛南郊之旁雩五精之帝配以先帝也自鼗鞞至柷敔皆作曰盛乐凡他雩用歌舞而已百辟卿士古者上公若句龙后稷之类也春秋传曰龙见而雩雩之正当以四月凡周之秋三月之中而旱亦修雩礼以求雨因着正雩此月失之矣天子雩上帝诸侯以下雩上公周冬及春夏虽旱礼有祷无雩　吕淮源作原吕县雩下有祭字　淮无乃命百县以下　唐已见上章】农乃登黍【登进也　淮唐无此句】是月也天子乃以雏尝黍羞以含桃先荐寝庙【此尝雏也而云尝黍不以牲主谷也必以黍者黍火谷气之主也含桃樱桃也　吕雏作鸡　淮无是月也雏作雉　唐无此一节】令民毋艾蓝以染【为伤长气也此月蓝始可别夏小正曰五月啓灌蓝蓼　淮令作禁】毋烧灰【为伤火气也火之气于是为盛火之灭者为灰　吕灰作炭】毋暴布【不以隂功干大阳之事　唐无此一节】门闾毋闭关市毋索【顺阳敷纵不难物】挺重囚益其食【挺犹寛也　淮此下有存孤寡振死事六字唐门上有是月也字又以挺重囚入上章而无益其食三字】游牝别羣【孕妊之欲止也】则絷腾驹【为其北气有余相蹄齧也吕淮无则字絷作执】班马政【马政谓养马之政教也庾人职曰掌十有二闲之政教以阜马佚特教駣攻驹此之谓也　吕政作正　唐此下云是月也聚蓄百药又别分一章云五月中气日在东井昏亢中晓营室中斗建午位之中夏至之日鹿角觧后五日蜩始鸣后五日半夏生是月也祀皇地祗于方丘】是月也日长至隂阳争死生分【争者阳方盛隂欲起也分犹半也　吕日长至作长至日　淮无是月也字长作短】君子齐戒处必掩身毋躁【掩犹隐翳也躁犹动也今月令毋躁为欲静吕身下有欲静字　淮无处必字掩作慎】止声色毋或进【进犹御见也声谓乐也易乐及春秋説夏至人主与羣臣从八能之士作乐五日今止之非其道也　淮止作节无毋或进字　朱子曰止声色盖亦处必掩身毋躁之义若以止乐言则拘矣月令之説固多有未安而此难以为非也注文盖失其指矣】薄滋味毋致和【为其气异此时伤人　淮无此句】节耆欲定心气【防隂扶精不可散也　吕节作退吕唐耆欲作嗜欲　淮无此二句】百官静事毋刑【罪罚之事不可以闻今月令刑为径　淮刑作径】以定晏隂之所成【晏安也隂称安】鹿角觧蝉始鸣半夏生木堇荣【又记时候也半夏药草木堇王蒸也　唐上三句已见上文而无下一句此下有是月也命有司祭先牧九字】是月也毋用火南方【阳气盛又用火于其方害防隂也　淮作禁民无发火】可以居高明可以逺眺望可以升山陵可以处台榭【顺阳在上也高明谓楼观也阇者谓之台有木者谓之榭　淮无下三可以字升作登】仲夏行冬令则雹冻伤谷【子之气乘之也阳为雨隂起胁之凝为雹　吕淮凁作霰】道路不通暴兵来至【盗贼攻刼亦雹之类】行春令则五谷晚孰【卯之气乘之也生日长　淮晚作不】百螣时起其国乃饥【螣蝗之属言百者明众类并为害　唐饥作虗】行秋令则草木零落【酉之气乘之也八月宿值昴毕为天狱主杀】果实早成【生日短　淮早作蚤】民殃于疫【大陵之气来为害也　淮此下有五月官相其树榆】　季夏之月日在柳昏火中旦奎中【季夏者日月防于鹑火而斗建未之辰也　淮无日在柳字有招摇指未字　吕淮作昏心中　唐作六月之节日在东井昏氐中晓东壁中斗建未位之初】律中林钟【林钟者黄钟之所生三分去一律长六寸季夏气至则林钟之律应周语曰林钟和展百物俾莫不任肃纯恪　淮林作百高诱云百钟者林钟也诸本见仲夏章但淮云其位中央其日戊巳盛徳在土其虫臝其音宫律中百钟其数五其味甘其臭香其祀中霤祭先心】温风始至蟋蟀居壁鹰乃学习腐草为萤【皆记时候也鹰学习谓攫搏也夏小正曰六月鹰始鸷萤飞虫荧火也　吕壁作宇萤下有蚈字吕淮草下有化字淮宇作奥萤作荧　唐云小暑之日温风至后五日蟋蟀居壁后五日鹰乃学习而以腐草为萤入下章】天子居明堂右个【明堂右个南堂西偏也　诸本见仲夏章但淮云天子衣纯黄乘黄骝服黄玉建黄旗食稷与牛服八风水爨柘燧火中宫御女黄色衣黄采其兵劔其畜牛朝于中宫】命渔师伐蛟取鼍登龟取鼋【四者甲类秋乃坚成周礼曰秋献龟鱼又曰凡取龟用秋时是夏之秋也作月令者以为此秋据周之时也周之八月夏之六月因书于此似误也蛟言伐者以其有兵卫也龟言登者尊之也鼍鼋言取羞物贱也鼍皮又可以冐鼔今月令渔师为搒人　吕命上有是月也字命作令无登龟字淮师作人　唐属后九月章】命泽人纳材苇【蒲苇之属此时柔又可取作器物也　吕命上】
