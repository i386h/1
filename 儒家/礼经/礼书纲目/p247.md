<!-- { "loadSidebar": true } -->
　　右总要　臧哀伯曰【臧哀伯鲁大夫僖伯之子】清庙茅屋【以茅饰屋着俭也清庙肃然清静之称也】大路越席【大路玉路祀天车也越席结草】大羹不致【大羹肉汁不致五味】粢食不凿【黍稷曰粢不精凿】昭其俭也【此四者皆示俭】衮冕黻珽【衮画衣也冕冠也黻韦跸以蔽膝也珽玉笏也若今吏之持簿】带裳幅舄【带革带也衣下曰裳幅若今行縢者舄履】衡紞纮綖【衡维持冠者紞冠之垂者纮缨从下而上者綖冠上覆】昭其度也【尊卑各有制度】藻率鞞鞛【藻率以韦为之所以借玊也王五采公侯伯三采子男二采鞞佩刀鞘上饰鞛下饰】鞶厉游缨【鞶绅带也一名大带厉大带之垂者游旌旗之游缨在马膺前如索帬】昭其数也【尊卑各有数】火龙黼黻【火画火也龙画龙也白与黑谓之黼形若斧黑与青谓之黻两已相戾】昭其文也【以文章明贵贱】五色比象昭其物也【车服器械之有五色皆以比象天地四方以示器物不虚设】钖鸾和铃昭其声也【钖在马额鸾在镳和在衡铃在旂动皆有鸣声】三辰旂旗昭其明也【三辰日月星也画于旂旗象天之明】夫德俭而有度登降有数【登降谓上下尊卑】文物以纪之声明以发之以临照百官百官于是乎戒惧而不敢易纪律【桓二年左氏传】　诸侯之宫县而祭以白牡击玊磬朱干设冕而舞大武乘大路诸侯之僭礼也【言此皆天子之礼也宫县四面县也干盾也傅其背如也武万舞也白牡大路殷天子礼也】台门而旅树反坫绣黼丹朱中衣大夫之僭礼也【言此皆诸侯之礼也旅道也屏谓之树树所以蔽行道管氏树塞门塞犹蔽也礼天子外屛诸侯内屏大夫以士以帷反坫反爵之坫也盖在尊南两君相见主君既献于反爵焉绣黻丹朱以为中衣领縁也绣读为绡绡缯名也诗云素衣朱绡又云素衣朱襮襮黼领也】故天子微诸侯僭大夫强诸侯胁于此相贵以等相觌以货相赂以利而天下之礼乱矣【言僭所由郊特牲】子云君不与同姓同车与异姓同车不同服示民不嫌也以此坊民民犹得同姓以弑其君【同姓者谓先王先公子孙有继及之道者也其非此则无嫌也仆右恒朝服君则各以时事唯在军同服于　坊记】昭公将弑季氏【传言弑者从昭公之辞】告子家驹曰季氏
　　为无道僭于公室久矣【诸侯称公室】吾欲弑之何如【昭公素畏季氏意者以为如人君故言弑】子家驹曰诸侯僭于天子大夫僭于诸侯久矣昭公曰吾何僭矣哉【失礼成俗不自知也】子家驹曰设两观【礼天子诸侯台门天子外阙两观诸侯内阙一观】乘大路【礼天子大路诸侯路车大夫大车士饰车】朱干玊戚【干楯也以朱饰楯戚斧也以玊饰斧】以舞大夏【大夏夏乐也周所以舞夏乐者王者始起未制作之时取先王之乐与已同者假以风化天下天下大同乃自作乐取夏乐者与周俱文也王者舞六乐于宗庙之中舞先王之乐明有法也舞已之乐明有制也舞四夷之乐大德广及之也东夷之乐曰株离南夷之乐曰任西夷之乐曰禁北夷之乐曰昧】八佾以舞大武此皆天子之礼也【昭二十五年公羊传】　衞孙良夫帅师及齐师战于新筑衞师败绩新筑人仲叔于奚救孙桓子桓子是以免【于奚守新筑大夫】既衞人赏之以邑【赏于奚】辞请曲县【轩县也周礼天子乐宫县四周诸侯轩县阙南方】繁缨以朝许之【繁缨马饰皆诸侯之服】仲尼闻之曰惜也不如多与之邑唯器与名不可以假人【器车服名爵号】君之所司也名以出信【名位不愆为民所信】信以守器【动不失信则车服可保】器以藏礼【车服所以表尊卑】礼以行义【尊卑有礼各得其宜】义以生利【得其宜则利生】利以平民政之大节也若以假人与人政也政亡则国家从之弗可止也已【成二年左氏传】
　　君天下曰天子朝诸侯分职授政任功曰予一人【皆摈者辞也天下谓外及四海也今汉于蛮夷称天子于王侯称皇帝觐礼曰伯父实来余一人嘉之余予古今字】践阼临祭祀内事曰孝王某外事曰嗣王某【皆祝辞也唯宗庙称孝天地社稷祭之郊内而曰嗣王不敢同外内】临诸侯畛于鬼神曰有天王某甫【畛致也祝告至于鬼神辞也曰有天王某甫某甫且字也不名者下亲往也周礼大防同过山川则大祝用事焉神谓百辟卿士也畛或为只】崩曰天王崩【史书策辞】复曰天子复矣【始死时呼魄辞也不呼名臣不名君也诸侯呼字】告丧曰天王登假【告赴也登上也假已也上已者若仙去云耳】措之庙立之主曰帝【同之天神春秋传曰凡君卒哭而祔祔而作主】天子未除丧曰予小子【谦未敢称一人春秋传曰以诸侯之逾年即位亦知天子之逾年即位以天子三年然后称王亦知诸侯于其封内三年称子】生名之死亦名之【生名之曰小子王死亦曰小子王也晋有小子侯是僭取于天子号也】　五官之长曰伯【谓为三公者周礼九命作伯】是职方【职主也是伯分主东西者春秋传曰自陜以来周公主之自陜以西召公主之一相处乎内是或为氏】其摈于天子也曰天子之吏【摈者辞也春秋传曰王命委之三吏谓三公也】天子同姓谓之伯父异姓谓之伯舅自称于诸侯曰天子之老于外曰公于其国曰君【称之以父与舅亲亲之辞也外自其私土之外天子畿内】九州之长入天子之国曰牧【每一州之中天子选诸侯之贤者以为之牧也周礼曰乃施典于邦国而建其牧】天子同姓谓之叔父异姓谓之叔舅于外曰侯于其国曰君【牧尊于大国之君而谓之叔父辟二伯也亦以此为尊礼或损之而益谓此类也外自其国之外九州之中曰侯者本爵也二王之后不为牧】其在东夷北狄西戎南蛮虽大曰子【谓九州之外长也天子亦选其诸侯之贤者以为之子子犹牧也入天子之国曰子天子亦谓之子虽有侯伯之地本爵亦无过子是以同名曰子】于内自称曰不谷【与民言之称谷善也】谦于外自称曰王老【威远国也外亦其戎狄之中】庶方小侯入天子之国曰某人于外曰子自称曰孤【谓戎狄自子男君也男者于外亦曰男举尊言之】诸侯见天子曰臣某侯某【谓啬夫承命告天子辞也其为州牧则曰天子之老臣某侯某奉圭请觐某侯者国名某者人名】其与民言自称曰寡人【谦也于臣亦然】其在凶服曰适子孤【凶服亦谓未除丧】临祭祀内事曰孝子某侯某外事曰曽孙某侯某【称国者逺辟天子】死曰薨【亦史书防辞】复曰某甫复矣【某甫且字并曲礼】凡自称天子曰予一人【谦自别于人而已】伯曰天子之力臣
　　【伯上公九命分陜】诸侯之于天子曰某土之守臣某其在边邑曰某屏之臣某其于敌以下曰寡人小国之君曰孤摈者亦曰孤【边邑谓九州之外大国之君自称曰寡人摈者曰寡君　玊藻】　君存称世子【明当世父位为君】君薨称子某【縁民臣之心不可一日无君故称子某明继父也名者尸柩尚存犹以君前名臣也】既葬称子【不名者无所屈也縁终始之义一年不二君故称子也】逾年称公【不可旷年无君　庄三十二年公羊传】　天子不言出诸侯不生名君子不亲恶【天子之言出诸侯之生名皆有大恶君子所逺出名以絶之春秋传曰天王出居于郑卫侯朔入于衞是也】诸侯失地名灭同姓名【絶之曲礼】　　诸侯使人使于诸侯使者自称曰寡君之老【系于君以为尊也此谓诸侯之卿上大夫】列国之大夫入天子之国曰某士【亦谓诸侯之卿也三命以下于天子为士曰某士者若晋韩起聘于周摈者曰晋士起】自称曰陪臣某【陪重也】于外曰子【子有德之称鲁春秋曰齐高子来盟】于其国曰寡君之老使者自称曰某【使谓使人于诸侯也某名也　同上】　上大夫曰下臣摈者曰寡君之老下大夫自名摈者曰寡大夫世子自名摈者曰寡君之适【摈者之辞主谓见于他国君下大夫自名于他国君曰外臣某】公子曰臣孽【孽当作枿声之误】士曰传遽之臣于大夫曰外私【传遽以车马给使者也士臣于大夫者曰私人】大夫私事使私人摈则称名【私事使谓以君命私行非聘也若鲁成公时晋侯使韩穿来言汶阳之田归之于齐之类】公士摈则曰寡大夫寡君之老【谓聘也大聘使上大夫小聘使下大夫　玊藻】　非以君命使则不称寡大夫士则曰寡君之老【谓摈赞者辞也不称寡君不言寡君之某言姓名而已大夫卿士其使则皆曰寡君之某檀弓曰仕而未有禄者君有馈焉曰献使焉曰寡君之老　士相见礼】　国君不名卿老世妇大夫不名世臣侄娣士不名家相长妾【虽宾于其国家犹有所尊也卿老上卿也世臣父时老臣】君大夫之子不敢自称曰余小子【辟天子之子未除丧之名君大夫天子大夫有土地者】大夫士之子不敢自称曰嗣子某【亦辟其君之子未除丧之名】不敢与世子同名【辟僭傲也其先之生则亦不改世或为大　曲礼】　天子之妃曰后【后之言后也】诸侯曰夫人【夫之言扶】大夫曰孺人【孺之言属】士曰妇人【妇之言服】庶人曰妻【妻之言齐】夫人自称于天子曰老妇【自称于天子谓畿内诸侯之夫人助祭若时事见】自称于诸侯曰寡小君【谓飨来朝诸侯之时】自称于其君曰小童自世妇以下自称曰婢子【小童若云未成人也婢之言卑也于其君称此以接见体敌嫌其当　同上】　邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人【寡寡德谦辞　论语】
　　右名号　子云天无二日土无二王家无二主尊无二上示民有君臣之别也春秋不称楚越之王丧礼君不称天大夫不称君恐民之惑也【楚越之君僭号称王不称其丧谓不书葬也春秋传曰吴楚之君不书葬辟其僭号也臣者天君称天子为天王称诸侯不言天公辟王也大夫有臣者称之曰主不言君辟诸侯也此四者皆为使民疑惑不知孰者尊也周礼曰主友之雠视从父昆弟　坊记】　孔丘卒公诔之曰旻天不吊不憗遗一老俾屏余一人以在位【仁覆闵下故称旻天吊至也憗且也俾使也屏蔽也】茕茕余在疚呜呼哀哉尼父无自律【疚病也律法也言丧尼父无以自为法】子赣曰君其不殁于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也【天子称一人非诸侯之名】君两失之【哀十六年左氏传】
