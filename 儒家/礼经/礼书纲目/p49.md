<!-- { "loadSidebar": true } -->
　　公于宾壹食再飨【飨谓享大牢以饮宾也公食大夫礼曰设洗如飨则飨与食互相先后也古文壹皆为一今文飨皆为乡】燕与羞俶献无常数【羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也古文俶作淑】宾介皆明日拜于朝上介壹食壹飨【飨食宾介为介从飨献矣复特飨之客之也】若不亲食使大夫各以其爵朝服致之以贿币如致饔无傧【君不亲食谓有疾及他故也必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以已本宜往古文侑皆作宥】致飨以酬币亦如之【酬币飨礼酬宾劝酒之币也所用未闻也礼币束帛乘马亦不是过也礼器曰琥璜爵葢天子酬诸侯】
　　右食饔燕羞献　记其介为介【飨宾有介者宾尊行敌礼也　本经记】　凡致礼皆用其飨之加笾豆【凡致礼谓君不亲飨食及上介以酬币致其礼也其其宾与上介也加笾豆谓其实也亦实于罋筐飨礼今亡】各以其爵朝服【此句宜在凡致礼下　同上】　飨食如将币之仪【飨食亦谓君不亲而使大夫以币致之　司仪】　大夫来使无罪飨之【乐与嘉宾为礼】过则饩之【饩之腥致其牢礼也其致之辞不云君之有故耳聘义曰使者聘而误主君不亲飨食所以愧厉之也不言罪者罪将执之　本经记】　有大客后至则先客不飨食致之【卑不与尊者齐礼】　无饔者无飨礼【士介无飨礼】燕则上介为宾宾为苟敬【飨食君亲为主尊宾也燕私乐之礼崇恩】
　　【杀敬也宾不欲主君复举礼事礼已于是辞为宾君聴之从诸公之席命为苟敬苟敬者主人所以小敬也更降迎其介以为宾介大夫也虽为宾犹卑于君君则不与亢礼也主人所以致敬者自敌以上】宰夫献【为主人代公献】　既致饔旬而稍宰夫始归乘禽日如其饔饩之数【稍禀食也乘谓乘行之禽也谓鴈鹜之属其归之以双为数其宾与上介也古文既为饩】士中日则二双【中犹间也不一日一双大寡不敬也】凡献执一双委其余于面【执一双以将命也面前也其受之也上介受以入告之士举其余从之宾不辞拜受于庭上介执之以相拜于门中乃入授人上介受亦如之士介拜受于门外】禽羞俶献比【比放也其致之礼如乘禽也禽羞谓成孰有齐和者俶献四时珍美新物也俶始也言其始可献也聘义谓之时赐　并同上】
　　大夫于宾壹飨壹食上介若食若飨若不亲飨则公作大夫致之以酬币致食以侑币【作使也大夫有故君必使其同爵者为之致之列国之宾来荣辱之事君臣同之】
　　右大夫飨食宾介
　　君使卿皮弁还玊于馆【玉圭也君子于玉比徳焉以之聘重礼也还之者德不可取于人相切厉之义也皮弁者始以此服受之不敢不忠也】宾皮弁袭迎于外门外不拜帅大夫以入【迎之不拜示将去不纯为主也帅道也今文曰迎于门外古文帅为率】大夫升自西阶钩楹【钩楹由楹内将南面致命致命不东面以宾在下也必言钩楹者宾在下嫌楹外也】宾自碑内聴命升自西阶自左南面受圭退负右房而立【聴命于下敬也自左南面右大夫且并受也必并受者若乡君前耳退为大夫降逡遁今文或曰由自西阶无南面】大夫降中庭宾降自碑内东面授上介于阼阶东【大夫降出言中庭者为宾降节也授于阼阶东者欲亲见贾人藏之也宾还阼阶下西面立】上介出请宾迎大夫还璋如初入【出请请事于外以入告也宾虽将去出入犹东唯升堂由西阶凡介之位未有改也】宾裼迎大夫贿用束纺【贿予人财之言也纺纺丝为之今之也所以遗聘君可以为衣服相厚之至】礼玊束帛乘皮【礼礼聘君也所以报享也亦言玉璧可知也今文礼皆作醴】皆如还玉礼大夫出宾送不拜右还玉贿礼　记贿在聘于贿【贿财也于读曰为言主国礼宾当视宾之聘礼而为之财也宾客者主人所欲丰也若苟丰之是又伤贿也周礼曰凡诸侯之交各称其邦而为之币以其币为之礼古文贿皆作悔　本经记】　无行则重贿反币【无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乘皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也今文曰贿反币　同上】　还圭如将币之仪【还以本圭故云如也　司仪】
　　公馆宾【为宾将去亲存送之厚殷勤且谢聘君之意也公朝服】宾辟【不敢受主国君见已于此馆也此亦不见言辟者君在庿门敬也凡君有事于诸臣之家东造庿门乃下】上介聴命【聴命于庙门中西面如相拜然也摈者每赞君辞则曰敢不承命告于寡君之老】聘享夫人之聘事问大夫送宾公皆再拜【拜此四事公东面拜摈者北面】公退宾从请命于朝【宾从者实为拜主君之馆己也言请命者以己不见不敢斥尊者之意】公辞宾退【辞其拜也退还馆裴驾为旦将发也周礼曰宾从拜辱于朝明日客拜礼赐遂行】
　　右主君就宾馆　记客将归使大夫以其束帛反命于馆【为书报也】明日君馆之【既报馆之书问尚疾也】又拜送【拜送宾也其辞葢云于将有行寡君敢拜送宜承上君馆之下　本经记】　君馆客客辟介受命遂送客从拜辱于朝【君馆客者客将去就省之尽殷勤也遂送君拜以送客】明日客拜礼赐遂行如入之积【礼赐谓乘禽君之加惠也如入之积则三积从来至去　司仪】
　　宾三拜乘禽于朝讶聴之【发去乃拜乘禽明已受赐大小无不识】遂行舎于郊【始发且宿近郊自展軨】
　　右拜赐遂行　记宾于馆堂楹间释四皮束帛宾不致主人不拜【宾将遂去是馆留礼以礼主人所以谢之也不致不拜不以将别崇新敬也本经记】
　　公使卿赠如觌币【赠送也所以好送之也言如觌币见为反报也今文公为君】受于舎门外如受劳礼无傧【不入无傧明去而宜有己也如受劳礼以赠劳同节】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟
　　右赠送　凡宾客送逆同礼【谓郊劳郊送之属　司仪】　齐国庄子来聘自郊劳至于赠贿礼成而加之以敏【迎来曰郊劳送去曰赠贿敏审当于事　僖三十三年左氏传】
　　使者归及郊请反命【郊近郊也告郊人使请反命于君也必请之者以已久在外嫌有罪恶不可以入春秋时郑伯恶其大夫高克使之将兵逐而不纳此葢请而不得入】朝服载旜【行时税舎于此郊今还至此正其故行服以俟君命敬也古文旜作膳】禳乃入【禳祭名也为行道累歴不祥禳之以除灾凶】乃入陈币于朝西上上宾之公币私币皆陈上介公币陈他介皆否【皆否者公币私币皆不陈此币使者及介所得于彼国君卿大夫之赠赐也其或陈或不陈详尊而略卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者】束帛各加其庭实皮左【不加于其皮上荣其多也】公南乡【亦宰告于君君乃朝服出门左南乡】卿进使者使者执圭垂缫北面上介执璋屈缫立于其左【此主于反命士介亦随入竝立东上】反命曰以君命聘于某君某君受币于某宫某君再拜以享某君某君再拜【君亦揖使者进之乃进反命也某君某国名也某宫若言桓宫僖宫也某君再拜受也必言此者明彼君敬君已不辱命】宰自公左受玉【亦于使者之东同面竝受也不右使者由便也】受上介璋致命亦如之【变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知略之】执贿币以告曰某君使某子贿授宰【某子若言高子国子凡使者所当以告君者上介取以授之贿币在外也】礼玉亦如之【亦执束帛加璧也告曰某君使某子礼宰受之士随自后左士介受乘皮如初上介出取玊束帛士介后取皮也】执礼币以尽言赐礼【礼币主国君初礼宾之币也以尽言赐礼谓自此至于赠】公曰然而不善乎【善其能使于四方而犹女也】授上介币再拜稽首公答再拜【授上介币当拜公言也不授宰者当复陈之】私币不告【亦略卑也】君劳之再拜稽首君答再拜【劳之以道路勤苦】若有献则曰某君之赐也【言此物某君之所赐予为惠者也其所献虽珍异不言某为彼君服御物谦也其大夫出反必献忠孝也】君其以赐乎【不必其当君也献不拜者为君之答已也】上介徒以公赐告如上宾之礼【徒谓空手不执其币】君劳之再拜稽首君答拜劳士介亦如之【士介四人旅答壹拜又贱也】君使宰赐使者币使者再拜稽首【以所陈币赐之也礼臣子人赐之而必献之君父不敢自私服也君父因以予之则拜受之如更受赐也既拜宰以上币授之】赐介介皆再拜稽首【士介之币皆载以造朝不陈之耳与上介同受赐命俱拜既拜宰亦以上币授上介】乃退【君揖入皆出去】介皆送至于使者之门【将行俟于门反又送于门与尊长出入之礼也】乃退揖【揖别也】使者拜其辱【随谢之也再拜上介三拜士介】
　　右归反命
　　释币于门【门大门也主于闑布席于闑西阈外东面设洗于门外东方其余如初于祢时出于行入于门不两告告所先见也】乃主于祢筵几于室荐脯醢【告反也荐进也】觞酒陈【主人酌进奠一献也言陈者将复有次也先荐后酌祭礼也行释币反释奠略出谨入也】席于阼【为酢主人也酢主人者祝取爵酌不酢于室异于祭】荐脯醢【成酢礼也】三献【室老亚献士三献也每献奠輙取爵酌主人自酢也】一人举爵【三献礼成更起酒也主人奠之未举也】献从者【从者家臣从行者也主人献之劳之也皆升饮酒于西阶上不使人献之辟国君也】行酬乃出【主人举奠酬从者下辩室老亦与焉也】上介至亦如之
　　右礼门及祢
　　聘遭丧入竟则遂也【遭丧主国君薨也入境则遂国君以国为体士既请事已入境矣闗人未告则反】不郊劳【子未君也】不筵几【致命不于庿就尸柩于殡宫又不神之】不礼宾【丧降事也】主人毕归礼【宾所饮食不可废也礼谓饔饩飨食】宾唯飨饩之受【受正不受加也】不贿不礼玉不赠【丧杀礼为之不备】遭夫人世子之丧君不受使大夫受于庙其他如遭君丧【夫人世子死君为丧主使大夫受聘礼不以凶接吉也其他谓礼所降】遭丧将命于大夫主人长衣练冠以受【遭丧谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君丧不言使大夫受子未君无使臣义也】
　　右遭主国丧载季文子求遭丧之礼事　记遭主国之丧不受飨食受牲礼【牲亦当为腥声之误也有丧不忍煎亨正礼飱饔饩当孰者腥致之也　掌客】
