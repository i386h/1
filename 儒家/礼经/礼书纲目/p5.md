<!-- { "loadSidebar": true } -->
　　先王之治以礼为本其宫室衣服车旗械用有等其冠婚丧祭朝聘射御有仪即器以观礼无非法象之所寓即文以观义无非道义之所藏使人思之而知所以教守之而知所以禁奢者不得逞无度之心俭者不得就苟难之节奇者不得以乱常衺者不得以害正此上下所以辨而民志所以定也晚周而下道散于异政之国法亡于殊俗之家君子不得以行礼小人得以行非礼故两观大辂朱干玉磬天子之礼在诸侯塞门反坫素衣朱襮诸侯之礼在大夫由是先王之制浸以埽地天下学者亦失其传故随武子不知殽烝孟僖子不知相礼范献子不知问讳曽子不知奠方鲁不知尚羔卫不知立市则时之知礼者盖亦鲜矣汉兴叔孙通制礼仪徒规当时之近功而其法失于太卑齐鲁二生之论礼乐必期百年然后兴其言失于太髙贾谊有修礼之志而困于绛灌曹褒有定礼之议而沮于酺畋傅咸极论于晋而诮于流俗刘蕡发防于唐而弃于一时由汉以来千有余载其间欲起礼法于上者非一君欲成礼法于下者非一臣有是君而下之人不足以副之则礼之道终不明有是臣而上之人不能任之则礼之事终不行此厐政薄俗所以继作而唐虞三代之治不复见也
　　杨复序丧祭礼通解
　　昔文公朱先生既修家乡邦国王朝礼以丧祭二礼属勉斋先生编之迨文公属纩之前所与手书尤拳拳以修正礼书为言先生服膺遗训不敢少忘然其书久未脱藁嘉定己夘先生归自建邺奉祠家居先取向来丧礼稿本精专修改至庚辰之夏而书成凡十有五卷复尝伏而读之大哉书乎秦汉而下未尝有也复何足以闚其阃奥然窃闻其略曰礼时为大要当以仪礼为本今仪礼唯有丧服士丧士虞仅存而王侯大夫之礼皆缺近世以来儒生诵习知有礼记而不知有仪礼士大夫好古者知有唐开元以后之礼而不知有仪礼昔之仅存者皆废矣今因其篇目之仅存者为之分章句附传记使条理明白而易攷后之言礼者有所依据不至于弃经而任传遗本而宗末故总包尊卑上下之服则有丧服明士礼之节文次序则有士丧礼上士丧礼下士虞礼【凡上下通用之礼有与士丧礼士虞礼相闗者亦附于此】王侯大夫之礼闗于纲常者为尤重仪礼既缺其书后世以来处此大变者咸幽防而莫知其原取具临时沿袭鄙陋不经特甚可为慨叹余因小戴丧大记一篇合周礼礼记诸书以补其缺而王侯大夫之礼于是粲然可考故有丧大记上丧大记下本经士丧士虞补经丧大记皆至虞礼而止而王侯大夫士卒哭附练祥禫之礼又无所稽决故有卒哭附练祥禫记本经丧服之外凡服之散见于传记注疏者莫得而推寻故有补服哀杀有渐则变除有节其文错出于经传者不可不表而出之故有丧服变除丧服当辨其名物衰与其不当物也宁无衰故有丧服制度圣人制服之意文理密察不可以不明故有丧服义丧礼之外三年通行之礼其目不一有丧通礼变礼非常情文尤密故有丧变礼賔吊主人之礼不可以无所考故有吊礼礼之数可陈也其义难知也故有丧礼义于是丧礼之本末经纬莫不悉偹既而又念礼条目散阔欲撰仪礼丧服图式一卷以提其要而附古今沿革于其后草具甫就而先生没矣呜呼此千古之遗憾也先生所修祭礼本经则特牲少牢有司彻大戴礼则迁庙衅庙【已上四巻未分章句入注疏】所补者则自天神地祗百神宗庙以至因事而祭者如建国迁都廵狩师田行役祈禳及祭服祭器事序始终其纲目尤为详偹先生尝为复言祭礼用力甚久规模已定每取其书翻阅而推明之间一二条方欲加意修定而未遂也呜呼礼莫重于丧祭文公以二书属之先生其责任至不轻也先生于二书也推明文王周公之典辨正诸儒异同之论掊击后世蠧坏人心之邪説以示天下后世其正人心扶世教其功至逺也而丧服图式祭礼遗稿尚有未及订定之遗憾后之君子有能继先生之志者出而成之是先生之所望也抑复又闻之先生曰始余创二礼粗就奉而质之先师先师喜谓余曰君所立丧祭礼规模甚善他日取吾所编家乡邦国王朝礼其悉用此规模更定之呜呼又文公拳拳之意先生欲任斯责而卒不果也岂不痛哉同门之士以复预闻次辑之略不可以无言也复因敬识其始末如此以告来者丧礼十五卷前已缮写丧服图式今别为一卷附于正卷帖之外以俟君子亦先生平日之志云嘉定辛巳七月日门人三山杨复谨序
　　张虙刋丧祭二礼序
　　南康旧刋朱文公仪礼经传与集传集注而丧礼祭礼俄空焉盖以属门人勉斋黄干俾之类次而未成也虙来南康闻勉斋已下世深恨文公之志不终士友间有言勉斋固尝脱藁今在南剑陈史君处欲全此书索之南剑可也南剑知之果以其书来且并遣刻者数軰至于是锓木更一年而后毕是虽丧祭二门而卷帙多前书三之一以是刋造之日长防勘之功乡贡进士杨用为多又助以王镇圭童居钦黄嵩三君披阅精彊错简脱字往往无之虙生不为晚而不能一识文公文公不可得而见得见勉斋者斯可矣又复失之分符星渚乃文公遗爱之地髙山仰止惓惓兴怀兹又得全其所欲述之书以毕其平日传爱之志岂非幸欤苐闲习礼度不如式瞻仪刑讽咏遗言不如亲承音旨诚有如古人之论抚卷为之三叹也嘉定癸未孟秋上澣四明张虙识

　　礼书纲目卷首上
　　钦定四库全书
　　礼书纲目卷首中　　　　　　婺源江永撰朱子论编礼书
　　问吕伯恭三礼篇次
　　仪礼附记上篇
　　士冠礼【冠义附】　　　　　士昏礼【昬义附】
　　士相见礼　　　　　　乡饮酒礼【乡饮酒义附】
　　乡射礼【射义附】　　　　　燕礼【燕义附】
　　大射礼　　　　　　聘礼【聘义附】
　　公食大夫礼　　　　觐礼
　　仪礼附记下篇
　　丧服【丧服小记大传服问闲传附】　　士丧礼
　　既夕礼　　　　　　　士虞礼【丧大记奔丧问丧曾子问檀弓附】
　　特牲馈食礼　　　　少牢馈食礼
　　有司彻【祭义祭统附】
　　礼记篇次
　　曲礼内则玉藻少仪投壶深衣【六篇为一类】
　　王制月令祭法【三篇为一类】
　　文王世子礼运礼器郊特牲明堂位大传【与丧小记误处多当厘正】乐记【七篇为一篇】
　　经解哀公问仲尼燕居孔子间居坊记儒行【六篇为一类】学记中庸表记缁衣大学【五篇为一类】
　　以上恐有未妥幸更详之
　　答吕子约
　　闻子约教学者读礼甚善然此书无一纲领无下手处顷年欲作一功夫后觉精力向衰遂不敢下手近日潘恭叔讨去整顿未知做得如何但礼文今日只凭注疏不过郑氏一家之説此更合商量耳
　　礼书已领但丧礼合在祭礼之前乃是只恐不欲改动本书卷帙则且如此亦不妨也但士庶人祭礼都无一字岂脱漏耶若其本无则亦太草草矣乡人欲者甚多便欲送书坊镂版以有此疑更俟一报幸早示及也
　　答潘恭叔
　　礼记须与仪礼相叅通修作一书乃可观中间伯恭欲令门人为之近见路德章编得两篇颇有次第然渠辈又若尽力于此反身都无自得处亦觉枉费工夫熹则精力已衰决不敢自下功夫矣恭叔暇日能为成之亦一叚有利益事但地逺不得相聚评订为恨如欲为之可见报当写样子去也今有篇目先录去此又是一例与德章者不同也
　　礼记如此编甚好但去取太深文字虽少而功力实多恐难得就又有担负耳仪礼附记似合只依德章本子盖免得拆碎记文本篇如要逐段叅照即于章末结云右第几章仪礼即云记某篇第几章当附此【不必载其全文只如此亦自便于检阅】礼记即云当附仪礼某篇第几章又如此大戴礼亦合收入可附仪礼者附之不可者分入五类如管子弟子职篇亦合附入曲礼内其他经传类书説礼文者并合编集别为一书周礼即以祭祀賔客师田丧记之属事别为门自为一书如此即礼书大备但功力不少须得数人分手乃可成耳
　　若作集注即诸家説可附入或有己见亦可仿温公扬子法言太例也若只用注疏即不必然亦闷人耳分为五类先儒未有此説第一类皆上下大小通用之礼第二类即国家之大制度第三类乃礼乐之説第四类皆论学之精语第五类论学之粗者也【大戴礼亦可依此分之】卷数之説须俟都毕通计其多少而分之今未可定也其书则合为一书者为是但通以礼书名之而以仪礼附记为先礼记分类为后如附记初卷首即云礼书第一本行下写仪礼附记一【五字】次行云士冠礼第一本行下写仪礼一【三字】冠义第二本行下写礼记一【三字】分类初卷首第一行云礼书第几本行下写礼记分类一【五字】次行云曲礼上第一本行下写礼记几【通前篇数计之】其大戴管子等书亦依此分题之
　　答余正甫
