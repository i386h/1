<!-- { "loadSidebar": true } -->
　　传曰何以大功也出也【出必降之者盖有受我而厚之者】　记姑姊妹之薄也盖有受我而厚之者也【详见丧服义】
　　从父昆弟【世父叔父之子也其姊妹在室亦如之】
　　记于所为后之兄弟之子若子【本经记】
　　为人后者为其昆弟
　　传曰何以大功也为人后者降其昆弟也　记为人后者于兄弟降一等报【言报者言其为宗子不降　本经记】
　　庶孙【男女皆是下殇小功章曰为侄庶孙丈夫妇人同】
　　适妇【适妇适子之妻】
　　传曰何以大功也不降其适也【妇言适者从夫名】　记适妇不为舅后者则姑为之小功【谓夫有废疾他故若死而无子不受重者小功庶妇之服也凡父母于子舅姑于妇将不传重于适及将所传重者非适服之皆如众子庶妇也　小记】
　　女子子适人者为众昆弟【父在则同父没乃为父后者服期也】
　　记凡妾为私兄弟如邦人【嫌厌降之也私兄弟目其族亲也然则女君有以尊降其兄弟者谓士之女为大夫妻与大夫之女为诸侯夫人诸侯之女为天王后者父卒昆弟之为父后者宗子亦不敢降也　本经记　妻为女君之党服见不杖期章女子子适人者为其父母条】
　　侄丈夫妇人报【为侄男女服同】
　　传曰侄者何也谓吾姑者吾谓之侄【妾为女君党服见不杖期章女子子适人者为其父母条】
　　夫之祖父母世父母叔父母
　　传曰何以大功也从服也夫之昆弟何以无服也其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎故名者人治之大者也可无慎乎【道犹行也言妇人弃姓无常秩嫁于父行则为母行嫁于子行则为妇行谓弟之妻为妇者卑逺之故谓之妇嫂者尊严之称是嫂亦可谓之母乎言不可也嫂犹傁也傁老人称也是为序男女之别尔若已以母妇之服服兄弟之妻兄弟之妻以舅子之服服已则是乱昭穆之序也治犹理也父母兄弟夫妇之理人伦之大者可不慎乎大传曰同姓从宗合族属异姓主名治际会名著而男女有别　妾服见大功章大夫之妾为君之庶子条】
　　大夫为世父母叔父母子昆弟昆弟之子为士者【子谓庶子】传曰何以大功也尊不同也尊同则得服其亲服【尊同谓亦为大夫者亲服期】　记大夫降其庶子【详见斩衰父条】　大夫公之昆弟大夫之子于兄弟降一等【兄弟犹言族亲也凡不见者以此求之　本经记】　君之所为兄弟服室老降一等【公士大夫之君　同上】
　　公之庶昆弟大夫之庶子为母妻昆弟【公之庶昆弟则父卒也大夫之庶子则父在也其或为母谓妾子也】
　　传曰何以大功也先君余尊之所厌不得过大功也大夫之庶子则从乎大夫而降也父之所不降子亦不敢降也【言从乎大夫而降则于父卒如国人也昆弟庶昆弟也旧读昆弟在下其于厌降之义宜蒙此传也是以上而同之父所不降谓适也】
　　皆为其从父昆弟之为大夫者【皆者言其互相为服尊同则不相降其为士者降在小功适子为之亦如之】
　　为夫之昆弟之妇人子适人者【妇人子者女子子也不言女子子者因出见恩疏　妾服见下条】
　　大夫之妾为君之庶子【下传曰何以大功也妾为君之党服得与女君同指为此也妾为君之长子亦三年自为其子期异于女君也士之妾为君之众子亦期】　女子子嫁者未嫁者为世父母叔父母姑姊妹【旧读合大夫之妾为君之庶子女子子嫁者未嫁者言大夫之妾为此三人之服也】
　　传曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹者谓妾自服其私亲也【此不辞即实为妾遂自服其私亲当言其以明之齐衰三月章曰女子子嫁者未嫁者为曾祖父母经与此同足以见之矣传所云何以大功也妾为君之党服得与女君同文烂在下尔女子子成人者有出道降旁亲及将出者明当及时也　内条内妾为君之党服得与女君同夫党服通用】　记妾从女君而出则不为女君之子服【详见齐衰三年章母为长子条】
　　大夫大夫之妻大夫之子公之昆弟为姑姊妹女子子嫁于大夫者　君为姑姊妹女子子嫁于国君者传曰何以大功也尊同也尊同则得服其亲服诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也【不得祢不得祖者不得立其庙而祭之也卿大夫以下祭其祖祢则世世祖是人不复祖公子者后世为君者祖此受封之君不复祀别子也公子若在髙祖以下则如其亲服后世迁之乃毁其庙尔因国君以尊降其亲故终説此义云】
　　右大功正服九月
　　繐衰裳牡麻绖既葬除之者
　　传曰繐衰者何以小功之繐也【治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐】
　　诸侯之大夫为天子
　　传曰何以繐衰也诸侯之大夫以时接见乎天子【接犹会也诸侯之大夫以时会见于天子而服之则其士庶民不服可知】
　　右繐衰既葬除之
　　小功布衰裳澡麻带绖五月者【澡者治去莩垢不絶其本也小记曰下殇小功带澡麻不絶其本屈而反以报之　大功殇章大夫冠而不为殇妇人笄而不为殇此条通用】
　　叔父之下殇
　　适孙之下殇
　　昆弟之下殇
　　大夫庶子为适昆弟之下殇
　　为姑姊妹女子子之下殇
　　为人后者为其昆弟从父昆弟之长殇
　　传曰问者曰中殇何以不见也大功之殇中从上小功之殇中从下【问者据从父昆弟　下殇在缌麻也大功小功皆谓服其成人也大功之殇中从上则齐衰之殇亦中从上也此主谓丈夫之为殇者服也凡不见者以此求之也】
　　为夫之叔父之长殇【不见中殇者中从下也　妾服见大功章大夫之妾为君之庶子条】昆弟之子女子子夫之昆弟之子女子子之下殇　【妾服见大功章大夫之妾为君之庶子条】
　　为侄庶孙丈夫妇人之长殇
　　大夫公之昆弟大夫之子为其昆弟庶子姑姊妹女子子之长殇【大夫为昆弟之长殇小功谓为士者若不仕者也以此知为大夫无殇服也公之昆弟不言庶者此庶服无所见也大夫之子不言庶者闗适子亦服此殇也云公之昆弟为庶子之长殇则知公之昆弟犹大夫】
　　大夫之妾为庶子之长殇【君之庶子】
　　右小功殇五月
　　小功布衰裳牡麻绖即葛五月者【即就也小功轻三月变麻因改衰以就葛绖带而五月也闲传曰小功之葛与缌之麻同旧説小功以下吉屦无絇也】
　　司服卿大夫凶服加以大功小功士凶服亦如之【详见大功章】
　　从祖祖父母从祖父母报【祖父之昆弟之亲】
　　从祖昆弟【父之从父昆弟之子】
　　记兄弟皆在他邦加一等不及知父母与兄弟居加一等【皆在他邦谓行仕出逰若辟讐不及知父母父母早卒】传曰何如则可谓之兄弟传曰小功以下为兄弟【于此发兄弟传者嫌大功以上又加也大功以上若皆在他国则亲自亲矣若不及知父母则固同财矣　本经记】
　　从父姊妹【父之昆弟之女】
　　孙适人者【孙者子之子女孙在室亦大功也】
　　为人后者为其姊妹适人者【不言姑者举其亲者而恩轻者降可知】为外祖父母
　　传曰何以小功也以尊加也　为所后者妻之父母若子【详见斩衰章为人后者条】　记庶子为后者为其外祖父母从母舅无服不为后如邦人【本经记】　为母之君母母卒则不服【母之君母外祖适母徒从也所从亡则已　小记】　传曰母出则为继母之党服母死则为其母之党服为其母之党服则不为继母之党服【虽外亲亦无二统　服问此条本章从母缌章舅舅之子通用】　出妻之子为外祖父母无服【详见齐衰杖期章出妻之子为母条】　为慈母之父母无服【恩不相及小记】
　　从母丈夫妇人报【从母母之姊妹】
　　传曰何以小功也以名加也外亲之服皆缌也【外亲异姓正服不过缌丈夫妇人姊妹之子男女同　外祖父母条母出则为继母之党服此条通用当互考】记庶子为后者为其从母无服不为后如邦人【详见上条】夫之所为兄弟服妻降一等【疏曰妻从夫服其族亲即上经夫之诸祖】
　　【父母见于缌麻章夫之世叔见于大功章夫之昆弟之子不降嫂叔又无服今言从夫降一等记其不见者当是夫之从母之类乎　本经记】
　　夫之姑姊妹娣姒妇报【夫之姑姊妹不殊在室及嫁者因恩轻略从降　妾服见大功章大夫之妾为君庶子条】
　　传曰娣姒妇者弟长也何以小功也以为相与居室中则生小功之亲焉【娣姒妇者兄弟之妻相名也长妇谓穉妇为娣妇娣妇谓长妇为姒妇】
　　大夫大夫之子公之昆弟为从父昆弟庶孙姑姊妹女子子适士者【从父昆弟及庶孙亦谓为士者】
　　记大夫公之昆弟大夫之子于兄弟降一等【详见大功章大夫为昆弟为士者条】
　　大夫之妾为庶子适人者【君之庶子女子子也庶女子子在室大功其嫁于大夫亦大功】
　　庶妇【夫将不受重者】
　　记适妇不为舅后者则姑为之小功【详见大功章适妇条】
　　君母之父母从母【君母父之适妻也从母君母之姊妹】
　　传曰何以小功也君母在则不敢不从服君母不在则不服【不敢不服者恩实轻也凡庶子为君母如适子】　记为君母后者君母卒则不为君母之党服【徒从也所从亡则已　小记】
　　君子子为庶母慈已者【君子子者大夫及公子之适妻子】
　　传曰君子子者贵人之子也为庶母何以小功也以慈已加也【云君子子者则父在也父没则不服之矣以慈已加则君子子亦以士礼为庶母缌也内则曰异为孺子室于宫中择于诸母与可者必求其寛慈惠温良恭敬慎而寡言者使为子师其次为慈母其次为保母皆居子室他人无事不徃又曰大夫之子有食母庶母慈已者此之谓也其不慈已则缌可矣不言师保慈母居中服之可知也国君世子生卜士之妻大夫之妾使食子三年而出见于公宫则劬非慈母也士之妻自养其子】
　　右小功正服五月
　　缌麻三月者【缌麻布衰裳而麻绖带也不言衰绖略轻服省文】
　　传曰缌者十五升抽其半有事其缕无事其布曰缌【谓之缌者治其缕细如缌也或曰有丝朝服用布何衰用丝乎抽犹去也杂记曰缌冠缲缨】　记童子唯当室缌【童子未冠之称也当室者为父后承家事者为家主与族人为礼于有亲者虽恩不至不可以无服也】传曰不当室则无缌服也【本经记】　童子无缌服听事不麻【为防少不备礼也虽不服缌犹免深衣无麻徃给事也　玉藻】童子不缌唯当室缌缌者其免也当室则免而杖
　　矣【详见丧服义】
　　族曽祖父母　族祖父母　族父母　族昆弟【族曽祖父者曽祖昆弟之亲也族祖父者亦髙祖之孙则髙祖有服明矣】
　　庶孙之妇
　　庶孙之中殇【庶孙者成人大功其殇中从上此当为下殇言中殇者字之误尔又诸言中者皆连上下也】
　　从祖姑姊妹适人者报
