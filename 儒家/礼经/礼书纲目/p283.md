<!-- { "loadSidebar": true } -->
　　右问遗之礼　问人于他邦再拜而受之【拜送使者如亲见之敬也】康子馈药拜而受之曰丘未达不敢尝【范氏曰凡赐食必尝以拜药未达则不敢尝受而不饮则虚人之赐故告之如此然则可饮而饮不可饮而不饮皆在其中矣杨氏曰大夫有赐拜而受之礼也未逹不敢尝谨疾也必告之直也　此一节记孔子与人交之诚意】　朋友之馈虽车马非祭肉不拜【朋友有通财之义故虽车马之重不拜祭肉则拜者敬其祖考同于已亲也　并论语】　阳货欲见孔子而恶无礼大夫有赐于士不得受于其家则徃拜其门阳货矙孔子之亡也而馈孔子蒸豚孔子亦矙其亡也而徃拜之当是时阳货先岂得不见【欲见孔子欲召孔子来见已也恶无礼畏人以已为无礼也受于其家对使人拜受于家也其门大夫之门也矙窥也阳货于鲁为大夫孔子为士故以此物及其不在而馈之欲其来拜而见之也先谓先来加礼也　孟子】　呉公子札聘于郑见子产如旧相识与之缟带子产献纻衣焉【大带也呉地贵缟郑地贵纻故各献已所贵示损已而不为彼货利　襄二十九年左氏传】　子思在鲁使以书如卫问子上子上北面再拜受书伏读然后与使者宴遂为复书返中庭北面再拜以授使者既受书然后退使者还鲁问子思曰吾子堂上南面立授臣书事毕送臣子上中庭拜授臣书而不送何也子思曰拜而不送敬也使而送之宾也【孔丛子杂训】　陈臻问曰前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣【陈臻孟子弟子兼金好金也其价兼倍于常者一百百镒也】孟子曰皆是也【皆适于义也】当在宋也予将有逺行行者必以赆辞曰餽赆予何为不受【赆送行者之礼也】当在薛也子有戒心辞曰闻戒故为兵餽之予何为不受【时人有欲害孟子者孟子设兵以戒备之薛君以金餽为孟子兵备辞曰闻子之有戒心也】若于齐则未有处也无处而餽之是货之也焉有君子而可以货取乎【无逺行戒心之事是未有所处也取犹致也　尹氏曰君子之辞受取予唯当于理而已　孟子】
　　国君不乗竒车【出入必正也竒车猎衣之属】车上不广欬【为若自矜广犹也】不妄指【为惑众】立视五巂【立平视也巂犹规也谓轮转之度巂或为橤】式视马尾【小俛】顾不过毂【为掩在后】国中以防彗防勿驱尘不出轨【入国不驰彗竹帚防勿搔摩也　朱子曰防彗疑谓防之彗若今时鞭末韦带耳　曲礼】　鸾设于镳和设于轼马动而鸾鸣鸾鸣而和应行之节也【鸾和皆铃也韩诗内传】　坐乗以经坐之容手抚式视五旅欲无顾顾不过毂小礼动中礼式大礼下坐车之容也立乗以经立之容右持绥而左臂诎存剑之纬欲无顾顾不过毂小礼据中礼式大礼下立车之容也礼介者不拜兵车不式不顾不言反抑式以应武容也兵车之容也【贾容经】国君下齐牛式宗庙大夫士下公门式路马【皆广敬也疏曰案齐右职注云王见牲则拱而式又引曲礼曰国君下宗庙式齐牛与此文异熊氏云此文误当以周礼注为正】君子式黄髪【敬老也】下卿位【尊贤也卿位卿之朝位也君出过之而上车入未至】
　　【而下车】入国不驰【爱人也驰善蔺人也】入里必式【不诬十室并曲礼】　公行下众【公诸侯也下众不敢诬众也礼国君下卿位遇众则式礼之也　国语周语】　国君抚式大夫下之大夫抚式士下之【抚犹据也据式小俛崇敬也乘车必正立　曲礼】　乘贰车则式佐车则否【贰车佐车皆副车也朝祀之副曰贰戎猎之副曰佐鲁荘公败于干时公丧戎路传乘而归　少仪】　妇人不立乗【异于男子曲礼】右乗车之容　升车必正立执绥【绥挽以上车之索也范氏曰正立执绥则心体无不正而诚意肃恭矣盖君子荘敬无所不在升车则见于此也】车中不内顾不疾言不亲指【内顾囬视也礼曰顾不过毂三者皆失容且惑人　此一节记孔子升车之容】　凶服者式之式版者【式车前横木有所敬则俯而慿之版持邦国图籍者式此二者哀有丧重民数也人惟万物之灵而王者之所天也故周礼献民数于王王拜受之况其下者敢不敬乎　并论语】
　　君车将驾则仆执防立于马前【监驾且为马行】已驾仆展軨【展軨具视】效驾【白已驾】奋衣由右上取贰绥【奋振去尘也贰副也】跪乗【未敢立敬也】执防分辔驱之五步而立【调试之】君出就车则仆并辔授绥【车上仆所主】左右攘辟【谓羣臣陪位侍驾者攘却也或曰攘古让字】车驱而驺至于大门君抚仆之手而顾命车右就车门闾沟渠必步【车右勇力之士备制非常者君行则陪乗君式则下步行】凡仆人之礼必授人绥若仆者降等则受不然则否若仆者降等则抚仆之手不然则自下拘之【抚小止之谦也自下拘之由仆手下取之也仆与已同爵则不受】仆御妇人则进左手后右手【逺嫌】御国君则进右手后左手而俯【敬也曲礼】　　执君之乗车则坐【执执辔谓守之也君不在车坐示不行也】仆者右带剑良绥申之面拖诸幦【面前也幦覆苓也良绥君绥也之由左肩上入右掖下申之于前覆苓上也】以散绥升执辔然后步【步行也】仆于君子君子升下则授绥始乗则式君子下行然后还立【还车而立以俟其去】　酌尸之仆如君之仆【当其为尸则尊】其在车则左执辔右受爵祭左右轨范乃饮【周礼大御祭两轵祭轨乃饮轨与轵于车同轊头也轨与范声同谓轼前也　并少仪】
　　右仆御之礼
　　礼从宜【事不可常也晋士匄帅帅侵齐闻齐侯卒乃还春秋善之】使从俗【亦事不可常也牲币之属则当从俗所出礼器曰天不生地不飬君子不以为礼鬼神不飨】　君子行礼不求变俗【求犹务也不务变其故重本也谓去其先祖之国居他国】祭祀之礼居丧之服哭泣之位皆如其国之故谨修其法而审行之【其法谓其先祖之制度若夏殷】去国三世爵禄有列于朝出入有诏于国【三世自祖至孙逾乆可以变故俗而犹不变者爵禄有列于朝谓君不絶其祖祀复立其族若臧纥奔邾立臧为矣诏告也谓与卿大夫吉凶徃来相赴告】若兄弟宗族犹存则反告于宗后【谓无列无诏者反告亦谓吉凶也宗后宗子也】去国三世爵禄无列于朝出入无诏于国唯兴之日从新国之法【以故国与已无恩兴谓起为卿大夫】　贫者不以货财为礼老者不以筋力为礼【礼许俭不非无也年五十始杖八十拜君命一坐再至　并曲礼】
　　右从宜从俗
　　将适舍求母固【谓行而就人馆固犹常也求主人物不可以旧常致时乏无周礼土训辨地物原其生以诏地求其类】将上堂声必扬【惊内人也】户外有二屦言闻则入言不闻则不入将入户视必下入户奉扃视瞻母囬【不干掩人之私也奉扃敬也】户开亦开户阖亦阖【不以后来变先】有后入者阖而勿遂【示不拒人】　离坐离立毋徃参焉离立者不出中闲【为于人私也离两也　并曲礼】　登席不由前为躐席【升必由下也】徒坐不尽席尺【示无所求于前不忘谦也】读书食则齐豆去席尺【读书声当闻尊者食为汚席也　玉藻】　执虚如执盈入虚如有人【重慎】　凡祭于室中堂上无跣燕则有之【祭不跣者主敬也燕则有跣为欢也天子诸侯祭有坐尸于堂之礼祭所尊在室燕所尊在堂将燕降説屦乃升堂　并少仪】　登城不指城上不呼【为惑人】　当食不叹【食或以乐非叹所】临乐不叹　客车不入大门【谦也】犬马不上于堂【非挚币也并曲礼】
　　右杂记　孟子既娶将入私室其妇袒而在内孟子不悦遂去不入妇辞孟母而求去曰妾闻夫妇之道私室不与焉今者妾窃堕在室而夫子见妾勃然不悦是客妾也妇人之义盖不客宿请归父母孟母召孟子而谓之曰夫礼将入门问孰存所以致敬也将上堂声必所以戒人也将入户视必下恐见人过也今子不察于礼而责礼于人不亦逺乎孟子谢遂留其妇君子谓孟母知礼而明于姑母之道【列女传】

　　礼书纲目卷七十六
<经部,礼类,通礼之属,礼书纲目>
　　钦定四库全书
　　礼书纲目卷七十七　　　　　楘源江永撰
　　内则　　　　曲礼二
　　补
