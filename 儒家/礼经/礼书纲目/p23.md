<!-- { "loadSidebar": true } -->
　　射人告具【告事具于君射人主此礼以其或射也】小臣设公席于阼阶上西乡设加席公升即位于席西乡【周礼诸侯酢席莞筵纷纯加缫席画纯后设公席者凡礼卑者先即事尊者后也】小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上【纳者以公命引而入也自士以下从而入即位耳师长也小臣之长一人犹天子太仆正君之服位者也凡入门而右由闑东左则由闑西】公降立于阼阶之东南南乡尔卿卿西面北上尔大夫大夫皆少进【尔近也移也揖而移之近之也大夫犹北面少前】射人请宾【命当由君出也】公曰命某为宾【某大夫也】射人命宾宾少进礼辞【命宾者东面南頋礼辞辞不敏也】反命【射人以宾之辞告于君】又命之宾再拜稽首许诺【又复】射人反命【告宾许】宾出立于门外东面【当更以宾礼入】公揖卿大夫乃升就席【揖之人之也】小臣自阼阶下北面请执幂者与羞膳者【执幂者执瓦大之幂也方圜壶无幂羞膳羞于公谓庶羞】乃命执幂者执幂者升自西阶立于尊南北面东上【以公命于西阶前命之也东上酒之幂为上也羞膳者从而东由堂东升自北阶房中西面南上不言之者不升堂略之也】膳宰请羞于诸公卿者【小臣不请而使膳宰于卑者弥略也礼以异为敬】
　　右即位命宾及执事者　记与卿燕则大夫为宾与大夫燕亦大夫为宾【不以所与燕者为宾者燕为序欢心宾主敬也公父文伯饮南宫敬叔酒以露堵父为客此之谓也君但以大夫为宾者大夫卑虽尊之犹逺于君今文无则下无燕】羞膳者与执幂者皆士也【尊君也膳宰卑于士】羞卿者小膳宰也【膳宰之佐也】　凡荐与羞者小膳宰也【谓于卿大夫以下也上特言羞卿者小膳宰者欲絶于宾羞宾者亦士】
　　射人纳宾【射人为摈者也今文曰摈者】宾入及庭公降一等揖之【及至也至庭谓既入而左北面时】公升就席【以其将与主人为礼不参之也】宾升自西阶主人亦升自西阶宾右北面至再拜宾答再拜【主人宰夫也宰夫大宰之属掌宾客之献饮者也其位在洗北西面君于其臣虽为宾不亲献以其尊莫敢抗礼也至再拜者拜宾来至也天子膳夫为献主】
　　右纳宾【若以乐纳宾见乐宾后章】
　　主人降洗洗南西北面【宾将从降乡之】宾降阶西东面主人辞降宾对【对答】主人北面盥坐取觚洗宾少进辞洗主人坐奠觚于篚兴对宾反位【宾少进者又辞宜违其位也献不以爵辟正主也古文觯字非觚字】主人卒洗宾揖乃升【宾每先升尊也】主人升宾拜洗主人宾右奠觚答拜降盥【主人复盥为拜手坋尘也】宾降主人辞宾对卒盥宾揖升主人升坐取觚【取觚将就瓦大酌膳】执幂者举幂主人酌膳执幂者反幂【君物曰膳膳之言善也酌君尊者尊宾也】主人筵前献宾宾西阶上拜筵前受爵反位主人宾右拜送爵【宾既拜前受觚退反位】膳宰荐脯醢宾升筵膳宰设折爼【折爼牲体骨也乡饮酒记曰宾爼脊胁肩肺】宾坐左执爵右祭脯醢奠爵于荐右兴取肺坐絶祭哜之兴加于爼坐捝手执爵遂祭酒兴席末坐啐酒降席坐奠爵拜告防执爵兴主人答拜【降席席西也防美也】宾西阶上北面坐卒爵兴坐奠爵遂拜主人答拜【遂拜拜既爵也】右主人献宾　记惟公与宾有爼【主于燕其余可以无爼】
　　宾以虚爵降【将酢主人】主人降宾洗南坐奠觚少进辞降主人东面对【上既言爵矣复言觚者嫌易之也大射礼曰主人西阶西东面少进对今文从此以下觚皆为爵】宾坐取觚奠于篚下盥洗【篚下篚南】主人辞洗【谦也今文无洗】宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵【宾既南面授爵乃之左】主人坐祭不啐酒【辟正主也未荐者臣也】不拜酒不告防【主人之义】遂卒爵兴坐奠爵拜执爵兴宾答拜主人不崇酒以虚爵降奠于篚【崇充也不以酒恶谢宾甘美君物也】宾降立于西阶西【既受献矣不敢安盛】射人升宾宾升立于序内东面【东西墙谓之序大射礼曰摈者以命升宾】
　　右宾酢主人
　　主人盥洗象觚升实之东北面献于公【象觚觚有象骨饰也取象觚者东面】公拜受爵主人降自西阶阼阶下北面拜送爵士荐脯醢膳宰设折爼升自西阶【荐进也大射礼曰宰胥荐脯醢由左房】公祭如宾礼膳宰賛授肺不拜酒立卒爵坐奠爵拜执爵兴【凡异者君尊变于宾也】主人答拜升受爵以降奠于膳篚
　　右主人献公　记献公曰臣敢奏爵以聴命【授公释此辞不敢必受之　宾媵爵于公通用　若以乐见乐宾后章】
　　更爵洗升酌膳酒以降酢于阼阶下北面坐奠爵再拜稽首公答再拜【更爵者不敢袭至尊也古文更为受】主人坐祭遂卒爵再拜稽首公答再拜主人奠爵于篚
　　右主人受公酢
　　主人盥洗升媵觚于宾酌散西阶上坐奠爵拜宾宾降筵北面答拜【媵送也读或为扬扬举也酌散者酌方壶酒也于膳为散今文媵皆作腾】主人坐祭遂饮宾辞卒爵拜宾答拜【辞者辞其代君行酒不立饮也此降于正主酬也】主人降洗宾降主人辞降宾辞洗卒洗揖升不拜洗【不拜洗酬而礼杀】主人酌膳宾西阶上拜【拜者拜其酌已】受爵于筵前反位主人拜送爵宾升席坐祭酒遂奠于荐东【遂者因坐而奠不北面也奠之者酬不举也】主人降复位宾降筵西东南面立【宾不立于序内位弥尊也位弥尊者其礼弥卑记所谓一张一弛者是之谓与】
　　右主人酬宾
　　小臣自阼阶下请媵爵者公命长【命长使选卿大夫之中长防可使者】小臣作下大夫二人媵爵【作使也卿为上大夫不使之者为其尊】媵爵者阼阶下皆北面再拜稽首公答再拜【再拜稽首拜君命也】媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜【序次第也犹代也楹北西楹之北也交而相待于西阶上既酌右还而反徃来以右为上】媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【待君命也】小臣请致者【请使一人与二人与优君也】若君命皆致则序进奠觯于篚阼阶下皆再拜稽首公答再拜媵爵者洗象觯升实之序进坐奠于荐南北上降阼阶下皆再拜稽首送觯公答再拜【序进徃来由尊北交于东楹之北奠于荐南不敢必君举也大射礼曰媵爵者皆退反位】
　　右媵爵于公
　　公坐取大夫所媵觯兴以酬宾宾降西阶下再拜稽首公命小臣辞宾升成拜【兴以酬宾就其阶而酬之也升成拜复再拜稽首也先时君辞之于礼若未成然】公坐奠觯答再拜执觯兴立卒觯宾下拜小臣辞宾升再拜稽首【不言成拜者为拜故下实未拜也下不辄拜礼杀也此宾拜于君之左不言之者不敢敌偶于君】公坐奠觯答再拜执觯兴宾进受虚爵降奠于篚易觯洗【君尊不酌故也凡爵不相袭者也于尊者言更自敌以下言易更作新易有故之辞进受虚爵尊君也不言公酬宾于西阶上及公反位者亦尊君空其文也】公有命则不易不洗反升酌膳觯下拜小臣辞宾升再拜稽首【下拜下亦未拜凡下未拜有二或礼杀或君亲辞君亲辞则闻命即升升乃拜是以不言成拜】公答再拜【拜于阼阶上也于是宾请旅侍臣】宾以旅酬于西阶上【旅序也以次序劝卿大夫饮酒】射人作大夫长升受旅【言作大夫则卿存矣长者尊先而卑后】宾大夫之右坐奠觯拜执觯兴大夫答拜【宾在右者相饮之位】宾坐祭立饮卒觯不拜【酬而礼杀】若膳觯也则降更觯洗升实散大夫拜受宾拜送【言更觯卿尊也】大夫辩受酬如受宾酬之礼不祭卒受者以虚觯降奠于篚【卒犹后也大射礼曰奠于篚复位今文辩皆作徧】
　　右公为宾举旅　记凡公所辞皆栗阶【栗蹙也谓越等急趋君命也】凡栗阶不过二等【其始升犹聚足连歩越二等左右足各一发而升堂凡小臣辞升拜通用】凡公所酬既拜请旅侍臣【既拜谓自酌升拜时】
　　【也摈者阼阶下告于公还西阶下告公许旅行也请行酒于羣臣必请者不专惠也　公为卿大夫士举旅通用】
　　主人洗升实散献卿于西阶上【酬而后献卿别尊卑也饮酒成于酬也】司宫兼卷重席设于宾左东上【言兼卷则毎卿异席也重席重蒲筵缁布纯也卿坐东上统于君也席自房来】卿升拜受觚主人拜送觚卿辞重席司宫彻之【彻犹去也重席虽非加犹为其重累去之辟君也】乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位【不酢辟君也卿无爼者燕主于羞】辩献卿主人以虗爵降奠于篚【今文无奠于篚】射人乃升卿卿皆升就席若有诸公则先卿献之如献卿之礼【诸公者谓大国之孤也孤一人言诸者容牧有三监】席于阼阶西北面东上无加席【席孤北面为其大尊屈之也亦因阼阶西位近君近君则屈亲宠苟敬私昵之坐】
　　右主人献孤卿
　　小臣又请媵爵者二大夫媵爵如初【又复】请致者若命长致则媵爵者奠觯于篚一人待于洗南长致致者阼阶下再拜稽首公答再拜【命长致者公或时未能举自优暇也古文云阼阶下北面再拜】洗象觯升实之坐奠于荐南降与立于洗南者二人皆再拜稽首送觯公答再拜【奠于荐南者于公所用酬宾觯之处二人俱拜以其共劝君】
　　右再媵爵
　　公又行一爵若宾若长唯公所酬【一爵先媵者之下觯也若宾若长则宾礼杀矣长公卿之尊者也宾则以酬长长则以酬宾】以旅于西阶上如初大夫卒受者以虗觯降奠于篚
　　右公为卿举旅
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也不拜之者礼又杀】胥荐主人于洗北西面脯醢无脀【胥膳宰之吏也主人大夫之下先大夫荐之尊之也不于上者上无其位也脀爼实】辩献大夫遂荐之继宾以西东上【徧献之乃荐畧贱也亦献而后布席也】卒射人乃升大夫大夫皆就席
　　右主人献大夫
