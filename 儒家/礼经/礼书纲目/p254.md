<!-- { "loadSidebar": true } -->
　　夏后氏世室堂修二七广四修一【世室者宗庙也鲁庙有世室牲有白牡此用先王之礼修南北之深也夏度以步令堂修十四步其广益以四分修之一则堂广十七步半】五室三四步四三尺【堂上为五室象五行也三四步室方也四三尺以益广也木室于东北火室于东南金室于西南水室于西北其方皆三步其广益之以三尺土室于中央方四步其广益之以四尺此五室居堂南北六丈东西七丈】九阶【南面三三面各二】四旁两夹窻【窻助户为明每室四户八窻】白盛【蜃灰也盛之言成也以蜃灰垩墙所以饰成宫室】门堂三之二【门堂门侧之堂取数于正堂令堂如上制则门堂南北九步二尺东西十一步四尺尔雅曰门侧之堂谓之塾】室三之一【两室与门各居一分】殷人重屋堂修七寻堂崇三尺四阿重屋【重屋者王宫正堂若大寝也其修七寻五丈六尺放夏周则其广九寻七丈二尺也五室各二寻崇高也四阿若今四柱屋重屋笮也】周人明堂度九尺之筵东西九筵南北七筵堂崇一筵五室凡室二筵【明堂者明政敎之堂周度以筵亦王者相改周堂高九尺殷三尺则夏一尺矣相参之数禹卑宫室谓此一尺之堂与此三者或举宗庙或举王寝或举明堂互言之以明其同制】室中度以几堂上度以筵宫中度以寻【周文者各因物宜为之数室中举谓四壁之内】庙门容大扃七个【大扃牛鼎之扃长三尺每扃为一个七个二丈一尺】闱门容小扃参个【庙中之门曰闱小扃膷鼎之扃长二尺三个六尺】路门不容乘车之五个【路门者大寝之门乘车广六尺六寸五个三丈三尺言不容者是两门乃容之两门乃容之则此门半之丈六尺五寸】应门二彻参个【正门谓之应门谓庙门也二彻之内八尺三个二丈四尺】内有九室九嫔居之外有九室九卿朝焉【内路寝之里也外路门之表也九室如今朝堂诸曹治事处九嫔掌妇学之法以敎九御六卿三孤为九卿】王宫门阿之制五雉宫隅之制七雉城隅之制九雉【阿栋也宫隅城隅谓角浮思也雉长三丈高一丈度高以高度广以广】门阿之制以为都城之制【都四百里外距五百里王子弟所封其城隅高五丈宫隅门阿皆三丈】宫隅之制以为诸侯之城制【诸侯畿以外也其城隅制高七丈宫隅门阿皆五丈礼器曰天子诸侯台门考工记匠人】　天子之堂九尺诸侯七尺大夫五尺士三尺天子诸侯台门【礼器】　家不台门【同上】　台门而旅树反坫大夫之僭礼也【详总要章】　宫谓之室室谓之宫【皆所以通古今之异语明同实而两名】牖户之间谓之扆【窻东户西也礼云斧扆者以其所在处名之】其内谓之家【今人称家义出于此】东西墙谓之序【所以序别内外】西南隅谓之奥【室中隐奥之处】西北隅谓之屋漏【诗曰尚不愧于屋漏其义未详】东北隅谓之宧【宧见礼亦未详】东南隅谓之窔【礼曰埽室聚窔窔亦隐闇】柣谓之阈【阈门限】枨谓之楔【门两旁木】楣谓之梁【门户上横梁】枢谓之椳【门户扉枢】枢达北方谓之落时【门持枢者或达北檼以为固也】落时谓之【道二名也】垝谓之坫【在堂隅坫端也】墙谓之墉【书曰既勤垣墉】镘谓之杇【泥镘】地谓之黝【黑饰地也】墙谓之垩【白饰墙也】阇谓之台【积土四方】有木者谓之榭【台上起土】杗廇谓之梁【屋大梁也】其上楹谓之棁【侏儒柱也】閞谓之槉【柱上欂也亦名枅又曰□】栭谓之楶【即栌也】栋谓之桴【屋檼】桷谓之榱【屋椽】桷直而遂谓之阅【谓五架屋际椽正相当】直不受檐谓之交【谓五架屋际椽不直上檐交于檼上】檐谓之樀【屋梠】屋上薄谓之筄【屋笮】两阶间谓之乡【人君南乡当阶间】中庭之左右谓之位【羣臣之侧位也】门屏之间谓之宁【人君视朝所宁立处】屏谓之树【小墙当门中】閍谓之门【诗曰祝祭于祊】正门谓之应门【朝门】观谓之阙【宫门双阙】宫中之门谓之闱【谓相通小门也】其小者谓之闺小闺谓之閤【大小异名】衖门谓之闳【左传曰盟诸僖闳衖头门】门侧之堂谓之塾【夹门堂也】橛谓之闑【门阃】阖谓之扉【公羊传曰齿着于门阖】所以止扉谓之闳【门辟旁长橛也左传曰高其闬闳闳长即门橜也】瓴甋谓之甓【防甎也今江东呼瓴甓】宫中衖谓之壶【巷门间道】庙中路谓之唐【诗曰中唐有甓】堂途谓之陈【堂下至门径也】路旅途也【途即道也】一达谓之道路【长道】二达谓之岐旁【岐道旁出】三达谓之剧旁【今南阳冠军乐乡数道交错俗呼之五剧乡】四达谓之衢【交道四出】五达谓之康【史记所谓康庄之衢】六达谓之庄【左传曰得庆氏之木百车于庄】七达谓之剧骖【三道交复有一岐出者今北海剧县有此道】八达谓之崇期【四道交出】九达谓之逵【四道交出复有旁通】室中谓之时堂上谓之行堂下谓之步门外谓之趋中庭谓之走大路谓之奔【此皆人行步趋走之处因以名云】室有东西厢曰庙【夹室前堂】无东西厢有室曰寝【但有大寝】无室曰榭【榭即今堂堭】四方而高曰台陜而脩曲曰楼【脩长也尔雅】　葺屋参分瓦屋四分【各分其脩以其一为峻】囷窌仓城逆墙六分【逆犹郤也筑此四者六分其高郤一分以为閷囷圜仓穿地曰窌】堂涂十有二分【谓阶前若今令甓祴也分其督旁之脩以一分为峻也尔雅曰堂涂谓之陈】窦其崇三尺【宫中水道】墙厚三尺崇三之【高厚以是为率足以相胜　匠人】　大司徒以本俗六安万民一曰媺宫室【本犹旧也美善也谓约防攻坚风雨攸除各有攸宇　地官】
　　右宫室　上古穴居而野处后世圣人易之以宫室上栋下宇以待风雨葢取诸大壮【壮固之意　易】　昔者先王未有宫室冬则居营窟夏则居橧巢【寒则累土暑则聚薪柴居其上】后圣有作【作起】然后修火之利【孰冶万物】范金【铸作器用】合土【瓦瓴甓及甒大】以为台榭宫室牖户【榭器之所藏也　礼运】　禹卑宫室【论语】　明堂者古有之也【明堂之作其代未得而详也】凡九室一室而有四户八牖凡三十六户七十二牖以茅盖屋上圆下方明堂者所以明诸侯尊卑外水曰辟雍南蛮东夷北狄西戎【言四海之聚于祭也各以其方列于水外】明堂月令【于明堂之中施十二月之令】赤缀户也白缀牖也二九四七五三六一八【记用九室谓法文故取此数以明其制也】堂高三尺东西九筵南北七筵上圆下方九室十二堂室四户户二牖其宫方三百歩在近郊近郊三十里【淳于登説明堂在国之阳三里之外七里之内丙已之地韩诗説明堂在南方七里之郊然三十里无所取也】此天子之路寝也不齐不居其室【路寝亦为此制】待朝在南宫揖朝出其南门【大戴礼】　乃立臯门臯门有伉乃立应门应门将将【传曰王之郭门曰臯门伉高貌王之正门曰应门将将严正也大王之时未有制度特作二门其名如此及周有天下遂尊以为天子之门而诸侯不得立焉　大雅緜】　大庙天子明堂库门天子臯门雉门天子应门【言庙及门如天子之制也天子五门臯库雉应路鲁有库雉路则诸侯三门与臯之言高也诗云乃立臯门臯门有伉乃立应门应门将将　明堂位】僖公二十年春新作南门何以书讥何讥尔门
　　有古常也【恶奢泰不奉古制常法　春秋公羊传】　作为也有加其度也【更加使大】言新有故也非作也【责其改旧制】南门者法门也【法门谓天子诸侯皆南面而治法令之所出入故谓之法门　谷梁传】　西宫灾西宫者何小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫也【西宫者小寝内室楚女所居也礼诸侯娶三国女以楚女居西宫知二国女于小寝内各有一宫也故云尔礼夫人居中宫少在前右媵居西宫左媵居东宫少在后　僖二十年公羊传】　定公二年夏五月壬辰雉门及两观灾其言雉门及两观灾何【据桓宫僖宫灾不言及】两观微也【雉门两观皆天子之制门为其主观为其饰故微也】何以书记灾也【此本子家驹谏昭公所当先去以自正者昭公不从其言卒为季氏所逐定公继其后宜去其所以失之者故灾亦云尔立雉门两观不书者僭天子不可言虽在春秋中犹不书】冬十月新作雉门及两观其言新作之何【据俱一门两观如改常】脩大也【天灾之当减损如诸侯制而复脩大僭天子之礼故言新作以见脩大也】脩旧不书此何以书【据西宫灾复脩不书】讥何讥尔不务乎公室也【务勉也不务公室亦可施于乆不修亦可施于不务始公室之礼微辞也月者久也当即修之如诸侯礼　公羊传】　楚灵王为章华之台【灵王楚防王之庶子灵王熊防止章华地名吴语曰乃筑台于章华之上】与伍举升焉曰台美夫对曰先君庄王为匏居之台【匏居台名】高不过望国氛【氛祲气也】大不过容宴豆【言宴有折俎笾豆之陈】木不妨守备【不妨城郭守备之用】用不烦官府【财用不出府藏】民不废时务官不易朝常今君为此台也国民罢焉财用尽焉年谷败焉【败废民之时务】百官烦焉【为之徴发】举国留之【留治之】数年乃成臣不知其美也先王之为台榭也【积土曰台筑室曰榭】榭不过讲军实【讲习也军实戎士也】台不过望氛祥【凶气为氛吉气为祥】故榭度于大卒之居【大卒王士卒也度谓足以临见之】台度于临观之高【足以临下观上使屋榭不蔽目明而已】其所不夺穑地【稼穑之地】其为不匮财用【为作也】其事不烦官业【业事也】其日不废时务【以农隙也】瘠硗之地于是乎为之【不害谷土也硗确也】城守之末于是乎用之【城守之余然后用之】官寮之暇于是乎临之【暇间也】四时之隙于是乎成之【隙空闲时也】故周诗曰经始灵台【经谓经度之立其基址也天子曰灵台】经之营之庶民攻之不日成之【攻治也不日不程课以时日也】经始勿亟庶民子来【亟疾也子来如子为父也】夫为台榭将以教民利也【台所以望氛祥而备灾害榭所以讲军实而御冦乱皆所以利民也】不知其以匮之也【知闻也　国语楚语】　管仲山节而藻棁君子以为滥矣【栭谓之节梁上楹谓之棁宫室之饰士首本大夫达校诸侯斲而砻之天子加密石焉无画山藻之礼也　礼器】　邦君树塞门管氏亦树塞门【屛谓之树塞犹蔽也设屛于门以蔽内外也　论语】　赵文子为室【室宫也】斲其椽而砻之【椽榱也砻磨也】张老夕焉而见之【见见匠人为之】不谒而归【谒告也】文子闻之驾而往曰吾不善子亦告我何其速也【速去速也】对曰天子之室斲其椽而砻之加密石焉【密密理石谓砥也先粗砻之加以密砥】诸侯砻之【无密石也】大夫斲之【不砻也】士首之【斲其首也】备其物义也【物备得宜谓之义】从其等礼也【从尊卑之等谓之礼】今子贵而忘义富而忘礼吾惧不免何敢以告文子归令之勿砻也匠人请皆斲之【通更斲之】文子曰止为后世之见之也【为使也】其斲者仁者之为也其砻者不仁者之为也【晋语】
