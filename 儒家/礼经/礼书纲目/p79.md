<!-- { "loadSidebar": true } -->
　　乃为偃斧之形髙四尺树松栢为志焉【家语】　季武子成寝【武子鲁公子季友之曾孙季孙宿】杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也【自见夷人冢墓以为宅欲文过】吾许其大而不许其细何居命之哭【记此善其不夺人之恩　檀弓】　曽子问曰下殇土周葬于园舆机而徃涂迩可也【土周堲周也周人以夏后氏之堲周葬下殇于园中以其去成人逺不就墓也机舆尸之牀也以防絙其中央又以防从两旁钩之礼以机举尸舆之以就园而敛葬焉涂近故耳舆机或为余机】今墓逺则其葬也如之何【今人敛下殇于宫中而葬于墓与成人同墓涂乃逺其葬当舆其棺乎载之也问礼之变也】孔子曰吾闻诸老聃曰昔者史佚有子而死下殇也墓逺【盖欲葬墓如长殇从成人也也长殇有送葬车者则棺载之之矣史佚成王时贤史也贤犹有所不知】召公谓之曰何以不棺敛于宫中【欲其敛于宫中如成人也敛于宫中则葬当载之】史佚曰吾敢乎哉【畏知礼也】召公言于周公【为史佚问】周公曰岂不可【言是岂于礼不可不许也】史佚行之【失指以为许也遂用召公之言】下殇用棺衣棺自史佚始也【棺谓敛于棺曽子问】　延陵季子适齐于其反也其长子死葬于嬴博之间其坎深不至于泉其敛以时服既葬而封广轮掩坎其髙可隠也【详见丧礼义】
　　乃反哭入升自西阶东面众主人堂下东面北上【西阶东靣反诸其所作也反哭者于其祖庙不于阼阶西面西方神位】妇人入丈夫踊升自阼阶【辟主人也】主妇入于室踊出即位及丈夫拾踊三【入于室反诸其所飬也出即位堂上西面也拾更也】賔吊者升自西阶曰如之何主人拜稽颡【賔吊者众賔之长也反而亡焉失之矣于是为甚故吊之吊者北面主人拜于位不北面拜賔东者以其亦主人位也古文无曰字】賔降出主人送于门外拜稽颡遂适殡宫皆如启位拾踊三【启位妇人入升堂丈夫即中庭之位】兄弟出主人拜送【兄弟小功以下也异门大功亦可以归】众主人出门哭止阖门主人揖众主人乃就次【次倚庐也】犹朝夕哭不奠【是日也以虞易奠】
　　右反哭　记卒窆而归不驱【孝子徃如慕反如疑为亲之在彼　本经记】　既封而归殷道也【详见丧礼义】　无柩者不帷【谓既葬也棺柩已去鬼神在室堂无事焉遂去帷　杂记】　反哭升堂主妇入于室【详见丧礼义】　升自客阶受吊于客位【同上】　其反也如疑【详见柩行章】

　　礼书纲目巻二十四
　　钦定四库全书
　　礼书纲目卷二十五　　　　婺源江永撰
　　士虞礼　　　　凶礼六
　　经【郑目録云虞安也士既葬父母迎精而反日中而祭之于殡宫以安之虞于五礼属凶】
　　士虞礼
　　右篇目　记士三虞【详见丧大记虞祭章】　始虞用柔日再虞如初三虞卒哭他用刚日【详见本篇飨神章】　既封主人赠而祝宿虞尸既反哭主人与有司视虞牲有司以几筵舍奠于墓左反日中而虞葬日虞是日也以虞易奠【详见丧礼义】　妇之丧虞卒哭其夫若子主之祔则舅主之【妇谓凡适妇庶妇也虞卒哭祭妇非舅事也祔于祖庙尊者冝主焉丧服小记】　凡主兄弟之丧虽疏亦虞之【丧事虞祔乃毕　杂】
　　【记】　士祭不足则取于兄弟大功以下者【详见丧大记祭章】　虞沐浴不栉【沐浴者将祭自洁清不栉未在于饰也唯三年之丧不栉期以下栉可也今文曰沐浴　本经记】　凡丧小功以上非虞祔练祥无沐浴【言不有饰事则不沐浴　杂记】　自天子逹于庶人丧从死者祭从生者【详见丧大记篇首】　报葬者报虞三月而后卒哭【报读为赴疾之赴谓不及期而葬也既葬即虞虞即安神也卒哭之祭待哀杀也小记】　并有丧虞先重而后轻【详见丧变礼】　父母之丧偕先葬者不虞祔待后事其葬服斩衰【详见丧服变除并有丧服章】　父母之丧将祭而昆弟死既殡而祭如同宫则虽臣妾葬而后祭祭主人之升降散等执事者亦散等虽虞祔亦然【详见卒哭祔练祥禫记练章】　朋友虞祔而已【详见丧通礼主后章】　朋友虞祔而退【详吊礼防葬章】
　　特豕馈食【馈犹归也】侧亨于庙门外之右东面【侧亨亨一胖也亨于防用镬不于门东未可以吉也是日也以虞易奠祔而以吉祭易丧祭鬼神所在则曰庙尊言之】鱼腊防亚之北上【防灶】饎防在东壁西面【炊黍稷曰饎饎北上上齐于屋宇于虞有亨饎之防弥吉】设洗于西阶西南水在洗西篚在东【反吉也亦当西荣南北以堂深】尊于室中北牖下当户两甒醴酒酒在东无禁幂用絺布加勺南枋【酒在东上醴也絺布葛属】素几苇席在西序下【有几始鬼神也】苴刌茅长五寸束之实于篚馔于西坫上【苴犹借也】馔两豆菹醢于西楹之东醢在西一铏亚之【醢在西南面取之得左取菹右取醢便其设之】从献豆两亚之四笾亚之北上【豆从王人献祝笾从主妇献尸祝北上菹与枣不东陈别于正】馔黍稷二敦于阶间西上借用苇席【借犹荐也古文借为席】匜水错于盘中南流在西阶之南箪巾在其东【流匜吐水口也】陈三鼎于门外之右北面北上设扄鼏【门外之右门西也今文扄为】匕爼在西塾之西【不馔于塾上统于鼎也塾有西者是室南乡】羞燔俎在内西塾上南顺【南顺于南面取缩执之便也肝俎在燔东】
　　右陈馔具　记虞而立尸有几筵【防曰有几筵者未葬之前殡宫虽有酺醢之奠不立几筵其大敛之奠虽有殡宫但有席而已亦无几也此席素席故前云奠以素噐其下室之内有吉几筵今葬讫既设虞祭有素几筵虽大敛之时已有至于虞祭更立筵与几相配　檀弓】　陈牲于庙门外北首西上寝右【言牲腊在其中西上变吉寝右者当升左胖也腊用棜檀弓曰既反哭主人与有司视虞牲】日中而行事【朝葬日中而虞君子举事必用辰正也再虞三虞皆质明】杀于庙门西主人不视豚解【主人视牲不视杀凡为丧事畧也豚解解前后胫脊胁而已孰乃体解升于鼎也今文无庙】羮饪升左肩臂臑肫骼脊胁离肺肤祭三取诸左膉上肺祭一实于上鼎【肉谓之羮饪熟也脊胁正脊正胁也丧祭畧七体耳离肺举肺也少牢馈食礼曰举肺一长终肺祭肺三皆刌膉脰肉也古文曰左股上字从肉从殳殳矛之殳声】升鱼鱄鲋九实于中鼎【差减之】升腊左胖髀不升实于下鼎【腊亦七体牲之类】皆设扄鼏陈之【嫌既陈乃设扄鼏也今文扄作铉古文鼏作宻】　铏芼用苦若薇有滑夏用葵冬用荁有柶【苦苦荼也荁菫类也干则滑夏秋用生葵冬春用干荁古文苦为楛今或作笇】豆实葵菹菹以西蠃醢笾枣蒸栗择【枣烝栗择则菹刌也枣蒸栗择则豆不揭笾有藤也　并本经记　士丧礼上篇陈小敛奠章批毕用桑大敛奠章小功与馈奠以下当互考】　祝俎髀脰脊胁离肺陈于阶间敦东【不升于鼎贱也统于敦明神惠也祭以离肺下尸　同上】
　　主人及兄弟如葬服賔执事者如吊服皆即位于门外如朝夕临位妇人及内兄弟服即位于堂亦如之【葬服者既夕曰丈夫髽散带垂也賔执事者賔客来执事也】祝免澡葛绖带布席于室中东面右几降出及宗人即位于门西东面南上【祝亦执事免者者祭祀之礼祝所亲也澡治也治葛以为首绖及带接神宜变也然则士之属官为其长吊服如麻矣至于既卒哭主人变服则除右几于席近南也】
　　右门外位【布席室中】
　　宗人告有司具遂请拜賔如临入门哭妇人哭【临朝夕哭】主人即位于堂众主人及兄弟賔即位于西方如反哭位【既夕曰哭反哭入门升自西阶东面众主人堂下东面北上异于朝夕】祝入门左北面【不与执事同位接神尊也】宗人西阶前北面【当诏主人及賔之事】
　　右门内位
　　祝盥升取苴降洗之升入设于几东席上东缩降洗觯升止哭【缩从也古文缩为蹙】主人倚杖入祝从在左西面【主人北旋倚杖西序乃入丧服小记曰虞杖不入于室】賛荐菹醢醢在北【主妇不荐齐斩之服不执事也曽子问曰士祭不足则取于兄弟大功以下者】佐食及执事盥出举长在左【举举鼎也长在左在西方位也凡事宗人诏之】鼎入设于西阶前东面北上匕俎从设左人抽扄鼏匕佐食及右人载【载载于俎佐食载则亦在右矣今文扄为古文鼏为宻】卒朼者逆退复位【复賔位也】俎入设于豆东鱼亚之腊特【亚次也今文无之】賛设二敦于俎南黍其东稷【簋实尊黍也】设一铏于豆南【铏菜羮也】佐食出立于户西【馔已也今文无于户西】賛者彻鼎【反于门外】祝酌醴命佐食啓防佐食许诺啓防郤于敦南复位【防合也谓敦盖也复位出立于户西今文启为开】祝奠觯于铏南复位【复位复主人之左】
　　右设馔　记虞杖不入于室祔杖不升于室【哀益衰敬弥多也虞于寝祔于祖庙　小记】　载犹进柢鱼进鬐【犹犹士丧既夕言未可以吉也柢本也鬐脊也今文柢为眡古文鬐为耆　本经记】　主人在室则宗人升户外北面【当诏主人室事】佐食无事则出户负依南面【室中尊不空立户牖之间谓之依　同上】
　　主人再拜稽首祝飨命佐食祭【飨告神飨也此祭祭于苴也飨神辞记所谓哀子某哀显相夙兴夜处不宁下至适尔皇祖某甫飨是也】佐食许诺钩取黍稷祭于苴三取肤祭祭如初祝取奠觯祭亦如之不尽益反奠之主人再拜稽首【钩如今擐衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无可乎】祝祝卒主人拜如初哭出复位【祝祝者释孝子祭辞】
　　右飨神【谓隂厌】　周礼丧祝掌丧祭祝号【丧祭虞也】　记始虞用柔日【葬之日日中虞欲安之柔日隂取其静】曰哀子某哀显相夙兴夜处不宁【曰辞也祝祝之辞也丧祭称哀显相助祭者也显明也相助也诗云于穆清庙肃雍显相不寜悲思不安】敢用絜牲刚鬛【敢昧冐之辞豕曰刚鬛】香合【黍也大夫士于黍稷之号合言普淖而已此言香合盖记者误耳辞次黍又不得在荐上】嘉荐普淖【嘉荐菹醢也普淖黍稷也普大也淖和也徳能大和乃有黍稷故以为号云】明齐溲酒【明齐新水也言以新水溲酿此酒也郊特牲曰明水涗齐贵新也或曰当为明视谓兎腊也今文曰明粢粢稷也皆非其次今文溲为醙】哀荐祫事【始虞谓之祫事者主欲其祫先祖也以与先祖合为安今文曰古事】适尔皇祖某甫【尔女也女死者告之以适皇祖所以安之也皇君也某甫皇祖字也若言尼甫】飨【劝强之也】再虞皆如初曰哀荐虞事【丁日葬则已日再虞其祝辞异者一言耳】三虞卒哭他用刚日亦如初曰哀荐成事【当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而葬者防服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也令正者自相亚也檀弓曰葬日中而虞弗忍一日离也是日也以虞易奠卒哭曰成事是日也以吉祭易丧祭明日祔于祖父如是虞为丧祭卒哭为吉祭今文他为它　本经记】　丧称哀子哀孙【详见卒哭祔练祥禫记】
