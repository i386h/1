<!-- { "loadSidebar": true } -->
　　大学　　　　通礼十七
　　补【自有朱子章句今止存其篇目】
　　中庸　　　　通礼十八
　　补【自有朱子章句今亦但存其篇目】










　　礼书纲目卷六十七
　　钦定四库全书
　　礼书纲目卷六十八　　　　　婺源江永撰
　　教太子　　　通礼十九
　　补
　　帝曰防命汝典乐教胄子【详见学制】　古者王子年八岁而出就外舍学小艺焉履小节焉束髪而就大学学大艺焉履大节焉【小学谓虎闱师保之学也大学王宫之东者束发谓成童白虎通曰八岁入小学十五入大学是也此太子之礼尚书大传曰公卿之太子大夫元士嫡子年十三始入小学见小节而践小义年二十入大学见大节而践大义此王子入学之期也又曰十五年入小学十八入大学者谓诸子姓既成者至十五入小学其早成者十八入大学内则曰十年出就外傅居宿于外学书计者谓公卿以下教子于家也朱子曰虎闱见周礼师氏居虎门之左教国子弟保氏掌养国子守王闱一作庠门者非是又按姓孙也或恐当作性既或恐当作晚】居则习礼文行则鸣佩玉升车则闻和鸾之声是以非僻之心无自入也【大戴礼】　天子设四学当入学而太子齿【四学谓周四郊之虞庠也文王世子曰行一物而三善皆得者唯世子而已其齿于学之谓也　祭义】　凡学世子及学士必时【详见学制】　凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文【中心中也怿悦怿】立大傅少傅以养之欲其知父子君臣之道也【养犹教也言养者渍浸成长之】大傅审父子君臣之道以示之【谓为之行其礼】少傅奉世子以观大傅之徳行而审喻之【为説其义】大傅在前少傅在后【谓其在学时】入则有保出则有师【谓燕居出入时】是以教谕而徳成也【以有四人维持之】师也者教之以事而喻诸徳者也保也者慎其身以辅翼之而归诸道者也【慎其身者谨安防之】记曰虞夏商周有师保有疑丞【记所云谓天子也取以成説】设四辅及三公不必备唯其人语使能也【语言也得能则用之无则已不必备其官也小人处其位不如且阙】君子曰徳徳成而教尊教尊而官正官正而国治君之谓也【文王世子】　周文王使太公望傅太子发嗜鲍鱼而太公弗与曰礼鲍鱼不登于俎岂有非礼而可以养太子哉【贾谊新书】　成王防不能涖阼【涖视也不能视阼阶行人君之事】周公相践阼而治【践履也代成王履阼阶摄王位治天下也】抗世子法于伯禽欲令成王之知父子君臣长防之道也【抗犹举也谓举以世子之法使与成王居而学之】成王有过则挞伯禽所以示成王世子之道也【以成王之过击伯禽则足以感喻焉　文王世子】　仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之【闻之者闻之于古也于读为迂迂犹广也大也】是故知为人子然后可以为人父知为人臣然后可以为人君知事人然后能使人成王防不能涖阼以为世子则无为也【以为世子若为世子时】是故抗世子法于伯禽使之与成王居【亦学此礼于成王侧】欲令成王之知父子君臣长防之义也君之于世子也亲则父也尊则君也有父之亲有君之尊然后兼天下而有之是故养世子不可不慎也【处君父之位覧海内之上而近不能教其子则其余不足观矣】行一物而三善皆得者唯世子而已其齿于学之谓也【物犹事也】故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长防之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长防焉【学教】父子君臣长防之道得而国治语曰乐正司业父师司成一有元良万国以贞世子之谓也【司主也一一人也元大也良善也贞正也　同上】　贾谊曰古之王者太子乃生固举以礼【大戴礼保傅篇乃作乃后同以作之　郑曰古即殷周时也】使士负之【郑曰卜其吉也】有司齐肃端冕见之南郊见于天也【大戴齐肃作参夙兴郑曰参职谓三月朝也朱子曰参乃齐字之误其下当脱一字而注文职字亦误】过阙则下【郑曰敬君典法之处】过庙则趋【郑曰迳阙故下望庙则趋】孝子之道也故自为赤子而教固己行矣【大戴而作时已作以　顔曰赤子言其新生未有眉髪其色赤】昔者成王防在襁褓之中召公为太保周公为太傅太公为太师保保其身体【郑曰保谓安守之顔曰保安也】傅傅之徳义【大戴之作其　郑曰傅犹敷也顔曰傅辅也】师导之教训【大戴训作顺　郑曰师傅之教大同也师上于训道傅即受而述之书叙曰周公为师召公为保相成王为左右也】此三公之职也【郑曰今尚书説三公司马司徒司空也尚书及周礼説古文与此同故先儒论者多依此为説也】于是为置三少皆上大夫也【郑曰卿也谓之孤也】曰少保少傅少师是与太子宴者也【郑曰记者因成王防稚周公居摄又以王少渐圣贤之训长终封禅之羙故防其成事同于太子而始末叙之取明殷周之隆师友为先也顔曰宴谓安居】故乃孩提有识三公三少固明孝仁礼义以导习之【大戴无乃有识三字之下有也字顔曰孩小儿也提谓提撕之】逐去邪人不使见恶行于是皆选天下之端士孝悌博闻有道徳者以衞翼之使与太子居处出入【大戴皆作比下下无之字博闻作闲博衞作辅使下有之字】故太子乃生而见正事闻正言行正道【大戴无生而二字有目字】左右前后皆正人也【大戴左右下皆有视字人下无也字】夫习与正人居之不能毋正犹生长于齐不能不齐言也【大戴居下无之字毋作不正下有也字】习与不正人居之不能毋不正犹生长于楚不能不楚言也故择其所耆必先受业乃得尝之择其所乐必先有习乃得为之【郑曰恐其懈惰故以所味好而诱之】孔子曰少成若天性【大戴无天字】习贯如自然【大戴如自然作之为常下又有此殷周之所以长有常道也十一字　郑曰言人性本或有所不能少教成之若天性自然也周书曰习之为常自血气始顔曰贯亦习也】及太子少长知妃色【顔曰妃色妃匹之色】则入于学【大戴作小学又引学礼一叚今见学制篇】及太子既冠成人免于保傅之严则有记过之史【大戴记作司　顔曰有过则记】彻膳之宰【大戴有有字彻下有亏字宰下云太子有过史必书之史之义不得不书过不书过则死过书而宰彻去膳夫膳宰之义不得不彻膳不彻膳则死】进善之旌【大戴旌作旍　郑曰尧置之令进善者立于旍下也】诽谤之木【郑曰尧设之使书政之愆失也】敢谏之鼓【郑曰舜置之使谏者击之以自闻也】瞽史诵诗【顔曰瞽无目者也】工诵箴谏【大戴箴作正　郑曰工乐人也瞽官长诵谓随其过诵诗以讽】大夫进谋【大戴无此四字】士传民语习与智长故切而不媿【大戴媿作攘　郑曰量知受业故虽劳能授也汉书作媿顔曰每被切磋故无大过可耻媿之事　朱子曰此文汉书为是而顔説亦非其意但谓习闻规诲与智俱长故谏之虽切亦能受之而不媿恨也】化与心成故中道若性【郑曰观心施化故变善如性也　朱子曰此言教化与心俱成故所为皆合于道如性自然也　大戴下有是殷周所以长有道也九字又汉书大戴皆有三代之礼一段今见朝廷礼篇】夫三代之所以长久者以其辅翼太子有此具也【大戴三代作殷周之前者下无以字太作天下同又汉书大戴皆有及秦不然一段今删去】天下之命悬于太子太子之善在于早谕教与选左右【顔曰谕晓告也与犹及也】开于道术知义理之指则教之力也【大戴力作功】若其服习积贯则左右而已【大戴其作夫无而字】胡粤之人生而同声嗜欲不异及其长而成俗累数译而不能相通行者有虽死而不能相为者则教习然也【大戴粤作越俗下有也字累作参有虽作虽有死下无而字者下无则字　郑曰生而同声及其长也重译而晓之不能使言语相通嗜欲不异至于成俗其所行虽有死之可畏犹不能相为者皆习使之然也苏林曰言其人之行不能易事相为处　朱子曰行有虽死而不能相为者郑説误苏説是也承上文言习俗之殊终身不变虽至于死而不能相放效犹老子言民至老死不相往来也】故曰选左右早谕教最急夫教得而左右正【大戴再有左右正三字】则太子正矣太子正而天下定矣【郑曰孟子曰君正莫不正也君正而国定也】书曰一人有庆兆民赖之此之谓也【汉书贾谊传】楚庄王使士亹傅太子箴【庄王楚君名旅也士亹楚大夫箴恭王名也】问
　　于申叔时【叔时楚贤大夫申公】叔时曰教之春秋而为之耸善而抑恶焉以戒劝其心【以天时纪人事谓之春秋耸奬也抑贬也】教之世而为之昭明徳而废幽昬焉【世谓先王之世系也昭显也幽闇也昬乱也为之陈有明徳者世显而闇乱者世废也】以休惧其动【休嘉也动行也使之嘉显而惧废也】教之诗而为之导广显徳以耀明其志【导开也显徳谓若成汤文武周召僖公之属诸诗所羙者也】教之礼使知上下之则教之乐以疏其秽而镇其浮【则法也疏涤也乐者所以移风易俗荡涤人之邪秽也镇重也浮轻也】教之令使访物官【令谓先王官法时令也访议也物事也使议知百官之事业】教之语使明其徳而知先王之务用明徳于民也【语治国之善语】教之故志使知废兴者而戒惧焉【故志谓所记前世成败之书】垂之训典使知族类行比义焉【训典五帝之书族类谓若惇叙九族比义义之与比也】若是而不从【不见从也】动而不悛【悛改也】则文咏物以行之【文文辞也咏风也谓以文辞风记事物以动行之】求贤良以翼之【翼辅也】悛而不摄则身勤之【摄固也勤勤身以朂勉之】多训典刑以纳之【刑法也】务慎惇笃以固之摄而不彻【彻通也】则明施舍以导之忠【施己所欲原心舍过谓之忠恕】明久长以导之信【有信然后可以长久】明度量以导之义【义宜也言度量所宜也】明等级以导之礼【等级贵贱之品】明恭俭以导之孝【恭俭所以事亲】明敬戒以导之事【敬戒于事则无败功】明慈爱以导之仁明昭利以导之文【昭明也明利言利人及物】明除害以导之武【除害去暴乱也】明精意以导之罚【明尽精意断之以情】明正徳以导之赏【正徳谓不私于所爱】明齐肃以耀之临【齐壹也肃敬也耀明也临临事也】若是而不济不可为也【济成也谓为师傅也国语楚语】　　司马侯对晋悼公曰诸侯之为日在君侧【为行也】以其善行以其恶戒可谓徳义矣公曰孰能对曰羊舌习于春秋【叔向之名春秋纪人事之善恶而目以天时谓之春秋周史之法也时孔子未作春秋】乃召叔向使傅太子彪【彪平公也晋语】
　　书数　　　　通礼二十
　　补
