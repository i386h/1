<!-- { "loadSidebar": true } -->
　　采繁三章章四句无射清商【俗呼越调】
　　于【黄】以【南】采【林】苹【南】南【姑】涧【林】之【南】濵【林】于【林】以【姑】采【仲】藻【林】于　彼　行　潦　　　于　以　盛　之　维　筐　及筥　于　以　湘　之　维　锜　及　釜　　于　以奠　之　宗　室　牖　下　谁　其　尸　之　有　齐季　女
　　采苹三章章四句无射清商【俗呼越调】
　　右周南召南六诗谱　周南召南正始之道王化之基故用之乡人焉用之邦国焉【诗序　朱子曰乡饮酒及乡射礼合乐周南闗雎葛覃巻耳召南鹊巢采蘩采苹燕礼亦云遂歌乡乐亦即此六篇也郑氏云合乐谓歌乐与众声皆作周南召南国风篇也王后国君夫人房中之乐歌也闗雎言后妃之徳葛覃言后妃之职巻耳言后妃之志鹊巢言国君夫人之徳采蘩言国君夫人不失职采苹言卿大夫之妻能修其法度夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐　大戴礼云凡雅二十六篇其八篇可歌鹿鸣貍首鹊巢采蘩采苹伐檀白驹驺虞八篇废不可歌七篇商齐可歌也三篇问歌晋志云汉末杜夔传旧雅乐四曲一曰鹿鸣二曰驺虞三曰伐檀四曰文王皆古声辞　朱子曰按大戴礼颇有阙误其篇目都数皆不可考至汉末年止存三篇而加文王又不知其何自来也其后改作新辞旧典遂废至唐开元乡饮酒礼其所奏乐乃有此十二篇之目而其声今亦莫得闻矣此谱乃赵彦肃所传云即开元遗声也古声亡灭已久不知当时工师何所考而为此也窃疑古乐有唱有叹唱者发歌句也和者继其声也诗词之外应更有叠字散声以叹发其趣故汉晋之间旧曲既失其传则其辞虽存而世莫能补为此故也若但如此谱直以一声叶一字则古诗篇篇可歌无复乐崩之叹矣夫岂然哉又其以清声为调似亦非古法然古声既不可考则姑存此以见声歌之彷佛俟知乐者考其得失云　案仪礼经传通解以十二诗谱为诗乐篇目録序题云古亦无此篇而大乐遗声其絶乆矣今取世传唐开元十二诗谱补之以粗见其彷佛然亦未知其果有以合于古之遗声否也　又案赵彦肃朱子门人字子钦】
　　箫韶九成凤凰来仪【箫古文作箾舞者所执之物季札观周乐见舞韶箾者则箾韶盖舜乐之总名也今文作箫故先儒误以箫管释之功以九叙故乐以九成来仪者来舞而有容仪也　益稷】舞干羽于两阶七旬有苗格【干楯羽翳也皆舞者所执也两阶賔主之阶也　大禹谟】　大司乐以乐舞教国子舞云门大卷大咸大磬大夏大濩大武【此周所存六代之乐黄帝乐曰云门大巻黄帝能成名万物以明民共财言其徳如云之所出民得以有族类大咸咸池尧乐也尧能殚均刑法以仪民言其徳无所不施大磬舜乐也言其德能绍尧之道也大夏禹乐也禹治水傅土言其徳能大中国也大濩汤乐也汤以寛治民而除其邪言其徳能使天下得其所也大武武王乐也武王伐纣以除其害言其徳能成武功】乃分乐而序之舞云门以祀天神舞咸池以祭地示舞大磬以祀四望舞大夏以祭山川舞大濩以享先妣舞大武以享先祖云门之舞冬日至于地上之圜丘奏之咸池之舞夏日至于泽中之方丘奏之九磬之舞于宗庙之中奏之【详见乐制】乐师掌国学之政以教国子小舞【谓以年幼少时教之舞内则曰十三舞勺成童舞象二十舞大夏】凡舞有帗舞有羽舞有皇舞有旄舞有干舞有人舞【故书皇作防郑司农云帗舞者全羽羽舞者析羽皇舞者以羽冐覆头上衣饰翡翠之羽旄舞者牦牛之尾干舞者兵舞人舞者手舞社稷以帗宗庙以羽四方以皇辟廱以旄兵事以干星辰以人防读皇谓帗析五采缯今灵星舞子持之是也皇杂五采羽如鳯凰色持以舞人舞无所执以手袖为威仪四方以羽宗庙以人山川以干旱暵以皇】诏来瞽臯舞【注详乐制】　大胥掌学士之版以待致诸子【郑司农云学士谓卿大夫诸子学舞者版籍也今时乡户籍世谓之户版大胥主此籍以待当召聚学舞者卿大夫之诸子则案此籍以召之汉大乐律曰卑者之子不得舞宗庙之酎除吏二千石到六百石及闗内侯到五大夫子先取适子髙七尺以上年二十到年三十顔色和顺身体修治者以为舞人与古用卿大夫子同义】以六乐之会正其位【大同六乐之节奏正其位使相应也言为大合乐习之】以序出入舞者【以长幼次之使出入不纰错】凡祭祀之用乐者以鼓徴学士【撃鼓以召之文王世子曰大昕鼓徴所以警众】　小胥掌学士之徴令而比之觵其不敬者【比犹校也不敬谓慢期不时至也觵罚爵也诗云兕觵其觩】廵舞列而挞其怠慢者【挞犹抶也抶以荆扑】　籥师掌教国子舞羽龡籥【文舞有特羽吹籥者所谓籥舞也文王世子曰秋冬学羽籥诗云左手执籥右手秉翟】祭祀则鼓羽籥之舞【鼓之者恒为之节】　司干掌舞器【舞器羽籥之属】祭祀舞者既陈则授舞器既舞则受之【既已也受取藏之　并春官】　司兵祭祀授舞者兵【授以朱干玉戚之属】　司戈盾祭祀授舞者兵　诸子凡乐事正舞位授舞器【位佾处也并夏官】鼓人凡祭祀百物之神鼓兵舞帗舞者【兵谓干戚也帗列五采缯】
　　【为之有秉皆舞者所执】　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事【羽析白羽为之形如帗也四方之祭祀谓四望也旱暵之事谓雩也暵热气也郑司农云皇舞蒙羽舞书或为防为皇析五采羽为之亦如帗】凡野舞则皆教之【野舞谓野人欲学舞者】凡小祭祀则不兴舞【小祭祀王冕所祭者兴犹作也并地官】　　凡学世子及学士必时【四时各有宜学士谓司徒论俊选所升于学者】春夏学干戈秋冬学羽籥皆于东序【干盾也戈句孑防也干戈万舞象武也用动作之时学之羽籥籥舞象文也用安静之时学之诗云左手执籥右手秉翟】小乐正学干大胥賛之籥师学戈籥师丞赞之【四人皆乐官之属也通职秋冬亦学以羽籥小乐正乐师也周礼乐师掌国学之政教国子小舞大胥掌学士之版以待致诸子春入学舍菜合舞秋颁学合声籥师掌教国子舞羽吹籥】大乐正学舞干戚【戚斧也文王世子】十有三年舞勺成童舞象【先学勺后学象文武之次也成童十五以上】二十舞大夏【大夏乐之文武备者也三舞今皆亡　内则】
　　右乐舞　吴公子札来聘请观于周乐见舞象箾南籥者【象箾舞所执南籥以籥舞也皆文王之乐】曰美哉犹有憾【美哉美其容也文王恨不及已致太平】见舞大武者【武王乐】曰美哉周之盛也其若此乎见舞韶濩者【殷汤乐】曰圣人之宏也而犹有慙德圣人之难也【慙于始伐】见舞大夏者【禹之乐】曰美哉勤而不徳非禹其谁能脩之【尽力沟洫勤也】见舞韶箾者【舜乐】曰徳至矣哉大矣如天之无不帱也【帱覆也】如地之无不载也虽甚盛徳其蔑以加于此矣观止矣若有他乐吾不敢请矣【鲁用四代之乐故及韶箾而季子知其终也季札贤眀才博在吴虽已涉见此乐歌之文然未闻中国雅声故请作周乐欲聴其声然后依声以参时政知其兴衰也闻秦诗谓之夏声闻颂曰五声和八风平皆论声以参政也舞毕知其乐终是素知其篇数　襄二十九年左氏传】　舞莫重于武宿夜【武宿夜武曲名也　祭义】　先鼓以警戒三步以见方再始以着往复乱以饬归【先鼓将奏乐先击鼓以警戒众也三步谓将舞必先三举足以见其舞之渐也再始以着往武王除丧至盟津之上纣未可伐还归三年乃遂伐之武舞再更始以明伐时再往也复乱以饬归谓鸣铙而退明以整归也】　诸侯徳盛而教尊五谷时熟然后赏之以乐故其治民劳者其舞行缀逺其治民逸者其舞行缀短故观其舞知其徳【民劳则徳薄鄼相去逺舞人少也民逸则徳盛鄼相去近舞人多也　并乐记】　诸侯朱干设锡冕而舞大武诸侯之僭礼也【言此皆天子之礼也干盾也锡传其背如也武万舞也　郊特牲】　王子頽享五大夫乐及徧舞【皆舞六代之乐　庄二十年左氏传】　郑伯享王于阙西辟乐备【阙象魏也乐备备六代之乐　庄二十一年左氏传】　宋公享晋侯于楚丘请以桑林【桑林殷天子之乐名】荀防辞【辞让之】荀偃士匄曰诸侯宋鲁于是观礼【宋王者后鲁以周公故皆用天子礼乐故可观】鲁有禘乐賔祭用之【禘三年大祭则作四代之乐别祭羣公则用诸侯乐】宋以桑林享君不亦可乎【言具天子乐也】舞师题以旌夏【师乐师也旌夏大旌也题识也以大旌表识其行列】晋侯惧而退入于房【旌夏非常卒见之人心偶有所畏】去旌卒享而还【衮十年左氏传】　鲁以禘礼祀周公于大庙朱干玉戚冕而舞大武皮弁素积裼而舞大夏【朱干赤大盾也戚斧也冕冠名也诸公之服自衮冕而下如王之服也大武周舞也大夏夏舞也　明堂位】　夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也【管象吹管而舞武象之乐也朱干赤盾戚斧也此武象之舞所执也佾犹列也大夏禹乐文舞也执羽籥文武之舞皆八列互言之耳康犹褒大也　祭统】　隠公五年考仲子之宫初献六羽【成仲子宫安其主而祭之公问羽数故书羽】考仲子之宫将万焉【万舞也】公问羽数于众仲【问执羽人数】对曰天子用八【八八六十四人】诸侯用六【六六三十六人】大夫四【四四十六人】士二【二二四人士有功赐用乐】夫舞所以节八音而行八风【八音金石丝竹匏土革木也八风八方之风也以八音之器播八方之风手之舞之足之蹈之节其制而序其情】故自八以下【唯天子得尽物数故以八为列诸侯则不敢用八】公从之于是初献六羽始用六佾也【鲁唯文王周公庙得用八而他公遂因仍僭而用之今隠公特立此妇人之庙详问众仲众仲因明大典故传亦因言始用六佾其后季氏舞八佾于庭知唯在仲子庙用六　春秋左氏传】　讥始僭诸公也六羽之为僭奈何天子八佾【佾者列也八人为列也八八六十四人法八风】诸公六【六人为列六六三十六人法六律】诸侯四【四人为列四四十六人法四人】始僭诸公昉于此乎前此矣前此则曷为始乎此僭诸公犹可言也僭天子不可言也【前僭八佾于恵公庙大恶不可言也　公羊传】　舞夏天子八佾诸公六佾诸侯四佾【夏大也大谓大雉大雉翟雉佾之言列八人为列又有八列八八六十四人也并执翟雉之羽而舞也天子用八象八风诸公用六降杀以两也】初献六羽始僭乐矣【谷梁传】　万者何干舞也【干谓楯也能为人扞难而不使害人故圣王贵之以为武乐万者其篇名武王以万人服天下民乐之故名之云尔】籥者何籥舞也【籥所吹以节舞也吹籥而舞文乐之长　宣八年公羊传】　将禘于襄公万者二人其众万于季氏【禘祭也万舞也于禘公当三十六人】臧孙曰此之谓不能庸先君之庙【不能用礼也盖襄公别立庙　昭二十五年左氏传】子家驹曰诸侯僭于天子大夫僭于诸侯久矣
