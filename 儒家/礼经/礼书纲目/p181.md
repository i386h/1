<!-- { "loadSidebar": true } -->
　　孟春之月日在营室昏参中旦尾中【孟长也日月之行一歳十二防圣王因其防而分之以为大数焉观斗所建命其四时此云孟春者日月防于娵訾而斗建寅之辰也凡记昏明中星者为人君南靣而听天下视时候以授人事　淮南子时则训篇无日在营室字有招揺指寅字　唐本作正月之节日在虚昏昴中晓心中斗建寅位之初】其日甲乙【乙之言轧也日之行春东从青道发生万物月为之佐时万物皆解孚甲自抽轧而出因以为日名焉乙不为月名者君统臣功也　淮此上有其位东方下有盛德在木字】其帝大皥其神句芒【此苍精之君木官之臣自古以来着德立功者也大皥宓戏氏句芒少皥氏之子曰重为木官　淮无此二句】其虫鳞【象物孚甲将觧鳞龙蛇之属】其音角【谓乐器之声也三分羽益一以生角角数六十四属木者以其清浊中民象也春气和则角声调乐记曰角乱则忧其民怨几声尊卑取象五行数多者浊数少者清大不过宫细不过羽】律中大蔟【律候气之管以铜为之中犹应也孟春气至则大蔟之律应应谓吹灰也大蔟者林钟之所生三分益一律长八寸凡律空围九分周语曰大蔟所以金奏赞阳出滞】其数八【数者五行佐天地生物成物之次也易曰天一地二天三地四天五地六天七地八天九地十而五行自水始火次之木次之金次之土为后木生数三成数八但言八者举其成数　唐此下有其性仁其事貌字】其味酸其臭羶【木之味臭也凡酸羶者皆属焉】其祀户祭先脾【春阳气出祀之于户内阳也祀之先祭脾者春为阳中于藏直脾脾为尊凡祭五祀于庙用特牲有主有尸皆先设席于奥祀户之礼南靣设主于户内之西乃制脾及肾为俎奠于主北又设盛于俎西祭黍稷祭肉祭醴皆三祭肉脾一肾再既祭彻之更陈鼎俎设馔于筵前迎尸略如祭宗庙之仪】东风解冻蛰虫始振鱼上冰獭祭鱼鸿鴈来【皆记时候也振动也夏小正正月啓蛰鱼陟负冰汉始亦以惊蛰为正月中此时鱼肥美獭将食之先以祭也鴈自南方来将北反其居今月令鸿皆为候　吕氏春秋及淮鸿鴈来皆作候鴈北　淮振下有苏字上下有负字　唐云立春之日东风觧冻后五日蛰虫始振后五日鱼上冰仍以獭祭鱼鸿鴈来两句入后章】天子居青阳左个乘鸾路驾仓龙载青旂衣青衣服仓玉食麦与羊其器疏以达【皆所以顺时气也青阳左个大寝东堂北偏鸾路有虞氏之车有鸾和之节而饰之以青取其名耳春言鸾冬夏言色互文马八尺以上为龙凡所服玉谓冠饰及所佩者之衡璜也麦实有孚甲属木羊火畜也时尚寒食之以安性也器疏者刻镂之象物当贯土而出也凡此车马衣服皆所取于殷时而有变焉非周制也周礼朝祀戎猎车服各以其事不以四时为异又玉藻曰天子龙衮以祭端而朝日皮弁以日视朝与此皆殊　吕路作辂仓龙作苍龙仓玉作青玉　淮此一节作天子衣青衣乘苍龙服苍玉建青旗食麦与羊服八风水爨柘燧火东宫御女青色衣青衣鼓琴瑟其兵矛其畜羊朝于青阳左个以出春令命相布德施惠行庆赏省徭赋　唐鸾作青路作辂仓并作苍】是月也以立春先立春三日太史谒之天子曰某日立春盛德在木天子乃齐【太史礼官之属掌正歳年以序事谒告也吕唐齐皆作斋　淮无是月至此一节唐无是月也以立春字太史下有以先立春三日字之作于】立春之日天子亲帅三
　　公九卿诸侯大夫以迎春于东郊还反赏公卿诸侯大夫于朝【迎春祭仓帝灵威仰于东郊之兆也王居明堂礼曰出十五里迎嵗葢殷礼也周近郊五十里赏谓有功德者有以显赐之也朝大寝门外　吕淮唐帅皆作率唐无三九字吕淮并无诸侯字淮迎春作迎歳于作于无还反至于朝一节吕唐反皆作乃】命相布德和令行庆施惠下及兆民【相谓三公相王之事也德谓善教也令谓时禁也庆谓休其善也惠谓恤其不足也天子曰兆民唐民作人篇内并同】庆赐遂行毋有不当【遂犹达也言使当得者皆得得者无非其人吕唐毋皆作无篇内并同　淮以命相至此一节属上文】乃命太史守典奉法司天日月星辰之行宿离不贷毋失经纪以初为常【典六典法八法也离读如俪偶之俪宿俪谓其属冯相氏保章氏掌天文者相与宿偶当审伺不得过差也经纪谓天文进退度数　吕贷作忒　淮无乃命至此一节　唐云命太史司天歴候无之行字为常下又有是月也命有司祭风师是月也命有司衅龟防占兆审卦吉凶　下又别分一章云正月中气日在危昏毕中晓尾中斗建寅位之中雨水之日獭祭鱼复五日鸿鴈来后五日草木萌动天子乃命有司布农事舍东郊修封疆端径术善相丘陵阪险原隰土地所宜五谷所殖以教导人必躬亲之田事既饬先定准直农乃不惑】是月也天子乃以元日祈谷于上帝【谓以上辛郊祭天也春秋传曰夫郊祀后稷以祈农事是故启蛰而郊郊而后耕上帝大防之帝也　唐无是月也字】乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推【元辰盖郊后吉辰也耒耜之上曲也保介车右也置耒耜于车右与御者之间明已劝农非农者也人君之车必使勇士衣甲居右而参乘备非常也保犹衣也介甲也帝籍为天神借民力所治之田也　吕于参作参于帅作率帝籍作籍田侯下有大夫字　唐措作置无于参保介之御闲字有车右字无三九字帅及帝籍同吕本】反执爵于大寝三公九卿诸侯大夫皆御命曰劳酒【既耕而宴饮以劳羣臣也大寝路寝御侍也　吕无大夫皆字　淮无是月至此一节　唐反作还执爵作防饮于作于无三九字】是月也天气下降地气上腾天地和同【唐无此一节】草木萌动【此阳气蒸达可耕之候也农书曰土长冐橛陈根可防耕者急发　吕萌作繁】王命布农事命田舍东郊皆修封疆审端径术【田谓田畯主农之官也舍东郊顺时气则居以命其事也封疆田首之分职术周礼作遂遂上有径遂小沟也歩道曰径今尚书曰分命羲仲宅嵎夷也　吕王下无命字】善相丘陵阪险原隰土地所宜五谷所殖以教道民必躬亲之【相视也】田事既饬先定准直农乃不惑【説所以命田舍东郊之意也凖直谓封疆径遂也夏小正曰农率均田　淮无是月至此一节　唐属上文】是月也命乐正入学习舞【为仲春将释菜　淮无此一节　唐无入学字】乃修祭典【重祭礼歳始省録也淮作修除祠位】命祀山林川泽牺牲毋用牝【为伤妊之类　淮作币祷鬼神牺牲用牝　唐山林川泽作岳镇海渎】禁止伐木【盛徳所在淮无止字】毋覆巢毋杀孩虫胎天飞鸟毋麛毋卵【为伤萌幼之类　淮巢下无毋字及孩虫飞鸟字唐无毋覆至飞鸟字】毋聚大众毋置城郭【为妨农之始　淮无大字及下毋字】掩骼埋胔【为死气逆生也骨枯曰骼肉腐曰胔　埋胔吕作霾髊　淮作薶骴】是月也不可以称兵称兵必天殃【逆生气　吕唐必下有有字】兵戎不起不可从我始【为客不利主人则可吕可下有以字】毋变天之道【以隂政犯阳】毋絶地之理【易刚柔之宜】毋乱人之纪【仁之时而举义事淮无是月至此一节】孟春行夏令则雨水不时【已之气乘之也四月于消息为干　吕淮雨水竝作风雨】草木蚤落【生日促　吕淮唐蚤竝作早篇内竝同吕落作槁】国时有恐【以火讹相惊　吕淮时作乃】行秋令则其民大疫【申之气乘之也七月始杀　吕无其字】猋风暴雨揔至【正月宿值尾箕箕好风其气逆也回风为猋　吕猋作疾揔作数淮唐猋作飘　淮揔作緫】藜莠蓬蒿竝兴【生气乱恶物茂】行冬令则水潦为败雪霜大挚首种不入【亥之气乘之也旧説首种谓稷　淮雪作雨挚作雹种作稼句下有正月宫司空其树杨】　仲春之月日在奎昏弧中旦建星中【仲中也仲春者日月防于降娄而斗建卯之辰也弧在舆鬼南建星在斗上吕弧作孤　淮无日在奎字有招揺指卯字　唐作二月之节日在营室昏东井中晓箕中斗建卯位之初】律中夹钟【夹钟者夷则之所生三分益一律长七寸二千一百八十七分寸之千七十五仲春气至则夹钟之律应周语曰夹钟出四隙之细　诸本上下竝与孟春文同今从唐本删后放此】始雨水桃始华仓庚鸣鹰化为鸠【皆记时候也仓庚黄鹂也鸠布谷也汉始以雨水为二月节　吕始作李淮作桃李始华　唐无始雨水字作惊蛰之日桃始华后五日仓庚鸣后五日鹰化为鸠】天子居青阳大庙【青阳太庙东堂当大室　淮居作朝于】是月也安萌芽养幼少存诸孤【助生气也淮以此一节属下文】择元日命民社【社后土也使民祀焉神其农业也祀社日用甲　淮唐皆以此属下文】命有司省囹圄去桎梏毋肆掠止狱讼【顺阳寛也省减也囹圄所以禁守系者若今别狱矣桎梏今械也在手曰梏在足曰桎肆谓死刑暴尸也周礼曰肆之三日掠谓棰治人淮肆作笞下有养幼小存孤独以通句萌择元日令民社十六字】是月也【唐此下有命乐正习舞上】
