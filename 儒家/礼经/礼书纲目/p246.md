<!-- { "loadSidebar": true } -->
　　锡土姓【锡之土以立国锡之姓以立宗左传所谓天子建徳因生以赐姓胙之土而命之氏者也　禹贡】　天子建徳因生以赐姓胙之土而命之氏诸侯以字为諡因以为族官有世功则有官族邑亦如之【详见下】右姓氏　仲山父曰古者司商协名姓【司商掌赐族受姓之官商金声清谓人始生吹律合之定其姓名　国语周语】　司空季子曰黄帝之子二十五人其同姓者二人而已唯青阳与夷鼓皆为己姓【其二人相与同徳故俱为己姓青阳金天氏帝少昊也】青阳方雷氏之甥也夷鼓彤鱼氏之甥也【方雷西陵氏之姓也彤鱼国名帝系曰黄帝要于西陵氏之子曰嫘祖实生青阳姊妹之子曰甥】其同生而异姓者四母之子别为十二姓凡黄帝之子二十五宗【唐尚书曰继别为小宗非也继别为大宗别子之庶姓乃为小宗耳】其得姓者十四人为十二姓【得姓以徳居官而赐之姓也谓十四人而二人为姬二人为己故十二姓】姬酉祁已滕葴任荀僖姞儇依是也唯青阳与仓林氏同于黄帝故皆为姬姓【二十五宗唯青阳与仓林徳及黄帝同姓为姬也】同徳之难也如是【言徳自黄帝同之难也如是】昔少典取于有蟜氏生黄帝炎帝【贾侍中云少典黄帝炎帝之先有蟜诸侯也炎帝神农也虞唐云少典黄帝炎帝之父昭谓神农三皇也在黄帝前黄帝灭炎帝灭其子孙耳明非神农可知也言生者谓二帝本所生出也内传高阳高辛氏各有才子八人谓其裔子耳贾君得之】黄帝以姬水成炎帝以姜水成【姬姜水名也成谓所生长以成功也】成而异徳故黄帝为姬炎帝为姜二帝用师以相济也异徳之故也【济当为挤挤灭也传曰黄帝战于阪泉是也】异姓则异徳异徳则异类虽近男女相及以生民也【近谓有属名也相及相嫁取也】同姓则同徳同徳则同心同心则同志同志虽逺男女不相及畏黩敬也【畏亵凟其类也国语晋语】无骇卒羽父请諡与族公问族于众仲众仲对曰天子建徳【立有徳以为诸侯】因生以赐姓【因其所由生以赐姓谓若舜由妫汭故陈为妫姓】胙之土而命之氏【报之以土而命氏曰陈】诸侯以字【诸侯位卑不得赐姓故其臣因氏其王父字】为諡因以为族【或便即先人之諡称以为族】官有世功则有官族邑亦如之【谓取其旧官旧邑之称以为族皆禀之时君】公命以字为展氏【诸侯之子称公子公子之子称公孙公孙之子以王父字为氏无骇公子展之孙故为展氏　隠八年左氏传】　人所以有姓者何所以崇恩爱厚亲亲逺禽兽别婚姻也故世别类使生相爱死相哀同姓不得相娶者皆为重人伦也姓生也人所禀天气以生者也尚书曰平章百姓姓所以百何以为古者圣人吹律定姓以记其族人含五常而生身有五音宫商角徴羽转而相杂五五二十五转生四时故百而异也所以有氏者何所以贵功徳贱伎力或氏其官或氏其事问其氏则可知其徳所以勉人为善也或氏王父字何所以别诸侯之后为兴灭国继絶世也诸侯之子称公子公子之子称公孙公孙之子各以其王父字为氏故鲁有仲孙季孙叔孙楚有昭屈景齐有高国崔也人必有名何所以吐情自纪尊事人者也子生三月则父名之于祖庙于祖庙者谓子之亲庙也明当为宗庙主也一説名之于燕寝名者防少卑贱之亲也寡畧故于燕寝人所以有字何冠徳明功敬成人也所以五十乃称伯仲者长防之序也称号所以有四何法四时用事先后长防兄弟之象也故以时长防号曰伯仲叔季也适长称伯伯禽是也庶长称孟鲁大夫孟氏是也男女异长各自有伯仲法隂阳各自有终始也妇姓以配字何明不娶同姓也【白虎通】
　　亲属记　　　通礼二十二
　　补【即尔雅释亲篇】
　　父为考母为妣【礼记云生曰父母妻死曰考妣嫔今世学者从之按书曰大伤厥考心事厥考厥长聪听祖考之训苍颉篇曰考妣延年书曰嫔于虞诗曰聿嫔于京周礼有九嫔之官明此非死生之异称矣其义犹今谓兄为晜妹为媦即是此例也】父之考为王父父之妣为王母【加王者尊之】王父之考为曽祖王父王父之妣为曽祖王母【曽犹重也】曽祖王父之考为高祖王父曽祖王父之妣为高祖王母【高者言最在上】父之世父叔父为从祖祖父父之世母叔母为从祖祖母【从祖而别世统异故】父之晜弟先生为世父后生为叔父【世有为嫡者嗣世统故也】男子先生为兄后生为弟男子谓女子先生为姊后生为妹父之姊妹为姑父之从父晜弟为从祖父父之从祖晜弟为族父从祖父之子相谓为从祖晜弟族父之子相谓为族晜弟族兄弟之子相谓为亲同姓【同姓之亲无服属】兄之子弟之子相谓为从父晜弟【从父而别】子之子为孙【孙犹后也】孙之子为曽孙【曽犹重也】曽孙之子为元孙【元者言亲属防昧也】元孙之子为来孙【言有往来之亲】来孙之子为晜孙【晜后也汲冡竹书曰不窟之晜孙】晜孙之子为仍孙【仍亦重也】仍孙之子为云孙【言轻逺如浮云】王父之姊妹为王姑曽祖王父之姊妹为曽祖王姑高祖王父之姊妹为高祖王姑父之从父姊妹为从祖姑父之从祖姊妹为族祖姑父之从父晜弟之母为从祖王母父之从祖晜弟之母为族祖王母父之兄妻为世母父之弟妻为叔母父之从父晜弟之妻为从祖母父之从祖晜弟之妻为族祖母父之从祖祖父为族曽王父父之从祖祖母为族曽王母父之妾为庶母祖王父也晜弟也【今江东人通言晜】
　　右宗族
　　母之考为外王父母之妣为外王母母之王考为外曽王父母之王妣为外曽王母【异姓故言外】母之晜弟为舅母之从父晜弟为从舅母之姊妹为从母从母之男子为从母晜弟其女子子为从母姊妹
　　右母党
　　妻之父为外舅妻之母为外姑【谓我舅者吾谓之甥然则亦宜呼壻为甥孟子田帝馆甥于贰室是也】姑之子为甥舅之子为甥妻之晜弟为甥姊妹之夫为甥【四人体敌故更相为甥甥犹生也今人相呼盖依此】妻之姊妹同出为姨【同出谓俱已嫁诗曰邢侯之姨】女子谓姊妹之夫为私【诗衞风硕人篇曰覃公维私】男子谓姊妹之子为出【春秋公羊传曰盖舅出】女子谓晜弟之子为侄【春秋左氏传曰侄其从姑】谓出之子为离孙谓侄之子为归孙女子子之子为外孙女子同出谓先生为姒后生为娣【同出谓俱嫁事一夫公羊传曰诸侯娶一国二国往媵之以侄娣从娣者何弟也此即其义也】女子谓兄之妻为嫂弟之妻为妇【犹今言新妇也】长妇谓稚妇为娣妇娣妇谓长为姒妇【今相呼先后或云妯娌】
　　右妻党
　　妇称夫之父曰舅称夫之母曰姑姑舅在则曰君舅君姑没则曰先舅先姑【国语鲁语曰吾闻之先姑】谓夫之庶母为少姑夫之兄为兄弟【今俗呼兄钟语之误耳】夫之弟为叔夫之姊为女公夫之女弟为女妹【今谓之女妹是也】子之妻为妇长妇为嫡妇众妇为庶妇女子子之夫为壻壻之父为姻妇之父为婚父之党为宗族母与妻之党为兄弟妇之父母壻之父母相谓为婚姻两壻相谓为亚【诗曰琐琐姻亚今江东人呼为僚壻】妇之党为婚兄弟壻之党为姻兄弟【古者皆谓婚姻为兄弟】嫔妇也【书曰嫔于虞】谓我舅者吾谓之甥也
　　右婚姻　同姓从宗合族属异姓主名治际防名著而男女有别【合合之宗子之家序昭穆也异姓谓来嫁者也主于母与父之名耳际防婚礼交接之防也着明也母妇之名不明则人伦乱也乱者若衞宣公楚平王为子取而自纳焉】其夫属乎父道者妻皆母道也其夫属乎子道者妻皆妇道也【言母妇无昭穆于此统于夫耳母焉则尊之妇焉则卑之尊之卑之明非已伦以厚别也】谓弟之妻妇者是嫂亦可谓之母乎【言不可也谓之妇与嫂者以其在己之列以名逺之耳复谓嫂为母则令昭穆不明昆弟之妻夫之昆弟不相为服不成其亲也男女无亲则逺于相见】名者人治之大者也可无慎乎【人治所以正人　大傅】　族者何也族者凑也聚也谓恩爱相流凑也生相亲爱死相哀痛有防聚之道故谓之族族所以九何九之为言究也亲踈恩爱究竟也谓父族四母族三妻族二父族四者谓父之姓一族也父女昆弟适人有子为二族也身女昆弟适人有子为三族也身女子适人有子为四族也母族三者母之父母一族也母之昆弟二族也母昆弟子三族也妻族二者妻之父为一族妻之母为二族妻之亲畧故父母各一族礼曰惟是三族之不虞尚书曰以亲九族义同也【白虎通】　三纲者何谓也谓君臣父子夫妇也六纪者何谓也谓诸父兄弟族人诸舅师长朋友也故君为臣纲父为子纲夫为妻纲敬诸父兄六纪道行诸舅有义族人有序昆弟有亲师长有尊朋友有旧何谓纲纪纲者张也纪者理也大者为纲小者为纪所以张理上下整齐人道也人皆懐五常之性有亲爱之心是以纲纪为化若罗网之有纲纪而万目张也君臣父子夫妇六人也所以称三纲何一隂一阳谓之道阳得隂而成隂得阳而序刚柔相配故六人为三纲六纪者为三纲之纪者也师长君臣之纪也以其皆成己也诸父兄弟父子之纪也以其有亲恩连也诸舅朋友夫妇之纪也以其皆有同志为纪助也君臣者何谓也君羣也下之所归心臣者繵坚也属志自坚固父子者何谓也父者矩也以法度教子子者孶孶无已也夫妇者何谓也夫者扶也以道扶接也妇者服也以礼屈服朋友者何谓也朋者党也友者有也同门曰朋同志曰友谓之舅姑何舅者旧也姑者故也旧故之者老人之称也谓之姊妹何姊者恣也妹者末也谓之兄弟何兄者况也况父法也弟者悌也心顺行笃也称夫之父母谓之舅姑何尊如父而非父者舅也亲如母而非母者姑也故称夫之父母为舅姑也【同上】

　　礼书纲目卷六十九
<经部,礼类,通礼之属,礼书纲目>
　　钦定四库全书
　　礼书纲目卷七十　　　　　婺源江永撰
　　名器上　　　通礼二十三
　　补
　　小宗伯掌五礼之禁令与其用等【用等牲器尊卑之差郑司农云五礼吉凶宾军嘉】辨吉凶之五服车旗宫室之禁【五服王及公卿大夫士之服】掌衣服车旗宫室之赏赐【王以赏赐有功者书曰车服以庸　春官】　典命上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节王之三公八命其卿六命其大夫四命及其出封皆加一等其国家宫室车旗衣服礼仪亦如之公之孤四命其卿三命其大夫再命其士一命其宫室车旗衣服礼仪各眂其命之数大夫士亦如之子男之卿再命其大夫一命其士不命其宫室车旗衣服礼仪各眂其命之数【详职官爵禄章】　都宗人正都礼与其服【禁督其违失者服谓衣服及宫室车旗　春官】家宗人掌家礼与其衣服宫室车旗之禁令【掌亦正也　同】
　　【上】
