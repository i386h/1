<!-- { "loadSidebar": true } -->
　　圣人作为椌楬此德音之音也【椌楬谓柷敔也　乐记】　揩击四代之乐器也【揩击谓柷梧皆所以节乐者也　明堂位】　戞击【戞击柷敔所以作止乐此舜庙堂之乐】合止柷敔【堂下乐也上下合止乐各有柷敔　益稷】　所以鼓柷谓之止【柷如漆桶方二尺四寸深一尺八寸中有椎柄连底挏之令左右击止者其椎名】所以鼓敔谓之籈【敔如伏虎背上有二十七鉏铻刻以木长尺栎之籈者其名　尔雅】　小师掌教柷敔【郑司农云柷如漆筩中有椎敔木虎也】　瞽蒙掌柷敔【并春官】　天子赐诸侯乐则以柷将之【详乐制】
　　右木之属　柷敔者终始之声万物之所生也隂阳顺而复故曰柷承顺天地序迎万物天下乐之故乐用柷柷始也敔终也【白虎通】
　　夏后氏之龙簨虡殷之崇牙周之璧翣【簨虡所以县钟磬也横曰簨饰之以鳞属植曰虡饰之以臝属羽属簨以大版为之谓之业殷又于龙上刻画之为重牙以挂县纮也周又画绘为翣戴以璧垂五采羽于其下树于簨之角上饰弥多也周颂曰设业諟虡崇牙树羽　明堂位】　梓人为笋虡【乐器所县横曰笋植曰虡郑司农云笋读为竹笋之笋】天下之大兽五脂者膏者臝者羽者鳞者【脂牛羊属膏豕属臝者谓虎豹貔为兽浅毛者之属羽鸟属鳞龙之属】宗庙之事脂者膏者以为牲【致美味也】臝者羽者鳞者以为笋虡【贵野声也】外骨内骨却行仄行连行纡行以脰鸣者以注鸣者以旁鸣者以翼鸣者以股鸣者以胸鸣者谓之小虫之属以为雕琢【刻画祭器博庶物也外骨属内骨蟞属却行螾衍之属仄行蟹属连行鱼属纡行蛇属脰鸣鼁黾属注鸣精列属旁鸣蜩蜺属翼鸣发皇属股鸣蚣蝑动股属胸鸣荣原属】厚唇弇口出目短耳大胸燿后大体短脰若是者谓之臝属恒有力而不能走其声大而宏有力而不能走则于任重宜声大而宏则于钟宜若是者以为钟虡是故击其所县而由其虡鸣【燿读为哨颀小也郑司农云宏读为纮綎之纮谓声音大也由若也】锐喙决吻数目顅脰小体骞腹若是者谓之羽属恒无力而轻其声清阳而逺闻无力而轻则于任轻宜其声清阳而逺闻于磬宜若是者以为磬虡故击其所县而由是虡鸣【吻口腃也顅长脰貌故书顅或作牼郑司农云牼读为鬝头无发之鬝】小首而长搏身而鸿若是者谓之鳞属以为笋【抟圜也鸿佣也】凡攫閷援簭之类必深其爪出其目作其鳞之而【谓笋虡之兽也深犹藏也作犹起也之而颊颂也】深其爪出其目作其鳞之而则于眂必拨尔而怒苟拨尔而怒则于任重宜且其匪色必似鸣矣【匪采色也故书拨作废匪作飞郑司农云废读为拨飞读为匪以似为发】爪不深目不出鳞之而不作则必頽尔如委矣苟頽而如委则加任焉则必如将废措其匪色必似不鸣矣【措犹顿也故书措作厝杜子春云当为措　考工记】　虡业维枞【虡植木以悬钟磬其横者曰枸业栒上大板刻之业如锯齿者也枞业上悬钟磬防以采色为崇牙其状枞枞然者也　大雅灵防】　设业设虡崇牙树羽【详乐制】　典庸器祭祀飨食賔射帅其属而设笋虡【春官】　天子左五钟右五钟天子将出则撞黄钟右五钟皆应然后大师奏登车告出也入则撞蕤賔左五钟皆应然后少师奏登堂就席告入也【详乐记】　大司乐大祭祀宿县遂以声展之【详乐制】　小胥正乐县之位王宫县诸侯轩县卿大夫判县士特县辨其声【乐县谓钟磬之属县于笋虡者郑司农云宫县四面县轩县去其一面判县又去其一面特县又去其一面四面象宫室四面有墙故谓之宫县轩县三面其形曲故春秋传曰请曲县繁缨以朝诸侯之礼也故曰唯器与名不可以假人谓轩县去南面辟王也判县左右之合又空北面恃县县于东方或于阶间而已】凡县钟磬半为堵全为肆【钟磬者编县之二八十六枚而在一虡谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而已郑司农云春秋传曰歌钟二肆　并春官】　大射乐人宿县于阼阶东笙磬西面其南笙钟其南鑮皆南陈【笙犹生也东为阳中万物以生春秋传曰太簇所以金奏賛阳出滞姑洗所以脩洁百物考神纳賔是以东方钟磬谓之笙皆编而县之周礼曰凡县钟磬半为堵全为肆有钟有磬为全鑮如钟而大奏乐以鼓鑮为节】建鼓在阼阶西南鼓应鼙在其东南鼓【建犹树也以木贯而载之树之跗也南鼔谓所伐面也应鼙应朔鼙也先击朔鼙应鼙应之鼙小鼙也在东便其先击小后击大也鼓不在东县南为君也】西阶之西颂磬东面其南钟其南鑮皆南陈一建鼓在其南东鼓朔鼙在其北【言成功曰颂西为隂中万物之所成春秋传曰夷则所以咏歌九则平民无忒无射所以宣布哲人之令徳示民轨义是以西方钟磬谓之颂朔始也奏乐先击西鼙乐为賔所由来也钟不言颂鼙不言东鼓义同省文也古文颂为庸】一建鼓在西阶之东南面【言面者国君于其羣臣备三面尔无钟磬有鼓而已其为诸侯则轩县】簜在建鼓之间【簜竹也谓笙箫之属倚于堂】鼗倚于颂磬西纮【鼗如鼓而小有柄賔至摇之以奉乐也纮编磬绳也设鼗于磬西倚于纮也王制曰天子赐诸侯乐则以柷将之赐伯子男乐则以鼗将之】　诸侯之宫县诸侯之僭礼也【郊特牲】　大司乐大札大凶大烖大臣死凡国之大忧令弛县【春官】　疾病君大夫彻县【丧大记】　大夫无故不彻县【曲礼】
　　右乐县　战于新筑新筑人仲叔于奚救孙桓子卫人赏之以邑辞请曲县【轩县也周礼天子乐宫县四周诸侯轩县阙南方】许之仲尼闻之曰惜也不如多与之邑唯器与名不可以假人【成二年左氏传详见名器上】

　　礼书纲目卷八十三
　　钦定四库全书
　　礼书纲目卷八十四　　　　　婺源江永撰
　　歌舞　　　　乐五
　　补
　　诗言志歌永言声依永律和声【心之所之谓之志心有所之必形于言故曰诗言志既形于言则必有长短之节故曰歌永言既有长短则必有清浊髙下之殊故曰声依永声者宫商角徴羽也大抵歌声长而浊者为宫以渐而清且短则为商为角为徴为羽所谓声依永也既有长短清浊则又必以十二律和之乃能成文而不乱假令黄钟为宫则太簇为商姑沈为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也　舜典】　戛击鸣球搏拊琴瑟以咏下管鼗鼓合止柷敔笙镛以间【详乐制】　大司乐九徳之歌于宗庙之中奏之【郑司农云九徳之歌春秋传所谓水火金木土谷谓之六府正徳利用厚生谓之三事六府三事谓之九功九功之徳皆可歌也谓之九歌也】　大师教六诗曰风曰赋曰比曰兴曰雅曰颂【教教瞽蒙也风言贤圣治道之遗化也赋之言铺直铺陈今之政教善恶比见今之失不敢斥言取比类以言之兴见今之美嫌于媚谀取善事以喻劝之雅正也言人之正者以为后世法颂之言诵也容也诵今之徳广以美之郑司农云古而自有风雅颂之名故延陵季子观乐于鲁时孔子尚幼未定诗书而曰为之歌邶鄘卫曰是其卫风乎又为之歌小雅大雅又为之歌颂论语曰吾自卫反鲁然后乐正雅颂各得其所时礼乐自诸侯出颇有谬乱不正孔子正之曰比曰兴比者比方于物也兴者托事于物】以六徳为之本【所教诗必有知仁圣义中和之道然后可教以乐歌】以六律为之音【以律视其人为之音知其宜何歌子贡见帅乙而问曰赐闻乐歌各有宜若赐者宜何歌此问人性也本人之性莫善于律】　小师掌教歌【谓琴瑟也歌依咏诗也】　瞽蒙掌播歌【播谓发其音】掌九徳六诗之歌以役大师【役为之使】　钟师凡乐事以钟鼓奏九夏【详乐制】　籥章中春龡豳诗以逆暑中秋夜逆寒亦如之凡国祈年于田祖龡豳雅国祭蜡则龡豳颂【详吉礼百神篇并春官】　徒歌谓之謡【诗曰我歌且謡　尔雅】
