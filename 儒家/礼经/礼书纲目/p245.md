<!-- { "loadSidebar": true } -->
　　大宰以八统诏王驭万民一曰亲亲【亲亲若尧亲九族也】以九两系邦国之民五曰宗以族得民【宗继别为大宗收族者　天官】　大宗伯以嘉礼亲万民以饮食之礼亲宗族兄弟【亲者使之相亲人君有食宗族饮酒之礼所以亲之也文王世子曰族食世降一等大传曰系之以姓而弗别缀之以食而弗殊百世而昬姻不通者周道然也　春官】　小宗伯掌三族之别以辨亲踈其正室皆谓之门子掌其政令【三族谓父子孙人道之正名丧服小记曰亲亲以三为五以五为九正室适子也将代父当门者也政令谓后守之事　同上】　大司徒以本俗六安万民二曰族坟墓三曰聨兄弟【族犹类也同宗者生相近死相迫聨犹合也兄弟昏姻嫁娶也　地官】　小司冦以八辟丽邦灋附刑罚一曰议亲之辟【郑司农云若今时宗室有罪先请是也】凡王之同族有罪不即市【郑司农云刑诸甸师氏礼记曰刑于隠者不与国人虑兄弟　秋官】　庶子之正于公族者教之以孝弟睦友子爱明父子之义长防之序【正者故也庶子司马之属掌国子之倅为政于公族者】其朝于公内朝则东面北上臣有贵者以齿【内朝路寝庭】其在外朝则以官司士为之【外朝路寝门之外庭司士亦司马之属也掌羣臣之班正朝仪之位也】其在宗庙之中则如外朝之位宗人授事以爵以官【宗人掌礼及宗庙也以爵贵贱异位也以官官各有所掌也若司徒奉牛司马奉羊司空奉豕】其登馂献受爵则以上嗣【上嗣君之适长子以特牲馈食礼言之受谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也】庶子治之虽有三命不逾父兄【治之治公族之礼也唯于内朝则然其余防聚之事则与庶姓同一命齿于乡里再命齿于父族三命不齿不齿者特为位不在父兄行列中】其公大事则以其丧服之精麤为序虽于公族之丧亦如之以次主人【大事谓死丧也其为君虽皆斩衰序之必以本亲也主人主丧者次主人者主人恒在上主人虽有父兄犹不得不齿】若公与族燕则异姓为賔【同宗无相賔客之道】膳宰为主人【君尊不献酒】公与父兄齿【亲亲也】族食世降一等【亲者稠踈者稀】其在军则守于公祢【谓从军者公祢行主也所以迁主言祢在外亲也】公若有出疆之政【谓朝觐防同也】庶子以公族之无事者守于公宫正室守大庙【正室适子也大庙大祖之庙】诸父守贵宫贵室【谓守路寝】诸子诸孙守下宫下室【下宫亲庙也下室燕寝或言宫或言庙通异语】五庙之孙祖庙未毁虽为庶人冠取妻必告死必赴练祥则告【赴告于君也实四庙孙而言五庙者容显考为始封子也】族之相为也宜吊不吊宜免不免有司罚之【吊谓六世以往免谓五世】至于赗赙承含皆有正焉【承读为赠声之误也正正礼也】公族其有死罪则磬于甸人【不于市朝者隠之也甸人掌郊野之官县缢杀之曰磬】其刑罪则纤剸亦告于甸人【纤读为殱刺也剸割也宫割膑墨劓刖皆以刀锯刺割人体也告读为鞠读书用法曰鞠】公族无宫刑【宫割淫刑】狱成有司谳于公其死罪则曰某之罪在大辟其刑罪则曰某之罪在小辟【成平也谳之言白也辟亦罪也】公曰宥之【宥寛也欲寛其罪出于刑也】有司又曰在辟公又曰宥之【又复也】有司又曰在辟及三宥不对走出致刑于甸人【对答也先者君毎言宥则答之以将更寛之至于三罪定不复答走往刑之为君之恩无已】公又使人追之曰虽然必赦之有司对曰无及也【罪既正不可宥乃欲赦之重刑杀其类也】反命于公【白已刑杀】公素服不举为之变如其伦之丧无服【素服于凶事为吉于吉事为凶非丧服也君虽不服卿大夫死则皮弁锡衰以居往吊当事则弁绖于士盖疑衰同姓则缌衰以吊之今无服者不往吊也伦谓亲踈之比也素服亦皮弁矣】亲哭之【不往吊为位哭之而已君于臣使有司哭之　文王世子】　君有合族之道族人不得以其戚戚君位也【君恩可以下施而族人皆臣也不得以父兄子弟之亲自戚于君伍谓齿列也所以尊君别嫌也　大传】　诸侯之尊兄弟不得以属通【礼非始封之君则臣诸父昆弟兄弟匹敌之称人臣不可以敌君故不得以属通所以逺别贵贱尊君卑臣之义　隠七年糓梁传】右亲亲　帝尧克明峻徳以亲九族九族既睦【九族高祖至元孙之亲举近以该逺五服异姓之亲亦在其中也　尧典】　凡为天下国家有九经曰亲亲也亲亲则诸父昆弟不怨尊其位重其禄同其好恶所以劝亲亲也【中庸】　上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣【治犹正也缪读为穆声之误也竭尽也】立权度量考文章改正朔易服色殊徽号异器械别衣服此其所得与民变革者也【权秤也度丈尺也量斗斛也文章礼法也服色车马也徽号旌旗之名也器械礼乐之器及甲兵也衣服吉凶之制也徽或作辉】其不可得变革者则有矣亲亲也尊尊也长长也男女有别此其不可得与民变革者也【四者人道之常大传】　　四世而缌服之穷也五世袒免杀同姓也六世亲属竭矣【四世其高祖五世高祖昆弟六世以外亲尽无属名】其庶姓别于上而戚单于下昏姻可以通乎【问之也元孙之子姓别于高祖五世而无服姓世所由生】系之以姓而弗别缀之以食而弗殊虽百世而昏姻不通者周道然也【周之礼所建者长也姓正姓也始祖为正姓高祖为庶姓系之弗别谓若今宗室属籍也周礼小史定系世辨昭穆　同上】　亲亲以三为五以五为九上杀下杀旁杀而亲毕矣【已上亲父下亲子三也以父亲祖以子亲孙五也以祖亲高祖以孙亲元孙九也杀谓亲益踈者服之益轻　丧服小记】　自仁率亲等而上之至于祖自义率祖顺而下之至于祢是故人道亲亲也【言先有恩】亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐【收族序以昭穆也严犹尊也孝经曰孝莫大于严父百志人之志意所欲也刑犹成也】诗云不显不承无斁于人斯此之谓也【斁厌也言文王之徳不显乎不承成先人之业乎言其显且承之人乐之无厌也　大传】　诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者别世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟【丧服子夏传】　公族朝于内朝内亲也【谓以宗族事防】虽有贵者以齿明父子也外朝以官体异姓也【体犹连结也】宗庙之中以爵为位崇徳也【崇高也】宗人授事以官尊贤也【官各有能】登馂受爵以上嗣尊祖之道也【上嗣祖之正统】丧纪以服之轻重为序不夺人亲也【纪犹事也】公与族燕则以齿而孝弟之道逹矣【以至尊不自异于亲之列】其族食世降一等亲亲之杀也【杀差也】战则守于公祢孝爱之深也【行主君父之象】正室守太庙尊宗室而君臣之道着矣【以其不敢以庶守君所重】诸父诸兄守贵室子弟守下室而让道逹矣【以其贵者守贵贱者守贱上言父子孙此言兄弟互相备也】五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬吊临赙赗睦友之道也古者庶子之官治而邦国有伦邦国有伦而众乡方矣【乡方言知所乡】公族之罪虽亲不以犯有司正术也所以体百姓也【犯犹干也术法也】刑于隠者不与国人虑兄弟也弗吊弗为服哭于异姓之庙为忝祖逺之也素服居外不听乐私丧之也骨肉之亲无絶也公族无宫刑不翦其类也【翦割截也　文王世子】　鲁人有同姓死而弗吊者人曰在礼当免不免当吊不吊有司罚之如之何子之无吊也答曰吾以其疏逺也子思闻之曰无恩之甚也昔者季孙问于夫子曰百世之宗有絶道乎子曰继之以姓义无絶也故同姓为宗合族为属虽国子之尊【国子诸侯卿大夫之子】不废其亲所以崇爱也是以缀之以食序列昭穆万世婚姻不通忠笃之道然也【孔丛子】　有若问于孔子曰国君之于同姓如之何孔子曰皆有宗道焉故虽国君之尊犹百世不废其亲所以崇爱也虽于族人之亲而不敢戚君所以谦也【戚亲也尊敬君不敢如其亲也　家语】　宣王欲得国子之能导训诸侯者【贾侍中云国子诸侯之嗣子或云国子诸侯之子欲使训导子也昭谓国子同姓诸姬也凡王子弟谓之国子导训诸侯谓为州伯者也】樊穆仲曰鲁侯孝【穆仲仲山甫之谥犹鲁叔孙穆子谓之穆叔】王曰何以知之对曰肃恭明神而敬事耉老【耉冻梨也】赋事行刑必问于遗训【遗训先王之教也】而咨于故实【咨谋也故实故事之是者】不干所问不犯所咨王曰然则能训治其民矣乃命鲁孝公于夷宫【命为侯伯也夷宫宣王祖父夷王之庙古者爵命必于祖庙　国语鲁语】　周襄王将以狄伐郑富辰谏曰不可【富辰周大夫】大上以徳抚民【无亲踈也】其次亲亲以相及也【先亲以及踈推恩以成义】昔周公吊二叔之不咸故封建亲戚以藩屏周【吊伤也咸同也周公伤夏殷之叔世踈其亲戚以至灭亡故广封其兄弟】管蔡郕霍鲁衞毛耼郜雍曹滕毕原酆郇文之昭也【十六国皆文王子也管国在荥阳京县东北蔡在今汝南上蔡县郕国东平刚父县西南有郕乡霍国今在永安县东北有霍太山鲁在兖州曲阜县衞国在汲郡朝歌县郜国济隂城武县东南有北郜城雍国在河内山阳县西曹国在今济隂定陶县滕国在沛国公丘县东南毕国在长安县西北原国在沁水县西酆国在始平鄠县东郇国解县西北有郇城毛耼阙】邘晋应韩武之穆也【四国皆武王子河内野王县西北有邘城晋国在太原晋阳县河东闻喜县应国在襄王城父县西南韩国在河东郡界】凡蒋邢茅胙祭周公之也【嗣也凡汲郡共县东南有凡城蒋在弋阳期思县邢国在东平襄国县高平昌邑县西有茅乡东郡燕县西南有胙亭祭阙】召穆公思周徳之不类故纠合宗族于成周而作诗【类善也纠收也召穆公周卿士名虎召采地扶风雍县东南有召亭周厉王之时周徳衰防兄弟道缺召穆公于东都收防宗族特作此周公之乐歌常棣诗属小雅】曰常棣之华鄂不韡韡凡今之人莫如兄弟【常棣棣也不岂不也鄂鄂然华外发韡韡光明貌此燕兄弟之乐歌故言常棣之华则其鄂然而外见者岂不韡韡乎凡今之人则岂有如兄弟者乎　此朱子説】其四章曰兄弟阋于墙外御其侮【防讼争貌言内虽不和犹宜外扞异族之侵侮】如是则兄弟虽有小忿不废懿亲【懿羙也】今天子不忍小忿以弃郑亲其若之何庸勲亲亲昵近尊贤徳之大者也【庸用也昵亲也】即聋从昧与顽用嚚奸之大者也弃徳崇奸祸之大者也【崇聚也】郑有平惠之勲【平王东迁晋郑是依惠王出奔虢郑纳之是其勲也】又有厉宣之亲【郑始封之祖桓公友周厉王之子宣王之母弟】弃嬖宠而用三良【七年杀嬖臣申侯十六年杀宠子子华也三良叔詹堵叔师叔所谓尊贤】于诸姬为近【道近当昵之】四徳具矣耳不听五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之【当周公时故言周之有懿徳】其懐柔天下也犹惧有外侮扞御侮者莫如亲亲故以亲屏周召穆公亦云【周公作诗召公歌之故言亦云】今周徳既衰于是乎又渝周召以从诸奸无乃不可乎【变周召亲兄弟之道】民未忘祸王又兴之【前有子頽之乱中有叔带召狄故曰民未忘祸】其若文武何【言将废文武之功业】王弗听【僖二十四年左氏传】　晋丽姬之乱诅无畜羣公子【诅盟誓】自是晋无公族【无公子故废公族之官】及成公即位乃宦卿之适而为之田以为公族【宦位也为置田邑以为公族大夫】又宦其余子亦为余子【余子适子之母弟也亦治余子之政】其庶子为公行【庶子妾子也掌率公戎行】晋于是有公族余子公行【皆官名　宣二年左氏传】　栾伯请公族大夫【栾伯栾武子公族大夫掌公族与卿之子弟】公曰荀家惇惠【荀家晋大夫】荀防文敏【荀防荀家之族】黡也果敢【黡栾书之子桓子】无忌镇静【无忌韩厥之子公族穆子镇重也静安也】使兹四人者为之【兹此也】夫膏粱之性难正也【膏肉之肥者粱食之精者言食肥羙者率多骄放其性难正】故使惇惠者教之【教之道艺】使文敏者导之【导其志行】使果敢者谂之【谂告也告得失】使镇静者修之【修治其气性】惇惠者教之则徧而不倦【倦懈也】文敏者导之则婉而入【婉顺也】果敢者谂之则过不隠镇静者修之则壹【壹均一也】使兹四人者为公族大夫【国语晋语】　宋昭公将去羣公子乐豫曰不可公族公室之枝叶也若去之则本根无所庇防矣葛藟犹能庇其本根【葛之能藟蔓繁滋以本支防庇之多】故君子以为比【谓诗人取以喻九族兄弟】况国君乎此谚所谓庇焉而纵寻斧焉者也【纵放也】必不可君其图之亲之以徳皆股肱也谁敢擕贰若之何去之不听穆襄之族率国人以攻公【穆公襄公之子孙昭公所欲去者　文七年左氏传】
