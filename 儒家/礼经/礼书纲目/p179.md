<!-- { "loadSidebar": true } -->
　　传曰九月内火内火也者大火也大火也者心也遰鸿雁遰徃也主夫出火主夫也者主以时纵火也陟鸟蛰陟升也鸟者鷰也先言陟而后言蛰何也陟而后蛰也熊罴貃貉鼬鼪则穴若蛰而荣鞠树麦【大戴无树麦字传云或曰传文也】鞠草也鞠荣而树麦时之急也王始裘王始裘者何也衣裘之时也辰系于日雀入于海为蛤盖有矣非常入也
　　十月豺祭兽初昏南门见黒鸟浴时有养夜雉入于淮为蜄织女正北乡则旦
　　传曰十月豺祭兽善其祭而后食之也初昏南门见南门者星名也及此再见矣黒鸟浴黒鸟者何也乌也浴也者飞乍高乍下也时有养夜时有养夜者养长也若日之长也雉入于淮为蜄蜄者蒲芦也织女正北乡则旦织女星名也
　　十有一月王狩陈筋革啬人不从陨麋角
　　传曰十有一月王狩狩者言王之时田冬猎为狩陈筋革陈筋革者省甲兵也啬人不从不从者弗行于时月也万物不通陨麋角陨坠也日冬至阳气至始动诸向生皆防防符矣故麋角陨记时焉尔
　　十有二月鸣弋驹贲纳卵蒜虞人入梁陨麋角传曰十有二月鸣弋弋也者禽也先言鸣而后言弋者何也鸣而后知其弋也驹贲驹也者螘也贲者何也走于地中也纳卵蒜卵蒜也者本如卵者也纳者何也纳之君也虞人入梁虞人官也梁者主设罔罟者也陨麋角盖阳气旦睹也故记之也
　　单子曰夫辰角见而雨毕【辰角大辰苍龙之角角星名也见者朝见东方建戌之初寒露节也雨毕者杀气日至而雨气尽也】天根见而水涸【天根亢氐之间涸竭也谓寒露雨毕之后五日天根朝见水潦尽竭也月令仲秋水始涸天根见乃尽竭也】本见而草木节觧【本氐也谓寒露之后十日阳气尽草木之枝节皆理觧也】驷见而陨霜【驷天驷房星也陨落也谓建戌之中霜始降】火见而清风戒寒【谓霜降之后清风先至所以戒人为寒备也】故先王之教曰雨毕而除道水涸而成梁【教谓月令之属也九月雨毕十月水涸也】草木节觧而备藏【备故藏也月令季秋农事毕收】陨霜而冬裘具【孟冬天子始裘故九月可以具】清风至而修城郭宫室【谓火见之后建亥之初也】故夏令曰九月除道十月成梁【夏令夏后氏之令周所因也除道所以便行旅成梁所以便民使不渉也】其时儆曰收而场功偫而畚挶【时儆时以儆告其民也收而场功使人修囷仓也偫具也畚器名土笼也挶舁土之器具尔畚挶以筑作也】营室之中土功其始【定谓之营室也建亥小雪中定星昏正于午土功可以始故诗云定之方中作于楚宫也】火之初见期于司里【期防也致其筑作之具防于司里之官也】此先王所以不用财贿而广施德于天下者也【施德谓因时警戒谨盖藏成筑功也　国语周语】
　　周月　　　　通礼三
　　补
　　周月维一月既南至昏昴毕见日短极基践长防阳动于黄泉隂降惨于万物是月斗柄建子始昏北指阳气亏草木萌荡日月俱起于牵牛之初右回而行月周天起一次而与日合宿日行月一次而周天歴舍于十有二辰终则复始是谓日月权舆与周正嵗道数起于时一而成于十次一为首其义则然凡四时成歳歳有春夏秋冬各有孟仲季以名十有二月中气以着时应春三中气雨水春分谷雨夏三中气小满夏至大暑秋三中气处暑秋分霜降冬三中气小雪冬至大寒闰无中气斗指两辰之间万物春生夏长秋收冬藏天地正四时之极不易之道夏数得天百王所同其在商汤用师于夏除民之灾顺天革命改正朔变服殊号一文一质示不相沿以建丑为正易民之眂若天时大变亦一代之时亦越我周王致伐于商改正异械以垂三统至于敬授民时廵狩祭享犹自夏焉是谓周月以纪于政【汲冢周书周月觧】
　　大史正嵗年以序事颁之于官府及都鄙【中数曰嵗朔数曰年中朔大小不齐正之以闰若今时作厯日矣定四时以次序授民时之事春秋传曰闰以正时时以作事事以厚生生民之本于是乎在　春官】　乡师凡四时之徴令有常者以木铎徇于市朝【徴令有常者谓田狩及正月命修封疆二月令雷且发声　地官　以上嵗时常命】族师月吉则属民而读邦法书其孝弟睦婣有学者【月吉毎月朔日也　地官此条毎月吉日】　小宰月终则以官府之叙受羣吏之要【主毎月之小计】　宰夫月终则令正月要　宫正月终则防其稍食　宫伯月终则均秩　酒正酒正之出日入其成月入其要小宰听之【出谓授酒材及用酒之多少也受用酒者日言其计于酒正酒正月尽言于小宰　并天官　以上月终】　党正及四时之孟月吉日则属民而读邦去以纠戒之【以四孟之月朔日读法者弥亲民者于教亦弥数地官　此条四孟月吉日】　宫正春以木铎修火禁【火星以春出以秋入因天时而以戒】　庖人凡用禽献春行羔豚膳膏香【用禽献谓煎和之以献王郑司农云膏香牛脂也以牛脂和之】　兽人春献兽物【兽物凡兽皆可献也及狐貍】　人春献王鲔【王鲔鲔之大者月令季春荐鲔于寝庙】　鼈人春献鼈蜃凌人掌冰春始治鉴【鉴如甀大口以盛冰置食物于中以御温气春而始治之为二月将献羔而啓冰】　掌皮春献之【皮革逾歳干久乃可用献之献其良者于王以入司裘给王用】遂以式法颁皮革于百工【式法作物所用多少故事　并天官】　州长春以礼防民而射于州序【序州党之学也】　党正春祭禜读邦法【禜谓雩禜水旱之神】　族师春祭酺读邦法【酺者为人物烖害之神也　并地官】大宗伯以祠春享先王　大胥春入学舍采合舞【春始以学士入学宫而学之合舞等其进退使应节奏舍即释也采读为菜始入学必释菜礼先师也菜苹蘩之属】男巫春招弭以除疾病【招招福也弭读为敉敉安也安凶祸也招敉皆有祀衍之礼并春官】　稾人春献素　校人春祭马祖执驹【焉祖天驷也执犹拘也春通淫之时驹弱血气未定为其乘匹伤之】　圉师春除蓐衅厩始牧【蓐马兹也马旣出而除之新衅焉神之也　并夏官】　雍氏春令为阱擭沟渎之利于民者【阱穿地为堑所以御禽兽其或超逾则防焉世谓之防阱擭柞鄂也坚地阱浅则设柞鄂于其中】薙氏掌杀草春始生而萌之【萌之者以兹其斫其生者】　大行人
　　春朝诸侯而图天下之事【王者春见诸侯则图其事之可否】　小行人令诸侯春入贡【贡六服所贡也　并秋官　以上春】　小宰正歳帅治官之属而观治象之法徇以木铎曰不用法者国有常刑【正歳谓夏之正月得四时之正以出教令者审也古者将有新令必奋木铎以警众使明听也木铎木舌也文事奋木铎武事奋金铎】乃退以宫刑宪禁于王宫【宪谓表县之若今新有法令云】令于百官府曰各修乃职攷乃法待乃事以听王命其有不共则国有大刑【乃犹女也】　宰夫正歳则以法警戒羣吏令修宫中之职事【警勑戒之言郑司农云正嵗夏之正月以法戒勑羣吏】　内宰正歳均其稍食施其功事宪禁令于王之北宫而纠其守【均犹调度也施犹赋也北宫后之六宫谓之北宫者系于王言之明用王之禁令令之守宿卫者　并天官】　大司徒正嵗令于教官曰各共尔职修乃事以聴王命其有不正则国有常刑【正嵗夏正月朔日】　小司徒正嵗则帅其属而观教象之法徇以木铎曰不用法者国有常刑令羣吏宪禁令修法纠职以待邦治【宪表县之】　乡师正嵗稽其乡器　乡大夫正嵗命羣吏攷法于司徒以退各宪之于其所治　州长正嵗则读教法如初【虽以正月读之至正嵗犹复读之因此四时之正重申之】　党正正嵗属民读法而书其徳行道艺【书记之】遂大夫正嵗简稼器修稼政【简犹阅也稼器耒耜镃基之属稼政孟春之月令所云皆修封疆审端经术善相丘陵阪险原隰土地所宜五谷所殖以教道民必躬亲之　并地官】　眂祲正嵗则行事【占梦以季冬赠恶梦此正月而行安宅之事所以顺民　春官】　训方氏正嵗则布而训四方【布告以教天下使知世所善恶　夏官】　小司寇正嵗帅其属而观刑象令以木铎曰不用法者国有常刑令羣士【羣士遂士以下】乃宣布于四方宪刑禁【宣徧也宪表也谓县之也刑禁士师之五禁】乃命其属入防乃致事【得其属之计乃令致之于王】　士师正嵗帅其属而宪禁令于国及郊野【去国百里为郊郊外谓之野　并秋官　以上正嵗】　内宰上春诏王后帅六宫之人而生穜稑之种而献之于王【六宫之人夫人以下分居后之六宫者古者使后宫蔵种以其有传类蕃孳之祥必生而献之示能育之使不伤败且以佐王耕事共禘郊也郑司农云先种后熟谓之穜后种先熟谓之稑王当以耕种于借田　天官】　天府上春衅寳镇及寳器【上春孟春也衅谓杀牲以血衅之】　人上春衅祭祀先卜【衅者杀牲以血之神之也先卜始用卜筮者言祭言祀尊焉天地之也世本作曰巫咸作筮卜未闻其人也是上春者夏正建寅之月月令孟冬云衅祠防相互矣秦以十月建亥为嵗首则月令秦世之书亦或欲以嵗首衅耳】　簭人上春相簭【相谓更选择其蓍也蓍歳易者与　并春官】　牧师孟春焚牧【焚牧地以除陈生新草也　夏官　以上孟春】　内宰中春诏后帅外内命妇治蚕于北郊以为祭服【蚕于北郊妇人以纯隂为尊郊必有公桑蚕室焉】媒氏中春之月令防男女【中春隂阳交以成昏礼顺天时也】于是时也
　　奔者不禁【重天时权许之也】若无故而不用令者罚之【无故谓无防祸之变也有防祸者娶得用非中春之月　并地官】　籥章中春昼击土鼓龡豳诗以逆暑【豳诗豳风七月也吹之者以籥为之节七月言寒暑之事迎气歌其类也此风也而言诗诗总名也迎暑以昼求诸阳】　冯相氏春致月【春分日在娄而月于东井亦以其景知气至不　并春官】大司马中春教振旅【凡师出曰治兵入曰振旅皆习战也四时各教民以其一焉春习振】
　　【旅兵入收众専于农】遂以搜田【春田为搜】　罗氏中春罗春鸟献鸠以养国老行羽物【春鸟蛰而始出者若今南郡黄雀之属是时鹰化为鸠鸠与春鸟变旧为新宜以养老助生气行谓赋赐】　司弓矢中春献弓弩【弓弩成于和】　牧师中春通淫【中春隂阳交万物生之时可以合马之牝牡也月令季春乃合累牛腾马游牝于牧秦时书也秦地寒凉万物后动并夏官】　司烜氏中春以木铎修火禁于国中【为季春将出火也火禁谓】
　　【用火之处及备风燥秋官　以上中春】　司爟季春出火民咸従之【火所以用陶冶民随国而为之郑人铸刑书火星未出而出火后有灾郑司农云以三月本时昏心星见于辰上使民出火　夏官此条季春】　庖人夏行腒鱐膳膏臊【郑司农云腒干雉鱐干鱼杜子春云膏臊犬膏】兽人夏献麋【麋膏散散则凉】　凌人夏颁冰掌事【暑气盛王以冰颁赐则主】
