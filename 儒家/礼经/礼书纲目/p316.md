<!-- { "loadSidebar": true } -->
　　【永】按深衣之领自左而掩于右前襟亦自左掩右右襟有表有里则前后当有五幅如后世之袍制而家礼谓衣前后四幅如今之直领衫恐误矣家礼深衣图亦是两襟相掩既相掩则领不直而衣不止四幅岂朱子未定之説乎又云每幅属裳三幅亦沿旧説之误前后四幅每幅属裳二幅而衽之四幅在两旁衽之上头但有角属于衣前襟之里一幅则有曲裾属之耳
　　裳交解十二幅上属于衣其长及踝
　　注云用布六幅每幅裁为二幅一头广一头狭狭头当广头之半以狭头向上而连其缝以属于衣其属衣处约围七尺二寸每三幅属衣一幅其下边及踝处约围丈四尺四寸
　　【永】按孔氏误释玉藻裳幅皆交解家礼遂承其误当以玉藻衽当旁郑注为正又按深衣篇制十有二幅以应十有二月郑注云裳六幅幅分之以为上下之杀此注亦略言裳以六幅分为十二幅下齐广于要中耳其为上下之杀者在当旁之衽非谓十二幅皆杀也
　　又云方领
　　注云两襟相掩衽在腋下则两领之防自方
　　【永】按深衣云曲袷如矩以应方注袷交领也古者方领如今小儿衣领孔疏云郑以汉时领皆向下交垂方领似今拥咽故云若小儿衣领但方折之也司马温公引后汉马援传朱勃衣方领能矩步注谓颈下别施一衿映所交领使之方正又引后汉儒林传服方领注方领直领也左传衣有襘注襘领防也曲礼注袷交领也谓领之交防处自方即谓袷疑更无他物朱子此説盖従温公后説也郑氏谓如今小儿衣领岂汉时小儿衣领亦但曲之而自方非如孔氏拥咽之説乎但领既交防则不直而在右之前襟必有表里前谓布四幅不知何以制之也
　　曲裾
　　注云用布一幅如裳之长交解裁之如裳之制但以广头向上布边向外左掩其右交映垂之如燕尾状又稍裁其内旁大半之下令渐如鱼腹而末为乌喙内向缀于裳之右旁礼记深衣续衽钩边郑注钩边若今曲裾
　　【永】按曲裾别用一幅布裁之缀于裳之右旁是已然谓交解裁之广头向上左右交映垂之如燕尾状则似朝服祭服丧服之衽非钩边之制也郑注读如乌喙必钩之钩此引孝经纬文明钩字之义非谓末为乌喙也此条朱子后自有説
　　蔡氏渊曰司马所载方领与续衽钩边之制引证虽详而不得古意先生病之常以理玩经文与身服之宜而得其説谓方领者只是衣领既交自有如矩之象谓续衽钩边者只是连续裳旁无前后幅之缝左右交钩即为钩边非有别布一幅裁之如钩而缀于裳旁也方领之説先生已修之家礼矣而续衽钩边则未及修焉
　　【永】按续衽钩边朱子前后有三説谓别布一幅裁之如钩缀于裳之右旁此家礼之説也谓左边既合缝了再覆缝以合缝者为续衽覆缝为钩边此衣图之説也谓是连续裳旁无前后幅之缝左右交钩即为钩边此蔡氏所闻之説也三説似皆未确其源皆由孔氏释玉藻误之使其不谓六幅皆交解则当旁之衽左边连属之右边必湏有别布一幅为曲裾以掩之非如合缝覆缝左右交钩之説矣其有别布一幅也亦但缀于裳之后裾钩曲而前非如交裁为燕尾之説矣
　　杨氏复曰深衣制度唯续衽钩边一节难考按玉藻深衣疏皇氏熊氏孔氏三説皆不同皇氏以丧服之衽广头在上深衣之衽广头在下丧服与深衣二者相对为衽孔氏以衣下属幅而下裳上属而上衣裳二者相对为衽此其不同者一也【按二説孔氏失之皇氏但失不兼朝祭服耳】皇氏以衽为裳之两旁皆有孔氏以衽为裳之一边所有此其不同者二也【按孔氏谓所续之衽当身之一旁非谓衽为裳之一边所有也】皇氏所谓广头在上为丧服之衽者熊氏又以此为朝祭服之衽一以为吉服之衽一以为凶服之衽此其不同者三也【按此非不同也皇熊各举一边耳】家礼以深衣续衽之制两广头向上似与皇氏丧服之衽熊氏朝祭服之衽相类此为可疑是以先生晚嵗所服深衣去家礼旧説曲裾之制而不用【按郑氏解钩边为曲裾分明别有一物但非如燕尾下垂耳去而不用恐乖郑义】盖有深意恨未得闻其説之详也及得蔡渊所闻始知先师所以去旧説曲裾之意后又取礼记深衣篇熟读之始知郑注续衽二字文义甚明特疏家乱之耳【按续衽与钩边是二事郑注分言之而杨氏即以续衽当钩边是误读郑注耳】按郑注曰续犹属也衽在裳旁者也属连之不殊裳前后也【按郑注别解钩边为曲裾此独删去何也】郑注之意盖谓凡裳前三幅后四幅夫既分前后则其旁两幅分开而不相属唯深衣裳十二幅交裂裁之皆名为衽【按此沿孔疏之误】见玉藻衽当旁注【按郑注衽谓裳幅所交裂也言唯衽之四幅交裂其余八幅则不交裂也杨氏亦未细绎郑注耳】所谓续衽者指在裳旁两幅言之谓属连裳旁两幅不殊裳前后也【按属连之者裳之左旁也若右旁两幅各开是以别有曲裾以掩裳际杨氏但言裳旁不辨左右则右边岂可属连乎】疏家不详考其文义但见衽在裳旁一句意谓别用布一幅裁之如钩而垂于裳旁妄生穿凿纷纷异同愈多愈乱【按孔疏深衣裳一旁连之相着一旁则有曲裾掩之二句最分明的确郑注既解钩边为曲裾则安得混钩边于续衽而谓非别用一幅布为之乎】自汉至今二千余年读者皆求之于别用一幅布之中而注之本义为其掩盖而不可见【按钩边别用一幅布正得郑注之意唯玉藻疏误谓深衣裳皆名衽十二幅皆交解于是注之本义为其掩盖而不可见耳】夫疏所以释注也今推寻郑注本文其义如此而皇氏熊氏等所释其谬如彼皆可以一扫而去之矣【按皇熊之説未尝谬】先师晚嵗知疏家之失而未及修定愚故着郑注于家礼深衣曲裾之下以破疏家之谬且以见先师晚嵗已定之説云
　　【永】按杨氏之説虽谓以郑注破疏家之谬而玉藻衽当旁之经文及郑注衽谓裳幅所交裂也所字之意未尝细玩又引深衣续衽钩边之注但及其释续衽者而遗其曲裾之説于是疏説本不误者以为误而其真误如孔氏所谓裳幅皆交解者反忽之甚矣注疏亦未易读也深衣裳之误已乆以圣贤法而反类于竒衺不正是以详为之考俟当世君子论定焉














<经部,礼类,通礼之属,礼书纲目,附録卷下>
<经部,礼类,通礼之属,礼书纲目,附録卷下>
<经部,礼类,通礼之属,礼书纲目,附録卷下>
<经部,礼类,通礼之属,礼书纲目,附録卷下>















　　礼书纲目附录卷下
