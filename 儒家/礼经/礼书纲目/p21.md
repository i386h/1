<!-- { "loadSidebar": true } -->
　　主人揖降宾降立于阶西当序东面【主人将与介为礼宾谦不敢居堂上】主人以介揖让升拜如宾礼主人坐取爵于东序端降洗介降主人辞降介辞洗如宾礼升不拜洗【介礼杀也】介西阶上立【不言疑者省文】主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退【主人拜于介右降尊以就卑也今文无北面】主人立于西阶东荐脯醢介升席自北方设折爼祭如宾礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜【不哜啐下宾】
　　右主人献介【介爼见献宾章介爵居右见宾酢主人章】
　　介降洗主人复阼阶降辞如初【如宾酢之时】卒洗主人盥【盥者当为介酌】介揖让升授主人爵于两楹之间【就尊南授之介不自酌下宾酒者宾主共之】介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜【奠爵西楹南以爵献众宾】主人复阼阶揖降介降立于宾南
　　右介酢主人
　　主人西南面三拜众宾众宾皆答壹拜【三拜一拜示徧不偹礼也不升拜贱也】主人揖升坐取爵于西楹下降洗升实爵于西阶上献众宾众宾之长升拜受者三人【长其老者言三人则众宾多矣】主人拜送【于众宾右】坐祭立饮不拜既爵授主人爵降复位【既卒也卒爵不拜立饮立授贱者礼简】众宾献则不拜受爵坐祭立饮【次三人以下也不拜礼弥简】每一人献则荐诸其席【谓三人也】众宾辩有脯醢【亦每献荐于其位位在下今文辩皆作徧】主人以爵降奠于篚【不复用也】
　　右主人献众宾　记众宾之长一人辞洗如宾礼【于三人之中复差有尊者余二人虽为之洗不敢辞其下不洗　立卒爵者不拜既爵见献宾章】乐正与立者皆荐以齿【谓其饮之次也尊乐正同于宾党不言饮而言】
　　【荐以明饮也既饮皆荐于其位乐正位西阶东北面】　主人之賛者西面北上不与【賛佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒】无算爵然后与【燕乃及之】
　　揖让升宾厌介升介厌众宾升众宾序升即席【序次也即就也今文厌皆为揖】一人洗升举觯于宾【一人主人之吏发酒端曰举】实觯西阶上坐奠觯遂拜执觯兴宾席末答拜坐祭遂饮卒觯兴坐奠觯遂拜执觯兴宾答拜降洗升实觯立于西阶上宾拜【宾拜拜将受觯】进坐奠觯于荐西宾辞坐受以兴【举觯不授下主人也言坐受者明行事相接若亲受谦也】举觯者西阶上拜送宾坐奠觯于其所【所荐西也】举觯者降【事已】
　　右一人举觯　记【将举于右其饮居右见酬宾章】乐作大夫不入【后乐贤者　宾若有尊者一人举觯后乃入其礼详见篇末及乡射篇】
　　设席于堂亷东上【为工布席也侧邉曰亷燕礼曰席工于西阶上少东乐正先升北面此言乐正先升立于西阶东则工席在阶东】工四人二瑟瑟先相者二人皆左何瑟后首挎越内右手相【四人大夫制也二瑟二人鼓瑟则二人歌也瑟先者将入序在前也相扶工也众宾之少者为之每工一人乡射礼曰弟子相工如初入天子相工使视了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者】乐正先升立于西阶东【正长也】工入升自西阶北面坐相者东面坐遂授瑟乃降【降立于西方近其事】工歌鹿鸣四牡皇皇者华【三者皆小雅篇也鹿鸣君与臣下及四方之宾燕讲道修政之乐歌也此采其已有防酒以召嘉宾嘉宾既来示我以善道又乐嘉宾有孔昭之明徳可则效也四牡君劳使臣之来乐歌也此采其勤苦王事念将父母怀归伤悲忠孝之至以劳宾也皇皇者华君遣使臣之乐歌也此采其更是劳苦自以为不及欲谘谋于贤知而以自光明也】卒歌主人献工工左瑟一人拜不兴受爵主人阼阶上拜送爵【一人工之长也凡工贱不为之洗】荐脯醢使人相祭【使人相者相其祭酒祭荐】工饮不拜既爵授主人爵【坐授之】众工则不拜受爵祭饮辩有脯醢不祭【祭饮献酒重无不祭也今文辩为徧】大师则为之洗宾介降主人辞降工不辞洗【大夫若君赐之乐谓之大师则为之洗尊之也宾介降从主人也工大师也上既言献工矣乃言大师者大师或瑟或歌也其献之瑟则先歌则后】笙入堂下磬南北面立乐南陔白华华黍【笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰防幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师归以祀其先王至孔子二百年之间五篇而已此其信也】主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵【一人笙之长者也笙三人和一人凡四人乡射礼曰笙一人拜于下】众笙则不拜受爵坐祭立饮辩有脯醢不祭【亦受爵于西阶上荐之皆于其位磬南今文辩为徧】乃间歌鱼丽笙由庚歌南有嘉鱼笙崇丘歌南山有防笙由仪【间代也谓一歌则一吹六者皆小雅篇也鱼丽言太平年丰物多也此采其物多酒防所以优宾也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有防言太平之治以贤者为本此采其爱友贤者为邦家之基民之父母既欲其身之夀考又欲其名徳之长也由庚崇丘由仪今亡其义未闻】乃合乐周南闗雎葛覃卷耳召南鹊巢采繁采苹【合乐谓歌乐与众声俱作周南召南国风篇也王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之徳采繁言国君夫人不失职采苹言卿大夫之妻能循其法度昔大王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于时文王三分天下有其二徳化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋传曰肆夏繁遏渠天子所以享元侯也文王大明緜两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙问之篇未闻】工告于乐正曰正歌偹乐正告于宾乃降【乐正降者以正歌偹无事也降立西阶东北面】
　　右乐宾　记献工与笙取爵于上篚既献奠于下篚【明其异器敬也如是则献大夫亦然上篚三爵】其笙则献诸西阶上【谓主人拜送爵也于工拜于阼阶上者以其坐于西阶东也古文无上　献宾章举爵三作而不徒爵此章通用】磬阶间缩霤北面鼓之【缩从也霤以东西为从鼓犹击也大夫而特县方宾乡人之贤者从士礼也射则磬在东古文缩为蹙】
　　主人降席自南方【不由北方由便也】侧降【宾介不从】作相为司正司正礼辞许诺主人拜司正答拜【作使也礼乐之正既成将留宾为有懈惰立司正以监之拜拜其许】主人升复席
　　右立司正
　　司正洗觯升自西阶阼阶上北面受命于主人主人曰请安于宾司正告于宾宾礼辞许【为宾欲去留之告宾于西阶】司正告于主人主人阼阶上再拜宾西阶上答拜司正立于楹间以相拜皆揖复席【再拜拜宾许也司正既以宾许告主人遂立楹间以相拜宾主人既拜揖就席】司正实觯降自西阶阶间北面坐奠觯退共少立【阶间北面东西节也其南北当中庭共拱手也少立自正慎其位也已帅以正孰敢不正燕礼曰右还北面】坐取觯不祭遂饮卒觯兴坐奠觯遂拜执觯兴洗北面坐奠于其所退立于觯南【洗觯奠之示洁敬立于其南以察众】
　　右司正举觯　记司正既举觯而荐诸其位【司正主人之属也无献因其举觯而荐之】
　　宾北面坐取爼西之觯阼阶上北面酬主人主人降席立于宾东【初起旅酬也凡旅酬者少长以齿终于沃盥者皆弟长而无遗矣】宾坐奠觯遂拜执觯兴主人答拜不祭立饮不拜卒觯不洗实觯东南面授主人【宾立饮卒觯因更酌以乡主人将授】主人阼阶上拜宾少退主人受觯宾拜送于主人之西【旅酬同阶礼杀】宾揖复席【酬主人讫】主人西阶上酬介介降席自南方立于主人之西如宾酬主人之礼主人揖复席【其酌实觯西南面授介自此以下旅酬酌者亦如之】司正升相旅曰某子受酬受酬者降席【旅序也于是介酬众宾众宾又以次序相酬某者众宾姓也同姓则以伯仲别之又同则以其字别之】司正退立于序端东面【辟受酬者又便其賛上賛下也始升相西阶西北面】受酬者自介右【由介东也尊介使不失故位】众受酬者受自左【后将受酬者皆由西变于介也今文无众酬者】拜兴饮皆如宾酬主人之礼【嫌宾以下异也】辩卒受者以觯降坐奠于篚【辩辩众宾之在下者乡射礼曰辩遂酬在下者皆升遂受酬于西阶上】司正降复位【觯南之位】
　　右旅酬　记凡旅不洗【敬礼杀也】不洗者不祭【不甚洁也】既旅士不入【后正礼也既旅则将燕矣】
　　使二人举觯于宾介洗升实觯于西阶上皆坐奠觯遂拜执觯兴宾介席末答拜皆坐祭遂饮卒觯兴坐奠觯遂拜执觯兴宾介席末答拜【二人亦主人之吏若有大夫则举觯于宾与大夫燕礼曰媵爵者立于洗南西面北上序进盥洗】逆降洗升实觯皆立于西阶上宾介皆拜【于席末拜】皆进荐西奠之宾辞坐取觯以兴介则荐南奠之介坐受以兴退皆拜送降宾介奠于其所【宾言取介言受尊卑异文今文曰宾受】
　　右二人举觯【将举于右其饮居右见主人酬宾章】
　　司正升自西阶受命于主人主人曰请坐于宾宾辞以爼【至此盛礼俱成酒清肴干宾主百拜强有力者犹倦焉张而不弛弛而不张非文武之道请坐者将以宾燕也爼者肴之贵者辞之者不敢以礼杀当贵者】主人请彻爼宾许【亦司正传请告之】司正降阶前命弟子俟彻爼【西阶前也弟子宾之少者爼者主人之吏设之使弟子俟彻者明彻爼宾之义】司正升立于席端【待事】宾降席北面主人降席阼阶上北面介降席西阶上北面遵者降席东南面【皆立相湏彻爼也遵者谓此乡之人仕至大夫者也今来助主人乐宾主人所荣而遵法者也因以为名或有无来不来用时事耳今文遵为僎或为全】宾取爼还授司正司正以降宾从之主人取爼还授弟子弗子以降自西阶主人降自阼阶介取爼还授弟子弟子以降介从之若有诸公大夫则使人受爼如宾礼众宾皆降【取爼者皆乡其席既授弟子皆降复初入之位】
　　右彻爼　记彻爼宾介遵者之爼受者以降遂出授从者【送之】主人之爼以东【藏于东方】
