<!-- { "loadSidebar": true } -->
　　帝曰臯陶蛮夷猾夏冦贼奸宄汝作士【舜典】　大战于甘乃召六卿【六卿六乡之卿也按周礼乡大夫每乡卿一人六乡六卿平居无事则各掌其乡之政教禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此甘誓】　惟仲康肇位四海侯命掌六师【仲康太康之弟侯国之侯命掌六师命为大司马也仲康始即位即命侯以掌六师次年方有征羲和之命必本始而言者盖史臣善仲康肇位之时已能收其兵权故羲和之征犹能自天子出也　征】　司马掌邦政统六师平邦国【详见职官】　乃立夏官司马使帅其属而掌邦政以佐王平邦国大司马卿一人小司马中大夫二人军司马上士八人行司马中士十有六人万有二千五百人为军军将皆命卿二千有五百人为师师帅皆中大夫五百人为旅旅帅皆下大夫【同上】　大司马以九伐之法正邦国【诸侯有违王命即出兵以征伐之所以正之也诸侯之于国如树木之有根本是以言伐云】冯弱犯寡则眚之【冯犹乗陵也言不字小而侵侮之犹人眚瘦也王覇记曰四面削其地】贼贤害民则伐之【春秋传曰粗者曰侵精者曰伐又曰有钟鼓曰伐则伐者兵入其境鸣钟鼓以往所以声其罪】暴内陵外则坛之【内谓其国外谓诸侯坛读如同墠之墠王覇记曰置之空墠之地郑司农云坛读从惮之以威之惮书亦或为墠谓置之空墠以出其君更立其次贤者】野荒民散则削之【荒芜也田不治民不附削其地明其不能有】负固不服则侵之【负犹恃也固险可依以固者也不服不事大也侵之者兵加其竟而已用兵浅者诗曰宻人不恭敢距大邦】贼杀其亲则正之【正之者执而治其罪王覇记曰正杀之也春秋僖公二十八年冬晋人执衞侯归之于京师坐杀其弟叔武】放杀其君则残之【放逐也残杀也王覇记曰残灭其为恶】犯令陵政则杜之【令犹命也王覇记曰犯令者违命也陵政者轻政法不循也杜之者杜塞使不得与邻国交通】外内乱鸟兽行则灭之【王覇记曰悖人伦外内无以异于禽兽不可亲百姓则诛灭去之也曲礼曰夫唯禽兽无礼故父子聚麀】　小司马之职掌【阙】　军司马【阙】　舆司马【阙】　行司马【阙】都司马掌都之士庶子及其众庶车马兵甲之戒令
　　【庶子卿大夫士之子车马兵甲备军发卒】家司马亦如之【大夫家臣为司马者春秋传曰叔孙氏之司马鬷戾　并夏官】
　　右兵柄　孔子曰天下有道则礼乐征伐自天子出天下无道则礼乐征伐自诸侯出【论语】　孟子曰天下讨而不伐诸侯伐而不讨五覇者搂诸侯以伐诸侯者也故曰五覇者三王之罪人也【讨者出命以讨其罪而使方伯连帅帅诸侯以伐之也伐者奉天子之命声其罪而伐之也搂牵也五覇牵诸侯以伐诸侯不用天子之命也】
　　孟春不可以称兵称兵必天殃兵戎不起不可从我始毋变天之道毋絶地之理毋乱人之纪　仲春毋作大事以妨农之事　季夏不可以起兵动众　孟秋立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊专任有功以征不义诘诛暴慢以明好恶顺彼逺方仲秋凡举大事毋逆大数必顺其时慎因其类【并详月令】伐不逾时战不逐奔诛不填服【来服者不复填压之】苞人民
　　牛马曰侵斩树木壊宫室曰伐【制其人民其牛马贼去之后则可还反树木斩不复生宫室壊不自成故其为害重也　隠五年谷梁传】凡师有钟鼓曰伐【声其罪】无曰侵【钟鼓无声】轻曰袭【掩其不备　庄二十九年左氏传】　师出不正反战不正胜【不正者不正自谓出当复反战当必胜　僖二十六年公羊传】　善为国者不师【道之以徳齐之以礼江熈曰邻国望我欢若亲戚何师之为】善师者不陈【师众素严不须耀军列陈江熈曰上兵伐谋何乃至陈】善陈者不战【军陈严整敌望而畏之莫敢战】善战者不死【投兵胜地故无死者江熈曰辟实攻虚则不死】善死者不亡【民尽其命无奔背散亡者也江熈曰见危授命义存君亲虽没犹存　庄八年糓梁传】　戎昭果毅以听之之谓礼【听谓常存于耳着于心想闻其正令】杀敌为果致果为毅易之戮也【易反易　宣二年左氏传】　见可而进知难而退军之善政也兼弱攻昧武之善经也【昩昏乱经法也　宣十二年左氏传】　仁人之兵聚则成卒散则成列【卒卒伍列行列言动皆有备也】延则若莫邪之长刃婴之者断兑则若莫邪之利锋当之者溃【兑犹聚也与队同谓聚之使短溃壊散也新序作鋭则若莫邪之利锋也】圜居而方正则若盘石然触之者角摧【圜居方正谓不动时也则如大石之不可移动也】　王者之军制将死鼓【死谓不弃之而奔亡也左传曰师之耳目在吾旗鼓也】御死辔百吏死职士大夫死行列闻鼓声而进闻金声而退顺命为上有功次之【军之所重在顺命故有功次之】令不进而进犹令不退而退也其罪惟均【令教令也言使之不进而进犹令不退而退其罪同也】不杀老弱不猎禾稼【猎与躐同践也】服者不禽格者不舍犇命者不获【服谓不战而退者不追禽之格谓相拒捍者奔命谓奔走来归其命者不获之为囚俘也】凡诛非诛其百姓也诛其乱百姓者也百姓有扞其贼则是亦贼也【谓为贼之扞蔽也】以故顺刃者生苏刃者死犇命者贡【顺刃谓不战偝之而走者苏读为傃傃向也谓相向格鬭者贡谓来归命者献于上将也】　王者有诛而无战城守不攻兵革不击【徳义未加所以敌人不服故不攻击也且恐伤我之士卒也】上下相喜则庆之【敌人上下相爱悦即庆贺之况侵我乎】不屠城【屠谓毁其城杀其民若屠者然也】不潜军不留众【不久留暴露于外也】师不越时【古者行役不逾时也】故乱者乐其政不安其上欲其至也【东征西怨之意　并荀子】　古者戍军三年不兴覩民之劳也上下相报若此和之至也得意则恺歌示喜也偃伯灵台答民之劳示休也　古者以仁为本以义治之之谓正正不获意则权权出于战不出于中人是故杀人安人杀之可也攻其国爱其民攻之可也以战止战虽战可也故仁见亲义见説智见恃勇见方信见信内得爱焉所以守也外得威焉所以战也战道不违时不歴民病所以爱吾民也不加丧不困凶所以爱夫其民也冬夏不兴师所以兼爱民也故国虽大好战必亡天下虽安亡战必危天下既平天子大恺春搜秋狝诸侯春振旅秋治兵所以不忘战也古者逐奔不过百歩纵绥不过三舍是以明其礼也不穷不能而哀怜伤病是以明其仁也成列而鼓是以明其信也争义不争利是以明其义也又能舍服是以明其勇也知终知始是以明其智也六德以时合教以为民纪之道也自古之政也　天子之义必纯取法天地而观于先圣士庶之义必奉于父母而正于君长故虽有明君士不先教不可用也古之教民必立贵贱之伦经使不相陵徳义不相逾材技不相掩勇力不相犯故力同而意和也古者国容不入军军容不入国故徳义不相逾上贵不伐之士不伐之士上之器也苟不伐则无求无求则不争国中之听必得其情军旅之听必得其宜故材技不相掩从命为士上赏犯命为士上戮故勇力不相犯既致教其民然后谨选而使之事极修则百官给矣教极省则民兴良矣习贯成则民体俗矣教化之至也古者逐奔不逺纵绥不及不逺则难诱不及则难陷以礼为固以仁为胜既胜之后其教可复是以君子贵之也【并司马法】　古者师出不逾时者为怨思也王者有三年之丧夷狄有内侵伐之者重天诛为宗庙社稷也诛不避亲戚何所以明善善恶恶之义也诸侯有三年之丧有罪且不诛何君子恕己哀孝子之思慕不忍加刑罚也【白虎通】
