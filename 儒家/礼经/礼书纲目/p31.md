<!-- { "loadSidebar": true } -->
　　主人取爵于上篚以降【将献賔也】賔降【从主人也】主人阼阶前西面坐奠爵兴辞降【重以主人事烦賔也今文无阼阶】賔对【对答】主人坐取爵兴适洗南面坐奠爵于篚下盥洗【盥手又洗爵致洁敬也古文盥皆作浣】賔进东北靣辞洗【必进者方辞洗宜违位也言东北靣则位南于洗矣】主人坐奠爵于篚兴对賔反位【反从降之位也乡饮酒曰当西序东靣】主人卒洗壹揖壹譲以賔升賔西阶上北面拜洗主人阼阶上北面奠爵遂答拜乃降【乃降将更盥也今文壹皆作一】賔降主人辞降賔对主人卒盥壹揖壹譲升賔升西阶上疑立【疑止也有矜庄之色】主人坐取爵实之賔席之前西北面献賔【进于賔也凡进物曰献】賔西阶上北面拜主人少退【少退犹少辟也】賔进受爵于席前复位【复位西阶上位】主人阼阶上拜送爵賔少退荐脯醢【荐进】宾升席自西方【賔升降由下也】乃设折俎【牲体枝觧节折以实俎也】主人阼阶东疑立賔坐左执爵右祭脯醢奠爵于荐西兴取肺坐絶祭【却左手执本右手絶末以祭也肺离上为本下为末】尚左手哜之【哜尝也右手在下絶以授口尝之】兴加于俎坐捝手执爵遂祭酒兴席末坐啐酒【捝拭也啐尝也古文捝作説】降席坐奠爵拜告旨【降席席西也旨美也】执爵兴主人阼阶上答拜賔西阶上北面坐卒爵兴坐奠爵遂拜执爵兴【卒尽】主人阼阶上答拜
　　右献賔　记献用爵其他用觯【爵尊不可亵也】　凡举爵三作而不徒爵【谓献賔献大夫献工皆有荐　献大夫献工通用】　荐脯用笾五膱祭半膱横于上醢以豆出自东房膱长尺二寸【脯用笾笾宜干物也醢以豆豆宜濡物也膱犹脡也为记者异耳祭横于上殊之也于人为缩膱广狭未闻也古文膱为胾今文或作植　凡荐通用】俎由东壁自西阶升【狗既亨载于东方】賔俎脊胁肩肺主人俎脊胁臂肺肺皆离皆右体也进腠【以骨名肉贵骨也賔俎用肩主人用臂尊賔也离犹防也腠肤理也进理谓前其本右体周所贵也若有尊者则俎其余体也　賔酢章主人俎于此考之】　以爵拜者不徒作【以爵拜谓拜既爵徒犹空也作起也不空起言起必酢主人　献大夫通用】
　　賔以虚爵降【将洗以酢主人】主人降【从賔也降立阼阶东西面当东序】賔西阶前东面坐奠爵兴辞降主人对賔坐取爵适洗北面坐奠爵于篚下兴盥洗【賔北面盥洗自外来】主人阼阶之东南面辞洗賔坐奠爵于篚兴对主人反位【反位从降之位也主人辞洗进也】賔卒洗揖譲如初升主人拜洗賔答拜兴降盥如主人之礼賔升賔爵主人之席前东南面酢主人【酢报】主人阼阶上拜賔少退主人进受爵复位賔西阶上拜送爵荐脯醢主人升席自北方乃设折俎祭如賔礼【祭荐俎及酒亦哜啐】不告旨【酒巳物】自席前适阼阶上北面坐卒爵兴坐奠爵遂拜执爵兴賔西阶上北面答拜【自由也啐酒于席末由前降便也】主人坐奠爵于序端阼阶上再拜崇酒賔西阶上答再拜【序端东序头也崇充也谢酒恶相充满也】
　　右賔酢【主人之俎见献賔章】
　　主人坐取觯于篚以降【将酬賔】賔降主人奠觯辞降賔对东面立主人坐取觯洗賔不辞洗【不辞洗以其将自饮】卒洗揖譲升賔西阶上疑立主人实觯酬之阼阶上北面坐奠觯遂拜执觯兴【酬劝酒】賔西阶上北面答拜主人坐祭遂饮卒觯兴坐奠觯遂拜执觯兴賔西阶上北面答拜主人降洗賔降辞如献礼【以将酌已】升不拜洗【酬礼杀也】賔西阶上立主人实觯賔之席前北面【酬賔】賔西阶上拜主人坐奠觯于荐西賔辞坐取觯以兴反位【賔辞辞主人复亲酌已】主人阼阶上拜送賔北靣坐奠觯于荐东反位【酬酒不举】主人揖降賔降东面立于西阶西当西序【主人将与众賔为礼賔谦不敢独居堂】右酬賔　记凡奠者于左【不饮不欲其妨】将举者于右【便其举也　将举者于右见下一人举觯二人举觯章】
　　主人西南面三拜众賔众賔皆答壹拜【三拜示徧也壹拜不备礼也献賔毕乃与众賔拜敬不能竝】主人揖升坐取爵于序端降洗升实爵西阶上献众賔众賔之长升拜受者三人【长其老者言三人则众賔多矣国以多德行道艺为荣何常数之有乎】主人拜送【拜送爵于众賔右】坐祭立饮不拜既爵授主人爵降复位【既尽】众賔皆不拜受爵坐祭立饮【自第四以下又不拜受爵礼弥略】毎一人献则荐诸其席【诸于】众賔辩有脯醢【荐于其位】主人以虚爵降奠于篚【不复用】
　　右献众賔　记众賔之长一人辞洗如賔礼【尊之于其党】　乐正与立者齿【谓其饮之次也尊乐正同于賔党乡饮酒记曰与立者皆荐以齿】
　　揖譲升賔厌众賔升众賔皆升就席一人洗举觯于賔【一人主人之吏】升实觯西阶上坐奠觯拜执觯兴賔席末答拜举觯者坐祭遂饮卒觯兴坐奠觯拜执觯兴賔答拜降洗升实之西阶上北面【将进奠觯】賔拜【拜受觯】举觯者进坐奠觯于荐西【不授贱不敢也】賔辞坐取以兴【若亲受然】举觯者西阶上拜送賔反奠于其所举觯者降
　　右一人举觯【将举者于右见上章】
　　大夫若有遵者则入门左【谓此乡之人为大夫者也谓之遵者方以礼乐化民欲其遵法之也其士也于旅乃入乡大夫士非乡人礼亦然主于乡人耳今文遵为僎】主人降【迎大夫于门内也不出门别于賔】賔及众賔皆降复初位【不敢居堂俟大夫入也初位门内东面】主人揖譲以大夫升拜至大夫答拜主人以爵降大夫降主人辞降大夫辞洗如賔礼席于尊东【尊东明与賔夹尊也不言东上统于尊也】升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席【辞之者谦不以已尊加贤者也不去者大夫再重席正也賔一重席】乃荐脯醢大夫升席设折俎祭如賔礼不哜肺不啐酒不告旨西阶上卒爵拜主人答拜【凡所不者杀于賔也大夫升席由东方】右献大夫　记若有诸公则如賔礼大夫如介礼无诸公则大夫如賔礼【尊卑之差诸公大国之孤也】乐作大夫不入【后乐贤也】
　　大夫降洗【将酢主人也大夫若众则辩献长乃酢】主人复阼阶降辞如初卒洗主人盥【盥者虽将酌自饮尊大夫不敢防】揖譲升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人复阼阶揖降【将升賔】大夫降立于賔南【虽尊不夺人之正礼】主人揖譲以賔升大夫及众賔皆升就席
　　右大夫酢
　　席工于西阶上少东乐正先升北面立于其西【言少东者明乐正西侧阶不欲大东辟射位】工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降【瑟先贱者先就事也相扶工也面前也鼔在前变于君也执越内右手相由便也越瑟下孔所以发越其声也前越言执者内有结手入之浅也相者降立西方】笙入立于县中西面【堂下乐相从也县中磬东立西面】乃合乐周南关雎葛覃卷耳召南鹊巢采蘩采苹【不歌不笙不间志在射略于乐也不略合乐者周南召南之风乡乐也不可略其正也昔大王王季文王始居岐山之阳躬行以成王业至三分天下乃宣周南召南之化本其德之初刑于寡妻至于兄弟以御于家邦故谓之乡乐用之房中以及朝廷飨燕乡射饮酒此六篇其风化之原也是以合金石丝竹而歌之】工不兴告于乐正曰正歌备【不兴者瞽蒙礼略也】乐正告于賔乃降【乐正降者堂上正乐毕也降立西阶东北面】主人取爵于上篚献工大师则为之洗【尊之也君赐大夫乐又从之以其人谓之大师也】賔降主人辞降【大夫不降尊也】工不辞洗卒洗升实爵工不兴左瑟一人拜受爵【左瑟辟主人授爵也一人无太师则工之长者】主人阼阶上拜送爵荐脯醢使人相祭【人相者】工饮不拜既爵授主人爵众工不拜受爵祭饮辩有脯醢不祭【祭饮不兴受爵坐祭坐饮】不洗遂献笙于西阶上【不洗者贱也众工而不洗矣而众笙不洗者笙贱于众工正君赐之犹不洗也】笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席【亦揖譲以賔升众賔皆升】
　　右乐賔　记三笙一和而成声【三人吹笙一人吹和凡四人也尔雅曰笙小者谓之和】献工与笙取爵于上篚既献奠于下篚其笙则献诸西阶上【奠爵于下篚不复用也今文无与笙】
　　主人降席自南方【礼杀由便】侧降【賔不从降】作相为司正礼辞许诺主人再拜司正答拜【爵备乐毕将留賔以事为有觧倦失礼立司正以监之察仪法也诗云既立之监或佐之史】主人升就席
　　右立司正
　　司正洗觯升自西阶由楹内适阼阶上北面受命于主人【洗觯者当酌以表其位显其事也楹内楹北】西阶上北面请安于賔【传主人之辞】賔礼辞许司正告于主人遂立于楹间以相拜【相谓赞主人及賔相拜之辞】主人阼阶上再拜賔西阶上答再拜皆揖就席【为已安也今文揖为升】司正实觯降自西阶中庭北面坐奠觯兴退少立【奠觯表其位也少立自修正愼其位也古文曰少退立】进坐取觯兴反坐不祭遂卒觯兴坐奠觯拜执觯兴洗北面坐奠于其所【今文坐取觯无进又曰坐奠之拜】兴少退北面立于觯南【立觯南亦其故摈位】未旅【旅序也未以次序相酬以将射也旅则礼终也】
　　右司正举觯　记司正既举觯而荐诸其位【荐于觯南】
