<!-- { "loadSidebar": true } -->
　　【服之事】　防氏涷丝以涚水沤其丝七日去地尺暴之【故书涚作湄郑司农云湄水温水也谓涚水以灰所泲水也沤渐也楚人曰沤齐人曰涹】昼暴诸日夜宿诸井七日七夜是谓水涷【宿诸井县井中】涷帛以栏为灰渥淳其帛实诸泽器淫之以蜃【渥读如缯人渥管之渥以栏木之灰渐释其帛也杜子春云淫当为湼书亦或为湛郑司农云泽器谓泽之器蜃谓灰也士冠礼曰素积白屦以魁柎之説曰魁蛤也周官亦有白盛之蜃蜃蛤也玄谓淫薄粉之令帛白蛤今海旁有焉】清其灰而盝之而挥之【清澄也于灰澄而出盝晞之晞而挥去其蜃】而沃之而盝之而涂之而宿之【更渥淳之】明日沃而盝之【朝更沃至夕盝之又更沃至旦盝之亦七日如沤丝也】昼暴诸日夜宿诸井七日七夜是谓水湅【考工记此一条湅丝帛】　染人掌染丝帛凡染春暴练夏纁秋染夏冬献功【暴练练其素而暴之故书纁作防郑司农云防当读为纁纁谓绛也夏大也秋乃大染谓纁者谓始可以染此色者纁者天地之色以为祭服石染当及盛暑热润始湛研之三月而后可用考工记钟氏则染纁术也染则史传阙矣染夏者染五色谓之夏者其色以夏狄为饰禹贡曰羽夏狄是其总名其类有六曰翚曰摇曰曰甾曰希曰蹲其毛羽五色皆备成章染者拟以为深浅之度是以放而取名焉】掌凡染事【天官】　钟氏染羽以朱湛丹秫三月而炽之【郑司农云湛渍也丹秫赤粟谓湛读如渐车帷裳之渐炽炊也羽所以饰旌旗及王后之车】淳而渍之【淳沃也以炊下汤沃其炽烝之以渍羽渍犹染也】三入为纁五入为緅七入为缁【染纁者三入而成又再染以黑则为緅緅今礼俗文作爵言如爵头色也又复再染以黒乃成缁矣郑司农云以论语曰君子不以绀緅饰又曰缁衣羔裘尔雅云一染谓之縓再染谓之竀三染谓之纁诗云缁衣之宜兮谓此同色耳染布帛者染人掌之凡色者在緅缁之间其六入者与　考工记】　一染谓之縓【今之红也】再染谓之頳【染赤】三染谓之纁【纁绛也】青谓之葱【浅青】黑谓之黝【黝黒貌周礼曰隂祀用黝牲】斧谓之黼【黼文画斧形因名云　尔雅】　季夏命妇官染采黼黻文章必以法故无或差贷【妇功染人也采五色】黑黄仓赤莫不质良无敢诈伪【质正也良善也所用染者当得真采正善也】以给郊庙祭祀之服以为旗章以别贵贱等级之度【旗章旌旗及章服也月令　已上四条染采】
　　右衣服　皮弁者所以法古至质冠名也以鹿皮者取其文章也三王共皮弁素积裳也腰中辟积至质不易之服反古不忘本也麻冕者周宗庙之冠也前俛而后仰故谓之冕所以用麻为之者女功之始亦不忘本也垂旒者示不视邪纩塞耳示不听谗也委貌周朝廷理政事行道德之冠委貎者有曲有貎也爵弁者周人宗庙之冠也周之冠色所以爵何为周尚赤所以不纯赤但如爵头何以本制冠者法天天色者不失其质故周加赤殷加白夏之冠色纯圣人所以制衣服何以为絺蔽形表德劝善别尊卑也以狐羔为裘何取轻暖因狐死首丘明君子不忘本也羔者取跪乳逊顺也天子狐白诸侯狐黄大夫仓士羔裘亦因别尊卑也所以必有绅带示敬谨自约整也绋者蔽也行以蔽前天子朱绋诸侯赤绋以韦为之者反古不忘本也上广一尺下广二尺天一地二也长三尺法天地人也【白虎通】　狐突曰衣身之章也【章贵贱】佩衷之旗也【旗表也所以表明其中心】故服其身则衣之纯【必以纯色为服】用其衷则佩之度【衷中也佩玊者士君子常度　闵二年左氏传】　孔子曰生乎今之世志古之道居今之俗服古之服舎此而为非者不亦鲜乎哀公曰然则今夫章甫句屦绅带而搢笏者此皆贤乎孔子曰否不必然今夫端衣裳冕而乘路者志不在于食荤斩衰简屦杖而歠粥者志不在于饮食故生乎今之世志古之道居今之俗服古之服舎此而为非者虽有不亦鲜乎【大戴记】　哀公问于孔子曰夫子之服其儒服与【哀公馆孔子见其服与士大夫异又与庶人不同疑为儒服而问之】孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服【逢犹大也大掖之衣大禅衣也此君子有道艺者所衣也孔子生鲁长而之宋而冠焉宋其祖所出也衣少所居之服冠长所居之冠是之谓乡言不知儒服非哀公意不在于儒乃今问其服庶人禅衣三尺二寸祛尺二寸　儒行】　冠紫绥自鲁桓公始也【盖僭宋王者之后服也緌当用缋　玉藻】　管仲镂簋朱纮君子以为滥矣【朱纮天子冕之纮也诸侯青组纮大夫士当缁组纮纁边】晏平仲澣衣濯冠以朝君子以为隘矣【澣衣濯冠俭不务新　礼器】　朝服之以缟也自季康子始也【亦僭宋王者之后】孔子曰朝服而朝卒朔然后服之【谓诸侯与羣臣也诸侯现朔皮斥服　玊藻】季康子朝服以缟曾子问于孔子曰礼乎孔子曰诸侯皮弁以告朔然后服之以视朝若此者礼也【朝服以缟僭宋礼也孔子恶指斥康子但言诸侯之礼而已而诸侯皮弁以告朔卒然后朝服以视朝朝服明不用缟　家语】　郑子华之弟子臧出奔宋【十六年杀子华故】好聚鹬冠【鹬鸟名聚鹬羽以为冠非法之服】郑伯闻而恶之【恶其服非法】使盗诱之盗杀之于陈宋之间君子曰服之不衷身之灾也【衷犹适也】诗曰彼其之子不称其服【诗曹风刺小人在位言彼人之德不称其服】子臧之服不称也夫【僖二十四年左氏传】　子产为政上下有服【公卿大夫服不相逾襄三十年左氏传】

　　礼书纲目卷七十
　　钦定四库全书
　　礼书纲目卷七十一　　　　　婺源江永撰
　　名器下　　　　通礼二十四
　　补
