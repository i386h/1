<!-- { "loadSidebar": true } -->
　　嵗二月东巡守至于岱宗柴【诸侯为天子守土故称守廵行之既班瑞之明日乃顺春东巡岱宗泰山为四岳所宗燔柴祭天告至】望秩于山川【东岳诸侯境内名山大川如其秩次望祭秩者牲币祝号之次第如五岳视三公四渎视诸侯其余视伯子男】肆觐东后【遂见东方之国君】协时日正月同律度量衡【合四时之节气月之大小日之甲乙使齐一也律法制及尺丈斛斗斤两皆均同　集传曰律谓十二律】修五礼五玊【修吉凶宾军嘉之礼五等诸侯执其玉】三帛二生一死贽【三帛诸侯世子执纁公之孤执附庸之君执黄二生卿执羔大夫执鴈一死士执雉玊帛主死所以为贽以见之　集传曰五玉三帛二生一死贽九字当在肆觐东后之下协时月正日之上误脱在此言东后之觐皆执此贽也】如五器卒乃复【卒终复还也器谓圭璧如五器礼终则还之三帛生死则否　集传曰如五器刘侍讲曰如同也五器即五礼之器也卒乃复者举祀礼觐诸侯一正朔同制度修五礼如五器数事皆毕则不复东行而遂西向且转而南行也】五月南巡守至于南岳如岱礼【南岳衡山自东岳南巡五月至】八月西巡守至于西岳如初【西岳华山初谓岱宗】十有一月朔巡守至于北岳如西礼【北岳恒山】归格于艺祖用特【巡守四岳然后归告至文祖之庙艺文也言祖则考着特一牛】五载一巡守羣后四朝【各会朝于方岳之下凡四处故曰四朝将説敷奏之事故申言之尧舜同道舜摄则然尧又可知　集传四朝説异见觐礼篇　舜典】　天子五年一巡守【天子以海内为家时一巡省之五年者虞夏之制也周则十一嵗一巡守】嵗二月东巡守至于岱宗【代宗东岳】柴而望祀山川【柴祭天告至也】觐诸侯【觐见也】问百年者就见之【就见老人】命大师陈诗以观民风【陈诗谓采其诗而视之】命市纳贾以观民之所好恶志淫好辟【市典市者贾谓物贵贱厚薄也质则用物贵淫则侈物贵民之志淫邪则其所好者不正】命典礼考时月定日同律礼乐制度衣服正之【同阴律也】山川神只有不举者为不敬不敬者君削以地【举犹祭也】宗庙有不顺者为不孝不孝者君绌以爵【不顺者谓若逆昭穆】变礼易乐者为不从不从者君流【流放也】革制度衣服者为畔畔者君讨【讨诛也】有功德于民者加地进律【律法也】五月南巡守至于南岳如东巡守之礼八月西巡守至于西岳如南巡守之礼十有一月北巡守至于北岳如西巡守之礼归假于祖祢用特【假至也特特牛也祖下及祢皆一牛　王制】　六年五服一朝【五服侯甸男采衞六年一朝防京师】又六年王乃时巡考制度于四岳【周制十二年一巡守春东夏南秋西冬北故曰时巡考正制度礼法于四岳之下如虞帝巡守然】诸侯各朝于方岳大明黜陟【觐四方诸侯各朝于方岳之下大明考绩黜陟之法　周官】　十有二嵗王巡守【王巡守诸侯会者各以其时之方书曰肆觐东后是也　秋官大行人】　职方氏王将巡守则戒于四方曰各修平乃守考乃职事无敢不敬戒国有大刑【乃犹女也守谓国境之内职事所当共具】及王之所行先道帅其属而巡戒令【先道先由王所从道居前行其前日所戒之令　夏官】戎仆掌驭戎车【戎车革路也师出王乘以自将】犯軷如玉路之仪凡巡守亦如之【如在军同上】　土训王巡守则夹王车【巡守行视所守也天子以四海为守　地官】　诵训王巡守则夹王车【同上　土训诵训所掌见通礼制国篇】　土方氏王巡守则树王宫【为之藩罗夏官】　天子将出类乎上帝宜乎社造乎祢【帝谓五德之帝所祭于南郊者类宜造皆祭名其礼亡　王制】　天子巡守以迁庙主行载于齐车【齐车金路曽子问】玊人大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马【射琰出者也勺故书或作约杜子春云当为勺谓酒尊中勺也郑司农云鼻谓勺龙头鼻也衡谓勺柄龙头也谓鼻勺流也凡流皆为龙口也衡古文横假借字也衡谓勺径也三璋之勺形如圭瓒天子巡守有事山川则用灌焉于大山川则用大璋加文饰也于中山川用中璋杀文饰也于小山川用边璋半文饰也其祈沈以马宗祝亦执勺以先之礼王过大山川则大祝用事焉将有事于四海山川则校人饰黄驹　考工记】校人凡将事于四海山川则饰黄驹【四海犹四方也王巡守过大山川则有杀驹以祈沈礼与玉人职有宗祝以黄金勺前马之礼　夏官】　天子适四方先柴【书曰嵗二月东巡守至于岱宗柴　郊特牲】　祭天燔柴祭山丘陵升祭川沈祭地瘗【升沈必就祭者也就祭则是谓王巡守及诸侯之盟祭也其盟揭其着明者燔柴升沈瘗祭礼终矣备矣郊特牲曰郊之祭也迎长日之至也大报天而主日也宗伯职曰以实柴祀日月星辰则燔柴祭天谓祭日也柴为祭日则祭地瘗者祭月也日月而云天地灵之也王制曰王巡守至于岱宗柴是王巡守之盟其神主日也春秋传曰晋文公为践土之盟而传云山川之神是诸侯之盟其神主山川也月乃太阴之精上为天使臣道莫贵焉是王官之伯会诸侯而盟其神主月与古文瘗作殪　觐礼】　临诸侯畛于鬼神曰有天王某甫【畛致也祝告致于鬼神辞也曰有天王某甫某甫且字也不名者不亲徃也周礼大会同过山川则大祝用事焉鬼神谓百辟卿士也畛或为只　曲礼】　王巡守则君亲监之【监祝也周礼王十二嵗一巡守　国语周语】　天子巡守诸侯待于竟天子先见百年者【问其国君以百年者所在而往见之】八十九十者东行西行者弗敢过西行东行者弗敢过欲言政者君就之可也【弗敢过者谓道经之则见之　祭义】　大宰王眡治朝则赞聴治眡四方之聴朝亦如之【谓王巡守在外时　天官】　天子适诸侯必舎其祖庙【详见下】　掌客王巡守则国君膳以牲犊令百官百牲皆具从者三公眂上公之礼卿眂侯伯之礼大夫眂子男之礼士眂诸侯之卿礼庶子壹眂其大夫之礼【国君者王所过之国君犊茧栗之犊也以膳天子贵诚也牲孕天子不食也祭帝不用也凡宾客则皆角尺令者掌客令主国也百牲皆具言无有不具备　秋官】　入其疆土地辟田野治养老尊贤俊杰在位则有庆庆以地入其疆土地荒芜遗老失贤掊克在位则有让【庆赏也益其地以赏之也掊克聚敛也让责也孟子】　古者天子将巡狩必先告于祖祢命史告羣庙及社稷圻内名山大川告者七日而徧亲告用牲史告用币申命冢宰而后清道而出或以迁庙之主行载于齐车每舎奠焉及所经五岳四渎皆有牲币归反舎于外次三日斋亲告于祖礼用特命有司告羣庙社稷及圻内名山大川而复入聴朝【孔丛子巡守】
　　维元祀巡守四岳八伯【祀年也元年谓月正元日舜假于文祖之年也巡行也视所守也天子以天下为守尧始得羲和命为六卿主其春夏秋冬者并掌方岳之事是为四岳出则为伯后稍死□吺共工等代之乃分置八伯】坛四奥【奥内也安也四方之内人所安居也为坛祭之谓祭四方之帝四方之神也】沈四海【祭水曰沈】封十有二山【祭者必封封亦坛也十有二山十有二州之镇也】兆十有二州【兆域也为营域以祭十二州之分星也坛沈封兆皆因所宜为之名】濬川乐正定乐名【乐正乐官之长周礼曰大司乐】元祀代泰山贡两伯之乐焉【元始也嵗二月东巡守始祭代气泰山也东称代书曰至于岱宗柴】东岳阳伯之乐舞侏离其歌声比余謡名曰晳阳【阳伯犹曰春伯春官秩宗也伯夷掌之侏离舞曲名言象物生育离根株也徒歌谓之謡其声清浊比如余謡然后应律也晳当为析春厥民析晳阳乐正所定名也是时契为司徒掌地官矣后又举禹掌天官】仪伯之乐舞鼚哉其歌声比大謡名曰南阳【仪当为羲羲仲后也鼚动貌哉始也言象物应雷而动始出见也南任也】中祀大交霍山贡两伯之乐焉【中仲也古字通春为元夏为仲五月南巡守仲祭大交气于霍山也南交称大交书曰宅南交也】夏伯之乐舞谩彧其歌声比中謡名曰初虑【夏伯夏官司马也弃掌之谩犹曼也彧长貌言象物之滋曼彧然也初虑阳上极阴始谋也谩或为谤】羲伯之乐舞将阳其歌声比大謡名曰朱于【羲伯羲叔之后也将阳言象物之秀实动摇也于大也】秋祀栁谷华山贡两伯之乐焉【八月西巡守祭栁谷之气于华山也栁聚也齐人语】秋伯之乐舞蔡俶其歌声比小謡名曰苓落【秋伯秋官士皋陶掌之蔡犹衰也俶始也言象物之始衰也】和伯之乐舞鹤其歌声比中謡名曰归来【和伯和仲之后也鹤言象阳鸟之南也归来言反其本也】幽都山祀贡两伯之乐焉【山恒山也十有一月朔巡守祭幽都之气于恒山互言之者明祭山北称幽都也】冬伯之乐舞齐落【冬伯冬官司空也垂掌之齐落终也言象物之终也齐或为聚】歌曰缦缦并论八音四防【此上下有脱辞其説未闻】归假于祢祖用特五载一巡守羣后德让贡正声而九族具成【族当为奏言诸侯贡其正声而天子九奏之乐乃具成也　尚书大传】　时迈巡守告祭柴望也【诗序】般巡守而祀四岳河海也【诗序】于皇时周陟其高
