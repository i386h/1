<!-- { "loadSidebar": true } -->
　　席工于西阶上少东乐正先升北面立于其西【工瞽蒙也谓歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告偹】小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降【工四人者燕礼轻从大夫制也面鼓者燕尚乐可鼓者在前也越瑟下孔也内为主也相扶工也后二人徒相天子大仆二人也小臣四人祭仆六人御仆十二人皆同官】工歌鹿鸣四牡皇皇者华【三者皆小雅篇也鹿鸣君与臣下及四方之宾宴讲道修政之乐歌也此采其已有防酒以召嘉宾嘉宾既来示我以善道又乐嘉宾有孔昭之明徳可则效也四牡君劳使臣之来乐歌也此采其勤苦王事念将父母怀归伤悲忠孝之至以劳宾也皇皇者华君遣使臣之乐歌也此采其更是劳苦自以为不及欲谘谋于贤知而以自光明也】卒歌主人洗升献工工不兴左瑟一人拜受爵主人西阶上拜送爵【工歌乃献之贱者先就事也左瑟便其右一人工之长者也工拜于席】荐脯醢【辄荐之变于大夫也】使人相祭【使扶工者相其祭荐祭酒】卒爵不拜【贱不偹礼】主人受爵【将复献众工故也】众工不拜受爵坐祭遂卒爵辩有脯醢不祭主人受爵降奠于篚【遂犹因也古文曰卒爵不拜】
　　右乐宾升歌
　　公又举奠觯唯公所赐以旅于西阶上如初【言赐者君又弥尊宾长弥卑】卒【旅毕也】
　　右公为大夫举旅
　　笙入立于县中奏南陔白华华黍【以笙播此三篇之诗县中县中央也乡饮酒礼曰磬南北面奏南陔白华华黍皆小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰防幽属尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱也恶能存其亡者乎且正考父校商之名颂十二篇于周大师归以祀其先王至孔子二百年之间五篇而已此其信也】主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人【一人笙之长者也乡射礼曰笙一人拜于下】众笙不拜受爵降坐祭立卒爵辩有脯醢不祭乃间歌鱼丽笙由庚歌南有嘉鱼笙崇丘歌南山有台笙由仪【间代也谓一歌则一吹也六者皆小雅篇也鱼丽言太平年丰物多也此采其物多酒防所以优宾也南有嘉鱼言太平君子有酒乐与贤者共之也此采其能以礼下贤者贤者累蔓而归之与之宴乐也南山有台言太平之治以贤者为本也此采其爱友贤者为邦家之基民之父母既欲其身之夀考又欲其名徳之长也由庚崇丘由仪今亡其义未闻】遂歌乡乐周南闗雎葛覃巻耳召南鹊巢采蘩采苹【周南召南国风篇也王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职也采苹言卿大夫之妻能脩其法度也昔大王王季居于岐山之下躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食也召召公所食也于时文王三分天下有其二徳化被于南土是以其诗有仁贤之风者属之召南焉有圣人之风者属之周南焉夫妇之道者生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取燕合乡乐者礼轻者可以逮下也春秋传曰肆夏繁遏渠天子所以享元侯也文王大明緜两君相见之乐也然则诸侯之相与燕升歌大雅合小雅也天子与次国小国之君燕亦如之与大国之君燕升歌颂合大雅其笙问之篇未闻】大师告乐正曰正歌偹【大师上工也掌合隂阳之声教六诗以六律为之音者也子贡问师乙曰吾闻声歌各有宜也如赐者冝何歌也是明其掌而知之也正歌者升歌及笙各三终间歌三终合乐三终为一偹偹亦成也】乐正由楹内东楹之东告于君乃降复位【言由楹内者以其立于堂亷也复位位在东县之北】
　　右乐宾笙间合　记若以乐纳宾则宾及庭奏肆夏宾拜酒主人答拜而乐阕公拜受爵而奏肆夏公卒爵主人升受爵以下而乐阕【肆夏乐章也今亡以钟鏄播之鼓磬应之所谓金奏也记曰入门而县兴示易以敬也卿大夫有王事之劳则奏此乐焉】升歌鹿鸣下管新宫笙入三成【新宫小雅逸篇也管之入三成谓三终也】遂合乡乐【乡乐周南召南六篇言遂者不间也】若舞则勺【勺颂篇告成大武之乐歌也其诗曰于铄王师遵飬时晦又曰实维尔公允师既合乡乐万舞而奏之所以美王侯劝有功也】
　　射人自阼阶下请立司正公许射人遂为司正【君许其请因命用为司正君三举爵乐偹作矣将留宾饮酒更立司正以监之察仪法也射人俱相礼其事同】司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安【洗奠角觯于中庭明其事以自表威仪多也君意殷勤欲留宾饮酒命卿大夫以我故安或亦其实不主意于宾也】司正降自西阶南坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首【右还将适觯南先西面也必从觯西为君之在东也少立者自严正慎其位也】左还南面坐取觯洗南面反奠于其所【反奠虚觯不空位也】
　　右立司正
　　升自西阶东楹之东请彻爼降公许告于宾宾北面取爼以出膳宰彻公爼降自阼阶以东【膳宰降自阼阶以宾亲彻若君亲彻然】卿大夫皆降东面北上【以将坐降待賔反也】
　　右彻爼
　　宾反入及卿大夫皆説屦升就席公以宾及卿大夫皆坐乃安【凡燕坐必説屦屦贱不在堂也礼者尚敬敬多则不亲燕安坐相亲之心也】羞庶羞【谓肝膋狗胾醢也骨体所以致敬也庶羞所以尽爱也敬之爱之厚贤之道】大夫祭荐【燕乃祭荐不敢于盛成礼也】司正升受命皆命君曰无不醉宾及卿大夫皆兴对曰诺敢不醉皆反坐【皆命者命宾命卿大夫也起对必降席司正退立西序端】右燕　记有内羞【谓羞豆之实酏食糁食羞笾之实糗饵粉餈】
　　主人洗升献士于西阶上士长升拜受觯主人拜送觯【献士用觯士贱也今文觯作觚】士坐祭立饮不拜既爵其他不拜坐祭立饮【他谓众士也亦升受爵不拜】乃荐司正与射人一人司士一人执幂二人立于觯南东上【天子射人司士皆下大夫二人诸侯则上士其人数亦如之司正为上】辩献士士既献者立于东方西面北上乃荐士【每已献而即位于东方盖尊之毕献荐于其位】祝史小臣师亦就其位而荐之【次士献之已不变位位自在东方】主人就旅食之尊而献之旅食不拜受爵坐祭立饮【北面酌南乡献之于尊南不洗者以其贱畧之也亦毕献乃荐之主人执虚爵奠子篚复位】
　　右主人献士
　　若射则大射正为司射如乡射之礼【大射正射人之长者也如乡射之礼者燕为乐卿大夫宜从其礼也如者如其告弓矢既具至退中与算也纳射器而张侯其告请先于君乃以命宾及卿大夫其为司正者亦为司马君与宾为耦郷射记曰自君射至龙旃亦其异者也荐旅食乃射者是燕射主于饮酒】
　　右射　记君与射则为下射袒朱襦乐作而后就物【君尊】小臣以巾授矢稍属【君尊不搢矢】不以乐志【辟不敏也】既发则小臣受弓以授弓人【俟复发也不使大射正燕射礼】上射退于物一笴既发则答君而俟若饮君燕则夹爵【谓君在不胜之党宾饮之如燕媵觚则又夹爵】君在大夫射则肉袒【不纁襦厌于君　本经记】　君国中射则皮树中以翿旌获白羽与朱羽糅【国中城中也谓燕射也皮树兽名以翿旌获尚文徳也今文皮树为繁树糅为縚古文无以　乡射记详见三射记】
　　宾降洗升媵觚于公酌散下拜公降一等小臣辞宾升再拜稽首公答再拜【此当言媵觯酬之礼皆用觯言觚者字之误也古者觯字或作角旁氏由此误耳】宾坐祭卒爵再拜稽首公答再拜宾降洗象觯升酌膳坐奠于荐南降拜小臣辞宾升成拜公答再拜宾反位【反位反席也今文曰洗象觯】
　　右宾媵爵于公
　　公坐取宾所媵觯兴唯公所赐【至此又言兴者明公崇礼不倦也今文觯又为觚】受者如初受酧之礼降更爵洗升酌膳下拜小臣辞升成拜公答拜乃就席坐行之【坐行之若今坐相劝酒】有执爵者【士有盥升主酌授之者】唯受于公者拜【公所赐者也其余则否】司正命执爵者受辩卒受者兴以酬士【欲令惠均】大夫卒受者以爵兴西阶上酬士士升大夫奠爵拜士答拜【兴酬士者士立堂下无坐位】大夫立卒爵卒爵不拜实之士拜受大夫拜送士旅于西阶上辩【祝史小臣旅食皆及焉】士旅酌【旅序也士以次序自酌相酬无执爵者】卒
　　右公为士举旅
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼【庶子掌正六牲之体及舞位使国子修徳学道世子之官也而与膳宰乐正聨事乐正亦学国子以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君隂事隂令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也】
　　右主人献庶子以下
　　无算爵【算数也爵行无次无数唯意所劝醉而止】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答拜【席下席西也古文曰公答再拜】受赐爵者以爵就席坐公卒爵然后饮【不敢先虚爵明此劝惠从尊者来也】执膳爵者受公爵酌反奠之【宴欢在于饮酒成其意】受赐爵者兴授执散爵执散爵者乃酌行之【予其所劝者】唯受爵于公者拜卒受爵者兴以酬士于西阶上士升大夫不拜乃饮实爵【乃犹而也】士不拜受爵大夫就席士旅酌亦如之公有命彻幂则卿大夫皆降西阶下北面东上再拜稽首公命小臣辞公答再拜大夫皆辟【命彻幂者公意殷勤必尽酒也小臣辞不升成拜明虽醉正臣礼也不言宾宾弥臣也君答拜于上示不虚受也】遂升反坐士终旅于上如初【卿大夫降而爵止于其反席卒之】无算乐【升歌间合无数也取欢而已其乐章亦然】宵则庶子执烛于阼阶上司宫执烛于西阶上甸人执大烛于庭阍人为大烛于门外【宵夜也烛燋也甸人掌共薪蒸者庭大烛为位广也阍人门人也为作也作大烛以俟宾客出】
　　右无算爵
　　宾醉北面坐取其荐脯以降【取脯重得君赐】奏陔【陔陔夏乐章也宾出奏陔夏以为行莭也凡夏以钟鼓奏之】宾所执脯以赐钟人于门内霤遂出【必赐钟人钟人掌以钟鼓奏九夏今奏陔以莭已用赐脯以报之明虽醉不防礼古文赐作】卿大人皆出【随宾出也】公不送【宾礼讫是臣也】
　　右宾出【此后有君与客燕一章及记与四方之宾燕二条见飨食燕记篇】
　　燕义　　　嘉礼九
