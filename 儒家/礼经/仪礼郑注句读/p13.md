<!-- { "loadSidebar": true } -->
　　主人降席自南方【礼杀由便】侧降【賔不从降】作相为司正司正礼辞许诺主人再拜司正答拜【爵备乐毕将留賔以事为有懈倦失礼立司正以监之察仪法也诗云既立之监或佐之史】主人升就席司正洗觯升自西阶由楹内适阼阶上北面受命于主人【洗觯者当酌以表其位显其事也楹内楹北○受命受请安于賔之命】西阶上北面请安于賔【传主人之命】賔礼辞许司正告于主人遂立于楹间以相拜【相谓赞主人及賔相拜之辞】主人阼阶上再拜賔西阶上答再拜皆揖就席【为已安也今文揖为升】司正实觯降自西阶中庭北面坐奠觯兴退少立【奠觯表其位也少立自修正慎其位也古文曰少退立】进坐取觯兴反坐不祭遂卒觯兴坐奠觯拜执觯兴洗北面坐奠于其所【今文坐取觯无进又曰坐奠之拜】兴少退北面立于觯南【立觯南亦其故摈位】未旅【旅序也未以次序相酬以将射也旅则礼终也○乡饮酒立司正即行旅酬今此礼主于射故且未旅急在射也】右立司正
　　三耦俟于堂西南面东上【司正既立司射选弟子之中徳行道艺之髙者以为三耦使俟事于此○自此以下始言射事射凡三番第一番三耦之射获而不释获第二番賔主大夫众賔耦射释获升饮第三番以乐节射此下至乃复求矢加于楅言三耦之射司射请射于賔命弟子纳射器比三耦司马命张侯又命倚旌乐正迁乐器三耦取弓矢司射诱射乃作三耦射司马命设楅取矢凡九节射之第一番也】司射适堂西袒决遂取弓于阶西兼挟乗矢升自西阶阶上北面告于賔曰弓矢既具有司请射【司射主人之吏也于堂西袒决遂者主人无次隠蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方持矢曰挟乗矢四矢也大射曰挟乗矢于弓外见镞于弣右巨指钩古文挟皆作接○袒徒旱反挟音协乗绳证反闿音开擘补革反韝古侯反镞七木反弣方甫反】賔对曰某不能为二三子许诺【言某不能谦也二三子谓众賔已下○为于伪反】司射适阼阶上东北面告于主人曰请射于賔賔许
　　右司射请射
　　司射降自西阶阶前西面命弟子纳射器【弟子賔党之年少者也纳内也射器弓矢决拾旌中筹楅丰也賔党东面主人之吏西面○楅音福】乃纳射器皆在堂西賔与大夫之弓倚于西序矢在弓下北括众弓倚于堂西矢在其上【上堂西亷矢亦北括○倚于绮反括古活反】主人之弓矢在东序东【亦倚于东序也矢在其下北括】
　　右弟子纳射器
　　司射不释弓矢遂以比三耦于堂西三耦之南北面命上射曰某御于子命下射曰子与某子射【比选次其才相近者也古文曰某从于子○御进也侍也进而侍射于子尊辞也○比毗志反】
　　右司射比三耦
　　司正为司马【兼官由便也立司正为莅酒尔今射司正无事】司马命张侯弟子说束遂系左下纲【事至也今文说皆作税○说土活反】司马又命获者倚旌于侯中【为当负侯也获者亦弟子也谓之获者以事名之】获者由西方坐取旌倚于侯中乃退
　　右司马命张侯倚旌
　　乐正适西方命弟子赞工迁乐于下【当辟射也赞佐也迁徙也】弟子相工如初入降自西阶阼阶下之东南堂前三笴西面北上坐【笴矢干也今文无南○相工如初入者亦左何瑟右手相也矢干长三尺三笴者去堂九尺也○笴古可反】乐正北面立于其南【北面乡堂不与工序也】
　　右乐正迁乐
　　司射犹挟乗矢以命三耦各与其耦让取弓矢拾【犹有故之辞拾更也○各与其耦让取弓矢拾即司射之所以命三耦者拾其劫反更迭也○拾其刼反除决拾之外皆同】三耦皆袒决遂有司左执弣右执而授弓【有司弟子纳射器者也凡纳射器者皆执以俟事】遂授矢【受于纳矢而授之】三耦皆执弓搢三而挟一个【未违俟处也搢揷也揷于带右】司射先立于所设中之西南东面【○屮谓鹿中以释获者其设之之处南当楅西当西序此时尚未设中云所设中之西南者拟将来设中之处也】三耦皆进由司射之西立于其西南东面北上而俟
　　右三耦取弓矢俟射
　　司射东面立于三耦之北搢三而挟一个【为当诱射也固东面矣复言之者明却时还○据注及疏言司射本立于中之西南今命三耦已复选立此经上文先字非先后之先乃旧先之先愚详经文似当仍作先后字为妥此复言之者欲言其将诱射故复从立处说起耳】揖进当阶北面揖及阶揖升堂揖豫则钩楹内堂则由楹外当左物北面揖【钩楹绕楹而东也序无室可以深也周立四代之学于国而又以有虞氏之庠为乡学乡饮酒义曰主人迎賔于庠门外是也庠之制有堂有室也今言豫者谓州学也读如成周宣榭灾之榭周礼作序凡屋无室曰榭宜从榭州立榭者下乡也左物下物也今文豫为序序乃夏后氏之学亦非也○射者升堂揖讫东行向物豫无室物近北故钩楹北而东庠之堂有室物近南故由楹南而东也物者以丹若墨画地作十字形射者履之以射左物下射所履故云下物也○豫音榭出注】及物揖左足履物不方足还视侯中俯正足【方犹并也志在于射左足至右足还并足则是立也南面视侯之中乃俯视并正其足○左足履物不及并足右足初旋己南面视侯乃俯正足而立是其志在于射也】不去旌【以其不获】诱射【诱犹教也】将乗矢【将行也行四矢象有事于四方】执弓不挟右执【不挟矢尽】南面揖揖如升射降出于其位南适堂西改取一个挟之【改更也不射而挟之示有事也今文曰适序西○司射位在所设中之西南东面今乃出其位南北回适堂西者疏以为教众耦威仪之法故也众耦射毕皆当自此适堂西释弓脱决拾也】遂适阶西取扑搢之以反位【扑所以挞犯教者书云扑作教刑○反位所设中之西南东面也】
　　右司射诱射
　　司马命获者执旌以负侯【欲令射者见侯与旌深有志于中○上文命张侯倚旌疏云同是西阶前至此未有他事当亦西阶前命之也】获者适侯执旌负侯而俟【俟待也今文俟为立】司射还当上耦西面作上耦射【还左还也作使也○三耦在司射之西南东面今欲西面命射故知左还】司射反位上耦揖进上射在左并行当阶北面揖及阶揖上射先升三等下射从之中等【中犹间也】上射升堂少左下射升上射揖并行【并并也并东行○升堂少左辟下射升阶也】皆当其物北面揖及物揖皆左足履物还视侯中合足而俟【○当物上射当右物下射当左物履物还视侯中皆效诱射之仪】司马适堂西不决遂袒执弓【不决遂因不射不备】出于司射之南升自西阶钩楹由上射之后西南面立于物间右执箫南扬弓命去侯【钩楹以当由上射者之后也箫弓末也大射曰左执弣扬犹举也】获者执旌许诺声不絶以至于乏坐东面偃旌兴而俟【声不絶不以宫商不絶而已乡射威仪省偃犹仆也○仆音赴】司马出于下射之南还其后降自西阶反由司射之南适堂西释弓袭反位立于司射之南【围下射者明为二人命去侯】司射进与司马交于阶前相左由堂下西阶之东北面视上射命曰无射获无猎获上射揖司射退反位【射获谓矢中人也猎矢从旁○疏云相左之时在西阶之西司马由北而西行司射由南而东行各以左相近故云相左也○无射之射食亦反】乃射上射既发挟弓矢而后下射射拾发以将乗矢【后后也当从后○上射发第一矢复挟二矢下射乃发矢如是更发以至四矢毕】获者坐而获【射者中则大言获获得也射讲武田之类是以中为获也】举旌以宫偃旌以商【宫为君商为臣声和律吕相生】获而未释获【但大言获未释其算○释算所以识中之多寡注上下文皆言大言获疏乃以宫为大言获商为小言获是一矢而再言获恐未是或一声渐杀各有所合欤】卒射皆执弓不挟南面揖揖如升射【不挟亦右执如司射】上射降三等下射少右从之中等并行上射于左【降下○并行既降阶而并行】与升射者相左交于阶前相揖【○相左者降者由西升者由东也】由司马之南适堂西释弓说决拾袭而俟于堂西南面东上三耦卒射亦如之司射去扑倚于西阶之西升堂北面吿于賔曰三耦卒射【去扑乃升不敢佩刑器即尊者之侧】賔揖【以揖然之】
　　右三耦射
　　司射降搢扑反位司马适堂西袒执弓由其位南进与司射交于阶前相左升自西阶钩楹自右物之后立于物间西南面揖弓命取矢【揖推之也】获者执旌许诺声不絶以旌负侯而俟【俟弟子取矢以旌指教之】司马出于左物之南还其后降自西阶遂适堂前北面立于所设楅之南命弟子设楅【楅犹幅也所以承笴齐矢者○所设楅谓所拟以设楅之处】乃设楅于中庭南当洗东肆【东肆统于尊○疏云弟子设楅司马教之】司马由司射之南退释弓于堂西袭反位弟子取矢北面坐委于楅北括乃退司马袭进当楅南北面坐左右抚矢而乗之【抚拊之也就委矢左右手抚而四四数分之也上既言袭矣复言之者嫌有事即袒也凡事升堂乃袒○疏云若司射不问堂上堂下有事即袒○拊者甫反数所主反】若矢不备则司马又袒执弓如初升命曰取矢不索【索犹尽也】弟子自西方应曰诺乃复求矢加于楅【増故曰加向获者许诺至此弟子曰诺事同互相明】
　　右取矢委楅第一番射事竟
　　司射倚扑于阶西升请射于賔如初賔许诺賔主人大夫若皆与射则遂吿于賔适阼阶上告于主人主人与賔为耦【言若者或射或否在时欲耳射者绎已之志君子务焉大夫遵者也告賔曰主人御于子告主人曰子与賔射○自此至释获者少西辟荐反位言賔主大夫众賔耦射释获升饮之仪射之第二番也司射请射比耦三耦取矢于楅众耦受弓矢序立乃设中为释获之射三耦射賔主人射大夫射众賔射司马取矢乗矢司射视释获者数获设丰饮不胜者献获者献释获者凡十三节】遂告于大夫大夫虽众皆与士为耦以耦告于大夫曰某御于子【大夫皆与士为耦谦也来观礼同爵自相与耦则嫌自尊别也大夫为下射而云御于子尊大夫也士谓众賔之在下者及羣士来观礼者也礼一命已下齿于乡里】西阶上北面作众賔射【作使】司射降搢扑由司马之南适堂西立比众耦【众耦大夫耦及众賔也命大夫之耦曰子与某子射其命众耦如三耦】众賔将与射者皆降由司马之南适堂西继三耦而立东上大夫之耦为上若有东面者则北上【言若有者大夫士来观礼及众賔多无数也○司马位在司射之南若有东面者或賔多南面列不尽也】賔主人与大夫皆未降【言未降者见其志在射○三耦卒射乃降就其耦俱升射也】司射乃比众耦辩【众賔射者降比之耦乃徧】
　　右司射请射比耦
