<!-- { "loadSidebar": true } -->
　　祝反入彻设于西北隅如其设也几在南厞用席【改设馔者不知鬼神之节改设之庶几歆飨所以为厌饫也几在南变右文明东面不南面渐也厞隐也于厞隐之处从其幽闇○如其设谓改设尸之荐俎敦于西北隅次第一如隂厌时设法也注渐也以设几与吉祭同为向吉之渐厞用席疏以为以席为障使之隐较注有异○厞扶未反厌一艶反】祝荐席彻入于房祝自执其俎出【彻荐席者执事者祝荐席则初自房来】赞阖牖戸【鬼神尚居幽闇或者逺人平赞佐食者】
　　右改设阳厌
　　主人降賔出【宗人诏主人降賔则出庙门】主人出门哭止皆复位【门外未入位】宗人告事毕賔出主人送拜稽颡【送拜者明于大门外也賔执事者皆去即彻室中之馔者兄弟也】
　　右礼毕送賔
　　记
　　虞沐浴不栉【沐浴者将祭自洁清不栉未在于饰也唯三年之丧不栉期以下栉可也今文曰沐浴】陈牲于庙门外北首西上寝右【言牲腊在其中西上变吉寝右者当升左胖也腊用棜檀弓曰既反哭主人与有司视虞牲○疏云案少牢二牲东上是吉祭东上】日中而行事【朝葬日中而虞君子举事必用辰正也再虞三虞皆质明】
　　记沐浴陈牲及举事之期
　　杀于庙门西主人不视豚解【主人视牲不视杀凡为丧事畧也豚解解前后胫脊胁而已熟乃体解升于鼎也今文无庙○疏云特牲吉祭故主人视牲又视杀】羮饪升左肩臂臑肫胳脊胁离肺肤祭三取诸左膉上肺祭一实于上鼎【肉谓之羮饪熟也脊胁正脊正胁也丧礼畧七体耳离肺举肺也少牢馈食礼曰举肺一长终肺祭肺三皆刌膉脰肉也古文曰左股上字从肉从殳殳矛之殳声○士之正祭礼九体此七体故云畧引少牢礼明此举肺祭肺之制亦然肤祭择肉之美者以备祭○肫音纯膉音益】升鱼鱄鲋九实于中鼎【差减之○特牲鱼十有五此畧而用九】升腊左胖髀不升实于下鼎【腊亦七体牲之类】皆设扃鼏陈之【嫌既陈乃设扃鼏也今文扃作古文鼏作密】载犹进柢鱼进鬐【犹犹士丧既夕言未可以吉也柢本也鬐脊也今文柢为防古文鬐为耆○吉祭牲进下鱼进腴变于食生此丧祭与吉反是未异于生人也】祝俎髀脰脊胁离肺陈于阶间敦东【不升于鼎贱也统于敦明神惠也祭以离肺下尸○尸祭用刲肺】
　　记牲杀体数鼎俎陈设之法
　　淳尸盥执槃西面执匜东面执巾在其北东面宗人授巾南面【槃以盛弃水为浅污人也执巾不授巾卑也○浅音义如溅○浅音箭】
　　记沃尸面位
　　主人在室则宗人升戸外北面【当诏主人室事○经唯言主人在堂宗人所诏之事】佐食无事则出戸负依南面【室中尊不空立戸牖之间谓之依】记宗人佐食面位
　　铏芼用苦若薇有滑夏用葵冬用荁有柶【苦苦荼也荁堇类也干则滑夏秋用生葵冬春用干荁古文苦为枯今文或作□○荁音丸夏葵冬荁皆所以为滑也芼音毛】豆实葵菹菹以西蠃醢笾枣烝栗择【枣烝栗择则菹刌也枣烝栗择则豆不防笾有藤也】
　　记铏芼与豆笾之实
　　尸入祝从尸【祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也】尸坐不説屦【侍神不敢燕惰】尸谡祝前乡尸【前道也祝道尸必先乡之为之节】还出戸又乡尸还过主人又乡尸还降阶又乡尸【过主人则西阶上不言及阶明主人见尸有踧踖之敬】降阶还及门如出戸【及至也言还至门明其间无节也降阶如升时将出门如出戸时皆还向尸也每将还必有辟退之容凡前尸之礼仪在此○祝之道尸必先以面乡尸乃转身前行谓之还上降阶谓正降时此时祝以面乡尸下降阶谓既降时祝则转身前行直至及门乃又乡尸也】尸出祝反入门左北面复位然后宗人诏降【○复位上文祝入门左北面之位诏降诏主人降】尸服卒者之上服【上服者如特牲士端也不以爵升服为上者祭于君之服非所以自配鬼神士之妻则宵衣耳】男男尸女女尸必使异姓不使贱者【异姓妇也贱者谓庶孙之妾也尸配尊者必使适也○丧祭男女别尸吉祭则共尸必使异姓谓女尸以妇不以族女】
　　记虞尸仪服与侍尸之仪为尸之人
　　无尸则礼及荐馔皆如初【无尸谓无孙列可使者也殇亦是也礼谓衣服即位升降○丧祭而无尸者其衣服位面升降之礼与荐馔之具皆与有尸者同】既飨祭于苴祝祝卒【记异者之节】不绥祭无泰羮湆胾从献【不绥言献记终始也事尸之礼始于绥祭终于从献绥当为堕】主人哭出复位【于祝祝卒○其不同者当飨祝既卒无堕祭以下事尸之礼主人即哭出复戸外东面位】祝阖牖戸降复位于门西【门西北面位也】男女拾踊三【拾更也三更踊○疏云凡言更踊者主人踊主妇踊賔乃踊三者三为拾也○拾其业反】如食间【隐之如尸一食九饭之顷也】祝升止哭声三啓戸【声者噫歆也将啓戸警觉神也今文啓为开】主人入【亲之】祝从啓牖乡如初【牖先阖后啓扇在内也乡牖一名也如初者主人入祝从在左】主人哭出复位【堂上位也○仍前戸外东面】卒彻祝佐食降复位【祝复门西北面位佐食复西方位不复设西北隅者重闭牖戸防也】宗人诏降如初【初赞阖牖户宗人诏主人降之○礼毕降堂宗人诏之亦如上经也】
　　右虞祭无尸者隂厌之仪
　　始虞用柔日【葬之日日中虞欲安之柔日隂取其静○古人日例用柔日】曰哀子某哀显相夙兴夜处不宁【曰辞也祝祝之辞也丧祭称哀显相助祭者也显明也相助也诗云于穆清庙肃雍显相不宁悲思不安】敢用絜牲刚鬛【敢昧冐之辞豕曰刚鬛】香合【黍也大夫士于黍稷之号合言普淖而已此言香合盖记者误尔辞次黍又不得在荐上○疏云曲礼所云黍稷别号是人君法】嘉荐普淖【嘉荐菹醢也普淖黍稷也普大也淖和也徳能大和乃有黍稷故以为号云○淖若孝反音閙】明齐溲酒【明齐新水也言以新水溲酿此酒也郊特牲曰明水涚齐贵新也或曰当为明视谓兎腊也今文曰明粢粢稷也皆非其次今文溲为醙】哀荐祫事【始虞谓之祫事者主欲合先祖也以与先祖合为安今文曰古事】适尔皇祖某甫【尔女也女死者告之以适皇祖所以安之也皇君也某甫皇祖字也若言尼甫】飨【劝强之也】再虞皆如初曰哀荐虞事【丁日则巳日再虞其祝辞异者一言耳○皆如初谓用日祝辞皆与初虞同】三虞卒哭他用刚日亦如初曰哀荐成事【当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而者丧服小记曰报者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也令正者自相亚也檀弓曰日中而虞弗忍一日离也是日也以虞易奠卒哭曰成事是日也以吉祭易丧祭明日祔于祖父如是虞为丧祭卒哭为吉祭今文他为它○愚按郑以经文他字为有非常之祭似涉强解此殆羡文不然当在亦字上谓他祝辞耳○报读为赴疾之赴】
　　记三虞卒哭用日不同及祝辞之异者
　　献毕未彻乃饯【卒哭之祭既三献也饯送行者之酒诗云出宿于泲饮饯于祢尸旦将始祔于皇祖是以饯送之古文饯为践○卒哭祭之明日将祔于庙故卒哭祭毕饯之于寝门之外此下所记即其仪也】尊两甒于庙门外之右少南水尊在酒西勺北枋【少南将有事于北有酒即吉也此在西尚凶也言水者丧质无鼎不久陈古文甒为庑也○庙门寝门也】洗在尊东南水在洗东篚在西【在门之左又少南】馔笾豆脯四脡【酒宜脯也古文脡为挺○脯以为笾实也】有干肉折俎二尹缩祭半尹在西塾【干肉牲体之脯也如今凉州鸟翅矣折以为俎实优尸也尹正也虽其折之必使正缩从也古文缩为蹙○二正体缩陈俎上又截正体之半以备授祭】尸出执几从席从【祝入亦告利成入前尸尸乃出几席素几苇席也以几席从执事也】尸出门右南面【俟设席也】席设于尊西北东面几在南賔出复位【将入临之位士丧礼賔继兄弟北上门东北面西上门西北面东上西方东面北上】主人出即位于门东少南妇人出即位于主人之北皆西面哭不止【妇人出者重饯尸○疏云妇人有事自堂及房而已今出寝门之外故云重饯尸也】尸即席坐唯主人不哭洗废爵酌献尸尸拜受主人拜送哭复位荐脯醢设俎于荐东胊在南【胊脯及干肉之屈也屈者在南变于吉○曲礼云以脯脩置者左胊右末是吉时屈者在左今尸东面而云朐在南则屈在右末在左故云变于吉也○朐其俱反】尸左执爵取脯擩醢祭之佐食授哜【授干肉之祭】尸受振祭哜反之祭酒卒爵奠于南方【反之反于佐食佐食反之于俎尸奠爵礼有终○爵不酢而奠之是为礼有终】主人及兄弟踊妇人亦如之主妇洗足爵亚献如主人仪无从踊如初賔长洗繶爵三献如亚献踊如初佐食取俎实于篚尸谡从者奉篚哭从之祝前哭者皆从及大门内踊如初【男女从尸男由左女由右及至也从尸不出大门者由庙门外无事尸之礼也古文谡作休】尸出门哭者止【以饯于外大门犹庙门】賔出主人送拜稽颡【送賔拜于大门外○从尸不出大门者有事尸限送賔大门外自是常礼但礼有终賔无答拜之礼也】主妇亦拜賔【女賔也不言出不言送拜之于闱门之内闱门如今东西掖门】丈夫説绖带于庙门外【既卒哭当变麻受之以葛也夕日则服葛者为祔期今文説为税○是日之夕主人因告賔祔期则服葛带也】入彻主人不与【入彻者兄弟大功以下言主人不与则知丈夫妇人在其中古文与为豫】妇人説首绖不説带【不説带齐斩妇人带不説也妇人少变而重带带下体之上也大功小功者葛带时亦不説者未可以轻文变于主妇之质至祔葛带以即位檀弓曰妇人不葛带○檀弓所言亦谓妇人服齐斩者大功以下是日虽不説麻明日袝祭则葛带以即位矣】无尸则不饯犹出几席设如初拾踊三【以饯尸者本为送神也丈夫妇人亦从几席而出古文席为筵○虽无尸送神不异故云如初】哭止告事毕賔出
　　记卒哭祭毕饯尸与无尸可饯者送神之礼
　　死三日而殡三月而遂卒哭【谓士也杂记曰大夫三月而五月而卒哭诸侯五月而七月而卒哭此记更从死起异人之间其义或殊○疏云士三日殡三月皆通死日死月数是以士之卒哭在三月内大夫以上殡除死日死月数大夫三月除死月则通四月又有五虞则卒哭在五月诸侯以上可知注异人谓记者不一人故言有更端】将旦而祔则荐【荐谓卒哭之祭○旦谓明日之旦】卒辞曰哀子某来日某隮祔尔于尔皇祖某甫尚飨【卒辞卒哭之祝辞隮升也尚庶几也不称馔明主为告祔也今文隮为齐○疏云迎尸之前祝释孝子辞云尔】女子曰皇祖妣某氏【女孙祔于祖母】妇曰孙妇于皇祖姑某氏【不言尔曰孙妇差疏也】其他辞一也【来日某隮祔尚飨】飨辞曰哀子某圭为而哀荐之飨【飨辞劝强尸之辞也圭絜也诗曰吉圭为饎凡吉祭飨尸曰孝子○疏云祔及练祥吉祭其辞亦用此但改哀为孝耳】
　　记卒哭祭告祔于神之辞与飨尸之辞
