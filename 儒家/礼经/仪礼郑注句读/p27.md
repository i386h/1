<!-- { "loadSidebar": true } -->
　　厥明讶宾于馆【此讶下大夫也以君命迎宾谓之讶讶迎也亦皮弁○自此至宾不顾皆主国庙中所行之礼其为公礼者有五聘一享一聘夫人一享夫人一若有言者又一于是主君礼宾其为私礼者有二宾私觌一介私觌一公乃送宾出又有问君问大夫之仪此聘之正礼也分为四节】宾皮弁聘至于朝宾入于次【服皮弁者朝聘主相尊敬也诸侯视朔皮弁服入于次者俟办也次在大门外之西以帷为之○下记云宗人授次次以帷少退于君之次○办蒲苋反】乃陈币【有司入于主国庙门外以布幕陈币如展币焉圭璋贾人执椟而俟】卿为上摈大夫为承摈士为绍摈摈者出请事【摈为主国之君所使出接宾者也绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而传命君子于其所尊不敢质敬之至也既知其所为来之事复请之者宾来当与主君为礼为其谦不敢斥尊者啓发以进之于是时宾出次直闑西北面上摈在闑东阈外西面其相去也公之使者七十歩侯伯之使者五十歩子男之使者三十歩此旅摈耳不传命上介在宾西北东面承摈在上摈东南西面各自次序而下末介末摈旁相去三丈六尺上摈之请事进南面揖宾俱前宾至末介上摈至末摈亦相去三丈六尺止揖而请事还入告于公天子诸侯朝觐乃命介绍传命耳其仪各乡本受命反面传而下及末则乡受之反面传而上又受命传而下亦如之此三丈六尺者门容二彻参个旁各加一步也今文无摈○注云此旅摈耳不传命者谓卿大夫聘问上摈受公命出门南面遥揖宾使前上摈渐南行宾至末介北东面上摈至末摈南西面东西立定乃揖而请所为来之事宾对讫上摈入告公上摈与宾亲自问对是旅摈不传命也若诸侯朝天子受享于庙或诸侯自相朝则摈受命而出递传于介介传于宾介又受宾之辞递传于摈摈又传而入谓之交摈此介绍传命法也注云门容二辙参个者车辙广八尺天子之门容二十四尺是为八尺者三又加二步一十二尺为三丈六尺】公皮弁迎宾于大门内大夫纳宾【公不出大门降于待其君也大夫上摈也谓之大夫者上序可知从大夫总无所别也于是宾主人皆裼○裼西歴反】宾入门左【内宾位也众介随入北面西上少退摈者亦入门而右北面东上上摈进相君】公再拜【南面拜迎】宾辟不答拜【辟位逡遁不敢当其礼】公揖入每门每曲揖【每门輙揖者以相人偶为敬也凡君与宾入门宾必后君介及摈者随之并而鴈行既入则或左或右相去如初玉藻曰君入门介拂闑大夫中枨与闑之间士介拂枨宾入不中门不履阈此宾谓聘卿大夫也门中门之正也不敢与君并由之敬也介与摈者鴈行卑不逾尊者之迹亦敬也宾之介犹主人之摈○枨直庚反】及庙门公揖入立于中庭【公揖先入省内事也既则立于中庭以俟宾不复出如此得君行一臣行二于礼可矣公迎宾大门内卿大夫以下入庙门即位而俟之○方君在大门内时卿大夫当于庙中在位矣】宾立接西塾【接犹近也门侧之堂谓之塾立近塾者已与主君交礼将有出命俟之于此介在币南北面西上上摈亦随公入门东东上少进于士】几筵既设摈者出请命【有几筵者以其庙受宜依神也宾至庙门司宫乃于依前设之神尊不豫事也席西上上摈待而出请受宾所以来之命重停宾也至此言命事弥至言弥信也周礼诸侯祭祀席蒲筵缋纯右雕几○依前之依于岂反本又作扆尔雅释宫牖戸之间谓之扆但天子以屛风设于扆诸侯无屛风为异】贾人东面坐啓椟取圭垂缫不起而授上介【贾人乡入陈币东面俟于此言之就有事也授圭不起贱不与为礼也不言裼袭者贱不裼也缫有组系也】上介不袭执圭屈缫授宾【上介北面受圭进西面授宾不袭者以盛礼不在于已也屈缫并持之也曲礼曰执玉其有借者则裼无借者则袭○疏以屈缫为无借垂缫为有借曲礼陈氏注以圭璋特达为无借琮璧有束帛为有借陈説得之详见记中】宾袭执圭【执主盛礼而又尽饰为其相蔽敬也玉藻曰服之袭也充美也是故尸袭执玉袭也○观此注知疏以垂缫屈缫为有借无借诚误也○尽津忍反】摈者入吿出辞玉【摈者上摈也入告公以宾执圭将致其聘命圭贽之重者辞之亦所以致尊让也○疏云致尊让乡饮酒义文案文公十二年左氏传云秦伯使西乞术来聘襄仲辞玉宾对曰不腆敝器不足辞也】纳宾宾入门左【公事自闑西○玉藻云公事自闑西注云聘享也又云私事自闑东注云觌面也】介皆入门左北面西上【随宾入也介无事止于此今文无门○此后唯摈者得入相君礼介则止于此也】三揖【君与宾也入门将曲揖既曲北面又揖当碑揖○疏云公先在庭南面宾入门将曲揖既曲宾又揖二者主君皆向宾揖之再揖讫主君亦东面向堂涂北行当碑宾主又相向揖是君行一臣行二非谓宾入门时主君更向内霤相近而揖也】至于阶三让【让升】公升二等【先宾升二等亦欲君行一臣行二】宾升西楹西东面【与主君相乡】摈者退中庭【乡公所立处退者以公宜亲受宾命不用摈相也】宾致命【致其君之命也】公左还北乡【当拜】摈者进【进阼阶西释辞于宾相公拜也】公当楣再拜【拜贶也贶恵赐也楣谓之梁】宾三退负序【三退三逡遁也不言辟者以执圭将进授之】公侧袭受玉于中堂与东楹之间【侧犹独也言独见其尊宾也佗日公有事必有赞为之者凡袭于隠者公序坫之间可知也中堂南北之中也入堂深尊宾事也东楹之间亦以君行一臣行二○两楹之间为宾主处中今于东楹之间更侵东半间故云君行一臣行二】摈者退负东塾而立【反其等位无事】宾降介逆出【逆出由便】宾出【聘事毕】公侧授宰玉【使藏之授于序端】裼降立【裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻褎绞衣以裼之论语曰素衣麑裘皮弁时或素衣其裘同可知也裘者为温表之为其防也寒暑之服冬则裘夏则葛凡襢裼者左降立俟享也亦于中庭古文裼皆作赐○以上聘礼○褎详又反豻五旦反绞戸交反】摈者出请【不必宾事之有无】宾裼奉束帛加璧享摈者入告出许【许受之】庭实皮则摄之毛在内内摄之入设也【皮虎豹之皮摄之者右手并执前足左手并执后足毛在内不欲文之豫见也内摄之者两手相乡也入设亦参分庭一在南言则者或以马凡君于臣臣于君麋鹿皮可也】宾入门左揖让如初升致命张皮【张者释外足见文也○当宾于堂上致命之时庭实即张之见文相应为节也】公再拜受币士受皮者自后右客【自由也从东方来由客后西居其左受皮也执皮者既授亦自前西而出○当公于堂上受币士亦于堂下受皮】宾出当之坐摄之【象受于宾○士初受皮仍如前张之及宾出降至庭乃对宾坐而摄之当对也】公侧授宰币皮如入右首而东【如入左在前皮右首者变于生也○执皮者初入时行在前者立在左此受皮者东行亦立在左者行在前故云如入也曲礼云执禽者左首此右首是变于生○以上享礼】聘于夫人用璋享用琮如初礼【如公立于中庭以下○此约言聘享夫人之礼亦公受之】若有言则以束帛如享礼【有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也○此容有告请之礼】摈者出请事宾告事毕【公事毕】
　　右聘享
　　宾奉束锦以请觌【觌见也乡将公事是欲交其欢敬也不用羔因使而见非特来○自此至讶受马言宾请私觌主君不许而先礼宾】摈者入告出辞【客有大礼未有以待之】请礼宾宾礼辞听命摈者入告【告宾许也】宰夫彻几改筵【宰夫又主酒食者也将礼宾彻神几改神席更布也宾席东上公食大夫礼曰蒲筵常缁布纯加萑席寻帛纯此筵上下大夫也周礼曰筵国宾于牖前莞筵纷纯加缫席画纯左彤几者则是筵孤也孤彤凡卿大夫其漆几与○莞音官】公出迎宾以入揖让如初【公出迎者已之礼更端也】公升侧受几于序端【漆几也今文无升】宰夫内拂几三奉两端以进【内拂几不欲尘坋尊者以进自东箱来授君○坋蒲闷反】公东南乡外拂几三卒振袂中摄之进西乡【进就宾也】摈者告【告宾以公授几】宾进讶受几于筵前东面俟【未设也今文讶为梧○梧五故反】公壹拜送【公尊也古文壹作一】宾以几辟【辟位逡遁】北面设几不降阶上答再拜稽首【不降以主人礼未成也凡宾左几○云凡宾左几者对神右几也】宰夫实觯以醴加柶于觯面枋【酌以授君也君不自酌尊也宰夫亦洗升实觯以醴自东箱来不面擸不讶受也○公西面向宾宰夫以醴自东箱来公旁并授与公公不讶受故面枋不面擸也】公侧受醴【将以饮宾】宾不降壹拜进筵前受醴复位公拜送醴【宾壹拜者醴质以少为贵】宰夫荐笾豆脯醢宾升筵摈者退负东塾【事未毕摈者不退中庭以有宰夫也○事未毕当在中庭今负东塾者以有宰夫陈饮食也】宾祭脯醢以柶祭醴三庭实设【庭实乘马】降筵北面以柶兼诸觯尚擸坐啐醴【降筵就阶上○擸音猎又音拉折也又持也于义并难通案冠礼昏礼面叶叶柶大端也古文叶作擖擖音叶箕舌也与匙头相类可以借用擸字或擖字之譌尚擸即尚叶也尚叶者仰柶端向上也○擸以涉反】公用束帛【致币也言用尊于下也亦受之于序端】建柶北面奠于荐东【糟醴不啐○啐字误】摈者进相币【赞以辞】宾降辞币【不敢当公礼也】公降一等辞【辞宾降也】栗阶升听命【栗阶趋君命尚疾不连步○听命听致币之命既命又降拜以受也】降拜【拜受】公辞【不降一等杀也】升再拜稽首受币当东楹北面【亦讶受而北面者礼主于己巳臣也○疏云前行聘享时宾东面主君西面讶授受但以奉君命故不北面此以主君礼己巳臣也故北面受异于聘享时也】退东面俟【俟君拜也不北面者谦若不敢当阶然】公壹拜宾降也公再拜【不俟公再拜者不敢当公之盛也公再拜者事毕成礼】宾执左马以出【受尊者礼宜亲之也效马者并左右靮授之余三马主人牵者从出也○靮丁歴反】上介受宾币从者讶受马【从者士介】
　　右主君礼宾
