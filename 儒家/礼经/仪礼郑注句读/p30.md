<!-- { "loadSidebar": true } -->
　　夕夫人使下大夫韦弁归礼【夕问卿之夕也使下大夫下君也君使之云夫人者以致辞当称寡小君○自此至宾拜礼于朝言主君夫人归礼于宾与上介】堂上笾豆六设于戸东西上二以并东陈【笾豆六者下君礼也臣设于戸东又辟馔位也其设脯其南醢屈六笾六豆○疏云先于北设脯即于脯南设醢又于醢东设脯以次屈而陈之皆如上也】壶设于东序北上二以并南陈醙黍清皆两壶【醙白酒也凡酒稻为上黍次之粱次之皆有清白以黍间清白者互相备明三酒六壶也先言醙白酒尊先设之○稻黍粱三酒白者清者各一壶并之而陈也疏曰醙白也上言白明黍粱皆有白下言清明稻黍亦有湇于清白中言黍明醙即是稻清即是粱也故言互相备也○醙所九反】大夫以束帛致之【致夫人命也此礼无牢下朝君也○夫人于来朝之君有牢此于聘卿无牢是下朝君】宾如受饔之礼傧之乘马束锦上介四豆四笾四壶受之如宾礼【四壶无稻酒也不致牢下于君也】傧之两马束锦明日宾拜礼于朝【于是乃言宾拜明介从拜也今文礼为醴】
　　右夫人归礼宾介
　　大夫饩宾大牢米八筐【其陈于门外黍粱各二筐稷四筐二以并南陈无稻牲陈于后东上不馔于堂庭辟君也○自此至牵羊以致之言主国大夫饩宾及介记云凡饩大夫黍粱稷筐五斛案掌客邻国之君来朝卿皆见以羔膳太牢侯伯子男膳特牛彼又无筐米此侯伯之臣得用太牢有筐米者彼为君礼此是臣礼各自为差降】宾迎再拜老牵牛以致之宾再拜稽首受老退宾再拜送【老室老大夫之贵臣】上介亦如之众介皆少牢米六筐皆士牵羊以致之【米六筐者又无粱也士亦大夫之贵臣○室老家相也士邑宰也故为大夫之贵臣】
　　右大夫饩宾介
　　公于宾壹食再飨【飨谓享太牢以饮宾也公食大夫礼曰设洗如飨则飨与食互相先后也古文壹皆为一今文飨皆为乡○自此至致食以侑币槩言主国君臣于宾介食飨燕献之数及不亲食飨之法食礼无酒飨礼有酒○食音嗣】燕与羞俶献无常数【羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也古文俶作淑○俶昌淑反鹜音木】宾介皆明日拜于朝上介壹食壹飨【飨食宾介为介从飨献矣复特飨之客之也○飨礼介从飨若食礼介虽从入不从食】若不亲食使大夫各以其爵朝服致之以侑币如致饔无傧【君不亲食谓有疾及他故也必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以己本宜徃古文侑皆作宥○侑币食礼有侑食之币周礼典命大国小国卿大夫命数不同此所使致礼但取爵同耳不计命数也食礼宾当徃君所受礼无傧使者之法今虽使人致礼以宾本宜赴庙故仍无傧也】致飨以酬币亦如之【酬币飨礼酬宾劝酒之币也所用未闻也礼币束帛乘马亦不是过也礼器曰琥璜爵盖天子酬诸侯】大夫于宾壹飨壹食上介若食若飨若不亲飨则公作大夫致之以酬币致食以侑币【阼使也大夫有故君必使其同爵者为之致之列国之宾来荣辱之事君臣同之疏云此直言飨食不言燕当亦有燕也】
　　右主国君臣飨食宾介之法
　　君使卿皮弁还玉于馆【玉圭也君子于玉比徳焉以之聘重礼也还之者徳不可取于人相切厉之义也皮弁者始以此服受之不敢不终也○自此至宾送不拜言主君使卿诣宾馆还玉及报享之事】宾皮弁袭迎于外门外不拜帅大夫以入【迎之不拜示将去不纯为主也帅道也古文曰迎于门外古文帅为率】大夫升自西阶钩楹【钩楹由楹内将南面致命致命不东面以宾在下也必言钩楹者宾在下嫌楹外也】宾自碑内听命升自西阶自左南面受圭退负右房而立【听命于下敬也自左南面右大夫且并受也必并受者若乡君前耳退为大夫降逡遁今文或曰由自西阶无南面○碑内碑之北听命毕乃升受圭受毕大夫降宾遂退因负右房而立俟也】大夫降中庭宾降自碑内东面授上介于阼阶东【大夫降出言中庭者为宾降节也授于阼阶东者欲亲见贾人藏之也宾还阼阶下西面立○宾自阼阶向西阶自西阶向阼阶皆由碑内虽升降西阶宾不由西向堂涂也故下经注云出入犹东】上介出请宾迎大夫还璋如初入【出请请事于外以入告也宾虽将去出入犹东唯升堂由西阶凡介之位未有改也】宾裼迎大夫贿用束纺【贿子人财之言也纺纺丝为之今之防也所以遗聘君可以为衣服相厚之至也○防息绢反】礼玉束帛乘皮皆如还玉礼【礼礼聘君也所以报享也亦言玉璧可知也今文礼皆作醴○皆者谓贿纺与礼玉二事其升受皆如还玉之仪也】大夫出宾送不拜
　　右还玉报享
　　公馆宾【为宾将去亲存送之厚殷勤且谢聘君之义也公朝服○自此至宾退言明日宾将发君徃存宾宾来请命之事馆宾者拜宾于馆也】宾辟【不敢受国君见已于此馆也此亦不见言辟者君在庙门敬也凡君有事于诸臣之家车造庙门乃下○注云此亦不见亦劳宾时也】上介听命【听命于庙门中西面如相拜然也摈者每賛君辞则曰敢不承命告于寡君之老】聘享夫人之聘享问大夫送宾公皆再拜【拜此四事公东面拜摈者北面○摈者歴举四事而君拜之】公退宾从请命于朝【宾从者实为拜主君之馆已也言请命者以已不见不敢斥尊者之意】公辞宾退【辞其拜也退还馆装驾为旦将发也周礼曰宾从拜辱于朝明日客拜礼赐遂行】右宾将行君馆宾
　　宾三拜乘禽于朝讶听之【发去乃拜乘禽明已受赐大小无不识○他赐皆即拜于朝唯日归乘禽不胜其拜故于发时总三拜之自此至送至于竟言宾行主君赠送之礼】遂行舍于郊【始发且宿近郊自展軨】公使卿赠如觌币【赠送也所以好送之也言如觌币见为反报也今文公为君】受于舍门外如受劳礼无傧【不入无傧明去而宜有己也如受劳礼以赠劳同节】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟
　　右宾行主国赠送
　　使者归及郊请反命【郊近郊也告郊人使请反命于君也必请之者以己乆在外嫌有罪恶不可以入春秋时郑伯恶其大夫髙克使之将兵逐而不纳此盖请而不得入○自此至拜其辱言使者归反命于朝】朝服载旜【行时税舍于此郊今还至此正其故行服以俟君命敬也古文旜作膳】禳乃入【禳祭名也为行道累歴不祥禳之以除灾凶】乃入陈币于朝西上上宾之公币私币皆陈上介公币陈他介皆否【皆否者公币私币皆不陈此币使者及介所得于彼国君卿大夫之赠赐也其或陈或不陈详尊而畧卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者○注云礼于君者不陈谓贿用束纺礼玉束帛乘皮不陈之者以使者将亲执以告】束帛各加其庭实皮左【不加于其皮上荣其多也○不令相掩蔽也】公南乡【亦宰告于君君乃朝服出门左南乡○疏云此陈币当如初夕币之时是以郑此注亦依夕币而言之】卿进使者使者执圭垂缫北面上介执璋屈缫立于其左【此主于反命士介亦随入并立东上○疏云今此宾执圭宾则裼注言亦者亦初行受于朝时】反命曰以君命聘于某君某君受币于某宫某君再拜以享某君某君再拜【君亦揖使者进之乃进反命也某君某国名也某宫若言桓宫僖宫也某君再拜受也必言此者明彼君敬己君不辱命○注君亦揖使者初受命于朝位立定时君揖使者乃进受命明反命亦然】宰自公左受玉【亦于使者之东同面并受也不右使者由便也○疏云此言亦者亦于出使初受玉时宰自公左授使者圭同面凡并授者授由其右受由其左此受由其右者因东藏之便】受上介璋致命亦如之【变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知畧之○受上介璋宾受之也宾受璋当亦垂缫而致命本以君夫人聘君夫人但妇人无外事亦君命之故言致命若非君命然也】执贿币以吿曰某君使某子贿授宰【某子若言髙子国子凡使者所当以告君者上介取以授之贿币在外也】礼玉亦如之【亦执束帛加璧也告曰某君使某子礼宰受之士随自后左士介受乘皮如初上介出取玉束帛士介后取皮也○宾将告君之时上介出取玉帛士介取皮宾执玉帛以告宰受玉帛士即自士介后居其右而受皮向东藏之】执礼币以尽言赐礼【礼币主国君初礼宾之币也以尽言赐礼谓自此至于赠○自郊劳至赠行八度礼宾皆有币执郊劳之币而歴举其全以告也○尽津忍反】公曰然而不善乎【善其能使于四方而犹女也】授上介币再拜稽首公答再拜【授上介币当拜公言也不授宰者当复陈之】私币不告【亦畧卑也】君劳之再拜稽首君答再拜【劳之以道路勤苦】若有献则曰某君之赐也【言此物某君之所赐予为恵者也其所献虽珍异不言其为彼君服御物谦也其大夫出反必献忠孝也】君其以赐乎【不必其当君也献不拜者为君之答己也○所献是宾入己之物盖彼国之君于常币外别有赐予者曰君其以赐乎言未必可当君用或以为赐下之需乎】上介徒以公赐告如上宾之礼【徒谓空手不执其币】君劳之再拜稽首君答拜劳士介亦如之【士介四人旅答壹拜又贱也○疏云上介再拜稽首君答拜不言再拜则君答上介一拜矣劳士介不言皆则总答一拜矣劳上介君答一拜已是贱士介四人共答一拜故云又贱也此一拜答臣下周礼九拜七曰奇拜是也】君使宰赐使者币使者再拜稽首【以所陈币赐之也礼臣子人赐之而必献之君父不敢自私服也君父因以予之则拜受之如更受赐也既拜宰以上币授之】赐介介皆再拜稽首【士介之币皆载以造朝不陈之耳与上介同受赐命俱拜既拜宰亦以上币授上介】乃退【君揖入皆出去】介皆送至于使者之门【将行俟于门反又送于门与尊长出入之礼也】乃退揖【揖别也】使者拜其辱【随谢之也再拜上介三拜士介○士三人每人一拜士卑】右使者反命
　　释币于门【门大门也主于闑布席于闑西阈外东面设洗于门外东方其余如初于祢时出于行入于门不两告告所先见也○自此至亦如之言使还礼门奠祢之事】乃至于祢筵几于室荐脯醢【告反也荐进也】觞酒陈【主人酌进奠一献也言陈者将复有次也先荐后酌祭礼也行释币反释奠畧出谨入也】席于阼【为酢主人也酢主人者祝取爵酌不酢于室异于祭】荐脯醢【成酢礼也】三献【室老亚献士三献也每献奠輙取爵酌主人自酢也○注当以輙取爵酌主人为句言室老酌主人因自酢也疏于酌字句未是】一人举爵【三献礼成更起酒也主人奠之未举也】献从者【从者家臣从行者也主人献之劳之也皆升饮酒于西阶上不使人献之辟国君也】行酬乃出【主人举奠酬从者下辩室老亦与焉也】上介至亦如之
　　右使还奠告
