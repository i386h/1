<!-- { "loadSidebar": true } -->
　　舅姑入于室妇盥馈【馈者妇道既成成以孝养】特豚合升侧载无鱼腊无稷竝南上其他如取女礼【侧载者右胖载之舅俎左胖载之姑俎异尊卑竝南上者舅姑共席于奥其馔各以南为上其他谓酱湇菹醢女谓妇也如取妇礼同牢时竝当作并○自侧载以下南上以上皆与取女同牢之礼异至酱湇菹醢酒尊等则与之同】妇赞成祭卒食一酳无从【赞成祭者授处之今文无成也○赞祭者品授之又处置之也】席于北牖下【室中北墙下○疏曰此席将为妇馂之位处也】妇彻设席前如初西上妇馂舅辞易酱【妇馂者即席将馂也辞易酱者嫌淬污】妇馂姑之馔御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之【奠于篚○舅姑之馔并设席前妇所馂则姑之馔】妇彻于房中媵御馂姑酳之虽无娣媵先于是与始饭之错【古者嫁女必娣侄从之谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也古文始为姑○媵御馂于房姑亦酳之其酳之次先媵而后御娣侄具者媵固先虽无娣而以侄为媵媵犹先也媵从妇而馂舅余御从夫而馂姑余是与舅姑始饭夫妇之位相交错也】
　　右妇馈舅姑
　　舅姑共飨妇以一献之礼舅洗于南洗姑洗于北洗奠酬【以酒食劳人曰飨南洗在庭北洗在北堂设两洗者献酬酢以洁清为敬奠酬者明正礼成不复举凡酬酒皆奠于荐左不举其燕则更使人举爵○疏云此飨妇之事与上盥馈同日为之昏义云舅姑入室妇以特豚馈明妇顺也厥明舅姑共飨妇郑彼注云容大夫以上礼多或异日故知此士同日可也此与上事相因亦于舅姑寝堂之上与礼妇同在客位也又云案下记飨妇节注云舅姑共飨妇舅献姑荐脯醢但荐脯醢无盥洗之事今云姑洗于北洗洗者洗爵则是舅献姑酬共成一献仍无妨姑荐脯醢也愚案注其燕则更使人举爵者泛言他经正献后更举爵行酬之事非此经所有】舅姑先降自西阶妇降自阼阶【授之室使为主明代已○疏云曲礼云子事父母升降不由阼阶今舅姑降自西阶妇降自阼阶是授妇以室之事也授之室昏义文】归妇俎于妇氏人【言俎则飨礼有牲矣妇氏人丈夫送妇者使有司归以妇俎当以反命于女之父母明其得礼】
　　右舅姑飨妇
　　舅飨送者以一献之礼酬以束锦【送者女家有司也爵至酬賔又从之以束锦所以相厚古文锦皆作帛○疏云尊无送卑之法士无臣故知有司送之也】姑飨妇人送者酬以束锦【妇人送者子弟之妻妾凡飨速之○疏云凡速者皆就馆速之】若异邦则赠丈夫送者以束锦【赠送也就賔馆○既于飨酬之又就馆赠之也】
　　右飨送者
　　若舅姑既没则妇入三月乃奠菜【没终也奠菜者以篚祭菜也盖用堇○此下言舅姑既没者之礼三月妇道既成乃庙见因礼妇飨从者疏云若舅没姑存则当时见姑三月庙见舅若舅存姑没无庙可见或更有继室自然如常礼也】席于庙奥东面右几席于北方南面【庙考妣之庙北方墉下○席于奥者舅席也席于北方者姑席也舅姑别席异面象生时妇见之礼与常祭同几者不同也】祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子【帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也○疏云盥于门外此亦异于常祭云某子者言若张子李子也顾炎武云妇人内夫家无称其舅为张子李子者某子云者或諡或字之称愚谓疏之意或以妇新入门称姓以告故亦以姓称其舅与】妇拜扱地坐奠菜于几东席上还又拜如初【扱地手至地也妇人扱地犹男子稽首○疏云妇人以肃拜为正今云扱地则妇人之重拜也男子稽首亦拜中之重故以相况也愚案此席上在奥之席又拜如初又扱地也○扱初洽反】妇降堂取笲菜入祝曰某氏来妇敢告于皇姑某氏奠菜于席如初礼【降堂阶上也室事交乎户今降堂者敬也于姑言敢告舅尊于姑○此奠北坐之前以见姑也室事交乎户礼器文】妇出祝阖牖户【凡庙无事则闭之】老醴妇于房中南面如舅姑醴妇之礼【因于庙见礼之○亦象舅姑生时因妇来见遂礼之也房中庙之房中尝疑此老与前赞者并是男子乃使与新妇为礼在前圣必自有説非末学所可臆度矣】壻飨妇送者丈夫妇人如舅姑飨礼
　　右舅姑没妇庙见及飨妇飨送者之礼
　　记
　　士昏礼凡行事必用昏昕受诸祢庙辞无不腆无辱【用昕使者用昏壻也壻悉计反从士从胥俗作婿女之夫腆善也賔不称币不善主人不谢来辱○昕朝旦也壻用昏亲迎时也使者用昕纳采问名纳吉纳征请期使向女家时也受诸祢庙男家礼至并于祢庙受之也辞无不腆者郊特牲云告之以直信信事人也信妇德也注云此二者所以敎妇正直信也】挚不用死皮帛必可制【挚鴈也皮帛俪皮束帛也○挚必生鴈皮帛必可制为衣物】腊必用鲜鱼用鲋必殽全【殽全者不馁败不剥伤○殽全指鱼其体肉完好也此并据同牢时所用○鲋音附馁奴罪反】
　　右记昏礼时地辞命用物
　　女子许嫁笄而醴之称字【许嫁已受纳征礼也笄女之礼犹冠男也使主妇女賔执其礼○疏云笄女许嫁者用醴礼之未许嫁者当用酒醮之】祖庙未毁敎于公宫三月若祖庙已毁则敎于宗室【祖庙女髙祖为君者之庙也以有缌麻之亲就尊者之宫敎以妇徳妇言妇容妇功宗室大宗之家○此谓诸侯同族之女将嫁之前敎成之法其与诸侯共髙祖者是缌麻之亲敎之于公宫其共曾祖共祖共祢庙者皆敎于公宫可知也若与君絶服者则于大宗之家敎之大宗之家谓别子之世适长子族人所宗事者也】
　　记笄女敎女之事
　　问名主人受鴈还西面对賔受命乃降【受鴈于两楹间南面还于阼阶上对賔以女名】
　　记问名对賔之节
　　祭醴始扱一祭又扱再祭賔右取脯左奉之乃归执以反命【反命谓使者问名纳吉纳征请期还报于壻父○凡祭醴之法皆如此其记于此者以问名诸礼皆醴賔故也】
　　记祭醴法
　　纳征执皮摄之内文兼执足左首随入西上参分庭一在南【摄犹辟也兼执足者左手执前两足右手执后两足左首象生曲礼曰执禽者左首随入为门中阨狭西上中庭位并○纳征之礼賔执束帛入别有二人执皮以为庭实其执之之法襞摄之使文在内两手兼执其四足首向左二人相随入门至庭则并立以西为上三分庭之一而在其南○阨于卖反】賔致命释外足见文主人受币士受皮者自东出于后自左受遂坐摄皮逆退适东壁【賔致命主人受币庭实所用为节士谓若中士下士不命者以主人为官长自由也○賔堂上致命时执皮者庭中释皮外足见文主人堂上受命时主人属吏受皮者自东方出执皮者之后至其左北面受之故注云賔致命主人受币庭实所用为节也既受皮遂坐摄之复使内文逆退适东壁者初二人相随自东而西及退反东壁则后者在前也】
　　记纳征礼庭实之节
　　父醴女而俟迎者母南面于房外【女既次纯衣父醴之于房中南面盖母荐焉重昏礼也女奠爵于荐东立于位而俟壻壻至父出使摈者请事母出南面房外示亲授壻且当戒女也】女出于母左父西面戒之必有正焉若衣若笄母戒诸西阶上不降【必有正焉者以托戒之使不忘○母在房户西南面女出房至母左时父阼阶上西面戒之母送女至西阶上乃戒之也父母不降送庶母及门内申父母之命】
　　记父母授女
　　妇乘以几从者二人坐持几相对【持几者重慎之○疏云王后则履石大夫诸侯亦应有物履之但无文今人犹用台】
　　记妇升车法
　　妇入寝门赞者彻尊幂酌酒三属于尊弃余水于堂下阶间加勺【属注也酒涚水贵新昏礼又贵新故事至乃取之三注于尊中○属音烛涚舒鋭反音睡】
　　记注酒之节
　　笲缁被纁里加于桥舅答拜宰彻笲【被表也笲有衣者妇见舅姑以饰为敬桥所以庪笲其制未闻今文桥为镐○笲音烦】
　　记笲饰及受笲之节
　　妇席荐馔于房【醴妇飨妇之席荐也】飨妇姑荐焉【舅姑共飨妇舅献爵姑荐脯醢】妇洗在北堂直室东隅篚在东北面盥【洗在北堂所谓北洗北堂房中半以北洗南北直室东隅东西直房户与隅间○飨妇时姑洗于北洗疏云房与室相连谓之房无北壁故得北堂之名】妇酢舅更爵自荐【更爵男女不相因也○妇得献卒爵更爵酢舅自荐脯醢不以人赞也】不敢辞洗舅降则辟于房不敢拜洗【不敢与尊者为礼○辞洗拜洗賔主敌者之礼妇于舅则不敢也舅飨妇献爵酬爵皆洗】凡妇人相飨无降【姑飨妇人送者于房无降者以北洗篚在上○疏云言凡者欲见舅姑共飨妇及姑飨妇人送者皆然】
　　记醴妇飨妇馔具仪节
　　妇入三月然后祭行【入夫之室三月之后于祭乃行谓助祭也】
　　记妇助祭之期
　　庶妇则使人醮之妇不馈【庶妇庶子之妇也使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之其仪则同不馈者共养统于适也○亦昏之明日妇见舅姑时因使人醮之于房外之西如醴妇之仪妇不馈则舅姑亦不飨也】
　　记庶妇礼之不同于适妇者
　　昏辞曰吾子有惠贶室某也【昏辞摈者请事告之辞吾子谓女父也称有惠明下达贶赐也室犹妻也某壻名○此下皆记昏礼中辞命】某有先人之礼使某也请纳采【某壻父名也某也使名也】对曰某之子憃愚又弗能敎吾子命之某不敢辞【对曰者摈出纳賔之辞某女父名也吾子谓使者古文弗为不无能字○憃失容反】致命曰敢纳采【○当有对辞文不具愚意亦当与摈出纳賔之辞不异】
　　纳采之辞
　　问名曰某既受命将加诸卜敢请女为谁氏【某使者名也谁氏者谦也不必其主人之女○疏以为使者升堂致命之辞愚意告摈者之辞当亦不异】对曰吾子有命且以备数而择之某不敢辞【卒曰某氏不记之者明为主人之女○案前记问名节注云还于阼阶上对賔以女名】
　　问名之辞
　　醴曰子为事故至于某之室某有先人之礼请醴从者【言从者谦不敢斥也今文于为于】对曰某既得将事矣敢辞【将行】先人之礼敢固以请【主人辞固如故】某辞不得命敢不从也【賔辞也不得命者不得辞已之命】
　　醴賔之辞
　　纳吉曰吾子有贶命某加诸卜占曰吉使某也敢告【贶赐也赐命谓许以女名也某壻父名○疏于贶字截句】对曰某之子不敎唯恐弗堪子有吉我与在某不敢辞【与犹兼也古文与为豫○子既得吉我兼在吉中荣幸之言也○与音预】
　　纳吉之辞
　　纳征曰吾子有嘉命贶室某也某有先人之礼俪皮束帛使某也请纳征致命曰某敢纳征对曰吾子顺先典贶某重礼某不敢辞敢不承命【典常也法也】
　　纳征之辞
