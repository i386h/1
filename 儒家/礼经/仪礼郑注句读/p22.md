<!-- { "loadSidebar": true } -->
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也大夫卒爵不拜贱不备礼】胥荐主人于洗北西面脯醢无脀【胥宰官之吏主人下大夫也先大夫荐之尊之也不荐于上辟正主脀俎实】辩献大夫遂荐之继宾以西东上若有东面者则北上卒摈者升大夫大夫皆升就席【辩献乃荐畧贱也亦献后布席也○每献一人讫降阶献徧摈者乃总升之就席就席讫乃荐之】
　　右主人献大夫
　　乃席工于西阶上少东小臣纳工工六人四瑟【工谓瞽蒙善歌讽诵诗者也六人大师少师各一人上工四人四瑟者礼大乐众也】仆人正徒相大师仆人师相少师仆人士相上工【徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱○蒯苦怪反】相者皆左何瑟后首内挎越右手相【谓相上工者后首主于射畧于此乐也内挎越以右手相工由便也越瑟下孔所以发越其声者也古文后首为后手】后者徒相入【谓相大师少师者也上列官之尊卑此言先后之位亦所以明贵贱凡相者以工出入】小乐正从之【从大师也后升者变于燕也小乐正于天子乐师也】升自西阶北面东上【工六人】坐授瑟乃降【相者也降立于西县之北】小乐正立于西阶东【不统于工明工虽众位犹在此○燕礼工四人乐正升立于工之西在西阶东此工六人数众疑位移近西乃乐正犹立西阶东不变是统于阶而不统于工也】乃歌鹿鸣三终【鹿鸣小雅篇也人君与臣下及四方之宾燕讲道修政之乐歌也言己有防酒以召嘉宾与之饮者乐嘉宾之来示我以善道又乐嘉宾有孔昭之明徳可则效也歌庶鸣三终而不歌四牡皇皇者华主于讲道畧于劳苦与谘事】主人洗升实爵献工工不兴左瑟【工歌而献之以事报之也洗爵献工辟正主也献不用觚工贱异之也工不兴不能备礼左瑟便其右大师无瑟于是言左瑟者节也】一人拜受爵【谓大师也言一人者工贱同之也工拜于席】主人西阶上拜送爵荐脯醢【輙荐之变于大夫】使人相祭【使人相者相其祭荐祭酒】卒爵不拜主人受虚爵众工不拜受爵坐祭遂卒爵辩有脯醢不祭【相者相其祭酒而已】主人受爵降奠于篚复位大师及少师上工皆降立于鼓北羣工陪于后【鼓北西县之北也言鼔北音与鼔齐面余长在后也羣工陪于后三人为列也于是时小乐正亦降立于其南北面工立仆人立于其侧坐则在后考工记曰鼔人为臯陶长六尺有六寸○注鼔北西县之北也句可疑】乃管新宫三终【管谓吹簜以播新官之乐其篇亡其义未闻笙从工而入既管不献畧下乐也立于东县之中○注立于东县之中句可疑愚案燕礼笙入立于县中注云县中县中央也乡饮酒礼曰磬南北面疏云诸侯轩县阙南面而已故得言县中乡饮酒唯以磬县而已不得言县中而云磬南注引乡饮酒者欲见此虽轩县近北面县之南也此经初设乐无北面县但移东县建鼔在阼阶西又设一建鼔在西阶东正当北面一县之处簜在建鼓之间注云簜谓笙箫之属倚于堂又与燕礼笙入所立之位同疑设之左此者亦奏之于此至此管新宫三终注乃云立于东县之中不知于经何据若云辟射位射事未至无可辟也且上文大师等立于鼓北亦当是此建鼓之北注以为西县之北不知西县何以单名为鼓窃疑大师等立此或亦以将奏管故临之非徒立也至下管三终乃相率而东耳既从工而入工升堂笙即立堂下亦其宜也姑存此疑以质知者】卒管大师及少师上工皆东坫之东南西面北上坐【不言县北统于堂也于是时大乐正还北面立于其南】
　　右作乐娱宾射前燕礼备
　　摈者自阼阶下请立司正【三爵既备上下乐作君将留羣臣而射宜更立司正以监之察仪法也】公许摈者遂为司正【君许其请因命用之不易之者俱相礼其事同也】司正适洗洗角觯南面坐奠于中庭【奠觯者着其位以显其事威仪多也】升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安【以我安者君意殷勤欲留之以我故安也○公曰以我安即司正命众之辞言公有命如此也】司正降自西阶南面坐取觯升酌散降南面坐奠觯【奠于中庭故处】兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立【皆所以自昭明于众也将于觯南北面则右还于觯北南面则左还如是得从觯西徃来也必从觯西徃来者为君在阼不背之也○还音旋后同】
　　右将射立司正安宾察仪
　　司射适次袒决遂执弓挟乘矢于弓外见镞于弣右巨指钩【司射射人也次若今时更衣处帐帏席为之耦次在洗东南袒左免衣也决犹闿也以象骨为之着右巨指所以钩而闿之遂射韝也以朱韦为之着左臂所以遂也方持矢曰挟乘矢四矢弣弓把也见镞焉顺其射也右巨指右手大擘以钩在旁挟由便也古文挟皆作接○此下方及射事有三耦不释获之射有三耦众耦释获之射有以乐射共三番射亦畧如乡射之节自此至左右抚之兴反位皆言三耦不释获之射司射纳器比耦司射诱射三耦乃射射巳取矢凡四节】自阼阶前曰为政请射【为政谓司马也司马政官主射礼○司射请于君曰为政之官请行射礼】遂告曰大夫与大夫士御于大夫【因告选三耦于君御由侍也大夫与大夫为耦不足则士侍于大夫与为耦也今文于为于○既请射得命遂告君以比耦也】遂适西阶前东面右顾命有司纳射器【纳内也○有司士佐执事不射者也士在西阶南东面故于西阶前右顾命之必东面者君在阼宜向之也】射器皆入君之弓矢适东堂宾之弓矢与中筹丰皆止于西堂下众弓矢不挟总众弓矢楅皆适次而俟【中闾中算器也筹算也丰可奠射爵者众弓矢三耦及卿大夫以下弓矢也司射矢亦止西堂下众弓矢不挟则纳公与宾弓矢者挟之楅承矢器今文俟作待】工人士与梓人升自北阶两楹之间疏数容弓若丹若墨度尺而午射正莅之【工人士梓人皆司空之属能正方圜者一从一横曰午谓画物也射正司射之长○左为下物右为上物】卒画自北阶下司宫埽所画物自北阶下【埽物重射事也工人士梓人司宫位在北堂下○既画复埽之取畧辨纵横而已】太史俟于所设中之西东面以听政【中未设也太史俟焉将有事也乡射礼曰设中南当楅西当西序东面○中尚未设而云所设中之西谓其拟设中之地之西也周礼春官太史职云凡射事饰中舍算执其礼事】司射西面誓之曰公射大侯大夫射参士射干射者非其侯中之不获卑者与尊者为耦不异侯太史许诺【誓犹告也古文异作辞○侯以尊卑异同耦则卑者得与尊者共侯也】遂比三耦【比选次之也不言面者大夫在门右北面士西方东面○疏云天子大射宾射六耦三侯畿内诸侯二侯四耦畿外诸侯三侯三耦若燕射则天子诸侯同三耦一侯而已卿大夫士例同一侯三耦】三耦俟于次北西面北上【未知其耦今文俟为立○但知为三耦未知孰与孰耦也】司射命上射曰某御于子命下射曰子与某子射卒遂命三耦取弓矢于次【取弓矢不拾者次中隠蔽处○乡射堂西取矢则拾取拾取更迭而取也】
　　右请射纳器誓射比耦
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射【搢扱也挟一个挟于也个犹枚也由下物而少退谦也诱犹教也夫子循循然善诱人】射三侯将乘矢始射干又射参大侯再发【将行也行四矢象有事于四方诗云四矢反兮以御乱兮】卒射北面揖【揖于当物之处不南面者为不背卿】及阶揖降如升射之仪遂适堂西改取一个挟之【改更也不射而挟矢示有事也】遂取扑搢之以立于所设中之西南东面【扑所以挞犯教者也于是言立着其位也乡射记曰司射之弓矢与扑倚于西阶之西】
　　右司射诱射
　　司马师命负侯者执旌以负侯【司马师正之佐也欲令射者见侯与旌深志于侯中也负侯获者也天子服不氏下士一人徒四人掌以旌居乏待获析羽为旌】负侯者皆适侯执旌负侯而俟司射适次作上耦射【作使也】司射反位上耦出次西面揖进上射在左并行当阶北面揖及阶揖上射先升三等下射从之中等【上射在左便射位也中犹间也○发位并行及升上射皆居左履物南面上射乃在右右物为上也】上射升堂少左下射升上射揖并行【并并也并东行】皆当其物北面揖及物揖皆左足履物还视侯中合足而俟【视侯中各视其侯之中大夫耦则视参中参中十四尺士耦则视干中干中十尺】司马正适次袒决遂执弓右挟之出升自西阶适下物立于物间左执弣右执箫南扬弓命去侯【司马正政官之属箫弓末扬弓者执下末扬犹举也适下物由上射后东过也命去侯者将射当获也乡射礼曰西南面立于物间】负侯皆许诺以宫趋直西及乏南又诺以商至乏声止【宫为君商为臣其声和相生也乡射礼曰获者执旌许诺古文声为磬】授获者退立于西方获者兴共而俟【大侯服不氏负侯徒一人居乏相代而获参侯干侯徒负侯居乏不相代乡射礼曰获者执旌许诺声不絶以至于乏坐东面偃旌兴而俟古文获皆作防非也○授获者谓以旌授代已而获之人指大侯也余二侯则负侯获者本一人但偃旌而俟如乡射礼所云也】司马正出于下射之南还其后降自西阶遂适次释弓説决拾袭反位【拾遂也乡射礼曰司马反位立于司射之南】司射进与司马正交于阶前相左由堂下西阶之东北面视上射命曰毋射获毋猎获上射揖司射退反位【射获矢中乏也从旁为猎○司射位在所设中之西南东面】乃射上射既发挟矢而后下射射拾发以将乘矢【拾更也将行也】获者坐而获【坐言获也】举旌以宫偃旌以商【等言获也】获而未释获【但言获未释算古文释为舍】卒射右挟之北面揖揖如升射【右挟之右手挟】上射降三等下射少右从之中等并行上射于左与升射者相左交于阶前相揖适次释弓説决拾袭反位【上射于左由下射阶上少右乃降待之言袭者凡射皆袒】三耦卒射亦如之司射去扑倚于阶西适阼阶下北面吿于公曰三耦卒射反搢扑反位
　　右三耦射
　　司马正袒决遂执弓右挟之出与司射交于阶前相左【出出于次也袒时亦适次○疏曰凡袒袭皆于隠处】升自西阶自右物之后立于物间西南面揖弓命取矢【揖推之】负侯许诺如初去侯皆执旌以负其侯而俟【俟小臣取矢以旌指教之○负侯许诺如初去侯如去侯时之诺以宫又诺以商也】司马正降自西阶北面命设楅【此出于下射之南还其后而降之】小臣师设楅司马正东面以弓为毕【毕所以教助执事者乡射记曰乃设楅于中庭南当洗东肆○以弓为毕谓以弓指授如载鼎之用毕然引乡射记文证此设楅之处也】既设楅司马正适次释弓説决拾袭反位小臣坐委矢于楅北括司马师坐乘之卒【乘四四数之】若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位【左右抚分上下射此坐皆北面】右三耦射后取矢射礼第一番竟
