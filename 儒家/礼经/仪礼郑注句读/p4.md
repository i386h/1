<!-- { "loadSidebar": true } -->
　　屦夏用葛端黑屦青絇繶纯纯博寸【屦者顺裳色端黑屦以裳为正也絇之言拘也以为行戒状如刀衣鼻在屦头繶缝中紃也纯縁也三者皆青博广也○此下言三服之屦不与上服同陈者屦贱故别言之夏葛屦冬皮屦春秋热则从夏寒则从冬此端黑屦初加时所用注云以裳为正者端兼有黄裳杂裳屦独用黑与同色故云以裳为正也絇在屦头繶其牙底相接缝中之绦纯谓绕口縁边三者皆青色也○絇其于反繶于力反纯章允反缝扶用反紃音旬】素积白屦以魁柎之缁絇繶纯纯博寸【魁蜃蛤柎注也○此皮弁服之屦再加时所用以魁蛤之灰注于上使色白也○魁苦回反柎方夫反蜃上忍反蛤音閤】爵弁纁屦黑絇繶纯纯博寸【爵弁屦以黑为饰爵弁尊其屦饰以缋次○此三加所用之屦疏云爵弁尊其屦饰以缋次者案冬官画缋之事云青与白相次赤与黒相次与黄相次缋以为衣青与赤谓之文赤与白谓之章白与黑谓之黼黑与青谓之黻绣以为裳是对方为缋次比方为绣次又郑注屦人云复下曰舄禅下曰屦凡舄之饰如缋之次凡屦之饰如绣之次上文黒屦青饰白屦黒饰皆绣之次此爵弁纁屦而黒饰不取比方之色而以对方黑色为饰是用缋次与舄同故云爵弁尊也朱子曰三屦经不言所陈处疑在房中既冠而适房改服并得易屦也○缋户内反】冬皮屦可也不屦繐屦【繐屦丧屦也缕不灰治曰德○疏云言此者欲见大功未可以冠子故于屦末因禁之也○繐音岁】
　　右三服之屦
　　记冠义【○周公作经后贤复为作记疏云凡言记者皆是记经不备兼记经外逺古之言案丧服记子夏为之作传记当在子夏前愚谓此记已有孔子曰当在孔子后不知定谁所録冠义又记中小目余篇不复言某义者或欲举一例余也又戴记亦有冠义又后儒所为故与此异也】
　　始冠缁布之冠也太古冠布齐则缁之其緌也孔子曰吾未之闻也冠而敝之可也【太古唐虞以上緌缨饰未之闻太古质无饰重古始冠冠其齐冠白布冠今之丧冠是也○记者以经有缁布冠皮弁爵弁冠四等之冠各记其所从来与古今因革之异此节记缁布冠为太古齐冠本无緌又始冠加之以存古意加后不复更着也】
　　适子冠于阼以着代也醮于客位加有成也三加弥尊谕其志也冠而字之敬其名也【名者质所受于父母冠成人益文故敬之○着代明其将代已也加有成加礼于有成德者也谕其志敎谕之使其志存修徳每进而上也敬其名敬其所受于父母之名非君父之前不以呼也此皆冠义之大者故记者释之】
　　委貌周道也章甫殷道也母追夏后氏之道也【或谓委貌为冠委犹安也言所以安正容貌章明也殷质言以表明大夫也甫或为父今文为斧母声也追犹堆也夏后氏质以其形名之三冠皆所常服以行道也其制之异同未之闻○此因冠者冠毕易服冠故记之道犹制也言三代冠制此其同等者也】周弁殷冔夏收【弁名出于槃槃大也言所以自光大也冔名出于幠幠覆也言所以自覆饰也收言所以收敛髪也齐所服而祭也其制之异未闻○此因三加爵弁而记其制之相等者殷则冔夏则收也○冔况甫反槃畔于反幠火吴反】三王共皮弁素积【质不变○言三代再加所同用也疑委貌以下节当在适子节之前与首节皆言冠制当以类从】无大夫冠礼而有其昏礼古者五十而后爵何大夫冠礼之有【据时有未冠而命为大夫者周之初礼年未五十而有贤才者试以大夫之事犹服士服行士礼二十而冠急成人也五十乃爵重官人也大夫或时改娶有昏礼是也○自此至末皆明士冠礼可以上达之故此言大夫无冠礼如有未冠而为大夫者其冠亦从乎士而已】公侯之有冠礼也夏之末造也【造作也自夏初以上诸侯虽父死子继年未满五十者亦服士服行士礼五十乃命也至其衰末上下相乱簒弑所由生故作公侯冠礼以正君臣也坊记曰君不与同姓同车与异姓同车不同服示民不嫌也以此坊民民犹得同姓以弑其君者○此言不独大夫无冠礼虽公侯冠礼亦夏末始作非古也据注训造为作则末字当一读近徐师曾解郊特牲云末造犹言末世则二字连读制作义在末造之外读者酌之】天子之元子犹士也天下无生而贵者也【元子世子也无生而贵皆由下升○天子之元子犹用士礼又不但公侯已也天下固无生而贵者也】继世以立诸侯象贤也【象法也为子孙能法先祖之贤故使之继世也○诸侯继世而立疑其生而贵矣实以其象贤乃立之天子元子亦以象贤乃享天位均非生而贵者也故其冠皆用士礼也】以官爵人徳之杀也【杀犹衰也徳大者爵以大官德小者爵以小官○凡以官位爵人皆以徳为等杀爵以待有德安得有生而贵者乎】死而諡今也古者生无爵死无諡【今谓周衰记之时也古谓殷殷士生不为爵死不为諡周制以士为爵死犹不为諡耳下大夫也今记之时士死则諡之非也諡之由鲁庄公始也○爵以德升故冠从乎贱用士礼古者生不以士为爵死不为之立諡士固贱者也】

　　仪礼郑注句读巻一
　　钦定四库全书
　　仪礼郑注句读卷二
　　济阳张尔岐撰
　　士昏礼第二【郑目録云士娶妻之礼以昏为期因而名焉必以昏者阳往而隂来日入三商为昏昏礼于五礼属嘉礼大小戴及别録此皆第二○商漏刻之名三商即三刻也】
　　昏礼下达纳采用鴈【达通达也将欲与彼合昏姻必先使媒氏下通其言女氏许之乃后使人纳其采择之礼诗云取妻如之何匪媒不得昏必由媒交接设绍介皆所以养亷耻纳采而用鴈为挚者取其顺隂阳往来○昏礼有六纳采问名纳吉纳征请期亲迎是也请期以上五礼皆遣使者行之春秋庄公二十二年谷梁传曰纳币大夫之事也公之亲纳币非礼也○采七在反】主人筵于户西西上右几【主人女父也筵为神布席也户西者尊处将以先祖之遗体许人故受其礼于祢庙席西上右设几神不统于人席有首尾○女家将受纳采之礼先设神坐乃受之西上席首在西也乡射燕礼等设席皆东上以近主人为上是统于人今以神尊不统于人取地道尊右之义故席西上几在右也】使者端至【使者夫家之属若羣吏使往来者端士莫夕之服又服以事其庙有司缁裳○使所吏反莫音暮】摈者出请事入告【摈者有司佐礼者请犹问也礼不必事虽知犹问之重慎也○前已有媒氏通言今使者至门当知有昏事而犹问之是重慎也】主人如賔服迎于门外再拜賔不答拜揖入【门外大门外不答拜者奉使不敢当其盛礼○当亦如士冠礼主人迎賔主人西面賔东面此时賔自执鴈】至于庙门揖入三揖至于阶三让【入三揖者至内霤将曲揖既曲北面揖当碑揖】主人以賔升西面賔升西阶当阿东面致命主人阼阶上北面再拜【阿栋也入堂深示亲亲今文阿为庪○以賔升与賔俱升也疏云凡士之庙五架为之中脊为栋栋北一楣下有室户栋南一架为前楣楣前接檐为庪乡饮酒聘礼皆云当楣无当阿者今使者当阿是至中脊下近室处故注云入堂深示亲亲○庪君委反】授于楹间南面【授于楹间明为合好其节同也南面竝授也○授谓授鴈楹间两楹之间凡授受敌者于楹间不敌者不于楹间君行一臣行二是也今使者不敌而授于楹间明为合好故其逺近之节同也】賔降出主人降授老鴈【老羣吏之尊者○纳采礼毕故賔降自西阶出庙门将行后礼主人降自阼阶授老鴈立阶下以待事】摈者出请【不必賔之事有无】賔执鴈请问名主人许賔入授如初礼【问名者将归卜其吉凶古文礼为醴○问名问女子之名将加诸卜也如初礼者亦如纳采升堂致命授鴈而出也按记主人受鴈还西面对賔受命乃降是主人既受鴈还复阼阶之位西面以女名对賔賔乃降阶出门也此一使兼行二礼既采须卜其事相因故也】摈者出请賔告事毕入告出请醴賔【此醴亦当为礼礼賔者欲厚之】賔礼辞许【礼辞一辞】主人彻几改筵东上侧尊甒醴于房中【彻几改筵者乡为神今为人侧尊亦言无酒侧尊于房中亦有篚有笾豆如冠礼之设○彻去其几后将授賔也改筵改西上而东上也为人设则东上者统于主人也】主人迎賔于庙门外揖让如初升主人北面再拜賔西阶上北面答拜主人拂几授校拜送賔以几辟北面设于坐左之西阶上答拜【拂拭也拭几者尊賔新之也校几足辟逡遁古文校为枝○疏云揖让如初升者如纳采时三揖三让也主人北面再拜者拜賔至此堂饮之主人拂几者案有司彻主人西面左手执几缩之以右袂推拂几三二手横执几进授于尸前凡敌者拂几皆若此卑于尊者则内拂之授校者凡授几之法卑者以两手执几两端尊者则以两手于几间执之授设皆然又云受时或受其足或受于手间皆横受之及其设之皆旋几纵执乃设之于坐南北面陈之位为神则右之为人则左之不坐设之者几轻故也愚谓此经授校是执其中间授之以其足以使者是彼羣吏亦不敌者也○校胡饱反辟房益反】赞者酌醴加角柶面叶出于房【赞佐也佐主人酌事也赞者亦洗酌加角柶覆之如冠礼矣出房南面待主人迎受古文叶作擖】主人受醴面枋筵前西北面賔拜受醴复位主人阼阶上拜送【主人西北面疑立待賔即筵也賔复位于西阶上北面明相尊敬此筵不主为饮食起○主人执醴筵前西北面以待賔賔拜于西阶上乃进筵前受醴受讫复西阶北面之位主人乃于阼阶上拜送此醴古人受爵送爵相拜之法率如此】赞者荐脯醢【荐进】賔即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜【即就也左执觯则祭以右手也凡祭于脯醢之豆间必所为祭者谦敬示有所先也啐尝也尝之者成主人意建犹扱也兴起也奠停也○賔即筵坐而祭醴南面坐也啐醴则西阶北面之位奠觯遂拜亦于西阶遂拜者因事曰遂坐奠觯不起而遂拜也○扱初洽反】賔即筵奠于荐左降筵北面坐取脯主人辞【荐左笾豆之东降下也自取脯者尊主人之赐将归执以反命辞者辞其亲彻○即筵奠于荐左南面奠之因祭酒之面也】賔降授人脯出主人送于门外再拜【人谓使者从者授于阶下西面然后出去○前迎于门外是大门外此送亦大门外】右一使兼行纳采问名二礼及礼使者之仪
　　纳吉用鴈如纳采礼【归卜于庙得吉兆复使使者往告婚姻之事于是定○如纳采礼其拆让升阶致命授鴈及主人醴賔取脯出门之节并如之】
　　右纳吉
　　纳征纁束帛俪皮如纳吉礼【徴成也使使者纳币以成昏礼用纁者象隂阳备也束帛十端也周礼曰凡嫁子娶妻入币纯帛无过五两俪两也执束帛以致命两皮为庭实皮鹿皮今文纁皆作熏○疏云此纳征无鴈者以有束帛为贽故也周礼纯帛缁帛也是庶人用缁无纁士大夫乃以纁束帛天子加以谷圭诸侯加以大璋杂记云纳币一束束五两两五寻然则每端二丈纁束帛者合言之阳竒隂偶三二纁也郑注周礼以纯为缁故疏以缁为庶人之礼陈氏祥道云苏秦传锦绣千纯裴骃注曰纯端名则周礼所云纯帛者匹帛也郑改纯为缁误矣庶人亦用纁但不必五两耳○纯侧其反】右纳征
　　请期用鴈主人辞賔许告期如纳征礼【主人辞者阳倡隂和期日宜由夫家来也夫家必先卜之得吉日乃使使者往辞即告之○递言三礼同节皆如纳采】
　　右请期
