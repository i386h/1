<!-- { "loadSidebar": true } -->
　　卜日既朝哭皆复外位卜人先奠于西塾上南首有席楚焞置于燋在东【楚荆也荆焞所以钻灼者燋炬也所以燃火者也周礼菙氏掌共燋契以待卜事凡卜以明火燋遂灼其焌契以授卜师遂以役之○周礼所谓燋即此燋所谓焌契即此楚焞也○焞存闷反燋哉约反菙时髓反焌音俊如悦反】族长涖卜及宗人吉服立于门西东面南上占者三人在其南北上卜人及执燋席者在塾西【族长有司掌族人亲疏者也涖临也吉服服端也占者三人掌玉兆瓦兆原兆者也在塾西者南面东上○疏云宗人掌礼之官非卜筮者】阖东扉主妇立于其内【扉门扉也】席于闑西阈外【为卜者也古文闑作絷阈作蹙○闑鱼列反】宗人告事具主人北面免绖左拥之涖卜即位于门东西面【涖卜族长也更西面当代主人命卜】卜人抱燋先奠西首燋在北【既奠燋又执以待之○疏曰卜人抱燋谓从塾上抱乡阈外待也】宗人受卜人示高【以腹甲髙起所当灼处示涖卜也】涖卜受视反之宗人还少退受命【受涖卜命授宜近受命宜郤也】命曰哀子某来日某卜其父某甫考降无有近悔【考登也降下也言卜此日魂神上下得无近于咎悔者乎○考父也降骨肉归复于土也卜得吉则体魄永安不近于悔矣】许诺不述命还即席西面坐命兴授卜人负东扉【宗人不述命亦士礼略凡卜述命命异重威仪多也负东扉俟之兆也】卜人坐作兴【作犹灼也周礼卜人凡卜事示高扬火以作致其墨兴起也】宗人受示涖卜涖卜受视反之宗人退东面乃旅占卒不释告于涖卜与主人占曰某日从【不释复执之也古文曰为日】授卜人龟告于主妇主妇哭【不执龟者下主人也】告于异爵者使人告于众賔【众賔僚友不来者也○疏曰上云既朝哭皆复外位外位中有异爵卿大夫等故就位告之】卜人彻龟宗人告事毕主人绖入哭如筮宅賔出拜送若不从卜择如初仪
　　右卜葬日

　　仪礼郑注句读卷十二
　　钦定四库全书
　　仪礼郑注句读卷十三
　　济阳张尔岐撰
　　既夕第十三【郑目录云士丧礼之下篇也既已也谓先葬二日已夕哭时与葬间一日凡朝庙日请啓期必容焉此诸侯之下士一庙其上士二庙则既夕哭先葬前三日大戴第五删小戴第十四别録名士丧礼下篇第十三】
　　既夕哭【既已也谓出门哭止复外位时】请啓期告于賔【将葬当迁柩于祖有司于是乃请啓肂之期于主人以告賔賔宜知其时也今文啓为开○请啓期主人曰在明旦有司遂以告賔】右请啓期
　　夙兴设盥于祖庙门外【祖王父也下士祖祢共庙○疏云此设盥亦在门外东方如大敛也】陈鼎皆如殡东方之馔亦如之【皆皆三鼎也如殡如大敛既殡之奠】侇牀馔于阶间【侇之言尸也朝正柩用此牀○疏云谓柩至祖庙两楹之间尸北首之时乃用此牀】右豫于祖庙陈馔
　　二烛俟于殡门外【早闇以为明也烛用蒸○大曰薪小曰蒸】丈夫髽散带垂即位如初【为将啓变也此互文以相见耳髽妇人之变丧服小记曰男子免而妇人髽男子冠而妇人筓如初朝夕哭门外位○据疏当云丈夫免妇人髽此或偶脱去三字注以为互见也疏又云啓殡之后虽斩衰亦免而无括发】妇人不哭主人拜賔入即位袒【此不蒙如初者以男子入门不哭也不哭者将有事止讙嚣也】商祝免袒执功布入升自西阶尽阶不升堂声三啓三命哭【功布灰治之布也执之以接神为有所拂仿也声三三有声存神也啓三三言啓告神也旧説以为声噫兴也今文免作絻○三息暂反】烛入【炤彻与啓肂者○疏云一烛入室中照彻奠一烛于堂照开殡肂也】祝降与夏祝交于阶下取铭置于重【祝降者祝彻宿奠降也与夏祝交事相接也夏祝取铭置于重为啓肂迁之吉事交相左凶事交相右今文铭皆作名○烛入室时祝从而入彻宿奠彻奠者降至阶下夏祝升取铭亦至阶下故曰交降阶者近东升阶者近西是交相右也○夏戸雅反祝之六反】踊无算【主人也○此开殡之时】商祝拂柩用功布幠用夷衾【拂去尘也帷覆之为其形露○柩出自肂故拂之覆之疏云夷衾当随柩入圹○注疏无幠字图解有帷字似当有】
　　右啓殡
　　迁于祖用轴【迁徙也徙于祖朝祖庙也檀弓曰殷朝而殡于祖周朝而遂盖象平生时将出必辞尊者轴輁轴也轴状如转辚刻两头为轵輁状如长牀穿桯前后着金而闗轴焉大夫诸侯以上有四周谓之輴天子画之以龙】重先奠从烛从柩从烛从主人从【行之序也主人从者丈夫由右妇人由左以服之亲疏为先后各从其昭穆男賔在前女賔在后○此从奠啓殡时所彻去日之夕奠也疏云柩前后有烛以柩车隔闇故各有烛以炤道及至庙烛在前者升炤正柩在后者在阶下炤升柩】升自西阶【柩也犹用子道不由阼也】奠俟于下东面北上【俟正柩也】主人从升妇人升东面众主人东即位【东方之位○疏云举主妇东面主人西面可知又云唯主人主妇升众主人从柩至西阶下遂郷东阶下即西面位】正柩于两楹间用夷牀【两楹间象乡户牖也是时柩北首○疏云戸牖之间賔客之位亦是人君受臣子朝事之处父母神之所在故于两楹之间北面郷之】主人柩东西面置重如初【如殡宫时也○亦如上篇三分庭一在南而置之】席升设于柩西奠设如初巾之升降自西阶【席设于柩之西直柩之西当西阶也从奠设如初东面也不统于柩神不西面也不设柩东东非神位也中之者为御当风尘○此宿奠从殡宫来还依室中东面设法设之于席前也】主人踊无算降拜賔即位踊袭主妇及亲者由足西面【设奠时妇人皆室戸西南面奠毕乃得东面亲者西面堂上迫疏者可以居房中○前者主人从殡宫中降拜賔入即位袒至此乃袭未设奠时主人方在柩东设奠讫主人降拜賔妇人乃得由柩足乡东西面也】
　　右迁柩朝祖
　　荐车直东荣北辀【荐进也进车者象生时将行陈驾也今时谓之魂车辀辕也车当东荣东陈西上于中庭○以明旦将行故豫陈车乗车道车槀车也非载柩之车○辀竹求反】质明灭烛【质正也】彻者升自阼阶降自西阶【彻者辟新奠不设序西南已再设为防○彻者彻去从奠也】乃奠如初升降自西阶【为迁祖奠也奠升不由阼阶柩北首辟其足○奠夙兴所陈三鼎及东方之馔如初者亦于柩西当阶之上东面席前奠之】主人要节而踊【节升降○奠升时主人踊降时妇人踊由重南主人踊也】荐马缨三就入门北面交辔圉人夹牵之【驾车之马毎车二疋缨今马鞅也就成也诸侯之臣饰缨以三色而三成此三色者盖绦丝也其着之如罽然天子之臣如其命数王之革路绦缨圉人养马者在左右曰夹既奠乃荐马者为其践汚庙中也凡入门参分庭一在南○疏云此三色如聘礼记三色朱白苍也】御者执策立于马后哭成踊右还出【主人于是乃哭踊者荐车之礼成于荐马○主人哭踊讫马则右还而出】賔出主人送于门外
　　右荐车马设迁祖之奠
　　有司请祖期【亦因在外位请之当以告賔毎事毕輙出将行而饮酒曰祖祖始也】曰日侧【侧昳也谓将过中之时○主人应有司之辞】主人入袒乃载踊无算卒束袭【袒为载变也乃举柩郤下而载之束束棺于柩车賔出遂匠纳车于阶间谓此车○賔出即纳柩车主人送賔返入乃载柩在堂北首今以足乡前下堂载于车也○注无乃字案疏当有乃字】降奠当前束【下迁祖之奠也当将束犹当尸腢也亦在柩车西束有前后也○疏云未束以前其奠使人执之待束讫乃降奠之当束也】商祝饰柩一池纽前防后缁齐三采无贝【饰柩为设墙栁也巾奠乃墙谓此也墙有布帷栁有布荒池者象宫室之承霤以竹为之状如小车笭衣以青布一池县于栁前士不揄绞纽所以聨帷荒前赤后黒因以为饰左右面各有前后齐居栁之中央若今小车盖上蕤矣以三采缯为之上朱中白下苍着以絮元士以上有贝○饰柩在旁为墙墙有帷在上为栁栁有荒墙栁自其缚木为格者而言帷荒自其张于外者而言池象承霤即檐也纽垂于四隅齐者栁之顶结也○纽女九反揄音遥霤力又反】设披【披辂栁棺上贯结于戴人居旁牵之以备倾亏丧大记曰士戴前纁后缁二披用纁今文披皆为藩○以帛系棺纽着栁骨谓之戴又以帛系戴而出其余于帷外使人牵之谓之披注文辂字当是络字】属引【属犹着也引所以引柩车在轴輴曰绋古者人引柩春秋传曰坐引而哭之三○引谓绋绳属着于柩车】
　　右将祖时先载柩饰柩车
　　陈明器于乗车之西【明器藏器也檀弓曰其曰明器神明之也言神明者异于生器竹不成用瓦不成味木不成斵琴瑟张而不平竽笙备而不和有钟磬而无笋簴陈器于乗车之西则重之北也】折横覆之【折犹庪也方凿连木为之盖如牀而缩者三横者五无箦窆事毕加之圹上以承抗席横陈之者为苞筲以下防于其北便也覆之见善面也○折加于圹时善者乡下今陈之反善面郷上也○庪九委反】抗木横三缩二【抗御也所以御止土者其横与缩各足掩圹○抗音刚】加抗席三【席所以御尘○加者加于抗木之上】加茵用疏布缁翦有幅亦缩二横三【茵所以借棺者翦浅也幅縁之亦者亦抗木也及其用之木三在上茵二在下象天三合地二人藏其中焉今文翦作浅○茵设圹中先布横三乃布缩二厝柩后施抗圹上先用缩二乃用横三注云木三在上茵二在下据既设后人所见而言也其实抗茵皆三者在外二者在内如浑天家地之上下周匝皆有天也故疏云木与茵皆有天三合地二○茵音因】器西南上綪【器目言之也陈明器以西行南端为上綪屈也不容则屈而反之】茵【茵在抗木上陈器次而北也○愚意茵字当连上綪字为句言陈器当从茵屈转而北也不然前已详茵岂合重举】苞二【所以裹奠羊豕之肉○奠谓遣奠】筲三黍稷麦【筲畚种类也其容盖与簋同一觳也○疏云筲以菅草为之畚器所以盛种此筲与畚同类也】罋三醯醢屑幂用疏布【罋瓦器其容亦盖一觳屑姜桂之屑也内则曰屑桂与姜幂覆也今文幂皆作密○觳音斛】甒二醴酒幂用功布【甒亦瓦器古文甒皆作庑】皆木桁久之【桁所以庪苞筲罋甒也久当为灸灸谓以盖案塞其口毎器异桁○桁戸庚反】用器弓矢耒耜两敦两杅槃匜匜实于槃中南流【此皆常用之器也杅盛汤浆槃匜盥器也流匜口也今文杅为桙○杅音于】无祭器【士礼略也大夫以上兼用鬼器人器也】有燕乐器可也【与賔客燕饮用乐之器也】役器甲胄干笮【此皆师役之器甲铠胄兠鍪干楯笮矢箙○笮侧白反铠苦代反兠丁侯反鍪音矛楯当允反】燕器杖笠翣【燕居安体之器也笠竹葢也翣扇○翣所甲反】
　　右陈器与具载柩陈器二事毕则日及侧矣
