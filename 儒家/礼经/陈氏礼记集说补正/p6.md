<!-- { "loadSidebar": true } -->
　　窃案马氏之说皆顺文立解而不究孔子之哭位与周礼异似尚为疏略兄弟之丧周礼哭扵寝不哭诸庙故杂记云有殡闻逺兄弟之丧哭之侧室若无殡当哭诸正寝师之丧周礼哭诸庙门外不哭诸寝奔丧云师哭诸庙门外是也由兄弟与师推之则父之朋友所知亦必不同可知矣今云兄弟哭诸庙师哭诸寝盖孔子所定也故孔疏皆指为殷礼又案呉幼清曰孔子恶野哭者而此云所知哭诸野彼之野葢谓国门外之郊野此之野葢谓稍逺扵寝门外空间之地无室屋处非郊野之野也或谓哭不以礼谓之野孔子所恶葢指呼灭野哉之类而岂哭诸野之谓乎
　　使西河之民疑女于夫子集说张子曰子夏不推尊夫子使人疑夫子无以异于子夏非如曽子推尊夫子使人知尊圣人也
　　窃案疑女于夫子诸解不同注疏谓不称其师自为谈说辨慧聪睿絶异扵人使西河之人疑女道徳与夫子相似皇氏谓疑子夏是夫子之身李氏谓子夏得圣人之一体而未得其全故行有不合于圣人之道则人将疑夫子之道于子夏人之疑圣人子夏之过也非谓疑子夏若夫子为子夏之过也呉氏谓疑当读如拟谓比拟扵夫子也后篇疑于君疑于臣易文言隂疑于阳并同葢合张子说凡四家而皇氏最为纰缪葢子夏魏人居在西河之上西河之民无容不识而言是鲁国孔氏不近人情矣张子谓使人疑夫子无以异于子夏是疑夫子于女非疑女于夫子也李氏之说似乎稍凿呉氏改疑作拟亦属不必惟注疏得之集说舍孔而引张何也
　　衰与其不当物也宁无衰集説疏曰物谓升缕及法制长短幅数也
　　窃案长乐黄氏曰此谓人服齐衰而心貌无哀戚之实其云宁无衰者谓若人但谨服衰而心貌忻悦者宁如不服衰也葢言物者谓哀戚心貌之实也何以验之左传载晋平公有卿佐之丧而奏乐饮宴膳夫屠蒯入谏罚其嬖叔曰汝为君目将司明也服以将礼礼以行事事有其物物有其容今君之容非其物也而汝不见是不明也以此验之物者心貌之实以称其服若介胄则有不可犯之色之类也葢哀戚者丧礼之实也齐衰者制度外饰之容若但服衰在身而无哀戚岂得合礼而为孝哉其言至切优扵注疏逺矣以实训物如易家人所云言有物之物
　　齐衰不以边坐集说疏曰丧服宜敬坐起必正不可着衰而偏倚也
　　窃案以边坐为偏倚旧说相承如此横渠张子则曰有丧者专席而坐也故齐衰不以边坐
　　遇旧馆人之丧集说旧馆人旧时舍馆之主人也窃案郑注旧馆人谓前日君所使舍已孔疏曰知非旧所经过主人者若是经过主人当云遇旧主人之丧故礼称皆云主人左传云以为东道主又云昔我主于赵氏皆称主人为主今云馆人明置馆舍于已故以为君所使舍已者集说殊未分明
　　遇于一哀而出涕集说旧说谓主人见孔子来而哀甚是以厚恩待孔子故孔子为之赙然上文既曰入而哭之哀则又何必迂其说而以为遇主人之哀乎
　　窃案注疏是也果如陈氏之云则遇字无谓葢此遇字谓遇主人之哀与上遇主人之丧之遇同不得谓遇已之哀也若疑一哀之哀与上入而哭之哀不相应则出涕独不可谓之哀乎夫子于司徒敬子之丧主人不哀而哭不尽声则此遇主人之哀因而出涕从可知矣
　　顔渊之丧馈祥肉孔子出受之入弹琴而后食之集説弹琴而后食者葢以和平之声散感伤之情也
　　窃案此本郑注散哀之意未为失理葢送死有已复生有节丧服四制曰祥之日鼓素琴告民有终也子夏子张除丧而见孔子皆予之琴亦教以节哀之道扵亲丧且如是况师之扵弟若丧子而无服者乎孔子弹琴散哀正合中制然程子及呉氏疑之程子曰受祥肉弹琴殆非圣人举动使其哀未忘则子于是日哭则不歌不饮酒食肉以全哀况弹琴乎使其哀已忘则何必弹琴临川呉氏曰所馈祥肉谓斩衰再期大祥之祭肉也设使孔子自为其众子服期一期后亦不止乐矣况丧顔渊如丧子而无服者乎顔渊之死已两期孔子每日弹琴乃其常事葢此日弹琴适在受此祥肉之后食此祥肉之先人不悟以为孔子弹琴散哀而后食顔渊之祥肉故记者云然而郑氏以散哀释之其实孔子不为散哀而弹琴也程子说是然祥有大祥小祥此祥肉必是期年小祥之祭肉孔子哀犹未忘故弹琴散哀而后食之若大祥则不必然矣呉氏解为大祥祭肉故因程子之说而疑之未敢遽以为是也
　　孔子蚤作负手曳杖消揺扵门歌曰泰山其頽乎梁木其坏乎哲人其萎乎旣歌而入当戸而坐子贡闻之曰泰山其頽则吾将安仰梁木其坏哲人其萎则吾将安放夫子殆将病也遂趋而入夫子曰赐尔来何迟也夏后氏殡于东阶之上则犹在阼也殷人殡扵两楹之间则与賔主夹之也周人殡扵西阶之上则犹賔之也而丘也殷人也予畴昔之夜梦坐奠于两楹之间夫明王不兴而天下其孰能宗予予殆将死也盖寝疾七日而没集说梦坐扵两楹之间而见馈奠之事知是凶徴者以殷礼殡在两楹间孔子以殷人而享殷礼故知将死也又自解梦奠之占云今日明王不作天下谁能尊己而使南面坐于尊位乎此必殡之兆也自今观之万世王祀亦其应矣
　　窃案集说不过顺文为解呉氏则扵此多致疑焉其言曰澄窃详此文所载事辞皆妄圣人徳容始终如一至死不变今负手曳杖消揺扵门盛徳之至动容
　　周旋中礼者不如是其妄一也圣人乐天知命视死生如昼夜岂自为歌辞以悲其死且以哲人为称又以泰山梁木为比若是他人悲圣人之将死而为此歌辞则可圣人自为歌辞而自称自比乃若是其妄二也圣人清明在躬志气如神生死固所自知又岂待占梦而后知其将死哉其妄三也葢是周末七十子以后之人撰造为之欲表明圣人之豫知其死将以尊圣人而不知适以卑之也记者无识而采取其言记文旣妄而诸家解尤谬不足论也
　　孔子之丧二三子皆绖而出羣居则绖出则否集说吊服加麻者出则变之今出外而不免绖所以隆师也羣者诸弟子相为朋友之服
　　窃案集说本之郑注扵理可通而张子陆氏更有二说山隂陆氏曰二三子盖谓七十子知师之深者也孔子之徒三千羣者不在七十子之列者也其服孔子如此张子曰羣居则绖出则否丧常师之礼也绖而出特厚于孔子也呉氏曰郑陆二说不同然皆当断羣字为一句疑未安窃意记者先记孔门弟子为师之特礼又记凡为师与朋友吊服加麻之常礼扵后以表出不释绖者之为特而非常也张子说是愚则于陆说有取焉葢此节只言孔门丧圣师之礼有等差非兼言诸弟子相为及凡为师之常礼也二三子之情亲而谊重者则绖而出以隆师羣弟子之情疏而谊轻者居则绖出则不绖各以情谊为隆杀也如门人三年治任子贡独居三年之类耳羣字未尝不可句读若羣居相连下则绖二字又与出则否不相对矣
　　丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也集说有其礼而无其财则礼或有所不足哀敬则可自尽也
　　窃案孔氏云丧礼有余谓明器衣裳之属多也祭礼有余谓爼豆牲牢之属多也故此所谓礼陈氏以用财当之其实凡所行节文皆是不当专指用财
　　主人旣祖填池集说填音奠池音彻刘氏曰葬之前一日曽子往吊时主人已祖奠矣曽子至主人荣之遂彻奠推柩而反向内以受吊所以彻奠者奠在柩西欲推柩反之故必先彻而后可旋转也
　　窃案填池改作奠彻集说取郑注也案庐陵胡氏作如字读曰池以竹为之衣以青布丧行之饰所谓池视重霤是也填谓悬铜鱼以实之谓将行也郑改为奠彻未详呉幼清曰胡氏不改填池二字则填当为陟刃切填犹云安顿也谓已安顿棺饰之池而将行也但考之士礼填池在朝祖后阶下载柩之时今二字在既祖之下则亦可疑未敢必以不改字为是愚案如胡呉之说则池者栁车之池也生时既屋有重霤以行水死时栁车亦象宫室而于车覆鼈甲之下墙帷之上织竹为之形如笼衣以青布以承鼈甲名之为池以象重霤此所谓填池者胡氏谓悬铜鱼以实之是也不必以朝祖后载柩时为疑郝氏曰填池本谓填起柩前栁池使见棺行礼也而变作奠彻非山隂陆氏则云池殡坎也既祖则填之故曰主人既祖填池孔丛子曰埋柩谓之肂肂坎谓之池是也是又一说要之改字者非矣
　　多矣乎予出祖者集说多犹胜也曾子闻之方悟已说之非乃言子游所说出祖胜扵吾之所说出祖也窃案此郑孔旧说也应氏则曰出祖谓主人也予者亲之之辞多矣乎者不欲深指其失也君子行礼虽不可寡亦岂可多乎呉氏曰多矣乎犹言其赘也祖者行之始柩既出而为行始矣岂可再入而反宿乎此礼之所无故为赘而谓之多矣乎也愚案应氏之说草庐取之然以予为亲主人之辞则有未安者多矣乎予出祖者葢自悔其于出祖之事多此一吊使主人至于反柩受吊违丧事有进无退之礼也集说固不明而呉氏亦未为当也
　　曽子袭裘而吊子游裼裘而吊曽子指子游而示人曰夫夫也为习于礼者如之何其裼裘而吊也主人既小敛袒括髪子游趋而出袭裘带绖而入曽子曰我过矣我过矣夫夫是也集说方氏曰曽子徒知丧事为凶而不知始死之时尚从吉此所以始非子游而终善之也窃案张子曰曽子子游同吊异服必是去有先后故不得同议各守所闻而往也曽子袭裘而吊先进于礼乐也子游亦尽有守文处如裼裘而吊必是守文也曽子子游皆圣门髙弟其分契与常人殊若使一人失礼必面相告岂有私指示于人而不告之也此段义可疑玉岩黄氏亦云曽子子游同门执友既是同时往吊岂不议其服之所冝而往纵或至有先后乃见子游之失胡不明以相正乃私指以示人而扬其失子游既知曽子之非胡为亦不以告乃至主人小敛趋出易服而入以暴其过哉此事俱可疑又云此经多是子游而非曽子刘氏谓此篇疑子游门人所记意或然也盖子游以文学名想当时必有传授其徒欲推之而为之辞如此非实事也曽子之质虽为鲁钝然专用心于内学极诚慤随事精察而力行之故卒闻一贯之防其在孔子之传唯顔曽独得其宗当时颖悟莫如子贡犹不能及岂其所见每每差失而又屡出扵子游之下而不见正扵他贤何哉前章与此章并阙之可也愚案张子黄氏之说可正集说之误然谓此经多是子游而疑其门人所记似未必然葢弟子当为其师讳过观汰哉叔氏专以礼许人之讥其非言游门人所记也明矣
　　子夏既除丧而见予之琴和之而不和弹之而不成声作而曰衰未忘也先王制礼而弗敢过也子张既除丧而见予之琴和之而和弹之而成声作而曰先王制礼不敢不至焉集说均为除丧而琴有和不和之异者盖子夏是过之者俯而就之出扵勉强故余哀未忘而不能成声子张是不至者跂而及之故哀已尽而能成声也
