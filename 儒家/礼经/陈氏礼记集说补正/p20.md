<!-- { "loadSidebar": true } -->
　　窃案孔氏云斚角爵也馈食荐熟之时尸未入祝先奠爵于铏南尸入即席而举之尸始即席举斚角之时未敢自安祝告主人拜尸使尸安坐是诏妥尸也集説取之而删其半似无可疑然孔疏之误不可不辨陆氏曰凡祭祀灌献用斚齐用醆酒用爵然则举斚角诏妥尸当灌献之节妥尸盖在初入即席之时宜在祼前先儒谓在馈食时此读仪礼之误也盖少牢特牲无朝践馈献故妥尸在酳尸前若祭自祼始尸即席乆矣不应至馈食始诏妥尸
　　汁献【莎】涗于醆酒集説谓摩挲秬鬯及郁金之汁也秬鬯中有煮郁又和以盎齐摩挲而泲之出其香汁故云汁献涗于醆酒也
　　窃案郑注献读当为莎齐语声之误也集説因之然周礼有郁齐献酌即此汁献涗于醆酒也不必改字方氏云其煮郁金汁和之故曰汁以献之而不缩故曰献汁言其物献言其事也郁齐用灌亦曰献者以居九献之首故通谓之献祭统曰献之属莫重于祼
　　有由辟焉集説由用也辟读为弭如周礼所谓弭灾兵逺罪疾之类由弭者用此以消弭之也
　　窃案弭灾兵逺罪疾见于周礼小祝然必改字而后通非记者本义也不若方陆二家读如字为安方氏云虑彼之有来也故有辟以去之若月令之磔攘开氷而用桃弧棘矢以辟去不祥之类是也于辟言由者以非祭之常体或有因而用之也陆氏云有祭而由之有祭而辟之由若祭门之类辟若祭厉之类二説虽又自不同然较郑氏改字为优


　　陈氏礼记集説补正卷十五
　　钦定四库全书
　　陈氏礼记集説补正巻十六
　　头等侍卫纳喇性徳撰
　　内则
　　左佩纷帨集説纷以拭器帨以拭手皆巾也
　　窃案郑注纷帨拭物之佩巾也今齐人有言纷者则是以纷帨为一物集説分而为二未审孰是
　　男子入内不啸不指集説谓声容有异骇人视听也旧读啸为叱今详啸非家庭所发之声宜其不可叱或有当发者如见非礼举动安得不叱以儆之乎读如本字为是
　　窃案啸读如本字足正郑注之讹但以啸指为声容有异骇人视听则于男女之别无预先儒谓嫌有隐使也盖常事以言语处分是显使人奸私恐人知闻不以言语但啸指讽之而已故曰隐使如齐庄公命棠姜柎楹而歌之类
　　子放妇出而不表礼焉集説虽放逐其子出弃其妇而不表明其失礼之罪示终不絶之也
　　窃案明言其恶之谓表接遇以恩之谓礼子妇既不可教怒而至于放出所以处之者固不忍明言其恶而表之亦不接遇以恩而礼之不表所以全我仁不礼所以致其义集説谓不表明其失礼之罪是不表失礼非不表礼矣虽先儒旧説皆尔然终不免强解也
　　舅没则姑老集説老谓传家事于长妇也
　　窃案此注本无可疑但所谓老当有证据然后读者易明否则似老而传之老矣吴氏云老与孟子尧老而舜摄左传吾将老焉桓公立乃老之老同谓谢事也
　　舅姑使冢妇毋怠不友无礼于介妇集説石梁王氏曰友谓当作敢者是刘氏曰不友者不爱也无礼者不敬也言舅姑以事命冢妇则冢妇当自任其劳不可怠于劳而怨介妇不助己遂不爱敬之也
　　窃案毋怠不友无礼于介妇王氏则读毋怠句絶而以友作敢刘氏则以毋字统怠与不友无礼三者二説刘氏近是然谓怨介妇不助己遂不爱敬之非也项氏云言舅姑若任使冢妇冢妇毋得以尊自怠而凌辱众妇令其助己也不友谓烦虐之无礼谓麾叱之盖娣姒犹兄弟不善待之亦可谓之不友矣
　　毋敢敌耦于冢妇集説敌耦者欲求分任均劳之意言舅姑若以事使介妇为之则介妇亦当自任其劳不可谓已与冢妇为敌耦欲求均配其劳也
　　窃案两相抗为敌两相合为耦言舅姑若使介妇介妇不得恃舅姑之命而傲冢妇故曰毋敢敌耦下文不敢并行并命并坐正其目也记无分任均劳之意又案郑注虽有勤劳不敢掉磬孔疏庾氏云齐人
　　谓之差讦崔氏云北海谓相激之事为掉磬隐义云齐人谓相绞讦为掉磬愚谓注疏以掉磬释怨耦恐亦非是
　　不敢并命集説不敢并受命于尊者不敢并出命于卑者盖介妇当请命于冢妇也
　　窃案命谓出命以使人凡事宜请命于冢妇不可以舅姑命我遂与冢妇敌耦而并命也集説谓不敢出命于卑者是矣又曰不敢并受命于尊者非也
　　无私畜集説畜许六反
　　窃案释文畜许六反又勅六反是畜牲畜藏初无定解今集説定着为许六反则正谓所养六畜矣意欲与上文私货分别然所举反狭不如作勅六反者之较广也下文私亲所赐亦必献诸舅姑舅姑不受亦必藏以待乏其无私畜可知
　　妇若有私亲兄弟将与之则必复请其故【句】赐而后与之集説故即前者所献之物而舅姑不受者虽藏于私室今必请于尊者既许然后取以与之也
　　窃案上文妇以物献舅姑舅姑不受如再受赐而藏以待乏是以谓之故赐谓舅姑前日所赐也今以故字句絶非矣自郑氏以下诸儒亦无如此读者
　　夫妇皆齐而宗敬焉集説谓斋戒而往助祭事以致宗庙之敬也
　　窃案宗敬如诗君之宗之之宗谓宗之而敬事焉故孔疏云大宗将祭之时小宗夫妇皆斋戒以助祭于大宗而加敬集説云致宗庙之敬非矣
　　饭黍稷稻粱白黍黄粱稰穛集説饭之品有黄黍稷稻白粱白黍黄粱凡六其谷熟而获之则曰稰生获之曰穛此诸侯之饭天子又有麦与苽
　　窃案此本注疏未为大失然天子六饭诸侯四饭降杀以两案玉藻诸侯朔食四簋惟有黍稷稻粱无所谓白黍黄粱则知此言黍稷别有白黄二色食时或用黄或用白耳以此例之则下文稰穛者亦言稷稻各有稰穛二种也集説并数之为六与天子混而无别矣
　　饮重醴稻醴清糟黍醴清糟粱醴清糟或以酏为醴黍酏浆水醷滥集説醷梅浆也滥杂糗饭之属和水也窃案周礼酒正辨四饮之物一曰清二曰医三曰浆四曰酏浆人掌共王之六饮水浆醴凉医酏凡有十饮説者谓重醴至以酏为醴十九字即周官三醴六饮之一也黍酏即周官六酏六饮之二也浆即周官二浆六饮之三也水即周官一水六饮之四也醷即周官五医六饮之五也滥即周官四凉六饮之六也或又谓醷与医非一物未审孰是郑氏谓纪莒之间名诸为滥故释滥为以诸和水孔氏谓诸者众杂之词以诸杂糗饭之属和水也释文云以诸干桃干梅皆曰诸今集説去以诸二字但云杂糗饭之属则滥字无所根据
　　羞糗饵粉酏集説周礼羞笾之实糗饵粉餈此酏字当读为餈记者误耳许慎云餈稻饼也炊米捣之粉餈以豆为粉糁餈上也糗炒干米麦也捣之以为饵盖先屑为粉然后溲之饵之言坚洁若玉珥也餈之言粢也窃案经传文字岂能一一相同郑氏因周礼有糗饵粉餈遂改酏为餈而集説本之然如字又何尝不通也陆氏云糗饵笾人所谓糗饵言糗饵则餈可知粉酏醢人所谓酏食言粉酏则糁可知颇为径直
　　濡豚集説濡读为胹烹煮之也
　　窃案左传宰夫胹熊膰不熟则胹固有烹煮之义然不可以释此濡字也濡与干为对犹曲礼所谓濡肉齿决干肉不齿决也故注云凡濡谓烹之以汁和也疏谓烹煮以其汁调和今不言汁和但云烹煮而改濡为胹非矣
　　凡和春多酸夏多苦秋多辛冬多咸调以滑甘集説酸苦辛咸木火金水之所属多其时味以养气也四时皆以滑甘象土之寄欤
　　窃案依经方春不食酸夏不食苦秋不食辛冬不食咸四时各减其味与内则春多酸夏多苦秋多辛冬多咸不同而集説无文以辨之孔氏云经方所谓时气壮者减其时味以杀盛气此所云食以养人恐气虚羸故多其时味以养气也刘氏云经方之减者以少壮言此以养老而补病扶衰故欲其饮食参配四时长养五藏之气以助于五行也二説颇明着黄氏又云春多酸收发散也夏多苦坚解缓也秋多辛发收敛也冬多咸煗坚栗也四味一多恐其不通滑所以养其窍虑其不和甘所以养其脾此説不主多时味以养气与集説异且集説但释甘字而滑字惟此能兼明之
　　春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶集説旧説此膳所宜以五行衰王相参及方氏燥湿迟疾强弱之説今皆畧之
　　窃案此周礼食医之文记者载之于此论调和饮食之法而集説不推本于周礼非是且膳羞所宜先王制礼自有深意诸儒解经亦有是非岂得一防略去今特采以补阙郑氏云此八物四时肥美也为其大盛煎以休废之膏节其气也孔氏云此记庖人论四时煎和膳食之宜以王相休废相参其味乃善春宜羔豚膳膏芗者春为木王牛中央土畜春东方木木尅土木盛则土休废故用牛膏也夏宜腒鱐膳膏燥者犬属西方金夏南方火火尅金火盛则金休废故用犬膏也秋宜犊麛膳膏腥者鸡属东方木秋西方金金尅木金盛则木休废故用鸡膏也冬宜鲜羽膳膏羶者羊属南方火冬水王水尅火水盛则火休废故用羊膏也周礼文与此同郑氏注云羔豚物生而肥犊与麛物成而充腒鱐熯熟而干鱼雁水涸而性定此八物者得四时之气尤盛为人食之弗胜是以用休废之脂膏膳之义与此同刘氏云此四膏皆谓四时之所宜食或谓取休废之膏以抑其盛非也先王日一举膳用六牲不特其脂膏制于腒鱐然后为养直煎和之味各有所宜尔岂有休废哉方氏云春木用事脾土有所不胜故以牛芗之土气助养脾夏火用事肺金有所不胜故以犬臊之金气助养肺秋金用事肝木有所不胜故以鸡腥之木气助养肝冬水用事心火有所不胜故以羊羶之火气助养心也愚案诸儒之説不同然饮食主于养人或节其太过或补其不足俱所以善其养也郑孔刘方诸家并宜参考
　　冬宜鲜羽集説羽雁也
　　窃案以羽为雁此本注疏盖谓羽族既多而冬来可食惟雁故耳然鳬雉鹑雀之类冬皆可食不止于雁故王氏曰羽物皆是
　　牛脩鹿脯田豕脯麋脯麕脯麋鹿田豕麕皆有轩雉皆有芼爵鷃蜩范芝栭蔆椇枣栗榛柿桃李梅杏楂梨姜桂集説芝如今木耳之类栭韵防注云江淮呼小栗为栭栗又引郑注云自牛脩至此三十一物
　　窃案郑云三十一物者牛脩一也鹿脯二也田豕脯三也麋脯四也麕脯五也麋轩六也鹿轩七也田豕轩八也麕轩九也雉芼十也芼十一也爵十二也鷃十三也蜩十四也范十五也芝栭十六也蔆十七也椇十八也枣十九也栗二十也榛二十一也柿二十二也二十三也桃二十四也李二十五也梅二十六也杏二十七也楂二十八也梨二十九也姜三十也桂三十一也集説既以芝栭为二物后仍旧注云三十一物疎矣岂以楂梨为一物欤不知楂自山查梨自梨实二物也又案木上生芝故曰芝如今树鸡之类庾蔚云无叶而生者曰芝栭卢氏云芝木芝也王肃云无花而实者名栭皆芝属则芝栭是一物自贺氏以芝为木椹栭为软枣于是集説又有木耳栭栗之解未敢信为必然
