<!-- { "loadSidebar": true } -->
　　子上之母死而不丧门人问诸子思曰昔者子之先君子丧出母乎曰然子之不使白也丧之何也子思曰昔者吾先君子无所失道道隆则从而隆道污则从而污伋则安能为伋也妻者是为白也母不为伋也妻者是不为白也母故孔氏之不丧出母自子思始也集说礼为出母齐衰杖期而为父后者无服心丧而已伯鱼子上皆为父后礼当不服者而伯鱼乃期而犹哭夫子闻之曰甚而后除之此贤者过之之事也子思不使白丧出母正欲用礼耳而门人以先君子之事为问则子思难乎言伯鱼之过礼也故以圣人无所失道为对谓圣人之听伯鱼丧出母者以道揆礼而为之隆杀也窃案张子朱子皆以不丧出母为正礼而孔子令伯鱼丧出母为行权心每疑之尝读吾师徐先生健庵所着读礼通考然后知丧出母为礼之正而记礼者志其变礼之始不得反以夫子为行权也通考曰玩经传所言为出母之丧者父在则齐衰杖期父殁嫡子为父后嫌于不祭则无服若众子则虽父没犹得为出母服伯鱼母死与子上母死皆当父在之时则齐衰杖期固其礼矣伯鱼服过期而犹哭故夫子甚之明乎不及期则哭之可也子上母死而不丧则齐衰杖期之礼废矣子思道隆道污之说先儒皆不能无疑而从而为之辞者朱子曰出母既得罪于祖则不得入祖庙不丧出母礼也是不分父在父没众子嫡子而皆以为不当服矣陈澔曰礼为出母齐衰杖期而为父后者无服伯鱼子上皆为父后礼当不服是谓嫡子冝无服而不思嫡子于父在时犹有服也伯鱼父在而服期为合于礼则子上父在而不服为非礼明甚然则先儒何所据而断从子思之言为能守礼之常者乎且道即礼也解之者曰圣人以道揆礼而于道之所加隆者则从而隆之于道之所当降杀者则从而杀之是礼全无定准一听道之转移圣人用道恐不如是之模棱前却使人皆得以其意为重轻而令守礼之学者亦将漫无所依据也大抵戴礼所记多驳杂如孔氏再世出妻子思母嫁皆不可信后世定礼不分嫡子众子皆齐衰杖期以丧其出母所以縁人情之不得已而变通之者于古制亦无害如子上之事之有无皆不可知其不可援以为据也明矣　又案草庐呉氏云子上虽有父在而不得为出母服者葢子思兄死时使其子续伯父主祖与曾祖之祭旣主尊者之祭则不敢服私亲也此礼所未有子思以义起之者又云子思有兄则支子尔子上则继祢之宗子也古礼有夺宗谓宗子死无后则非宗子者代之主祭也然以支子夺宗子不若以继祢之宗进而为继祖继曾祖之宗者为顺或曰不立后而但夺宗可乎曰礼惟大宗无子者不立后而但夺宗也吾友姜西溟宸英尝驳之曰使子上主尊者之祀而不敢服其私亲则不但不当服出母之丧亦当降服于其父矣今但以续伯父主祭为不服出母之证扵义安乎传曰天子建国诸侯夺宗谓诸侯为一国之主虽非宗子亦得移宗扵已此所谓夺宗也礼自大夫以下支子不祭或宗子有故而代摄之祭则必告扵宗子宗子为士庶大夫以上牲祭扵宗子之家祝称孝子某为介子某荐其尝事宗子有罪适他国者庶子为大夫其祭也祝亦如之而礼有降等庶子无爵而居者望墓为坛以时祭宗子死称名不言孝凡礼言庶子代宗子祭者如是而已皆不得谓之夺若宗子无后者则必为之立后而继大宗者必继其祢未有越祢而直继其曾祖祖者丧服传曰为人后者为其父母衰言继祢也礼惟大宗无子为立后非大宗则不立后不言惟大宗不立后而但夺宗为此说者所以祖述濮议纵一时之辨不知其下贻末世议礼小人之口实其为剌谬岂不甚哉且子上诚为伯父后则子思不当云为伋也妻者为白也母矣设使子上旣不后伯父又不后其私亲天下有无父之人则可也古者士惟一庙以祭其祢而祭祖扵其祢之庙子上士也不祭祢不立其祢之庙矣虽有曽祖祖之祭不知其将安设此尤理之不可通者也然则为子上者宜何居曰自有孔子之礼在矣记言之孔氏之不丧出母自子思始志变礼也明其为变礼从而强为之辞者皆后儒之过也此辨呉氏之谬而与先生之言足相发明故并録之　又案孔子年十九娶宋亓官氏女明年生子适鲁昭公赐之二鲤孔子荣君之赐因以名之至六十六而亓官夫人卒则无出妻之事可知圣门礼义之宗岂有不能刑于而三世出妻者其为异学诋毁无疑也
　　孔子曰拜而后稽颡頽乎其顺也稽颡而后拜颀乎其至也三年之丧吾从其至者集説朱子云拜而后稽颡先以两手伏地如常然后引首向前叩地也稽颡而后拜者开两手而先以首扣地郤交手如常也
　　窃案朱子周礼太祝九拜辨皆取注疏为说此其一节也呉幼清则以周礼九拜约之为三一曰拜先跪两膝着地次拱两手到地乃俯其首不至扵地其首悬空但与腰平荀子所谓平衡曰拜是也周礼谓之空首尚书谓之拜手与凡经传记单言拜者皆谓此拜也此拜之正也故得专拜之名二曰顿首先两膝着地次两手到地乃俯其首下至扵手此拜之加重者三曰稽首两膝着地两手到地仍俯其首下至扵地在手之前首下腰髙如衡之头低尾昻荀子所谓下衡曰稽首是也此拜之最重者顿首亦手下腰髙然顿首首但至手稽首首直至地比之顿首其首弥下故下衡二字特于稽首言之稽颡即是稽首以其为凶礼故易首为颡以别扵吉礼云尔凡丧之再拜者先作空首一拜后作稽首一拜则曰拜而后稽颡九拜中此名吉拜轻丧之拜用此先作稽首一拜后作空首一拜则曰稽颡而后拜九拜中此名为凶拜重丧之拜用此末世重丧之拜亦如轻丧故夫子正之曰三年之丧吾从其至者吾从二字与论语所言吾从周吾从下吾从先进意同　又案士丧礼吊者入升自西阶东面主人进中庭吊者致命王人哭拜稽颡成踊有襚者则将命摈者出请入告主人待于位摈者出告须以賔入賔入中庭非面致命主人拜稽颡疑若先拜而后稽颡者然孔疏言拜稽颡者为拜之时先稽颡非拜而后稽颡也丧大记每拜稽颡与士丧礼同且檀弓下云秦穆公使人吊公子重耳重耳稽颡而不拜示未为后也若为后当稽颡而后拜矣周末文胜习仪礼之读而昧其义误以拜稽颡为先拜故孔子正之如此
　　丧三年以为极亡则弗之忘矣故君子有终身之忧而无一朝之患故忌日不乐集说旣葬曰亡虽已葬而不忘其亲所以为终身之忧而忌日不乐也祭义曰君子有终身之丧忌日之谓也冢宅崩毁出扵不意所谓一朝之患惟其必诚必信故无一朝之患也或曰殡葬皆一时事扵此一时不谨则有悔惟其诚信故无此一时不谨之患
　　窃案上节必诚必信言孝子慎终之礼此节言孝子追逺之情本不相属集说以诚信解无一朝之患恐非是葢孝子有终身之丧有终制之丧有终身之丧故亲虽已亡而三年之外其心恒戚戚然念其亲而未尝忘有终制之丧故三年以为限极不至常毁灭性有一朝之患而惟忌日致其哀也孔氏呉氏大意亦如此　又案中庸曰事亡如事存朱子云旣葬则反而亡焉故集说亦以旣葬解亡字然亡对死言则有始死旣葬之分单举则死后无形声影响之通称也
　　孔子少孤不知其墓殡于五父之衢人之见之者皆以为葬也其慎也葢殡也问于郰曼父之母然后得合葬扵防集説顔氏之死夫子成立久矣圣人人伦之至岂有终母之世不寻求父葬之地至母殡而犹不知父墓乎且母死而殡于衢路必无室庐而死于道路者不得已之为耳圣人礼法之宗主而忍为之乎马迁为野合之诬谓顔氏讳而不告郑注因之以滋后世之惑其不然审矣
　　窃案家语叔梁纥娶于鲁之施氏生女九人无男其妾生孟皮病足叔梁纥曰虽有九女而无适是无子也乃求昏扵顔氏顔氏有三女小曰徴在顔父问三女曰陬大夫虽父祖为卿士然先圣之裔也今其人身长九尺武力絶伦吾甚贪之虽年长性严不足为疑三子孰能为之妻二女莫对徴在进曰从父所制将何问焉父曰即尔能矣遂以妻之祷扵尼丘之山生孔子则马迁郑野合之云可谓至诬而孔氏以不备礼为野合亦属曲说陈氏辨之当矣但谓无少孤不知其墓殡扵五父之衢之事则非也葢古者墓而不坟坎其中而践其土葬者藏也使人弗见而已故既葬则去之亦无墓祭周公制礼始以爵等为丘封之度而冢人亦有祭墓为尸之文叔梁纥殷人葬从殷礼墓无封识葬后人不知子孙亦无展省之礼孔子少而母徴在死则不知其父墓理或有之且三月而葬士庶之礼三月以后旣不可以违礼而弗葬又未知父墓所在则葬期不可预定故不殡扵家而殡扵野盖在野则虽久而未葬亦未害也郰曼父之母与孔母相厚善故独能知其墓而以告孔子然问此母之时与殡已母之时非必在一时也第相去久近不可考耳观孔子之不知父墓则知周公制礼墓有封识且设官掌之子孙亦常展省夫妇又皆合葬其视古礼之简质不侔矣此孔子所以从周合葬而封之崇四尺也
　　人之见之者皆以为葬也其慎也葢殡也集说人见柩行扵路皆以为葬然以引观之殡引饰棺以輤葬引饰棺以柳翣此则殡引尔
　　窃案郑注云慎当为引礼家读然声之误也孔子是时以殡引不以葬引集说本之而为此解然不若如字读之为允山隂陆氏曰慎读如字张子曰孔子殡母扵五父之衢其殡周慎有如葬然故人之见者皆以为葬也其周慎实是殡故曰其慎也盖殡也临川呉氏曰人见将殡出外皆以为正葬其礼又甚谨慎与正葬同虽甚谨慎如葬葢但是殡而非葬也盖者记人度孔子之心欲得访求父墓所在而举以合葬也其时非不访求人皆不能知故且权殡也　又案孔子丧母时年十七至合葬于防在东西南北宦游之时已在数年之后故有门人为之脩墓张子谓孔子葬母时年十七安得已有门人似犹考之未详
　　有虞氏瓦棺夏后氏堲周殷人棺椁周人墙置翣集説瓦棺始不衣薪也堲周或谓之土周堲者火之余烬葢冶土为甎而四周扵棺之坎也殷世始为棺椁周人又为饰棺之具葢弥文矣
　　窃案此注疏旧说也然案易传云古之葬者厚衣之以薪后世圣人易之以棺椁说者以后世圣人为黄帝尧舜孟子亦言古者棺椁无度中古棺七寸椁称之则是上古之时已有棺椁矣今谓有虞氏始以瓦棺易衣薪夏后氏始以土堲周于棺有椁之象殷人始以木为棺椁易瓦棺堲周与易传孟子不合呉氏谓此记之说未可尽信当矣　又案管子弟子职篇云左手秉烛右手正堲郑注以正为折陆徳明曰堲烛头烬也孔颖达曰折烛之炎烬名之曰堲故郑氏知堲是火熟者今集说但谓堲者火之余烬而不引管子折堲为证学者亦未易明也
　　夏后氏尚黒大事敛用昏戎事乗骊牲用殷人尚白大事敛用日中戎事乗翰牲用白周人尚赤大事敛用日出戎事乗騵牲用骍集说禹以治水之功得天下故尚水之色汤以征伐得天下故尚金之色周之尚赤取火之胜金也大事丧事也骊黒色翰白色易曰白马翰如騵赤马而黒鬛尾也
