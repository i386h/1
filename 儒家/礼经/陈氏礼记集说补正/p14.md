<!-- { "loadSidebar": true } -->
　　窃案鲜落有三解陆氏释文云鲜音仙又仙典反孔防云谓鲜少随落由风多故也或云以夏召春气初鲜洁而逄秋气肃杀故谷鲜洁而堕落集説本之方氏云鲜落即庄子所谓草木不待黄而落也王气过盛故实有所不胜此説得之
　　其虫倮集説人为倮虫之长郑氏以为虎豹之属窃案四时之物鳞羽毛介皆不露体人类独祼身故曰倮虫人类之贵于羽毛鳞介犹土之尊于木火金水也故以虫之倮者配土大戴记云鳞虫三百六十龙为之长羽虫三百六十凤为之长毛虫三百六十麟为之长介虫三百六十龟为之长倮虫三百六十圣人为之长则倮虫为人类明矣郑以四时皆言物类遂以浅毛之虎豹当之虎豹虽浅毛宁可谓之倮虫乎集说并存之赘矣　徐氏师曽云人受土冲和之气以生其类为倮故其虫倮倮露也露见不隐藏也言虫者倮虫三百六十而人为之长是也若虎豹既为毛类而又以为倮恐未必然

　　陈氏礼记集说补正卷九
<经部,礼类,礼记之属,陈氏礼记集说补正>
　　钦定四库全书
　　陈氏礼记集説补正卷十
　　头等侍卫纳喇性徳撰
　　月令二
　　盲风至集説盲风疾风也
　　窃案孔疏皇氏秦人谓疾风为盲风故郑取以解月令而集説本之然盲字义终不甚明惟严陵方氏以为盲者闭暗之义当建酉阖户之月故其风谓之盲风又谓之阊阖以此其説为当
　　羣鸟养羞集説羞者所美之食养羞者藏之以备冬月之养也
　　窃案夏小正羞者进也若食之珍羞相似故郑谓所食也集説申明之未为不是然更有二説学者不可不知夏小正于是月云丹鸟羞白鸟大戴礼于八月亦云尔小正説曰丹鸟丹良也白鸟闽蚋也其谓之鸟者重其养者也有翼为鸟养者不尽食也郑云二者文异羣鸟丹良未闻孰是皇氏以丹良为萤火尔雅释虫及郭氏等诸释皆无之未见的据此一説也又案项氏云羣鸟至秋与百谷俱成人始取之以为养羞如雉鹌鹑雁鹜今人皆至秋食之周礼司裘仲秋行羽物以赐羣臣于古有证矣若谓此皆天候不言人事则孟秋农乃登谷亦以人事为一候也鹰祭鸟于孟秋之第四候则人羞之于仲秋之第三候不亦可乎此又一説也要之养羞犹诗言蓄租养谓预畜其所美之食以待冬寒无可取食之时而食之集説近是第采此二説足广异闻
　　乃命司服具饬衣裳文绣有恒制有小大度有长短集説衣绘而裳绣祭服之制也小大小则冕之一章大则衮冕之九章也长短谓衣长而裳短也
　　窃案文绣有恒谓衣之绘六章裳之绣六章有定法也则制有小大复以冕一章衮冕九章释之不几赘乎且衣长裳短亦未明析愚谓制刀裁也制有小大谓横而裁之之广狭也如衣用几幅裳用几幅袂用几幅之类度丈尺也度有长短谓从而度之之长短也如衣二尺二寸带下尺裳及踝无被土之类　又按虞制衣裳绘绣共十二章周亦十二章以为九章者郑氏之误耳庐陵胡氏曰虞书言绘衣绣裳则不必祭服亦文绣易言垂衣裳则燕朝亦云衣裳集説槩从郑氏不免于疎矣
　　水始涸集説水本气之所为春夏气至故长秋冬气返故涸也
　　窃案此亦大槩言之于仲秋不切不若注疏驳正记文之为精当也郑注曰此甫八月中雨气未止而云水竭非也周语曰辰角见而雨毕天根见而水涸九月末也王居明堂礼曰季秋除道成梁以利农也孔氏疏之曰雨毕在九月之初八月宿直毕毕星主雨故云雨气未止今言水竭非也引周语以下者证九月水始涸不得在八月也国语云辰角见而雨毕天根见而水涸者韦昭注云辰角大辰苍龙之角角星朝见东方杀气日盛雨气尽也天根亢氐之间谓寒露雨毕之后五日天根朝见水潦尽涸郑云辰角见九月本天根见九月末者本谓初也案律厯志角十二度亢九度天根在亢之后辰角与天根相去二十一度余日校一度则九月本与九月末相去二十一日有余也而韦昭注国语辰角见雨毕之后五日天根见不同者盖辰角见后雨以渐而毕毕后五日始天根见中间亦校二十余日也国语又云雨毕而除道水涸而成梁郑又引王居明堂礼以下者证雨毕水涸在季秋也注疏之説精详如此则水始涸应在九月初明矣陈氏槩以秋冬气返释之不亦泛乎
　　四方来集逺乡皆至集説此言贡赋职脩也
　　窃案此节皆言来商旅之事孟子曰关市讥而不征市防而不税则天下之商旅皆悦而愿藏于其市出于其途矣此正所谓四方来集逺乡皆至也集説以为贡赋职脩与上文易关市来商旅纳货贿殊不合四方来集谓关易而旅来逺乡皆至谓市易而商至徐氏师曾以为近则四方逺则逺乡亦非是
　　鸿雁来賔集説雁以仲秋先至者为主季秋后至者为賔如先登者为主人从之者为客也
　　窃案夏小正云来賔遰也遰者留也郑氏云来賔言其客止未去也陆氏曰言其寓中国如主賔也释来賔之义当矣集説见仲秋言鸿雁来而不言賔季秋独言来賔遂有先至为主后至为賔之説毋乃凿乎不知仲秋言来鸿雁方自北而来过去不停也季秋言来賔者言鸿雁客止未去如賔客之旅遰留于外也髙诱注吕氏春秋则又以賔字属下雀入大水为蛤句而曰賔雀与郑读异益悮矣
　　命百官贵贱无不务内以防天地之藏集説防合也合天地闭藏之令也
　　窃案防字注疏又有二説注谓防犹聚也疏曰防犹趣也言心皆趣向天地之事谓心顺天地以深闭藏也亦通要之不若疏义简尽
　　合诸侯制百县为来嵗受朔日与诸侯所税于民轻重之法贡职之数以逺近土地所宜为度以给郊庙之事无有所私集説引刘氏云合诸侯者总命诸侯之国也制犹敕也百县诸侯所统之县也天子总命诸侯各敕百县为来嵗受朔日与税法贡数各以道路逺近土地所宜为度以给上之事而不可有私也言郊庙者举其重也盖朔日与税贡等事皆天子总命之诸侯而诸侯颁之百县使奉行也
　　窃案郑注以合诸侯制絶句固非集説以合诸侯与制百县串説亦非盖诸侯谓附庸之君百县谓县邑之长时六国未尽灭而小国之入附于秦及夷于县邑者多矣故吕不韦立为此法方氏曰合言自内以合外合而同之也制言自上以制下制而裁之也诸侯有君道焉为内外之辨而已故曰合百县全乎臣乃有上下之别焉故曰制通而言之则一也必合制其事者为待来嵗受朔日之政令也可谓明畅矣徐氏师曾曰此秦制也盖秦以建亥之月为嵗首则是月为嵗终故颁此二制若古者则以季冬颁来嵗十二月之朔于诸侯周礼则以正月之吉始和县于象魏皆不于是月也或曰是时秦未并天下焉得诸侯百县而命之刘氏曰不韦相秦十余年已有必得天下之势故大集羣儒损益先王之礼而作此书名曰春秋将欲为一代兴王之典礼也故其间多有与礼不合者又案昭襄王时封魏冉为穰侯公子市为宛侯公子悝为邓侯则分封诸侯行王事者久矣不韦作相时已灭东周六国削甚秦已得天下大半故其立制如此也
　　以习五戎集説习用弓矢殳矛戈防之五兵
　　窃案此解五戎之目本郑注当矣然五兵有二孔陈二氏之説尤详也孔氏曰案周礼司兵掌五兵注云戈矛防酋矛夷矛又云步卒之五兵无夷矛而有弓矢此据步卒五兵弓矢一也殳长一丈二也矛长二丈三也戈长六尺四寸四也防长一丈六尺五也长乐陈氏曰有车之五兵有步之五兵然夷矛虽不施于步而弓矢未尝不设于车故兵车射人处左则车上固有弓矢矣
　　其臭朽集説朽水属水受恶秽故有朽腐之气
　　窃案水之清香者多矣何为以朽腐定其臭水虽受恶亦能涤恶流活而不朽腐也郑注云若有若无曰朽此言为当
　　雉入大水为蜃集説蜃蛟属此亦飞物化潜物也晋武库中忽有雉雊张华曰此必蛇化为雉也开视雉侧果有蛇蜕类书有言雉与蛇交而生子子必为蟂不皆然也然则雉之为蜃理或有之
　　窃案蛇化为雉雉交于蛇而生蟂气类相近交相变化固有是理然周礼有蜃器皆指蛤灰则郑注大蛤曰蜃为允
　　命太史衅龟防占兆审卦吉凶集记占兆者玩龟书之繇文审卦者审易书之休咎皆所以豫明其理而待用也衅龟而占兆衅防而审卦吉凶太史之职也
　　窃案周礼太卜云其经皆百有二十其颂皆千有二百则古人固有龟书与易书并行矣然所谓兆者乃龟所拆之兆非龟书之繇文也盖龟以卜而有兆防以筮而有卦兆有象故言占卦有数故言审占兆审卦则吉凶可知吉凶总承兆卦言非单指卦也且秦以孟冬为嵗首于嵗首命太史衅龟防而以龟卜之以防筮之因观卜之所遇为何兆筮之所值为何卦而推占测审以知一嵗之吉凶亦非玩龟书之繇文审易书之休咎豫明其理以待用之谓也又案吕览太史作太卜以周礼考之作卜良是集説以为太史之职犹仍旧误以徐氏师曾曰周礼龟人上春衅龟秦以建亥为歳首故于十月行之
　　饬丧纪辨衣裳审棺椁之厚薄茔邱垄之大小髙卑【句】厚薄之度贵贱之等级集説棺椁厚薄有贵贱之等茔有大小邱垄有高卑皆不可逾越厚薄之度主礼而言贵贱之等级主人而言故总曰审
　　窃案孟子云古者棺椁无度中古棺七寸椁称之自天子达于庻人三代共之则棺椁厚薄无贵贱之等明甚此言有贵贱之等者盖本丧大记君大棺八寸上大夫大棺六寸下大夫大棺六寸士棺六寸而云然耳茔吕览作营故释文音营非茔域之茔也方氏谓邱垄皆以土茔之故言茔亦近于凿不如吕览作营之为得也集説以茔字作茔域而与邱垄并列为三非是髙卑之度即邱垄之大小厚薄之度即棺椁之厚薄盖大即高小即卑也其髙卑厚薄皆有丈尺之度其度之不同皆以其爵之贵贱而为之等级集説以大小髙卑为句絶而以厚薄之度总承上棺椁茔邱垄二者似未然也
　　案度程集説度法也程式也
　　窃案集説解案度程之义未甚着明郑氏曰度谓制大小也程谓器所容也孔氏曰案度程者案此器旧来制度大小及容受程限多少方氏曰案据此以验彼也近取诸身而手有寸长短之数所起也是谓程案之者欲其制之长短中度功之多少中程也马氏曰度其器之洪纎曲直者有度防其功之久近勤惰者有程诸説虽大同小异要之必如此挥乃得明畅耳
