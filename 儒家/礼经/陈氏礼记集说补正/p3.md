<!-- { "loadSidebar": true } -->
　　窃案黄氏日録云天子建天官先六大六大者何统之者大宰也周礼天官冢宰是也其属则大史大祝大卜周礼皆属春官至大宗大卜二属又不见于周然必天官之属也郑孔以与周礼不合皆指为殷礼误矣故陈氏以为臆说其意以为周礼也但以大宰为天官之属则其说与周礼益背矣惟叶氏曰大宰王者所赖以治国也故建官特先之其属则大宗大史大祝大卜精于周礼矣大宗大士二属君子当缺疑而不讲也六典周礼一曰治典二曰教典三曰礼典四曰政典五曰刑典六曰事典此六典者大宰统其纲于上而大宗以下五属则举其目者也
　　死曰薨集说薨之为言瞢也幽晦之义
　　窃案下文天子死曰崩诸侯曰薨郑氏云自上倾坏曰崩薨倾坏之声孔氏疏之曰崩者譬若天形坠压四海必覩王者登假率土咸知也薨者崩之余声声逺劣于形压诸侯之死知者亦狭也是以薨为倾坏之声而非幽晦之义也今以诗螽斯羽薨薨兮及虫飞薨薨度之薨薨考之或谓飞声或谓众声则郑孔之说良是若以幽晦释之当从瞢而不从薨矣
　　诸侯使人使于诸侯使者自称曰寡君之老集说寡君之老唯上大夫可称见玉藻
　　窃案玉藻云上大夫曰下臣摈者曰寡君之老下大夫自名摈者曰寡大夫此集说所本也然彼分上下大夫此但云使人使于诸侯则无别矣彼云摈者之辞此云自称则非摈矣记者所闻或有不同恐未可混而为一也孔氏于下文列国之大夫使者自称曰某疏曰卿为使在他国与彼君言则称名若与彼臣民言自称曰寡君之老以释此文庶几近之
　　诸侯皇皇集说皇皇壮盛显明之貌
　　窃案郑注聘礼云皇皇庄盛也疏援以为说今集说曰壮盛恐转写之误
　　列国之大夫入天子之国曰某士自称曰陪臣某于外曰于于其国曰寡君之老使者自称曰某集说某名也若为使在他国与彼君语则称名也
　　窃案此用孔疏说也然不云以私事而使则与上文使者自称曰寡君之老相违矣孔氏曰案玉藻上下大夫于他国摈皆无称名之事又云大夫私事使私人摈则称名注云私事使谓以君命私行非聘也若晋韩穿来言汶阳之田彼以私事使称名此文使自称曰某称名与彼相当故郑知使谓使人于诸侯也如此说经则前后无窒碍今但举大略而不别白言之能免学者之疑乎
　　天子不言出诸侯不生名君子不亲恶诸侯失地名灭同姓名集说疏曰君子不亲恶者谓孔子书经见天子大恶书出以絶之诸侯大恶书名以絶之君子不亲此恶故书出名以絶之也吕氏曰贤者贵者皆谓之君子天子无外安得而言出然而言出者徳不足以君天下而位号存焉耳诸侯不生名惟死而告终然后名之然有生名者徳不足以名君子而位号存焉耳故天子不言出诸侯不生名皆谓君子不亲恶故也陈氏曰言出所以外之生名所以贱之春秋书天王出居于郑讥之也书以蔡侯献舞归以其失地也书卫侯燬灭邢以其灭同姓也夫天子之言出诸侯之生名皆有大恶在所弃焉君子所以不亲也然春秋书天王居于某地者二而不言出诸侯失地而奔者十五灭同姓者三而有不生名者莫非出居而事有异同莫非失地灭同姓而罪有轻重故也葢诸侯义莫大于保国仁莫大于亲亲不能保国而至于失地不能亲亲而至于灭同姓其名之也宜矣
　　窃案此节记文与集说三说皆有可疑临川呉氏论之详矣其说曰此一节盖前儒说春秋之辞而记礼者録之然春秋书天王居凡三居于皇居于狄泉不书出者未离天子之国也居于郑书出者已去天子之国矣谓天子不言出非也诸侯失地皆当名虽去国而未失其国则不名也亦有小国之君其名无可考而不名者卫侯燬灭邢葢因下文有卫侯燬卒而传冩者误衍一燬字非以其灭同姓而特名之谓诸侯灭同姓名非也君子不亲恶若依注疏之说褊迫刻薄有害于教吕氏谓君子之人不亲为恶凡天子书出诸侯生而书名者皆亲为恶之人不可以为君子欲捄注疏之失而亦不免支离
　　医不三世不服其药集説吕氏曰医三世治人多用物熟矣
　　窃案此本注疏父子相承至三世之说也夫医之为术固有父祖子孙业而精者然或有非世传而自得于心或有传非其人虽三世亦无足取者此解未可槩之也孔疏载一说云三世者一曰黄帝针灸二曰神农本草三曰素女脉诀又云夫子脉诀若不习此三世之书不得服食其药尝叹今之庸医抄撮成方不读三书以致杀人者多矣宋景濓有云古之医师必通三世之书非是不可以言医故记礼者有云医不三世不服其药也传经者既明载其说复斥其非而以父子相承三世为言何其惑欤夫医之为道必志虑渊微机颖明发然后可与于斯虽其父不能必传其子也世之索医者不问其通书与否见久于其业者则瞀瞀焉从之人问其故则曰是记礼者云尔也其可乎哉
　　闻之始服衣若干尺矣集説若如也未定之辞数始于一而成于十干字从一从十故言若干谓或如一或如十凡数之未定者皆可言顔注食货志云干个也谓当如此个数意亦近之
　　窃案若干之说有四以个释干谓当如此个数者顔氏之说也以求释干谓事不定当如此求之者孔氏之说也以数释干谓方约其数之多少者方氏之说也以从一从十释干谓或如一或如十者陈氏之说也皆以意为说未见其必然古来相传之语有可略说而不可详求者此类是也故君子于其所不知则阙之吕氏曰若干者数未定之辞古有是语如数射筭曰若干纯之类其义未闻极得阙疑之意
　　鸡曰翰音集说翰长也鸡肥则鸣声长
　　窃案鸡之鸣也必振其羽是为翰音非肥而声长之谓
　　雉曰疏趾兎曰明视集说雉肥则两足开张兎肥则目开而视明
　　窃案趾者足趾非足也雉之趾本疏非因肥而足始开兎者望月而生故其视明亦非因肥而眎始明也
　　藁鱼曰商祭集说藁干也商度也度其燥湿之宜窃案周礼人凡祭祀共其鱼之鱻薧又礼夏冝腒鱐则祭用藁鱼亦必于夏可知此有定制何烦商度陆菊隐曰商者伤也言其枯藁死伤全无生气云尔
　　稷曰明粢集説明则足以交神
　　稻曰嘉蔬集説蔬与疏同立苗疏则茂盛嘉美
　　窃案明粢者言其精凿之至如有光明也凡畦畛而种待水而生者皆曰蔬稻特其嘉者故曰嘉蔬集说以为明足交神苖疏嘉美未当
　　四足曰渍集説吕氏曰兽能动之物腐败则死矣渍谓其体腐败渐渍也
　　窃案人与禽兽皆能运动死则皆腐败何独于四足之死言渍乎春秋传曰大灾者何大渍也牛马之属其一死则余者更相染渍而死故谓之渍注疏之说较吕氏为长
　　在朝言礼问礼对以礼集说朝廷之上凡所当言者皆礼也一问一对必稽于礼
　　窃案郑氏曰于朝廷无所不用礼孔氏曰朝事既重谋政不轻殷勤戒之言及问对则冝每事称礼也集说本之然一事而分为三条未免支离呉氏曰在朝议礼问此一礼则对以此一礼其说为当
　　庶人之摰匹集説匹读为鹜鹜音木
　　窃案周礼以禽作六摰庶人执鹜此记云庶人之挚匹故郑氏以匹为鹜而释文依注匹作鹜音木朱子注孟子力不能胜一匹雏云匹字本作鴄鸭也从省作匹礼记说匹为鹜是也然祗从匹音不从木音陈注犹仍释文之误











　　陈氏礼记集说补正卷二
　　钦定四库全书
　　陈氏礼记集说补正卷三
　　头等侍卫纳喇性徳撰
　　檀弓上
　　公仪仲子之丧檀弓免焉集説公仪氏仲子字鲁之同姓也檀弓以仲子舍孙而立庶子故为过礼之免以吊而讥之
　　窃案郑注以公仪仲子为鲁同姓者葢因鲁公族有公鸟公若又有公仪休为相以仲子与休同氏而同称公且意下文子服伯子即子服景伯故云葢鲁同姓盖者疑辞未敢质言也今集说直云鲁之同姓非先儒传疑之意郝氏曰凡免冠而皆布于首曰免与絻通自五服以至朋友新丧皆絻礼也而集说曰故为非礼之免非也
　　季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾许其大而不许其细何居命之哭集说刘氏曰成寝而夷人之墓不仁也不改葬而又请合焉亦非孝也许其合而又命之哭焉矫伪以文过也且寝者所以安其家乃处其家于人之冢上于汝安乎墓者所以安其先乃处其先于人之阶下其能安乎皆不近人情非礼明矣
　　窃案如刘氏之说非礼明矣何取而记之故张子曰自伯禽至于武子多歴年所岂容城中有墓此必是殡欲取其柩以归合葬也山隂陆氏则曰请迁于外而合葬之先儒谓杜氏之葬从外来就武子之寝合葬不近人情然晏子春秋云景公成路寝之台逢于阿盆成逆后丧并得附葬景公寝中则是古来多有此事不独杜氏葬于季武子之寝也张子以为城中无墓恐非且记文明说杜氏之葬在西阶之下何得乃谓之殡意者请迁于外而合葬如陆氏之说殆未可知姑存以备考
