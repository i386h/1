<!-- { "loadSidebar": true } -->
　　窃案集说本注疏无可疑者玉岩黄氏发明甚畅采之如左其说曰此记丧祭之礼案古者丧礼禫而始饮醴酒今曰小祥之祭主人受賔长之酢爵则哜之大祥受酢则啐之何也曰此又是一议论古人礼意絶与今人不同今人奠祭自始死便有献爵古人皆无之自虞以前未葬也其礼为奠置所荐之物而已无献酬酳酢等礼以始死哀至其礼质也及虞则谓之祭所以安神则有尸有献酬酳酢等礼稍与吉祭相似所谓以虞易奠盖杀哀变吉之渐礼遂稍文矣故虞祭之日尸酢主人主人饮卒爵则小祥大祥其受賔长之酢爵或哜或啐之盖信然矣所以然者疏云神恵为重受尸酢虽在丧亦卒爵賔礼为轻受賔酢但哜之此义是也盖既立尸以象神则不得不以神礼事之故尸酢而卒爵非以为酒也以尊神也犹之既葬疏食水饮不食菜果祥而食肉礼之正也若既葬而君食之大夫父之友食之则食之虽粱肉不辟也非甘于肉也尊君父之命也夫明而人之尊者强之食则食而不敢违则幽而神之尊者酢之爵又敢拒而不受哉故不饮不食之至痛虽三年之经然或饮或食之随宜亦一事之权盖亲之尊之皆入道之大故时有并行而不悖者在得其意然后可以观于先王之礼也尸酢主人主人饮卒爵见仪礼士虞礼
　　祥主人之除也于夕为期朝服祥因其故服集説疏曰于夕为期谓于祥祭前夕预告明日祭期也朝服谓主人着朝服缁衣素裳其冠则缟冠也祥因其故服者谓明旦祥祭时主人因着其前夕故朝服也
　　窃案此引疏说是已而记者之意未能明也山阴陆氏曰嫌于夕为期尝朝服矣诘朝不复反丧服故云尔然则祥之日犹服练服及祭易之所谓除成丧者其祭也朝服缟冠是也祭已又易之所谓大祥素缟麻衣是也此言最为明着
　　子游曰既祥虽不当缟者必缟然后反服集説疏曰谓大祥后有来吊者虽不当祥祭缟冠之时主人必须着此祥服缟冠以受吊者之礼然后反服大祥后素缟麻衣之服也
　　窃案记未尝言有来吊者郑何以知为丧事赠赗而来故山阴陆氏更引一说云亲丧虽既祥犹有它丧未除今以祥故无所不用缟缟既祥之服也然后反服然后反它丧之服
　　上大夫之虞也少牢卒哭成事附皆大牢下大夫之虞也犆牲卒哭成事附皆少牢集説无解
　　窃案孔氏谓上大夫平常吉祭用少牢虞依常礼卒哭成吉事与祔庙二祭皆大并加一等用大牢也下大夫吉祭用少牢虞祭降一等用特牲卒袝依常吉祭礼此即方氏位有上下故礼有隆杀之说也山阴陆氏谓士虞用特豕今下大夫之虞亦云特牲则容父为士子为下大夫其祭如此于上大夫言父为大夫子下大夫言父为士相备也此两解者未知孰是姑并存之
　　古者贵贱皆杖叔孙武叔朝见轮人以其杖关毂而輠轮者于是有爵而后杖也集説作车轮之人以其衰服之杖穿于车毂中而迥转其轮鄙防甚矣自后无爵者不得杖此记庶人废礼之由也
　　窃案轮人贱者也不知丧礼故以杖关毂而輠轮武叔正当晓戒以杖不可防且可因此使人人知杖之当尊何至一举而尽废之使无爵者皆不得杖夫杖之为制先王使无爵与非为主而皆得杖所以辅病也教孝也今不教轮人以孝而乃禁人之为孝毋乃与惩噎而废食者同乎故轮人之不知礼其罪尚小武叔之废杖其罪实大也且当时三家歌雍舞佾其防礼之甚岂特以杖关毂輠轮而已哉而独惜一轮人之防杖不知务甚矣故记者特谨之以垂后鉴非仅以杖之由废也
　　袭而后设冒也集説后字衍
　　窃案郑注袭而设冒言后衍字尔集说取之然记意谓未衣以前始死须沐浴此时未可设冒自既袭以后至小敛以前虽已着衣若不设冒则尸象形见为人所恶是以袭而后设冒后字语意从未袭以前生来初非衍字陆氏说得之
　　三年之丧以其丧拜非三年之丧以吉拜集説今案檀弓郑注以拜而后稽颡为殷之丧拜稽颡而后拜为周之丧拜疏云郑知此者以孔子所论每以二代对言故云三年之丧吾从其至者但殷之丧拜自斩衰至缌麻皆拜而后稽颡以其质故也周制则杖期以上皆先稽颡而后拜不杖期以下乃作殷之丧拜此章疏义与檀弓疏互看乃得其详
　　窃案檀弓稽颡而后拜即周礼所谓凶拜此所谓丧拜也三年之丧用之檀弓拜而后稽颡即周礼所谓吉拜亦此所谓吉拜也期功以下之丧用之皆周礼也但周未礼废人不知丧拜之仪有轻重之别故记者正之如此郑氏以此与檀弓所云为殷周丧拜无所经见未足信也又案檀弓言吾从其至与论语吾从众吾从下吾从先进同进有先后皆以周之初终言麻冕与纯拜下拜上亦皆以周时言何拜稽颡稽颡拜独分殷周故马氏深辟之集说犹信注疏何欤
　　三年之丧如或遗之酒肉则受之必三辞集説石梁王氏曰居丧而有酒肉之遗必疾者也
　　窃案居丧之礼有疾则饮酒食肉此受之而不食必非有疾者也王氏说非是
　　三年之丧虽功衰不吊自诸侯逹诸士如有服而将往哭之则服其服而往集説疏曰小祥后衰与大功同故曰功衰如有五服之亲丧而往哭不着己之功衰而依彼亲之节以服之也不吊与往哭二者贵贱皆同之窃案丧服自期以下诸侯絶大夫降则诸侯不应有诸亲始死服今云服其服者孔氏云当是敌体及所不臣者谓始封之君不臣诸父昆弟也集说未及援据踈矣
　　既葬大功吊哭而退不听事焉期之丧未葬吊于乡人哭而退不听事焉功衰吊待事不执事集説既葬大功者言已有大功之丧已葬也仪礼丧服传姑姊妹适人无主者侄与兄弟为齐衰不杖期此言期之丧正谓此也虽未葬亦可出吊此丧既葬受以大功之衰谓之功衰
　　窃案此本注疏为説然以期丧功衰为姑姊妹无主者则未别白也今引注防以明之防云经直云期丧郑知是姑姊妹无主者以前云大功既葬始得吊人今此经期丧未葬已得吊人明知此期服轻故知是姑姊妹无主殡不在已族者女未庙见反葬女氏之党此姑姊妹已于它族成妇日久但夫既早死故殡在夫族此云功衰它本或云大功衰今案郑注则此功衰还是姑姊妹无主之功衰不得别云大功也黄氏云有大字者误也吕氏云功衰下脱一不字者此谓卒哭之受服呉氏谓从孔防其义为长
　　乡人五十者从反哭四十者待盈坎集説同乡之人五十者始衰之年故随主人反哭而四十者待土盈圹乃去
　　窃案玉岩黄氏曰四十者待盈坎非徒执綍以待而已盖为之执綍以下棺及实土也故仪礼既夕礼实土三主人拜乡人注云谢其勤劳是也集说待土盈圹则是袖手旁观全不事事也岂故人助丧之义乎
　　功衰食菜果饮水浆无盐酪集説酪说文乳浆也窃案郑注酪酢酨也释文曰酪音洛酢七故反酨才代反内则郑注又以浆为酢酨孔防谓与浆人六饮三曰浆之浆同是酪与浆一也既非水浆亦不名乳浆酢亦作醋醋醶也此所谓酪与盐相配与上水浆别应是醋类集说舍郑注而取説文乳浆之文不知何谓
　　母之讳宫中讳妻之讳不举诸其侧与从祖昆弟同名则讳集説若母与妻所讳者适与已从祖昆弟之名同则虽它所亦讳之也
　　窃案非宫中而讳母之讳非其侧而讳妻之讳唯与从祖昆弟同名者则然似从祖昆弟之名重于母妻之讳矣其实不然呉幼清曰注云从父昆弟于父轻不为之讳与母妻之亲同名重则讳之者盖已之从祖昆弟父之同祖昆之子也于父为子行属卑且疎父服小功其服轻父不为讳故子亦不从讳若此从祖昆弟之名与母妻之亲名同而相重则为母妻之亲讳而因为之讳尔非正为从祖昆弟而讳
　　如知此者由文矣哉由文矣哉集説孔子美之言知此絶地不絶地之情者能用礼文矣哉
　　窃案此本郑注作孔子美其能用礼文山阴陆氏以为知此者则凡于礼知由于内临川吴氏申之曰丧礼有情有文诚于中者情也形于外者文也伯母叔母之疏衰期其文隆于大功矣然义服之情轻于骨肉故踊不絶地其哀浅也姑姊妹之大功九月其文杀于疏衰矣然骨肉之情重于义服故踊絶于地其哀深也知此二者则知哀之浅深由乎其中之情也岂由乎外之文矣哉陆说优于郑注
　　天子饭九贝诸侯七大夫五士三集説周礼天子饭含用玉此盖异代之制乎
　　窃案郑谓此盖夏时礼故集说亦疑其制为异代无所证据案周礼典瑞大丧共饭玉含玉是天子用玉也杂记诸侯薨邻国含者执璧将命是诸侯用璧也左传声伯梦食琼瑰惧不敢占呉伐齐陈子行命其徒具含玉注谓琼玉瑰珠食珠玉含象是大夫用珠玉也【珠玉以玉为珠】士丧礼贝三实于笲是士用贝也今此记自天子至于士虽有九七五三之殊然皆用贝不知何谓郑氏不得其说槩归之夏非也大戴又云天子饭以珠含以玉诸侯饭以珠大夫士饭以珠含以贝说苑又云天子含以珠诸侯以玉大夫以玑士以贝庶人以谷实各记所闻不能归一然云大夫以珠以玑亦可补经传所未备
　　既闻之患弗得学也既学之患弗能行也集説三患言为学之君子
　　窃案临川吴氏谓得学得行犹幼而学之之学壮而欲行之之行行谓见用于时得行其学也非行而至之行三患君子兼该有位无位之人与集説异愚谓学未有不兼知行者况闻既属知则学当兼行而弗能行之行自宜作行道济时解矣吴说较长
　　既得之而又失之君子耻之集説始以有徳而进今以无徳而退三耻也
　　窃案此句注疏无解方氏谓君子进以礼位固不可以苟得退以义则位又不可以苟失既得之而又失之则非义而退矣孔子曰邦有道贫且贱焉耻也其谓是欤集说盖同方氏愚谓鄙夫事君患得患失君子难进易退何有耻其既得而又失之者此句承上耻无其行来谓居位行道有初而鲜终也故君子耻之
　　众寡均而倍焉君子耻之集説国有功役已与彼众寡相等而彼之功绩倍于已是不能作兴率励其下五耻也
　　窃案集说本注防近是方氏亦云术不足以使人则事不逮事不逮则有废功故众寡均而倍焉谓彼力均于此而我功少于彼也陆菊隠谓此合上句乃君子庶富教之事上文地有余而民不足君子耻之者耻其不能使民庶也礼所谓地广大荒而不治士之辱也此众寡均而倍焉君子耻之者耻其不如善治国者之能富教其民也所谓地丑徳齐莫能相尚者也如此解尤为明切
　　孔子曰凶年则乘驽马祀以下牲集説王制云凡祭丰年不奢凶年不俭与此不同未详【集说于王制有云岁有丰凶而礼无奢俭此记者之言杂记云凶年祀以下牲孔子之言也】
　　窃案王制冡宰制国用祭用数之仂是丰年用丰年之仂凶年用凶年之仂乃一定之制故丰年不加于仂之外而至于奢凶年不略于仂之内而至于俭此云祭以下牲则人君自贬损之道宜然也易损而有孚二簋可用享非乎且所谓下牲者降于常祭一等耳如天子诸侯常祭用太牢凶荒则用少牢诸侯之卿大夫常祭用少牢降用特豕士常祭用特豕降用特豚如此之属皆为下牲盖犹用本牲之下者也则与祭凶年不俭之文亦未甚刺谬集说以为未详何也
　　一国之人皆若狂集説若狂言饮酒醉甚无礼仪窃案蜡有迎猫迎虎等事近于嬉戏故曰若狂非仅饮酒醉甚也
