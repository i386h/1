<!-- { "loadSidebar": true } -->
　　四方有败必先知之此之谓民之父母矣集説四方将有祸败之衅而必能先知者以其切于忧民是以能审治乱之几也
　　窃案孔氏曰五至三无通幽逹防观防知著豫见祸害使民免离四方有福亦先知此主为民除害故举败言之广安游氏曰有败而先知先事备败使害不及民逹于天下为庆善吉祥之福使民富夀康宁非乐易之君子为之父母哉盖知败则必备败备败则民皆庆善吉祥而富夀康宁矣此经文不言之防也而集说止言知之夫止知之何足以为民之父母乎
　　志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生集説在心为志发言为诗志盛则言亦盛故曰志之所至诗亦至焉诗有美刺可以兴起好善恶恶之心兴于诗者必能立于礼故曰诗之所至礼亦至焉礼贵于序乐贵于和有其序则有其和无其序则无其和故曰礼之所至乐亦至焉乐至则乐民之生而哀民之死故曰乐之所至哀亦至焉君能如此则民亦乐君之生而哀君之死是哀乐相生也乐民之乐者民亦乐其乐忧民之忧者民亦忧其忧即下文无声之乐无服之丧是也
　　窃案五至三无即礼乐之原也致而行之则与民共之矣郑氏亦曰凡言至者至于民也自此以下皆谓民之父母者善推其所为以与民共之今集说不言其至于民则所至者何也长乐刘氏曰天子居上而志在富夀其民也皇作其极而民享五福则志至矣又何加焉民乐其富夀也则舞蹈形颂声作故曰诗亦至焉诗至矣又何加焉富矣庻矣不教则乱是故伦其人以五品而序之以贵贱亲踈尊卑长幼男女之别朋友之义四术之法行焉则礼至矣又何加马曰五品克逊四术已明俗正风醇王道极矣无乐以将之则不可以长久也于是辨五声调六律陈八音兴六乐而国风雅颂歌之乡党焉歌之学校焉歌之朝廷焉歌之宗庙焉闻之者感以化而久于其中矣又何加焉曰乐极哀生生穷则死至古今之常道也故为之丧礼于上而民知所仁于死丧也圣人无为于上也而五者兴于其民莫不至乎其极也为民父母者必基本于此焉如此则五至始有实义而可以合于为民父母之义矣
　　孔子曰无声之乐无体之礼无服之丧此之谓三无集説无解
　　窃案临川呉氏曰三无不言志不言诗盖志行乎三者之中能是三者则民之情无不逹矣所谓礼乐之原非真有形而后为礼有声而后为乐有丧服而后为哀故以三无言之故孔氏曰三者行之在心外无形状故称无也蓝田吕氏曰无声之乐和之至也无体之礼敬之至也无服之丧哀之至也长乐陈氏曰夫有声之乐有体之礼有服之丧文也无声之乐无体之礼无服之丧情也有其文未必尽其情有其情无所事乎文此三无之所以为天下贵也以此言三无此孔子之言三无异乎老子之言无者与
　　奉三无私以劳天下集説无解
　　窃案郑氏曰劳劳来也临川呉氏曰劳谓安其居节其力使劳者得其休息也则劳字去声严陵方氏曰子路问政子曰先之劳之又曰爱之能勿劳乎皆劳天下之谓也且以力营事曰劳劳天下所以营事而造业也曰劳天下则与在宥天下者固有间矣夫天之运转地之生育日月之升降变化不停可谓劳矣为天下者得不奉此三者以劳之乎虽然劳之而已苟有私人得无怨乎故其所奉者主于无私也庆源辅氏曰勤劳于天下无私之大者也禹之治水汤武之征伐又勤劳之大者也则劳字读平声似后説为长也
　　坊记
　　君子礼以坊德命以坊欲集説应氏曰性之善为徳礼以坊之而养其源命出于天各有分限而截然不可逾也天之命令人力莫施以是坊之则觊觎者塞羡慕者止而欲不得肆矣
　　窃案应氏之说未尝不可通然不若注疏疏以徳为失徳注以命为教命礼以坊民徳之失命以坊民欲之贪呉氏取之
　　贵不慊于上集説贵者不以在上而慊于物伐冰之家不畜牛羊所以制贵而不使之慊也
　　窃案慊或作嗛字书以为口衔物也曽子曰吾何慊乎哉孟子曰行有不慊于心然则慊亦但为心所衔之羲其为快为足为恨为少则因其事而所衔有不同此记不慊于上当为衔恨衔少之义故郑氏云慊恨不满之貌孔氏亦云圣君制其禄秩随功爵而施则贵臣无复慊恨君禄爵之薄者也集説作快足解殆恐未然
　　诗云民之贪乱宁为荼毒集説贪犹欲也刺厉王言民苦政乱欲其乱亾故宁为荼苦毒螫之行以相侵暴而不之恤也
　　窃案此引诗言民贪富贵而厌贫贱故乱而安为荼毒之行如论语所谓好勇疾贫乱也之意集説作民欲厉王乱亾失断章取义之防矣
　　受爵不让至于已斯亾集説爵酒器也严氏云兄弟有因杯酒得罪而怨者此为持平之论以解之言凡人之不善者其相怨各执一偏而不能参彼已之曲直故但知怨其上而不思已过然其端甚微或止因受爵失辞逊之节而或至于亾其身亦可念矣
　　窃案上言朝廷之位让而就贱民犹犯君足知受爵之爵当作爵位明矣郑注云贪爵禄好得无让朱子传诗亦云相怨相谗以取爵位而不知逊让集説独从华谷诗辑作酒器非也
　　诗云先君之思以畜寡人集説畜诗作朂勉也庄姜言归妾戴妫思念先君庄公以妇道朂勉寡人寡人庄姜自谓此以勗为畜者言能容畜我于心而不防是不偝死防生之意也
　　窃案郑氏注卫夫人定姜无子立庶子衎是为献公畜孝也献公无礼于定姜定姜作诗言献公当思先君定公以孝于寡人此固非矣孔氏以卫庄姜送归妾戴妫言戴妫思念先君庄公以妇道勗勉寡人者亦未尽合也盖先君之思以朂寡人者庄姜谓戴妫勉已思先君庄公非戴妫思庄公也但言以思先君勉庄姜则戴妫之不防先君故可知矣集説既从孔疏戴妫思庄公之説又増入畜字之义以为容畜于心而不忘毋乃赘乎
　　上酌民言则下天上施上不酌民言则犯也下不天上施则乱也集説人君将施政教必斟酌参挹乎舆论之可否如此则政教所加民尊戴之如天所降下者矣否则民必违犯也
　　窃案上不酌民言则犯下不天上施则乱乱既就下言则犯亦当以上言岂可又以为民必违犯乎严陵方氏曰上不酌民言则事或妄行而失其所守故曰犯也山阴陆氏曰酌之于民还以治民我无为也顺民而已岂有犯哉二説近之而陆氏説尤长
　　礼之先币帛也欲民之先事而后禄也先财而后礼则民利无辞而行情则民争故君子于有馈者弗能见则不视其馈易曰不耕获不菑畬凶集説易无妄六二爻辞今文无凶字田一嵗曰菑三嵗曰畬以喻人臣无功而食君之禄引之以证不行礼而贪利也
　　窃案易无妄六二不耕获不菑畬则利有攸往象曰不耕获未富也朱子谓六二因时顺理而无私意期望之心言其无所为于前无所冀于后则利有攸往未富言非计其利而为之也故记引以证先事后禄之意集説因凶字之误不考易义从而为之辞失易意矣然此説亦起于郑氏
　　昬礼壻亲迎见于舅姑舅姑承子以授壻恐事之违也以此坊民妇犹有不至者集説承进也子女也论语注云送与之也仪礼父戒女曰夙夜无违命母戒女曰无违宫事皆恐事之违也末世礼壊故有男行而女不随者亦有亲迎而女不至者
　　窃案郑注不至谓不亲夫以孝舅姑故于恐事之违以无违命无违宫事解之上下文理自是通贯集説上截从郑注末又另出不至之义首尾衡决甚矣严陵方氏曰不至谓违妇事而有所不至也玉岩黄氏曰妇人有三从之道无一违之礼此所以承子授壻而必亲迎也以此坊民妇道犹有不至而事多违者况不敬戒以坊之乎于乎使为妇人者皆知从夫之义而不敢违使为夫者皆知妇人所以从我而谨其所以帅之使从之义则夫夫妇妇而家道正矣陈氏解不至甚疎

　　陈氏礼记集説补正巻三十一
<经部,礼类,礼记之属,陈氏礼记集说补正>
　　钦定四库全书
　　陈氏礼记集说补正卷三十二
　　头等侍卫纳喇性徳撰
　　表记
　　子曰裼袭之不相因也集说应氏曰裼袭以示文质各有异宜所谓不相因者恐一时或有异事必易服从事各存其敬不以袭衣而因为裼不以裼衣而因为袭盖质文既辨而又不惮其劳则无相防之患
　　窃案从来言裼袭者惟京山郝氏为长今从之郝氏曰裼袒裼露体曰袒单衣曰裼重掩曰袭裼裘袭裘详见玉藻裘以皮为之皮上有单衣为表曰裼不裼露皮为表裘皮不用裼则野不可入公门凡裘皮里布帛表表即裼衣古裼衣即是冬月之礼服若外又衣掩袭是有事示变者不可以入公门诗云袒裼暴虎又云载衣之裼皆言衣也执玉帛亦有裼袭单借曰裼重裹曰袭不相因如子防裼裘而吊主人小敛毕袭裘入凡袒踊毕袭衣袒割牲袒免拜宾毕袒执弓射毕皆袭衣执玉帛如聘礼上介不袭执圭屈缫授賔宾袭执圭又公侧授宰玉裼降摈者出请宾裼奉帛加璧享之类皆所谓裼袭不相因也蓝田吕氏防聘礼注防以言裼袭之不相因不知聘礼之言裼袭乃玉帛之裼袭而非言裘之裼袭也不然聘礼岂必冬行之乎抑夏而行聘礼者必衣裘而后行之乎此可以悟其失矣
　　是故君子议道自己而置法以民集说吕氏曰安仁者天下一人而已则非圣人不足以性仁苟志于仁矣无恶也则众人皆可以为仁以圣人所性而议道则道无不尽以众人可为而制法则法无不行
　　窃案吕氏所言是矣然未尽也不如孔氏曰好仁之法须恩恵及人当恕己而行故君子谋议道理先自己而始已所能行乃施于人故云置法以民言从已而始乃可施置法度于他人郝氏亦曰中心安仁者常少故无欲无畏者上智以之自待勉强行仁者常多故赏劝惩罚者置法所以为民此是记之本指也
　　仁者右也道者左也仁者人也道者义也厚于仁者薄于义亲而不尊厚于义者薄于仁尊而不亲集说道非仁不立义非人不行凡人之举动必右先而后左随之故曰仁右道左
　　窃案集说仁道二字未明而尊亲二句又无觧何也临川吴氏曰人身日用动作之便右优而左稍劣仁右道左犹言礼先乐后志至气次云尔葢仁者中心所具之徳体也道者事物所由之路用也体先用后体至用次故借左右二字以喻其有分非谓一尊一卑相去悬絶也仁之为体以此心之在人者言故曰人也道之为用以事物之义理而言故曰义也人之气禀得生物之气多者仁厚而义薄得成物之气多者义厚而仁薄仁者温然之慈惠故人亲爱之义者截然之裁制故人尊敬之也
　　子言之仁有数义有长短小大集说仁有数言行仁之道非止一端盖为器重为道逺随其所举之多寡所至之逺近皆可谓之仁也义有长短小大言义无定体在随事而制其宜也
　　窃案此论仁而及义者也盖仁之数是亦义也沈氏曰仁所以有等级者为义有长短小大也礼运曰义者艺之分仁之节也集说以仁义分言殆非也
　　子曰夏道尊命事鬼敬神而逺之近人而忠焉集说无觧
　　窃案孔氏曰夏道尊命言夏之为政之道尊重四时政教之命使人乐事劝功也郑氏曰逺鬼神近人谓外宗庙内朝廷先鬼后礼谓内宗庙外朝廷也礼者君臣朝防凡以挚交接相施予此则近人先鬼之实也皆不可阙略
　　辞欲巧集说巧当作考即曲礼则古昔称先王之谓也否则为无稽之言矣石梁王氏曰决非孔子之言巧言令色鲜矣仁
