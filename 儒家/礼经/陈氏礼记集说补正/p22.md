<!-- { "loadSidebar": true } -->
　　窃案郑注践当为翦声之误也翦犹杀也孔防云此谓寻常若祭祀之事则身自为之故楚语云禘郊之事天子自射其牲又刲羊击豕是也此集説所取也第记云凡有血气之类则蝼蚁皆是不必指牛羊犬豕矣践读如字犹所谓不履生虫啓蛰不杀也陆氏又云弗身践者吾能弗践而已不能禁人之亦弗践也解身字太拘
　　揖私朝煇如也登车则有光矣集説煇光皆言徳容发越之盛光则又盛于煇矣
　　窃案此注防旧説吴氏则谓煇如乃昧爽之际晨光犹熹微也有光乃质明之时晨光已显著也此从小雅庭燎有煇庭燎有光得之姑存别解
　　天子搢珽集説珽亦笏也即玉人所谓大圭长三尺者是也以其珽然无所诎故谓之珽
　　窃案珽非大圭大圭长三尺此长六寸大圭杼上终葵首让于天日让于先王也珽挺然而已无所屈焉盖王执镇圭搢大圭以祀天以朝日以享先王执冒搢珽以朝羣臣以见诸侯先儒合珽大圭为一盖惑于搢大圭搢珽之文已上陆氏马氏辨之甚明集説犹仍注防之误
　　登席不由前为躐席集説窃意此经八字当作一句而为字平声盖行礼之时人各一席而相离稍远固可从下而升若布席稍密或数人共一席则必须由前乃可得己之坐若不由前则是躐席矣
　　窃案有此两解注防谓登席由下不由前由前则为躐席为此之故礼不由前如乡饮酒礼賔升席自西方主人介凡升席自北方皆由下升此为字作去声读者一也集説谓人各一席而相离稍远固可由下升若布席稍密或数人共一席则必须由前乃可得己之坐若不由前则是躐席此为字作平声读者二也先儒多从注防以其有明证也集説所云恐未足据
　　读书食则齐豆去席尺集説引王氏云食则豆去席尺读书则与豆齐亦去席尺是齐豆去席尺
　　窃案此有三説注防谓非饮食及讲问时而徒坐不尽席之前畔有余一尺示无所求于前不忘谦也读书声则当闻长者食为其污席坐则近前与席畔齐以设豆去席尺不得不前坐就豆也又引或説读书声当闻尊者故人头临前一尺食为汚席人头临豆与豆齐故云齐豆其豆经一尺与去席尺亦一也合集説为三説愚谓皆不甚通郑孔以齐字句絶而以豆去席尺申释上句似单为食而言于读书不属矣或説虽以齐豆改旧读而其病亦然王説又似祗为读书矣凡三説所以舛者皆由分读书与食为两事耳今案读书食与上徒坐相反徒坐谓非饮食坐则谦不敢近前而不尽席尺曲礼所谓虚坐尽后是也读书食谓因读书而食则坐近席畔人头临前一尺与豆相齐所云食坐尽前是也
　　君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼己三爵而油油以退集説无解窃案燕礼臣先受爵而后拜此先再拜稽首而后受燕礼公卒爵而后饮此饮卒爵而俟君卒爵燕礼爵无算此礼止三爵故孔氏云此谓朝夕侍君得爵者非大享之饮左传云臣侍君燕过三爵非礼也盖谓侍君小燕耳集説略不一辨何也
　　垂绥五寸惰游之士也冠缟武不齿之服也集説此言缟冠素纰而緌之垂者长五寸盖以其惰游失业之士使之服此以耻之耳不齿即王制所谓不帅敎而屏弃之者使之冠缟武亦以耻辱之
　　窃案集説二节俱言耻辱之而不较其轻重犹为缺漏陈氏曰惰游之责轻于不齿缟冠素纰垂緌五寸重于冠缟武惰游之辱则重不齿之辱则轻何也盖惰游者一时之过不齿之辱不特一时而已苟变惰游以趋职事则缟冠垂緌弃之可也若夫冠缟武或服之终身或服之三年先王岂忍重其辱于悠久哉然则以重驭暂义也以轻驭久仁也义故民畏其威仁故民怀其徳夫如是民孰不励业而迁善哉其説殊有分晓
　　大帛不緌集説大帛冠之白者凶服去饰故不緌窃案左传卫文大布之衣大帛之冠白缯冠也杂记大白冠不緌谓白布冠也此大帛不緌应同左传郑注谓帛当为白声之误也孔防遂援杂记以实之集説略不分明防曰冠之白者何与
　　君衣狐白裘锦衣以裼之君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之狐裘黄衣以裼之集説引郑氏曰凡裼衣象裘色窃案衣裘之色虽以相称为贵然不必一色故狐青裘加以绡衣白麛裘加以苍黄之绞衣绡衣之类尚不必一色则其外又可知也故冕服虽衣不害其加于狐白裘狐青裘之上皮弁虽白布衣亦不害其加于黑羊裘之上其衣裘同色者惟素锦以裼狐白黄衣以裼狐裘耳集説引郑氏衣象裘色之云得半而失半矣
　　犬羊之裘不裼不文饰也不裼集説犬羊之裘庶人所服裘与人俱贱故不裼以为饰也
　　窃案不文饰也不裼所该甚广如聘礼使臣行聘之时主于敬不主于文故袭裘是不文饰之事不裼裘也至行享之时主于文故裼裘下文吊则袭不尽饰也君在则裼尽饰也亦是此义集説谓犬羊裘裘与人俱贱故不裼以为饰似以不文饰句释上句矣案方氏云犬羊之裘庶人之服庶人之容焦焦而无文故不裼故继言不文饰也不裼集説之误盖出于此
　　居士锦带集説以锦为带示文也郑氏曰居士道艺处士也
　　窃案郑氏尚有一説书大传曰古之帝王必有命民能敬长怜幼取舍好让举事力者命于其君然后得乘饰车骑马衣文锦民之未命者不得衣不得乘乘者有罚郑氏释之云居士锦带然则此记所谓居士即命民也以其有备成之文故锦带古之居士有守贞而不仕者如论语逸民是也有成材而未仕者如乡饮之賔介乡射之君子是也荀卿曰古之处士徳盛者也知命者也今之处士无能而云能者也离踪而跂訾者也处士即居士汉书又谓之处子
　　凡带有率无箴功集説凡带各繂缏之处箴线细密不见用箴之功若无箴功
　　窃案无箴功者谓实无箴线之功非若无箴功如杜诗所谓裁缝灭尽箴线迹也故孔氏云无别裨饰之箴功陈氏亦云无刺绣之功集説独谓若无箴功失之过巧
　　古之君子必佩玉右徴角左宫羽集説徴角宫羽以玉声所中言也徴为事角为民故在右右为动作之方也宫为君羽为物君道宜静物道宜积故在左左乃无事之方也不言商者或以西方肃杀之音故遗之欤方氏曰徴角为阳宫羽为隂阳主动隂主静右佩隂也而声中徴角之动左佩阳也而声中宫羽之静何哉盖佩所以为行止之节时止则止时行则行此设佩之意也窃案集説既取注防又取方氏义非不具然草庐吴氏之説更明云徴谓声中林钟律角则中姑洗也宫谓声中黄钟律羽则中南吕也林钟为徴隂声之首故居右徴三变生角角间二律与徴近故以徴配角黄钟为宫阳声之始故居左宫三变生羽羽间二律与宫近故以羽配宫无商者周乐不用商调也方氏云孔子谓君子之音温柔居中以养生育之气商于四时为秋秋之气肃非温也于五行为金金之性刚非柔也故象徳之佩享神之乐不用惟射乐偃旌于商者以习武故尚义
　　君未有命弗敢即乘服也集説此言诸侯之卿大夫为使臣而受天子之赐归而献诸其君君命之乘服乃得乘服故君未有命不敢即乘服也左传杜泄将以路葬南遗谓季孙曰叔孙未乘路葬焉用之季孙使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之
　　窃案此记上言君赐车马乘以拜赐衣服服以拜赐即继之云君未有命弗敢即乘服也意与上一串凡为臣者受赐通用之礼集説从郑氏独分此句为诸侯之卿大夫受赐于天子之事上下判隔矣故陆氏谓非经赐虽有车马衣服不敢辄乘服之若后世三品虽应服绯必君赐而后服此説为优
　　赐君子与小人不同日集説君子曰赐小人曰与贵贱殊故不可同日
　　窃案方氏分説赐与与注防不同引曲礼赐人者不曰来取与人者不问其所欲为二字对举之证集説本之然赐字实与字虚旧説较为平穏周氏陈氏亦云赐君子以徳赐小人以力均赐之者恩也不同日者义也如诗劳使臣则歌出车劳还卒则歌杕杜凡以明贵贱辨等列也苟君子之与小人同日而赐之是何异倒置冠履混淆珉玉乎
　　凡献于君大夫使宰士亲皆再拜稽首送之集説皆再拜稽首送之者言大夫初遣宰时已拜送矣及至君门以授小臣则或宰或士皆再拜而送之也
　　窃案此本注疏而稍改之意遂晦滞不如旧文为明白也孔氏云皆再拜稽首送之者虽大夫使人初于家亦自拜送而宰将命及士自送至于君门付小臣之时宰及士皆再拜而送之也
　　礼不盛服不充故大裘不裼集説前章言不充其服与此充字义殊此言礼之盛者则以充美为敬
　　窃案方氏云礼不盛服不充礼所以行道也故国家未道则不充其服又案吴氏云此章前后有四充字虽记者杂取非必出于一人一时之言然其意亦不异盖充者备也满也备满有盛之义焉不充其服如卫文公大布之衣大帛之冠自抑损而不备满充盛其服也服服袭也充美也郑氏谓充犹覆也盖袭衣掩覆裼衣使其美深藏于内而不浅露有如数仭之墙不见宗庙之美百官之富是其美之在内备满充盛者也若露裼衣而见其美亦如及肩之墙窥见室家之好不得为盛矣臣之于君不敢以充美自处惟自抑损乃为敬君故臣以见美不充为敬也不敢充服不充亦同此义集説谓充字义殊非矣
　　圈豚行不举足集説旧説圈转也豚之言循读为上声谓徐趋之法当曵转其足循地而行故云不举足也方氏谓此言廻旋而行羔性聚豚性散圈之则聚而廻旋于其中矣故取况如此未知是否
　　窃案集説二解皆不明且近于凿陆农师更有一説以圈属上句豚属下句为草庐所取今存之其説曰疾趋则欲发而手足无移圈句圈读如杯圈之圈言虽举趾稍高尚循徐趋圈域之内豚俯其首豚行盖冕行也下文端行谓服端而行弁行谓服爵弁皮弁而行吴氏曰案陆説似优于注疏盖此节之首緫言与尸行之节次言徐趋疾趋之异末言豚行端行弁行及执龟玉而行四者之异也愚案集説于端行颐霤如矢弁行剡剡起屦下亦引一説云端谓端素端弁谓爵弁皮弁行容各欲称其服也与仍旧説以端为直以弁为急者不同则陆氏以豚行为冕行者良是盖冕后高前俯豚俯其首似之故以取况
　　燕居告温温集説燕居之时与告语于人之际则皆欲其温和所谓居不容寛柔以敎也
　　窃案郑氏云告谓敎使也孔氏云私燕所居色尚和善敎人使人之际惟须温温不欲严栗据此则燕居告者谓燕居敎人使人之时非两事也
　　视容瞿瞿梅梅集説瞿瞿惊遽之貌梅梅犹昩昩瞻视不审故瞿瞿梅梅然也
　　窃案瞿瞿惊顾之貌孝子在丧思见其亲故若有形影而惊顾也檀弓云既殡瞿瞿如有求而弗得是也梅梅则微昧之意集説以为所视不审非矣













　　陈氏礼记集説补正卷十七
　　钦定四库全书
　　陈氏礼记集説补正卷十八
　　头等侍卫纳喇性徳撰
　　明堂位
　　九采之国应门之外北面东上集説防曰此是九州之牧谓之采者以采取当州美物而贡天子故王制曰千里之外曰采
