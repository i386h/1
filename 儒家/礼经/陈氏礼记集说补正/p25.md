<!-- { "loadSidebar": true } -->
　　窃案集説一本注防诸家之説亦同盖前一节是卿大夫士继别子之宗后二节是特言公子本身自为宗之宗公子本身之为宗者一君但有一大宗非若其他别子之为祖而不为宗者每一公子为一大宗与此数公子共一大宗者不同也独蓝田吕氏以二者合而为一其説曰国君之适长为世子继先君之正统自母弟而下皆不得宗嗣君又不可无所统属故次适为别子别子为先君一族大宗之祖每一君有一大宗其生也适庶兄弟皆宗之其死也子孙世世继之凡先君所出之子孙皆宗之虽百世不迁无后则族人以支子继之羣公子虽宗别子而自为五世小宗之祖死则其子其孙为继祢继祖之小宗至五世以上则上迁其祖下易其宗无子孙则絶若君无次嫡子立为别子止有庶公子数人则不可无宗以统当立庶长为小宗使诸弟皆宗之吴临川曰若吕氏説则后一节与前一节其义不殊一君但有一公子谓之别子君之子虽多止有一人为大宗以下皆不得谓之别子彼鲁三桓之为三大宗郑七穆之为七大宗盖非正礼与此旧説未知孰是姑两存之归震川曰公子者别子之为祖者也何以为宗曰公子非宗也不为宗而宗之道出焉耳公子之大宗者公也己自别于正体无大宗矣虽其子为继别之宗犹继襧也迨五世当迁而后不迁之宗于是乎出未及五世犹小宗也所以谓之有小宗而无大宗也公子虽无大宗而不可谓之非大宗之祖虽为大宗之祖而未及乎继祢之子所以谓有大宗而无小宗也公子一人焉而已无大宗是有无宗也无小宗是亦莫之宗也故曰公子非宗也非宗故谓之别子别子故为之祖为之祖故公子之公为其士大夫之庶者宗其士大夫之嫡者而宗之道于是乎出先王之出宗大抵因别子之嫡庶而已二世之庶宗其继祢者之嫡三世之庶宗其继祖者之嫡四世之庶宗其继曾祖者之嫡五世之庶宗其继髙祖者之嫡而为小宗之道出矣六世之庶宗其继别者之嫡而为大宗之道出矣小宗四大宗一并而为五宗而其变至于无穷皆自于公子故曰不为宗而宗之道出焉也郑氏谓公子不得宗君君命嫡昆弟为之宗使之宗之所宗者适则如大宗死为之齐衰九月其母则小君也为其妻齐衰三月无适而宗庶则如小宗死为之大功九月其母妻无服公子唯己而已则无所宗亦莫之宗是公子有此三事也郑以此为公子之宗道则非别子为祖之义矣夫宗有散有合族人不得以戚戚君于是乎散故号别子者以之别子为祖继别为宗继祢为小宗于是乎合故号为小宗者以之先王之道由祖而宗犹木之由本而为枝也得其祖则兄弟相宗而宗之法行不得其祖则兄弟不相宗而别子之义起今使公子自相宗夫公子不得祖先君矣宗于何生且非先君之正体皆庶也而郑又为嫡庶之説过矣别子者宗之始也不可以乱故先王正其始正其始者正其别也鲁之三桓郑之七穆古之遗制也愚案震川之説以别子公子为一与吕氏同而以鲁三桓郑七穆者为古之遗制又与吕氏异故并録之以备考
　　敬宗故收族集説宗道既尊故不离散
　　窃案收族非不离散之谓乃收卹之收也东莱吕氏谓穷困者收而养之不知学者收而敎之其説为当

　　陈氏礼记集説补正卷二十
　　钦定四库全书
　　陈氏礼记集説补正卷二十一
　　头等侍卫纳喇性徳撰
　　少仪
　　不疑在躬集説一言一行皆其在躬者也口无择言身无择行是不疑在躬也
　　窃案下文言不度民械不愿于大家不訾重器皆粗迹也无縁此句独説向言行细处盖衣服之类皆在躬者也冠圆冠者知天时履方履者知地形佩玦者事至而能断至于深衣之应规矩权衡先王之制衣服岂徒然乎若衣服在躬而不知其名为罔即所谓疑也当学习明了不可使疑事在其身此之谓不疑在躬
　　不訾重器集説訾鄙毁之也重器之传宝之久矣乃从而毁之岂不起人之怒乎
　　窃案方氏云重器九鼎之属訾与国语訾相之訾同朱子云訾犹计度也下毋訾衣服成器字义同此国语云訾相其质汉书云为无訾省又云不訾之身皆此义此言不訾重器者谓不欲量物之贵贱亦避不审也注防以訾为思谓客思玩主人珍物重器则憎恶己贫贱生淫乱滥恶固非经义集説以鄙毁释訾亦未尽当也
　　不贰问问卜筮曰义与志与义则可问志则否集説不贰问谓谋之龟筮事虽正而兆不吉则不可以不正者再问之也见人卜筮欲问其所卜何事则曰义与志与义者事之宜为志则心之隠谋也故义者则可问其事志则不可问其事也一説卜者问求卜之人义则为卜之志则不为之卜亦通
　　窃案前説谓我问人之卜筮后説谓太卜问来卜筮者皆与上不贰问问字相违愚谓二问字但当就卜筮者言曰者卜筮者心中自忖度也不贰问谓谋之龟筮宜诚心问正事不可杂以不正之事也以下不贰问之目将问卜筮之时心自忖度曰我之所问者出于公义与抑出于私志与合义则可问私志则不问此之谓不贰问也刘氏云凡问卜筮之道先正其心决定所事之去就则从此而违彼无疑贰之心矣然后问于筮考于卜吾所就而从者吉乎凶乎是之谓不贰问也其言先获我心矣辅氏云问卜尚诚壹惟诚然后此问彼应亦通
　　胜则洗而以请客亦如之集説射与投壶之礼胜者之子弟酌酒置于丰上其不胜者跪而饮之若卑者得胜则不敢径酌当前洗爵而请行觞也
　　窃案此注防説也似亦可通然朱子则云此皆是卑者与尊者为耦若已胜而司射命酌则不使它子弟酌酒以罚尊者必先洗爵而请行觞若耦胜则亦不敢烦它子弟酌而饮己必自洗酌而请自饮也注防説恐未然
　　执君之乘车则坐仆者右带劒负良绥申之面拖诸幦以散绥升执辔然后步集説方氏曰执谓执辔也凡御必立今坐者君未升车而车未行也劒在左以便右抽仆则右带者以君在左嫌妨君也良绥正绥也散绥贰绥也正绥君所执贰绥则仆执之仆在车前而君自后升故曰负良绥申之靣者言垂绥之末于前也拖诸幦者引之于车阑覆芩之上也以散绥升者复言仆初升时也执辔然后步者防马之逸也今案芩即轼也窃案朱子云下言以散绥升则是此时仆方在车带劒负绥而掷绥末于幦上君固未就车也及仆以散绥升之后君方出而就车此防乃言君由后升仆者在车皆君取绥而拖诸幦误矣又疑绥制当是以索为环两头相属故负之者得以如环处自左掖下过前后各上至背则合而出于右掖之中以申于前而自车下掷于幦上君升则还身向后复以覆幦如环处授君使君得以两手执之而升也案此与曲礼君车将驾以下皆非专为君御者之事盖劒妨左人自当右带绥欲授人自当负之以升又当升时无人授已故但取散绥以升乃仆之通法注防皆误朱子之辨甚明何集説不取而取方氏也
　　师役曰罢集説方氏曰师役劳苦为甚故于其还曰罢以其疲故也愚案罢当作欲罢不能之罢
　　窃案春秋庄八年书师还公羊传还者何善之也何善尔病之也何休云慰劳其罢病也故郑氏引以注此文而方氏从之朱子亦云易曰或鼓或罢与史记将军罢休就舍之罢亦同集説虽引方氏而又主欲罢不能之罢似属赘矣
　　不旁狎不道旧故集説论説故旧之非非重厚者所为也应氏曰旁狎非必正为玩狎旁近循习而流于狎也窃案旁如旁求俊乂旁求天下之旁广也徳盛不狎侮狎侮君子罔以尽其心狎侮小人罔以尽其力此之谓旁狎学者当以玩人丧徳为戒也注防旁妄也妄与人狎习或致忿争陆氏谓旁近也虽在侧不狎朱子谓旁泛及也泛与人狎习不恭敬也集説取应氏虽通不若广字解为正不道旧故郑谓言知旧之过失朱子亦谓旧事既非今日所急且或人宿过以取憎恶如陈胜賔客言胜故情为胜所杀之类愚谓故旧不遗富贵无忘乘车戴笠相逢下车在彼不失为厚我若向富贵人称述故旧是有干泽之心且为不入耳之谈也故戒之
　　谏而无骄集説谓君若从己之谏不得恃已言行谋用而生骄慢也
　　窃案凡谏君之失而非出于忠爱之诚心则有招其君之过以为名而扬之自矜者矣非必言行谋用而生骄慢也辅氏曰以是谏非易失于骄此言为允
　　谓之社稷之役集説以其有劳于社稷也
　　窃案社稷之役犹言社稷之臣不曰臣而曰役谓其劳于社稷之事若仆役然也左传云于先大夫无能为役
　　毋测未至集説君子以诚自处亦以诚待人不逆料其将然也未至而测之虽中亦伪
　　窃案集説盖本不逆诈不亿不信之意恐非记者之防孔氏云未至之事圣人难之凡人固不可预欲测量之也若终不验则伤知也胡氏亦云测未至谓幸中如子贡二説甚当子张问十世可知乎夫子不过即三代已往之因革以断之非若防纬术数之家用其私智以推测也至人且然况学者乎
　　车马之美匪匪翼翼鸾和之美肃肃雍雍集説方氏曰匪匪言行而有文翼翼言载而有辅肃肃唱者之敬雍雍应者之和
　　窃案诗云四牡騑騑四牡翼翼皆马之行容故郑氏读匪为騑而胡氏取之肃肃敬也雍雍和也敬与和合乃见鸾和声之形状今以肃肃属鸾雍雍属和不免强生分别也
　　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪集説此与曲礼所记不同盖记者之词异耳
　　窃案曲礼云问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也与少仪所记不同非仅记者之词异也其故有三焉曲礼之问乃它人之旁自相问故对之者其词文少仪则人问其子于父故对之者其词卑先儒误以此之问对为人之问对其词意皆不适乎中且人之对父必誉其子父之言子必承以谦此古今常情天下达礼也尚何疑焉又曲礼所记天子之大夫士礼少仪所记诸侯之大夫士礼知然者以问国君之子长幼而知之也少仪视曲礼降一等以此又曲礼是一人之身长幼问答少仪长则能从社稷之事幼则能御未能御其问客有众子非止一人有此三者所以不同也然曲礼上焉问天子之年下焉问庶人之子而少仪不及者盖彼亦旁为之辞而此则请问其父天子之父故无与之敌而敢问其子者矣庶人卑贱其自相问荅之辞不足记也此诸侯之子亦必邻国君故得问荅以上应氏陆氏之説余合而纂之
　　妇人吉事虽有君赐肃拜集説肃拜如今妇人拜也左传三肃使者亦此拜妇人以肃拜为正故虽君赐之重亦肃拜而受
　　窃案集説本之注防是矣但有可参异同者不当遗之孔氏云肃拜妇人之常而昬礼妇拜扱地以其新来为妇尽礼于舅姑也左传穆嬴顿首于宣子之门者有求于宣子非礼之正也
　　君子下行然后还立集説凡仆之礼升在君子之先下在君子之后故君子下车而步仆者乃得下而还车以立以待君子之去也
　　窃案此本之注防而防中尚有一説可存或云君车将驾则仆执防立于马前故君子将下车则仆亦下车立于马前待君子下行乃更还车立以俟君去
　　贰车者诸侯七乘上大夫五乘下大夫三乘集説周礼贰车公九乘侯伯七乘子男五乘又典命云卿六命大夫四命车服各如命数与此不同者或周礼成而未行亦或异代之制也
