<!-- { "loadSidebar": true } -->
　　大夫燕食有脍无脯有脯无脍士不贰羮胾庶人耆老不徒食集説因上文言人君燕食之物而言大夫燕食士不贰羮胾亦谓燕食也不徒食言必有馔疏曰若朝夕常食则下云羮食自诸侯以下至于庶人无等窃案集説燕食为燕享之食本之注疏及方氏然不如黄氏谓燕居之食者较确其説曰脯脍是食之珍而位至大夫燕居常食不得兼之羮胾为食之本而士之燕居常食亦不得兼之降及庶人惟耆老乃不徒食徒者空也谓七十者无故可食肉矣倘庶人无故可食肉则有位者岂称肉食哉愚案羮食自诸侯以下无等者盖独指羮食一事而言以其为食之主也故无等差其余则有等也安得以羮食无等为燕居之食遂谓燕居有等为燕享之食乎
　　三牲用藙集説藙茱萸也
　　窃案郑注藙煎茱萸也不但以茱萸释藙而必曰煎则有人工作之矣犹秋用芥以芥酱释之也故孔氏引贺氏説申之曰今蜀郡作之九月九日取茱萸折其枝连其实广长四五寸一升实可和十升膏名之藙集説既从旧注以芥为芥酱矣于茱萸独去煎字何也
　　不食雏鼈狼去肠狗去肾狸去正脊去尻狐去首豚去脑鱼去乙鼈去丑集説雏鼈伏乳者鱼体中有骨如篆乙之形去之为鲠人也丑窍也或云颈下有骨能毒人
　　窃案此多本郑注然未备未当诸儒之説不可不参陆氏云雏鼈鼈之雏者鼈固善矣然犹不食雏者它物可知狼之肠直去肠盖以此狗去肾以其热欤俗云凡肾豕不如羊羊不如狗今狸脊上一道如界尻有九孔豕俯聚精在脑医方云豕脑食之昏人精神方氏云狐死正丘首天性然也人杀而取之则杀气聚乎首故狐去首尔雅云鱼肠谓之乙谓其形屈如乙字之形也鱼之馁必自肠始故鱼去乙盖物之美莫如鼈其肉为美其窍为丑故鼈去丑吴氏云凡所去盖为有害于人解者推求其故各以己意臆度岂其然乎雏鼈去乙后説较注近是
　　天子之阁左达五右达五公侯伯于房中五大夫于阁三士于坫一集説宫室之制中央为正室正室左右为房房外有序序外有夹室天子尊庖厨逺故左夹室五阁右夹室五阁诸侯卑庖厨宜稍近故于房中惟一房而五阁也大夫卑而无嫌故亦于夹室而三阁士卑不得为阁但于室中为土坫以庋食
　　窃案先王于饮食之节尊卑之辨其严如此此毎谨于微之意然本文止云大夫于阁三则止是大夫三阁也疏谓大夫亦于夹室果何据欤且诸侯不得有夹室而大夫反有之无等甚矣故陆氏云大夫言于阁三即蒙上房中可知吴氏因而推之曰士言于坫一疑亦在房中或北堂之角也疏谓于室中为土坫恐非是
　　曽子曰孝子之养老也乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎集説乐其心喻父母于道也不违其志能养志也饮食忠养以上是终父母之身爱所爱敬所敬则终孝子之身也
　　窃案乐其心者心无所事则乐之而不使其忧非喻亲于道之谓孝子之身终以上曾子之言终身也者以下记者恐人不解故申明之非有终父母之身终孝子之身之异也
　　有善则记之为惇史集説方氏曰五帝之宪也而老者未尝无言要之以徳为主耳故曰有善则记之盖可记者言故也
　　窃案有善之善盖指老者之徳行而言非谓记其善言也故孔疏云老人有善徳行则记録之使众人法则为惇厚之史集説以为可记者言谬矣若徒记善言何以为惇史
　　三王亦宪既养老而后乞言亦微其礼集説于乞言之际其礼微畧不诚切以求之故云微其礼
　　窃案乞言所以亦微其礼者尊老之至不敢急迫须从容欵曲伺间乗暇然后问之与五帝不乞言虽殊其乞言之礼亦微而不显露也孔疏甚明集説误矣
　　夫妇之礼唯及七十同藏无间集説无解
　　窃案郑注衰老无嫌孔疏夫妇唯至七十同处居藏无所间别以其衰老无所嫌疑故也夫七十则妇六十以下若夫虽七十妇唯六十以上则犹间居诗传云男女不六十不间居据妇人言之若其宗子虽七十无妻犹得更娶故曾子问宗子虽七十无无主妇是必须有主妇也据注疏则同藏为同居室集説无解想同之矣唯吴氏谓上文不敢藏于夫之箧笥盖谓年未七十者则此同藏谓藏于夫之箧笥二説未审孰是然以妾年未得五十必与五日之御推之其指居室无疑
　　择于诸母与可者集説可者谓虽非众妾之列或侍御之属可为子师者也
　　窃案侍御之属本之郑注似无可疑未子仪礼通解又引古本可作阿谓阿保之属也
　　咳而名之集説説文咳小儿笑声谓作咳声笑容以示慈爱而名之也
　　窃案咳字有三説孔疏谓父以手承子之咳而名之陆氏谓咳始垂之时咳而名之待之若有识焉此集説为三也愚案咳即前不敢咳之咳音苦爱反非户才反也河间曰有声无痰曰咳咳而名之谓先咳而后名之也非作笑容之谓亦非承子之咳之谓也
　　凡名子不以日月不以国不以隐疾集説隐疾二字无解
　　窃案郑孔皆谓体中幽隐之处疾病其义甚明然疾而非隐可为名乎杜氏左注云隐痛疾患辟不祥也此説为该　案郑内则注讳衣中之疾难为医也
　　由命士以上及大夫之子旬而见冡子未食而见必执其右手适子庶子已食而见必循其首集説注读旬为均谓适子妾子有同时生者虽是先生者先见后生者后见然皆在夫未与妇礼食之前故曰均而见也应氏曰子固以礼见于父父则欲时时见之又不可渎故每旬而一见之若庶人则简略易通故不必以旬而见今详二説俱可疑阙之可也疏曰天子诸侯之礼未与后夫人礼食而先见冢子急于正也礼食之后乃见适子缓于庶耳
　　窃案集説前一条本注疏后一条本陆氏然不如朱子之説为当朱子曰疑郑説失之旬如字谓十日也别记异闻或不待三月也承记大夫礼而又别其冢适庶子之异同冢子之礼仍与前同惟适子庶子为异耳
　　惇行孝弟集説孝弟百行之本故先务惇行于孝弟而后博文也
　　窃案此本夫子行有余力则以学文之意然惇行二字未明方氏云教让于八年学幼仪于十年则孝弟之道固已知之及成人然后惇而行之以期于熟焉其论当矣
　　姆教婉娩聴从集説婉谓言语娩为容貌司马公云柔顺貌
　　窃案孔氏云案周礼九嫔注妇徳贞顺妇言辞令妇容婉娩妇功丝枲则婉娩为妇容郑以婉为妇言娩为妇容聴从为妇顺执麻枲以下为妇功以此备其四徳此二説自相矛盾宜以九嫔注为定盖记言愉色婉容婉非言也且上有男唯女俞则妇言已备矣
　　纳酒浆笾豆菹醢集説无解
　　窃案此解有二集説不言应从注疏矣孔疏云谓于祭祀之时观看须于庙外纳此酒浆笾豆菹醢之等置之神座一纳之文包此六事言之吴氏则云笾豆菹醢者笾豆其菹醢谓以菹醢实之于笾豆也然菹醢实于豆者耳实于笾者有脯脩等物不言者文从省也纳其酒浆笾豆其菹醢各有司之者使女子观之至行礼之时则相长者而助其奠于神位之前也二説吴氏为允












　　陈氏礼记集説补正卷十六
<经部,礼类,礼记之属,陈氏礼记集说补正>
　　钦定四库全书
　　陈氏礼记集説补正卷十七
　　头等侍卫纳喇性徳撰
　　玉藻
　　端而朝日于东门之外集説朝日春分之礼也疏曰知端当为冕者皮弁尊次则诸侯之朝服又其次端诸侯皮弁听朔朝服视朝是视朝之服卑于听朔今天子皮弁视朝若端听朔赠是听朔之服卑于视朝且听朔大视朝小故知端为冕谓冕也是冕服之下者
　　窃案郑注以记文端字为误而改从冕孔疏因而申之且云日月为中祀而用冕者以天神尚质愚谓记文固非郑孔亦非也案国语云大采朝日少采夕月孔晁云大采谓衮冕少采谓黼衣韦昭从郑以大采为冕于少采则无以言之矣周家朝日王搢大圭执镇圭而圭之藻借有五采五就乘龙载大旂而旂之象有日月交龙其坛曰王宫其燎则实柴其牲币则尚赤其乐则黄钟大吕云门礼与祀天神上帝者大防同矣服不以衮冕而以祀羣小祀之冕岂所谓称也故马氏以记称端朝日葢非周礼集説轻信注防殊非阙疑之义
　　皮弁以日视朝遂以食日中而馂奏而食日少牢朔月太牢五饮上水浆酒醴酏集説防曰皮弁服天子常日视朝之服也诸臣同此服日中而馂谓日中所食乃朝食之余也奏作乐也日常日也朔月月朔也上水以水为上也
　　窃案孔防引赵商问膳夫王日一举鼎十有二物皆有俎则三牲备案玉藻天子之食日少牢朔月太牢礼数不同郑谓礼记后人所集与周礼或合或否当以经为正周礼六饮此五饮亦非周法也此辨同异甚明集説失于引用特为补之又案山隂陆氏云周礼王日一举鼎十有二而此云日少牢朔月太牢则王日一举鼎十有二用少牢与朔月月半然后三牲备耳礼君无故不杀牛王虽尊不应日杀然则鼎十有二不必皆太牢楚语云天子举以太牢举盖谓朔月月半以盛者言也此説又能合异为同存之以备攷案以举为朔望之盛馔此国语韦昭注
　　动则左史书之言则右史书之集説无解
　　窃案孔防左阳阳主动故左史记动作之事右隂隂主静故右史主言语之事周有内史外史大史小史御史而无左史右史之名案周礼太史抱天时又左传太史书崔杼弑其君是记动作之事则太史为左史也周礼内史凡命诸侯及孤卿大夫则防命之左传王命内史叔兴父防命晋侯为侯伯是皆言语之事则内史为右史也太史记行内史记言是正法若其有缺则交相摄代洛诰史逸命周公史逸成王太史也襄三十年郑使太史命伯石为卿皆太史主爵命以内史缺故也若太史有缺则内史亦摄之春秋之时特置左右内史故襄十四年左史谓魏庄子昭十二年楚左史倚相艺文志及六艺论云右史记事左史记言与此正反于传记不合其义非也马氏云动见于容貌为阳故左史书之言发于声为隂故右史书之大胥春合舞秋合声意亦如此此二説甚明可补集説之阙
　　御瞽几声之上下集説几察也察乐声之髙下以知政令之得失也
　　窃案注防以上下为忧乐政和则乐声乐政酷则乐声哀瞽人审音以之侍侧察乐声上下哀乐防君之失此集説所本也马氏谓政有治忽故民有忧乐民有忧乐故声有上下上下虽殊而忧乐之声均有焉哀心感者声噍以杀忧声之下者也怒声感者声粗以厉忧声之上者也爱心感者声和以柔乐声之下者也喜心感者声发以散乐声之上者也有瞽以几声则下无匿情又与注防不同矣然注防以上为美下为恶马氏以上下兼有美恶俱是臆见不若长乐陈氏説为得也其説云乐以中声为本古者神瞽考中声以作乐典同言高声防下声肆正声缓中声者非高而防下而肆一适于正缓而已御于君所之瞽其察乐声以中声为量齐音傲僻骄志则声失之高而上宋音燕女溺志则声失之卑而下不上不下则中有瞽以几声则人主无流之心矣此言颇有证据可订集説之讹
　　食无乐集説无解
　　窃案年不顺成则天子食无乐即大司徒荒政蕃乐大司乐大凶弛县之意皆忧以天下故也然食虽无乐饮酒则有乐矣曲礼曰岁凶非饮酒不乐此亦集说所漏也
　　凡有血气之类弗身践也集説践音翦祭礼有射牲之文此言弗身践亦谓寻尝也
