<!-- { "loadSidebar": true } -->
　　凡语于郊者必取贤敛才焉或以徳进或以事举或以言曲艺皆誓之以待又语三而一有焉乃进其等以其序谓之郊人逺之于成均以及取爵于上尊也集説语于郊者论辨学士才能于郊学之中也曲艺医卜之属誓戒谨也学士中或无徳事言之可取而有此曲艺之人欲投试考课者皆却之使退而谨习所能以待后次再语之时乃考评之也三而一有者谓此曲艺之人举説三事而一事有可善者乃于其同等之中拔而升进之也然犹必使之于同辈中以所能髙下为次序使不混其优劣也如此之人但目之曰郊人非俊选之比也以非士类故疎逺之若天子饮酒于成均之学宫此郊人虽贱亦得取爵于堂上之尊以相旅劝焉所以荣之也人字之字均字皆句絶
　　窃案集説本注疏而稍更定之然逺之于成均以及取爵于上尊也二句究未明顺今取吴氏纂注一説以备考其言曰语谓合语郊谓郊学案王制不率教者自乡移之郊自郊移之遂则郊学盖在乡学之外遂学之内郑氏以此为大乐正论造士之秀而升诸司马今案大乐正掌国学之教何为出就郊学疑是六遂之士已升于郊学而可升于乡学者乡大夫就郊学行乡饮酒之礼于旅酬之时而合语因以审择士之贤者才者而取敛之曰举曰进曰皆谓升之于乡学也曲艺谓射御书数之属誓盖戒厉之使勉于学至又语之时考察徳与事言三者或有其一即进其品等于曲艺之上然所进非一人又自有髙下为先后之序也成均及取爵于上尊未详郑氏以成均为天子之太学孔氏谓饮酒之礼尊者酌于堂上之尊卑者酌于堂下之尊盖是乡学之秀士已升于司徒为选士者为天子视学饮酒之时亦得取爵于堂上之尊以相旅选士升于太学为俊士者始得谓之成均之士今郊学又语之时曲艺者虽已进等然犹未升乡学仍在郊学故但谓之郊人以明其未为乡学之士也视彼乡学以选士得升于太学而为成均之俊士者相去尚逺故曰逺之视彼秀士得升为司徒之选士可以取爵于上尊者相去亦尚逺故蒙上逺之二字而曰以及也
　　乃退傧于东序一献无介语可也集説释菜礼毕傧礼其賔于东序其礼既杀惟行一献无介无语于礼亦可也
　　窃案此言释菜礼杀虽礼賔一献无介若与賔合语于礼为可然言可也者明释菜时礼严尚未可语至礼賔时方许之耳此庐陵胡氏及朱子之説较旧説为优
　　礼乐交错于中形于外是故其成也怿恭敬而温文集説礼之修达于中乐之修达于外所谓交错于中也有诸中必形诸外故其成也怿此怿字与鲁论不亦説乎之説相似既有恭敬之实徳又有温润文雅之气象礼乐之教大矣
　　窃案孔氏谓内外有乐心悦貌和故怿内外有礼貌恭心敬温润文章故恭敬而温文方氏亦谓怿言乐之成如此恭敬而温文言礼之成如此集説则浑言之不仍旧説分疏似矣然又太无别也愚谓其成也怿总承礼乐言恭敬而温文分承礼乐言盖始之礼以修外乐以修内既而乐从中以见外礼从外而入中内外交错融浃无间故其成悦怿此礼乐之合见也恭肃而敬谨此礼之分见也温润而文雅此乐之分见也
　　记曰虞夏商周有师保有疑丞设四辅及三公不必备唯其人集説师保疑丞四辅也一説前疑后丞左辅右弼为四辅四辅与三公不必其全备惟择其可称职者朱子曰疑丞疑字晓不得想止是有疑即问他之意窃案集説四辅有两説一以师保疑丞为四辅一以疑丞辅弼为四辅夫师保者三公也取以充四辅则三公缺其二矣尚书大传云古者天子必有四邻前曰疑后曰丞左曰辅右曰弼天子有问无以对责之疑有志而不志责之丞可正而不正责之辅可而不责之弼其爵视卿其禄视次国之君书周官曰立太师太傅太保兹惟三公论道经邦燮理隂阳官不必备惟其人据此则四辅乃疑丞辅弼三公为太师太傅太保明矣吴草庐曰周之时太师太傅太保曰三公虞之时前疑后丞左辅右弼为四辅周之师即虞之疑周之保即虞之丞周之傅即虞之辅弼故曰设四辅及三公言虞之设四辅及三公皆不必备其官及者非谓既设四辅又设三公也师保之间不言傅疑丞之间不言辅弼从省以便文此説是也朱子以疑为有疑即问之意盖非臆説亦本尚书大传而云然
　　君子曰徳徳成而教尊集説君子曰徳此徳是指世子之徳世子之徳有成则教道尊严而无敢慢易者窃案上文言辅礼乐乃教世子之具四辅三公乃教世子之人此则言世子受教而成徳乃可称为君子集説但云此徳是指世子之徳殊未明晓
　　乐正司业集説乐正主世子诗书之业
　　窃案乐正即大司乐以乐徳乐舞教国子故谓之司业业者笋簴上板刻之截业如锯齿者也其以诗书礼乐造士盖兼为之非専主诗书之业也集説盖孔疏之误
　　公与父兄齿集説君虽尊而与父兄列位序尊卑之齿者笃亲亲之道也
　　窃案孔疏公既不为主族人又不为賔故列位在父兄之坐上与族人相齿见亲亲也集説本之而不云列位在父兄之坐上恐有未安公虽亲亲而与族齿然不可不稍存贵贱之等夫三大夫尚且不与父兄族齿燕防则别席独坐况君至尊反不别席于父兄之上乎故孔疏为长
　　圣人之记事也虑之以大爱之以敬行之以礼修之以孝养纪之以义终之以仁集説人道莫大于孝弟虑之以大者谓谋虑此孝弟之大道而推行之也爱敬省具之事行礼亲迎肃之也孝养献醴也纪义既歌而语也终仁令侯国行之也
　　窃案吴氏之説与集説稍异其言曰虑谓图谋之始养之以教孝弟于其始而征召众士无一不至使知之者广博是不狭小也故曰虑之以大老人者君之所取法先师先圣又老人之所取法爱其道则敬其人将养老而释奠于先师敬所本也故曰爱之以敬适养老之所首祀先老继设席位养老之时行此二者之礼最在先故曰行之以礼修谓整饬无欠缺具滋味致其爱躬省以致其敬咏于其入以悦其耳献醴于其位以悦其口一如人子养亲之孝故曰修之以孝养堂上堂下之乐相继而作使人知君父之贵其乐在上臣子之贱其乐在下由是而众着于上下之义故曰纪之以义养老礼终又命诸侯羣吏各归养老防于国邑以广仁恩故曰修之以仁案孝养纪义终仁本文既明二家所説皆当独虑大爱敬行礼三者稍有未安陆菊隐谓先圣先师人伦之至年髙有徳者无愧于古人正学士之所当取法也故天子将养老必鼓召学士释奠于先圣先师以明大道之所本所谓虑之以大也始养老既释奠于先老又列老更羣老之席位不敢少有怠忽所谓爱之以敬也又适馔省醴迎门发咏不致伤于质直所谓行之以礼也由此观之吴氏以鼓征为虑大两释奠为爱敬又合省具教咏皆为孝养固似未当集説以虑大泛言推行孝弟之大道爱敬为省具行礼为亲迎老更亦未得为合也






　　陈氏礼记集説补正巻十二
　　钦定四库全书
　　陈氏礼记集説补正卷十三
　　头等侍卫纳喇性徳撰
　　礼运
　　礼运第九集説此篇记帝王礼乐之因革及隂阳造化流通之理
　　窃案集説似矣而未详明取黄氏日録挥之黄叔曰运谓气运以所值之防而言也气运在人则为帝王礼乐之因革在天则为隂阳造化之流通然天时人事相为符应礼乐隂阳相为表里故其始也法隂阳而作礼乐其终也以隂阳而赞礼乐此篇大意不过如此疑出于子游门人之所记中有格言颇入精微似非汉儒所及独篇首大同小康之説乃谓礼起忠信之衰道徳之薄是即老庄之遗意岂孔子之言哉读者择焉可也愚谓风防迁流江河日下五帝之世有异三皇三王之世不同五帝五伯之世更不及三王世变使然圣人制礼不过因势防所趋而为之沿革耳程子所谓不先天以开人毎因时而立政是也古时治多乱少后世治少乱多故有大同小康之别赖禹汤文武成王周公六君子居小康之时成郅隆之治当大道之隐俾大道之行则是帝王异世而同道也故夫子于大道之行及三代之英皆云有志未逮何尝薄视三五以下乎石梁王氏以为有老氏意非儒者语黄氏遂欲削去记文过矣
　　昔者仲尼与于蜡賔事毕出游于观之上集説蜡礼详见郊特牲篇孔子在鲁与为鲁国蜡祭之賔毕事而游息于观上观门阙也两观在门之两旁悬国家典章之言于上以示人也
　　窃案古者建国之神位左宗庙而右社鲁之宗庙在雉门外之左郑氏以出游于雉门两观之上为自宗庙中出盖据月令孟冬之月祈来年于天宗大割祠于公社及门闾腊先祖五祀劳农以休息之故知蜡祭亦祭先祖而注云祭宗庙也然宗社亦在雉门之外乌知非于公社祭蜡而孔子与于助祭乎集説宜有所考辨而但云蜡礼详见郊特牲夫郊特牲亦第言所谓八蜡者乌从见其所飨何地而事毕而出游于观也耶
　　大道之行也天下为公选贤与能集説天下为公言不以天下之大私其子孙而与天下之贤圣公共之如尧授舜舜授禹但有贤能可选即授之矣
　　窃案集説之意即以尧授舜舜授禹为选贤与能是与天下为公一意也孔氏正义则云天下为公者谓天子位也为公谓揖让而授圣徳不私传子孙即废朱均而用舜禹是也选贤与能者向明不私传天位此明不世诸侯也国不传世惟选贤与能如黜四凶举十六相之类此二説皆非也天下为公乃下文之纲领选贤与能至不必为己皆所谓天下为公也犹下文天下为家为各亲其亲以下诸句之纲领也
　　孔子曰我欲观夏道是故之杞而不足征也吾得夏时焉我欲观殷道是故之宋而不足征也吾得坤干焉坤干之义夏时之等吾以是观之集説石梁王氏曰以坤干合周礼之归藏且有鲁论所不言者恐汉儒依仿为之诚如其説则夏小正之书与坤干何足以证礼注训征为成尤非近儒有反引此以解鲁论者谬甚中庸亦无是説大槩此段仿鲁论为之者
　　窃案之杞之宋而仅得夏时坤干故有文献不足之叹非谓二书足以证礼也然三正之建惟夏人统为至善为万世法程故夫子告顔渊问为邦以夏时为首岂其无关于礼若夫殷正建丑为地统故易首乎坤盖取坤以藏之之义故名归藏犹之周以建子为天统而易首干也其书决嫌疑定犹豫即箕子所谓稽疑衍忒者亦岂无关于礼但记者非一手故与鲁论中庸大同小异耳王氏云汉儒依仿非也
　　故死者北首生者南乡集説死者之头向北生者之居向南
　　窃案集説头北乡南既未能明言其所以然之故即小注严陵方氏云死者仆故言首生者兴故言乡犹未尽其防也惟长乐陈氏曰北为幽隂而物之所终始南为阳明而物之所相见死者所以归根故必首于隂幽终始之地生者所以芸芸故必向于阳明相见之方京山郝氏亦云生明死幽如此方尽北首南乡之义
　　是谓大假集説假亦当作嘏犹上章大祥之意言行当然之礼则有自然之福其福大矣
　　窃案周颂假以溢我春秋传作何以恤我朱子以为假之为何声之转也诗不瑕有害遐不谓矣皆作何音临川吴氏亦云假与嘏字通用不为无据然未若读作嘉大雅假乐君子毛传云假嘉也此盖谓祝嘏莫敢易其常古则礼之大善者也若注疏谓假大也虽本释诂则是谓大大有是理乎
　　祝嘏辞説藏于宗祝巫史非礼也是谓幽国集説祝嘏辞説礼之文也无文不行周礼大宗伯掌诏六号重其事耳衰世君臣慢礼惟宗祝巫史习而记之故谓幽昬之国言其昧于礼无以昭明治政也
