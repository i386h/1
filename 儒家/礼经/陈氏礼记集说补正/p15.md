<!-- { "loadSidebar": true } -->
　　大饮烝集説因烝祭而与羣臣大为燕饮也旧説烝升也此乃飨礼升牲体于俎上谓之房烝未知是否窃案天子诸侯四时之祭但燕同姓未有燕羣臣之礼集説云因烝祭而与羣臣大为燕饮恐非是不若郑注之详核也郑氏曰十月农工毕天子与其羣臣饮酒于太学以正齿位谓之大饮别之于他其礼亡今天子以燕礼郡国以乡饮酒礼代之烝谓有牲体为俎也党正职曰国索鬼神而祭祀则以礼属民而饮酒于序以正齿位亦谓此时也诗云十月涤塲朋酒斯飨曰杀羔羊跻彼公堂称彼兕觥万夀无疆是颂大饮之诗孔氏疏之曰烝升也升此牲体于俎之上故云大饮烝此是天子之礼豳风跻彼公堂乃诸侯之礼国语云王公立饫则有房烝此既大饮享礼当有房烝半体之俎若党正饮酒虽享而用肴烝故宣十六年左传云王享有体荐宴有折俎公当享卿当宴是也郑又引党正及诗者证大饮烝是十月正齿位饮羣臣之事豳诗朋酒斯享郑云飨谓飨礼跻彼公堂毛云公堂学校也陆氏元辅云孟夏饮酎则序爵于朝盖巳月乾卦用事故法天道迨暇饮醑所以示羣臣之等尊尊而卑卑孟冬饮烝则序齿于学盖亥月坤卦用事故效地徳同位以齿同齿以位所以示羣臣同体之义长长而幼幼集説不言正齿位于序疎矣
　　饬死事集説誓戒六军之士以战阵当厉必死之志也窃案周礼仲冬教大阅月令饬死事于仲冬固合教大阅之义然下文又命有司母起大众以固而闭则与此又相矛盾矣故吕览及淮南子时则训唐月令并无之而朱子亦以三字为衍文也
　　地气沮泄集説沮者壊散之义因破壊而宣泄故云沮泄
　　窃案沮泄二字皆从水水在下而湿润及上谓之沮洳水在内而浸淫达外谓之泄漏气当藏而反出如水之沮洳泄漏故曰沮泄集説以破壊而宣泄解之似是而非吕览盖藏起大众地气且泄以沮作且尤甚径捷也　徐氏师曾曰先王之政徒杠舆梁于茅乗屋聚众大阅皆于仲冬为之则此命土事母作为吕氏之书将为秦制毋疑矣
　　命奄尹申宫令集説奄尹羣奄之长也以其精气奄闭故名奄人
　　窃案郑氏曰奄尹主领奄防之官也于周则为内宰掌治王之内政黄氏曰周宫禁之事掌于内宰以下大夫为之宫正宫伯宫人皆上士中士为之而又统于冢宰凡嫔御阍寺之属皆在所统非若后世专用奄防而大臣不得与闻宫禁之事也汉初大长秋中常侍犹参用士人东京以降专用宦者而人君燕游居养大臣无复知矣是以贵戚擅权近习干政深根固蔕牢不可防月令此条犹有周官内宰之遗意集説不采郑注乃以奄尹为羣奄之长误矣
　　日短至则伐木取竹箭集説大曰竹小曰箭
　　窃案竹箭竹之可以为箭者尔雅云东南之美有防稽之竹箭焉是也禹贡荆州篠簜孔安国云篠竹箭簜大竹则竹箭一物矣杜陵自秦入蜀诗伐竹者谁子悲歌上云梯为官采美箭五嵗供梁齐即取竹箭之谓也陈氏以竹与箭分大小非是
　　天之神祗集説孟冬言祈天宗此或司中司命风师雨师之属欤
　　窃案天曰神地曰祗此天神亦曰祗者祗盖同出而有别之称日月之类虽同出于天而有别焉故亦可谓之祗也集説祗字无解何欤

　　陈氏礼记集説补正卷十
　　钦定四库全书
　　陈氏礼记集説补正卷十一
　　头等侍卫纳喇性徳撰
　　曾子问
　　凡告用牲币反亦如之集説长一丈八尺为制币窃案郑注牲币当为制币故集説从之然长乐陈氏曰所告道或有逺近礼或有重轻故告有特用币有兼牲币非一端也周礼大祝职郑氏引此文曰凡告必用牲币而于此则改制币是自惑也孔云天子诸侯出入有告有祭故告用制币卿大夫惟入祭而已故聘礼既使而反祭用牲也然则礼凡告朔告至必用牲矣孰谓天子诸侯之告不皆牲耶皇氏熊氏谓天子告用特诸侯不用牲尤为无据据此则牲币无所事改矣
　　反葬奠而后辞于殡遂修葬事集説殡音賔及葬母而反即于父殡设奠告语于賔以明日启父殡之期賔出之后孝子遂修营葬父之事也
　　窃案郑注殡当为賔辞于賔谓告将葬启期也集説本之然辞于殡吴临川谓告殡以启期不须改殡为賔其説殊当
　　壻免丧女之父母使人请壻弗取而后嫁之礼也女之父母死壻亦如之集説壻祥禫之后女之父母使人请壻成昬壻终守前説而不取而后此女嫁于他族礼也女之父母死女之伯父致命于男氏男氏许诺而不敢取女免丧壻之父母使人请女家不许壻然后别取也窃案昬礼既纳币有吉日而壻之父母死已葬壻之伯父致命女氏辞昬女之父母死女之伯父使人致命男氏辞昬郑氏谓必致命者不敢以累年之丧使人失嘉防之时是也然女虽许诺而不敢嫁壻虽许诺而不敢娶则以夫妇之义已定而不可易耳乃除丧之后复有壻弗娶而后嫁女弗嫁而后娶之礼此何为乎故何燕泉以此记文为可疑也
　　吾闻诸老曰集説冯氏曰郑注老古夀考者之称石梁王氏曰此老非作五千言者
　　窃案集説引冯氏王氏之言以断老非老子盖因记所称老明于礼文作五千言之老子则灭弃礼法也然乌知其非为柱下史习于掌故见礼之粗而不得先王之微意遂厌为繁文而思逃于清净乎先儒未有不以老耼为老子者集説之云未敢以为必然也
　　昔者鲁昭公少丧其母有慈母良及其死也公弗忍也遂练冠以丧慈母集説无解
　　窃案郑注云昭公年三十乃丧齐归犹无戚容是不少又安能不忍于慈母此非昭公明矣未知何公也孔疏云案昭公三十一年薨左传昭公十九犹童心是即位时年十九也昭公十一年其母齐归薨而无戚容是年三十非少孤也案家语云孝公有慈母良今郑云未知何公者郑不见家语故也或家语王肃所定故郑不见也山隂陆氏曰练冠丧慈母固昭公也昭公十九犹有童心则三十丧齐归虽谓之少可矣不爱其母而爱慈母何足怪也愚谓疏説是集説初不及何欤
　　曾子问曰当祭而日食大庙火其祭也如之何孔子曰接祭而已矣如牲至未杀则废集説接捷也速祭之义此言宗庙之祭遇此变异则减畧节文务在速毕无迎尸于奥及迎尸入坐等礼仪
　　窃案此经可疑日食虽当救然犹可稍缓至太庙火则接祭于羣庙心固有所不安无以尽孝子之敬若正祭太庙势尤有不得不废者何接祭之能行先儒未有疑及此者不知何故愚谓火未及于太庙之堂室则可不迎尸而接祭若火起堂室则救火迁主为急祭固当废矣又案庐陵胡氏谓接祭者接续而祭不徐徐也解接字较注疏更明
　　曾子问曰下殇土周葬于园遂舆机而往涂迩故也今基逺则其葬也如之何孔子曰吾闻诸老曰昔者史佚有子而死下殇也墓逺召公谓之曰何以不棺敛于宫中史佚曰吾敢乎哉召公言于周公周公曰岂不可史佚行之下殇用棺衣棺自史佚始也集説八嵗至十一嵗为下殇土周堲周也成人则葬于墓此于园圃之中舆犹抗也机者舆尸之具木为之状如牀而无脚以绳纵横维系之抗举而往堲周之所棺敛而葬之涂近故也曾子言今世礼变皆棺敛下殇于家而葬之于墓则涂逺矣其葬也如之何问既不用舆机则当用人举棺以往乎为当用车载棺而往乎墓逺不葬于园也召公述周公之言告佚佚于是用棺衣而棺敛于宫中是此礼之变始于史佚也
　　窃案集説从注疏以舆机为葬于园非葬于墓又以史佚以前下殇不棺敛而舆机葬于园曾子之时皆棺敛而葬于墓非也张子曰园是基之园园谓栽植草木处既曰族葬必不别葬之于园临川吴氏亦从张子之説其言曰园墓园舆与舁通共以手举之也机尸之牀也往往就葬也周人葬下殇之礼盖不用棺但以衣敛尸而置之尸牀不用车载众手舁之以往曾子问若园墓近可如此若去墓之涂逺则舆机亦不可孔子遂引史佚之事以答盖史佚曾葬下殇之子而其墓逺方疑于舁尸之不可而召公劝以棺敛于宫中史佚以前未有此礼恐如成人故有所不敢周公曰岂不可盖礼有从权而以义起者墓近则舁机墓逺则棺敛而车载以往虽前时礼所未有然亦无害于义也史佚依公言行之自是葬下殇者若墓逺则用棺也然则园即墓园而下殇墓逺者史佚以后则棺敛于宫中而车载以至墓其墓近者即曾子之时亦舆机以往而未尝用棺与车载也集説悮矣
　　金革之事无辟也者非与孔子曰吾闻诸老曰昔者鲁公伯禽有为为之也集説鲁公卒哭而从金革之事以徐戎之难东郊不开不得已而征之是有为为之也窃案武王崩成王幼周公摄政管叔与其羣弟流言公将不利于孺子于是周公辟居东土二年之后罪人斯得公乃为鸱鸮之诗以贻王王疑虽未尽释亦未敢诮公及感风雷之变金縢将卜天变得公所自为功代武王之説乃出郊迎归于是管叔不安挟武庚以叛东征破斧又自有三年是时淮夷徐戎并起为乱伯禽母丧卒哭往而征之是成王三年以后事非初年事朱子诗集传虽合居东东征为一晚年自正是谬故九峰书传不以居东为东征也

　　陈氏礼记集説补正巻十一
　　钦定四库全书
　　陈氏礼记集説补正卷十二
　　头等侍卫纳喇性徳撰
　　文王世子
　　文王之为世子也集説石梁王氏曰文王之为世子也一句衍文又引刘氏曰伯禽所行即文王所行世子之道文王所行乃诸侯世子之礼故曰文王之为世子也言伯禽所行非王世子之礼也
　　窃案此篇文王之为世子也句所以结上文王之为世子三节教世子句所以结凡三王教世子诸节周公践阼句所以结武王崩诸节皆结上文之事而标其目于后也而石梁以为衍文非矣刘氏谓伯禽所行即文王所行世子之道则又不免于牵强集説两存之何欤
　　大乐正学舞干戚语説命乞言皆大乐正授数大司成论説在东序集説大乐正教世子及士以舞干戚之容节及合语之説与乞言之礼此三者皆大乐正授之以篇章之数于是大司成之官于东序而论説此受教者义理之浅深才能之优劣也
　　窃案孔疏以大乐正为周官之大司乐小乐正为乐师是矣郑注以大司成为师氏则非也考之周官师氏虽为教官之属掌以徳行教国子及以中失之事教国子弟而凡贵游子弟学焉然不言教于国学之中与此大司成论説于东序者异矣新安王氏又以大司成即大乐正然上方言大乐正授数何又特言大司成论説草庐以为授数犹未离乎业于论説始可言成总似曲解集説大乐正之外浑言大司成虽差胜诸家亦尚未有明据也陆氏元辅曰成均法大司乐合国之子弟凡有道有徳者使教焉死即以为乐祖祭于瞽宗下文记曰乐正司业父师司成疑此所谓大司成者即有道有徳之父师也故使教于成均以佐大司乐而谓之司成焉其亦称大者盖师保之官与大司乐并尊故也
　　凡释奠者必有合也有国故则否凡大合乐必遂养老集説凡行释奠之礼必有合乐之事若国有凶丧之故则虽释奠不合乐也常事合乐不行养老之礼惟大合乐之时人君视学必养老也旧説合者谓若本国无先圣先师则合祭邻国之先圣先师本国故有先圣先师如鲁有孔顔之类则不合祭邻国之先圣先师也未知是否
　　窃案清江刘氏曰合谓合乐也春释菜合舞秋颁学合声释奠则并合之以侑神也有国故谓凶礼师旅惟是不合长乐陈氏曰国有故则否与曲礼嵗凶祭祀不县同意集説本之当矣乃复引旧説以自乱岂亦爱竒而不能割也耶
