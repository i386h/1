<!-- { "loadSidebar": true } -->
　　窃案祝嘏辞説藏于宗祝巫史何以遂为非礼而谓之幽国乎孔氏谓其辞説皆当从古法依旧礼今乃弃去不用藏于宗祝巫史之家乃更改易古礼自为辞説非礼也而国之君臣只闻今日祝嘏之辞不知古礼旧説当是君臣俱闇是谓幽国以前后经文考之孔氏之説为长故表而出之
　　醆斚及尸君集説尸君君之尸也
　　窃案集説以尸君为君之尸非也延平周氏曰夏曰醆殷曰斚醆斚非时王之爵而诸侯有用之及尸君者非礼也所谓及尸君者君以献尸而尸以酢君者也长乐刘氏亦曰天子备六代礼乐其祭于宗庙也献酢君尸则用醆斚今诸侯亦用之不亦僭乎
　　故政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也集説藏犹安也君者政之所自出故政不正则君位危书言天工人其代之典曰天叙礼曰天秩是人君之政必本于天而效法之以布命于下也社祭后土也因祭社而出命是效地之政有事于祖庙而出命是仁义之政有事于山川而出命是兴作之政有事于五祀而出命是制度之政
　　窃案集説之言辞不达意何以遂见圣人藏身之固乎延平周氏曰先王之教命将欲使天下之人禀受于己则己必先有所禀受而所禀受必以天地神者以其人莫不有敬畏天地神之心则命之所以行也命之大者则必曰降于天地祖庙而其小者则必曰降于山川五祀此圣人藏身之固也又新安王氏曰夫身居于位而政施于外天下见其政而不见其身然政出而人无不从政善则君安故政者所以藏身也然为政有道以礼为本立礼有要事神为本必本于天者礼行于郊以事上帝此天子所独而非臣下所可并也自郊祀而下诸侯卿大夫位有尊卑而祀事或可以通行然礼有等差凡为此者先王以正名定分求至于礼行而身安也命者命祀之谓出命而降于社天子有社诸侯亦可以有社谓之殽地诸侯可以祭社而不可以祭天故也殽者杂而分也天子大社兼土五色使诸侯立社各以其方色之土授之殽地之谓也出命而降于祖庙则天子七诸侯五大夫三尊祖之谓义亲祢之谓仁庙有多寡皆可以事其祖祢是以谓之仁义也出命而降于山川山川在四方者天子祭之山川在境内者诸侯祭之山川所产不一也财用于是乎出器用于是乎备是以谓之兴作也出命而降于五祀居则中霤门户食则有灶往来有行自天子至于卿大夫士均祀之位有尊卑礼有隆杀有一定之法焉是以谓之制度也莫尊于帝惟天子可以郊天此礼不可自上而下也命祀自上而下者一曰社虽诸侯所可祭而不可以同乎天子之大社也二曰祖庙虽诸侯卿大夫士所可通祭而不可同乎天子之七庙也三曰山川虽诸侯所可通祭而不可同乎天子祭四方之山川也四曰五祀此小祀也然后上下通祭而无差等盖有天子之命者可以有事无天子之命者不容僭差使人知天子如上帝之尊诸侯以下社庙百神无不听命于天子则尊无二上孰敢干之所以见其藏身之固也王氏此説其义尽矣觉草庐吴氏求其説而不得谓旧本以降命之上阙于地二字命降于之下阙郊之谓本天降于七字殆不免以意推测也
　　故圣人参于天地并于鬼神以治政也处其所存礼之序也玩其所乐民之治也集説此承上章言政之事谓圣人所以参赞天地之道儗并鬼神之事凡以治政而已故处天地鬼神之所存则天髙地下万物散殊圣人法之此礼之所以序也玩天地鬼神之所乐则流而不息合同而化圣人法之此民之所以治也
　　窃案集説处天地鬼神之所存玩天地鬼神之所乐以所存所乐属之天地鬼神盖本之延平周氏其説迂而难明孔氏正义曰处其所存礼之序者存观察也天有运移寒暑地有五土生殖庙有祖祢仁义皆是人所观察言圣王能处人所观察之事以为政则礼得次序也玩其所乐民之治者谓兴作器物宫室制度皆是人之所乐圣王能爱玩民之所乐以教于民则民所治理各安其事业居处也只结上文命降于天云云而义自了然无假别生枝节也
　　君者所明也非明人者也故君明人则有过故百姓则君以自治也集説此承上章君立于无过之地而言旧説明犹尊也故读则君为明君今定此章三明字皆读为则字则上下文义坦然相应矣不必迂其説也君者正身修徳而为臣民之所则效者也非则效人者也君而则人则是身不足为人所取则而反取则于人非立于无过之地者矣惟百姓者则君以自治其身所谓文武兴则民好善也
　　窃案郑氏据上三明字改则君之则为明而陈氏又据则君以自治改上三明字为则皆未免拘滞正韵云明视也庐陵胡氏曰明犹视也言下之所察视临川吴氏亦曰所明谓人所视效明人谓视效他人然则上曰明下曰则理固相通岂必改归于一乎
　　五味六和十二月食还相为质也五色六章十二衣还相为质也集説酸苦辛咸加滑与甘是五味六和也十二食十二月之所食也还相为质者如春三月以酸为质夏三月以苦为质而六和皆相为用也五色青赤黄白黒也并天为六章十二月之衣如月令春衣青夏衣朱之类还相为质谓画绘之事主其时之一色而余色间杂也
　　窃案延平周氏曰十二食即周官所谓鼎十有二十二衣即舜之十二章此因十二字附防之也唐孔氏曰十二管毎月各一得有还相为宫其事可明其食与衣服惟有四时之异故周礼春多酸无月别食麦与羊春三月其食皆同夏秋冬亦然无每月之异故月令云春衣青衣夏衣赤衣三月皆同亦无每月之异此云十二食十二衣似月各别衣食者熊氏云此是异代之法故与周礼月令不同或则每时三月虽同大总考之一歳之中有十二月之异故总云十二也集説之言虽是而未确指十二食十二衣之止有四时之异也故详之
　　故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜集説此章凡十条自天地至人情九条皆是覆説前章诸事
　　窃案集説言覆説前章诸事不免儱侗临川吴氏曰上文言人以天地隂阳五行而生故此以下言圣人制礼以治人亦取法于天地隂阳五行也郑氏曰天地以至五行其制作所取象也礼义人情其政治也四灵者其徴报也
　　王前巫而后史卜筮瞽侑皆在左右集説巫主吊临之礼而居前史书言动之实而居后瞽为乐师侑为四辅或辨声乐或赞威仪
　　窃案集説言前后之义未明侑为四辅本之郑氏严陵方氏曰不祥却于未然故前巫言行纪于己然故后史以玉藻考之史有左右而此言后史者对前巫言则为后而后自分左右也瞽以典乐侑谓侑食以膳夫考之王日一举以乐侑食瞽侑者瞽言其人侑言其事耳若四辅疑丞辅弼比于三公岂当与瞽并称况前疑后丞又不在于左右乎
　　其居人也曰养其行之以货力辞让饮食冠昬丧祭射御朝聘集记上言义之修礼之藏故此亦始言礼终言义居人犹言在人也礼虽圣人制作而皆本于人事当然之义故云居人曰义也冠昬而下八者皆礼也然行礼者必有货财之资筋力之强辞让之节饮食之品亦皆当然之义也
　　窃案郑氏曰养当为义字之误也故集説因改居人曰义然先儒之以养为解者十盖八九据王氏曰下云获而弗食食而弗肥字宜曰养家语曰其居人曰养马氏曰其居人则曰养何也礼者所以养人非以害人者也礼以养人为本故曰养荀子曰恭敬辞让之所以养安礼义文理之所以养情通此则可以知其所养之之意也盖圣人之道寓于度数之间莫非顺性命之理而所以养人也其他长乐陈氏延平周氏山隂陆氏龙泉叶氏蒋氏无不养字为説者也临川吴氏曰货财者行礼之资筋力者行礼之具辞让者行礼之实饮食冠昬丧祭射御朝聘十者礼之名也考之仪礼饮有乡饮酒礼食有公食大夫礼冠有士冠礼昬有士昬礼丧有士丧礼祭有特牲馈食礼御于周官注见五御之名其礼亡四时朝礼有朝宗觐遇四名惟觐礼存聘则有聘礼则集説言冠昬以下八者又不若吴氏之以饮食十者为有据也
　　用水火金木饮食必时集説獭祭鱼然后虞人入泽梁及春献鼈蜃秋献龟鱼之类是用水必时也
　　窃案虞人入泽梁献鼈蜃龟鱼者此用物之时非用水之时也必如应氏云用水若藏氷颁氷止水荡水之属为是







　　陈氏礼记集説补正巻十三
　　钦定四库全书
　　陈氏礼记集説补正卷十四
　　头等侍卫纳喇性徳撰
　　礼器
　　礼器是故大备大备盛徳也礼释回增美质措则正施则行集説以礼为治身之器故能大备其成人之行至大备则其徳盛矣礼之为用能消释人回邪之心而増益其材质之美措诸身则无往不正施诸事则无往不达
　　窃案张子曰礼器云者语其成也礼大体完备若成器然措则正者言不动思虑放下无事时亦不失于正施则行是利用也必大备乃利用也礼器者亦是成章也不成章则有窒碍不达处礼未器则亦有不达处此解器字及措字与集説不同存之以备考择
　　人官有能也集説谓助祭执事之官各因其能而任之窃案人官有能礼中所该者广不必单指祭祀言若司徒奉牛司马奉羊庖人治庖祝治尊俎固是祭祀中事若蘧篨蒙璆戚施直镈聋聩司火蒙瞽修声岂尽拘之祭祀乎集説偏矣
　　尧授舜舜授禹汤放桀武王伐纣时也诗云匪革其犹聿追来孝集説革急也言文王之作丰邑初非急于成己之谋惟欲追先人之事而致其方来之孝以不坠先业耳
　　窃案引诗者盖证上文礼时为大之意言武王聿追文王之道以趋时也今但依诗文演义而不顾上文殊记防矣
　　羔豚而祭百官皆足集説无解
　　窃案羔豚薄物也王制大夫士无田则荐谓用羔豚言荐而已乃谓之祭者盖别而言之则有荐祭之异以事礼言之则荐亦可谓之祭也
　　天子无介集説介所以佐賔天子以天下为家无为賔之义故无介也
　　窃案此本之注疏然孔疏又云其实余事亦有介副故鬯人共介鬯是天子临鬼神使介执鬯也
　　祭天特牲集説特独也
　　窃案疏云天神尊贵质故祭止一特集説本之然尚有未详者卫氏集説所引新説云天地之祭有两牲有降之者有祀之者燔柴于泰坛瘗埋于泰圻实牲体焉所以降之在始祭之时也扫地而祭羞牲体焉所以祀之在正祭之时也故牛人曰凡祭祀共其享牛求牛享牛祀神之牛也求牛降神之牛也降神之牛于天则骍犊于地则黝牲各从其类也祀神之牛于天用苍于地用黄各象其功也此经特牲盖言飨牛而已
