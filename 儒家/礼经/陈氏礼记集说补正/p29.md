<!-- { "loadSidebar": true } -->
　　大夫之丧大宗人相小宗人命集説大宗人小宗人即大宗伯小宗伯也相佐助礼仪也又引刘氏曰大宗人或是都宗人小宗人或是家宗人掌都家之礼者窃案大夫之丧而相者大宗伯命龟者小宗伯未免失之过故刘氏有都宗人家宗人之说然考之周官宗伯肆师云凡卿大夫之丧相其礼则大小二宗并是其君之职来为丧事而非都家宗人也故应氏曰君臣一家也君之丧百官庀其职大夫之丧家臣庀其役其广狭不同矣君则防其私而以国有司助之其凡役则司徒供之少仪听役于司徒是也其赞相则大小二宗与卜人同之宗伯肆师相礼是也大小宗与卜人皆春官而丧事同赞相之盖君丧之用大宰大宗大祝若曽子问所记是也而亦以赞大夫之丧其待之厚矣夫臣子之丧其力有不能尽具者皆仰之于公又俾有司赞其事所谓体羣臣者此类是也
　　君薨太子号称子待犹君也集説待犹君者谓与诸侯并列供待之礼犹如正君也
　　窃案待如论语以季孟之间待之之待非供待之谓也郑注春秋葵邱之防宋襄公称子而与诸侯序是也
　　有三年之练冠则以大功之麻易之集説以此大功之麻绖易去练服之葛绖也
　　窃案三年之丧至练时首绖已除故特云练冠然要绖亦除故郑氏云练冠易麻互言之也孔氏亦云麻谓绖带大功言绖明三年练亦有绖带三年练云冠明大功亦有冠是大功冠与绖带易三年冠及绖带故云互言之集说少此一义
　　凡王兄弟之丧虽疏亦虞之集説小功缌麻疏服之兄弟也彼无亲者主之而已主其丧则当为之毕虞祔之祭
　　窃案小记云大功者主人之丧有三年者则必为之再祭郑注云小功缌麻为之练祭可也与此不同者孔氏曰彼承大功有三年者此则缌小功有三年者故至小祥同于三年故主虞祔也今此言疏者亦虞但虞者谓无服者朋友相为亦虞祔也集说未能详尽
　　缌冠缲缨集説缌服之缕其粗细与朝服十五升之布同而缕数则半之治其缕不治其布冠与衰同是此布也但为缨之布则加以澡治之耳故曰缌冠缲缨缲读为澡
　　窃案此注疏说也山阴陆氏云缲读如蚕缲之缲缲缨散丝缨也即言丝嫌不散据此则不烦改字而自通
　　朝服十五升集説朝服一千二百缕终幅
　　窃案先儒以八十缕为升十五升则一千二百缕也然周书云成王会墠上天子朝服八十物唐叔荀叔周公太公望朝服七十物唐公虞公殷公夏公朝服五十物物缕也升之精粗不同者郑氏谓八十缕为升举其精者也
　　诸侯相禭以后路与冕服先路与褎衣不以禭集説相禭不可用已之正车服者以彼不用之以为正也窃案春秋传车马曰赗衣被曰禭此冕服后路宜兼言赗禭而但言相禭者包赗在其中也
　　遣车视牢具疏布輤四面有章置于四隅载粻有子曰非礼也丧奠脯醢而已集説视牢具者天子太牢包九个则遣车九乘诸侯太牢包七个则七乘大夫亦太牢包五个则五乘天子之上士三命少牢包三个则三乘也诸侯之士无遣车遣车之上以麤布为輤輤盖也四面有物以鄣蔽之章与鄣同四隅椁之四角也粻米粮也遣奠之馔无黍稷故有子以载粻为非礼牲体则脯醢之义也
　　窃案有子之意言常时丧奠只用脯醢而已者盖以死者不食粮也故遣奠亦只用牲体而不用黍稷牲体与常时脯醢之义同皆是用肉耳集说取注疏不甚分明又案既夕士礼藏筲有黍稷麦者遣奠之外别有之非载粻也
　　委武缟而后蕤集説委武皆冠之下卷秦人呼卷为委齐人呼卷为武冠也缟缟冠也缟二冠既别有冠卷则必有蕤
　　窃案委者委貌也委貌有有素端之冠则委貌其武则缟素端之冠则素委貌其武则此记所谓盖缟冠武所谓缟盖冠缟武也如是而后蕤以饰之故曰委武缟而后蕤集说从郑氏以委武皆为冠卷非是故采山阴陆氏说补焉
　　瓮甒筲衡实见间而后折入集説瓮甒皆瓦器瓮盛醯醢甒盛醴酒筲竹器以盛黍稷衡读为桁以木为之所以庋举瓮甒之属也见棺衣也言此瓮甒筲衡实于见之外椁之内而后折入者折形如牀而无足木为之直者三横者五窆事毕而后加之圹上以承抗席也窃案此皆注疏语本无可疑但以见为棺衣而不详为引证读者终未易晓案既夕礼乃窆藏器于旁加见注云器用器役器也加见者器在见内也又云藏苞筲于旁注云在见外也则见内是用器役器见外是明器也此是士礼大夫则有人器明器也陆氏徳明曰见棺衣也贾氏曰见棺饰也饰则帷荒以帷荒加于柩棺柩不复见唯见此帷荒故名帷荒为见其言颇着明又案山阴陆氏曰衡读如字其桁之横者也以实见闲非止此四物以此四物该之
　　小敛大敛啓皆辩拜集説礼当大敛小敛及啓攅之时君来吊则辍事而出拜之若它賔客至则不辍事待事毕乃即堂下之位而徧拜之故特举此三节言之若士于大夫当事而大夫至则亦出拜之也
　　窃案应氏曰小敛以袭其形大敛以韬于棺啓殡以载其柩皆丧事之变节而切于死者之身也生者之痛莫此为甚賔亦于是拜死者吊生者故主人皆徧拜以谢之而致其哀也呉草庐曰应氏谓賔亦于是拜死者古无是礼也玉岩黄氏云案吴氏所辩是古今礼一大变易处何也仪礼丧礼吊者入升自西阶东面主人进中庭吊者致命曰君闻子之丧使某如何不淑主人哭拜稽颡成踊賔出主人拜送于门外及后凡禭赙仪皆大略放此又礼记此篇后章诸侯禭亦放此由此观之古人吊賔之礼于生者只有慰问之辞于死者只有燧赗之物及哭踊冯尸之节而已并无拜祭于死者之礼至于主人拜賔以谢其恩礼拜送以重其来辱亦惟自尽而已賔皆无答拜之文此古礼之精意也盖知生者吊知死者伤吊賔之情于是为至主人拜谢理所宜然丧事倥偬各欲自尽而已此何时耶而可交拜欵曲以成礼耶故凡非吊丧无不答拜者独丧拜不答意在斯也此古礼之至也后世之礼一变大与古人相背故杨氏复曰今世俗吊賔来见几筵哭拜主人亦拜谓代亡者答拜非礼也既而賔吊主人又相与交拜亦非礼也此古今礼之大槩不同如此应氏乃谓賔于是三者拜死者于礼果何据而云然耶
　　公七踊大夫五踊妇人居闲士三踊妇人皆居闲集説国君五日而殡自死至大敛凡七次踊者始死一也明日袭二也袭之明日之朝三也又明日之朝四也其日既小敛五也小敛明日之朝六也明日大敛时七也大夫三日而殡凡五次踊者始死一也明日袭之朝二也明日之朝及小敛四也小敛之明日大敛五也士二日而殡凡三次踊者始死一也小敛时二也大敛时三也凡踊男子先踊踊毕而妇人乃踊妇人踊毕賔乃踊是妇人居主人与賔之中间故云居闲也然记者固云动尸举柩哭踊无数而此乃有三五七之限者此以礼经之常节言彼以哀心之泛感言也又所谓无数者不以每踊三跳为三踊之限也
　　窃案集说皆用注疏语山阴陆氏云公五日而殡踊七日大夫三日而殡踊五日其始死之日踊既殡之后一日犹踊若士三日而殡踊三日则其既殡之后一日不踊与三五七然后有闲士三踊妇人居闲言皆三无又闲故也然则妇人居闲若公七踊其二日甲一踊又二日乙一踊又二日甲一踊大夫放此
　　商祝铺席乃敛集説商祝习知殷礼者専主敛事窃案周礼大祝之职大丧賛敛丧祝卿大夫之丧掌敛士丧礼商祝主敛丧大记君将大敛商祝铺绞紟衾衣则商祝固与大祝丧祝皆主敛事矣但以商祝为习知殷礼者殷礼非时王之制何必用习知前代之礼者主敛事也仪礼士丧礼又有夏祝注亦以为习知夏礼者则夏祝与商祝或周监于二代而兼存其礼亦未可知也然商与周官止有大祝小祝防祝而无商祝
　　客使自下由路西集説自率也下谓马也由在也路即大路也陈车北辕毕赗者执圭升堂致命而客之从者牵马设在车之西也
　　窃案郑注云下谓马也马在路之下觐礼曰路下四亚之孔疏引觐礼证马为下也四亚之谓马四匹亚次路车也此集说所本也山阴陆氏谓客使牵马者也自下自路西之前聘礼所谓牵马者自前西乃出是也
　　孤降自阼阶集説曲礼云升降不由阼阶谓平常无吊賔时耳【集说此条在吊者即位于门西节下】
　　窃案居丧之礼升降不由阼阶谓未逾年之君也公羊传云君薨称子某既葬称子逾年称君其曰孤降自阼阶则子逾年可知孤不名亦以此外客来吊亦容有既葬逾年而后至者耳集説谓平常无吊賔时升降不由阼阶恐非
　　其国有君丧不敢受吊集説言卿大夫以下有君丧而又有亲丧则不敢受他国賔客之吊尊君故也
　　窃案国有君丧不独指卿大夫以下即诸侯亦然也故山阴陆氏云言诸侯有天子之丧虽有亲丧不敢受吊诸侯如此则其臣有诸侯之丧盖亦如此设若卫灵公吊季康子而康子有君之丧应辞








　　陈氏礼记集说补正卷二十四
　　钦定四库全书
　　陈氏礼记集说补正卷二十五
　　头等侍卫纳喇性徳撰
　　杂记下
　　如三年之丧则既顈其练祥皆行集説既顈者既虞受服之时以葛绖易要之麻绖也顈草名无葛之乡以顈代【顈犬迥反】
　　窃案此本郑注初无可疑而大全反引山阴陆氏说以乱之不得不取吴临川说一为辨正陆氏曰凡丧服皆麻练而葛盖禫而后顈顈吉服也知然者以被顈黼衣锦尚防知之也三年重服故虽当既顈其练祥犹行郑氏谓未没丧者已练祥矣乡当父母之丧未练祥也然则既顈在禫之后明矣吴氏曰案古字声同者多借用檾麻之檾与单縠之褧并通作顈郑氏以顈为代葛之檾是矣陆氏以此为单之褧而谓褧乃禫之吉服且引诗衣锦尚防仪礼被顈黼为证诗之褧衣礼之顈黼皆妇人之服加于正服之上以御道路之尘者至夫家则脱去岂可指为男子常服之吉服哉若欲言禫后吉服何不言端而乃言顈乎陆农师于礼注正捄甚多但时或好新尚竒以破郑说而不自知其失当也
　　大夫士将与祭于公既视濯而父母死则犹是与祭也次于异宫既祭释服出公门外哭而归集説犹是与祭者犹是在吉礼之中不得不与祭但居次于异宫耳以吉凶不可同处也
　　窃案春秋宣公八年六月卒已有事于太庙仲遂卒于垂壬午犹绎万入去籥说者曰犹者可已之辞礼大夫卒当祭则不告终事而闻则不绎不告者所以尽萧敬之诚于宗庙不绎者所以全始终之恩于臣今仲遂国卿也死而犹绎则失宠遇大臣之礼矣夫君之于臣尚且不可闻其丧而绎况大夫士于父母之丧反可既闻讣而犹与祭于公乎苟从此礼则是人君不以孝处其臣人臣不以孝事某亲天下岂有无父之国哉故玉岩黄氏以此节为疑经而集说犹循旧注之误闻之陆菊隠云案记云次于异宫则必不与祭矣但不敢即哭而归俟君祭毕而后释服出归耳集説云不得不与祭大谬非正文误也
　　自诸侯逹诸士小祥之祭主人之酢也哜之众賔兄弟则皆啐之大祥主人啐之众賔兄弟皆饮之可也集説至齿为哜入口为啐主人之酢哜之谓正祭之后主人献賔长賔长酢主人主人受酢则哜之也众賔兄弟啐之谓祭末受献之时则啐之也
