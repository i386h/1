<!-- { "loadSidebar": true } -->
　　窃案伦之为解义字不足以尽之増韵曰伦次序也广韵曰伦等也长乐陈氏曰神父子亲踈夫妇长幼五者内之伦也君臣贵贱爵赏政事上下五者外之伦也严陵方氏曰神则变化有所通故曰道君臣则严谨有所守故曰义父子则恩孝有所顺故曰伦贵贱则名位有所差故曰等亲踈则逺近有所间故曰杀爵赏则恩惠有所及故曰施夫妇则内外有所辨故曰别政事则多寡有所一故曰均长幼则先后有所次故曰序上下则情意有所接故曰际夫祭以鬼神为主故首言鬼神之道至于惠之之道则祭之末也故以上下之际终焉夫先后有序如此所以谓之伦也
　　故祭之日一献君降立于阼阶之南南乡所命北面史由君右执策命之集説疏曰酳尸之前皆承奉神未暇策命此一献则上文尸饮五君献卿之时也
　　窃案经文明言一献而注疏必谓尸饮五君献之时此其意以为祭祀为重不宜一献而即发策命尔山阴陆氏曰始献即发爵赐禄不嫌蚤者重策命也史由君右执策命之所谓诏辞自右金华应氏曰一献始命者以祭为先也不俟献终而命者以赏为重也
　　凡祭有四时春祭曰礿夏祭曰禘秋祭曰尝冬祭曰烝集説周礼春祠夏禴秋尝冬烝郑氏谓夏殷之礼窃案周礼大宗伯以祠春禴夏尝秋烝冬享先王诗天保禴祠烝尝于公先王尔雅祭名春祭曰祠夏祭曰禴秋祭曰尝冬祭曰烝未尝有春礿夏禘之制也故郑康成注王制祭统春禴夏禘秋尝冬烝皆云夏殷之礼然此特臆説无明文可据也其不信周礼者直指王制祭统所记为周礼并诗与尔雅而疑之殊不知礼记乃杂采春秋战国诸儒之说非周制本如是也故以为夏殷者固无明证直以为周礼者益属武断矣不若两存而缺其疑也
　　祭敬则竟内之子孙莫敢不敬矣集説无解
　　窃案此言人君能尽子孙之道以事其先而境内之凡为子孙者皆化之故莫敢不敬山阴陆氏谓其子孙受邑在境内者固为太拘而集説亦不免于畧也














　　陈氏礼记集説补正卷二十九
　　钦定四库全书
　　陈氏礼记集説补正卷三十
　　头等侍卫纳喇性徳撰
　　经解
　　故诗之失愚书之失诬乐之失奢易之失贼礼之失烦春秋之失乱集説石梁王氏曰孔子时春秋之笔削者未出又曰加我数年卒以学易性与天道不可得闻岂遽以此敎人哉所以教者多言诗书礼乐且有愚诬奢贼烦乱之失岂诗书乐易礼春秋使之然哉此决非孔子之言
　　窃案临川呉氏谓入其国其教可知也只此一语乃孔子之言自其为人也以下即记者之言而推广其义且观下文复引孔子孝经之语而曰安上治民莫善于礼则知其中非尽孔子之言矣石梁王氏祗以夫子不以易春秋立教且以诗书乐易礼春秋无愚诬奢贼烦乱之失而决其为非夫子之言若将槩而弃之者不知此记乃作乎孔子删定之后谓六经有益乎人君之教如此既有以教又防其失此亦理之自然也不然当庄子之时何以亦曰诗以道志书以道事礼以道行乐以道和易以道阴阳春秋以道名分即有此六经之目哉
　　哀公问
　　然后以其所能教百姓不废其会节集説礼本天秩圣人因人情而为之节文非强之以甚髙难行之事也故曰以其所能教百姓会节谓行礼之期节葬祭有葬祭之时冠昬有冠昬之时不可废也
　　窃案以其所能教百姓谓以身教之也故郑氏曰君子以其所能于礼教百姓使其不废此上事之期节呉氏亦曰君子先能自行其所尊敬之礼然后推已所能以教百姓使之亦不废其会节礼者嘉美之会会节谓行礼之节次也不废者礼不下庶人随其所得行者行之不责其备也或曰天地之神岂百姓所得事欤曰郊以事天止行于天子社以事地自公侯以下至卿大夫士庶皆得行之非天地之事与且祭葬冠昬皆在其内又何疑焉
　　有成事然后治其雕镂文章黼黻以嗣集説有成事谓诹日而得卜筮之吉事可成也雕镂祭器之饰文章黼黻祭服之饰也嗣者传续不絶之义此器服常存则此礼必不泯灭矣
　　窃案有成事者谓君子使百姓不废此上三事之期节郑氏曰上事行于民有成功乃后续以治文饰以为尊卑之差方氏曰有成事言教之有成效也呉氏曰有成谓无毁缺也事即行礼之事雕镂文章黼黻谓车旗器服之饰有等有仪者也嗣继续也君子以礼教民民从其教于礼之事既无毁缺然后制仪等之饰以示民而继续所教也必用车旗器服之仪等以继续身教之礼者犹孟子言既竭目力而继之以规矩既竭耳力而继之以六律也今但言诹日祭器祭服于上下文何以接乎
　　其顺之然后言其丧算备其鼎俎设其豕腊修其宗庙嵗时以敬祭祀以序宗族即安其居集説顺之谓上下皆无违心也言犹明也丧算五服嵗月之数殡葬久近之期也即安其居者随其所处而安之也
　　窃案顺之者谓民皆由礼知礼有顺无逆也今言上下皆无违心是上与下混言之矣临川呉氏曰君子之于民以所能教之以仪等嗣之皆施于生人者也生人之礼略备则教之事死如事生焉慎终于丧追逺于祭皆事死之礼也言谓载之礼经以晓谕人也算谓数也服之精粗绖之大小变除之久近哭踊之多寡凡此等类皆有其数凶奠吉祭并有鼎俎豕腊盖兼吉凶二礼言之宗庙嵗时祭祀则専言吉礼也序宗族谓祭后之燕即安其居者居田居邑各随其时居渚居山各适其宜是也既言丧祭而即安其居先之以哀死而终之以乐生也洪范八政三曰祀四曰司空司空者居民之官见哀死乐生之政相联属也方氏曰嵗时以敬祭祀孝经所谓春秋祭祀以时思之也以序宗族祭统所谓昭与昭齿穆与穆齿也孔氏曰祭祀之末同姓燕饮会聚宗族集説之解未详故备述之
　　节丑其衣服卑其宫室车不雕几器不刻镂食不贰味以与民同利昔之君子之行礼者如此集説节俭也丑犹恶也器养器也自奉如此其薄者盖欲不伤财不害民而与民同其利也
　　窃案前言治其雕镂文章黼黻以嗣者以有事时辨其仪等言之也此言节丑其衣服卑其宫室车不雕几器不刻镂食不贰味者以无事时自奉言之也故呉氏亦曰上文三然后皆教民以礼之事此五句遂言持身以俭之事今集説与其顺之节联文是无别也
　　百姓之徳也固臣敢无辞而对集説百姓之徳犹言百姓之幸也敢无辞犹言岂敢无辞
　　窃案郑氏曰徳犹福也辞让也考韵书徳福也无幸字之训曲礼曰长者问不辞让而对非礼也故前章哀公大礼孔子曰邱也小人不足以知礼君曰否吾子言之也此辞让而后对也今以公之问人道为百姓之福故敢无辞而对岂谓其无辞说乎
　　合二姓之好以继先圣之后以为天地宗庙社稷之主窃案春秋经传哀公不见有昬聘夫人之事而礼记言哀公以妾为妻则是哀公未尝行大昬之礼故夫子因其问政而言及此郑氏曰先圣周公也孔氏曰以鲁得郊天故兼言天地也
　　孔子遂言曰内以治宗庙之礼足以配天地之神明出以治直言之礼足以立上下之敬集説直言二字未详或曰当作朝廷
　　窃案遂言者孔子既答哀公之问意有未尽者又推广而言亦以哀公不能复发问故不待其问而遂言之也陈氏于此竟无解而直言二字乃云未详何与郑氏曰直犹正也正言为出政教也政教有夫妇之礼焉昬义曰天子听外治后听内职是也石林叶氏曰夫妇正则名正名正则言顺故出足以治直言之礼延平周氏曰直言者非险诐私谒之言也严陵方氏曰妇人不与外事而曰出以治直言之礼者盖夫听外治妇听内职家齐而后国治也
　　大王之道也集説大王爱民之君也尝言不以养人者害人故曰大王之道
　　窃案郑氏曰大王居豳为狄所伐乃曰土地所以养人也君子不以其所养害所养乃去之岐是言百姓之身犹吾身也百姓之妻子乃吾妻子也不忍以土地之故而害之去之岐而王迹兴焉石林叶氏曰大王爱厥妃而至于内无怨女外无旷夫盖得于政矣若止言不以养人者害人乌足以明引大王之意乎陈氏礼记集说补正卷三十
　　钦定四库全书
　　陈氏礼记集説补正卷三十一
　　头等侍卫纳喇性徳撰
　　仲尼燕居
　　子曰慎听之女三人者吾语女礼犹有九焉大飨有四焉两君相见揖让而入门入门而县兴揖让而升堂升堂而乐阕下管象武夏籥序兴陈其荐俎序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣集説两君相见诸侯相朝也升堂而乐阕者既升堂主人献賔酒賔卒爵而乐止也此飨礼之一节也賔酢主君又作乐主君饮毕则乐止此飨礼之二节也下管象武之上缺升歌清庙一句或记者略耳升堂而歌清庙之诗是三节也堂下以管吹象武之曲是四节也夏籥禹大夏之乐曲以籥吹之也与象武次序更迭而作故曰夏籥序兴行中规第五节也还中矩第六节也采齐乐章名和鸾车上铃也车行整缓则铃声与乐声相中盖出门迎賔之时此第七节也客出歌雍诗以送之此第八节也振羽即振鹭礼毕彻器则歌振鹭之诗九节也九者之礼大飨有其四一是賔卒爵而乐阕二是賔酢主卒爵则乐又阕三是升歌清庙四是下管象武余五者则非飨礼所得専也方氏曰雍禘太祖之诗也振鹭助祭之诗二诗本主于禘太祖与助祭而又用于此者犹鹿鸣本以燕羣臣而又用于乡饮也
　　窃案集説之分九节依注疏者也外复有卢氏以揖让入门为一入门县兴为二揖让升堂为三升堂乐阕为四下管象武为五夏籥序兴为六陈其荐俎为七序其礼乐为八备其百官为九又有王氏以揖让入门至升堂为一升堂乐阕为二下管象武夏籥序兴为三陈其荐俎序其礼乐备其百官为四下五事则与郑同山阴陆氏以为一清庙二象三雍四振羽五肆夏六采齐七舞八夏九籥此无肆夏而知其然者以言行中规还中矩而玉藻行以肆夏知之也熊氏则谓籥勺则籥盖舞勺武武也籥文也夏文武之中也大飨有四者一清庙二象三雍四振羽盖鲁与二王后大飨而后有之然要莫详于临川呉氏之说吴氏曰此以上夫子为子游言五者之礼之功效至此则总命三人使同慎听谓吾语汝以礼曰仁鬼神曰仁昭穆曰仁死丧曰仁乡党曰仁賔客其礼有五然不止有此五者犹有九焉九者大飨有四并前之五共为九也仁鬼神以下之五是就诸礼中总其凡而言大飨之四是就一礼之中分其目而言也大飨者诸侯相朝既朝而飨之之礼也礼有食有燕飨礼重于食燕诸侯飨诸侯视诸侯飨大夫之礼为大故曰大飨大飨之礼大节有四初迎賔一也次献賔二也次乐賔三也终送賔四也揖让入门而县兴此迎賔时也揖让升堂而乐阕此献賔时也献毕工入堂上瑟而歌清庙歌毕堂下吹管而迭兴象武夏籥之二舞此乐賔时也礼毕而賔出则以雍彻之歌振鹭之诗而送之此大飨之四礼也中规矩采齐泛言迎送行礼之时歩行车行皆有仪则也雍者周颂篇名祭毕则歌此诗以彻器因名其诗为雍彻振羽者周颂振鹭之篇迎宾献賔乐賔之时既以有礼而知其仁及至送賔之时礼已毕矣而其仁如初无少减杀于送賔之有礼见君子无一事不在于礼賔出句絶以雍彻以振羽各以三字为句旧读雍字句絶又读彻以振羽者非呉氏以仁鬼神昭穆死丧乡党賔客为礼之五而以大飨之四为迎賔献賔乐賔送賔其论当矣志礼者所宜审也
　　孔子闲居
