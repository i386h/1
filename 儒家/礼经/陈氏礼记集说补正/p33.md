<!-- { "loadSidebar": true } -->
　　陈氏礼记集说补正卷二十七
　　钦定四库全书
　　陈氏礼记集説补正卷二十八
　　头等侍卫纳喇性徳撰
　　祭义
　　春禘秋尝集説王制言天子诸侯宗庙之祭春礿夏禘秋尝冬烝注云夏殷之祭名周则春祠夏禴秋尝冬烝也郊特牲飨禘有乐而食尝无乐禘读为禴然则此章二禘字亦当读为禴也
　　窃案禘尝二字经文对举者多矣中庸云禘尝之义郊特牲与此皆曰春禘秋尝盖祭莫大乎禘尝尔雅禘大祭是也经但举天子祭之大者言之曰春秋亦畧举四时言之耳郑氏据王制改禘为禴夫周礼夏祭曰禴祭之薄者故易曰东邻杀牛不如西邻之禴祭谓作记者举薄祭以明祭义恐不然耳
　　齐三日乃见其所为齐者集説见所为齐者思之熟也窃案河南程子曰思其居处思其笑语此孝子平日思亲之心非齐也齐不容有思齐者湛然纯一方能与神接横渠张子曰齐须是屏絶思虑至祭之日便可与神明交若如此思之却惹起无穷哀戚如何接神所为思其居处饮食惟当忌日宜然二子之説若此然心之官则思不思则不足以通乎神上章云乐以迎来哀以送往下云乐与哀半岂必空空无思始为齐乎商颂那之篇绥我思成烈祖之篇赉我思成注以为致齐之所思则用成知齐之有思明矣特经之所为齐乃思之诚一而无明从妄想耳非所谓思之熟也
　　君子生则敬养死则敬享思终身弗辱也集説不能敬则养与享只以辱亲而已
　　窃案此数句注疏与下节相聨集説属之上节非也曽子曰大孝尊亲其次弗辱其下能养孝经修身慎行弗辱先也未有以能敬养敬享为弗辱亲者严陵方氏曰生事之以礼所谓敬养也死祭之以礼所谓敬享也然由未也父母既没慎行其身不遗父母恶名可谓能终矣故曰思终身弗辱也然则终身者非终父母之身终其身也即以养与享为弗辱身失其义矣
　　如欲色然集説言其想像亲平生所爱之物如见亲有欲之之色也
　　窃案大学如好好色论语好德如好色人情之欲无有逾于色者故郑氏云如欲色然以时人于色厚假以喻之盖诚之谓也而集説以为如见亲有欲之之色岂足喻其中心之诚乎且下文云其荐之也敬以欲又云荐而不欲不爱也则不得以欲为亲之欲益可知矣
　　济济者容也逺也漆漆者容也自反也集説济济者众盛之容也逺也言非所以接亲亲也漆漆者専致之容也自反犹言自修整也
　　窃案陈氏之解不若严陵方氏方氏曰济济者威仪之齐逺则优游而不迫也漆漆威仪之饰自反则反覆而不苟也济济者之逺则异乎趋数者矣漆漆之自反则异乎慤者矣何其言之明且切也济济漆漆其不为孝子事亲之容审矣
　　孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也集説和气愉色婉容皆爱心之所发如执玉如奉盈如弗胜如将失之皆敬心之所存爱敬兼至乃孝子之道故严威俨恪使人望而畏之是成人之道非孝子之道也窃案临川呉氏曰以上十余节皆言祭之义此一节总言孝子事亲之爱敬或生而事之或死而祭之一皆如此也集説止言生事之爱敬不如呉氏之言为完密矣孝子之道事死如事生若専为生事亲而言何以入之祭义乎
　　明命鬼神以为黔首则集説冯氏曰秦称民曰黔首夫子子时未然也显是后儒窜入
　　窃案严陵方氏曰所谓黔首不特兆于周秦素问曰黔首共余食则黄帝之时固已言矣孔子曰黔黑也凡人以黑巾覆头故谓之黔首史记云秦命民曰黔首汉家仆谓苍头以苍巾为饰异于民也愚合二説而观之古人称民或曰黔首如素问所称黔首共余食是也或曰苍生尚书海隅苍生是也或曰黎民黎亦黑也尚书所谓黎献孟子所谓黎民是也本无一定之称至秦始皇二十六年方命民曰黔首尔犹古人以我为朕上下通称之秦并天下独为天子之自称未可以孔子之言黔首为后人窜入也秦政十年李斯谏逐客书弃黔首以资敌国亦在始皇命民为黔首前
　　教民相爱上下用情礼之至也集説教民相爱上下用情者馈熟之时以酬酢为礼祭之酒食徧及上下情义无间所以为礼之极至也
　　窃案教民相爱对上教众反始而言特文稍变耳非与上下用情相聨也郑氏既以相爱用情兼言谓此以人道祭之而孔氏又以人道祭之为酬酢之礼展转相失而集説因之误矣严陵方氏曰报气之礼凡皆以臭为主臭主阳气以阳生而有所始故曰教反始报魄之礼凡皆以味为主味为阴魄以阴聚而有所爱故曰教相爱报气所以求阳于上是用情于上也报魄所以求阴于下是用情于下也上下用情则二礼之报无以复加故曰礼之至也其说得之
　　施诸后世而无朝夕集説施言其出无穷
　　窃案无朝夕之义郑氏曰言常行无辍时也孔氏曰谓施此孝道于后世而无一朝一夕而不行也其言为切与集説泛谓其出无穷者异
　　昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿集説刘氏曰大舜贵以徳化民有天下如不与而民化之几于不知爵之为贵矣故禹承之以爵为贵而使民知贵贵之道也然贵爵之弊其终也在上者过于亢而泽不及下故汤承之以务富其民为贵然富民之弊其终也民各私其财而不知亲亲之道故武王承之以亲亲为贵所谓周之宗盟异姓为后是也四代之治随时救弊所贵不同而尚齿则同也
　　窃案刘氏以相反救弊为説似矣而马氏非之曰贵对贱尚对下四代非相反也盖有虞氏贵徳则贤者能者固已在位在服矣故夏后氏承之以贵爵贵爵则贤而徳似其先人者使之世官不贤而不至于不由礼者使之世禄矣故殷人承之以贵富贵富则尊祖尊祖则敬宗敬宗则收族故周人承之以贵亲夏后氏贵爵斯所以贵徳也殷人贵富斯所以贵爵也周人贵亲斯所以贵富也贵徳以贤贤贵爵以贵贵贵富以明功贵亲以厚本而年齿之尚则四代一也臣能世禄曰富本郑氏之说而马氏因而贯穿之此以相承为説者也又有方氏一説亦以相反言而有不同其言曰四代之所贵不同贵徳之弊有至于忘君故夏后氏救之以贵爵盖爵所以明贵贱也贵爵之弊有至于忘功故殷人救之以贵富盖富者所以明世禄也三者之弊有至于忘亲故周人救之以贵亲至于尚齿则未尝易者万世而无弊故也此三説皆足广推经义独刘氏以贵富为富其民则非所贵之指读者详之
　　军旅什伍同爵则尚齿集説五人为伍二伍为什窃案尚齿止以什伍者什以外齿有所不胜序也临川呉氏曰凡军旅五人为一伍五伍为一两五人之长曰伍长凡二十人为伍者四为什者二四伍长统之一人为两司马统四伍长共二十五人盖尚齿者各行于一两二十四伍之中两之外则不序故曰什伍四伍长爵皆下士是为同爵四人之中齿尊者先是为尚齿其义备矣

　　陈氏礼记集説补正卷二十八
　　钦定四库全书
　　陈氏礼记集说补正卷二十九
　　头等侍卫纳喇性徳撰
　　祭统
　　祭统第二十五集説郑氏曰统犹本也
　　窃案郑氏见篇内有忠臣孝子其本一也及求助之本祭者教之本禘尝治国之本等语遂以本释统字而近世徐氏又以统指心而言祭有法有义皆统于心亦以篇内有祭之心孝子慈孙之心等语也然愚以为皆非也夫统者总统之义故易以乾元统天谓贯天徳之始终也春秋大一统谓天王为列国之纲纪也此篇尽志尽物官备具备恵术可以观为政庙中可以象竟内以至祭有三重有三伦及于卫之鼎铭鲁之重祭莫不该载统括靡遗故名祭统非本与心之谓也
　　礼有五经莫重于祭集説五经吉凶军賔嘉之五礼也窃案集説以吉凶军賔嘉释五经是矣然莫重于祭未之解也郑氏云莫重于祭谓以吉礼为首盖大宗伯吉礼之别十有二凶礼之别五賔礼之别八军礼之别五嘉礼之别六五礼之别总三十有六而吉礼祀邦国之鬼神祗乃其首也故曰莫重于祭
　　致其诚信与其忠敬奉之以物道之以礼安之以乐参之以时集説方氏曰诚信忠敬四者祭之本所谓物者奉乎此而已所谓礼者道乎此而已所谓乐者安乎此而已所谓时者参乎此而已
　　窃案集说虽引方氏説而物礼乐时四字未明注疏亦无解今案徐氏伯鲁云牺牲粢盛奉之以物也升降酌献道之以礼也钟鼓干戚安之以乐也祠禴尝烝参之以时也此解甚切可补东滙所未备
　　不求其为集説应氏曰不求其为无求福之心也所谓祭祀不祈也
　　窃案为者但知为私而不知为公即上文世之所谓福非无所不顺之备福也应氏只言无求福之心混矣且祭祀不祈礼虽有此文然周礼大祝有六祈诗小雅有以祈甘雨介黍稷谷士女之语颂亦有春祈秋赛之诗月令祈来年于天宗则为公者未尝不求所不求者为已之福耳应氏泛引殊未精晰也
　　天子亲耕于南郊以共齐盛王后于北郊以共纯服诸侯耕于东郊亦以共齐盛夫人蚕于北郊以共冕服集説南郊等无解
　　窃案天子诸侯亲耕有南郊东郊之异王后夫人亲蚕无北郊西郊之异异同之间宜各有义而集説缺焉今取旧説补之郑氏云东郊少阳诸侯象也夫人不蚕于西郊妇人礼少变也孔疏云天子太阳故南诸侯少阳故东然借田并有东南故王言南诸侯言东后太阴故北夫人少阴合西郊然亦北者妇质少变故与后同严陵方氏曰东南阳地而耕为阳事故于之以耕北者隂地而蚕为阴事故于之以蚕而南又盛阳之地故天子耕于南郊冕服赤纯者亦以此东者少阳之地故诸侯耕于东郊冕服青纮者亦以此此演注疏之说又加详矣
　　君子非有大事也非有恭敬也则不齐不齐则于物无防也耆欲无止也集説物犹事也
　　窃案君子之为君子须防不离于恭敬故诗称文王曰雍雍在宫肃肃在庙不显亦临无射亦保左传亦曰出门如賔承事如祭仁之则也君子之敬无动静无常变非必待齐而后然也刘诚意曰君子无一息之不恭且敬何待于齐齐之所以笃其恭敬犹恐其有未至而致之君子不自满假之心也谓之非有大事不齐犹可谓之非有恭敬则不齐大不可也下文云不齐则于邪物无防嗜欲无止与此同疵汉儒记礼之言多驳集説不为是正何也
　　舞莫重于武宿夜集説武宿夜武舞之曲名也其义未闻
　　窃案孔疏武宿夜是武曲之名众舞之中无能重于武宿夜之舞皇氏云师説书传云武王代纣至于商郊停止宿夜士卒皆欢乐鼓舞以待旦因名为武宿夜其乐亡也熊氏云此即大武之乐也集説既取武舞曲名之文而不用伐纣宿夜之说盖阙疑而不敢轻信也然皇氏之云实为可从未可以书传而弃之
　　百官进彻之集説进读为馂
　　窃案此本郑注进当为馂声之误也不若山阴陆氏所云进而后馂馂而后彻不烦改字而其义自具备也
　　夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦集説郑氏曰伦犹义也
