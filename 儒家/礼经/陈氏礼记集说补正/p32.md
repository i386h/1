<!-- { "loadSidebar": true } -->
　　窃案王制父母之丧三年不从事书髙宗谅隂三年不言曽子问练不羣立不旅行又曰夏后氏三年之丧既殡而致事殷人既而致事君子不夺人之丧亦不可夺也三年之丧卒哭金革之事无辟者昔者鲁公伯禽有为为之也今以三年之丧从其利者吾弗知也据此诸文则先王丧礼于行立言动之间坊之严矣恐其忘哀趋利而禽兽之不若也今此记云既与人立则与练不羣立不旅行违矣既君言王事大夫士言公事则与三年不言者违矣君既王政入于国既卒哭而服王事大夫士既公政入于家既卒哭金革之事无辟既练君谋国政大夫士谋家事则与三年不从政及既殡而致事既而致事卒哭而致事者又违矣先儒虽有无事不羣立旅行有事与人立之説又有既言王事公事为礼之经卒哭服王事金革无辟为礼之权之説总属曲解徇末世失礼而为之辞者也
　　禫而从御吉祭而复寝集説从御郑氏谓御妇人杜预谓从政而御职事杜説近是盖复寝乃复其平时妇人当御之寝耳吉祭四时之常祭也禫祭后值吉祭同月则吉祭毕而复寝若禫祭不值当吉祭之月则逾月而吉祭乃复寝也孔氏以下文不御于内为证故从郑説又案间传言既祥复寝者谓大祥后复殡宫之寝与此复寝异
　　窃案郑注从御御妇人也复寝不复宿殡宫也孔疏杜预以禫而从御谓从政御职事郑必为御妇人者下文云期居庐终丧不御于内既言不御于内故知此御是御妇人也又云士虞礼中月禫是月也吉祭犹未配注云是月是禫月也当四时之祭月则祭也亦不待逾月故熊氏云不当四时祭月则待逾月也案间传既祥复寝与此吉祭复寝不同者彼谓不复宿中门外复于殡宫之寝此吉祭不复宿殡宫复于平常之寝文虽同义别故此注不复宿殡宫明大祥后宿殡宫也愚案注疏之说甚善集説必欲改之非矣孟献子禫比御而不入亦谓御妇人但献子贤者加人一等过于常礼故比次当御妇人而不入殡宫仍居黝垩之中也
　　公之丧大夫俟练士卒哭而归集説杂记曰大夫次于公馆以终丧士练而归言大夫士为国君丧之礼也此言公者家臣称有地之大夫为公也有地大夫之丧其大夫与士治其采地者皆来奔丧大夫则俟小祥而反其所治士则待卒哭而反其所治也
　　窃案此记与杂记所言大夫士居君公之丧不同亦所问之各异郑氏强生分别谓此公为公士大夫有地者大夫士归为素在君所食都邑之臣集説取而衍之似持之有故矣然终难信为必然
　　君大棺八寸属六寸椑四寸上大夫大棺八寸属六寸下大夫大棺六寸属四寸士棺六寸集説君国君也大棺最在外属在大棺之内椑又在属之内是国君之棺三重也寸数以厚薄而言
　　窃案孟子谓古者棺椁无度中古棺七寸椁称之自天子逹于庻人非直为观美也然后尽于人心赵岐注云古者棺椁无厚薄尺寸之度周公制礼以来棺厚七寸椁薄于棺厚薄相称相得也从天子至于庶人厚薄皆然但重累之数翣之饰有异朱子云椁称之与棺相称也欲其坚厚久逺非特为人观视之美而已饶氏云周七寸只如今四寸许左传赵简子与郑师战于铁简子自誓云桐棺三寸不设属辟下卿之罚也辟即椑孔氏云大夫依礼无椑明简子罚始无椑故郑知当时大夫常礼用椑是时也檀弓孔子为中都宰制四寸之棺五寸之椁孔氏云是庶人之棺四寸据孟子所言则自天子至庶人棺椁俱七寸据丧大记与左传檀弓所言又有八寸六寸四寸之棺椁为尊卑贵贱之差未知何故
　　君里棺用朱緑用杂金鐕大夫里棺用緑用牛骨鐕士不緑集説疏曰里棺谓以缯贴棺里也朱缯贴四方緑缯贴四角鐕钉也用金钉以琢朱緑着棺也大夫四面四角緑士不緑者悉用也亦用大夫牛骨鐕又引石梁王氏云用牛骨为钉不可从
　　窃案孔疏定本緑字皆作琢琢谓鐕琢朱缯贴着于棺也吴氏云定本近是盖里棺兼用緑色无义疏说二色贴四边贴四隅亦无义且未详何据若依定本以緑为琢则朱句絶琢字属下句士用里棺与大夫同但不用钉琢之为异尔且如此则又无牛骨为钉之疑良可从也
　　君殡用輴欑至于上毕涂屋集説君诸侯也輴盛柩之车也殡时以柩置輴上欑犹丛也丛木于輴之四面至于棺上毕尽也以泥尽涂之此欑木似屋形故曰毕涂屋也此章以檀弓参之制度不同
　　窃案檀弓云天子之殡菆涂龙輴以椁加斧于椁上此云毕涂屋其事参差若君据天子应称龙輴不得直云殡用輴若君据诸侯不得云攒至于上毕涂屋其文或似天子或似诸侯故郑云此记参差以檀弓参之而云天子之殡居棺以龙輴欑木题凑象椁上四注加屋以覆之尽涂之诸侯輴不画龙欑不题凑象椁其它亦如之集说直云诸侯恐未尽然
　　素锦褚加伪荒集説褚屋也伪音帷荒下用白锦为屋象宫室也加帷荒者帷是边墙荒是上盖褚覆竟而加帷荒于褚外也
　　窃案郑注伪当为帷或作于声之误也大夫以上有褚以衬覆棺乃加帷荒于其上孔疏伪字与帷声相近于帷声又相近因声相近而误作伪字或作于字故云声之误也此集説所取也愚以为上既云饰棺君龙帷黼荒矣何必又云加帷荒观下文説大夫画帷画荒素锦褚不言加帷荒可见君于龙帷黼荒之外别有伪荒以加于褚上不同大夫矣但其制未闻意者似荒而非荒故曰伪荒乎
　　君葬用輴四綍二碑御棺用羽葆大夫葬用輴二綍一碑御棺用茅士葬用国车二綍无碑比出宫御棺用功布集説此章二輴字一国字注皆读为辁船音然以檀弓诸侯輴而设帱言之则诸侯殡得用輴岂葬不得用輴乎今读大夫葬用輴与国字并作船音君葬用輴音春
　　窃案郑注大夫废輴此言輴非也輴当为辁声之误也辁或作团是以文误为国辁车柩车尊卑之差也孔疏此明葬时在路尊卑载柩之车輴国皆当为辁辁则蜃车在路载柩尊卑同用蜃车至窆时下棺天子殡用龙輴至圹去蜃车更载以龙輴以此约之诸侯殡以輴葬则用輴明矣若大夫惟朝庙用輴殡则不用輴葬时亦无輴也士朝庙得用輁轴若天子元士葬亦用輁轴愚谓注疏虽改字所以輴国同为辁者盖以声形之辗转而误耳集説以诸侯之輴音春大夫之輴士之国车之国并作船音何其支离之甚也今案二輴一国皆当如字读为正盖诸侯殡既可用輴葬固可用輴矣大夫朝庙可用輴葬独不可用輴乎至于士之卑贱不同于君大夫则但用国中柩车而已其尊卑之差君与大夫在碑綍之多寡羽茅之华质而不在輴与辁之分别也
　　君里椁虞筐大夫不里椁士不虞筐集説疏曰卢氏虽有解释郑云未闻今不録
　　窃案郑云未闻孔因不録卢氏之解虽得阙疑之意然亦拘矣今取呉幼清説补之云此盖言君之椁有里而又有虞筐大夫虽不里椁而犹有虞筐也士则并虞筐亦无盖里椁如上君里棺大夫里棺之谓但未审用何物耳筐亦上八筐六筐四筐之类但所谓虞者又未知何说耳恨不获卢氏解释而读之陈氏礼记集说补正卷二十六
　　钦定四库全书
　　陈氏礼记集説补正卷二十七
　　头等侍卫纳喇性徳撰
　　祭法
　　有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王集説大抵祖功宗徳之宗与宗祀明堂之宗不同祖其有功者宗其有徳者百世不迁之庙也宗祀父于明堂以配上帝者一世而一易不计其功徳之有无也有虞氏宗祀之礼未闻借使有之则宗祀瞽瞍以配帝自与宗尧之庙不相妨但虞不传子亦无百世不迁之义耳
　　窃案祭法有虞氏禘黄帝而郊喾祖颛顼而宗尧国语有虞氏禘黄帝而祖颛顼与祭法同郊尧而宗舜与祭法异夫舜受尧之天下喾者尧之父也固宜郊喾而宗尧矣若郊尧宗舜禹受舜襌以后事也承曰有虞氏则不可解矣岂舜封丹朱于唐而使以尧配天欤尚书大传曰维十有三祀帝乃称王而入唐郊丹朱为尸此舜郊尧之证也至宗舜又似説有虞氏子孙何也岂商均受封于虞宗舜为不迁之庙欤然与禘黄帝祖颛顼郊尧并言恐非侯国所当备岂虞为先代之后亦如祀宋二王之后有天子之事守欤集説引国语而无辞何也要之王者禘其祖之所自出而以其祖配之与宗祀严父于明堂以配上帝此二礼皆自周始有祭法以为虞夏周四代皆有禘郊宗祖之礼此江陵项氏所谓经生用其师説推次而上以为当然非必有明文可据也若夫依文解义则清江刘氏之説庶为近之刘氏曰祖非太祖言后世祖之宗非宗祀言后世尊之也知非太祖宗祀者以文王非周太祖武王非周宗祀周人祖后稷周公宗文王也知祖者后世述之宗者后世尊之者以商有祖甲祖乙皆非太祖中宗髙宗皆非宗祀也大抵非天子不禘非天子不郊非天子不建宗祖非有功徳不为宗祖非为祖宗无不毁庙故夏后氏不郊颛顼而郊鲧者鲧无功食于庙则必毁故推以配天而食于郊则世世修之此禹之孝也殷人郊冥者冥诸侯也未受命不可称祖宗与于祖则必毁故亦推以配天而食于郊则世世修之此汤之孝也因是见庙已毁虽有功不可复立故立武宫春秋刺之郊者祭之至尊者也或配以祖或配以父三代虽不同所以严父配天一也然则夏郊以鲧殷郊以冥而礼运云杞禹宋契不同者盖汤放桀封禹后以上公迁鲧而郊禹武王杀纣封汤后以上公迁冥而郊契祭法言其始礼运言其终也集説言祖有功宗有徳为百世不迁之庙是已而又言宗祀父于明堂以配上帝者一世而一易不计其功徳之有无也假使有虞氏宗祀瞽瞍以配帝自与宗尧之庙不相妨此于经文何据彼谓鲧可郊则瞍亦可配帝不知鲧障洪水而殛死冥勤其官而水死即祭法所谓以死勤事者也其功烈皆在可以郊配之列况鲧为崇伯冥亦诸侯瞽瞍特一匹夫耳成汤尚不以无功之主癸配天而谓舜可以顽嚚之瞽瞍配帝乎其谬亦甚矣
　　相近于坎坛祭寒暑也集説相近当为祖迎字之误也寒暑一往一来往者祖送之来者迎迓之周礼仲春昼迎暑仲秋夜迎寒则送之亦必有其礼也
　　窃案孔丛子相近作祖迎孔丛子伪书也不足为据虽迎寒迎暑周礼有之祖送则未闻也谓送之亦必有礼此意之耳非有明文可据也不如郑氏以为禳祈之误寒暑不时则或禳之或祈之禳祈之礼古兼有之矣然张子又曰寒暑无定位暑近日坛寒近月坎而已故曰相近于坎坛则并不改经文矣读者详之
　　四坎坛祭四方也集説方氏曰四方百物之神也方有四而位则八若干位西北艮位东南坎位正北震位正东皆阳也坤西南巽东南离正南兊正西皆阴也故有坎有坛而各以四焉
　　窃案经言四方非言四维八方也乾坤艮巽何兼举之与且经言四坎坛将以四坎属之西南隂方四坛属之东北阳方与抑以四坛属之四正四坎属之四维与皆不可通之説也孔氏曰四坎坛四方皆为一坎一坛山林川谷邱陵能出云为风雨见怪物此四坎所祭之神坛以祭山林邱陵坎以祭川谷泉泽是也
　　非此族也不在祀典集説族类也祀典祭祀之典籍窃案圣王之制祭祀一章非泛言祀典正以申明前所以祭祀诸神之义山阴陆氏曰言稷喾尧鲧禹黄帝颛顼契冥汤文武以着四代禘郊祖宗非専为私恩也孔氏曰日月星辰山林川谷释上文泰坛泰折等记也上陈宗庙及七祀并通适殇以下此经不覆明之者此经所云是外神有功于民故具载之集説未明言及此又安识此章何防也

