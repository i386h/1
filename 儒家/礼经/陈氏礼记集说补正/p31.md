<!-- { "loadSidebar": true } -->
　　百日之蜡一日之泽集説百日劳苦而有此蜡农民终嵗勤动今仅使之为一日饮酒之欢是乃人君之恩泽窃案孔疏民勤稼穯其实一年而云百日举其成数以喻久也此集説所本亦方氏所谓百年之蜡始于春一日之泽终于冬也然以终嵗勒动为百日之蜡终有可疑吕氏曰自秋成至于十二月有百日在百日中索是神以修蜡礼故曰百日之蜡至十二月乃祭祭而遂息田夫故曰一日之泽此说为允
　　七月而禘献子为之也集説此言献子变礼用七月禘祭然不言自献子始而但言献子为之盖一时之事耳窃案明堂位称鲁以季夏六月以禘礼祀周公于太庙周之季夏即夏之孟夏建已之月也此鲁之正礼也春秋凡失礼者必书七月而禘非时失礼宜见于经然春秋所书惟有僖公八年秋七月禘于太庙用致夫人一条是时献子犹未得鲁政也盖献子之见经始于宣九年之如京师终于襄十九年之卒自僖之八年至宣九年相去盖二十五年计其时尚少当时秉鲁政者公子季友也则僖七月之禘非献子为之可知矣其后宣公襄公时献子为政又未有书七月禘者殊为可疑岂因一时之事后不沿习遂不书于册乎郑释废疾云宣八年六月有事于太庙禘而云有事者虽为卿佐卒张本而书有事其实当时有用七月而禘因宣公六月而禘得礼故变文言有事春秋因事变文见其得正也孔氏谓如郑此言则献子之时禘皆非正因宣公禘为得正故变文言有事以明余禘之不正也故余禘不载于经惟讥于宣公得正之禘也愚案此説与春秋非时皆书之例相违又郑答赵商云礼记之云何必皆在春秋之例是亦不得其説从而为之辞当阙疑为是
　　圭公九寸侯伯七寸子男五集説子男执璧非圭也记者失之
　　窃案五等诸侯虽有公执桓圭侯执信圭伯执躬圭子执谷璧男执蒲璧之分然统言之曰五瑞曰五玉则圭亦似可以该璧也故聘礼兼五等诸侯言而云賔袭执圭致命论语亦但言执圭是圭可以兼璧也或曰论语执圭盖指孔子执鲁侯信圭聘于邻国愚谓不然孔子仕鲁时未尝有出聘邻国之事夹谷之防定公在焉诸侯相见亲执圭以行礼孔子不过相其君而已则知论语所陈乃举聘礼以诏当世耳谁谓不兼璧也哉又长乐陈氏曰聘礼记云所以朝天子圭与藻皆九寸问诸侯朱緑藻八寸则圭亦八寸可知故曰瑑圭璋八寸璧琮八寸以頫聘子男执璧以朝以圭聘頫今此言圭则子男聘頫之玉也所谓博三寸厚半寸剡上左右各半寸主公言之其余以是为差此亦一义
　　藻三采六等集説借玉者以韦衣板而藻画朱白苍三色为六行故曰藻三采六等也
　　窃案集说本郑孔以藻为以韦衣板以借玉非是长乐陈氏曰玉之借以缫而缫之长眂玉王五采五就色不过五也公侯伯皆三采三就降杀以两也子男二采而大夫聘玉亦二采者礼穷则同缫或作藻冕缫织丝为之则圭缫亦然郑氏与杜预皆谓韦为之亡据又案孔疏曰聘礼记云朝天子圭与缫皆九寸缫三采六等典瑞曰公侯伯皆三采三就子男皆二采再就谓一采为一就其实采别二就三采则六等二采则四等又云瑑圭璋璧琮皆二采一就以頫聘此谓卿大夫二采共一就也天子五采五就则十等矣此条辨析甚明













　　陈氏礼记集说补正卷二十五
　　钦定四库全书
　　陈氏礼记集说补正卷二十六
　　头等侍卫纳喇性徳撰
　　丧大记
　　寝东首于北牖下集説案仪礼宫庙图无北牖而西北隅谓之屋漏以天光漏入而得名或者北牖指此乎窃案古人宫室有南牖无北牖士丧下篇云东首于北牖下是君不视之时病者恒在北牖下也若君来视之时则暂时移向南牖东首令君得以南面视之故郑注云病者恒居北牖下或为北墉下金仁山亦云牖字误当作墉盖室中北墉而南牖墉墙也古人室北墙上起柱为壁西壁间西北角有小圆名谓之扉屋漏然无北牖之名今宫室之制惟南方有北牖北方有南牖无北牖然则牖依仪礼作墉为是集説以屋漏为北牖者凿説也其义则李氏所云东首所以归魂于阳北牖下所以反魄于阴使之各归其真宅是已
　　属纩以俟絶气集説纩新绵也属之口鼻观其动否以验气之有无也
　　窃案此本注疏仪礼士丧礼注又云为其气微难节也信斋杨氏以为二注相兼乃具
　　皆升自东荣中屋履危北面三号掩衣投于前司服受之降自西北荣集説荣屋翼也天子诸侯屋皆四注大夫以下但前檐后檐而已翼在屋之两头似翼故名屋翼也中屋当屋之中也履危立于髙峻之处盖屋之脊也三号者一号于上冀魂自天而来一号于下冀魂自地而来一号于中冀魂自天地四方之间而来其辞则臯某复也臯长声也三号毕乃卷敛此衣自前投而下司服者以箧受之复之小臣即自西北荣而下也复衣不以衣尸不以敛集説士丧礼复衣初用以覆尸俗则去之此言不以衣尸谓不用以袭也
　　窃案北面三号以求诸阴卷衣投于前司服受之以衣尸若得魂而反之以合于魄则复生也复者降自西北荣不自东嫌虚下也凡此皆望复其生之意孝子不忍死其亲迫切之至情也及复衣衣尸而尸不生则是不生矣于是而行死事浴尸而后则不更以复衣敛也长乐陈氏曰不以衣尸不以敛于文为骈本但云复衣以衣尸不以敛也以衣尸者即士丧礼以衣衣尸者也不以敛者即士丧浴而去之者也据陈氏说则不字为衍上文卷衣投于前司服受之正为以衣衣尸冀其魂之复魄耳马氏反谓不知神之所在而卒不复也然后卷衣投于前而降焉不亦谬乎
　　主人袒说髦括髪以麻妇人髽带麻于房中集説髽亦用麻如男子括髪以麻也带麻麻带也谓妇人要绖窃案此虽无可疑而未甚详明长乐黄氏曰士丧礼云既冯尸主人绞带众主人布带则小敛冯尸之后括髪免髽之时主人已绞带众主人已布带妇人已带麻主人未袭绖尔又丧服斩衰章疏云妇人亦有绞带布带以备丧礼吕氏云无绞带布带当考愚案吕氏云妇人不俟男子袭绖先带麻者以其无绞带布带且质略少变故因髽而袭绖也此説似优于礼疏
　　君拜寄公国賔大夫士【句】拜卿大夫于位于士旁三拜夫人亦拜寄公夫人于堂上大夫内子士妻特拜命妇汜拜众賔于堂上集説君谓遭丧之嗣君也寄公与国賔入吊固拜之矣其于大夫士也卿大夫则拜之于位士则旁三拜而已旁谓不正向之也士有上中下三等故共三拜大夫士皆先君之臣俱当服斩今以小敛毕而出庭列位故嗣君出拜之夫人亦拜寄公夫人于堂上矣其于卿大夫之内子士之妻则亦拜之但内子与命妇则人人各拜之众賔则士妻也汜拜之而已亦旁拜之比也
　　窃案集说本皇氏但指国君遭丧拜賔之礼不兼大夫士言故于大夫士士之妻句絶然攷上下文皆主君以下并言而此独指国君不惟于文既不顺而理亦不备矣案熊氏云大夫士拜卿大夫者是卿大夫家自遭丧小敛后卿大夫于位士旁三拜大夫内子士妻亦谓大夫士妻家自遭丧小敛后拜命妇及拜士妻之礼大夫士各自遭丧并言之者以大夫士家小敛后拜賔同故也孔氏云此言大夫士之丧小敛后拜賔与上文未小敛时文类其义逾于皇氏集说舍之而取皇谬也
　　管人汲集説管人主馆舍者
　　窃案方氏云管人主管籥之人也井灶亦其所司故使之汲水焉孔疏以为主舍馆者集说仍之非也
　　君沐粱大夫沐稷士沐粱集説君与士同用粱者士卑不嫌于僭上也
　　窃案士丧礼沐稻此云士沐粱不同者郑注盖天子之士也孔疏若士丧礼云是诸侯之士今此云士沐粱故疑天子之士也集说又有士卑不嫌于上之説愚谓皆非也古者贵贱有等君与士虽尊卑濶絶无僭逼之嫌然五谷之中岂无次者可用而必用粱况天子之士仅尊于诸侯之士亦未可遂同于诸侯疑是记文之误当以士丧礼为正又案稷为五谷之长而味美莫如粱故古人曰膏粱此君用粱不同于大夫之用稷也孔疏以公食大夫礼黍稷为正馔稻粱为加谓稻粱卑于黍稷其云稻卑于黍稷是矣以粱卑于黍稷恐未尽然也
　　朝一溢米莫一溢米集説一溢二十四分升之一也窃案郑注二十两曰溢于粟米之法一溢为米一升二十四分升之一也集説删去一升但云二十四分升之一则米不及半合矣不知何据岂从王肃刘逹满手曰溢之説邪
　　小敛君陈衣于序东大夫士陈衣于房中皆西领北上大敛君陈衣于庭百称北领西上大夫陈衣于序东五十称西领南上士陈衣于序东三十称西领南上集説陈衣与士丧礼不同旧说此为天子之士
　　窃案郑注士丧礼小敛陈衣于房中南领西上与大夫异今此同盖亦天子之士也孔疏君陈衣百称者衣多故陈在庭为荣显案杂记篇注袭礼大夫五诸侯七上公九天子十二称则此大敛天子当百二十上公九十称侯伯子男七十称今云君百称者据上公举全数言之北领谓尸在堂也西上由西阶取之便也今案士丧礼陈衣与丧大记士陈衣虽有南领西上与西领北上西领南上之不同然其为三十称一也恐未必有天子之士诸侯之士之分亦记者所闻之异耳若云君百称者举上公全数言之盖以袭衣九称则敛衣当九十称故孔氏推而言之亦未敢信为必然也
　　小敛之衣祭服不倒君无襚大夫士毕主人之祭服亲戚之衣受之不以即陈集説君无襚谓悉用已衣不用它人襚送者大夫士尽用已衣然后用襚
　　窃案士丧礼小敛之时但有襚者而无君襚至大敛陈衣而后云君襚祭服散衣庶襚凡三十称则此记君无襚大夫士毕主人之祭服当从熊氏胡氏之説矣熊氏曰小敛之时君无以衣襚大夫士虽有不以敛至大敛则得用君襚庐陵胡氏曰此谓小敛君不以衣襚大夫士若大敛则君襚临川呉氏虽以为凿然其説合于仪礼可信据也
　　君之丧大胥是敛众胥佐之大夫之丧大胥侍之众胥是敛士之丧胥为侍士是敛集説大音泰胥音祝胥读为祝者以胥是乐官不掌丧事也周礼大祝之职大丧賛敛丧祝卿大夫之丧掌敛士丧礼商祝主敛故知当为祝侍犹临也
　　窃案此郑氏说也以胥为字之误而改为祝近似而非临川吴氏曰大胥非谓乐官之大胥案周官大祝之下有胥四人所谓大胥者大祝之胥也丧祝之下有胥四人所谓众胥者众祝之胥也大祝之爵为下大夫丧祝之爵为上士非能亲执敛役者故虽身亲莅事而各以其下之胥服劳侯国之祝虽非四命之下大夫三命之上士等而杀之其命数大祝当降国卿一等众祝当降二等胥各四人当亦如王朝之数国君之敛大胥四人亲敛众胥二人佐之以足六人之数祝官临检记虽不言孔疏谓君应有侍者不知何人盖大祝也大夫之敛则大胥二人临检众胥四人亲敛士之敛则众胥二人临检士之友四人自敛今案此説于本文不烦改字而于周官未尝不符且于凡敛者六人之文巧合优于郑注多矣
　　既葬与人立君言王事不言国事大夫士言公事不言家事君既葬王政入于国既卒哭而服王事大夫士既葬公政入于家既卒哭弁绖带金革之事无辟也既练居垩室不与人居君谋国政大夫士谋家事集説不言国事家事礼之经也既葬政入以下礼之权也弁绖带谓素弁加环绖而带则仍是要绖也大夫士弁绖则国君亦弁绖也君言服王事则此亦服国事也垩室在中门外练后服渐轻可以谋国政谋家事也
