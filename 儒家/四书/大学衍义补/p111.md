<!-- { "loadSidebar": true } -->
　　臣按：《吕氏乡约》四条，其三条必须立约置籍然后可行，惟礼俗相交一节，乡里间常行之礼也，今详具于下：一曰尊幼辈，行凡五等，曰尊者谓长于己三十岁以上及凡在父行者，曰长者谓长于己十岁以上凡在兄行者，曰敌者谓年相上下不满十岁者，长者谓稍长，少者谓稍少，曰少者谓少于己十岁以下者，曰幼者谓少于己二十岁以下者。二曰造请拜揖，凡三条，曰凡少者、幼者于尊者、长者，岁首、冬至、四孟月朔、辞见、贺谢皆为礼见，此外候问起居、质疑白事及赴请召皆为燕见，尊者受谒不报，长者岁首、冬至具榜子报之，余令子弟以己名榜子代行，凡敌者岁首、冬至辞见、贺谢相往还。曰凡见尊者、长者，门外下马，俟于外次，必问主人食否、有他客否、有他干否，俱无妨乃通名，主人使将命者先出迎客，客趋入至庑间，主人出降阶，客趋进，主人揖（以手作揖逊状）之升堂礼见，行四拜礼，众人旅见则同拜，少者拜则答其半，幼者拜则受之，主人命之坐则揖谢而坐，如主人语终不更端则告退，主人送不出门，出大门乃上马，若时常燕见则不拜，凡敌者门外下马，使人通名以俟，礼见则再拜，退则主人送出门请上马，俟行乃退，凡尊长往少者、幼者家则先遣人通名，主人具衣冠以俟，客入门下马则趋出，迎揖升堂，若是来报礼则再拜致谢，退则就阶上马，主人目送而退。曰凡遇尊长于道，皆徒行则趋进揖尊长，与之言则对，否则立于道侧以俟尊长，已过乃揖而行；或皆乘马于尊长则回避之，避不及则下马，于长者则立马道侧拱揖，俟过乃行。若己徒行而尊者乘马，则立俟其过，长者则回避之；若己乘马而尊长徒行，望见则下马前揖，己避亦然，过己远乃上马。遇敌者皆乘马则分道相拱揖而过，彼徒行而不及避则下马揖之；遇少者徒行不及避则下之，幼者不必下，举鞭谢之。三曰请召迎送，凡四条，曰凡请尊长饮食，亲往授书，礼薄则不用书，既来赴，明日亲往谢之，召敌者以书简，明日各遣人互相谢，召少者用客目，明日客亲往谢；曰凡聚会，皆乡人则坐以齿，非士类则否，若有亲则别叙，若有他客有爵者则坐以爵，不相妨者犹以齿，若有异爵者，虽乡人亦不以齿（注异爵如今升朝官），若特请召或迎劳出饯，皆以专召者为上客，如婚礼则姻家为上客，皆不以齿爵为序；曰凡燕集，初坐别设桌子于两楹间，置大杯于其上，主人降集，立于桌东西向，上客亦降席立于卓西东向（今世俗以东为上，宜随俗，主人立西、客立东），主人取杯亲洗，置杯桌子上，亲执酒斟之，以器授，执事者遂执杯以献上客，上客受之复置桌子上，向主人对拜，兴，客取酒面外跪祭少许于地，兴，饮之，以杯授赞者，又与主人对拜（若非大礼以揖代拜），客亦置杯桌子上，亲执酒斟之，以器授，执事者遂执，杯以酢主人，主人受之亦置桌子上，向宾对拜，兴，主人取酒面外跪祭少许于地，兴，饮之，又与宾对拜，主人乃献众宾如前仪，但揖，不拜不祭，若昏会姻家为上客，虽少亦拜；曰凡有远出远归者，期迎送之少者、幼者不过五里，敌者不过三里，各期会于一处，拜揖如礼，有饮食则就饮食之，少者以下俟其既归，至其家省之。四曰庆吊赠遗，凡四条，曰凡同约有吉事如冠子、生子、领荐、昏姻之类则贺之，有凶事如丧葬、水火、盗贼之类则吊之；曰凡庆礼如常仪，有赠物用币帛、酒食、果实之属，或其家力有不足则为之借助器用及为营干，凡吊礼，闻其初丧未易服则便服往哭吊之，且助其凡百经营之事，主人既成服则相率素服，具酒果、食物往奠之，及葬则相率致赙，俟发引则素服而送之；曰凡丧家不可具酒食衣服以待吊客，吊客亦不可受；曰凡闻所知之丧或远不能往，则遣人致奠。（以上乡里相交之礼）

　　《周礼》：大司徒以本俗六安万民，一曰蒐宫室，二曰族坟墓，三曰联兄弟，四曰联师儒，五曰联朋友，六曰同衣服。

　　吴澂曰：“本俗犹言旧俗也。蒐宫室者，野庐邑室各得其所，使之安居而不忍弃。族坟墓者，祖先考妣相聚以葬，使之依慕而不忍舍此民德之本也。由是而联兄弟，则受田同井，手足相助，其情意有所不能忘。由是而联师儒，则党庠遂序同其模范，其道艺有所不可间。由是而联朋友，则同门合志，交相琢磨，其信义有所不可去。又同其衣服，以一其习而使其德之归一焉。”

　　张紞曰：“《周礼》本俗之道，族坟墓、联兄弟无所不用其极，然经言‘百世而没其共爨’之文，圣人非不欲之，盖亦难为之制尔。假令以一生二为法，自二而下倍而斁之，究于十世为子孙者千二十有四人，继祢之宗将居其半，唯大宗当祭于庙，余皆室祭，室祭无所，君子之所隐也。且子事父母问安视膳，各欲尽其私情，若千人聚居，一有不惬，势必有向隅而泣者，于斯二者处之特难，盖无私恩则不足以亲亲，无公义则不足以尊祖，私胜则义为恩揜，公胜则恩为义屈，节其亲疏、量其恩义，执两端而用其中，上不忘一本之泽，下不失群从之懿，自非权度精切，何以与此？窃尝因父子异宫之说而思之，大略仿古者诸侯庙制，五世一宅，宅各有祠而总为墙宇以郭其外，庶几事亲奉祭各得其所。”

　　臣按：《周礼》以本俗六安万民，注谓本俗为旧俗。窃以谓本者人生本然之道也，本然之道淳，古所行者今则变而浇漓矣，于是申而明之，复而还之，使万民各循其本，仍其旧以遂其安焉。虽然，万民之积起于一民，万家之所以同者由乎一家之积也，是以古昔先王经理天下以安万民必自本俗始，正本俗必自民家始，是故因民之族。一民之俗，居必同室也而规制不得以自异，葬必同壤也而兆域不得以自别，联兄弟使之叙辈行以相称谓，联师儒使之合席砚以相肄习，所交游者必同一其道而不得以友非类，所衣被者必同一其制而不得以为异服，如此，则家不殊俗矣。由一家而合之一方，由一方而合之四方，莫不皆然则天下之平其基在此矣，淳古之本俗岂不于是而复哉？夫以先王之世，于凡民之宫室、坟墓、兄弟、师儒、朋友、衣服皆为之处置，乃独于其日用之饮食略焉，张紞谓圣人非不欲之，难为之制尔。呜呼，信乎其难也。何则？古者一夫受田百亩，一夫上父母、下妻子以五口、八口为率，孟子告齐梁之君所谓八口、数口之家是也，民年六十以所受田传其长子，其次子是为余夫，年十六别受田二十五亩，俟其壮有室然后更受百亩之田，百亩之外又受田庐之地五亩，二亩半在田、二亩半在邑。由是观之，三代以前盖无累世同居共爨之制可知已，然则汉、唐以来往往于累世同居者旌其门复其役，夫岂无其故而然欤？盖以世道日降，民俗日偷，乃有一家焉独于道隐民散之余而为合宗立族之举，则夫操长民之柄者将以致其潜销密移之化，安得不为之率德励行，使民知所劝而强于为善哉？然此特人君之微权耳，非生民久处之常道也。盖天下之土地有限，人民之生息无穷，考史自唐以来民之同居者久不过十世，逾十世而不散者盖无几焉，是虽势之不得不然，而亦理之穷而变也。张紞论欲仿古诸侯庙制，五世一宅各有祠而总为墙宇以郭其外，庶几事亲、奉祭各得其所，臣窃以为一姓之家、一族之产，十世之后非并诸其邻，安得地以容之哉，然则为之计也奈何？曰其已然者朝廷当为之维持，辅其所不及，助其所不足，蠲其所不能，子孙之茂异者擢用之，其不率教者惩治之，如此，则其家范久行而族居不散矣。若夫人家之所以自为计者，盍思曰合族以居、共爨而食，岂非美事哉？然吾之恒产有数而子姓之生息无已，一日不再食则饥，一岁不制衣则寒，一人不得所则戚，创立之初三四世间固若易为矣，至于六七世之后，食指日多，费用日广，何所居以安其身，何所出以给其用，可不豫为之虑、详为之计哉？且三代圣王经世之典所以诒厥孙谋者，数世之后尚不能无变更，况人家乎？盖人人须有所居止，日日须有所食用，势至不能容，力至不能给，必思所以变通之道。宜一准《周官》本俗而不失其意，是故居固欲蒐宫室，若地不能容，不得已而别迁，必合众力为之营构而不失旧蒐之规；葬固欲族坟墓，若地有所碍，不得已而别厝，必随支派为之布列而不失族葬之旧；兄弟之联，称呼必合其辈行，命名则同其偏旁；师友之联，肄业则一其道德，交游必同其臭味，以至衣服必为宽博之制，不尚诡异之饰，使人望而知其为一家之群从子姓也。家必同一俗，人各习一业，少者为之生计，壮者为之身计，衰者为之老计，老者为之死计，无子者为之后计，而又时修谱牒，详明世系，祭有祭田，墓有墓田，供力役有田，延师教有田，不惟有合族之公田而又有各室之私田，而私田之中又各有公田焉，大宗则行时祭，小宗则行节祠，使之既共协力以事其大宗而奉其祖庙，又各竭力以事其私亲而祭其祖祢，亲未尽不得别居异财，服虽尽不许析户别籍，私家既为之则范而率族属以必遵其祖训，官府又为之禁令而限民人以各守其家法。如此，虽不必同居共爨而本然之道常存，淳古之俗可复矣。臣辑为“家乡之礼”，凡人家所当行者既已类叙如前，而又引《周官》本俗安民之法以总结之者，期天下之人家行古礼、乡复本俗，必如《周礼》大司徒以致万民之安者，以立治平之基。（以上累世同居之礼）

