<!-- { "loadSidebar": true } -->
　　臣按：成周盛时以礼乐为治，而行礼乐者必有器具，非特朝廷之上为然，而凡比、闾、族、党之间皆有其器以为行礼之具。当世之民，耳闻而目见无非礼乐之事，此所以比屋可封而成粹美之俗也。后世非独民不识礼乐，而名为士大夫者亦惟口诵其言而不知其所以为礼乐之器具何如也，风俗之不如古，又何怪哉？（以上读法供器）

　　《礼记》曰：乡饮酒之义，主人拜迎宾于庠门之外，入三揖而后至阶，三让而后升，所以致尊让也。盥洗扬觯，所以致洁也。拜至、拜洗、拜受、拜送、拜既，所以致敬也。尊让洁敬也者，君子之所以相接也。君子尊让则不争，洁敬则不慢，不慢不争则远于斗辨矣，不斗辨则无暴乱之祸矣。

　　吕大临曰：“乡饮酒者，乡人以时会聚饮酒之礼也。因饮酒而射，则谓之乡射。郑氏谓三年大比，兴贤者、能者，乡老及乡大夫率其吏与其众以礼宾之，则是礼也三年乃一行，诸侯之卿大夫贡士于其君盖亦如此。党正每岁国索鬼神而祭祀，则以礼属民而饮酒于序，则党正因蜡饮酒亦此礼。”

　　臣按：先儒谓乡饮有四，一则三年宾兴贤能，二则乡大夫饮国中贤者，三则州长习射，四则党正蜡祭，今世所行者惟存一乡大夫饮国中贤者尔，他如所谓州长习射、党正蜡祭世不复讲，而三年宾兴贤能，其宴会虽谓为鹿鸣，而亦不以乡饮为名焉。夫乡饮之名始于成周，汉、唐以来亦间行之，然无定制。我太祖皇帝得国之初，即诏天下府、州、县每岁再行，永为定制。伏读御制《大诰》有云：“乡饮酒礼不过申明古先哲王教令而已，所以乡饮酒礼，叙长幼、论贤良、别奸顽、异罪人。其坐席间，年高有德者居于上，高年淳笃者并之，以次序齿而列。其有曾违条犯法之人列于外坐，同类者成席，不许干于良善之席。主者若不分别，致使贵贱混淆，察知或坐中人发觉，主者坐以违制。奸顽不由其主，紊乱正席，全家移出化外。呜呼！斯礼古先哲王之制，妥良民于宇内，亘古至今。兴者，乡里安、邻里和、长幼序，无穷之乐。”大哉，王言所谓“从者昌，否者亡”，其垂世警俗之意深矣。传曰“礼之教化也微，其止邪于未形，使民日迁善远罪而不自知也”，其此意欤。

　　故圣人制之以道，乡人、士君子尊于房户之间，宾主共之也；尊有玄酒（以水为之），贵其质也；羞出自东房，主人共之也；洗当东荣，主人之所以自洁而以事宾也。

　　郑玄曰：“乡人谓乡大夫也，士谓州长、党正也，君子谓乡大夫也。尊于房户之间宾主共之者，设酒尊于东房之西、室户之东，在宾主之间。酒虽主人之设而宾亦以之酢主人，故云共之也。地道尊右，设玄酒在西者，贵其质素故也。”

　　臣按：此古人行乡饮酒礼之一，贾公彦所谓又有乡大夫士饮国中贤者用乡饮酒者，此也。由是观之，则是礼非独尚齿，又所以尚贤也。而我圣祖之诰所谓“序长幼”，尚齿也；“论贤良”，尚贤也。然非特如此而已，又因之以“别奸顽，异罪人”，一礼之举众义备焉，呜呼盛哉！

　　《周礼》：乡大夫之职，三年则大比，考其德行道艺而兴贤者能者，乡老及乡大夫帅其吏与其众寡，以礼礼宾之（以乡饮之礼礼而宾之）。

　　吴澂曰：“古者乡大夫行乡饮酒于乡学，以宾礼兴贤者能者，而升其书于天府，择其最贤者为宾，其次为介，此以德选不以齿论。”

　　臣按：此古人行乡饮酒礼之二也。本朝三年大比，一开科两京十三藩皆有乡试，撤棘之日，有司设席以待考试官及中式举子，谓之鹿鸣宴。今宜斟酌古制，以解首为宾，以次为介、为三宾、为众宾，而以考试官为，提调官为主，监试官为司正，执事官及藩臬官僚皆以陪位，其中执事人员有营私作弊者列于外坐，一如朝廷颁降礼制而行，以复古人宾兴贤能之礼（或别设席以劳试官亦可）。

　　党正，国索鬼神而祭祀则以礼属民，而饮酒于序以正齿位。

　　郑玄曰：“国索鬼神而祭祀，谓岁十二月大蜡之时也。正齿位者，《乡饮酒义》所谓六十者坐、五十者立侍，六十者三豆、七十者四豆、八十者五豆、九十者六豆是也。必正之者，为民三时务农，至此农隙而教之尊长养老，见孝弟之道也。”

　　臣按：此古人行乡饮酒礼之三也。窃惟今制一岁凡再行乡饮酒礼，既行之于正月望日，又以十月朔旦行焉。岁首之礼宜如常制，合养在官在民之老以正齿位，若夫孟冬之月，百谷告成，农夫终岁勤苦始得少息，请略仿周人蜡祭之礼，备牲醴以索祭鬼神，聚民之老者饮以劳之，遂礼其年高有德者以为大宾，而以其能帅子弟耕稼者为众宾，庶合古礼意。

　　《射义》曰：卿、大夫、士之射也，必先行乡饮酒之礼。

　　贾公彦曰：“州长因春秋二时以礼会聚其民，而行礼于州之序学中，先行乡饮酒为礼而射。”

　　臣按：此古人行乡饮酒礼之四，是即州长春秋以礼会民而射于州序也。臣请于正月望日、十月朔日行礼之后，即率宾以下依朝廷原降射礼仪注，行射礼于学中，庶古礼复行于今日。

　　孔子曰：“吾观于乡而知王道之易易也。”

　　吕大临曰：“礼之所尊，尊其义也，其文则摈相习之，其义则君子知之，修其文达其义，然后可以化民成俗也。贵贱明、隆杀辨、和乐而不流、弟长而无遗、安燕而不乱，此五者皆见于饮酒之礼而可以化民成俗，故曰‘吾观于乡而知王道之易易也’。易谓易行，易易者甚言其易也。”

　　黄干曰：“请宾介、陈器馔、献宾介、献、旅酬、燕，此六者礼之大节也。登降、辞受，礼之文也；鼎俎、笾豆，礼之器也；脯醢、脊胁，礼之用也，此观礼者所共知也。其数易知，其义难知也。乡饮，教亲睦也，乡闾亲睦，陵犯争讼之风息矣。一饮一食、一拜一坐、一揖一降，无非教也，通于义者，又非但可以亲睦乡闾而已也。天理得，人心正，无所施而不可也。圣人著为礼以教人，凡为乡人者皆知此义焉，，此成周之世所以人人皆有士君子之行也。礼废乐坠，乡人之群饮者未尝废，丰饮食、侈供张，悦声妓、恣欢嗷，教侈也，诲淫也，恣欲也，无非所以败人心者也，后世之士夫曾古之服勤于畎亩者之不若也。然则是礼也，今世学士大夫有志于古者其可不思所以讲明而肄习之欤？”

　　臣按：孔子此言与所谓圣人制之以道，及我圣诰之文，是知是礼之在天下，诚行王道之要，万世帝王所当举行，而凡有民社之寄者不可徒应故事而不知所以敬慎之也。（以上乡饮酒礼）

　　《周礼》：乡大夫退而以乡射之礼五物（犹事也）询众庶，一曰和（发而中节），二曰容（动皆合礼），三曰主皮（不失正鹄），四曰和容（容比于和），五曰兴舞（节比于乐）。

　　吴澂曰：“询众庶者问于众庶而求其人也。”

　　臣按：此乡大夫宾兴贤能既退而行乡射之礼以询众庶也。我圣祖于洪武三年初，诏天下开科第三场，面试四事，其一曰射，以观其中数多寡，即此制也。

　　州长，春秋以礼会民而射于州序。

　　丘葵曰：“序者，州之学。孟子曰‘序者射也’，盖射以序进且以别其贤否也。”

　　臣按：三代之后射礼不行也久矣，惟晋庾亮曾依周制以行。我圣祖初得天下，即令天下府、州、县学训诲生员，每日讲读经书罢，于学后设一射圃教学生习射，朔望要试过，其有司官闲暇时与学官一体习射。命礼部定图式仪注凡八则，一射式、二树射鹄、三置射位、四主射、五赏酒、六司射、七射器、八射职、九射位、十仪注，所谓射器者凡九，射职者凡七，至今天下皆立射圃，朔望有司躬谒先师及听诸生讲读后诣圃行射礼，是即州长会民射于州序之遗意也。

　　《射义》曰：故射者进退周还必中礼，内志正、外体直然后持弓矢审固，持弓矢审固然后可以言中，此可以观德行矣。

　　吕大临曰：“礼，射者必先比耦，故一耦皆有上耦、下耦，皆执弓而挟矢；其进也，当阶及阶、当物及物皆揖，其退也亦如之；其行有左右，其升降有先后，其射皆拾发；其取矢于楅也，始进揖，当楅揖，取矢揖，既搢挟揖，退与将进者揖；其取矢也，有横弓、却手、兼付、顺羽，拾取之节焉；卒射而饮，胜者袒、决、遂，执张弓，不胜者袭，脱决拾，加弛弓，升，饮，相揖如初，则进退周旋必中礼可见矣。夫先王制礼，岂苟为繁文末节使人难行哉？亦曰以善养人而已。盖君子之于天下，必无所不中节然后成德，必力行而后有功，其四肢欲安佚也，苟恭敬之心不胜则怠惰傲慢之气生，动容周旋不能中乎节，体虽佚而心亦为之不安，安其所不安则手足不知其所措，故放辟邪侈、逾分犯上将无所不至，天下之乱自此始矣。圣人忧之，故常谨于繁文末节以养人于无所事之时，使其习之而不惮烦，则不逊之行亦无自而作，至于久而安之，则非礼不行，无所往而非义矣。君子敬以直内，义以方外，所存乎内者敬，则所以形乎外者庄矣。内外交修，则发乎事者中矣。射一艺也，容比于礼，节比于乐，发而不失正鹄，是必有乐于义理、久于敬恭、用志不分之心，然后可以得之，则其所以得之者，其为德可知矣。”

　　子曰：“君子无所争，必也射乎？揖让而升，下而饮，其争也君子。”

　　朱熹曰：“揖让而升者，大射之礼耦进三揖而后升堂也。下而饮，谓射毕揖降以俟众耦皆降，胜者乃揖不胜者，升取觯立饮也。言君子恭逊不与人争，惟于射而后有争，然其争也雍容揖逊乃如此，则其争也君子而非若小人之争矣。”

　　子曰：“射不主皮。为力不同科，古之道也。”

　　朱熹曰：“射不主皮，《乡射礼》文。为力不同科，孔子解礼之意如此也。皮，革也，布侯而栖革于其中以为的，所谓鹄也。科，等也。古者射以观德，但主于中而不主于贯革，盖以人之力有强弱不同等也。”

　　杨时曰：“中可以学而能，力不可以强而至。”

　　臣按：《仪礼》射有三，大射、宾射、燕射，天子、诸侯、卿、大夫皆有之，士无大射而有宾射、燕射。后世礼废之后，而所谓射者惟用之战陈，而用之以为礼节者盖微矣。我圣祖欲以之取士，以复古人择士泽宫之制而不果，既而颁其图式仪注于天下，非但以是而教士子，而必俾学官与有司习射焉。噫，方其无事而教之于学校，以习其礼逊之容，一旦有事也则以用之于战陈，而无敌于天下矣。（以上乡射礼）

　　《周礼大行人》：王之所以抚邦国诸侯者，岁遍存（问其安否），三岁遍覜（视其治效），五岁遍省（察其风俗）。

