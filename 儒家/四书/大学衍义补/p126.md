<!-- { "loadSidebar": true } -->
　　唐天宝六载，敕三皇五帝创物垂范，宜有钦崇，三皇伏羲以勾芒配，神农以祝融配，黄帝以风后、力牧配；五帝少昊以蓐收配，颛顼以玄冥配，高辛以稷、契配，唐尧以羲仲、羲叔配，虞舜以夔龙配。其择日置庙，乐用宫悬，牲用少牢，以春秋致享。

　　臣按：此祀三皇之始，前此尧、舜各祭于所都之地，今乃并三皇立庙焉。

　　七载，又诏置庙祀三皇以前帝王天皇氏、地皇氏、人皇氏、有巢氏、燧人氏。

　　臣按：此祀三皇以前帝王之始，然皇莫大于伏羲、神农、黄帝，帝莫盛于少昊、颛顼、高辛、尧、舜，王莫备于禹、汤、文、武，经史所纪者仅此而已，三皇以前世涉洪荒，事属茫昧，有陵墓者命有司守之，不立庙祀可也。

　　代宗永泰二年，诏道州舜庙宜蠲近庙佃户充扫除。

　　臣按：玄宗时尝令历代帝王庙每所差侧近人四户，有阙续填，其后有敕废之，至是代宗从道州刺史元结请而有此举。

　　宋太祖建隆二年，诏先代帝王陵寝宜令所属州府遣近户守视，其冢墓有隳毁者亦加修葺。乾德元年又诏曰：“历代帝王，国有常享，著于甲令，可举而行，五代乱离，率多废坠，其高辛庙、尧庙、舜庙、夏禹庙、商汤庙、周文王庙、武王庙、汉高祖长陵，宜令有司每三年一享，严禁樵采。”后又命祀汉光武及唐太宗庙。

　　四年又诏，太昊、女娲、炎帝、黄帝、颛顼、高辛、唐尧、虞舜、夏禹、成汤、周文武、汉高祖、世祖、唐高祖、太宗十有六帝，各给守陵五户，长史春秋奉祀；商太戊、武丁、周成、康、汉文、宣、魏太祖、晋武帝、后周太祖、隋高祖十帝，各给三户，岁一享；秦始皇、汉景、武、明、章、魏文帝、后魏孝文、唐玄、肃、宪、宣、梁太祖、后唐庄宗、明宗、晋高祖十五帝，各给二户，三年一祭；周桓王、灵王、景王、威烈王、汉元、成、哀、平、和、殇、安、顺、冲、质、献、魏明、高贵乡公、陈留王、晋惠、怀、湣、西魏文帝、东魏孝、静、唐高宗、中宗、睿宗、德宗、顺宗、穆宗、敬宗、文宗、武宗、懿宗、僖宗、昭宗、梁少帝、后唐末帝三十八帝，止禁樵采。

　　臣按：宋太祖次序历代帝王，给守陵户，命有司致享，可谓忠厚之至矣。但其所品第者亦有未尽善者焉，其第一等十六帝给民五户，第二等十帝给民三户，第三等十五帝给民二户，皆令有司岁祀，第四等惟禁樵采，无陵户无祭祀。其第一等皆创业之君无可议者，其第二等曹操以篡得国，未尝即帝位也，而亦列于成康、汉文之间，朱温篡弑其君无复人理，而亦得预于景武、玄宪之列，则似无别矣。至于北朝、五代之陵墓皆禁樵采，而于南朝独遗者，是时吴、蜀未平也。呜呼，宋祖此举虽若为崇奉帝王而设，然其品第之间亦寓抑扬之意，后世人主鉴之，亦知所以自勉矣。我朝于帝王陵庙既命有司岁时修葺，又于三年一次，出祝文、香帛，遣太常寺乐舞生赍往所在，命有司致祭，其所祀者，伏羲、娲皇、神农、轩辕、少昊、颛顼、高辛、尧帝、舜帝、夏禹、商汤、商中宗、高宗、周文王、武王、成王、康王、汉高祖、文帝、景帝、武帝、宣帝、光武、魏文帝、唐高祖、太宗、宪宗、宣宗、周世宗、宋太祖、太宗、真宗、仁宗、孝宗、理宗、元世祖凡三十六帝，是皆盛德之主，有功于生民者也，是皆出于我圣祖之所选定，可谓公且严矣，其视前代之所取舍岂不大有径庭哉？（以上历代帝王之祀）

　　唐玄宗天宝七载，诏历代忠臣、义士、孝妇、烈女、史籍所载德行弥高者，所在宜置祠宇，量事致祭。

　　臣按：后世祭忠臣、义士、孝妇、烈女始于此。所谓忠臣者十有六人，商傅说、箕子、微子、比干、齐管夷吾、晏婴、晋羊舌叔向、鲁季孙行父、郑东里子产、燕乐毅、赵蔺相如、楚屈原、汉霍光、萧望之、丙吉、诸葛亮也；义士者八人，殷伯夷、叔齐、周泰伯、吴季札、魏段干木、齐鲁仲连、楚申包胥、汉纪信也；孝妇者七人，周太姜、太妊、太姒、鲁大夫妻敬姜、邹孟轲母、汉陈宣孝妇、曹世叔妻大家也；烈女者十有四人，周宣王齐姜、卫太子共姜、楚庄王樊姬、楚昭王女、宋共伯姬、梁宣高行、齐巳梁妻、赵赵括母、汉班婕妤、冯昭仪、王陵母、张汤母、严延年母、淳于缇萦也。以上并令郡县长官随其所在立为祠宇，春秋二时择日致祭。

　　宋太祖开宝三年，诏前代功臣、烈士宜令有司详其勋业优劣以闻，有司言齐孙膑、晏婴、晋公孙杵臼、燕乐毅、汉曹参、陈平、韩信、周亚夫、卫青、霍去病、霍光、蜀则先主关羽、张飞、诸葛亮、唐房玄龄、长孙无忌、魏徵、李靖、李勣、尉迟敬德、浑瑊、段秀实等皆勋德高迈，为当时之官，晋赵简子、齐孟尝君、赵赵奢、汉丙吉、唐高士廉、唐俭、岑文本、马周为之次，南燕慕容德、唐裴寂、元稹又其次。诏孙膑等各置守冢三户，赵简子等各两户，悉蠲其役，慕容德等禁樵采。

　　臣按：宋有司所品第前代功臣、烈士为三等，皆据其有冢墓存者尔，历代勋德之名固不止此，然其所品第者乃一人之见，非万世公论也。

　　真宗大中祥符元年，诏曰：“周文公旦制礼作乐，垂之千载，祠宇未设，阙孰甚焉！可追封文宪王，于曲阜县建庙，春秋委本州长史致祭。”

　　臣按：自唐以前并祀周公而以孔子配，自后专祀孔子而周公无庙，诚阙典也。后世宜为建庙于鲁地一视孔子，有司岁祀用释奠仪，但不通祀于天下，庶于报祀之典为称。

　　神宗元丰三年，诏前代百辟卿士载于祀典者皆不名。元丰六年，太常寺言请自今诸神祠加封，无爵号者赐庙额，已赐额者加封爵，初封侯，再封公，次封王，先有爵位者从其本号；妇人之神封夫人，再封妃，其封号者初二字，再加四字，如此，则锡命驭神，恩礼有序。从之。

　　臣按：前代鬼神皆有封号赠谥，至本朝始诏革天下神封，其诏略曰：“忠臣烈士虽可加以封号，亦惟当时为宜，夫礼所以明神人、正名分，不可以亻替差，今命依古定制，凡历代忠臣烈士亦皆当时初封以为实号，后世溢美之称皆与革去，庶几神人之际名正言顺，于理为当，用称朕以礼祀神之意。”呜呼，圣祖此诏一洗千古之缪，可以为万世法矣。（以上忠臣烈士之祭）

　　汉成帝时，匡衡奏罢五畤及陈宝祠，复条奏：“长安厨官给祠郡国候神方士使者所祠凡六百八十三所，其二百八所应礼，可奉祠如故，其余四百七十五所不应礼，请皆罢。”奏可。明年，匡衡坐事免，众庶多言不当变动祭祀者，天子异之以问刘向，对曰：“家人（谓庶人之家）尚不欲绝种祠（继嗣所传祭者），况于国乎？”

　　杨时曰：“人情狃于祸福而易动，鬼神隐于无形而难知，以易动之情稽难知之理，而欲正百年之缪，宜乎其难矣。以刘向之贤，犹溺于习见，况余人乎？”

　　胡寅曰：“帝王无妄祭，无侥福，然则凡载于秩典者其皆有功德垂世，如《祭法》所谓法施于民、以死勤事、以劳定国、能御大菑、能捍大患，及上古君臣之圣贤者欤？非此族也则非所事矣。汉兴，礼废之后，先王祭法既不传，自秦以来乃多淫祀，至武帝用方士言而尤盛焉，皆无所经见，率意建立，逮于季世凡七百余祀、一岁万七千祠，其不度可知矣。匡衡请罢之，是也。然稽泉台之议，不必毁撤，姑存而勿举可也。刘向资气精忠，汉贤大夫，岂谷永所敢望？然学少不纯，颇信异端，鸿宝秘书其所旧习，今兹种祠之论谓皆有感应而后营之者，何考之未详欤？是皆山呼巨迹之类以欺武帝者，岂当据以为实也？善乎谷永之言，曰：‘明天地之性而知万物之情，则不可惑以神怪，罔以非类，以永谄邪。’而能及此，向反不及焉，尺有所短、寸有所长，其果然矣。”

　　章帝元和二年，诏曰：“山川百神应祀者未尽，其议增修群祀宜享祀者。”

　　魏文帝黄初五年，诏曰：“先王制礼所以昭孝事祖，大则郊社，其次宗庙，三辰、五行、名山、大川，非此族也不在祀典。叔世衰乱，崇使巫史，至乃宫殿之内、户牖之间无不沃酬，甚矣其惑也。自今其敢设非礼之祭、巫祝之言皆以执左道论。著于令。”

　　宋哲宗绍圣六年，礼部侍郎黄裳请诏天下州军籍所在祠庙，略叙本末如图经，命曰某州祀典。从之。

　　臣按：天下之神祠多矣，有一方专祀者，又有天下通祀者。专祀者则俾有司考求其所以为神之故，有何功烈、有何灵验、始于何代，详著其姓氏、爵位及历代有无封号；其通祀者惟于所生及游宦之地详其始末，其他处则著其建置祠宇岁月及在此灵应之迹，命祠部辑为一书，以备稽考。

　　徽宗致和元年，诏开封府，一应神祠不在祀典者毁之。乃毁一千三十八区，仍禁军民擅立神祠。

　　臣按：徽宗之世崇尚神怪之事，顾于神祠乃加毁坏，其时虽非而所行则是也。朱熹谓：“后世有个生的神道，人心邪向他，他便盛，如狄仁杰只留泰伯、伍子胥庙，坏了许多庙，其鬼亦不能为害，这是他见得无这物事了。”上蔡云：“可者欲人致生之，故其鬼神；不可者，欲人致死之，故其鬼不神。可见鬼神不能自神，所以神不神由人心之向背也。”

　　高宗建炎以后，凡郊赦皆云历代圣帝明王、忠臣烈士有功于民载在祀典者，命所在有司祭之。

