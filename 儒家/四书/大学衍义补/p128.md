<!-- { "loadSidebar": true } -->
　　朱熹曰：“诗言王命召虎来此江汉之浒，遍治其事，以布王命而曰昔文武受命，惟召公为桢干。今女无曰以予小子之故也，但自为嗣汝召公之事耳。能开敏女功则我当锡汝以祉福，如下所云也。故又序王赐召公策命之词，言锡尔圭瓒鬯者，使之以祀其先祖。又告于文人而锡之山川土田，以广其封邑。盖古者爵人必于祖庙，示不敢专也。又使往受命于岐周，从其祖康公受命于文王之所，以宠异之。而召公拜稽首，以受王命之策书也。”

　　臣按：先儒有言，锡山川土田必使虎受赐于岐周，用文武封康公之礼以待之。此时此意，赏非宣王之赏，如禀命于乃祖文武也；功非召虎之功，如受教于乃祖康公也。三代令王不责臣子以事功，惟勉臣子以忠孝，本于人心天理而感动之也，呜呼至哉！

　　《祭统》：古者明君爵有德而禄有功，必赐爵禄于太庙，示不敢专也。故祭之日一献，君降立于阼阶之南，南乡，所命北面，史（掌书者）“由君右执策命之，再拜稽首，受书以归而舍（释也）”奠于其庙。

　　孔颖达曰：“君尊上爵赏于庙，不自专，故民知施必由尊也。”

　　陈祥道曰：“施爵赏者必于太庙，示其不敢专，所以明父祖之尊也。受爵禄者舍奠于庙，示其有归美，所以明父子之贤也。”

　　汉武帝元狩六年，使御史大夫汤庙立子闳为齐王、旦为燕王、胥为广陵王。闳之策曰：“呜呼，小子闳，受兹青社（燕王曰玄社，广陵王曰赤社）！朕承天序，惟稽古建尔国家，封于东土（燕王北土，广陵王南土），世世为汉藩辅。”

　　臣按：先儒谓古者封国必告于庙而册之，示不敢专也。汉制未闻，《史记三王世家》武帝从大司马去疾之请，册立齐、燕、广陵三王，策书有庙立之文，盖当时必有告庙之礼云。（以上庙封之仪）

　　《汤诰》曰：敢用玄牡，敢昭告于上天神后（后土也），请罪有夏，以与尔有众请命。蔡沈曰：“玄牡，夏尚黑，未变其礼也。”

　　《泰誓》曰：予小子夙夜祇惧，受命文考，类于上帝，宜于冢土，以尔有众，底（致也）天之罚。

　　蔡沈曰：“冢土，大社也。言予小子畏天之威，早夜敬惧不敢自宁，受命于文王之庙，告于天地神祇，以尔有众，致天之罚于商”。

　　《武成》曰：底商之罪，告于皇天后土、所过名山大川曰：“将有大正于商。”

　　孔颖达曰：“名山谓华，大川谓河，盖自丰镐往朝歌必道华涉河也。曰，举武王告神之语。”

　　《周礼》：大祝，大师宜于社，造于祖，设军社，类上帝。国将有事于四望及军归献于社，则前祝。郑玄曰：“将有事于神则大祝居前，先以祝辞告之。”

　　贾公彦曰：“王出六军亲行征伐，故曰大师。宜于社者，军将出，宜祭于社，即将社主行，不用命戮于社也。造于祖者，出必造即七庙俱祭，取迁庙之主，行用命赏于祖也。设军社者，社在军中。非常而祭曰类。将有事于四望者，军行所过山川，造祭乃过也。献于社者，征伐有功献捷于社也。”

　　《王制》：天子将出征，类乎上帝，宜乎社，造乎祖，祃于所征之地，受命于祖，受成于学。

　　陈澔曰：“祃者，行师之祭也。受命于祖，卜于庙也。受成于学，决其谋也。”

　　《曾子问》：曾子问曰：“古者师行必以迁庙主行乎？”孔子曰：“天子巡守以迁庙主行，载于齐（斋）车，言必有尊也。”

　　吴澂曰：“迁庙主，谓祔祢时所迁昭穆最上之庙一主也，在昭庙穆庙之上最尊最亲者也。君将出行时遍告有庙之诸主，又特告此无庙之一主而载之以行也。”

　　臣按：先儒谓齐车示有斋敬之心焉。

　　曾子问曰：“古者师行无迁主（谓未有当毁之庙、可迁之主），则何主？”孔子曰：“主命。”问曰：“何谓也？”孔子曰：“天子诸侯将出必以币帛皮圭告于祖祢，遂奉以出载于齐车以行，每舍，奠焉而后就舍，反必告，设奠卒，敛币玉，藏诸两阶之间乃出，盖贵命也。”

　　陈澔曰：“既以币玉告于祖庙，则奉此币玉犹奉祖宗之命也，故曰主命。每舍必奠，神之也。反则设奠以告而埋藏之，不敢亵也。”

　　臣按：先儒谓庙无虚，主有庙者不可以其主行。主命谓虽无木主，但所受于神之命即是主也。

　　《春秋左氏传》曰：国之大事在祀与戎，祀有执膰（祭肉），戎有受脤（宜社之肉），神之大节也。

　　孔颖达曰：“宗庙之祀则有执膰，兵戎之祭则有受脤，此是交神之大节也。”

　　《孔丛子》曰：天子命有司以特牲告社，告所以征之事而受命焉。舍奠于帝学以受成，然后乃类上帝、柴于郊以出，以齐车载迁庙之主及社主行，大司马职奉之。无迁庙主则以币帛皮圭告于祖祢，谓之主命，亦载齐车。凡行主，皮圭币帛皆每舍奠焉而后就馆，主车主于中门之外、外门之内，庙主居于道左、社主居于道右，其所经名山大川皆告焉。（以上师行之仪）

　　《周礼》：司巫，若国大旱则帅巫而舞雩。郑玄曰：“雩，旱祭也。天子于上帝、诸侯于上公之神。”

　　臣按：鲁僖公亦以巫綖舞雩，不得雨欲焚之，则是自古祈雨以巫其来久矣。《春秋》：桓公五年，大雩。

　　胡安国曰：“大雩者，雩于上帝用盛乐也。诸侯雩境内之山川尔，鲁诸侯而大雩，欲悉书于策则有不可胜书，故雩祭则因旱以书而特谓之大。”《左传》曰：龙见而雩。

　　杨复曰：“《春秋》书雩二十有一，因旱而雩也。龙见而雩，乃建巳之月，万物始盛，待雨而长，于此时而雩与为百谷祈膏雨于启蛰之郊其意同，皆是圣人为民之心切远也。”

　　吴澂曰：“左氏谓龙见而雩，过则书。龙见者，孟夏建巳之月也，雩者过时，故书。鲁有舞雩坛，盖祀帝于坛如郊焉，而用盛乐歌舞于坛上，故名其坛为舞雩，而日亦如郊之用辛也。”

　　《礼记月令》：仲夏之月，命有司为民祈祀山川百源，大雩帝用盛乐，乃命百县雩祀百辟卿士有益于民者，以祈谷实。

　　陈澔曰：“山者水之源，将欲祷雨，故先祭其本源。雩者，吁嗟其声以求雨之祭，《周礼》女巫凡邦之大灾歌哭而请，亦其义也。帝者，天之主宰。百县，畿内之邑也。百辟卿士，谓古者上公句龙、后稷之类。”

　　季秋之月，大飨帝。陈澔曰：“仲夏大雩，祈也。此月大飨，报也。”

　　方悫曰：“雩所以祈也，飨所以报也。祈必于仲夏者，以阴生于午而物成之始也，所以祈物之成而已；报必于季秋者，以阳穷于戌而岁功之终也，所以报岁之功而已。”

　　《祭法》：雩宗，祭水旱也。

　　陈澔曰：“吁而求雨之谓雩，主祭旱言之尔。兼祭水者，两以时至则亦无水患。雩而谓之宗，尊也。”

　　《通典》：建巳月雩五方上帝，名曰雩絪。于南郊之旁命乐正习盛乐、舞皇舞。

　　臣按：雩之为祭，盖天子于郊天之外别为坛以祈雨者也。当夫孟夏之月，万物将成之际，斯时也必资雨泽以膏润之，然后秋成可望焉。故三代盛时当夫龙见之月而有大雩之祭，备盛乐、集群巫，八音之声迭奏，歌呼之声不绝，或舞而擗踊，或嘘而叹息，盖以斯民穷苦之状、灾伤之情上达于天听，庶其或有所闻，垂闵念之仁，而为降雨泽以苏民困耳。后世此礼不传，而在位者遇有旱暵之灾，虑斯民之无告，往往假异端之术为祈祷之事，令方士用符咒指斥怒骂，甚至杀害物命、耗蠹民财，冒天之功以希爵赏。呜呼，上帝之灵不以诚感而以法术劫制之，可乎？臣请于郊兆之旁择地以为雩坛，命礼官参酌古今雩祭之礼，每岁孟夏以后及遇有水旱举行之，痛革异端之邪术，以复古人之盛礼，庶几上感天心以致雨旸之时若。（以上大雩之祭）

　　以上祭告祈祷之礼（上）  
　 
卷六四

　　▲祭告祈祷之礼（下）

　　《诗商颂玄鸟》篇曰：天命玄鸟，降而生商。

　　朱熹曰：“玄鸟，鳦也。春分玄鸟降，高辛氏之妃有娀氏女简狄祈于郊希，鳦遗卵，简狄吞之而生契，其后遂为有商氏，以有天下。事见《史记》。”

　　臣按：高禖之祭，商时已有之，则无子而祈祷于天亦有降鉴之理，《诗传》曰“简狄从帝而祀郊禖”，则是帝喾之时已有此矣。

　　《大雅生民》篇曰：“厥初生民（人也），时（是也）维姜璪（高辛世妃）。生民如何，克禋（精意以享之）克祀（祀郊禖也），以弗（弗之言祓也）无子（求有子也）。履（践也）帝（上帝）武（迹也）”敏（拇也）歆（动也），攸介（大也）攸止，载震（娠也）载夙（肃也），载生载育（养也），时维后稷。

　　朱熹曰：“古者立郊禖，盖祭天于郊而以先媒配也，变媒言禖者，神之也。其礼以玄鸟至之日用太牢祀之，天子亲往，后率九嫔御，乃礼天子所御，带以弓，授以弓矢，于郊禖之前也。”

　　臣按：先儒谓祠以仲春，正其候也；祭以大牢，尊其礼也；祀以南郊，重其事也。

　　《礼记月令》：仲春之月，玄鸟（燕也）至。至之日以大牢祠于高禖（先禖之神），天子亲往，后妃帅九嫔御，乃礼天子所御，带以弓（弓衣也），授以弓矢，于高禖之前。

　　陈澔曰：“燕以施生时巢人堂宇而生乳，故以其至为祠禖祈嗣之候。古有禖氏，祓除之祀位在南郊，禋祀上帝则亦配祭之，故谓之郊禖。后妃帅九嫔御者，从往而侍奉祀礼事也。礼天子所御者，祭毕而酌酒以饮其先所御幸而有娠者，显之以神赐也。弓矢者男子之事也，故以为祥。”

　　《史记殷本纪》曰：契母曰简狄，为帝喾妃，三人行浴，见玄鸟卵取之，因孕生契。

　　《三代世表》曰：后稷母为姜璪，出见大人迹而履践之，知于身则生后稷。

　　褚少孙曰：“稷、契之父皆黄帝之子也，《诗》言契生于卵，后稷人迹者，欲见其有天命精诚之意耳，奈何无父而生乎？”

　　陈澔曰：“《诗》‘天命玄鸟，降而生商’，但谓简狄以玄鸟至之时祈于郊禖而生契，故本其为天所命，若自天而降下耳。郑注乃有堕卵吞孕之事，与《生民》诗注所言姜璪履巨迹而生弃之事，皆怪妄不经。”

