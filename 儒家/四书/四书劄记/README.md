<!-- { "loadSidebar": true } -->
　　钦定四库全书　　　　　经部八
　　四书劄记　　　　　　　四书类
　　提要
　　【臣】等谨案四书劄记四卷
　　国朝杨名时撰名时有周易劄记已着録是编乃其读四书所记也大学不标古本之名亦不显言古本改本之是非而皆用李光地古本之説故其首条曰文贞公以知止属志学以静安属主敬能虑能得属致知力行知所先后为知本知至此解确不可易其以格物为明善不取王守仁格庭前一竹之説亦不主朱子补传之説论语如谓之呉孟子句及非礼勿视四句虽以时文为説而大致主于阐明义理多所心得中庸立论亦多切实如云鬼神之为徳章以前説子臣弟友妻子父母忽然説到鬼神似乎隠怪不知如何接逗曰宗庙社稷即人伦之极致处不説到此如何得完人伦分量又云无声臭即以无极言之亦无弊然却落空不如以天无心而成化言之又云无声无臭谓天命本然莫説入于元妙其宗防可见孟子一卷最简畧疑其未成之书然总非近时讲章所有也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　　官　【臣】　陆　费　墀







　　钦定四库全书
　　四书劄记卷一
　　礼部尚书总理国子监事杨名时撰
　　大学
　　李文贞公以知止属志学以静安属主敬能虑能得属致知力行知所先后为知本知至此解确不可易脩身二字所包甚濶然其功却已尽于诚意中到此只是检防身与人接处使所施之情得其当耳观后传以亲爱等言可见正心向或专指涵养心体説正心工夫原不脱持养而其当加检防者则恐感物之时因喜怒哀乐之发有过不及而失其正此虽非恶然亦未尽善也正心当属用边説观后传以忿懥等言可见诚意向或将意字作念字防念有善恶若实其恶念亦可曰诚意乎盖意与念不同心上蓦地发出者为念心之经营布置者为意意虽不尽出于善然此处意字则以为善去恶之意言诚意是诚其为善去恶之意故朱子诚意章注云皆务决去而求必得之可见力行之功尽于诚意内矣若云在念头上要他实实好善恶恶非有为善去恶之功则好善恶恶之意亦何由而快足乎诚意章慎独独者人所不知而已所独知盖意之所发其能实之与不能实之皆人所不知而已所独知也必致慎乎此则无狥外为人之若不慎于独中欺慊之几但致慎于人所及知之地则自脩之功亦甚踈漏矣欲正先诚谓欲正其心于应物之际使喜怒哀乐之发皆中节而无过不及必先省察克治诚其为善去恶之意使所为有善而无恶盖喜怒哀乐之不中节其失犹小而为善去恶之不诚其所关尤大且未有不能为善去恶而其喜怒哀乐之发能中节者也
　　格物穷理乃格身心之物而穷其理理即性也故穷理即尽性之始事若泛然格去欲为观象极数之学非知穷理之要者　今人错认格物二字以博物为格物不知格物是明善择善工夫非博物之谓也如夫子之生知安行是天纵之将圣分上事其多才博物时又多能内事　穷理者穷其性之固有也博学审问慎思明辨总此明善而已若格庭前一竹以为此是穷理曾何当于明善耶　格物须明其本性之善若徒逐其形质之变而求之只格得隂阳五行之气不曾明得善
　　知至而后意诚者知行本相因而并进必眼见得到处足方踏得到也知无不至则意亦无不实矣　知至为知之全体大用无不明断无知既至而意不诚者但诚意之功本彻上下而言虽圣人地位慎独之功未尝息也故注云知既尽则意可得而实矣
　　诚意者有为善去恶之意而能践之于身不欺其意也若但以立心诚实为诚意此乃穷理力行之基豫养于其始者　人有人心道心故意念有善有恶须是为善之意真挚笃切絶无不善之意间杂乃能实其好善恶恶之本意而不虚　诚意有两解一是用力为善去恶以实其好恶之意【此意字専主好一边说实有者不虚之谓言为善则好善之意不虚矣去恶则恶恶之意不虚矣】一是意所发有善恶须使为善之意真诚无伪而不杂于恶观诚意章注则当以前説为主盖能实其好恶之意则发念之诚而无伪已该其中矣若单説念头真诚未説到尽为善去恶之功则德润身句尚下不得观如恶恶臭好好色则意字当以好善恶恶之本意言不当兼善恶説若説实其善恶之意便讲不去一解诚作纯诚説言意有善恶须使其意纯一而不杂亦可通但与传文及注解不合凡意之所以不诚其受病全在转念能不为转念所间阻则善必为恶必去而好善恶恶之本意实践而不虚矣可见诚意只主实其本意説而遏絶其转念一层已该在内如此则德润身心广体胖其工夫俱尽于诚意中故结之曰君子必诚其意也注中实字最精非徒发念真诚不假伪之谓又按本意之意与志字相近但志是逺大之意意是细碎之志如説欲为圣人此便是志若就一事上説欲为善去恶却只好説得是主意不可用志字志是大而直者意是小而曲折者　既知善当为恶当去而立意欲为善去恶却不能为之去之是自欺其意也不实其言行是欺人不实其意是自欺所谓实其为善去恶之意而不虚之者在无自欺其意也　为善去恶之意本我心所发其后之能实与不实唯己独知此处须慎之以审其实不实之几　所谓实其意之所发者不但不欺人而不自欺之谓也葢人发一言而必复其言行一事而必成其事能实其言行者仅可谓之不欺人若发一意欲为善去恶而念虑之间事为之际不能实践则为自欺自脩者必禁止此于恶必去于善必为以求自快足其意凡其不能实践其意而自欺与能实践其意而自慊惟己独知而他人不知之非如言行之实不实人及知也必谨之于此以审其欺慊之几使意之所发无一不实无异慎于人所及知而欲其言行皆实也　独处用省察克治共见处亦须省察其念虑克治其私欲若説共见处心上发念亦是独此时用省察克治即是慎独不知人所共见处用省察克治只算一个慎字如何是慎独大抵常人于共见共闻之地知慎者多于人所不知之地能慎者少故圣贤以慎独为教最为吃今以独字为己所独知之地对人所共知之地而言其工夫甚得力能慎乎此共见共闻处自无不慎説虽似粗而足以包乎精若以独为动念处而言则必有徒谨于共见共闻之地遂以为吾于慎独之功已略能做得一半至人所不见不闻处便自寛假矣其为説似精而实不得力且当日圣贤之防本不以独为动念处也至注中几字莫要即作独字防谨之于此以审其几是言谨之于独以审其几可见人所共知之地亦有几在亦当谨其几也　注中苟且以狥外而为人此非正释自欺乃是就言行能实而不欺人上説意云不可徒不欺人而已下文小人之闲居为不善是自欺揜着则既欺人矣　自字对徇外为人説须贴注中以求快足于己方见着力吃　应物处固要谨不谨则恐言行有未尽得宜处然自已独知处尤不可不谨若此处不谨便为自欺　诚意即诚身下正心脩身齐治平四章特明其相因以见诚意之重非谓意诚之后心尚有不正身尚有不脩也若不正不脩不得谓之诚矣　所谓知本知诚意之为本也
　　身有所忿懥等句本文语意犹云心有忿懥恐惧之时便易至于不得其正以见不可不察时解泥住有所者非　知属阳意属隂知能照察夫意而意常听命于知到正心则知意浑于一心其情之所发或有知不及照察意不及主张者　正心兼动静欲其未发而中已发而和得其虚灵之本然也
　　正心脩身其要已尽于诚意矣故齐家章与上章止指其失言之而不复言正脩之功此两章言用情止是一类忿懥等不执滞则亲爱等自能不偏第以心言之则曰忿懥等以身与家接言之则曰亲爱等耳玩此章意正是示人以致知诚意之为急康诰曰如保赤子以下申上文慈者所以使众而言诚心之感通本于天性而然乃不出家而成教于国之大本大原也中庸孟子言获上治民即此意
　　恕字是用力推行应属诚意内然正心脩身章所云忿懥及亲爱等亦是及物之事亦应属恕边但正脩内工夫只可説一敬字









　　四书劄记巻一
　　钦定四库全书
　　四书劄记巻二
　　礼部尚书总理国子监事杨名时撰
　　论语
　　弟子章以行为先博文约礼则是以文为先显有两様话头人多不察
　　贤贤是尊师之事人能亲贤乐善则伦理日明至性日笃行有恒而言有物矣
　　重威是主敬工夫所以制其外也主忠信是存诚工夫所以培其根也内外交养是一串事程子云诚则无不敬未能诚则必由敬以至于诚正首二节相先后之义中庸谓戒惧以致中尊德性论语云脩德即此也至致知力行则是中庸所谓慎独以致和道问学论语所谓讲学徙义改过一边事此理境大关键拈出以俟体认古人之学只是诗书礼乐四者所谓四术也首章及
　　此章学字皆指此　主忠信句该中庸立心为己大学毋自欺俱在内　尽已为忠以实为信须合大学注循物无违谓信观之方尽得信之量如子路之信尚未能循物理而无违
　　或人两问俱是推求器小之故非专为管仲回防也富与贵章盖言力行之事一节密似一节难似一节若作现成语意恐非本防　不处不去似大然较之终日不违有难易之分
　　无适无莫语意是对有适莫而不合义者説至无适莫而不能合义者天下亦有此一种人此是余意
　　一以贯之一是圣学原本惟其有本是以应用不穷注云圣人之心浑然一理而泛应曲当譬则天地之至诚无息而万物各得其所至诚无息者道之体也万物各得其所者道之用也玩此可知一以贯之乃体立而用行之谓注引程子论忠恕云忠者无妄恕者所以行乎忠忠者体恕者用大本达道也玩此则忠之为一恕之为贯至为分明近多将一以贯之认为殊途同归直作贯而为一之云因此遂将忠恕二字不肯分贴一贯殊无下落　曽子前此未曾着力于涵养其一段真诚之念亦止是天资上帯得夫子止是要他涵养此心以为主宰则于精察力行处益有力若夫浑然一理地位此圣人之心自然如此非欲曾子用力求至于浑然一理之地也如中庸戒惧于未发以立大本则已发时慎独之功愈得力矣　曾子于用处随事精察而力行之是于恕上着力得多【子贡从事于学识亦是于穷理上着力居多】未知其体之一是涵养之功尚有未纯于忠上犹未满其量也若满忠之量即一矣子又何必以一教之盖临事推心止是恕平时主一是忠有平时之持养临事方能推心故曰无忠儆恕不出若以临时之发于心者为忠此止是恕未可竟算作忠今抹却忠字一段工夫境界反似无恕做忠不出矣曾子为己诚身之学积于平日非是于忠上全不着力但其用力却于恕分上较多或曰若是临时之发于心者不为忠则临事推心所谓无根之恕亦算不得恕矣曰忠以全体大本言临时发于心者只是由忠到恕过接处　忠字内敬义俱尽故曰发已自尽则恕字已包在忠字内故程子曰未有忠而不恕者亦未有恕而不忠者四书中如为人谋而不忠与人忠居之以忠専言忠而恕在其中如云其恕乎藏身不恕専言恕而忠在其中诚意正心脩身忠之事齐治平恕之事一体一用一表一里对举而言之以发明一以贯之之义
　　君子喻于义章　陆子静曰所喻由于所习所习由于所志程子曰惟其深喻是以笃好合此二説方见喻字始末
　　夫子之文章章　章防重教不躐等不重无隠
