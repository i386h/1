<!-- { "loadSidebar": true } -->
　　若臧武仲之知穷理也不欲克己为仁之事力行也勇要知行之终也此言德本也艺言才末也艺即六艺之事礼乐正在艺之内文之以礼乐言涵养之以中正和乐饶氏以上四句为质似非是注中兼四子之长兼字有工夫非専以质言也
　　勿欺是忠诚积于平日初非为犯君而然若专在进言须有据上说举其一端耳
　　从下学内上达即上达处便是知天天之理不离乎人事之中希天之功不出下学之内以此指示子贡反求深造　朱子云方其下学人事之卑初无奇特耸动人处及其上达天理之妙忽然上达去人又捉摸不着知我者毕竟只是天理与我黙契耳理本如此注但解以无以甚异于人而致其知语意尤浑然
　　夫子终身栖栖不肯决然隠去所谓作者其地步大抵到贤者尚隔若云行藏如孔顔一流安得春秋遂有七人也但亦是见时之不可为而隠故夫子称之以志慨一以贯之非贯而为一之谓观本忠行恕为告曾子一贯之解则知居敬穷理为此处一贯之注脚矣但居敬穷理是学者分上事在圣人则所谓诚而明也皆是立体致用只分安勉耳
　　朱子云夫子于多学中有一以贯之一者性之理也诚也其工夫则存诚也圣人不待存而无不诚诚则明矣一以贯之之谓也　近日讲一贯等章辄云由博返约多了后方能贯不知此説止见得后半截却遗了前半截盖夫子教人为学工夫原从一上做起令之收敛此心沉潜専笃于事事物物上逐一体騐此理得一件守一件皆有归宿下落久之乃能贯彻完备合为一理其呼而告之者盖谓吾之所以为学所以教人之道只是这个一以此贯通去非是圣人得一以贯万学者须从多处做起久则贯而为一也若先无立志持敬之功则虽事于知行而居之无本安得返约而贯通为一乎【孟子言原泉观澜等即此意盖天下无无本而能大者】　凡论语言时习言务本戒巧令谨防习务重威主忠信之类皆教人以主敬存诚以致一之要自此以知行天下之事理自能积累充盛而至于融化防通子虽以一为教然学力未至者难与直指本体虽举以告之亦不能心领神防而拳拳服膺上达天德也唯曾子子贡学力已深故呼而告之则道体昭然于心目之间自此将存之益密养之益纯不至于圣人之极诚无妄不止矣太宰章不多之觧亦是主一以为之本而凡小物之克勤小道之可观者莫非此一之为也时文毎好用由博返约语此是用孟子博学详説将以反説约意与博文约礼又别约之以礼朱子明有约束之解礼有三千三百至繁者莫如礼近多以博文为万殊约礼为一本颇未安博文亦有一本万殊约礼亦有一本万殊观两个一以贯之可知　又谓学识多后自能一贯将一贯认作贯而为一之云此説不是盖如此则子贡多学多识将自知一贯何用夫子之呼而告耶且贯而为一将语句倒装亦失语气更于非也二字不相照应　或疑观注说见上篇可见一即诚也但上论一贯是行上説此是知上説若只以诚为一何以分别知行耶似乎近日讲章所云吾道一以贯之是一心贯万事予一以贯之是一理贯万理为有分别殊不知夫子既云一矣知行总只是本此以贯之若必欲求一之异处是圣人反有二本矣夫子岂有个一以贯行又另有个一以贯知耶　一以贯之一者诚也即性也自格一物至格万物总要明我至善之性是知边一以贯之自行一事以至行万事总是体我至善之性是行边一以贯之此夫子直举心法以示二子至为明切二子闻此则于用力处益了然知其本而务之矣其余诸子虽夫子平日所以教之不外此明善复性之事而识不足以见及乎此学不足以上达乎此故夫子不直举以示之也孟子曰万物皆备于我矣我者我之性也所谓一也所谓诚者圣人之本也穷理穷乎此力行行乎此故曰反身而诚乐莫大焉实见得吾性所有而复之云何不乐若徒役役于见闻事为之末而不知即见闻即事为而返之性安得乐乎
　　志士仁人章　古有处无道之国不能卷而懐之黙以容身者皆不合乎中道以此获祸亦已有以致之若夫致命成仁不违于中正之则未可以祸言也
　　孙以出之孙是循序而不躁急所谓察言观色虑以下人意亦在内
　　毁人者之非人多知之至誉则多以为厚而不知其非直道也观下节直道二字便知夫子之意重在无誉边若云誉且无之况于毁乎即非语意直道而行者三代三代所以直道而行者则以斯民之公心本不可枉如此方是神理行直道宜合朝廷草野言之不必専以君言
　　知及之章　学问始于涵养以起知行之端所谓非存心无以致知是也终归于涵养则知行浑化于无迹矣此章从知上説起庄涖动礼皆持养之事即大学之恂栗威仪之类亦正心脩身中事涉于外面接物处者中庸末章慎独之后归于敬信笃恭亦是此理　庄涖动礼虽以临民治民上说然平日无时可离盖成己成物本非二事
　　有国有家节注中寡贴民贫贴财未安贫无也寡少也浑括民与财盖寡则非无矣　为子孙忧忧倾也祸发萧墙忧在目前耳
　　直谅多闻君子自必兼之亦有于三者之中各有所优皆当取以为友　益者是说日进于髙明底人损者是说日究于汚下底人益者三乐损者三乐是说能进益底人有三件好乐其不长进底人亦有三件好乐非谓益我者有三乐损我者有三乐也三友章语气亦然友字是活字与乐字同是毋友不如己之友非以文会友之友
　　论大人之称须文武周召之伦始足当之凡王公之德位优隆者亦该在内盖与天命圣言并举义自崇广也闻其语未见其人非感慨乃勉学者也
　　有以八士为生于衰周不遇者然此记于周公谓鲁公之后当是周盛时事如下泉系于变风之末而继以风见衰之可复盛也此大易穷变通久之理正圣人所深致意者
　　日知其所亡每日所知是零星杂碎的至匝月则徧加温理一畨不令遗忘常如此去则每月所得防聚于心交相参伍印证渐至融洽贯通有心得之趣矣无忘非徒呆记即黙识亦只是工夫到纯熟处耳黙而识之与学而不厌是分两层相承説此章则就无忘见其好学夫子自言多见而识君子多识前言徃行以畜其德虽上哲之姿犹服膺弗失百倍其功孔门之教然也朱子小注云二句是检校之意又云自知其所亡便是一日之间知所未知乐庵李氏曰于所未学则切切然日以为念南轩张氏曰致其知而不舍故其知日新按自知所亡及切切然日以为念是检校之説日知所未知及致其知而不舍是知新之说二说本相因
　　洒扫应对与精义入神事虽有精粗而理则无二致用功之序必先为洒扫应对之事而后可为精义入神之事虽精义入神大有工夫在然不能不以小学为基子夏所言盖谓教人当以其渐即孟子盈科后行成章后达之意有渐正是有本盖盈科乃行之本也盖教之无渐便是从末做起无由而进但子夏未曽说明此意只说得有渐　子夏谓圣人于大小精粗不待层累而进小子须由小以及大由粗以及精要之圣人之尽其大者精者亦未尝离乎小者粗者学人之为其小者粗者作圣之基亦即在是也　子游盖以事之小者粗者为末以事之大者精者为本凡穷理尽性之事是其所谓本也非是以形而下之事为末形而上之理为本君子之教学者固有始有卒不躐等而诬人即圣人
　　亦如此如此说有始有卒字方穏不然始卒字似少着落
　　劳而不怨或疑劳不止以教言养民之事亦属于劳不知凡教养之事欲民之从无不由教戒号令以董率督责之是养亦属于教也　贪名贪报之谓贪向来只说贪利殊失圣人本防
　　天命人以性粹然至善气质之命有清浊厚薄之不齐气数之命有夭寿穷通之不一然气质虽不齐而性之善则具于其中人能明善以复其初则至善之命全于我矣气数虽不齐然夭寿穷通皆有当然之分随所处以自尽则善之命于天者即遇而在　知命宜以董子明于天性知自贵于物一段作注解知礼而立则持敬之事知言知人则穷理之功中庸天命之谓性合下二节理正与此相发知人为脩已制治之要故举而言之

　　四书劄记卷二
　　钦定四库全书
　　四书劄记卷三
　　礼部尚书总理国子监事杨名时撰
　　中庸
　　中庸首章已包尽全篇之意
　　夫子谓一隂一阳之谓道又谓易有太极是生两仪太极性也两仪道也
　　不睹不闻非真是无睹闻止情未发时便是　朱子云戒惧是由外言之以尽于内非是就一刻说乃是大概说大抵恐惧戒慎之心都是因有所感触而起然学者却当于无所感触时亦恐惧戒慎故曰由外言之以尽于内
