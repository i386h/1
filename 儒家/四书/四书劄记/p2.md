<!-- { "loadSidebar": true } -->
　　子文大约是天资髙明慤谨之人髙明故不介意于荣辱得丧而予夺惟君慤谨故务终其事不以去位异视尊君命敬君事是其忠也仁者无私心而当于理子文立心行事恐于春秋大义犹有所违以语于心纯理得盖难言也更合微箕比千夷齐之称仁及诸贤之未许其仁以求此节之解方有着落　无私当理合二义説仁字方全子文所谋之政祗知有楚耳故直断以焉得仁何足语于无私当理耶
　　三月不违仁仁安宅也心犹人之身也心至于仁犹人居于宅中日至者一日内心至于仁出一日或不能无间断月至者一月内心至于仁出一月或不能无间断但未能至于一月之久者皆为日至未能三月之久者皆为月至
　　回也不改其乐顔子知天命之性克己以复之所以乐也
　　仁者先难而后获为仁成熟后人归之以仁者之名天报之以仁者之福此所谓获心上全不计较希望此所谓后时説有未经体认以得仁之理为获字正解者夫仁之理不可不得如尽力于孝不至得孝之理不休尽力于忠不至得忠之理不休正是行道而必期有得于心有得而必欲其据而不失有何私念在内时文有理亦足为累等句殊混
　　论语如樊迟问知问仁等章及知者不惑仁者不忧等处皆不作天资偏胜解乐水乐山之仁知文贞公只从程子体仁知之深意
　　脩德即居敬涵养所谓忠信质直居处恭执事敬与人忠言忠信行笃敬等事上章黙识亦谓此也所谓一以贯之之一即此也中庸所谓戒谨恐惧以立天下之大本忠恕之忠所以行之者之一诚则明矣之诚尊德性之事皆是孟子所谓持志亦谓此讲学致知之事孟子所谓知言徙义改过力行之事孟子所谓集义养气艺不离道德仁防即在志据依之后
　　朱子论子贡为衞君事云若只问夷齐何人也曰古之贤人也亦未见分晓所谓贤人如君子而不仁者有矣亦如何便见得出处一时皆当岂无怨悔处又云夫子谓夷齐是贤人恐贤者亦有过之者于是问以决之谓此事是义理合如此否如其不必让而让之则未必无怨悔之心矣夫子告以求仁而得仁者谓是合恁地若不恁地是去仁而失仁矣集注以怨为怨失国朱子他说未曾及此　太史公以伯夷之穷饿疑天道不知伯夷之饿乃其所以求仁正见世变而道不变当其时伯夷若肯归周周固将高爵厚禄以待之矣伯夷求仁而弃爵禄此正忠孝天性之所以常存人心所赖以不死耳
　　谓之吴孟子谓之二字独大士先生文解得不错鲁君虽愚安肯自露破绽耶　苟有过人必知之夫子只是直任为过而不辞若作微辞为自家回防即非
　　让商之说谓泰伯一立则天下即归泰伯将欲辞之而不能故早见及此而让而不居是延商祚及百年者皆泰伯忠贞之所留也夫惧己之德泽及民恐天与人归致失臣节似揆之舜禹文王之事有未必然者且既即侯位而尽其忠贞如文王之事殷岂害臣节此让商之説或有未安也至让周之説则曰泰伯欲遂父志再传可成王业泥天下二字取解以当日之事势及圣人之立心推之尤多未合玩夫子本意只是称其能让国于弟以成父志而其逊隠微无迹可见上以全其父之慈下以成其弟之友视伯夷之让尤为尽善故称之为至德见其能全天伦而不伤耳因周后有天下故云以天下让特据已然而言非泰伯知文王之将有天下而让以成之也
　　三省是曾子精察力行处【是恕】三贵是其居敬涵养德性处【是忠】工夫至此愈密容貌顔色辞气最是日用寻常无时无处可离更不比三省是三桩事　操存省察一时并到不分两候明于中庸首章之义便知　出辞气等未尝离省察克治工夫然是小心着力不算力行顔子去圣未达一间其心皇皇焉不至圣人之域不止也故以能问不能以多问寡有若无实若虚犯焉而不校诚见道体无终穷去私而不遗余力也顔子可谓大勇矣从事久之而其天复故能乐也圣门惟曾子知之是以喟然叹曰昔者吾友尝从事于斯人知顔渊之所以从事于斯则知顔渊学圣之勇矣
　　大哉尧之为君章注中德字本兼体用言之无能名者言其广大而难以形容也观注自明若但谓帝德深微难以窥测则于则天之义有挂漏矣　尧则天之德不离成功文章上见之巍巍乎焕乎亦正见其无能名处也若谓则天之德无可见而成功文章有可名则于注意失之逺矣
　　朱子释谦辞注云非心实自圣而故为是退托也后凡言谦辞之属意皆仿此执御执射注云承之以谦以此解求之便见
　　尧舜孔子自是性之之圣天纵之云恰得至圣分量且分别圣与多能本末不混非子贡之智孰能知之故称夫子以子贡之言为当然圣人人皆可学而至而圣人之所以为圣多能不多能非所论也天纵之名及又多能之语均非所以立教故言多能不足贵圣学不尚多以晓之不多即中庸问政章所谓一所谓诚在人真知而笃志之耳文王我师有为者亦若是周公顔子岂欺我哉此诚意诚身思诚之学曾思孟所以独得其传而主静主敬周程所以奋乎百世之下而绍坠绪者也多能在圣人为道器合一所谓克勤小物是也何一非诚何者非仁若非圣人之诚体物而不遗仁体事而无不在则特鄙事而已以其滞于名物之粗形器之末故曰鄙也事无鄙无大人君子之神而明之则鄙耳注中故多能作一句鄙事另一小转作一句理解精矣　者与是未定之词固字言固是如此何其甚推重多能又言特以兼之耳天纵绾圣与多能非多能出于天纵以外也　夫子实是天纵神奇然实无神奇人人可学而至人存政举章言达道达德其要只在行之以一虽有生知安行不思不勉之圣然学利困勉与之同归止在好学力行知耻为之弗措耳圣人传道只在一以贯之不论敏钝钝者得之更真传之更逺一以贯之之一即中庸所以行之者一也之一一者何诚而已矣何由诚敬而已矣曾子之战战兢兢者此也文王之缉熙敬止纯亦不已者此也子贡平日每有犹天之不可阶而升日月无得而逾之説【曽子江汉秋阳语便又别】此处天纵之言推崇极至以为夫子之圣德及多能皆天所纵此甚无当于夫子之心故示以不多使人専事主敬存诚日新其德自此希圣自此希天道岂逺乎哉多能亦是夫子之一处如程子所谓射中鹄舞中节御中度皆诚也又曰弹琴心不在便不成声又曰某写字时甚敬非要字好即此是学此皆是君子不多注脚
　　博我以文二句博约是一时并做但微有先后次第不限定截然两时　博我以文扩其内之精神于外也约我以礼即外之节文以绳约我也约非返约之约乃绳束之谓礼有三千三百以之固其肌肤之防筋骸之束所谓约也岂返于一本之谓哉人多误防　约礼之约与反説约之约不同礼有三百三千今人乃谓约礼为归于一本误矣若云节文虽多止是一理则天下之文亦何尝非一理乎　一说用庄子所谓夫子步亦歩趋亦趋夫子絶尘而奔则回也瞠乎其后矣数语解在前在后亦切当可存
　　雅颂得所有専以篇章不失次序及所用之人之地之事各归部分以平日删定之功言者有専以作乐时所歌所奏各当其用言者有専以雅颂各得其音节言者岁寒知松栢语意犹云处邪世然后知周于德者之不能乱也若非松栢则何以处岁寒乎乃勉学者当自立意若感慨后知恐非不怨不尤不知不愠之意当以夫子平日教人之防求之可耳
　　理不外于人伦思君父兄弟朋友即是思仁敬孝弟忠信至诚而不动者未之有也是以贵于思诚唐棣章新安陈氏分上为思人下为思理殊欠理防
　　不宿肉不出三日俱兼自食与人两意南轩云或出三日则宁不食此主自食言
　　礼云若赐之食而君客之则命之祭然后祭今君不命之祭己自不敢祭但比于膳夫之尝食则尤夫子之自致其敬也
　　南容三复白圭言行为一身之枢机谨言则能慎行而为脩身之君子
　　夫人不言言必有中于不妄发见其德行所谓有德者必有言也
　　回也其庶乎顔子用心于内而闻一知十故夫子称之以勉子贡
　　防意中有卑视三子事功之意且以是见与故闻夫子不让之语即疑为国之为不让也
　　视听言动兼小大俱在内所谓忠恕敬恕四勿内已该尽小处用敬以直内之功大处用义以方外之功敬以直内是培养本原之事忠也义以方外是推心及物之事恕也　克己之克谓省察而克治之也于日用间寻常言行提撕照管此属敬一边乃涵养之事至义利善恶之界精察力行此属义一边乃践履之事　向曾作非礼勿视四句题先补未发时主敬工夫在前不知圣贤培养未发只于日用小事检察便透入不睹不闻不言不动一层别无静中涵养之法合九思四勿三贵观之便见此三章皆就已发处言而所以培养未发者已在其内故工夫分动静说不如分敬义为浑成也　程子动箴去诚之于思守之于为人之思亦有两様如防思杂念敬则自息若忽起之邪念妄念亦必因不敬而起能敬则自无矣邪妄之念既起便须大加省察　四勿兼存察二项于克复之义为备而工夫分际亦浑成无缺
　　出门如见大賔二句是主敬持养以存诚已所不欲二句是省察克治以谨几此学问大头脑　学者求仁其必从事于敬恕乎敬以居之恕以扩之久之亦将无已可克焉故法仲弓之敬恕亦所以善法顔渊也
　　主忠信徙义以忠信之心徙义也非有二时脩德讲学从义亦然易言敬义亦谓主敬以精义集义
　　君子以文防友以友辅仁二句各有实义而条贯则一讲习以明善归于实践以诚身资友以析疑解惑即资友以进善改过事有序而相因也礼记王制乐正崇四术立四教顺先王诗书礼乐以造士子所雅言诗书执礼以及成于乐之训是即所谓文之教也学诗乐而期于性情和平学书而期于善政宜民学礼而务于节文得中是即求仁之事也朋友讲明劝勉大约不出乎此自夫子赞易脩春秋方又添出此二经然学庸孟子未曽言及于易观子贡晚年得闻性与天道中庸言性命之理皆彖象传之精孟子得易之用是夫子系易以后髙贤亚圣所心研而身体者莫非易也春秋则孟子言治乱人禽战伐特掲之矣　四教文行忠信合之则曰文曰仁文之所载皆仁之理樊迟认学稼圃为两项应讲求的学问盖古人是实落在兵农礼乐上讲究故也夫子为其不専意根本而留心细碎之事故以小人目之如许行便是此等之流孟子为之分别小人大人之事正为此也
　　三年有成成是纲举目张未能无一民之不仁也尧舜文王孔子若承大乱之后而为治皆须世而后仁正与后章王者无异非有优劣也　成字浅仁字深
　　言必信行必果之士有二病焉一则未免有狥名之心以此示义于天下一则不顾义理之安而必为之此其品之所以不足贵也行已有耻者闇然自脩不动于名又知非义之可耻而不为苟信果焉而害于义宁无信果也此正诚意之学闵冉乃优为之
　　克伐怨欲不行与克己原有塞其源障其流之别故未得与于顔氏之学也然四勿亦是不行之事思言克伐怨欲不行即何以知其异乎四勿而退之且因此而进之四勿不亦可乎此节公案终属可疑愚意仁之为道徒言制私未足以尽之也公而以仁体之斯为仁耳故克己矣必复于礼居敬矣必行乎恕苟克己而不复礼居敬而不行恕无私矣而不能以生生之心体之则流入异端之学一间耳宪狷者也未能如顔曾之宏毅若使之安于此则不能复致其明道体仁之功矣故夫子不以为非而姑使之深思仁之所以为仁而得之也克伐全不行即克己但未复礼
