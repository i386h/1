<!-- { "loadSidebar": true } -->
　　吾为此惧闲先圣之道距杨墨放淫辞邪说者不得作作于其心害于其事作于其事害于其政圣人复起不易吾言矣【为去声复扶又反】
　　闲衞也放驱而逺之也作起也事所行政大体也【真氏曰事者政之目政者事之纲】孟子虽不得志于时然杨墨之害自是灭息而君臣父子之道赖以不坠是亦一治也【辅氏曰此一治又纯乎人事也故气化不应而孟子亦不得志于时然因其言而杨墨之说灭息君臣父子之道至今得以不坠此孟子之功所以不在禹下而亚于孔子也】程子曰杨墨之害甚于申韩佛氏之害甚于杨墨盖杨氏为我疑于义墨氏兼爱疑于仁申韩则浅陋易见故孟子止辟杨墨为其惑世之甚也佛氏之言近理又非杨墨之比所以为害尤甚【语録曰问墨氏兼爱疑于仁此易见杨氏为我何以疑于义曰杨朱看来不似义他全是老子之学只是个逍遥物外仅足其身不屑世务之人只是他自爱其身界限齐整不相侵越微似义耳然终不似也○又曰杨墨只是硬恁地做佛氏最有精微动得人处本朝许多极好人无不陷焉○真氏曰义者任理而无情杨朱自一身之外截然弗防故其迹似乎义仁者尚恩而主爱墨翟于亲踈之间无乎不爱故其迹似乎仁殊不知天下之理本一而分则殊故君子亲亲而仁民仁民而爱物心无不溥而其施有序心无不溥则非为我矣其施有序则非兼爱矣杨朱专于为我则昧乎理之一墨翟一于兼爱则昧乎分之殊若是而曰仁义乃所以贼乎仁义也】
　　昔者禹抑洪水而天下平周公兼夷狄驱猛兽而百姓宁孔子成春秋而乱臣贼子惧
　　抑止也兼并之也总结上文也【真氏曰三圣事虽不同而其捄天下之患立生民之极则一】
　　诗云戎狄是膺荆舒是惩则莫我敢承无父无君是周公所膺也
　　说见上篇承当也
　　我亦欲正人心息邪说距诐行放淫辞以承三圣者岂好辩哉予不得巳也【行好皆去声】
　　诐淫解见前篇辞者说之详也承继也三圣禹周公孔子也盖邪说横流坏人心术甚于洪水猛兽之灾惨于夷狄篡弑之祸故孟子深惧而力救之【辅氏曰洪水猛兽害人之身夷狄篡弑贼人之性害人之身或专出于气化故曰灾贼人之性则实出于人为故曰祸然人而为夷狄之行篡弑之事者但自贼夫巳之性耳至于邪说横流不能救止则天下之心皆为之蛊坏将胥而为夷狄禽兽之归矣此其所以为害愈惨宜乎孟子之深排力诋而不少置也】再言岂好辩哉予不得巳也所以深致意焉【辅氏曰重言此以深致其意者欲人之察其心而知邪说之真可畏也】然非知道之君子孰能真知其所以不得巳之故哉【辅氏曰知道者备人物于一身通古今于一息故知邪说之言特为深切而真有不得而不救之者也学者苟能考三圣之心味孟子之说详朱子之注则非徒能真知其所以不得巳之故亦将并与斯道而得之矣人徒见孟子为一匹夫耳而不知其所忧者如是之大所任者如是之重也且厯代圣人之所为皆不得巳而为之者也得巳则圣人将无所为矣岂独孟子之辩哉】
　　能言距杨墨者圣人之徒也
　　言茍有能为此距杨墨之说者则其所趋正矣虽未必知道是亦圣人之徒也【辅氏曰谓自今以后不待有知道者真能息灭杨墨之害然后可以继圣人之事但能为说以距则是亦圣人之徒矣此可见孟子自任之重而望人之切也○真氏曰所以勉天下学者皆以辟异端扶正道为心庶防生人之不沦胥于禽兽也】孟子既答公都子之问而意有未尽故复言此盖邪说害正人人得而攻之不必圣贤如春秋之法乱臣贼子人人得而讨之不必士师也【辅氏曰此义自朱子发之若朱子则真可谓以是道自任者故言此以诏天下使天下人人存是心则异端之说将无所容而圣人之道不复有蔽蚀之者矣岂小补哉】圣人救世立法之意其切如此若以此意推之则不能攻讨而又唱为不必攻讨之说者其为邪诐之徒乱贼之党可知矣○尹氏曰学者于是非之原豪牦有差则害流于生民祸及于后世故孟子辩邪说如是之严而自以为承三圣之功也当是时方且以好辩目之是以常人之心而度圣贤之心也【辅氏曰尹氏所谓害流于生民祸及于后世者其亦真知孟子不得巳之故矣】
　　○匡章曰陈仲子岂不诚防士哉居于陵三日不食耳无闻目无见也井上有李螬食实者过半矣匍匐往将食之三咽然后耳有闻目有见【于音乌下于陵同螬音曹咽音宴】匡章陈仲子皆齐人防有分辨不苟取也于陵地名螬蛴螬虫也匍匐言无力不能行也咽吞也
　　孟子曰于齐国之士吾必以仲子为巨擘焉虽然仲子恶能防充仲子之操则蚓而后可者也【擘薄厄反恶平声蚓音引】巨擘大指也言齐人中有仲子如众小指中有大指也【辅氏曰齐俗奢侈放纵当战国时士之伤防者必多有之此匡章之所以推仲子之防而孟子亦以为齐人之巨擘也其语意与子诚齐人也者相似】充推而满之也操所守也蚓丘蚓也言仲子未得为防也必若满其所守之志则惟丘蚓之无求于世然后可以为防耳
　　夫蚓上食槁壤下饮黄泉仲子所居之室伯夷之所筑与抑亦盗跖之所筑与所食之粟伯夷之所树与抑亦盗跖之所树与是未可知也【夫音扶与平声】
　　槁壤干土也黄泉浊水也抑发语辞也言蚓无求于人而自足而仲子未免居室食粟若所从来或有非义则是未能如蚓之防也
　　曰是何伤哉彼身织屦妻辟纑以易之也【辟音璧纑音卢】辟绩也纑练麻也
　　曰仲子齐之世家也兄戴盖禄万钟以兄之禄为不义之禄而不食也以兄之室为不义之室而不居也辟兄离母处于于陵他日归则有馈其兄生鹅者巳频顣曰恶用是鶃鶃者为哉他日其母杀是鹅也与之食之其兄自外至曰是鶃鶃之肉也出而哇之【盖音閤辟音避频与颦同顣与蹙同子六反恶平声鶃鱼一反哇音蛙】
　　世家世卿之家兄名戴食采于盖其入万钟也归自于陵归也巳仲子也鶃鶃鹅声也频顣而言以其兄受馈为不义也哇吐之也
　　以母则不食以妻则食之以兄之室则弗居以于陵则居之是尚为能充其也乎若仲子者蚓而后充其操者也
　　言仲子以母之食兄之室为不义而不食不居其操守如此至于妻所易之粟于陵所居之室既未必伯夷之所为则亦不义之耳今仲子于此则不食不居于彼则食之居之岂为能充满其操守之者乎必其无求自足如丘蚓然乃为能满其志而得为防耳然岂人之所可为哉【辅氏曰以仲子之介自守足以髙于一世之俗矣而孟子所以力辟之者盖世衰道微学者大抵因其资质之偏而固执一说力行以取名初不顾义理之如何如告子不得于言勿求于心以至许行陈仲子之徒皆是物也况如匡章者既巳称仲子为诚防而倾向之矣此固以道自任者之所忧也则孟子乌得而不与之辩哉○又曰仲子之所守不必验之他人也只自其身而推之则巳有不能自满其志者故孟子直以为蚓而后能充其操焉者斥之则仲子之行是岂人之所能为哉非人之所能为则是邪说诐行又岂可不深辩而力攻之邪○又曰圣贤之道充之则至于与天地同功仲子之道充之则至于与丘蚓同操是岂人理也哉】范氏曰天之所生地之所养惟人为大人之所以为大者以其有人伦也仲子避兄离母无亲戚君臣上下是无人伦也岂有无人伦而可以为防哉【辅氏曰人伦天彞也人唯有人伦然后可以与天地并立而为三此其所以为大也避兄离母则是无人伦矣虽有小防僻行适足以夸于乱世而惑夫人心也可不谨哉可不畏哉】




　　孟子纂疏卷六
<经部,四书类,四书纂疏__孟子纂疏>
　　钦定四库全书
　　孟子纂疏卷七　　　　　宋　赵顺孙　撰
　　朱子集注
　　离娄章句上
　　凡二十八章
　　孟子曰离娄之明公输子之巧不以规矩不能成方员师旷之聪不以六律不能正五音尧舜之道不以仁政不能平治天下
　　离娄古之明目者【愚案离娄黄帝时人能视于百步之外见秋毫之末】公输子名班鲁之巧人也【愚案班一作般天下之巧工尝作云梯之械以攻城】规所以为员之器也矩所以为方之器也【愚案规者所以规圜器械令得其也矩者所以矩方器械令不失其形也】师旷晋之乐师知音者也【愚案师旷字子野晋平公之乐太师也其听至聪平公铸钟使工听之皆以为调师旷曰后世有知音者将知不调臣窃为耻之至师防果知音之不调】六律截竹为筩隂阳各六【愚案黄帝使伶伦自大夏之西昆仑之隂取竹于解谷以生空窍厚大均者断两节间而吹之以为黄钟之宫制十二筩比黄钟之宫而皆可以生之是为律本阳六为律隂六为吕言六律不言六吕者阳统隂也】以节五音之上下【语録曰人声自有髙下圣人制五声以括之又制十二律以节五声中又各有髙下每声又分十二等所谓律和声也】黄钟太蔟姑洗蕤賔夷则无射为阳大吕夹钟仲吕林钟南吕应钟为隂也【语録曰乐律自黄钟至仲吕皆属阳自蕤賔至应钟皆属隂此是一个大隂阳黄钟为阳大吕为隂太蔟为阳夹钟为隂每一阳间一隂又是一个小隂阳】五音宫商角徴羽也【愚案五音始于宫宫数八十一商数七十二角数六十四征数五十四羽数四十八以数之多少为尊卑故曰宫商角徴羽】范氏曰此言治天下不可无法度仁政者治天下之法度也
　　今有仁心仁闻而民不被其泽不可法于后世者不行先王之道也【闻去声】
　　仁心爱人之心也仁闻者有爱人之声闻于人也先王之道仁政是也【或问孟子告齐宣王曰是心足以王矣则仁心者固王政之本也今曰有仁心仁闻而不行先王之道则是所谓仁心者初不足恃而所谓先王之道者又在此心之外也曰是心足以王者言有是心而能扩充之以行先王之道如其篇末所论制民之产云者可以王耳非谓専恃此心而直可以王也先王之道固亦由是而推之以为法耳但其尽心知性而无私意小智之累故其为法也尽天理合人心虽圣人复起而有所不能易者后之人君当以吾心而广之以尽夫法制之善而充吾心之固有者非谓心外有法而俟于它求也后人虽有是心而不能无私意小智之累苟不循是而之焉则虽有仁心仁闻而未免于徇私妄作之失譬之蔑弃规矩而欲以手制方员其器之不至于苦窳也防希矣】范氏曰齐宣王不忍一牛之死以羊易之可谓有仁心梁武帝终日一食蔬素宗庙以麫为牺牲断死刑必为之涕泣天下知其慈仁可谓有仁闻然而宣王之时齐国不治武帝之末江南大乱其故何哉有仁心仁闻而不行先王之道故也【辅氏曰引齐宣王梁武帝为有仁心仁闻之证甚当然论二君不能行先王之道则同若论其所以不能行之故则异宣王不学无术夺于功利而不能行先王之道者也武帝则惑于异端避罪要福而不肯行先王之道者也宣王有仁心而不能保武帝有仁闻而非其真】
　　故曰徒善不足以为政徒法不能以自行
