<!-- { "loadSidebar": true } -->
　　桎梏所以拘罪人者言犯罪而死与立岩墙之下者同皆人所取非天所为也【语录曰问虽谓非正然亦以命言此乃自取如何谓之命曰亦是自作而天杀之但非正命耳　使文王死于羑里孔子死于桓魋却是正命】○此章与上章葢一时之言所以发其末句未尽之意【辅氏曰上章止言寿殀而已故集注于此又推言及吉凶祸福皆天所命然惟人为莫与而天所自至者则为正命故上章所谓君子脩身以俟之者正所谓顺受乎此也】
　　○孟子曰求则得之舍则失之是求有益于得也求在我者也【舍上声】
　　在我者谓仁义礼智凡性之所有者
　　求之有道得之有命是求无益于得也求在外者也有道言不可妄求有命则不可必得在外者谓富贵利达凡外物皆是【或问三章之説曰在我者如仁义礼智之属皆此理所当为以其求之得之莫不有义故曰义在外者如富贵利达之类皆命有所制以其求之虽有道而得之则有命故曰命然圣人则力为我之所当为而不问彼之所制也】○赵氏曰言为仁由己富贵在天如不可求从吾所好【辅氏曰四句正説着此章意故集注取之】
　　○孟子曰万物皆备于我矣
　　此言理之本然也大则君臣父子小则事业细防其当然之理无一不具于性分之内也【或问四章之説曰万物之生同乎一木其所以生此一物者即其所以生万物之理也故一物之中莫不有万物之理也所谓万物皆备云者亦曰有其理而已矣○辅氏曰理之本然即所谓性也理之本然一而已然于应事接物之际则其分限品则各自不同故极其大者言之则如君臣父子緫其小者言之则如事物之细防其当然之理无一而不具于性分之内葢虽有万之不同然其理之本然则一而已】
　　反身而诚乐莫大焉【乐音洛】
　　诚实也言反诸身而所备之理皆如恶恶臭好好色之实然则其行之不待勉强而无不利矣其为乐孰大于是【辅氏曰此言尽性之事也夫万物之理虽备于我然反身不诚则我自我理自理事物之来千头万绪而皆无以应之但有纷扰疑惧而已岂能乐乎须是见得到信得及反之于身而实有是理为君而实有仁为臣而实有敬为父而实有慈为子而实有孝随事而处皆如吾之好好色恶恶臭真实如此而无毫发之或慊则在我不待勉强而自然无不利矣其为乐孰有犬于诚者乎】
　　强恕而行求仁莫近焉
　　强勉强也恕推已以及人也反身而诚则仁矣其有未诚则是犹有私意之隔而理未纯也故当凡事勉强推己及人庶几心公理得而仁不远也【语录曰恕便是推己及物恕若不是推己及物别又是个什麽然这个强恕者亦是他见得万物皆备于我了只争着一个反身而诚须便要强恕上做工夫所谓强恕葢是他心里不能推己及人便须强勉行恕抝转这道理然亦只是要去个私意而已私意既去则万物自无欠阙处○又曰如今人所以害事处只是这些私意难除才有些私意隔着了便只是见许多般○辅氏曰此言学者求仁之事也反身而诚则人与仁合矣然其未诚者非有他也私意隔之与理为二而未纯乎一也故当凡事勉强推己及人庶几其心公平得天天理而仁之道不逺矣夫尽性莫先于诚身诚身莫要于求仁求仁莫切于强恕其阶级分明其工夫有序学者由是而进焉则圣人之道庶乎其可至也其与坐谈高妙驰志空虚而卒无所依据者不可同年而语矣】○此章言万物之理具于吾身体之而实则道在我而乐有余行之以恕则私不容而仁可得【辅氏曰章指之説简切明尽所以直指圣贤尽心之实开示学者求仁之方其功大矣】
　　○孟子曰行之而不着焉习矣而不察焉终身由之而不知其道者众也
　　著者知之明察者识之精【辅氏曰着有明意故以为知之明察有密意故以为识之精葢着则明之而已察则又加精焉】言方行之而不能明其所当然既习矣而犹不识其所以然所以终身由之而不知其道者多也【语录曰方行之际则明其当然之理是行之而着既行之后则识其所以然是习矣而察初间是照管向前去后来是囘顾后面看所行之道理如何○辅氏曰所当然是就事上説所以然是就理上説凡事皆有所当然其所当然必有理也理则是其所以然人能于方行之时明其事之所当然既习之后又识其理所以然则能知夫道矣但凡人不知此理故方行之时倒行逆施而不能明其事之所当然既习之后卤莽灭裂而犹不识其理之所以然然虽不着不察而道实未尝相离所以终其身由乎道之中而不知夫道之实体者比比皆是此大学之道所以以格物致知为先也】
　　○孟子曰人不可以无耻无耻之耻无耻矣
　　赵氏曰人能耻已之无所耻是能改行从善之人终身无复有耻辱之累矣【辅氏曰耻者改过迁善之几也故人不可以无耻又就无耻而言人若能以己之无耻为耻则可以终其身无耻辱之累也然则人岂可以无耻哉】
　　○孟子曰耻之于人大矣
　　耻者吾所固有羞恶之心也存之则进于圣贤失之则入于禽兽故所系为甚大【辅氏曰耻乃人之羞恶之心性之义也存之则有所不为故可以进于圣贤失之则无所不为故必至入于禽兽其所系岂不大哉】
　　为机变之巧者无所用耻焉
　　为机械变诈之巧者所为之事皆人所深耻而彼方且自以为得计故无所用其愧耻之心也【辅氏曰陷溺其心于机械变诈之巧则是无所不为者也故人虽以为深耻而已方自以为得计其愧耻之心虽其固有亦自窒塞而不复发见矣】
　　不耻不若人何若人有
　　但无耻一事不如人则事事不如人矣或曰不耻其不如人则何能有如人之事其义亦通【辅氏曰前説指机变之人言之后説则泛言人不可以无耻之意前一説痛切后一説较缓】○或问人有耻不能之心如何程子曰耻其不能而为之可也耻其不能而掩藏之不可也【辅氏曰程子是用第二説然耻其不能而为之则无不能矣耻其不能而掩藏之则终不能矣世之人往往不能强于为善故吝于改过甚至于防疾而忌医者多矣故程子因以是警之】
　　○孟子曰古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎【好去声乐音洛亟去吏反】言君当屈己以下贤士不枉道而求利二者势若相反而实则相成葢亦各尽其道而已【辅氏曰君好善则不知势之在已士乐道则不知势之在人两尽其道则势虽相反而实相成不然君以势而骄夫士士以势而徇乎君则两失其道矣尚何足以有为哉】
　　○孟子谓宋句践曰子好游乎吾语子游【句音钩好语皆去声】宋姓句践名游游説也
　　人知之亦嚣嚣人不知亦嚣嚣
　　赵氏曰嚣嚣自得无欲之貌【辅氏曰游説之士大病是不识义理而唯欲其言之售故往往以人之知不知为轻重欣戚是以孟子语以自得无欲之説】
　　曰何如斯可以嚣嚣矣曰尊德乐义则可以嚣嚣矣【乐音洛】
　　德谓所得之善尊之则有以自重而不慕乎人爵之荣义谓所守之正乐之则有以自安而不徇乎外物之诱也【辅氏曰尊如尊德性之尊尊其德则有以自重乐如乐天知命之乐乐其义则有以自安夫人爵之荣外物之诱岂勉强矫揉之所能免哉必在我者有所得而自重有所守而自安而后能之也】
　　故士穷不失义达不离道【离力智反】
　　言不以贫贱而移不以富贵而淫此尊德乐义见于行事之实也
　　穷不失义故士得己焉达不离道故民不失望焉得己言不失已也民不失望言人素望其兴道致治而今果如所望也【辅氏曰穷不失义则在我者得其所守达不离道则能兴道致治以慰斯民平日之所望】
　　古之人得志泽加于民不得志修身见于世穷则独善其身达则兼善天下【见音现】
　　见谓名实之显著也此又言士得已民不失望之实【辅氏曰古之人得志泽加于民乃民不失望之实不得志则修身见于世乃士得已之实又极其用而言之则穷则独善其身达则兼善天下也】○此章言内重而外则无往而不善
　　○孟子曰待文王而后兴者凡民也若夫豪杰之士虽无文王犹兴【夫音扶】
　　兴者感动奋发之意凡民庸常之人也豪杰有过人之才知者也葢降衷秉彛人所同得唯上智之材无物欲之蔽为能无待于教而自能感发以有为也【辅氏曰文武兴则民好善幽厉兴则民好暴此皆中人以下之资所谓凡民者是也葢无持立之操教之善则为善不然则为恶矣若夫才知过人之士则天理易明物欲难蔽故虽不待上之人有以教之而自能感发而兴起以有为也】
　　○孟子曰附之以韩魏之家如其自视欿然则过人逺矣【欿音坎】
　　附益也韩魏晋卿富家也欿然不自满之意尹氏曰言有过人之识则不以富贵为事【辅氏曰尹氏説甚善人而以区区富贵为事者皆凡庸之人吝骄封闭不足与有为矣】
　　○孟子曰以佚道使民虽劳不怨以生道杀民虽死不怨杀者
　　程子曰以佚道使民谓本欲佚之也播谷乗屋之类是也以生道杀民谓本欲生之也除害去恶之类是也葢不得己而为其所当为则虽咈民之欲而民不怨其不然者反是【辅氏曰播谷乗屋之类虽不免于劳然其本意则乃欲佚之而已故虽劳而不怨除害去恶之类虽不免于杀然其本意则乃欲生之而已故虽死而不怨杀者○又曰不得已者事也为其所当为者理也事虽不得已而吾但为其理之所当为故虽劳之杀之可谓咈民之欲矣而民自不怨不然则是私意妄作而已民之怨怒其可得而逃乎君子其亦谨其所谓劳与杀之事哉】
　　○孟子曰霸者之民驩虞如也王者之民皡皡如也【皡胡老反】
　　驩虞与欢娱同皡皡广大自得之貌程子曰驩虞有所造作而然岂能久也耕田凿井帝力何有于我如天之自然乃王者之政杨氏曰所以致人驩虞必有违道干誉之事若王者则如天亦不令人喜亦不令人怒【辅氏曰杨氏説即程子意也但杨氏説得明切程子説得浑全耳霸者亟民之从规模狭窄故必至如此时下虽得其民之欢娱然岂能久哉事过意息则忘之矣至于王者则如天道之自然当生则生当杀则杀而民自忘其喜怒也】
　　杀之而不怨利之而不庸民日迁善而不知为之者此所谓皡皡如也庸功也丰氏曰因民之所恶而去之非有心于杀之也何怨之有因民之所利而利之非有心于利之也何庸之有辅其性之自然使自得之故民日迁善而不知谁之所为也【丰氏名稷四明人○辅氏曰因民之所利而利之非有心于利之也何庸之有此句所包甚濶凡帝王之政教皆是因民之性辅其自然使自得夫善如尧所谓匡之直之辅之翼之使自得之是也惟其如是故民日迁于善而不知谁之使我如此也此即程子所谓耕田凿井帝力何有于我之事】
　　夫君子所过者化所存者神上下与天地同流岂曰小补之哉【夫音扶】
