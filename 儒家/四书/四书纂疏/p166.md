<!-- { "loadSidebar": true } -->
　　君子圣人之通称也所过者化身所经厯之处即人无不化如舜之耕厯山而田者逊畔陶河滨而器不苦窳也【文集曰经厯亦不必为经行之地凡其身之所临政之所及风声气化之所被皆谓经厯也○语录曰不独是所居久处只曽经涉处便皆化○又曰如舜耕厯山陶河滨略略做这里过便自感化不待久留言其化之速也】所存者神心所存主处便神妙不测如孔子立斯立道斯行绥斯来动斯和莫知其所以然而然也【语录曰存是存主处不是主宰是存这事这事便来应○又曰存是自家主意处便不测亦是人见其如此】是其德业之盛乃与天地之化并行同运举一世而甄陶之非如霸者但小小补塞其罅漏而已此则王道之所以为大而学者所当尽心也【辅氏曰德以其得于己者而言业以其见于事者而言圣人之德业两极其盛故能与天地之化同运而并行也举一世而甄陶之葢言其功用之大成就之广不可以一事一物而言也岂若霸者之所为但随事小小补塞其罅漏而已乎】
　　○孟子曰仁言不如仁声之入人深也
　　程子曰仁言谓以仁厚之言加于民仁声谓仁闻谓有仁之实而为众人所称道者也此尤见仁德之昭著故其感人尤深也【辅氏曰仁言如书所载训诰誓命之类是也仁声如邠人之闻大王之为仁人伯夷太公之闻文王善养老之类是也仁声仁闻非圣人之仁博厚悠逺自然昭明则不能有也故其感于人也亦深非止言语声色之化而已】
　　善政不如善教之得民也
　　政谓法度禁令所以制其外也教谓道德齐礼所以格其心也【辅氏曰善政亦非徒尚夫法度禁令也固亦有德行乎其间但道之以政齐之以刑终不若道之以德齐之以礼者得民之心感而诚服也】
　　善政民畏之善教民爱之善政得民财善教得民心得民财者百姓足而君无不足也得民心者不遗其亲不后其君也【辅氏曰百姓足而君无不足者取之有道用之有节故民先自足而君亦无不足也不遗其亲不后其君使民之于君亲之如父母爱之如四体尊而敬之则得其财与无不足又有不足道者矣】
　　○孟子曰人之所不学而能者其良能也所不虑而知者其良知也
　　良者本然之善也程子曰良知良能皆无所由乃出于天不系于人【辅氏曰本然之善谓其善不知其所由来自然而然如所谓莫之为而为莫之致而至故程子以为皆无所由乃得于天不系于人其论切矣○真氏曰善出于性故有本然之能不待学而能本然之知不待学而知】
　　孩提之童无不知爱其亲也及其长也无不知敬其兄也【长上声下同】
　　孩提二三之间知孩笑可提抱者也爱亲敬长所谓良知良能者也【辅氏曰孩提而下又所以指其良知良能之在人者晓之是岂待学而后能虑而后知哉】
　　亲亲仁也敬长义也无他达之天下也
　　言亲亲敬长虽一人之私然达之天下无不同者所以为仁义也【辅氏曰亲亲敬长虽若出于一人之私然其所谓仁所谓义所以建立人极纲纪人道以至于不可胜用者不过即是心而达之于天下耳】
　　○孟子曰舜之居深山之中与木石居与鹿豕游其所以异于深山之野人者几希及其闻一善言见一善行若决江河沛然莫之能御也【行去声】
　　居深山谓耕厯山时也葢圣人之心至虚至明浑然之中万理毕具一有感触则其应甚速而无所不通【辅氏曰圣人浑是一团义理感非自外应非自中故能至速而无不通也】非孟子造道之深不能形容至此也
　　○孟子曰无为其所不为无欲其所不欲如此而已矣李氏曰有所不为不欲人皆有是心也至于私意一萌而不能以礼义制之则为所不为欲所不欲者多矣能反是心则所谓扩充其羞恶之心者而义不可胜用矣故曰如此而已矣【语录曰人心至灵其所不当为不当欲之事何尝不知但初间自知了到计较利害却自以为不妨便自冐昧为之欲之耳今既知其所不当为所不当欲者便要从这里截断断然不为不欲故曰如此而已矣○辅氏曰凡人有所不为有所不欲者心为之宰而礼义有以制之也若夫为所不为欲所不欲则心不在焉而无礼义以制之耳虽然心非在外也放而不知求则若不在焉耳能反是心则是扩充其羞恶之心者将见其义至于不可胜用矣○又曰上言不能以礼义制之而后又独言羞恶与义者所不可为所不可欲者谓非礼也至于不为其所不可为不欲其所不可欲则是羞恶之心义而已矣】
　　○孟子曰人之有德慧术知者恒存乎疢疾【知去声疢丑刃反】德慧者德之慧术知者术之知疢疾犹灾患也言人必有疢疾则能动心忍性増益其所不能也【辅氏曰德之慧谓慧德也与昬正相反术之智谓智术也与愚正相反疢疾则非真是病故曰犹灾患也人惟有灾患竦动其仁义礼智之心坚忍其食色臭味之性故能増益其所不能而有夫德慧术知也】
　　独孤臣孽子其操心也危其虑患也深故达
　　孤臣逺臣孽子庶子皆不得于君亲而常有疢疾者也达谓达于事理即所谓德慧术知也【辅氏曰孤臣孽子皆宜不得于君亲者则是所谓常有乎疢疾灾患者也操心危虑患深故能动心忍性而不至于昬愚达夫事理之当然而有所谓德慧术知矣】
　　○孟子曰有事君人者事是君则为容悦者也
　　阿徇以为容【辅氏曰谓长君之恶以求容其身者】逢迎以为悦【辅氏曰谓逢君之恶以求君之悦者】此鄙夫之事妾妇之道也
　　有安社稷臣者以安社稷为悦者也
　　言大臣之计安社稷如小人之务悦其君眷眷于此而不忘也【辅氏曰此则所谓天理人欲同行而异情也其眷眷不忘虽同而其情则异一则务为容悦之私一则务安社稷以为忠也】
　　有天民者达可行于天下而后行之者也
　　民者无位之称以其全尽天理乃天之民故谓之天民【辅氏曰天之生民其理无不具而人之亏欠者多矣故程子谓天民为能践形也是指伊尹太公未出之时而言】必其道可行于天下然后行之【辅氏曰是指伊尹太公已出之时言也】不然则宁没世不见知而不悔【辅氏曰若使当时不遇汤与文王则二子宁没身不见知而不悔乐天知命也】不肯小用其道以徇于人也【辅氏曰大匠不为拙工改废绳墨以道事君不可则止者也】张子曰必功覆斯民然后出如伊吕之徒【辅氏曰张子之説深得伊吕之心事也】
　　有大人者正已而物正者也
　　大人德盛而上下化之所谓见龙在田天下文明者【辅氏曰上谓君下谓民大人德盛故上而君下而民无不化也干之九二可以当之矣葢大人一出而天下莫不文明是圣人之事也】○此章言人品不同略有四等容悦佞臣不足言安社稷则忠矣然犹一国之士也天民则非一国之士矣然犹有意也无意无必唯其所在而物无不化惟圣者能之【辅氏曰孟子言此所以品节人臣之品有此四等谀佞之臣则是徇私而忘理者也固不足道矣安社稷者则行理以尽忠者也然犹是一国之士而已所谓一国之士知有其国而不知有天下也春秋之贤大夫是矣至于天民则如伊吕之徒非止一国之士也可以大用而不可以小知者也然犹防有意焉必其道可行于天下然后行之不肯小用其道以徇于人如程子所谓伊尹虽圣人终是有任底意思者是也大人则圣人矣如周公孔子方能当之周公在上而能使天下文明者也孔子在下而能使万世文明者也故曰无意无必唯其所在而物无不化惟圣者能之至公无私进退以道周公之无意无必也仕止久速无可无不可孔子之无意无必也】
　　○孟子曰君子有三乐而王天下不与存焉【乐音洛王与皆去声下并同】
　　父母俱存兄弟无故一乐也
　　此人所深愿而不可必得者今既得之其乐可知
　　仰不愧于天俯不怍于人二乐也
　　程子曰人能克己则仰不愧俯不怍心广体胖其乐可知有息则馁矣【语录曰此説极有味】
　　得天下英才而教育之三乐也
　　尽得一世明睿之才而以所乐乎己者教而养之则斯道之传得之者众而天下后世将无不被其泽矣圣人之心所愿欲者莫大于此今既得之其乐为如何哉【辅氏曰此乐与有朋自远方来之乐同而有大焉故以为圣人之所愿欲者莫大乎是也】
　　君子有三乐而王天下不与存焉
　　林氏曰此三乐者一系于天一系于人其可以自致者惟不愧不怍而已学者可不勉哉【辅氏曰父母俱存兄弟无故皆天所与非人所为故曰系于天得天下英才而教育之须是有那明睿之人相从故己得以施其教若无其人则无所施矣故曰系于人至于仰不愧俯不怍则在我自致之而已故学者不可不以是自勉也又况自已不能不愧不怍则虽有父母兄弟而亦不能有其乐虽有明睿之才而亦何以为教哉】
　　○孟子曰广土众民君子欲之所乐不存焉【乐音洛下同】地辟民聚泽可逺施故君子欲之然未足以为乐也
　　中天下而立定四海之民君子乐之所性不存焉其道大行无一夫不被其泽故君子乐之然其所得于天者则不在是也【辅氏曰地辟民聚泽可逺施则得以推吾之仁故君子欲之中天下而立则其道大行而地无逺近之限定四海之民则无一夫不被其泽而民无众寡之分是又得以遂吾之仁故君子乐之要之两事皆只是仁但有广狭之辨故所欲者未足以为乐至于乐则所谓博施济众圣人之事也所得于天则是指性而言也所欲所乐固亦非性外之事但于吾所受之全体则有何増损哉】
　　君子所性虽大行不加焉虽穷居不损焉分定故也【分去声】
　　分者所得于天之全体故不以穷达而有异【辅氏曰事虽有穷达而性之全体何尝有一毫之加损分定葢言性之全体固自有一定之分故也】
　　君子所性仁义礼智根于心其生色也睟然见于面盎于背施于四体四体不言而喻【睟音粹见音现盎乌浪反】
　　上言所性之分与所欲所乐不同此乃言其蕴也【辅氏曰此所以为圣贤之乐也若于此不发其蕴则性只是一悬空之物都无实体即与释老之见无异矣】仁义礼智性之四德也根本也【文集曰四端根于心便见得着在人心上相离不得才有些子私意便刬断了那根】生发见也睟然清和润泽之貌盎丰厚盈溢之意施于四体谓见于动作威仪之间也喻晓也四体不言而喻言四体不待吾言而自能晓吾意也【文集曰其发见于容色者自有睟然清和润泽之貌见之于面盎然丰厚盈溢之意见之于背以至施于四体而形于动作威仪之间如此四体虽不待吾言而自晓吾意如手容不待告语而自然恭足容不待告语而自然重】葢气禀清明无物欲之累则性之四德根本于心其积之盛则发而着见于外者不待言而无不顺也【语录曰君子气字清明无物欲之累故合下生时这个根便着土所以生色形见于外众人则合下生时便为气禀物欲一重隔了这个根便未着土在葢有残忍底心便没了仁之根有顽钝底心便没了义之根有忿很底心便没了礼之根有黒暗防心便没了智之根都各有一重隔了而今人便只要去其气宇物欲之隔教四者之根着土而已】程子曰睟面盎背皆积盛致然四体不言而喻惟有德者能之○此章言君子固欲其道之大行然其所得于天者则不以是而有所加损也
