<!-- { "loadSidebar": true } -->
　　爱犹惜也子贡盖惜其无实而妄费然礼虽废羊存犹得以识之而可复焉若并去其羊则此礼遂亡矣孔子所以惜之【语录曰常人只是屑屑惜那小费圣人心却将那小费不当事所惜者是礼】○杨氏曰告朔诸侯所以禀命于君亲礼之大者鲁不视朔矣然羊存则告朔之名未泯而其实因可举此夫子所以惜之也
　　○子曰事君尽礼人以为谄也
　　黄氏曰孔子于事君之礼非有所加也如是而后尽尔时人不能反以为谄故孔子言之以明礼之当然也【黄氏名祖舜三山人○愚谓礼只是仪节如拜下礼也今拜乎上泰也虽违众吾从下如此等处圣人必至礼而止故曰尽岂于礼之外又有加益哉当时君弱臣强事上简慢反以为谄尔】○程子曰圣人事君尽礼当时以为谄若他人言之必曰我事君尽礼小人以为谄而孔子之言止于如此圣人道大德宏此亦可见
　　○定公问君使臣臣事君如之何孔子对曰君使臣以礼臣事君以忠
　　定公鲁君名宋二者皆理之当然各欲自尽而已○吕氏曰使臣不患其不忠患礼之不至事君不患其无礼患忠之不足尹氏曰君臣以义合者也故君使臣以礼则臣事君以忠【或问吕尹氏之说曰吕氏以君臣各尽其道而言言之正也尹氏则为君而言之尔若为臣而言则曰君之使臣虽不以礼而臣之事君亦岂可以不忠也哉○语录曰尹氏就人君而言则如此说但道理亦是如此自是人主不善遇之则下面人不尽心如孟子所谓君之视臣如手足则臣视君如腹心道理是如此○愚谓吕氏患不忠之说所以明君臣当各尽其分而不可有交相责之意也尹氏以则字介乎其间似若举一而废一然夫子之言因定公而发恐亦有此意专以警为君者也】
　　○子曰关雎乐而不淫哀而不伤【乐音洛】
　　关雎周南国风诗之首篇也淫者乐之过而失其正者也伤者哀之过而害于和者也【辅氏曰失其正以理言也害于和以气言也○黄氏曰乐气盈哀气郁盈而过则滥溢故淫郁而深则哀怨故伤发于天理之公则盈而不淫郁而不伤发于人欲之私则淫而伤矣】关雎之诗言后妃之德宜配君子求之未得则不能无寤寐反侧之忧求而得之则宜其有琴瑟钟鼓之乐盖其忧虽深而不害于和其乐虽盛而不失其正故夫子称之如此欲学者玩其辞审其音而有以识其性情之正也【语录曰忧止于展转反侧是不伤也若忧愁哭泣则伤矣乐止于琴瑟钟鼓是不淫也若沉湎淫泆则淫矣是得性情之正○问诗人之情性如此抑诗之辞意如此曰也是有那情性方有那辞气声音○辅氏曰哀乐情之发也心不宰焉则流于伤与淫而不自知矣关雎之诗感于性发于情而宰于心者也其形于声诗播诸音乐皆得其和且正焉故学者能玩其辞审其音则可以识其性情之正后世音虽不传学者能玩其辞而有得焉则诗之敎犹为不废也○胡氏曰观诗之法原其情性玩其词语审其声音而已今情性难知声音不传惟词语可以玩味耳诗集传以关雎为宫中人所作盖其欲得贤妃以配文王方其未得也寤寐反侧以致其忧思之深矣然未至于悲怨则不伤也及其得之也琴瑟钟鼓以宣其和乐之至矣然未至于沈湎则不淫也因其词语即可以知其情性至于播于长言被之筦则声音亦可以略见矣】
　　○哀公问社于宰我宰我对曰夏后氏以松殷人以栢周人以栗曰使民战栗
　　宰我孔子弟子名子【鲁人】三代之社不同者古者立社各树其土之所宜木以为主也【语录曰问不知以木造主还便以树为主曰看古人意思只以树为社主使神依焉如今人说神树之类○辅氏曰此注疏说也孔安国注云凡建邦立社各以其所宜之木孔颖达正义云夏都安邑宜松商都亳宜柏周都丰镐宜栗谓用其木以为社主而朱子又尝取沙随程氏说云古者社以木为主今以石为主非古也愚案以石易木不知其所从始然地道敏树则植木为主宜也想后世以木有荣枯故易用石耳○胡氏曰周礼大司徒设其社稷之壝各以其野之所宜木此章之解因周制而知夏商之亦然也】战栗恐惧貌宰我又言周所以用栗之意如此岂以古者戮人于社故附会其说与【辅氏曰书甘誓云弗用命戮于社盖古者建国宗庙在左社稷在右左阳也右阴也阴主杀行军则载社主以行弗用命则戮之于社也】
　　子闻之曰成事不说遂事不谏旣往不咎
　　遂事谓事虽未成而势不能已者【辅氏曰微子之不谏商纣百里奚之不谏虞公近之盖知其势之不能已谏之终无益也】孔子以宰我所对非立社之本意又啓时君杀伐之心而其言已出不可复救故歴言此以深责之欲使谨其后也○尹氏曰古者各以所宜木名其社非取义于木也宰我不知而妄对故夫子责之【辅氏曰庄子书有栎社汉书有枌榆社皆是以木名社也后旣易之以石则不复名之矣○又曰宰我在言语之科然观此战栗之对则失于凿流于妄者或不能免大凡己所未晓之事而妄言以语人不惟无益而失已欺人之弊有不可胜言者又况导人以杀戮之事哉此夫子所以深责之也】
　　○子曰管仲之器小哉
　　管仲齐大夫名夷吾相桓公霸诸侯器小言其不知圣贤大学之道故局量褊浅规模卑狭不能正身脩德以致主于王道【语录曰局量褊浅是他容受不去了容受不去则富贵能淫之贫贱能移之威武能屈之矣规模是就他施设处说○又曰局量是言其资质规模是言其所为○黄氏曰局量指其心之蕴蓄而言规模指其事之发见而言心者器之体事者器之用褊浅卑狭一体一用无非小也不能正身修德则心之所向可知不能致主于王道则事之所就可知局量褊浅则规模必卑狭未有不能正身修德而能致主于王道也○辅氏曰其所以不能正身修德以致主于王道者盖以其局量褊浅规模卑狭故也而其所以局量褊浅规模卑狭者又以其不知圣贤大学之道局于资禀牿于物欲而不能尽此心之量此性之体故也○陈氏曰局量是就身上言局是格局其所有处量是度量其所蕴处规模是就事业言其所施设处局量褊浅故不能正身修德好奢而犯礼规模卑狭故不能致主于王道仅相桓公霸诸侯而已二者盖兼内外体用之说以为器小之证亦略有先后但不可分开了○胡氏曰局量规模以器言褊浅卑狭以小言不知圣贤大学之道所以器小也本之不立也不能正身修德以致主于王道器小之验也效之不至也无是本则无是效矣○又曰初以局量为度量后因学者有问而欲更度为识今定作局岂以局有器之义而识为疎邪一字之精严如此学者岂可疎略而观之哉】
　　或曰管仲俭乎曰管氏有三归官事不摄焉得俭【焉于防反】或人盖疑器小之为俭三归台名事见说苑【或问三归之为台名曰说苑谓管仲筑三归之台而韩非亦曰桓公使管仲有三归之家是其证也曰旧说妇人谓嫁曰归三归云者一娶三姓而备九女如诸侯之制也且虽台名安知不以处是人而名之乎曰若此则为僭上失礼与塞门反坫同科矣今夫子但以为不俭则亦但为极台观之侈而未至于僭也】摄兼也家臣不能具官一人常兼数事管仲不然皆言其侈
　　然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼【好去声坫丁念反】
　　或人又疑不俭为知礼【或问或人闻小器而以为俭则似矣闻其不俭而遽以为知礼何哉曰世方尊管仲之功而不敢议其失故以为凡管仲之所为则是礼之所存矣又方文胜故徒知俭而不及者之为非礼而不知奢而过者之尤失礼也】屏谓之树塞犹蔽也设屏于门以蔽内外也【愚谓古者人君别内外于门树屏以蔽塞之盖小墙当门中也礼天子外屏诸侯内屛大夫以帘士以帷】好谓好会坫在两楹之间献酬饮毕则反爵于其上【愚谓古者诸侯与邻国为好会主君献宾宾筵前受爵饮毕反此虚爵于坫上于西阶上拜主人于阼阶上答拜宾于坫取爵洗爵酌以酢主人主人受爵饮毕反此虚爵于坫上主人阼阶上拜宾答拜是宾主饮毕反爵于坫上也大夫则无之】此皆诸侯之礼而管仲僭之不知礼也○愚谓孔子讥管仲之器小其旨深矣【辅氏曰器小两字该括尽管仲所为故言其旨深】或人不知而疑其俭故斥其奢以明其非俭或又疑其知礼故又斥其僭以明其不知礼盖虽不复明言小器之所以然而其所以小者于此亦可见矣故程子曰奢而犯礼其器之小可知盖器大则自知礼而无此失矣此言当深味也【辅氏曰器大则天下之物不足以动其心而唯吾义理之是行自然不至于奢而犯礼也盖奢而犯礼便是他里面着不得见些些小功业便已惊天动地所以肆然犯礼无所忌也○胡氏曰奢者其器之小而盈也犯礼者其器之盈而溢也】苏氏曰自脩身正家以及于国则其本深其及者远是谓大器扬雄所谓大器犹规矩准绳先自治而后治人者是也管仲三归反坫桓公内嬖六人而霸天下其本固已浅矣管仲死桓公薨天下不复宗齐【苏氏名轼眉山人○语录曰只为他本领浅只做得九合诸侯一匡天下之功三归反坫等用处皆小】杨氏曰夫子大管仲之功而小其器盖非王佐之才虽能合诸侯正天下其器不足称也道学不明而王霸之略混为一途故闻管仲之器小则疑其为俭以不俭告之则又疑其知礼盖世方以诡遇为功而不知为之范则不悟其小宜矣【语录曰恐混为一途之下少些曲折盖当时人但见有个管仲更不敢拟议他故疑器小之为俭又疑不俭之为知礼○辅氏曰大其功所以从众而扬其善也小其器所以即事而名其实也○又曰才与器皆生于气质其所能为者谓之才其所能受者谓之器仲之才虽足以合诸侯正天下而其器之小不能大其受局于器夺于欲是以奢而犯礼茍免幸济而其所成就者亦如此之卑也使仲而尝学于圣人之门知大学之道而从事焉则其器之小者可以大而其才之能为者亦将光明盛大虽伊周事业可以立致矣○又曰以器小为俭退一步以求其美也以不俭为知礼进一步以求其美也一进一退而终欲成仲之美盖当时道学不明功利是骛人已眩惑于管仲之功而不敢议其失矣○陈氏曰如杨氏说得不知大学本领所以局量褊浅处杨氏说得不能致主于王道所以规模卑狭处须兼二说通看乃备其义】
　　○子语鲁大师乐曰乐其可知也始作翕如也从之纯如也皦如也绎如也以成【语去声大音泰从音纵】
　　语告也【胡氏曰不待其问而告之也】大师乐官名时音乐废阙故孔子敎之翕合也【胡氏曰乐作而不合则不备】从放也纯和也【陈氏曰纯则相济如一而和○胡氏曰翕合则易至于迫蹙故放之而欲其和】皦明也【陈氏曰皦则节奏分明而不相陵夺○胡氏曰旣和而不明则无别】绎相续不絶也【胡氏曰旣别而不相连续则无贯通之妙】成乐之一终也【胡氏曰翕而纯纯而皦皦而绎其次第如此周而复始故谓之一成】○谢氏曰五音六律不具不足以为乐翕如言其合也五音合矣清浊高下如五味之相济而后和故曰纯如合而和矣欲其无相夺伦故曰皦如然岂宫自宫而商自商乎不相反而相连如贯珠可也故曰绎如也以成【辅氏曰夫子之言乐首尾具举节目分明非其心通黙会何以及此又得谢氏发明之详可不玩其说以求乐之义哉】
　　○仪封人请见曰君子之至于斯也吾未尝不得见也从者见之出曰二三子何患于丧乎天下之无道也久矣天将以夫子为木铎【请见见之之见贤遍反从丧皆去声】
