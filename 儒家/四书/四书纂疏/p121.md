<!-- { "loadSidebar": true } -->
　　今王鼓乐于此百姓闻王钟鼓之声管籥之音举疾首蹙頞而相告曰吾王之好鼓乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也【蹙子六反頞音遏夫音扶同乐之乐音洛】钟鼓管籥皆乐器也【愚谓管笙也籥箫也】举皆也疾首头痛也蹙聚也頞额也人忧戚则蹙其额极穷也羽旄旌属【愚案春秋传范宣子假羽旄于齐晋人假羽旄于郑杜预曰以析羽为旌为王者斿车之所建也又案周礼司常九旗之数有全羽析羽释云全羽析羽直有羽而无帛也】不与民同乐谓独乐其身而不恤其民使之穷困也
　　今王鼔乐于此百姓闻王钟鼔之声管籥之音举欣欣然有喜色而相告曰吾王庶防无疾病与何以能鼓乐也今王田猎于此百姓闻王车马之音见羽旄之美举欣欣然有喜色而相告曰吾王庶防无疾病与何以能田猎也此无他与民同乐也【病与之与平声同乐之乐音洛】
　　与民同乐者推好乐之心以行仁政使民各得其所也
　　今王与百姓同乐则王矣
　　好乐而能与百姓同之则天下之民归之矣所谓齐其庶防者如此○范氏曰战国之时民穷财尽人君独以南面之乐自奉其身孟子切于救民故因齐王之好乐开导其善心深劝其与民同乐而谓今乐犹古乐其实今乐古乐何可同也但与民同乐之意则无古今之异耳若必欲以礼乐治天下当如孔子之言必用韶舞必放郑声盖孔子之言为之正道孟子之言救时之急务所以不同杨氏曰乐以和为主使人闻钟鼔管之音而疾首蹙頞则虽奏以咸英韶濩无补于治也故孟子告齐王以此姑正其本而已【辅氏曰范氏辨孔子孟子之说可谓平正明白无余蕴矣而杨氏论乐以和为主及与民同乐为乐之本又可以足范氏之说】
　　○齐宣王问曰文王之囿方七十里有诸孟子对曰于传有之【囿音又传直恋反】
　　囿者蕃育鸟兽之所【辅氏曰太宰九职以园圃毓草木薮牧养蕃鸟兽今乃以囿为蕃育鸟兽之所何也观此章所言及文王灵囿所冇与衞献公之射鸿于囿春秋之书筑鹿囿则可知矣况説文又有养兽曰囿之训乎】古者四时之田皆于农隙以讲武事然不欲驰骛于稼穑场圃之中故度闲旷之地以为囿然文王七十里之囿其亦三分天下有其二之后也与【辅氏曰文王由方百里起不应有七十里之囿故疑其在三分天下有其二之后】传谓古书【辅氏曰孟子时有之今不复存矣然孟子所谓于传有之者亦言据古书有此説耳然亦未必其然否也】
　　曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者往焉雉者往焉与民同之民以为小不亦宜乎【刍音初荛音饶】刍草也荛薪也【辅氏曰刍谓取草者荛谓取薪者】
　　臣始至于境问国之大禁然后敢入臣闻郊闗之内有囿方四十里杀其麋鹿者如杀人之罪则是方四十里为阱于国中民以为大不亦宜乎【阱才性反】
　　礼入国而问禁国外百里为郊郊外有关【愚谓五十里为近郊百里为逺郊关者盖郊之门】阱坎地以陷兽者言陷民于死也
　　○齐宣王问曰交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大是故大王事獯鬻句践事吴【獯音薰鬻音育句音钩】仁人之心寛洪恻怛而无较计大小彊弱之私故小国虽或不恭而吾所以字之之心自不能已【辅氏曰此説足以尽仁人之心寛洪者仁之量也恻怛者仁之意也仁与物无对一视同仁自不见大小彊弱之异也岂复有较计之私哉故小国虽或不恭而吾所以字之之心自不能已尤更説得仁字体用分晓盖仁心本无闲断也】智者明义理识时故大国虽见侵陵而吾所以事之之礼尤不敢废【语録曰问仁者为能以大事小是仁者之心寛洪恻怛便是小国不恭亦挠他不动智者为能以小事大盖知者见得利害甚明故祗得事大曰不特是见得利害明道理自合恁地小之事大弱之事彊皆是道理合恁地○辅氏曰此説足以尽智者之用明义理谓明得吾心义理之原识时谓识得在外时之轻重唯其知得方能敬以循之是以大国或见侵陵则在我事之之礼自不敢废若元不知则更论甚敢与不敢所谓不敢废方始是知之极致也○又曰集注只言义理时而已若言利害便流于私欲只要就利避害更不顾义理当如何矣○永嘉陈氏曰仁者无计较之私忘其孰大而孰小智者有量度之明自知不能敌大】汤事见后篇文王事见诗大雅大王事见后章所谓狄人即獯鬻也【愚案獯鬻者匈奴之别号】句践越王名事见国语史记【蔡氏曰案国语史记载越王栖于防稽之上使大夫种行成于吴曰寡君之师徒不足以辱君矣愿以金玉子女赂君之辱夫差欲与之成子胥諌越人饰美女八人纳之太宰嚭曰子苟赦越国之罪又有美于此者进之嚭曰古之伐国者服之而已今已服矣又何求焉夫差与之成而去之句践后与范蠡深谋十年而竟灭吴】
　　以大事小者乐天者也以小事大者畏天者也乐天者保天下畏天者保其国【乐音洛】
　　天者理而已矣【辅氏曰即程子所谓天専言之则道也】大之字小小之事大皆理之当然也【辅氏曰以道理言则大者自当事小此天之所以覆地也小者自当事大此坤之所以承干也】自然合理故曰乐天不敢违理故曰畏天【语録曰仁者与天为一智者顺天所命与天为一者嘉人之善矜人之恶无所择于利害故能以大事小听天所命者循理而行顺时而动不敢用其私心故能以小事大然此亦各因一事而言惟仁者能如此智者能如此耳非专以事大事小为仁智之分乐天畏天之别也仁者固能事小然岂不能事大智者固能事大然岂不能事小但其事之之情则有乐天畏天之异耳○辅氏曰自然合理仁之事也与天为一故曰乐天不敢违理智之事也与天为二故曰畏天】包含徧覆无不周遍保天下之气象也制节谨度不敢纵逸保一国之规模也【语録曰保天下保一国以其徳之厚薄量之大小而言亦无一定之拘○辅氏曰言仁智者之气象规模有此效也非谓仁者智者之心欲其如此也】
　　诗云畏天之威于时保之
　　诗周颂我将之篇时是也
　　王曰大哉言矣寡人有疾寡人好勇
　　言以好勇故不能事大而恤小也【辅氏曰齐王唯其好勇故但欲辟土地朝秦楚争地争城以刈其人民而已故不能知事大之礼又不能行恤小之仁】
　　对曰王请无好小勇夫抚劒疾视曰彼恶敢当我哉此匹夫之勇敌一人者也王请大之【夫抚之夫音扶恶平声】
　　疾视怒目而视也小勇血气所为大勇义理所发【愚谓血气所为之勇如沟浍之水暴集随涸故谓之小义理所发之勇如天开地辟自不能已故谓之大】
　　诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民
　　诗大雅皇矣篇赫赫然怒貌爰于也旅众也遏诗作按止也徂往也莒诗作旅徂旅谓密人侵阮徂共之众也【愚案密国在今宁州阮国在今泾州共阮地今有共池侵阮徂共盖侵阮直至共之地也】笃厚也祜福也对荅也以荅天下仰望之心也此文王之大勇也
　　书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民【衡与横同】
　　书周书泰誓之篇也然所引与今书文少异今且依此解之宠之四方宠异之于四方也【辅氏曰谓天宠异武王于天下也亶聪明是以天德宠异之也作元后是以天位宠异之也】有罪者我得而诛之无罪者我得而安之我既在此则天下何敢有过越其心志而作乱者乎【辅氏曰心志谓天下之心志也人之作乱皆过越其心志之故耳若守其心志无所过越则何至有作乱之事乎此武王以天下之重自任也】衡行谓作乱也孟子释书意如此而言武王亦大勇也
　　今王亦一怒而安天下之民民惟恐王之不好勇也王若能如文武之为则天下之民望其一怒以除暴乱而拯已于水火之中惟恐王之不好勇耳○此章言人君能惩小忿则能恤小事大以交邻国能养大勇则能除救民以安天下【辅氏曰章防之说语简意尽君人者必能惩小忿然后能养大勇所谓人能有所不为然后可以有为也】张敬夫曰小勇者血气之怒也大勇者理义之怒也血气之怒不可有理义之怒不可无知此则可以见性情之正而识天理人欲之分矣【辅氏曰此説发明先儒所未到怒乃人情之所不能无者情则性之动也但所发有理义血气之不同发于义理则为性情之正发于血气则为人欲而不正耳理义血气是乃天理人欲之分也】
　　○齐宣王见孟子于雪宫王曰贤者亦有此乐乎孟子对曰有人不得则非其上矣【乐音洛下同】
　　雪宫离宫名【辅氏曰离犹别也别在其所居宫室之外故曰离宫】言人君能与民同乐则人皆有此乐【辅氏曰此释有之一字】不然则下之不得此乐者必有非其君上之心【辅氏曰此释人不得则非其上矣一句】明人君当与民同乐不可使人有不得者非但当与贤者共之而已也
　　不得而非其上者非也为民上而不与民同乐者亦非也
　　下不安分上不恤民皆非理也【辅氏曰下不得而非其上者不知命也故谓之不安分为民上而不与民同乐者不知义也故谓之不恤民皆不知理者也】
　　乐民之乐者民亦乐其乐忧民之忧者民亦忧其忧乐以天下忧以天下然而不王者未之有也
　　乐民之乐而民乐其乐则乐以天下矣忧民之忧而民忧其忧则忧以天下矣【辅氏曰君以民之乐为乐则民亦以君之乐为乐如是则乐不以一已而以天下君以民之忧为忧而民亦以君之忧为忧如是则忧不以一已而以天下忧乐皆不以已而以天下则君以民为体民以君为心天下虽大兆民虽多然其懽忻愉怡病痒疾痛举切于吾之身矣君能体仁如此则天下之民其将何往虽欲不王不可得也○真氏曰因已之乐而图民之忧是之谓与民同乐因民之忧而不敢恣已之乐是之谓与民同忧君之忧乐与民同而民不与君同其忧乐者鲜矣故为人君者不以已之乐为乐而以天下之乐为乐不以已之忧为忧而以天下之忧为忧如此而天下不归者未之有也】
　　昔者齐景公问于晏子曰吾欲观于转附朝儛遵海而南放于琅邪吾何脩而可以比于先王观也【朝音潮放上声】晏子齐臣名婴转附朝儛皆山名也遵循也放至也琅邪齐东南境上邑名观游也
　　晏子对曰善哉问也天子适诸侯曰廵狩廵狩者廵所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度【狞舒救反省悉井反】
　　述陈也省视也敛收获也给亦足也夏谚夏时之俗语也豫乐也廵所守廵行诸侯所守之土也述所职陈其所受之职也【愚谓巡所守者自上察下也述所职者自下达上也王十二一巡守诸侯六年一朝】皆无有无事而空行者而又春秋循行郊野察民之所不足而补助之故夏谚以为王者一游一豫皆有恩惠以及民而诸侯皆取法焉不敢无事慢游以病其民也
