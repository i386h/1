<!-- { "loadSidebar": true } -->
　　臣与君行礼当拜于堂下君辞之乃升成拜【辅氏曰案燕礼君燕卿大夫之礼也分坐取大夫所酳觯兴以酬賔降西阶下再拜稽首公命小臣辞宾升成拜郑注升成拜复再拜稽首也又觐礼天子赐侯氏以车服侯氏拜赐礼亦如之】泰骄慢也○程子曰君子处世事之无害于义者从俗可也害于义则不可从也【辅氏曰君子之于世俗或从或违无适无莫一于义而已以是而违俗则人亦不得以爲异也○愚谓制度节文之细犹可以随时至于系乎三纲五常者历万世而不容易也】
　　○子絶四毋意毋必毋固毋我
　　絶无之尽者毋史记作无是也【或问圣人从容中道而有所絶有所毋何也曰絶非屏絶之絶盖曰无之尽云尔毋无古盖通用故论语作毋而史记作无然经传多以无爲有无之称毋爲禁止之辞则当以史记爲正○文集曰此絶字不是絶而不复萌犹曰无尔然必言絶而不言无者见其无之甚也】意私意也【语録曰意是私意始萌○胡氏曰理本于天意出于已大学以诚意爲言盖好善恶恶一有不实则所谓意者爲私意意不可以孤行必根于理而后可此独以意言即私心之发也】必期必也【语録曰必是期要必行】固执滞也【语録曰固是滞而不化】我私已也【语録曰我是但知有我不知有人】四者相爲终始起于意遂于必留于固而成于我也【语録曰意是始我是终必固在中间亦是一节重似一节也○又曰意是丝毫我是成一山岳也○又曰意是爲恶先我是爲恶成就正如四德贞是好底成就处我是恶底成就处】盖意必常在事前【语録曰凡起意作一事便有必期之望○又曰必是事之未来处○胡氏曰二者在方有所作爲之先故曰常在事前】固我常在事后【语録曰固是事之已过处○又曰如做一件事不是了即管固执是我做得是○胡氏曰二者在已有作爲之后故曰常在事后】至于我又生意则物欲牵引循环不穷矣【语録曰意必固三者只成就得一个我及至我之根源愈大少问三者又从这里生出我生意意又生必必又生固又归宿于我正如元亨利贞元了亨亨了又利利了又贞循环不已○愚谓四者分之则各爲一事合之则相爲终始】○程子曰此毋字非禁止之辞圣人絶此四者何用禁止【辅氏曰絶四是圣人事不思不勉者也】张子曰四者有一焉则与天地不相似【语録曰人之爲事亦有其初未必出于私意而后来不能化去者若曰絶私意则四者皆无则曰子絶一便得何用更言絶四以此知四者又各有一病也○辅氏曰天理一贯无意必固我之凿】杨氏曰非知足以知圣人详视而黙识之不足以记此
　　○子畏于匡
　　畏者有戒心之谓【辅氏曰圣人非若常人妄有畏惧但临危渉险则戒备之心自不可无】匡地名史记云阳虎曾暴于匡夫子貌似阳虎故匡人围之
　　曰文王旣没文不在兹乎
　　道之显者谓之文盖礼乐制度之谓不曰道而曰文亦谦辞也兹此也孔子自谓【辅氏曰文即道也但夫子自谦故曰文耳其实文王旣没则道在夫子也】
　　天之将丧斯文也后死者不得与于斯文也天之未丧斯文也匡人其如予何【丧与皆去声】
　　马氏曰文王旣没故孔子自谓后死者【语録曰后死者是对上文文王言之如曰未亡人之类此孔子自谓也】言天若欲丧此文则必不使我得与于此文今我旣得与于此文则是天未欲丧此文也天旣未欲丧此文则匡人其奈我何言必不能违天害已也【辅氏曰此夫子以道自任而与天爲一也不因匡人之难也不说到这上天旣以斯文付夫子则决非庸人所能害道理必不如此至于微服过宋戒畏于匡则又以尽其理之当然其详已见第七篇其如予何章但彼以德言而此以道言也】
　　○大宰问于子贡曰夫子圣者欤何其多能也【大音泰与平声】孔氏曰大宰官名或呉或宋未可知也【或问何以言或呉或宋曰当时惟二国有是官郑氏以爲呉而邢疏曰左传鲁哀公防于槖臯呉子使大宰嚭请盟公使子贡辞焉子贡又尝适呉此郑氏所据也洪氏曰宋大宰也列子称商大宰见孔子曰丘圣者与宋商后又都商丘是也二说未知孰是故两存之但列子多寓言恐或不足据耳】与者疑辞大宰盖以多能爲圣也【辅氏曰大宰与党人其论圣人虽不同而其智不足以知圣人则一也惜其无所成名者望圣人之全也疑以多能爲圣者待圣人之浅也】
　　子贡曰固天纵之将圣又多能也
　　纵犹肆也言不爲限量也【语録曰天放纵圣人做得恁地不去限量他】将殆也谦若不敢知之辞【语録曰殆庶几也如而今说将次○胡氏曰将犹相将不定之辞】圣无不通多能乃其余事故言又以兼之【辅氏曰圣人气质清明义理本自昭著而又加以学问之功其于天下之事巨细精粗始终本末盖无一而不防晓也多能诚爲余事故子贡言又以兼之】
　　子闻之曰大宰知我乎吾少也贱故多能鄙事君子多乎哉不多也
　　言由少贱故多能而所能者鄙事尔非以圣而无不通也【辅氏曰以少贱故多能固谦辞也而所能者又鄙事则谦而又谦之辞也虽不居其圣而圣人之实则有不可揜者矣】且多能非所以率人故又言君子不必多能以晓之【辅氏曰以多能率人则人将徇末而忘本尚才而不务德卒无以入于圣贤之域矣】
　　牢曰子云吾不试故艺
　　牢孔子弟子姓琴字子开一字子张【卫人】试用也言由不爲世用故得以习于艺而通之【语録曰想见圣人事事防但不见用所以人只见他小小技艺若使其得用便做出大功业来不复有小小技艺之可见矣】○呉氏曰弟子记夫子此言之时子牢因言昔之所闻有如此者其意相近故并记之
　　○子曰吾有知乎哉无知也有鄙夫问于我空空如也我叩其两端而竭焉【叩音口】
　　孔子谦言已无知识但其告人虽于至愚不敢不尽耳叩发动也【愚谓叩乃叩击之叩故有发动之意】两端犹言两头言终始本末上下精粗无所不尽【语録曰两端犹言头尾也竭两端言彻头彻尾都尽也问此是一言而尽这道理否曰有一言而尽者有数言而尽者如樊迟问仁曰爱人问知曰知人此虽一言而尽推而逺之亦无不尽如子路正名之论直说到无所措手足如子贡问政哀公问政皆累言而尽但只圣人之言上下本末始终小大无不兼举○辅氏曰终始以事言本末以物言上下以道器言精粗以事理言必言如是而后该括得尽夫子之告人必发动其两头而尽告之耳】○程子曰圣人之敎人俯就之若此犹恐众人以爲髙逺而不亲也圣人之道必降而自卑不如此则人不亲贤人之言则引而自髙不如此则道不尊观于孔子孟子则可见矣【语録曰圣人极其髙大人自难企及若更不俯就则人愈畏惮而不敢进防人冇未熟处人未甚信服若不引而自髙则人将必以爲浅近不足爲不是要人尊已盖使人知斯道之大庶几竦动着力去做孔子尝言如有用我者期月而已可也又言吾其爲东周乎只作平常闲说孟子言如欲平治天下当今之世舍我其谁便说得广是势不得不如此】尹氏曰圣人之言上下兼尽即其近众人皆可与知极其至则虽圣人亦无以加焉是之谓两端如答樊迟之问仁智两端竭尽无余蕴矣若夫语上而遗下语理而遗物则岂圣人之言哉【辅氏曰圣人之言非有意于上下兼尽也盖其所得之道本末兼该表里如一言之所发自不能不尽也又以圣人所以告樊迟者明之程子所谓此是彻上彻下语圣人元无二语者皆所谓竭两端之敎也语上而遗下语理而遗物者异端之敎也程子论佛氏之学如管闚天只见上去不见四旁者是语上而遗下也又曰言焉无不周遍实则外于伦理者是语理而遗物也】
　　○子曰鳯鸟不至河不出图吾已矣夫【夫音扶】
　　鳯灵鸟舜时来仪文王时鸣于岐山【蔡氏曰来仪者来舞而有容仪也】河图河中龙马负图伏羲时出【易啓防曰河图者伏羲氏王天下龙马出河遂则其文以画八卦】皆圣王之瑞也已止也○张子曰鳯至图出文明之祥伏羲舜文之瑞不至则夫子之文章知其已矣【辅氏曰圣人之道行则文章着见于外礼乐制度之类也故鳯至图出以兆文明之祥鳯以其文采图以其卦画文明之祥不至则夫子之道不行故知其文章已矣】
　　○子见齐衰者冕衣裳者与瞽者见之虽少必作过之必趋【齐音咨衰七雷反少去声】
　　齐衰丧服冕冠也衣上服裳下服冕而衣裳贵者之盛服也瞽无目者作起也趋疾行也【语録曰作与趋固是敬然敬心之所由发则不同见冕衣裳者敬心生焉而因用其敬见齐衰者与瞽者则衰矜之心动于中而自加敬也】或曰少当作坐○范氏曰圣人之心哀有丧尊有爵矜不成人其作与趋盖有不期然而然者尹氏曰此圣人之诚心内外一者也【辅氏曰二说互相发圣人之心寂感自然内外如一方其未感也如止水如明镜一有所感则随感而应哀有丧哀丧心感也敬爱之心感于内而作趋之容见于外皆自然而然不知其所以然也】
　　○顔渊喟然叹曰仰之弥髙鑚之弥坚瞻之在前忽焉在后【喟苦位切鑚祖官反】
　　喟叹声仰弥髙不可及钻弥坚不可入在前在后恍惚不可爲象此顔渊深知夫子之道无穷尽无方体而叹之也【辅氏曰无穷尽言道之体髙广而无量也无方体言道之用神妙而不测也惟其体之髙广无量故竭诚以慕之则苦其弥髙而不可及尽力以研之则苦其弥坚而不可入惟其用之神妙不测故瞻之则若恍然而在前就之则又忽焉而在后无影象之可求无处所之可执此盖顔子竭诚尽力以求圣人之道而反苦其未甚端的故喟然以叹其体用之髙妙如此也】
　　夫子循循然善诱人博我以文约我以礼
　　循循有次序貌诱引进也博文约礼敎之序也言夫子道虽髙妙而敎人有序也【辅氏曰上旣言夫子之道髙妙而已之不可及不可入矣故此复言夫子之敎人则循循然有次序善于诱已之进此古人所以贵亲炙之也】侯氏曰博我以文致知格物也约我以礼克己复礼也【语録曰博我以文是要四方八面都见得周匝无遗至于约我以礼又要逼向身已上来无一毫不尽○又曰问格物致知是敎顔子就事物上理防克己复礼却是顔子有诸已曰格那物致吾之知也便是防有诸已○辅氏曰致知格物知之事也克己复礼行之事也所行即是所知非于知之外别有所行也○蔡氏曰顔子不说穷理又不说格物只说个博文盖文字上该乎理而比之理则尤显下该乎物而比之物则尤精○又曰顔子不说理只说礼便是与复礼之礼同此礼字便有检束便有规矩准绳若只说理便泛了】程子曰此顔子称圣人最切当处圣人敎人唯此二事而已【辅氏曰所谓二事亦不过知与行而已】
　　欲罢不能旣竭吾才如有所立卓尔虽欲从之末由也已
