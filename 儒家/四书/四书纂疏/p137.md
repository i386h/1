<!-- { "loadSidebar": true } -->
　　神农炎帝神农氏始为耒耜敎民稼穑者也为其言者史迁所谓农家者流也许姓行名也踵门足至门也仁政上章所言井地之法也【辅氏曰此可见人心之所同不独孟子以为仁政而当时之人亦莫不以为仁政也】廛民所居也【辅氏曰前言市廛则为市中之宅此但言防则为民所居而已】氓野人之称褐毛布贱者之服也捆扣□之欲其坚也【愚谓织屦必扣□者盖击之使坚实也】以为食卖以供食也程子曰许行所谓神农之言乃后世称述上古之事失其义理者耳犹隂阳医方称黄帝之说也【或问许行为神农之言而有君民并耕市不二贾之说何耶曰程子之言尽矣然以易考之二者皆神农之所为也当时民淳事简容或有如许行之说者及乎世变风移至于唐虞之际则虽神农复生亦当随时以立政而不容固守其旧矣况许行之妄乃欲以是而行于战国之时乎○辅氏曰隂阳医方所称黄帝之说如素问灵枢之类是也使真有神农黄帝之言传于世孔孟岂得而不称述之哉】
　　陈良之徒陈相与其弟辛负耒耜而自宋之滕曰闻君行圣人之政是亦圣人也愿为圣人氓
　　陈良楚之儒者耜所以起土耒其柄也
　　陈相见许行而大恱尽弃其学而学焉陈相见孟子道许行之言曰滕君则诚贤君也虽然未闻道也贤者与民并耕而食饔飧而治今也滕有仓廪府库则是厉民而以自养也恶得贤【饔音雍飧音孙恶平声】
　　饔飧熟食也朝曰饔夕曰飧言当自炊爨以为食而兼治民事也厉病也许行此言盖欲隂坏孟子分别君子野人之法【辅氏曰文公既有意于为国而问于孟子孟子既告之当以经界为始而文公又使毕战主为其事矣故邻国皆知之而有志之士各欲以其所学来告至于异端邪说亦皆欲来售其说如许行是也许行谓君民尚当并耕而食则为君子而仕者可知矣是其説正与孟子分别君子野人相反故知许行欲隂坏其法也】
　　孟子曰许子必种粟而后食乎曰然许子必织布而后衣乎曰否许子衣褐许子冠乎曰冠曰奚冠曰冠素曰自织之与曰否以粟易之曰许子奚为不自织曰害于耕曰许子以釡甑爨以铁耕乎曰然自为之与曰否以粟易之【衣去声与平声】
　　釡所以煑甑所以炊爨然火也铁耜属也此语八反皆孟子问而陈相对也
　　以粟易械器者不为厉陶冶陶冶亦以其械器易粟者岂为厉农夫哉且许子何不为陶冶皆取诸其宫中而用之何为纷纷然与百工交易何许子之不惮烦曰百工之事固不可耕且为也【舍去声】
　　此孟子言而陈相对也械器釡甑之属也陶为甑者冶为釡铁者舍止也或读属上句舍谓作陶冶之处也
　　然则治天下独可耕且为与有大人之事有小人之事且一人之身而百工之所为备如必自为而后用之是率天下而路也故曰或劳心或劳力劳心者治人劳力者治于人治于人者食人治人者食于人天下之通义也【与平声食音嗣】
　　此以下皆孟子言也路谓奔走道路无时休息也【辅氏曰此但言其劳耳若曰以一人之身而欲自为百工之事以足其用则譬如率天下之人奔走于道路而无时休息也其可哉】治于人者见治于人也食人者出赋税以给公上也食于人者见食于人也此四句皆古语而孟子引之也君子无小人则饥小人无君子则乱以此相易正犹农夫陶冶以粟与械器相易乃所以相济而非所以相病也【辅氏曰君子劳心以治人而食于人野人劳力以治于人而食人此理天实为之天下万世之所共由也正犹农夫与陶冶相与易事而以相济相成也岂有相病之理乎】治天下者岂必耕且为哉
　　当尧之时天下犹未平洪水横流泛滥于天下草木畅茂禽兽繁殖五谷不登禽兽偪人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿禹防九河瀹济漯而注诸海决汝汉排淮泗而注之江然后中国可得而食也当是时也禹八年于外三过其门而不入虽欲耕得乎【瀹音药济子礼反漯他合反】
　　天下犹未平者洪荒之世生民之害多矣圣人迭兴渐次除治至此尚未尽平也洪大也横流不由其道而散溢妄行也泛滥横流之貌畅茂长盛也繁殖众多也五谷稻黍稷麦菽也登成熟也道路也兽蹄鸟迹交于中国言禽兽多也敷布也益舜臣名烈炽也禽兽逃匿然后禹得施治水之功防通也分也九河曰徒骇曰太史曰马颊曰覆釡曰胡苏曰简曰洁曰钩盘曰鬲津【蔡氏曰书传案尔雅九河一曰徒骇二曰太史三曰马颊四曰覆鬴五曰胡苏六曰简洁七曰钩盘八曰鬲津其一则河之经流也先儒不知河之经流遂分简洁为二书传引此与集注少异书传实经朱子晚年所订正当以为定也】瀹亦防通之意济漯二水名【愚案济水出河东郡垣县王屋山东南至武徳入河轶出荥阳北地中又东至琅槐入海漯水出东郡东武阳县东北至千乗入海】决排皆去其壅塞也汝汉淮泗亦皆水名也据禹贡及今水路惟汉水入江耳汝泗则入淮而淮自入海此谓四水皆入于江记者之误也【语録曰决汝汉淮泗而注之江此但作文取其字数以足对偶而云耳若以水路之实论之便有不通说者见其不通便欲强为之说然亦徒为穿凿而卒不能使之通也如沈括引李翺来南録云自淮沿流至于髙邮乃泝于江因谓淮泗入江乃禹之旧迹故道宛然但今江淮已深不能至髙邮耳此说甚似其实非也案禹贡淮水出桐柏防泗沂以入于海故以小江而列于四渎正以其能专达于海耳若如此说则禹贡当云南入于江不应言东入于海而淮亦不得为渎矣且翺沿泝二字似亦未当盖古今往来淮南只行防沟运河皆筑埭置闸储闲潮汐以通漕运非流水也若使当时自有禹迹故道可通舟楫则不须更开运河矣故自淮至髙邮不得为沿有髙邮以入江不得为泝而翺又有自淮顺潮入新浦之言则是入运河时偶随淮潮而入有似于沿意其过髙邮后又迎江潮而出故复有似于泝而察之不审致此谬误今竟以是而说孟子是以误而益误也今案来南録中无此语未详其故近世又有立说以为淮泗本不入江当洪水横流之时排退淮泗然后能决汝汉以入江此语尤巧而尢不通盖汝水入淮泗水亦入淮三水合而为一若排退淮泗则汝水亦见排退而愈不得入江矣汉水自嶓过襄阳南流至汉阳军乃入于江淮自桐栢东流防汝水以入于海淮汉之间自有大山自唐邓光黄以下至于潜霍地势隔慕虽使淮泗横流亦与江汉不相干渉不待排退二水而后汉得入江也大抵孟子之言只是行文之失无害于义理不必曲为之说间费心力也】
　　后稷敎民稼穑树艺五谷五谷熟而民人育人之有道也饱食暖衣逸居而无敎则近于禽兽圣人有忧之使契为司徒敎以人伦父子有亲君臣有义夫妇有别长幼有序朋友有信放勲曰劳之来之匡之直之辅之翼之使自得之又从而振徳之圣人之忧民如此而暇耕乎【契音薛别彼列反长放皆上声劳来皆去声】
　　言水土平然后得以敎稼穑衣食足然后得以施敎化后稷官名弃为之然言敎民则亦非并耕矣树亦种也艺殖也契亦舜臣名也司徒官名也人之有道言其皆有秉彞之性也然无敎则亦放逸怠惰而失之故圣人设官而敎以人伦亦因其固有者而道之耳【真氏曰父子之亲君臣之义夫妇之别长幼之序朋友之信皆人性所自有舜之命官敷敎亦因其有而导之耳非强之以所无也】书曰天叙五典勑我五典五惇哉此之谓也【辅氏曰举书曰以为证者天叙即所谓固有也勑而厚之即所谓道之也】放勲本史臣賛尧之辞孟子因以为尧号也徳犹恵也尧言劳者劳之来者来之邪者正之枉者直之辅以立之翼以行之使自得其性矣又从而提撕警觉以加恵焉不使其放逸怠惰而或失之盖命契之辞也【语録曰问振徳是施恵否曰是然不是财恵之恵只是施之以敎化上文匡直辅翼等事是也彼既自得之复从而敎之○辅氏曰劳者劳之来者来之所以安其生也邪者正之枉者直之所以正其徳也辅以立之翼以行之所以助其行也自得谓自得其性也振谓提撕警省也此乃大学新民之功也徳谓加恵也此数句先儒注解皆只大纲提过都无意味至集注而后字字研究其理如此方见圣人之用又断以为尧命契之辞始得允当】
　　尧以不得舜为己忧舜以不得禹臯陶为己忧夫以百亩之不易为己忧者农夫也【夫音扶易去声】
　　易治也尧舜之忧民非事事而忧之也急先务而已所以忧民者其大如此则不惟不暇耕而亦不必耕矣【辅氏曰举农者之所忧以并尧舜之忧见其小大广狭之不伦则不暇耕与不必耕者可知矣】
　　分人以财谓之恵敎人以善谓之忠为天下得人者谓之仁是故以天下与人易为天下得人难【为易并去声】分人以财小恵而已敎人以善虽有爱民之实然其所及亦有限而难久【辅氏曰以己之善而敎人使民皆为善则是有爱民之实矣然其所及亦止于吾力之所能与吾身之所及而已故有限而难久也】惟若尧之得舜舜之得禹臯陶乃所谓为天下得人者而其恩恵广大敎化无穷矣此其所以为仁也【辅氏曰尧之得舜舜之得禹臯陶则能广吾力之所能而俾恩惠极于广大继吾身之所有而俾敎化推于无穷矣然后可以谓之仁】
　　孔子曰大哉尧之为君惟天为大惟尧则之荡荡乎民无能名焉君哉舜也巍巍乎有天下而不与焉尧舜之治天下岂无所用其心哉亦不用于耕耳【与去声】
　　则法也荡荡广大之貌君哉言尽君道也巍巍髙大之貌不与犹言不相闗言其不以位为乐也
　　吾闻用夏变夷者未闻变于夷者也陈良楚产也恱周公仲尼之道北学于中国北方之学者未能或之先也彼所谓豪杰之士也子之兄弟事之数十年师死而遂倍之
　　此以下责陈相倍师而学许行也夏诸夏礼义之敎也变夷变化蛮夷之人也变于夷反见变化于蛮夷之人也产生也陈良生于楚在中国之南故北游而学于中国也先过也豪杰才徳出众之称言其能自拔于流俗也倍与背同言陈良用夏变夷陈相变于夷也【辅氏曰陈良楚人而北学于中国则是用夏变夷陈相素学于陈良乃为许行所变则是变于夷也】
　　昔者孔子没三年之外门人治任将归入揖于子贡相向而哭皆失声然后归子贡反筑室于场独居三年然后归他日子夏子张子游以有若似圣人欲以所事孔子事之彊曾子曾子曰不可江汉以濯之秋阳以暴之皜皜乎不可尚已【任平声彊上声蒲木反皜音杲】
　　三年古者为师心丧三年若丧父而无服也任担也场冢上之坛场也【愚案皇览云孔子冢前以瓴甓为祠坛方六尺】有若似圣人盖其言行气象有似之者如檀弓所记子游谓有若之言似夫子之是也所事孔子所以事夫子之礼也江汉水多言濯之洁也秋日燥烈言暴之干也皜皜洁白貌尚加也言夫子道徳明着光辉洁白非有若所能仿佛也【辅氏曰此自是曾子见得如此他人不知其味也学者须是深思而熟玩之直到曾子见处方知其味】或曰此三语者孟子賛美曾子之辞也
　　今也南蛮鴃舌之人非先王之道子倍子之师而学之亦异于曾子矣【鴃亦作鵙古役反】
　　鴃博劳也恶声之鸟南蛮之声似之指许行也
　　吾闻出于幽谷迁于乔木者未闻下乔木而入于幽谷者
　　小雅伐木之诗云伐木丁丁鸟鸣嘤嘤出自幽谷迁于乔木【诗传曰丁丁伐木声嘤嘤鸟声之和也以伐木之丁丁兴鸟鸣之嘤嘤幽深迁升乔髙也】
