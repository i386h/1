<!-- { "loadSidebar": true } -->
　　割不正不食不得其酱不食
　　割肉不方正者不食造次不离于正也汉陆续之母切肉未尝不方断葱以寸爲度盖其质美与此暗合也食肉用酱各有所冝不得则不食恶其不备也【文集曰如鱼鲙不得芥酱麋腥不得醢酱则不食谓其不备或伤人也】此二者无害于人但不以嗜味而茍食耳【辅氏曰食饐而餲以下数者之不食不使害于身也此二者不食不使慊于心也不正不备而亦食焉则是嗜味而茍食也】
　　肉虽多不使胜食气惟酒无量不及乱【食音嗣量去声】
　　食以谷爲主故不使肉胜食气【辅氏曰食以谷爲主肉爲辅不使肉气胜谷理之冝也而徇欲者常失之圣人肉虽多而不使胜食气安于礼节不待勉彊而然也】酒以爲人合懽故不爲量但以醉爲节而不及乱耳【辅氏曰酒以爲人合懽而人之饮量各不同故不预爲之量而以醉爲节而又不及于乱此亦圣人从心所欲不逾矩之一端】程子曰不及乱者非唯不使乱志虽血气亦不可使乱但浃洽而已可也【辅氏曰志壹则动气气壹则动志故二者皆不可使乱不知其秩志乱也屡舞跹跹气乱也至于沈湎淫佚则志与气交乱也】
　　沽酒市脯不食
　　沽市皆买也恐不精洁或伤人也与不尝康子之药同意【辅氏曰圣人卫生之严也】
　　不撤姜食
　　姜通神明去秽恶故不撤【辅氏曰圣人养生之周也】
　　不多食
　　适可而止无贪心也【辅氏曰当食者不去可食者不多惟理是从所欲不存也】
　　祭于公不宿肉祭肉不出三日出三日不食之矣助祭于公所得胙肉归即颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是防鬼神之余也但比君所赐胙可少缓耳【文集曰若出三日则人将不食而厌弃之非所以敬神惠也○辅氏曰此皆敬鬼神之心但于其中又自有隆杀耳公胙冝速均于人故不敢宿不虑其坏而然也家之祭肉虽可少缓亦不敢久留以致败】
　　食不语寝不言
　　答述曰语自言曰言【或问言语有别乎曰食对人寝独居故即其事而言之也】范氏曰圣人存心不他当食而食当寝而寝言语非其时也杨氏曰肺爲气主而声出焉寝食则气窒而不通语言恐伤之也亦通
　　虽疏食菜羮祭必齐如也【食音嗣】
　　陆氏曰鲁论作必○古人饮食毎种各出少许置之豆间之地以祭先代始爲饮食之人不忘本也齐严敬貌孔子虽薄物必祭其祭必敬圣人之诚也【或问之爲必曰旣曰疏食菜羹矣而又以继之则不辞矣曰必祭则明无不祭之食也曰必齐如则明无不敬之祭也】○此一节记孔子饮食之节【黄氏曰饮食以养生故欲其精然亦能伤生故恶其败至于失节违理纵欲败德无不致其谨焉圣人一念之微莫非天理学者不可以不戒也】谢氏曰圣人饮食如此非极口腹之欲盖养气体不以伤生当如此然圣人之所不食穷口腹者或反食之欲心胜而不暇择也【辅氏曰养气体不以伤生圣人饮食之正也穷口腹以快其欲常人饮食之流也】
　　○席不正不坐
　　谢氏曰圣人心安于正故于位之不正者虽小不处【辅氏曰形于外者虽小不正不处则存于中者密矣】
　　○乡人饮酒杖者出斯出矣
　　杖者老人也六十杖于乡未出不敢先旣出不敢后【辅氏曰乡党尚齿而敬老故其出一视老者以爲节】
　　乡人傩朝服而立于阼阶【傩乃多反】
　　傩所以逐疫周礼方相氏掌之阼阶东阶也傩虽古礼而近于戱亦必朝服而临之者无所不用其诚敬也【辅氏曰傩以驱疫虽近于戱然我以爲有则有矣故必尽其诚敬以临之】或曰恐其惊先祖五祀之神欲其依己而安也【语録曰问子孙之精神即祖考之精神故祖考之精神依于己若门庭户灶之属吾身朝夕之所出处则鬼神亦必依己而存曰一家之主则一家之鬼神属焉诸侯守一国则一国鬼神属焉天子有天下则天下鬼神属焉看来爲天子者这一个神明是多少大如何有些子差忒得若纵欲无度天上许多星辰地下许多山川如何不变怪】○此一节记孔子居乡之事
　　○问人于他邦再拜而送之
　　拜送使者如亲见之敬也【语録曰古人重此礼遣使者问人于他邦则主人拜而送之从背脊后拜○辅氏曰使者所以将我之命徃见其人拜而送之则如亲见其人矣不以逺而废敬也】
　　康子馈药拜而受之曰丘未逹不敢尝
　　范氏曰凡赐食必尝以拜药未达则不敢尝受而不饮则虚人之赐故告之如此然则可饮而饮不可饮而不饮皆在其中矣【或问范氏之说曰古者赐之车则乗以拜赐之衣服则服以拜赐之饮食则尝而拜之葢今未达故不敢尝而拜耳已而达焉则可饮而饮不可饮而不饮皆在其中矣】杨氏曰大夫有赐拜而受之礼也未达不敢尝谨疾也必告之直也【胡氏曰孟子谓大夫有赐于士不得受于其家此必拜其赐之礼也未达者所用之品所疗之病皆不知也一有不冝则疾生焉圣人谨疾不敢尝也受之以礼而告之以实】此一节记孔子与人交之诚意
　　○廏焚子退朝曰伤人乎不问马
　　非不爱马然恐伤人之意多故未暇问盖贵人贱畜理当如此
　　○君赐食必正席先尝之君赐腥必熟而荐之君赐生必畜之
　　食恐或馂余故不以荐正席先尝如对君也【或问圣人席不正不坐矣岂必君赐食而后正之邪曰席固正矣将坐而又正焉所以爲礼也曲礼主人旣迎宾则请入爲席矣宾旣升堂主人则又跪正席夫岂先爲不正之席至此然后正之哉盖敬谨之至耳】言先尝则余当以颁赐矣腥生肉熟而荐之祖考荣君赐也畜之者仁君之惠无故不敢杀也【辅氏曰所赐旣殊所处亦异如鉴照形毫厘不差此圣人之时中也】
　　侍食于君君祭先饭【饭扶晚反】
　　周礼王日一举膳夫授祭品尝食王乃食故侍食者君祭则己不祭而先饭若爲君尝食然不敢当客礼也【辅氏曰不祭不敢行私敬也先饭不敢当客礼也○胡氏曰君臣之分甚严食而使侍其思厚矣君祭亦祭君食亦食自处以客将与爲敌膳夫尝食先食如之爲臣之卑因以自见此侍君食之礼也】
　　疾君视之东首加朝服拖绅【首去声拖徒我反】
　　东首以受生气也【语録曰问君视之方东首常时首当在那边礼记自云寝常当东首矣平时亦欲受生气恐不独于疾时爲然曰常时多东首亦有随意卧时节如记云请席何向请袵何趾这见得有随意向时节然多是东首故玉藻云居常当户寝常东首也常寝于北牖下君问疾则移南牖下】病卧不能着衣束带又不可以防服见君故加朝服于身又引大带于上也【辅氏曰一息尚存不敢废礼况有疾而君视之乎朝服拖绅盖礼之变亦礼之冝也然亦必疾病不能支吾然后可以如此】
　　君命召不俟驾行矣
　　急趋君命行出而驾车随之○此一节记孔子事君之礼
　　○入太庙毎事问
　　重出【辅氏曰全章见八佾故集注不以入分节之数】
　　○朋友死无所归曰于我殡
　　朋友以义合死无所归不得不殡【辅氏曰谓于义有不得不然者○胡氏曰朋友人伦之一旣以义合而莫死也无父族无母族无妻族无旁亲主之是无所归也爲之朋友者不任其责则转于沟壑而已故曰于我殡此节独记一曰字者必尝有是事人莫知所处而夫子有是言也古者三日而殡三月而葬但曰殡而不曰葬则其亲者在逺必讣告之葬未及言也】
　　朋友之馈虽车马非祭肉不拜
　　朋友有通财之义故虽车马之重不拜【辅氏曰朋友虽有通财之义然责之以施者之不可吝者其意廹开之以受者之不当拜者其意深】祭肉则拜者敬其祖考同于己亲也【胡氏曰礼祭毕祝以祭之酒肉嘏于主人曰致福谓祖考以是福其子孙也朋友不敢专有其福而以爲馈焉是与受其祖考之福矣故必拜】○此一节记孔子交朋友之义
　　寝不尸居不容
　　尸谓偃卧似死人也居居家容容仪范氏曰寝不尸非恶其类于死也惰慢之气不设于身体虽舒布其四体而亦未尝肆耳【辅氏曰偃卧似死人所以释尸字之义耳寝之所以不尸则非是恶其类于死也圣人之心无乎不敬故惰慢之气自然不设于身体虽是寝而舒布其四体然亦未尝偃卧而肆有类夫尸也】居不容非惰也但不若奉祭祀见宾客而已申申夭夭是也【辅氏曰容仪谓奉祭祀见宾客之容貌威仪也然居家亦自有居家之容所谓申申夭夭是也但不若奉祭祀见宾客之极乎庄敬耳圣人德盛仁熟虽寝与居亦有常则也】
　　见齐衰者虽狎必变见冕者与瞽者虽防必以貌狎谓素亲狎防谓燕见貌谓礼貌余见前篇
　　凶服者式之式负版者
　　式车前横木有所敬则俯而凭之负版持邦国图籍者式此二者哀有丧重民数也人惟万物之灵而王者之所敬也故周礼献民数于王王拜受之况其下者敢不敬乎
　　有盛馔必变色而作
　　敬主人之礼非以其馔也【辅氏曰变色而作谓改容而起以致敬也若因馔之盛则是动于欲若因主人之礼则是行吾敬天理人欲同行异情此可见矣○胡氏曰变色而作以礼非以馔因礼所以行吾敬因馔则动于欲矣】
　　迅雷风烈必变
　　迅疾也烈猛也必变者所以敬天之怒记曰若有疾风迅雷甚雨则必变虽夜必兴衣服冠而坐【语録曰问有终日之雷终夜之雨如何得常如此曰固当常如此但亦主于疾风迅雷甚雨若平平底雷风雨也不消如此问当应接之际无相妨否曰有事也只得应】○此一节记孔子容貌之变
　　○升车必正立执绥
　　绥挽以上车之索也【愚案车轮髙六尺六寸车逾人髙故升车则挽索以登】范氏曰正立执绥则心体无不正而诚意肃恭矣【辅氏曰正立则身不偏倚执绥则不忘有事范氏所谓心体无不正而诚意肃恭者得之】盖君子庄敬无所不在升车则见于此也【辅氏曰庄敬乃心体之本然君子全此心故其庄敬无所不在无时不然但升车则见其如此耳】
　　车中不内顾不疾言不亲指
　　内顾回视也礼曰顾不过毂【语録曰立视五隽式视马尾盖隽是车轮一转之地车轮髙六尺围三径一则阔丈八五转则正爲九丈矣立视虽逺亦不过此○辅氏曰盖车中视物之则也】三者皆失容且惑人【辅氏曰顾谓目视言谓语言指该动作言此三者则于人身亦略备矣失容则失己惑人则乱人君子成己所以成物故不失容则不惑人也】○此一节记孔子升车之容
　　○色斯举矣翔而后集
　　言鸟见人之顔色不善则飞去回翔审视而后下止人之见几而作审择所处亦当如此【辅氏曰退当见几进当审义也○眞氏曰色斯举矣去之速也卫灵公问陈而孔子行鲁受女乐而孔子去翔而后集者就之迟也伊尹俟汤三聘而后幡然以起太公伯夷闻文王善养老而后出后世如汉穆生以楚王戊不设醴而去诸葛武侯必待先主三顾而后从之皆有得乎此者也】然此上下必有阙文矣【胡氏曰上不知爲何人之言下不知爲何事而发故以爲有阙文也】
　　曰山梁雌雉时哉时哉子路共之三嗅而作【共九用反又居勇反嗅许又反】
　　邢氏曰梁桥也时哉言雉之饮啄得其时子路不达以爲时物而共具之孔子不食三嗅其气而起【邢氏名昺济隂人】晁氏曰石经嗅作戞谓雉鸣也刘聘君云嗅当作臭古閴反张两翅也见尔雅愚案如后两说则共字当爲拱执之义然此必有阙文不可彊爲之说姑记所闻以俟知者

