<!-- { "loadSidebar": true } -->
　　○孟子曰伯夷辟纣居北海之滨闻文王作兴曰盍归乎来吾闻西伯善养老者太公辟纣居东海之滨闻文王作兴曰盍归乎来吾闻西伯善养老者天下有善养老则仁人以为已归矣【辟去声下同大他葢反】
　　已归谓已之所归余见前篇
　　五畆之宅树墙下以桑匹妇蚕之则老者足以衣帛矣五母鸡二母彘无失其时老者足以无失肉矣百畆之田匹夫耕之八口之家可以无饥矣【衣去声】
　　此文王之政也一家养母鸡五母彘二也余见前篇【辅氏曰五畆之宅而下梁惠王上篇已言之矣今又言之者故集注以为此是文王之政也观五鸡二彘之事则文王之政亦可谓周悉矣若无此説则人往往将文王之养只如后世尊养三老五更之礼文而已】
　　所谓西伯善养老者制其田里教之树畜导其妻子使养其老五十非帛不暖七十非肉不饱不暖不饱谓之冻馁文王之民无冻馁之老者此之谓也
　　田谓百畆之田里谓五畆之宅树谓耕桑畜谓鸡彘也赵氏曰善养老者教导之使可以养其老耳非家赐而人益之也
　　○孟子曰易其田畴薄其税敛民可使富也【易敛皆去声】易治也畴耕治之田也
　　食之以时用之以礼财不可胜用也【胜音升】
　　教民节俭则财用足也
　　民非水火不生活昬暮叩人之门户求水火无弗与者至足矣圣人治天下使有菽粟如水火菽粟如水火而民焉有不仁者乎【焉于防反】
　　水火民之所急宜其爱之而反不爱者多故也尹氏曰言礼义生于富足民无常产则无常心矣【辅氏曰尹氏之説当矣观此则人心本仁可知己其或有不仁者陷溺其本心焉耳】
　　○孟子曰孔子登东山而小鲁登太山而小天下故观于海者难为水游于圣人之门者难为言
　　此言圣人之道大也【辅氏曰孟子因孔子之言以明圣道之大】东山葢鲁城东之高山而太山则又高矣此言所处益高则其视下益小【辅氏曰以行而言也】所见既大则其小者不足观也【辅氏曰以知而言也】难为水难为言犹仁不可为众之意【辅氏曰观于海则天下之水皆不足以动吾之视游于圣人之门则天下之言皆不足以入吾之听亦犹仁则天下之众皆莫能与之敌故亦曰难为众也○永嘉陈氏曰仁不可为众言仁者难为众看有几多人众来到仁者面前皆使不得犹太山之前难为山大海之前难为水】
　　观水有术必观其澜日月有明容光必照焉
　　此言道之有本也澜水之湍急处也【愚案大波为澜小波为湍】明者光之体光者明之用也【愚谓明者虚莹昭彻之本体光者即此明之发挥着见于外】观水之澜则知其源之有本矣观日月于容光之隙无不照则知其明之有本矣【辅氏曰以比圣人之道所以大者以其有本也然程子以此为言道之无穷而集注独以为言其有本者葢有本而后能无穷故也】
　　流水之为物也不盈科不行君子之志于道也不成章不达
　　言学当以渐乃能至也成章所积者厚而文章外见也【语录曰是做得成片段有文理可观如孝真个是做得孝成忠是真个做得忠成子贡之辩子路之勇都是真个做得成了不是半上落下今日做得明日又休也○辅氏曰即程子所谓譬如珠玉小积则有小光辉大积则有大光辉也】达者足于此而通于彼也【辅氏曰如自有诸己之谓信至于大而化之之谓圣自志学至从心不逾矩其间次第皆是足于此而通于彼须实体之方知其味非妄想虚空者所能测识也】○此章言圣人之道大而有本学之者必以其渐乃能至也【辅氏曰圣道之大固有其本矣然自学者言之则又岂能一蹴而遽至哉故又以水必盈科而后行君子之志于道必成章而后达者晓之以见学者当务实而有渐不可躐等陵节悬空妄想而卒归于无所得】
　　○孟子曰鸡鸣而起孳孳为善者舜之徒也
　　孳孳勤勉之意【辅氏曰是勤勉不已之意舜之为善与跖之为利皆云孳孳者天理人欲同行而异情也】言虽未至于圣人亦是圣人之徒也
　　鸡鸣而起孳孳为利者蹠之徒也
　　蹠盗蹠也
　　欲知舜与蹠之分无他利与善之间也
　　程子曰言间者谓相去不逺所争毫末耳善与利公私而已矣才出于善便以利言也【辅氏曰程子之説精切使学者知致谨于毫厘之间】○杨氏曰舜蹠之相去逺矣而其分乃在利善之间而已是岂可以不谨然讲之不熟见之不明未有不以利为义者又学者所当深察也【辅氏曰杨氏説尤为有益此大学所以始于致知而中庸所以先于明善也】或问鸡鸣而起若未接物如何为善程子曰只主于敬便是为善【语录曰且须常存个诚敬做主学问方有所归着如有个屋舍了零零碎碎方有顿处不然却似无家舍虽有千金之寳亦无安顿处今日放在东边草里明日放在西边草里终非已物○辅氏曰此又教学者以静时工夫也动静相涵敬义两立孳孳不已则庶乎可以进于圣人之学矣】
　　○孟子曰杨子取为我拔一毛而利天下不为也【为我之为去声】
　　杨子名朱取者仅足之意取为我者仅足于为我而已不及为人也列子称其言曰伯成子高不以一豪利物是也【语录曰庄子数称杨子吾恐杨氏之学如今道流修錬之士其保啬神气虽一句话也不妄与人説】
　　墨子兼爱摩顶放踵利天下为之【放上声】
　　墨子名翟兼爱无所不爱也摩顶摩突其顶也放至也
　　子莫执中执中为近之执中无权犹执一也
　　子莫鲁之贤人也知杨墨之失中也故度于二者之间而执其中近近道也权称锤也所以称物之轻重而取中也执中而无权则胶于一定之中而不知变是亦执一而已矣【语録曰子莫见杨墨皆偏在一处要就二者之中而执之正是安排寻讨也原其意思固好只是见不分明依旧不是○辅氏曰杨氏资质于理略偏于刚毅墨子资质于理略偏于寛厚只原讲学不明不知至理之所在克治不力而各流于其所偏沦胥不已遂至于各极其偏一则不肯拔一毛以利天下而仅足于为我一则欲摩顶至踵以利天下而遂至于兼爱至于子莫则又自其末流观之而知杨墨之皆失中也然无所师承穿凿杜撰而度于为我兼爱二者之间而执其中则其意固善而于道则近矣然时有万变事有万殊物有万类而中无定体若但胶于二者一定之中而执之不能如称锤然因事物之轻重而前却以取平则与二子之执一者亦无异矣】程子曰中字最难识须是黙识心通且试言一防则中央为中一家则防非中而堂为中一国则堂非中而国之中为中推此类可见矣又曰中不可执也识得则事事物物皆有自然之中不待安排安排着则不中矣【辅氏曰程子第一説言中为难识须是黙识心通故能随物应变以取中第二説又言中为难执须先识得则事事物物天然有个中在上面不假人力安排才涉安排计较则便不中矣葢义理精微岂人力之粗浅所能与哉若子莫者是要安排个中来执之也】
　　所恶执一者为其贼道也举一而废百也【恶为皆去声】贼害也为我害仁兼爱害义执中者害于时中皆举一而废百者也【辅氏曰仁义所以立人之道并行而不悖为我者只知有我而不知有人故役于私而遂至于害仁兼爱者只知有人而不知有我故迷于爱而遂至于害义执二者之间一定之中则不能随时逐事以取中故两失其仁义而害于时中是皆举一而废百也百只是言其多耳】○此章言道之所贵者中中之所贵者权【辅氏曰此两句已尽一章之防】杨氏曰禹稷三过其门而不入茍不当其可则与墨子无异顔子在陋巷不改其乐茍不当其可则与杨氏无异子莫执为我兼爱之中而无权乡邻有鬬而不知闭户同室有鬬而不知救之是亦犹执一耳故孟子以为贼道禹稷顔囘易地则皆然以其有权也不然则是亦杨墨而已矣【语录曰居陋巷则似杨氏三过其门而不入则似墨氏要之禹稷似兼爱而非兼爱顔子似为我而非为我○辅氏曰杨氏以禹稷顔囘之事发明中之所贵乎权之义甚为明白使禹稷顔囘不能易地皆然便是无权无权则是亦杨墨而已矣】
　　○孟子曰饥者甘食渴者甘饮是未得饮食之正也饥渴害之也岂惟口腹有饥渴之害人心亦皆有害口腹为饥渴所害故于饮食不暇择而失其正味人心为贫贱所害故于富贵不暇择而失其正理【辅氏曰饮食有美恶之正味口腹固能辨之然常人一为饥渴所害则不暇择其美恶而皆以为甘美故失其正味富贵有当得不当得之正理人心固能辨之然常人一为贫贱所害则不暇择其当得不当得而失其正理】
　　人能无以饥渴之害为心害则不及人不为忧矣人能不以贫贱之故而动其心则过人逺矣【辅氏曰人若能不以贫贱动其心而于富贵辨其所当得而受之其不当得则不受之则过于常人逺矣过人之逺则不忧其不及人矣】
　　○孟子曰栁下惠不以三公易其介
　　介有分辨之意【辅氏曰如此则与界分之界同凡事各有界限甚分明不可逾越】栁下惠进不贤必以其道遗佚不怨阨穷不悯直道事人至于三黜是其介也○此章言栁下惠和而不流与孔子论夷齐不念旧恶意正相类皆圣贤防显阐幽之意也【辅氏曰程子论孔子于夷齐之清却言其不念旧恶以为防显阑幽之意故集注亦以孟子此説为发明栁下恵之和而不流】
　　○孟子曰有为者辟若掘井掘井九轫而不及泉犹为弃井也【辟读作譬轫音刃与仭同】
　　八尺为仭言凿井虽深然未及泉而止犹为自弃其井也○吕侍讲曰仁不如尧孝不如舜学不如孔子终未入于圣人之域终未至于天道未免为半涂而废自弃前功也【侍讲名希哲河南人○辅氏曰君子所为凡百皆要极其至而底于成常人之情则往往鋭始怠终得少为足故中道而画半涂而废者多矣如此则皆为自弃其前功也故孟子发此説以警切之吕氏推説广矣若夫为人而未得为圣人言治而不及于尧舜皆为未及夫泉也】
　　○孟子曰尧舜性之也汤武身之也五霸假之也尧舜天性浑全不假脩习汤武脩身体道以复其性【语录曰性之合下如此身之是做到那田地○又曰性是自然有底身是从身上做得来底只是其初资禀有些子不相似耳○辅氏曰尧舜生而知之者也故其气质清明天性昭著自然浑全何待脩习汤武学而知之者也故脩身体道以复其本然之性】五霸则假借仁义之名以求济其贪欲之私耳【辅氏曰五霸之事皆矫窃诈伪者之所为与圣人用处天地悬隔】
　　久假而不归恶知其非有也【恶平声】
　　归还也有实有也言窃其名以终身而不自知其非真有【辅氏曰凡假之者无不然其初不过以之欺人而其终遂至以之自欺】或曰葢叹世人莫觉其伪者亦通【辅氏曰此説虽通然却説得来慢了】旧説久假不归即为真有则误矣○尹氏曰性之者与道一也身之者履之也及其成功则一也五霸则假之而已是以功烈如彼其卑也【辅氏曰与道一者无气禀之蔽也履之者以身履践之而至也及其成功一者皆真切为之故有成而气禀不足以为之间也若但假而已则已是作伪其意思都别了是以功烈如是之卑也】
　　○公孙丑曰伊尹曰予不狎于不顺放太甲于桐民大悦太甲贤又反之民大悦
　　予不狎于不顺太甲篇文狎习见也不顺言太甲所为不顺义理也余见前篇
　　贤者之为人臣也其君不贤则固可放与【与平声】孟子曰有伊尹之志则可无伊尹之志则篡也
