<!-- { "loadSidebar": true } -->
　　龙子曰治地莫善于助莫不善于贡贡者校数岁之中以为常乐岁粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也【乐音洛盻五礼反从目从兮或音普苋反者非养去声恶平声】
　　龙子古贤人狼戾犹狼藉言多也粪拥也盈满也【愚谓此言丰乐之嵗其粒米狼藉饶多虽多取之而不为暴虐则以寡取之凶荒之年粪其田尚不足则以取满其常数焉是则校数嵗之中以为常之意也】盻恨视也勤动劳苦也称举也贷借也取物于人而出息以偿之也益之以足取盈之数也稚幼子也
　　夫世禄滕固行之矣【夫音扶】
　　孟子尝言文王治岐耕者九一仕者世禄二者王政之本也今世禄滕己行之惟助法未行故取于民者无制耳盖世禄者授之土田使之食其公田之入实与助法相为表里所以使君子野人各有定业而上下相安者也故下文遂言助法
　　诗云雨我公田遂及我私惟助为有公田由此观之虽周亦助也【雨于付反】
　　诗小雅大田之篇雨降雨也言愿天雨于公田而遂及私田先公而后私也【诗传曰言农夫之心先公后私故望此雨而曰天其雨我公田而遂及我之私田乎】当时助法尽废典籍不存惟有此诗可见周亦用助故引之也【语録曰考之周礼行助法处有公田行贡法处无公田○又曰孟子不曽见周礼只据诗里説用诗意带将去】
　　设为庠序学校以敎之庠者养也校者敎也序者射也夏曰校殷曰序周曰庠学则三代共之皆所以明人伦也人伦明于上小民亲于下
　　庠以养老为义校以敎民为义序以习射为义皆乡学也学国学也共之无异名也伦序也父子有亲君臣有义夫妇有别长幼有序朋友有信此人之大伦也庠序学校皆以明此而已【语録曰问乡学如何曰皆于农隙而学曰孰与敎之曰乡大夫有徳行而致其仕者敎之○辅氏曰养老序射皆学校敎人之事特三代欲异其名故取义不同耳然此三者皆乡学也故异名至于国学则但同谓之学而已言学则庠校序皆举之矣乡学虽有异名国学虽无异名然其明人伦以敎之之事则同也】
　　有王者起必来取法是为王者师也
　　滕国褊小虽行仁政未必能兴王业然为王者师则虽不有天下而其泽亦足以及天下矣圣贤至公无我之心于此可见【语録曰孟子只说有王者起必来取法是为王者师是亦要国大方做得小厎亦不奈何○辅氏曰所谓圣贤则总五帝三王及辅佐之贤与夫孔子孟子而言之也恭俭徳也礼下取民有制政事也贡助彻法度也学校敎也所以成终也内外两尽政敎具举本末始终有序为国之道备矣国虽褊小不能致王业之兴然有王者作必来取法为王者师则徳泽亦足以及于天下矣于此可见圣贤至公无我之心而或者犹疑孟子不当劝齐王行王道者何哉齐梁地广民众其不王者不为耳故孟子劝以行王政滕国壤地褊小虽行仁政未必能兴王业也故敎以彊为善以为王者师以此见孟子之道能大能小无不可为之事也】
　　诗云周虽旧其命惟新文王之谓也子力行之亦以新子之国
　　诗大雅文王之篇言周虽后稷以来旧为诸侯其受天命而有天下则自文王始也子指文公诸侯未逾年之称也
　　使毕战问井地孟子曰子之君将行仁政选择而使子子必勉之夫仁政必自经界始经界不正井地不均谷禄不平是故暴君污吏必慢其经界经界既正分田制禄可坐而定也【夫音扶】
　　毕战滕臣文公因孟子之言而使毕战主为井地之事故又使之来问其详也【辅氏曰因其使毕战来问故知是使毕战主为其事而因使之来问其详也度孟子之来滕国不久便去故使毕战往问之若孟子尚留滕国则文公亦必亲与之商略矣】井地即井田也【愚谓井地则言其始以地而画井耳井田则因其田既已成井而言之也】经界谓治地分田经画其沟涂封植之界也【辅氏曰治地谓开辟其方里为井之地也分田谓分为九百亩之田也田侧有沟壑上有涂封植则封其所植之木以为界止也】此法不修则田无定分而豪强得以兼并故井地有不均赋无定法而贪暴得以多取故谷禄有不平【辅氏曰经画界止之法不修则田无定制不定为一夫授田百亩之制而民之豪强者惟其所取得以兼并其他人之所有我之所占者既多则人之所得者或少故于井地有不均赋无定法则不特取公田十一之赋而君贪吏惟其所取得以裒敛其私田之所入此或得禄之多彼或得禄之少故于谷禄有不平】此欲行仁政者之所以必从此始而君污吏则必欲慢而废之也【辅氏曰若有仁君欲行仁政使彼此均平田无多少之差则必从经界之事做起而君污吏贪得务多只知有我不知有民只知为己不知为人者则必欲慢而废之也凡事须是敬则能立才有慢心事便日趋于弊坏也】有以正之则分田制禄可不劳而定矣
　　夫滕壤地褊小将为君子焉将为野人焉无君子莫治野人无野人莫养君子【夫音扶养去声】
　　言滕地虽小然其间亦必有为君子而仕者亦必有为野人而耕者是以分田制禄之法不可偏废也【辅氏曰国无大小虽小国亦有仕于朝为君子者亦必有耕于野而为野人者无君子则孰治小人无野人则孰养君子言此以见分田制禄之法不可偏废而有国者之于经画诚不可以慢也】
　　请野九一而助国中什一使自赋
　　此分田制禄之常法所以治野人使养君子也野郊外都鄙之地也九一而助为公田而行助法也国中郊门之内乡遂之地也田不井授但为沟洫使什而自赋其一盖用贡法也周所谓彻法者盖如此【语録曰野谓甸稍县都行九一法国中什一以在王城丰凶易察○又曰国中行乡遂之法如五家为比五比为闾四闾为族四族为党五党为州又如五人为伍五伍为两四两为卒五卒为旅五旅为师五师为军皆五五相连属所以行不得那九一之法故只得什一使自赋如乡遂却行井牧之法乡遂之法次第是一家出一人兵且如五家为比比便有一个长了井牧之法次第是三十家方出得士十人徒十人○辅氏曰郊外都鄙用助法则收其公田之所入以为君子之禄食国中乡遂用贡法则使耕者什而自赋其一以充国家之所用其逺近之所以不同者详已见前段此周之所谓彻法也前所谓彻者通也均也者所以释彻字之义此则正言其法是如此】以此推之当时非惟助法不行其贡亦不止什一矣【辅氏曰以其请野九一而助则知助法之不行又云国中什一使自赋则当时之贡法亦有彊取其赋于什一之外者矣】
　　卿以下必有圭田圭田五十亩
　　此世禄常制之外又有圭田所以厚君子也【语録曰卿受田六十邑乃当二百四十井此外又有圭田五十畆也○问卿士大夫之有圭田必有耕之者岂亦有耕属可耕乎恐圭田只是给公田之在民者如井九百而百亩为公田之类曰其制未及详考大抵古者田禄皆是助法之公田充而八家因为之属如有田一成有众一旅是也圭田恐亦如此故王制云圭田无征】圭洁也所以奉祭祀也不言世禄者滕己行之但此未备耳
　　余夫二十五亩
　　程子曰一夫上父母下妻子以五口八口为率受田百亩如有弟是余夫也年十六别受田二十五亩俟其壮而有室然后更受百亩之田愚按此百亩常制之外又有余夫之田以厚野人也【语録曰余夫二十五亩乃是十六以前所受在一夫百亩之外也】
　　死徙无出乡乡田同井出入相友守望相助疾病相扶持则百姓亲睦
　　死谓葬也徙谓徙其居也同井者八家也友犹伴也守望防冦盗也【辅氏曰乡谓万二千五百人为乡之乡死徙无出乡者死而葬者徙而居者皆不可出其乡也乡田同井者同乡之人则八家同为一井一井之中其出入则自相为伴防御寇盗则自相为助疾病则自相扶持此张子所谓井田救灾恤患之事也如此则朝夕同处自然亲睦也此又言助法之善也】
　　方里而井井九百亩其中为公田八家皆私百亩同养公田公事毕然后敢治私事所以别野人也【养去声别彼列反】
　　此详言井田形体之制乃周之助法也【辅氏曰上既言助法之善故此下遂言周之助法也方里而井井九百亩其中为公田便是井田形体之制也】公田以为君子之禄而私田野人之所受先公后私所以别君子野人之分也不言君子据野人而言省文耳上言野及国中二法此独详于治野者国中贡法当世已行但取之过于什一尔
　　此其大略也若夫润泽之则在君与子矣【夫音扶】
　　井地之法诸侯皆去其籍此特其大略而已润泽谓因时制冝使合于人情冝于土俗而不失乎先王之意也【辅氏曰此非是解此二字之义乃就井田之法上言必能如此立法然后可谓之润泽也】吕氏曰子张子慨然有意三代之治论治人先务未始不以经界为急讲求法制粲然备具要之可以行于今如有用我者举而措之耳尝曰仁政必自经界始贫富不均敎养无法虽欲言治皆苟而已世之病难行者未始不以亟夺富人之田为辞然兹法之行恱之者众苟处之有术期以数年不刑一人而可复所病者特上之未行耳乃言曰纵不能行之天下犹可验之一乡方与学者议古之法买田一方画为数井上不失公家之赋役退以其私正经界分宅里立敛法广储蓄兴学校成礼俗救菑恤患厚本抑末足以推先王之遗法明当今之可行有志未就而卒【辅氏曰张子之学已到古圣人之心事故见得治天下先务必当以经界为急于是力攷详究知其法之行恱之者众苟行之有术期以数年不刑一人而可复既不得行则又欲私为而小验之以明先王之法无不可行者以待后之君子呜呼仁哉】○愚案丧礼经界两章见孟子之学识其大者是以虽当礼法废坏之后制度节文不可复考而能因略以致详推旧而为新不屑屑于既往之迹而能合乎先王之意真可谓命世亚圣之才矣【辅氏曰常人而欲法古先哲王之事于后世者往往不曽先得古人之心屑屑然泥其既往之迹到行不得处则反出其私意穿凿杜撰以求其必济甚者至于严刑峻法以箝人之议彊民之从于是与先王之意背驰非徒无益而又害之者多矣唯孟子之学识其大者谓先得古先哲王之心也是以虽当礼法废坏之后制度节文不可复考而能因略而致详谓因其大体而详其节目推旧以为新谓推其既往以为今日之制虽不屑屑于己往之迹而能合于先王之意此与圣贤同一心事同一轨辙信非命世亚圣之大才不能为也】
　　○有为神农之言者许行自楚之滕踵门而告文公曰逺方之人闻君行仁政愿受一廛而为氓文公与之处其徒数十人皆衣褐捆屦织席以为食【衣去声捆音阃】
