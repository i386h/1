<!-- { "loadSidebar": true } -->
　　子曰食夫稻衣夫锦于女安乎曰安【夫音扶下同衣去声女音汝下同】礼父母之丧旣殡食粥麤衰旣葬疏食水饮受以成布【语録曰成布是稍细成布初来未成布也八十缕爲一升古尺一幅只阔二尺二寸筭来斩衰三升如今网一般又如今漆布一般所以爲未成布也】期而小祥始食菜果练冠縓縁【语録曰縓今浅绛色小祥以縓爲縁看古人小祥源縁者一入为縓礼有四入之说亦是渐渐加深色耳然古人亦不专把素色为凶盖古人常用皮升皮弁纯白自今言之则爲大凶矣】要绖不除无食稻衣锦之理夫子欲宰我反求诸心自得其所以不忍者故问之以此而宰我不察也【辅氏曰宰我二说皆是其所执而欲以短丧者然未尝反其心哀怛之实自有不能己者故夫子但以食稻衣锦于女安乎问之此盖欲其反诸心以求其不忍之实也】
　　女安则爲之夫君子之居丧食旨不甘闻乐不乐居处不安故不爲也今女安则爲之【乐上如字下音洛】
　　此夫子之言也旨亦甘也初言女安则爲之絶之之辞又发其不忍之端以警其不察而再言女安则爲之以深责之【辅氏曰宰我蔽执之深虽闻夫子之言而不察其所以言之意不反诸心以求其不忍之实而遽以曰安爲答则其不仁甚矣故夫子又言凡君子之居丧食旨不甘故不食闻乐不乐故不闻居处不安故不处皆自然而然以发其本心不忍之端以警其不察然后复言女安则爲之以深责之也】
　　宰我出子曰予之不仁也子生三年然后免于父母之怀夫三年之丧天下之通丧也予也有三年之爱于其父母乎
　　宰我旣出夫子惧其眞以爲可安而遂行之故深探其本而斥之言由其不仁故爱亲之薄如此也【辅氏曰孝者爲仁之本于此而阏絶之使不行则人之道息矣且夫宰我之所谓安者使其不求诸心随口而言则固己爲不仁矣若其心诚以爲安则其不仁又甚焉此所以见其出而深探其本以斥之言由其不仁故爱亲之薄如此也】怀抱也又言君子所以不忍于亲而丧必三年之故使之闻之或能反求而终得其本心也【辅氏曰子生三年然后免于父母之怀此君子所以不忍于亲而丧必三年之故自天子达于庶人而爲天下之通丧也至于使之闻之或能反求而终得其本心则圣人之仁也始也问以食稻衣锦于女安乎所以使宰我反求诸心自得其所以不忍及宰我不察则又言君子居丧之礼皆出于自然以发其不忍于亲而丧必三年之故使之闻之尚庶几其能反求而得其本心不至于终迷而不反也然则圣人之心所以爱人无己者于此亦可得而见矣】○范氏曰丧虽止于三年然贤者之情则无穷也特以圣人爲之中制而不敢过故必俯而就之非以三年之丧爲足以报其亲也所谓三年而后免于父母之怀特以责宰我之无恩欲其有以跂而及之尔【辅氏曰范氏发明非以三年之丧爲足以报其亲之说尤爲忠厚所谓丧三年以爲极亡则弗之忘矣者是也至于圣人旣于此爲之中制则贤者必当俯而就不肖者必当跂而及夫如是然后其说始圎而宰我之失夫子之意始皆坦然明白矣】
　　○子曰饱食终日无所用心难矣哉不有博弈者乎爲之犹贤乎己
　　博局戏也弈围碁也已止也李氏曰圣人非敎人博弈也所以甚言无所用心之不可尔【文集曰此非是啓博弈之端然圣人乃假此以甚彼之辞】
　　○子路曰君子尚勇乎子曰君子义以爲上君子有勇而无义爲乱小人有勇而无义爲盗
　　尚上之也君子爲乱小人爲盗皆以位而言者也尹氏曰义以爲尚则其勇也大矣子路好勇故夫子以此救其失也【辅氏曰尚义而勇义理之勇也勇而无义血气之勇也唯血气所使而不以义理制之则其爲害随所居而爲大小故在上则逆理犯上而爲乱在下则肆欲陵上而爲盗子路好勇故夫子以是告之】胡氏曰疑此子路初见孔子时问答也【辅氏曰详味其言尚有自负其勇之意而始疑圣门之或不以勇爲尚耳若子路后来进徳地位煞髙必不复以此爲问也】
　　○子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者【恶夫声下同惟恶者之恶如字讪所谏反】
　　讪谤毁也窒不通也称人恶则无仁厚之意下讪上则无忠敬之心勇无礼则爲乱果而窒则妄作故夫子恶之
　　曰赐也亦有恶乎恶徼以爲知者恶不孙以爲勇者恶讦以爲直者【徼古尧反知孙并去声讦居谒反】
　　恶徼以下子贡之言也徼伺察也讦谓攻发人之隂私○杨氏曰仁者无不爱则君子疑若无恶矣子贡之有是心也故问焉以质其是非侯氏曰圣贤之所恶如此所谓唯仁者能恶人也【辅氏曰杨氏说得子贡所以发问之意出侯氏说得圣贤不能无恶要当于理之意明然夫子因子贡之问而又以赐也亦有恶乎发之使之得以尽其说又见圣人气象从容诚意审密有以尽人之情如此】
　　○子曰唯女子与小人爲难养也近之则不孙逺之则怨【近孙逺并去声】
　　此小人亦谓仆下人也【或问何以知其爲仆下人曰若爲恶之小人则君子逺之惟恐不严怨亦非所恤矣】君子之于臣妾庄以涖之慈以畜之则无二者之患矣【辅氏曰此正所谓不近不逺之间道理也夫小人女子虽有难养之情在君子则有善养之道庄以涖之则有以销其不孙之心慈以畜之则有以弭其多怨之意】
　　○子曰年四十而见恶焉其终也已【恶去声】
　　四十成德之时见恶于人则止于此而已勉人及时迁善改过也苏氏曰此亦有爲而言不知其爲谁也【辅氏曰圣人之言特限于四十则可知矣】
　　微子第十八
　　此篇多记圣贤之出处凡十一章
　　微子去之箕子爲之奴比干谏而死
　　微箕二国名【胡氏曰皆圻内国名】子爵也微子纣庶兄箕子比干纣诸父微子见纣无道去之以存宗祀箕子比干皆谏纣杀比干囚箕子以爲奴箕子因佯狂而受辱
　　孔子曰殷有三仁焉
　　三人之行不同而同出于至诚恻怛之意【语録曰问微子之去欲存宗祀比干之死欲纣改行可见其至诚恻怛处不知箕子至诚恻怛何以见曰箕子比干都是一様心箕子偶然不冲着纣之怨不杀他然见比干恁地死若更死谏无益于国徒使人君有杀谏臣之名他处此最难微子去却易比干一向谏死又却索性箕子在半上落下最是难处被他监系在那里不免佯狂所以易中特说箕子之明夷可见其难处】故不咈乎爱之理而有以全其心之德也【辅氏曰爱之理此分言之心也仁之德此专言之仁也不咈乎爱之理指恻怛而言也有以全其心之德指至诚而言也○蔡氏曰比干之死非沽名也箕子之生非惧祸也微子之去非要利以忌君也此可见其同出于至诚恻怛之意比干以谏死犹庶几感悟乎纣之心箕子佯狂爲奴意其犹有规谏之意微子抱祭器而去盖不忍坐视其宗祀之絶此可见不咈乎爱之理三子之去就死生其志不在乎一身而惟在乎爱君忧国此可见有以全其心之德】杨氏曰此三人者各得其本心故同谓之仁【愚谓三人之事虽不同而各得其本心则同故同谓之仁仁则本心之全德也】
　　○柳下惠爲士师三黜人曰子未可以去乎曰直道而事人焉往而不三黜枉道而事人何必去父母之邦【三去声焉于防反】
　　士师狱官黜退也柳下惠三黜不去而其辞气雍容如此可谓和矣然其不能枉道之意则有确乎其不可拔者是则所谓必以其道而不自失焉者也【或问柳下惠仕而屡黜黜而复仕至于三黜而又不去焉何也曰进不隐贤必以其道不以三公易其介所以屡黜而至于三降志辱身援而止之而止虽袒裼裸程于我侧不以爲凂所以黜而复仕旣三黜而遂不去也或曰惠知直道之必黜而不去然则其将枉道以事人乎曰不然也惠之意若曰我但能直道事人则固不必去鲁而适他国矣其言泛然若无所指盖和者之气象如此而其道则固自信其不能枉道而事人矣是以三黜之后虽不屑去然亦意其遂不复仕故孔子得以列之于逸民之目】胡氏曰此必有孔子断之之言而亡之矣【辅氏曰以前章例之而知之也】
　　○齐景公待孔子曰若季氏则吾不能以季孟之间待之曰吾老矣不能用也孔子行
　　鲁三卿季氏最贵孟氏爲下卿孔子去之事见世家然此言必非面语孔子盖自以告其臣而孔子闻之尔【辅氏曰景公之言虽实而失于率易圣人德盛道尊见者必加敬而尽礼况景公素知圣人者必不敢以是言而面凟之所谓自以告其臣而孔子闻之之说当矣】○程子曰季氏强臣君待之之礼极隆然非所以待孔子也以季孟之间待之则礼亦至矣然复曰吾老矣不能用也故孔子去之盖不系待之轻重特以不用而去尔【愚谓茍以利心观则必以爲圣人之去有系乎待之轻重也故特释之】
　　○齐人归女乐季桓子受之三日不朝孔子行【归如字或作馈朝音潮】
　　季桓子鲁大夫名斯案史记定公十四年孔子爲鲁司寇摄行相事齐人惧归女乐以沮之尹氏曰受女乐而怠于政事如此其简贤弃礼不足与有爲可知矣夫子所以行也所谓见几而作不俟终日者与【或问史记载孔子之去鲁也有彼妇之口可以出走之歌今尹氏直以爲知鲁之君相无敬贤之心而去何邪曰齐人之谋固欲以是沮孔子矣盖欲以女子爲间于鲁之君相使之先有以荧惑其耳目感移其心志遂乗间而进说以沮败其所爲甚则或遂中以不测之祸而不虑孔子之觉之早去之速也然孔子之觉之也直以其无敬贤之心知其不足与有爲耳而其祸之将至者则固亦不外乎此也尹氏之言不及其他其有得于孔子之初心与】○范氏曰此篇记仁贤之出处而折中以圣人之行所以明中庸之道也【辅氏曰仁谓三仁贤谓柳下惠及下章隐逸之人皆是也夫子于齐于鲁非不欲仕也亦未尝必于仕也但可仕则仕可止则止此所以爲中庸之道也三仁柳下惠则庶几矣接舆以下则皆未免于偏也】
　　○楚狂接舆歌而过孔子曰鳯兮鳯兮何德之衰往者不可谏来者犹可追己而已而今之从政者殆而接舆楚人佯狂辟世夫子时将适楚故接舆歌而过其车前也鳯有道则见无道则隐接舆以比孔子而讥其不能隐为徳衰也【辅氏曰鳯灵物也有道则见无道则隐鳯固然也至于无道而不隐则鳯之徳衰矣然以此论君子守身之常法则可至于圣人体道之大权则又不可以此例论也】来者可追言及今尚可隐去已止也而语助辞殆危也接舆盖知尊孔子而趋不同者也【辅氏曰观接舆之言既比之以鳯而又疑其衰既幸其或止而又虑其殆语意慇懃谆复是诚知尊圣人者矣然其所趋则在于絶人逃世以逺害全身而已其与圣人之心盖不啻如氷炭白黒之不同也○胡氏曰接舆之于孔子既比以鳯又议其衰既欲其己又惧其殆可谓知尊圣人矣然曰往者不可谏来者犹可追则不知圣人无过之可悔无善之可迁是知尊圣人而未知圣人也其趋不同者有避世之心而无救世之意有坚守之操而无变通之学也】
　　孔子下欲与之言趋而避之不得与之言
　　孔子下车盖欲告之以出处之意接舆自以为是故不欲闻而辟之也
　　○长沮桀溺耦而耕孔子过之使子路问津焉【沮七余反溺乃歴反】
　　二人隐者耦并耕也时孔子自楚反乎蔡津济渡处
　　长沮曰夫执舆者为谁子路曰为孔丘曰是鲁孔丘与曰是也曰是知津矣【夫音扶与平声】
