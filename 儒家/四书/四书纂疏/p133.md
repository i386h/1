<!-- { "loadSidebar": true } -->
　　王驩盖摄卿以行故曰齐卿夫既或治之言有司巳治之矣孟子之待小人不恶而严如此【辅氏曰夫既或治之正答公孙丑未尝与之言行事一句也孟子言所谓使事有司既已治之而得其宜矣自不须更与王驩言也只此句便见孟子之待小人不恶而严之意使有司不能治其事于礼仪制数有旷阙不齐整处而孟子固不与驩言而正之则非所谓不恶矣今有司既已能治办其事而犹与之言则便有徇之之意而不可谓之严矣然自常情观之则孟子之不与驩言不以为恶之而不欲与之言则以为易之而不足与之言矣夫恶之而不欲与之言则隘易之而不足与之言则忽隘与忽孟子无是心也但言有司既已能治办其事而不与之言则亦是顺理之事而其中自有不恶而严之意耳故愚尝谓君子之待小人有正己而无屈意有容德而无过礼恶恶之心虽不能无然亦不为己甚之疾也】
　　○孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然
　　孟子仕于齐丧母归葬于鲁嬴齐南邑充虞孟子弟子尝董治作棺之事者也严急也木棺木也以已通以羙太美也
　　曰古者棺椁无度中古棺七寸椁称之自天子达于庶人非直为观美也然后尽于人心【称去声】
　　度厚薄尺寸也中古周公制礼时也【辅氏曰古者棺椁无度者想只是过于厚观十三卦丧葬取之大过可见至周公制礼时始为七寸之制也】椁称之与棺相称也【辅氏曰谓棺七寸则椁亦七寸】欲其坚厚乆逺非特为人观视之羙而已【辅氏曰人子之丧亲所以为之棺椁者盖欲其坚厚以歴乆逺而已非是欲为人观视之羙也盖必如此然后于人心为尽耳尽于人心此一句须当自体之若后世之厚葬却只是欲为人观羙之故也】
　　不得不可以为恱无财不可以为恱得之为有财古之人皆用之吾何为独不然
　　不得谓法制所不当得得之为有财言得之而又为有财也或曰为当作而【辅氏曰先儒多以七寸之棺自天子达于庶人与下文得之为有财两句碍故解云所以不得者正谓无财之故耳集注不从者此盖孟子因而泛説葬礼如重累之数墙翣之饰既有定制则不可得以为恱非独指棺椁言之也盖孟子自做两句分説下来得之为有财又是緫説必竟是两意或者又以为当作而则尤分晓为作而是字误也】
　　且比化者无使土亲肤于人心独无恔乎【比必二反恔音效】比犹为也化者死者也恔快也言为死者不使土近其肌肤于人子之心岂不快然无所恨乎【辅氏曰谓厚其棺椁者正为死者不欲使土近其肌肤耳惟如此则人子之心始以为快而无所慊恨也有所恨则是有所不快处则是其心有不尽也】
　　吾闻之也君子不以天下俭其亲
　　送终之礼所当得为而不自尽是为天下爱惜此物而薄于吾亲也【辅氏曰如此则便是倒行逆施不顺理底于所厚者薄则无所不薄矣墨子之葬以薄为道者即是此意】
　　○沈同以其私问曰燕可伐与孟子曰可子哙不得与人燕子之不得受燕于子哙有仕于此而子恱之不告于王而私与之吾子之禄爵夫士也亦无王命而私受之于子则可乎何以异于是【伐与之与平声下伐与杀与同夫音扶】沈同齐臣以私问非王命也【辅氏曰沈同问燕可伐否耳固不问以齐伐燕为如何也若是以王命来问孟子必当详告之不但曰可而已也】子哙子之事见前篇诸侯土地人民受之天子传之先君私以与人则与者受者皆有罪也【辅氏曰此谓不由其道妄取妄予如子哙子之之徒者由其道则三圣之授受乃先天而天弗违之事不可以罪言矣】仕为官也士即从仕之人也
　　齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉天吏觧见上篇言齐无道与燕无异如以燕伐燕也史记亦谓孟子劝齐伐燕盖传闻此説之误【语录曰孟子居齐许乆伐燕之事必亲见之齐王乃无一语谋于孟子而孟子亦无一语谏之何也想得孟子亦必以伐之为是但不意齐师之暴虐耳不然齐有一大事如此而齐王不相谋孟子岂可更居齐邪史记云邹人孟轲劝齐王伐燕云此汤武之举也想承此误然亦有不可晓者○又曰孟子言伐燕有四须合而观之燕之父子君臣如此固有可伐之理然孟子不曽教齐不伐亦不曽教齐必伐但曰为天吏则可以伐之】○杨氏曰燕固可伐矣故孟子曰可使齐王能诛其君吊其民何不可之有乃杀其父兄虏其子弟而后燕人畔之乃以是归咎孟子之言则误矣
　　○燕人畔王曰吾甚慙于孟子
　　齐破燕后二年燕人共立太子平为王
　　陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之【恶监皆平声】
　　陈贾齐大夫也管叔名鲜武王弟周公兄也武王胜商杀纣立纣子武庚而使管叔与弟蔡叔霍叔监其国武王崩成王幼周公摄政管叔与武庚畔周公讨而诛之【蔡氏曰周公摄政管叔于周公为兄尤所觊觎故流言公将不利于孺子周公避位居东后成王悟迎周公归叔惧遂与武庚叛成王命周公征讨而诛戮之】
　　见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎【与平声】
　　言周公乃管叔之弟管叔乃周公之兄然则周公不知管叔之将畔而使之其过有所不免矣【语录曰周公当初也防那兄弟不过本是怕武庚叛故遣管蔡霍叔去监他为其至亲可恃不知他反去与那武庚同作一党○辅氏曰周公以亲之故不忍料其兄之恶而使之故不免有过是以孟子亦以为周公之过不亦宜乎不説周公为无过也】或曰周公之处管叔不如舜之处象何也游氏曰象之恶己着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探其兄之恶而弃之邪周公爱兄宜无不尽者管叔之事圣人之不幸也舜诚信而喜象周公诚信而任管叔此天理人伦之至其用心一也【辅氏曰此是集注采程子游氏两説合而成之可谓曲尽人情矣舜与周公皆是处圣人之不幸使其易地而处则皆然也此乃是以天理处人伦之极至处】
　　且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从为之辞【更平声】
　　顺犹遂也更改也辞辩也更之则无损于明故民仰之顺而为之辞则其过愈深矣责贾不能勉其君以迁善改过而教之以遂非文过也○林氏曰齐王慙于孟子盖羞恶之心有不能自己者使其臣有能因是心而将顺之则义不可胜用矣而陈贾鄙夫方且为之曲为辩説而沮其迁善改过之心长其饰非拒谏之恶故孟子深责之然此书记事散出而无先后之次故其説必参考而后通若以第二篇十章十一章置于前章之后此章之前则孟子之意不待论説而自明矣【辅氏曰林氏説得齐王之心处与陈贾之意邪处孟子责陈贾之言深切处皆甚分明有以啓万世之为君臣者有能因是心而将顺之者则如孟子因齐王见牛不忍之心而引之使保民者是也】
　　○孟子致为臣而归
　　孟子乆于齐而道不行故去也
　　王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也【朝音潮】他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之【为去声】
　　时子齐臣也中国当国之中也万钟谷禄之数也钟量名受六斛四斗【愚案四豆为区区受斗六升四区为釜釜受六斗四升十釜为钟受六斛四斗】矜敬也式法也盍何不也
　　时子因陈子而以告孟子陈子以时子之言告孟子陈子即陈臻也
　　孟子曰然夫时子恶知其不可也如使予欲富辞十万而受万是为欲富乎【夫音扶恶平声】
　　孟子既以道不行而去则其义不可以复留而时子不知则又有难显言者【辅氏曰显言之则讦掦齐王之失而有戾于我固所愿之言】故但言设使我欲富则我前日为卿尝辞十万之禄今乃受此万钟之馈是我虽欲富亦不为此也【辅氏曰谓时子不知我之去乃为道之不行而于义不可不去耳今乃以是诱我设使我诚欲其富则前日方辞十万之禄今日乃受万钟之馈则岂欲富者乎齐王时子之事是皆就人欲计较中来若孟子之意则道合则从不可则去恶用是多端也哉】
　　季孙曰异哉子叔疑使已为政不用则亦已矣又使其子弟为卿人亦孰不欲富贵而独于富贵之中有私龙断焉【龙音垄】
　　此孟子引季孙之语也季孙子叔疑不知何时人龙断冈垄之断而髙也义见下文盖子叔疑者尝不用而使其子弟为卿季孙讥其既不得于此而又欲求得于彼如下文贱丈夫登龙断者之所为也孟子引此以明道既不行复受其禄则无以异此矣【辅氏曰举季孙所讥子叔疑之事以见我不敢效此之意辞禄而受馈虽多寡之不同毕竟是既不得于此而又求得于彼也】
　　古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣
　　孟子释龙断之説如此治之谓治其争讼左右望者欲得此而又取彼也罔谓罔罗取之也从而征之谓人恶其专利故就征其税后世縁此遂征商人也【辅氏曰文王闗讥不征是三代之初皆如是也】○程子曰齐王所以处孟子者未为不可孟子亦非不肯为国人矜式者但齐王实非欲尊孟子乃欲以利诱之故孟子拒而不受【辅氏曰程子恐读书者不察误认孟子之意故辨明之】
　　○孟子去齐宿于昼【昼如字或曰当作昼音下同】
　　昼齐西南近邑也
　　有欲为王留行者坐而言不应隐几而卧【为去声下同隐于靳反】隐凭也客坐而言孟子不应而卧也
　　客不恱曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄栁申详无人乎缪公之侧则不能安其身【齐侧皆反复扶又反语去声】
