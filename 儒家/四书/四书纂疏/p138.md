<!-- { "loadSidebar": true } -->
　　鲁颂曰戎狄是膺荆舒是惩周公方且膺之子是之学亦为不善变矣
　　鲁颂閟宫之篇也膺击也荆楚本号也【愚谓荆本州名春秋初以州举曰荆后乃曰楚】舒国名近楚者也【愚案春秋传杜氏注舒国今庐江舒县】惩艾也案今此诗为僖公之颂而孟子以周公言之亦断章取义也
　　从许子之道则市贾不贰国中无伪虽使五尺之童适市莫之或欺布帛长短同则贾相若麻缕丝絮轻重同则贾相若五谷多寡同则贾相若屦大小同则贾相若【贾音价下同】
　　陈相又言许子之道如此盖神农始为市井故许行又托于神农而有是说也【辅氏曰下系谓神农取噬嗑之象日中为市交易而退各得其所也】五尺之童言幼小无知也许行欲使市中所粥之物皆不论精粗美恶但以长短轻重多寡大小为价也【辅氏曰若不着得精粗好恶来说则无由说得通此义自孟子来无人看得出至集注而后其义始明】
　　曰夫物之不齐物之情也或相倍蓰或相什伯或相千万子比而同之是乱天下也巨屦小屦同贾人岂为之哉从许子之道相率而为伪者也恶能治国家【夫音扶蓰音师又山绮反比必二反恶平声】倍一倍也蓰五倍也什伯千万皆倍数也比次也孟子言物之不齐乃其自然之理其有精粗犹其有大小也若大屦小屦同价则人岂肯为其大者哉今不论精粗使之同价是使天下之人皆不肯为其精者而竞为滥恶之物以相欺耳
　　○墨者夷之因徐辟而求见孟子孟子曰吾固愿见今吾尚病病愈我且往见夷子不来【辟音壁又音辟】
　　墨者治墨翟之道者夷姓之名徐辟孟子弟子孟子称疾疑亦托辞以观其意之诚否【辅氏曰初不言孟子有疾而忽言今吾尚病病愈我且往见则孟子之意可见此亦所谓不屑之敎诲也】
　　他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则是以所贱事亲也【不见之见音现】
　　又求见则其意已诚矣故因徐辟以质之如此【或问夷之请见而孟子不许何也曰孟子虽以辟邪说为己任然不过讲明其说传之当世使闻者有以发寤于心而自得之耳固不轻接其人交口竞辨以屈吾道之尊也譬如蛮夷冦贼之害圣人固欲去之然岂肯被甲执兵而亲与之角哉】直尽言以相正也庄子曰墨子生不歌死无服桐棺三寸而无椁是墨之治丧以薄为道也易天下谓移易天下之风俗也夷子学于墨氏而不从其敎其心必有所不安者故孟子因以诘之【辅氏曰先儒皆以夷子葬其亲厚则是以所贱事亲也两句为孟子设为此言以间夷子盖于其事亲至切处感发之今集注断以为夷子实尝厚葬其亲不从墨子薄棺无椁之制者盖墨子之说本是失于兼爱二本耳若薄葬则特其敎中一事夷子虽受其敎而至于葬亲之时天理自然发动有不得如其师之说者故不用其制而凡事从厚也此于人情固宜有之故孟子因举此一事以诘之而下文又专举丧葬之说以发其意此政夷子之天理一防明处也】
　　徐子以告夷子夷子曰儒者之道古之人若保赤子此言何谓也之则以为爱无差等施由亲始徐子以告孟子孟子曰夫夷子信以为人之亲其兄之子为若亲其邻之赤子乎彼有取尔也赤子匍匐将入井非赤子之罪也且天之生物也使之一本而夷子二本故也【夫音扶下同匍音蒲匐蒲北反】
　　若保赤子周书康诰篇文此儒者之言也夷子引之盖欲援儒而入于墨以拒孟子之非己【辅氏曰夷子盖以儒者所谓若保赤子一句有似于墨子爱无差等之说故举之而问以此言何谓也是其意欲援儒以归墨以拒孟子之非己也】又曰爱无差等施由亲始则推墨而附于儒以释已所以厚葬其亲之意【语録曰施由亲始一句乃是夷子临时撰出来凑孟子意却不知爱无差等一句己自不是了他所谓施由亲始便是把爱无差等之心施之然把爱人之心推来爱亲是甚道理○辅氏曰夷子盖以墨子所谓爱无差等之说有似于儒者若保赤子之言是欲彊推墨以附儒又言施由亲始谓爱无差等则皆当致原但其所施则当自亲始以释己之所以厚葬其亲之意也】皆所谓遁辞也【辅氏曰盖孟子之问与说已得夷子之心是他于理已去不得故彊为此辞说以避免也】孟子言人之爱其兄子与邻之子本有差等书之取譬本为小民无知而犯法如赤子无知而入井耳【辅氏曰彼有取尔也一句先儒说皆不明白今断以为书之取譬方说得通云若则是取譬也明矣盖书之取譬本为小民无知而犯法正犹赤子无知而入井耳非谓爱凡人之赤子与兄弟之子一般也言兄弟之子而不言己子者盖兄弟之子即与己之子无异也】且人物之生必各本于父母而无二乃自然之理若天使之然也【辅氏曰此理乃自然而然故若天使之若此】故其爱由此立而推以及人自有差等【辅氏曰书云立爱自亲始盖人之爱皆始于事亲因事亲以立其爱即所谓孝弟为仁之本也然后推以及民及物自有等差轻重此仁义之道所以相为用也】今如夷子之言则是视其父母本无异于路人但其施之之序姑自此始耳非二本而何哉【或问此一节曰天之生物有血气者本于父母无血气者本于根荄皆出于一而无二者也惟其本出于一故其爱亦主于一焉盖一体而分血气连属眷恋之情自不能已固非他人之可比也自是之外则因其分之亲疎逺近而所以为爱者有差焉此儒者之道所以亲亲仁民以至于爱物而无不各得其所也今夷之乃谓爱无差等则是不知此身之所从出而视其父母无以异于路人也虽其施之先后稍不悖于正理然于亲而谓之施焉则亦不知爱之所由立矣是非二本而何哉○语録曰人多疑其知所先后而不知此正是夷子错处人之有爱本由亲立推而及物自有等级今夷子先以爱为无差等而施之则由亲始此夷子所以二本夷子但以此解厚葬其亲之一言而不知爱无差等为二本也○又曰既是一本其中便自然有许多差等若二本则二者并立无差等矣○又曰爱有差等此所谓一本盖亲亲仁民爱物具有本末也爱无差等何止二本盖千万本也○又曰事他人之亲如己之亲则是两个一様重了如一木有两根也】然其扵先后之间犹知所择则又其本心之明有终不得而息者此其所以卒能受命而自觉其非也【辅氏曰此段言夷子虽陷于墨子之敎而其天理一防之明终有不可息灭者此盖秉彞之心也故其先亲后踈之际犹知有所择而不至妄行错施故孟子之言得以因其明而入之夷子亦得因其明而受之也】
　　盖上世尝有不葬其亲者其亲死则举而委之于壑他日过之狐狸食之蝇蚋姑嘬之其颡有泚睨而不视夫泚也非为人泚中心达于面目盖归反蔂梩而掩之掩之诚是也则孝子仁人之掩其亲亦必有道矣【蚋音汭嘬楚怪反泚七礼反睨昔诣为去声蔂力追反梩力知反】
　　因夷子厚葬其亲而言此以深明一本之意【辅氏曰此又孟子略其遁辞而专以其良心之发有不容己处深明夫人惟一本故其于亲之丧哀痛廹非他人之所可得者而因以是先王所制葬埋之礼必诚必信勿之有悔者固皆自然之理而墨子二本薄葬之说为杜撰妄作而不可行也】上世谓太古也委弃也壑山水所趋也蚋蚊属姑语助声或曰蝼蛄也嘬攅共食之也颡额也泚泚然汗出之貌睨邪视也视正视也不能不视而又不忍正视哀痛迫不能为心之甚也非为人泚言非为他人见之而然也所谓一本者于此见之尤为亲盖惟至亲故如此在他人则虽有不忍之心而其哀痛廹不至若此之甚矣反覆也蔂土笼也梩土轝也于是归而掩覆其亲之尸此葬埋之礼所由起也此掩其亲者若所当然则孝子仁人所以掩其亲者必有其道而不以薄为贵矣
　　徐子以告夷子夷子怃然为间曰命之矣【怃音武间如字】怃然茫然自失之貌为间者有顷之间也命犹敎也言孟子已敎我矣【文集曰命之矣之字作夷之名方成句法若作虚字则不成句法】盖因其本心之明以攻其所学之蔽是以吾之言易入而彼之惑易解也【辅氏曰此賛孟子之善于敎人能因其明而入之得纳约自牖之义是以力不劳而功自倍也】









　　孟子纂疏卷五
　　钦定四库全书
　　孟子纂疏卷六　　　　　宋　赵顺孙　撰
　　朱子集注
　　滕文公章句下
　　凡十章
　　陈代曰不见诸侯宜若小然今一见之大则以王小则以霸且志曰枉尺而直寻宜若可为也【王去声】
　　陈代孟子弟子也小谓小节也【辅氏曰谓自局于小节也此正对下文所谓今一见之大则以王小则以霸而言之也言不见诸侯比小则以霸又为小也】枉屈也直伸也八尺曰寻枉尺直寻犹屈己一见诸侯而可以致王霸所屈者小所伸者大也
　　孟子曰昔齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也如不待其招而往何哉【丧去声】
　　田猎也虞人守苑囿之吏也招大夫以旌招虞人以皮冠元首也志士固穷常念死无棺椁弃沟壑而不恨勇士轻生常念战鬬而死丧其首而不顾也此二句乃孔子叹美虞人之言【语録曰非其气不馁如何强得】夫虞人招之不以其物尚守死而不往况君子岂可不待其招而自往见之邪此以上告之以不可往见之意【辅氏曰读孟子须是就一章之中又断置得如此分明方可玩索】
　　且夫枉尺而直寻者以利言也如以利则枉寻直尺而利亦可为与【夫音扶与平声】
　　此以下正其所称枉尺直寻之非夫所谓枉小而所伸者大则为之者计其利耳一有计利之心则虽枉多伸少而有利亦将为之邪甚言其不可也【语録曰天下事不可顾利害凡人做事多要趋利避害不知才有利必有害吾虽处得十分利有害随在背后不如且在理上求之且如临难致死义也若不明其理而顾利害则见危死事者反不如偷生苟免之人○辅氏曰人心不可二用喻于义则昧于利喻于利则昧于义义天理也利私欲也天理有则而不流人欲横流而不止夫人一有计利之心则惟利是务方其始也犹有枉小直大之辨浸浸不巳殆其终也则并与小大皆不复计不至于灭天理而坏人纪不止也此孟子所以极其流而言之甚言其不可也】
　　昔者赵简子使王良与嬖奚乗终日而不获一禽嬖奚反命曰天下之贱工也或以告王良良曰请复之彊而后可一朝而获十禽嬖奚反命曰天下之良工也简子曰我使掌与女乗谓王良良不可曰吾为之范我驰驱终日不获一为之诡遇一朝而获十诗云不失其驰舎矢如破我不贯与小人乗请辞【乗去声彊上声女音汝汝为去声舎上声】赵简子晋大夫赵鞅也王良善御者也嬖奚简子幸臣与之乗为之御也复之再乗也彊而后可嬖奚不肯彊之而后肯也一朝自晨至食时也掌专主也范法度也诡遇不正而与禽遇也言奚不善射以法驰驱则不获废法诡遇而后中也诗小雅车攻之篇言御者不失其驰驱之法而射者发矢皆中而力今嬖奚不能也贯习也
　　御者且羞与射者比比而得禽兽虽若丘陵弗为也如枉道而从彼何也且子过矣枉巳者未有能直人者也【比必二反】
