<!-- { "loadSidebar": true } -->
　　或问致曲之説曰人性虽同而气禀或异自其性而言之则人自孩提圣人之质悉已完具以其气而言之则唯圣人为能举其全体而无所不尽上章所言至诚尽性是也若其次则善端所发随其所禀之厚薄或仁或义或孝或弟而不能同矣自非合因其发见之偏一一推之以至乎其极使其薄者厚而异者同则不能有以贯通乎全体而复其初即此章所谓致曲而孟子所谓扩充其四端者是也【语録曰问既是四端安得谓之曲曰四端先后互发岂不是曲孟子云知皆扩而充之则是可见若谓只有此一曲则是夷惠之偏如何得该徧圣人具全体一齐该了而当用时亦只是发一端如用仁则义礼智如何上来得问虽发一端然其余只平铺在要用即用不似以下人有先后间断之意须待扩而后充曰然】程子之言大意如此【案程子曰人自孩提圣人之质已完只先于偏胜处发或仁或义或孝或弟去气偏处发便是致曲去性上修便是直养然同归于诚○语録曰问程子説从一偏致曰须件件致去如孝弟须件件致得到诚孝诚弟处如仁义须件件致到仁之诚义之诚处】但其所论不详且以由基之射为説【案程子曰曲偏曲之谓非大道也曲能有诚就一事中用志不分亦能有诚且如技艺上可见如养由基射之类是也】故有疑于専务推致其气质之所偏厚而无随事用力悉有众善之意【语録曰问程子説致曲先于偏胜处发似未安如此则専主一偏矣曰此説甚可疑须于事上论不当于人上论】又以形为参前倚衡所立卓尔之意则亦若以为己之所自见而无与于人也岂其记者之略而失之与至于眀动变化之説则亦无以易矣【案程子曰诚则形诚后便有物如立则见其参于前任舆则见其倚于衡如有所立卓尔皆若有物方见如无形是见何物也形则着又着见也着则明是有辉光之时也明则动诚能动人也君子所过者化岂非动乎或曰变与化何别曰变如物方变而未化化则更无旧迹自然之谓也庄子言变大于化非也】若张子之説以明为兼照动为徙义变为通变化为无滞则皆以其进乎内者言之失其指矣葢进德之序由中达外乃理之自然如上章之説亦自己而人自人而物各有次序不应専放内而遗其外也且夫进乎内之节目亦安得如是之繁促哉【案张子曰致曲不贰则徳有定体体象诚定则文节着见一曲致文则余善兼照明能兼照则必将徙义诚能徙义则徳自通变能通其变则圆神无滞】游氏説亦得之但説致曲二字不同非本意耳【案游氏曰诚者不思不勉直心而径行也其次则临言而必思不敢纵言也临行而必择不敢径行也故曰致曲曲折而反诸心也拟议之间鄙诈不萌而忠信立矣故曲能有诚有诸中必形诸外故诚则形形于身必着于物故形则着诚至于着则内外洞彻清明在躬故着则明明则有以动众故明则动动则有以易俗故动则变变则革汚以为清革暴以为良然犹有迹也化则某迹泯矣日用饮食而已至于化则神之所为也非天下之至诚孰能与扵此】杨氏旣以辉光发外为明矣而又引明则诚矣则似以明为通明之明既以鹤鸣子和为动矣而又曰化非学问笃行所及则似以化为大而化之之化此其上下文意不相承续且于明动之间本文之外别生无物不诚一节以就至诚动物之意尤不可晓今固不能尽録然亦不可不辨也【案杨氏曰能尽其性者诚也其次致曲者诚之也学问思辨而笃行之致曲也用志不分故能有诚诚于中形于外参前倚衡不可揜也故形形则有物故着着则辉光发见于外故明明则诚矣未有诚而不动动而不变也鸣鹤在阴其子和之非动乎曲能有诚诚在一曲也明则诚矣无物不诚也至于化则非学问思辨笃行之所及也故惟天下至诚为能化】
　　至诚之道可以前知国家将兴必有祯祥国家将亡必有妖孽见乎蓍动乎四体祸福将至善必先知之不善必先知之故至诚如神【见音现】
　　祯祥者福之兆妖孽者祸之萌蓍所以筮所以卜四体谓动作威仪之间如执玉髙卑其容府仰之类凡此皆理之先见者也然唯诚之至极而无一毫私伪畱于心目之间者乃能有以察其防焉【语録曰在我无一毫私伪故常虚明自能见得如祯祥妖彗与蓍所告四体所动皆是此理已形见但人不能见耳圣人至诚无私伪所以自能见得且如蓍所告之吉凶甚明但非至诚人却不能见也○愚谓天地万物不离一气兴亡之证见于妖祥卜筮动作之间祸福之来亦逆知其善否者非异也气之感召理之当耳惟诚之至者无一毫之不实则万物兆朕无不形见否则已然之事且不觉悟尚何能察其防哉】右第二十四章
　　言天道也
　　或问至诚如神之説曰吕氏得之矣其论动乎四体为威仪之则者尤为确实【案吕氏曰至诚与天地同徳与天地同徳则其气化运行与天地同流矣兴亡之兆祸福之来感于吾心动于吾气如有萌焉无不前知况乎诚心之至求乎蓍而蓍告察乎四体而四体应所谓莫见乎隐莫显乎微者也此至诚所以达乎神明而无间故曰至诚如神动乎四体如传所谓威仪之则以定命者也】游氏心合于气气合于神之云非儒者之言也且心无形而气有物若之何而反以是为妙哉【案游氏曰至诚之道精一无间心合扵气气合于神无声无臭而天地之间物莫得以遁其形矣不既神矣乎】程子用便近二之论葢因异教之説【案程子曰人固可以前知然其理须是用则知不用则不知知不如不知之愈盖用便近二所以释子谓又不是野狐精也】如蜀山人董五经之徒亦有能前知者【案程子曰蜀山人不起念十年便能前知○又嵩前有董五经隐者也程子闻其名谓其亦穷经之士特往造焉董平日未尝出是日不值还至中途遇一老人负茶果以归且曰君非程先生乎程子异之曰先生欲来信息甚大某特入城置少茶果将以奉待也程子以其诚意复同至其舎语甚欵亦无大过人者但久不与物接心静而明也】故就之而论其优劣非以其不用而不知者为真可贵而贤于至诚之前知也至诚前知乃因其事理朕兆之已形而得之如所谓不逆诈不亿不信而常先觉者非有术数推验之烦意想测度之私也亦何害其为一哉
　　诚者自成也而道自道也【道也之道音导】
　　言诚者物之所以自成而道者人之所当自行也【语録曰诚者是个自然成就厎道理不是人去做作安排底物事道却是个无情厎道理却须是人自去行始得○又曰诚者自成如这个草树所以有许多根株枝叶条榦者是自实有厎如人便有耳目鼻口手足百骸都是你自实有厎道虽是自然厎道理然却须你自去做始得】诚以心言本也【语録曰问既説物之所以自成又云诚以心言莫是心者物之所存主处不曰诚以心言者是就一物上説凡物必有是心有是心然后有是事】道以理言用也
　　诚者物之终始不诚无物是故君子诚之为贵
　　天下之物皆实理之所为故必得是理然后有是物【语録曰有是理则有是物彻头彻尾皆是此理所为未有无此理而有此物也】所得之理既尽则是物亦尽而无有矣【文集曰凡有一物则其成也必有所始其坏也必有所终而其所以始者实理之至而向于有也其所以终者实理之尽而向于无也若无是理则亦无是物矣】故人之心一有不实则虽有所为亦如无有【语録曰且如而今对人説话若句句説皆自心中流出这便是有物若是脱空诳诞不説实话虽有两人相对话其实如无物也○陈氏曰凡人做事自头彻尾纯是一个眞实心方有此一个物若此心间断无诚实虽做此一件事如不做一般】而君子必以诚为贵也葢人之心能无不实乃为有以自成而道之在我者亦无不行矣
　　诚者非自成己而已也所以成物也成己仁也成物知也性之徳也合外内之道也故时措之宜也【知去声】诚虽所以成已然既有以自成则自然及物而道亦行于彼矣【语録曰诚虽所以成己然在我眞实无伪自然及物】仁者体之存智者用之发是皆吾性之固有而无内外之殊【陈氏曰仁之体在我者也知之用见扵外者也仁与知皆非外物乃性之所固有者性之所有无内外之间】既得于己则见于事者以时措之而皆得其宜也【语録曰成己成物固无内外之殊但必先成己然后能成物此道之所以当自行也】
　　右第二十五章
　　言人道也
