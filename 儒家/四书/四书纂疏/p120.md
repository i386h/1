<!-- { "loadSidebar": true } -->
　　曰不为者与不能者之形何以异曰挟太山以超北海语人曰我不能是诚不能也为长者折枝语人曰我不能是不为也非不能也故王之不王非挟太山以超北海之也王之不王是折枝之也【语去声为长之为去声长上声折之舌反】
　　形状也挟以腋持物也超跃而过也为长者折枝以长者之命折草木之枝言不难也是心固有不待外求扩而充之在我而已何难之有【辅氏曰是心乃我之固有扩而充之在我而已如有耳目而自视自听有手足而自执自行固不难也】
　　老吾老以及人之老幼吾幼以及人之幼天下可运于掌诗云刑于寡妻至于兄弟以御于家言举斯心加诸彼而已故推恩足以保四海不推恩无以保妻子古之人所以大过人者无他焉善推其所为而已矣今恩足以及禽兽而功不至于百姓者独何与【与平声】
　　老以老事之也吾老谓我之父兄人之老谓人之父兄幼以幼畜之也吾幼谓我之子弟人之幼谓人之子弟运于掌言易也【或问老吾老以及人之老幼吾幼以及人之幼而天下可运于掌何也曰天地之间人物之众其理本一而分未尝不殊也以其理一故推已可以及人以其分殊故立爱必自亲始为天下者诚能以其心而不失其序则虽天下之大而亲踈逺迩无一物而不得其所焉其治岂不易哉】诗大雅思齐之篇刑法也寡妻寡德之妻谦辞也御治也不能推恩则众叛亲离故无以保妻子盖骨肉之亲本同一气又非但若人之同而已【辅氏曰此与天之生物一本同意盖人之骨肉本同一气而生又非但若人之同而已故于心为至亲至切而行仁必自孝悌始然后可以推而及民与物也】故古人必由亲亲推之然后及于仁民又推其余然后及于爱物皆由近以及逺自易以及难今王反之则必有故矣故复推本而再问之【辅氏曰有近逺当由近以及逺事有难易当自易以及难老吾老幼吾幼以及人之老幼刑寡妻至兄弟以御于家此盖自然之序而人所不能自已者若或反此则必有其故矣是不可不致其复之功使之循序而进不然则倒行而逆施之如无源之水无根之木不旋踵而干涸枯瘁矣○真氏曰由亲以及民由民以及物此古人之善推也能及物而不能及民此宣王之不善推也】
　　权然后知轻重度然后知长短物皆然心为甚王请度之【度之之度待洛反】
　　权称锤也【愚谓称上谓之衡称锤谓之权】度丈尺也【愚谓分寸尺丈引各以十累起谓之五度】度之谓称量之也言物之轻重长短人所难齐必以权度度之而后可见若心之应物则其轻重长短之难齐而不可不度以本然之权度又有甚于物者【或问心有轻重长短而又曰当以心为权度而称量何也曰轻重长短之当然固本心之正理其为权度而称量之者亦以此心之用而反求之耳○语録曰物易见心无形度物之轻重长短易度心之轻重长短难度物差了只是一事差心差了时万事差所以心为甚○又曰本然之权度亦只是此心此心本然万理皆具应物之时须是子细看合如何便是本然之权度也如齐王见牛而不忍之心见此是合权度处及至兴甲兵危士臣结怨于诸侯又却忍为之便是不合权度失其本心】今王恩及禽兽而功不至于百姓是其爱物之心重且长而仁民之心轻且短失其当然之序而不自知也【辅氏曰此指宣王之心偏诐处言之也必先见得其轻重长短如此分明了然后究其所以然之故则吾心之蔽始可去而本然之理始可复此孟子所以引物资权度之说而使王自称量其心也】故上文既发其端而于此请王度之也
　　抑王兴甲兵危士臣构怨于诸侯然后快于心与【与平声】抑发语辞士战士也构结也孟子以王爱民之心所以轻且短者必其以是三者为快也然三事实非人心之所快有甚于杀觳觫之牛者故指以问王欲其以此而度之也【辅氏曰孟子虽引物资权度之说而请王称量其心然又恐不知所以称量之要故举兴甲兵危士臣结怨于诸侯三事使王度之盖宣王爱民之心所以轻且短者实以是三者之为快蔽之也夫此三事乃人心之所不忍有甚于杀觳觫之牛者王若以是为快则宜乎爱民之心轻且短也】
　　王曰否吾何快于是将以求吾所大欲也
　　不快于此者心之正也而必为此者欲诱之也欲之所诱者独在于是是以其心尚明于他而独暗于此此其爱民之心所以轻短而功不至于百姓也【辅氏曰辟土地朝秦楚涖中国抚四夷是其本志也兴甲兵危士臣结怨于诸侯则末流之祸耳有是志则有是祸矣指其末流之祸则以为不快于此者心之明也而卒溺于初志之失而不知反者欲诱之也其心尚明于他者谓不忍一牛之觳觫也而独暗于此者谓功不至于百姓也】
　　曰王之所大欲可得闻与王笑而不言曰为肥甘不足于口与轻暖不足于体与抑为采色不足视于目与声音不足听于耳与便嬖不足使令于前与王之诸臣皆足以供之而王岂为是哉曰否吾不为是也曰然则王之所大欲可知已欲辟土地朝秦楚涖中国而抚四夷也以若所为求若所欲犹缘木而求鱼也【与平声为肥抑为岂为不为之为皆去声便令皆平声辟与辟同朝音潮】
　　便嬖近习嬖幸之人也已语助辞辟开广也朝致其来朝也秦楚皆大国【愚案秦跨有禹贡雍梁二州之地楚尽有荆州西接汉中北至汝南故皆为大国】涖临也若如此也所为指兴兵结怨之事缘木求鱼言必不可得
　　王曰若是其甚与曰殆有甚焉縁木求鱼虽不得鱼无后灾以若所为求若所欲尽心力而为之后必有灾曰可得闻与曰邹人与楚人战则王以为孰胜曰楚人胜曰然则小固不可以敌大寡固不可以敌众弱固不可以敌彊海内之地方千里者九齐集有其一以一服八何以异于邹敌楚哉盖亦反其本矣【甚与闻与之与平声】
　　殆盖皆发语辞邹小国楚大国齐集有其一言集合齐地其方千里是有天下九分之一也以一服八必不能胜所谓后灾也反本说见下文
　　今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之涂天下之欲疾其君者皆欲赴愬于王其若是孰能御之【朝音潮贾音古愬与诉同】
　　行货曰商居货曰贾发政施仁所以王天下之本也近者恱逺者来则大小彊弱非所论矣盖力求所欲则所欲者反不可得能反其本则所欲者不求而至与首章意同【辅氏曰力求所欲则徇欲也有为而为之也计获求得用力虽劳而所欲者反不如所期能反其本则循理者也无所为而为之也先难后获先事后得而可大之业自尔循至此天理人欲之分也】
　　王曰吾惽不能进于是矣愿夫子辅吾志明以敎我我虽不敏请尝试之【惽与昬同】曰无恒产而有恒心者惟士为能若民则无恒产因无恒心茍无恒心放辟邪侈无不为己及陷于罪然后从而刑之是罔民也焉有仁人在位罔民而可为也【恒胡登反辟与僻同焉于防反】
　　恒常也产生业也常产可常生之业也常心人所常有之善心也【辅氏曰常生之业则下文所言五亩之宅百亩之田是也常冇之善心则下文所言善与礼义是也善乂礼义之总名也】士尝学问知义理故虽无常产而有常心民则不能然矣罔犹罗网欺其不见而取之也【辅氏曰縁民无常产所以无常心故不知礼义而陷于放僻邪侈也若遂从而刑之是诚无异于以罗网罔民欺其不见而取之也】
　　是故明君制民之产必使仰足以事父母俯足以畜妻子乐岁终身饱凶年免于死亡然后驱而之善故民之从之也轻【畜许六反下同】
　　轻犹易也此言民有常产而有常心也
　　今也制民之产仰不足以事父母俯不足以畜妻子乐岁终身苦凶年不免于死亡此惟救死而恐不赡奚暇治礼义哉【治平声凡治字为理物之义者平声为己理之义者去声后皆放此】
　　赡足也此所谓无常产而无常心者也
　　王欲行之则盍反其本矣
　　盍何不也【辅氏曰盖亦反其本者言其当反本也则盍反其本者责其何不反本也其辞固有轻重矣】使民有常产者又发政施仁之本也说具下文
　　五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时八口之家可以无饥矣谨庠序之敎申之以孝悌之义颁白者不负戴于道路矣老者衣帛食肉黎民不饥不寒然而不王者未之有也【音见前章】
　　此言制民之产之法也赵氏曰八口之家次上农夫也此王政之本常生之道故孟子为齐梁之君各陈之也【辅氏曰八口乃上次农夫言此者举其次多者耳所谓王政之本常生之道故以告齐梁之君者其说亦得其要】杨氏曰为天下者举斯心加诸彼而已然虽有仁心仁闻而民不被其泽者不行先王之道故也故以制民之产告之【辅氏曰杨氏之说本末具举首尾该尽亦深得孟子之意】○此章言人君当黜霸功行王道而王道之要不过推其不忍之心以行不忍之政而已齐王非无此心而夺于功利之私不能扩充以行仁政虽以孟子反覆晓告精切如此而蔽固已深终不能悟是可叹也【黄氏曰儒术之不见用于世以其空言而无实用故功利之说常易以求售于人不知夫功利者乃空言而儒术则皆实用也为功利者则曰兵可强国可富也然挟区区之小数而不知为国之大体相倾相诈相戕相贼不惟为敌国之病而吾国之民固亦不得安其生矣岂不谓之空言乎儒术则不然自五亩之宅百亩之田使民养生丧死而无憾然后敎之以孝弟忠信不惟吾之民皆知尊君亲上而天下之人亦皆引领而望之其为实用孰过于此夫元后者民之父母也父母之于子必先有以养之而又有以敎之然后为之子者得以全其父母之身今也为民父母听其自生自死自愚自智而莫之问也又倡为功利之说以斲丧之岂为民父母之道哉虞氏九官周官六典无非儒者已试之效孰谓其皆空言而无实用必待管商之术而后可以为国乎○辅氏曰集注所断章指数语尤包括得意尽而深叹孟子之精切与宣王之不悟熟读而详玩之尤使人慨然于世变之衰而圣贤之道不得行也】

　　孟子纂疏卷一
　　钦定四库全书
　　孟子纂疏卷二　　　　　宋　赵顺孙　撰
　　朱子集注
　　梁惠王章句下
　　凡十六章
　　庄见孟子曰见于王王语以好乐未有以对也曰好乐何如孟子曰王之好乐甚则齐国其庶防乎【见于之见音现下见于同语去声下同好去声篇内并同】
　　庄齐臣也庶防近辞也言近于治
　　他日见于王曰王尝语庄子以好乐有诸王变乎色曰寡人非能好先王之乐也直好世俗之乐耳
　　变色者惭其好之不正也
　　曰王之好乐甚则齐其庶防乎今之乐犹古之乐也今乐世俗之乐古乐先王之乐
　　曰可得闻与曰独乐乐与人乐乐孰乐曰不若与人曰与少乐乐与众乐乐孰乐曰不若与众【闻与之与平声乐乐下字音洛孰乐亦音洛】
　　独乐不若与人与少乐不若与众亦人之常情也
　　臣请为王言乐【为去声】
　　此以下皆孟子之言也
