<!-- { "loadSidebar": true } -->
　　杨氏曰孟子一书只是要正人心敎人存心养性收其放心至论仁义礼智则以恻隐羞恶辞逊是非之心为之端论邪说之害则曰生于其心害于其政论事君则曰格君心之非一正君而国定千变万化只说从心上来人能正心则事无足为老矣大学之修身齐家治国平天下其本只是正心诚意而已心得其正然后知性之善故孟子遇人便道性善【或问心得其正然后知性之善语若倒置何邪曰此语亦非无理但文意不全如有病者盖知性之善然后能正其心心得其正然后有以真知性之为善而不疑耳○辅氏曰杨氏发明孟子千变万化只説从心上来甚説得孟子意而又可以使学者知为学之要至论人能正心则事无足为者则其语亦失之太快观大学正心之后于修身齐家治国平天下更有工夫在后又説大学之修身齐家治国平天下其本只是正心诚意而已却自说得好心得其正然后知性之善此说尤精心者性之郛郭心不得其正则性亦不得其正矣必使忿懥恐惧好乐忧患一循其自然之则而不失其正然后吾之性本然纯粹至善可见矣】欧阳永叔却言圣人之敎人性非所先可谓误矣【永叔名修庐陵人○辅氏曰欧阳子未及识孔孟之所谓性而但见老释氏清浄寂灭之云故曰圣人之敎人性非所先耳】人性上不可添一物尧舜所以为万世法亦是率性而已所谓率性循天理是也外边用计用数假饶立得功业只是人欲之私与圣贤作处天地悬隔【辅氏曰此説判断二帝三王及汉唐以后为治之道所以不同明白详尽真可以继孟子之传矣】






　　钦定四库全书
　　孟子纂疏卷一　　　　　宋　赵顺孙　撰
　　朱子集注
　　梁惠王章句上
　　凡七章
　　孟子见梁惠王
　　梁惠王魏侯防也都大梁【愚案魏初都安邑在汉河东郡安邑县至惠王徙大梁在汉陈留郡浚仪县】僭称王諡曰惠史记惠王三十五年卑礼厚币以招贤者而孟轲至梁【或问孟子不是诸侯此其见梁惠王何也曰不见诸侯者不先徃见也见梁惠王者答其礼也盖先王之礼未仕者不得见于诸侯战国之时士鲜自重而孟子犹守先王之礼故其所居之国而不仕焉则必其君先就见也然后徃见之若异国之君不得越境而来则必以礼貌先焉然后往答其礼耳故史记以为梁惠王卑礼厚币以招贤者而孟子至梁得其事之实矣○语録曰此是梁惠王招之而至孟子出处必不至错了】
　　王曰叟不逺千里而来亦将有以利吾国乎
　　叟长老之称王所谓利盖富国彊兵之类【真氏曰孟子初见惠王惠王首以利国为问盖自春秋至于战国先王之道不明人心陷溺惟知有利而已】
　　孟子对曰王何必曰利亦有仁义而已矣
　　仁者心之德爱之理义者心之制事之宜也【语録曰问徳与理俱以体言制与宜俱以用言否曰心之徳是浑沦説爱之理方説到亲切处心之制都是説义之体程子所谓处物为义是也○又曰仁对义为体用仁又自有仁之体用义又自有义之体用心之制是就义之全体处説事之宜是就千条万绪各有所宜处説事之宜非是就在外之事説凡事之来其中皆有个宜处便是义○又曰仁言心之徳便见得可包四者义言心之制却只是説义而已○问心之制是裁制曰是问莫是以制其心曰制如利斧事来劈将去可底从这一边去不可底从那一边去○又曰我才见个事来便知这个事合恁地处此便是事之宜也义如刀相似其锋可以割制他物才到面前便判将去若锋与刀初未尝相离也○又曰事之宜虽若在外然所以制其宜者则在心也○又曰所谓事之宜方是指事物当然之理未説到处置合宜处○陈氏曰义就心上论则是心之裁制决断处宜字乃裁断后事裁断当理然后得宜凡事到面前便须有剖判是可是否若可否都不能剖判便是此心顽钝无义了】此二句乃一章之大指【真氏曰孟子七篇以仁义为首程子有曰孔子言仁未尝兼义独于易曰立人之道曰仁与义而孟子言仁必以义配可谓有功于圣门矣】下文乃详言之后多仿此
　　王曰何以利吾国大夫曰何以利吾家士庶人曰何以利吾身上下交征利而国危矣万乘之国弑其君者必千乗之家千乘之国弑其君者必百乗之家万取千焉千取百焉不为不多矣苟为后义而先利不夺不餍【乗去声餍于艳反】
　　此言求利之害以明上文何必曰利之意也征取也上取乎下下取乎上故曰交征国危谓将有弑夺之祸乘车数也万乗之国者天子畿内地方千里出车万乗千乗之家者天子之公卿采地方百里出车千乗也千乗之国诸侯之国百乗之家诸侯之大夫也【愚谓古者方里为井四井为邑四邑为丘四丘为甸甸六十四井五百十二家通出甲士三人步卒七十二人牛十二头兵车一乗故周礼甸读为乗天子几方千里提封百万井除山川沟壑城池邑居园囿街路之属定出赋六十四万井兵车万乗故称万乗之国天子之公卿采地在畿内周礼所谓都鄙也虽上公不过百里出赋六万四千井兵车千乗故称千乗之家诸侯之国则畿外五等之封也大国亦不过百里出赋六万四千井兵车千乗故称千乘之国诸侯之大夫采地其大者亦出赋六千四百井兵车百乘故称百乘之家】弑下杀上也餍足也言臣之于君每十分而取其一分亦已多矣若又以义为后而以利为先则不弑其君而尽夺之其心未肯以为足也【辅氏曰此最説得人心求利之意出盖尚义则循理而有制徇利则横流而无节故虽弑其君而尽夺之而其心犹有所不足也○真氏曰理明则尊卑上下之分定不然则凡有血气者皆思自足其欲非尽攘上之所有不止也于是篡弑之事兴其害有不胜计者吁可畏哉】
　　未有仁而遗其亲者也未有义而后其君者也
　　此言仁义未尝不利以明上文亦有仁义而已之意也【或问仁义未尝不利则是所谓仁义者乃所以为求利之资乎曰不然也仁义天理之自然也居仁由义循天理而不得不然者也然仁义得于此则君臣父子之间以至于天下之事自无一物不得其所者而初非有求利之心也易所谓利者义之和正谓此尔曰然则孟子何不以是为言也曰仁义固无不利矣然以是为言则人之为仁义也不免有求利之心焉一有求利之心则利不可得而其害至矣】遗犹弃也后不急也言仁者必爱其亲义者必急其君【或问或主于爱或主于宜而所施亦有君亲之不同何也曰仁者人也其发则主于爱而爱莫切于爱亲故人仁则必不遗其亲矣义者宜也其发则事皆得宜而所宜者莫大于尊君故人义则必不后其君矣○辅氏曰爱亲者仁之实也故仁者必爱其亲敬君者义之实也故义者必急其君急谓不后也盖于义言之则莫急于君也】故人君躬行仁义而无求利之心则其下化之自亲戴于已也【蔡氏曰不遗其亲不后其君之説不过推仁义中有自然之利耳非谓方为仁时便计不遗其亲之利方为义时便计不后其君之利也○辅氏曰仁义人心之固有人君躬行仁义以感之而无求利之心以诱之则人心之固有者亦皆兴起而自然尊君亲上有不待外求而勉强为之者也】
　　王亦曰仁义而已矣何必曰利
　　重言之以结上文两节之意○此章言仁义根于人心之固有天理之公也【辅氏曰天以是理赋予于人而人则具是理于其心者也曰根者如草木之根于地也曰固有者又见其非可移彼以植此气聚乎此则理命乎此未有此而先有此理也人人具足物物圆成故曰天理之公也】利心生于物我之相形人欲之私也【辅氏曰利心人本无之只縁有已有物彼此相形便生出个较短量长争多竞少之意来遂欲已长人短人少已多偏诐反侧惟已是徇故曰人欲之私也】循天理则不求利而自无不利【辅氏曰无所为而为故不求利然成已成物各得其宜故自无不利○蔡氏曰此发明未有仁而遗其亲未有义而后其君之意】徇人欲则求利未得而害已随之【辅氏曰有所为而为故虽求利而未必得然妨人害物招尤取祸故害常随之○蔡氏曰此发明苟为后义而先利不夺不餍之意】所谓豪厘之差千里之缪此孟子之书所以造端托始之深意学者所宜精察而明辩也○太史公曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利常防其源也故曰放于利而行多怨自天子以至于庶人好利之弊何以异哉【司马氏名迁西汉龙门人为太史令自号太史公○或问太史公之叹其果知孟子之学耶曰未必知也以其言之偶得其要是以谨而着之耳○辅氏曰太史公之説似踈而实宻似阔而实切似淡泊而实有意味嗟叹而言诚有以深发于人心学者最宜深玩其曰自天子至于庶人好利之弊何以异哉者正説得孟子上下交征不夺不餍之意也】程子曰君子未尝不欲利但专以利为心则有害惟仁义则不求利而未尝不利也当是之时天下之人惟利是求而不复知有仁义故孟子言仁义而不言利所以拔本塞源而救其弊此圣贤之心也【辅氏曰利者民生所不可无者也故干之四德曰利书之三德曰利此所谓君子未尝不欲利也但专欲求利则不顾义理专欲利已则必害于人惟能循仁义而行则体顺有常而自无不利】
　　○孟子见梁惠王王立于沼上顾鸿鴈麋鹿曰贤者亦乐此乎【乐音洛篇内同】
　　沼池也鸿鴈之大者麋鹿之大者
　　孟子对曰贤者而后乐此不贤者虽有此不乐也此一章之大指
　　诗云经始灵台经之营之庶民攻之不日成之经始勿亟庶民子来王在灵囿麀鹿攸伏麀鹿濯濯白鸟鹤鹤王在灵沼于牣鱼跃文王以民力为台为沼而民欢乐之谓其台曰灵台谓其沼曰灵沼乐其有麋鹿鱼鼈古之人与民偕乐故能乐也【亟音棘麀音忧鹤诗作翯戸角反于音乌】
　　此引诗而释之以明贤者而后乐此之意诗大雅灵台之篇经量度也灵台文王台名也【诗传曰国之有台所以望氛祲察灾祥时观游节劳佚也谓之灵者言其倐然而成如神灵之所为也○愚案左传云秦获晋侯以归乃舎诸灵台杜预云在京兆鄠县周之故台也】营谋为也攻治也不日不终日也【诗传曰庶民来作之不终日而成】亟速也言文王戒以勿亟也【诗传曰文王心恐烦民戒令勿亟】子来如子来趋父事也【诗传曰如子趋父事不召自来也】灵囿灵沼台下有囿囿中有沼也【诗传曰台下有囿所以域养禽兽】麀壮鹿也【愚案鹿牡曰麚牝曰麀】伏安其所不惊动也【愚谓攸所也鹿至易惊动不惊动而攸伏者无害兽之心鹿信之而弗疑也】濯濯肥泽貌鹤鹤洁白貌于叹美辞牣满也孟子言文王虽用民力而民反欢乐之既加以美名而又乐其所有盖由文王能爱其民故民乐其乐而文王亦得以享其乐也
　　汤誓曰时日害丧子及女偕亡民欲与之偕亡虽有台池鸟兽岂能独乐哉【害音丧去声女音汝】
　　此引书而释之以明不贤者虽有此不乐之意也汤誓商书篇名时是也日指夏桀害何也桀尝自言吾有天下如天之有日日亡吾乃亡耳【愚案此説出尚书大传】民怨其虐故因其自言而目之曰此日何时亡乎若亡则我宁与之俱亡盖欲其亡之甚也孟子引此以明君独乐而不恤其民则民怨之而不能保其乐也
　　○梁惠王曰寡人之于国也尽心焉耳矣河内凶则移其民于河东移其粟于河内河东凶亦然察邻国之政无如寡人之用心者邻国之民不加少寡人之民不加多何也
