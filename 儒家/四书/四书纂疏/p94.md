<!-- { "loadSidebar": true } -->
　　浸润如水之浸灌滋润渐渍而不骤也譛毁人之行也肤受谓肌肤所受利害切身如易所谓剥牀以肤切近灾者也愬愬已之寃也毁人者渐渍而不骤则听者不觉其入而信之深矣愬寃者急迫而切身则听者不及致详而发之暴矣【或问何以言肤受为切于身曰易曰剥牀以肤而传以切近释之且传亦有揃爪及肤之言则凡言肤者皆为切于身无疑矣盖谮为毁人之行愬为伸己之寃若事本非实而谮者遽然极言其事愬者泛然不切于身则亦不足以感人矣故以此二者之相为反对而互言之见其事变之不同而明无不照矣若以肤受为微浅之意则与浸润何以异而其不行不足以为难矣○语録曰谮是谮人是不干已底事才説得骤便不能入他须是闲言冷语掉放那里説敎来不觉愬是愬切己底事才説得缓慢人便不将做事须是説得紧切要忽然闲触动他如被人骂便説被人打被人打便説人要杀盖不如此不足以触动他也】二者难察而能察之则可见其心之明而不蔽于近矣【黄氏曰集注所谓远特指明之逺而言盖不为目前之言所惑而深究乎人心之微此所以为逺】此亦必因子张之失而告之故其词繁而不杀以致丁宁之意云【辅氏曰即其词之繁意之复固足以知之然攷子张之为人亦宜不足于此夫浸润肤受皆以巧谲而行其谮愬者也然使之不行则非文理密察既明且逺者有所不能子张之为人务外好髙于事已有忽略自足之病而无深潜缜密之功是其平日之所谓明者不过一观其皮毛意象便自以为有得于人情之细宻事理之精微则未必能察也故夫子因其问明而姑举此二条以告之使子张因其言而反之身则夫不觉其入而信之深不及致详而发之暴者其必知有所不能免而能有所戒矣】○杨氏曰骤而语之与利害不切于身者不行焉有不待明者能之也故浸润之谮肤受之愬不行然后谓之明而又谓之逺逺则明之至也书曰视逺惟明【辅氏曰明心之明也逺则明之至也知其着见其近未足以为至明也惟察其防照其逺然后为明之至耳】
　　○子贡问政子曰足食足兵民信之矣
　　言仓廪实而武备脩然后敎化行而民信于我不离叛也【或问此一节曰制其田里薄其赋敛使民有常产而不失时则仓廪实而足于食矣比其什伍时其简教使民有勇而知方则戎备饬而足于兵矣有是二者则民以信事其上而无诈欺离叛之心所谓民信之矣】
　　子贡曰必不得已而去于斯三者何先曰去兵【去上声下同】言食足而信孚则无兵而守固矣【或问此一节曰食足而民信则民亲其上死其长如子弟之卫父兄手足之捍头目可使制梃以挞秦楚之坚甲利兵矣故必不得已而去则兵或可无也】
　　子贡曰必不得已而去于斯二者何先曰去食自古皆有死民无信不立
　　民无食必死然死者人之所必不免无信则虽生而无以自立不若死之为安【文集曰安字极有味】故宁死而不失信于民使民亦宁死而不失信于我也【或问此一节曰以序言之则食为先以理言之则信为重盖死生常理人之所必不免者若民无信则失其所以为民者而无以立乎天地之闲是以必有以使民宁无食以死而不失其尊君亲上之心则其政之所以得民心而善民俗者可得而言矣】○程子曰孔门弟子善问直穷到底如此章者非子贡不能问非圣人不能答也【辅氏曰问必穷到底者非于理己有所见而必欲究其精微之蕴者不能也故惟子贡然后能如此问答必极其至者非据理之极而于胶轕肯綮之际如烛照数计无纎豪之疑者不能也故必圣人然后能如此答】愚谓以人情而言则兵食足而后吾之信可以孚于民以民徳而言则信本人之所固有非兵食所得而先也是以为政者当身率其民而以死守之不以危急而可弃也【辅氏曰信本民徳之固有人若无信则无以自立于世而上下相孚然后足以为国是乃为政之本而尤不可后者当身率其民以死守之不以危急而可以弃去也凡人于事之或有所弃者是其心必以为可以弃去耳惟知其不可得而弃去庶其宁死而终不弃之也】
　　○棘子成曰君子质而己矣何以文为
　　棘子成卫大夫疾时人文胜故为此言
　　子贡曰惜乎夫子之説君子也驷不及舌
　　言子成之言乃君子之意然言出于舌则驷马不能追之又惜其失言也【语録曰问古注只作一句説集注作两句説如何曰若作一句説则惜乎二字无着落】
　　文犹质也质犹文也虎豹之鞟犹犬羊之鞟【鞟其郭反】鞟皮去毛者也言文质等耳不可相无若必尽去其文而独存其质则君子小人无以辨矣【语録曰无世间许多礼法如何辨得君子小人如老庄之徒絶灭礼法则都打个没理防去○辅氏曰有质斯有文有文须有质二者不可相无如阴阳昼夜之相须也皮譬则质也毛譬则文也皮毛具在然后虎豹犬羊之可辨文质兼存然后君子小人之可明若尽去其毛独存其皮譬则尽去其文独存其质耳如是则虎豹犬羊之贵贱君子小人之贤否皆不可辨矣】夫棘子成矫当时之弊固失之过而子贡矫子成之弊又无本末轻重之差胥失之矣【或问何以言子贡之言有病曰子成之説偏矣而子贡于文质之闲又一视之而无本末轻重缓急之差焉则又矫子成之失而过中者也盖立言之难如此自非圣人孰能无所偏倚而常适其中也哉○语録曰棘子成全説质固未尽善子贡全説文以矫子成又错若虎皮羊皮虽除了毕竟自别事体不同试使一个君子与屠贩之人相对坐并不以文处之毕竟两人好恶自别大率固不可无文尤当以质为本】
　　○哀公问于有若曰年饥用不足如之何
　　称有若者君臣之词用谓国用公意盖欲加赋以足用也
　　有若对曰盍彻乎
　　彻通也均也周制一夫受田百亩而与同沟共井之人通力合作计亩均收大率民得其九公取其一故谓之彻【语録曰彻是八家皆通出力合作九百亩田收则计亩均收公取其一】鲁自宣公税亩又逐亩什取其一则为什而取二矣故有若请但专行彻法欲公节用以厚民也
　　曰二吾犹不足如之何其彻也
　　二即所谓什二也公以有若不喻其防故言此以示加赋之意
　　对曰百姓足君孰与不足百姓不足君孰与足
　　民富则君不至独贫民贫则君不能独富有若深言君民一体之意以止公之厚敛为人上者所宜深念也○杨氏曰仁政必自经界始经界正而后井地均谷禄平而军国之须皆量是以为出焉故一彻而百度举矣上下宁忧不足乎以二犹不足而敎之彻疑若迂矣然什一天下之中正多则桀寡则貉不可改也后世不究其本而唯末之图故征敛无艺费出无经而上下困矣又恶知盍彻之当务而不为迂乎【或问哀公之不足非不足也什取其二不归于公室而归于三家也然则虽彻而何补于哀公之不足邪曰彻法行则自一夫百亩等而上之士大夫卿各有等差以至于君什卿禄之制皆可以次第而举盖不惟野人之井地均而君子之谷禄亦平矣○辅氏曰不特君子谷禄之平至于军国之须皆量是以为出所入者少则所出者不敢多故虽百度具举而上下无不足之患也○又曰哀公欲加赋以足用唯末是图者也有若所谓盍彻乎则反本之论也以私意而观其目前则反本之论为迂而图末者有一旦之效若以理而观于长久则一旦之效适所以重为后日之忧而反本之论实当务之急而经久之利也大抵末流之弊必愈求其末不至于覆亡则不知反古今一律也有若之言始末有序而不失其本旨此所谓似乎夫子者也】
　　○子张问崇徳辨惑子曰主忠信徙义崇徳也
　　主忠信则本立徙义则日新【或问此一节曰主忠信则其徙义也有地而可据能徙义则其主忠信也有用而日新内外本末交相培养此徳之所以日积而益髙也○语録曰忠信是个基本徙义又是进处无基本徒进不得有基本矣不徙义亦无縁得进○又曰主忠信是劄脚处徙义是进歩处渐渐进去则德自崇矣○陈氏曰主忠信则存无不诚而本以立徙义则动无非理而行以进又互而言之能主忠信则所徙者溥博渊泉而时出能徙义则所主者笃实辉光而日新此德所以日积而髙自有不容己者】
　　爱之欲其生恶之欲其死既欲其生又欲其死是惑也【恶去声】
　　爱恶人之常情也然人之生死有命非可得而欲也以爱恶而欲其生死则惑矣既欲其生又欲其死则惑之甚也【或问此一节曰溺于爱恶之私而以彼之死生定分为可以随己之所欲且又不能自定而一生一死交战于胷中虚用其力于所不能必之地而实无所损益于彼也可不谓之惑乎】
　　诚不以富亦只以异
　　此诗小雅我行其野之词也旧説夫子引之以明欲其生死者不能使之生死如此诗所言不足以致富而适足以取异也程子曰此错简当在第十六篇齐景公有马千驷之上因此下文亦有齐景公字而误也【胡氏曰集注例以前説为长然以旧説而姑存之非两説并存之比也】○杨氏曰堂堂乎张也难与并为仁矣则非诚善补过不蔽于私者故告之如此【辅氏曰诚善主忠信之事补过徙义之事不蔽于私辨惑之事堂堂乎张也难与并为仁盖务外而不务内者故告之以此】
　　○齐景公问政于孔子
　　齐景公名杵臼鲁昭公末年孔子适齐
　　孔子对曰君君臣臣父父子子
　　此人道之大经政事之根本也【辅氏曰此乃三纲之大者故以为人道之经政事之根本】是时景公失政而大夫陈氏厚施于国景公又多内嬖而不立太子其君臣父子之间皆失其道故夫子告之以此
　　公曰善哉信如君不君臣不臣父不父子不子虽有粟吾得而食诸
　　景公善孔子之言而不能用其后果以继嗣不定启陈氏弑君簒国之祸○杨氏曰君之所以君臣之所以臣父之所以父子之所以子是必有道矣景公知善夫子之言而不知反求其所以然盖悦而不绎者齐之所以卒于乱也【或问景公审能悦夫子之言而绎之则如之何曰举齐国之政而授之夫子则君臣之伦一日而正之冇余矣惜乎其不能此齐之所以卒于乱也】
　　○子曰片言可以折狱者其由也与【折之舌反与平声】
　　片言半言【或问片言之为半言曰言未毕而人已信之也】折断也【胡氏曰折者析而二之也治狱之道两辞具备曲直未分混为一区及乎别其孰为曲孰为直判然两涂所谓折也】子路忠信明决故言出而人信服之不待其辞之毕也【辅氏曰忠信表里之诚也明决智勇之用也忠信者折狱之本明决者折狱之用徒忠信而不明决则于折狱之际无以致其断徒明决而不忠信则于折狱之际无以尽其诚子路之质笃实刚果而又学于圣门涵养有素则其于是四者固兼之矣此其所以于折狱之际言出而人信之○愚谓忠信所以立于中明决足以照乎外忠信则人不忍欺明决则人不能欺】
　　子路无宿诺
