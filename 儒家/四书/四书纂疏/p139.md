<!-- { "loadSidebar": true } -->
　　比阿党也若丘陵言多也○或曰居今之世出处去就不必一一中节欲其一一中节则道不得行矣杨氏曰何其不自重也枉巳其能直人乎古之人宁道之不行而不轻其去就是以孔孟虽在春秋战国之时而进必以正以至终不得行而死也使不防其去就而可以行道孔孟当先为之矣孔孟岂不欲道之行哉【辅氏曰杨氏只説何其不自重也一句便见得他是有诸已者凡人不知立已故不自重徇利忘义枉已从人无所不至唯君子明道正义知所重在已故宁道之不行而不轻其去就也其以孔孟为言者欲学者知所法也欲道之行者仁也进必以正者义也仁义并行而不悖此其所以为圣贤也】
　　○景春曰公孙衍张仪岂不诚大丈夫哉一怒而诸侯惧安居而天下熄
　　景春人姓名公孙衍张仪皆魏人怒则说诸侯使相攻伐故诸侯惧也【辅氏曰仪衍二子皆破六国之从以为横者也故或有触其怒者则用其险谲之术交鬭六国之君使相攻伐故诸侯惧也若安居不出则天下熄然无事也】
　　孟子曰是焉得为大丈夫乎子未学礼乎丈夫之冠也父命之女子之嫁也母命之往送之门戒之曰往之女家必敬必戒无违夫子以顺为正者妾妇之道也【焉于虔反冠去声女家之女音汝】
　　加冠于首曰冠女家夫家也妇人内夫家以嫁为归也夫子夫也女子从人以顺为正道也盖言二子阿谀苟容窃取权乃妾妇顺从之道耳【黄氏曰衍仪战国之游士也一怒而诸侯惧安居而天下熄则其才亦有足称者矣以其无学而不知道也一求顺于人孟子以妾妇目之况于学不及古人才不及衍仪哉夫顺于人者人之所喜也不顺于人者人之所恶也然顺于人者非有他也以其威福之权足以生杀荣辱乎我也即是心而充之则贪得嗜利背君卖国者皆若人也岂但妾妇之可羞而巳哉○辅氏曰二子之说诸侯亦非能彊其所不欲也不过阿谀苟容以逢其恶而顺其意耳是乃妾妇顺从之道也妇人之事夫唯当以顺为正其或夫有过失亦当委曲防顺以开导之使得于义可也然亦或有彊矫其夫而得正者要之非常道】非丈夫之事也
　　居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫
　　广居仁也正位礼也大道义也【语録曰大槩只是无些子偏曲且如此心廓然无一豪私意直与天地同量这个便是居天下之广居便是居仁到得自家立身更无些子不当于理这个便是立天下之正位便是守礼及推而见于事更无些子不合于义这个便是行天下之大道便是由义】与民由之推其所得于人也独行其道守其所得于巳也【辅氏曰与民由之则是推巳之所得而与民共由之也独行其道则是其道有不容推之于人故但守其道于一巳而巳守其道于巳则虽不得志而其道未尝不行于巳也】淫荡其心也移变其节也屈挫其志也【愚谓富贵则求得欲从故多致荡其心贫贱则居约处困故多致变其节遇威武则又易致陨获震惧故多挫摄其志气】○何叔京曰战国之时圣贤道否天下不复见其徳业之盛但见奸巧之徒得志横行气焰可畏遂以为大丈夫不知由君子观之是乃妾妇之道耳何足道哉【叔京名镐昭武人○辅氏曰他说得当时风俗人情出谓圣贤道否天下不见其徳业之盛者尤好使圣贤之道得行而人道立天道成地道平万物各得其所则斯民也当安然自适于泰和之域岂复以是区区者为夸哉既不复见圣贤之徳业宜乎以是奸巧之人得行其志气焰可畏之为大丈夫也孟子力辨而深诋之其所以正人心之功大矣】
　　○周霄问曰古之君子仕乎孟子曰仕传曰孔子三月无君则皇皇如也出疆必载质公明仪曰古之人三月无君则吊【传直恋反质与贽同下同】
　　周霄魏人无君谓不得仕而事君也皇皇如有求而弗得之意出疆谓失位而去国也质所执以见人者如士则执雉也出疆载之者将以见所适国之君而事之也
　　三月无君则吊不以急乎
　　周霄问也以巳通太也后章放此
　　曰士之失位也犹诸侯之失国家也礼曰诸侯耕助以供粢盛夫人缫以为衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足吊乎【盛音成缫素刀反皿武永反】礼曰诸侯为籍百亩冕而青纮躬秉耒以耕而庶人助以终亩收而藏之御廪以供宗庙之粢盛使世妇于公桑室奉茧以示于君遂献于夫人夫人副袆受之缫三盆手遂布于三宫世妇使缫以为黼黻文章而服以祀先王先公【辅氏曰此先王之制必如是然后能自尽其心至于不得奉祭祀则士不容以自安而人亦以为吊焉古人之重祭祀也如此】又曰士有田则祭无田则荐黍稷曰粢在器曰盛牲杀牲必特杀也皿所以覆器者
　　出疆必载质何也
　　周霄问也
　　曰士之仕也犹农夫之耕也农夫岂为出疆舍其耒耜哉【为去声舍上声】曰晋国亦仕国也未尝闻仕如此其急仕如此其急也君子之难仕何也曰丈夫生而愿为之有室女子生而愿为之有家父母之心人皆有之不待父母之命媒妁之言鑚穴隙相窥逾墙相从则父母国人皆贱之古之人未尝不欲仕也又恶不由其道不由其道而往者与鑚穴隙之也【为去声妁音酌隙去逆反恶去声】
　　晋国解见首篇仕国谓君子游宦之国霄意以孟子不见诸侯为难仕故先问古之君子仕否然后言此以风之也【辅氏曰周霄亦颇有防士之风但孟子据道之极不为其所动但直述其义理以告之而已】男以女为室女以男为家妁亦媒也言为父母者非不愿其男女之有室家而亦恶其不由道盖君子虽不洁身以乱伦而亦不徇利而忘义也【辅氏曰士之仕犹男女之愿有室家者此正理也至于为人男女而不待父母之命媒妁之言鑚穴隙相窥逾墙相从则父母国人皆贱之为士而仕者不循天理之正不俟人君之招屈巳以徇利枉道以求君则为圣贤之学者皆贱之直与儿女子相窥相从者无异故君子之于仕未尝洁身以乱伦而长往不顾亦未尝徇利忘义而屈道以信身也】
　　○彭更问曰后车数十乗从者数百人以传食于诸侯不以泰乎孟子曰非其道则一箪食不可受于人如其道则舜受尧之天下不以为泰子以为泰乎【更平声乗从皆去声传直恋反箪音丹食音嗣】
　　彭更孟子弟子也泰侈也
　　曰否士无事而食不可也
　　言不以舜为泰但谓今之士无功而食人之食则不可也【愚谓彭更之意不以舜为泰盖以士之无事固不可虚食也】
　　曰子不通功易事以羡补不足则农有余粟女有余布子如通之则梓匠轮舆皆得食于子于此有人焉入则孝出则悌守先王之道以待后之学者而不得食于子子何尊梓匠轮舆而轻为仁义者哉【羡延面反】
　　通功易事谓通人之功而交易其事羡余也有余言无所贸易而积于无用也梓人匠人木工也轮人舆人车工也
　　曰梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣且子食志乎食功乎曰食志【与平声可食而食食志食功之食皆音嗣下同】
　　孟子言自我而言固不求食自彼而言凡有功者则当食之
　　曰有人于此毁瓦画墁其志将以求食也则子食之乎曰否曰然则子非食志也食功也【墁武安反子食之食亦音嗣】墁墙壁之饰也毁瓦画墁言无功而有害也既曰食功则以士为无事而食者真尊梓匠轮舆而轻为仁义者矣【辅氏曰彭更至此其辨巳穷不复有説则既以为食功矣以为食功则以士为无事而食者是真尊梓匠轮舆以为有事而可与之食轻为仁义者以为无事而不可与之食矣】
　　○万章问曰宋小国也今将行王政齐楚恶而伐之则如之何【恶去声】
　　万章孟子弟子宋王偃尝灭滕伐薛败齐楚魏之兵欲霸天下疑即此时也
　　孟子曰汤居亳与葛为邻葛伯放而不祀汤使人问之曰何为不祀曰无以供牺牲也汤使遗之牛羊葛伯食之又不以祀汤又使人问之曰何为不祀曰无以供粢盛也汤使亳众往为之耕老弱馈食葛伯率其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也【遗唯季反盛音成往为之为去声馈食酒食之食音嗣要平声饷式亮反】
　　葛国名【愚案葛国在梁国宁陵县】伯爵也放而不祀放纵无道不祀先祖也亳众汤之民其民葛民也授与也饷亦馈也书商书仲虺之诰也仇饷言与饷者为仇也
　　为其杀是童子而征之四海之内皆曰非富天下也为匹夫匹妇复雠也【为去声】
　　非富天下言汤之心非以天下为富而欲得之也【或问汤为童子复雠而四海之内皆知其非富天下何也曰圣人之心廓然大公表里洞达故一有所为则天下信之如雨旸寒着无不感无不通也】
　　汤始征自葛载十一征而无敌于天下东面而征西夷怨南面而征北狄怨曰奚为后我民之望之若大旱之望雨也归市者弗止芸者不变诛其君吊其民如时雨降民大恱书曰徯我后后来其无罚
　　载亦始也十一征所征十一国也余巳见前篇
　　有攸不为臣东征绥厥士女匪厥黄绍我周王见休惟臣附于大邑周其君子实黄于匪以迎其君子其小人箪食壶浆以迎其小人救民于水火之中取其残而巳矣【食音嗣】
　　案周书武成篇载武王之言孟子约其文如此然其辞特与今书文不类今姑依此文解之有所不为臣谓助纣为恶而不为周臣者匪与篚同黄币也绍继也犹言事也言其士女以匪盛黄之币迎武王而事之也商人而曰我周王犹商书所谓我后也休美也言武王能顺天休命而事之者皆见休也臣附归服也孟子又释其意言商人闻周师之来各以其相迎者以武王能救民于水火之中取其残民者诛之而不为虐耳君子谓在位之人小人谓细民也
　　太誓曰我武惟扬侵于之疆则取于残杀伐用张于汤有光
　　太誓周书也今书文亦小异言武王威武奋扬侵彼纣之疆界取其残贼而杀伐之功因以张大比于汤之伐桀又有光焉引此以证上文取其残之义
　　不行王政云尔苟行王政四海之内皆举首而望之欲以为君齐楚虽大何畏焉
　　宋实不能行王政后果为齐所灭王偃走死○尹氏曰为国者能自治而得民心则天下皆将归往之恨其征伐之不早也尚何强国之足畏哉苟不自治而以强弱之言之是可畏而巳矣【辅氏曰尹氏说尽后世为国而不自彊但以彊大为畏者之病诚能反是道而求之于巳则知仁者之果无敌而帝王之道是诚在我而巳】
　　○孟子谓戴不胜曰子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之众楚人咻之虽日挞而求其齐也不可得矣引而置之庄岳之闲数年虽日挞而求其楚亦不可得矣【与平声咻音休】
　　戴不胜宋臣也齐语齐人语也傅敎也咻讙也齐齐语也庄岳齐街里名也楚楚语也此先设譬以晓之也
　　子谓薛居州善士也使之居于王所在于王所者长防卑尊皆薛居州也王谁与为不善在王所者长防卑尊皆非薛居州也王谁与为善一薛居州独如宋王何【长上声】
