<!-- { "loadSidebar": true } -->
　　引引弓也发发矢也跃如如踊跃而出也【文集曰是道理活泼泼地发出在面前如由中跃出○语录曰义理昭著如有物跃然于心目之间】因上文彀率而言君子教人但授以学之之法而不告以得之之妙如射者之引弓而不发矢然其所不告者已如踊跃而见于前矣【语录曰须知得引个甚麽是怎生地不发又是甚麽物事跃在面前须是耸起这心与他看教人心精一无些子夹杂方见得他那精防妙处○又曰道理散在天下事物之间圣贤也不是不説然也全説不得自是那妙处不容説然虽不説只才桃动那头了时那个物事自跌荡在面前如张弓十分满而不发箭虽不发箭然已知得真个是中这物事了○辅氏曰引谓但授之以学之之法不发谓不告以得之之妙】中者无过不及之谓中道而立言其非难非易能者从之言学者当自勉也【辅氏曰过乎中则苟难而不可及不及乎中则又茍易者之所便也唯中道而立是以无难无易能者从之则又学者所当自勉也中道而立成已之事能者从之又所以成物也】○此章言道有定体教有成法卑不可抗高不可贬语不能显黙不能藏【辅氏曰道有定体率性而已教有成法修道而已唯其道有定体故教有成法卑者不可抗而隆礼卑法地是也高者不可贬而下知崇效天是也不因有言而可以益其显不因无説而可以晦其藏中道而立能者从之而已】
　　○孟子曰天下有道以道殉身天下无道以身殉道殉如殉葬之殉以死随物之名也身出则道在必行道屈则身在必退以死相从而不离也【愚谓道不可离也虽时有治乱已有穷达非道殉身即身殉道以死相从岂可得而离哉】
　　未闻以道殉乎人者也
　　以道从人妾妇之道【辅氏曰此正如庄子所谓盗亦有道者言是亦道耳但只是妾妇之道妾妇以顺悦为道者也】
　　○公都子曰滕更之在门也若在所礼而不荅何也【更平声】
　　赵氏曰滕更滕君之弟来学者也
　　孟子曰挟贵而问挟贤而问挟长而问挟有勲劳而问挟故而问皆所不荅也滕更有二焉【长上声】
　　赵氏曰二谓挟贵挟贤也【辅氏曰更乃滕君之弟则知其挟贵矣而肯来学于孟子则知其挟贤矣】尹氏曰有所挟则受道之心不专所以不荅也【辅氏曰学者之心须是专一方有受教之地有所挟则二三也】○此言君子虽诲人不倦又恶夫意之不诚者【辅氏曰诚则一二则不诚矣】
　　○孟子曰于不可已而已者无所不已于所厚者薄无所不薄也
　　已止也不可止谓所不得不为者也所厚所当厚者也此言不及者之弊
　　其进鋭者其退速
　　进鋭者用心太过其气易衰故退速○三者之弊理势必然虽过不及之不同然卒同归于废弛【辅氏曰不及者之弊则愈见其不及流于欲者之所为也过者之弊则其退也可立而待役于气者之所为也欲肆则无极气过则易衰循理而行则有则而可继也】
　　○孟子曰君子之于物也爱之而弗仁于民也仁之而弗亲亲亲而仁民仁民而爱物
　　物谓禽兽草木爱谓取之有时用之有节○程子曰仁推已及人如老吾老以及人之老于民则可于物则不可统而言之则皆仁分而言之则有序【辅氏曰统而言之则皆自吾一性之仁分而言之则有轻重之序然在学者言之则于此三者之序有由之而不知者有得于此而失于彼者又有倒行逆施杂乱无次者要当因圣贤之言反求之心涵养于未发之前体察于己发之后毋惑于异端毋汨于私欲安处善乐循理凡形于爱物仁民亲亲之际一皆与圣贤之説自然脗合而无差然后是圣学工夫】杨氏曰其分不同故所施不能无差等所谓理一而分殊者也【真氏曰凡生于天壤之间者莫非天地之子而吾之同气者也是之谓理一然亲者吾之同体民者吾之同类而物则异类矣是之谓分殊以其理一故仁爱之仁无不徧以其分殊故仁爱之施则有差】尹氏曰何以有是差等一本故也无伪也【辅氏曰尹氏説尤要切一本故无伪而有差等若无差等则是伪而二本也】
　　○孟子曰知者无不知也当务之为急仁者无不爱也急亲贤之为务尧舜之知而不徧物急先务也尧舜之仁不徧爱人急亲贤也【知者之知并去声】
　　知者固无不知然常以所当务者为急则事无不治而其为知也大矣【语录曰当务之急如所谓劳心者治人劳力者治于人尧舜之治天下岂无所用其心亦不用于耕耳又如夫子言务民之义应系所当为者皆是也】仁者固无不爱然常急于亲贤则恩无不洽而其为仁也博矣
　　不能三年之丧而缌小功之察放饭流歠而问无齿决是之谓不知务【饭扶晚反歠昌悦反】
　　三年之丧服之重者也缌麻三月小功五月服之轻者也察致详也放饭大饭流歠长歠不敬之大者也齿决齧断干肉不敬之小者也问讲求之意○此章言君子之于道识其全体则心不狭【辅氏曰此是言仁】知所先后则事有序【辅氏曰此是言知】丰氏曰智不急于先务虽徧知人之所知徧能人之所能徒弊精神而无益于天下之治矣仁不急于亲贤虽有仁民爱物之心小人在位无由下达聦明日蔽于上而恶政日加于下此孟子所谓不知务也【辅氏曰丰氏是讲筵之説故推言之如此然孟子之意亦是如此】

　　孟子纂疏巻十三
　　钦定四库全书
　　孟子纂疏卷十四　　　　宋　赵顺孙　撰
　　朱子集注
　　尽心章句下
　　凡三十八章
　　孟子曰不仁哉梁惠王也仁者以其所爱及其所不爱不仁者以其所不爱及其所爱
　　亲亲而仁民仁民而爱物所谓以其所爱及其所不爱也
　　公孙丑曰何谓也梁惠王以土地之故糜烂其民而战之大败将复之恐不能胜故驱其所爱子弟以殉之是之谓以其所不爱及其所爱也
　　梁惠王以下孟子答辞也糜烂其民使之战鬬糜烂其血肉也复之复战也子弟谓太子申也以土地之故及其民以民之故及其子皆以其所不爱及其所爱也○此承前篇之末三章之意言仁人之恩自内及外不仁之祸由疎逮亲【辅氏曰仁人之恩自内以及外者自本而推之也惟其自本而推之故虽无所不爱而轻重等差葢不可紊也不仁之祸由疎逮亲者徇欲而从流者也惟其徇欲而从流故横放逆施莫之纪极也始也糜烂其人民而残贼其子弟终不至杀身覆族不已也】
　　○孟子曰春秋无义战彼善于此则有之矣
　　春秋每书诸侯战伐之事必加讥贬以着其擅兴之罪无有以为合于义而许之者但就中彼善于此者则有之如召陵之师之类是也
　　征者上伐下也敌国不相征也
　　征所以正人也诸侯有罪则天子讨而正之此春秋所以无义战也
　　○孟子曰尽信书则不如无书
　　程子曰载事之辞容有重称而过其实者学者当识其义而已茍执于辞则时或有害于义不如无书之愈也
　　吾于武成取二三防而已矣
　　武成周书篇名武王伐纣归而记事之书也防竹简也取其二三防之言其余不可尽信也程子曰取其奉天伐暴之意反政施仁之法而已
　　仁人无敌于天下以至仁伐至不仁而何其血之流杵也
　　杵舂杵也或作卤楯也武成言武王伐纣纣之前徒倒戈攻于后以北血流漂杵孟子言此则其不可信者然书本意乃谓商人自相杀非谓武王杀之也孟子之设是言惧后世之惑且长不仁之心耳【辅氏曰如血流漂杵一语虽是商人之自杀然毕竟过乎实武王伐纣遇此等事亦必自处置岂肯使之杀人至于如此之多此而不辩窃恐后世惑之以为圣人任上亦或有时杀人如此则将长其不仁之心其为害大矣】
　　○孟子曰有人曰我善为陈我善为战大罪也【陈去声】制行伍曰陈交兵曰战
　　国君好仁天下无敌焉【好去声】南面而征北狄怨东面而征西夷怨曰奚为后我
　　此引汤之事以明之解见前篇
　　武王之伐殷也革车三百两虎贲三千人【两去声贲音奔】又以武王之事明之也两车数一车两轮也【愚案风俗通云车有两轮故一车谓之一两】千书序作百
　　王曰无畏宁尔也非敌百姓也若崩厥角稽首
　　书泰誓文与此小异孟子之意当云王谓商人曰无畏我也我来伐纣本为安宁汝非敌商之百姓也于是商人稽首至地如角之崩也
　　征之为言正也各欲正己也焉用战【焉于防反】
　　民为暴君所虐皆欲仁者来正己之国也
　　○孟子曰梓匠轮舆能与人规矩不能使人巧
　　尹氏曰规矩法度可告者也巧则在其人虽大匠亦末如之何也已【辅氏曰巧谓熟后自得之妙】盖下学可以言上达必由心悟庄周所论斵轮之意盖如此
　　○孟子曰舜之饭糗茹草也若将终身焉及其为天子也被袗衣鼓琴二女果若固有之【饭上声糗去久反茹音汝袗之忍反果説文作婐乌果反】
　　饭食也糗干糒也茹亦食也袗画衣也【愚谓画衣者画黼黻絺绣之衣也】二女尧二女也果女侍也【语録曰赵氏以果为侍广韵从女从果者亦曰侍也】言圣人之心不以贫贱而有慕于外不以富贵而有动于中随遇而安无预于己所性分定故也【辅氏曰所性谓天所予我之性也分定谓虽大行不加穷居不损也夫贫富贵贱皆外物之傥来寄也圣人尽性故其心湛然而无所厌羡欣戚于其间随遇而安是不以物动己也无预于己是不以己随物也】
　　○孟子曰吾今而后知杀人亲之重也杀人之父人亦杀其父杀人之兄人亦杀其兄然则非自杀之也一间耳【间去声】
　　言吾今而后知者必有所为而感发也一间者我往彼来间一人耳其实与自害其亲无异也【辅氏曰间字説分明其感发于人尤切】范氏曰知此则爱敬人之亲人亦爱敬其亲矣
　　○孟子曰古之为闗也将以御暴
　　讥察非常
　　今之为闗也将以为暴
　　征税出入【辅氏曰闗则一而古今所以为闗之意则不同讥察非常为义也征税出入为利也】○范氏曰古之耕者什一后世或收大半之税此以赋敛为暴也文王之囿与民同之齐宣王之囿为阱国中此以园囿为暴也后世为暴不止于闗若使孟子用于诸侯必行文王之政凡此之类皆不终日而改也【辅氏曰先王制其本者天理也后世流于末者人欲也天下之事莫不然孟子举关之一事言之故范氏推言及赋敛苑囿之事且曰使孟子用于诸侯必行文王之政者尤説得孟子之事实盖孟子言句句是事实言之则必行之矣】
　　○孟子曰身不行道不行于妻子使人不以道不能行于妻子
　　身不行道者以行言之不行者道不行也使人不以道者以事言之不能行者令不行也
　　○孟子曰周于利者凶年不能杀周于徳者邪世不能乱
　　周足也言积之厚则用有余【辅氏曰徳贵积蓄然后有余用而外物不足以乱之若夫挟一善一长自以为足而欲以游于邪世则鲜有不为其所乱者矣故良农不患乎年之有凶而惟患乎蓄粮之不厚君子不患乎世之难处而惟患乎积徳之不周战兢自持死而后已凡皆以周其徳也】
　　○孟子曰好名之人能让千乗之国茍非其人箪食豆羮见于色【好乘食皆去声见音现】
