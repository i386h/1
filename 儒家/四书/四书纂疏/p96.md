<!-- { "loadSidebar": true } -->
　　○樊迟问仁子曰爱人问知子曰知人【上知字去声下同】爱人仁之施知人知之务【辅氏曰仁主于爱顺而达之则无不爱矣故爱人则仁德之所施智者无不知也急先务之为贵故知人则是智者之先务观此两句亦可以识仁智之用矣】
　　樊迟未达
　　曽氏曰迟之意盖以爱欲其周而知有所择故疑二者之相悖尔【曽氏名防河南人○语録曰爱人则无所不爱知人则便有分别两个意思自相反了故疑之】
　　子曰举直错诸枉能使枉者直
　　举直错枉者知也使枉者直则仁矣如此则二者不唯不相悖而相反为用矣【语録曰毎常説仁知一个是慈爱一个是辨别各自向一路惟是举直错诸枉能使枉者直方见得仁知合一处仁里面有知知里面有仁】
　　樊迟退见子夏曰郷也吾见于夫子而问知子曰举直错诸枉能使枉者直何谓也【乡去声见贤遍反】
　　迟以夫子之言专为知者之事又未达所以能使枉者直之理
　　子夏曰富哉言乎
　　叹其所包者广不止言知【辅氏曰子夏一闻其説便叹圣人之言所包者富不堕于一偏不滞于一隅即知人之中以见爱人之实推夫智之用以极夫仁之功其于仁知之体用盖已深体而嘿识之矣不然何其言之明决精审沛然无疑而暗与圣人之言相乎】
　　舜有天下选于众举臯陶不仁者逺矣汤有天下选于众举伊尹不仁者逺矣【选息恋反陶音遥逺好字】
　　伊尹汤之相也不仁者逺言人皆化而为仁不见有不仁者若其逺去尔所谓使枉者直也子夏盖有以知夫子之兼仁知而言矣○程子曰圣人之语因人而变化虽若有浅近者而其包含无所不尽观于此章可见矣非若他人之言语近则遗逺语逺则不知近也【辅氏曰他人之言皆出于一时之意见故偏狭固滞圣人之言皆由此广大心中流出虽其深浅小大因人而变化然其包括自然无所不尽亦非有意而为之固非常人之所及也】尹氏曰学者之问也不独欲闻其説又必欲知其方不独欲知其方又必欲为其事如樊迟之问仁知也夫子告之尽矣樊迟未达故又问焉而犹未知其何以为之也及退而问诸子夏然后有以知之使其未喻则必将复问矣既问于师又辩诸友当时学者之务实也如是【辅氏曰闻其説则知夫善之可为也知其方则得其所以为之之术也为其事则力进以求其至也徒闻其説而不知其方徒知其方而不为其事则其于善也如説河如画饼终亦何益于事哉便樊迟而未喻则必将复问无疑矣既问于师以启其端又辩诸友以究其义非有意于践修之实者不能也】
　　○子贡问友子曰忠告而善道之不可则止无自辱焉【告工毒反道去声】
　　友所以辅仁故尽其心以告之善其説以道之【语録曰告之之意固是忠了须又教道得善始得】然以义合者也故不可则止若以数而见疏则自辱矣
　　○曽子曰君子以文防友以友辅仁
　　讲学以防友则道益明【辅氏曰知之事也】取善以辅仁则徳日进【辅氏曰行之事也为人由已由人乎哉虽朋友但能辅助之而已相观以善摄以威仪切切偲偲忠告善道皆辅仁之道】











　　论语纂疏卷六
<经部,四书类,四书纂疏__论语纂疏>
　　钦定四库全书
　　论语纂疏卷七　　　　　宋　赵顺孙　撰
　　朱子集注
　　子路第十三
　　凡三十章
　　子路问政子曰先之劳之【劳如字】
　　苏氏曰凡民之行以身先之则不令而行【语録曰先是率他○辅氏曰凡民之行如孝弟忠信仁义礼智皆是也为政者必以身先行乎此则民皆视效不待诰令而自知行之矣】凡民之事以身劳之则虽勤不怨【语録曰劳是为他勤劳○辅氏曰以身劳民之事如古人戴星而出戴星而入星言夙驾说于桑田与夫以时循行阡陌躬行讲武之类为政者于此不惮其劳则民皆兴起虽极其勤苦而不怨矣】
　　请益曰无倦【无古本作毋】
　　呉氏曰勇者喜于有爲而不能持久故以此告之【辅氏曰勇者必喜事喜于有为者或不能持久故又以无倦告之无倦则终始如一诚之事也】　程子曰子路问政孔子既告之矣及请益则曰无倦而已未尝复有所告姑使之深思也【蔡氏曰夫子方答子路以先之劳之而子路遽请益则其勇躁之意可见故夫子但告之以无倦所以救其勇躁之失也呉氏所谓勇程子所谓深思正此意也】
　　○仲弓爲季氏宰问政子曰先有司赦小过举贤才有司众职也宰兼众职【辅氏曰宰邑长家臣之通号故兼众职】然事必先之于彼而后考其成功则己不劳而事毕举矣【语録曰凡为政随其小大各自有有司须先教他理防自家方可要其成且如钱谷之事其出入盈缩之数须是教他自逐一具来自家方可考其虚实之成】过失误也大者于事或有所害不得不惩小者赦之则刑不滥而人心恱矣【辅氏曰虞书云宥过无大而今曰赦小过故集注此大者于事或有所害不得不惩之说盖舜为天下所治者广且论其大体故可以宥过无大仲弓为季氏宰所治者狭须极其详细若人之误无大小皆从寛宥则于事或有害而无以警其怠忽唯于小者赦之则刑不至于滥及而人心恱矣此亦时中也且宥者寛之而已亦未必尽除其罪也】贤有徳者才有能者举而用之则有司皆得其人而政益修矣【辅氏曰有司固非一职而才徳各有所宜并举而审用之则有司皆得其人而政益修矣】
　　曰焉知贤才而举之曰举尔所知尔所不知人其舎诸【焉于防反舎上声】
　　仲弓虑无以尽知一时之贤才故孔子告之以此程子曰人各亲其亲然后不独亲其亲仲弓曰焉知贤才而举之子曰举尔所知尔所不知人其舎诸便见仲弓与圣人用心之大小推此义则一心可以兴邦一心可以丧邦只在公私之间尔【文集曰人各举其所知则天下之贤无不举矣不患无以知天下之贤才也兴邦丧邦盖极言之必自知而后举之则遗才多矣未必不由此而丧邦也○语録曰仲弓只縁见识未极其开阔故如此人之心量本自大縁私故小蔽固之极则可以丧邦矣】○范氏曰不先有司则君行臣职矣不赦小过则下无全人矣不举贤才则百职废矣失此三者不可以为季氏宰况天下乎【辅氏曰盖经筵劝讲之说其所以感切于君父者至矣】
　　○子路曰卫君待子而为政子将奚先
　　衞君谓出公辄也是时鲁哀公之十年孔子自楚反乎衞
　　子曰必也正名乎
　　是时出公不父其父而祢其祖名实紊矣故孔子以正名为先谢氏曰正名虽为衞君而言然为政之道皆当以此为先
　　子路曰有是哉子之迂也奚其正
　　迂谓逺于事情言非今日之急务也
　　子曰野哉由也君子于其所不知盖阙如也
　　野谓鄙俗责其不能阙疑而率尔妄对也
　　名不正则言不顺言不顺则事不成
　　杨氏曰名不当其实则言不顺言不顺则无以考实而事不成【辅氏曰名者实之賔有是实斯有是名若其名不当其实如以祖为祢则其言乖牾舛逆而不顺言既不顺则无以考其实凡有所为皆茍且虚伪而已故事无由得成】
　　事不成则礼乐不兴礼乐不兴则刑罚不中刑罚不中则民无所措手足【中去声】
　　范氏曰事得其序之谓礼物得其和之谓乐事不成则无序而不和故礼乐不兴礼乐不兴则施之政事皆失其道故刑罚不中【辅氏曰无一事无礼乐礼只是一个序乐只是一个和成而有序则礼乐自兴不然则隳坏乖舛又焉得有礼乐哉礼乐不兴则凡施于政事者无非私意率皆倒行逆施无序而不和所谓刑罚不中而民无所措手足亦必然之理也】
　　故君子名之必可言也言之必可行也君子于其言无所茍而已矣
　　程子曰名实相须一事茍则其余皆茍矣【语録曰卫辄子也蒯聩父也子以兵拒父以父为贼是多少不顺其何以为国何以临民事旣不成则颠倒乖乱礼乐如何而兴刑罚如何而中程子所谓一事茍则其余皆茍正谓此也】○胡氏曰衞世子蒯聩耻其母南子之滛乱欲杀之不果而出奔灵公欲立公子郢郢辞公卒夫人立之又辞乃立蒯聩之子辄以拒蒯聩夫蒯聩欲杀母得罪于父而辄据国以拒父皆无父之人也其不可有国也明矣夫子为政而以正名为先必将具其事之本末告诸天王请于方伯命公子郢而立之则人伦正天理得名正言顺而事成矣夫子告之之详如此而子路终不喻也故事辄不去卒死其难徒知食焉不避其难之为义而不知食辄之食为非义也【文集曰胡氏之言乃圣人大用之全体但其间曲折之微圣人须更有随冝裁处○语録曰问胡氏只是论孔子为政正名合当如此设若衞君辄用孔子孔子旣为之臣而为政则此说亦可通否曰圣人必不肯北面无父之人若辄有意改过迁善则孔子须先与断约如此做方与他做若辄不能然则孔子决不为之臣矣】
　　○樊迟请学稼子曰吾不如老农请学为圃曰吾不如老圃
　　种五谷曰稼种蔬菜曰圃
　　樊迟出子曰小人哉樊须也
　　小人谓细民孟子所谓小人之事者也
　　上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼【好去声夫音扶襁居丈反焉于防反】
　　礼义信大人之事也好义则事合冝情诚实也敬服用情盖各以其类而应也【辅氏曰在已者皆尽其道在下者各以其所类应之谓正己而物正者非有大人之徳其孰能之】襁织缕为之以约小儿于背者○杨氏曰樊须游圣人之门而问稼圃志则陋矣辞而辟之可也待其出而后言其非何也盖于其问也自谓农圃之不如则拒之者至矣须之学疑不及此而不能问不能以三隅反矣故不复及其旣出则惧其终不喻也求老农老圃而学焉则其失愈逺矣故复言之使知前所言者意有在也
　　○子曰诵诗三百授之以政不达使于四方不能专对虽多亦奚以为【使去声】
　　专独也诗本人情该物理可以验风俗之盛衰见政治之得失其言温厚和平长于风谕故诵之者必达于政而能言也【辅氏曰本人情谓乎情该物理谓多识鸟兽草木之名验风俗之盛衰见政治之得失谓正变风雅或美或刺之类故读之者必达于政其言温厚和平谓诗皆自平易之心出长于风谕谓能感于人故读之者必能言而专对也○胡氏曰诗之作也虽有邪有正皆原于人情及讽咏其所言则事物之理莫不具载故其情合于事理之正则可以知风俗之盛政治之得其情背于事理之正则可以知风俗之衰政治之失因是而通为政之方也诗之言温厚则不至于薄和平则不至于讦能讽谕则人皆易晓因是故能专对也】○程子曰穷经将以致用也世之诵诗者果能从政而专对乎然则其所学者章句之末耳此学者之大患也【胡氏曰程子谓穷经将以致用者圣人立言之大旨也然读诗者毎不能至此岂非诵之而不能熟熟之而不能思思之而不能切欤可不戒哉】
　　○子曰其身正不令而行其身不正虽令不从
　　○子曰鲁衞之政兄弟也
　　鲁周公之后衞康叔之后本兄弟之国而是时衰乱政亦相似故孔子叹之
　　○子谓衞公子荆善居室始有曰苟合矣少有曰茍完矣富有曰茍美矣
