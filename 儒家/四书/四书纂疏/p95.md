<!-- { "loadSidebar": true } -->
　　宿留也犹宿怨之宿急于践言不留其诺也【辅氏曰留人之诺则有时而不克副之矣子路已诺于人则不留于中○胡氏曰旧説以宿训豫乃宿戒之宿然徒有拒人之心而无取信之实惟宿怨之宿训留则急于践言乃孚于人之端也】记者因夫子之言而记此以见子路之所以取信于人者由其养之有素也【辅氏曰片言折狱非可以取办于言也所以养其言之所自发者必有其素而人之信已在于未言之前也不然徒致力于言语之闲而求人之信则是颊舌之感也其能动于人乎】○尹氏曰小邾射以句绎奔鲁曰使季路要我吾无盟矣千乘之国不信其盟而信子路之一言其见信于人可知矣一言而折狱者信在言前人自信之故也不留诺所以全其信也
　　○子曰听讼吾犹人也必也使无讼乎
　　范氏曰听讼者治其末塞其流也正其本清其源则无讼矣○杨氏曰子路片言可以折狱而不知以礼逊为国则未能使民无讼者也故又记孔子之言以见圣人不以听讼为难而以使民无讼为贵【胡氏曰无讼者躬行于上而人自不争教化治而仁义孚非一日之所能至故圣人以之为难杨氏因以见折狱之未足为贵】
　　○子张问政子曰居之无倦行之以忠
　　居谓存诸心无倦则始终如一行谓发于事以忠则表里如一【语録曰居之无倦在心上説行之以忠在事上説居之无倦者便是要此心长在做主不可放倒便事事都应得去行之以忠者是事事要着实故集注云以忠则表里如一谓心里要如此者便外面也如此事事靠实去做也○问行固是行其所居不知居是居个甚物事曰常常恁地提省在这里若有顷刻放倒便不得○黄氏曰居之无倦则心常在事而思无不周行之以忠则事本于心而用无不尽二者为政之大要有志于及物者当以是为法则虽不中不逺矣】○程子曰子张少仁无诚心爱民则必倦而不尽心故告之以此【辅氏曰不曰不仁而曰少仁者正与曽子所谓然而未仁难与为仁之説同圣人不轻絶人以不仁况子张乎唯其少仁故惨怛之意不足而无诚心爱民也既无诚心爱民则必倦而不尽心矣尽心则忠与无倦之本也】
　　○子曰博学于文约之以礼亦可以弗畔矣夫
　　重出
　　○子曰君子成人之美不成人之恶小人反是
　　成者诱掖奬劝以成其事也【语録曰成字只是欲他如此底意思○胡氏曰诱掖者开导之于其先奬劝者从臾之于其后也】君子小人所存既有厚薄之殊而其所好又有善恶之异故其用心不同如此【辅氏曰厚者冀人之善薄者幸人之恶君子好善小人好恶所存根于所好所好发于所存所好者着所存者微学者能知君子小人用心之所以不同则知所当勉与所当戒者矣○胡氏曰存以心言好以情言君子存心本于厚故待人亦厚而惟恐人之不厚小人存心本于薄故待人亦薄而惟恐人之不薄君子之好在于善故已有是善而亦欲人之趋于善小人之好在于恶故已有是恶而亦欲人之济其恶】
　　○季康子问政于孔子孔子对曰政者正也子帅以正孰敢不正
　　范氏曰未有已不正而能正人者【辅氏曰政之所以得名以其能以正己者正人也己不能正乌能正人哉】○胡氏曰鲁自中叶政由大夫家臣效尤据邑背叛不正甚矣故孔子以是告之欲康子以正自克而改三家之故惜乎康子之溺于利欲而不能也
　　○季康子患盗问于孔子孔子对曰茍子之不欲虽赏之不窃
　　言子不贪欲则虽赏民使之为盗民亦知耻而不窃【辅氏曰欲有公私贪欲云者是欲之私也上者下之倡在上者不贪欲则民之视之亦知以是为贵矣民知以不贪欲为贵则虽赏以诱之使为盗窃而其心愧耻自不肯为之矣尚何盗之患哉所谓虽赏之不窃者乃假设之言但以见夫必不肯为耳】○胡氏曰季氏窃柄康子夺嫡民之为盗固其所也盍亦反其本邪孔子以不欲启之其防深矣夺嫡事见春秋传【蔡氏曰案春秋传季孙有疾命正常曰南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言曰南氏生男则以告于君与大夫而立之今生矣男也敢告遂奔卫康子请退公使共刘视之则或杀之矣】
　　○季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃【焉于防反】
　　为政者民所视效何以杀为欲善则民善矣【真氏曰民性本善为上者以善迪之未有不趋于善者】上一作尚加也偃仆也○尹氏曰杀之为言岂为人上之语哉以身敎者从以言敎者讼而况于杀乎【辅氏曰尹氏言涵蓄极有意味为人上者有能熟味而深思之则必当有所发矣】
　　○子张问士何如斯可谓之达矣
　　达者徳孚于人而行无不得之谓【语録曰如事亲则得乎亲事君则得乎君之类】
　　子曰何哉尔所谓达者
　　子张务外【语録曰问孔门学者如子张全然务外不知当初如何地学却如此曰也干他学甚事他资质是个务外底人所以终身只是这意思】夫子盖已知其发问之意故反诘之将以发其病而药之也【辅氏曰圣人明睿之极物无遗照其于学者资品之髙下所学之醇醨所造之深浅无不洞彻于心目之间故其于答问之际髙下缓急虽或不同然其所以切于学者之身而皆为入徳之要则又初无异也子张之学务外多于务内为名切于为实故夫子一闻其言而便知其意之所在遂反诘之以发其病而药之譬如良医之治疾既察其脉又验其证必明知其疾之所以然然后寒凉温热之剂可得而施也】
　　子张对曰在邦必闻在家必闻
　　言名誉着闻也
　　子曰是闻也非达也
　　闻与达相似而不同乃诚伪之所以分学者不可不审也【语録曰达者实有而不居闻者却要做这模様○又曰达者是自家实去做而收敛近里底闻者是做作底专务求人知而已○辅氏曰二者之始虽若相似然所行通达者名誉自然着闻名誉着闻者所行未必通逹也故其实则有不同者且闻以名言达以实言务名者茍可以得名则无不矫以为之名得而其意怠矣务实者则无所为而为也不以人之有无而作辍不以事之始终而鋭怠行吾意而已此诚伪之所以分也】故夫子既明辩之下文又详言之
　　夫达也者质直而好义察言而观色虑以下人在邦必达在家必达【夫音扶下同好下皆去声】
　　内主忠信而所行合宜审于接物而卑以自牧皆自脩于内不求人知之事然徳脩于己而人信之则所行自无窒碍矣【语録曰质与直是两件○辅氏曰主忠信质直也所行合宜好义也此存乎中以应乎外也审于接物察言观色卑以自牧虑以下人也此审乎外以巽乎内也内外交相养而厥德脩罔觉此岂求人知者之所为哉然德修于己而人自信之则行于邦家者自然无所窒碍矣】
　　夫闻也者色取仁而行违居之不疑在邦必闻在家必闻【行去声】
　　善其顔色以取于仁而行实背之又自以为是而无所忌惮此不务实而専务求名者故虚誉虽隆而实徳则病矣【辅氏曰善其顔色以取仁而行实背之所谓色取仁而行违也只此一句便是务名而不务实者之实证真实为仁者岂肯从事于顔色之间而又生袭取之心哉区区从事于顔色而欲袭取夫仁则其行自然违背而不相副也又自以为是而无所忌惮所谓居之不疑也使其色取行违而中不安焉则务实之心犹未尽丧也惟其自以为是而无所忌惮此所以见其专于务名夫名生于实则名亦何害惟其无实而徒有虚誉则骄矜之意日生而进修之力日怠故虚誉虽隆而实德日病也　○】程氏曰学者须是务实不要近名有意近名大本已失更学何事为名而学则是伪也今之学者大抵为名为名与为利虽清浊不同然其利心则一也【辅氏曰程子务实务名之论可谓切当为吾之未能事亲也故学事亲为吾之未能事长也故学事长为吾之未能正心诚意也故学正心而诚意为吾之未能齐家治国也故学齐家而治国是之谓务实务实而学则其脩为之诚践履之功浅深次序如鱼饮水冷暖自知怱不自知其入于圣贤之域矣欲吾之有孝名也故勉焉以为孝欲吾之有忠名也故勉焉以为忠欲吾之有廉名也故勉焉以为廉欲吾之有信名也故勉焉以为信是之谓务名务名而学则唯欲其名之有闻而已有人作而无人辍鋭于始而怠于终终亦必亡而已矣所谓大本即实理也实理根于性具于心要在反求而自得一有向外近名之意则失之矣为名而学则是伪者谓其不循实理而骛外妄求也为名虽若清为利虽是浊然一有为之之意则便是利心也】尹氏曰子张之学病在乎不务实故孔子告之皆笃实之事充乎内而发乎外者也当时门人亲受圣人之敎而差失有如此者况后世乎【辅氏曰世有耳剽目窃先生长者之言未甞穷究其防而遂转相授受不惟误已又且误人者闻尹氏之説其亦当知所惧哉】
　　【○】樊迟从游于舞雩之下曰敢问崇徳脩慝辨惑【慝吐得反】胡氏曰慝之字从心从匿盖恶之匿于心者脩者治而去之
　　子曰善哉问
　　善其切于为已
　　先事后得非崇徳与攻其恶无攻人之恶非脩慝与一朝之忿忘其身以及其亲非惑与【与平声】
　　先事后得犹言先难后获也为所当为而不计其功则徳日积而不自知矣【语録曰但做自家合做底事不必望他功效今做一件好事便望他功效则心便两岐了非惟是功效不见连那所做底事都坏了而今一向做将去不望他功效则德何縁不崇○辅氏曰先难谓先从事于其所难后获谓后其所得而不起计获之心也夫为所当为本非难事然自学者言之则自惰而勤自利而义其机生其势矫非勉彊则有所不能故以为难也为其事者固必有其功然方其为事之始而遽欲计其功焉则是利心也为利之心一萌则其大本已失易盈易涸轻得轻喜尚何德之可崇哉故必为所当为而不计其功则不亟不徐循吾理行吾义而已此所以德日积而不自知也○陈氏曰先其事之所当为而后其效之所得是不计功谋利也只管为所当为则德日积不计效则德崇而不自知矣】专于治已而不责人则己之恶无所匿矣【辅氏曰常情观人则明自观则暗责人则严待已则恕故恶常藏匿于其心又才有心去攻人之恶则于己之恶便卤莽而不暇锄治矣】知一朝之忿为甚防而祸及其亲为甚大则有以辨惑而惩其忿矣【辅氏曰人本无所惑惟为忿所蔽而不知利害之所在故惑盖忿心之所发易得突兀而横肆苟不有以惩之于其始则其终或至于忘其身以及其亲此辨惑者所以当惩其忿也】樊迟麤鄙近利故告之以此三者皆所以救其失也【愚谓麤故为气所使鄙故吝于改过近利故有计获之心三者之病○亦反覆相因也】范氏曰先事后得上义而下利也人惟有欲利之心故徳不崇惟不自省已过而知人之过故慝不脩感物而易动者莫如忿忘其身以及其亲惑之甚者也惑之甚者必起于细防能辨之于早则不至于大惑矣故惩忿所以辨惑也【辅氏曰为所当为便是义才计其功便是利人唯有欲利之心故德不崇此语最切要盖人欲天理不能两立也久矣起于细微谓一朝之忿也至于大惑则忘其身以及其亲也要当辨之于早此忿之始发不可以不惩也能惩其忿则惑自辨矣】
