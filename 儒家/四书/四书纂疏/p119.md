<!-- { "loadSidebar": true } -->
　　语告也不似人君不见所畏言其无威仪也卒然急遽之貌盖容貌词气乃德之符其外如此则其中之所存者可知【辅氏曰容貌词气形于外者德则存于中者形于外者则存于中者之符也襄王望之不似人君则容貌无可敬之仪也就之而不见可畏则容貌无可畏之威也卒然而问则其词气又急遽而无序也其形于外者如此则其中之轻脱荒肆可知矣】王问列国分争天下当何所定孟子对以必合于一然后定也
　　孰能一之
　　王问也
　　对曰不嗜杀人者能一之
　　嗜甘也【辅氏曰如人口之嗜美味也】
　　孰能与之
　　王复问也与犹归也
　　对曰天下莫不与也王知夫苗乎七八月之间旱则苗槁矣天油然作云沛然下雨则苗浡然兴之矣其如是孰能御之今夫天下之人牧未有不嗜杀人者也如有不嗜杀人者则天下之民皆引领而望之矣诚如是也民归之由水之就下沛然谁能御之【夫音扶浡音勃由当作犹古字借用后多放此】
　　周七八月夏五六月也油然云盛貌沛然雨盛貌浡然兴起貌御禁止也人牧谓牧民之君也领颈也盖好生恶死人心所同故人君不嗜杀人则天下恱而归之【辅氏曰言此以见理之当然非有为而为之者也盖人君之心诚能不嗜杀人则举天下皆在吾仁爱之中又孰有涣散乖离而不一归于我哉固非以不嗜杀人为一天下之具也】○苏氏曰孟子之言非茍为大而已然不深原其意而详究其实未有不以为迂者矣予观孟子以来自汉髙祖及光武及唐太宗及我太祖皇帝能一天下者四君皆以不嗜杀人之其余杀人愈多而天下愈乱秦晋及隋力能合之而好杀不已故或合而复分或遂以亡国孟子之言岂偶然而已哉【辅氏曰苏氏所谓孟子之言岂偶然而已哉者亦直据理而言之耳然唯知学者知其为实语也不然须深原其意而详防其实然后知之此亦穷理之一端】
　　○齐宣王问曰齐桓晋文之事可得闻乎
　　齐宣王姓田氏名辟疆【愚案田氏本陈公子完之后初以陈为氏后改姓田至田和始簒齐而有之辟疆和之曽孙是为宣王】诸侯称王也齐桓公【名小白】晋文公【名重耳】皆霸诸侯者
　　孟子对曰仲尼之徒无道桓文之事者是以后世无传焉臣未之闻也无以则王乎
　　道言也董子曰仲尼之门五尺童子羞称五伯为其先诈力而后仁义也亦此意也【董子名仲舒西汉广川人○辅氏曰孟子之説略董子之説详故引以为説夫仲尼门人所学者大学之序所行者先难后获之仁其心思念虑未尝到功利上自然无有道桓文之事者○真氏曰孟子之后其能深辟五霸者惟仲舒为然】以已通用无已必欲言之而不止也王谓王天下之道【或问王霸之辨曰古之圣人致诚心以顺天理而天下自服王者之道也齐桓晋文则假仁义以济私欲而已】
　　曰徳何如则可以王矣曰保民而王莫之能御也保爱护也【辅氏曰保如保赤子之保有终始周旋之意言其爱护斯民始终无间断周旋无遗阙○直氏曰保云者爱护育养之意王道不外乎保民而保民又不外乎此心】
　　曰若寡人者可以保民乎哉曰可曰何由知吾可也曰臣闻之胡龁曰王坐于堂上有牵牛而过堂下者王见之曰牛何之对曰将以衅钟王曰舎之吾不忍其觳觫若无罪而就死地对曰然则废衅钟与曰何可废也以羊易之不识有诸【龁音核舍上声觳音斛觫音速与平声】
　　胡龁齐臣也衅钟新铸钟成而杀牲取血以涂其衅郄也【愚谓古者器成而衅以血所以禳却不祥也周礼云上春衅寳镇及寳器】觳觫恐惧貌孟子述所闻胡龁之语而问王不知果有此事否
　　曰有之曰是心足以王矣百姓皆以王为爱也臣固知王之不忍也
　　王见牛之觳觫而不忍杀即所谓恻隐之心仁之端也扩而充之则可以保四海矣故孟子指而言之欲王察识于此而扩充之也【或问齐王不忍一牛之死其事微矣而孟子遽以是心为足以王者何也曰不忍者心之发而仁者天地生物之心而人之所以为心者也是心之存则其于亲也必知所以亲之于民也必知所以仁之于物也必知所以爱之矣然人或蔽于物欲之私而失其本心之正故其所发有不然者然其根于天地之性者则终不可得而亡也故间而值其不蔽之时则必随事而发见焉若齐王之兴兵结怨而急于战伐之功则其所蔽为不浅矣然其不忍一牛之死则不可不谓之恻隐之发而仁之端也古之圣王所以博施济众而仁覆天下亦即是心以推之而已岂自外至哉王既不能自知而反以桓文为问则孟子安得不指此以开示之耶然战国之时举世没于功利而不知仁义之固有齐之百姓又未见王之所以及民之功是以疑其贪一牛之利非孟子得其本心之正而有以通天下之志尽人物之情亦孰知此为本心之发而足以王天下哉】爱犹吝也
　　王曰然诚有百姓者齐国虽褊小吾何爱一牛即不忍其觳觫若无罪而就死地故以羊易之也
　　言以羊易牛其迹似吝实有如百姓所讥者然我之心不如是也【辅氏曰使宣王而有学问之功知体察之要则因孟子之言反求而识其不忍之实矣亦何暇更辩百姓之言今宣王乃汲汲于百姓之讥是辩而但略及其所以不忍者以自解则是前日都不知讲学也】
　　曰王无异于百姓之以王为爱也以小易大彼恶知之王若隐其无罪而就死地则牛羊何择焉王笑曰是诚何心哉我非爱其财而易之以羊也宜乎百姓之谓我爱也【恶平声】
　　异怪也隐痛也择犹分也言牛羊皆无罪而死何所分别而以羊易牛乎孟子故设此难欲王反求而得其本心王不能然故卒无以自解于百姓之言也【辅氏曰宣王既无讲学之功不知反求之理而徒自辩解于百姓之言故孟子又设此以问难之盖欲王反求而得其本心不忍之实而王犹不能然也而但以百姓之言为宜是卒无以自解于百姓之言也】
　　曰无伤也是乃仁术也见牛未见羊也君子之于禽兽也见其生不忍见其死闻其声不忍食其肉是以君子逺庖厨也【逺去声】
　　无伤言虽有百姓之言不为害也【辅氏曰宣王既无以自解于百姓之言故孟子告以虽有百姓之言而不为害以解其心之所惑然后告以其羊易牛者是乃为仁之术而亦吾心本然之善而宣王实不知也】术谓法之巧者【语録曰术字本非不好厎字只縁后人把做变诈看了便道是不好却不知天下事有难处处须着有个巧厎道理始得当齐宣王见牛之时恻隐之心己发乎中又见衅钟事大似住不得只得以不见者而易之乃是他既周旋得那事又不抑遏了这个不忍之心则此心乃得流行若当此之时无个措置便抑遏了这个不忍之心遂不得而流行矣此乃所谓术也○辅氏曰巧亦非穿凿以为巧盖随物赋形逶迤曲折而得以遂吾此心之用尔○真氏曰处事不可无法虽有此心而无法以处之则亦徒善而已】盖杀牛既所不忍衅钟又不可废于此无以处之则此心虽发而终不得施矣然见牛则此心已发而不可遏未见羊则其理未形而无所妨故以羊易牛则二者得以两全而无害此所以为仁之术也【辅氏曰杀牛既所不忍衅钟又不可废此乃事理胶轕之防而人之所难处者也苟或无以处之则此心虽发而终不得施矣此心虽发而终不得施则是天命有时而不流行也是以君子有贵于学问之功夫见牛则此心已发此心已发则不可遏其流行之体未见羊则其理未形其理未形则无所妨理则心之所具者也理既未形而彼虽用之则在我者不觉故无所妨此即下文所谓君子之于禽兽其不忍之心施于见闻之所及者是也见闻不及则于我无妨矣无妨谓理事无碍也于此之时而能以羊易牛则二者得以两全而无害所谓仁义并行而不相悖是乃为仁之术也所谓法之巧者也宣王虽未尝知学问然其所为能适其宜若此者盖其良心之发偶无物欲之蔽而又习闻衅钟之礼不可废是以能暗合于义理也】声谓将死而哀鸣也盖人之于禽兽同生而异故用之以礼而不忍之心施于见闻之所及【辅氏曰唯其生同而异故其待禽兽与待人不同所谓用之以礼则如记所言国君无故不杀牛大夫无故不杀羊士无故不杀犬豕与天子无故岁三田之皆是所谓不忍之心施于见闻之所及则如宣王见牛之觳觫而不忍杀乃以羊易之孟子所谓见其生不忍见其死闻其声不忍食其肉是以君子逺庖之皆是然二者人固多由之而不自觉也】其所以必逺庖者亦以预养是心而广为仁之术也【辅氏曰唯其不忍之心止施于见闻之所及故古之君子知学问者必逺其庖乃所以预养是不忍之心不使之见其生闻其声以推广其为仁之术不必屑屑然以其所不见而易其所见也孟子言此以见宣王之初心本无不善以羊易牛然后仁义之心得以两全而无害也】
　　王说曰诗云他人有心予忖度之夫子之谓也夫我乃行之反而求之不得吾心夫子言之于我心有戚戚焉此心之所以合于王者何也【说音悦忖七本反度待洛反夫我之夫音扶】诗小雅巧言之篇戚戚心动貌【辅氏曰戚戚心动而有所惨伤也】王因孟子之言而前日之心复萌乃知此心不从外得然犹未知所以反其本而推之也【辅氏曰孟子所言曲尽其理故宣王前日之心复动于中而委蛇曲折之意莫不尽见而亦莫非吾心本然之善非从外而得也向非孟子据理之极知言之要深得夫开导诱掖之术而抽其端绪以告之则亦何能使宣王前日不忍之心复萌也哉宣王此心虽发动而其端尚微其体未充而又未知所以用力推广之方也故孟子此下复以用力用明用恩之说以晓切也】
　　曰有复于王者曰吾力足以举百钧而不足以举一羽明足以察秋毫之末而不见舆薪则王许之乎曰否今恩足以及禽兽而功不至于百姓者独何与然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也【与平声为不之为去声】
　　复白也钧三十斤【愚案五权之法二十四铢为两十六两为斤三十斤为钧四钧为石】百钧至重难举也羽鸟羽一羽至轻易举也秋毫之末毛至秋而末锐小而难见也舆薪以车载薪大而易见也许犹可也今恩以下又孟子之言也盖天地之性人为贵故人之与人又为同而相亲是以恻隐之发则于民切而于物缓推广仁术则仁民易而爱物难【辅氏曰此与上文所谓人与禽兽同生而异故待之不同之说皆是从分金等子上说将来夫天地之性人为贵而人之与人乂为同而相亲故恻隐之发于民切而于物缓皆自然而然虽至愚之人亦莫不然学者须是临事体察看敎分晓不可糢糊率略听其自然事过便休若夫推广仁术则仁民易而爱物难所以难所以易者且以凡人言之推广此心爱及同者其便其事易至于物则有不得已而资以为用者使之皆被吾之爱而无伤则其远其事难自君人者言之发政施仁使民得以遂其生者其便其事易极辅相财成之道使庶类繁殖鸟兽鱼鼈咸若者其逺其事难○真氏曰孟子为一羽舆薪之譬以明爱物而仁民之易宣王既能为其所难乃不能为其所易何哉】今王此心能及物矣则其保民而王非不能也但自不肯为耳【辅氏曰今王此心既发于见牛之际而又有以处之而使是心得以流行矣则是于其逺而事难者既能有以及之则以是心而施于近而事易与之同而相亲所谓保民而王者则岂有不能者哉但自不肯为耳】
