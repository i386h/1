<!-- { "loadSidebar": true } -->




　　论语纂疏卷五
<经部,四书类,四书纂疏__论语纂疏>
　　钦定四库全书
　　论语纂疏卷六　　　　　　宋　赵顺孙　撰
　　朱子集注
　　先进第十一
　　此篇多评弟子贤否【愚谓评其贤则能者劝评其否则不能者勉无非教也然此篇所及其称贤者盖三倍于否亦足以见贤之众矣】凡二十五章胡氏曰此篇记闵子骞言行者四而其一直称闵子疑闵氏门人所记也
　　子曰先进于礼乐野人也后进于礼乐君子也
　　先进后进犹言前辈后辈野人谓郊外之民君子谓贤士大夫也程子曰先进于礼乐文质得宜今反谓之质朴而以为野人后进于礼乐文过其质今反谓之彬彬而以为君子盖周末文胜故时人之言如此不自知其过于文也【语录曰问先进后进礼乐文质何以不同曰礼乐只是一个礼乐用得自不同如升降揖逊古人只是诚实行许多威仪后人便忒好看古人只是正容谨节后人便近于巧言令色如古乐虽不可得而见只如诚实底人弹琴便雍容平淡自是好听若弄手弄脚撰出无限不好底声音只是繁碎耳】
　　如用之则吾从先进
　　用之谓用礼乐【辅氏曰言若当职任而用夫礼乐也】孔子既述时人之言又自言其如此盖欲损过以就中也【黄氏曰野人君子安知非夫子之言从先进安知非损文从质邪曰圣人用礼乐当以中为尚不得已而遵时王之制则当以从周为贵不应舍君子而从野人也况前辈于礼乐亦未甞主于质后单于礼乐又安能皆得中邪○辅氏曰时俗易得逐流而徇末圣人常欲损过以就中圣人之所以转移风俗者其过化存神之妙虽未易窥测至于损过就中之用则有不可易者】
　　○子曰从我于陈蔡者皆不及门也【从去声】
　　孔子尝厄于陈蔡之间弟子多从之者此时皆不在门故孔子思之盖不忘其相从于患难之中也
　　徳行顔渊闵子骞冉伯牛仲弓言语宰我子贡政事冉有季路文学子游子夏【行去声】
　　弟子因孔子之言记此十人【或问何以知门人所记曰凡称名者夫子之辞弟子师前相谓之辞称字者弟子自相谓之辞亦或弟子门人之辞】而并目其所长分为四科孔子敎人各因其材于此可见【或问四科之目曰徳行者潜心体道黙契于中笃志力行不言而信者也言语者善为辞令者也政事者达于为国治民之事者也文学者学于诗书礼乐之文而能言其意者也盖夫子教人使各因其所长以入于道然其序则必以德行为先诚以躬行实造具体圣人学之所贵尤在于此非若三者为一事之长而已也○黄氏曰注云教人各因其材或问云教人各因所长以入教人之法当先使之切己务内而今乃因言语政事而入何也曰圣门问答之间或及言语或及政事皆在所不废耳非舍夫切己务内而专事夫言语政事也四科之目盖亦因其所得而称之举其最优者而为言也非言其所学从入之路也】○程子曰四科乃从夫子于陈蔡者尔门人之贤者固不止此曽子传道而不与焉故知十哲世俗论也【辅氏曰夫子之门如此十人者固髙矣然受业身通者凡七十人则岂独此十人可名为哲哉故程子引曽子以为证而断十哲为世俗之论所以教学者使求于圣人之门不敢止此十人也】
　　○子曰回也非助我者也于吾言无所不説【説音恱】助我若子夏之起予因疑问而有以相长也【辅氏曰圣人之心义理昭融固不因人之问而后有所知亦不以人之不问而遂有所昧顾岂有待于学者之助哉然疑而问问而益得以发其精微若子夏之起予则亦不能无也】顔子于圣人之言黙识心通无所疑问故夫子云然【胡氏曰顔子资禀髙明功夫深熟一闻夫子之言黙识心融触处洞然不待问辨而晓然如见】其辞若有憾焉其实乃深喜之【胡氏曰以非助我而言似有不足于顔子之意谓其无所不説则凡精凡粗若钜若细莫不懽然领受而略无豪髪之疑矣】○胡氏曰夫子之于回岂真以助我望之盖圣人之谦徳又以深赞顔子云尔【辅氏曰胡氏説是矣然亦非都无事实而但为是辞也此又不可不知】
　　○子曰孝哉闵子骞人不闲于其父母昆弟之言【闲去声】胡氏曰父母兄弟称其孝友人皆信之无异词者盖其孝友之实有以积于中而着于外故夫子叹而美之【辅氏曰父母昆弟称其孝友者固有之矣然或溺于爱蔽于私则诚否未可知也至于人皆信之无有闲言则诚着而德章矣○胡氏曰案韩诗外传闵子父再娶生三子继母独以芦花衣子骞父觉之欲逐其妻子骞曰母在一子寒母去三子单母得免逐其母闻之待之均平遂成慈母令诵其言蔼然恻怛之意溢于词表故内则有以孚其家外则有以孚于人自内及外无有异词也】
　　○南容三复白圭孔子以其兄之子妻之【三妻并去声】诗大雅抑之篇曰白圭之玷尚可磨也斯言之玷不可为也南容一日三复此言事见家语盖深有意于谨言也【语録曰不是一旦读此乃是日日读之玩味此诗而欲谨言也○黄氏曰三复谓毎诵至此必再三反复以识之非谓一次三复亦非谓一日三次诵之也】此邦有道所以不废邦无道所以免祸故孔子以兄子妻之○范氏曰言者行之表行者言之实未有易其言而能谨于行者南容欲谨其言如此则必能谨其行矣【辅氏曰言行表里之符也固未有易其言而能谨于行者但言出于口而又未遽有实故人之易其言者常多行履于身而其失易为人所指擿故人之忽于行者差少南容能谨于人之所易则于人之所不敢忽者必能谨之矣】
　　○季康子问弟子孰为好学孔子对曰有顔回者好学不幸短命死矣今也则亡【好去声】
　　范氏曰哀公康子问同而对有详略者臣之告君不可不尽若康子者必待其能问乃告之此敎诲之道也【辅氏曰哀公康子问同而对有详略圣人一言之闲轻重等则有截然不可乱者】
　　○顔渊死顔路请子之车以为之椁
　　顔路渊之父名无繇少孔子六嵗孔子始敎而受学焉椁外棺也诗为椁欲卖车以买椁也
　　子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也
　　鲤孔子之子伯鱼也先夫子卒言鲤之才虽不及顔渊然已与顔路以父视之则皆子也孔子时已致仕尚从大夫之列言后谦辞○胡氏曰孔子遇旧馆人之丧尝脱骖以赙之矣今乃不许顔路之请何邪葬可以无椁骖可以脱而复求大夫不可以徒行命车不可以与人而鬻诸市也且为所识穷乏者得我而勉强以副其意岂诚心与直道哉【语録曰礼记言大夫赐命车○辅氏曰葬之礼椁周于棺宜也然贫不能具则椁亦可废车之制骖参于服宜也然欲辍而用则骖或可脱若大夫而徒行命车而与人使鬻诸市此义理之必不可者也若为所识我者之穷乏而欲得于我我故勉强而与之以副其意如此则非诚心与直道也出于勉强则非诚心副人之意则非直道此岂安于仁者之事哉义之所可则脱骖以赙旧馆之丧而不吝义所不可则虽于顔子之厚而不从其父为椁之请此可见圣人处事之权衡】或者以为君子行礼视吾之有无而已夫君子之用财视义之可否岂独视有无而已哉【辅氏曰苏氏于常人之情毎得之至义理之正大则多所不及非有以辨之则学者将惑于其説局于事而不究其理此非小失也】
　　○顔渊死子曰噫天丧予天丧予【丧去声】
　　噫伤痛声悼道无传若天丧已也【黄氏曰顔子在则夫子虽死而不亡以道存也顔子死则夫子虽存道既无传终亦必亡而已矣故以顔子之死而为已之丧也】
　　○顔渊死子哭之恸从者曰子恸矣【从去声】
　　恸哀过也【胡氏曰过不可有然此非过也哭至于恸发而中节矣】
　　曰有恸乎
　　哀伤之至不自知也
　　非夫人之为恸而谁为【夫音扶为去声】
　　夫人谓顔渊言其死可惜哭之冝恸非他人之比也○胡氏曰痛惜之至施当其可皆情性之正也
　　○顔渊死门人欲厚葬之子曰不可
　　丧具称家之有无贫而厚葬不循理也故夫子止之
　　门人厚葬之
　　盖顔路听之【辅氏曰此与请车弗从事异而理同顔路请车为椁溺于爱也夫子不遂许之裁以义也夫子止门人之厚葬蔽以理也顔路从而聴之牵于私也圣庸之所以分天理人欲之闲而已】
　　子曰回也视予犹父也予不得视犹子也非我也夫二三子也
　　叹不得如葬鲤之得冝以责门人也【黄氏曰门人违夫子之言而厚葬尊贤敬友之情厚也夫子不以情胜理故以此责之所谓爱人以徳而不以姑息也】
　　○季路问事鬼神子曰未能事人焉能事鬼敢问死曰未知生焉知死【焉于防反】
　　问事鬼神盖求所以奉祭祀之意而死者人之所必有不可不知皆切问也【辅氏曰祭祀之意非精义不足以究其説非体道不足以致其义此固学者之所当讲求也○又曰有生必有死其为变亦大矣醉生梦死者固不知求学者其可不求以知之乎此格物之大者子路之问可谓切矣然亦未免伤于刚勇故于道有强探力取略其所易知而遽欲求其所难知之病】然非诚敬足以事人则必不能事神【辅氏曰诚则有物敬则有礼有物有礼则内外两尽矣此事人事神之大务也使在我之诚敬明犹不足以事人则幽而鬼神其何能事之乎】非原始而知所以生则必不能反终而知所以死【辅氏曰生死者气之聚散耳傥不能推原于前而知气聚故生则必不能反要于后而知气散故死也】盖幽明始终初无二理但学之有序不可躐等故夫子告之如此【辅氏曰人鬼虽有幽明之分生死虽有始终之辨然其理则未尝有二也学者当有序若未能事人而遽求事神未知其生而遽欲知死则是躐等故夫子之告子路者如此】○程子曰昼夜者死生之道也知生之道则知死之道尽事人之道则尽事鬼之道死生人鬼一而二二而一者也【语録曰有是理则有是气有是气则有是理气则二理则一○辅氏曰尽夜者气之明晦也死生者气之聚散也故尽夜之道即死生之道也明则有晦聚则有散理之自然也一而二者人鬼死生虽是一理而有幽明始终之不同二而一者虽有幽明始终之不同而其理则未甞有二也○永嘉陈氏曰死生人鬼虽幽明之事了不相闗然天地闲不过聚散阴阳屈伸聚则生散则死伸为人屈为鬼有聚必有散有伸必有屈理一而分则殊分殊而理则一非微眇不可信之事也○蔡氏曰人鬼死生虽二而一不过一气之屈伸而已但屈者幽而不可见伸者明而易行易知茍能尽理以事人及其至也不可度者亦可得而格之矣茍能穷察乎其生之所以然及其至也不可得而知者亦可从而识之矣夫子教人以可见者致其不可见者非圣人孰能如是乎○又曰事人事鬼以心言知生知死以理言然人鬼生死之理虽一但既是人便与鬼不同既是生便与死不同故曰一而二然虽是二又是一理故曰二而一】或言夫子不告子路不知此乃所以深告之也
　　○闵子侍侧訚訚如也子路行行如也冉有子贡侃侃如也子乐【訚侃音义见前篇行胡浪反乐音洛】
　　行行刚强之貌【语録曰行行是大故发露得粗底】子乐者乐得英材而敎育之
　　若由也不得其死然
