<!-- { "loadSidebar": true } -->
　　瞽瞍舜父名底致也豫恱乐也瞽瞍至顽尝欲杀舜至是而底豫焉书所谓不格奸亦允若是也盖舜至此而有以顺乎亲矣是以天下之为子者知天下无不可事之亲顾吾所以事之者未若舜耳于是莫不勉而为孝至于其亲亦底豫焉则天下之为父者亦莫不慈所谓化也【真氏曰舜之所值者至难事之亲也然积诚感动犹能使之底豫况其不如瞽瞍者乎故瞽瞍底豫而天下之为人子者皆知无不可事之亲而各勉于为孝此所谓天下化也】子孝父慈各止其所而无不安其位之意所谓定也为法于天下可传于后世非止一身一家之孝而已此所以为大孝也○李氏曰舜之所以能使瞽瞍底豫者尽事亲之道共为子职不见父母之非而已昔罗仲素语此云只为天下无不是底父母了翁闻而善之曰唯如此而后天下之为父子者定彼臣弑其君子弑其父者常始于见其有不是处耳【仲素名从彦豫章人后居延平了翁姓陈名瓘李氏侗皆延平人○辅氏曰孝子之心与亲为一凡亲之过皆已之过舜之所以负罪引慝者此也故人子自不见父母有不是处罗氏此语甚有力盖凡父母之不是皆子之不是也已旣是则父母岂有不是者哉陈氏则又推其极而言之亦事理之实也○真氏曰罪已而不非其亲者仁人孝子之心也怨亲而不反诸已者乱臣贼子之志也后之事难事之亲者其必以舜为法】

　　孟子纂疏卷七
<经部,四书类,四书纂疏__孟子纂疏>
　　钦定四库全书
　　孟子纂疏巻八　　　　　宋　赵顺孙　撰
　　朱子集注
　　离娄章句下
　　凡三十三章
　　孟子曰舜生于诸冯迁于负夏卒于鸣条东夷之人也诸冯负夏鸣条皆地名【或问舜卒于鸣条则汤与桀战之地也而竹书有南廵不反礼记有葬于苍梧之説何邪曰孟子之言必有所据二书驳杂恐难尽信然无他考验则亦论而阙之可也○愚案诸冯在冀州之分负夏春秋时卫地鸣条在安邑之西】在东方夷服之地
　　文王生于岐周卒于毕郢西夷之人也
　　岐周岐山下周旧邑近畎夷毕郢近丰镐今有文王墓【愚案毕丰镐俱在长安丰文王所都镐武王所都丰镐相去二十五里书云周公薨成王葬于毕史记云文武葬于毕皇览云文王周公皆在镐聚东杜中则毕在镐东矣旧疏谓郢故楚都在南郡毕在郢之地者误也】
　　地之相去也千有余里世之相后也千有余得志行乎中国若合符节
　　得志行乎中国谓舜为天子文王为方伯得行其道于天下也符节以玉为之篆刻文字而中分之彼此各藏其半有故则左右相合以为信也【语録曰古人符节多以玉为之如牙璋以起军旅又有竹符又有英簜符簜小节竹使者谓之簜节也汉有铜虎符竹使符铜虎以起兵竹使郡守用之凡符节右留君所左以与其人有故则君以其右合其左以为信也曲礼曰献田地者执右契者取物之券也如兵取物征召皆以右取之也】若合符节言其同也【语録曰古人所为恰与我相合只此便是至善前乎千百世之已往后乎千百世之未来只是此个道理】
　　先圣后圣其揆一也
　　揆度也其揆一者言度之而其道无不同也【辅氏曰不曽説着道字言行则便是道了】○范氏曰言圣人之生虽有先后逺近之不同然其道则一也【辅氏曰先后以世之相后言逺近以地之相去言地虽相去干有余里世虽相后千有余然揆度其道则一而已矣】
　　○子产听郑国之政以其乗舆济人于溱洧【乗去声溱音臻洧荣美反】
　　子产郑大夫公孙侨也溱洧二水名也子产见人有徒渉此水者以其所乗之车载而渡之【语録曰虎牢之下即溱洧之水后又名汜水关子产以乗舆济人之所也或以为溱洧之水其深不可以施梁柱其浅不可渉岂可以济乗舆盖溱洧之水皆是沙故不可以施梁柱但可用舟渡而已李先生以为疑或是偶然桥梁坏故子产因用其车以渡人然此类亦何必深考】
　　孟子曰惠而不知爲政
　　惠谓私恩小利【或问孔子以子产之惠为君子之道而子以私恩小利言之何也曰孔子之言通乎巨细故不害其为君子之道此承上文乗舆济人而言则私恩小利而已矣○辅氏曰唯其恩之出于私故其利之及者小此正指乗舆济人之事而言也】政则有公平正大之体纲纪法度之施焉【辅氏曰公平正大之体以理言纪纲法度之施以事言言体则知施之为用言施则知体之为本下云十一月徒杠成十二月舆梁成这个便可见其体之为公平正大其用之有法度纪纲也】
　　嵗十一月徒杠成十二月舆梁成民未病渉也【杠音江】杠方桥也徒杠可通徒行者梁亦桥也舆梁可通车舆者周十一月夏九月也周十二月夏十月也夏令曰十月成梁盖农功已毕可用民力又时将寒沍水有桥梁则民不患于徒渉亦王政之一事也【文集曰先王之政细大具举而无事不合民心顺天理故其公平正大之体纲纪法度之施虽纎悉之间亦无遗恨如此】
　　君子平其政行辟人可也焉得人人而济之【辟与辟同焉于防反】辟辟除也如周礼阍人为之辟之辟言能平其政则出行之际辟除行人使之避己亦不为过况国中之水当渉者众岂能悉以乗舆济之哉【文集曰辟除之辟乃赵氏本说与上下文意正相明盖与舎车济人正相反也○又曰君子能行先王之政使细大之务无不毕举则惠之所及亦已广矣是其出入之际虽辟除人使之避己亦上下之分固所宜然何必曲意行私使人知己出然后为恵又况人民之众亦安得人人而济之哉】
　　故为政者每人而悦之日亦不足矣
　　言毎人皆欲致私恩以悦其意则人多日少亦不足于用矣【辅氏曰此则正説子产之用心错处也夫子产固贤但以不知圣人之学是以有时而内交要誉之私萌而不可揜孟子明辨之所以立敎也】诸葛武侯尝言治世以大德不以小惠得孟子之意矣【武侯名亮汉琅琊人○文集曰武侯之治蜀也官府次舎桥梁道路莫不缮理而民不告劳其亦庶几知为政矣○辅氏曰此二句诚得孟子之意而眞有王佐之心】
　　○孟子告齐宣王曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如寇雠
　　孔氏曰宣王之遇臣下恩礼衰薄至于昔者所进今日不知其亡则其于羣臣可谓邈然无敬矣故孟子告之以此手足腹心相待一体恩义之至也如犬马则轻贱之然犹有豢养之恩焉国人犹言路人言无怨无德也土芥则践踏之而已矣斩艾之而已矣其贱恶之又甚矣寇雠之报不亦冝乎【辅氏曰孟子此説特为宣王所谓有为之言也孔氏之説正解着此意孟子之言虽是为宣王而然臣之报君视君之所施常加厚一等手足之于腹心虽为同体然有大小之辨人类视犬马为尊土芥视寇雠为甚其言虽若有迹然亦理势之实然也】
　　王曰礼爲旧君有服何如斯可为服矣【为去声下为之同】仪礼曰以道去君而未絶者服齐衰三月王疑孟子之言太甚故以此礼为问
　　曰谏行言听膏泽下于民有故而去则君使人导之出疆又先于其所往去三年不反然后收其田里此之谓三有礼焉如此则爲之服矣
　　导之出疆防剽掠也先于其所往称道其贤欲其收用之也三年而后收其田禄里居前此犹望其归也【辅氏曰之出疆所以尽防卫之道于在我之境先于其所往所以为其禄仕之地于所往之国去三年不反然后收其田里所以示拳拳属望之恩义也】
　　今也为臣谏则不行言则不听膏泽不下于民有故而去则君执之又极之于其所往去之日遂收其田里此之谓寇雠寇储何服之有
　　极穷也穷之于其所往之国如晋锢栾盈也○潘兴嗣曰孟子告齐王之言犹孔子对定公之意也而其言有迹不若孔子之浑然也盖圣贤之别如此【兴嗣豫章人○辅氏曰就圣贤言上观之诚有差别然此岂容勉强为哉○眞氏曰孔孟之言可以见圣贤气象之分虽然孟子为齐王言则然也而所以自处者则不然也千里见王不遇故去而三宿出昼未尝有悻悻之心犹幸王之一寤而追己也曷尝以寇雠视其君哉】杨氏曰君臣以义合者也故孟子为齐王深言报施之道使知为君者不可不以礼遇其臣耳若君子之自处则岂处其薄乎孟子曰王庶几改之予日望之君子之言盖如此【辅氏曰杨氏明得孟子所为言此意尤分明观孟子于齐王其言如此则其视齐王也岂有视以为寇雠之心哉君子固自不肯处其薄然君人者则自不可不以礼遇其臣耳】
　　○孟子曰无罪而杀士则大夫可以去无罪而戮民则士可以徙
　　言君子当见几而作祸已迫则不能去矣【辅氏曰可以者在时义为可也失此几则有欲去而不能者矣此明夷之初所以不食而行遯之初所以有尾厉之戒而孔子往赵所以及河而复彼昬不仁犹或莫知转身一路此孟子所以致戒也然此特言其常理耳其间更有多少义理在时与位之不同则所以处之者亦异若执此一説以为臣则凡茍免自私之徒者得以借口矣】
　　○孟子曰君仁莫不仁君义莫不义
　　张氏曰此章重出然上篇主言人臣当以正君为急此章直戒人君义亦小异耳【辅氏曰上篇言人臣当以正君为急此章言人君当以正已为先亦大学所谓其机如此之説也】
　　○孟子曰非礼之礼非义之义大人弗爲
　　察理不精故有二者之蔽【文集曰择焉不精以为善而为之】大人则随事而顺理因时而处宜岂为是哉【辅氏曰如此则能尽时中之道矣】
　　○孟子曰中也养不中才也养不才故人乐有贤父兄也如中也弃不中才也弃不才则贤不肖之相去其间不能以寸【乐音洛】
　　无过不及之谓中足以有为之谓才【辅氏曰中以德言才以才言德本于性才出于气】养谓涵育薫陶俟其自化也【辅氏曰涵育以天地之生物言也薫陶以工冶之成物言也此循其理而彼自成其形焉无心也盖父子兄弟之间皆难于责善正其在我者使之自化而已】贤谓中而才者也【辅氏曰贤则兼有才德者也】乐有贤父兄者乐其终能成已也为父兄者若以子弟之不贤遂遽絶之而不能教则吾亦过中而不才矣其相去之间能几何哉【辅氏曰父兄之贤者弃子弟之不贤者而不敎是其心固以为贤不贤之相去为甚逺而不可教也而不知其自悖于教育成就之道则是亦违乎中伤乎德而自陷于不才耳故孟子以其间不能以寸晓之使之自省也夫圣人有教无类而不贤者至于弃子弟而不之教天理人欲之相反也如此哀哉】
　　○孟子曰人有不爲也而后可以有爲
　　程子曰有不为知所择也惟能有不为是以可以有为无所不为者安能有所为耶【辅氏曰人能不为其所不当为则必能为其所当为矣盖人心不可二用而精神气力只有许多茍专于为善则必无暇于为恶茍溺于好利则必不能循乎义矣】
　　○孟子曰言人之不善当如后患何
　　此亦有为而言【或问所谓后患者谓得罪于其人耶抑恐其亦言己之不善耶曰是皆有之然斯言必有为而今不可知其所指矣○辅氏曰人之善掩人之恶自是君子忠厚之心岂为有后患然后如此哉今言如后患何故知其有所为而言也此必有人或评人隂私公肆诋诬而无所忌惮者故孟子言此以警之或是此等人既已被祸故孟子叹之以警后人也君子语黙惟其时与义而已义所当言是是非非不茍黙也岂计后患哉】
　　○孟子曰仲尼不爲已甚者
