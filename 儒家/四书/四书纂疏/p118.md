<!-- { "loadSidebar": true } -->
　　寡人诸侯自称言寡德之人也河内河东皆魏地凶岁不熟也移民以就食移粟以给其老稚之不能移者
　　孟子对曰王好战请以战喻填然鼓之兵刅既接弃甲曳兵而走或百步而后止或五十歩而后止以五十步笑百步则何如曰不可直不百步耳是亦走也曰王如知此则无望民之多于邻国也【好去声填音田】
　　填鼓音也【愚谓此言鼓音之塞满也】兵以鼓进以金退直犹但也言此以譬邻国不防其民惠王能行小惠然皆不能行王道以养其民不可以此而笑彼也杨氏曰移民移粟荒政之所不废也然不能行先王之道而徒以是为尽心焉则末矣【辅氏曰周礼以荒政十有二聚万民虽无所谓移粟之事然大荒大札则令国移民以辟灾就贱盖在后世岁或歉于此而丰于彼则移民移粟固有所不可废若夫先王之道所以制民之产丰年固使之仰事俯育而无憾又积三十年之耕而有九年之食则虽有旱干水溢而民无菜色其视区区移民移粟之事顾何足以为尽心而望民之多于邻国哉】
　　不违农时谷不可胜食也数罟不入洿池鱼鼈不可胜食也斧斤以时入山林材木不可胜用也谷与鱼鼈不可胜食材木不可胜用是使民养生丧死无憾也养生丧死无憾王道之始也【胜音升数音促罟音古洿音乌】
　　农时谓春耕夏耘秋收之时凡有兴作不违此时至冬乃役之也不可胜食言多也数宻也罟网也洿窊下之地水所聚也【愚谓浊水不流之小坎也】古者网罟必用四寸之目鱼不满尺市不得粥人不得食山林川泽与民共之而有厉禁草木零落然后斧斤入焉此皆为治之初法制未备且因天地自然之利而撙节爱养之事也【辅氏曰为治之初法制所以未大备者一则民生淳厖未用多为之防二则天下之事要非一圣人之所能尽也天地自然之利谓五谷鱼鼈材木之撙节爱养之事谓不违农时不用数罟斧斤以时入山林之】然饮食宫室所以养生祭祀棺椁所以送死皆民所急而不可无者今皆有以资之则人无所恨矣王道以得民心为本故以此为王道之始【辅氏曰养生送死乃人世之始终于是二者皆有以济之则人世之始终一无所憾而民心得矣此其所以为王道之始也】
　　五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时数口之家可以无饥矣谨庠序之敎申之以孝悌之义颁白者不负戴于道路矣七十者衣帛食肉黎民不饥不寒然而不王者未之有也【衣去声畜勑六反数去声王去声凡有天下者人称之曰王则平声据其身临天下而言曰王则去声后皆仿此】
　　五亩之宅一夫所受二亩半在田二亩半在邑【愚谓古者一夫一妇受私田百亩公田十亩是为八百八十亩余二十亩八家分之得二亩半以为庐舎城邑之居亦各得二亩半春令民毕出在野冬则毕入于邑在野曰庐在邑曰里庐各在其田中而里聚居也】田中不得有木恐妨五谷故于墙下植桑以供事五十始衰非帛不暖未五十者不得衣也畜养也时谓孕字之时如孟春牺牲毋用牝之也七十非肉不饱未七十者不得食也【或问既曰鱼鼈不可胜食矣又言老者然后可以食肉何也曰鱼鼈自生之物养其小而食其大老防之所同也至于刍豢之畜人力所为则非七十之老不得以食之矣先王制度之节姑于畧而终于详大率如此曰必五十而后衣帛七十而后食肉何也曰此先王品节之意所以敎民尊长敬老而节用勤生也若其意则岂不欲少者之皆帛衣而肉食哉顾其财有不赡则老者或反不得其所当得耳】百亩之田亦一夫所受【愚谓古以百步为亩今以二百四十步为亩古之百亩当今之四十一亩也】至此则经界正井地均无不受田之家矣【愚谓经界谓治地分田经画其沟涂封植之界也井地即井田也田有定分故无不受之家】庠序皆学名也【文集曰闾有序而乡有庠序以明敎庠则行礼而视化焉】申重也丁宁反覆之意善事父母为孝善事兄长为悌颁与斑同老人头半白黒者也负任在背戴任在首夫民衣食不足则不暇治礼义而饱暖无敎则又近于禽兽故既富而敎以孝悌则人知爱亲敬长而代其劳不使之负戴于道路矣衣帛食肉但言七十举重以见轻也黎黒也黎民黒发之人犹秦言黔首也少壮之人虽不得衣帛食肉然亦不至于饥寒也此言尽法制品节之详极财成辅相之道以左右民是王道之成也【辅氏曰尽法制品节之详极财成辅相之道则民情之变故已备见圣人之制作已大成以左右民则不惟制民之产使之有以养其生而又为之学校之敎使之得以全其性如帝尧所谓匡之直之辅之翼之使自得之是为王道之大成也】
　　狗彘食人食而不知检涂有饿莩而不知发人死则曰非我也岁也是何异于刺人而杀之曰非我也兵也王无罪岁斯天下之民至焉【莩平表反刺七亦及】
　　检制也莩饿死人也发发仓廪以赈贷也岁谓岁之丰凶也惠王不能制民之产又使狗彘得以食人之食则与先王制度品节之意异矣至于民饥而死犹不知发则其所移特民间之粟而已乃以民不加多归罪于岁凶是知刅之杀人而不知操刅者之杀人也不罪岁则必能自反而益修其政天下之民至焉则不但多于邻国而已○程子曰孟子之论王道不过如此可谓实矣【辅氏曰天下无理外之事亦无事外之理理贯于事事统于理唯物格知至则理事如一但言其事而理自无违矣如孟子之论王道是也】又曰孔子之时周室虽微天下犹知尊周之为义故春秋以尊周为本至孟子时七国争雄天下不复知有周而生民之涂炭已极当是时诸侯能行王道则可以王矣此孟子所以劝齐梁之君也盖王者天下之义主也圣贤亦何心哉视天命之改与未改耳【文集曰问程子説天命之改莫是大已去否曰然○辅氏曰王者天下之义主云者在天下之义当以为主也春秋之时周室虽微而天下犹知尊周之为义则是于义犹以为主也故孔子以尊周为本至七国时天下已不复知有周则是人心之义不以为主矣故孟子劝齐梁之君以行王道而王孔孟亦何心哉视天命之改与未改耳然天命之改与未改亦视人心之向背而已人心犹知尊周之为义则是天命之未改也人心不复知有周则是天命之已改矣又况生民之涂炭已极仁者固不当坐视而莫之救此则所谓仁之至义之尽也○永嘉陈氏曰此是孔孟灼见天心以天自处周有一日天命便当为周文王孔子是也一日天命去周便当为周武王孟子是也】
　　○梁惠王曰寡人愿安承敎
　　承上章言愿安意以承敎【辅氏曰既着个梁惠王曰字则已是分为两章虽分为两章然其实只是一时说话以梃与刅以刅与政有以异乎皆所以重明杀人非兵与不可罪岁之意】
　　孟子对曰杀人以梃与刅有以异乎曰无以异也【梃徒顶反】梃杖也
　　以刅与政有以异乎曰无以异也
　　孟子又问而王答也
　　曰庖有肥肉廐有肥马民有饥色野有饿莩此率兽而食人也
　　厚敛于民以养禽兽而使民饥以死则无异于驱兽以食人矣
　　兽相食且人恶之为民父母行政不免于率兽而食人恶在其为民父母也【恶之之恶去声恶在之恶平声】
　　君者民之父母也恶在犹言何在也
　　仲尼曰始作俑者其无后乎为其象人而用之也如之何其使斯民饥而死也【俑音勇为去声】
　　俑从葬木偶人也古之葬者束草为人以为从衞谓之刍灵略似人形而已中古易之以俑则有面目机发而大似人矣【愚谓以木人送葬设机而能踊跳故名之曰俑】故孔子恶其不仁而言其必无后也孟子言此作俑者但用象人以葬孔子犹恶之况实使民饥而死乎○李氏曰为人君者固未尝有率兽食人之心然徇一已之欲而不恤其民则其流必至于此故以为民父母告之夫父母之于子为之就利避害未尝顷刻而忌于怀何至视之不如犬马乎【辅氏曰李氏发明得最好虽大无道之君亦孰有率兽食人之心然徇一已之私欲而不恤其民则其流必至于此人心之所以为危也故孟子以为民父母告之为人上者必能体父母于其子顷刻不忌之心则庶防其能尽保民之道矣】
　　○梁惠王曰晋国天下莫强焉叟之所知也及寡人之身东败于齐长子死焉西丧地于秦七百里南辱于楚寡人耻之愿比死者一洒之如之何则可【长上声丧去声比必二反洒与洗同】
　　魏本晋大夫魏斯与韩氏赵氏共分晋地号曰三晋故惠王犹自谓晋国【愚案魏斯者所谓文侯也与赵籍韩虔俱为晋大夫三分其地号曰三晋惠王文侯之孙故犹自谓晋国】惠王三十年齐击魏破其军虏太子申十七年秦取魏少梁后魏又数献地于秦又与楚将昭阳战败亡其七邑比犹为也言欲为死者雪其耻也【辅氏曰惠王之志疑若刚勇而有为者然细考之史则其败于三国皆非义举也徒以争城争地不失之贪则失之缪事既如此犹不知所以自反乃于见贤之际厯叙其丧败而欲与死者一洗之此正如匹夫贱人出无聊不胜其忿而求一快者所为耳岂有君人之度而知所谓大勇之理哉】
　　孟子对曰地方百里而可以王
　　百里小国也然能行仁政则天下之民归之矣
　　王如施仁政于民省刑罚薄税敛深耕易耨壮者以暇日修其孝悌忠信入以事其父兄出以事其长上可使制梃以挞秦楚之坚甲利兵矣【省所梗反敛易皆去声耨奴豆反长上声】省刑罚薄税敛此二者仁政之大目也【辅氏曰仁政在于养民而已省刑罚则民不至无所措其手足而得以安其生薄税敛则民不至有所阙于衣食而得以保其生故孟子言仁政首及此二者下面数句则又其效验也深耕易耨则薄税敛之所致也重税厚敛则民不聊生民不聊生则其于农事亦苟且卤莽而已壮者以暇日修其孝弟忠信入以事父兄出以事长上则省刑罚之所致也严刑峻罚则民不乐生民不乐生则其于人道亦何暇修为之哉】易治也耨耘也尽已之谓忠以实之谓信君行仁政则民得尽力于农亩而又有暇日以修礼义是以尊君亲上而乐于效死也
　　彼夺其民时使不得耕耨以养其父母父母冻饿兄弟妻子离散【养去声】
　　彼谓敌国也
　　彼陷溺其民王往而征之夫谁与王敌【夫音扶】
　　陷陷于阱溺溺于水虐之意征正也以彼虐其民而率吾尊君亲上之民往正其罪彼民方怨其上而乐归于我则谁与我为敌哉
　　故曰仁者无敌王请勿疑
　　仁者无敌盖古语也百里可王以此而已恐王疑其迂阔故勉使勿疑也○孔氏曰惠王之志在于报怨孟子之论在于救民所谓唯天吏则可以伐之盖孟子之本意【孔氏名文仲临江人○辅氏曰怨有当报者亦有不当报者若惠王之事则所谓不当报者也不当报而报则是忿者之所为耳忿者之所为则其心熏灼焚烧愈扑愈炽不至于大败极坏而不已若所谓志于救民则至诚恻怛成已以成物一日有一日之功其曰为天吏则可以伐之则其所以自治者严矣】
　　○孟子见梁襄王
　　襄王惠王子名赫
　　出语人曰望之不似人君就之而不见所畏焉卒然问曰天下恶乎定吾对曰定于一【语去声卒七没反恶平声】
