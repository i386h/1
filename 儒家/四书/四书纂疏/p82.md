<!-- { "loadSidebar": true } -->
　　卓立貌末无也此顔子自言其学之所至也盖恱之深而力之尽所见益亲而又无所用其力也【辅氏曰恱之深欲罢不能也力之尽旣竭吾才也所见益亲如有所立卓尔也而又无所用其力虽欲从之末由也已也此顔子受圣人敎诱以后之所造所得也】呉氏曰所谓卓尔亦在乎日用行事之间非所谓窈冥昬黙者【黄氏曰顔子之见固非后学所可窥测然以其不可窥测也故言之者往往流于恍惚无所据依之地敢于爲言者反借佛老之说以议圣人其不敢者则委之于虚无不可测论之域惟呉氏以爲亦在日用行事之间者最爲切实夫圣人之道固髙明广大不可几及然亦不过情性之间动容之际饮食起居交际应酬之务君臣父子兄弟夫妇之常出处去就辞受取舍以至于政事施设之间无非道之寓其所谓髙坚前后者他人于此或未能无纎毫之私或未能达义理之正或未能通权变之宜或未能及从容之妙故仰之但见其髙鑚之但见其坚或前或后而无定所也顔子用力亦不过于博文约礼之间而竭其力则见益精行益熟而于圣人情性动容以至政事施设之类皆有以见其当然之则卓然立乎其间耳初非有深逺不可穷诘之事也】程子曰到此地位功夫尤难直是峻絶又大段着力不得【语録曰所以着力不得縁圣人不勉而中不思而得了贤者若着力要不勉不思便是思勉了此所以说大段着力不得今日勉之明日勉之勉而至于不勉今日思之明日思之思而至于不思自生而至熟正如写字一般防写底固是防初写底须学他今日写明日写自生而至熟自然写得○又曰顔子到这里也不是大段着力只他自觉得要着力自无所容其力○辅氏曰地位指旣竭吾才如有所立卓尔之地位也到此地位则其理爲至精至微非浅智浮识之所能知疾趋大歩之所能至也惟寛以居之勿忘勿助长则不日而化矣夫能爲之谓才竭其才则是尽其所能爲之才也旣已尽其所能爲之才则其工夫盖非才所能及矣此其所以着力不得也○陈氏曰前此犹可以用力到此其自大而趋于化自思勉而之不思不勉介乎二者之境所未达者一间非人力所能爲矣但当据其所已然从容涵养勿忘勿助至于日深月熟则亦将忽不期而自到而非今日之所预知也】杨氏曰自可欲之谓善充而至于大力行之积也大而化之则非力行所及矣此顔子所以未达一间也【辅氏曰力行之积是才之所能爲也非力行所及则非才之所能爲也】○程子曰此顔子所以爲深知孔子而善学之者也【辅氏曰叹其道之髙妙言其敎之有序所谓深知夫子也博文约礼欲罢不能旣竭吾才如冇所立卓尔虽欲从之末由也已所谓善学夫子也】胡氏曰无上事而喟然叹此顔子学旣有得故述其先难之故后得之由而归功于圣人也髙坚前后语道体也仰鑚瞻忽未领其要也惟夫子循循善诱先博我以文使我知古今达事变然后约我以礼使我尊所闻行所知如行者之赴家食者之求饱是以欲罢而不能尽心尽力不少休废然后见夫子所立之卓然虽欲从之末由也已是盖不怠所从必欲至乎卓立之地也抑斯叹也其在请事斯语之后三月不违之时乎【语録曰问程子言到此大段着力不得胡氏又曰不怠所从必欲至乎卓立之地何也曰末由也已不是到此便休了不用力但工夫用得细不似初间用许多粗气力○辅氏曰或问谓胡说最爲全备但归功圣人一句未安盖此非有所归功但述其所学之本末而叹其未能遽至圣人之地耳然集注卒不去此一句者顔子虽无归功之言然其所以言则亦有归功之意也○又曰古今事变非博文则不知尊所闻行所知非约礼则不能行者之赴家食者之求饱形容得欲罢不能之意出尽心尽力不少休废然后见夫子所立之卓然是释旣竭吾才如有所立卓尔不怠所从必欲至乎卓立之地是释虽欲从之末由也已葢顔子言此非是于可从而不从盖于其不可从而必欲从之也○愚谓此叹之上初无某事非若夫子因曾防而发叹故曰无上事先难之故是指仰鑚瞻忽后得是指如有所立卓尔由字是指夫子循循博约矣】
　　○子疾病子路使门人爲臣
　　夫子时已去位无家臣子路欲以家臣治其丧其意实尊圣人而未知所以尊也【辅氏曰子路之意以夫子之圣其丧不可以俯同众人必当有以尊异之而夫子尝爲大夫有家臣矣故欲以家臣治其丧以尊异之也然不知圣人之丧岂以家臣之有无爲轻重也哉】
　　病间曰久矣哉由之行诈也无臣而爲有臣吾谁欺欺天乎【间如字】
　　病间少差也病时不知旣差乃知其事【辅氏曰病时不知非谓其病而懵也盖侍御者见夫子之病而不以告也旣差则必有可见之迹因而询之以得其实也】故言我之不当有家臣人皆知之不可欺也而爲有臣则是欺天而已人而欺天莫大之罪引以自归其责子路深矣【辅氏曰旣斥子路以行诈而又自谓其欺天盖以见义理之不可犯也如此】
　　且予与其死于臣之手也无宁死于二三子之手乎且予纵不得大葬予死于道路乎
　　无宁宁也【辅氏曰犹诗传不显之爲显也】大葬谓君臣礼葬死于道路谓弃而不葬又晓之以不必然之故○范氏曰曾子将死起而易箦曰吾得正而毙焉斯已矣子路欲尊夫子而不知无臣之不可爲有臣是以陷于行诈罪至欺天君子之于言动虽微不可不谨夫子深惩子路所以警学者也杨氏曰非知至而意诚则用智自私不知行其所无事往往自陷于行诈欺天而莫之知也其子路之谓乎
　　○子贡曰有美玉于斯韫匵而藏诸求善贾而沽诸子曰沽之哉沽之哉我待贾者也【韫纡粉反匵徒木反贾音嫁】
　　韫藏也匵匮也沽卖也子贡以孔子有道不仕故设此二端以问也孔子言固当卖之但当待贾而不当求之耳【辅氏曰固当卖之所以释两言沽之哉也但当待贾而不当求之所以释我待贾者也详味沽之哉沽之哉之辞则见其理固当沽而意则不亟也我待贾者也又言其实以敎子贡所以长其善而救其失者至矣此亦子贡始时事观后来答叔孙武叔陈子禽之问必不尚以孔子出处爲疑也】○范氏曰君子未尝不欲仕也又恶不由其道士之待礼犹玉之待贾也若伊尹之耕于野伯夷太公之居于海滨世无成汤文王则终焉而已必不枉道以从人衒玉而求售也
　　○子欲居九夷
　　东方之夷有九种欲居之者亦乗桴浮海之意
　　或曰陋如之何子曰君子居之何陋之有
　　君子所居则化何陋之有【辅氏曰圣人能必居夷之化而不能使其道行于中国则天也】
　　○子曰吾自卫反鲁然后乐正雅颂各得其所
　　鲁哀公十一年冬孔子自卫反鲁是时周礼在鲁然诗乐亦颇残阙失次孔子周流四方参互考订以知其说【辅氏曰夫子旣以斯文爲己任则其周流四方也必当有以参互考订而知其说○胡氏曰圣人虽生知然于声音节奏必考而后详必验而后信在齐闻韶学之三月亦其事也】晚知道终不行故归而正之
　　○子曰出则事公卿入则事父兄丧事不敢不勉不爲酒困何有于我哉
　　说见第七篇【黄氏曰指发愤忘食之注而言○辅氏曰与述而篇第二章之旨同】然此则其事愈卑而意愈切矣【辅氏曰此章所以警学者使自察于践履之间不忽于卑近不违于微小之意益深切矣】
　　○子在川上曰逝者如斯夫不舍昼夜【夫音扶舍上声】
　　天地之化往者过来者续无一息之停乃道体之本然也【语録曰道体只是道之骨子○黄氏曰言道之体段往来不穷如此也】然其可指而易见者莫如川流故于此发以示人欲学者时时省察而无毫髪之间断也【语録曰天理流行之妙若少有私欲以间之便如水被些障寨不得恁滔滔地流去○又曰才不省察便间断○辅氏曰天理流行无处不然无时或已但隐于人心者不若形于川流者易见人能即此而有发焉则当自彊于体察致力于谨独使之无一息之间断则庶几乎不亏其本体矣】○程子曰此道体也天运而不已日往则月来寒往则暑来水流而不息物生而不穷皆与道爲体运乎昼夜未尝已也是以君子法之自强不息及其至也纯亦不已焉【语録曰道无本体此四者非道之体也但因此则可以见道之体耳那无声无臭便是道但寻从那无声无臭处去如何见得道因有此四者方见得那无声无臭底所以说与道爲体○又曰日往月来寒往暑来水流不息物生不穷未是道然无这道便无这个了有这道方始有这个旣有这个就上面便可见得道是与道做个骨子故言与道爲体也若说天只如此髙地只如此厚便也无说了须看其所以如此者如何○问道无形体却是这物事盛载那道出来故可见与道爲体言与之爲体也这体字较粗如此则与本然之体微不同曰也便在里面后面与道爲体之体又说出那道之亲切底骨子恐人说物自物道自道所以推物以见道其实这许多物事凑合来便都是道之体便在这许多物事上只是水上较亲切易见○又曰与道爲体与那道爲形体这体字却粗只是形体之体问犹云性者道之形体否曰然○黄氏曰此言体质之体也谓物之可见者皆爲道之体质也夫子所云盖合道器兼体用而言之也○辅氏曰自彊不息者所谓彊仁学者之事也纯亦不已者所谓安仁圣人之事也学者须是自彊不息不息则久久则天然后可以至于纯亦不已之地不然或作或辍若有若亡坐谈性命而于知与行不加功焉则没世穷年终不足以窥圣人之事矣○胡氏曰夫子因所见之一物而言程子因夫子之说举四者而言夫道体可见固不专于水亦不专于四者大而造化之流行近而口鼻之呼吸莫不皆然】又曰自汉以来儒者皆不识此义此见圣人之心纯亦不已也纯亦不已乃天德也有天德便可语王道其要只在谨独【文集曰川流不息天运也纯亦不已圣人之心也谨独所以爲不已学者之事也○语録曰有天德则便是天理便做得王道无天德则是私意是计较人多无天德所以做王道不成○又曰人多于独处间断○又曰才不谨独便去隐微处间断了○又曰能谨独则无间断而其理不穷若不谨独便有欲来参入里面便间断了如何却防如川流底意○辅氏曰人心即天德所寓天地之道常久而不已也则纯亦不已非天德而何圣人之心则全具得此天德者也即是而推之便是王道人心天德王道只是一理】愚案自此至篇终皆勉人进学不已之辞
　　○子曰吾未见好德如好色者也【好去声】
　　谢氏曰好好色恶恶臭诚也好德如好色斯诚好德矣然民鲜能之【辅氏曰好色恶臭与好德皆出于性然人之常情于好色恶臭则诚实好之恶之至于好德则多虚僞不实故谢氏有此说而又言民鲜能之大凡至诚而好则内外表里如一而心志容色皆应有不可揜者】○史记孔子居卫灵公与夫人同车使孔子爲次乗招摇市过之孔子丑之故有是言【语録曰招摇如翺翔】
　　○子曰譬如爲山未成一篑止吾止也譬如平地虽覆一篑进吾往也【篑求位反覆芳服反】
　　篑土笼也书曰爲山九仞功亏一篑夫子之言盖出于此言山成而但少一篑其止者吾自止耳平地而方覆一篑其进者吾自往耳盖学者自彊不息则积少成多中道而止则前功尽弃其止其往皆在我而不在人也【辅氏曰其止者非有尼之者也乃吾自止耳其进者非有趣之者也乃吾自往耳反观内省而自彊不息则畏与忽之妄意不萌而爲学之始终盖不待外求而得之矣】
　　○子曰语之而不惰者其回也与【语去声与平声】
