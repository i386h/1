<!-- { "loadSidebar": true } -->
　　知及之仁能守之庄以涖之动之不以礼未善也动之动民也犹曰鼔舞而作兴之云尔【语录曰这动字不是感动之动是使民底意思谓如使民去做这件事亦有礼是使之以礼下梢礼字归在民身上】礼谓义理之节文○愚谓学至于仁则善有诸已而大本立矣涖之不庄动之不以礼乃其气禀学问之小疵然亦非尽善之道也【语录曰固有生成底然亦不可専主气质盖亦有学底○辅氏曰不庄气质之偏也不以礼学问之阙也】故夫子歴言之使知徳愈全则责愈备不可以为小节而忽之也【或问此章曰太抵发明内外本末之序极为完备而其要以仁为重仁能守之则大本已立虽临民不以庄动民不以礼亦其支节之小失耳然亦不可不自警省以求尽善而全其徳也】
　　○子曰君子不可小知而可大受也小人不可大受而可小知也
　　此言观人之法知我知之也受彼所受也盖君子于细事未必可观而材德足以任重小人虽器量浅狭而未必无一长可取【文集曰一事能否不足以尽君子之蕴故不可小知任天下重而不惧故可大受小人一才之长亦可器而使但不可以任大事耳】
　　○子曰民之于仁也甚于水火水火吾见蹈而死者矣未见蹈仁而死者也
　　民之于水火所赖以生不可一日无其于仁也亦然但水火外物而仁在已无水火不过害人之身而不仁则失其心是仁有甚于水火而尤不可以一日无者也况水火或有时而杀人仁财未尝杀人亦何惮而不为哉李氏曰此夫子勉人为仁之语下章放此
　　○子曰当仁不让于师
　　当仁以仁为已任也虽师亦无所逊言当勇往而必为也盖仁者人所自有而自为之非有争也何逊之有【或问当仁不逊之説曰弟子之于师毎事必逊而不敢先者也至于以仁为已任则当自勉而勇为之不可以有逊也盖仁者已之所有而自为之非夺诸彼而先之也何逊之有】○程子曰为仁在已无所与逊若善名在外则不可不逊【辅氏曰逊乃礼之实也德之善也凡自外来者固不可不逊如善名是也至于为仁在己则何所逊哉盖非不逊也乃无所与逊也】
　　○子曰君子贞而不谅
　　贞正而固也谅则不择是非而必于信【或问贞谅之别曰处义旣精不期固而自固者贞也不择邪正惟知必信而不易者谅也○语録曰贞者见得道理是如此便须只恁地做所谓知斯二者弗去是也为正字説不尽故更加固字如易所谓贞固足以干事若谅者是不择是非必要如此○蔡氏曰谅有二训有止训信者友谅是也有为必信者此谅是也谅似乎贞而实非故夫子特别而言之】
　　○子曰事君敬其事而后其食
　　后与后获之后同食禄也君子之仕也有官守者修其职有言责者尽其忠皆以敬吾之事而已不可先有求禄之心也【辅氏曰有官守者修其职有言责者尽其忠是皆天理之当然而在人所当为者也岂可有一豪侥求觊幸之意于其先哉一有侥求觊幸之意于其先则其为是事也必至于有人则作无人则辍朝勤而夕怠始锐而终衰亦何能有所成乎○胡氏曰后其食者盖委而置之不存乎念虑之间非才任其事而即有得禄之心继之也若曰先敬事而后有计禄之心则义利杂糅公私交战其不为利心胜者几希豪厘之差千里之谬学者所当深辨也】
　　○子曰有敎无类
　　人性皆善而其类有善恶之殊者气习之染也故君子有敎则人皆可以复于善而不当复论其类之恶矣【辅氏曰人之性同乎一理而已然其品类则有善恶之异者何哉盖于其始生也已有气禀清浊之分及其少长也又有习染邪正之异茍欲合其异而反于同则在乎修道以为敎者何如耳故君子有敎化之妙则人皆可以复于善而自无为恶之人岂可复论其类之恶哉】
　　○子曰道不同不相为谋【为去声】
　　不同如善恶邪正之异
　　○子曰辞达而已矣
　　辞取达意而止不以富丽为工【胡氏曰辞言也达通也而已矣止乎是之谓也有是意必假是言以通之言虚而行实故圣人敎之常使之谨于言而不能不言者亦惟假之以通其意耳出乎意之外非赘则诬也富者欲其瞻也丽者欲其华也皆徒言之弊也】
　　○师冕见及阶子曰阶也及席子曰席也皆坐子告之曰某在斯某在斯【见贤遍反】
　　师乐师瞽者【胡氏曰周礼乐师大师皆以师名磬钟笙镈韎籥皆曰师】冕名【胡氏曰如春秋传所记师筏师慧之类】再言某在斯厯举在坐之人以诏之
　　师冕出子张问曰与师言之道与【与平声】
　　圣门学者于夫子之一言一动无不存心省察如此
　　子曰然固相师之道也【相去声】
　　相助也古者瞽必有相其道如此盖圣人于此非作意而为之但尽其道而已【辅氏曰夫子相师之际尽夫诚行夫道而已不与焉此亦圣人之庸行也○胡氏曰瞽必有相者荀子所谓犹瞽无相春秋传云其相曰朝也冕之来见适无相者坐必作过必趋哀矜之念乃圣人之素心至此自不能己也故代相者告之使其有相不必如是屑屑然矣】○尹氏曰圣人处已为人其心一致无不尽其诚故也有志于学者求圣人之心于斯亦可见矣范氏曰圣人不侮鳏寡不虐无告可见于此推之天下无一物不得其所矣
　　季氏第十六
　　洪氏曰此篇或以为齐论【胡氏曰洪氏疑此篇为齐论以其皆称孔子且篇内十四章皆条列而详备与上下篇不同然亦无他左验也】凡十四章
　　季氏将伐颛臾【颛音专臾音俞】
　　颛臾国名【愚案春秋传云颛臾风姓也实司太皥与有济之杞杜注云伏羲之后在泰山南武阳县东北】鲁附庸也【愚谓附庸者以国事附于大国未能以其名通也】
　　冉有季路见于孔子曰季氏将有事于颛臾【见贤遍反】案左传史记二子仕季氏不同时此云尔者疑子路尝从孔子自衞反鲁再仕季氏不乆而复之衞也【愚案鲁哀公十年孔子自楚反乎衞十一年鲁以币召之乃归子路从孔子反鲁当在此时十四年小邾射来奔曰使季路要我吾无盟矣使子路子路辞则子路尚在鲁也必是此年复之衞次年死于孔悝之难】
　　孔子曰求无乃尔是过与【与平声】
　　冉求为季氏聚敛尤用事故夫子独责之
　　夫颛臾昔者先王以为东蒙主且在邦域之中矣是社稷之臣也何以伐为【夫音扶】
　　东蒙山名【愚案蒙山在泰山郡蒙隂县西南今沂州费县也颛臾在蒙山下】先王封颛臾于此山之下使主其祭在鲁地七百里之中【语録曰问从孟子百里之説则鲁安得七百里之地曰如左传也有一同之説毎疑此处若是百里无此间一县地大如何做得侯国如何又容得颛臾在其中所谓锡之山川土田附庸其势必不止于百里然此处亦难考究】社稷犹云公家是时四分鲁国季氏取其二孟孙叔孙各有其一独附庸之国尚为公臣季氏又欲取以自益故孔子言颛臾乃先王封国则不可伐在邦域之中则不必伐是社稷之臣则非季氏所当伐也【辅氏曰不可伐而伐之则不仁不必伐而伐之则不智非当伐而伐之则悖礼犯义一举而不仁不智无礼无义如此而季氏懵然不知冉有又从而为之辞此圣人所以不得而黙也】此事理之至当不易之定体而一言尽其曲折如此非圣人不能也【辅氏曰圣人防义理之归达明睿之照则其遇事也虽其曲折肯綮皆轩豁呈露而无所隐遁故其发而为言自然明切周尽如此是岂从事于言语者所能及哉】
　　冉有曰夫子欲之吾二臣者皆不欲也
　　夫子指季孙冉有实与谋以孔子非之故归咎于季氏【辅氏曰此亦常情之通病盖学未至于竆理尽性物我并观者当此之际未有不归咎于人以自解释也然亦安能逃于圣人之照哉】
　　孔子曰求周任有言曰陈力就列不能者止危而不持颠而不扶则将焉用彼相矣【任平声焉于防反相去声下同】
　　周任古之良史陈布也列位也相瞽者之相也【语録曰看扶持两空恐只是相瞽者之义相夫子亦是賛相之义瞽者之相亦是如此】言二子不欲则当谏谏而不听则当去也
　　且尔言过矣虎兕出于柙玉毁于椟中是谁之过与【兕徐履反柙户甲反椟音独与平声】
　　兕野牛也【愚谓兕似牛一角青毛其皮坚厚可制铠交州记谓角长三尺余形如马鞭柄】柙槛也【愚谓槛栊也一曰圈以藏虎兕】椟匮也言在柙而逸在椟而毁典守者不得辞其过【语録曰虎在山上玉在他处不干典守者事今在柙中走了在椟中毁了便是典守者之过】明二子居其位而不去则季氏之恶已不得不任其责也【辅氏曰此可见圣人之言委曲详尽盖使之以类相况而自得之耳】
　　冉有曰今夫颛臾固而近于费今不取后世必为子孙忧【夫音扶】
　　固谓城郭完固费季氏之私邑此则冉求之饰辞亦可见其实与季氏之谋矣
　　孔子曰求君子疾夫舎曰欲之而必为之辞【夫音扶舎上声】欲之谓贪其利
　　丘也闻有国有家者不患寡而患不均不患贫而患不安盖均无贫和无寡安无倾
　　寡谓民少贫谓财乏均谓各得其分安谓上下相安季氏之欲取颛臾患寡与贫耳然是时季氏据国而鲁公无民则不均矣君弱臣强互生嫌隙则不安矣均则不患于贫而和和则不患于寡而安安则不相疑忌而无倾覆之患【或问此一节曰是时季氏据鲁国之半而公室无尺地一民之势不均甚矣不均则臣疑其君而以贫为忧矣忧贫而求富不已则君疑其臣而至于不和矣不和则臣益自疑而常惧于众少矣忧贫而求众愈甚则君益疑之而至于不安矣以臣亢君而不安至此则虽欲长保其祭祀而无倾危之患其可得哉必也痛自贬损以复于诸侯千乗大夫百乗之制则均而不患于贫矣君臣辑睦则和而不患于寡矣子孙长乆世守职业则安而不至于倾矣此在当时盖有难显言者故夫子微辞以告之】
　　夫如是故逺人不服则修文德以来之旣来之则安之【夫音扶】
　　内治修然后逺人服有不服则修德以来之亦不当勤兵于逺
　　今由与求也相夫子逺人不服而不能来也邦分崩离析而不能守也
　　子路虽不与谋而素不能辅之以义亦不得为无罪故并责之逺人谓颛臾分崩离析谓四分公室家臣屡叛
　　而谋动干戈于邦内吾恐季孙之忧不在颛臾而在萧墙之内也
　　干楯也戈防也萧墙屏也言不均不和内变将作其后哀公果欲以越伐鲁而去季氏○谢氏曰当是时三家强公室弱冉求又欲伐颛臾以附益之夫子所以深罪之为其瘠鲁以肥三家也洪氏曰二子仕于季氏凡季氏所欲为必以告于夫子则因夫子之言而救止者冝亦多矣伐颛臾之事不见于经传其以夫子之言而止也与【辅氏曰谢氏得夫子所以深责冉求之意洪氏则又得夫子在当时虽不得位而余福亦有以及人之事】
　　○孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣先王之制诸侯不得变礼乐专征伐陪臣家臣也逆理愈甚则其失之愈速【辅氏曰圣人见理而不见事且言理则势在其中此亦尊德性而畏天命之一端也】大约世数不过如此【辅氏曰圣人浑是义理故理上看得精切如此所谓大约縦有迟速所争亦不多也】
　　天下有道则政不在大夫
　　言不得专政【辅氏曰此因上面天下无道礼乐征伐自诸侯出而言之也天下有道诸侯旣不变礼乐专征伐则大夫亦岂得而专政哉】
