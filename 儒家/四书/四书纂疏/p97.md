<!-- { "loadSidebar": true } -->
　　公子荆衞太夫茍聊且粗略之意合聚也【黄氏曰谓裒而敛之使事事皆聚集也】完备也【黄氏曰谓补足其空阙使无不备也】言其循序而有节不以欲速尽美累其心○杨氏曰务为全美则累物而骄吝之心生公子荆皆曰茍而已则不以外物爲心其欲易足故也【辅氏曰居室而务为全美则是为外物所累得之则骄心生失之则吝心生是皆生于欲之无厌也公子荆其欲易足故不以外物累心曰合曰全曰美皆曰茍而已然究观荆之所为亦非不事事者盖君子之于事无巨细一于敬而已自合而全自全而美事之序也所以使之得其序者必有以也在我者处得其宜在彼者成之有序然公子荆未尝以是累其心直以为茍而已此亦以为善居室也若夫凡事忽略倒行逆施则家亦随败而已岂能至于全与美乎】
　　○子适衞冉有仆
　　仆御车也
　　子曰庶矣哉
　　庶众也
　　冉有曰旣庶矣又何加焉曰富之
　　庶而不富则民生不遂故制田里薄赋敛以富之
　　曰旣富矣又何加焉曰教之
　　富而不敎则近于禽兽故必立学校明礼义以敎之○胡氏曰天生斯民立之司牧而寄以三事然自三代之后能举此职者百无一二汉之文明唐之太宗亦云庶且富矣西京之敎无闻焉明帝尊师重傅临雍拜老宗戚子弟莫不受学唐太宗大召名儒増广生贠敎亦至矣然而未知所以敎也三代之敎天子公卿躬行于上言行政事皆可师法彼二君者其能然乎【辅氏曰寄以三事谓父生之师敎之君治之司牧之职实兼是三者所谓三代之敎则大学一书所载备矣】
　　○子曰茍有用我者朞月而已可也三年有成
　　朞月谓周一嵗之月也可者仅辞言纲纪布也有成治功成也○尹氏曰孔子叹当时莫能用已也故云然愚案史记此盖为衞灵公不能用而
　　○子曰善人为邦百年亦可以胜残去杀矣诚哉是言也【胜平声去上声】
　　为邦百年言相继而乆也胜残化残暴之人使不为恶也去杀谓民化于善可以不用刑杀也【语録曰是他做百年工夫积累到此自是能使人兴善不防于刑辟】盖古有是言而夫子称之程子曰汉自髙惠至于文景黎民醇厚几致刑措庶乎其近之矣○尹氏曰胜残去杀不为恶而已善人之功如是若夫圣人则不待百年其化亦不止此
　　○子曰如有王者必世而后仁
　　王者谓圣人受命而兴也三十年为一世仁谓敎化浃也程子曰周自文武至于成王而后礼乐兴即其效也【或问此章曰所谓仁者以其天理流行融液洞彻而无一物之不体也举一世而言固无一人之不然即一人而言又无一事之不然也求之诗书惟成康之世为足以当之】○或问三年必世迟速不同何也程子曰三年有成谓法度纪纲有成而化行也渐民以仁摩民以义使之浃于肌肤沦于骨髓而礼乐可兴所谓仁也此非积乆何以能致
　　○子曰茍正其身矣于从政乎何有不能正其身如正人何
　　○冉有退朝子曰何晏也对曰有政子曰其事也如有政虽不吾以吾其与闻之【朝音潮与去声】
　　冉有时为季氏宰朝季氏之私朝也【辅氏曰公父文伯母谓季康子曰外朝子将业君之官职焉内朝子将庀季氏之家政焉内朝即所谓私朝也】晏晚也政国政事家事【陈氏曰君之官职所谓政也季氏之家事所谓事也○愚谓政者正也所以正人之不正也故施于国者谓之政事有大小自己事亦谓之事故家事止可谓之事】以用也礼大夫虽不治事犹得与闻国政是时季氏专鲁其于国政盖有不与同列议于公朝而独与家臣谋于私室者故夫子为不知者而言此必季氏之家事耳若是国政我尝为大夫虽不见用犹当与闻今旣不闻则是非国政也语意与魏徴献陵之对略相似其所以正名分抑季氏而敎冉有之意深矣【胡氏曰魏征献陵之对若近于谲今引以为比则言不必信不可以常理言也】
　　○定公问一言而可以兴邦有诸孔子对曰言不可以若是其几也
　　几期也诗曰如几如式言一言之间未可以如此而必期其效【胡氏曰诗几音机此失音也旧説或以为近或以为微近与不几乎之义同与若是其几之几不恊微则文义皆不可读故不可从也】
　　人之言曰爲君难爲臣不易【易去声】
　　当时有此言也
　　如知爲君之难也不几乎一言而兴邦乎
　　因此言而知为君之难则必战战兢兢临深履薄而无一事之敢忽然则此言也岂不可以必期于兴邦乎为定公言故不及臣也
　　曰一言而丧邦有诸孔子对曰言不可以若是其几也人之言曰予无乐乎爲君唯其言而莫予违也【丧去声下同乐音洛】
　　言他无所乐惟乐此耳
　　如其善而莫之违也不亦善乎如不善而莫之违也不几乎一言而丧邦乎
　　范氏曰言不善而莫之违则忠言不至于耳君日骄而臣日谄未有不丧邦者也○谢氏曰知爲君之难则必敬谨以持之惟其言而莫予违则谗谄面谀之人至矣邦未必遽兴丧也而兴丧之源分于此然此非识微之君子何足以知之【胡氏曰谢氏说邦未必兴丧则似以几训近又曰兴丧之源分于此非识微者不足以知之则又似以几训微终取之者岂以其大防有所明欤】
　　○叶公问政【音义并见第七篇】子曰近者说逺者来【说音恱】被其泽则恱闻其风则来然必近者说而后逺者来也
　　○子夏爲莒父宰问政子曰无欲速无见小利欲速则不达见小利则大事不成【父音甫】
　　莒父鲁邑名欲事之速成则急遽无序而反不达见小者之爲利则所就者小而所失者大矣【黄氏曰事之乆速有自然之次第事之小大有自然之分量循其自然之理而无所容心焉可也一有速成小利之心则是私心而非正理也非正理则心可私也事岂得而强为哉冝其不达而大事不成也】○程子曰子张问政子曰居之无倦行之以忠子夏问政子曰无欲速无见小利子张常过髙而未仁子夏之病常在近小故各以切己之事告之【辅氏曰居之而易得倦行之而不尽心此过髙而未仁之证也欲速见小利此近小而不及之证也圣人之杀人如良医之治疾药虽不同效则一也】
　　○叶公语孔子曰吾党有直躬者其父攘羊而子证之【语去声】
　　直躬直身而行者有因而盗曰攘
　　孔子曰吾党之直者异于是父爲子隐子爲父隐直在其中矣【为去声】
　　父子相隐天理人情之至也故不求为直而直在其中○谢氏曰顺理为直父不为子隐子不为父隐于理顺邪瞽瞍杀人舜窃负而逃遵海濵而处当是时爱亲之心胜其于直不直何暇计哉【辅氏曰于理顺邪说得极好所以使人反求而自得之又引舜事以推极人子之情直到不暇计其直与不直处其晓人以理可谓明且切矣○胡氏曰父子主恩委曲以全其恩虽不得正谓之直然理所当然顺理而行不失其为直也叶公徒知一偏一曲之异乎人者为髙夫子则合全体大用而观之也夫一偏一曲之髙非不足尚于正理一有所亏尚何言哉谢氏所谓不暇计其直不直者爱亲之心胜而区区细行不足论也】
　　○樊迟问仁子曰居处恭执事敬与人忠虽之夷狄不可弃也
　　恭主容敬主事恭见于外敬主乎中【语録曰有事则着心做不易其心而为之是敬自诚身而言则恭较自行事而言则敬为切○又曰敬是主事然专言则又如修已以敬敬是直内只偏言是主事恭是容貌上说○又曰凡言于外者比似主于中者较大盖必充积盛满而后于外则于外者岂不大如主于中者然主于中者却是本不可不知○陈氏曰恭就貌上说敬就心上说敬工夫细密恭气象濶大敬意思卑屈恭体貌尊严○又曰身体严整容貌端庄此是恭底意但恭只是敬之见于外者敬只是恭之存于中者敬与恭不是二物如形影然未有内无敬而外能恭者亦未有外能恭而内无敬者】之夷狄不可弃勉其固守而勿失也【语録曰上三句防着下一句方得】○程子曰此是彻上彻下语圣人初无二语也充之则睟靣盎背推而达之则笃恭而天下平矣【辅氏曰圣人之言贯彻上下无有或遗此数语者自始学至成徳皆不过如此但有勉强自然之异耳充之则有睟面盎背之验推而达之则笃恭而天下平此仁圣之极功也观圣人以是为仁则又何尝只要识其名义而已哉唯躬行实践之为贵耳】胡氏曰樊迟问仁者三此景先先难次之爱人其最后乎【语録曰胡氏说虽无明证看得来是如此若未尝告之以恭敬忠之说则所谓先难者将何从下手乎至于爱人则又以其于外者言之矣○蔡氏曰诸子问仁而所答各异者因其所禀之资而也樊迟问仁而所答各异者因其所学之至而也圣人敎人犹化工之妙物各付物于此见之】
　　○子贡问曰何如斯可谓之士矣子曰行已有耻使于四方不辱君命可谓士矣【使去声】
　　此其志有所不为而其材足以有为者也【辅氏曰志存于隐而才见于显且志易肆而才难彊故常人之志患在于无所不为而其才则患在于无所能为行已有耻则是其志有所不为也使于四方不辱君命则是其才足以有为也唯其志有所不为然后才足以有为也】子贡能言故以使事告之盖为使之难不独贵于能言而已
　　曰敢问其次曰宗族称孝焉乡党称弟焉【弟去声】
　　此本立而材不足者故为其次【语録曰宗族乡党皆称孝弟岂不是第一等人然圣人未以为士之至行者仅能使其身无过而无益于人之国不足深贵也】
　　曰敢问其次曰言必信行必果硁硁然小人哉抑亦可以爲次矣【行去声硁苦耕反】
　　果必行也硁小石之坚确者小人言其识量之浅狭也此其本末皆无足观然亦不害其为自守也故圣人犹有取焉【或问硁硁小人而亦可为士何也曰彼其识量虽浅而非恶也至其所守则虽规规于信果之小节然与夫诞谩茍贱之人则不可同年语矣】下此则市井之人不复可为士矣
　　曰今之从政者何如子曰噫斗筲之人何足算也【筲所交反算亦作筭悉乱反】
　　今之从政者盖如鲁三家之属噫心不平声斗量名容十升筲竹噐容斗二升斗筲之人言鄙细也算数也子贡之问每下故夫子以是警之○程子曰子贡之意盖欲为皎皎之行闻于人者夫子告之皆笃实自得之事【语録曰问子贡欲为皎皎之行曰子贡平日虽有此意思然这一章却是大叚平实了盖渠见行已有耻使于四方不是些小事故又问其次至宗族称孝乡党称弟他亦未敢自信故又问其次凡此节次皆是他要放平实处做功夫故毎问皆下到下靣问今之从政者何如却是问错了圣人便云何足算也乃是为他截断了】
　　○子曰不得中行而与之必也狂狷乎狂者进取狷者有所不为也【狷音绢】
