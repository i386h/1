<!-- { "loadSidebar": true } -->
　　执舆执辔在车也盖本子路御而执辔今下问津故夫子代之也知津言数周流自知津处
　　问于桀溺桀溺曰子爲谁曰爲仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍【徒与之与平声滔吐刀反辟去声耰音忧】
　　滔滔流而不反之意以犹与也言天下皆乱将谁与变易之【辅氏曰桀溺之意以爲夫人有反之之意则夫子有易之之理今天下皆乱如水之流而不反则谁肯听夫子之言行夫子之道而夫子亦安能有所变易其人也哉】而汝也辟人谓孔子辟世桀溺自谓【辅氏曰夫子尝去鲁适卫适楚以至微服而过宋以辟阳货之难此又其辟人之实也故桀溺以夫子爲辟人至于桀溺之见则以爲天下皆滔滔而不反则世人无一不可辟者故絶人逃世以爲洁而自谓其能辟世】耰覆种也【胡氏曰孟子曰播种而耰之旣播布所种乃耰以覆之】亦不告以津处
　　子路行以告夫子怃然曰鸟兽不可与同羣吾非斯人之徒与而谁与天下有道丘不与易也【怃音武与如字】
　　怃然犹怅然惜其不喻己意也言所当与同羣者斯人而已岂可絶人逃世以爲洁哉天下若已平治则我无用变易之正爲天下无道故欲以道易之耳【辅氏曰天之生圣贤欲其平治天下者理之常也其或虽生圣贤而未欲平治天下者理之变也然旣曰圣贤则必以天地之常者爲心而其所以平治天下之道又备尽于己举而措之易乱爲治易危爲安固必有自然之应而天果未欲平治天下也则亦安于理而已矣若天下旣已平治则亦何用圣人以易之哉】○程子曰圣人不敢有忘天下之心故其言如此也张子曰圣人之仁不以无道必天下而弃之也【愚谓程子之言切张子之言婉】
　　○子路从而后遇丈人以杖荷蓧子路问曰子见夫子乎丈人曰四体不勤五谷不分孰爲夫子植其杖而芸【蓧徒吊反植音值】
　　丈人亦隐者蓧竹器分辨也五谷不分犹言不辨菽麦尔责其不事农业而从师逺游也植立之也芸去草也
　　子路拱而立
　　知其隐者敬之也
　　止子路宿杀鸡爲黍而食之见其二子焉【食音嗣见贤遍反】明日子路行以告子曰隐者也使子路反见之至则行矣
　　孔子使子路反见之盖欲告之以君臣之义【辅氏曰夫子所以使子路反见之岂徒然哉必有以也而丈人絶人逃世藐然不复知有君臣之义则夫子之欲告之宜莫先于此也观子路所述夫子之意则固可见矣】而丈人意子路必将复来故先去之以灭其迹亦接舆之意也
　　子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行已知之矣【长上声】
　　子路述夫子之意如此【愚谓子路所言虽未可即以爲夫子之语然使之反见则必授以见之之意矣故知其述夫子之意无疑也】盖丈人之接子路甚倨而子路益恭丈人因见其二子焉则于长幼之节固知其不可废矣故因其所明以晓之【辅氏曰丈人之接子路虽倨而子路益恭此固子路学力之所致丈人因见其二子盖因子路之敬长有以感发其心而知长幼之节不可废耳夫长幼之节君臣之义皆天叙之典人之所不能无也丈人知长幼之节不可废而不知君臣之义不可废是其心必有蔽故一得一失或明或暗而不自知其然也圣人于此因其所明而晓之】伦序也人之大伦有五父子有亲君臣有义夫妇有别长幼有序朋友有信是也仕所以行君臣之义故虽知道之不行而不可废然谓之义则事之可否身之去就亦自有不可茍者是以虽不洁身以乱伦亦非忘义以徇禄也【或问知道之不行矣而徒仕可乎曰仕所以行义也义则有可不可矣义合而从则道固不患于不行不合而去则道虽不行而义亦未尝废也是以君子虽知道之不行而未尝不仕然亦未尝怀私徇禄而茍一时之安也由此观之道义之未尝相离也亦可见矣○语録曰问仕所以行君臣之义又云亦非忘义徇禄此义字似有两意曰只是一意才说义便是緫去就都说道合则从不合则去即此是义非但只说要出仕爲义然合则从不合则去唯是出仕方见得不仕无义才说不仕便都无了这义圣人忧世之心固是急欲得君行道到得灵公问陈明日遂行景公以季孟之间待之曰吾老矣不能用也孔子行季桓子受女乐孔子行无一而非义○又曰旧时人说此叚只说道合出仕才仕便是义殊不知所谓仕不是埋头一向只要仕如孟子说所就三所去三与孔子有见行可之仕有际可之仕有公养之仕虽是未尝不欲仕亦未尝不顾其义之如何○辅氏曰君臣之义虽本乎天而具乎我者也道虽存乎我而其行止则系平天者也具乎我者不可废而系乎天者则非敢必也故孔子虽卒老于行而终不敢深藏固闭以自洁而废君臣之义然义之爲言冝也旣曰义则事便有去就可则就之否则去之固有截然不可移易者故圣人之法君子之行旣不可以洁身而乱伦如隐者之爲亦不可以忘义而徇禄如世俗之仕者也】福州有国初时写本路下有反子二字以此爲子路反而夫子言之也未知是否○范氏曰隐者爲髙故往而不反仕者爲通故溺而不止不与鸟兽同羣则决性命之情以饕富贵此二者皆惑也是以依乎中庸者爲难惟圣人不废君臣之义而必以其正所以或出或处而终不离于道也【辅氏曰范氏言隐与仕者之弊详且尽矣与鸟兽同羣隐者之弊也决性命之情以饕富贵此语出庄子谓决絶其在我性命之情而不顾而唯在外之富贵是贪是欲者也世之人茍不知学则不陷乎此必溺乎彼夫然后知依乎中庸者爲难也惟圣人之心浑是义理故旣不废君臣之义而必以其正所以仕止久速无可无不可而终不离于中庸之道也夫所谓依乎中庸之难者盖非义精仁熟周旋中礼而无一豪人欲之私者不能也】
　　○逸民伯夷叔齐虞仲夷逸朱张柳下惠少连【少去声下同】逸遗逸民者无位之称虞仲即仲雍与大伯同窜荆蛮者夷逸朱张不见经传少连东夷人
　　子曰不降其志不辱其身伯夷叔齐与【与平声】谓柳下惠少连降志辱身矣言中伦行中虑其斯而已矣【行去声下同】柳下惠事见上伦义理之次第也虑思虑也中虑言有意义合人心【辅氏曰虑对伦而言伦是义理之次第则虑亦人之正思虑也言中伦谓所言有得乎义理之次第行中虑谓所行犂然有当于人心也即义理所在也所谓有意义合人心者其味深矣人心乃人之公心也诸说多以爲中我之思虑者误矣】少连事不可考然记称其善居丧三日不怠三月不解朞悲哀三年忧则行之中虑亦可见矣
　　谓虞仲夷逸隐居放言身中清废中权
　　仲雍居呉断髪文身裸以爲饰隐居独善合乎道之清放言自废合乎道之权【辅氏曰遁处勾呉以独善其身此所以合乎道之清清即伯夷之清也放言以自示其不可用此所以合乎道之权放言事虽无所考然观其断髪文身之爲则放言自废固冝有之矣】
　　我则异于是无可无不可
　　孟子曰孔子可以仕则仕可以止则止可以久则久可以速则速所谓无可无不可也【辅氏曰孟子只言无不可而已不言无可也然反而观之则爲可矣知可仕而仕则是无不可也不可仕而不仕则是无可也要之七人者皆是有可有不可之人故其制行各异孔子则无可无不可唯其时与义而已】○谢氏曰七人隐遯不污则同其立心造行则异伯夷叔齐天子不得臣诸侯不得友盖已遯世离羣矣下圣人一等此其最髙与柳下惠少连虽降志而不枉己虽辱身而不求合其心有不屑也故言能中伦行能中虑虞仲夷逸隐居放言则言不合先王之法者多矣然清而不污也权而适冝也与方外之士害义伤敎而乱大伦者殊科是以均谓之逸民【辅氏曰遯世离羣皆乾卦文言之辞然遯世无闷固圣人事至于离羣二字则似乎未善今并言之者但取二字以足遯世爲句耳不取其义也伯夷惟于清之一德极于圣耳他固有未尽也故曰下圣人一等然视数子之性行则固爲髙矣隐居虽非君子庸行然身中乎清而不污而已去伯夷之清则有迳庭矣故言虽不合先王之法然自废则中乎权而得冝权而得冝则权不失正也方外之士盖接舆沮溺丈人之徒然此两言实出庄子所谓逰方之外不可拘于礼法也故其弊必至于害君臣之义伤先王之敎而贼乱人之大伦也】尹氏曰七人各守其一节孔子则无可无不可此所以常适其可而异于逸民之徒也扬雄曰观乎圣人则见贤人是以孟子语夷惠亦必以孔子断之
　　○大师摰适齐【大音泰】
　　大师鲁乐官之长摰其名也
　　亚饭干适楚三饭缭适蔡四饭缺适秦【饭扶晚反缭音了】亚饭以下以乐侑食之官【或问何以知爲侑食之官也曰白虎通曰王者平旦食昼食晡食莫食凡四饭诸侯三饭大夫再饭故鲁之乐官自亚饭以下盖三饭也】干缭缺皆名也
　　鼔方叔入于河
　　鼔击鼔者方叔名河河内
　　播鼗武入于汉【鼗徒刀反】
　　播摇也鼗小鼓两旁有耳持其柄而摇之则旁耳还自击武名也汉汉中
　　少师阳击磬襄入于海【少去声】
　　少师乐官之佐阳襄二人名襄即孔子所从学琴者海海岛也○此记贤人之隐遁以附前章【辅氏曰自大师而下皆伤时之衰礼乐僭妄去而辟乱者故以记逸民之后】然未必夫子之言也【辅氏曰以章首皆无子曰二字故知之】末章放此张子曰周衰乐废夫子自卫反鲁一尝治之其后伶人贱工识乐之正及鲁益衰三桓僭妄自大师以下皆知散之四方逾河蹈海以去乱圣人俄顷之助功化如此如有用我期月而可岂虚语哉【辅氏曰张子以爲记者及此必有所谓故推言如此】
　　○周公谓鲁公曰君子不施其亲不使大臣怨乎不以故旧无大故则不弃也无求备于一人
　　施陆氏本作弛【诗纸反】福本同【或问施之爲弛曰陆氏释文云尔而呉氏考开元五经文字亦作弛是唐本初未尝误也然孔说已训爲易则汉本已作施而读如卫绾传之施易者耳此不可晓然作弛者于义爲得】○鲁公周公子伯禽也弛遗弃也以用也大臣非其人则去之在其位则不可不用大故谓恶逆李氏曰四者皆君子之事忠厚之至也【辅氏曰四者皆君国子民之事○胡氏曰不弛其亲亲亲也不使大臣怨不以任贤也故旧无大故不弃敬故也无求备于一人用才也亲亲而不遗任贤而不贰敬故而不忘用才而不苛皆忠厚之意】○胡氏曰此伯禽受封之国周公训戒之辞鲁人传诵久而不忘也其或夫子尝与门弟子言之欤
　　○周有八士伯达伯适仲突仲忽叔夜叔夏季随季騧【騧乌反】
