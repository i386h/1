<!-- { "loadSidebar": true } -->
　　今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧【睊古县反】
　　今谓晏子时也师众也二千五百人为师春秋传曰君行师从粮谓糗糒之属睊睊侧目貌胥相也谗谤也慝怨恶也言民不胜其劳而起谤怨也方逆也命王命也【辅氏曰王者之命诸侯岂固欲其如此哉不过使之爱养斯民而已逆王命则虐必及其民矣】若流如水之流无穷极也流连荒亡解见下文诸侯谓附庸之国县邑之长【辅氏曰此主言齐事而云为诸侯忧故知为附庸之君县邑之长也】
　　从流下而忘反谓之流从流上而忘反谓之连从兽无厌谓之荒乐酒无厌谓之亡【厌平声】
　　此释上文之义也从流下谓放舟随水而下从流上谓挽舟逆水而上从兽田猎也荒废也乐酒以饮酒为乐也亡犹失也言废时失事也【辅氏曰旧説以亡为丧亡然此四弊相等不应乐酒之弊独极言其丧国且下文但言荒亡之行耳亦未可便以为丧亡之亡也故集注创为此説当矣】
　　先王无流连之乐荒亡之行【行去声】惟君所行也
　　言先王之法今时之弊二者惟在君所行耳
　　景公说大戒于国出舍于郊于是始兴发补不足召太师曰为我作君臣相説之乐盖征招角招是也其诗曰畜君何尤畜君者好君也【説音悦为去声乐如字征陟里反招与韶同畜敕六反】戒告命也出舍自责以省民也【辅氏曰出舍于郊则是欲行上文所谓循行郊野察民之不足而补助之法故下文即言兴发仓廪以补不足也】兴发发仓廪也太师乐官也君臣已与晏子也乐有五声三曰角为民四曰征为事【愚谓乐有五声宫商角征羽是也角主木木声清浊中其数多少中故为民征主火火声稍轻其数稍少故为事事谓人之所营事务也】招舜乐也【辅氏曰韶乐盖极于和乐故取其名以见和乐之意】其诗征招角招之诗也【愚谓征角皆以招名之亦舜作歌以康庶事鼔琴歌南风以阜民财之意】尤过也言晏子能畜止其君之欲宜为君之所尤然其心则何过哉孟子释之以为臣能畜止其君之欲乃是爱其君者也【真氏曰易之大小畜皆以止为义凡止君之欲者乃所以为爱君也纵君之欲者其得为爱君乎忠臣之心惟恐其君之有欲奸臣之心惟恐其君之无欲】○尹氏曰君之与民贵贱虽不同然其心未始有异也孟子之言可谓深切矣齐王不能推而用之惜哉【辅氏曰尹氏之言平淡有味熟读而详玩之自有感发于人心而孟子之意亦无余蕴矣】
　　○齐宣王问曰人皆谓我毁明堂毁诸已乎
　　赵氏曰明堂泰山明堂周天子东廵守朝诸侯之处汉时遗址尚在【辅氏曰汉书郊祀志武帝元封元年封泰山泰山东北阯古时有明堂处云】人欲毁之者盖以天子不复廵守诸侯又不当居之也【辅氏曰此正与子贡欲去告朔饩羊之意同以其无用故欲毁去之也】王问当毁之乎且止乎
　　孟子对曰夫明堂者王者之堂也王欲行王政则勿毁之矣【夫音扶】
　　明堂王者所居以出政令之所也能行王政则亦可以王矣何必毁哉
　　王曰王政可得闻与对曰昔者文王之治岐也耕者九一仕者世禄闗市讥而不征泽梁无禁罪人不孥老而无妻曰鳏老而无夫曰寡老而无子曰独幼而无父曰此四者天下之穷民而无告者文王发政施仁必先斯四者诗云哿矣富人哀此茕独【与平声孥音奴鳏姑顽反哿工可反茕音琼】
　　岐周之旧国也【愚案岐山在汉右扶风美阳县西北唐属岐州岐山县木朝属凤翔府盖箭括岭也岐山之南有周原盖周之旧国】九一者井田之制也方一里为一井其田九百亩中画井字界为九区一区之中为田百亩中百亩为公田外八百亩为私田八家各受私田百亩而同养公田是九分而税其一也【辅氏曰治岐之政耕者九一是助法也及周礼则易而为彻圣人之于法度非冇所不得已则不应变易之易助为彻虽不可知要必出于不得已若非斯民浸失先公后私之意则必田畯之官渐有急于公而缓于私之失故变其法虽一夫受田百亩而与同沟共井之人通力合作计亩均收大率民得其九公取其一故谓之彻其以一分饶与民则又变狭而之寛因以寓厚民之意也】世禄者先王之世仕者之子孙皆敎之敎之而成材则官之如不足用亦使之不失其禄盖其先世尝有功德于民故报之如此忠厚之至也闗谓道路之闗市谓都邑之市讥察也征税也闗市之吏察异服异言之人而不征商贾之税也【辅氏曰闗市讥而不征周礼则闗市有征周公之意是必将以抑商贾而归之农也及其弊也则有为暴之讥焉以此见变法易令之识非易事也】泽谓潴水梁谓鱼梁与民同利不设禁也【辅氏曰泽梁不禁至周礼则山泽皆有厉禁亦禁其暴殄天物者而使取之以其时而已○永嘉陈氏曰文王治岐闗市不征泽梁无禁因民所利而利之乃王道之始成周门闗市廛皆有限守山林川泽悉冇厉禁经制大备乃王道之成】孥妻子也恶恶止其身不及妻子也先王养民之政导其妻子使之养其老而恤其幼不幸而有鳏寡独之人无父母妻子之养则尤宜怜恤故必以为先也【辅氏曰先王以民为体虽无尺寸之肤不养然于心腹腠理易于伤犯处尤当冇以爱护之此又体仁之至而王政之本也】诗小雅正月之篇哿可也茕困悴貌
　　王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于槖于囊思戢用光弓矢斯张干戈戚扬爰方启行故居者有积仓行者有裹粮也然后可以爰方启行王如好货与百姓同之于王何有【糇音侯槖音托戢诗作辑音集】王自以为好货故取民无制而不能行此王政公刘后稷之曾孙也【愚案后稷生不窋不窋生鞠陶鞠陶生公刘是后稷之曽孙】诗大雅公刘之篇积露积也糇干粮也无厎曰橐有厎曰囊皆所以盛糇粮也戢安集也言思安集其民人以光大其国家也戚斧也扬钺也【愚谓钺大而斧小太公六韬云大柯斧一名天钺是钺大于斧也】爰于也启行言往迁于豳也【愚案舜封后稷于邰不窋失其官守而自窜于戎狄之闲公刘始立国于豳之谷豳今邠州三水县】何有言不难也孟子言公刘之民富足如此是公刘好货而能推已之心以及民也【真氏曰人君岂能不事储峙之富惟能推此心使民亦有糇粮之积可也】今王好货亦能如此则其于王天下也何难之有
　　王曰寡人有疾寡人好色对曰昔者太王好色爱厥妃诗云古公亶父来朝走马率西水浒至于岐下爰及姜女聿来胥宇当是时也内无怨女外无旷夫王如好色与百姓同之于王何有【大音泰】
　　王又言此者好色则心志蛊惑用度奢侈而不能行王政也大王公刘九世孙【愚案公刘生庆节庆节生皇仆皇仆生差弗差弗生毁隃毁隃生公非公非生高圉高圉生亚圉亚圉生公叔祖公叔祖生大王是公刘之九世孙】诗大雅緜之篇也古公大王之本号后乃追尊为大王也亶父大王名也【愚谓古公犹言先公也盖未追王前之本号古公当殷末时犹尚质故亶父以名言】来朝走马避狄人之难也率循也浒水厓也岐下岐山之下也【愚谓古公避狄之难其来以早朝之时疾走其马循西方水厓漆沮之侧东行而至于岐山之下】姜女大王之妃也胥相也宇居也旷空也无怨旷者是大王好色而能推已之心以及民也【真氏曰人君岂能无妃匹之奉惟能推此心使民亦有配偶之安可也】○杨氏曰孟子与人君言皆所以扩充其善心而格其非心不止就事论事若使为人臣者论事每如此岂不能尧舜其君乎【辅氏曰孟子对时君之言其所以充其善而格其非者乃陈善闭邪之事若夫就事论事则是后世不知学者之所为浅暗拘滞徒以激其君而使之拒吾説耳若夫孟子之事则亦勉强做不得须是学到孟子地位能如他知言养气然后自然有此等功用也至所谓岂不能尧舜其君则亦据理而言之耳其君之听与不听用与不用则不可得而必也】愚谓此篇自首章至此大意皆同盖钟鼓苑囿游观之乐与夫好勇好货好色之心皆天理之所有而人情之所不能无者然天理人欲同行异情循理而公于天下者圣贤之所以尽其性也纵欲而私于一已者众人之所以灭其天也二者之间不能以发而其是非得失之归相去逺矣【辅氏曰钟鼔苑囿游观之乐与夫好勇好货好色之心以常情论之则虽若不可为故齐王言之则以为慊而又自以为疾恐不足行王道然以实理言之则是固天理人情之所不能无者但有理与欲公与私之异耳故集注举胡氏知言之説所谓天理人欲同行而异情者而辨析之夫圣贤之与众人其于好货好色其行虽同而其情则异循理而公天下者圣贤之所以尽其性此即公刘大王与民同欲之事也纵欲而私于一已者众人之所以灭其天理此即齐王自以为疾之事也二者同异不过豪发之间而其终之是非得失则其相去遂有尽性灭天兴王絶世之相反如此集注言此不但賛其理之密正欲使学者因其言以反诸身至诚体察于所谓豪发之际然后力求所以循夫理而克其欲耳】故孟子因时君之问而剖析于几微之际皆所以遏人欲而存天理其法似防而实密其事似易而实难【辅氏曰不直禁其好货好色则似若防且易矣然必使之为公刘大王之事推已之心以及夫民循理而不纵欲公天下而不私一已则其实又甚密而且难矣法指孟子之说事指公刘大王之事非孟子据理之极知言之要何能辨析其精微如此哉】学者以身体之则有以识其非曲学阿世之言而知所以克已复礼之端矣【辅氏曰读之者徒既其文而不究其实则亦不知夫其意之所在故又欲学者体之以心验之以身真有以见夫豪厘之辨同行异情之实与夫天理人欲界限之不可相入然后识孟子真非曲学阿世之説而已之所以克去私意复归于礼之端绪亦可得而黙喻矣】
　　○孟子谓齐宣王曰王之臣有托其妻子于其友而之楚游者比其反也则冻馁其妻子则如之何王曰弃之【比必二反】
　　托也比及也弃絶也
　　曰士师不能治士则如之何王曰已之
　　士师狱官也其属有乡士遂士之官士师皆当治之已罢去也
　　曰四境之内不治则如之何王顾左右而言他【治去声】孟子将问此而先设上二事以发之【辅氏曰常人之情知人则明自知则暗孟子将以四境之内不治问王故先设此二事以开其明而使之自知其职有不举也】及此而王不能荅也其惮于自责耻于下问如此不足与有为可知矣【辅氏曰王顾左右而言他则亦自知其旷职为可愧矣然知之非艰行之为艰使齐王沛然逹其所愧反躬自责访孟子所以治四境之道而力行之则齐国其庶防矣今乃不然顾左右以释其愧言他事以乱其辞有护疾忌毉之心无责已求言之志则其不足与有为可知矣】○赵氏曰言君臣上下各勤其任无堕其职乃安其身【辅氏曰各勤其任指心而言无堕其职指事而言君臣上下内尽其心外尽其事则其身乃安】
　　○孟子见齐宣王曰所谓故国者非谓有乔木之谓也有世臣之谓也王无亲臣矣昔者所进今日不知其亡也
