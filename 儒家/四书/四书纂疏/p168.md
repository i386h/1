<!-- { "loadSidebar": true } -->
　　伊尹之志公天下以为心而无一豪之私者也【辅氏曰公天下以为心谓合天下之心以为心而在我无一豪适莫之私意也然此岂一朝夕勉强而能哉非道全德备其素行有以信于人至诚有以通于天者不能也】
　　○公孙丑曰诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是【餐七丹反】
　　诗魏国风伐檀之篇素空也无功而食禄谓之素餐此与吿陈相彭更之意同
　　○王子垫问曰士何事【垫丁念反】
　　垫齐王之子也上则公卿大夫下则农工商贾皆有所事而士居其间独无所事故王子问之也
　　孟子曰尚志
　　尚高尚也志者心之所之也士既未得行公卿大夫之道又不当为农工商贾之业则高尚其志而已【辅氏曰士虽未得位以行其道而其志则须高尚方可志于仁义则高尚溺于利欲则卑汚】
　　曰何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁由义大人之事备矣【恶平声】
　　非仁非义之事虽小不为而所居所由无不在于仁义此士所以尚其志也大人谓公卿大夫言士虽未得大人之位而其志如此则大人之事体用已全若小人之事则固非所当为也【辅氏曰仁体也义用也大人之事体用已全得时得位则举而措之耳】
　　○孟子曰仲子不义与之齐国而弗受人皆信之是舍箪食豆羮之义也人莫大焉亡亲戚君臣上下以其小者信其大者奚可哉【舍音舍食音嗣】
　　仲子陈仲子也言仲子设若非义而与之齐国必不肯受齐人皆信其贤然此但小廉耳其辟兄离母不食君禄无人道之大伦罪莫大焉岂可以小廉信其大节而遂以为贤哉【辅氏曰观前篇所论仲子之事其介然自守如此则不义而与之齐国必不肯受此徇名而强矫者或能之故孟子以为是特舍箪食豆羮之义而已葢未以为贤也若夫安于人伦使之各尽其道则非尽性而乐循理者不能故孟子言此以晓齐人使之勿迷于小而不察其大耳】
　　○桃应问曰舜为天子臯陶为士瞽瞍杀人则如之何桃应孟子弟子也其意以为舜虽爱父而不可以私害公臯陶虽执法而不可以刑天子之父故设此问以观圣贤用心之所极非以为真有此事也
　　孟子曰执之而已矣
　　言臯陶之心知有法而已不知有天子之父也【语录曰法者天下公共在臯陶亦只得执】
　　然则舜不禁与【与平声】
　　桃应问也
　　曰夫舜恶得而禁之夫有所受之也【夫音扶恶平声】
　　言臯陶之法有所传受非所敢私虽天子之命亦不得而废之也
　　然则舜如之何
　　桃应问也
　　曰舜视弃天下犹弃敝蹝也窃负而逃遵海滨而处终身防然乐而忘天下【蹝音徙防与欣同乐音洛】
　　蹝草履也遵循也言舜之心知有父而已不知有天下也孟子尝言舜视天下犹草芥而惟顺于父母可以解忧与此意互相发○此章言为士者但知有法而不知天子父之为尊为子者但知有父而不知天下之为大葢其所以为心者莫非天理之极人伦之至学者察此而有得焉则不待较计论量而天下无难处之事矣【辅氏曰集注谓桃应故设此问以观圣贤用心之极非以为真有此事者既已得桃应问之之意而又发明孟子所以吿之之説以为是皆圣贤之心天理之极人伦之至者可谓两尽其防矣学者能致察乎此而有得于心则天下万事虽纷纭轇轕沓至吾前亦将如水到渠成时至物熟皆不待计较不待空排而举无难处者也】
　　○孟子自范之齐望见齐王之子喟然叹曰居移气养移体大哉居乎夫非尽人之子与【夫音扶与平声】
　　范齐邑居谓所处之位养奉养也言人之居处所系甚大王子亦人子耳特以所居不同故所养不同而其气体有异也
　　孟子曰
　　张邹皆云羡文也
　　王子宫室车马衣服多与人同而王子若彼者其居使之然也况居天下之广居者乎
　　广居见前篇尹氏曰睟然见于面盎于背居天下之广居者然也
　　鲁君之宋呼于垤泽之门守者曰此非吾君也何其声之似我君也此无他居相似也【呼去声】
　　垤泽宋城门名也孟子又引此事为证
　　○孟子曰食而弗爱豕交之也爱而不敬兽畜之也【食音嗣畜许六反】
　　交接也畜养也兽谓犬马之属
　　恭敬者币之未将者也
　　将犹举也诗曰承筐是将程子曰恭敬虽因威仪币帛而后发见然币之未将时已有此恭敬之心非因币帛而后有也
　　恭敬而无实君子不可虚拘
　　此言当时诸侯之待贤者特以币帛为恭敬而无其实也拘留也【辅氏曰世衰道防在上者皆不知有恭敬待贤之诚而惟恃其有币帛之聘在下者唯知有币帛之可慕而不知察夫上之人所以待之之诚上下之情交骛于利而不知有义理焉故孟子发此论以警之】
　　○孟子曰形色天性也惟圣人然后可以践形
　　人之有形有色无不各有自然之理所谓天性也【语录曰形色上便有天性视便有视之理听便有听之理○问形是耳目鼻口之类色是如何曰一颦一笑皆有至理○愚谓耳目形也视而明听而聦者理也形色色也或庄或偷或有不可犯者理也理即性性即理也】践如践言之践【文集曰践犹践言践约之践非谓践行所具之理也○语录曰践非践履之谓葢言圣人所为便踏着这个形色之性耳】葢众人有是形而不能尽其理故无以践其形惟圣人有是形而又能尽其理然后可以践其形而无歉也【或问践形之説曰人之生于天地之间也莫不有形其有是形也莫不有色而本其所得于天者则是形是色莫不有所以然之故焉莫不有所当然之则焉是则所谓天性者也然众人桔于气禀之偏狃于习俗之蔽而不能无人欲之私是以视则不明听则不聦貌则不恭言则不从葢不能尽其形色本然之理则虽有是形而无以践其形也惟圣人能尽其性而无一豪人欲之私杂于其间是以视则极明听则极聦貌则极恭言则极从葢凡形色本然之理无一不尽既有是形而又有以践其形焉云者本有是物而又能脩其实以副之也○文集曰性即理之谓也然众人有是形而不能全其形之理故有形虽人而心实禽兽是不足以践其形矣惟圣人能全其形之理故可以践其形也○又曰可以践形则无愧于形矣】○程子曰此言圣人尽得人道而能充其形也葢人得天地之正气而生与万物不同既为人须尽得人理然后称其名众人有之而不知贤人践之而未尽能充其形惟圣人也【文集曰充字极分明○辅氏曰人受天地之正气以生物受天地之偏气以生故物则有能有不能人则无不能也既是为人则须尽得人之理方称人之名不然则与物无异矣然人得天地之正气故得天地之全理然其气禀亦有清浊昬明之异如众人则虽有之而不知有贤人则虽形而未尽能充其形而全其理者唯圣人而已○永嘉陈氏曰学未至于圣人则于性分道理未免亏欠才于性分有亏欠即是空具此形色不能充践满足也】杨氏曰天生烝民有物有则物者形色也则者性也各尽其则则可以践形矣【辅氏曰杨氏即程子意各尽其则又説得周遍】
　　○齐宣王欲短丧公孙丑曰为朞之丧犹愈于己乎己犹止也
　　孟子曰是犹或紾其兄之臂子谓之姑徐徐云尔亦教之孝弟而已矣【紾之忍反】
　　紾戾也教之以孝弟之道则彼当自知兄之不可戾而丧之不可短矣孔子曰子生三年然后免于父母之怀予也有三年之爱于其父母乎所谓教之以孝弟者如此葢示之以至情之不能已者非强之也
　　王子有其母死者其傅为之请数月之丧公孙丑曰若此者何如也【为去声】
　　陈氏曰王子所生之母死厌于嫡母而不敢终丧其傅为请于王欲使得行数月之丧也时又适有此事丑问如此者是非何如案仪礼公子为其母练冠麻衣縓缘既葬除之疑当时此礼已废或既葬而未忍即除故请之也
　　曰是欲终之而不可得也虽加一日愈于已谓夫莫之禁而弗为者也【夫音扶】
　　言王子欲终丧而不可得其傅为请虽止得加一日犹胜不加我前所讥乃谓夫莫之禁而自不为者耳○此章言三年通丧天经地义不容私意有所短长示之至情则不肖者有以企而及之矣
　　【○】孟子曰君子之所以教者五
　　下文五者葢因人品高下或相去逺近先后之不同【辅氏曰如时雨化之者品之高者也成德达财者品之次者也荅问者品之下者也相去之逺近先后则言私淑艾者尔葢有虽同时而相去或逺或近者又有或先或后而不同时者故近与先者则得以亲承其教逺与后者则有不能及门而受业者也】
　　有如时雨化之者
　　时雨及时之雨也【语录曰不先不后适当其时而已】草木之生播种封植人力已至而未能自化所少者雨露之滋耳及此时而雨之则其化速矣教人之妙亦由是也若孔子之于顔曽是已【语录曰他地位已到因而发之孔子于顔曽是也】
　　有成德者有达财者
　　财与材同此各因其所长而教之者也成德如孔子之于冉闵达财如孔子之于由赐【语录曰成德成就其德如孔子于冉闵德则天资纯粹者达才通达其才如孔子于由赐才是明敏者】
　　有荅问者
　　就所问而荅之若孔孟之于樊迟万章也【语录曰荅问则是费言语○辅氏曰樊迟之麄鄙万章之浅率孔孟皆必俟其问而后告教之是也】
　　有私淑艾者【艾音乂】
　　私窃也淑善也艾治也【文集曰艾芟草也自艾淑艾皆有斩絶自新之意惩艾创艾亦取诸此】人或不能及门受业但闻君子之道于人而窃以善治其身是亦君子教诲之所及若孔孟之于陈亢夷之是也【语录曰未尝亲见面授只是或闻其风而师慕之或私窃傅其善言善行学之以善于其身是亦君子之教诲也】孟子亦曰予未得为孔子徒也予私淑诸人也
　　此五者君子之所以教也
　　圣贤施教各因其材小以成小大以成大无弃人也【愚谓君子之教人如天地之生物各因其才而笃故小以成小大以成大天地无弃物圣贤无弃人】
　　○公孙丑曰道则高矣美矣宜若登天然似不可及也何不使彼为可几及而日孳孳也【几音机】孟子曰大匠不为拙工改废绳墨羿不为拙射变其彀率【为去声彀古候反率音律】彀率弯弓之限也言教人者皆有不可易之法不容自贬以徇学者之不能也
　　君子引而不发跃如也中道而立能者从之
