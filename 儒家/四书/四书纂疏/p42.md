<!-- { "loadSidebar": true } -->
　　祖述者逺宗其道宪章者近守其法【陈氏曰尧舜人道之极故宗之法度至周而备故守之】律天时者法其自然之运袭水土者因其一定之理【陈氏曰天时者春夏秋冬之四时有自然之运故圣人法之水土者东西南北之四方各有一定之理故圣人因之】皆兼内外该本末而言也【语録曰兼本末内外精粗而言是言圣人功夫○永嘉陈氏曰祖述者道法在其中宪章者法道在其中律天时者大则显晦屈伸袭水土者小则采山钓水细厎道理为本为内麤厎为末为外】
　　辟如天地之无不持载无不覆帱辟如四时之错行如日月之代明【辟音譬帱徒报反】
　　错犹迭也此言圣人之徳【叶氏曰是述夫子之徳同乎天也】
　　万物并育而不相害道并行而不相悖小徳川流大徳敦化此天地之所以为大也
　　悖犹背也天覆地载万物并育于其间而不相害【陈氏曰天无不覆地无不载大化流行万物止其所而不相侵害○潘氏曰无不覆载者广大之体也】四时日月错行代明而不相悖【陈氏曰四时错行日月代明一寒一暑一昼一暮似乎相反而其实非相违悖○潘氏曰错行代明者变通之用也】所以不害不悖者小徳之川流所以并育并行者大徳之敦化【语録曰大徳是敦那化厎小徳是流出那敦化厎出来这便如忠便是做那恕厎恕便是流出那忠来厎如中和中便是大徳敦化和便是小徳川流自古亘今都只是这一个道理】小徳者全体之分大徳者万殊之本【黄氏曰大徳是心之本体无许多大厎亦做不得小厎出来】川流者如川之流脉络分明而往不息也敦化者敦厚其化根本盛大而出无穷也【叶氏曰川流者言如川之流有支有派触处弥满流行不已也敦化者言蕴蓄妙理深厚盛大其来无端莫窥其自也】此言天地之道以见上文取辟之意也【语録曰是言天地之大如此言天地则见圣人矣】
　　右第三十章
　　言天道也
　　或问小徳大徳之説曰以天地言之则髙下散殊者小徳之川流于穆不已者大徳之敦化以圣人言之则物各付物者小徳之川流纯亦不已者大徳之敦化以此推之可见诸説之得失矣【陈氏曰大徳是就造化浑沦大本处论造化之大本处敦厚则根本盛大其出也流行而不穷小徳是就造化中间条贯处细碎论造化之生成其条理如川水之流脉络分明而昼夜之流不息若以天地言则万物之或髙或下或散或殊者小徳之川流维天之命于穆不已者大徳之敦化若以本文言之则万物有许多种类各正其所而不相害四时日月之运行而不相悖是小徳之川流天地覆载而万物并育四时日月其道并行是大徳之敦化此説天地之道所以为大而孔子之徳所以取譬于斯】曰子之所谓兼内外该本末而言者何也曰是不可以一事言也姑以夫子已行之迹言之则由其书之有得夏时賛周易也由其行之有不时不食也迅雷风烈必变也以至于仕止乆速之皆当其可也而其所以律天时之意可见矣由其书之有序禹贡述职方也由其行之有居鲁而逢掖也居宋而章甫也以至于用舍行藏之所遇而安也而其袭水土之意可见矣若因是以推之则古先圣王之所以迎日推防颁朔授民而其大至于禅授放伐各以其时者皆律天时之事也其所以体国经野方设居方而广至于昆虫草木各遂其性者皆袭水土之事也使夫子而得邦家也则亦何慊于是哉
　　唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也【知去声齐侧皆反别彼列反】
　　聪明睿知生知之质【陈氏曰聪明睿智者圣人生知安行之资盖首出庶物者也聪是耳之所听无不闻明是目之所视无不见睿是无所不通知是无所不知聪明以耳目言睿知以心言】临谓居上而临下也【语録曰且如临一人须是强得那一人方得至于百人千人万人皆然若临天下便须临得天下方得】其下四者乃仁义礼知之徳【陈氏曰寛是寛大裕是优裕温和而柔顺此仁也仁则度量寛洪广大故曰有容发是奋发强是强而有力刚毅皆刚意此义也义则操执得牢固故曰有执齐是齐严庄是端庄中则无过不及正则不偏此言礼也故曰有敬文理宻察此知也故曰有别】文文章也【语録曰如物之文缕○陈氏曰是灿然而有文章】理条理也【语録曰理是有条辨逐一路子以各有条谓之理○又曰如竹木之文理相似直是一般理横是一般理】密详细也【语録曰此是圣人于至纎至悉处无不详审且如一物初破作两个又破作四片若未恰好又破作八片只管详宻】察明辨也【陈氏曰谓足以分别事物】
　　溥博渊泉而时出之
　　溥博周徧而广阔也渊泉静深而有本也【语録曰溥周徧博宏大渊深沈泉便有个发达不已厎意】出发见也言五者之徳充积于中而以时发见于外也
　　溥博如天渊泉如渊见而民莫不敬言而民莫不信行而民莫不説【见音现説音悦】
　　言其充积极其盛【陈氏曰此言上二句】而发见当其可也【陈氏曰此言下三句○愚谓当其可即合理之谓也见是方出而未形于言行之间如下章所谓不动而敬不言而信是也下面方分言行】
　　是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天【施去声队音坠】
　　舟车所至以下葢极言之配天言其徳之所及广大如天也
　　右第三十一章
　　承上章而言小徳之川流亦天道也
　　唯天下至诚为能经纶天下之大经立天下之大本知天地之化育夫焉有所倚【夫音扶焉于防反】
　　经纶皆治丝之事经者理其绪而分之纶者比其类而合之也【语録曰治丝者先须逐条理其头绪而分之所谓经也然后比其类而合之如打縧者必取所分之绪比类而合为一所谓纶也○陈氏曰一是分疏条理一是牵聮相合】经常也大经者五品之人伦【陈氏曰即君臣父子兄弟夫妇朋友之大伦】大本者所性之全体也【陈氏曰即是中者天下之大本一般中乃未发之中就性论今所谓大本以所性之全体论】惟圣人之徳极诚无妄故于人伦各尽其当然之实而皆可以为天下后世法所谓经纶之也【陈氏曰如君是君臣是臣父是父子是子兄是兄弟是弟夫是夫妇是妇各有条理一定而不乱故曰经如君臣之相敬父子之相亲夫妇之相倡和兄弟之相友睦朋友之相切磋琢磨牵比其伦类自然相合故曰纶惟圣人极诚无妄于人伦各尽其所当然之实皆可以为天下后世之标凖如使契教人伦盖吾身已有个标凖故人皆取法之】其于所性之全体无一毫人欲之伪以杂之而天下之道千变万化皆由此出所谓立之也【陈氏曰圣人扵所性之全体初无一毫人欲之杂及发而应事接物千条万绪千变万化皆从大本中流出其本根所在甚宏大非诚极其至不能立之】其于天地之化育则亦其极诚无妄者有黙契焉非但闻见之知而已【语録曰天地化育如春夏秋冬日月寒暑无一息之差知化者眞知其必然所谓知者至诚无伪有以黙契也○陈氏曰知字不可以闻见之知论只如肝胆相照一般圣人之徳极诚无妄其生育变化万物之功与天地造化脗合交契浑融一体所谓知也】此皆至诚无妄自然之功用夫岂有所倚着于物而后能哉【语録曰堂堂然流出夫焉有倚靠】
　　肫肫其仁渊渊其渊浩浩其天【肫之纯反】
　　肫肫恳至貌以经纶而言也【陈氏曰经纶大经须加恳切详细之功不可有急迫操切之意】渊渊静深貌以立本而言也【陈氏曰静深则有根本而不竭故以立本言】浩浩广大貌以知化而言也【陈氏曰此诚之体与天同其大故其生育变化与天同其功故以知化言】其渊其天则非特如之而已【永嘉陈氏曰如天如渊犹是二物其天其渊即圣人便是天渊】
　　茍不固聪明圣知达天徳者其孰能知之【圣知之知去声】固犹实也郑氏曰唯圣人能知圣人也【语録曰问上面圣人是人下面圣人是圣人之道曰亦是人也惟有其人而后至诚之道乃始实见耳○陈氏曰非若此等人则不能知得此等事】
　　右第三十二章
　　承上章而言大徳之敦化亦天道也前章言至圣之徳此章言至诚之道然至诚之道非至圣不能知至圣之徳非至诚不能为则亦非二物矣【语録曰至圣至诚只是以表里言至圣是其徳之发见乎外者至诚则是那里面骨子至诚处非圣人不自知至圣则外人只见得到这处或曰至诚至圣亦可以体用言否曰体用也不相似只是説得表里○叶氏曰至圣指发用神妙而言仍上文小徳川流之意至诚指大经大本之实理而言仍上文大徳敦化之意非至圣无以显至诚之全体非至诚无以全至圣之妙用其实非二物也○永嘉陈氏曰圣者灵通变化之称人道之极功诚者眞实无妄之谓与天合徳也经中凡説天徳处必曰至诚凡论人伦之至处必曰至圣】此篇言圣人天道之极致至此而无以加矣
　　或问至圣至诚之説曰杨氏以聪明睿智为君徳者得之而未尽其寛裕以下则失之葢聪明睿智者生知安行而首出庶物之姿也容执敬别则仁义礼智之事也【案杨氏曰书曰惟天生聪明时乂易曰知临大君之宜吉则聪明睿智人君之徳也故足以有临寛裕温柔仁之质也故足以有容发强刚毅以致果故有执齐庄中正以直内故有敬文理宻察理于义也故有别○语録曰问理于义也曰便是怕如此説这一句了未得又添一句都不可晓】经纶以下诸家之説亦或得其文义但不知经纶之为致和立本之为致中知化之为穷理以至于命且上于至诚者无所系下于焉有所倚者无所属则为不得其纲领耳游氏以上章为言至圣之徳下章为言至诚之道者得之【案游氏曰聪明睿智圣徳也寛裕温柔仁徳也发强刚毅义徳也齐庄中正礼徳也文理宻察智徳也溥慱者其大无方渊泉者其深不测或容以为仁或执以为义或敬以为礼或别以为智惟其时而已此所谓时出之也夫然故外有以正天下之观内有以通天下之志是以见而民敬言而民信行而民悦自西自东自南自北莫不心悦而诚服此至圣之徳也天下之大经五品之民彛也凡为天下之常道皆可名于经而民彛为大经经纶者因性循理而治之无汨其序之谓也立天下之大本也建中于民也渊渊其渊非特如渊而已浩浩其天非特如天而已此至诚之道也】其说自徳者其用以下皆善【案游氏曰徳者其用也有目者所共见有心者所共知故凡有血气者莫不尊亲道者其本也非道同志一莫窥其奥故曰茍不固聪明圣知达天徳者其孰能知之盖至诚之道非至圣不能知至圣之徳非至诚不能为故其言之序相因如此】
　　诗曰衣锦尚防恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可与入徳矣【衣去声防口迥反恶去声闇于感反】
