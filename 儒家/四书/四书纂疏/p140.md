<!-- { "loadSidebar": true } -->
　　居州亦宋人言小人众而君子独无以成正君之功【辅氏曰古之大臣欲正其君者岂特取办于一人一巳而巳哉必也兼收并蓄旁求广取使忠贤之士毕集于朝在君之左右前后者无非正人端士然后可以薰陶渐染以变化其气质成就其德性是岂独欲趋事赴功而巳哉置一小人于其间则便足以惑其君而败其类况于长防卑尊皆非君子而独欲以一薛居州使王为善岂可得哉】
　　○公孙丑问曰不见诸侯何义孟子曰古者不为臣不见
　　不为臣谓未仕于其国者也此不见诸侯之义也
　　干木逾垣而辟之泄栁闭门而不内是皆巳甚迫斯可以见矣【辟去声内与纳同】
　　干木魏文侯时人泄栁鲁缪公时人文侯缪公欲见此二人而二人不肯见之盖未为臣也巳甚过甚也迫谓求见之也【辅氏曰士固当守义而不可轻往见君至于文侯缪公屈巳求见其意巳虽能听用与否未可知圣贤于此则必见之矣至于逾垣闭戸则不成举措亦为过甚而非义矣】
　　阳货欲见孔子而恶无礼大夫有赐于士不得受于其家则往拜其门阳货矙孔子之亡也而馈孔子蒸豚孔子亦矙其亡也而往拜之当是时阳货先岂得不见【欲见之见音现恶去声矙音勘】
　　此又引孔子之事以明可见之节也欲见孔子欲召孔子来见巳也恶无礼畏人以巳为无礼也受于其家对使人拜受于家也其门大夫之门也矙窥也阳货于鲁为大夫孔子为士故以此物及其不在而馈之欲其来拜而见之也先谓先来加礼也【辅氏曰阳货欲见孔子而恶无礼虽小人秉彞不可殄货既先来加礼于巳则巳乌得而不答之然货之意则非诚矣故但往答其礼而不欲见其人是亦不屑之敎诲也天地之施与万物者岂有差忒哉】
　　曽子曰胁肩谄笑病于夏畦子路曰未同而言观其色赧赧然非由之所知也由是观之则君子之所养可知巳矣【胁虚业反赧奴简反】
　　胁肩竦体谄笑强笑皆小人侧媚之态也【愚谓竦体者竦缩其身强笑者强容而笑】病劳也夏畦夏月治畦之人也言为此者其劳过于夏畦之人也【愚谓治畦灌园也】未同而言与人未合而强与之言也赧赧慙而面赤之貌由子路名言非巳所知甚恶之之辞也孟子言由此二言观之则二子之所养可知必不肯不俟其礼之至而辄往见之也【辅氏曰曽子厚重笃实故视小人侧媚之态如病于夏畦之人而深怜之子路刚果勇决故以未同而言赧赧其色者为非巳所知而深恶之知犹不知况为之乎此子路守巳之严而恶不仁之诚也二子所守如此虽各因其资质然亦是学力所就也○又曰言心声也观二子之言而知其所怜所恶者如此则二子所养决不肯枉道以徇人者可知矣】○此章言圣人礼义之中正过之者伤于迫切而不洪不及者沦于汚贱而可耻【辅氏曰孔子之事礼义之中正也差以豪牦则失之矣干木泄栁则过乎礼义之中正矣故伤于迫切而不洪曽子子路之所言则不及乎礼义之中止者故沦于汚秽而可耻此君子之行巳所以战战兢兢而唯恐有过不及之失也然与其汚贱之可耻宁失于迫切而不洪干泄栁犹为狷者也】
　　○戴盈之曰什一去闗市之征今兹未能请轻之以待来年然后巳何如【去上声】
　　盈之亦宋大夫也什一井田之法也闗市之征商贾之税也巳止也
　　孟子曰今有人日攘其邻之鸡者或告之曰是非君子之道曰请损之月攘一鸡以待来年然后巳【攘如羊反】攘物自来而取之也【辅氏曰因物自来而掩取之则非盗窃者之比若盗窃之为则又大不可也】损减也
　　如知其非义斯速巳矣何待来年
　　知义理之不可而不能速改与月攘一鸡何以异哉【辅氏曰天下事只有义利两端才出义便以利言也焉有两存之理若知义理之不可而犹有吝惜之意不肯速改则亦终归于悠悠必不能自拔而日新矣】
　　○公都子曰外人皆称夫子好辩敢问何也孟子曰予岂好辩哉予不得巳也【好去声下同】天下之生久矣一治一乱【治去声】
　　生谓生民也一治一乱气化盛衰人事得失反覆相寻理之常也【辅氏曰观孟子说天下之生久矣一治一乱便见他胷中包括得宇宙过先言气化后言人事者气化有盛衰然后人事有得失此理之常也然亦有气化衰而人事之得可以转移气化而使之常盛者亦有气化盛而人事之失有以败气化而使之遽衰者此理之变也盖气化无欲而有理故盛则必衰衰则必盛犹昼夜反覆之相寻人则有理有欲顺乎理则事得从乎欲则事失其得失虽亦反覆相寻然人欲不行而唯理是顺则其事常得而无失可并与气化而转移之若尧舜与贤之事是也若肆人欲以灭天理则虽气化之盛亦可以贼之使遽衰三苗弗格于有虞之世三监弗靖于成周之时而汉唐之世一再传之后遽有吕武之祸皆是也向非舜禹周公之圣及汉庭之贤佐有以平之则岂不至于衰败乎集注则但言其理之常者耳】
　　当尧之时水逆行汜滥于中国蛇龙居之民无所定下者为巢上者为营窟书曰洚水警余洚水者洪水也【洚音降又胡贡胡工二反】
　　水逆行下流壅塞故水倒流而旁溢也下下地上髙地也营窟穴处也书虞书大禹谟也洚水洚洞无涯之水也警戒也此一乱也【辅氏曰此一乱纯由乎气化也】
　　使禹治之禹掘地而注之海驱蛇龙而放之菹水由地中行江淮河汉是也险阻既逺鸟兽之害人者消然后人得平土而居之【菹侧鱼反】
　　掘地掘去壅塞也菹泽生草者也地中两涯之间也险阻谓水之汜滥也逺去也消除也此一治也【辅氏曰此一治气化人事相参者也夫人与鸟兽亦相为多寡盖同禀于气故也繁气盛则正气衰正气多则繁气少圣人于其闲有造化之用亦时焉而巳】
　　尧舜既没圣人之道衰君代作坏宫室以为污池民无所安息弃田以为园囿使民不得衣食邪说行又作园囿污池沛泽多而禽兽至及纣之身天下又大乱【坏音怪行去声下同沛蒲内反】
　　君谓夏太康孔甲履癸商武乙之也宫室民居也沛草木之所生也泽水所钟也自尧舜没至此治乱非一及纣而又一大乱也【辅氏曰此一乱气化人事相符者也自尧舜没其中夏太康孔甲履癸商武乙等暴君不一难以屡数至纣则大败极乱而无以复加矣故直推至纣时言之想见夏桀之时亦未必有飞防等恶人与夫虎豹犀象之害也】
　　周公相武王诛纣伐奄三年讨其君驱飞防于海隅而戮之灭国者五十驱虎豹犀象而逺之天下大悦书曰丕显哉文王谟丕承哉武王烈佑启我后人咸以正无缺【相去声奄平声】
　　奄东方之国助纣为虐者也【愚案奄国在淮夷之北】飞防纣幸臣也【愚案飞防善走以材力事纣周武王伐纣并杀之】五十国皆纣党虐民者也书周书君牙之篇丕大也显明也谟谋也承继也烈光也佑助也启开也缺坏也此一治也【辅氏曰此一治又气化人事相参者也举书之说者此言文王武王谋谟之大功业之光所以佑助开廸夫后人者莫非大正之道周全尽美而无有一豪坏缺之失也盖正可为也无缺为难无缺谓礼乐刑政四逹而不悖三千三百之仪与至诚无之道并立而不偏凡所以正徳利用厚生之具无一之不备防伪禁邪正慝之法无一之或隳夫然后可以为无缺至战国时则道坠于地而无复有存者矣】
　　世衰道微邪说行有作臣弑其君者有之子弑其父者有之【有作之有读为又古字通】
　　此周室东迁之后又一乱也【辅氏曰此一乱又气化人事相符者也前乎此者虽曰世乱然但禽兽繁殖有以民之生而犹未至贼人之性至此以后则遂至伤坏人伦将使斯人尽为禽兽之归其祸又惨矣此一乱又甚于前日是亦气化人事之使然也】
　　孔子惧作春秋春秋天子之事也是故孔子曰知我者其惟春秋乎罪我者其惟春秋乎
　　胡氏曰仲尼作春秋以寓王法惇典庸礼命徳讨罪其大要皆天子之事也知孔子者谓此书之作遏人欲于横流存天理于既灭为后世虑至深逺也罪孔子者以谓无其位而托二百四十二年南面之权使乱臣贼子禁其欲而不得肆则戚矣【胡氏名安国建安人○永嘉陈氏曰此谓圣人以王法绳诸侯所襃所贬皆是奉行王法既空言以寓行事与天子无异此圣人大用非孟子不能知胡氏发明备矣】愚谓孔子作春秋以讨乱贼则致治之法垂于万世是亦一治也【语録曰问孔子作春秋特载之空言乱臣贼子何缘便惧恐未足以为春秋之一治曰非说当时便一治只是存得个治法使道理光明粲烂有能举而行之为治不难当时史书掌于史官想人不得见及孔子取而笔削之而其义大明如今之史书直书其事善恶了然在日观者知所惩劝故乱臣贼子有所惧而不敢犯尔○辅氏曰此一治又纯乎人事者也虽气化不应而不使夫子得位以拨乱而反之正然作春秋以讨乱贼垂致治之法于万世之下则其功又大于舜禹矣】
　　圣王不作诸侯放恣处士横议杨朱墨翟之言盈天下天下之言不归杨则归墨杨氏为我是无君也墨氏兼爱是无父也无父无君是禽兽也公明仪曰庖有肥肉厩有肥马民有饥色野有饿莩此率兽而食人也杨墨之道不息孔子之道不着是邪说诬民充塞仁义也仁义充塞则率兽食人人将相食【横为皆去声莩皮表反】
　　杨朱但知爱身而不复知有致身之义故无君墨子爱无差等而视其至亲无异众人故无父无父无君则人道灭絶是亦禽兽而巳公明仪之言义见首篇充塞仁义谓邪说徧满妨于仁义也孟子引仪之言以明杨墨道行则人皆无父无君以陷于禽兽而大乱将起是亦率兽食人而人又相食也此又一乱也【语録曰杨墨只是差些子其末流遂至于无父无君盖杨氏见世间人营营于名利埋没其身而不自知故独洁其身以自髙如荷蒉接舆之徒是也然使人皆如此洁身而自髙则天下事敎谁理防此便是无君也墨氏见世间人自私自利不能及人故欲兼天下之人而尽爱之然不知或有一患难在君亲则当先救之在他人则后救之若君亲与他人不分先后则是待君亲犹他人也此便是无父此二者之所以为禽兽也○问率兽食人亦深究其弊而极言之非真有此事也曰不然即他之道便能如此杨氏是个退步爱身不理防事厎人墨氏兼爱又弄得没合杀使天下伥伥然必至于夫乱而后巳非率兽食人而何○辅氏曰此一乱又气化人事相符者也圣人之道非不爱身也然有致身事君之义有杀身成仁之时故不至于无君非不爱物也然亲亲而仁民仁民而爱物有自然之序故不至于无父无君无父则人道灭絶又将视弑父与君而冥然不觉矣是则人而反与禽兽无异也故引公明仪之説以言杨墨遂行则人皆无父无君安为乱贼以陷于禽兽而大乱将起是以与公明仪所谓率兽食人人将相食者类矣杨墨之道不息则邪说诬民孔子之道不着则充塞仁义也此四句只是说天理人欲不并立而巳所谓邪说徧满妨于仁义者是解邪说诬民充塞仁义两句也以徧满字解充字以妨字解塞字但不曾解诬民两字耳其实谓邪说诬罔天下之人其势至于充盛窒塞人心固有之仁义使不能发也夫仁义具于人心而为邪说所诬而充塞之使不得逹于外况能广充之以全其量乎呜呼人之始生也既有气禀之拘其少长也又有物欲之蔽其既长也又有异端邪说之诬不有圣贤之敎左右扶翼之则几何而能有所立于世哉】
