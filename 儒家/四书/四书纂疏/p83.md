<!-- { "loadSidebar": true } -->
　　惰懈怠也范氏曰顔子闻夫子之言而心解力行造次颠沛未尝违之如万物得时雨之润发荣滋长何有于惰此羣弟子所不及也【辅氏曰心解谓知得透彻闻一知十事也力行谓行得至到旣竭吾才事也造次顚沛未尝违之者知得透彻行得至到则非有意于不违而自有所不能违也故譬如万物得时雨之润发荣滋长自不知其所以然岂复有懈怠之意哉此羣弟子所不及而顔子所独到故夫子称之○愚谓解者散也涣然氷释之意惟其心解所以力行时雨谓及时之雨也万物正要雨时却得此雨来滋润自然发荣滋长】
　　○子谓顔渊曰惜乎吾见其进也未见其止也
　　进止二字说见上章顔子旣死而孔子惜之言其方进而未已也
　　○子曰苗而不秀者有矣夫秀而不实者有矣夫【夫音扶】谷之始生曰苗吐华曰秀成谷曰实盖学而不至于成有如此者是以君子贵自勉也
　　○子曰后生可畏焉知来者之不如今也四十五十而无闻焉斯亦不足畏也已【焉知之焉于防反】
　　孔子言后生年富力彊足以积学而有待其势可畏安知其将来不如我之今日乎然或不能自勉至于老而无闻则不足畏矣言此以警人使及时勉学也【辅氏曰年富则进学有余日力彊则进学有余功故足以积学而有待年少而德进业修则未易量而可畏已老而实陨名销则不足畏而可哀集注谓警人使及时勉学尽之矣】曾子曰五十而不以善闻则不闻矣盖述此意【胡氏曰旧说以闻爲闻道此说以闻爲名闻于世故引曾子之言以证之】○尹氏曰少而不勉老而无闻则亦已矣自少而进者安知其不至于极乎是可畏也【愚谓此章前两句是勉厉之后两句是警戒之尹氏先释后两句却转来释前两句见勉厉之意重也】
　　○子曰法语之言能无从乎改之爲贵巽与之言能无说乎绎之爲贵说而不绎从而不改吾末如之何也已矣
　　法语者正言之也巽言者婉而导之也绎寻其绪也法言人所敬惮故必从然不改则面从而已【语録曰如汉武帝见汲黯之直深所敬惮至帐中可其奏可谓从矣然武帝内多欲而外施仁义岂非面从】巽言无所乖忤故必说然不绎则又不足以知其微意之所在也【语録曰如孟子论好色好货齐王岂不恱若不知绎则徒知古人所谓好色不知其能使内无怨女外无旷夫徒知古人所谓好货不知其能使居者有积仓行者有里粮】○杨氏曰法言若孟子论行王政之类是也巽言若其论好货好色之类是也语之而未达拒之而不受犹之可也其或喻焉则尚庶几其能改绎矣从且说矣而不改绎焉则是终不改绎也已虽圣人其如之何哉【辅氏曰从法语说巽言秉之性也从而不改者物欲坚彊而不能屈就于理说而不绎者志气昬惰而不能反求诸心耳学之不进德之不修家之不齐国之不治皆由是基之若此之人虽圣人亦莫如之何也已】
　　○子曰主忠信毋友不如己者过则勿惮改
　　重出而逸其半
　　○子曰三军可夺帅也匹夫不可夺志也
　　侯氏曰三军之勇在人匹夫之志在己故帅可夺而志不可夺如可夺则亦不足谓之志矣【辅氏曰以三军之勇而卫一人冝若不可夺也然其可夺者勇非在我也以匹夫而守其志冝若可夺也然其不可夺者志非在外也○又曰志与意不同意是发动处志是有主处夫子所谓志士仁人有杀身以成仁无求生以害仁其可得而夺乎如可夺则岂足以爲志哉】
　　○子曰衣敝緼袍与衣狐貉者立而不耻者其由也与【衣去声緼纡粉反貉胡各反与平声】
　　敝坏也緼枲着也袍衣有著者也盖衣之贱者【语録曰袍是夹衣有绵作胎底○愚谓纩爲茧谓今之新绵緼爲袍谓今纩及旧絮也云枲著者杂用枲麻以着袍也】狐貉以狐貉之皮爲裘衣之贵者子路之志如此则能不以贫富动其心而可以进于道矣故夫子称之
　　不忮不求何用不臧【忮之防反】
　　忮害也求贪也臧善也言能不忮不求则何爲不善乎【愚谓忮者嫉人之有而欲害之也求者耻已之无而欲取之也是皆爲外物之所累者也能于外物一无所累焉则何往而不善哉】此卫风雄雉之篇孔子引之以美子路也吕氏曰贫与富交彊者必忮弱者必求
　　子路终身诵之子曰是道也何足以臧
　　终身诵之则自喜其能而不复求进于道矣故夫子复言此以警之【语録曰所谓终身诵之亦不是他矜伐只是将这个做好底事终身诵之要常如此便别无长进矣○辅氏曰子路因夫子之言而深得其味故终身诵之此一句乃后人追书之辞义理无穷此特一事之善若遽自以爲喜则不复求进于道盖喜心生于自足而怠心生于自喜故夫子又言此以警之】○谢氏曰耻恶衣恶食学者之大病善心不存盖由于此子路之志如此其过人逺矣然以众人而能此则可以爲善矣子路之贤冝不止此而终身诵之则非所以进于日新也故激而进之【辅氏曰夫子尝言士志于道而耻恶衣恶食者未足与议也正以其善心不存而以外物爲重也故谢氏以爲学者之大病学者须先去得此病然后可以有进夫不忮不求何用不臧诗人赋之夫子取之非不善也但众人能此则足以爲善若向上一等人如子路之刚决彊于进道当日日新又日新可也而遽以此自足焉则未尽善也又激而进之】
　　○子曰岁寒然后知松柏之后雕也
　　范氏曰小人之在治世或与君子无异惟临利害遇事变然后君子之所守可见也【辅氏曰小人之在治世或被化而彊于爲善或畏威而觊其免罪故其迹或与君子无异也临利害遇事变则彊于爲善者或汨于欲而忘其勉彊之心则惟利之趋觊于免罪者或乗其变而以爲罪之未必及已则放僻邪侈故其眞情发露而不可揜唯成德之君子则素其位而行虽造次颠沛未尝违也故其所守然后可见○胡氏曰小人在治世或与君子无异者犹春夏之交万物青葱虽有坚脆之不齐然未可辨也及事变之来小人则随时变迁君子则所守不易非死生祸福可得而移亦犹重隂沍寒生意憔悴而松柏独苍然不变】○谢氏曰士穷见节义世乱识忠臣欲学者必周于德【辅氏曰物之受于天者独正故能不雕于岁寒人之得于天者必周故能不变于邪世○愚谓临利害遇事变此是两事士穷见节义以利害言世乱识忠臣以事变言】
　　○子曰知者不惑仁者不忧勇者不惧
　　明足以烛理故不惑【语録曰直是见得分晓故不惑】理足以胜私故不忧【语録曰仁者通体是理无一防私心事之来者虽无穷而此之应者各得其度何忧之有○胡氏曰理公而欲私迭爲胜负公理而不能胜私欲则忧患多端亦或未免惟仁者至公无私与理爲一理所当然则贫贱夷狄患难皆素其位而行无往而不自得兹其所以不忧也】气足以配道义故不惧【语録曰孟子说配义与道无是馁也今有见得道理分晓而反慑怯者气不足也○胡氏曰勇而谓气足以配道义者配则合而有助之意如隂配阳也有义理之勇有血气之勇气本粗厉惟配乎道义则爲道义之助而可以言勇所谓不惧者非悍然不顾也主乎义理而言故以配道义明之】此学之序也【辅氏曰仁智勇德之序也智仁勇学之序也仁者智之统体故论德则以仁爲先智者仁之根柢故论学则以智爲首勇则仁智之发也故皆在后言之未能仁智而勇则血气之爲耳子路之勇犹未免此故夫子常抑之若曾子之勇是乃仁智之发也盖学之序不惑而后不忧不忧而后不惧德之序不忧则自然不惑不惑则自然不惧】
　　○子曰可与共学未可与适道可与适道未可与立可与立未可与权
