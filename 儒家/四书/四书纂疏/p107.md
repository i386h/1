<!-- { "loadSidebar": true } -->
　　天下有道则庶人不议
　　上无失政则下无私议非箝其口使不敢言也【辅氏曰此其有道之极致大验也使天下有一人窃议焉则其道犹或慊而人君不可不反求之身也必至于庶人自然不议然后为有道之极】○此章通论天下之势【胡氏曰此章三举天下有道言之文不相蒙故曰通论天下之势】
　　○孔子曰禄之去公室五世矣政逮于大夫四世矣故夫三桓之子孙微矣【夫音扶】
　　鲁自文公薨公子遂杀子赤立宣公而君失其政歴成襄昭定凡五公逮及也自季武子始专国政厯悼平桓子凡四世而为家臣阳虎所执三桓三家皆桓公之后此以前章之説推之而知其当然也○此章专论鲁事疑与前章皆定公时语【辅氏曰此二章想只是一时之言分章者以前章通论天下之势后章专论鲁事故于其中加孔子曰三字而析为二章尔】苏氏曰礼乐征伐自诸侯出冝诸侯之强也而鲁以失政政逮于大夫冝大夫之强也而三桓以微何也强生于安安生于上下之分定今诸侯大夫皆陵其上则无以令其下矣故皆不乆而失之也【辅氏曰苏氏解文字説得着处非常好盖縁他看得文势出又有笔力发得来精神如此章之説亦其一也○陈氏曰鲁虽无桓文专征伐之事然征伐亦不无案春秋可见凡征伐皆天子之事非诸侯所冝出则鲁亦岂得为无僭者邪】
　　○孔子曰益者三友损者三友友直友谅友多闻益矣友便辟友善柔友便佞损矣【便平声辟婢亦反】
　　友直则闻其过友谅则进于诚友多闻则进于明【或问三友尽于集注之説而已乎曰是亦释其文之正意云尔若推而言之则是三者之于人皆有薰陶渐渍之益焉皆有严惮畏谨之益焉皆有兴起慕效之益焉不但如彼之所言而已也○胡氏曰直者责善而无所回防谅者固执而无所更易多闻者有所参订而不胶偏见故可闻过而进于诚明也言闻过则眞有所闻言进于诚明则犹有待于进盖谅与多闻未足以进于诚明而诚明可由是而入也】便习熟也【胡氏曰便顺适也字书云安也顺适且安故云习熟也】便辟谓习于威仪而不直善柔谓工于媚説而不谅便佞谓习于口语而无闻见之实三者损益正相反也【或问损者之相反奈何曰便辟则无责善之诚矣善柔则无固守之节矣便佞则无贯通之意矣○胡氏曰便辟书注以为足恭是也习于威仪则谬为恭敬工于媚説则巧相顺从习于口语则取办于颊舌故损益相反】○尹氏曰自天子至于庶人未有不须友以成者而其损益有如是者可不谨哉
　　○孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣【乐五敎反礼乐之乐音岳骄乐宴乐之乐音洛】
　　节谓辨其制度声容之节【胡氏曰礼乐皆有自然之节因其节而分别之也】骄乐则侈肆而不知节佚游则惰慢而恶闻善宴乐则淫溺而狎小人三者损益亦相反也【或问三者之为益曰君子之于礼乐也讲明不置则存之熟是非不谬则守之正存之熟则内有以养其庄敬和乐之实守之正则外有以善其威仪节奏之文与夫道人善而悦慕勉强之意新多贤友而直谅多闻之士集乐是三者而不已焉虽欲不收其放心以进于善亦不可得矣其为益岂不大哉曰损者之相反奈何曰骄乐则不敬不和矣佚游则忌人之善矣宴乐则惮亲胜已矣○语録曰问佚游如何与乐道人之善相反曰乐道人之善则心常汲汲于好善若是佚游则是放荡闲过了日子虽所损稍轻亦非是小害问乐道人之善则有勉思企及之意佚游则一向懒惰无向善之心此所以见其相反曰三者如骄乐只是放恣侈靡最害事到得宴乐便须狎近小人疎逺君子○黄氏曰三者损益相反集注或问自不同愚尝拾其遗意而释之曰节礼乐者欲其循规蹈矩而不敢纵肆也道人善者志于为善以成其身也多贤友者乐于取友以防规正也骄乐者恃气以陵物则不复循规蹈矩矣佚游者怠惰而自适则不复志于为善矣宴乐者多欲以求安则不复望人之规正矣此其所以相反也】○尹氏曰君子之于好乐可不谨哉
　　○孔子曰侍于君子有三愆言未及之而言谓之躁言及之而不言谓之隐未见顔色而言谓之瞽
　　君子有德位之通称【胡氏曰不亦君子乎以德言也君子学道则爱人以位言也】愆过也瞽无目不能察言观色○尹氏曰时然后言则无三者之过矣【文集曰圣人此言只是戒人言语以时不可妄发】
　　○孔子曰君子有三戒少之时血气未定戒之在色及其壮也血气方刚戒之在鬬及其老也血气旣衰戒之在得
　　血气形之所待以生者血隂而气阳也【辅氏曰隂阳之气塞乎两间而人所资以为体者也就其体而分之则有气有血焉气者阳之为也血者隂之为也而精又气血之精者也隂阳气血一而二二而一者也】得贪得也随时知戒以理胜之则不为血气所使也【辅氏曰知者心之用也理者性之蕴也血气者形之资也随时知戒以理胜之不为血气所使则心为之宰而性与质各得其分焉是亦一本而已矣】○范氏曰圣人同于人者血气也异于人者志气也血气有时而衰志气则无时而衰也少未定壮而刚老而衰者血气也戒于色戒于鬭戒于得者志气也君子养其志气故不为血气所动是以年弥髙而德弥邵也【语録曰到老而不屈者是志气○又曰人之血气固有强弱然而志气则无时而衰苟常持得这志縦血气衰极也不由他○辅氏曰人之血气未定则常动而易流方刚则勇鋭而好胜旣衰则收敛而多贪此血气之变也常动而易流则戒色勇鋭而好胜则戒鬭收敛而多贪则戒得此志气之常也变者无知常者常觉觉者为主而使无知者不得肆焉此圣贤之学而君子终身之务也】
　　○孔子曰君子有三畏畏天命畏大人畏圣人之言畏者严惮之意也天命者天所赋之正理也知其可畏则其戒谨恐惧自有不能已者而付畀之重可以不失矣【语録曰畏天命三字好自理防得道理便谨去做不敢违便是畏之也如非礼勿视听言动与夫戒谨恐惧皆所以畏天命也然亦须理防得天命是恁他方得○问三畏要都在畏天命上曰然才畏天命自是于大人圣言皆畏之问固是当畏天命但要又须是知得天命即是天理若不先知这道理自是懵然何由知其可畏曰要全在知上才知得便自不容不畏】大人圣言皆天命所当畏知畏天命则不得不畏之矣【语録曰大人不止有位者是指有位有齿有徳者皆谓之大人○愚谓大人有徳位者之称是天命之所存圣人之言谓方册所载是天命之所发】
　　小人不知天命而不畏也狎大人侮圣人之言
　　侮戏玩也不知天命故不识义理而无所忌惮如此○尹氏曰三畏者修己之诚当然也小人不务修身诚已则何畏之有
　　○孔子曰生而知之者上也学而知之者次也困而学之又其次也困而不学民斯爲下矣
　　困谓有所不通【辅氏曰凡心思智虑行止动作有所窒塞而不得通则困之谓也】言人之气质不同大约有此四等【或问气质四等之説曰人之生也气质之禀清明纯粹絶无查滓则于天地之性无所间隔而凡义理之当然有不待学而了然于胷中者所谓生而知之圣人也其不及此者则以昬明清浊正偏纯驳之多少胜负为差其或得于清明纯粹而不能无少查滓者则虽未免乎小有间隔而其间易达其碍易通故于其所未通者必知学以通之而其学也则亦无不通矣所谓学而知之大贤也或得于昬浊偏驳之多而不能无少清明纯粹者则必其窒塞不通然后知学其学又未必无不通也所谓困而学之众人也至于昬浊偏驳之甚而无复少有清明纯粹之气则虽有不通而懵然莫觉以为当然终不知学以求其通也此则下民而已矣】○杨氏曰生知学知以至困学虽其质不同然及其知之一也故君子惟学之为贵困而不学然后为下【辅氏曰人之气质不同然及其知之则一者盖以人性之本善故耳是以君子唯学之为贵学则昬浊者可使清明偏驳者可使纯粹惟其昬浊之甚自暴自弃而不自知有学焉此则所谓下愚之民也】
　　○孔子曰君子有九思视思明听思聦色思温貌思恭言思忠事思敬疑思问忿思难见得思义【难去声】
　　视无所蔽则明无不见听无所壅则聦无不闻【语録曰视不为恶色所蔽为明听不为奸人所欺为聦】色见于面者貌举身而言思问则疑不蓄思难则忿必惩【语録曰如一朝之忿亡其身以及其亲此不思难之故也】思义则得不茍○程子曰九思各专其一【语録曰不是杂然而思当这一件○黄氏曰九思固各专其一然随其所当思而思焉则亦泛然而无统矣茍能以敬义为主戒惧谨独而无顷刻之失然后为能随其所当思而思矣】谢氏曰未至于从容中道无时而不自省察也虽有不存焉者寡矣此之谓思诚【胡氏曰九者之则义理晓然才思则不差矣故省察则能中道也】
　　○孔子曰见善如不及见不善如探汤吾见其人矣吾闻其语矣【探吐南反】
　　真知善恶而诚好恶之顔曽闵冉之徒盖能之矣【辅氏曰见善如不及则表里皆好而无一念之不好不患其不为之矣见不善如探汤则表里皆恶而无一念之不恶不患其或为之矣此唯知至意诚者能之故顔曽闵冉之徒足以当之也】语盖古语也
　　隐居以求其志行义以达其道吾闻其语矣未见其人也
　　求其志守其所达之道也达其道行其所求之志也【语録曰隐居以求之使其道充足行义是得时得位而行其所当为臣之事君行其所当为而已行所当为以达其所求之志】盖惟伊尹太公之流可以当之当时若顔子亦庶乎此然隐而未见又不幸而蚤死故夫子言然【语録曰如伊尹耕于有莘之野而乐尧舜之道是隐居以求其志及幡然而起使是君为尧舜之君使是民为尧舜之民是行义以逹其道○问顔子所造所得伊尹太公恐无以过之而云亦庶乎此下语轻重抑处疑若于顔子少贬者曰当时正以事言非论其德之浅深也然语意之间诚有如所论者更俟详之】
　　○齐景公有马千驷死之日民无德而称焉伯夷叔齐饿于首阳之下民到于今称之
　　驷四马也【胡氏曰驷一车之用两服两骖也】首阳山名【胡氏曰首阳山在河东蒲坂县】
　　其斯之谓与【与平声】
　　胡氏曰程子以为第十二篇错简诚不以富亦祗以异当在此章之首今详文势似当在此句之上言人之所称不在于富而在于异也【愚谓富是言有马千驷异是言饿于首阳古人引诗断章不必用诗之本指】愚谓此説近是而章首当有孔子曰字盖阙文耳大抵此书后十篇多阙误
　　○陈亢问于伯鱼曰子亦有异闻乎【亢音刚】
　　亢以私意窥圣人疑必隂厚其子
　　对曰未也尝独立鲤趋而过庭曰学诗乎对曰未也不学诗无以言鲤退而学诗
　　事理通达而心气和平故能言【辅氏曰诗本人情该物理故学之者事理通达其为敎温柔敦厚使人不绞不讦故学之者心气和平事理通达则无昬塞之患心气和平则无躁急之失此其所以能言】
　　他日又独立鲤趋而过庭曰学礼乎对曰未也不学礼无以立鲤退而学礼
