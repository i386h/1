<!-- { "loadSidebar": true } -->
　　孟子曰尽其心者知其性也知其性则知天矣
　　心者人之神明所以具众理而应万事者也【语录曰这个神明不测至虚至灵是甚次第○黄氏曰心也者与生俱生者也虚灵而善应神妙而不测主宰乎一身緫括乎众理应酬乎万事】性则心之所具之理【语录曰性便是许多道理得之于天而具于心者】而天又理之所从以出者也【文集曰天以公共道理而言○辅氏曰此三语断置得心性天三者可谓精密矣】人有是心莫非全体然不穷理则有所蔽而无以尽乎此心之量故能极其心之全体而无不尽者必其能穷夫理而无不知者也【或问心无限量者也此其言尽心何也曰心之体无所不统而其用无所不周者也今穷理而贯通以至于不知则固尽其无所不统之体无所不周之用矣是以平居静处虚明洞达固无毫发疑虑存于胷中至于事至物来则虽举天下之物或素所未尝接于耳目思虑之间者亦无不判然迎刃而解此其所以为尽心而所谓心者则固未尝有限量也曰然则心之为物与其尽之之方奈何曰由穷理致知积累其功以至于尽心则心之体用在我不必先事揣量着意想象而别求所以尽之也○语录曰尽心如明镜无些子蔽翳只看镜子若有些小照不见处便是本身有些尘污此心本来虚灵万理具备事事物物皆所当知今人多是气质偏了又为物欲所蔽故昏而不能尽知故圣贤所以贵于穷理○又曰心性本不可分况其语脉是尽其心者知其性心只是包着这道理尽知得其性之道理便是尽其心此句文义与得其民者得其心也相似性者吾心之实理若不知得却尽个甚○辅氏曰此数语説得知性始能尽心尤为明白性虽是无形像却是实理心似乎有形像然其体却虚惟其虚故神明不测容受得众理而应变不穷性只是理虽无形像而实具于心可以体认识察若未能究穷得此实理便要尽其心之体量则悬空无下手处将久而堕于虚无滉漾之中则无奈这心何视之如寇贼而不可制矣惟能于实理上穷究得一一分明则心之神明都无所蔽而运用酬酢可以尽其体量之大且如性之实理莫大于仁义礼智人须是就此四者上体认得明各极其至更无一毫蔽惑然后吾心之体至通至明随其运量亦无一毫慊阙斯为尽其心矣○陵阳李氏曰旧説谓尽心则知性知性则知天而集注异焉信如旧説当云尽其心则知其性矣知其性则知天矣而后文义相协今乃不然故集注别按本文更定今说程子曰自理言之谓之天自禀受言之谓之性自存诸人者言之谓之心三者葢所从言之异耳要之性即理也理则一而已矣故凡能尽此心者必其知此性者也茍不知之若之何其尽之既知之矣则所谓天者岂外此而他求哉世之学者毎有心小性大之蔽意谓必先尽其心而后可以循致其极以知天性殊不知性与心初无间而知与尽则有序性与心无间则谓知性故能尽心者于义为得知与尽有序则谓尽之为先而知之为后者是失其先后之伦也读者可以晓然无疑矣○蔡氏曰李氏説于集注极有功但心小性大之辨特以性与心初无间言之则恐其犹未尽心统性情之説耳】既知其理则其所从出亦不外是矣【语录曰天者便脱模是一个大底人人便是一个小底天吾之仁义礼智即是天之元亨利贞凡吾之所有者皆自彼而来也故知吾性则自然知天矣○辅氏曰知性而尽心者譬如一家主识得一家中所有之物然后随取随有随用随足方尽得家主之职知性而知天则如家主既识得家中之物则自然知其物所来处此物是后何而来此物是何缘而有也】以大学之序言之知性则物格之谓尽心则知至之谓也【语录曰物字对性字知字对心字○又曰物格者物理之极处无不到知性也知至者吾心之所知无不尽尽心也○又曰不知性不能以尽其心物格而后知至也○又曰知得到时必尽我这心去做如事君必要极于忠为子必要极于孝不是备礼如此既知得到这里若于心有些子未尽便打不过便不足】
　　存其心养其性所以事天也
　　存谓操而不舍养谓顺而不害事则奉承而不违也【辅氏曰心是活物须是操则存不然则便放去矣性是实理须当顺之而不害害谓违悖而戕伤之性本不可以戕伤言但为自家违悖了便是戕伤之也奉承之而不违便只是存心养性事○蔡氏曰而不舍如居处恭执事敬与人忠便是存心之法顺而不害如戒谨乎其所不覩恐惧乎其所不闻便是所以养性奉承而不违如存吾顺事没吾宁也便是所以事天但存之养之又便是事心与性又便是天非有二也】
　　殀寿不贰脩身以俟之所以立命也
　　殀寿命之短长也贰疑也不贰者知天之至脩身以俟死则事天以终身也【语录曰既不以殀寿贰其心又须脩身以俟方始立得这命自家有百年在世百年之中须事事教是当自家有一日在世一日之内须教事事要是当始得若既不以殀寿动其心一向乱做又不可○辅氏曰天赋命于人有长有短虽若可疑是亦理也何疑之有知天之至则更无商量不用计较以道修身敬俟其死而已修身以俟死便是事天以终身也】立命谓全其天之所付不以人为害之【辅氏曰天所赋为命物所受为性命与性其实一也事天全其理也立命全其身也曽子临终而啓手足曰吾知免夫两全其极也徇私以贼理纵欲以伤生皆所谓以人为害之也】○程子曰心也性也天也一理也自理而言谓之天自禀受而言谓之性自存诸人而言谓之心【语录曰天者理之自然而人之所由以生者也性者理之全体而人之所得以生者也心则人之所以主于身而具是理者也○蔡氏曰曰心曰性曰天一理而已朱子曰心者人之神明所以具众理而应万事者也性则心之所具之理而天又理之所从以出者也先言心后言天是遡流以穷其源程子曰自理而言谓之天自禀受而言谓之性自存诸人而言谓之心先言天后言心是推源以及其流初无异者也】张子曰由太虚有天之名由气化有道之名合虚与气有性之名合性与知觉有心之名【语录曰由太虚有天之名这全説理由气化有道之名这説着事物上如率性之谓道性只是理率性方见得许多道且如君臣父子之道有那君臣父子方见这个道理○又曰由太虚有天之名是个自然底由气化有道之名是虚底物在实上见无形底物因有形而见所谓道者如天道地道人道是也合虚与气有性之名是自然中包得许多物事○又曰由太虚有天之名由气化有道之名此是緫説合虚与气有性之名合性与知觉有心之名此就人上説○又曰四句本只是一个太虚渐细分説得密耳由太虚有天之名便是四者之总体而不杂乎四者而言由气化有道之名气化者那阴阳造化金木水火土皆是只便是那太虚将气化杂了説虽杂气化实不杂乎太虚然亦未説到人物各具当然之理太虚便是太极图上面一圆圈气化便是阴静阳动合虚与气有性之名有这气便有这理随在这里若无此气这理去甚处安顿合性与知觉有心之名知觉又是那气之虚处聦明视听作为运用皆是知觉○问气化何以谓之道曰天地间无有一物不由其道者○问合虚与气何以有性曰此语详看亦得其意然亦有未尽处言虚即是性气即是人以气虚明则性寓于中故合虚与气有性之名虽説略尽而终有二意问如此则莫是性离于道邪曰非此之谓到这处则有是名在人如何看然岂有性离于道之理○又曰气有形而虚无迹以有形之气具无迹之理是之谓性○又曰虚只是説理合虚与气所以有人○问合性与知觉有心之名曰亦有未莹处有心则有知觉又何合性与知觉之有○又曰太虚而下四句极精密○陈氏曰由太虚有天之名由气化有道之名此是推原来厯天即理也古圣贤説天多是就理上论理无形状以其自然而言故谓之天若就天之形体论也只是个积气恁苍苍范范实何有形质但张子此天字是説理理不成是死定在这里一元之气流出来生人生物便有个路脉恁地便是人物所通行之道此就造化推原其所从始如此○又曰虚是以理言理与气合遂生人物受得去成这性于是乎方有性之名性从理来不离气知觉从气来不离理合性与知觉遂成这心于是乎方有心之名○愚谓集注并举程子张子二説正欲学者于三者同处分析得异处分明于异处体会得同处亲切耳】愚谓尽心知性而知天所以造其理也存心养性以事天所以履其事也不知其理固不能履其事然徒造其理而不履其事则亦无以有诸己矣【辅氏曰圣学工夫知与行两下都要到尽心知性而知天则是知之事也存心养性以事天则是行之事也不知其理而履其事则是冥行妄作而已然徒知其理而不履其事则亦无以有诸已甚则必至于妄想空虚只务上达不务下学卒归于异端而已】知天而不以殀寿贰其心智之尽也事天而能脩身以俟死仁之至也智有不尽固不知所以为仁然智而不仁则亦将流荡不法而不足以为智矣【辅氏曰智所以知仁所以守知有不尽则不知仁之为仁虽欲为之不陷于姑息则流于兼爱故以为不知所以为仁然智而不仁则又所谓智及之仁不能守之必将穿凿创意作起事端以至流荡忘反与法度背驰而不足以为智矣○又曰须是如集注所谓造其理履其事仁智两极其至日用行事之间无时无处而不用其力直到圣人大而化之之地位方无退转不然则穷格之功不至而所见日以昬蚀践履之功不力而所得日以怠废知而不尽守之或渝则终必为异端曲学之所惑矣学者岂可不自警哉】
　　○孟子曰莫非命也顺受其正
　　人物之生吉凶祸福皆天所命然惟莫之致而至者乃为正命【语录曰在天言之皆是正命在人言之便有正有不正如顺其道而死者是正命桎梏死者便是不正之命问有当然而或不然不当然而或然者如何曰如孔孟老死不遇须唤作不正之命始得在孔孟言之亦是正命然在天之命却自有差○问此命是指气言否曰然若在我无以致之则命之寿殀皆是合当如此者如顔子之殀伯牛之疾是也】故君子脩身以俟之所以顺受乎此也
　　是故知命者不立乎岩墙之下
　　命谓正命岩墙墙之将覆者知正命则不处危地以取覆压之祸【语录曰若先説道我自有命虽立岩墙之下亦不妨即是先指定一个命如此便是纣説我生不有命在天相似也○辅氏曰立乎岩墙之下以致覆压而死则乃是人所自取耳非天为之也葢岩墙有倾覆之势自家却去下面立地便是自取其覆压也是故君子战战兢兢如履薄氷非礼勿动择地而行者无他焉知命而已】
　　尽其道而死者正命也
　　尽其道则所值之吉凶皆莫之致而至者矣【语录曰问人或死于干戈死于患难如比干之类亦是正命乎曰固是正命问以理论之则谓之正命以死生论之则非正命如何曰如何恁地説得尽其道而死者正命也当死而不死却是失其正命此处须当活看古人所以杀身成仁舍生取义志士不忘在沟壑勇士不忘丧其元学者于此处见得临利害时便将自家斫剉了直须是壁立万仞始得如今小有利害便生计较便説道恁地死非正命如何得】
　　桎桔死者非正命也
