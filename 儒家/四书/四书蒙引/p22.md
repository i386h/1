<!-- { "loadSidebar": true } -->
　　此与文王之徳之纯俱要説是在内者此徳字与圣人之徳着于四方不同　不显犹言岂不显也【注】要説入之徳之纯内去不要説在显于外上中庸所引之意自不能拘得元意　引此以明至诚无息之意【注】不到功用处是乃天道圣人之本体也　文王纯于天道【注】言能全体乎天道也　天道之至诚无息如何曰维天之命于穆不已此正是上天之载无声无臭处以主宰者言也至于覆载生成处乃其功用也功用则及物本体只是至诚无息惟其至诚无息则自然有及物之功天道圣人一也此章大防不过如此
　　大哉圣人之道【减十二字】
　　大字包众小而言　此道字即率性之道以其非圣人不能尽也故以属之圣人然非就圣人身上説道也谓之圣人之道犹云学者之事尔若以为圣人所尽者言则下文待其人而后行苟不至徳至道不凝焉都説不去了语意正与君子之道费而隠同彼固非就君子身上説道之费隠也
　　洋洋乎发育万物【减二百二十八字】
　　万物之所以发育者皆道之所在也道体物不遗无物不有故曰发育万物　即是隂阳五行化生万物气以成形而理亦赋焉知一隂一阳之谓道则知道之发育万物矣物兼动植　峻极于天谓其髙际夫天也凡盈穹壤间皆道也程子曰天运而不已日徃则月来寒往则暑来水流而不息物生而不穷皆与道为体也张子曰气坱然太虚升降飞未尝止息浮而上者阳之清降而下者隂之浊其感遇聚散为风雨为霜雪万品之流形山川之融结糟粕煨烬无非教也此程张二夫子之言皆是极道之全体而言也所谓发育万物峻极于天者于此可见矣　凡此道理虽若泛然无与于人事者不知其实皆在学者所融防贯通之中又其践行处亦往往有与造化相符合如所谓与天地相似者故曰凝道　洋洋乎发育万物峻极于天此以外面规模言优优大哉则就里面许多物项事目来説夫人特天地中之一物而其礼之至微乃至于三千三百之多如此则天地许多物其理之细微可胜言哉此所以为至小而无内也
　　待其人而后行
　　要双关着道之大道之小处故愚以为必徳性大学问精密之人而后是道可行也脩徳凝道便亦有此两端工夫存心以极道体之大致知以尽道体之微盖必徳性大然后是道之大者有以体之而无遗必学问精到然后是道之小者有以察之而无不尽
　　故君子尊徳性而道问学【芟三条减九字】
　　此章致知带有力行非谓学问只是知不用行也经礼三百曲礼三千不见于行何以凝道　徳性者吾所受于天之正理也即所谓天降生民则既莫不与之以仁义礼智之性者人物之生因各得其所赋之理以为健顺五常之徳者此之谓徳性也使不先有以尊之则中心无物而失本然之权度将何以穷至事物之理哉故曰非存心无以致知　问学者格致诚正之事即博学审问慎思明辨笃行之功也使不有以道之则不能周知事物之理将何以全吾所受之性哉故曰存心又不可以不致知　非存心无以致知故君子必存心以极乎道体之大而存心又不可以不致知故君子又必致知以尽乎道体之细此存心致知二事修徳凝道之大端缺一不可　道由也谓循其则也孟子曰君子深造之以道谓循其进为之方也循即由也　道问学学以问为先故曰问学愚每谓学只是效效须是问
　　致广大【减二十一字】
　　广大与精微相对　徳性本自广大以私意蔽之则非惟无以致其广大而广大者转狭小矣故不以一毫私意自蔽乃所以致其广大也　尽精微精则微矣故精义入神
　　极髙明【减一百二十八字】
　　髙明与中庸相对惟中故庸　徳性本自髙明以私欲累之则非惟无以极其髙明而髙明者转卑暗矣故不以一毫私欲自累乃所以极其髙明也　人心本廓然大公但私意从中起即障隔而窄狭了故属之广大人心本自髙明只为外面物欲所动则为他累得卑污昏浊了故属之髙明　致广大横説极髙明直説私意轻私欲重为广大之蔽者是私意意既生则蔽其广大矣意如云然为髙明之累者是私欲欲既溺则累其髙明矣如石之沈于水亦终究于污下矣　尽精微道中庸不必説广大中有精微髙明中有中庸盖广大髙明是徳性精微是理之散于事者中庸是事之合乎理者以事理言与心体有别矣要其极则心体固自具乎事理也
　　温故而知新【芟二条减三十四字】
　　故是人心之良知是徳性元有的故曰故不必以为广大之已致髙明之已极者　或曰既以故为徳性之良知如何云谓故学之矣复时习之也曰故学字面若泥得深则又不合于尊徳性矣乃涉于道问学也已知者固尝形诸云为之间是亦所谓习其事者便有积习之意故曰谓故学之矣复时习之也亦只是训字义之法不得不然若深泥之则此既曰故学曰时习下面何以又只曰涵泳乎其所已知涵泳二字只是涵养须用敬意也　涵泳其所已知重在温字与涵泳字存心意正在此其所已知此知字与致知之知不同致知之知日知其所未知也温故之知习其所已知者
　　敦厚以崇礼【芟九条减二十字】
　　敦加厚也敦厚是敦其所已厚者厚是徳性之已能者故朱注谓是敦厚纯朴　朱子一説甚妙宜记之曰厚是资质朴厚朴实敦是愈加厚重培其本根有一般人实是敦厚纯朴然或箕踞不以为非便是不崇礼若只去理防礼文而不敦厚则又无以居之所以忠信之人可以学礼　所已知良知也所已能良能也要见得是本然之徳性此时朱有学问工夫涵泳乎其所已知以理言也故义理则日知其所未知亦以理言敦笃乎其所已能以事言也故节文则日谨其所未谨亦以事言　道中庸是处事崇礼是谨节文分明是行亦谓之致知之属者盖道中庸必择中庸为先礼之节文至繁密要一一依他行必先穷究得尽是其所重总在知上故就其所重言之总归之致知耳但曰处事则不使有毫厘之差节文则日谨其所未谨便是示人以有力行在矣看来看去朱子注自不差况此又是大节目所在朱子岂容注有差邪　史氏第三节説要把道问学兼知行而以尽精微知新属知道中庸崇礼属行愚以为章句亦是此意观其曰析理曰处事理义曰知节文曰谨似尽明白可据　朱氏曰致知力行与存心致知其先后次序不同必也明此理而后能尽此理此致知所以居力行之先也必使一念全而万理见然后可使念虑精而万理明此存心所以居致知之先也盖存心是全此理之统体致知是各随其理而察之故与知行之序不同此説甚好　圣贤所示入徳之方莫详于此【注】既曰莫详于此则不但有致知而力行亦在其中矣朱子岂不知问学不只是知一边工夫邪又岂不知欠力行一边工夫为未详邪史氏之説痛快若无力行岂足以尽脩徳之事邪此是大关节所在朱子宜不至有差误也　或谓朱子未是圣人愚谓道不过极于至大而无外入于至小而无内两端而已赞朱子者曰心胸开豁海濶天髙则所以尊徳性而极道体之大者至矣又曰义理微茧丝牛毛则所以道问学而极夫道体之细者至矣如是则至徳备而至道凝矣不谓圣人而何盖亦由学知利行而至于圣域者也
　　是故居上不骄【芟三条减七十八字】
　　此言其于道之大小精粗皆理防贯彻了后盛徳之效自然如此然亦只是素位而行意非有巧术也故朱子曰明哲只是晓天下事理顺理而行自然灾害不及其身味朱子此语又见得明哲保身之为通管上四句不专谓黙足以容也　问国有道足以兴何独以言曰此对黙而云也国无道而黙循黙之类而推之其所退藏收敛者固多也国有道而言循言之类而推之其所直前敢为处尚多也圣贤之言亦多是举一隅而在学者之以三隅反
　　愚而好自用【减十九字】
　　看此章与下章须要用徳字位字时字来绳他愚自用无徳也贱自专无位也居今反古戾乎时也此皆非明哲保身之道
　　非天子【减十九字】
　　此天子是受天命而为天子者如禹汤文武是也故有徳与时焉非只以位言若夏少康商髙宗周宣王俱不与焉是为当守先王之法率由旧章者也
　　不议礼
　　礼亲疎贵贱相接之体也【注】亲疎贵贱四字説得尽礼曰礼也者体也以贵贱言之天子统三公三公率诸侯诸侯制卿大夫卿大夫治士庶人之类其相临之际各有分限节度不容毫发僣差也以亲疎言之父子如何相接叔侄如何相接兄弟如何相接宗族乡党长幼朋友师弟又各如何相接生而相待如何死而服丧之制如何亦各有分限节度不容毫发苟且也　一説据章句相接二字指在生时事不及丧服之制看来亦是但据本文礼字似当该了圣人议礼岂容不及丧服丧祭礼之大者也相接字大槩説耳
　　不制度【元一条分为二条】
　　度品制【注】指车旗服色等制度车如何制服如何制又天子之车如何制诸侯卿大夫之车又如何制下文车同轨正应此然亦举其一端耳况车又有许多等但其轨则皆同此类周官皆有载　谓之品制品有不相混而各有伦之意或曰如此则意在异不在同本文意在同故曰同轨同文曰非此之谓也审异所以致同如亲疎贵贱相接之体岂容不异就逐项説则天下皆同矣
　　不考文【芟一条减一百十字】
　　按章句下语録云每歳使大行人之属巡行天下考文而或问则曰外史掌达书名于四方而大行人之法则又每九嵗而一谕不同何也今按周礼大行人嵗徧考三嵗徧頫五嵗徧省七嵗属象胥谕言语协辞令九嵗属瞽史论书名则无不同矣或每嵗而考之或九歳而谕之皆大行人之职也　今按章句曰文书名名是音声而许氏却兼象形言者何与盖有其形则有其声其形差则其声差既正其声音则画在其中矣故或问又云文者书之防画形象也与此互发东阳许氏曰书名者即字也名则其字之声称也
　　如天字之形是书读之曰天是名考者欲正其字形与读之音声
　　今天下车同轨【芟二条】
　　此三句非虚尊当朝也其实是如此或问特为明之当看可见古人虽于君父无溢美　车同轨应制度辙迹之度举一以该其他他物亦各有其度也　轨辙迹之度【注】周制舆之广六尺六寸故其辙迹之在地者相去之间广狭如一　辙不在车而在地以迹为验也　行同伦应议礼伦次序之体即亲疎贵贱相接之体也　书同文应考文上云文书名谓字之声音也声音随字形而别也今曰书同文谓天下之字同其称名也如车字如此冩天下之人皆名之曰车也行字如此冩而天下皆名曰行也　天下之车作者非一人也而皆同轨天下之字书者非一手也而皆同文天下之行行者非一人也而皆同伦岂非以非天子不议礼不制度不考文而无敢自用自专而反古者哉
　　虽有其位苟无其徳不敢作礼乐焉【芟一条减十一字题从前半截】
　　礼乐即所议之礼所制之度所考之文也谓之礼乐者礼乐是通套字要之礼一字尽该了不可谓乐在制度内以乐属制度只説得乐器乐却有声容情文度字如何该得　必圣人在天子之位【注】圣人以徳言天子以位言
　　吾説夏礼杞不足徴也【芟五条减一百六十八字第二条参错凑合】
