<!-- { "loadSidebar": true } -->
　　懐诸侯则天下畏之【减二十六字】
　　懐诸侯本是徳乃曰天下畏之何也盖徳之所施者博而威之所制者广矣二句虽是平説下句又自上句而生何也以徳服人则心悦诚服自有不威之威矣是威生于徳也所谓小邦懐其徳大邦畏其力者又是徳力对説与此不同　此畏字非畏威惧讨也畏不义以负上也盖从徳生威
　　齐明盛服一条
　　非礼不动此动字兼视聴言及思通一身而言也论语动对视聴言则専指身心之动也此动字对齐明盛服有动静之分也故动字所该尤广
　　去谗远色贱货而贵徳
　　色与货人情之所欲者故令逺之贱之至于谗者有何利焉而人君每近之何邪盖谗者必佞所谓谗謟面防也佞者逢君之恶长君之非能先意承顺以取适人主之意故人主多乐近之然后彼得以行其谗而人主不之觉也故以与货色并言之唐徳宗曰人言卢杞奸邪朕殊不觉其然李泌曰此乃所以为奸邪也　去谗逺色贱货而一于贵徳此正所谓好仁者无以尚之也人主一心不容以两向此重则彼轻持衡之势也
　　所以劝亲亲也【芟末条】
　　劝贤劝士劝百姓劝百工此劝字就该得尊字体字子字来字意然不可以为正当尊字体字来字子字用也至于亲亲不徒曰劝亲而曰劝亲亲者何盖上老老而民兴孝上长长而民兴弟吾能亲吾亲则人皆劝之而各亲其亲矣不然加一亲字当作羡文矣此一字似亦不可放过
　　凡事豫则立一条【芟四条减二百三十九字补题一句第二条旧在后】
　　凡事指达道达徳九经之属【注】曰之属者见得所谓凡事非止是达道达徳九经数者而已如言也事也行也以至下条所推治民获上信友顺亲诚身明善节节都要豫立乎诚也　此承上文言凡事皆欲先立乎诚【注】上文两言所以行之者一是皆指诚而言然未尝明言诚与不诚之利害故又承之以此云凡事之事加一凡字见得无所不包如言与行等皆是事也其下一事字对言与行言则发之于口者为言行之于身者为行见之于施为者为事　豫非诚也所豫者诚也　按道字包得甚广不但包上面达道达徳九经之三者而已凡获上顺亲之类何者不囿于是道之中　在下位补对哀公而言不欲明斥人君故只借在下者推论以警晓之盖其理则一也明善诚身此正修身以道修道以仁之事而择善
　　即达徳之智诚身即达徳之仁而勇即在其中矣或説此又以在下位者推言素定之意谓一皆自诚身始如此则只是一件前定非惟上面逐节诚字无安顿处且下文云不明乎善不诚乎身矣是先立乎诚之前又有明善一段在所先又见与下文背也盖此不必泥个诚字只以凡事豫来看所豫者便是诚也如治民一事也必豫获上获上一事也必豫信友信友一事也必豫顺亲顺亲一事也必豫诚身诚身亦一事也必豫明善豫字非诚所豫者皆诚也此之谓凡事豫也
　　诚者天之道也诚之者人之道也【芟五条】
　　此二句是相承之言非相对之言也　天之道就人身上原其理之本然而言人之道以人事当然者言盖理本无不实人之未实者当实其本然之实所谓复其初也　不勉而中以行言但中字重不但寻常之能行而已不思而得以知言但得字重不但寻常之能知而已　按人之道本是诚之者惟人中之圣人则不用诚之而自无不诚是不囿于诚之数内矣故亦曰诚者又曰亦天之道也　不勉而中不思而得先行后知者成徳以仁为先也先儒此説愚初尚以为疑及观下章曰自诚明谓之性自明诚谓之教然后知此説之有据也　此个诚字即前所谓所以行之者一也故此当以三达徳五达道为主意如圣人则自然三达徳无一之不实而能行此五达道乃生知安行之谓正所谓则亦天之道也其诚之者之择善即学知困知也固执即利行勉行也此非所以诚之之目乎
　　博学之审问之慎思之明辨之笃行之
　　此诚之之目也【注】诚之之目只是学问思辨及笃行而已下文有弗学一条亦同是学问思辨及笃行也学问思辨所以择善而为智学而知也下文困而知者亦所以择善而为智也笃行所以固执而为仁利而行也下文勉而行者亦所以固执而为仁也故诚之之目虽解在此条之下而意实该到下条也朱子曰明者择善之功强者固执之效亦该两条之意
　　人一能之己百之人十能之己千之
　　或説人字指学知利行者言看来亦是盖除却生知安行者不在所比方也人一能之十能之但曰一曰十便是经用工夫者矣
　　果能此道矣【芟二条减五字】
　　此道二字兼学知利行困知勉行不专只是承困知勉行者故下注云明者择善之功强者固执之效且上文注云择善学知以下之事固执利行以下之事以下字正指困知勉行者　孔子答哀公问政观其合下便云取人以身修身以道便是以诚之者责望哀公矣然必曰或生而知之至于及其知之一也或安而行之至于及其成功一也又曰好学近乎知【云云】又曰诚者不勉而中圣人也诚之者择善而固执
　　之者也又曰有弗学学之弗能弗措也【云　云】又曰果能此道【云　云】者其意至深至切矣学者要思得之圣人爱君之心何如此之拳拳哉是心也汉董子有之故其告武帝曰事在强勉而已强勉学问则闻见博而知益明强勉行道则徳日起而大有功信乎其为汉醇儒而度越诸子矣盖其心皆为恐其君安于其质之卑下而不能自克故为此以振厉之也亦实学也
　　包费隐兼小大【芟二条】
　　章句于鬼神章则曰兼费隠包小大于此章则曰包费隠兼小大何与曰包者不明言但意所包含也兼者其所明言者也故不见不闻隠也体物如在则费矣此明言也未尝兼小大而言而小大则皆在其中此章自修身以至于懐诸侯自生知安行以至于困知勉行大小亦皆兼言并举矣而费之与隠则皆不出乎所谓小大之中也
　　自诚明谓之性【芟一条减九十三字首条裁剪】
　　承上章夫子天道人道之意而立言也【注】天下尽道之人只有两様自诚明谓之性者便是天道自明诚谓之教者便是人道诚明二字自上章所谓明善诚身而来明善乃所以诚身今圣人不待明善合下便无不诚故此先用诚字然亦自无不明了故曰诚明若明诚则依上章明善诚身之序以立言　自由也注罩诚明与明诚而言非谓自诚而明自明而诚也张子曰由太虚有天之名由气化有道之名即此义也
　　惟天下至诚为能尽其性【芟六条减七十一字第二条出诚者非自成已题下】
　　惟天下至诚五字是提圣人名号若论义理则只是一个至诚而尽己性人性物性等都包完了不待至诚了方去尽其性又去尽人物之性也章句谓徳无不实故无人欲之私者惟其能无人欲之私方见得是徳无不实耳　能尽人物之性不在尽其性之外赞天地之化育不在尽人物之性之外参天地又不在赞化育之外只歴举而推言之必有上一节方説得下节来耳若论学者所为之事所施之序则有先后自成徳者言则不必如此
　　其次致曲章【芟一条减一百十字首末二条裁剪凑合】
　　诚者性之全体也曲者善端发见之偏处是一偏之诚也曲能有诚则自一偏之诚充之至于全体皆诚也形者诚之形著者诚之着明者诚之明故动则变注云诚能动物非只是明动物也　曲能有诚只可谓之诚未可谓之至诚至于能化则亦至诚矣或曰如此则圣人之至诚乃有待于外邪曰非也曲能有诚之后岂容便无工夫邪圣人之徳日新月盛自不容已而物之化随之未至于圣则精义利用交养互发之机自不能己至于圣则不显亦临无射亦保又岂有间断停歇时邪故下文乃曰至诚之妙妙非指化字而言乃曲能有诚者之所进也盖其徳至于神化方致物之化也不然内面无根本以植其生意外面又安得有许多光彩　至诚之妙就本身言不可以物化为至诚之妙谓就能化上见得至诚之妙则可谓能化正是至诚之妙则不可谓能化正是至诚之妙则是谓其化不异于圣人不是谓其至诚不异于圣人也本文唯天下至诚为能化言若非至诚何以能使物化是于能化上见其至诚之妙也
　　至诚之道可以前知【芟六条减七十六字更定次序】
　　不可以至诚为徳无不实前知为明无不照盖明无不照者所照即其所实之理也前知又专指祸福一端在明无不照正意之外大抵圣人胷中全无一物芥蔕全无一事系累空空浄浄如太虚然故祸福之将至感于吾心触于吾气如有萌焉无不前知也祯贞也正也明非妖邪也麟凤瑞禾之类皆天地正气精英所钟故为祯　祥祥瑞也非常有者也然祥与瑞义不同瑞信也符瑞也祥便是个瑞如所谓祯符　祯祥者凤鸣麟出之谓妖孽者山崩川竭之类周之兴也凤鸣岐山伏羲之王也龙马负图出于河夏商之亡也河洛水竭周之亡也川塞山崩祯祥妖孽于此可槩见矣　见乎蓍如左昭七年所载孔成子筮立卫公子元遇屯曰利建侯僖十五年所载秦伯伐晋筮之遇蛊曰贞风也悔山也嵗云秋矣我落其实而取其材所以克也遂获晋侯以归此类甚多　动乎四体四体四肢也谓动作威仪之间人之威仪动作全在乎手足故只曰四体与身字不同身一身也体有百体手足各二为四体耳其实语言视聴之间皆可验人之吉凶　无一毫私伪留于心目之间【注】伪对诚私即伪也谓私伪不留于心足矣乃兼目言者盖人之常情蔽交于前其中则迁目与心最相为用者也　福之兆祸之萌【注】一曰兆一曰萌亦互文也　吴説以祯祥妖孽皆见于蓍四体按章句曰祯祥者福之兆妖孽者祸之萌蓍所以筮所以卜四体谓动作威仪之间如执玉髙卑其容俯仰之类然后蔽之曰凡此皆理之先见者也凡此二字总包上【云　云】不见是只承蓍四体説春秋常纪灾异安得谓蓍四体之外无祸福之兆也邪　鬼神如何见其能知来盖将兴之祯祥将亡之妖孽卜筮之吉凶四体之得失皆鬼神体物之为也则知来孰有如鬼神者哉惟至诚则如鬼神之知来
　　诚者自成也而道自道也【芟五条减三百九十五字更定次序裁剪凑合】
