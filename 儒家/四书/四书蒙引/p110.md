<!-- { "loadSidebar": true } -->
　　注亲亲而仁民仁民而爱物所谓以其所爱及其所不爱也夫仁者以天地万物为一体民吾同胞物吾与也盖无一物不在所爱之中今乃以民物为所不爱何也朱子或问曰以家对国与天下而言则其理虽未尝不一然其厚薄之分亦不容无差等矣盖理一分殊之说也故民亦吾所爱也视亲则为在所不爱矣物亦吾所爱也视民则又在所不爱矣　此承前篇之末三章之意注一是于所厚者薄无所不薄二是亲亲仁民爱物三是此之谓不知务盖此四章皆有务本之意　仁人之恩自内及外【注】亲亲而仁民仁民而爱物自一家之内而推出以及民也　不仁之祸由防逮亲【注】以土地之故及其民以民之故及其子土地视民亦为防也下句难言由外及内故变言由防逮亲
　　孟子曰春秋无义战
　　春秋是指春秋经非指春秋时也故注云春秋毎书诸侯战伐之事【云　云】　彼善于此则有之矣此句要见得总是无义战意
　　征者上伐下也【减六字】
　　此条正解上文所以春秋无义战之意　征伐自天子出也诸侯有罪则天子命方伯以讨之无有诸侯伐诸侯者若春秋征伐皆不禀王命以诸侯伐诸侯此所以无义战也然则召陵之师亦非禀王命也何以为彼善于此曰如责包茅不入王祭不供寡人是问以此问罪意犹在尊王也然以其意不自天子出且特假之以为兴师之辞此所以仅得为彼善于此而终不得为义战也知春秋者莫如孟子如此章之言尽春秋之义矣　征与伐何别曰有不义之伐无不义之征
　　孟子曰尽信书则不如无书
　　此书字不必指书经凡载事之辞皆书也
　　吾于武成取二三防而已矣
　　吾于武成取二三策而已矣安能尽信邪且武成有云血流漂杵夫仁人无敌于天下以至仁伐不仁而何其血之流杵也其不可信明矣孟子此言非初不识书本意盖直反书意而言之所以防本塞源而为生民之命也　据此言则其所不信者不止血流漂杵之一言矣然今通考武成则其言一一皆平实而可信何也且所关系甚大一句不可少　武成本文曰既戊午师渡孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定传曰盖纣众离心离徳特刼于势而未敢动耳一旦因武王吊伐之师始乗机投隙奋其怨怒反戈相戮其酷烈遂至如此亦可见纣积怨于民若是其甚而武王之兵则盖不待血刃矣　何其血之流杵也杵舂杵也兵间安得有舂杵曰此正兵间所宜用也古人凡行兵兵人须各携图锸板杵之属为营堑备也又有罗锅之类行以为罗防以为锅　漂浮流也
　　孟子曰有人曰我善为陈
　　此以下皆言无用于善为陈善为战也　夫国君好仁天下无敌焉何以见之如汤南面而征北狄怨东面而征西夷怨曰奚为后我孰有敌之者又如武王之伐殷也盖纣之民自无有敌之者故能以寡胜众如此且武王方其入殷之初一告民曰无畏宁尔也非敌百姓也于是民皆若崩厥角稽首矣夫谁与王敌然所以国君好仁便能无敌于天下者何也盖征之为言正也各欲正己也焉用战焉用战正所谓无敌也若有敌之者则须战矣　好仁则自无敌于天下彼善为陈善为战者盖不仁而徒以力取胜矣故曰大罪也而他日又曰善战者服上刑　不曰南面而征北国怨东面而征西国怨而必曰西夷北狄者夷狄在四逺之地要荒之外尚怨其我后则近者可知古人立言之法多类此
　　革车三百两虎贲三千人【芟一条减二十九字】
　　言其不盛兵威也以矫我善为陈善为战之意千书序作百则益明矣　孙子作战第二篇曰凡用兵之法驰车千驷革车千乗带甲十万注云一车两骖两服凡四马故曰驷以皮缦其轮笼其毂而号为革车者为一千乗即驷也古者每兵车一乗甲士三人步卒七十二人又二十五人将重车在后凡百人也故车千乗则带甲者共十万也　虎贲三千人书立政篇传曰执射御者曰虎贲　正韵贲与奔同虎贲勇士也孟贲力士盖亦以此得名　周礼虎贲氏掌先后王而趋以卒伍军旅防同亦如之盖如今之亲军禁兵也
　　王曰无畏宁尔也【芟未条】
　　集注书泰誓文与此小异曰朂哉夫子罔或无畏宁执非敌百姓凛凛若崩厥角传曰夫子将士也言无或以纣为不足畏宁执心以为非我所敌也商民畏纣之虐凛凛然若崩摧其头角然言人心危惧如此今按孟子之说非独小异盖大异也稽首至地如角之崩言其扣头抵地有如兽角之下触也崩不是崩坠只垂向下之意　无畏宁尔也一条重在若崩厥角稽首一句
　　孟子曰梓匠轮舆【减十六字】
　　正意在言表盖勉励学者求解悟于条教之内也梓匠轮舆梓人盖就山取木者故以木名之匠人则制木使成器者故以工名轮人车所重在轮故别为一工舆人除轮之外凡车中事件皆其所制也考工记有梓人匠人舆人车人但所治与此不尽同舆人为车车人则为耒而不分轮舆匠人又治经界土工梓人则治笋簴及布侯盖兼治耶
　　孟子曰舜之饭糗茹草也
　　草蔬菜也故蔬菜之类字皆从草头草者其总名蔬菜即草之可食者也然以其皆草也故此谓之草被袗衣鼔琴二女果作三件看鼓琴言其乐而自适也就富贵说　看此章须味若将终身焉若固有之两句看其气象如何其设心如何　方其未富贵之时絶无望富贵之心及其既富贵之时又若素富贵者然盖真见夫外物之不能为损益故耳惟其有天下而不与此所以被袗衣鼓琴二女果若固有之也
　　孟子曰吾今而后知杀人亲之重也【减六十二字】亲谓父兄也　此章教人慎其所施也吾以是施之彼必以是报之曾子曰戒之戒之出乎尔者反乎尔者也
　　然则非自杀之也一间耳【末条减七字】
　　犹言假手于人耳其实是已杀之也所谓此往彼来间一人者如此若杀人之亲者其心本非以自杀其亲然其势必至于杀其亲故孟子之立言如此所以警人耳　此章之言只重在此一句盖有施无良于人而贻灾于亲者犹但知归怨于人而曰非我也不知杀者非我而所以致其杀者则我也但不出己手耳故孟子根极其理以晓悟之亦确论也　一间耳注间去声故云此往彼来间一人耳惟论语雍也篇回也其心三月不违仁章注云顔子于圣人未达一间者也则作平声读有新安陈氏之说颇详
　　孟子曰古之为关也将以御暴【芟一条】
　　关则同而古今所以为闗之意则不同盖古者闗讥而不征今则主于征而已盖失先王设闗之本意矣
　　孟子曰身不行道
　　身不行道则化亦不行于妻子然犹可使也若使人不以道则令亦不能行于妻子矣两言妻子者非専为妻子也言妻子至亲近仰吾以为天者尚不可化不可令况他人乎古人谓进徳者必考之于妻子
　　孟子曰周于利者凶年不能杀
　　周于徳谓识到守到又气到也故邪世不能乱三者一不至则乱矣识不到则荀彧之从曹操是也守不到则败扬雄之为莾大夫是也气不到则慑王坦之之倒执手板是也　据集注云言积之厚则用有余则所谓邪世不能乱者就应用而言也如寗武子当成公之时蘧伯玉当卫灵公之际皆所谓邪世不能乱者又其大者如孔子之在春秋孟子之在战国真如白璧在泥涂终不受防汚也　上句起下句正与论语百工居肆以成其事君子学以致其道同仲珠欲平说不当轻重此所未晓
　　孟子曰好名之人能让千乗之国
　　既曰好名之人便是非其人矣此章最得好名之人情状出孟子之言句句是事实盖尝验之人矣　此章是观人之法只在孔子察其所安一句内
　　孟子曰不信仁贤则国空虚
　　国非无人也不信仁贤则若无人矣无仁贤则虽亿兆其众不足为有无也故曰三卿为主可谓众矣纣失仁贤则为独夫绕朝在秦未可谓秦无人三良在郑则楚知未可问传曰不有君子其能国乎　贤者有徳之称兼才仁则徳之首也　礼义者礼必有义义即其所以为是礼者之理也　政事者政以大纲言事其中节目也　仁贤还作两人看如俊杰贤能之类若礼义政事则在所不分
　　孟子曰不仁而得国者有之矣【芟一条】
　　如田恒之于齐三卿之于晋下以术而愚其民上以力而胁其君则亦可以盗国者若普天之下万邦之广欲以术而愚之则一人之术有限而天下之大不可以胜愚也欲以力而制之则一己之力有限而天下之大不可以胜制也故曰不仁而得天下未之有也自孟子时观之则只有不仁而得国者无不仁得天下者自孟子后观之则自秦以来不仁而得天下者有矣然究论之则皆一再传而失之犹不得也故引邹氏【云云】
　　孟子曰民为贵社稷次之【章芟二条减六十三字】当时诸侯皆以南面之贵自骄而视民如草芥故孟子抑彼伸此而为言　稷非土无以生土非稷无以见生生之效以其同功均利一体相须故社稷之立同其所亦同其祭也　坛壝犹言坛塲壝墠也墠除地也亦塲也筑起者为坛
　　是故得乎丘民而为天子【旧条芟去此条出上题】则天下归之【注】此谓神器归之也非谓天下之人归之盖上得乎丘民之民是天下之民归心矣
　　牺牲既成粢盛既防【芟二条减一百九十七字更定次序】牺牲既成谓牲牷肥腯者也　黍稷之在器曰粢盛毁其坛壝而更置之【注】盖徙置他处亦有易神而
　　事之意与抑只是与之更新之意与大抵只是更新意以土谷无二神也难拘于更立君之意　八蜡【注】礼记郊特牲云天子大蜡八伊耆氏始为蜡蜡也者索也歳十二月合聚万物而索飨之　注蜡祭八神先啬一司啬二农三邮表畷四猫虎五坊六水庸七昆虫八伊耆氏尧也索求索其神也合犹闭也闭蔵之月万物各已归根复命圣人欲报其神之有功者故求索而飨祭之也　愚按礼记郊特牲本文似未尝以昆虫为一神且蝗螟而祭之与报功之意为逆山堂考索曰蜡之为言索也伊耆氏始行之终歳休息则索飨羣神而举是祀所谓蜡以祭八神是也康成取昆虫以足八神之数其意盖谓防螟之灾神实驱之不知昆虫实出于祝辞正不可附防而足其数也所谓祭百种以报啬者得非八神之一乎　今定八蜡　先啬一【神农】司啬二【上古后稷之官】百种三农四【田畯督农者】邮表畷五【邮亭督农者所居及标表连畷处皆是表畷谓畷之表也】猫虎六【除田防田豕】坊七【水防也】水庸八【沟也】年不顺成八蜡不通二句相连不可分平盖年若不顺成则八蜡之祭不通惟顺成之处则行不顺成之处则不行所以谨民财也盖以其神无功故不报祭此正与旱干水溢变置社稷之意同　不顺谓雨旸不时不成谓五谷不登
　　孟子曰圣人百世之师也
　　师字只在闻风而兴起内得
　　伯夷桞下惠是也
　　不言孔子者朱子曰孔子道大徳中而无迹故学之者没身鑚仰而不足二子志洁行髙而迹着故慕之者一日感慨而有余此不言伊尹者汪氏曰圣人达则泽及当时穷则风传后世此不及伊尹者夷惠不为政于天下所可言者风而已　二子非有意于为人师其髙风垂于后世人从而师之耳盖其所造已到极处亦人伦之至也故曰圣人
　　顽夫廉懦夫有立志【一条归论语古之矜也亷章内】廉对汚立对懦但无所汚累者必有立亦理有以养气也不然馁矣
　　薄夫敦鄙夫寛
　　薄对厚寛对狭也
　　非圣人而能若是乎【减二十七字更定次序】
