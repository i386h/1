<!-- { "loadSidebar": true } -->
　　盛服兼冠履之属不专指衣也衣与服不同衣特服中之一件故曰服周之冕又曰冕祭服之冠也又周公成文武之徳小注云鷩冕诸侯之服也可见服字所该之广　鬼神之妙充满周匝于宇宙之间有触斯应故一祭祀之间而遂洋洋如在也不是齐明盛服以承祭祀了然后有个洋洋乎如在其上如在其左右者也只就祭祀时所见如此见得鬼神之无所不体耳若谓必待齐明盛服以承祭祀然后有个洋洋乎如在其上如在其左右则亦未为体物而不可遗矣下言神之格思不可度思矧可射思正为此也但不可专指祭祀时言耳　孔子曰其气发于上【止】神之着也【注】其气不必谓是隂阳之气亦不可谓是鬼神之气盖此其气字是指物之气祭义载夫子答宰我曰众生必死死必归土是之谓鬼骨肉毙于下隂为野土其气发于上【云　云】此盖以形毙之为鬼而以其神之蔒蒿凄怆者为神也又自作一例论也然毕竟同是一鬼神　神之格思之神即天地之功用二气之良能者之鬼神何也蓝田之説见于或问小注者详矣精矣其言曰鬼神者二气之往来耳物感虽微无不通于二气故人有是心虽自为隠微心未尝不动动则固已感于气矣鬼神安有不见乎其心之动又必见于声色举动之间乘间以知之则至著者也故下章曰至诚如神谓鬼神知来者以此
　　夫微之显诚之不可揜如此夫【减四十一字芟题一句合下为一条】
　　言鬼神无形与声而乃无一物之不体何也凡天下之无形与声者类皆伪焉而已矣惟鬼神也虽无其形无其声而实有其理也故隂阳之合实有是合也隂阳之散实有是散也惟其实有是合故合则为物之始惟其实有是散故散则为物之终是岂容掩也哉
　　舜其大孝也与【芟一条】
　　大孝者非常之孝也下文【云　云】皆大孝之实也然必以徳为圣人序于尊富享保之上此又非偶然者故下节只提起大徳与禄位名夀相对説
　　徳为圣人
　　凡人能修身慎行不辱其先或能改父之行变恶为美已足为孝而舜之徳则至于为圣人则所以名显亲者至矣大孝也
　　尊为天子
　　凡人有三徳而为大夫六徳而为诸侯亦足以荣亲而为孝矣舜徳极其盛至于天与人归而其尊为天子则其亲为天子之亲尊亲之至也非大孝乎
　　富有四海之内【减七字】
　　凡人之养亲或菽水可以尽懽或每食必有酒肉亦足为孝矣又或儋爵而有百乘之入或受封而享百里之国则其为养已崇而其为孝也亦已鲜矣其富至于奄有四海任土作贡以天下养养之至也非大孝乎
　　宗庙享之
　　凡能不坠先世之绪克绍前人之休者亦可谓之孝矣今舜为天子则当有数世之庙以祀其先祖与夫父为士子为大夫而祭以大夫之数者有间矣此亦大孝也　宗庙享之谓宗庙享舜之祭郑氏谓舜享子孙之祭未然也
　　子孙保之
　　凡能燕翼其子若孙或得以赏延于世者亦可谓之孝矣而舜则绍尧有天下于是本支百世封有爵邑以嗣以续勿替引之其子孙所保之业又非其他人之比也亦大孝也　舜之子孙章句不举商均而乃及虞思陈胡公之属者指其云仍之逺者言以见其遗泽之无穷所以为孝之大也　子孙谓虞思陈胡公之属【注】虞思者盖虞君名思也有夏所封以其女妻少康于难中与之田一成众一旅因以匡复者也陈胡公周武王所封其父在周为陶正武王以元女妻胡公改封于陈故曰陈胡公胡公谥也依赵注如此説今谥法有弥年夀考曰胡保民耆艾曰胡
　　故大徳必得其位一条【芟二条并一题减九字】
　　此亦是即舜之事而论其理如此与下文栽者培之同意非専就舜一人言也其曰舜年百有十嵗者章句以证其实也亦见此节是因舜言也　凡有徳者皆必得其位有大徳者必得天子之位下文曰故大徳者必受命此章之微防也
　　必得其夀
　　上言尊富享保不及夀此乃言夀可见上文意重大孝上全未有获福意此方以徳为主而言其理当得是福也
　　故天之生物
　　物字兼动植小注谓其本固者雨露必滋培之其本倾者风雨必颠覆之以其本固释栽者字极正当但雨露风雨字面却未是此只説得植物耳章句曰气至而滋息为培气反而游散则覆气字岂指雨露风雨之属邪盖其气即在那物身上是物自带得个培覆之理也
　　必因其材而笃焉【芟二条】
　　言因其材而有所加也笃字非全好字栽者培之固笃也倾者覆之亦笃也皆因其本质之异而异其所加也笃厚也厚加也人多不悟厚之为加　天道福善祸淫此理究竟如何盖天地之气有一隂一阳一善一恶人之所为亦有一隂一阳一善一恶方以类聚也天之生物因材而笃人之所为好则天地好气自与他相凑聚若不好则那不好底气亦自与他相凑聚故曰吉人行与吉防又曰吉人自天相也
　　无忧者其惟文王乎
　　文王无忧与大舜之无为正相类文王之无忧者以其父作于前而子述于后也舜之无为者以尧当其劳于前而又得人以任众职于下也
　　以王季为父以武王为子【第二条减三十三字】
　　如舜禹以瞽鲧为父则作之者无其人矣如尧舜以朱均为子则述之者非其人矣能无忧乎又如汤崩太丁未立而太甲之初立尤未免于颠覆典刑则在汤亦有遗忧矣武王虽有圣父然末受命而成王幼冲未克负荷向非有周公为之摄政则周之王业亦未可知然则武王亦不能无忧者矣　子述之文王盖亦乐其业之有所托耳非必冀其代商而有天下也下文言武王周公之事则圣人之所以顺乎天而应乎人者岂文王贻谋之本心哉所谓此事间不容发一日之间天命未絶犹为君臣夫子所以谓周之徳可谓至徳也　文王之无忧如何説是道之所在盖无忧非道而其所以无忧者则道也父作之者积功累仁之事也子述之者继志述事之孝也非道之所在而何
　　武王纉太王王季文王之绪【除一条归论语泰伯章】纉继也绪业也此止谓继世耳一戎衣而有天下却是后日事也
　　武王末受命
　　味末之一字可见武王初未有利商之心而急于大统之集也易曰汤武革命顺乎天而应乎人况太伯之日乎　但曰周公成文武之徳便见周公不是专擅也况在摄政之时乎　成文武之徳曰徳者尊亲之孝固人子之徳也　追王太王王季不言文王者盖武王在时文王已追王矣但以末受命未暇追及太王王季耳　太王本号古公今不曰古王而曰太王恐如后世太祖太宗之义盖周公以其为王迹之所起故如此追称也又按史记载文王谓吕望曰吾先君太公望子乆矣此太公即太王也昔只谓之太公而今追王则谓之太王情理宜然也以世次言之文王于太王已称为祖武王周公时则宜称为太祖故曰太王欤曰王季者以不容单称王故以季字配之古人重字如子思之于孔子亦称仲尼云　太王王季既追王则祀以天子之礼不待言矣先公只祀以天子之礼而不追王太王王季只追王而不加谥非独以亲踈之辨亦以其功业之不同也故武王初得天下便追王文王至于太王王季姑俟熟议至周公乃成之信乎武王周公之孝皆中庸之道也
　　斯礼也达乎诸侯大夫及士庶人【芟三条减二百三十七字更定次序裁剪凑合】
　　使皆得以生者之禄追享其亲也　斯礼即是上祀先公之礼主祭礼言下文父为士数句亦重在祭上言皆得用生者之禄也葬礼只与祭礼相形言之盖葬用死者之爵自周公未制礼之前已是如此故父为大夫以下不可以葬礼并言达乎诸侯大夫及士庶人只管到祭以大夫处不可谓管到无贵贱一也盖达乎诸侯大夫及士庶人者自上而达于下也期之丧达乎大夫三年之丧达乎天子者自下而达之于上者也此言丧礼只是因言祭礼而及之耳于葬礼意尤轻　既曰达乎诸侯大夫及士庶人而下文只言大夫士所以为例也若父为庶人子为士则葬以庶人祭以士父为士子为庶人则葬以士祭以庶人父为大夫子为诸侯则葬以大夫祭以诸侯父为诸侯子为大夫则支子不祭而自为大宗矣　葬用死者之爵使死者得以安其分祭用生者之禄使生者得以伸其情　期之丧所以达乎大夫者盖天子天下之主诸侯一国之主则于期年以下之亲皆其臣属惟始封之君不臣诸父昆弟再世之君不臣诸父而已又安能一一为之服乎盖其亲不敌贵也丧服自期以下诸侯絶则天子可知大夫降者期降为大功大功降为小功小功降为缌麻缌麻下则无服矣　既曰三年之丧又曰父母之丧何也父母二字最重若曰惟三年之丧则自庶人上达于天子者何也盖三年之丧父母之丧彼诸父昆弟犹可伸其贵贵之义子生三年然后免于父母之懐者则初无贵贱之别也于此不用其情乌乎用其情故凡为父母丧者无贵贱一也语意是如此　末节要看章句数个推字与及字一则推文武之意以及夫王迹之所起二则又推太王王季之意以及于无穷三则又推己以及人也推己以及人此句指斯礼也达乎诸侯大夫及士庶人至于父母之丧无贵贱一也即所谓制为礼法以及天下者也上文追王太王王季上祀先公以天子之礼此犹只是一家礼制耳











　　四书蒙引卷三
<经部,四书类,四书蒙引>
　　钦定四库全书
　　四书防引卷四
　　明　蔡清　撰
　　武王周公其达孝矣乎
　　继志述事志如太王因有翦商之志事如所谓积功累仁之事故曰志者祖父所欲为而未就事者祖父所已为而可法　真西山曰当持守而持守固继述也当变通而变通亦继述也此章言武王周公之继述大抵皆就变通者言　此本周公事而兼武王言者犹上章追王太王王季而曰推文武之意以及乎王迹之所起而本文亦曰周公成文武之徳也知彼之兼文武则知此之兼武王周公矣
　　春秋修其祖庙【芟四条二图一説减七十一字庙依后二图改北为南更定次序】
　　祖庙天子七诸侯五大夫三适士二官师一【注】按官师无祖庙只是考庙而就考庙祭其祖耳此亦槩言然不可不知　适士二官师一出祭法其注曰适士上士也天子上中下之士及诸侯之上士皆得立二庙　官师官有司也师长也其注曰诸侯之中士下士为一官之长者得立一庙












　　诸儒之説谓武王既有天下后亦只是五庙但加文武二世室为七庙耳刘歆之説则谓武王有天下便増立二庙为七文武世室在外朱子以为理长愚谓七世之庙在商时已然歆之説诚为长也












　　凡庙主在本庙之堂中皆东向及其祫于太庙之堂中则惟太祖东向自如而为最尊之位羣昭之入于此者皆列于北牖下而南向羣穆之入于此者皆列于南牖下而北向【云　云】盖羣庙之列则左为昭而右为穆祫祭之位则北向南为昭而南向北为穆也古人庙制虽皆南向然主则居西而东向何也盖主在室中古人室之戸从东入而以西为上祭者以东为下向上而祭　古人庙室之戸从东南入故室之西北隅为屋漏西南隅为奥也







<经部,四书类,四书蒙引,卷四>
