<!-- { "loadSidebar": true } -->
　　按此条言语比论语尤为周密夏谓之吾説者夏礼当时无可学处但孔子旁搜博采或闻一以知十或因一以推百故仅可得而説即所谓夏礼吾能言之者也既曰有宋存焉则殷礼可学矣又曰宋不足徴何与盖宋虽有存存焉者寡矣故以为不足徴亦可以为有宋存亦可不但其言各有所主也　章句云周礼乃时王之制今日所用见居今世无敢反古虽以孔子亦从周从周二字正与反古相应自用自专两段意则上文已有虽有其徳一条了此两节分应首节三意　其云孔子既不得位则从周而已者非以不得位三字应有徳无位説此又有意在为孔子若得位则斟酌四代不专于从周矣故云　吾説夏礼一条孔子之意正有编采歴代之礼而斟酌其中以集其大成为万世常行之道之意不是直止从周之制而已其曰今用之吾从周者不得位而安为下不倍之道耳不然只説从周便了何必逺引夏商云云盖其意甚逺其抱负甚大但此意非中庸此章之防中庸所引只在从周一意而已
　　王天下有三重焉
　　此王天下者即上章之天子也是始受命为天子者故议礼制度考文以新天下之耳目一天下之心志而世为天下道非指守成继业者言也守成者虽贤圣率由旧章纉其旧服可也
　　其寡过矣乎
　　非谓天下寡过谓天下之人得以寡过也下文所云世为天下道者此也注云国不异政家不殊俗此也人得寡过则皆遵义遵路防极归极矣　章句国不异政家不殊俗正所谓同轨同文同伦国家分説诸侯有国大夫以下有家政在上俗在下观政于朝观俗于野
　　上焉者虽善无徴【减五十四字】
　　有其徳而无其时与位也　下焉者虽善不尊　有其徳与位而无其时也　无徴不信不尊不信俱无民字下文言不信民弗从者盖无徴与不尊则在已自无以取信于人是不信不信则在人便自无可从之理故民乃弗从不可于不信上就説民不见信也上焉者不可露出夏商字只言时王以前则可下
　　焉者不可露出孔子字只言圣人在下者则可　上焉者下焉者则非当时之王天下者也不信不从则不能使人寡过矣
　　故君子之道本诸身【芟一条减十一字】
　　本诸身徴诸庶民此本字徴字不要把对下句考字建字质字俟字看要把来对不谬不惑不悖字方是故解云本诸身有其徳也非谓今方反身以脩徳也徴诸庶民验其所信从也非谓今方去验他也是已验者也此信从二字是上文信从字盖以其又有时位也
　　建诸天地而不悖【芟一条减百六十四字】
　　以议礼言之如天秩有礼而我庸之天序有典而我惇之其分之不相侵即天髙地下之不可易也其情之相亲即天气下降地气上腾之理也是故君尊于上臣卑于下天地之大义也男正位乎外女正位乎内亦天地之大义也此以分之不相侵者言固不悖于天地也以其情之相亲者言之上下交而其志同与天地交而万物通者一理也男女暌而其志通与天地暌而其事同者一理也此以其情之相亲者言亦见其不悖于天地也　以制度言之如上衣下裳之制天地之位也方底员盖之属天地之象也又如凡上下方员刚柔动静之类即天地之隂阳也凡金木水火土之用或青黄赤白黒之类皆天地之五行也　以考文言之六书之法或象形或谐声或防意或处事或转注或假借其义无不毕归于隂阳五行与万物而已先儒谓字生于声声生于气二气四声之离合而天下之字穷矣二气四声之离合非天地之所为乎且有是物则有是声有是声则有是字以天下之字名天下之物人但知其为圣人所制而不知实本于造化所为也　二气轻清重浊也四声平上去入也清浊之内自该五音　五音宫商角徴羽也宫为喉音属土商为齿音属金角为牙音属木徴为舌音属火羽为唇音属水一皆天地之五行所敷宣也是何悖于天地乎
　　质诸鬼神而无疑【芟一条减二百五十三字畧更次序移二条入下题】
　　以议礼言之如郊则天神格以此理之不疑于天神也禋于六宗望于山川徧于羣神而羣神之感格亦以此理不疑于羣神也　又大槩説以议礼言凡其所制亲疎贵贱相接之体其势相为屈伸其情相为往来各当于理而不失其伦一鬼神屈伸往来之义也　以制度言之如在璿玑玉衡以齐七政而日月五星之运皆不违其度数之所窥如制蓍以筮制以卜而可以探赜索隠可以钩深致逺可以传鬼神之意而断天下之疑是亦质诸鬼神而无疑者也以考文言之如日之为竒月之为偶山有山形川有川势如此之类一造化之迹之呈露也此以字形言也曰嘘则声随以出曰吸则声随以入曰来则其势自彼而之此曰去则其势自此而之彼如此之类一气机之出入变化也此又以字音言也　又大概説凡车旗服色之制一隂阳变化之迹也其方圆动静之象一隂阳造化之妙也　又大概説其字形之曲折鬼神之变化也其字音之清浊髙下鬼神之阖辟屈伸也　建天地质鬼神若只概説大理则当云天地也当昼而昼当夜而夜当寒而寒当暑而暑当风而风当雨而雨山当峙而峙水当流而流草木当荣而荣当悴而悴之类其当然而然者即理也鬼神也当屈而屈当伸而伸当变而变当化而化当合而合当散而散当培而培当覆而覆当吉而吉当凶而凶当然而然者即理也若圣人之议礼制度考文礼当如此者则如此礼当如彼者则如彼度当如此者则如此度当如彼者则如彼文当如此者则如此文当如彼者则如彼礼之亲疎贵贱度之髙下大小文之多寡清浊一一惟其当然而已故干之确然示人易坤之隤然示人简道之明者也建之而不悖鬼神之潜往而潜来无声而无臭至幽者也质之而不疑前之三王后之百圣莫不皆然如此説甚闲雅而正大亦甚缜密然究其所当然之实处则前诸説似不可没也盖穷理须析之极其精而不乱合之尽其大而无余乃为得之　一説三重合乎理则合乎天地天地惟理而已矣合乎理则亦合乎鬼神鬼神亦惟理而已矣合乎理则合乎百世之圣人百世圣人亦惟理而已矣合乎理则亦合乎三王三王亦惟理而已矣其曰考三王建天地又曰质鬼神俟后圣者只是言无往不合无适而不见其善耳故下云知天知人知其理也　六事一节説深一节首身次民次三王次天地鬼神则至幽者百世之圣则至逺者下条只言鬼神后圣盖是以鬼神该天地以后圣该三王盖鬼神之幽既无疑则明而天地又何悖乎后圣之逺既不惑则近而三王又何谬乎
　　知天也知人也【减四十五字首二条出上题】
　　人得天地之气则具有天地之理吾之理即天地之理也天地一鬼神也故曰质诸鬼神而无疑知天也人同此心心同此理万古一理千圣一心所谓百
　　世之上有圣人出焉此心同也此理同也百世之下有圣人出焉此心同也此理同也故曰百世以俟圣人而不惑知人也　曰知天曰知人此知非泛泛之知乃至诚尽性章所谓察之至于巨细精粗无毫发之不尽者以所知无不尽故其制作无往而不尽善也　天之理尽于鬼神人之理尽于圣人质诸鬼神而无疑是合于天其合于天者知天之理也百世以俟圣人而不惑是合于人其合于人者知人之理也此又推本意见其所以合于天人者非偶然也由知天人而制作也
　　是故君子动而世为天下道
　　动言行皆指三重言是三重之见于号令议论者也而人皆法之行是三重之自尽于吾身而措诸天下者也而人皆则之如此则国不异政家不殊俗而人寡过矣
　　言而世为天下则【减八十二字】
　　此言字所谓言出乎身加乎民者也是号令训诰之类皆三重之形于言语者也　以永终誉谓永终其誉也蚤有誉谓遽便有誉也蚤即先之意谓必先有此六者然后有此令誉未有无此六者而先有令誉也　或问王天下有三重焉至于建诸天地而不悖百世以俟圣人而不惑似乎天道之事而乃亦为人道者何也曰此承上尊徳性章居上不骄而言安得不为人道盖此章不谬不倍【云　云】总是上章居上不骄一句内注脚也原脉则在尊徳性道问学工夫上来安得不为人道原与愚而好自用章言为下不倍者类也
　　仲尼祖述尧舜【芟八条减七百九十三字补题一句末条在前条摘出】
　　先孔子而圣者非孔子无以明后孔子而圣者非孔子无以法所以子思于中庸首章则述所传之意以立言所传之意出于孔子者也第二章便引孔子论中庸之言自第二章以下一书引孔子之言大半焉而已所立言盖无几虽其所立言亦皆为述所传于夫子者也至于此章复以仲尼一身之事终之其下二章则承此章小徳川流大徳敦化而言皆所以尽此章之防也夫序中庸而终之以夫子【云　云】者举中庸之道尽归于夫子也此实子思之意也盖道原于天赋于物具于人尽于圣人而集其大成于夫子自夫子以前一世得一圣人而仅足自夫子而后千万世得一圣人而有余也　祖述尧舜【补】如惟精惟一者尧舜之道也夫子所谓择善固执则精一之谓也允执厥中者尧舜之道也夫子所谓君子时中则执中之谓也大概言之则如此　宪章文武【题】盖上古列圣创制立法至周文武而大备故曰丕显哉文王谟丕承哉武王烈啓佑我后人咸以正无缺夫子之宪章者一言以蔽之则所谓吾从周是已若考其实则诗书所删述备载文武之事答哀公之问备述文武之攻曰文王既没文不在兹乎则拳拳于文王之文之是承曰谨权量审法度脩废官之类则缕缕于武王之烈之是述斯亦可见其宪章之大畧　上律天时凡随时变易以从道者皆是也下袭水土大凡随寓而安宜于土俗者皆是也　或问以仕止乆速各当其可为上律天时以用舍行藏随寓而安为下袭水土似若无别曰用舍行藏与仕止久速似无不同若各当其可则附于时随寓而安则附于地亦畧有别　凡此祖述宪章上律下袭者非可以一端言非可以一事尽也或外或内无不兼该或本或末无少欠缺盖举天下之理一以贯之而无遗矣故能如天地之无不持载无不覆帱如四时之错行如日月之代明也朱子立此兼内外该本末云者正为下文辟如【云　云】而设而或者误以为预为下文之大徳小徳而设也　内外本末自不相袭内心也外行与事也若心之所存行事之所施则又自有本末如仁敬孝慈信之类在心之本也细行必矜之类在心之末也如君子道者三之类行事之本也笾豆之事之类行事之末也
　　辟如天地之无不持载【芟十七条减一百九十四字更定次序末条与八条反两存之】
