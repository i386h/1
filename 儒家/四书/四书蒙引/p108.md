<!-- { "loadSidebar": true } -->
　　天下有善养老者则仁人以为已归矣【减五十四字】此二句不指文王亦不必指当时只是承文王事而泛论个道理如此愚谓可依夫国君好仁天下无敌焉例南轩说是
　　五畆之宅树墙下以桑【减三字】
　　此一条且慢说出文王养老字只说文王治岐之政如此下文方承言文王之政如此自有以养其老者而不待于家赐人益也　衣帛无失肉皆言老者见少者不与也八口之家无饥老者固在其中然于此可见圣人之政少壮者只要得无饥寒耳老者却要他温饱政中之教也
　　所谓西伯善养老者
　　或说导其妻子上文言文王之政一条未有此意至此方发出非也上文据见在说此处制字教字导字皆与政一时有
　　文王之民无冻馁之老者此之谓也【芟一条】
　　言文王之所以善养老者只是如此岂必家赐而人益之哉明其易行也何诸侯之皆莫之行也此孟子发论之意
　　孟子曰易其田畴
　　易其田畴者不违农时使民得尽力于农畆也与薄税敛俱主在上人说
　　食之以时用之以礼
　　教民食以时用以礼也　食以时如鱼不盈尺人不得食数罟不入洿池以至果实未热者教以勿采之类　用以礼如鸡豚狗彘之畜以养老者非祭祀賔客之需不妄烹宰
　　民非水火不生活
　　此条举人之易见者而论之
　　昏暮叩人之门户求水火无弗与者至足矣
　　至足之上当贴入以其二字即大注谓多故也
　　圣人治天下使有菽粟如水火
　　上两条是也使之一字正主易田畴薄税敛食以时用以礼
　　而民焉有不仁者乎
　　此仁字只是礼义常心如推己之有余以济人之不足而不悭吝便是仁也亦以爱言
　　孟子曰孔子登东山而小鲁【章芟一条减七十八字】此言圣人之道大也是就圣人所造地位说下文言学者必以其渐乃能至谓至圣人地位也　此节四句通是假借形容话小注谓以登山观水起圣门难为言者非　或以孔子一读而谓大注圣人正指孔子不知何据不肯说孔子登山不知若说孔子登山便何害
　　观水有术必观其澜【芟三条减七十八字】
　　澜处正是大其源即是本容光必照必照处正是大其明即是本　日月有明容光必照焉谓日月惟其有明故于容光之隙无不照也此句分明露出个本上句只含蓄说　集注曰观水之澜则知其源之有本矣观日月于容光之隙无不照则知其明之有本矣源即水之本也明则日月之本也故曰明者光之体光者明之用其防自有在也盖本是通用字曰源者専就水言曰明者専就日月言非谓源与明之外又有所谓本也　圣道之大者如中庸所谓能尽其性而尽人之性尽物之性可以賛天地之化育而与天地参者也其所谓本者何也即至诚无妄是也但看其言曰惟天下至诚为能尽其性【云　云】则其有本而大可知矣　圣人之道大只是泛应曲当而已矣圣道之一本只是一理浑然而已矣
　　流水之为物也不盈科不行
　　此处对下句只是说盈此科而后进彼科亦足于此而通于彼也盈此科以况成章而后进彼科以况入圣不必说几个科几节成章也
　　君子之志于道也不成章不达【芟六条减二百五字】成章所积者厚而文章外见【注】所积者厚如中庸其次致曲曲能有诚文章外见则如所谓诚则形着明者也如是则骎骎然入于圣人之域而有不自觉其至者矣若无笃实工夫所积未到则何由得成章既未能成章又何以能渐进到圣人地位　朱子下个所积者厚字又是推原成章所以处盖成章不是工夫字　或曰所积者厚而文章外见不必依致曲能有诚诚则形著者说谓中庸就统体而言此就逐事言也愚按所积者厚字面非就逐事言也成章处己为笃实光辉矣　大全采朱子所谓如孝真个做得孝成忠真个做得忠成子贡之辨子路之勇都是做得成此乃解释论语斐然成章之防修书者误采之于此殊是惑人又考语类并无此语则可见矣　不成章不达大注云必以其渐乃能至也夫成章非以渐所以成章者以渐也不难于成章而难于所以成其章至谓至乎圣人之道之大也
　　孟子曰鸡鸣而起章【芟二条减三十四字】
　　此章教人择术也利与善字不必说太精微只是明白相反者为善者从天理上做为利者从人欲上做其曰讲之不明未有不以利为义者是杨氏之意以为为善者若有为而为之亦利也此又是深一节意然杨氏注在圈外孟子本文恐未有此意盖言同一孳孳也孳孳于善则为舜一边人孳孳于利则为蹠一边人如此说间字意思亦自明白程子谓才出于善便以利言亦指明白相反者所以发明间字之意举舜蹠而言以见其相去之逺曰利与善之分以
　　见其所争之不逺所争之不逺者差之毫厘也相去之逺者缪以千里也孟子示人以取舍之几如此
　　孟子曰杨子取为我【减二十三字】
　　防一毛而利天下不为总是言凡可以利天下者皆不为也摩顶放踵利天下为之总言其苟可以利天下者无不为也
　　子莫执中【二百二十二字】
　　注云度于二者之间而执其中其为我不至如杨子之固其兼爱不至如墨子之泛盖不杨不墨而中立以为道者也此是不识中故也　孟子此章之言盖以杨墨之害道人多知之而子莫之执中乃甚惑人故孟子槩以为犹执一而深辟之此孟子之所以为有功于道也　权称锤也【注】是个不胶于一定之物故取以为义　子莫之执中与舜汤之中大不同子莫是固执舜汤是权其轻重而执中也程子曰中不可执也此执字是子莫之执中
　　犹执一也
　　言犹杨墨之各执其一也
　　所恶执一者为其贼道也【芟一条减五十三字】
　　为我似义非义而有害于仁若是真义则何害于仁如顔子之箪瓢陋巷是也兼爱似仁非仁而有害于义若是真仁则何害于义如禹稷三过其门而不入是也盖仁义本并行不悖随所在而各伸其是所谓权而取中也　为其贼道也此道字即中而合权者也为我害仁之仁中而权者也兼爱害义之义亦中而权者也大注道之所贵者中中之所贵者权此要体认精切盖不可于道外求中中外求权也道之所贵者中不中不足以为道中之所贵者权非权不足以为中究其实道一中也中一权也此与执中无权之中不同　举一而废百百者多辞也言所执者寡而所失者多百字对一而生也盖道无定体随时随事随物其头面最多若只执其一则其余皆废矣冡宰王公尝问孟子杨子取为我一章之指愚对曰杨子知有其身而不知有天下惟恐失己者也墨子知有天下而不知有其身惟恐失人者也想当是时为杨氏者则非墨氏为墨氏者则非杨氏子莫盖见二者之各有是处而胸中则全无归一主张故兼取二者之中以为中而当时之人亦必有以为胜于二家者惟孟子精义入神故明辟其与杨墨同科执中为近之此所谓弥近理而大乱真者也
　　孟子曰饥者甘食
　　甘字不好是不暇择也　问饮食正味如何曰此只浅说如鱼馁肉败不得其醤而食便是不暇择而失其正味也
　　人能无以饥渇之害为心害【减八十三字】
　　言心不为贫贱所害如口腹之于饥渇然则过人逺矣语意如所谓以安社稷为悦者
　　则不及人不为忧矣【减四十九字】
　　言其所造之过人也盖亦前章附之以韩魏之家如其自视欿然则过人逺矣之意
　　孟子曰栁下惠不以三公易其介【艾一条】
　　言其所守之介虽三公之位不与易也　大注云栁下惠进不隠贤必以其道遗佚不怨阨穷不悯直道事人至于三黜是其介也而不以三公易其介意亦可见矣　此章以微显阐幽为主盖人皆知惠之和而不知惠之和而不流也　汪氏曰伯夷饿于首阳伊尹禄以天下弗顾皆能不以三公易其介独称栁下惠者以惠之和嫌于不介故也说得圣人微显阐幽之意出　此只是阐幽何以见其微显盖人皆知其和而独称其介便是显者微之幽者阐之对举而互见也新安说是
　　孟子曰有为者辟若掘井【首条出公孙丑篇仁者如射题下】譬若【云　云】以下皆就掘井而有为者必底于成之意在言外　有为者辟若掘井何也盖掘井必欲得泉掘井虽九仞矣然未及泉而止犹自弃其井也　盖不为则己为则必要其成岂可半途而废自弃前功哉或者以为有为者设心如是非也味大注自明还是孟子警人之辞　有为者可兼徳学事功说不可専主为学　八尺曰仞【注】论语注七尺曰仞依郑说新安考出当从八尺之说
　　孟子曰尧舜性之也【减五十二字】
　　三之字皆指道言谓之性者性是自然物事故取此立言身体也言尧舜性乎此道者也汤武身乎此道者也五霸则假之而已者也大注以仁义为言者道不外乎仁义且假借仁义从来有此说　原五霸性分元自有真仁义乃置真者不用而外寻个假者以自文可叹也
　　久假而不归【芟一条】
　　久假便是不归不必说不归于真言其假之久而安也所谓居之不疑相似　末两句是孟子叹辞承上言五霸本是假之而终不自知其为假所以可叹也恶知五霸自不知也
　　公孙丑曰予不狎于不顺
　　朱子此解云言太甲所为不顺义理也蔡九峯解书经则别自为说曰狎习也弗顺者不顺义理之人也言我不可使其狎习不顺义理之人于是营宫于桐使亲近成汤之墓朝夕哀思兴起其善以是训之母使终身迷惑而不悟也当时九峯已见孟子注而更之如此不为无意
　　公孙丑曰诗曰不素餐兮【减七十一字畧更次序】君子之不耕而食何也为孟子发言其不仕而食禄也孟子曰其君用之则安富尊荣不是用之为臣也言虽不在臣位君但用其言则亦有其效矣　其君用之与其子弟从之相对说谓君子上有功于君下有功于民主贤士之在国而受其禄者言古之君子应聘而居于诸侯之国者固多如孟子在齐最久实未尝仕也　凡人君之禄其臣无非以酬其功也孟子之在人国虽不显任其君之事而实自有可酬之功公孙丑泥于法而不知究其法之所由立故孟子之论虽前此所未有而其理之所由来者尚矣孟子之言句句是实事岂徒饰强辩以盖已愆哉
　　王子垫问曰士何事【芟一条减三十二字首条凑合】杀一无罪非仁也非其有而取之非义也是说后来事须看朱子小注及新安陈氏注此章分明说志便是未见于事也故问曰士何事而答曰尚志志字与事字对况下文云大人之事备矣盖孟子此章言意所主是如此若论士未得位日岂无居仁由义乎不然则所谓穷养者何所养耶但此章之意对所问而云然耳　大注大人之事体用已全体谓仁用谓义
　　孟子曰仲子不义与之齐国而不受
　　是舍箪食豆之义截下去看大注一然字此见圣贤重大伦而畧小节不好为苟难之行以骇俗者此亦圣贤微显阐幽之意与孔子论微生畆意同
　　桃应问曰舜为天子【芟一条】
　　予尝有难云以舜为天子必不使瞽瞍至于妄杀人使诚有之皋陶为舜臣子乃至忍执舜之父而戮之于心安乎非惟不能安其势必至使舜窃负以逃而一时天地神人皆无所主矣权其轻重于义得乎且为人臣而执其君之父虽曰以法其亦可以为训乎而八议之法舜与臯陶独不可以义起乎凡此皆愚之所以展转于心而未能实得其说者也姑识以俟知者非敢以圣贤之言为不然也
　　执之而已矣【芟二条】
　　皋陶若断然要执之舜既不得而禁之亦安得而窃负以逃乎
