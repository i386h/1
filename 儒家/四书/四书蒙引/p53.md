<!-- { "loadSidebar": true } -->
　　或曰以德报怨何如【芟一条减二十二字累更次序】以直报怨顾道理何如耳理当爱当取则爱之取之初不以其有怨于我而不爱之不取之也如理在所恶在所舍从而恶之舍之亦不以其有怨于我而避嫌故不恶不舍之也只看道理如何一似未曽有怨一般所谓直也　以德报德爱憎取舍虽有加厚意然君子亦未尝以私恩害公义公道上去不得处终是不肯以私害公可厚则厚不可厚处亦难强要厚得必不把法度却卖了然则报德亦顾道理何如存心薄者必以怨报德至如或者欲以德报怨则又过于厚二者均之失中也故圣人如此开交　大抵天下之事须要论理虽做君父之仇亦有当报不当报之别周礼曰杀人而义者令无仇仇之则死此不当报者也春秋传曰父不受诛子复仇可也此当报者也不可只据曲礼曰君父之仇不与共戴天道理有几般様须要斟酌　指意曲折反覆如造化之防妙无穷只在上文【云　云】盖以德报怨则报怨过厚而报德亦无以加此是彼此俱不得其平了惟以直报怨以德报德则于有德者固不没其德其意固厚矣而于有怨者亦不复记其怨亦未尝不为厚其于彼此之报各得其平
　　子曰莫我知也夫【芟六条减七字末条自第二条分去】莫我知也夫正含下文意夫子自叹以发子贡之问也此发字与下文故特语以发之之发字不同　何为其莫知子也言人所不知子者何在何为何所为也夫子下文则指言其人所不知我者实所以教子贡也　不怨天不尤人下学而上达三句意不断下学二字就套在不怨不尤里下学即自修之实也大凡怨天尤人者必不知反已反己自修者自然无怨尤但反己自修则理在事中事亦非理外便自然渐进矣此皆朴实头为己而非有所歆动于人处固非所以致其知抑亦非人所得而知也大注此但言其反己自修循序渐进耳无以甚异于人而致其知也直解到其天乎住或者止截到上达处非也与叶公问孔子章大注此但言其好学之笃耳然深味之则见其全体至极【云　云】同　圣人下学便上达如何説循序渐进如程子説忒了程子只恐人认上达在下学外故云若孔子本意却是谓我只管下学而自然至于上达不是方下学便一蹴到上达处只是上达不在下学外耳　下学而上达孔子还是敛退説话不似今人说得閙动了故朱子正解云反己自修循序渐进此都是平实意却于后缀云然深味之则见其中自有人不及知而天独知之之妙　几足以及此此指其中人不及知而天独知之之妙　子贡却未达若达则当如曽子曰唯公西华曰正唯弟子不能学也矣而子贡黙然朱子是以断其未达也
　　公伯寮愬子路于季孙【减二十九字】
　　夫子固有惑志于公伯竂言其心为寮所惑也吾力犹能肆诸市朝若果如所云则子路之得罪于季孙者将益多矣不知如何　道之将行也与命也竂固不能使之废道之将废也与命也则又何预于竂故曰公伯寮其如命何　上二句且虚説不必因谢氏注便以寮之愬不行为道之将行以寮之愬行为道之将废若如此説如何再説得公伯竂其如命何一句出亦不可依小注齐氏説公伯寮之愬子路是假以沮孔子意盖子路若得行于鲁便是得志便是道之将行了　圣人于利害之际则不待决于命而后泰然也盖命以气言圣人则以理为主惟道之安而命由我出何待决于命圣人不言命凡言命者皆是为众人设也
　　贤者避世【减四十五字】
　　三个次字只就世地色言上説来小注以灵公问陈为有违言恐非本防违言是言不相合也违忤也灵公问陈孔子是见得他不足与有为故去之耳非有所忤也
　　作者七人矣【减二十九字】
　　此孔子忧世之言作是见几而作之作作者已七人了味其语意有天地闭贤人隐之伤如宋杨绘言羣贤未老求去意绘之言曰范镇年六十有三吕诲五十有八欧阳修六十有一而致仕富弼六十八而引疾司马光王陶皆五十而求散地陛下可不思其故乎
　　子路宿于石门
　　晨门意谓既不可为斯已而已矣而孔氏尚欲为之乎是议之也盖未知圣人耳然其言圣人则非其自处则是勉斋此两句道得最好
　　子击磬于卫【减三十五字】
　　当时自是衰世而孔子忧世之心不能一日忘故于其击磬也忧世之心寓焉有荷蒉而过孔氏之门者闻其磬声而知其有忧心于世乃言曰有心哉击磬乎此未有贬意　蒉草器也今草包之类既谓之器便是可用以盛物者且与孟子我知其不为蒉也相协盖蒉似屦也　荷蒉讥孔子曰何为如此硁硁然执一不通而不能适去就之宜乎夫人不知已则当即已如深厉浅揭可也今天下既忘乎已而已不忘天下乃击磬于彼则是深不知厉浅不知揭诚鄙哉硁硁者乎　深则厉浅则揭举诗词也正如不忮不求何用不臧例不必説诗云或有以诗不云乎一句过起然毕竟也是诗云了　视天下犹一家兼中国之外説中国犹一人説较近些一人又切于一家矣
　　书云髙宗谅隂三年不言【减四十七字更定次序】考之书説命上云王宅忧谅隂三祀既免丧其惟弗言此便是书云了不必要有成语朱子不解书何篇以其无成文也　谅隂若依孔氏胡氏邢氏则谅为信隂为嘿而于不言二字为重复矣当依觉轩蔡氏説谅者梁也闇者倚庐之庐也书所谓王宅忧谅隂者是也大注云谅隂天子居丧之名此与觉轩注不同盖未定之见　君薨兼天子诸侯百官亦兼王朝之百官与侯国之百官　总已是百官自总已职连他衙门大大小小都总束上一听冡宰之处分　子张是疑人君不容以三年不言孔子是与他説人君所以得三年不言之故盖古制也　胡氏説与大注不合故在圈外非总注也
　　上好礼则民易使也【芟二条减三十一字凑合】
　　上好礼则自其身之动静以至事为之设施无一步离了礼如此则礼行于上矣行于上则达于下矣达于下则下各安其分矣以礼驱之何不可使若自家不好礼而但以礼驱人则所令反其所好而民不从矣好礼该本末言礼达分定字在上好礼之下
　　子路问君子【芟一条减二百二十一字更定次序】子路问君子是问君子之道如何如顔渊问仁意思下文所【云　云】皆非君子不能也　修己以敬此一句意兼大小包逺近在其中下文修己以安人修己以安百姓则是因子路少之故就那充积及物处来説修己以敬兼内外动静而言　修己以安人修己
　　内有个敬　人惟敬则百事是当所以有安人安百姓之理工夫只在修己上安人则有不在我者安百姓亦然盖其充积之盛自然及物也岂是我修己特地去安人又修己特地去安百姓耶　抑子路使反求诸近但求诸近则逺者不外是矣　程子注要详细看修已以安百姓笃恭而天下平两句一意可以相发明故兼举之上下一于恭敬则和气充塞于两间是以天地位万物育而和气之精英又钟为四灵如礼运所谓凤凰麒麟皆在郊薮龟龙皆在宫沼者此体信达顺之道体信达顺都在敬字内兼体用
　　言中庸致中和只是一个敬能致中和便天地位万物育此自然之理　聪明睿智皆由是出以此事天享帝是字此字皆指体信达顺体信达顺即敬也聪明睿智皆由是出者诚则无不明矣以此事天享帝惟圣人为能享帝之于天下也其如视诸斯乎之义
　　原壤夷俟【芟二条】
　　子曰人之生世方其幼也有长者在上则当逊弟及其长而成人便当有以自立于世使人得有所称述今也自幼便骄惰坏了幼而不逊弟及其长也又只是碌碌庸人而已长而无述焉如此则不如早死免得久留身世间为风俗之蠧乃又老而不死徒足以败常乱伦是贼而已矣既正言以责之而又以杖叩其胫责其夷俟也　按檀弓原壤母死孔子为之沐椁而原壤歌孔子弗闻也而过之如今乃责其夷俟如此之严何舍重而责其轻也盖数其丧母而歌则原壤当絶叩其箕踞之胫则壤犹为故人盛德中礼见乎周旋此亦可见
　　阙党童子将命
　　阙党童子在圣门下圣人使之将命夫圣人所以使童子将命者其意固自有在或者以为此童子必其学有进益故孔子使之传命以宠异之故问曰此童子是益者与圣人因道其所以使童子将命之意其意正与或人所疑者相反然实所以益之也　礼童子当隅坐而此童子吾见其居于正位也礼童子当随行于长者而吾见其与长者并行也夫不止于童子之所而自进于成人之列如此然则此童子非求益者也但是欲速成者也盖求益便当循序依礼言此者以见我所以使之给使令之役观长少之序习揖逊之容盖所以抑而教之非宠而异之也












　　四书蒙引卷七
<经部,四书类,四书蒙引>
　　钦定四库全书
　　四书防引卷八　　　　　　明　蔡清　撰卫灵公第十五
　　卫灵公问陈于孔子【芟二条减三百十二字】
　　爼豆二字因问陈而生夫子旣曰未学则在灵公为不当问矣旣曰尝闻则在灵公所宜加意矣盖为国以礼兵陈之事非所宜先灵公问陈夫子便知其不足以有为矣故去之　孔子自少以知礼闻则爼豆为夫子之所学者已不待言至于军旅之事夫子岂真未之闻哉观其却莱兵诛少正卯堕三都风采凛然且尝曰我战则克夫子岂短于此哉为此语者特以拒卫灵公之问耳然不直曰军旅未之学而又啓之曰俎豆之事则尝闻盖不止遏其所不当问而又啓其所当问者也卫灵则略无愤悱意夫子之所以遂决于去卫也　俎豆皆礼器但爼如几子木为之以载牲体豆容四升亦木为之以荐葅醢　夫子既拒其问明日遂去之陈而絶粮从者饥甚俱困莫能兴起子路愠见曰君子宜乎无穷旣是君子乃亦有穷乎子曰祸福成败有不在我者君子安能必其无穷固亦有穷时但君子能守其穷若小人穷则放溢为非矣然则今日但守其穷而无至滥斯可矣此其所以警子路者亦有在矣　滥溢也小人穷则自放于礼法之外而无所不至亦如水之溢出外也固穷作固有穷时説方应亦有穷乎之问若未荅他亦有字意只先説固守其穷亦不成语次且下句小人穷斯滥矣句内便亦该得能固守其穷之意了　圣人当行而行无所顾虑于其明日遂行在陈絶粮见之处困而亨无所怨悔于其所谓君子固穷小人穷斯滥矣见之但全章题目则不可如此分截且依饶氏分但谓顾是顾后虑是虑前怨是怨人悔是自悔不必依他　在陈絶粮不必拘説遭厄盖依大注当行而行无所顾虑之说只是説夫子要去便去都不计较所以絶粮也然据孟子之厄于陈蔡之间无上下之交亦是无相知人在而发兵围之之説未见其的也
　　赐也汝以予为多学【第三条减三十六字】
　　多学多闻多见也能识是所闻所见又都记得也赐也汝以予之道为出于多学而识之者欤子贡始而曰然者以夫子于天下之理无一之不周知非多学而识者不能是多学而识者也旣而疑之以谓夫子岂専用心于外者耶必有一个道理在而非徒多学而识者也子贡方信而忽疑盖其积学功至而亦将有得也　夫子欲其知所本也人之一心万理皆从此出得其本则有感皆通若但费力于多学而识而不知所本则徒得其用之殊而不得其体之一亦乌足为尽心知性而知天者哉
