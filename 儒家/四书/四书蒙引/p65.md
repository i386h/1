<!-- { "loadSidebar": true } -->
　　孟子见梁恵王【芟四条一题减一百三十一字更定次序】孟子平生执不见诸侯之义今其曰见梁惠王者阳货先岂得不见之义也集注收惠王三十五年卑礼厚币以招贤者之语　僣称王【注】许东阳曰孟子至梁时魏尚为侯此章称之为王乃著书之时追书耳盖始各王于其国至徐州之防则王之号通于天下矣　纲目周显王三十三年孟轲至魏梁惠王之三十五年也　三十五年齐魏防于徐州以相王惠王之三十七年也　史记惠王三十五年【注】按纲目于防徐州以相王之年始书魏惠王一年则此所谓惠王三十五年者是始为侯即位时计得此年数不是为王之三十五年也为王只一年而薨见纲目周显王三十五年下分注
　　王何必曰利亦有仁义而已矣【芟十一条减六十二字】不必説亦有仁义可以益王之国只是对利字言但説到未有仁而遗其亲未有义而后其君则自然有以利其国矣此句且莫凿破他　仁者心之徳爱之理义者心之制事之宜也【注】朱子曰心之徳是浑沦説爱之理方説到亲切处心之制是説义之体程子所谓处物为义是也事之宜是就千条万绪各有所宜处説扬雄言义以宜之韩愈言行而宜之之谓义若只以义为宜则义有在外意思须如程子所言则处物者在心而非外也事之宜虽若在外然所以制其宜则在心也　事之宜是以处得其宜者説不是据事而言据事而言只唤做理不唤做义故事之宜也一句当如此看但以其所以得其宜者出于心故先着心之制一句
　　上下交征利而国危矣【芟三条】
　　求利自上始其下化之皆求利毕竟其害归于上仁义亦自上始其下化之亦皆仁义毕竟其利归于上万乘之国弑其君者必千乘之家【题】愚意千乘之
　　家左右是千乘之国皆地方千里出车千乘者也入则为公卿出则为侯伯其曰家者特对国而言耳君臣之别也万乗之国弑其君者岂必王朝之公卿而后可哉幽王之见弑于申侯是已　但此处朱子大注分明谓天子之公卿盖本万章下天子之公卿受地视侯説大抵是要家字端的未可轻疑妄议　路史国名纪第二十九板云家国之称抑又不一孟子言千乘之家而王制县内之采邑皆曰国周官朝大夫且称每国是国亦谓之家而邑亦或称国矣岂非公侯卿佐谨度以事其上则全于臣节制以御其下则正于君自臣道言之虽国亦家而自君道言之则邑亦国邪采邑曰国则卿大夫固可谓诸侯矣所谓内诸侯也
　　万取千焉千取百焉【减十六字】
　　此最不可晓且如天子畿内千里只得万乘其公卿谅非只一二人欲每人各取其十之一则万乘尽矣天子又于何而取给愚谓取字之义只是君十卿禄之意言以公卿而所取万乗者得千焉以大夫而所取千乘者得百焉大抵臣之于君每十分而取其一分只是君取其十臣取其一耳
　　苟为后义而先利不夺不餍【减一百二十四字】
　　万取千焉千取百焉上下之间各安于其分之所当得所谓义也苟为后义而先利则称欲以求宁有底极邪必尽取乃已　单言义以义利相反对言也兼言仁义亦对利言然该体用之全也　上取乎下下取乎上故曰交征【注】上取乎下是已下如何取之于上盖天地间之利只有此数上求利便着取之于下下求利便着取之于上矣如鲁季氏攘夺其君是取之上尅剥其民是取之下大夫虽为君之下犹为民之上也若夫士庶人曰何以利吾身则非取于上而又将谁取　乘车数也【补】詹氏道传曰书孔疏凡出车一乘则有两车一正一副一曰轻车甲马四匹甲士三人在车上左主射右主刺中主御步卒七十二人随之前拒二十四人左角二十四人右角二十四人共七十五人【甲士三人分统】　二曰重车牛十二头炊家子十人固守衣装五人廐养五人樵汲五人共二十五人皆所以载兵车者兵车以战大车以载辎重两车总百人　天子之公卿采地方百里【注】采官也因官食地故曰采也
　　未有仁而遗其亲者也未有义而后其君者也【芟十三条补注一句】
　　上文只曰亦有仁义而已而此则又加以未有遗其亲后其君者盖直是要説仁义自有其利也仁义既自有其利于此愈见得又何必曰利　本文仁义字似指在下人言故有君有亲孟子只槩就下人説便见得人君躬行仁义而无求利之心则其下化之自亲戴于己也利却归于上　此言仁义未尝不利补此利字与上文何以利吾国上下交征利之利不同此利是仁义中之利天理之公也故始终是利而无害上条所言利是仁义外之利则人欲之私而已故不免于害也　细看大注躬行仁义与仁义未尝不利两个仁义字与本文仁义字及注中仁者义者字不同盖仁义未尝不利亦是就人君言非是谓仁者自享爱亲之利义者自享敬君之利也　太史公曰余读孟子书【注】此太史公是朱子称司马迁非谓其父太史谈也马迁自叙所称太史公则其父也父子相继为太史故俱称太史公
　　王立于沼上【减第二条三十字】
　　此字指鸿鴈麋鹿或曰台池独不可乐乎曰惠王是顾之而言奈何欲兼台池言　贤者亦乐此乎是指人君之贤者如宣王问贤者亦有此乐乎是指以下贤者　孟子对曰云云【补】南轩曰孟子若答云贤者何乐乎此则非惟告人之道不当尔而于理亦有未完也今云然则辞气不迫而理完矣　杨山曰世之君子其贤者乎则必语王以忧民而勿为台沼园囿之观是拂其欲也其佞者乎则必语王以自乐而广其侈心是纵其欲也二者皆非能引君以当道惟孟子之言常于毫发之间剖析利害之所在使人君化焉而不自知夫如是其在朝则可以格君心之非而其君易行矣　不日成之成之急也又追言之曰方其经始之时王尚戒以勿亟而庶民欢欣踊跃亦自尔其急也所以不日成之台既成矣台下有囿也于是遂言王在灵囿云云囿中有沼也于是又言王在灵沼云云诗人语次盖如此　于牣鱼跃于叹美辞此乃民乐之辞与上文麀鹿攸伏正同皆是民乐文王之所有非可谓文王自叹美其有是鱼跃也民反欢乐之指庶民子来不日成之也不是包谓其台曰灵台以下
　　古之人与民偕乐【减六十五字移不日成之以下入上题】是説平日有恩惠及人治岐之政是也
　　故能乐也【芟二条减七十二字移三条入前题】
　　全在民乐其乐上故集注用此句以发挥其义不然亦何以能乐
　　梁惠王曰寡人之于国也【减一百十五字】
　　观惠王自负其尽心恤民而讶其民宜加多而不加多者意亦为嵗凶所为人力终无如之何也　何也二字是推在嵗凶上去末段集注明曰乃以民不加多归罪于嵗凶
　　填然鼓之【芟四条】
　　鼓字非虚指战士言也如孙武子传所谓于是鼓之于是复鼓之者一例
　　不违农时谷不可胜食也【芟一条减三十字第一条凑合】农时与农隙不同农时是正治田之时农隙是不治田之时依文王之囿方七十里章注云古者四时之田皆于农隙以讲武事则四时皆有农隙不专谓冬也故春有搜夏有苖秋有狝冬有狩岂必皆至冬乃役之乎曰然则如此注何曰田以讲武则四时皆可伺农隙以役民凡有兴作则决须至冬也嵗十一月徒杠成十二月舆梁成注云农功已毕可用民力此正凡有兴作不违此时之説也大抵寻常説农时农隙皆就兴作上説不要把田猎事来绊他彼特因田猎而一见耳况此主农时言故曰谓春耕夏耘秋收之时凡有兴作云云也兴作兴徒作事也田猎以讲武不与兴作之目论理当兼説方是春耕夏耘秋收恐亦举其大畧邪　谷本谓粟故字从禾以黍稷麦菽亦谷属故谓之五谷又以凡蔬果之类皆可以养人之生也故谓之百谷与
　　数罟不入洿池
　　必用四寸之目也　洿池二字平看洿地势自然者池是人所凿者
　　斧斤以时入山林【芟一条减三百八字更定次序】斧斤当有别贾谊治安防曰至于髋髀之所非斤则斧之但考之韵书俱无二义正韵引荘子釿锯制焉又剂断也斧以破之斤以断之故曰剂断也　山林之分髙者为山平而多草木者为林　山林川泽与民共之而有厉禁【注】厉禁厉与禁也非谓严禁也周礼山虞掌山林之政令物为之厉而为之守禁【注】物为之厉毎物有籓界也为之守禁为守者设禁令也云峯曰文王治岐泽梁无禁者不禁民之取而有
　　厉禁者禁民之不以时取也　养生丧死举人世之始终也　丧读如字不音去声丧谓死而丧之也王道以得民心为本【注】得民心有道所欲与之聚之既能令其养生丧死皆无憾则民心自不能舎是而他适此亦应前面加多之意　当法制未备之时且要安揷吾民使得将就生理所以收摄民心使无至于涣散所以为王道之始
　　五亩之宅【芟四条】
　　二亩半在田曰庐二亩半在邑曰里庐各在其田中而里聚居也春令民毕出在野冬则毕入于邑
　　鸡豚狗彘【减六十七字】
　　豚稚豕也彘牝豕也狗有三守狗猎狗豢狗此是指豢狗也
　　百亩之田勿夺其时【民字或有误】
　　上文不违农时犹未有百亩之制至此方一夫受田百亩然虽受田百亩而夺其时亦无益矣故又须勿夺其时与上文鸡豚狗彘无失其时同或谓勿失其受田之时者非也
　　谨庠序之教申之以孝悌之义【芟五条减一百七十九字】庠序指乡学非谓国学也举俊秀及凡乡之民皆教之所教之中又以孝弟为重盖春秋教以礼乐冬夏教以诗书无非教也岂特孝弟在所教邪但以此为重耳　申重也以此为重而丁宁反覆之也既以此为重则有在所畧者矣集注云既富而又教以孝弟特以其所重者而省文言之耳　尽法制品节之详【注】观上条注有法制未备字可见法制亦自兼得品节了盖法制固所以品节之也　尽法制品节之详即所以极裁成辅相之道也
　　狗彘食人食而不知检【第二条出下题】
　　此即所谓杀人以政者也　狗彘食人食而不知检既有以致人之死涂有饿莩而不知发又无以救人之死是人之死者我也非嵗也今也人死则曰非我也嵗也云云
　　刺人而杀之【芟五条减四十六字移一条入上题】刺人而使之死便是杀之也非谓既刺而复杀之则与先王制度品节之意异矣【注】此句上面须知自集注下惠王不能制民之产一句起盖先王在上数罟不入洿池斧斤以时入山林于此尚为之制惟恐民用之不继且又必五十者然后衣帛七十者然后食肉于人尚为之制惟恐其滥用而无节况于狗彘其肯使食人之食乎　初观惠王之问似若无罪嵗之意然孟子一闻其言遂得其意于其所谓邻国之民不加少寡人之民不加多何也数字内就见他是欲归罪于嵗以为我虽尽心如此然民终不加多意者天殃下民而夺之嵗人力终莫如之何耳况其所问一则曰河东凶二则曰河内凶再不曽省及己之政有未善处而一惟嵗凶是图矣观下章云庖有肥肉廐有肥马民有饥色野有饿莩此率兽而食人也惠王欲罪嵗得乎　当时惠王若遂用孟子之言而见之施行必先发仓廪而赈贷以舒目前之急次行王道之始事而后及王道之终事耳或者不察只谓劈初头便是不违农时数罟不入洿池斧斤以时入山林不知涂有饿莩如何济得反是迂逺而濶于事情且是时通变宜民虽使数罟入洿池斧斤不以时入山林亦可也
