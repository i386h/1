<!-- { "loadSidebar": true } -->
　　夫人之情有得一金而不胜其喜者有得一命之贵而不胜其荣者今也舜视天下之归己犹草芥何轻天下如此哉舜之心自有所重耳盖舜为不得其亲而顺之以为不得乎亲【云云】
　　不顺乎亲不可以为子【减十八字】
　　必其亲顺乎理然后我方为顺乎亲不然未免有拂也又不可强从亲之令　顺则有以谕之【云　云】有违【注】必谕之于道了方得心与之一而未始有违顺字正训是不违谕之于道都是顺前靣工夫甚矣顺亲之难
　　瞽瞍底豫【芟五条减十五字】
　　大注底致也言舜尽事亲之道于是瞽瞍虽顽亦有以致其悦乐也　陈氏曰化以心言定以分言离娄章句下
　　舜生于诸冯【章芟三条减二百七十八字】
　　此一章是言贯万古而同一道歴百圣而如一人也独以舜与文王比度者一是西夷之人一是东夷之人一是上古圣之盛者一是后来圣之盛者二圣之道既同则百圣可知矣先圣后圣之言虽承舜文王而言但谓之先圣后圣则其所该者固广不止二圣人也孰谓尧舜禹汤文武之道便与舜文异哉故曰东海有圣人出焉此心同也此理同也【云　云】千百世之上有圣人出焉此心同也此理同也千百世之下有圣人出焉此心同也此理同也此章所言得志行乎中国者似皆指道之用言且其同防皆不期同而自同无意于同而自无一之不同此见道之出于天而不易者也呜呼至哉　在东方夷服之地【注】夷服二字按书经图商五服侯甸男采衞也又有六服王畿甸侯绥要荒也又周九服侯甸男采衞蛮夷镇荒也谓之夷服实在诸侯九服之内非如今之所谓四夷之夷且九服夷在荒之内故曰荒服之外不治也在荒服内者周皆先王所治不可谓舜文本皆夷狄人孟子于此必曰东夷之人西夷之人者非以夷字诬累二圣人也孟子之意重在东西二字夷字则见得一在东之极一在西之极故曰地之相去也千有余里也若不在中国之内则其相去岂特千余里哉世之相后也亦不必添一先字亦不必专指文王
　　盖有后则有先云相后则有在其先者矣赵氏悳曰舜至文王一千二百嵗
　　得志行乎中国若合符节【芟二条减四十三字】
　　非以得志行中国为合符莭以其得志而行乎中国者若合符节也盖主道言然不曰道而必曰【云　云】者是防其行事之实相合防言也　问符节一物乎二物乎曰一物注曰符莭以玉为之【云　云】可见是一物朱子曰礼符莭右留君所左以与其人有故则君
　　以其右合于左以为信也　得志行乎中国呉仲珠谓中国二字对东夷西夷説非也集注只训作天下且东夷西夷已説见前
　　先圣后圣其揆一也【芟三条减八十六字】
　　先圣后圣承舜文言其实罩得广今以舜文所行于中国者比度之固相合若以他圣人来相比度亦何有不合者　注云揆度也其揆一者言度之而其道无不同也此是解出所取揆字之义如此其实只是与所谓其归一揆同归一致者一意切不可谓上文言其道之同此是言度其道之同　揆度也度不是判度乃是比度也若作料度説则差毫厘而谬千里矣范氏曰言圣人之生虽有先后逺近之不同然其
　　道则一也【注】先后本世之相后一句言逺近本地之相去一句言但不可分孰为逺孰为近緫以地之相去言
　　子产聴郑国之政以其乘舆济人于溱洧【芟一条】子产聴郑国之政言举郑国之政皆在所聴决也此一句见其操可为之势如十一月徒杠成十二月舆梁成皆其所得为者　不直曰子产以其乗舆济人于溱洧而必曰聴郑国之政【云　云】者此书法也正见其居为政之位而不知为政之道得为不为而乃为其所不必为者所以为可讥也
　　惠而不知为政【芟三条减三十六字】
　　惠之所及者狭政之所被者广故曰焉得人人而济之又曰日亦不足矣若知为政之道则自然人人可济自然日力有余也故自嵗十一月徒杠成至日亦不足矣是皆以发夫惠而不知为政一句之意　大全注问以左传考之子产非不知为政者孟子姑以其乗舆济人一事议之然夫子亦目以为惠人岂子产所为终以惠胜与朱子曰东坡云有及人之小利无经世之逺图亦説得好都鄙有章等只是行惠人的规模　政则有公平正大之体纲纪法度之施【注】辅氏曰体以理言本也施以事言用也　公则平矣公平则正矣正斯大矣所谓大者正也　大者为纲緫乎众纪小者为纪于大纲纲纪即法度之凡也凡皆法也度特其一举一该其余
　　嵗十一月徒杠成【至末芟五条减六十一字】
　　自此以下皆承上文惠而不知为政言谓子产是不知为政以为政之道言之如患民之病渉也则必十一月成徒杠十二月成舆梁如此民自无病渉之患矣此固王政之一事也所以君子但能平其政行辟人可也又何必以其乗舆济人哉纵然以乗舆济人然国中之水当渉者众亦岂能悉以乘舆济之哉必欲人人而济之是毎人而悦之也如此日子亦不足以供用矣何则人多而日少也　先成徒杠后成舆梁小者力省而易成大者力数倍故迟耳非必急于徒行而缓扵车行者　夏令曰十月成梁引此以例周十二月为夏十月也然则周十一月非夏九月而何此一句好证本文二句　不曰作梁而曰成梁要其成功言也
　　民未病渉也【芟一条减六十四字补题一句】
　　国中之水当渉者众【注】国中之水谓溱洧在国中见当渉者众也众谓人不谓水也若水则当言多　君子平其政【补】不专指成梁一事故小注曰细大之务罔不毕举毎人而悦之亦不专济渉一事词头寛惟行辟人可也徒以出行言却是承子产因出行而以乘舆济人説故朱子曰与乗舆济人正相反也
　　行辟人可也【减二百十一字】
　　辟辟除也如周礼阍人为之辟之辟小注辟开左右行者　朱子末条或问最好孔子以子产之惠为君子之道而子以私恩小利言之何也曰孔子之言通乎巨细故不害其为君子之道此承上文乗舆济人一事而言则私恩小利而已　昔诸葛武侯尝言治世以大德不以小惠而其治蜀也官府次舎桥梁道路莫不缮理而民不告劳是亦庻几乎先王之政矣昔齐桓公见老人饥而赐之食老人辞曰愿赐一
　　国之饥者其意甚善　唐干符间宰相有好施者常于布囊贮钱自随行施丐者毎出褴褛盈路有朝友以书防之曰宜举贤任能使万物得所何必为此小惠乎
　　孟子告齐宣王曰君之视臣如手足【章芟一条减八十八字】君视臣如手足者倚之以为用防之恐有伤君待臣如此恩义之至也下文諌行言聴便是　臣视君如腹心者手足衞之而愿为之胼胝众体戴之而甘为之服役臣待君如此恩义之至也　视臣如犬马者徒有豢飬之恩而无礼貌之施也　土芥则践踏之而已矣斩艾之而已矣【注】当分践踏贴土字斩艾贴芥字　侵害人者谓之冦受其侵害者因而与之结搆报复则谓之讐　君之视臣如犬马君固卑矣而臣视君如国人臣亦卑焉如冦讐者愈卑矣盖君既视我如此我便可拂袂去矣何乃徒縻其豢飬而甘受其轻贱以国人视其君甚至为之土芥而不辞至视之如冦讐也哉此见孟子之言可以告其君而不可以语其臣且又有未尽当防潜室曰是説大都报应如此若忠臣孝子不当以此自防当知天下无不是底君父
　　王曰礼为旧君有服止服矣【芟一条减七十五字】王疑孟子之言太甚故以此为问亦见齐王天资甚高辞有含畜而不露　饶氏曰旧居尚且有服不应见在之君而待之如此　以道去君而未絶者【注】按仪礼注谓三諌不从待放于郊未絶者爵禄尚有列于朝出入尚有诏于国盖即下文君使人导之出疆又先于其所徃去三年不反然后収其田里者也则孟子之言有据矣　以道去君而犹未絶就未絶上见得以道去君犹言以礼致仕之类若夫諌不行言不聴抟执之又极所徃去之日遂収其田里则道安在乎
　　谏行言聴膏泽下于民【芟三条减一百五十六字】諌行言聴膏泽下于民以平时言也有故是此一时一事有不合而义当去者也　膏是膏油泽是水泽二者皆滋润乎物此二字是借字贤者之事君諌行言聴则自有膏泽在民矣
　　又先于其所徃【减一百十七字】
　　称道其贤欲其収用之也　此一莭清尝疑之彼既去我我既不能用则任其所之可矣又焉用为之説乎且我既为人道其贤而欲用之我何故不以为贤而自用之乎若他国以此问则我何以答但导之出疆又不遂収其田里而犹望其归礼亦近厚矣纵不先于所徃而称道其贤似亦未为薄也谨识所疑遇髙明君子当有请焉　导之出疆防剽掠也【注】从其志而虞其害也
　　然后収其田里
　　田所赋之禄入也里所居之第宅也故云田禄里居
　　此之谓三有礼焉【二条上补题一句】
　　导之出疆一也先于所徃二也三年然后収其田里三也不连諌行言聴説自是去后三有礼　如此则为之服矣【补】此句通结諌行言聴以下不只带三有礼
　　今也为臣諌则不行言则不聴【芟一条】
　　晋锢栾盈【注】防诸侯约使勿受盈之奔也此正穷之于其所徃非谓箝禁也　晋锢栾盈非其罪盈之母范宣子之女也与其家老通盈患之其母惧愬于宣子言将为乱遂锢之
　　此之谓冦讐
　　此以君之待臣言何不云如土芥曰君之视臣如土芥则便是臣之冦讐矣　杨氏曰【云　云】若君子之自防则岂防其薄乎孟子曰王庻几改之予日望之孟子之言固如此真氏曰孟子为齐王言则然而所以自防则不然三宿出昼未尝有悻悻之心曷尝以冦讐视其君此二説有补于本章
　　孟子曰无罪而杀士【章减五十二字合二条为一】无罪而杀士则大夫可以去若及此时不去则后有欲去而不能者矣无罪而戮民则士可以徙若及此时不徙则后有欲徙而不能者矣只是言当见几而作之意此可以字正如夫子可以行矣及子未可以去乎之类庆源注甚好
　　孟子曰君仁莫不仁君义莫不义【减一百六十二字更定次序】此章重出【注】与论语重出而逸其半不同重出而逸其半所重出者只是一意此章重出却是无上事而直出二句难用上章行政用人填入莫不字内其曰君仁君义亦指君身言心在其中矣又不必一则曰心二则曰心也　此章直戒人君【注】辅氏云大学其机如此之説也既云直戒人君又云义亦小异亦之一字言不止是直戒人君与上篇不同其义亦须小异不必拘拘于正心与行政用人之云耳
　　孟子曰非礼之礼非义之义大人弗为【芟二条减一百四字】非礼之礼非义之义所谓礼者或恭敬辞譲之莭或玉帛仪文之施皆礼之所在也所谓义者或小而辞受取与之际或大而去就死生之决皆义之所在也是礼义也察之必欲其精或毫厘之差则千里之谬或加之锱铢则太过或减之毫忽则不及不可狥乎其名不可泥于其迹故有可行于昔而不可行于今者有可行于人而不可行于己者有辞之为礼而亦有不辞之为礼有受之为义而亦有不受之为义或今日行之则为礼明日行之则非礼惟义亦然此难以悉举要在察理之精而已　此章之义惟张子与晦翁二説与大注意正合若程子之説似未切当云峰谓夫随事顺理而不为非礼之礼因时制宜而不为非义之义非也如此则礼只在事上用义只在时上用乎盖朱子下此二句是要兼时与事非是分贴礼与义
　　孟子曰中也飬不中【章芟二条】
