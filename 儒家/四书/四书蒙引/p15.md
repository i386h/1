<!-- { "loadSidebar": true } -->
　　强者力足以胜人之名故下文节节有胜人字末节则用自胜字自胜则不期于胜人而自胜人矣　南方之强不及乎中者也北方之强过乎中者也此亦且浅浅説个过不及耳盖此二者之强与下文和而不流中立而不倚者絶非其类二者止是气质所为中庸之强则自学问克治而来其与二者非但过不及之差也然亦总归于过不及而已　含忍如何谓之强盖忍人之所不能忍是亦其胜人处胜人则强矣　寛柔以教则诲人不倦之事不报无道则犯而不校之理如何犹谓之不及盖此只是任他气质做得来自不适中如夫子不愤不啓不悱不发固亦不轻于教也又君子有不屑之教诲如孔子之于孺悲孟子之于曹交是也而一于寛柔以教则有可以不用而用者矣安得为中孔子曰以直报怨礼兄弟之讐不与共国父母之讐不与共戴天律父不受诛子复讐可也鲁庄公释桓公之讐于齐春秋讥之宋髙宗楚襄王为讐人役贻愤万世袁绍死于曹操其子谭乃投之以杀其弟天下笑之此见无道之有当报者彼徒知含忍者一于不报安得为中故或问曰南方之强不及乎中者也以其全凭气质上做来未合义理之正者也
　　衽金革死而不厌【芟一条减三十四字】
　　衽金革犹言蹈白刃枕戈相似取蹈借而安之意君子之道也强者之事也一曰道一曰事南北之强其髙下又可见矣
　　故君子和而不流【芟五条减二百九十一字】
　　和以处众易至于随众而流而乃能不流特立于众人之中而无所依其势易至于倚而乃能不倚达者志得多至于丧其所守穷者难堪多不能终其所守而乃不变塞焉至死不变焉所谓强哉矫者全在此四个不字上盖众人都被这个打倒他独植立得住不为之倒所以为强也　中立而不倚此最难言中立者无依而独立也此中字浅与中庸之中不同中立犹未是强必至于不倚乃为强也如举世皆出而我独处是中立无依也若非见得十分透守得十分坚少间未有不随众而出者如伯夷叔齐当武王之伐纣也天下诸侯不期而防者八百同心同徳之臣至三千人皆以为纣可伐而从周矣独伯夷叔齐断然以为不可至于不食周粟饿于首阳之下而死是真能不倚者也又如举世皆处而我独出亦中立无依者也然非知得十分透守得十分定少间亦未有不随众而处者也孔子当衰周之季歴聘诸侯之国而所如不合辙环不已当时晨门讥之楚狂避之荷蒉非之沮溺丈人之徒又往往刺之虽亲炙如子路者亦疑之数矣而夫子以其不磷不缁之操终不为众所讙而少辍其无君皇皇之心其中立而不倚又何如哉　和与中立字轻与下文国有道国无道亦一例强处全在四个不字上强哉矫矫强貌所以形容其强也
　　素隐行怪【章芟二条减五十九字】
　　此隐字是隐僻之隠是常道之外者下章费隠是隠微之隠乃常道之中者一邪一正字同而义不同正大之理人皆可知可能人或忽之惟索隠行怪适中乎人情喜新之病故曰足以欺世而盗名孔子曰不怨天不尤人下学而上达知我者其天乎朱子释之以为无以甚异于人而致其知则索隠行怪之足以欺世而盗名也可知　索隠行怪是贤智者之过半涂而废固是不及然不必坐以愚不肖之名也盖过与不及是活套字元无指定名位若上章智愚贤不肖只是就生禀上分个过不及耳今之説过不及者每滞于此是以不得脱洒如南方之强君子之道亦是不及者若槩以为愚不肖则过矣
　　君子依乎中庸
　　依乎中庸只説得智仁至于遯世无悔方是智尽仁至处勇即在中也　遯世不见知而不悔者正为此个道理出于天而备于我乃吾分内终身所当服行一息尚存不容少懈者也有见于此故能遯世不见知而不悔也
　　君子之道费而隐【芟一条减八十八字】
　　谓之费者以道体之散殊无乎不在者也谓之隠者所以賛费之妙也　费用之广也隠体之微也【注】本文只是言此道之用广而其所以广则有不可知者耳未必将体用做个骨子也章句云者朱子解经法例如此　费是率性之道隠则天之命也天命之所以为隠者何也上天之载无声无臭其所以造化万物而各付以是理者皆莫可得而见闻也故曰视之而弗见聴之而弗闻体物而不可遗但此章言费而隠先用而后体后章言夫微之显则先体而后用盖此以君子之道言道乃日用事物当然之理故先自其著者言之后章主鬼神言鬼神无形与声者也故必先言其体之隠然后章之言亦以明此章之义合而观之则是君子之道虽费而实隠虽隠而能费也一理也　请问隠之义按朱子云鸢鱼飞跃费也必有一个甚麽物使得他如此便是隠愚谓此非天命而何盖天道虽曰无心而成化而实隂阳五行之外无余理也即是无心之心也　费只是无物不有无适不在隠只是上天之载无声无臭如此説似不费辞　自古圣贤论道者多矣未有如子思费隠一章之精妙而该括者也　夫妇之能知能行者是万分中有一分圣人之所不能知不能行者是万分中欠一分　圣人之所不知不能大槩是没要事若大节目所在而有不知不能何以为圣人故言及其至也此至字不可解作至极义只説到那尽处则容有所不知不能者耳　圣人所不知不能者非名物事变日用常行不切之事则非己之所能必致与其势之所不容如愿者也如孔子问礼问官之类则名物事变非日用常行之所切者也如孔子不得位尧舜病博施之类非己之所能必致与夫势之不能如愿者也皆非分内之切务斯道之极致也
　　天地之大也人犹有所憾
　　此特因言圣人有所不能而更上一步言岂惟圣人虽天地亦有不能尽者所以甚言君子之道费耳其实此章説道只指君子所当知所当行者非并责天地以体道也　天地之大或以形言或以道言主形言者谓若説天地之道大则天地已尽道了又何以説人犹有所憾主道説者以为此与后章此天地之所以为大也一大字俱以道言论语惟天为大亦谓道大也岂论其形邪言道之用广虽圣人之徳之盛不能尽虽天地之大亦不能尽也看来后説较长盖知圣人之髙于夫妇者以徳不以形则知天地之大也亦以道不以形矣　天能生覆而不能形载地能形载而不能生覆如何便憾得他曰如此则见得天地虽大于道亦止各得其一隅必兼覆载生成方为道之全体耳憾只是未足他意惜其犹有未尽也寒暑灾祥之不得其正亦是有不足他意盖天地虽大亦形而下者也终不免囿于气数道则形而上者也所以律乎形而下者也故天地犹有可憾处
　　鸢飞戾天鱼跃于渊【一节芟三条减五十四字】
　　化育流行上下昭著【注】化育流行就物上言或谓道者率性之谓今云化育乃天之命非物之性也曰此知性命之分而未知性命之贯也易曰各正性命岂不就物言邪或曰此气也又何以言道曰鸢鱼之飞跃气也而其所以飞跃者理也气便载得许多理出来故理气自相依而不离　言其上下察也题谓即鸢鱼之飞跃而见道之昭著于上下则可谓上下止于天渊道之昭著于上下止于鸢鱼之飞跃则不可曰上下察则凡际天所覆极地所载或大或小皆
　　在其中矣又以上文大小参之即上下之昭著固所以为大而上下昭著之中一物之细一尘之微亦莫不有是道则自有极其小者矣　章句以鸢飞鱼跃为道之用而或问必兼体用言之且用之广者固可以言昭著体之微者亦可以言昭著乎曰是有説也盖道之体用自判然不容以混而无别然其实则体用一原显微无间用在是体亦在是矣故朱子于章句屡析言之而于或问则又混言之所以互相发也如即鸢飞鱼跃固可以见道之用广然其所以为体之微岂有外于是哉　活泼泼地即上下察也之意子思吃为人处活泼泼地是自外面者言之谓
　　其有以洞见夫道体之妙也必有事焉而勿正心之意同活泼泼地又是就吾心内言之谓心存则道存而自有以洞见道体之妙也非必仰而视夫鸢之飞俯而观夫鱼之跃然后可以得之也盖虽有鸢飞鱼跃之天机而无必有事焉之心则道体之妙虽勃勃于目前其如吾之愦愦不了何此程子所以合子思孟子之言而流为活泼泼地之论也精矣哉盖实见得者自别也　本文既曰费而隠而或问乃曰全体呈露妙用显行是隠者亦不为隐矣何谓也曰此正以其体用一原也盖其体之呈露亦止是于其用之昭著处呈露耳其实非有二也
　　及其至也察乎天地【芟一条减十五字】
　　此圣人所以有不能也　察乎天地即所谓洋洋乎发育万物峻极于天而天地圣人之所不能尽者皆在其中矣若鸢鱼一节则不必专属于逺大亦不必专属于近小总申上意也　读此一章直是能使人有不敢离道之心盖知夫妇之愚不肖皆可以与知与能乎此道则吾之未至如此之愚不肖者其可以自絶于此道乎知圣人之于此道犹有所不能尽处则吾之去圣人逺甚者又可不百倍其功而冀其有所造诣乎知天地之犹有憾则又当知天地虽大尚未能得太极之全体吾身虽微而太极之全体则实具足于吾之一心故潜天而天潜地而地苟其道则兼天地赞化育又可以能天地之所不能矣知鸢鱼之飞跃各以道则又当思吾为万物之灵者当区处一世之民物使大以成大小以成小各得其所所谓鸟兽鱼鳖咸若可也由是论之益信乎道之不可须臾离也已矣
　　子曰道不逺人【芟三条减五十九字首条凑合】
　　道者率性而已【注】率性何以是道不逺人盖性者所以为人之理也有耳目则有聪明之徳有父子则有慈孝之心道何逺于人哉　朱子曰人之为道之为如为仁由己之为不可以为道之为如克己复礼之为此説出于朱子再无容疑矣或欲强而同之非也固众人之所能知能行者也【注】此众人与第二条
　　张子所谓以众人望人者同犹言人人也不是指蚩蚩之庸众人　张子所谓以众人望人【云　注云】此章朱子分三节各一意朱子盖先入于张子正蒙之言乎恐张子之言未必尽是子思之意也盖忠恕贯天下之道其于上下文之意宜无不该非但指爱人一端而已也如大学云有诸己而后求诸人无诸己而后非诸人所藏乎身不恕而能喻诸人者未之有也则所求乎子以事父未能一节亦忠恕之事矣又如孟子注云圣贤之于异端拒之甚严而于其来归待之甚恕拒之严故人知彼説之邪待之恕故人知此道之可反则以人治人一节亦为忠恕之事矣
　　忠恕违道不逺【芟二条减八十三字补题二句第二条凑合】
　　忠恕违道不逺是学者事程子所谓下学上达之义也夫子之道忠恕则忠当一恕当贯程子所谓大本达道之义也而朱子乃皆以尽已推己训之者盖曽子以夫子一贯之防难言故借学者之忠恕以明之字义皆同其意致则异不可以曽子言忠恕二字之义为有异于此也亦不可以中庸忠恕之事为即夫子之一贯也当味论语注云借学者尽已推己之目以着明之欲人之易晓也　施诸己而不愿亦勿施于人【补】此本是恕之事而注兼以为忠恕者盖无忠做恕不出所谓忠恕犹形影要除一个除不得也张子所谓以爱己之心爱人【注】程子曰以己及物仁也推己及物恕也其义精矣张子以爱己之心爱人则尽仁亦非以恕当仁也其谓之尽仁即如孟子所谓求仁莫近焉之意但不如孟子之言于仁恕之义自然有辨耳要之恕之熟者即是仁
　　君子之道四【减五十字第二条出下题移二条入下题】
