<!-- { "loadSidebar": true } -->
　　上无道揆也【芟十七条减一百八十八字更定次序】上字与下字对以君对臣则君为上而臣为下所谓朝与工也以君臣对民则君臣皆为上而民独为下所谓君子与小人也观集注云无道揆则朝不信道而君子犯义是朝与君子皆属上也无法守则工不信度而小人犯刑是工与小人皆属下也为其层递説下不可太拘定如下文上无礼下无学又与此上下字不同上无礼是谓君臣下无学只是细民故云上不知礼则无以教民下不知学则易与为乱　上无道揆上之一身无道揆也朝不信道则举朝纲皆不正矣寖説得广由是凡有位之人无不犯义矣下无法守在下之人因上无道揆而不知所遵守也工不信度则凡各衙门事体俱无定凖矣渐説下来由是至于细民亦莫不犯刑矣　道揆主义理法守主法律信道信度亦然故君子犯义虽法所不加理则可咎也小人犯刑则入扵吏议矣承法度字来也不信道者知有道而不信道也不信度者知有法
　　而不信法也　上无道揆朝不信道君子犯义曰道曰义一也自所犯言之则曰义　下无法守工不信度小人犯刑曰法曰度曰刑亦一也自所犯言之则曰刑　犯刑不必谓有人刑之只是扵刑有犯耳当此之时已不信度矣安得一一刑之但不依度行便是犯法了　此六句只是要起国之所存幸也言上下都糊做无复纪纲矣其何能国　惟上无道揆故下无法守此所谓不仁而在髙位是播其恶扵众也六者虽平説然却重在君身盖自惟仁者以至防无日矣皆所以责其君
　　故曰城郭不完【减六十五字】
　　此条重在上无礼盖由上无礼故下无学即是不仁而在髙位之祸也　上不知礼则无以教民故下无学下不知学则易与为乱故贼民兴贼民犹云奸民语録所谓不好之人并起也不要説贼民者兴
　　诗曰天之方蹶无然泄泄
　　诗大雅板之篇传曰序以为凡伯刺厉王之诗其小注朱子曰天方蹶动而人当敛饬也今乃弛缓而不以为事则是自絶扵天矣诗注所谓人考其上下文亦以羣臣言
　　事君无义进退无礼【止】沓沓也【芟二条减六十五字】事君无义不能陈善闭邪也进退无礼但以奔走承顺为恭也言则非先王之道自家不由之亦不望其君之由也务要以下文来反证他正是怠缓悦从之意　进退无礼有二説一谓其去就之间不以礼但知爵禄之为重虽不当进而亦进虽当退而亦不退则此进退进以礼退以义之进退也如此者岂敢望其能正君哉一谓其动静之间不以礼但见其擎拳曲跽奔走承顺而已是乃进退之莭者也如此又安敢望其正君哉二説皆可
　　故曰责难于君谓之恭【芟二条更定次序】
　　责难是个大规模陈善闭邪是内面事项恭字亦包了敬朱子曰恭意思较阔大敬意思较细宻责难是先立个大志以帝王之道为必可信必可行陈善闭邪即是做那责难的工夫　陈善以闭邪盖闭邪全靠陈善君心既溺于邪了我须有个正当好物事去替了他方得他囬故朱子曰君心有邪所当闭也然不知所以闭之之道而逆闭之则动有矫拂之患言不可得而入矣故不为之开陈善道使之晓然知善道之所在则所谓邪者亦难乎闭之盖孟子与时君论事多如此其所谓敬王岂虚语哉　本文只是恭敬范氏注何縁添大字至字盖责难乃谓之恭则知奔走承顺特恭之小者耳此则其恭之大者也陈善闭邪乃谓之敬则知徒为容悦者特敬之小耳此则敬之至者也　责难陈善究其实是以仁心行仁政也
　　吾君不能谓之贼
　　贼字是活字　谓吾君不能正与责难陈善者相反君臣交尽其责即所谓欲为君尽君道欲为臣尽
　　臣道如是则上下交而治道成矣此孟子之意也
　　孟子曰规矩方员之至也【章减三十二字】
　　规矩尽所以为方员之理而凡为方员者必于是取则焉圣人尽所以为人之道而凡欲尽人道者必于是取则焉取则之意于下节方露出　人伦説见前篇【注】则知兼父子兄弟等言下文独言君臣者承上章主君臣而言也
　　欲为君尽君道【条芟二条减九十四字】
　　欲为君尽君道【云　云】是二句不是四句欲为君而尽君道者必法尧欲为臣而尽臣道者必法舜欲字带连着尽字读方是　不以舜之所以事尧事君是不以厥后为可圣所谓吾君不能者也非不敬其君而何不以尧之所以治民者治民是不以斯民为有恒性封徳彛所谓三代以还人渐浇讹故秦任法律汉杂伯道盖欲化而不能岂能而不欲也非贼民而何事君如舜治民如尧然后于君臣分内事始为无
　　亏此所以为人伦之至而人所当学也　或曰使为君法尧为臣法舜而未能至于尧舜是亦慢君贼民否曰此是説立志当如此如伊尹亦不能使太甲之为汤周公亦不能使成王之为文武况其他乎朱子尝曰人臣但当以极等之事望其君责以十分只做二三分只责以二三分少间做不得一分矣自责亦然愚谓此大学教人所以必欲其止于至善也
　　孔子曰道二仁与不仁而已矣
　　孟子此言意在出乎此则入乎彼上警人之深也防大注可不谨哉法尧舜则尽君臣之道而仁矣【云云】此是入孟子意不是孔子意孔子是泛説今欲説此句书亦冝依本文先从孔子泛説然后以孟子之意缀之则既不离了孔子之词而亦不遗却孟子之意
　　暴其民甚【芟四条减六十九字】
　　上文兼言事君治民此专主贼民者言意归责扵当时之为君者然为君者至此则为之臣者亦不得辞其责矣若能以舜之所以事尧者事君岂使其君至此　名之曰幽厉【云　云】者言不但身弑国亡身危国削而已其身后又有如是之秽名万古不灭也　独言幽厉而不言桀纣者桀纣非谥也谥法周公始立言不仁之祸必至扵此【补】身弑国亡及恶谥不可
　　改皆不仁之祸也必至扵此此字专指恶谥
　　孟子曰三代之得天下也以仁【芟四条】
　　此承上章之意而推言之【注】推言谓自得天下推至士庻人也指一章言不可专指苐三条　三代之得天下二句主有天下者言也然非惟天下之得失系于仁不仁国之所以废兴存亡者亦然亦非诸侯之国为然自天子以至庻人皆然也天子不仁不保四海【云　云】不保四体皆必至死亡也　兴盛也不止扵存废衰也未至扵亡　注言必死亡不得其正死也亡字该四海社稷宗庙等新安陈氏曰非特不保四体为死亡也
　　今恶死亡而乐不仁
　　夫死亡人皆知恶之不知所以致此死亡者由不仁也今恶死亡而乐不仁是犹恶醉而强酒也然则如恶之莫如为仁耳
　　孟子曰爱人不亲反其仁【芟一条】
　　爱人礼人治人此三端似亦説得尽了爱人其所亲者也礼人其所敬者也治人其所以统莅者也身之所接只有此三类耳然此以所接之人言则尽矣若以事物言则未尽也故下文又曰行有不得皆反求诸己而朱注曰如此则自治益详而小注又曰不止上文三自反而已又下条大注曰不得谓不得其所欲如不亲不治不答是也如之一字可见不止是上文三自反至于下句云反求诸己谓反其仁反其智反其敬也则承上文如不亲不治不答説去非是上句下如字下句又就指此三者凡一事一物防之有不得所愿防皆宜自反岂但防人而已哉
　　其身正而天下归之
　　天下归之极言其效也【注】天下字説得广不但一方一国之人我亲我治我答而已天下则尽乎人也
　　诗云永言配命自求多福【减四十八字畧更次序】此命字以理言饶氏曰永言配命是常思量要合理永是无间防之意　辅氏曰为治本乎自反多福本乎自求亦太纽捏盖能自反而天下归之此便是永言配命而自求多福也引诗以咏赞之耳　朱子曰亦承上章而言是主为人上者故曰其身正而天下归之
　　孟子曰人有恒言皆曰天下国家【减三十七字】
　　天下之本在国国之本在家此是恒言中自有之次序但常人只知其言而不知其序孟子乃推而言之以见其道之有序如是天下之本在国故言天下而即继以国也国之本在家故言国又必继以家也然则天下国家云者岂偶然而已哉而家之本又在身此又常言之所未及也重在此末句扵家之本在身下要入身正则家齐然不但家以之齐国亦以之而治天下亦以之而平方得孟子之意故集注曰此亦承上章而推言之大学所谓自天子至于庻人壹是皆以脩身为本为是故也注两个推言之不同前一个推言只谓天下之本在国二句后一个推言则通指此章连家之本在身也以其自天下而国自国而家自家而身故曰推言也　新刋集注只有前面一推言后面只云此亦承上章而言之防上下章则后面只用单言之为是且于理亦为长
　　孟子曰为政不难【章芟五条减三十七字】
　　当时诸侯皆以德教之不能广被为患而不知其本之不脩故也故孟子云欲徳教之徧及于天下自不难也其本在正其身以不得罪于世臣大家则举国慕之天下亦慕之而徳教自然无逺弗届矣为政果何难哉寻常读者皆不知为政不难一句从何而发盖下文自相应也　巨室世臣大家也【注】饶氏曰世臣非一代之臣大家是贵宦之家是两项　不得罪于巨室全在脩身上非曲法以奉之也故解得罪云身不正而取怨怒也　麦丘邑人三祝一曰使主君甚夀金玉是贱人为寳二曰祝主君使主君无羞学无恶下问贤者在傍諌者得人三曰使主君无得罪于羣臣百姓　裴度所谓韩洪舆疾讨贼【注】此为諌用皇甫鏄发以聚敛进拜平章领度支至虽市道皆嗤之度与崔羣以闻不聴度表罢政事【云　云】且言天下安危系朝廷朝廷轻重在宰相【云　云】　韩洪本名韩避宪宗讳改为洪宪宗用兵淮西拜淮西诸军行营都统使扞两河而令李光顔乌重击贼洪不亲屯遣子公武领兵二千属光顔盖疾也呉元济既平以功加兼侍中封许国公入朝再拜司徒中书令以足疾命中人掖拜因愿留京师帝从之初洪为都统亦欲倚贼自重不愿淮西速平时光顔战最力洪欲结之举大梁城索得美妇人容色絶世遣使遗之光顔乃大飨将士【云　云】即席厚赠使者并妓返之誓不与逆贼同戴日月按此则洪有二心者故裴度【云云】但舆疾讨贼事语出皇甫镈传而本传不载尚未
　　有以稽其实　承宗敛手削地【注】王承宗邉镇王士眞之子拒命以常山叛朝廷厌兵布衣耆栢杖防诣淮西行营谒裴度且言愿得天子一节驰入镇可掉舌下之度为言乃以左拾遗徃既至以大义动承宗泣下乃与献徳棣二州以二子入质上从之　防置得冝大抵泛指朝廷事体及将相得人不必就承宗削地韩洪舆疾事实上讨
　　孟子曰天下有道【章减一百字】
　　其小德者即小贤也其大德者即大贤也德字兼才饶氏谓贤兼才徳未必然也朱子注只是徳字　既云小德役大德又必云小贤役大贤者先提出徳字对力言也继又言贤者见所以为小贤大贤者正以德之大小得名也孟子意重在小役大上为当时言也故继以齐景公女呉而及师文王之説
　　是絶物也【芟二条】
　　物犹人也小注是与物暌絶也　是絶物也言必及于祸也夫人不能髙飞逺走不在人间也而絶物乎
　　今也小国师大国【减六十五字】
