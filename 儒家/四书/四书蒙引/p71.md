<!-- { "loadSidebar": true } -->
　　取之而燕民不悦则勿取【芟五条减四十二字畧更次序】不可谓文王欲取商以商人不悦而止文王初何心哉时未可取文王自然不取初无觊觎之心也盖三分有二商民犹有未归心者　毕竟文王三分天下有其二还是天命未絶商而夫子以为至徳者盖在他人则必举大事矣不然亦以有二者自有矣而文王乃复以之而事商焉是亦可取不取可为不为而为至徳也若使诸侯不期而防者八百虽文王亦安得而止之哉故曰尧舜汤武其揆一也　以万乘之国伐万乗之国【补】按此一条分明是説齐未能得燕民之悦而未便有可取之理其曰如水益深如火益热盖已窥见其将有杀其父兄系累其子弟毁其宗庙迁其重器之意矣然当时犹未有其事方是始胜之日也　如水益深如火益热此如字是假如之如非如似之如也即集注若更为暴虐之若字　盖以上条观之固未见得民悦齐亦未见得民不悦齐故此条劝以行仁政犹或可取也及齐不行仁政而更为暴虐致烦诸侯之兵孟子乃转教以置君而去盖是时已失燕人之心矣无复可为者矣二章之防所以为不相悖
　　齐人伐燕取之
　　不用孟子上章之言也　何以待之谓何以备之也
　　东面而征西夷怨南面而征北狄怨【减九字】
　　只曰东征西怨南征北怨可也必曰西夷北狄何与举其逺者言则近者可知也　书之言至奚为后我止自民望之以下孟子申言也谓当汤未至时则民望之若大旱之望云霓及汤既至则归市者不止耕者不变诛其君而吊其民若时雨降民大悦矣故又提书曰徯我后后来其苏见得以上是孟子之言也滕文公下篇亦然
　　若大旱之望云霓也【芟六条减三十三字】
　　大注云合则雨虹见则止若望云者仰其来也若望霓者又疑其不来也只是愿其雨而又恐其不雨故只管望看是云是霓耳差之毫厘便失其防而与大旱之望云雨者异意矣宜细酌之　霓虹也单言则同对言则分　诗孔氏注曰双出色鲜盛者为雄曰虹暗者为雌曰霓
　　如之何其可也【芟一条】
　　今燕虐其民王徃而征之民以为将拯已于水火之中也若杀其父兄系累其子弟毁其宗庙迁其重器则是覆燕以自利而已安在其为拯民于水火之中也故曰如之何其可也
　　今又倍地而不行仁政【减一百六十一字】
　　若倍地而行仁政如何曰连倍地已不是了缘当时齐已取燕了故孟子只重仁政上不复咎其倍地也齐之取燕若能如汤之征葛则燕人悦之而齐可
　　为政于天下矣【注】言齐之取燕若能如汤之征葛诛其君而吊其民则燕人无不悦而齐可王矣此亦以既倍地了言　既动天下之兵了而为之计则须是置君而去若只施仁政亦晚矣若初间倍地而行仁政则燕民戴之诸侯亦无衅可乘　王速出令反其旄倪云云盖当时诸侯谋伐齐者以齐之杀燕父兄系累子弟等为辞也故教以反其旄倪止其重器云云盖只论曲直未暇论强弱之与胜负也所谓理之可为者不过如此　反其旄倪旄去声与耄同九十曰耄
　　则犹可及止也【芟二条减四十七字】
　　当时齐王惟恐无以止之非惟燕终不为己有而故物亦恐不能保也
　　邹与鲁哄【减十六字】
　　哄鬬声也【注】哄本谓声之哄哄也不着鬭字解不来故云　吾有司为我死于敌者三十三人而民皆莫肯为有司致死民之不用情于其长上如此吾欲诛之则人众不可尽诛若宥之而不诛则疾视长上之死而不救难为有司者矣然则如之何则可穆公之问惟知罪民孟子之答则罪有司然上以是施下以是报理之常也且孟子之罪有司者非惟得其情理之实亦所以警动穆公使知所以恤民也
　　疾视其长上之死而不救
　　此长上谓有司也【注】凶年凡疾疫之类皆是饥嵗只是嵗不熟
　　是上慢而残下也
　　此上谓君及有司也【注】凶年饥嵗君之民老弱转乎沟壑壮者散而之四方防千人矣而君之仓廪实府库充此君不是也有司莫以告此又有司不是也是上慢而残下也则兼谓君及有司
　　夫民今而后得反之也
　　南轩曰有司视民之死而不救故民视有司之死而亦莫之救所以为得反之也
　　斯民亲其上死其长矣【芟三条减五十一字】
　　上字仍上注谓君及有司但长字专指有司　盖有司之所以不恤民者以君之所爱在于财而不在民也是不恤民者固有司之罪而所以致有司之不恤民者则君之咎也君若以爱民之心而行仁政以恤之则有司知体君心而各爱其民矣吾见民于无事之日则皆亲其上有事之日则各死其长矣何至疾视长上之死而不救哉　新安陈氏曰平时亲其上有危难则死其长矣
　　滕文公问曰滕小国也【减三十二字】
　　此数章意实相承初因文公问而告以死守后因其问又告以太王之迁及其又问也则合死守迁都而请其自择盖理之可为者不过如此　事齐乎事楚乎是欲择一强者而事之侥幸苟免之计也
　　是谋非吾所能及也
　　以其欲为侥幸苟免之计而拒之也
　　效死而民弗去【芟一条】
　　效死者君之守义也民弗去者由爱民而然也故云非有以深得其心者不能也　愚尝疑智者为能以小事大而保其国今滕文公欲事齐楚而孟子乃曰是谋非吾所能及何与盖以小事大文公自能之不待教也但文公全欲慿大国之援以侥幸旦夕之无事而不知有自固之义故孟子独以所缺者箴之南轩曰与其望二国矜已以求安不若思所以自强而立国虽曰自强立国然论到道理十全处齐楚还当事他当以郑子产为法
　　齐人将筑薛
　　一则曰非择而取之不得已也二则曰君如彼何哉盖当时滕势危于累卵保民而王又非旦夕可期者故只教以迁国图存
　　强为善而已矣【芟三条减一百十二字】
　　此章断作迁国説方见所谓非择而取之不得已也有着落况君如彼何哉一句尤明言彼今方筑薛势已廹矣吾力既莫如之何只得效太王之为善自为可继以俟命于天尔所以下章之答亦一边是迁国图存一边是守正俟死　夫君子创业垂统为可继也正是迁国图存之事　为可继也谓为其所可继者而已　迁都如何见是为善盖被人侵廹不与之较智力以弊其民乃逺避而去之以自图存其为善也孰加于此　苟为善至为可继也泛説君如彼何哉乃是指滕文公説　此章言人君但当竭力于其所当为创业垂统为可继也不可侥幸于其所难必若夫成功则天也
　　狄人之所欲者吾土地也
　　言吾以其志在财币故事之皮币又事之犬马玉帛今皆不得免焉然则狄人之所欲者非皮币也非玉帛也非犬马也是欲吾土地也今吾欲与之争则势力不敌徒使吾民膏血锋镝之下云云
　　二三子何患乎无君【芟一条减五十字】
　　依韩文公岐山操曰伊岐有阻我徃独处尔莫予追毋思我悲云云观之则是以二三子何患乎无君为自有人来君之不是命以从已之词也而南轩注亦云其迁本以全民不敢必民之归而强之从也民心自不释乎太王耳此其词虽善其意亦与韩同愚以为非也民非后何戴后非众罔与守邦而曰我徃独处尔莫予追何哉故曰无太王之徳而去则民或不从而遂至于亡可见矣其又忍以其积世之赤子而委之狄人哉如此乃属其父老而告之何为与之诀别乎夫邠人之不能释乎太王太王亦自去之矣而乃伪为是辞以动之乎古者君民一心况太王之于邠人直似子父亲戚然明告以去邠图存之意何嫌乎但亦非强之也此须以太王公正之心看之况前此公刘之迁都是帅民而去太王乃欲弃其民而独徃邪情理俱碍　然则所谓二三子何患乎无君此言何谓邪曰下句不云乎我将去之便是有君也盖当时若不迁去则势力不敌反成无君矣故曰云云
　　邠人曰仁人也不可失也【减六十八字移一条入下题】此是邠人相告勉以急于从迁之词故曰从之者如归市　仁人也以平昔有徳于民言非惟一时所谓不以其所养人者害人数语而感得民之乐从也
　　或曰世守也非身之所能为也【芟三条减六十九字】言不可輙舎去而迁之他也　既告以太王迁邠之事矣乃又曰或曰世守也非身之所能为也效死勿去度其不能迁都也故又曰君请择于斯二者盖能迁国以图存固甚好但恐不能如愿则当守义而已矣彼侥幸苟免之计诚非吾所能及也所谓理之可为者不过如此　守正而俟死者义也【注】或问义字当作经字朱子深是之谓义便近权既对权便用经但未及改耳盖板已行故也　东阳曰当时西方地近戎狄皆间隙之地非封国之疆界故太王得优游迁徙若滕在中国又界大国之间无可迁之地民虽或从之亦无所徃孟子特举太王之得民以警文公耳故下文言效死乃其正也
　　何哉君所为轻身以先于匹夫者【减十八字】
　　为如字言君为此轻身匹夫之事云云　本是乐正子仕于鲁孟子至鲁乐正子乃以其贤而告于平公平公将为乐正子行乃为臧仓所阻是以乐正子入见云云而新安陈氏云云乃臆度之説下文自有明证何用此臆説为
　　前以士后以大夫【芟九条减九十三字更定次序第二条凑合】乐正子亦善説辞意谓其厚于母者时为大夫也非固独致其厚于母也其不得厚于父者时方为士也非固俭于其父也所以破后丧逾前丧之説故平公应曰否谓棺椁衣衾之美也美字应前逾字盖以棺椁衣衾人人皆可以自尽随时皆得以自致固不拘其为士为大夫也而孟子之后丧实美于前丧前丧实不如后丧也故乐正子又释之曰贫富不同也言时乎丧父棺椁衣衾虽可自尽然而犹贫也则亦称家之有无而已及时乎丧母则所谓得之为有财者也故不以天下俭其亲而得以自尽其心　乐正子只用説前以三鼎后以五鼎而乃先之曰前以士后以大夫者直是要露出士大夫数字以隂折之此非问辞乃因问而解也　仪礼图云三鼎豚鱼腊用特豚而以鱼腊配之五鼎羊豕鱼腊肤用羊豕而以鱼腊肤配之
　　吾之不遇鲁侯天也【芟三条减三十三字】
　　此天字以气数言　谓气数未亨吾道当穷故平公将行而有臧仓之沮也沮之言虽出臧仓之口然要其所以臧仓亦胡为而有是沮也盖皆气数之为不但孟子之出处制于天而臧仓之一沮亦受命于天者也彼何能为哉　味斯言也可见其有乐天之情焉孔子曰不怨天不尤人以其乐天知命也此圣贤大节也　当时孟子若得遇于平公则吾道以之行生民以之泰天下以之治其不遇吾道终不行生民终不安天下终不治夫以吾道之兴废闗生民之休戚天下之治乱而乃反制于臧仓一竪子之三寸舌有是理乎盖实丁气运之衰故生此谗慝及庸君而圣贤不得所遇耳遇字更看得重若但以驾乘一见为孟子之遇鲁侯则孟子平日所遇亦多矣如齐宣梁惠相见不既频邪

　　四书蒙引卷九
<经部,四书类,四书蒙引>
　　钦定四库全书
　　四书蒙引巻十　　　　　　明　蔡清　撰公孙丑章句上【芟二条】
　　夫子当路于齐【减四十二字芟末条】
　　当路居要地也【注】路者人所必由也如掌刑罚之权则凡入刑罚之科者必由焉如操钱谷之柄则凡有钱谷之数者必由焉是彼当要路而我必经由其路而通塞有在于彼者故曰当路也
