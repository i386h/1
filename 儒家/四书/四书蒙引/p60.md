<!-- { "loadSidebar": true } -->
　　心安否曰安则不察其心而自以为安于食稻衣锦矣　夫君子之居丧食防不甘者心不安也闻乐不乐者心不安也居处不安者心不安也惟其心不安于此故不为也为字指食稻衣锦言防萃解为字是短丧不是食稻衣锦不知期年之外即食稻衣锦便是短丧况为字即食稻衣锦于本文为切　予之不仁也言由其不仁故爱亲之薄如此仁以性言爱亲以情言所谓论性则以仁为孝弟之本者朱子此注曰由曰故是如此説然只就爱亲之薄説他不仁不做推本説似亦可且爱亲以情言仁以性言人性皆善岂有不仁者若曰由其仁故爱亲之厚却使得不知朱子何以如此解且上条此夫子之言也一句亦似不必下盖本文虽无曰字两个汝安则为之且食防不甘亦谁认作宰予説耶又前条取尹氏短丧之説一段替宰我囬防此语亦可不集而又置在圈内似不可晓且其曰宰我旣出夫子惧其真以为可安而遂行之此句尤不可晓夫子上文既责之曰汝安则为之【云　云】矣宰我何至犹真以为可安而遂行之乎圣人只是深探其本而斥之耳愚此説则所谓有所疑于心而不敢强为也倘朱子再详集注此等当削去　爱亲之薄就安于食稻衣锦而丧不三年上説不仁者以其心之忍也不忍之心仁也天下之通丧谓自天子达于庶人也　予也有三年之爱于其父母乎除是无三年之爱于父母便罢既有三年之爱如何却无三年之丧以此见予之不仁　孔子三条话一节深一节第二条见得心不安故不食稻衣锦第三条见得以其有三年之爱故不能安于食稻衣锦以见丧之所以必三年而不容已于期年也孔子此三条始终只是要唤醒宰我而使自得其本心絶之虽甚责之虽严而此意终有不能自已者所以为圣人也孟子所谓亦敎之以孝弟而已者亦此意可见圣贤自非常
　　饱食终日【芟一条犊下旧脱塞字】
　　博局戏也局限盘也依诗学古者乌曹作博以五木为子有枭卢雉犊塞为胜负之采大意如今之掷骰子有个图图中有鸟兽位依诗学后説骰只当作投陈思王博陆为双陆也博经云陆六博六博者六棊子白六棊子黒通十二棊子即鲁斋王氏注所谓六着十二棊也　难矣哉兼无以入徳终有患害説盖饱食而一无用心则妨功废业悠悠荡荡未有不入于邪辟者矣
　　君子尚勇乎【减二十八字】
　　子路勇则勇矣义则未也故夫子荅之如此所以救其失而进之也君子义以为尚除去了勇説不必説勇合于义为尚只専説义合义勇亦在其中下节【云云】见有勇无义之害一至于此则夫君子可不尚义
　　而徒尚勇乎　三个君子当分别君子尚勇与君子义以为尚此二个君子皆以徳言君子有勇而无义对下小人説则君子小人皆以位言也
　　君子亦有恶乎
　　子贡问意谓君子于人无不爱不知亦有所恶乎子贡盖心有所恶也故以质之夫子子曰有恶夫人固不能无恶盖隠恶匿瑕者君子仁厚之心也若见人之恶则譊譊然宣诸口乐得其短而攻之是诚何心哉仁厚之心絶无了故恶称人之恶者凢居人下须要有忠敬其上之心此亦天理也且如上人有过尚当为之掩况无过而以己私谤之者乎是无忠敬之心矣故恶居下流而讪上者人固不可无勇然勇必合礼而施于其所当施勇无礼则为乱矣故恶勇而无礼者人之作事必先明义理审时势果可为然后决然为之便不至窒滞若都不度理势果而窒焉则妄作矣故恶果敢而窒者果敢而窒是自已窒塞不通不是行去见窒然必见窒矣　勇而无礼就血气争强上说果而窒就作事説　赐也亦有恶乎夫子以子贡问有恶知其必有所恶也故问以发之观夫子之所恶如彼子贡之所恶如此此皆恶其所宜恶而合乎天理人心之公者所谓惟仁者能恶人也徼以为知伺察人之动止而自以为于人之情伪无不知者也不安分不循理而恃其血气之强以下凌上以少夺长而自以为勇者不逊为勇也専好攻发人之隂私而畧无一毫含洪之意自以此卖直者讦以为直也　徼以为知小慧之知也不逊以为勇无礼之勇也讦以为直以曲为直也　不要作夫子所恶以警人子贡所恶以自警都是恶人也观注惟仁者能恶人可见　恶徼以为智者三句不可以为似知仁勇而非者直如何贴仁字近时学者之弊如此处最大害所谓驱率圣言以就己意使子贡当此时又加一恶矣
　　惟女子与小人为难养也
　　养犹待也近之则玩狎矣逺之则疎斥矣二者皆非君子所以待小人之道近则失之不及逺则失之太过庄以莅之不近之也慈以畜之不逺之也盖此等虽有难养之情君子则有善养之道自其近不逊逺则怨言之固见其难养自其庄以莅慈以畜言之则无难养者矣圣人言此以见常情非近之则逺之二者人所易犯而示人以当思待之之道使不至不逊而怨也非特患其难养也
　　年四十而见恶
　　四十成徳之时成徳者以此为断人年至四十则神日衰怠少能精进矣于此而见恶于人则善之未迁者终不及迁过之未改者终不及改其亦止于此而已勉人及时迁善改过也
　　微子第十八
　　微子去之
　　微子去之在先据书经可见箕子之囚比干之死则不可知其先后然以事理度之箕子之囚在先彼时纣怒未甚见諌者犹只囚之耳至后来比干谏则纣之忿嫉已甚遂杀之至杀比干时武王之兵所以随至也故泰誓声其罪曰剥丧元良贼虐谏辅是也且箕子之谏时已自死了偶然纣怒未甚故只囚之耳然则论语此二句非将其事之难易可见其去留死生先后之期亦只此为据矣朱子或问从史记不必用
　　殷有三仁焉【芟五条减八十七字】
　　孔子此句真万世之公案盖当时此三人或死或不死或去或不去疑于此是则彼非伸此则屈彼者故夫子即其位揆其时而原其心而直断其为同出于忧君爱国之心迹虽不同心则一也此等公案非孔子谁能断之然当时三公者亦已各自认过了其曰自靖自献于先王三公之心直可质之青天白日照耀天下与来世矣　至诚恻怛至诚者仁之存恻怛者仁之发此仁字重在爱之理上然惟不咈乎爱之理则有以全其心之徳矣　微子去之箕子为之奴比干谏而死孔子曰殷有三仁焉大哉言乎一言而三子之心白天下之论定矣不然后之人扵是三子必有所轩轾予夺于其间也厥后孟子得此意而其论曰三子者不同道其趋一也一者何也曰仁也【云云】
　　柳下惠为士师三黜【芟三条减四十八字】
　　柳下惠为士师三黜人或有讽之者曰屡摈不用如此尚未可以去而之他乎惠曰我之所以三黜者只缘直道耳夫直道而事人则直道难容焉往而不三黜苟枉道而事人则枉道易合在鲁亦自可矣而又何必去父母之邦乎惠此言皆晓或人以不去之意而自许其终身直道矣
　　齐景公待孔子【减四十七字二条竪字末条自字或有误】齐景公之待孔子也其言曰若必如鲁公所以待季氏之礼待之则吾不能矣当以鲁君所以待季孟二氏之间者待之旣而又曰彼虽贤矣惜乎吾老而不能用也夫以孔子之圣使景公以季氏待之亦何足为过然以季孟之间待之则礼亦未为薄但孔子之所以留其国者冀其可用以行其道耳而曰吾老不用则虽礼遇之隆亦何取哉故孔子去之然此言必非面语孔子盖自以告其臣而孔子闻之也　程子曰季氏强臣君待之之礼极隆然非所以待孔子也愚窃谓汤之于伊尹桓公之于管仲学焉而后臣之尧与舜迭为賔主使景公以季氏待孔子似未为过而乃以季孟之间待之则礼少杀矣故大文竪此一段説话夫岂无谓而曰不系待之轻重哉孟子曰其尊徳乐道不如是不足与有为如何説不系待之轻重且孔子行三字实通承上文岂止専承吾老矣一句朱子所以取程子之言置在圈外耶　景公不能用之意盖自于晏婴
　　齐人归女乐
　　孔子用于鲁骎骎然日有治强之势齐人惧直归女乐于鲁以沮之当时辞受之权在季桓子季桓子受之于是君臣之间荒于声色而怠于政事三日不朝其简贤弃礼不足与有为可知矣故孔子行此孔子去鲁之本意也以孟子参之方知郊不致膰爼者直托一事耳　当用孔子时而受女乐简贤也三日不朝弃礼也齐人归女乐只説归字不曽説个归桓子则知君臣俱有而季桓子受之亦为鲁君受之矣三日不朝者君三日不视朝臣三日不往朝　此篇记仁贤之出处不可分三仁为仁栁下恵以下为贤折衷亦难以折衷三仁三仁自是当了故朱子曰若三仁则无间然矣孟子曰不信仁贤此仁贤是相连字朱子以其此下便説孔子事故缀之于此非总上章也
　　楚狂接舆歌而过孔子曰
　　楚之狂人接舆者歌而过孔子之车前曰鳯兮鳯兮鳯有道则见无道则隠此何时也而犹不隠何其徳之衰乎且向日之不隠已过之事今不可谏矣然来者之日犹可追那向日之失及今庸不可隠乎已而已而如今就可隠去了今之从政而不隠者危矣味接舆之歌旣比之以鳯而又疑其衰旣幸其或止而又虑其殆盖知尊孔子而趋不同者也　接舆此辈人亦甚髙除是孔子方可道他不是　孔子时在车中闻其歌遂下车欲与之言而接舆自以为是不欲闻其言趋而避之孔子终不得与之言　夫以此等人天资气节之髙使闻孔子之言其有不幡然而悟者乎
　　长沮桀溺耦而耕
　　长沮桀溺二人相与为耦而耕时孔子自楚反乎蔡过其所耕之地孔子以济渡未知安在使子路往问津焉本子路御而执辔今下问津故夫子代之长沮因指孔子而问曰夫那执辔者是谁子路曰是孔丘长沮曰正是鲁国孔丘邪曰是也曰他人容有不知津处若是孔丘自知津而无待于问矣长沮此言以孔子数周流也盖长沮托此以拒之本是心不然孔子之周流而不遂隠也观其辞意亦何等人物了子路以长沮不答又转问桀溺想当时子路之问长沮桀溺必见长沮与子路问荅之言桀溺必闻故不问孔丘而独问仲由且其辞语意思又较从容得多桀溺曰我看来滔滔者举天下皆是也无一可与有为者而将谁与变易耶言欲变易谁耶且彼在鲁不合则去之齐之齐不合则去之卫之楚此处不合则去彼处彼处又不合则又去之一处此则避人之士也予以为滔滔天下皆是举世皆在所避矣且汝与其从避人之士岂若从避世之士哉此又讽子路何必从孔子周流之意也于是耰而不辍亦不告以津处　人字狭世字尽安人安百姓治人治天下国家皆如此分　除鸟兽是飞走之属则不可以同羣矣彼天下皆人也吾亦人也则吾所当与同羣者斯人而已吾非斯人之徒与而谁与哉如之何絶人逃世以为洁邪且彼谓天下无道谁与易之殊不知若天下有道则丘不用变易之矣正为天下无道故欲以道易之耳此皆反桀溺之言然二人所执实同反桀溺而长沮亦在其中矣
