<!-- { "loadSidebar": true } -->
　　太宰问于子贡曰夫子圣者乎不然何其于礼乐射御钓弋猎较之类无一之不能也是太宰以多能为圣也子贡曰固然是天纵之而将入于圣者然圣之所以为圣者却不全在于多能又兼得多能耳　固天纵之将圣固字不必做实字觧与又字相应　太宰官名或吴或宋未可知也当时不但鲁有太宰吴宋亦有太宰故云　太宰所谓圣指才言亦只是以多能言才正指钓弋猎较之类其説最浅殊不知多能乃才中之末事耳子贡所谓圣兼才徳言之圣无不通多能在无不通中最小事　或以才字贴多能多能当不得才字存于心者为徳见于用者为才凡建功立业设施措置经纶大猷无不是才多能特其余事耳故曰圣无不通非指徳为圣也非专指徳为无不通也即夫子鄙事之言观之可见多能当不得才字　子闻之兼闻太宰之所问子贡之所荅也故注云非以圣而无不通也　太宰以多能为圣是以多能为出于天非人所可学子贡之意亦然及夫子言吾少也贱故多能则以为由学而通非天之所生矣乃推圣字不居谦也下文君子多乎哉不多也此二句不是谦以多能非所以率人故另起一意　子曰君子多乎哉不多也毕竟君子之所重者自有在也露出君子字回避圣字也　此章凡四人之言惟子贡之言为的夫子之言前叚是谦已后叚是诲人太宰固不足以知夫子琴牢所记亦未为深知夫子也　琴牢亦曰夫子尝谓吾因不为世用故得以习于艺而通之也以琴牢所闻证之夫子吾少也贱故多能者尤信不必说是弟子记夫子此言之时子牢因言【云　云】只是门人记夫子此言又以子牢之言实之此或是正意吴氏注亦圈外也
　　子曰吾有知乎哉【芟一条】
　　当时必有称夫子无所不知者故夫子辞之曰吾有知乎哉实无所知也但是有鄙夫来问于我在他虽是空空如也却不敢以其愚而忽之所以告之者务必罄吾所知发动其两端而无一之不尽焉我只如此而已矣有何所知而或者遂以为无所不知耶此圣人谦已之意然能扣两端而竭焉于此亦可见其无不知矣盖圣人虽不自圣而实有莫掩其圣防
　　鳯鸟不至【芟三条减十字】
　　夫子尝曰眀王不兴天下莫能宗予此即鳯鸟不至河不出图以徴圣王之不兴圣王不兴谁其用我故曰吾已矣夫
　　子见齐衰者【减七十四字】
　　虽少必作言齐衰者冕衣裳者与瞽者其年虽少于我我亦为之起此正意也集注云或曰少当作坐此又后一说当看或曰二字　见之虽少必作过之必趋不可以虽少对过之须以见之对过之说　见冕衣裳者而作趋未见其为圣人见齐衰者与瞽者而作趋方见其为圣人
　　顔渊喟然叹曰【芟三条减一百三十五字更定次序】顔渊之在圣门学既有得因喟然叹曰甚矣夫子之道无穷尽无方体仰之庶几可及则见其愈髙而不可及鑚之庶几可入则见其愈坚而不可入瞻之已在前似乎有方所矣及趋而前则忽焉在后而莫之为象夫子之道其髙妙如此　髙坚前后是全无入头防后因夫子善教方得其所以然犹不能如夫子之自然防　髙坚前后就夫子之道言卓尔就顔子所见言只是此一理向来摸索不着如今却见得在眼前然犹是见得未能至得　如有所立卓尔谓日用事物之间此个道理有定在初无弥髙弥坚在前在后者矣　所立卓尔就行上说专说知固不是兼知行又不是盖顔子是博文约礼进进不休才见得个卓尔在　既竭吾才此是就博约上着力末由也已方着力不得　如有所立卓尔犹出于力索也若至于化则无事于力索矣要见得髙坚前后是一节卓尔是一节卓尔犹大也至于化又一节　所见益亲不是认得而已也就是行得只是不得如夫子之自然纯熟而神妙也　言见得已亲切而犹未能与之为一也所谓顔苦孔之卓也　所见益亲益字犹云甚也
　　子贡曰有美玉于斯【减三字】
　　子贡以夫子乆懐寳不仕故为此喻意其为不沽者故夫子释其疑曰沽之哉沽之哉重言之眀其必以沽也但汝欲我求价而沽则我所未然我却是待价者也待价而价未至其不沽也又何怪哉
　　子欲居九夷
　　薛敬轩先生邵阳县重修庙学记云予尝行天下登名山涉大川覧天地之髙逈极万物之变化然后有以验是道之大无不包而细无不入初不以逺近而有间也圣人之道即天地之道其流行充塞于宇宙间亦岂有逺近之间哉昔吾夫子欲居九夷门人惑之殊不知九夷虽逺固不能外是道以有生圣人所在即道之所在又岂有不化之人哉今去圣人仅二千年不问海内外华邦蛮区愚夫小子皆能道吾夫子之号而起尊信之心由是愈见其道之大焉居夷之言非偶设也
　　吾自卫反鲁　按集注置诗于乐之上则知以雅颂为乐之诗歌者未然须诗乐平说残缺谓乐失次谓诗也
　　子在川上曰【芟四条减二十一字】
　　逝者如斯夫至不舎昼夜不可分两截看　此章言道体无须臾之或息所以示人体道当无须臾之或息也故曰自此以至终篇皆勉人进学不已之词不舎昼夜舎字去声读为舍者误与次舎屋舎之义同为止息也
　　譬如为山【减三十一字】
　　此喻人之为学废于自怠成于自强也只是用为山九仞功亏一篑之意而演之耳
　　语之而不惰者　心觧知也力行行也而不惰重在力行上但由于心觧
　　子谓顔渊曰惜乎吾见其进也
　　圣人之惜大贤有进学之功无自弃之失　既曰进止二字说见上章当不可以未见圣人之止之说为觧孔子之意谓回之学进进不已使假之以年当入圣域矣而不幸短命以死殊可惜也
　　子曰苖而不秀者有以夫
　　夫谷之生自苖而秀自秀而实乃为有成然苖而不秀者有以夫秀而不实者有以夫孔子言此以见人有始学而不至于发逹者亦有发逹而不至于成就者然则学者要自勉不可以如谷方苖而秀者自止必以既秀且实者自期彼其始学而不至于发逹者始学而遂止也故不发逹发逹而不成就者至发逹而止也故不成就若能自勉而进进不己未有不底于成者始学而不至于发逹者是犹入门而未升堂者也发逹而不至于成就是犹升堂而未入室者也
　　后生可畏【减一百十八字更定次序】
　　后生年富力强足以积学而有待其势可畏安知将来之不如我之今日乎然此亦顾其用力何如若或不自勉把好时节都挨过了至于四十五十而无善闻于人则终为庸人之归耳斯亦不足畏也已　无闻谓无闻于人也　此章意在年纪上　年富力强力精力也强徤也老则衰矣　积学有待有待只是足以积学意若四十五十则无待矣如云不亡何待
　　法语之言【芟五条减八十一字】
　　以正理而告之此様言语人所敬惮能无从乎从之未为难依正言而改其失斯为贵寛容巽顺而与之言恁様言语无所乖忤能无悦乎然悦之未为难能抽绎其所言之理斯为贵　改之与绎之二之字都是闲字若以绎之为绎巽言则改之为改法言乎此之字正与不若俭而不偹之为愈之之字同悦而不绎则全不足以知其防意之所在从而不改则亦面从而已此様人已甘为下愚之归而终无自新之路矣吾亦无如之何
　　三军可夺帅也
　　以三军之众而拱防一帅宜不可夺也然三军之勇在人势有所不及人有所不一则帅可夺也至于匹夫之防自守其志势孤力独似可夺矣然匹夫之志在已我自家所守要如此虽千万人无所用其力不可夺也　此章文势如中庸国家可均中庸不可能也之意勉人自立也
　　衣敝緼袍【芟一条】
　　大抵学先要不以贫富动心有个重内轻外之意然后可与进道若有耻恶衣恶食之意则识趣卑下无望其能有进矣然此亦进道之资耳若专挟此为能则志有所局无复逺大之望矣　集注于衣敝緼袍一节云子路之志如此则能不以贫富动其心而可以进于道矣须看可以进道意下文何用不臧便是此意　始言何用不臧者以其可进于道也后言何足以臧者以其不复求进于道也
　　知者不惑【芟一条减五十六字】
　　此皆以成徳者言若无后篇仁者不忧一章则此所谓进学之序及后章所谓成徳为先者俱无矣同是一様智仁勇但以智者居仁者之先是学之序也不可以智者等俱为进学者之人
　　可与共学【芟一条减十二字】
　　可与共学只是有志要学的人其实未曽为学也适道却又是学得正　知学方可与共学知所往方可与适道能立方可与立能权方可与权　可与立则于理之常者已尽之矣未可与权谓于理之变者有未敢必也如伯夷叔齐可与立者武王周公可与权者节节皆曰可与者此亦为君子防友辅仁而言
　　唐棣之华【减十字】
　　诗言岂不尔思室是逺而以人言也夫子只借诗之言而反其意其实不曽指説出朱子注云盖前篇仁逺乎哉之意人固有思而不能必至者难言何逺之有故知其以理言但时文中也要先鹘突説几句然后专向理上去今则无人如此觧直截説理上去了乡党第十
　　孔子于乡党
　　孔子于乡党恂恂如也似不能言者只是一意相连说与后节足缩缩如有循一様语势或于此分言貌者非矣　或以集注云恂恂信实之貌遂以此为指貌以本文谓似不能言有一言字遂以为指言真未逹哉夫所谓信实之貌此貌字虚如大学瑟兮僴兮者恂栗也恂栗本指严敬之存于中者言安得有貌然状释字义之法当如此也似不能言者以形似言安得为无貌且以贤智先人者不但言语其气貌亦自是一様矣便便言唯谨尔言貌亦不相离
　　其在宗庙朝廷【减十二字】
　　集注详问贴在宗庙极言贴在朝廷似可盖在宗庙难着极言字在朝廷难着详问字若非入太庙每事问一章则朱子于此亦无由下个详问字只用眀辨觧矣
　　朝与下大夫言
　　集注既引王制上大夫卿下大夫五人则不可谓孔子当时为大夫有在其上者亦有在其下者　踧踖如也又且与与如也正是恭而安之意此节言其视訚訚侃侃者又不同矣　此节记孔子在朝廷事上接下之不同事君事上也与上大夫言而訚訚亦事上也一说以君对上下大夫则君为上而上下大夫俱为下以上大夫对下大夫则又自有上下之别也不必以上大夫附君俱为上而只以下大夫为下也
　　君召使摈
　　此是方承君命为摈之时顿改常容也　躩盘辟貌说者以为盘旋曲折之意而吴氏程以为足盘桓似不能行者大抵盘是不舒也辟其屏辟不寕之意洪武正韵注亦曰屏也今之表体后有所谓不胜屏营之至
　　揖所与立
　　所与立谓同为摈者也只谓吾国之臣僚賔所使则谓之介此是賔主方相见之时也　朱子曰古者賔主相见之礼主人有摈賔有介賔传命于上介上介传之次介次介传之末介末介传之末摈末摈传之次摈次摈传之上摈上摈传之主人然后賔主相见中间更有自上摈传至上介以及扵宾一节　周礼云主君命上槟请问来故盖虽知其来朝不敢自许其朝已恐其或为他事而来示谦也上摈受君命而传之欠摈迤逦传至末摈末摈传至末介末介以次继传至于上宾宾命上介复命复以次传之摈而逹于主君然后主君进而迎宾以入　依周礼行人注则先传主人之命而出次传宾之命而入扵是复传主人之命以复于宾而主随出迎賔以入也　依朱子则只是宾传命而入于是宾主乃相见盖朱子之言偶然只举其后一节耳其首末委曲自有周礼在当依周礼为详

