<!-- { "loadSidebar": true } -->
　　当是时也内无怨女外无旷夫【芟五条减二十七字】亦无事实据证然以太王之徳必能如此无疑也究公刘之好货止于乃积乃仓乃裹糇粮而已他无所谓好货也究太王之好色亦止于爰及姜女聿来胥宇而已他无所谓好色也然则亦所谓其争也君子虽然乃积乃仓乃民之货非公刘之货也爰及姜女乃天理人情之当然太王岂可委其妃而独行哉然则亦何好色之有孟子特权辞耳使齐王好货好色而止如此庸何害乎而况与百姓同之　吾于此章见孟子之不得久于齐者矣盖宣王闻孟子王政之言而善及激之使行则曰寡人有疾寡人好货孟子告之以王如好货与百姓同之于王何有在王亦可以自厉矣乃曰寡人有疾寡人好色俟孟子又告之王如好色与百姓同之于王何有乃竟不闻其见之行事焉何哉此所谓王之不王不为也悦而不绎从而不改孟子且奈何哉　杨氏曰孟子与人君言皆所以扩充其善心此扩充二字与孟子所谓扩充正意不同然亦是自其善端而导之也　不止就事论事毎因论事而格其心也　皆天理之所有而人情之所不能无者也七情亦皆天之所赋也人皆知钟鼓苑囿游观之乐云云之为人情而不知其亦天理也故朱子兼之曰云云　天理人欲同行异情愚以为只系能推与不能推之间耳推之功用亦大矣哉若论好处大槩亦同也但公刘太王好之而能推齐王则但好之而已故曰古之人所以大过人者无他焉善推其所为而已　循理而公于天下者圣贤之所以尽其性也纵欲而私于一己者众人之所以灭其天也循理谓之尽其性明其非有所加也纵欲谓之灭其天甚其纵欲之罪也天即理之所从出也是非得失之归归字重看是而得者归于王非而
　　失者归于亡差毫厘而谬千里也　其法似踈而实宻其事似易而实难辅氏曰法指孟子之説事指公刘太王之事　则有以识其非曲学阿世之言盖以好货好色之类皆不之禁而反导之以与民同古圣贤俱未有此説似若近于阿世者矣然其意则欲时君就人欲上行天理也故又曰知所以克己复礼之端云端者言下克己复礼之工夫自此始也盖己之与礼所谓同行异情防防之际者也　克己复礼之端只是强恕而行所谓推己及民也
　　王之臣有托其妻子于其友而之楚游者
　　比其反也则冻馁其妻子非是自楚反彼乃冻馁其妻子盖反之日乃知彼之冻馁其妻子也则如之何托以妻子者当何如处也弃之絶交也
　　士师不能治士则如之何【芟二条减十六字畧更次序】言当何以处之也已之废之也
　　四境之内不治则如之何
　　四境之内不治或治道乖方而邑里之萧条或教化陵夷而风俗之薄恶　直説在王身上　受人之托妻子而不免冻馁之者固不得辞其责矣为官长而不能治其属者亦不得辞其责矣四境之内不治人君独得以辞其责乎一则曰弃之二则曰己之固矣四境不治己独且奈何哉此孟子讽切齐王之意也亦可谓直而近于戅矣所谓良药苦口而利于病忠言逆耳而利于行爱之也深则其告之也切古之人有面对其君不如桀纣不如桓灵者又髙允每直言于魏主屏人切諌至有魏主所不忍闻者矣他只是爱君而已此亦可以想见古人正直之遗风若在今日则所谓君日骄而臣日謟者虽科塲文字亦动輙云今幸有圣人在上或云何幸躬逢其盛甚者輙以超三皇迈五帝为説此是何等意趣　茅焦对秦始皇谓桀纣之暴不至是也晋刘毅谓武帝不如桓灵
　　王顾左右而言他【芟二条芟中摘十字加末条之上】使不惮于自责则必曰此则寡人之罪也使不耻于下问则必曰如之何而四境可治寡人愿安承教也而惟顾左右而言他其不治之责固无得而诿也秖以见其甘于不君而不辞耳此孔子所谓吾末如之何也已矣　上二事皆是设言以发之赵氏总注颇失轻重
　　所谓故国者非谓有乔木之谓也【芟五条减二十一字】乔木世臣皆故国所宜有注盖古人立国凡庙朝坛壝宫府及台榭之所皆必植之名木如三槐九棘之类嵗数既久则成乔木是亦故国之一证也若新造之邦亦安得有此　今人槩指乔木之类以为故国立证殊不知故国所重在人不在物也　大凡有为之君必有亲信之臣尧舜之于禹臯辈君臣日相都俞吁咈于一堂之上而无间然汤之于伊尹髙宗之于傅説武王之于周召无不皆然下至覇者如桓公之于管仲景公之于晏子其君臣相得之情亦可考矣后世如汉髙之于萧何一不在左右则如失左右手于韩信初间解衣衣之推食食之光武之于邓禹尝与同卧唐太宗之推心房杜或剪须和药赐功臣太祖雪夜幸赵普第至于我太祖之作大诰三编亦托始于君臣同游盖皆有见乎此此理断不可诬也昔者所进【补】此进字不是泛泛进用盖视其所亲
　　幸而将倚以为腹心者故以不知其亡为无亲臣也若是百僚庶官之中有今日进而明日亡去亦何怪得王之不及知也
　　王无亲臣矣况世臣乎【减七十一字】
　　然则安在其为故国　世臣累世勲旧之臣【注】盖自其先世有大勲伐于国家而又代有闻人世其禄位与国同休戚者也
　　国君进贤如不得已【芟二条减四十一字更定次序】所谓如不得已非真有不得已者以其审了又审三番五覆审之而后始从而取之有似乎不得已而进之者如不得已最形容得真切若轻信而遽用之有如不得已意乎　以下文观之左右皆曰贤若可矣犹未也诸大夫皆曰贤可矣又未也至于国人皆曰贤可矣又必自察之然后进而用之其审之又审畧不少苟如此真若意不欲进而不得不进者　将使卑逾尊防逾戚其可苟哉是恐今日所进者不贤后来又更着贤而亲防尊卑有易位者耳此是惩前而戒后也故曰将使　盖尊尊亲亲礼之常也于此不谨而误用之则既在尊亲之列矣他日未免使卑逾尊防逾戚而越常理故不可不慎也
　　左右皆曰贤【芟四条减一百四十三字更定次序】进贤如不得已如此有不识其不才而误用之者乎左右皆曰不可勿听云云者诚恐其失贤也恐其
　　失贤者正欲其得真贤也　不进则是退矣故以不可者与之平衡论而皆归于进贤也不可谓退是退在位者如此则又有退人如不得已一脚了故注云如是则于贤者知之深任之重而不才者不得以幸进矣所谓进贤如不得已者只説就一边　见贤焉然后用之则后日自不至于卑逾尊防逾戚矣见不贤焉然后去之则今日既无幸进之失后日亦无逾等之患矣　左右皆曰可杀此条不可依南轩新安带连上文进退人才言不可而甚者则杀之集注明曰此言非独以此进退人才至于用刑亦以此道分明界断了　上文因説进贤却形出一个退的来説此条只説可杀者亦就藏得一个不可杀的在里许盖国人曰不可杀或察之见不可杀则不杀矣　大注天命指进退人才言天讨指刑杀言如何以退人才亦为天命有徳邪曰有进便有退以此相形言耳意重进贤退只是不用不可谓之天讨　若下文民之所恶恶之则兼去之杀之
　　齐宣王问曰汤放桀武王伐纣有诸
　　汤放桀武王伐纣此一问亦可以窥见齐王之志矣盖齐宣王素以辟上地朝秦楚涖中国抚四夷为心实有灭东周而自帝之意故发此问邪孟子之言其所以警齐王自省君徳之意又有出于其意外者
　　贼仁者谓之贼【芟二条减四十字】
　　贼仁者其心忍故注曰凶暴淫虐灭絶天理贼义者其事乖故注曰颠倒错乱伤败彛伦　朱子曰伤败彛伦只是事错而致败伦耳天理之在心者犹未至尽灭也仁是天理根本处贼仁则大根大本亏灭了便是杀人底人一般故谓之贼贼者害人之名
　　闻诛一夫纣矣【芟一条】
　　孟子是以诛字换了弑字一夫字换了君字　大抵天生斯民而立之君者欲其主张此纲常所谓皇极主也今既贼仁贼义则人道絶而自失其所以为君者耳故汤武之兵谓之为天下除残贼不谓之弑君也
　　为巨室则必使工师求大木
　　前段是讥其不任贤下段是言爱国者必任贤王不任贤则其视国家为何如是爱国不如爱玉矣两段意自相呌应
　　则王喜以为能胜其任也【芟一条】
　　谓大木胜巨室之任也不谓工师胜任　先儒谓任贤不如任匠非是不如任匠乃是不如任木也
　　夫人防而学之壮而欲行之【末条减六字凑合】
　　防而学者仁义也故壮则欲行夫仁义今王曰姑舎女所学而从我是欲令舎其所学之仁义而狥吾所欲之功利也　贤人所学者大【注】道之大者不外于仁义也此孟子之所谓学也故曰所学者大也亦缘上文求大木字照出
　　今有璞玉于此虽万镒必使玉人雕琢之
　　万镒言其价直之小也　以万乘之国而视万镒之玉其轻重较然矣万镒不为少而何
　　则何以异于教玉人雕琢玉哉【芟三条减三十七字】此教字是命字之义言玉则教玉人琢之而国家则不使贤者得仲其志以治之岂非爱国不如爱玉哉旧説玉人自有治玉之法不待人教之犹贤人自
　　有治国家之法不用人君教之故曰云云此説虽得教字稳然于爱国不如爱玉意将晦了　战国防赵孝成王篇公子魏牟过赵赵王迎之反至坐前有尺帛且令工人以为冠工见客来也因避赵王曰愿闻所以为天下魏牟曰王能重王之国若此尺帛则国大治矣赵王不悦曰寡人岂敢轻国若此魏牟曰请为王説之王有尺帛何不令前郎中为冠王曰郎中不知为冠牟曰为冠而败之奚亏于王之国而王必待工而后乃使之今为天下之工或非也社稷为虚器先王不血食而王不以予工乃与防艾此所谓令即孟子所谓教也　饶氏曰两个譬喻是两意前是譬任贤不如任匠后是譬爱国不如爱玉此説虽未得孟子两喻相贯之意然犹未甚失至新安陈氏以为前譬王欲小用贤者后譬王不专用贤者则全不识孟子意矣　前段都是姑舎女所学而从我不知新安何以説上是小用贤者下是不专用贤者果何所慿
　　齐人伐燕胜之
　　按史记燕王哙让国于其相子之云云史记是作湣王入于此不识其异者识在下条也
　　宣王问曰或谓寡人勿取
　　大注曰以伐燕为宣王事与史记诸书不同己见序説此注宜于上条就入乃留置于此者何曰以宣王字于此可见也故于此识之
　　孟子对曰取之而燕民悦则取之云云
　　齐王意欲取之而托天以为辞孟子之意则曰观天命者当于民心今民心皆未肯归齐未见得是天以燕与齐也故曰取之而燕民悦则取之云云若欲民心之归则须是以仁易暴盖以齐万乘之国而伐燕万乘之国彼燕之民箪食壶浆以迎齐之王师岂有他哉为燕所虐而望救于齐耳王于此时正宜发政施仁以大慰燕民之心可也若更为暴虐如水益深如火益热则民将转而望救于他人矣齐焉得而强取之哉
