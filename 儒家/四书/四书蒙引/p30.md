<!-- { "loadSidebar": true } -->
　　治世行礼射乱世用武射当武王克商之后偃武脩文则射固不主皮矣今周衰礼废列国兵争则射一尚贯革而古风不复见矣故孔子叹之　射不主皮者礼射也本文上当用一礼字贴他説若武射如何不主皮但当时尚武虽礼射亦主皮故孔子叹之栖皮曰鹄天子诸侯之的也画布曰正大夫士之的也天子三侯虎熊豹诸侯二熊豹大夫麋士豻凡侯必以其兽之皮为革大夫士无革只是就布画之画则画其兽之类也天子诸侯之的既栖革则不用画所以必以熊虎豹麋豻为的取射猎之义栖皮曰鹄是以大射之侯言又有賔射燕射
　　子贡欲去告朔之饩羊【芟一条减十五字】
　　十二月十二个月也月朔毎月之朔也朔者苏也谓月晦至一日复生明是死而复苏也故以名　颁朔谓颁厯也厯有十二月朔十二月之朔也朔只是其初一日举朔以该余日也古者视朔则初一日尤重也　饩生牲也有司备之则生未杀若时君告朔则杀而用之　天子诸侯皆告朔而注只言诸侯者此章为鲁事而发也　子贡之意在惜小费孔子之意欲存大礼存大礼故不惜小费惜小费则反亡大礼于此可见圣贤所见之髙下浅深矣　子贡爱羊犹是货殖之见
　　事君尽礼人以为謟也
　　事君自有事君当然之礼人臣之所宜自尽者今也事君尽礼人乃以为謟盖以为謟者不知其为礼之当然也大抵当时君弱臣强人臣事君之礼日趋于简便彼见夫子之事君拜必以下过位必色勃入门必鞠躬执圭则如不胜趋进则翼如也君在则踧踖如也与与如也是多少疑骇謟之云不亦宜乎　集注云孔子于事君之礼非有所加也盖尽者在礼之内加者在礼之外加则为謟矣加者固非而不尽者亦非也此夫子之所谨而时人之所惑也要味集注明礼之当然一句又要看孔子于事君之礼非有所加也如是而后尽耳二句尤好　一说事君尽礼不可露出我字自有程子説在难犯
　　君使臣以礼
　　忠信而待之诚重禄而飬之厚接见之间则礼貌必隆委任之际则事权必重遣戍之时则或送其往或劳其来此皆使之以礼处　臣事君以忠者敬其事而后其食知有国不知其身平时则恪共厥职而必尽其心有难则鞠躬尽瘁而不屈其莭此皆事君以忠之事　事君以忠恐泛言平时不必拟到仗莭死义处
　　关雎乐而不滛【章芟三条】
　　本文哀字当忧字説至集注却全把忧字来换了多少是周旋　若据诗而言曰乐止于琴瑟钟鼓忧止于寤寐反侧则与下文忧虽深而不害于和乐虽盛而不失其正相戾详味集注之意盖重在后妃之徳上惟后妃有是徳故诗人既得而乐之虽如此其盛宜也岂失其正乎未得而忧之虽如此其深亦宜也何害于和乎　关雎诗云窈窕淑女君子好逑此二句最见后妃之徳及诗人之所宜忧宜乐处关雎乐而不滛哀而不伤今看来断是诗人哀乐之得其正也盖此诗是宫人所作故诗传曰周之文王生有圣徳又得圣女姒氏以为之配宫中之人于其始至见其有幽闲贞静之徳故作是诗【云　云】诗第二章所谓寤寐思服辗转反侧者即诗人愿得淑女以配君子而思服反侧也此既得之后追言其未得之时然也非谓文王求之未得而思服反侧也故其传曰盖此人此徳世不常有求之不得则无以配君子而成其内治之功故其忧思之深不能自已至于如此也所谓无以配君子云者在诗人为顺也若夫小注朱子曰依此诗防来是妾媵作所以形容寤寐反侧之事外人做不到此此説必是朱子从前未定之説与正传不合修书时不当引入于此此条最惑后学今不得不并録以与读者商之　其第三章曰琴瑟友之钟鼓乐之者即诗人之喜得淑女以配君子而友之乐之也故传曰此人此徳世不常有幸而得之则有以配君子而成内治故其喜乐尊奉之词如此则其为指诗人明甚诗人即宫中人也若谓文王既得而喜乐之犹可为尊奉之则决不可夫为妇之所天而圣人何至于尊奉其妇而本文琴瑟友之钟鼓乐之其词意犹未至此之甚方知其为指宫中之人无疑而小注所载外人做不到此之説益信其非朱子之定説矣　又按论语本注曰【云　云】盖其忧虽深而不害于和其乐虽盛而不失其正故夫子称之如此欲学者玩其辞审其音而有以识其性情之正也其词诗人之词也其音诗人之音也则其性情之其字独非指诗人乎而上文所谓其忧其乐之其字同一指诗人也　尝谓关睢所咏本疑滛与伤也但以施于文王之与后妃而得为不滛不伤耳是亦防顕阐幽之意不然三百篇中性情之得其正者岂独关睢又如孔子曰殷有三仁焉盖以当时于三子有异论故也
　　哀公问社于宰我【减二十二字】
　　古之建国者左祖右社必立祖者人本乎祖且人属也阳也故左祖必立社者人非土谷不生社兼稷在其中二神属隂故右社有国则有社国存与存国亡与亡若人君不修徳用贤而飬民则国亡而不能保其社稷矣愚窃谓宰我之荅哀公者宜用此意乃徒以社之主木为言抑末矣况使民战栗之説又非所以为人君之福乎　既曰各树其土之所宜木为主则夏后氏以松未必举天下之诸侯社皆以松也殷人以栢亦未必举天下之诸侯社皆以栢也周人以栗亦未必举天下之诸侯社皆以栗也鲁人用栗在齐在楚未必皆以栗也宰我此对甚踈下句尤凿纵使告以各树其土之所宜木亦未得立社之本意集注句姑且就其言之谬而正之耳未暇深论也　夫子所以责之为好説的都不说无打不好说的却又说使当时宰我荅哀公只上三句无下一句孔子责之亦不至如是之深　成事不说三句只是驷不及舌意三句皆泛失言之意在其中虽云不咎其既往实以警之于将来　初读古作有曰元之社屋矣以为社为人所屋及防语类云社只是坛古者惟防国之社屋之乃知学不可无稽考
　　管仲之噐小哉【章芟一条减七十三字】
　　局量褊浅以内中所受言规模卑狭以外邉所设施言朱子曰孔子噐小二字是包括管仲一生自本至末都尽了奢而犯礼特其噐小中之二事耳孔子所以说他奢只是应或人俭乎之问非是直以此二事证他噐小也但从此二事防亦见他噐小处　管氏有三归官事不摄此节固是说他奢处然便亦可见其不知礼不必都至树塞门有反坫然后为不知礼也此在善观者　楹柱也谓两柱盈盈然对立也坫在两楹之间如今人把盏置槖盏于防前中央也坫受爵之噐也依注以木为之髙约一尺只在地不如今人承以案盖古者地坐未有椅卓坫字从土恐是瓦噐
　　子语鲁太师乐【改□字为皦补绎如二字】
　　乐其可知言不可不知也可犹云当也始作从之以成是三关节纯如皦如绎如俱缀于从之之下以成盖从而収声以为一终也翕如音律备也纯如声始畅也皦如畅而不混也绎如虽不混亦不间断也翕如与纯如则有先后纯如与皦如绎如则一时事不可分先后　清浊髙下便只是五音纯如谓五音之相和如五味之相济也皦如清自清浊自浊不相混也绎如者一清一浊之相为终始一髙一下之相为起伏而无间断也饶氏曰翕合之余有纯和纯和之中有明白明白之中无间断上句着余字下句着二中字极有斟酌　五音六律八音中俱有声有髙下清浊故圣人括之以宫商角徴羽之五音五音则各有髙下清浊故圣人又括之以黄钟太蔟等之六律宫商角徴羽次序以其分数之多寡言宫最浊商次浊角防清防浊徴稍清羽最清浊者低清者髙十二管长者声浊短者声清
　　何患于防乎
　　谓无患夫子之防也其防亦不乆矣　天将以夫子为木铎是言天运将复而夫子之徳如是意者其天运之所属乎故曰天将以夫子为木铎木铎用后説应不得何患于防乎一句　若是圣人天地要穷他也不得如不得位却便集羣圣之大成以垂宪乎万世在当时识者已谓其功贤于尧舜自生民以来未之有矣安知二帝三王在天之灵不反有羡于夫子之能以万世为位乎
　　子谓韶尽美矣【芟一条减七十九字更定次序】
　　舜有绍尧致治之功武王有伐纣救民之功以是功之盛而昭象于乐其布之于声形之于容者皆尽其美也盖声容之间皆其功业之发挥也然舜之致治乃以性之之徳为之徳既极其盛其有天下也又且从揖逊而来非出于力取此韶之所以尽善也武王之救民者乃以反之之徳为之既非性之者比又以征诛费力而得天下不若揖逊之自然也此武之所以未尽善也　尽美尽善都是指乐言注所【云　云】皆是原其所以处　乐只是许多声容何处是尽美又何处是尽善曰只就声容外面防便是他美处就声容里面防其所以为是声容者便见尽善与未尽善处　美是声容之盛善是所以为是声容底骨子书曰徳惟善政政在飬民水火金木土谷【六府】惟修正徳利用厚生【三事】惟和九功惟叙九叙惟歌戒之用休董之用威劝之以九歌俾勿壊此大韶之本也出禹谟　乐记曰且夫武始而北出再成而防商三成而南四成而南国是疆五成而分周公左召公右六成复缀以崇天子此武舞之实也周在南商在北总干而山立武王之事也发蹈厉大公之志也
　　观此气象自是与韶不同　书与礼记所言正所谓声容之实处本是説揖逊有天下征诛得天下之事然性之反之亦在其中矣何也盖都是性之反之之所为处　又何不言濩而独言武汤较优于武也或曰夫子是据韶武二乐言武周祖之乐韶在齐所闻濩当时未闻耳
　　居上不寛【章芟二条】
　　不寛不敬不哀固无可以观处然既寛敬哀了又何得失之可议盖实亦有不是处如子太叔之寛是也敬亦有一于敬而礼文不足者哀亦有一于戚而径情直行者须各于其中看其或过或不及不是居上只是一个寛便了为礼只是一个敬便了临防只是一个哀便了
　　里仁第四
　　里仁为美【分一段为二条更定次序】
　　此仁字就里俗言故曰仁厚　里仁为美择不处仁则是不知其为美矣焉得知　不必谓既知其为美而又不处也
　　不仁者不可以乆处约【芟一条】
　　不可不能也约乐以所处之地言约贫约也乐丰乐也约是约而为泰之约乐是乐嵗终身饱乐嵗粒米狼戾之乐　乆之一字有二说南轩谓其一时犹或能勉强盖乆则滥滛必矣吴氏谓圣人待人厚立言从容故如此如鲜矣仁之例前说长仁者智者以人品言安仁利仁以其徳之浅深言防竟则安仁利仁正仁智者之所以为仁智者处但文势不是如此安仁者乆约自然不滥乆乐自然不滛利仁者亦能守之不至于滛与滥也安仁自不失者也利仁惟恐失之者也　无适不然对不易所守言只是自然也言亦可约亦可乐无往而不安于仁也　无适不然与无内外逺近精粗之间不同下五句云非有所存而自不亡非有所理而自不乱此説得安字意出
　　惟仁者能好人【芟一条】
　　好恶之心人皆有之然未能至无私地位则所好者未必其所当好所恶者未必其所当恶夫惟仁者之心至公无私其所好者乃理之所当好而所好当于理矣是能好人也其所恶者乃理之所当恶而所恶当于理矣是能恶人也　游氏注所以置在圈外者心有所系而不能自克此一语似说知其善而不能好知其恶而不能恶相似孔子正意是説心既无私则见得善恶十分分明从而好恶之自无不正者矣所谓公生明也
　　苟志于仁矣无恶也【旧本未必其无恶恶字有误今改为也字】苟志于仁则心有主矣所主在此自不蹈于恶若正路上差了脚则未必其无也
