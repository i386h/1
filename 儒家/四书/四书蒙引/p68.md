<!-- { "loadSidebar": true } -->
　　今王鼓乐于此【芟四图十二条减一百二十六字】钟鼓之声管籥之音犹郊社之礼禘尝之义互文耳下文车马之音可见不必拘声成文者谓之音　田猎古者四时之田皆于农隙以讲武事猎亦农家之事故亦谓田与　猎逐兽之名也　羽旄集注曰旌属旌总名旄特其属之一也旌与旗不同旌有毛羽旗只是画帛
　　疾首蹙頞【芟二条减四十五字】
　　对欣欣然有喜色看亦是临时然也上带闻字
　　此无他不与民同乐也
　　不与民同乐独乐耳独乐不若与人非好乐甚也
　　吾王庶防无疾病与【芟一条】
　　民爱其君惟恐其疾病故曰庶防无疾病与庶防犹云殆也　吾王庶防无疾病与何以能鼓乐也夫子圣者与何其多能也中间都着不然二字贴説
　　此无他与民同乐也【首条减二十九字】
　　大文此字兼鼓乐田猎而注独云与民同乐者推好乐之心以行仁政使民各得其所也盖田猎亦好乐之类也　与民同乐者非同鼓乐也推好乐之心以行仁政云云也下条言好乐而能与百姓同之即是推好乐之心以行仁政也
　　今王与百姓同乐则王矣【芟六条减三十三字凑合】因上文见得王能同乐则天下之民皆归已而王业成矣岂但其国之民欣欣相告而已哉应上文王之好乐甚则齐其庶防
　　齐宣王问曰文王之囿方七十里有诸【芟一条减一百九字】宣王有四十里之囿当时爱君者或规其制过大而谀佞之臣必有引文王七十里之囿以为之辞者如陈贾所谓王自以为与周公孰仁且智之类宣王盖喜其言之便于己也故质诸孟子云　蕃育鸟兽之所【注】如笼中之鸡苙中之豕此只可谓之育不可谓之蕃育蕃育者度闲旷荒野草木自生禽兽自居之地使得以生聚长养而吾时猎取之非惟以为逸豫之资而祭祀賔客之需亦于是乎取焉　稼穑塲圃之中【注】种曰稼敛曰穑又诗注在田曰稼在圃曰穑二説相通盖种之在田曰稼敛之在圃曰穑　文王七十里之囿南轩以为文王岂崇囿如此盖其搜田所及民以为文王之囿耳以刍荛得徃知其然也愚谓此説似长盖文王不纵意于田者虽曰三分有二然当时灵囿亦岂至七十里之广集注曰其亦三分天下有二之后也然则固亦致其疑矣
　　于传有之【下有一题一条今芟去】
　　辅氏曰亦言据古书有此説也然未必其然否看来孟子都不肯辩折他只要大处合正便罢如焚廪浚井之説最宜驳倒孟子亦不之驳只要有象忧亦忧象喜亦喜二句便罢
　　民以为小不亦宜乎【芟一条】
　　盖文王之囿既与民共其利则囿之所出有限民之所取无穷宜乎犹以为小也
　　杀其麋鹿者如杀人之罪【减九字】
　　夫杀其麋鹿其罪本不至于杀人者等也齐王輙以杀人之罪加之
　　则是方四十里为阱于国中【芟三条减十一字】
　　民利其麋鹿也而乃因以杀身是以囿为阱麋鹿为饵也
　　齐宣王问曰交邻国有道乎
　　宣王之时诸侯失睦今日东国来侵明日西国来伐以兵则或不敌以盟则或不信以礼则又或适以示弱而已宣王所以有交邻之问也况交邻讲好亦先王之令也　如梁惠王则东败西丧防至于不支但愤于丧败故有雪耻之情在齐宣王则与邻敌相持互有胜负宜有息争求宁之意故问交邻之道此一问亦好意思
　　惟仁者为能以大事小
　　仁者以大事小智者以小事大大槩都是忍小忿而已　仁人之心寛洪恻怛寛洪故能含容人不恭恻怛故能矜人之恶而不较　智者明理义识时势小之事大一则义理之当然二则事势之不得不然也此正所谓天者理势之当然也智兼明理势仁则惟见理而不见势　势在己则当忘势在人则当顺智者之识时势顺其势之在人也仁人之无计较大小强弱之私忘其势之在己者也乐天畏天之分正在此
　　文王事昆夷【芟二条减一百六十八字】
　　文王事见诗大雅【注】诗绵八章曰肆不殄厥愠亦不陨厥问本谓太王事下文曰昆夷駾矣维其喙矣又注盖以为文王之时矣朱子于此亦曰文王事见诗大雅非以肆不殄厥愠亦不陨厥问二句为文王事昆夷事实也盖以昆夷事在大雅之绵而因可见文王事之之畧而已若后篇稽大不理于口章所谓文王也乃是谓文王足以当之如上文忧心悄悄愠于羣小孔子也孟子亦非以孔子为事实也　按绵诗周太王事昆夷犹为以小事大至文王时国势日削则为以大字小矣但太王事昆夷在事獯鬻之后昔者太王居邠则为獯鬻所侵獯鬻即狄人也及去之岐山之下则又为昆夷所扰是两项事　説仁者为能以大事小必曰汤事葛文王事昆夷説智者为能以小事大必曰太王事獯鬻勾践事吴见得大事小小事大古之人皆有行之者而今当法而行之也齐宣之于邻国其大者则当以智者之道处之其小者则当以仁者之道处之二端之外无余法矣
　　以大事小者乐天者也【芟二条减三十六字】
　　天者理而已矣辅氏曰即程子所谓夫天专言之则道也　自然合理故曰乐天不敢违理故曰畏天云峯胡氏曰字之之心自不能已即是自然合理须味一自字见乐天之意又曰事之之礼尤不敢废即是不敢违理味不敢字见畏天意　制节谨度制字与谨字相对制犹守也自节限也节字与度字相对乐天者无所为而然畏天者有所畏而然
　　乐天者保天下畏天者保其国【减一百二十八字合三条为一】乐天者保天下明説做效盖包含徧覆无不周徧则天下皆翕然归心矣天下安得不为其保以小事大者不免于有所畏而然然能如是则亦可以殄絶人之愠怒而无隙之可乗矣故曰畏天者保其国盖孟子但论道理都带个后效曰保天下保其国真实防保天下防保其国或谓只是论其气象与规模而已非也其曰保天下之气象保一国之规模者盖谓乐天者如何属以保天下畏天者如何属以保其国盖乐天者包含徧覆无不周徧便是保天下之气象也故属以保天下也云云且气象无迹而难量规模则有限矣此又朱子用字之意
　　诗云畏天之威于时保之
　　只申畏天者保其国若今人立言有此一证无彼一证则此一证亦弃了骈丽之弊甚矣
　　寡人好勇【第二条出下题】
　　勇即小忿也宣王言寡人好勇犹言不能忍气相似故孟子曰王请无好小勇　事大恤小【注】改字小为恤小以其理一取音韵之顺耳
　　夫抚剑疾视【芟一条移一条入上题】
　　抚剑按剑也
　　诗云王赫斯怒【芟四条】
　　宻人侵阮徂共【注】宻人不是夷狄姞姓之国也阮国名共阮国之地侵阮徂共宻来侵阮已至于共矣宻人不是侵周乃侵阮也但文王是方伯而宻人乃敢擅兴师以侵阮是无文王矣故曰宻人不恭敢距大邦又曰以遏徂莒以笃周祜
　　书曰天降下民【首条去惟我在三字元非书文】
　　按书泰誓篇述武王之言曰天佑下民作之君作之师惟其克相上帝宠绥四方有罪无罪予曷敢有越厥志　惟曰其助上帝盖天能生民而不能使遂其生天能赋民以性而不能使尽其性今作之君师正赖其能治民使遂其生教民使复其性为有助于上帝既曰天又曰上帝者帝以主宰言也　宠之四方因君师有以助乎上帝故上帝宠异之于四方使之髙位乎九重之上统有乎万方之众而富莫与敌贵莫与并矣　饶氏曰书言宠绥四方指君言孟子言宠之四方指天而言书之有罪无罪指纣而言孟子之有罪无罪指诸侯而言此语皆是但下又云书之越厥志指君而言孟子之越厥志指民而言此却未安盖孟子之越厥志亦是但指民凡诸侯卿大夫亦有称乱者耳且书言予曷敢越厥志是武王自谓我非敢越厥志而侥幸非望也一听夫命以除暴安民耳　味有罪无罪惟我在天下曷敢有越厥志之辞其气象严毅公大凛凛有不可犯而天下倚以立命之意信乎一怒而安天下也
　　一人衡行于天下武王耻之【芟二条】
　　言天下设有一人作乱而暴民者武王耻之必除之以安民也　或曰一人衡行于天下谓纣也如此则集注当有明训方是衡行不顺道而行也　文王武王一怒而安天下之民处只从上文看出不须説出外来
　　今王亦一怒而安天下之民
　　承上文文王武王之一怒安天下而云也故注以王若能如文武之为释之是乃设辞也
　　民惟恐王之不好勇也【芟一条减一百九十字】
　　言要他如此也　问孟子既教以一怒而安天下之民又安在其能事大恤小而交邻国乎曰此又是一意了此章当作两截看盖言宣王言寡人好勇则是已不能事大恤小矣故孟子又从他好勇处引将去不复拘其恤小事大矣故总注曰此章言人君能惩小忿云云安天下前段似未有惩小忿意然小国虽或不恭而吾所以字之之心自不能已大国虽见侵陵而吾所以事之之礼尤不敢废此非忍小忿而何亦见得齐王所以不能事大恤小者正坐此病也故曰寡人有疾寡人好勇　总注能惩小忿则能恤小事大以交邻国此节到于时保之住自此以下则是説能养大勇则能除暴救民以安天下又是一截意思了然亦必能惩小忿然后能用大勇能用大勇则自无小忿矣　血气之怒不可有义理之怒不可无知此则可以见性情之正而识天理人欲之分矣【注】同一怒也生于道心者谓之义理之怒发于人心者谓之血气之怒然理实主乎气而人心当听命于道心也故曰可以见性情之正而天理人欲之分于此乎见矣
　　齐宣王见孟子于雪宫【芟一条减五十六字摘二十字入下题】雪宫王之离宫也时王馆孟子于雪宫而就见之也离宫辅氏曰别在所居宫室之外故曰离宫如汉
　　之甘泉唐之九成之类
　　贤者亦有此乐乎【减五字第二条出上题】
　　以其非贤者之素有也　小注谓贤者亦乐此其辞逊贤者亦有此乐其辞骄
　　孟子对曰有【芟二条畧更次序】
　　此有字正答齐宣王亦有之问是説贤者固有也贤者亦安得有此孟子意以为当得也如答彭更不已泰乎及答公孙丒不素餐兮之意　贤者亦有此乐乎孟子曰有然不但贤者有此人皆须有人有不得则非其上矣所以人君要当与民同乐非但当与贤者共之而已盖雪宫之乐在贤者分上元无许多道理可説若只管以为当有则贤者似不宜以此为事故孟子只用一个有字答了便罢再不复顾此问只引向与民同乐上説道理为正当而切要甚矣孟子之善于开导人君也　言人君能与民同乐云云此乐【注】谓皆有此宫室安居之乐也非谓以雪宫与民共之乃谓人皆有此乐也　辅氏谓大注君能与民同乐则人皆有此乐此释有之一字非也不可不辩最易误人下注云峯胡氏却説得明白
　　不得而非其上者非也为民上而不与民同乐者亦非也【减九十六字】
　　用上句以隂助下句非是平説也
