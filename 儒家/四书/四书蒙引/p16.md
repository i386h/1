<!-- { "loadSidebar": true } -->
　　四者固众人之所能知能行者而圣人乃自以为不能何也虽曰谦辞毋亦不近人情乎然味本文四个所字方知所谓未能者盖圣人望道未见之心不自满其所至而云然也　人伦有五君子之道四独遗夫妇一伦者盖此以责人责己言不可曰所求乎妇以事夫未能也故遗之　子臣弟友之道庸徳也以此道而形于言庸言也庸徳而行之必践其实使徳有诸己也庸言而谨之必择其可若未能行而徒言不可也必其所能行者然后见于言是择其可也如此説方与下文之言顾行相合
　　庸徳之行庸言之谨【减一百六十字谨之至二条出上题】
　　庸徳庸言所该自广而意之所主则重在子臣弟友之道　谨之至则言顾行行之力则行顾言言行相顾则所责乎子之事已者如此而反求乎己之所以事父者亦既能如此矣所责乎臣之事已者如此而反求乎己之所以事君者亦既能如此矣所责乎弟之事已者如此而反求乎己之所以事兄者亦既能如此矣所责乎朋友之施己者如此而反求乎己之所以先施于彼者亦既能如此矣言行相顾如此君子其不慥慥矣乎賛美之者愿慕之意也以是为则而自勉也　旧説以庸徳之行以下为孔子自责自修之事于君子慥慥一句不顺盖慥慥賛美之辞不应夫子自言而自賛美且君子二字亦有碍而与上文君子之道不同今当断自庸徳之行以下为正言君子之道如此而欲以是为则而自勉则亦自修之事但自修之意当安在言外不当直入本文云吾于庸徳则必行之于庸言则必谨之而又曰有不足不敢不勉【云　云】也　题若出庸徳之行至胡不慥慥尔须以言顾行行顾言截连上若旧説则当截向下
　　君子素其位而行【本题下去七字芟一条减十四字第二三条出下题】
　　素其位而行以事言不愿乎外以心言　人之处世非富贵则贫贱故对举言之至于言患难则在平时可知言夷狄则中国可知所谓虽之夷狄不可弃也是又举此以见彼也故末更云无入字该之　素夷狄行夷狄素患难行患难非谓苟免而从夷也有道存焉君子虽在夷狄患难亦不离道
　　无入而不自得【减五十六字末条故无怨上补不援上三字】
　　按小注入字阔上四者特举其槩盖时有万变事有万殊物有万类而道无不在所谓无物不有无时不然要当随时随处而各尽其所当为均一富贵也而富贵等第不同均一贫贱也而贫贱亦有次第对其弟则位兄也对其兄则位又弟也对其父则位子也对其子则位又父也对其君则位臣也对其臣则位又君也以至前后左右无不皆然如此推之方説得素位而行意尽　无入犹言无适也所以自得者以其道之所在而安之吾何歉乎哉　素富贵行乎富贵两条章句分贴素位而行与不愿乎外不知亦是子思之意否故今看无入不自得一句易混入不愿其外之意看正己而不求于人一句又易混入素其位而行之意至于君子居易以俟命一言又难分析二意矣至于所引射有似乎君子【云　云】似益难于分贴而朱子亦自不奈何矣此与道不逺人章分三节处后学尚未得胸中酒然　在上位而陵下则是张其威福以刚制其下使在下奔走惴畏以伸其势故为慕外在下位而援上则是不安于其下之所当为而陵分越等如为士也而欲自同于大夫为大夫也而欲自同于诸侯或挟才恃功而有所要或言语动静之有所忽是皆慕外而然责人而不责己者也不求人故不陵下不援上不陵下不援上故无怨陵下而不得伸则怨其下援上而有不得则怨其上上不怨天下不尤人只是賛词
　　故君子居易以俟命【芟一条】
　　易平地也【注】如素富贵则富贵所当行之道乃我安穏田地贫贱患难夷狄皆然指分内事言　俟命指那穷通得丧处君子无心计较也是俟命也
　　小人行险以徼幸【徼旧作侥芟一条】
　　行险者不为其所当为必骋私智作聪明以为奸邪之事此险道也正与居易相反如此则或贫贱而求得富贵或患难而求得苟免亦非其所当得者但幸焉而已耳故谓之侥幸且曰行险以侥幸则亦未必幸也　此章本言君子此兼小人一正一反一劝一戒之意
　　君子之道辟如行逺必自迩【芟一条今人是作三句读了旧在二则曰二句之下】
　　君子之道四字宜连带下面辟如行逺必自迩读之不可于道字断了故或问一则曰二句二则曰二句以见不可以君子之道行之必以渐为言今人是作三句读了盖不以道字为理之当然而以死字看了到下面行逺升高方説出进为字不思行逺自迩升高自卑即此便见道之无所不在也皆所以明君子之道费而隠者也　迩者卑者下学入徳之事髙者逺者圣人成徳之域也总不外知行二者自知之始而渐至于知之尽自行之始而渐至于行之极然要之迩者此道也而逺者亦不出乎迩之外卑者此道也而髙者要亦不出乎卑之中
　　子曰鬼神之为徳也其盛矣乎【芟九条减二十八字人身条旧在后移二条入体物题下】
　　前后诸章明道之不可离是皆以其费言而隠即止寓于其中惟此一章则言鬼神之不见不闻而体物不遗为兼费隠也大抵只用鬼神体物不遗数字亦都説尽了只此便已见道之无所不在了便已见道之不可离了盖实有是物则实有是气实有是气则实有是理盈天地间一气机之屈伸往来而不已焉此即理之所在也无物不有无时不然所谓一隂一阳之谓道是也道容可离乎　程子曰鬼神天地之功用而造化之迹也【注】天地之功用即造化之迹也造化指天地之作为处言造者自无而有化者自有而无　张子曰鬼神二气之良能也　良能者其往来屈伸自然能如此不待安排措置也自然能如此处即其灵也灵则不待使之然而亦不能遏其然乃所谓自然也乃所以为灵也　至而伸者为神反而归者为鬼【注】至而伸反而归止是进退二字耳要认得正而实若泥于反而归之词则异端所谓归根还原者亦无得而议矣张子曰物之初生气日至而滋息物生既盈气日返而游散朱子之説盖本此　其以二气言者亦言其屈伸各有所属耳非实有两个气而两气之外又别有一个气之贯者也故曰其实一物而已　鬼神三段注盖程子之説未见鬼神是隂阳之二气也故用张子之説继之张子之説未见二气之良能实一气之屈伸也故朱子又以一气贯之然后鬼神之义尽矣朱子之説重一气上二气则张子已説了　清尝合章句三説而一之曰鬼神者天地之功用二气之良能也其至而伸者为神反而归者为鬼　隂阳非鬼神隂阳之能屈能伸一往而一来者乃鬼神也盖即气机之动静而已故曰二气之良能也曰隂之灵也曰阳之灵也盖天地无心而成化者也　此章鬼神以往来屈伸者言流行之隂阳也所谓隂精阳气魂游魄降乃是对待之隂阳非此章之本防若夫隂精阳气聚而成物则为　神之伸矣魂游魄降散而为变则为鬼之归矣合则为来而伸散则为往而屈流行之义也　如日月寒暑春夏秋冬风云雨露山川陵谷禽虫草木之属要皆是鬼神之传舍也小注云功用只是论发见者如寒来暑往日往月来春生夏长皆是又曰风雨霜露日月昼夜此鬼神之迹也斯言要是借此示人以黙防鬼神之所在耳若谓此即是鬼神则为视而可见聴而可闻矣要之日月风云之类亦物也皆鬼神之所体者也　人身亦只是鬼神之传舍耳故渊明有释神之説昔有道士成丹一日出神分付其人曰七日不还则烧我身其人不及七日而烧之道士神返而索其身不得甚怒骂之可见神自是神身自是身信乎人身是鬼神之防也　以功用谓之鬼神两故化也以妙用谓之神一故神也神字对鬼字而言则偏矣单言神则当得太极　为徳犹言性情功效【注】为徳二字最难解盖徳者得也取得之义亦有二端有以禀受所得者言如明徳达徳之类则解之曰人之所得乎天而虚灵不昧以具众理而应万事者也曰天下古今所同得之理也有以学力所得者言如为政以徳据于徳知徳者鲜之类则解之曰徳之为言得也行道而有得于心也曰徳谓义理之得于己者也惟鬼神之徳难以得义解其所谓徳者乃其性情功效耳然难就以性情功效为徳之义故为之説曰为徳犹言性情功效故经传中惟此一徳字自为一例解　性情功效是一様字不可分体用朱子小注谓视不见聴不闻是性情体物不可遗是功效盖亦一时问答之言意在欲人之易晓而未必其终身之定论也抑或者记之误欤朱子又曰性情便是二气之良能功效便是天地之功用信斯言也则张子所论鬼神仅得其体而程子所论鬼神仅得其用欤故学者于章句则当字字而精研之至于小注所集语类之言多出于门人之所记亦或其前后之异説其合于章句者则取之以为证佐发明其不合者又自为一例看可也　功效二字当以下章所谓气象功效例看则情状之意也　盛字意重在体物不遗上虽曰兼费隠然隠只在费之中即所以体物不遗处无可见闻也盖其运化机于无迹斡功于冥冥其曰视不见聴不闻亦是説他那合而为物之始散而为物之终处都无可见可闻所谓上天之载无声无臭者也岂谓体物不遗之外别有个不见不闻者为之体乎
　　视之而弗见听之而弗闻体物而不可遗
　　如今天地之覆载日月之照临四时之代序风云雨露之变化皆可见可闻者也故指此以为鬼神则不可此等乃鬼神之迹也鬼神则是气机之往来黙运于其中者谁得而见之谁得而闻之然鬼神虽不可见闻但就物上观之则物之所以始者隂阳之合也神之伸也物之所以终者隂阳之散也鬼之归也是物之始终一皆鬼神之所为鬼神固无物不体无所不在矣道之不可须臾离也于此可见　以一嵗言春夏为阳秋冬为隂凡一嵗之始终莫非鬼神之所为也以一日言之昼为阳夜为隂凡一日之始终无非鬼神之所为也又如人物之始生草木之方荣隂阳气合之所为也人物之死草木之枯隂阳气散之所为也又无非鬼神所在也又如耳目物也少壮之时耳目精明是隂阳气合之所为也至于老大耳聋目昏则是隂阳气散所为矣可见鬼神之无物不体处
　　体物而不可遗【首条出鬼神题下】
　　鬼神体物非谓造化生物也体字该生死　鬼神虽无形也而有以形天下之形又并其形而反之虽无声也而有以声天下之声又并其声而收之故曰物之终始莫非隂阳合散之所为也　隂阳一合而物以之始始者神之伸也隂阳一散而物以之终终者鬼之归也是其体物而不可遗矣　隂阳合散之隂阳则鬼神二字内各有隂阳也是横的隂阳也　依章句云体物犹易所谓干事则鬼神与物当稍有先后之别终是气先乎物也不先乎物何以体乎物物之终始也亦必有以终始之者　体物与干事义例亦小异干则外面有枝叶在体则再无余物在外也章句犹字亦自分晓
　　使天下之人齐明盛服以承祭祀【减十五字序次凑合末条出鬼神题下】
