<!-- { "loadSidebar": true } -->
　　仁者如射云云已而已矣【芟一条减八字】
　　反求诸已而已矣本文属射者　愚谓似为当时诸侯言诸侯之反求诸已如何如贵徳而尊士贤者在位能者在职云云畏之矣何至为人役之有饶氏一説甚当
　　子路人告之以有过则喜【减二十字】
　　仲由喜闻过令名无穷焉【注】非是説喜闻过一事令名也因喜闻过而勇于自修故有善可称而令名无穷也
　　禹闻善言则拜【减三十六字】
　　禹闻善言则拜反不若舜之不拜者犹有物我之分也犹是未免见善之在人也
　　大舜有大焉善与人同【芟一条减四字第二条出下题】善与人同内无嫌于已外无徳于人真以天下为一家气象视闻善而拜者诚为有间矣非孟子不足以识此　善与人同此善字以天下之公善而言不可认作舜之善故曰善者天下之公理
　　舎己从人乐取于人以为善【芟二条减九十九字】舎己从人舎己字重从人即是乐取诸人也舎己之未善而取人之善以为善也二句只是一事故下只言无非取诸人者　朱子曰舎己从人言其不先立己而虚心以听乎天下之公盖不知善之在己也乐取于人以为善言其见人之善则至诚乐取而行之于身盖不知善之在人也　若究其极则当合二句言外不知善之在人内不知善之在己非惟不知善之在己其无系吝气象亦若不知未善之在己也　下文无非取诸人者一句实兼物我两忘之意愈见得当合二句言
　　自耕稼陶渔以至为帝无非取于人者【芟一条】
　　耕稼谓耕那稼也稼以禾言诗曰在田曰稼
　　取诸人以为善
　　不可谓只是取人之善言如好问用中之説耳须兼言行故曰闻一善言见一善行若决江河沛然莫之能御也
　　是与人为善者也
　　与犹许也助也许助二字亦难晓今姑以近语賛之取诸人以为善则是引其人以为善矣所谓许与同是引之之意　取诸人以为善自他人观之只见得是取人以为善而已不见得又是与人为善也唯孟子则便见得至此
　　故君子莫大乎与人为善
　　孟子以与人为善为莫大之善然则圣贤之心何心哉故曰有朋自逺方来不亦乐乎得天下英才而教育之三乐也　此章言圣贤乐善之诚初无彼此之间【注】子路人告之以有过则喜喜出于诚也禹闻善言则拜拜出于诚也舜之舎己从人又不待言矣子路之喜闻过禹之拜善言舜之舎己从人同一乐善也　彼此之间【注】今人以由禹与舜分彼此非也是以人己分彼此子路闻人告以过而喜子路乐善之诚不以彼此而间也禹闻善言则拜是禹乐善之诚不以彼此而间也故下二句俱通三人説朱子统观此章之文而总其防以示人也盖孟子之説分殊也朱子之説理一也圣贤之言时有足前人之所未备者此类是也如纲目王何必曰利悉改王字为君
　　伯夷非其君不事非其友不友【芟一条减十三字】此条是节节説深去不立于恶人之朝不但非其君不事足亦不立其朝不与恶人言非但非其友不友口亦不与之言　或説不立于恶人之朝只是非君不事曰非也宜别説而深一节且如孟子不仕于齐梁然岂不亦暂立其朝邪又如人臣当为君聘于邻国春秋之时常有之岂不亦暂立其朝邪与人言亦未便是与为友也今人所与言亦多矣岂个个是友邪　涂炭涂是泥炭是火
　　推恶恶之心思与乡人立
　　乡人又未至于恶人推恶恶之心至此者极言之也又深一节推孟子推之也思伯夷自思见得如此也
　　其冠不正　乡人之冠不正也
　　推恶恶之心【云　云】凂焉
　　此无实事而孟子本其心而形容之如此耳
　　是故诸侯虽有善其辞命云云【第二条出上题】
　　此却是实事自推恶恶之心至此文势相连　是故二字承上文　辞命虽善而其人未善也故亦不受若孔子则交以道接以礼斯受之矣
　　不受也者是亦不屑就已
　　只就诸侯説众人亦可知解其不受之故由其心之不屑也清之极也真是圣人之清非寻常之清　不屑之屑赵氏曰洁也一説也　説文曰动作切切也又一説也　不屑就言不以就之为洁而切切于是也　此朱子之説又兼二説也盖惟不洁之故不切切之也故兼説得非调和之谓
　　栁下惠不羞汚君
　　栁下惠姓展字禽名获居栁下而諡惠故曰栁下惠盖后人尊之之辞故不姓名字之　不羞汚君不卑小官是进也然进不隠贤而必以其道必以其道则未免于遗逸阨穷矣然遗逸而不怨阨穷而不悯阨穷深于遗逸　遗逸与阨穷不同遗逸是去位也阨穷是困也阨穷是遗逸后事　夫不羞汚君不卑小官和也进不隠贤必以其道云云不悯是和而介也夫和而介则虽不絶于恶人而实未染于恶人故其自言曰尔为尔我为我虽袒裼而露臂裸裎而露体于我之侧其无礼如此尔亦焉能凂我邪唯其不能凂我故常由由然与众人并处而不自失焉自进不隠贤至不自失皆是説他介处惠所以由由然与之偕者恃此而已不然则亦不能终其和矣此所以为圣之和　与之偕之字指尔为尔者言不必拘袒裼裸裎　援而止之而止言欲去之际援而止之则亦止也泛説
　　是亦不屑去已【减九字移一条入上题】
　　言不以去为髙而必于去也　不屑去之意何以见得盖是所谓直道而事人焉徃而不三黜故不屑去有留之则亦留也
　　伯夷隘栁下惠【云　云】不由也【减二十三字与存疑合】伯夷虽是圣之清然既专于清则有当和处亦不能为和矣此其弊之隘也栁下惠虽是圣之和然既专于和则有当清处亦不能为清而玩视一世只和光同尘矣此其弊之不恭也　不恭朱子谓是待人不恭语録曰是他玩世不把人做人看如袒裼裸裎于我侧是已邵尧夫正是这意思如皇极经世书成封做一卷题云文字上呈尧夫　愚谓是有待于后世子云之意愚谓桀溺曰滔滔者天下皆是也正是不恭
　　公孙丑章句下
　　天时不如地利【芟二图六条减二百六十四字更定次序】破意举用兵所恃者而第其轻重示人当知所重也天时二字兼时日支干孤虚王相之属支干不出
　　于时日孤虚王相不出于支干时日有支干而支干有孤虚王相也　蔡氏曰时四时也日日辰也　时主蔡氏説该十二月在其中日则该十二时此犹年有四时而错举春秋二字以该之也皆以五行生克论如十干则东方甲乙木南方丙丁火中央戊巳土西方庚辛金北方壬癸水十二支则东方寅夘木南方己午火西方申酉金北方亥子水中央辰戌丑未土而又有纳音之五行如甲子乙丑海中金甲乙不为木子不为水丑不为土而总谓之金也此又别是一道　孤即是空亡问何以谓之空亡甲子旬中遁至酉而十干足以无戌亥为空亡甲戌旬中遁至未而十干足以无申酉为空亡余仿此　虚者子实则母虚如甲乙木实则壬癸水虚丙丁火实则甲乙木虚之类　旺相者如春木旺木生火则火相夏火旺火生土则土相旺者为主相者辅之　孤虚一类然孤自孤虚自虚王相一类然王自王相自相　次乎王者为相得其助也敌乎王者为孤以相克也生乎王者为虚子实则母虚也大意盖如此　之属二字所该者广其在兵家不止孤虚王相而已　天时地利人和看来兵家天时一事亦其甚灵者如春秋世嵗星在越而吴伐之三十六十越卒灭吴晋时苻坚犯嵗伐晋卒以败亡当其将伐晋时其臣谏如嵗星在晋不可伐坚曰我昔灭燕亦犯嵗而克不知肥水之败燕慕容垂遂以复兴燕业天时有如此不爽者况于地利况于人和乎　然天时终不如人和嵗星在越而吴伐之卒为所灭者非独天时之不利越无罪吴无徳吴恃强好大耳故败汉髙入闗之年嵗在东井井秦分也而秦见灭何哉秦实无道嵗星不能为福而反为祸也又如周武以甲子兴师而胜纣亦以甲子兴师而败宋刘裕伐南燕以七日而胜故曰天官时日明将不法闇将拘之
　　三里之城七里之郭【条】
　　此条申天时不如地利就攻上説
　　城非不髙也【条芟二条】
　　此条申地利不如人和就守上説
　　故曰域民不以封疆之界【条减二十三字末二条旧合为一】此条重在得道多助一句其封疆山蹊意不主地利言此节兼地利专言得人和之所以在得道此圣贤之兵法也所谓不战而屈人兵也　此段极言有国者当务于得人和也或説是得人和之本在于得道此説于理亦无害但未必其本意也盖孟子但谓要得人和内便含有得道意不必再推一层再序一段也看故曰二字可知而其防意又归在下文以终所言之意也　威天下不以兵革之利兵固是利革何以亦谓之利曰此犹夫里之布该征税字意也　得道大要在于用贤而爱民所谓贵徳而尊士与施仁政于民也　亲戚者相亲爱则相忧戚也
　　故君子有不战战必胜矣【减十四字】
　　此以人和言之　非惟天时之善人为之乘地利之险人为之守亦无假于天时之善地利之险矣
　　孟子将朝王
　　孟子之在齐此时实处賔师之位非受禄有官职者比凡人君之于賔师若欲有所访则当就而见之不可以召见或賔师以事自请见之固亦可也
　　寡人如就见者也【芟二条】
　　如徃也　朝将视朝上朝字谓来旦也　朝将视朝不识可使寡人得见乎分明是召　问孟子本欲朝王虽王托疾以召若可徃也曰彼自徃朝则非徃召犹可也今既有召命而徃则是賔师应召矣孟子所以执而不徃
　　不得已而之景丑氏宿焉
　　盖欲归则以仲子之要而势有不获欲徃则以齐王之召而义有不可是为不得已　景丑氏景姓丑名氏指其家而言
　　内则父子外则君臣人之大伦也【芟一条补题四句】按人之大伦有五则自父子君臣以至夫妇朋友长防皆是大伦今此特以父子君臣为大伦则自夫妇兄弟朋友亦皆为其次矣大抵以父子君臣而视夫妇兄弟朋友则父子君臣为大伦以夫妇兄弟朋友而视三族之属九族之亲乡党故旧之交则与父子君臣并为大伦矣当随文解义其实五伦之首父子君臣　齐人无以仁义与王言者云云不敬莫大乎是【补】如此推起真是不敬孟子之言句句是事实此言最得其情
　　我非尧舜之道不敢以陈于王前【减十三字】
　　尧舜之道承上文仁义言露出尧舜字见其以尧舜望其君所以为敬君也
　　景子曰否非此之谓也【减十五字】
　　谓不论其心但以礼貌间论也
　　君命召【止】若不相似然【减三十五字】
　　孟子时在賔师景子以臣礼律之误也孟子且未暇与明此一节但下云云亦以賔师论也
　　彼以其富我以【止】吾义【芟一条减七十七字】
　　仁则循理乐天而安贫矣故与富对説义则不苟受不以三公易其介矣故与爵对説其词只两平其意则重在仁义盖富爵之与仁义自是抵对不过
　　夫岂不义而曽子言之是或一道也【芟一条】
　　本不消如此説只缘景丑俗人恐他未信得到不得不如此提拨所以深明其言之可信也
　　爵一齿一徳一【芟五条减三十六字更定次序】
　　朝廷莫如爵故爵为一达尊乡党莫如齿故齿为一达尊辅世长民莫如徳故徳为一达尊三句所以申上爵齿徳所以为天下之达尊耳非是又添随所在而致隆一意也　辅世只是济世如云辅之翼之以左右民皆就人臣之分言　长民长治也君长之长自天子至大夫士皆説得长民非长育之长也
　　恶得有其一以慢其二哉【芟二条减六十四字】
