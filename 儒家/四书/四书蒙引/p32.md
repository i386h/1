<!-- { "loadSidebar": true } -->
　　父母在不逺游以系累其亲之心或不得已而逺游亦必有定方圣人此言重在恐亲之念我不忘上故引范氏云子能以父母之心为心则孝矣　父母在不逺游圣人为见上句説不尽故继之云游必有方不可因下句无逺字就以为是近游也　大抵游都是逺寻常出入之间不唤做游如已告云之东即不敢更适西东西亦不是近之东西此只借此二字以形容所在耳　顔渊先顔路而卒然尝从夫子于陈蔡又尝从夫子畏于匡则父母在而逺游者古人固有之矣故夫子不徒曰父母在不逺游而又必曰游必有方不然上句说杀了
　　父母之年不可不知也
　　人于父母之老而爱敬之心有不至者亦縁不念及父母之年耳苟于父母之年常记忆在懐抱间则既喜其夀又惧其衰而于爱日之诚自有不能己者圣人意重在惧上盖喜者喜其己有此年惧者惧其将来之日不多也是所喜不足以敌其所惧圣人欲人子之知惧者欲其及时奉飬而不懈耳古人一日飬不以三公换呜呼　父母夀日増则衰亦日甚
　　古者言之不出
　　古者言之不出耻躬之不逮也故先行其言而后从之
　　以约失之者鲜矣【芟一条】
　　约未必皆中庸此亦礼与其奢也寜俭之意集注云非止谓俭约也然俭约亦在其中
　　君子欲讷于言而敏于行【减三十一字】
　　欲君子自欲也此与徳欲其盛礼欲其防欲字同此言自脩之君子言便要讷行便要敏先行其言之意
　　徳不孤必有邻
　　言徳无孤立之理但是有徳者便有邻下句以实上句也　以朱子小注合大注观之徳不孤是泛论其理必有邻必字是实迹也若据大文似自脱洒
　　事君数斯辱矣朋友数斯防矣
　　子游此言是教人见几而作也大凡以义合者皆当以义而进止焉
　　公冶长第五
　　子谓公冶长
　　可妻也全在素行上取他下文是替他分解那一叚被累事以实其无害于可妻　其必有以取之矣其指长取犹致也　缧字实絏字虚　性理内载勉斋黄氏曰读书者最怕气不平且如公冶长一章谢上蔡则谓圣人择壻惊人如此杨山则谓圣人所以求于人者薄可免于刑戮而不累其家皆可妻也上蔡气髙者也山气弱者也故所见各别如此要之当随文平防方见得圣人之本意此观书之大法
　　子谓子贱
　　孔门君子鲁产者多矣盖谓子贱得于尊贤取友者为多是取诸人以成徳者故独称之
　　子贡问曰【芟二条减一百八十九字】
　　子贡平日是好方人者见孔子以君子许子贱意以子贱是个君子矣不知我为何等人耳故问曰赐也何如　赐也何如之问若无因端问不起故朱子直以为子贡见孔子以君子许子贱云　子曰汝噐也盖取其才之可用亦犹噐之可以为用故以噐目之子贡以为噐之为类不同有贵有贱有大有小赐
　　果何噐也子曰汝自是个非常之噐乃噐中之瑚琏也盖瑚琏噐之贵重而华美者也子贡之才逹于事理可使从政为大夫则自华美矣不必外求其所谓华美也　瑚琏虽贵重毕竟犹是噐未至于不噐使子贡能因今日之所至而益充其所未至则其所就固未可量安知其不至于不噐　问子贡他日闻一贯及性与天道此可谓不噐否曰其庶乎不噐矣曰何不遂许之以不噐而只曰庶乎不噐曰犹是知之也固有知至而行必至者亦有知虽至而行犹未至者先儒所谓有有徳之言有造道之言者是己　问子贱与子贡孰贤曰二子晚年所就固未知其孰优但即夫子此言观之一则言其尊贤取友以成徳一则方以瑚琏之噐子贱言徳子贡言才子贱有求益之意子贡有自负之意　外方内员曰簠外员内方曰簋此别言之夏曰瑚商曰琏则兼外方内员外员内方者而通名之也宗庙盛黍稷见其贵重饰以玉见其华美
　　或曰雍也仁而不佞【减七十二字更定次序】
　　仲弓为人重厚简黙而时人以佞为贤所以孔子他日曰不有祝鮀之佞而有宋朝之美难乎免于今之世矣则其时之所尚可知所以或人评论仲弓説道雍也仁则仁矣惜乎不佞或人此言盖在孔子面前说所以孔子说何以佞为我防佞人所以抵当众人者但以口取办而无情实徒多为人所憎恶耳何益哉女以雍为仁则我不敢知但亦何用佞雍之不佞乃所以为贤而不足以为病也　重厚简黙重厚就大体上说简黙就言语上说简是少说黙是不说意或人未识仁体其以雍为仁者亦是指他重厚简黙处集注于此曰重厚简黙是贴仁不佞意于可使南面曰寛洪简重是贴南面意此皆倚文生义今学者防书亦要依此法　口给之给办也非辨也　屡每也犹言往往也　屡憎于人言佞之不足取也若是直言正辞面折廷诤虽见憎于人亦非君子所避此则言其无实之可恶以见焉用佞之意　屡憎于人憎之者盖君子人也新安曰口才虽俗人所贤实君子所恶　仁道至大以其包乎众善而无一息之可离也　全体不息全体非谓仁之全体乃人全体之也犹云悉有众善之意全体所谓仁以为己任也不息所谓死而后已也　顔子亚圣犹不能无违于三月之后则虽全体而未能不息也仲弓虽贤未及顔子则是体之未至于全而息之之时又多者也夫子安得轻许之哉
　　子使漆雕开仕【芟二条减九十六字】
　　昔子路使子羔为费宰子曰贼夫人之子以其未学也今特使开仕是必其材之可以仕矣开也乃不安于小成而对曰开于此理犹未能真知而无毫发之疑则是正当学时未可以仕而治人也夫开既自谓未能真知而无毫发之疑而不欲仕则是必求至于真知而无毫发之疑方始仕也其志可谓笃矣故夫子说之　说之者喜其将有大成就也　此圣人所不能知而能自知之圣人岂不知开之未能无毫发之疑但以为亦可以仕而不知开之立志髙逺如此则有出于夫子意料之外者故一闻其言而深喜之斯字所指甚大所包甚广吾斯之未能信非谓无所见也但未尽耳　此理在天地间随处充满无少欠缺开既云吾斯之未能信则是欲求到无毫发之疑处方止是有见夫此理之无时无处而不有也此所谓见大意也已见大意则于细防容有未尽　古人见道分眀故其言如此者盖谓此理必先自信然后推以治人此便是道也开惟见得此意分眀所以率然之间一毫不容自欺而勉从也　古人见道分眀此与所谓真知其如此而无毫发之疑者不同
　　道不行【芟一条】
　　所如不合故欲浮海言天下无贤君我的道不行我何为栖栖于斯耶我将乘桴而浮之海上去矣顾吾党小子从我而往者其由也欤盖由勇于义能不以流离困苦而二其心故夫子独与之子路闻夫子此言以为夫子之欲浮海不与他人从而独与已遂喜殊不知夫子此叹特伤天下之无贤君而假设之言耳子路闻之喜则是以为实然耳是欠裁度了故夫子复晓之曰由也好勇过我可惜只无所取裁耳意思说我向者之叹特假设之言揆之事理当见之而汝遽以为实然则是勇之过而不度于义矣　好勇过我无所取裁是因此一事而言非专谓此一事也如不知食輙之食为非义亦是也
　　由也千乘之国
　　夫子于子路则许其可以治千乗之赋于冉有则许其可使足民于子华则许其可使与賔客言及观他三子言志子路则言可使有勇冉求则言可使足民子华则言愿为小相乃知夫子之所许亦三子之所自许也可见三子果有是善则圣人必取其善果未有是善则圣人断不轻许之矣　子曰不知也者难其辞也盖不能必其有亦不能必其无三节荅意皆云其才则吾所知其仁则吾所不知也
　　子谓子贡曰
　　汝与囬也孰愈谓汝自视与囬孰胜也　闻一知十只是有所闻即彻头彻尾都黙识心通了　弗如也吾与汝弗如也言汝以为不如囬汝是诚弗如也然汝既肯自以为弗如则有可进之机矣吾许汝弗如之説也盖子贡自以为弗如则自知之眀而不难于自屈矣自知之眀则不安于己知不难于自屈则不画于己至夫子之所以许之者以此观其终闻性与天道不特闻一知二而已则夫子今日之许果不虚矣
　　宰予昼寝
　　宰予能言其平日所言必皆志学勤笃之事今也昼寝则是行之不逮处故夫子既责其昏惰复以其行不揜言者并责之所以重警之也言昔者吾于人也聼其言如是则信其行亦如是而今已往吾于人也聼其言如是不遽信其行如是必观其行焉我之所以改是聼言信行之失者盖于予之事而改之看来聼言观行圣人不待是而后能亦非縁此而尽疑学者特以宰予能言之故而重警之云耳
　　吾未见刚者
　　坚强不屈谓所守者固而不可挠也此与易所谓不以人欲害其天徳之刚刚字同盖刚者纯是天理不屈只为不可屈挠难限説不屈于欲有欲故屈无欲则不屈不屈虚説故云枨也欲焉得刚
　　我不欲人之加诸我
　　子贡此言忒自然了自然者仁也仁之地位非子贡所及仁恕只是生熟之分
　　子贡曰夫子之文章【芟三十四字更定次序】
　　此章要见圣人教不躐等亦见子贡有独得其味之意　性是仁义礼智天道是元亨利贞夫子罕言之者非中人以上者不语之以上也　子贡始亦只是知夫子之文章至是方闻夫子之言性道因叹其美如此　至论二字于性与天道不甚体贴
　　子路有闻
　　惟恐有闻言其急于行也
　　臧文仲居蔡【章减七十四字更定次序】
　　夫务民之义敬鬼神而逺之者智也今臧文仲初无所据而为藏之室其室则刻山于节畵藻于棁不务民义而謟凟鬼神如此是何等様智耶　蔡大也长尺二寸出蔡地故以名之居蔡谓筑室以藏也　臧文仲事只见是謟凟鬼神从何断其不务民义曰亦尝见有务民义者而暇此乎故謟凟鬼神者必不务民义　夫卜筮之事人固不可不信但古之圣人作为卜筮者是以神辅人非以神主人也今文仲居蔡其崇重至此则是一心倚着鬼神而有希福之心矣
　　子张问曰【芟一条减八十字更定次序】
　　据三仕三己旧政告新只说得忠据弃马十乗乱邦不居只说得清便下仁字不得设使其所以三仕三巳而告新令尹者皆出于天理而无人欲之私其所以去乱者又皆出于义理之当然而脱然无所累非有不得已于利害之故者亦仁矣故只曰未知非断其不仁也其曰焉得仁亦曰据其事如此亦未便见得是仁耳且子文文子之为人皆夫子之所知者其不许以仁必有以也故后来朱子迹其行事而直断之为不仁盖忠者未必仁也而仁者无不忠清者未必仁也而仁者无不清忠清以一节之善言仁以心徳之全言　名谷于莬谷乳也于莬虎也谓乳虎也楚人方言为谷于莬　知有其国而不知有其身着此一句方见忠意　今以他书考之子文之相楚所谋者无非【云　云】则是知有楚而不知有周以春秋尊王之义责之不仁矣文子之仕齐【云　云】则是知有已而不知有齐以春秋讨贼之义责之不仁矣故夫子只言未知焉得仁而朱子直断其不仁盖本章外究竟到底之公案也
　　季文子三思而后行【章芟一条】
