<!-- { "loadSidebar": true } -->
　　君子一身有三变如何自逺而望之则见其正衣冠尊瞻视俨然其貌之庄也望之俨然若不可得而亲矣及其近而就之则其色温蔼然和气之可掬也即之也温虽可得而亲矣及听其言也则又非法不道是是非非确乎其不可易则虽可亲而不可狎是则君子一身自逺望之是一样近而就之是一样及听其言又一样此所谓三变然君子岂有意于变哉盖其隂阳合徳所养者周是以见于外者自然如此不待有所矫而然也　君子有三变言盛徳君子如此莫指孔子然孔子必如此望之俨然举一身言即之也温指见于面者
　　君子信而后劳其民【芟一条减五十字】
　　必其诚意恻怛而民信之矣然后可以劳其民若未信则劳者非人所便彼必以为厉已也亦必诚意恻怛而君信之矣然后可以谏于君若未信则谏者逆耳之事彼必以为谤己也可见君子之事上使下皆必以信为之本有其本然后可以有为也　信谓上下交孚故曰诚意恻怛而人信之兼人我説固有己之心虽出于诚而人未必信者故本文信字做人信之説而其本则在诚意恻怛上　信而后谏固是然亦有虽不信而不容不諌者箕子比干是也信而后劳亦有如此者如子产为政初间民或有欲杀之者子产亦不恤也但君子立心切要他信然其所以致信非有所强也诚意恻怛而人自信之也君子指士大夫言上有君下有民
　　大德不逾闲
　　言人于君臣父子等之大伦皆一一尽道而无越于准绳之外了则虽于一动静一语黙及应对进退之间有未尽合理亦可也　饶氏谓此章用以观人则可用以律己则不可至言也子夏本意却未分观人律己此所以有弊
　　子夏之门人小子【减二十二字第九条凑合】
　　本末二字子防以大学小学言差了盖大学小学可以分先后而不可以言本末子夏以始卒二字替他便见子夏见识髙于子游此笃实之效也集注依旧用本末还是亦据子游意耳子游之意盖以大小分本末似谓洒扫应对是末节正心诚意是大本云此大学未説到齐治平就学者分上説故只作正心诚意　言游过矣只是言语上指他过不必曰言过也过字活套　孰先传孰后倦此先后是活字言何者则先而传之何者则后而倦焉盖以学者所至自有浅深有可告以大者有只可告以小者譬之草木区以别矣若夫有始有卒本末兼举者其惟圣人乎而今之小子未必皆圣人也安得不且敎以小学耶本注一以贯之本末都在所贯内此与前章万殊一本意思小异此只是一时并举之意　区犹类也厚斋之説不必用彼以区域言若区域分类却不如就草木分类为是　浅深生熟要分辨造到深者又欲等熟然后可进以他説子夏此説便是中人以上可以语上之意　程子五条首一条是发子夏本意后四条是破子游小视了洒扫应对以矫其偏然此意子夏当时亦説不及此恐亦未必晓得也晓得则亦闻性与天道矣　程子曰洒扫应对便是形而上者此句亦如云盖凢下学人事便是上达天理语势似忒紧些只为人认本末为二致故立言如此　程子所谓理无大小者大小以事言所以为理无大小事有大小故其敎有等而不躐理无精粗故惟其所在而皆不可不用其极此朱子之言极妙极妙故君子只在谨独不忽于小也　洒扫应对所以直与精义入神同者洒扫应对其源头便是天命所在也虽圣人之下学上达亦是此理　观此章者要知小学大学理一而分殊
　　仕而优则学【芟一条减五十七字】
　　二句平説盖各有所指上句为己仕者言下句为未仕者言集注然仕而学然字説出本文外意或以二説相须例观者非也此与然人当勉其难而不可忽其易也然必近者悦而后逺者来也俱是言外意仕与学理同而事异盖学所以求此理仕则只是行此理非有二理也故曰理同
　　子游曰丧致乎哀而止【减四十八字】
　　子游曰以吾观之丧只极乎哀而止何以文饰为盖亦激于当时之节文习熟而哀戚之不足者亦棘子成之意也故不能无弊　合问孝章观之可见子游之事亲也养有余而敬不足子游之丧亲也哀有余而礼不足皆足以见其任情自遂而脱畧细微
　　吾友张也
　　子游曰吾友张也才髙意广人所不能者彼独能之是难能也然而殊少诚实恻怛之意其于仁则未也盖师也辟再下便是巧言令色鲜矣仁可不谨哉子张之难能处大扺亦务外所为以子游视子夏则子游为过以子张观子游则子张尤为过观其言可知
　　堂堂乎张也【减三十字】
　　堂堂乎张也其务外自髙如此欲辅之而为仁与则彼之务外自髙无舎己下问之意欲以辅人之仁与则彼之务外自髙无恻怛恻隠之心是难与之共为仁矣鲁子此言盖就为朋友分上説盖此惟务内而平实者能之而亦可以为人所资　于己无体认宻察之功于人无切偲观感之助难与并为仁也合两章而观之皆可以见子张之不足于仁处
　　人未有自致者也【减七十三字更定次序中有剪裁】曾子述所闻于夫子者如此其曰人未有自致者也亦指常人言夫常人他不能尽而惟丧亲为能尽盖足以见仁亲之心达之天下无不同也　乎字有感动人意圣人言人无有不能如此者而不能如此者是诚何心此夫子所以黙寓微意也不然只管説人尽能如此似乎无味饶氏之説极妙　朱子解云人之真情所不能已者是以自然説尹氏注于此不用其诚是以当然説故在圈外
　　吾闻诸夫子【芟一条】
　　其他可能也谓生而能事死而能哀皆可能也盖其父之臣与父之政固可遵而不可改人之适己自便而以死待其亲者虽不可改而亦改之矣而庄子则不然于其臣也父用之吾亦承而用之于其政也父行之吾亦承而行之都不改其臣与其政此实人所难也盖以其所关系尤大也
　　孟氏使阳肤为士师【减十一字二钦字旧误作矜序】上失其道使之无道敎之无素也是以情义乖离而民散矣惟其散也故或迫于不得已而犯法或陷于不知而犯法夫如是则犯法者民也所以致民犯法者上也是以汝出而为士师于辨讼折狱之间如得其罪恶之情则须哀矜之而勿以为喜盖得情而喜则大刻之意或溢于法之外得情而矜则不忍之意常行乎法之中舜曰钦哉钦哉惟刑之恤哉同此一防生生之心也　注曰故其犯法也非迫于不得已则陷于不知也此三句在民散久矣之下故得其情则当哀矜勿喜　使之无道而乖离则迫于不得已敎之无素而乖离则陷于不知失道故民散民散故犯法孟子曰无恒产者无恒心苟无恒心放僻邪侈无不为己及陷乎罪然后从而刑之至切至切
　　纣之不善
　　子贡云今天下之言不善者一归于纣原来纣之不善不至如此之甚也只缘纣自致其身于下流之地耳是以君子恶居下流一居下流天下之恶皆归焉子贡言此欲人常自警省不可一致其身于不善之地而虚被恶名也下流二字极有意味　先儒曰子贡非为纣分疏其意在下二句耳
　　君子之过也
　　君子固不能无过但小人则讳过而不能改君子之过也譬如日月之食焉何也盖方其过也不自隠讳人皆得而见之及其更也复于无过人又皆仰之夫过而人皆见更而人皆仰不犹日月之食乎盖日月之方食举天下之人皆得而见之及其复也则所以明照万国者如故矣人又孰有不仰之者乎　更改以君子言在日月不説更只可説复孟子更字亦然其注云更之则无损于明亦以君子言明字借説或以人皆见之处截非也　君子非久过者日月非久食者故日月之食一句直该到人皆仰之处为是此与孟子文大同小异
　　仲尼焉学【芟二条减二百四十三字第二条凑合】卫公孙朝问于子贡曰仲尼何所从学也子贡曰文王武王之道未便至坠落于地还是在人彼贤者识见明敏则有以记其大节不贤者识见虽稍劣亦有以记其小节或记其大或记其小小大虽不同要皆是有文武之道存焉夫子焉所不学如贤者识其大夫子则于贤者而学其大不贤者识其小夫子则于不贤者而学其小然旣无徃而不学则自无往而非师则亦何尝师之有　此道字指谟训功烈礼乐文章之类非指道之全体也谟训见于言语者功烈见于事为者礼乐文章见于政治者未坠于地大凡物至坠地便失坏了故以为喻而亦何常师之有亦字只是承上叠説师字只因上学字生
　　叔孙武叔语大夫于朝曰【减七十四字更定次序】上只云譬之宫墙而不兼宫室之浅深广狭言者为何盖凡室浅者其墙自卑宫墙者其墙自髙故首只云宫墙而下兼及宫室墙卑室浅字平下文墙髙而宫广亦是如此不可因此便轻重説譬之宫墙言赐之道与夫子之道譬之于宫墙此下只説宫墙并无一句实指説喻体也　须要见得子贡如何是墙卑室浅处夫子如何是墙髙宫广处　赐之墙也及肩窥见室家之好言其不足于深厚而才美易见也若夫子则良贾深藏若不得其门而入不见宗庙之美百官之富明其非宫墙外望所得而见也故贤人之道卑浅而易见圣人之道髙深而难知　譬之宫墙以下只把宫墙説下文便承言得其门者或寡矣然则夫子所谓赐贤于仲尼岂故为是赐而抑仲尼也哉正为不得其门耳夫子之云不亦宜乎　观子贡此言非其深知夫子之道不能如此推尊非其善扵説辞不能如此譬喻也
　　叔孙武叔毁仲尼
　　叔孙武叔讪谤仲尼子贡曰【云　云】他人之贤所至有限丘陵也是犹可逾也仲尼之贤其髙莫拟日月也安得而逾焉逾过也不是跻攀之意如丘陵虽髙日月犹在其上便是逾了仲尼日月也无得而逾焉仲尼既是日月是以人虽欲以谤毁而自絶之其实何伤于日月邪既无伤于日月而故欲谤伤之适见其不自知其分量耳　诗传髙平曰陆大陆曰阜大阜曰陵阜土之髙而有平陆者
　　子禽谓子贡曰子为恭也【第三条后更定次序】
　　言君子一言而成知一言而成不知知不知只系于一言之间言其可不慎乎适者子之言失之不知矣且以夫子之圣岂可及哉夫子之不可及也莫测其妙直如天之不可以梯而升然何也以其感人者言之夫子惟不得邦家耳夫子之得邦家者所谓立之斯立【云　云】夫以夫子之神化在人者如此如之何其可及耶此正所谓不可阶而升者也不是别一意立之斯立至其死也哀皆莫知其所以然此便是化不可为处　圣帝明王之治天下不出敎养二字夫子之得邦家亦不过此立之养也道之敎也绥之立之固也动之道之深也子贡语意不到斯和截直到其死也哀处　言其感应之妙神速如此此句只贴到动之斯和处斯字正是感应神速该了故哀荣二字朱子另解在下　荣人荣之也尊亲之也范氏谓生则天下歌诵亦好　圣人神化化字与上文化不可为化字不同此是存神过化之化彼是大而化之之化　桴鼓桴与枹同音浮也桴鼓影响三般意鼓应桴影应形响应声
　　尧曰第二十
　　尧曰咨尔舜【芟五条减一百五十字】
