<!-- { "loadSidebar": true } -->
　　前一节称其功后一节不责其死称其功以见其仁不责其死以见其无害于仁不可以上节为答又相之下节为答不能死盖子贡是非其相桓孔子所説是就他功业説非是正答其又相之之问也下节只承上节説非另答个不能死也正经答不能死又相之意思全在下节归结如上章答子路只述其功而不必死之意自在其中矣　当时无管仲则天下其楚矣桓文之功皆以攘楚六国之并于秦只为无管仲耳有管仲之志而不得管仲之权管仲成功过于鲁仲连而其识与守则不逮矣　岂若匹夫匹妇之为谅也承上文仲之不死其功之在天下后世者如此岂若匹夫匹妇之自经于沟渎而卒莫之知者乎夫子之取管仲非以后功赎前罪以前无罪而后
　　又有大功故取之也使管仲而有弑父与君之罪在前后来虽有此功圣人亦安得而録之　管仲虽有尊周室之功然其实不能使礼乐征伐自天子出夫子吾为东周之意正不然　子路勇者也故只疑其不死子贡智者也故言不死犹可相之则已甚矣此先儒説也看来二子亦有意见了当时人只为管仲功髙取之万口雷同而二子独疑之便见圣门意思
　　公叔文子之臣
　　大夫僎本公叔文子之家臣故曰公叔文子之臣大夫僎与文子同升诸公者文子荐之同升也　古者生有爵则死有諡公叔文子既死而諡曰文子后来孔子闻其尝有此荐贤之美而称之曰文子所为如此谓之文子是诚可以为文矣盖文者顺理而成章之谓若僎之贤理所当荐而荐之是为顺理而成章矣谓之文子不亦宜乎　顺理成章四字不作平説言顺理而有可观也　諡法亦有所谓锡民爵位曰文者孔子意不在此只是顺理而成章之意看注中亦字　洪氏注文子三善总不出文公顺理二字不可谓孔子以其有是三善而许之【云　云】　如孔文子章是子贡问曰孔文子何以谓之文故答曰是以谓之文也而朱子不复解文字之义以本文便是了至于此章则因其有是荐贤之美事而据理评之曰可以为文言其无愧于文之諡也故朱子先特解之而后以諡法所载者实之　锡民爵位之説最逺使朱子欲再改集注或在所删矣盖司马迁无识多信伪书所谓勤学好问为文则取诸孔文子章而附会之锡民爵位曰文则取诸公叔文子之臣大夫僎章而附会之其説殊非周公之旧
　　子言卫灵公之无道也【减二字第三四五条旧合为一】大槩谓其彛伦不叙纪纲不张也此一句如孟子道性善言必称尧舜一般皆大约之辞其中【云　云】最多故康子承之曰夫如是夫如是三字有所指不止是无道二字　丧失位也如鲁昭公之见逐于干侯齐庄公之见弑于崔子卫成公之见执于晋人皆失位也不止是亡国家使昭公为季氏所得亦不免于杀矣奚但逐也卫成公为晋所执归之其不死者几希仲叔圉三句主衞灵公用人言不主三人之才言賔客二字如何分客似不论贵贱较泛些賔又其
　　盛者然再考之凡寻常覊旅皆谓客于某所若谓賔于某所则不可诗多言嘉賔见其盛也　三人皆卫臣虽未必贤贤以德言其才可用只取其能也　孔子因卫灵公之无道而又特取其用人其所用之人固皆平日之所不与者而又不没其才可见圣人至公之心天地之心也
　　其言之不怍【更定次序】
　　敏于行者必讷于言若其言也自许太髙而不以为慙如此则无必为之志而不自度其能否矣欲践其言岂不难哉古者言之不出耻躬之不逮也　有必为之志者必不敢有易之之心不敢有易之之心必不至于大言无当矣不是仁者其言也讱意其言之不怍则占知其为之也难矣注云而不自度其能否纵自度其能者亦自不敢易如孔子犹曰躬行君子则吾未之有得
　　陈成子弑简公【芟五条减九十七字畧更次序】
　　崔子弑齐君陈成子弑简公此皆记者之辞如春秋法则名之矣如下文便见　沐浴则斋戒矣古者三日沐五日浴斋戒必沐浴故知沐浴之为斋戒也是时鲁之兵柄分属三家哀公不能自专其曰告夫三子者难之也及孔子出而曰【云　云】盖已知其事之不行矣特将君命而犹冀其万一耳　之三子告不可是所谓使人可其奏之可　一则曰以吾从大夫之后不敢不告二则曰以吾从大夫之后不敢不告则正为君卿者当何如　自当时观之孔子此请亦无益矣自今日观之孔子此请至今犹足以寒乱贼之胆而折其不臣之心且在当时三家闻之亦能无凛凛乎故曰其所儆者深矣　夫子初间请讨是决然要讨他非徒举其义以儆三家耳及后不从则所谓非臣之明所能逆覩者也夫告者在我从不从者在彼　当时哀公若自许了就令三家出兵以大义驱之三家似实难以不从　胡氏曰仲尼此举先发后闻可也此只是人人得而讨之意云峯却解云先发后闻谓鲁也非谓孔子也亦大委曲矣　愚谓孔子于义尽矣此事果可先发后闻则夫子亦为之矣不待胡氏发其所不及也此言似不必附集注【出黄氏曰抄】
　　勿欺也而犯之【减四十九字】
　　勿欺也泛言犯之指谏诤言　言事君要在不欺君如凡所献纳于君者必尽吾心而言之不敢有所虚凡所宣力于君者必尽吾心而为之不敢有所伪至于君之有过也则直言正辞有犯无隐必欲归之于道而后已此所谓犯也　子路好义多是强其所不知以为知者如使门人为臣一事亦是欺则勿欺固子路所不足者至于犯顔一节如季氏伐颛臾而不能谏孔子亦谓其不能以道事君不可则止则犯亦非子路之所已能者故六字作一句读者非
　　君子上达小人下达【减九十四字更定次序】
　　君子小人各有所达君子循天理天理自髙明故日进髙明去小人狥人欲人欲自卑下故日究污下来正如君子喻义小人喻利相似各有所喻但所喻不同此达字兼知行皆有积渐至极之义　髙明污下贴本文上下字日进日究贴本文达字
　　古之学者为己
　　古今所学之事都同但古今学者之用心则不同古之学者用心惟欲得之于己今之学者用心惟欲见知于人夫惟欲得之于己则亦少有不见知于人者然知不知非所计也夫惟欲见知于人且虚誉虽隆而实德则病矣　此章先要认个学字然后及于为己为人之辨孔子之时学者所学之事尚皆是正学但视其所以则同观其所由则不同也
　　蘧伯玉使人于孔子【芟二条更定次序】
　　使人如云官人又如云官之也又如云奴人之类所以通问也　孔子与之坐对坐乎坐之于傍乎曰以理度之及对曰二字看起只是傍坐便见敬他意了不必与抗礼　使乎使乎如时哉时哉水哉水哉之例使乎使乎犹言真使者再言之者重美之也　大抵此使者所造也尽髙了不就事为上説独指他用心处説真可谓知言　人但知使者之善于辞令而不知其深知君子之心所以为可取也假如伯玉未能如此而使者【云　云】则夫子未必许他如公明贾之对亦善乎其为辞令矣而反以来圣人之疑故集注又曰不惟使者知之而夫子亦信之也　省身克己即省察克治也省身有过便克治了　省身克己常若不及之意吉人为善惟日不足也此即所谓践履笃实也　光辉宣着只看使者知之而夫子亦信之便见得　春秋诸贤大夫如伯玉却是有里面工夫底人观其欲寡其过而未能且耻独为君子而其出处又合圣人之道可谓有体有用之君子矣虽不与圣门然攷其所立顔曽之亚闵冉之俦也　伯玉行年六十而六十化嵗嵗变新也伯玉行年五十而知四十九年之非本出淮南子而大注皆以为庄子亦适然之误
　　君子思不出其位
　　所思不越乎所处也泛説为是不必以此位字当上章位字説上是职位之位曽子之位依易象意説与大学或问所谓盖其所居之位不同故其所止之善亦异之位字同曽子只以一人説范氏则有各止其位意故在圈外
　　君子耻其言而过其行
　　凡耻皆有羞赧退怯之意故以状不敢尽其言者此以君子之能如此者言也夫言易至于有余也而耻之行易至于不足也而过之此君子之所以为君子也
　　君子道者三
　　曰仁者不忧见其未免于忧也下二句亦然　本文絶不可説出成德字子罕章亦不可説出进学字且进学成德字是范氏合二章而言其一则智为先一则仁为先之意耳非经防也　夫子自道也言此特夫子之言如此耳以赐观之夫子于此三者盖绰绰乎其有余矣不可以言字当谦字　夫子自以为未能而子贡又以为自道子贡之言是则夫子之言非其情矣夫子之言果然则子贡之言几于阿矣曰夫子之言圣不自圣之心也子贡之言知足以知圣人之智也　自责以勉人也此一句不可等闲看有圣人犹忧况学者乎之意盖此三者在夫子犹以为未能而自责则学者更当何如其猛于用力耶此句要看以字与下文自贬以深抑之之例同
　　子贡方人
　　子贡方人夫子以为贤褒之也而曰贤乎哉则又疑其词谓我则不暇自贬也然夫子于此且不暇而子贡独暇之乎盖急于自治者自不暇于方人也其自贬者乃所以深抑之也子贡方人也是一个大病痛
　　不患人之不已知【减十三字】
　　不患人之不已知有能则人自知之矣何用患为此章凡四见而文皆小异则圣人于此一事盖屡言之其丁寜之意切矣
　　不逆诈不亿不信【芟一条】
　　天下之人防范过宻者多逆亿之私其不亿逆者多坠于小人之计今也初不逆人之我欺初不亿人之吾疑然却于人之我欺我疑者未尝不先觉则既不先事而预料人之奸而亦不临事而坠于小人之计斯其为贤矣乎　要见得逆亿是有心以迎之先觉是无心而自悟　大注云于人之情伪自然先觉兼言情伪者犹大学之善恶不可掩例词若兼意则有所主　诚明二字固可用但范氏谓未有诚而不明者则是惟其不逆不亿故能先觉是诚生明之意则非本意矣故作圈外且诚明二字亦説得大了语类【云　云】与本文都不相干新安先事临事之説人多非之看来无害非之者非也
　　防生畆谓孔子曰
　　防生畆以隐为髙徃而不返者也故见孔子厯聘栖栖而疑其为佞殊不知吾夫子可仕则仕可止则止岂若小丈夫执一不通哉故答之谓夫我之为是栖栖者非敢为佞以悦人也诚以不如是则执一不通乃我所恶者也故不欲望望然去之耳恶是圣人自恶执一不通之事非恶执一不通之人也然曰非敢为佞则夫子不佞矣曰疾固也则防生畆为固矣防生畆正是执一者夫子曰疾固其儆之也深矣
　　骥不称其力称其德也
　　骥之见称于人旧矣然骥之所以得名则不称其力之所以任重致逺却是称其调良之德也向使骥有是力而无是德则人亦何取于骥哉大抵骥马自然调良在马中禀德之最纯者也如苏氏谓马蹄齧者必善走其不善者必驯此又以凡马言不可以此例骥也骥亦马中之君子与
