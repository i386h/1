<!-- { "loadSidebar": true } -->
　　学者之事只是学与思而已学所以习其事思所以求其理夫事必有理故习其事者又必求其理而后所见益亲理必寓于事故求其理于心者又必亲习其事然后为得其实不然则各有一偏之弊矣　学字亦无定指如未能知而学夫知者亦是学未能行而学夫行者亦是学单言则该知行又须看上下文何如亦有专就知言者如博学于文之类亦有专就行言者如不学礼语意近之　学矣而又思其所学之理思矣而兼学其所思之事则所学者非但事为之粗迹所思者非但无实之虚见
　　攻乎异端【减一百三十五字两诸字旧误作之】
　　此章戒学者当正其学术而不可他用其心也言人于异端若专治而欲精之则内不足以脩已外不足以治人生于其心害于其政发于其政害于其事此其害也害不必説是害他人就是我之害也　佛氏之言比之杨墨尤为近理者朱子云佛氏与吾儒相似处如曰有物先天地无形本寂寥能为万象主不逐四时凋他是甚麽见识区区小儒怎生出得他手宜其为他下也又曰顾盻指心性吾言超有无持作用是性之説以为妙道之所存持无所染着之説即求以超乎无象之妙其徒之黠者又从而广之曰但愿空诸所有不愿实诸所无所谓号言践实地踬彼荆棘涂
　　由诲女知之乎
　　子路强其所不知以为知者盖遇事或有问他他难于説我不知是以不知为耻此其惑也故夫子为他去此一叚惑未是正告以求知之道然此惑未去则虽欲求知未易进也　是知也且浅浅説个知意思知之为知之不知为不知则虽或不能尽知而何
　　者为知何者为不知皆了然于吾心之间而无自欺之蔽矣岂不为知乎　夫子之意谓知与不知自家心里明白此便是知盖谓子路此病未去难以进于知也故浅浅地说　况由此而求之又有可知之理乎此二句是朱子祖程子意补之然夫子所以以是告子路者正为必先去此一叚蔽然后有可进之机所谓既能自知则不安于己知既能自屈则不画于己至此亦理之必然也　子路好勇却亦好笑未知处如何强做知得看他初间也自任其视夫子亦且行行然有不满之色如子见南子子路不悦佛肸召欲往子路又不悦公山弗扰召子欲往他又不悦在卫闻正名之言辄咈然曰子之迂也奚其正此皆气象粗暴而好胜之病岂知夫子于此却各有道理在然其性却直而义子曰乗桴浮于海从我者其由也欤子路闻之喜使车马轻裘与朋友共敝之而无憾衣敝褞袍与衣狐貉者立而不耻此皆直义之气所到结缨一节尤可见其非草草者此所以为圣门人才虽以管仲之功业先儒犹不敢屈子路而与之并则他可知矣　不知为不知孔子所以删书断自唐虞者亦为此也如史迁便无此见而为惟诞不经之说矣尝曰夏礼吾能言之杞不足徴也殷礼吾能言之宋不足徴也不足徴便不言圣人是多少谨重
　　子张学干禄【减八字】
　　为干禄而学也此五字是记者因夫子所言为此而发故着此一句以开先
　　多闻阙疑【一莭】
　　君子之学所闻必多多闻言之资也然所闻之中不无可疑者未可以言也则阙之不言其余所不疑者可以言矣而又未可以易言必愼而言之能如是则寡尤所见必多多见行之资也然所见之中不无未安者未可以行也则阙之不行其余所已安者可以行矣而又未可以易行必谨而行之能如是则寡悔寡尤不止帯愼言意寡悔不止帯愼行意连多闻
　　阙疑多见阙殆俱有盖闻见不多则所以为言行之资者狭矣能无悔尤乎然不阙疑殆则不可言者亦言不可行者亦行矣能无悔尤乎可以言可以行者当其言行之际而或不谨则所言所行者虽是而不能无过当之病又能无悔尤乎　必举寡尤寡悔而言禄在其中者盖至于寡尤寡悔则志行孚名誉着自当有荐逹之者禄岂待求而后至哉大抵子张之学以为干禄夫子所告者都是禄不待干而自得之道
　　哀公问曰何为则民服
　　以其所行顺乎正理故目之曰直以其所行曲理故目之曰枉　举直错诸枉则举错得宜而当乎民心之公民其有不服乎举枉错诸直则举错倒置而无以服乎民心矣如之何使民服也　盖是时三家恣横哀公不能错贤人君子之在国者哀公又不能举故孔子告之以此　圈外谢氏注与本文稍异读者不可不知
　　季康子问使民敬【芟一条减二十二字】
　　康子所问欲民之尽其道夫子所荅欲已之自尽其道　临之以庄持己以敬也故民亦敬之孝于亲则其徳足以化乎民慈于众则其防有以结乎民民自然忠于我矣善者举之则善者益进而不怠不能者又教之则不能者亦将企而及民其有不劝乎　容貌端严也容貌犹云形色容字实貌字虚貌犹状也一嚬一笑一言一动都是貌　季康子问使民敬忠以劝如之何子曰季康子问弟子孰为好学孔子对曰问政数章皆然同一康子问也同一孔子荅也或称子曰或称孔子对曰何欤盖记者之识见不同也论语之书记者非一人其称子曰者以孔子于季氏非有君臣之分此以大义用书法也其称孔子对曰者以康子为鲁上卿鲁之政实自季氏出东莱博议所谓季氏于鲁如二君矣故曰记者之识见不同也不独此耳孔子于弟子未尝称字而曰孝哉闵子骞又孟子于季桓子见行可之仕也尝窃疑之盖道其实亦可见称孔子对曰之所自矣
　　或谓孔子【减二十九字】
　　定公初年孔子不仕者未仕也或人疑其不为政者疑其有髙隠之心而终不为政也盖是时孔子年四十三矣　又能推广此心以为一家之政推广其孝友之心于以辨内外明尊卑序长防使一家之老者举安少者举懐是一家之政也若居位治民其道不过如此故曰要之至理亦不外是孔子此言本托词也实则至理
　　人而无信【章减二十二字更定次序】
　　此章之言如君子多乎哉不多也之意意谓人可以无信乎看来人全慿信以行如大车之行必以輗小车之行必以軏若使大车而无輗小车而无軏其何以行之哉决然是不可也　其何以行之哉帯大车小车言而无信之不可行意却在外不知其可也此也字与下章子张问十世可知也之也字同皆乎字意
　　子张问十世【芟四条减五百三十八字】
　　子张问十世可知也盖见夫子好易而前知其发此问意在得数也夫子所告只言理而不言数亦罕言命之意　殷因于夏礼补因字更重于损益字所损益特所因之枝莭耳可知也只帯所损益言盖其所因者固不待言其所损益者亦不过如此而已此所以虽百世可知也　三纲以道之大端言五常以性之条目言一则天下之大经一则天下之大本也或问忠与质如何分朱子喜其善问荅曰质朴则未有文忠则浑然无质可言也　忠不离乎心质却是于制度上致意然犹是大槩未有许多曲折也至文则曲折备矣此忠质文之分也　天正地正人正者一则大运至子始有天至丑始有地至寅始有人一则天以十一月复阳气地以十二月始生物人以正月始兴事此天地人正之所以名也　所因所革亦不过此言三纲五常则万世不容少变而其间之制度文为则随时不能无改更故观三代之已往者则百世之未来可知矣　所损益只是所因中物事文质三统亦是三纲五常中物事如建寅建丑建子只是君臣中事如忠质文之尚则贯乎三纲五常之内在在皆有其事目固多曰忠曰质曰文亦举凡而言耳　马氏曰所损益谓文质三统集注用之而继之曰其所损益不过文章制度小过不及之间似亦不止文质三统而已以飬民之政言如夏后氏五十而贡殷人七十而助周人百畆而彻之类亦其制度文为也以教民之政言如王制夏后氏飬老以享礼殷人以食礼周人脩而兼用之之类亦其制度文为也孔子又曰周监于二代郁郁乎文哉则其所损益者亦未易悉数耳　集注云其所损益不过文章制度小过不及之间而其已然之迹今皆可见自不过以下便入在可知也句内方知可知也只帯所损益言其实所损益只是所因中物事故下句又兼所因所革言非谓上二可知只在所损益下一可知乃兼所因所革也按本文本注文势意义上二可知俱不兼言为是　古之圣贤实见得古人之道即万世常行之典只得依他底到得秦而后有不师古始之意汉宣帝始有自有制度之言彼独见已之天下凡事须自己出不知天地之常经至一而不可二圣人之所以为圣人只是万事惟聼道理所役使耳敢自作聪明乱旧章乎其随时损益者正所谓不过制度文为小过不及之间者矣
　　八佾第三
　　孔子谓季氏八佾舞于庭【章芟三条】
　　先王制礼辨名分于斯须如佾舞之数自上而下降杀以两不可毫发僣差也而季氏乃以大夫上僣天子之八佾以舞于家庙之庭其忍于无君一至于此更何事不忍为谓凡适已自便而未甚逾于大闲剥下欺公而得苟免于刑宪者皆将无所不为矣此説以是可忍者为重谢说以孰不可忍者为重非正意也　佾数以八为全者春秋隠公五年书初献六羽左传云众仲曰夫舞所以莭八音而宣八风故自八而下胡传云鲁用天子礼乐于太庙以祀周公已为非礼其后群公皆僣用焉　注每佾人数如其佾数人数以直者言佾数以横列者言故曰佾舞列也冯厚斋曰大夫不得祖诸侯公庙之设于私家非礼也由三桓始也惟三家皆祖桓公而立庙故得以习用鲁庙之礼乐而僣天子矣　范注本合正意但孔子为政以下非章防故圈外之　当是之时王纲不振其始也诸侯僣天子大夫僣诸侯至其甚也则季氏以大夫而僣天子之礼乐矣复何所不至哉贾谊所谓首足易位而可为痛哭流涕者也
　　三家者以雍彻【章芟一条减九十八字】
　　三家者以雍彻子曰雍诗云相维辟公天子穆穆诗词如此亦何取于三家之堂亦有辟公之相助乎亦有天子之穆穆乎既无此义乌取此辞适见其无知耳　雍诗传以为武王祭文王之乐歌　仁山曰堂庙堂也上文庭亦是庙庭盖庙制室外为堂堂前为庭　愚谓三家之始僣盖以桓公借口也而其后也则于桓公以下皆袭用之矣易所谓其所由来者渐矣此程子所以尽归于成王伯禽赐受之非也　三家祖桓公事见通攷大夫士庻宗庙条亦由鲁祖文王故三家效尤焉
　　人而不仁如礼何人而不仁如乐何【芟五条第二条指字疑止字之误或指上有专字】
　　夫礼乐之用必本于人心如礼有玉帛之类所以将吾心之敬也不仁而人心亡则敬心安在哉既不敬则与玉帛之类判然不相干渉虽欲用礼礼岂为之用哉如乐有钟鼓之类所以发吾心之和也不仁而人心亡则和又安在哉既不和则与钟鼓之类判然不相管摄虽欲用乐乐又岂为之用哉　此礼乐以礼乐之文言何也对仁言也仁以心言礼乐之理也礼乐之理俱在心中礼乐则无有无声容者但亦不指玉帛钟鼓如周旋进退之间亦皆是　游氏以人心言仁则该得理程子以正理言仁则该不得心故置程説于圈外李氏説礼乐二字不谬但于仁字似踈故又居后
　　林放问礼之本【章芟一条减九十三字】
