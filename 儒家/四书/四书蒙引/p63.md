<!-- { "loadSidebar": true } -->
　　尧曰咨句嗟叹声也尔舜句书云咨十有二牧小异其曰咨禹者同咨十有二牧记者之辞故此首下个尧曰字　天之厯数在尔躬亦以其徳当天心也允执其中又是叮咛之辞言尔今陟帝位以治天下也要必事事惟信执其中者而用之不可作推本能执中故知其厯数在尔躬也若不能允执其中而致四海之困穷则天禄永终而厯数之在躬者亦不为尔有矣　此处咨命之辞只是以帝位属之其实舜未便即位按书尧命舜曰尔陟帝位舜让于徳弗嗣正月上日受终于文祖传云文祖尧始祖之庙也受终者尧于是终帝位之事而舜受之也未就受其位也自是齐七政徧羣祀觐四岳羣牧巡狩封山濬川象刑四罪二十八载之闲都是摄行天子之事耳及帝乃殂落百姓如丧考妣三年正月元日然后舜格于文祖此时始登天子位正与孟子合但无孟子则书经【云　云】恐后人亦看错了方见孟子看书看得精到便如此了断得明白读尧曰者当知此　禹之受于舜亦然故书曰率百官若帝之初　舜亦以命禹此处不应説出人心惟危三句集注只云禹谟比此加详今人讲文章亦就依书经讲反于本文亦字説乱了且大禹谟允执其中之下又凡九句方到四海困穷天禄永终处所谓加详者此亦是　禹之后大徳受命而有天下者汤也据汤诰汤旣有天下乃作诰以告诸侯因述其初请命伐桀之词曰予小子履敢用牡敢昭告于皇皇后帝有罪者我不敢赦而弗诛至于天下之有徳者皆上帝之臣我亦不敢蔽而不用盖其有罪也有徳也皆已经阅于上帝之心我惟听上帝之命而已天讨有罪而我刑之天命有徳而我章之此汤自述其初伐桀时请命于天之词以告诸侯也然古人质朴如尧舜禹当时皆以名称至汤而后有号至周而后有諡　生名死讳今人谓名曰讳　又曰天旣以万方臣庶付之于我则我当任其责矣是故朕躬有罪此自朕所为不以万方也万方有罪则非万方之罪也自是我弗克负荷而使万方至于罪戾耳罪在朕躬　又按此段今人都泛看过了前段重在命徳讨罪上盖命讨者天下之大事人君之大柄但使功罪各当则天下之事了矣此前段所闗之意也后段全在自责上説盖君道之修否生民之休戚国家之治乱天禄之存亡全在自治与不能自治之闲故曰禹汤罪己其兴也勃然桀纣罪民其亡也忽焉岂细故哉此后段所关之意此是成汤以天下自任处　无以万方或言不以及万方者非也无当不在字详集注自见　周有大赉善人是富言周大赏赉于天下非人人而富之也惟善人是厚而已按周书云散鹿台之财发钜桥之粟大赉于四海而万姓悦服则是赉百姓此则言其所富者皆善人也与书不同故又曰诗序云赉所以锡予善人説得实了难説是周有大赉于天下而大赉之中又独于善人是加厚焉此説与注反不可用　大抵此段述武之事都是反纣之所行善人是富盖纣为天下逋逃主凡天下小人皆得志此时君子善人皆不得吐气故武王伐纣【云　云】所以抑小人而彰有徳也皆反商之旧也　书传云纣虽有至亲之臣不如周仁人之贤而可恃也此是武王誓师据人事有必克之理也　据书经不如仁人之下又隔天视自我民视天听自我民听方是百姓有过在予一人此二句人都想不得圣人之意思出盖武王毅然以天下为己任直是要处置天下使无一人之不得其所无一人之不归于善也不然只恁责己何为
　　谨权量【芟一条减一百二字第六条凑合】
　　权者铢两斤钧石五权也量龠合升斗斛五量也二十二铢为两十六两为斤三十斤为钧四钧为一石谨权量不过取于民审法度如礼乐制度之类可
　　因者因之可革者革之可益者益宜损者损也修废官者以其官之废而不举故从而举之也修字照废字言不是修削之修　四方之政行焉説在外与下文天下之民归心一般不可谓谨权量【云　云】就是四方之政行此亦因纣时权量无度法度隳堕百官不职故武王举之亦反商之旧也　兴灭继絶朱子合解耳其实不是一事小注不是还作二项如无其国者灭国也吾则开封其国或有其国而国绪已坠絶者吾则继续之封一人使承其绪　朱子合解为封黄帝尧舜夏商之后者葢以黄帝尧舜夏商之后有久灭者亦有近絶者故云　举逸民不可説泛了専指释箕子之囚复商容之位言盖本文是叙事此当有事实解他商容是商贤人为纣所摈弃者故书曰式商容之闾　此段亦为纣当时灭人之国絶人之世废弃箕子商容而不之用故然亦反商之旧也三者皆人心之所欲也盖灭国絶世其先皆有大功徳于民民孰不欲存其后邪逸民有才有徳正所当明者又孰不欲其显邪　所重者民食丧祭当纣时民之所以养生丧死者皆有所憾故武王反之自周有大赉至食丧祭或摘其辞或举其事凑成武王一段事实　寛则得众四句尧舜禹汤武王之所同也　自此以上不必节节讨个中字无非道之所在也若把中字説便似论语述此有个骨子一般设使汤武生在前尧舜生在后论语据其时而述其事又将以何为贯邪若据学者论道理则安得以汤武所行者为非中邪亦不可立咨命誓师为主张誓师二字自该不去故氏又着个与凢施诸政事者一句　大抵圣人道无二致而时位不同尧舜禹汤武王之所行者即孔子之所讲明者也孔子之所讲明者使得时得位而措之亦即尧舜禹汤武王而已
　　子张问曰【芟一条第四条减五十七字】
　　尊五美屏四恶一劝一戒也　大凡惠易费今也惠而不费此所以为美也以下仿此　因民之所利而利之非以己之利与之也所谓用天之道因地之利者若以府库之财与之则恵而费矣　择可劳而劳大凡不得已而凿池筑城行师御寇之类　欲仁而得仁就从政上説不必依小注以治己言凡从政时应事接物一无私心而当于理便是仁　凢外物欲而得之便为贪惟仁者吾所自有而当然底物事故欲而得之不为贪　此欲仁而得仁语势与我欲仁斯仁至不同彼是随求而随得之意此只是欲仁字重　无众寡以人言无小大以事言兼接人应事也语意之宻如此能敬则所应接举得其道自有安舒自得之意而泰矣然泰自敬上来何骄之有　正衣冠尊瞻视非有意于令人畏也然俨然人望而人自畏之此所以为威不猛　不素敎之以善而杀其不善谓之虐凡号令兴举不及戒以速成而遂考其成者谓之暴或故意慢其令于前而刻期以急之于后是误民而必刑之谓之贼总是以物与人也但与之之际吝而不果此则谓之有司盖出纳之吝在有司则可在从政者则不可有司为主者守财施予不得自由故可吝若为政者予夺之权在我除是不当予则一介不以与人若果在所当与则便以与之如是则彼之受恵者见我有乐与之意自感激效力矣若当与者临时却迟囘顾惜若不忍舎如此则虽毕竟是与他彼亦不怀其恵矣此一恶比上三条虽小然亦极害事故举项羽以垂千古之训　有司本非恶字然为政者而为有司之所为则恶矣　出纳正是关出物以与他时节出于此而纳于彼也
　　不知命无以为君子【减六十一字末条旧在前】
　　义命可相有不可相无不知命则不顾义而避害趋利将无不至矣尚何以为君子无以为君子失其所以为君子者矣知命非特泛泛然知而已知有命而信之也此都是事到头时是临利害之际我知命而一惟命之安乃为知命　礼所以检身也不知礼则耳目无所加手足无所措盖人步步离不得礼有礼方可以自持　言心之声也人心之邪正于是乎见之所谓人心之动因言以宣也知言者亦不是只泛泛知他言语耳知其言之所以然也孟子知言都就诐淫邪遁一边此则虚説亦只防説人言　或以不知命做一头言非也此章自是三段不必与三畏章同且注云君子之事备矣此君子与无以为君子之君子亦不同

　　四书防引卷八
<经部,四书类,四书蒙引>
　　钦定四库全书
　　四书蒙引巻九　　　　　　明　蔡清　撰孟子序【芟一条减九十字】
　　朱子以前孟子只有后汉赵氏一篇题辞及朱子集注之成盖有不满于题辞者故特于篇首节録出本传及韩子程子杨氏之言使人读孟子者开巻之初已得孟子之履歴学术之大槩亦提纲挈领之意今时初塲虽不以命题然二塲三塲徃徃有及之者不可畧也
　　史记列传【减六十九字】
　　汉太史令司马迁读其父谈书创为义例起黄帝迄汉武获麟之嵗撰成十一纪以序帝王十年表以贯嵗月八书以纪政事三十世家以序公侯中间惟孔子布衣七十列传以志卿大夫士庶孟子列其中也上下三千余载凡为五十二万六千五百言
　　赵氏【芟一条】
　　赵岐也字邠卿一字台卿东汉京兆人首尊信孟子为之章防分为十四篇又为之题辞辞即序也岐每好异故独名题辞此孟子题辞注然也其出处见古今纪要
　　驺亦作邹本邾国也
　　按史记本传注邾后徙于邹故又称邹如魏都大梁而称梁类也
　　受业子思之门人【芟四条减十字】
　　依吴氏程注孟子游齐梁时距孔子时一百六十余嵗云云见得不是亲受业少防鉴载孟轲尝问牧民之道何先子思曰先利之孟子曰君子所以教民亦仁义而已矣何必曰利子思曰仁义固所以利之也云云此大抵后人所为欲凑成思孟一段授受者耳今断从子思之门人若得亲受业于子思不应七篇全无所述而曰私淑诸人如此轻他如顔子则曰夫子循循云云曽子亦屡曰吾闻诸夫子
　　索隠云【减五十六字】
　　索隠者河内司马贞所为史记索隠也所谓小司马者自序署为朝散大夫国子博士文阁学士但不知为何代人以序文考之盖唐人也
　　孔丛子【减五字】
　　通考晁氏云楚孔鲋字子鱼孔子八世孙也仕陈胜为博士以言不见用托目疾而退论注其先仲尼子思子上子髙子顺之言及已之行事名之曰孔丛子凡二十一篇丛之为言聚也
　　道既通
　　此句亦只可浅説若正经説到道处又非司马迁见识所能到迁之见只是説他学通相似
　　赵氏曰孟子通五经尤长于诗书
　　盖为见其屡引诗书而以为尤熟于此耳不然何以知其独长于此后学如此比度前贤其亦无据而可笑无怪乎髙子以追蠡而议禹之声尚文王之声也故程子辟之
　　游事齐宣王宣王不能用【止】不果所言【芟五条减九十五字】古史亦据史记先事齐宣王后乃见梁惠王襄王齐湣王独孟子以伐燕为宣王时事与史记荀子等书皆不合而通鉴以伐燕之嵗为宣王十九年则是孟子先游梁而后至齐见宣王矣然考异亦无他据又未知孰是也
