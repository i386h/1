<!-- { "loadSidebar": true } -->
　　乐民之乐者民亦乐其乐【芟二条减五十三字末条凑合】民之乐自是民之乐其乐自是君之乐不要曲为之説曰以民之乐为乐此便是君之乐如此则必民得遂其乐而后君得遂其乐民既得遂其乐矣又代人君之乐也忒要牵强乐民之乐总是与民同乐岂乐民之乐外人君都不可有台池鸟兽之乐乎　其曰乐民之乐而民乐其乐则乐以天下者盖乐民之乐固见得是乐以天下至于民亦乐其乐此非其乐民之乐不足以致之愈见得乐以天下也忧以天下之义亦然　乐民之乐者所欲与聚忧民之忧者所恶勿施也　乐以天下忧以天下谓不以已也此天下字正如君子不以天下俭其亲之天下同故曰不以已也
　　吾欲观于转附朝儛
　　转附朝儛盖旁西北近齐国都海在其南故曰遵海而南琅邪则其东南境上邑名也海皆在东南地方
　　吾何修而可以比于先王观也
　　盖尝闻有省方观民之説矣不然无此问也然至于大戒于国出舎于郊兴发补不足则所谓欲观于转附朝儛故于琅邪者皆不果矣
　　天子适诸侯曰廵狩【芟五条减一百七十七字】
　　天子适诸侯曰廵狩又必曰廵狩者廵所守也诸侯朝于天子曰述职又必曰述职者述所职也是非训解之辞正以见一为廵诸侯所守而行一为述所职于天子而行是皆非无事者　省耕省敛天子诸侯都有此法都是先王之制也是又在廵狩述职之外不是廵狩述职就便省民以补不足也天子只是省其畿内于天下则但廵狩以考其田野之治否老防之得养与否而为之赏罚耳　上言廵狩述职只説得非无事而空行説恩惠及民不得恩惠及民须是补助不足故夏谚只可带省耕省敛説不可通带上文　省耕省敛天子诸侯皆然夏谚独言王者盖畿内之谚也孟子引以为证则不拘于诸侯耳　问游与豫如何分曰无分问何以重言之曰此诗歌体也盖歌咏故反覆重复其辞而不为厌也其实游便乐也游岂有不豫者哉豫岂出游之外哉若説豫是不必出游而乐凡在宫室苑囿皆豫则在宫室苑囿难于施恩惠及民也吾王不豫吾何以助分明是省耕敛而助不足者也　或曰省耕省敛为民事也非游豫也而乃以为游豫何哉曰廵狩述职亦岂游观也哉而孟子乃以答游观之问何与故省耕省敛亦説得游豫
　　今也不然师行而粮食【第三条六条出下题更定次序】言君行则师从师从且粮食非惟供亿之费民实出之而夫征之扰民实供之故饥者弗得食劳者弗得息　左氏曰君行师从卿行旅从师字当如此认故大注曰二千五百人为师　粮谓糗糒之属【注】糗熬米麦也糒干饭也　按饶氏曰君之行也以师其食以粮如此则只是人君食粮矣愚尝笑而驳之曰恐糗糒之属非当时食前方丈之诸侯所能甘矣　睊睊胥谗就是民乃作慝也　胥相也共也胥谗非交相怨谤也谓相与谤怨也与聿来胥宇之胥字同
　　方命虐民【减十九字移二条入上题】
　　大注方逆也按书经方命圮族传曰方命者逆命而不行也　若流如水之流无穷极也此与从流下而忘反谓之流者不同从流下分明是放舟随水而下以遨游也乃实事也　若流之流水流也流连之流舟流也
　　从流下而忘反谓之流
　　此释上文之义也是晏子自释也直至惟君所行也皆述晏子之言至景公悦以下则兼述其事　从流下而忘反谓之流顺水而下固谓之从流逆水而上如何亦谓从流盖从不训顺乃训逐也从流下自上逐流而下也从流上自下逐流而上也下句从兽之从亦是逐也　言废时失事【注】废时指荒失事指亡其上文开两段解曰从兽田猎也荒废也乐酒以饮酒为乐也亡犹失也此则总言之曰废时失事也
　　先王无流连之乐【减十二字】
　　言先王之游非廵狩则省耕省敛也是无流连之乐荒亡之行也不必拘述职也　或曰是为先王之法如此则兼得述职意
　　景公説大戒于国
　　大戒于国谓布告境内以图回治政也如今政令凡一切劳民伤财之事悉皆停免凡一切奸宄情弊之事尽行禁革凡诸利于国利于民之事尽许陈纳无隠之类盖人君但有志于图回政治便须有一番告命以彰境内之耳目也　出舎于郊自责以省民也盖以示不敢安居深宫之意且于省民之不给为便也省民者省民之耕敛也故出郊但不知其出舎之时为春为秋耳此则不必求者也　兴发举发也
　　为我作君臣相説之乐【芟一条减二十三字】
　　君之悦臣只用上文景公悦悦字是了然景公之悦晏子而悉以其言见之行事如此则晏子之悦景公又当如何邪此可以想见矣是晏子之悦其君当在大戒出舎之后不必就以上文善哉问以下为臣悦其君也
　　盖徴招角招是也【减五十八字更定次序】
　　此一句是孟子述事之言当孟子时此乐盖犹在也故孟子举以实之　言今之所传征招角招是其乐也　每一音之乐皆须具宫商角征羽如征招之内固有宫商角征羽角招之内亦须有宫商角征羽也此之征招角招者又是个大角征也盖五音旋相为宫　乐有五声独举征招角招二者以角为民征为事取其切者也景公一塲作乐必不止此二音之乐而已或者当孟子时只有此二音之乐在其他亡失不可知故特举其见存者邪　其曰招者舜乐也当时韶在齐齐景公盖用之而被以新诗故其乐亦谓之韶也　其诗征招角招之诗也【补】当朱子时无可据了故兼言征招角招之诗或只是角招之诗或只是征招之诗耳
　　畜君者好君也【芟一条移一条入上题】
　　又是孟子解此诗此解极有意　畜君者好君也既出于好君夫何尤哉如此説方见是释诗意
　　齐宣王问曰人皆谓我毁明堂
　　赵氏曰明堂太山明堂周天子东廵狩朝诸侯之处【注】只此二句是赵氏之言下云汉时遗址尚在即不是赵氏説了盖赵氏汉人也不应自説汉时遗址尚在　按天子廵狩随方之镇山各设明堂此之明堂赵氏何以知其为太山明堂也曰以其在齐境内也汉时遗址尚在辅氏曰出汉书郊祀志武帝元封
　　元年封泰山泰山东北址古有明堂处愚谓集注此句亦足以证齐王因孟子之言而不果毁也
　　明堂
　　文献通考曰孟春之月天子居青阳左个仲春之月天子居青阳太庙季春之月天子居青阳右个孟夏之月天子居明堂左个仲夏之月天子居明堂太庙季夏之月天子居明堂右个中央土天子居太庙太室孟秋之月天子居总章左个仲秋之月天子居总章太庙季秋之月天子居总章右个孟冬之月天子居堂左个仲冬之月天子居堂太庙季冬之月天子居堂右个　愚按以堂对明堂观之则知明堂者向明之义不如先儒所谓彼此通明之説也又曰上员下方八窓四闼布政之宫故称明堂周
　　公祀文王于明堂夏后曰世室殷人曰重屋东西九筵南北七筵堂崇一筵五室凡室二筵盖之以茅又曰晏子春秋曰明堂之制下之润湿不及也上之寒暑不入也　又曰明堂者通明之堂也所以朝诸侯行王政者在是所以享上帝配祖考者在是非七筵九筵之修广不能行也五方四隅亦惟辨其方正其位随行者所居之月掌次以帷幕幄帟为之以诏王居以顺月令以奉月令之五人帝五人神所以配食四郊也　通鉴纲目汉武帝建元元年迎申公为太中大夫条集览曰孝经援神契云布政之宫在国之阳上员下方八窓法八风四闼法四时九室法九州十二重法十二月三十六户法三十六旬七十二牖法七十二候








　　议者但以为非一统之王者不宜居此故欲毁之以臣论之三如欲行王政则亦可以王而明堂即王之所居矣何必毁哉
　　王曰王政可得闻与
　　盖王虽未能必行王政而实不能无羡慕于王天下也故曰王政可得闻与
　　昔者文王之治岐也
　　八家各受私田百亩而同飬公田【注】飬去声事也泽谓潴水梁谓鱼梁【注】饶氏曰泽是水所都防梁是水所通处水所通处正可絶流而渔故以为鱼梁也赵氏悳所论鳏寡孤独之序及其字义不必尽从惟鳏字为有义以孤为顾以独为鹿皆所不可知
　　文王发政施仁必先斯四者【芟一条减十三字】
　　或谓发政施仁指上文耕者九一至罪人不孥非也发政施仁是虚字先之者重之也亦非先恤穷民而后行九一世禄之法也人君不发政施仁则已一行仁政便是此数者尤在所宜留意耳故曰尤宜怜恤必以为先也此先字亦如后义先利之先字不可拘以时之先后为言也　凡民之老防文王则导其妻子使养其老而恤其防鳏寡孤独之人则无父母妻子之养而官养之者也
　　诗云哿以富人哀此防独【减十八字】
　　防诗作惸音相同大夫忧乱而作首章正月繁霜此第十三章曰佌佌彼有屋防防方有谷民今之无禄天天是椓哿矣富人哀此惸独　只此四句见得文王当时治岐举许多等人都区处得当了大学曰君子贤其贤而亲其亲小人乐其乐而利其利此以没世不忘也
　　乃积乃仓乃裹糇粮于槖于囊【芟二条四图减五十八字】此言公刘之民富足如此也以此推之非公刘好货而能推己之心以及民不能其实不见得公刘好货处　积无屋而露积也仓屋以贮之者也　糇干粮也诗传与此不同曰糇食粮糗也又分作二字看大抵或合看或分看总是干粮也　槖囊皆袋也无底曰槖何以裹粮盖如今布袋两头皆可入谷乃并结束而载之背者也今北方常用之　干楯也自闗而东或谓之干或谓之楯闗西谓之楯戈柲长六尺有六寸戈主于刺戚二者斧钺之别名戚为斧为钺钺大斧小　诗上文言笃公刘匪居匪康言公刘逼于戎狄而不遑安居也继曰乃埸乃疆言帅民以勤事农亩也继曰乃积乃仓言田亩有秋或露而积之或仓而贮之也于焉遂裹糇粮于囊槖之中言有行赍之具矣于是思安集其人民以光大其国家而有弓矢干戈戚之悉备于以徃迁于邠焉盖公刘之居邠被西戎之侵扰民不得安堵而国亦以弗振故曰思安集其人民以光大其国家也
　　来朝走马奔狄人之难而来急也
　　爰及姜女聿来胥宇【芟一条】
　　盖同时率西水浒而至于岐下也盖太王是避狄人之难而去不忍委其民而与之偕岂使其妃独后乎不可因上句古公亶父来朝走马为初只太王独来而不察爰及姜女之一句为并至而共居也
