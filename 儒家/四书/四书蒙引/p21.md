<!-- { "loadSidebar": true } -->
　　诚者自成兼人物言天地鬼神亦在其中道自道专以人言诚则物物都有道则非人不能体而行也而道自道也吴氏程曰加一而字即承上文自字言之非是二事亦不过自道此而已故章句亦依之曰而道者人之所当自行也　此章大意思正意思全在诚者自成也一句上下文章句云盖人之心能无不实乃为有以自成是此一句正诚之者之本领处诚意重而道意轻也　诚以心言本也道以理言用也【注】不曰体而曰本者盖言体用则是内外动静相敌对而不见诚之重处此言诚之者之事全重在诚字上道字与敌不过故第二条只言诚不言道而下文又曰诚者非自成己而已也所以成物也则成己只是诚成物亦只是诚道字皆不説及而自该得道在此见诚之为本而道乃其用必能实其心而后能行其道也不然心不在矣复何能为本也用也不可平看如下文成己仁也成物知也则体用平举矣诚以心言本也此本子思立言之意而发之盖其词则兼物意则专指人言何以见其辞之兼物观下文诚者物之终始可见也何以见其意则专指人言盖此章本承二十章诚之者人之道也而言故下条本文曰不诚无物是故君子诚之为贵朱子于此先顺按其文训之曰诚者物之所以自成而道者人之所当自行也然后为发其指意曰诚以心言本也道以理言用也词意两无间然矣　道以理言用也此理字又与下文天下之物皆实理之所为者不同总一理也实理之理天命之性也道以理言之理事物之理率性之道也此理在天则为命在人物则为性在事物则为道皆理也
　　诚者物之终始一条【芟四条减六十一字更定次序】诚者物之终始诚为物之体而物所不能遗也　此节全不言及道者明非以诚自成则不能自道也故曰诚以心言本也道以理言用也盖心在是道即随之矣　诚者物之终始兼人物言不诚无物君子诚之为贵亦专以人言不兼物者本章意所主在人也下文诚者非自成己而已也则亦专就人言观成己成物字可见矣凡兼人与物言者则兼实理与实心凡专就人言者则只是实心而理自在其中盖理具于心心所以管摄乎是理若天地鬼神之不待存诚草木鸟兽之不能存诚者则只有实理不用説实心章句天下之物皆实理之所为一句统解物之终
　　始意故必得是理然后有是物解物之所以始也即语録所谓实理之至而向于有也又曰所得之理既尽则是物亦尽而无有矣是解物之所以终也即语録所谓实理之尽而向于无也可见诚与物相为终始不诚便无物矣不诚无物诚之为贵虽专以人言然其实不诚无物一句正带着诚者物之终始一句而足之之词然后以是故引下去此正与首章道也者不可须臾离也可离非道也是故君子戒慎乎其所不睹恐惧乎其所不闻文势一般安可以可离非道也一句截连下句为义邪且诚者物之终始词虽兼物意实主人但物之终始犹槩説得至不诚无物则非人其谁不之故以不诚无物为专以人言
　　诚者非自成己而已【芟一条减三百五十九字序次凑合移半条入能尽其性题下】
　　此以上论成己事此一条论成己则自能成物道理成己者尽其性也成物者尽人物之性也故语类説成物云因物成就各得其当即前章句所谓处之无不当也而成己成物不害为一时事且与时措之宜句意相契合而无间至此则与圣人天道一矣成物不主化言甚有理观本文云所以成物也岂又另一时成物邪而章句云则自然及物所以字与自然字最可玩味本以成己却自然有以成物不期然而然也　性之徳即诚也非诚外有性性外有诚也诚者天之道也诚之者全其天也此又谓之性者见得合下天命付与来便有此理而实具于吾心也其曰体之存用之发者犹孟子言仁义为并举体用意耳非以智在外也自内而发于外耳若説在外则非性之徳矣　合内外之道也道字意轻先儒皆以为与道自道之道同殊未可晓不知此岂有当行意邪此据理之本然而言彼以理之当然而言　合内外之道也盖人已虽有内外然仁以成己智以成物仁智则皆性之徳而初无内外也　设使仁为吾性之所有而智非吾性之所有容有内外之别则亦只能成己耳安得便有以成物哉故字当如此解　时措之宜也盖仁智之徳具于己时乎成己则成己时乎成物则成物也仁智是徳成己成物是事注谓见于事者此也以时措之正犹五者之徳溥博渊泉而时出之惟其时措之各得其宜则才有以成己便有以成物矣亦不必説成物在成己之后
　　故至诚无息【减三十九字】
　　此个道理最好体验孔子曰亡而为有虚而为盈约而为泰难乎有恒矣朱子释察其所安云所由虽善而心之所乐不在于是则亦伪耳岂能乆而不变哉故曰既无虚假自无间断　至诚以实心言实理固在其中矣朱子曰有以实理言者诚不可掩之类是也愚谓以实理言者该不得心以实心言者则该得理心非虚空物也心虽主乎一身而其体之虚灵足以管乎天下之理理虽散在万事而其用之微妙实不外乎人之一心此亦朱子之言也　不息则乆不息与乆有分别不息者今日如此明日又如此后日又如此只管绳绳不已去乆则是从后来总计前头见得是乆乆者不息之积也　故至诚无息不息则乆都是説内边乆则徴方説出来由中发外也存于中者既乆则验于外者亦无暂理悠逺故其积也广博而深厚非悠逺如何有积博厚故其发也髙大而光明非其积之博厚髙明从何处发达故博厚髙明亦不可截作二件事只是统説圣人之功业积得来博厚又从博厚上起髙明其载物覆物亦因博厚而分其类所属耳非真有一髙明而覆之一博厚以载之如天地设位然
　　悠逺则博厚【减七字】
　　博在先厚次之盖必悠逺然后仁泽之被日以逺到至于无逺不届所谓东渐西被朔南暨而广博矣悠逺故其仁日以深泽日以厚所谓积功累仁培植益固浃于肌肤沦于骨髓而深厚可知
　　博厚则髙明【芟一条减一百二十字第二条凑合】既博厚了则自有一段髙耸轩发光辉宣着处盖博厚是徴于外者之积实处既积实了自然峻极于天光被四表所谓巍巍乎其有成功焕乎其有文章此非积之博厚何以至此　髙明细分亦髙在先明次之天下之物惟髙则明卑则不明矣　悠逺二字双峯説得最明其言曰大率功效气象之促迫者便不长逺【云　云】如地势悠缓则其势逺斗峻则其势絶皆是惟悠故逺之义
　　博厚所以载物也【三句减十八字】
　　如曰厚徳载物此博厚所以载物也如曰光被四表此髙明所以覆物也此圣人之神化上下与天地同流者也博厚髙明之有终使天下之民亲贤乐利各得其所天下之物各正性命保合太和其成物为何如
　　悠乆所以成物也【芟一条减十五字第二条既曰上二十九字出下题】
　　与上文所以覆载物同例皆据见在髙厚之悠乆而言其实髙明下无悠乆字却是那上面徴则悠逺贯到此也始之徴者尚且悠逺况至于博厚髙明有不悠乆者邪悠乆与博厚髙明同其始终曰博厚则髙明内便藏有个悠乆了　悠乆即悠逺兼内外而言之也【注】悠逺在博厚髙明之前而贯于博厚髙明之后一气事也故曰悠乆即悠逺既曰悠乆即悠逺悠逺只是验于外者又曰兼内外言何也盖凡施于外者无有不根于中故曰兼内外　小注云悠是乆于外乆是乆于内此説未当盖乆字自兼内外也或曰然则悠逺亦兼内外否曰露出乆字见兼内外悠字带説故曰悠乆即悠逺主于外而合乎内者
　　博厚配地【三句减十八字移廿九字入上题】
　　上章言圣人之功用到此方露出天地字下文则专以天地之道言末方合言之以见一理盖非天地无以拟乎圣人非圣人无以配乎天地邵子已言之矣此言圣人与天地同体【注】亦就用上説也盖亦体
　　用一原之理　此言圣人与天地同用非至此始与天地同用也此言圣人与天地同体亦非至此始与天地同体也看言字其实博厚便载物载物便配地岂畧有先后邪　天地本体也天地之覆载用也味此可见体用义
　　如此者不见而章【减十九字】
　　此节意正如肫肫其仁一段只是申賛配地配天无疆皆出于自然非推原配天配地之所以然也　如此者只用带配地一段不必兼管上文盖配地配天非所以载物覆物者而何　庶物露生之类地道之章也不待见风霆流行天道之变也不待动至于无为而成则要其终而言耳
　　其为物不贰　物指天地也
　　则其生物不测　物指天地所生之物也
　　博也厚也髙也明也悠也乆也【芟一条】
　　不专指形体须兼性情而言故言下文生物之功如云所以覆物也所以载物也亦岂但躯殻之覆载而已邪　此数句只是歴举天地之道言虽不及诚然非不贰而诚则何以臻此故注云天地之道诚一不贰故能各极其盛而有下文生物之功　不可谓博极其博厚极其厚【云　云】为各极其盛是谓地既博也又厚也其博厚又悠乆也是地道之极其盛矣在天则既髙也又明也其髙明又悠乆也是天之道亦极其盛矣所谓各极其盛者如此　悠也乆也天地之道亦兼内外言邪曰天地有性有情化工运行皆有主宰处故曰神曰化安得为不兼内外　天地之道以下要看得节节与至诚者相对始得上云至诚无息不息则乆此则云为物不贰不贰则诚诚故不息而乆矣上云徴则悠逺博厚髙明又悠乆此则云博也厚也髙也明也悠也乆也上云博厚所以载物髙明所以覆物悠乆所以成物此则云日月星辰系焉【云　云】载华岳而不重【云　云】草木生之【云　云】鼋鼍蛟龙【云　云】节节相配合信矣圣人一天地也　章句云此以下复以天地明至诚无息之功用此至诚【云　云】纯指圣人言末节章句云引此以明至诚无息之意亦是纯指圣人言但本文则天道与圣人并言意则专为圣人章句主于意言也
　　今夫天一条【芟二条减四十八字】
　　今夫天斯昭昭之多如此造辞正是子思善形容天地之道大处故不先言斯昭昭之多无以见无穷之为大不先言一撮土之多无以见广厚之为大不先言一巻石之多无以见广大之为大不先言一勺水之多无以见不测者之为大此乃立言者抑起伏之势不得不尔　宝藏兴焉货财殖焉还另説方尽如金生丽水玉出昆冈山或出铜或出铁海或出珠或出瑚之类难以草木鸟兽鼋鼍之类为尽山水之利　此四条所以发明由其不二不息以致盛大而能生物之意【注】不知天地何时至诚无息何时方盛大曰此难以口舌取信也有是理则有是事当初天开于子地辟于丑方其天之未开地之未辟也太极混一而其所以为至诚无息者已在其中不然亦安能有此天地之盛大耶朱子曰实有是理则有是天实有是理则有是地意可见矣分明是由其不二不息以致盛大也致字须着还他明白
　　诗云维天之命【减四十五字更定次序】
