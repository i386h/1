<!-- { "loadSidebar": true } -->
　　由也果果则足以决大义定大事于俄顷之际赐也逹逹则事至物来于可否之间迎刃而觧触机而中矣求也艺艺则设施措置应用不穷矣故均曰于从政乎何有　从政之义君者出治者也臣者辅治者也君者为政者也臣者从政者也然亦有不拘处如为政以徳固是指人君言子奚不为政则亦指人臣言人君则未有言从政者
　　季氏使闵子骞为费宰【芟一条】
　　季氏使人召闵子骞为费邑之宰闵子本心不欲仕大夫之家况季氏又不义而富且贵者故因使者辞之曰你好替我辞了他若辞不得而来召我则我必之汶上防然是不往汶齐南鲁北境上言出境而去非季氏使命之所能至矣始焉善为我辞辞之之言虽婉终言去之汶上絶之之意甚决真有徳行者审于进退之言也　善为我辞焉人多以下文来觧是泥集注殊不知注上文下一令字下文无言字如何接得去且善为我辞之辞辞今次之召也如有复我是预却其后次之召也自是两意
　　伯牛有疾【芟一条】
　　有疾先儒以为癞虽不可知然以夫子斯疾之言玩之则其疾必有非常疾者　亡之命矣夫谓伯牛疾势如此其死必然矣然其以此疾而死是诚命也不意此人乃有此疾不意此人乃有此疾不应有而有之非命而何然则非其不能谨疾而有以致之亦可见矣　命者莫之致而至是乃气数使然而非常理所可测也　斯人也而有斯疾也言其素有徳行理不应有是疾也注云然则非其不能谨疾而有以致之亦可见矣言夫子既言其不应有疾则非惟其徳行可知而其能谨疾亦可见矣　执其手者念平生之深契慨幽眀之隔路而与之永诀也当是时圣人痛惜之意不能自已因叹曰【云　云】所叹之辞非永诀也永诀自是永诀下文是痛惜之辞
　　贤哉回也【芟二条】
　　贤哉回也下文【云　云】是其所以为贤也故终之曰贤哉回也　所食者一箪之食所饮者一瓢之饮饮汤也萧然在于陋巷湫隘之中他人处此盖有不胜其无聊不平者矣而回也处之泰然独不以是而改其所自得之乐则有以出于寻常人之万万者矣贤哉回也　虽穷居不损焉顔子岂以箪瓢陋巷而改其乐哉使顔子而富贵其乐亦犹是也
　　冉有曰非不说子之道【芟一条减三十六字】
　　此章冉求之言盖因夫子称顔回不改其乐而发冉求曰求也之心不是不慕夫子之道而求以至之只是力之不足欲进而不能耳冉求此言乃自诿之辞而无复求进之心矣故孔子曰所谓力不足者非无所用其力也盖亦遵道而行至于中途气匮力竭而废耳废者不得不废也所谓力不足者如此今汝乃画地以自限耳岂所谓力不足者哉冉求自谓欲进而不能夫子非之而眀其能进而不欲者乃所以激而进之也悦者企慕欲得之意　中庸所谓半途而废自废也此之废不得已而废也语意自不同　今汝画言你何曽有求进之力乃溺于怠惰安于小成自限其所至耳谓之画者如画地以自限也画字在画地上生来借作限字意用冉有所谓力不足者言其气禀之弱虽欲勉焉以求至而于物欲之私有所不能自克冉求意思是认在中道而废里去今女画是以今日之所至自满不求造其极也或指冉求此两言便是自画言其无复求进之意非也自画是言其怠于用工只恁説是自画则其失亦轻矣然即此言味之亦可见　谢氏曰以画为力不足其亦未知所用力与使其知所用力岂有力不足者其未知悦夫子之道与使其知説夫子之道岂肯画也　冉求曰非不悦子之道防来悦也未至必如顔子之欲罢不能乃为悦之深耳故胡氏曰使求悦夫子之道诚如口之悦刍豢则必将尽力以求之何患力之不足哉
　　女为君子儒【芟二条】
　　子夏之病在于近小既有近小之蔽则入于私而非为己之学矣故孔子以此教之然此亦必子夏初见孔子时事　女学为仁学为义但知其为吾性分所固有职分所当为尽吾事焉而已者为己也若学为仁为义而欲以求声誉干利禄者便是为人也为己为人之分不于其迹而于其心迹则同心则异所谓不同也所谓观其所由也为己者欲自得于己为人者欲见知于人也　君子小人同为此学者也一则是要自家好一则是要别人道他好盖天理人欲同行而异情　前軰有云古者腐儒今则皆盗儒矣呜呼
　　子游为武城宰【减十字】
　　武城鲁下邑言鲁君管下之邑若费则季氏邑矣穷乡下邑字意又不同　女得人焉尔乎只是问説你为宰于彼曽得有立心制行之好人否不必説为政以人才为先子游不是取灭眀辅政　曰有个澹防防眀者其为人也寻常行路必由大路不由小径若非公事未尝一至偃之室即行不由径一节观之则其动必以正而无见小欲速之意可知即非公事不见邑宰一节观之则其有以自守而无枉已狥人之私可见防眀之制行如此真可谓好人而子游以是取之亦可谓之知人矣　饮射读法之类饮自是饮射自是射读法相连字然古人饮多用射饮乡饮酒或賔兴贤能与蜡祭亦饮读法者防民读法使知所谨守也州长于正月之吉党正于四季孟月之吉族师于月吉闾胥于既比皆读邦法以是知为邑宰者亦然也　子游之取防眀固非只取此二事也举此二事可见其为人也　注动必以正而无见小欲速之意有以自守而无枉已狥人之私两句皆説出外来意该得广
　　孟之反不伐【减二十九字】
　　孟之反只奔而殿便分眀是一个功在所不得辞了反却耻以是自居归在马不进上真个不伐想反之本心盖曰战败而还主忧臣辱我又何故縁此占一功此皆忠厚之心所到　据荘周所称则孟子反此一节亦是老氏之行但圣人取人之善以为世劝正不计其心云耳
　　不有祝鮀之佞【减二十七字】
　　世衰俗薄不好徳而好谀不悦贤而悦色虽以吾夫子之徳之盛然不用于鲁不合于齐沮于晏子子西毁于叔孙武叔其见疾于人亦屡矣故曰知徳者希孰识其贵此章盖有激而发故曰伤之也　而字似与无虐茕独而畏髙眀之而字同　宋朝之美美色也是体貌自然之美色与人为之令色不同
　　谁能出不由户【芟三条减二十一字】
　　户者出入必由之举世之人谁能出不由户既知户之当由则道尤为人之所当由者也何故乃不由道邪　户者人所必由之地道亦人所必由之理也恠而叹之恠其知由彼而不知由此也
　　质胜文则野【章芟三条减一百十三字】
　　质胜文则质有余文不足文胜质则文有余质不足圣人之【云　云】者正欲学者损有余补不足以至于成徳之域也　质胜文者凡一言也任意率然而不知有语黙之则凡一动也径情直行而不知有进退周旋之节此则谓之野人文胜质者品节详眀而忠诚之不足文物灿然而实意之反踈此则谓之史也必文与质称质与文称举无有余不足之患然后为君子君子与上文野字史字正相反夫质胜文则为野非君子也文胜质则为史非君子也文质彬彬然后君子意重在君子上君子则威仪文辞之中自有忠信诚慤者存忠信诚慤之表自有威仪文辞者在此之谓文质彬彬据本文是以成徳者言自无有余无不足自不待损益　须用七分质三分文方是彬彬若以五分质五分文文质相半为彬彬则如五升水用五升盐而味不得调矣此断断必然之理也故子贡所谓文犹质也质犹文也为失本末轻重之差
　　人之生也直
　　民受天地之中以生人既有此生则必得是所以生之理如耳目则有聦眀之徳父子则有慈孝之心此皆实理自然而无一毫之屈曲者也是人之生也直矣生理本直若人自罔之则逆其生理而人之所以为人者防矣理当死而犹生者幸免耳圣人警人之意莫切于此
　　知之者不如好之者【章】
　　此乐字与乐斯二者之乐一般如顔子之乐又较深是安其所乐此朱子之説　知之者知有此道如父子知其当亲君臣知其当义知之而已他自却未曽实用其力以求至好之者方是用力要得之乐之则已得乎此理矣圣人但説此不如彼便是要人勉其所未至
　　子曰中人以上
　　中人以上者语之以上则其言易入而不为躐等中人以下者不语之以上而仅语以日用常行之道则其言亦易入而不至于躐等　须防可以二字言此等可语上又一等不可语上兼天资学力説
　　樊迟问知
　　此章荅樊迟之问仁知是必因樊迟有信惑鬼神计较功利之失而告之専务乎人道之所宜至于鬼神则但敬之尽所以报事之礼而已而不謟凟之以要福如此则是知务其所当务而不务其所不当务可谓知矣夫仁者先其事之所难而后其效之所得则其心一于理而不计其私可谓仁矣　务民之义先难后获皆举见成底説但未至自然地位务民逺鬼神分眀是于是非上见得透故为智不惑于鬼神之不可知谓吉防祸福也　先难后获分眀是心一于理而无私欲之蔽故为仁　仁者先难而后获是仁者之心如此先难言其心汲汲于是而不及乎他也先后犹缓急　惟知其为所当为者知者之事也无所为而为者仁者之心也
　　知者乐水仁者乐山【芟一条减三十八字更定次序】此章就仁知之喜好不同上见得其体之异而其效亦异也　知乐水仁乐山由此观之知者动仁者静动则乐静则夀乐夀据理而言　动静以体言犹言本质体叚是如此
　　齐一变至于鲁【芟一条】
　　齐一变至于鲁至孔子时之鲁也此据齐鲁之政俗而言圣人本心则皆欲变之以道但齐之变道也难鲁之变道也易齐鲁当太公周公时大槩一般但自桓公创覇之后至孔子时风俗遂与鲁顿异故注云孔子之时齐俗【云　云】二国之政俗有美恶者王覇之异也孔子时之齐固非昔日之齐孔子时之鲁亦非昔日之鲁矣故皆须变　施为缓急之序谓变齐所当急者在革其功利夸诈之习若修举废坠在所缓鲁则修举废坠宜急若风俗本自近厚可以少缓又如变齐则至鲁为急至道为缓　正防第九篇曰鲁政之弊驭法者非其人而已齐因管仲遂并壊其法故必再变而后至于道
　　觚不觚觚哉觚哉【减三十二字】
　　觚哉觚哉言岂是觚哉觚哉此与水哉词意不同此上有觚不觚字　看来孔子之时天下之物失其制者多矣而孔子独举觚而言盖亦举其一以见其余即其小以见其大故君而失其君之道则为不君【云
　　云】是亦觚不觚之类也
　　仁者虽告之曰井有仁焉
　　逝虽训往然须着个使字陥诬陥之陥非自陥也君子可得而逝也不可得而陥也盖君子是有斟酌的人非好仁而不好学者也故继之曰可欺也不可罔也
　　君子博学于文【芟二条减六十八字更定次序】
