<!-- { "loadSidebar": true } -->
　　或问孟子不动心何也曰尽心知性无所疑惑动皆合义无所畏怯虽当盛位行大道亦沛然行其所无事而已何动心之有易所谓不疑其所行者盖如此而孔子之不惑亦其事也曰孟子既以孟施舎为守约矣又曰舎之守气不如曾子之守约何也曰守约云者言其所守之得其要耳非以约为一物而可守也盖黝舎皆守气以养勇然以黝比舎则舎之守为得其要至以舎而比于曾子则曾子之守尤为得其要也今谓约为一物而可守而遂以守气不如守约言之则是约者孟子既以与孟施舎矣又可夺而归之曾子耶曰如子之言则告子之所不得者己之言也孟子之所知者他人之言也二者亦不同矣而以一説贯之何耶曰是亦尝欲一之矣然以告子之所不得为人之言则与其下文心若气者为不类而所谓勿求诸心者与后所谓生于其心者亦复不同以孟子之所知为己之言则不应无一词之合理而常自处于诐淫邪遁之间也是以反覆推之而得其説如此盖告子不自知其言之所以失而孟子乃兼贯物我举天下之言所以失者而知之是以其心正理明而无疑于天下之故至其由是以集义而无不慊于心则非义之义亦不得以入于其间而直无不慊于心矣抑后篇告子论性数章皆率然立论而辞穷即止无复思惟论辨之意是又吾所谓不得于言而不求于心之一验而其所谓勿求者二亦文同而意异盖一以为无益有损而不可求一以为理所必无而不必求读者审之则得其文意而知其所以失矣曰持志养气之为交养何也曰持志所以持其内也无其气所以防于外也两者各致其功而无所偏废焉则志正而气自完气完而志益正其于存养之功且将无一息之不存矣曰程子所谓志动气者什九气动志者什一何也曰此言其多少之分也而孟子所以犹有取于勿求于气之云者而不尽善之于此亦可见矣曰知言养气之説如何曰盖孟子之不动心知言以开其前故无所疑养气以培其后故无所慑如智勇之将胜败之形得失之算已判然于胷中而熊虎貔貅百万之众又皆望其旌麾听其金鼓故为之赴汤蹈火有死无二是以千里转战所向无前其视告子之不动心正犹勇夫悍卒初无制胜料敌之谋又无蚍蜉蚁子之援徒恃其所养之勇而挺身以赴敌也其不为人擒者特幸而已【不务知言不务养气但只硬把定中间个心要他不动】曰何以言气之配义与道也曰道体也义用也二者皆理也形而上者气也者器也形而下者也以本体言之则有是理然后有是气而理之所以行又必因气以为质也以人言之则必明道集义然后能生浩然之气而义也道也又因是气而后得以行焉盖三者虽有上下体用之殊然其浑合而无间也乃如此茍惟不知所以养焉而有以害之则理自理气自气其浩然而充者且为歉然之馁矣或畧知道义之为贵而欲恃之以有为亦且散漫萧索而不能以自振矣曰气配乎道义者也又曰集义所生何耶曰是则程子土山金器之喻至矣【程子曰气者积义所生者却言配义如以金为器既成则目金器可也又曰若累土为山须是积土方成山非是山已成形乃名为山也】而吾所谓有理然后有气故必明道集义然后能生浩然之气者亦详且明矣曰有事勿正勿忘勿助何谓也曰大抵今人之学或似预为之期而不为其事其或能有所为者则亦必期其功期而不至则或以为无益而忘之或不胜其欲速而助之此众人之通患也故孟子言养气者惟当集义以为事而不可期于袭取之功不可以集义为无益而忘之又不可以其气未充而助之也曰然则助长之害甚于舎之何也曰舎之之害特不察乎义之所在无以慊足其心而已助之长则知其不慊而又作伪以张之也较是二者其为罪之轻重可见矣曰程子所谓活泼泼地者何也曰此所以形容天理流行自然之妙也盖无所事而忘则人欲之私作正焉而助之长则其用心之过亦不免于人欲之私也故必絶是二者之累而后天理自然之妙得以流行发见于日用之间若鸢之飞而戾乎天也鱼之跃而出乎渊也若曾防之浴沂风雩而咏以归也活泼泼地者盖以俗语明之取其易知而已或者乃以此语为源于禅学则误也曰四辞如何曰诐而不安则必为淫辞以张其説淫而过实则必有邪辞以离于道邪必有穷故必为遁辞以自解免凡曰异端无不具此○施发语辞古注説也以后但称舎字可见如舟之侨孟之反尹公之他之例【德明】○问子夏笃信圣人何以言之曰此因孟子説处推究亦无事实可指但将平日所言详味有笃信圣人气象【如博学笃志切问近思之类○儒用】○不动心章只曾子告子襄一段已自尽了已具得后面许多意只为丑之问无了期故荅得亦周匝【自】○告子之意以为言语之失当直求之于言而不足以动吾之心念虑之失当直求之于心而不必更求之于气盖其天资刚劲有过人者力能坚忍固执以守其一偏之见所以学虽不正而能先孟子以不动心也夫心之不正未必皆气使之故勿求于气未为甚失至言之不当未有不出于心者而曰勿求于心则有所不可矣【与张敬夫】○问志至焉气次焉曰志最要气亦不可缓【贺孙】○持其志只是凡事轻轻地做将去无其气只是不纵喜怒哀乐【节】○持其志是心之方涨处便持着【贺孙】○持志即是养心也非持志之外别有养心【卓】○问无暴其气处曰凡人多动作多笑语做力所不及事皆是其气如只行得五十里却硬欲行百里只举得五十斤重却硬要举百斤凡此类皆能动其气今学者要须事事节约莫敎过当此便是养气之道也【时举】○气若并在一处自然引动志古人所以动息有养也【升卿】○天地之气虽至坚如金石无所不透故人之气亦至刚盖其本相如此【方子】○浩然之气一章説得稍粗只是要仰不愧俯不怍气便浩然如吾何慊乎哉吾何畏彼哉而已前軰説得太髙【闳祖】○浩然之气一章只内省不疚夫何忧何惧两句尽之其原盖出于大学心广体胖处【干】○勇而不惧便是浩然之气此説似粗而实精【淳】○问浩然之气曰不须多言只是个有气魄无气魄而已人若有气魄方做得事成于世间得丧利害方敌得去不被他恐动若无气魄便做人衰防慑怯又曰浩然之气充塞天地只是气魄大所谓气盖世【僴】○以直养而无害此直字便是上文缩字下文义字【荅吕子约】○道义是虚底物本自孤单得这浩然之气衬贴起则道义自然张王延平先生説配是衬贴起来又曰若道衬贴却是两物道义与气只是一衮发出来某后来思之一衮发出来説得道理好衬贴字却説得配字亲切【盖卿】○配义与道如人能道【可学】○非谓配便是助但养得那气充不馁方合得那道义所以説有助之意【义刚】○若无此气则道义亦不可见譬如利物可以斩割须有力者乃能用之若自无力利物何为力行○配是合而有助之意如与人鬭敌又有一人在后相助自然愈觉气胜【谟】○是字与非字为对生字与取字为对其意盖曰此气乃集义而自生于中非行义而袭取之于外正如所谓仁义礼智非由外铄我也我固有之也【荅项平父】○集义与配义是相向説初间其气由集义而生后来道义却须那气相助【焘】○论集义所生则义为主论配义与道则气为主【荅方正淳】○养气一段要处是自反而缩以直养而无害是集义所生者三句【至】○必有事焉而勿正这里是天命流行处【谟】○勿正是不要等待勿助长是不要催促【淳】○助长是无不畏之心而强为不畏之形【节】○事正忘助相因无所事必忘正必助长【闳祖】○必有事焉下两句非是覆解上两句此自有浅深勿正是勿期必其如此勿助是不到那地位不可硬要充去才助长在我便有那欺伪之心施于事末稍必不胜任如十钧之力而负千钧故助长之害最大【端蒙】○必有事焉谓集义正是期望忘是不把做事助长是作弄意气世自有此等人孟子之意只是如此粗言之要之四者初无与养气事只是立此界至如东至某西至某其中间一段方是浩然处也【必大】○集义是养气之丹头必有事焉四句是炮灸煅炼之法【文蔚】○养气一章在不动心不动心在勇勇在气气在集义勿忘勿助又是那集义底节度【端防】○诐只是见得一邉字凡从皮者皆是一邉如跛是脚一长一短坡是山一邉邪【淳】○溺如身溺在其中溺于水只见水而不见岸【防孙】○心术不正便自节次生此四者如杨墨自有杨墨之诐淫邪遁佛老申韩亦然如近世功利者及茍且论议又各有一种诐淫邪遁【文蔚】○偏颇而蔽塞必至于放荡而陷溺淫而陷溺必至于邪僻而叛道才问着便穷而遁夷之云爱无差等施由亲始不是他本意只为被孟子勘破其辞穷遂为此説是遁也如佛家初有桑下一宿之説及行不得乃云种种营生无非善法皆是遁也【德明】○浩然之气章要全在知言上【僴】○孟子能知人言之是非告子乃自以其言为外而不复考其得失孟子善养其气而告子乃以为末而不求其得失可见矣【端蒙】○孟子之学盖以穷理集义为始不动心为效唯穷理为能知言唯集义为能养浩然之气理明而无所疑气充而无所惧故能当大任而不动心考于本章次第可见矣【荅郭冲晦】
　　三章【以力假仁者霸】
　　以德行仁者王所谓德者非止谓有捄民于水火之诚心此德字又説得濶是自已身上事都做得来是无一不备了所以行出去便是仁如成汤不迩声色不殖货利克寛克仁彰信兆民是先有前面底方能彰信兆民捄民于水火之中武王亶聪明作元后是亶聪明方能作元后捄民于水火之中【焘】○以力假仁仁与力是两个以德行仁徳便是仁【防孙】○霸必有大国须有如是资力方可以服人【僴】
　　四章【仁则荣】
　　仁则荣不仁则辱此亦只为下等人言若是上等人岂以荣辱之故而后行仁哉伊川易传比卦有云以圣人之公言之固至诚求天下之比以安民也以后王之私言之不求下民之附则危亡至矣盖且得他畏危亡之祸而求所以比附其民犹胜于全不顾者正此谓也【僴】○或问夫子引鸱鸮之诗而叹其知道何也曰孔子诵周公之诗而有感于其言也然圣人之所谓知道者如此而近世陋儒乃有谓释氏之徒知道而不可以治世者【谓苏子由】则亦异乎孔子之言矣夫知道矣而不可以治世则彼所谓道者果何物哉
　　五章【尊贤使能】
　　问市廛而不征市在何处曰此都邑之市人君国都如井田様画为九区面朝背市左祖右社中间一区则君之宫室前一区为外朝凡朝会藏库之属皆在焉是区之中左则宗庙右则社稷后一区为市市四面有门每日市门开则商贾百物皆入焉赋其廛者谓收其市地钱如今民间之铺面钱盖逐末者多则赋其廛以抑之少则不廛而但治以市官之法所以招徕之也市官之法如周礼司市平物价治争讼谨权量讥察异服异言之类市中惟民乃得入凡公卿大夫有爵位者及为士者皆不得入入则有罚左右各三区皆民所居此国君都邑规模之大概也【僴】○汉之狱市军市之类皆是古之遗制盖自有一个所在以为市其中有有司者治之耳是周礼市官之法也【广】○问郑氏谓民无常业者罚之使出一夫百畆之税一家力役之征如何其罚如此之重曰后世之法与此正相反农民赋税丁钱却重而游手浮浪之民泰然都不管他【至】
　　六章【人皆有不忍人之心】
