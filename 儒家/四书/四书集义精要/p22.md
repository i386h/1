<!-- { "loadSidebar": true } -->
　　或问程子以左氏所记为非夫子之言然则夫子将不复较其力之强弱而独以大义驱之耶曰程子之意以为夫子之告鲁君但当明君臣之大义以见弑逆之大恶天下所不容人人得诛况在邻国而何可以不讨之意而其为计则必请其君上告天子下告方伯而举天下之兵以诛之也以天下之兵讨天下之贼彼虽众强亦将奚以为哉固不当区区独较齐鲁之强弱而以天下之义为一国之私也左氏所记盖当世传闻之谬以众人之腹为圣人之心者而程子门人记其师説又不能尽其意之曲折所以启读者之疑耳曰程子以为必告之天子而胡氏乃有先后闻之説其相反若是何耶曰考之春秋先王之时疑必自有此凡弑君者人人得而讨之如汉所谓天下共击之者晋李毅告王濬以为弑君之贼为恶尤大当不拘常制者则以当世本无此法而言尔然事非一槩告与不告又在乎时义之如何使其地近于天子而可以告也其事之未至于迫遽而得以告也其力之不足以敌而不得不告也则告而俟命以行甚则或不俟命而遂行皆可也使其地之相去也逺其事机之来也不可以少缓而吾之力又足以制之而乃区区焉徇请命之小节忘逆贼之大罪使彼得以植其根固其党或遂奔逸而不可以复得则任其事者亦无以免乎春秋之责矣○哀公若委孔子须有计画以处之必不空言而但已也是时孔子年七十一矣而犹欲有为也不知吾已矣等语是何时所者【焘】○问三子有无君之心而夫子所以警之曰圣人初吿时真欲讨成子未有此意后人自流泝源知圣人之言可以警三子无君之心非是圣人托讨成子以警三子耳圣人心术不如此枉曲【雉】
　　二十四章【君子上达】
　　究乎污下竟究至于此也此段反天理徇人欲横渠语也日进乎髙明日究乎污下吕与叔语也凑説语意方备小人徇人欲只管被他坠下去只见沈了如人坠水然【僩】
　　二十五章【古之学者为已】
　　或问程子之説曰其曰成物固非为人之谓曰丧已其为人也亦非谓其有济人利物之心也○为已如人做家计要钱使其人外面百方作计一钱也要将归何故如此盖只是为自家若如此为学如何无所得【贺孙】
　　二十六章【蘧伯玉使人于孔子】
　　问六十化化字之义曰消融而无固滞盖旧事都忘之矣【盖卿】
　　二十九章【君子耻其言而过其行】
　　或问君子耻其言而过其行之説曰以文义观之若作耻其言之过其行乃与旧説合如今之文则恐其当为两事也○问过其行犹易所谓行过乎恭丧过乎哀之过非言过其行也以而字贯其中可见矣曰甚合鄙意【答潘端叔】
　　三十一章【子贡方人】
　　夫我则不暇学者须思不暇个甚麽须于自已体察方可见【友仁】
　　三十章【不逆诈】
　　逆亿是未至未见而逆度之先觉盖其情态已露而觉之也【焘】○凡抑字皆是挑转言语【可学】○齐仲云抑亦二字当玩味有深意固是如此莫须也会先觉方是贤乎乎者疑问之辞以上意未尽故疑问之也【答许顺之】
　　三十四章【微生亩】
　　或问警微生之説曰夫微生固自以其隠遯忘世为髙而以夫子之委曲忧时为佞是以夫子即其意而反之使知其所谓髙者是乃所谓固而已
　　三十六章【以徳报怨】
　　问集注谓防意曲折反覆微妙无穷何也曰如吕申公与贾昌朝有怨朝廷治贾吕乞寛之云恐渠以为臣与有私怨故也贾以是得减罪可谓以徳报怨矣然赏罚出于朝廷之公岂可以已意行乎其间也以直报怨则不然如此人旧与吾有怨今果贤邪吾则引之荐之果不肖邪吾则弃之絶之是盖未尝有怨矣老氏之言死定了孔子之言意思活移来移去却都得设若不肖者后能改而贤则吾又引荐之矣【淳】○以直报怨以徳报徳便是天地气象
　　三十七章【莫我知也夫】
　　或问不怨不尤下学上达何以人莫之知而天独知之也曰其不怨不尤也则不责之人而责之已其下学人事也则又不求之逺而求之近此固无与于人而不骇于俗矣人亦何自而知之耶及其上达而与天为一焉则又有非人之所及知者而独于天理为相闗尔此所以人莫之知两头蹉过而天独知之也曰下学而上达言始也下学而卒之上达云尔今程子以为下学人事便是上达天理何耶曰学者学夫人之事形而下者也而其事之理则固天之理也形而上者也学是事而通其理即夫形而下者而得其形而上者焉非达天理而何哉○不怨不尤下学上达如水无石木无风贴贴然在此人亦无从得而知之【防孙】○集注惜乎未达盖以子贡闻斯言之后无继语不能如曽子之唯也【同上】○论语中此等与告子路知徳者鲜告曽子一以贯之皆一类是大节目要当自得【文蔚】○只知下学则局促只知上达则亦孤单枯燥如一贯但求其一而不求其所以贯者如得一钱索而无钱可穿也【义刚】○如释氏顿悟则是上达而无下学也【答廖子晦】○意在言表如下学只是下学如何便解上达自是言语形容不得【防○此年六十时语】○意在言表谓因其言而知其意便是下学上达【淳○此是年七十时语】
　　三十八章【公伯竂愬子路】
　　或问命曰命者天理流行付与万物之谓也然其形而上者谓之理形而下者谓之气自其理之体而言之则元亨利贞之徳具于一时而万古不易自其气之运而言之则消息盈虚之变如循环之无端而不可穷也万物受命于天以生而得其理之体故仁义礼智之徳根于心而为性其既生也则随其气之运故废兴厚薄之变惟所遇而莫逃此章之所谓命盖指气之所运为言
　　三十九章【贤者避世】
　　或问贤者避世之説程伯子以事之大小言或以人之髙下言二説之不同奈何曰以古圣贤之迹与随时之义攷之则程子得之但辟世之士或志量宏大而不屑一国之事或智识明达而灼见天下之几飘然事物之外以没其身而不悔次则仅能辟地若辟人之士犹颇有意于当世者或有时而不能为耳故程子所谓逺照故能辟一世事其説亦为有理
　　四十二章【子击磬于卫】
　　荷蒉之徒髙于子产晏平仲辈而不及蘧伯玉盖伯玉知为学者也【僩】○击磬之时其心忧乎乐乎此是一大题目须细思之【拱夀】
　　四十三章【子张曰书云】
　　谅隂盖古今言殊所以未详
　　四十五章【子路问君子】
　　或问四十五章之説或以安人安百姓为扩而大之或以为推而及物而集注但谓以其充积之盛自然及物者告之无他道也何哉曰所谓修已以敬者语虽至约而所以齐家治国平天下之本举积诸此子路不喻而少其言于是告以安人安百姓之説盖言修已以敬而极其至则心平气和静虚动直而所施为无不自然各当其理是以其治之所及者羣黎百姓莫不各得其安也是皆本于修已以敬之一言然所谓敬者非若四端之善始然始达而可扩由敬而安人安百姓非若由格物致知以至于正身及物有待夫节节推之也非若老老幼幼由已及物而待夫举斯心以加诸彼也亦谓其功效之自然及物者为然耳曰然则夫子之言岂其畧无大小逺近之差乎曰修已以敬贯彻上下包举逺近而统言之也安人安百姓则因子路之问而以其功效之及物者言也然曰安人则修已之余而敬之至也安百姓则修已之极而安人之尽也是虽若有大小逺近之差然皆不离于修已以敬之一言而非有待于扩之而后大推之而后逺也○体信达顺此礼记中语信实理也顺和气也体信即致中之意达顺即致和之意言能敬则能体信达顺聪明睿智皆由是出以此事天飨帝曰是曰此皆指敬也【铢】○体信达顺只是主忠行恕【道夫】
　　四十六章【原壤夷俟】
　　或问四十六章之説曰胡氏以为原壤之丧母而歌也孔子为弗闻者矣今乃责其夷俟何舍其重而责其轻也盖数其母死而歌则壤当絶叩其箕踞之胫则壤犹为故人耳盛徳中礼见乎周旋此亦可见其説亦善

　　四书集义精要卷二十二
　　钦定四库全书
　　四书集义精要卷二十三　　元　刘因　撰论语十九
　　卫灵公
　　首章【衞灵公问陈于孔子】
　　问明日遂行在陈絶粮想孔子都不计较所以絶粮曰若计较则不成行矣【焘】○或问固穷二説孰是曰以文言之则旧説安【以固字答上面有字文势乃相应】以理言之则程説胜然曰固有穷而不若小人之滥则程子之意亦在其中矣【同上】
　　二章【女以予为多学而识之】
　　问集注彼以行言此以知言何也曰以上下语脉知其如此曽子言忠恕是就行上説夫子问子贡多学而识之是就知上説【贺孙】○子贡之学其于众理万殊者固已深知而洞晓矣其所欠者犹未知万之为一耳故夫子当其可告而告之其于曽子则亦以其随事力行之已熟而告之也然其所谓一者固所以该万若无所谓万者则其为一也亦将何以贯为哉○尝谓子贡曰然非与然字亦是非与亦是而今只管悬想説道一贯却不知贯个甚底圣人直是事事理会得如云好古敏以求之不是蓦直恁地去贯得他【防孙】○问谢氏引诗是赞其理之密乎曰多学而识之则可説至一以贯之则不可説矣【广】
　　三章【由知徳者鲜矣】
　　或问知徳者鲜诸説多谓知徳为自知其徳而以食而知味为説何也曰若是则曰知道可矣何知徳之云乎既曰徳乃已之所得也岂有已既得之而反不知哉
　　四章【无为而治者】
　　或问恭已之为圣人之容何也曰纯敬不已无事乎操修自外观之见其恭已而已尔曰其为无为而治之道何也曰若是者不言而信不怒而威不知其所以然者也然更合所以独言舜之意观之则知其时事心迹无一不然而足以见夫子之言盖非偶然而矣○老氏之所谓无为简忽而已如此所谓无为是甚麽様本领岂可与老氏同日而语【贺孙】
　　五章【子张问行】
　　或问五章之説曰行犹不行于妻子之行而参前倚衡犹曰坐则见尧于墙食则见尧于羮也○笃有重厚深沈之意敬而不笃则恐有拘迫之患【时举】○鞭辟如云驱辟此是洛中语一处説作鞭约【防】○质之美者明得尽所以渣滓一齐浑无【洽】○天地同体处是义理之精英渣滓是私意人欲之未消者人与天地本一体只縁渣滓未去所以有间隔【防】○言忠信行笃敬只説言行当如此下一句蛮貊之邦行矣未须理会及其久也只见得合如此言合如此行亦不知其为忠信笃敬而忠信笃敬自在方好【徳明】
　　六章【直哉史鱼】
　　学者当知伯玉所以如此盖其徳性深厚循理而行自然中节初非规规然务为缄黙而预为可以卷怀之计也
　　八章【志士仁人】
