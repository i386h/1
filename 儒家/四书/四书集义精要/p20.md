<!-- { "loadSidebar": true } -->
　　仁者通体是理无一毫私心事之来者虽无穷而此之应者各得其度所谓建诸天地而不悖质诸鬼神而无疑百世以俟圣人而不惑何忧之有【骧】○仁者理即是心心即是理有一事来便有一理以应之所以无忧今人有这事却无这理便处置不去所以忧【方子】○仁者天下之公私欲不萌而天下之公在我何忧之有勇者气足以助道义今有见得道理分晓而反慑怯者气不足也【泳】○有仁智而后有勇然而仁智又少勇不得【焘】○成徳以仁为先进学以知为先此诚而明明而诚也【铢】
　　二十九章【可与共学】
　　或问程子范氏诸説似皆以为称二物而舍轻取重之意谢意则为称一物而进退以权平者也何如曰诸家之説固疑于权二物而舍轻取重矣而范氏之説为详今请以其所引尧舜之説论之盖天下者物也与贤与子者其两之所在也当尧舜之时以权加诸与子则天下重与子轻而其权仰矣然加诸与贤而属之四岳臯陶则未足以胜天下之重而未免于仰也故必归之舜禹而后适得其平焉此范氏不尽之意而诸家之所同也其于谢氏之説亦何异哉○称得不可増加些子是经到得物重衡昂移退是权依旧得平便是合道故反经亦须合道也【焘】○当事之常而守其经虽圣贤不外乎此而众人亦可能焉至于遭事之变而处之以权则惟大圣大贤为能不失其正而非众人之所及也故孔子曰可与立未可与权盖言其难如此【奏劄】○可与立者能处置常事可与权者能处置变事【贺孙】○立便是经能守经而有所立矣却説未可与权以此观之权乃经之要妙微密处非见道理之精密透彻纯熟者不足以语权也【僩】○反经合道一句细思之亦通縁权字与经字对説才説权便是变却那个须谓之反可也然虽是反那经却不悖于道虽与经不同而其道一也伊川之説不可不知此説亦不可不知又曰文中子云权义举而皇极立若云经权举则无害今云权义举则义字下不得经是义权亦是义义字兼经权而用之又曰经是经权是权但虽反经而能合道却无背于经如人两脚左脚自是左脚右脚自是右脚须相待而行方始行得不可将左脚便唤做右脚右脚便唤做左脚【贺孙】○公羊以反经合道为权亦未为不是如君臣兄弟是天地之常经而不可易者汤武之征伐周公之诛管蔡岂不是反经然到这里道理当如此做虽是反经却是合道理【恪】○伊川谓权是经所不及者权与经固是两义然论权而全离乎经则不是盖权是不常用底物事如人热病服凉药冷病服热药此常理然有时热病而用热药之冷病而用冷药之者此不可常用者然须下得是方可若毫厘之差即至杀人若用得是便是合如此既是合用兹权也乃所以为经也如周公诛管蔡与唐太宗杀建成元吉其推刃于同气虽同而所以杀之者则异盖管蔡与商之遗民谋危王室此得罪于天下得罪于宗庙盖不得不诛之也若太宗则分明是争天下也故周公可谓之权而太宗不可谓之权孟子曰有伊尹之志则可无伊尹之志则篡也故在伊尹则可谓之权在他人则不可也【时举】○经是常行底道理权乃常理行不得处而有个通变底道理权得其中固是与经不异毕竟权则可暂而不可常如尧舜揖让汤武征伐此是权也岂可常行乎【广】○权自是权经自是经但汉儒权变权术之説非圣人之所谓权也【时举】
　　三十章【唐棣之华】
　　或问或以小雅常棣之一章而夫子所删而不取者也信乎曰不然也按尔雅棠棣棣常棣栘则小雅之常棣与此章之唐棣非一物也且彼诗文义属连无刋削之迹必为所删则未知以此为彼之第几章乎攷之无证验之不合且非大义之所存也又何必曲为之説而强通之耶曰子何以知偏为翩也曰非独晋史为然也角弓之诗固有翩其反矣之句矣而汉武之赋所谓偏何姗姗其来迟説者以姗姗为行貌则亦以偏为翩字也





　　四书集义精要卷十八
　　钦定四库全书
　　四书集义精要卷十九　　　元　刘因　撰论语十五
　　乡党
　　第一节【孔子于乡党】
　　看乡党须以心体之如何是恂恂如何是似不能言者【广】○乡党容色以有事观圣人申申夭夭以无事观圣人学者须知圣人无时无处而不然【焘】○乡党一篇许多道理皆是圣人身上迸出来【同上】
　　二节【朝与下大夫言】
　　或问訚訚侃侃之训不同説文为得何也曰太史公称鲁道之衰洙泗之间龂龂如也亦作訚訚説者以为争让之意而晋人亦有侃侃正色之语盖以音义求之亦宜如此此説文之训所以为得也訚訚之为中正义有不尽衎衎而乐自作此衎字不作侃也后汉书云訚訚衎衎得礼之容寝嘿抑心非朝廷福其意亦以争辨刚直为是而有此言但侃侃误作衎耳○刚直以其位不尊故吾之言可得而直遂【时举】○和説则不失其事上之恭诤则又不失自家义理之正【广】○侃侃訚訚古人用如此字不但説字义当想像其意思为如何【贺孙】
　　三节【君召使摈】
　　或问賔不顾之説曰仪礼聘礼篇亦有賔不顾之文郑氏以为于此君可以反路寝是也襜如之説洪氏所谓非心平体正敏给安详不能尔者亦得之○古者賔退主人送之门外设两拜賔更不顾而去国君于列国之卿大夫亦如此【焘】○古摈介仪甚烦如九命摈五人介九人列两行行末相对主人有言传许多摈讫交过末介至上介方闻之賔【贺孙】
　　四节【入公门】
　　或问中门之説曰疏门中有闑两旁有枨中门谓枨闑之中然则门之左右扉各有中所谓阖门左扉立于其中是也屛气不息谢氏谓心肃则气自屛于此可以体敬之理得之摄齐之説胡氏推之亦善【缺名】○或问升堂摄齐则手无所执与曰古者君臣所执五玉三帛二生一死皆以为贽而已笏则古人用以指画记事而已不执之以为仪也宇文周复古乃不修贽而执笏于是摄齐鞠躬之礼废升堂而蹴齐者多矣曰趋进翼如何以知进之必为衍文也曰降而尽阶则为趋而退矣不得复有进字也○中门谓右扉之中枨如今衮头闑一木拄门当两门中今多用石墩闑右自内出而言【贺孙】○问位谓门屛之间人君宁立之处曰古者朝会君臣皆立屏者乃今门间萧墙也今殿门亦设之【雉】○复位踧踖此是到末梢又整顿则个盖始乎敬终乎敬【焘】
　　五节【执圭鞠躬如也】
　　或问所谓命圭者何也曰古者诸侯受封天子授之以圭为瑞其节具见于注疏矣曰上如揖下如授何也曰仪礼有受如争承下如送之应与此同礼有执国君之器则平衡之説而左氏记子贡讥定公邾子执玉髙卑容有俯仰故以此但为奉之平衡不髙不卑之意于义为安也曰私觌见于聘礼孔子行之而记礼者以为非礼何也曰胡氏以为若聘礼所记孔子所行者正也当时大夫僭于邦君于是乎有庭实旅百如享礼然则非礼矣故记曰庭实旅百何为乎诸侯之庭此説是也○足蹜蹜手中有圭不得摄齐防颠仆【明作】○聘初见但以圭故极恭既聘而享则用圭璧以通信庭实以将意故渐纾【广】○私觌则聘使私礼物与所聘之国君及其大臣【植】
　　六节【君子不以绀緅饰】
　　或问色有正间奈何曰青赤黄白黑五方之正色也以木克土则青黄合而成緑以金克木则白青合而成碧以火克金则赤白合而成红以水克火则黑赤合而成紫以土克水则黄黑合而成骝此五方之间色也曰吴氏之疑如何曰是亦有可疑者姑存其説可也吴氏曰此篇虽杂出弟子所记至纂集而成必出一人之手故自篇首称孔子以后不复每事称之皆承上所言以见之也独于此章之首又以君子之不知何谓盖既得之君子则不得独为夫子之事岂自此之后皆三代典礼而夫子行之不得独称夫子耶又不知食不厌精以下亦三代之礼耶彼宗庙朝廷聘享之礼三代行之有异于夫子者故独称夫子耶此愚窃深疑之○绀深青赤色浮也今之闪鸦青也【义刚】○练服是小祥后丧服如何以绛色饰曰此个制度差异不可晓【广】○红紫不以为亵服今反为朝服【贺孙】○问古者妇人女子亦以红紫为服乎曰亦不可知但据先儒如此説耳【广】○帷裳如今之裙襞积其折处耳【答欧阳希逊】○问注谓君子为孔子下文苏氏谓非特孔子事曰此二义兼存以待学者之自择未有一定之説【答赵恭父】
　　七节【齐必有明衣布】
　　荤五辛【防】
　　八节【惟酒无量】
　　或问惟酒无量不及乱之説曰肉多则不食而酒无量但不使过醉耳胡氏説得之胡氏曰乱者内昏其心志外丧其威仪甚则班伯所谓淫乱之原皆在于酒是也圣人欲无定量亦无乱态盖从心所欲而不逾矩是以如此学者未能然则如晋元帝可也帝初镇江东以酒废事王导以为言帝命酌引觞覆之于此遂絶问寝食不言语之説曰曽氏尤约曽氏曰食在口非语时寝静嘿非言时曰言语有别乎曰食对人寝独居故即其事言之也曰之为必何也曰既曰疏食菜羮矣而又以继之则不辞矣曰必祭则明无不祭之食也曰必齐如则明无不敬之祭也○不得其醤其字要如鱼脍芥醤之类【闲祖】○圣人之心无毫厘之差如事当如此做便直要如此做如此物当用此醤不得宁不食盖皆欲得其当然之则故也【焘】○如孔子失饪不食不时不食割不正不食无非天理如口腹之人不时也食不正也食失饪也食便都是人欲都是逆天理【贺孙】
　　十节【乡人饮酒】
　　问疾疠乃隂阳不和之气游焉若至诚作威严以驱之有可胜之理想亦非后世俚俗之所为者曰后汉志中有此想亦近古之遗法【答陈安卿】○问存室神盖五祀依己而存曰然一室之主则一家之鬼神属焉为天子者这一个神明是多少大若纵欲无度天上许多星辰地下许多山川如何不变怪【贺孙】
　　十一节【问人于他邦】
　　遣使者问人于他邦则主人拜而送之从背脊后拜【植】
　　十三节【君赐食】
　　或问圣人席不正不坐矣岂必君赐食而后正之耶曰席固正矣将坐而又正焉所以为礼也曲礼主人既迎賔则请入为席矣贾既升堂主人则又跪正席夫岂先为不正之席至此然后正之哉盖敬慎之至耳问君命召不俟驾之説曰孟子之时去圣未逺其言必有据矣谢氏之説虽曰人之大伦不以人废然实有轻君之心焉学者于此但当观圣人事君之礼不当更作此意想也杨氏之説尤不可晓夫孟子固曰在国曰市井之臣在野曰草莽之臣矣则固无所适而不为臣但不传贽而仕于其朝则不得同于在位之臣耳今曰不得于齐则无适不可故有不为臣之义则非孟子之意而于义亦益薄矣且天下虽定于一而君子之进退辞受固未尝不有义也岂曰率土莫非其臣无召而必往哉况以外无所逼迫不获已而后委其身焉非所以明君臣之义也
　　十五节【朋友死】
　　情分既厚自宜如此盖情文相称若泛泛施之反为曲意徇物古人于此甚分明如交友称其信也执友称其仁也又如于师吾哭诸寝朋友哭于寝门之外所知哭于野恩义自有品节【贺孙】
　　十六节【寝不尸】
　　或问胡氏以负版为丧服之在背者此盖记者释上文式凶服为必重服有版者乃式之也然乎曰恐亦或有此理姑存其説以俟知者择焉○孙思邈言睡欲踧觉则舒引夫子寝不尸为证【答张敬夫】












　　四书集义精要卷十九
　　钦定四库全书
