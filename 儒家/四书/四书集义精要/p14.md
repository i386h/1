<!-- { "loadSidebar": true } -->
　　或问孔子不梦周公之説程子以为初实未甞梦也如何曰孔子自言不梦之久则其前固甞梦之矣程子之意盖嫌于因思而梦者故为此説其义则精矣然恐非夫子所言之本意也胡氏説梦亦有可取者焉胡氏曰心官万物之至灵非但藏往固能知来凡天地古今之所有无一外乎此者无明晦古今逺迩通塞之间此人之所以有梦梦之所以多变也然圣人诚存则其梦治若夫思虑纷扰神情不定则所梦杂乱或正或邪亦与旦昼之所为等尔善学者既谨其言动而又必验诸梦寐之间也○问梦周公恐渉于心动否曰心本是个动物夜之梦犹昼之思也梦但得其正何害心存这事便梦这事常人便胡梦了老氏清浄家爱説一般无梦底话【防】○夫子梦周公正是圣人至诚不息处然时止时行无所凝滞亦未甞不洒落也故及其衰则不复梦亦可见矣若是合做底事则岂容有所忽忘耶以忘物为髙乃老庄之偏説上蔡所论曽防事似好然其説之流恐不免有此也【荅方伯谟】○甚矣吾衰也作一句久矣吾不复梦见周公作一句惟其久不梦见所以见得是衰【义刚】○不梦周公自是个证兆如此当圣人志虑未衰天意虽定八分犹有两分运转故也做得周公事遂梦见之非以思虑也要之圣人精神血气与时运相为流通到凤不至图不出明王不兴其证兆自是恁地故文定谓春秋絶笔于获麟为志壹则动气意思説得也甚好但以某观之生出一个物事为人所毙多少是不好是亦一证兆也【道夫】○不是孔子衰是时世衰又曰与天地相应若天要用孔子必不教他衰如太公武王皆八九十岁夫子七十余想见累垂【节】○梦周公忘肉味祭神如神在见得圣人眞一处理防一事便全体在这一事【道夫】
　　六章【志于道】
　　志者求知是理而期于必至之谓【荅潘端叔】○道理也是一个有条理底物事不是鹘沦一物如老庄所谓恍惚者志于道只是存心于所当为之理而求至于所当为之地非是欲将此心系在一物之上也【端蒙】○问寻常看据于徳如何説以横渠得寸守寸得尺守尺对曰须先得了方可守如此説时依旧认徳字未着今且説只是这道理然须常常提撕令在已决定是得这物事如方独处黙坐未曽事君亲接朋友然在我者已浑全是一个孝弟忠信底人以此做出事事亲则必孝事君则必忠与朋友交则必信不待旋安排也盖存于中之谓徳见于事之谓行易曰君子以成徳为行正谓以此徳而见诸事耳徳成于我者我旣有得于已内必定孝弟忠信断不肯为不孝不弟不忠不信底事与道家所为养成个婴儿在内相似凡人欲邉事这个人断定不肯教自家做故曰黙而成之不言而信存乎徳行谓虽未曽説出来时存于中者已断是如此了【必大】○徳是行来行去行得熟已成个物事了惟这个物事已得于我故孝也是这个物事流出来做孝忠也是这个物事流出来做忠故可据守之也这物未成就时在孝只是孝忠只是忠惟做来做去凑足成就一个物事则千头万件都只是这个物事流出来道家所谓安养成胎盖徳是百行之胎也【义刚】○徳是道之实仁是徳之心【道夫】○道是日用常行合做底徳是眞个有得于己仁谓有个安顿处【季札】○志于道如讲学力行皆是据于徳则是这个物事已成个胚璞子了【义刚】○志于道方要去做据于徳则道方有归着虽有归着犹是在事上依于仁则徳方有本领【恪】○志于道犹是两件物事据于徳得于己者也故可据依于仁则是平日存主处无一念不在这里又是据于徳底骨子【时举】○道者人之所共由如臣之忠子之孝只是统举理而言徳者已之所独得如能忠能孝则是就做处言也依仁则又所行处每事不违于仁【端蒙】○徳是逐件上理防底仁是全体大用常依靠处又曰据徳是因事发见如因事父有孝事君有忠依仁是本体不可须臾离底据徳如着衣吃饭依仁如鼻之呼吸气【僴】○自志于道至依于仁是从麄入精自依于仁至游于艺是自本兼末能依于仁则其游艺也盖无一物之非仁矣因举横渠语曰天体物而不遗犹仁体事而无不在也礼仪三百威仪三千无一物之非仁也昊天曰明及尔出王昊天曰旦及尔游衍无一物之不体也此是横渠赤心片片説与人如荀杨何甞有这様説话【广】○艺虽小学至依于仁既熟后所谓小学者至此方用得佗【防孙】○艺是小学工夫若説先后则艺为先而三者为后若説本末则三者为本而艺为末固不可狥末而忘本习艺之功固在先游者从容潜玩之意又当在后文中子説圣人志道据徳依仁而后艺可游也此説得好【木之】
　　八章【不愤不启】
　　或问反之为还以相证何也曰如易所谓原始反终者也○学者至愤悱是其心已略略通晓故圣人于此启发之举一隅其余三隅须是学者自去理防举一隅而不能以三隅反是不能自用力者夫子所以不再举也【谟】○问必待诚至而后告之曰愤悱便是诚意到不愤悱便是诚不到【节】
　　九章【子食于有丧者之侧】
　　圣人之心如春夏秋冬不遽寒燠如古者丧服自始死至终丧中间节次渐渐变轻不似今人直到服满一顿除脱了便着华采衣服【贺孙】○要识得圣人自然重厚不轻浮底意思【时举】
　　十章【用之则行】
　　或问吕杨何以分别孔顔之不同也曰盖此章犹以物我对待而言若孔子之仕止久速则其可否之防浑然在我而无与于物矣此章之意犹止以一己之从违而言若孔子之天下文明则风动神化有不知所以然者矣○天下于用舎甚轻没些子要做用则行舎则藏如晴干则着鞋雨下则赤脚尹氏云命不足道盖不消言命也【植】○命是有个必底意及不得已则委之于命【义刚】○如常人用之则行乃所愿舎之则藏非所欲舎之则藏是自家命恁地不得已不柰何圣人无不得已意思无不奈何意思何消得更言命【节】○到无可奈何处始言命如云道之将行也与命也道之将废也与命也此为子服景伯説如曰有命是为弥子瑖説【防孙】○不得已而安之若命固贤于世之贪冒无耻者然实未能无求之之心也如陶渊明説不要富贵能忘贫贱虽实不能忘然使为世人之所为则定不肯此其所以贤于人如顔子之安于陋巷佗那曽计校命如何【僴】○未説到用舎行藏处且先看个毋意毋必底意思此是甚底心浑然是个天理○临事而惧好谋而成比用之则行舎之则藏固是大相逺但这里面道理也自完具无欠无剰某甞説圣人言语如荷上水珠一颗一颗圆【义刚】○好谋而成既谋之须是果决去做教成若徒谋而不成何益于事所谓作舎道旁三年不成者也临事而惧是临那事时又须审一审盖闲时已思量得都是了这惧字正如安而后能虑之虑【僴】
　　十一章【富而可求也】
　　或问今説可不可皆决于命而不以义夫圣人言义不言命则奈何其言此也曰言义而不言命圣贤之事也其或为人言则随其髙下而设教有不同者岂可以一律拘之哉故此章之意亦为中人而发耳如曰死生有命富贵在天求之有道得之有命者夫岂皆不言命乎魏国韩忠献公有言贵贱贫富自有定分枉道以求徒丧所守盖得此章之意中人以下其于义理有未能安者以是晓之庶其易知而肯信耳苏氏之説盖亦如此苏氏曰教人以勿求则人犹有可得之心特迫于圣人而止迫于圣人而止则亦有时而作矣故告之以不可求者以为髙其闬闳固其扄鐍不如开门发箧而示之以无有也○此章须要仔细看富而可求也一句上面自是有虗意言而可求便是富本不可求也此章最见得圣人言语浑成气象须要识得【时举】○上句是假説之辞下句方是正意下説从吾所好便是上句执鞭之事非所好矣更味而字虽字亦字可见文势重在下句也【荅方伯谟】
　　十三章【子在齐闻韶】
　　或问十三章之文程子改三月为音字如何曰彼以一日闻乐而三月忘味圣人不当固滞如此故尔然以史记攷之则习之三月而忘肉味也既有音字又自有三月字则非文之误矣苏子説亦得之苏氏曰孔子之于乐习其音知其数得其志知其人其于文王也见其穆然而深思见其高望而逺志见其黯然而黒颀然而长其于舜也可知是以三月而不知肉味○三月当作一防盖是学韶乐三月耳非三月之久不知肉味也【去伪】○今正好看其忘肉味处这里但见得圣人之乐如是之美圣人之心如是之诚又曰圣人闻韶须是去学学之亦须数月方熟三月大约只是言其久不成真个九十日想韶乐之美是能感动故国语称使童子视端而行直【道夫】○若説存心之切又説坏了圣人他也何甞切切然存心要去理防这事只是心自与那道理契合只觉得那个好自然如此耳【僴】
　　十四章【夫子为衞君乎】
　　或问夫子以夷齐为贤则其不为衞君之意明矣而子贡复有怨乎之问至闻得仁之语然后知夫子之不为何耶曰夷齐之贤天下孰不知之子贡盖不待夫子之言而知之矣然意二子虽贤而其所为或出于激发过中之行而不能无感慨不平之心则衞君之争犹未为甚得罪于天理也故问怨乎以审其趣而夫子告之如此则子贡之心晓然知夫二子之为是非其激发之私而无纎芥之憾矣持是心以烛乎衞君父子之间其得罪于天理而见絶于圣人尚何疑哉此其所以必再问而后知所决也○凡让出于不得已便有怨夷齐之让是合当恁地乃天理之当然又何怨【防】○求仁而得仁此只是不伤其本心而已若伯夷叔齐而于心终不安人之心本仁才伤着本心则便是不仁矣【谟】○求仁而得仁谓是合恁地若不恁地是去仁而失仁矣【夔孙】○谏伐而饿固非此章本意然却是伯夷不怨底事故程子同引来説【必大】
　　十五章【饭疏食饮水】
　　或问十五章之説曰圣人之心无时不乐如元气流行天地之间无一处之不到无一时之或息也岂以贫富贵贱之异而有所轻重于其间哉夫子言此盖即当时所处以明其乐之未甞不在乎此而无所慕于彼耳且曰亦在其中则与顔子之不改者又有间矣必曰不义而富贵视如浮云则是以义得之者视之亦无以异于疏食饮水而其乐亦无以加尔记此者列此以继衞君之事其亦不无意乎○乐亦在其中此乐与贫富自不相干是别有乐处如气壮底人遇热亦不怕遇寒亦不怕若气虚则必为所动矣【闳祖】○不知那乐是乐个甚麽物事要人识得这须是去做工夫涵养得久自然见得因言通书数句论乐处也好明道论乐处曰百官万务金革百万之众曲肱饮水乐亦在其中观他有扈游山诗是甚麽次第【义刚】○正要理防圣人之心如何得恁地圣人之心更无些子渣滓故我之心淘来淘去也要如圣人之心【恪】○人之生各具此理但是人不见此理这里都黑窣窣地如猫儿狗子饥便食困便睡到富贵便极声色之奉一贫贱便忧愁无聊圣人则表里精粗无不昭彻其形骸虽是人只是一团天理所谓从心所欲不逾矩左来右去尽是这天理如何不快活【义刚】○不义而富且贵所谓富贵非指天位天职而言但言势位奉养之盛耳此等物若以义而得则圣人随其所遇若固有之无鄙厌之心焉但以不义而得则不以易吾疏食水饮之乐耳【荅方伯谟】
　　十六章【加我数年】
　　所谓大过如当潜而不潜当见而不见是也如元亨利贞盖大亨之中又须知利在正非正则过矣【植】易之为书大抵于盛满时致戒康节所以见得透多以盛满为戒【贺孙】
