<!-- { "loadSidebar": true } -->
　　少师乐官之佐阳襄二人名襄即孔子所从学琴者海海岛也○此记贤人之隐遁以附前章【饶氏曰贤者仕于伶官已是衰世之事到春秋之时伶官亦不可仕想是时专尚淫哇之乐正乐都不可用】然未必夫子之言也末章放此张子曰周衰乐废夫子自卫反鲁一尝治之其后伶人贱工识乐之正及鲁益衰三桓僭窃自大师以下皆知散之四方逾河蹈海以去乱圣人俄顷之助功化如此如有用我期月而可岂虚语哉【通曰师挚之始乐洋洋乎盈耳彼一时也大师挚适齐此一时也上章楚狂四人逸民七人皆遇时之衰故如此此章盖以见鲁之衰也】
　　○周公谓鲁公曰君子不施其亲不使大臣怨乎不以故旧无大故则不弃也无求备于一人
　　施陆氏本作弛【诗纸反】福本同○鲁公周公子伯禽也施遗弃也以用也大臣非其人则去之在其位则不可不用大故谓恶逆李氏曰四者皆君子之事忠厚之至也○胡氏曰此伯禽受封之国周公训戒之辞鲁人传诵久而不忘也其或夫子尝与门弟子言之欤【饶氏曰前章逾河蹈海是鲁之末世事此章是鲁之初立国时事初立国时其待亲贤也如此忠厚末后却使乐工不能安其身岂不可叹○通曰上章纪鲁之已衰叹其终也此章言鲁之方盛原其始也周家以忠厚立国周公告鲁公字字皆是忠厚之意使此意无尽则大师以下何为而去哉门人纪述相次固有意也】
　　○周有八士伯达伯适仲突仲忽叔夜叔夏季随季騧【騧乌瓜反】
　　或曰成王时人或曰宣王时人盖一母四乳而生八子也然不可考矣【胡氏曰谓母孕乳而二人也古者以伯仲叔季为长少之次如仲孙叔孙之类今重复命名故意其四乳也○饶氏曰四乳而生八子固为异事又皆贤者尤异事也故孔子称之可见周时气数之盛】○张子曰记善人之多也【通曰上章见鲁之盛世此章纪善人之多亦纪周之盛世也上数章述夫子衰世之志其有所伤也夫此两章纪周鲁盛世之事其有所思也夫】愚按此篇孔子于三仁逸民师挚八士既皆称賛而品列之于接舆沮溺丈人又每有惓惓接引之意皆衰世之志也其所感者深矣在陈之叹皆亦如此三仁则无间然矣其余数君子者亦皆一世之高士若使得闻圣人之道以裁其所过而勉其所不及则其所立岂止于此而已哉



　　论语通卷九
　　钦定四库全书
　　论语通卷十　　　　　　元　胡炳文　撰
　　朱子集注
　　子张第十九
　　此篇皆记弟子之言而子夏为多子贡次之葢孔门自顔子以下頴悟莫若子贡自曾子以下笃实莫若子夏故特记之详焉【胡氏曰以顔子之明睿则頴悟不足言以曽子之纯诚则笃实不足言故但以称子贡子夏也○冯氏曰始子张子夏而终子贡三子之言为多疑其门人所辑而曾子称子则成于其门人者也】凡二十五章
　　子张曰士见危致命见得思义祭思敬丧思哀其可已矣
　　致命谓委致其命犹言授命也四者立身之大节一有不至则余无足观故言士能如此则庶乎其可矣【或问其可已矣与前章可也之説曰可则同然曰可也则其语抑其可已矣则其语○杨氏曰于成人曰授命曰见利于士曰致命曰见得葢致命则力为之不如授命之安见利则未必得也必见得而后思义焉则不豫矣此成人与士之异也○真氏曰义敬哀皆言思致命独不言思葢死生之际惟义是殉有不待思而决也○王氏曰集注庶乎其可救子张之大病○通曰此四者立身之大节然曾子所谓大节不可夺専以死生言故子张以见危致命先焉下三节皆言思则致命有不必思者子张曰其可已矣而集注则曰庶乎其可矣隠然有不足于子张之言也读者详之】
　　○子张曰执徳不信道不笃焉能为有焉能为亡【焉于防反亡读作无下同】
　　有所得而守之太狭则徳孤有所闻而信之不笃则道废【语录是广大之意若信道不笃则容受太广后随人走作反不能守正理信道笃而不则是确信其一説而或至于不通故须着下两句笃犹言毅相似○饶氏曰执徳者器局大信道笃者志趣坚】焉能为有无犹言不足为轻重【语録有此人亦不当有无此人亦不当无言皆不足为轻重○冯氏曰观此二章皆躬行切己之论则知子张之学异于前日矣】
　　○子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤与于人何所不容我之不贤与人将拒我如之何其拒人也【贤与之与平声】子夏之言迫狭子张讥之是也但其所言亦有过髙之病葢大贤虽无所不容然大故亦所当絶不贤固不可以拒人然损友亦所当逺学者不可不察【齐氏曰商也不及师也过今于此章见之损友虽孔子不能不逺曰拒则措辞太迫大故则亦周公之所弃也曰何所不容则几于无别○通曰子张容字矜字是破子夏一拒字然论交之道不必拒而拒之其交也不广当拒而不拒其交也不正必如集注之言则尽乎交之道矣】
　　○子夏曰虽小道必有可观者焉致逺恐泥是以君子不为也【泥去声】
　　小道如农圃医卜之属泥不通也【黄氏曰小道合于圣人之道而小者也异端违圣人之道而异者也小者犹可以施之近异者则不可以顷刻而施也】○杨氏曰百家众技犹耳目鼻口皆有所明而不能相通非无可观也致逺则泥矣故君子不为也【冯氏曰子夏之学流而为庄周周曰天下之治方术者譬如耳目鼻口而不能相通古之所谓道术者六通四辟葢述是章之防而其言不粹也○通曰不为犹言不学大学之道自格物致知以至平天下其体全体其用大用是以君子学之小道反乎是故君子不学也】
　　○子夏曰日知其所亡月无忘其所能可谓好学也已矣【亡读作无好去声】
　　亡无也谓已之所未有○尹氏曰好学者日新而不失【冯氏曰知其所亡知新也无忘其所能温故也知新以日记之进学欲其敏也温故以月省之特勿丧其有也○通曰未有者日新已有者不失月者日之积月无忘其所能则惟恐失其日新之所积也学者可不念哉】
　　○子夏曰博学而笃志切问而近思仁在其中矣四者皆学问思辨之事耳未及乎力行而为仁也然从事于此则心不外驰而所存自熟故曰仁在其中矣【黄氏曰集注初本谓心不外驰而事皆有益葢以博笃切近为心不外驰学志问思为事皆有益以学志问思为有益于事乃是有所求而得之不可以为求此而得彼也后乃以所存自熟易之则専主于心之所存而言人惟无所用其心则其心放逸而不收学之博则此心常有所系着而不放逸矣人惟所志苟简而不坚也则其心泛滥而不一志之笃则此心常有定向而不泛滥矣问不切思不近则其所用心皆在吾身之外矣切问近思则皆求其在已者而无复外驰之患矣人能尽此四者则虽学问思辨之事而自有以得夫操存涵养之效所以谓仁在其中矣○永嘉陈氏曰心存则仁便存心便唤做仁固不可但离了心外更何处求仁○饶氏曰志字要粘上面学字説切问亦须从近处思量起则可见端的方不流于虚逺看两个而字形容得两截分晓○通曰中庸以学问思辨为知之事以笃行为仁之事此章所谓学志问思未及乎为仁也而曰仁在其中者仁人心也心存于内则为仁驰于外则非仁矣惟学之博而志之笃问之切而思之近则心不驰于外矣不驰于外则存于中者自熟矣夫仁亦在乎熟之而已矣熟之者力行而为仁也自熟云者未及乎力行而仁自在其中也】○程子曰博学而笃志切问而近思何以言仁在其中矣学者要思得之了此便是彻上彻下之道【通曰彻上彻下集注两程子之言樊迟问仁章曰彻上彻下初无二语此则曰了此便是彻上彻下之道彼所言者仁也言仁是彻下言粹面盎背笃恭而天下平是彻上此章未及力行为仁之事学志问思是彻下仁在其中是彻上】　又曰学不博则不能守约志不笃则不能力行切问近思在己者则仁在其中矣又曰近思者以类而推苏氏曰博学而志不笃则大而无成泛问逺思则劳而无功
　　○子夏曰百工居肆以成其事君子学以致其道肆谓官府造作之处致极也工不居肆则迁于异物而业不精君子不学则夺于外诱而志不笃尹氏曰学所以致其道也百工居肆必务成其事君子之于学可不知所务哉愚按二説相须其义始备【通曰工必居肆则耳目之所接者在此心思之所为者在此而其事即成于此君子之居于学也亦然傥不置此身于肆之中则必分其志于事之外而事不成矣学之不能致其道也亦然集注二説相须然前説尤重葢居肆而不务成其事者有之矣未有不居肆而能成其事者也学而不知所务者有之矣未有不学而能致其道者也】
　　○子夏曰小人之过也必文【文去声】
　　文饰之也小人惮于改过而不惮于自欺故必文以重其过【通曰此章与下章所谓君子之过同看葢君子有过幸人知之非惟不敢自欺也亦不欺人故其过也卒改而为善小人之过惟恐人知之不惟欺人徒以自欺其过也卒流而为恶】
　　○子夏曰君子有三变望之俨然即之也温听其言也厉
　　俨然者貌之庄温者色之和厉者辞之确○程子曰他人俨然则不温温则不厉惟孔子全之谢氏曰此非有意于变葢并行而不相悖也如良玉温润而栗然【冯氏曰子夏嗜学夫子一见之顷识其所变如此○通曰此三者人见其变圣人非有意于变也雷霆之威不能不变而为天日之澄霁春夏之和不能不变而为秋冬之严厉善观君子之变者当自天而观之】
　　○子夏曰君子信而后劳其民未信则以为厉已也信而后諌未信则以为谤已也
　　信谓诚意恻怛而人信之也厉犹病也事上使下皆必诚意交孚而后可以有为【通曰前篇之首曰至诚恻怛此章亦曰诚意恻怛何也前章主仁而言由恻怛而原其出于至诚此章主信而言由诚意而要其至于恻怛也至诚恻怛而后劳民人固信其爱民至诚恻怛而后谏君人固信其爱君】
　　○子夏曰大徳不逾闲小徳出入可也
　　大徳小徳犹言大节小节闲阑也所以止物之出入言人能先立乎其大者则小节虽或未尽合理亦无害也○吴氏曰此章之言不能无弊学者详之【辅氏曰道理无空缺无间断一有空缺间断便是这里欠少了更无补填处是以君子之学战战兢兢无时无处不然岂有大小久近之间耶○胡氏曰观人之道取大端而畧小失犹可也若立心自处但曰谨其大者而小节不致谨焉则并其大者失之矣○通曰不矜细行终累大徳以此而观子夏之言信不能无也】
　　○子游曰子夏之门人小子当洒扫应对进退则可矣抑末也本之则无如之何【洒色卖反扫素报反】
　　子游讥子夏弟子于威仪容节之间则可矣然此小学之末耳推其本如大学正心诚意之事则无有【通曰集注推子防之言本末者如此然小学大学时节可分先后不可分本末也况又裂本末而二之愈非矣】
　　子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎【别彼列反焉于防反】
