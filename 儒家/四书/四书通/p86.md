<!-- { "loadSidebar": true } -->
　　子曰食夫稻衣夫锦于女安乎曰安【夫音扶下同衣去声女音汝下同】礼父母之丧既殡食粥麤【音粗】衰【音催】既葬疏食【音嗣】水饮受以成布【语録成布是稍细成布初来未成布也八十缕为一升古尺一幅只阔二尺二寸筭成斩衰三升如今纲一般所以为未成布也】期【音基】而小祥始食菜菓练冠縓【取绢反】縁【语録縓今浅绛色小祥以縓为縁一入为縓礼有四入之説亦是渐渐加深色耳】要【平声】绖【音迭】不除无食稻衣锦之理夫子欲宰我反求诸心自得其所以不忍者故问之以此而宰我不察也
　　女安则为之夫君子之居丧食防不甘闻乐不乐居处不安故不为也今女安则为之【乐上如字下音洛】
　　此夫子之言也防亦甘也初言女安则为之絶之之辞又发其不忍之端以警其不察而再言女安则为之以深责之【冯氏曰夫子之门子夏子张既除丧而见予之琴和之而或和或不和弹之而成声或不成声则曰先王制礼不敢过也不敢不至焉其于三年之丧如此宰我与二子相处久也岂不习闻其槩而安于食稻衣锦也夫鲁庄公之丧既葬不入库门士大夫既卒哭麻不入然则三年之丧不行久矣至是而夫子举行之宰我门人高流也日闻至论而犹以期为安况斯世乎其后滕世子欲行三年父兄百官皆不欲是则三年之丧强行于孔孟之门而朝廷未尝行也甚至以日易月而无复听于冢宰三年不言之制而三年之丧迄今行之天下者宰我一问之力也】
　　宰我出子曰予之不仁也子生三年然后免于父母之怀夫三年之丧天下之通丧也予也有三年之爱于其父母乎
　　宰我既出夫子惧其眞以为可安而遂行之故深探其本而斥之言由其不仁故爱亲之薄如此也怀抱也又言君子所以不忍于亲而丧必三年之故使之闻之或能反求而终得其本心也○范氏曰丧虽止于三年然贤者之情则无穷也特以圣人为之中制而不敢过故必俯而就之非以三年之丧为足以报其亲也所谓三年而后免于父母之怀特以责宰我之无恩欲其有以跂【音企】而及之耳【语録圣人未尝轻许人以仁亦未尝絶人以不仁今言予之不仁乃予之良心死了○洪氏曰宰我欲以升谷改火为断夫子则以人心为断○冯氏曰宰我之所惜者礼乐也夫子之所以责者仁也仁人心而爱之理也孩提之童生而无不知爱其亲者故仁之实事亲是也礼所以节文之乐所以乐之岂有不仁而能行礼乐者乎抑闻之圣人未尝面折人以其过其于门人宰我樊迟之失皆于其既出而言之使之有闻焉而改其长善救失待人接物忠厚盖如此○通曰孔门中无有昼寝者而宰予昼寝短丧之説虽下愚有不忍问者而宰予问短丧孝子之心无穷三年之丧有限圣人不过为之中制使贤者俯而就之不肖者跂而及之耳宰予从学于圣门至使圣人欲其跂而及之者何哉子贡之于夫子独居六年之丧而宰予之于父母欲短三年之丧亦独何哉得非人心之已死而天理之不存者乎孔子未尝斥门人以不仁而独斥予之不仁者有以也】
　　○子曰饱食终日无所用心难矣哉不有博弈者乎为之犹贤乎已
　　博局戏也弈围碁也已止也李氏曰圣人非教人博奕也所以甚言无所用心之不可耳【饶氏曰心是活防物若无所用则放僻邪侈无不为己圣人説难矣哉所该甚广○吴氏曰君子劳心小人劳力食农夫之力而无所用心岂理也哉博弈作无益害有益夫子犹以为贤则知无所用心之罪大矣○冯氏曰孟子言饱食暖衣逸居而无教则近于禽兽盖饥寒切身者其心则用于耕稼技艺而不暇学也若其有食可饱有衣可暖而此心所以灵于万物者终日之间一无所用亦何以异于物哉博弈无益之戏废日月而不可为者然而为之则亦贤乎止之而不用其心者矣圣人之言非以博弈劝人也设此以明无所用心之甚不可也夫人之一心必有一用盖其五行之精气所钟至活之物不容寂灭也特恐用于技艺之末以自梏其灵与夫声色游畋之类反以丧徳尔然则块然一物坐听歳月之推迁而不自知焉卒与草木俱腐良可惜也○通曰心活物也用之常活不用则死夫子从心所欲不逾矩圣人之心随所用而自合乎天理者也其心三月不违仁贤人之心常用之于天理者也此则愚不肖之心终日无所用此天理之所以不存而人心之所以死者矣】
　　○子路曰君子尚勇乎子曰君子义以为上君子有勇而无义为乱小人有勇而无义为盗
　　尚上之也君子为乱小人为盗皆以位而言者也尹氏曰义以为上则其勇也大矣子路好【去声】勇故夫子以此救其失也胡氏曰疑此子路初见夫子时问答也【语録子路之勇夫子屡箴诲之是其勇多有未是处若知大勇则不为此矣○或问此章言君子者有三其上二者以徳言也其对小人者则以位言之耳○冯氏曰因言君子而谓虽小人之勇亦不可无义也○辅氏曰尚义而勇义理之勇也勇而无义血气之勇耳唯血气所使而不以义理制之则其为害随所居而为大小故在上则逆理犯上而为乱在下则肆欲陵上而为盗○通曰义主裁制大勇出焉为乱为盗血气之勇耳义理之勇不可无血气之勇不可有】
　　○子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者【恶去声下同唯恶者之恶如字讪所諌反】
　　讪谤毁也窒不通也称人恶则无仁厚之意下讪上则无忠敬之心勇无礼则为乱果而窒则妄作故夫子恶之【语録勇是以气加人故易至于无礼果敢是率然敢为盖果敢而不窒则所为之事必当于理窒而不果敢则于理虽不通然亦未敢轻为惟果敢而窒者则不论是非而率然妄作此圣人所以恶之也】
　　曰赐也亦有恶乎恶徼以为知者恶不孙以为勇者恶讦以为直者【徼古尧反知孙并去声讦居谒反】
　　恶徼以下子贡之言也徼伺察也讦谓攻发人之阴私○杨氏曰仁者无不爱则君子疑若无恶【去声】矣子贡之有是心也故问焉以质其是非侯氏曰圣贤之所恶如此所谓惟仁者能恶人也【语録夫子所恶以警人子贡所恶以自警○郑氏曰子贡虽方人亦不从事于徼讦也疑与子路之问同时故问答虽切子贡方人之病而亦有讽子路之勇者称恶讪上警子贡也徼讦子贡自警也至于勇而果敢则为子路而发夫圣贤之所恶如此唯仁者能恶人夫子以之恶不仁者其为仁矣子贡有焉○通曰圣贤之所恶若有不同然子贡所谓徼讦者因夫子所谓称人之恶与讪上者而推之也所谓不逊者因夫子所谓无礼与窒者而言之也】
　　○子曰唯女子与小人为难养也近之则不孙逺之则怨【近孙逺并去声】
　　此小人亦谓仆隷【音例】下人也【或问何以知其为仆隶下人曰若为恶之小人则君子逺之惟恐不严怨亦非所恤矣】君子之于臣妾庄以涖之慈以畜【许六反】之则无二者之患矣【吴氏曰君子之畜臣妾狎近之则伤分疎逺之则伤恩寛严得中则无二者之患○冯氏曰仆隶之常情每如此知之则有以处之矣○通曰女子小人性皆阴柔故皆难养易遯之九三曰畜臣妾吉以九居三刚而正有庄以涖之之道焉旅之六二曰得童仆贞以六居二柔而中有慈以畜之之道焉】
　　○子曰年四十而见恶焉其终也已【恶去声】
　　四十成徳之时见恶于人则止于此而已勉人及时迁善改过也蘓氏曰此亦有为【去声下同】而言不知其为谁也【吴氏曰终止也四十无闻且不可况见恶于人乎其终也已哀其不复有进也○冯氏曰夫人之血气三十而壮四十而定过此则神日衰怠少能精进故古人以四十为成徳之时无闻见恶皆以是为断也盖世有晚而知道者焉得而絶之故知其为有为之言○饶氏曰古人多説四十如四十不惑四十不动心四十五十无闻之类盖至是血气盛极而将衰之年于此无成则亦己矣后生不可不勉○通曰集注所谓及时迁善改过者年至四十时已过中不以善着固不足畏不能及时改过至以恶着则终此而已矣】
　　微子第十八
　　此篇多记圣贤之出处凡十一章
　　微子去之箕子为之奴比干谏而死
　　微箕二国名子爵微子纣庶兄箕子比干纣诸父微子见纣无道去之以存宗祀箕子比干皆谏纣杀比干囚箕子以为奴箕子因佯狂而受辱【通曰按史记殷周纪宋世家所纪此事先后皆不同惟殷纪以为微子先去比干乃谏而死然后箕子佯狂为奴为纣所囚者近是盖微子帝乙元子当以先王宗祀为重义当早去又决知纣之不可谏也故遂去之而不以为嫌比干少师义当力谏虽知其不可谏而不可已也故遂以谏死而不以为悔箕子见比干之死则知己之不可谏且不忍复死以累其上也见微子之去则知己之不必去且不忍复去以背其君也故佯狂为奴而不以为辱此可以见三人之所当为易地皆然然与夫子之言先后又不同史所书者事之实此所记者以事之难易为先后】
　　孔子曰殷有三仁焉
　　三人之行不同而同出于至诚恻怛之意故不咈【与佛同】乎爱之理而有以全其心之徳也杨氏曰此三人者各得其本心故同谓之仁【冯氏曰三人者不特为国大臣又有亲属之爱存焉使为大臣而已也以道事君不可则止唯其有亲属之爱宗祀存亡实同休戚故或死或去或囚而不辞是以谓之仁○张庭坚曰死者非治名生者非惧祸而引身以求去者非要利以忘君仁之所存义之所主其去就死生不在于一身而在于天下国家也○饶氏曰集注于伯夷叔齐求仁得仁章曰合乎天理之正即乎人心之安此则云不咈乎爱之理此处便有差等盖合字即字是顺説不咈则似有所咈而实无所咈且如微子是纣之兄箕子比干是纣之诸父皆同姓之亲今微子去之箕子徉狂为奴比干又苦谏而死皆似伤乎爱之理然其本心只是爱国忧君皆有至诚恻怛之意故曰不咈乎爱之理中庸称舜曰大徳必得其名至武王只説不失天下之显名盖武王杀纣似乎失名其实不失○通曰至诚恻怛盖谓三仁忧君爱国皆非有所为而为也一有所为而为之则虽有恻怛之意而非出于至诚矣至诚者仁之存恻怛者仁之发集注特下不咈二字盖自上文不同字生来三子之行不同其迹似相违以去者为仁则不去者似咈乎仁矣以死者为仁则不死者似咈乎仁矣惟其皆有至诚恻怛之意则其去就死生虽不同而皆不咈乎爱之理也即所以存其心之徳也】
　　○栁下惠为士师三黜人曰子未可以去乎曰直道而事人焉往而不三黜枉道而事人何必去父母之邦【三去声焉于防反】
　　士师狱官黜退也栁下惠三黜不去而其辞气雍容如此可谓和矣然其不能枉道之意则有确乎其不可拔者是则所谓必以其道而不自失焉者也【洪氏曰是时三家渐已用事其于狱必有以私意行之者禽不曲法以殉之所以三黜也然説佞而恶直者天下皆是也而何必去哉○饶氏曰栁下惠谓直道事人焉往而不三黜是欺天下无一君之可事无一国之可徃此便是他不恭处若夫子则便歴聘侯国何尝以天下为无可有为之人但下惠辞气雍容而不迫而不枉道之意自在其中此所以为圣之和也○通曰孟子以下恵为圣之和又以为不易其介集注谓其辞气雍容之中有确乎其不可拔者是则其和之中自有所谓介者其介不在和之外也】○胡氏曰此必有孔子断【去声】之之言而亡之矣
　　○齐景公待孔子曰若季氏则吾不能以季孟之闲待之曰吾老矣不能用也孔子行
