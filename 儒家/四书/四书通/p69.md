<!-- { "loadSidebar": true } -->
　　为政者民所视效何以杀为欲善则民善矣上一作尚加也偃仆也○尹氏曰杀之为言岂为人上之语哉以身敎者从以言敎者讼而况于杀乎【冯氏曰康子三问虽非必一时之语然其意葢相属也夫子所答皆自其身求之夫康子夺嫡据位自处者不正而贪何以为政而止盗乎恶其政之不行而盗之不止也乃欲杀之民将不心服而溃裂矣○齐氏曰康子专国则无君夺嫡则无父无兄鲁之无道亦孰有甚于康子者哉幸遭乱世王法不加而反欲杀人怙权倚势不知有天者也○吴氏曰康子上卿执国之政左传言为政者晋则中军帅列国则上大夫也君陈曰尔惟风下民惟草风草之喻本此康子杀心如火始然夫子以清冷之水沃之有人心者宜于此焉变矣○通曰好生者天之心为政焉用杀好善者民之性子欲善而民善矣康子不能以善率人而杀之一字忽出于其口逆天心拂民性矣】
　　○子张问士何如斯可谓之达矣
　　达者徳孚于人而行无不得之谓【语録如事亲则得乎亲事君则得乎君之类】
　　子曰何哉尔所谓达者
　　子张务外夫子葢已知其发问之意故反诘之将以发其病而药之也
　　子张对曰在邦必闻在家必闻
　　言名誉着闻也
　　子曰是闻也非达也
　　闻与达相似而不同乃诚伪之所以分学者不可不审也故夫子既明辨之下文又详言之【语録达者实有而不居闻者却要做这模様○达者是自家实去做而收敛近里防闻者是做作底専务求人知而已】
　　夫达也者质直而好义察言而观色虑以下人在邦必达在家必达【夫音扶下同好下皆去声】
　　内主忠信而所行合宜审于接物而卑以自牧皆自修于内不求人知之事然徳修于己而人信之则所行自无窒碍矣【语録质与直是两件○质直好义便有个触突人底意思到得察言观色虑以下人便又和顺细不至触人矣虑谓思之详审常常如此思虑恐有所不觉知也圣人言语都如此周徧详宻○质就资性上説直渐就事上説到得好义又在事上直固是一直做去然至于好义则事事区处要得其宜这一项都是详细工夫○察人之言观人之色乃是要验吾之言是与不是今有人自任己意説将去更不防人之意且信受他还不信受他如此则只是自髙更不能谦下于人实去做工夫也大抵人之为学须是自低下做将去才自髙了便不济事】
　　夫闻也者色取仁而行违居之不疑在邦必闻在家必闻【行去声】
　　善其顔色以取于仁而行实背之又自以为是而无所忌惮此不务实而专务求名者故虚誉虽隆而实徳则病矣【辅氏曰真实为仁者岂肯从事于顔色之间而生袭取之心哉区区从事于顔色而欲袭取夫仁则其行自然违背而不相副也使其色取行违而中不安焉则务实之心犹未尽丧也惟其自以为是而无所忌惮则骄矜之意日生而进修之力日怠也】○程子曰学者须是务实不要近名有意近名大本已失更学何事为【去声下同】名而学则是伪也今之学者大抵为名为名与为利虽清浊不同然其利心则一也【通曰闻也者大病在一取字凡物在外则可取仁者吾心之所固有若曰可取即是在外而不在内矣此虽是为名而程子即以为与为利者之用心一也】尹氏曰子张之学病在乎不务实故孔子告之皆笃实之事充乎内而发乎外者也当时门人亲受圣人之教而差失有如此者况后世乎【语録徳孚于人者必达矫行求人者必闻○质直好义等处専是就实色取仁而行违専是从虚○郑舜举曰有其实者必有其名闻亦无害于达也何以深非之盖子张以求名之心先之也苟能达而闻随之则亦无恶于闻矣○饶氏曰忠信防人固难得但亦有直情径行不去随事裁度而所行容有不合宜处故忠信又要合义察言观色虑以下人是一件事子张常爱居人之上故告以谦退详审之意色取之色与上面观色之色不同观色之色指顔色而言色取之色説得阔凡出外来可见处皆是色色者见于外行者行于已○齐氏曰以质对色则一真一假以直对违则一顺一逆质直者内有余而外自见色取仁而行违者外若有而内实无○辅氏曰世有耳剽目窃先生长者之言未尝穷究其防而遂相授受不惟误已又且误人闻尹氏之説其亦当知所惧矣○通曰集注以徳孚于人为达以名誉着闻为闻分徳与名而言则闻与达虽相似而是非判然矣主忠信无一念之不是所行合宜无一事之不是犹审于接物卑以自牧而歉然不敢自以为是焉内不欺心外不欺人此其所以为达也色取仁则似是而实非居之不疑则又顽然自以为是而不觉其非本欲欺人而卒自欺名虽有闻而徳则病矣】
　　○樊迟从游于舞雩之下曰敢问崇徳修慝辨惑【慝吐得反】胡氏曰慝之字从心从匿葢恶之匿于心者修者治而去之
　　子曰善哉问
　　善其切于为【去声】已
　　先事后得非崇徳与攻其恶无攻人之恶非修慝与一朝之忿忘其身以及其亲非惑与【与平声】
　　先事后得犹言先难后获也为所当为而不计其功则徳日积而不自知矣【语録凡人若能知所当为而无为利之心这意思便自髙逺才为些子利害讨些子便宜这意思便卑下了所谓崇徳者谓徳自此而愈髙也○合做防事便是天理才有一毫计较之心便是人欲若只从个天理做将去徳便自崇矣】专于治已而不责人则己之恶无所匿矣【语録攻其恶无攻人之恶须是截断了外面他人过恶只去自检防方能自攻其恶若才去检防他人自家这里便疎心便粗了○辅氏曰常情观人则明自观则暗责人则严待已则恕故恶常藏匿于其心又才有心去攻人之恶则己之恶便卤莽而不暇锄治矣】知一朝之忿为甚防而祸及其亲为甚大则有以辨惑而惩其忿矣【辅氏曰人本无所惑为忿所蔽而不知利害之所在故惑盖忿心之发易得突兀而横肆苟不有以惩之于其始则其终或至于忘其身以及其亲此辨惑者所以当惩其忿也】樊迟麤鄙近利故告之以此三者皆所以救其失也【饶氏曰集注云樊迟麤鄙近利则有计较之心有计较之心则不能先事后得鄙则吝于责己而常责人麤则暴戾而不能忍小忿故夫子因其病而药之】○范氏曰先事后得上义而下利也人惟有欲利之心故徳不崇惟不自省【悉井反】己过而知人之过故慝不修感物而易动者莫如忿忘其身以及其亲惑之甚者也惑之甚者必起于细微能辨之于早则不至于大惑矣故惩忿所以辨惑也【通曰子张樊迟之问同而夫子答之不同者各因其失而告之也然夫子善樊迟之问何哉集注谓善其切于为己也窃意樊迟之问视子张多修慝二字慝者恶之匿于心迟所问皆切于己而修慝尤其最切者也不改己之恶何由崇己之徳或攻人之恶则于人不能无一朝之忿矣夫子之善其问也得非以此乎】
　　○樊迟问仁子曰爱人问知子曰知人【上知字去声下如字】爱人仁之施知人知【去声】之务【语録问爱人知人是仁知之用圣人何故但以仁知之用告樊迟却不告之以仁知之体曰体与用虽是二字本末未尝相离用即体之所以流行】
　　樊迟未达
　　曽氏曰迟之意盖以爱欲其周而知有所择故疑二者之相悖尔【语録爱人则无所不爱知人则便有分别两个意思自相反了故疑之】
　　子曰举直错诸枉能使枉者直
　　举直错枉者知【去声】也使枉者直则仁矣如此则二者不唯不相悖而反相为用矣【语録毎常説仁知一个是慈爱一个是辨别各自向一路惟是举直错诸枉能使枉者直方见得仁知合一处仁里面有知知里面有仁○爱人知人自相为用若不论直与枉一例去爱他不得大抵唯先知了方能顿放得个仁圣人只此二句自包上下后来子夏所言皆不出此两句意思所以为圣人之言也○饶氏曰举直错枉虽是归重知字然此心所以举直错枉依旧是从仁上发来直者此心天理之公能举直则是发此心天理之公是亦仁也直枉専指人而言诸者众也谓众人之枉者即下文选众之谓】
　　樊迟退见子夏曰乡也吾见于夫子而问知子曰举直错诸枉能使枉者直何谓也【乡去声见贤遍反】
　　迟以夫子之言専为知【去声】者之事又未达所以能使枉者直之理
　　子夏曰富哉言乎
　　叹其所包者广不止言知【去声】
　　舜有天下选于众举臯陶不仁者逺矣汤有天下选于众举伊尹不仁者逺矣【选息恋反陶音遥逺如字】
　　伊尹汤之相【去声】也不仁者逺言人皆化而为仁不见有不仁者若其逺去尔所谓使枉者直也子夏葢有以知夫子之兼仁知而言矣○程子曰圣人之语因人而变化虽若有浅近者而其包含无所不尽观于此章可见矣非若他人之言语近则遗逺语逺则不知近也【辅氏曰他人之言皆出于一时之意见故偏狭固滞圣人之言皆由此广大心中流出虽其深浅小大因人而变化然其包括自然无所不尽亦非有意而为之固非常人之所及也○饶氏曰爱人知人是仁知之浅近处包含无所不尽则深者逺者亦在其中深逺即枉者化为直处】尹氏曰学者之问也不独欲闻其説又必欲知其方不独欲知其方又必欲为其事如樊迟之问仁知也夫子告之尽矣樊迟未达故又问焉而犹未知其何以为之也及退而问诸子夏然后有以知之使其未喻则必将复问矣既问于师又辨诸友当时学者之务实也如是【辅氏曰闻其説则知夫善之可为也知其方则得其所以为之之术也为其事则力进以求其至也徒闻其説而不知其方徒知其方而不为其事则其于善也如谈河如画饼终亦何益于事哉使樊迟而未喻则必将复问无疑矣既问于师以啓其端又辨诸友以究其义非有意于践修之实者不能也○通曰知人爱人是分言知仁之用举直错诸枉能使枉者直是合言知仁之相为用盖仁包义礼知仁之中自有知知藏仁义礼知之中自有仁知仁本相为体用故见于举错之际知仁又自相为体用也】
　　○子贡问友子曰忠告而善道之不可则止无自辱焉【告工毒反道去声】
　　友所以辅仁故尽其心以告之善其説以道之然以义合者也故不可则止若以数【音朔】而见防则自辱矣【饶氏曰忠告者尽此心之诚既诚矣不能善其辞説以道之恐其未能从二者俱尽而彼不从然后冝止未能忠且善焉而泛然告之道之遽以彼不从而止则是在我者犹未尽便欲责人非交友之道也○齐氏曰友以义合故当忠告友以辅仁故当善道善道者心平气和语明意尽或从容深逺而有余味或亲切简当而可深思大率欲伸己意而闻者不忤也如此而犹不见省数必取防知进退者所不为也然则非忠告之难而善道之为不易尔○熊氏曰忠告是心尽忠善道之是言尽善内外皆要到○通曰君臣朋友皆以义合故皆恶乎数亦皆曰不可则止善事君者必以道事之而不可则止尔善待朋友者必忠告善道之而不可则止尔未可止而遽止非忠爱之道也】
　　○曽子曰君子以文防友以友辅仁
　　讲学以防友则道益明取善以辅仁则徳日进【冯氏曰君子之取友其未得之也必有以交之既得之必有以资之○觉轩蔡氏曰以文防友是致知之方以友辅仁是力行之事○通曰上章友之资于我者不可无忠告善道之益此则我之资于友者赖其讲学辅仁之功】

　　论语通卷六
<经部,四书类,四书通__论语通>
　　钦定四库全书
　　论语通卷七　　　　　　元　胡炳文　撰
　　朱子集注
