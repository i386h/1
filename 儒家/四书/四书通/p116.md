<!-- { "loadSidebar": true } -->
　　斯二者指事亲从兄而言知而弗去则见之明而守之固矣节文谓品节文章乐则生矣谓和顺从容无所勉强事亲从兄之意油然自生如草木之有生意也既有生意则其畅茂条逹自有不可遏者所谓恶可已也其又盛则至于手舞足蹈而不自知也○此章言事亲从兄良心真切天下之道皆原于此然必知之明而守之固然后节之密而乐之深也【语录此一叚紧要在五个实字上如仁是亲亲而仁民仁民而爱物义是长长贵贵尊贤然在家时未便到仁民爱物未事君时未到贵贵未从师友时未到尊贤且须先从事亲从兄做将去这个便是仁义之实仁民爱物贵贵尊贤便是仁义之英华若理防得这个便知得其他那分明见得而守定不移便是智之实行得恰好便是礼之实由中而出无所勉强便是乐之实大凡一叚中必有紧要处这一叚便是这个实字紧要○饶氏曰节即限节文有文章如及阶是节揖是文亲亲之杀尊贤之等此节文也就亲亲中而言则又有亲疏迤逦到仁民爱物上亦是节文才到节文处功用便广了天理之节文作静字看节斯二者作动字看此章说得皆活亦当活看○礼乐合精粗本末而言到乐处则道理自然生○此章不言信者实则信在其中　此章有经纬仁义是经礼乐智是纬○莆田黄氏曰指良心真切处説这便是信实只是信字○前四个是也字都是说用工处到乐处便不说是也字了这处最要看所以乐所以生者如何生字与实字应实是个生生种子这种子只在人腔殻子里验之吾身事亲从兄是从源头发见处说知弗去是就体认操存处说节文是就纎悉微密处说乐是就成熟结果处说生恶可已如硕果不实善端萌蘖更无歇时足蹈手舞只是形容枝干畅茂花蕚敷荣可玩可恱处○通曰前两实字是就人本心上说下三实字是就工夫上说但礼乐之实专说行智之实兼知与行故集注重在此一句见之明属知守之固属行节之密是行其当然而无一疎漏乐之深是行之自然而无少勉强】
　　○孟子曰天下大恱而将归已视天下恱而归已犹草芥也惟舜为然不得乎亲不可以为人不顺乎亲不可以为子
　　言舜视天下之归已如草芥而惟欲得其亲而顺之也得者曲为承顺以得其心之恱而已顺则有以谕之于道心与之一而未始有违尤人所难也为人盖泛言之为子则愈密矣【语录人字只说大纲子字却说得重固有人承顺顔色看父母做事不问是非一向不逆其志这是得亲之心然犹是浅事惟顺乎亲则亲之心皆顺乎理必如此而后可以为孝也】
　　舜尽事亲之道而瞽瞍底豫瞽瞍底豫而天下化瞽瞍底豫而天下之为父子定此之谓大孝【底之尔反】
　　瞽瞍舜父名底致也豫恱乐也瞽瞍至顽尝欲杀舜
　　一　至是而底豫焉书所谓不格奸亦允若是也盖舜至此而有以顺乎亲矣是以天下之为子者知天下无不可事之亲顾吾所以事之者未若舜耳于是莫不勉而为孝至于其亲亦底豫焉则天下之为父者亦莫不慈所谓化也子孝父慈各止其所而无不安其位之意所谓定也为法于天下可传于后世非止一身一家之孝而已此所以为大孝也○李氏曰舜之所以能使瞽瞍底豫者尽事亲之道共【音供】为子职不见父母之非而已昔罗仲素语此云只为天下无不是底父母了翁闻而善之曰唯如此而后天下之为父子者定彼臣弑其君子弑其父者尝始于见其有不是处耳【仲素名从彦豫章人后居延平了翁姓陈名瓘李氏名侗皆延平人　辅氏曰孝子之心与亲为一凡亲之过皆己之过舜之所以负罪引慝者此也故人子自不见父母有不是处罗氏之语甚有力盖凡父母之不是皆子之不是也己既是则父母岂有不是者哉陈氏则又推其极而言之亦事理之实也○眞氏曰舜之所值者至难事之亲也然积诚感动犹能使之底豫况其不如瞽瞍者乎故瞽瞍底豫而天下之为人子者皆知无不可事之亲而各勉于为孝此所谓天下化也○又曰罪己而不非其亲者仁人孝子之心也怨亲而不反诸己者乱臣贼子之志也后之事难事之亲者其必以舜为法○通曰父母者子之所天也万物无不仁之天天下无不是之父母非舜孰深知之】

　　孟子通卷七
<经部,四书类,四书通__孟子通>
　　钦定四库全书卷
　　孟子通卷八　　　　　　元　胡炳文　撰朱子集注
　　离娄章句下
　　凡三十三章
　　孟子曰舜生于诸冯迁于负夏卒于鸣条东夷之人也诸冯负夏鸣条皆地名在东方夷服之地【或问舜卒于鸣条则汤与桀战之地也而竹书有南廵不反礼记有于苍梧之説何耶曰孟子之言必有所据二书驳杂恐难尽信然无他考验则亦论而阙之可也】
　　文王生于岐周卒于毕郢西夷之人也
　　岐周岐山下周旧邑近畎夷毕郢近丰镐【胡老反】今有文王墓【饶氏曰两个夷字不同一个是东方夷服之地一个是近畎夷之地】
　　地之相去也千有余里世之相后也千有余岁得志行乎中国若合符节
　　得志行乎中国谓舜为天子文王为方伯得行其道于天下也符节以玉为之篆刻文字而中分之彼此各藏其半有故则左右相合以为信也若合符节言其同也【语録古人符节多以玉为之如牙璋以起军旅又有竹符又有英簜符簜小节竹使者谓之簜节也汉有铜虎符竹使符铜虎以起兵竹使郡守用之凡符节右留君所左以与其人有故则君以其右合其左以为信也曲礼曰献田地者执右契右者取物之劵如徴兵取物徴召皆以右取之也】
　　先圣后圣其揆一也
　　揆度【音铎下同】也其揆一者言度之而其道无不同也○范氏曰言圣人之生虽有先后逺近之不同然其道则一也【辅氏曰先后以世之相后言逺近以地之相去言○通曰舜于君臣处其常而于父子处其变文王于父子处其常而于君臣处其变此其不一也而最可见其道之一】
　　○子产听郑国之政以其乗舆济人于溱洧【乗去声溱音臻洧荣美反】子产郑大夫公孙侨【音乔】也溱洧二水名也子产见人有徒渉此水者以其所乗【平声】之车载而渡之【语録郑之虎牢即汉之成臯也虎牢之下即溱洧之水后又名汜水闗子产以乗舆济人之所也或以为溱洧之水其深不可以施梁柱其浅不可以渉岂可以济乗舆葢溱洧之水皆是沙故不可以施梁柱但可用舟渡而已李先生以为疑或是偶然桥梁壊然此类亦不必深究】
　　孟子曰惠而不知为政
　　惠谓私恩小利政则有公平正大之体纲纪法度之施焉
　　岁十一月徒杠成十二月舆梁成民未病渉也【杠音江】杠方桥也徒杠可通徒行者梁亦桥也舆梁可通车舆者周十一月夏九月也周十二月夏十月也夏令曰十月成梁【见左传桓公十六年疏】盖农功已毕可用民力又时将寒沍【音互】水有桥梁则民不患于徒渉亦王政之一事也【文集先王之政细大具举而无事不合民心顺天理故其公平正大之体纲纪法度之施虽纎悉之间亦无遗恨如此】
　　君子平其政行辟人可也焉得人人而济之【辟与辟同焉于防反】辟辟除也如周礼阍人为【去声】之辟之辟言能平其政则出行之际辟除行人使之避己亦不为过况国中之水当渉者众岂能悉以乗舆济之哉【语録辟除之辟乃赵氏本説与上下文意正相发明盖与舍车济人正相反也又曰君子能行先王之政使细大之务无不毕举则惠之所及亦已广矣是其出入之际虽辟除人使之避已亦上下之分固所宜然何必曲意行私使人知己出然后为惠又况人民之众亦安得人人而济之哉○许氏曰平其政如上之人所处百姓必先折权豪振贫弱髙者抑之下者举之使皆得其平然后法令可行如欲灌畦必先平地之高下使无阻碍然后水可以漫流】
　　故为政者每人而悦之日亦不足矣
　　言每人皆欲致私恩以悦其意则人多日少亦不足于用矣诸葛武侯尝言治世以大徳不以小惠得孟子之意矣【武侯名亮字孔明汉琅琊人○或问孔子以子产之惠为君子之道而子以私恩小惠言之何也曰孔子之言通乎巨细故不害其为君子之道此承上文乗舆济人而言则私恩小利而已矣昔诸葛武侯尝言治世以大徳不以小惠而其治蜀也官府次舍桥梁道路莫不缮理而民不告劳是亦庶几乎先王之政矣曰子产相郑能使都鄙有章上下有服田有沟洫庐井有伍则亦非不知为政者桥梁之修尤非难事乃独有阙于此耶曰闻之师曰子产之才之学于先王之政虽有所未尽然其于桥梁之修盖有余力而其惠之及人亦有大于乗舆之济者矣意者此时偶有故而未就又不忍乎冬渉之艰而为是尔然暴其小惠以悦于人人亦悦而称之孟子虑夫后之为政者或又悦而效之则其流必将有废公道以市私恩违正理而干虚誉者故极语而深讥之以警其防亦拔本塞源之意也○饶氏曰子产未尝不知为政但偶然桥未成而以乗舆济人孟子怕这般私恩小惠人易称美之所以因此説破以警后人民未病渉要就未字上防十月徒杠已自成了所以民未至于病渉徒杠到寒时方做则民已病于渉矣　通曰故为政者每人而悦之孟子盖恐后世为政者皆效子产之所为也辅氏以为此正説子产之用心错处则过矣按朱子或问引延平先生之説则可见盖古者杠梁官为之但于可用民力之时不得不用之耳后世官督民为之妨民时损民财劳民力又安得以子产之事告之哉或曰夫子以其惠为有君子之道而孟子则谓其惠而不知为政何也曰道即所以为政非君子之道之外而他可以曰君子平其政也但以君子之道则子产之惠谓之非道不可故夫子取之以君子之政则子产此一事虽惠而失其大体故孟子讥之】
　　○孟子告齐宣王曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如宼雠
　　孔氏曰宣王之遇臣下恩礼衰薄至于昔者所进今日不知其亡则其于羣臣可谓邈【墨角反】然无敬矣故孟子告之以此手足腹心相待一体恩义之至也如犬马则轻贱之然犹有豢养之恩焉国人犹言路人言无怨无徳也土芥则践踏之而已矣斩艾【音乂】之而已矣其贱恶【去声】之又甚矣寇雠之报不亦宜乎【辅氏曰孟子此説特为宣王发所谓有为之言也】
　　王曰礼为旧君有服何如斯可为服矣【为去声下为之同】仪礼曰以道去君而未絶者服齐【音咨】衰【音催】三月王疑孟子之言太甚故以此礼为问
　　曰谏行言听膏泽下于民有故而去则君使人导之出疆又先于其所徃去三年不反然后收其田里此之谓三有礼焉如此则为之服矣
　　导之出疆防剽【匹妙反】掠也先于其所徃称道其贤欲其收用之也三年而后收其田禄里居前此犹望其归也
　　今也为臣谏则不行言则不听膏泽不下于民有故而去则君搏执之又极之于其所徃去之日遂收其田里此之谓宼雠宼雠何服之有
