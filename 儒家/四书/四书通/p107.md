<!-- { "loadSidebar": true } -->
　　毕战滕臣文公因孟子之言而使毕战主为井地之事故又使之来问其详也井地即井田也经界谓治地分田经画其沟涂封植之界也【饶氏曰沟涂封植之界经纬错综直者为经横者为纬只举经字有纬在其中沟沟洫之类涂道涂封土堠植种木为界】此法不修则田无定分【去声】而豪强得以兼并故井地有不均赋无定法而贪暴得以多取故谷禄有不平此欲行仁政者之所以必从此始而暴君污吏则必欲慢而废之也有以正之则分田制禄可不劳而定矣【通曰夫均之为民也而有豪强者焉有司所以治民也而有贪暴者焉豪强得以兼并而天下多防民贪暴得以多取而天下多穷民此集注所以深叹夫井田之不修而仁政之不行也】
　　夫滕壤地褊小将为君子焉将为野人焉无君子莫治野人无野人莫养君子【夫音扶养去声】
　　言滕地虽小然其间亦必有为君子而仕者亦必有为野人而耕者是以分田制禄之法不可偏废也
　　请野九一而助国中什一使自赋
　　此分田制禄之常法所以治野人使养君子也野郊外都鄙之地也九一而助为公田而行助法也国中郊门之内乡遂之地也田不井授但为沟洫使什而自赋其一葢用贡法也周所谓彻法者葢如此以此推之当时非惟助法不行其贡亦不止什一矣
　　乡以下必有圭田圭田五十畆
　　此世禄常制之外又有圭田所以厚君子也圭洁也所以奉祭祀也不言世禄者滕已行之但此未备耳
　　余夫二十五畆
　　程子曰一夫上父母下妻子以五口八口为率受田百畆如有弟是余夫也年十六别受田二十五畆俟其壮而有室然后更【平声】受百畆之田愚按此百畆常制之外又有余夫之田以厚野人也【饶氏曰圭田余夫亦是百畆中拨与他半分则五十畆四分则二十五畆六十传与其子子养其父但只是长子受父之田次子便是余夫别请二十五畆或问人物繁庶公家安得有许多田分授曰天地间只着得许多物事少闲人物过多便有乗除亦理势使之然也】
　　死徙无出乡乡田同井出入相友守望相助疾病相扶持则百姓亲睦
　　死谓葬也徙谓徙其居也同井者八家也友犹伴也守望防宼盗也
　　方里而井井九百畆其中为公田八家皆私百畆同养公田公事毕然后敢治私事所以别野人也【养去声别彼列反】此详言井田形体之制乃周之助法也公田以为君子之禄而私田野人之所受先公后私所以别君子野人之分【去声】也不言君子据野人而言省文耳上言野及国中二法此独详于治野者国中贡法当世已行但取之过于什一尔
　　此其大略也若夫润泽之则在君与子矣【夫音扶】
　　井地之法诸侯皆去其籍此特其大略而已润泽谓因时制宜使合于人情宜于土俗而不失乎先王之意也【饶氏曰或问润泽之説集注云合于人情宜于土俗此是朱子着説处曰前面説底是个硬局子到这里须是要防变通使合人情宜土俗可也润泽非文饰之谓乃是和软底意思不全是硬局子温润滑泽方可行得此朱子善于形容孟子用心处】○吕氏曰子张子慨然有意三代之治论治人先务未始不以经界为急讲求法制粲然备具要之可以行于今如有用我者举而措之耳尝曰仁政必自经界始贫富不均教养无法虽欲言治皆苟而已世之病难行者未始不以亟夺富人之田为辞然兹法之行悦之者众苟处之有术期以数年不刑一人而可复所病者特上之未行耳乃言曰纵不能行之天下犹可騐之一乡方与学者议古之法买田一方画为数井上不失公家之赋役退以其私正经界分宅里立敛法广储蓄兴学校成礼俗救菑恤患厚本抑末足以推先王之遗法明当今之可行有志未就而卒○愚按丧礼经界两章见孟子之学识其大者是以虽当礼法废壊之后制度节文不可复考而能因略以致详推旧而为新不屑屑于既往之迹而能合乎先王之意真可谓命世亚圣之才矣【通曰集注兼前章防礼并言谓孟子之学能识其大者葢防礼中间多少节文孟子只言齐防之服飦粥之食举其大者而已井田中间多少制度只言三代贡助彻亦举其大者而已葢自礼之既废而节文不可复考法之既坏而制度不可复考孟子能由其略者以推其详者不徒泥其旧者必推之以致其新者大抵有关雎麟趾之意然后可以行周官之法度法或有时不尽合乎古犹可也意有纎毫之不合乎古不可也善尽者不徒得其形而能得其神善论古者不徒泥其迹而能得其心此孟子之学所以为能识其大者而为命世亚圣之大才也】
　　○有为神农之言者许行自楚之滕踵门而告文公曰逺方之人闻君行仁政愿受一防而为氓文公与之处其徒数十人皆衣褐捆屦织席以为食【衣去声捆音间】
　　神农炎帝神农氏始为耒耜教民稼穑者也为其言者史迁所谓农家者流【见汉艺文志】也许姓行名也踵门足至门也仁政上章所言井地之法也防民所居也氓野人之称褐毛布贱者之服也捆扣防【竹角反】之欲其坚也以为食卖以供食也程子曰许行所谓神农之言乃后世称述上古之事失其义理者耳犹隂阳医方称黄帝之説也【或问许行为神农之言而有君民并耕市不二价之説何耶曰程子之言尽矣然以易考之二者皆神农之所为也当时民淳事简容或有如许行之説者及乎世变风移至于唐虞之际则虽神农复生亦当随时以立政而不容固守其旧矣况许行之妄乃欲以是而行于战国之时乎○辅氏曰隂阳医方所称黄帝之説如素问灵枢之类是也使真有神农黄帝之説传于世孔孟岂得而不称述之哉○通曰樊迟欲学稼孔子斥之曰吾不如老农且谓其所学者小人之事而举大人之事以答之孟子辟许行即此意也但迟之志陋不过欲自学之许之学僻欲以治国家此孟子所以深辟之也】
　　陈良之徒陈相与其弟辛负耒耜而自宋之滕曰闻君行圣人之政是亦圣人也愿为圣人氓
　　陈良楚之儒者耜所以起土耒其柄也
　　陈相见许行而大悦尽弃其学而学焉陈相见孟子道许行之言曰滕君则诚贤君也虽然未闻道也贤者与民并耕而食饔飱而治今也滕有仓廪府库则是厉民而以自养也恶得贤【饔音雍飱音孙恶平声】
　　饔飱熟食也朝曰饔夕曰飱言当自炊爨【七乱反】以为食而兼治民事也厉病也许行此言葢欲隂坏孟子分别君子野人之法
　　孟子曰许子必种粟而后食乎曰然许子必织布而后衣乎曰否许子衣褐许子冠乎曰冠曰奚冠曰冠素曰自织之与曰否以粟易之曰许子奚为不自织曰害于耕曰许子以釡甑爨以铁耕乎曰然自为之与曰否以粟易之【衣去声与平声】
　　釜所以煑甑【子孕反】所以炊爨然火也铁耜属也此语八反皆孟子问而陈相对也
　　以粟易械器者不为厉陶冶陶冶亦以其械器易粟者岂为厉农夫哉且许子何不为陶冶舍皆取诸其宫中而用之何为纷纷然与百工交易何许子之不惮烦曰百工之事固不可耕且为也【舎去声】
　　此孟子言而陈相对也械【下戒反】器釜甑之属也陶为甑者冶为釜铁者舎止也或读属上句舎谓作陶冶之处也
　　然则治天下独可耕且为与有大人之事有小人之事且一人之身而百工之所为备如必自为而后用之是率天下而路也故曰或劳心或劳力劳心者治人劳力者治于人治于人者食人治人者食于人天下之通义也【与平声食音嗣】
　　此以下皆孟子言也路谓奔走道路无时休息也治于人者见治于人也食人者出赋税以给公上也食于人者见食于人也此四句皆古语而孟子引之也君子无小人则饥小人无君子则乱以此相易正犹农夫陶冶以粟与械器相易乃所以相济而非所以相病也【辅氏曰君子劳心以治人而食于人野人劳力以治于人而食人此理天实为之天下万世　所共由也正犹农夫与陶冶相与易事　以相济相成也岂有相病之理哉】治天下者岂必耕且为哉
　　当尧之时天下犹未平洪水横流汜滥于天下草木畅茂禽兽繁殖五谷不登禽兽逼人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿禹防九河瀹济漯而注诸海决汝汉排淮泗而注之江然后中国可得而食也当是时也禹八年于外三过其门而不入虽欲耕得乎【瀹音药济子礼反漯他合反】天下犹未平者洪荒之世生民之害多矣圣人迭兴渐次除治至此尚未尽平也洪大也横流不由其道而散溢妄行也汜滥横流之貌畅茂长盛也繁殖众多也五谷稻黍稷麦菽也登成熟也道路也兽蹄鸟迹交于中国言禽兽多也敷布也益舜臣名烈炽也禽兽逃匿然后禹得施治水之功防通也分也九河曰徒骇曰太史曰马颊曰覆釜曰胡苏曰简曰洁曰钩盘曰鬲津【蔡氏书传曰按尔雅九河一曰徒骇二曰太史三曰马颊四曰覆鬴五曰胡苏六曰简洁七曰钩盘八曰鬲津其一则河之经流也先儒不知河之经流遂分简洁为二书传引此与集注少异书传实经朱子晚年订正当以为定也】瀹亦防通之意济漯二水名决排皆去其壅塞也汝汉淮泗亦皆水名也据禹贡及今水路惟汉水入江耳汝泗则入淮而淮自入海此谓四水皆入于江记者之误也【语录决汝汉排淮泗而注之江此但作文取其字数以足对偶而云尔若以水路之实论之便有不通説者见其不通便欲强为之説然亦徒为穿凿而卒不能使之通也如沈栝引李翺来南录云自淮防流至于髙邮乃泝于江因谓淮泗入江乃禹之旧迹故道宛然但今江淮已深不能至髙邮耳此説甚似其实非也按禹贡淮水出桐栢防泗泝以入于海故以小江而列于四渎正以其能专逹于海耳若如此説则禹贡当云南入于江不应言东入于海而淮亦不得为渎矣且翺沿泝二字似亦未当葢古今往来淮南只行防沟运河皆筑埭置闸储闭潮汐以通漕运非流水也若使当时自有禹迹故道可通舟楫则不须更开运河矣故自淮至髙邮不得为沿自髙邮以入江不得为泝而翺又有自淮顺潮入新浦之言则是入运河时偶随淮潮而入有似于沿意其过髙邮后又迎江潮而出故复有以于泝而察之不审致此谬误今人以是而説孟子是以误而益误也今按来南录中无此语未详其故近世又有立説以为淮泗本不入江当洪水横流之时排退淮泗然后能决汝汉以入江此语尤巧而尤不通葢汝水入淮泗水亦入淮三水合而为一若排退淮泗则汝水亦见排退而愈不得入江矣汉水自嶓冡过襄阳南流至汉阳军乃入于江淮自桐栢东流防汝水泗水以入于海淮汉之间自有大山自唐邓光黄以下至于潜霍地势隔蓦虽使淮泗横流亦与江汉不相干渉不待排退二水而后汉得入江也大抵孟子之言只是行文之失无害于义理不必曲为之説也】
　　后稷教民稼穑树艺五谷五谷熟而民人育人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信放勲曰劳之来之匡之直之辅之翼之使自得之又从而振德之圣人之忧民如此而暇耕乎【契音薛别彼列反长放皆上声劳来去声】
