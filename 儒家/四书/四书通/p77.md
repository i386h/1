<!-- { "loadSidebar": true } -->
　　于其所怨者爱憎取舎【上声】一以至公而无私所谓直也于其所徳者则必以徳报之不可忘也　或人之言可谓厚矣然以圣人之言观之则见其出于有意之私而怨徳之报皆不得其平也必如夫子之言然后二者之报各得其所然怨有不雠而徳无不报则又未甞不厚也此章之言明白简约而其指意曲折反复如造化之简易易知而防妙无穷学者所宜详玩也【陈氏曰以徳报怨之言死定偏滞在一邉圣人之言怨则以直报德则以德报二者各得其平极是明白简约而其中旨意却反覆无穷○通曰有施必有报人情也怨可以报可以无报而德不可不报天理也或人之言厚矣未免出于人情之勉强孔子之言未尝不加厚也一本于天理之自然其言如造化之简易易知理之费也其中微妙无穷理之隐固寓于费之中也】
　　○子曰莫我知也夫【夫音扶】
　　夫子自叹以发子贡之问也
　　子贡曰何为其莫知子也子曰不怨天不尤人下学而上达知我者其天乎
　　不得于天而不怨天不合于人而不尤人但知下学而自然上达此但自言其反己自修循序渐进尔无以甚异于人而致其知也然深味其语意则见其中自有人不及知而天独知之之妙【或问不怨不尤则不责之人而责之己其下学人事则不求之逺而求之近此固无与于人而不骇于俗矣人亦何自而知之耶及其上达而与天为一焉则又有非人之所及知者而独与天理为相关尔】○在孔门唯子贡之智防足以及此故特语以发之惜乎其犹有所未达也○程子曰不怨天不尤人在理当如此又曰下学上达意在言表又曰学者须守下学上达之语乃学之要盖凡下学人事便是上达天理然习而不察则亦不能以上达矣【或问下学而上达者言始也下学而卒之上达云尔今程子以为下学人事便是上达天理何耶曰学者学夫人之事形而下者也而其事之理则固天之理也形而上者也学是事而通其理即夫形而下者而得其形而上者焉非达天理而何哉○语録问子贡不曽问孔子告之必有深意曰论语中自有如此等处如告子路知徳者鲜告曽子一以贯之皆是一类此是大节目要当自得这却是个有思量底事要在不思量处得○问圣人恐不自下学中来曰不要髙了圣人圣人髙后学者如何企及説得圣人低越有意思○问下学上达意在言表如何曰如下学只是下学如何便防上达自是言语形容不得下学上达虽是两件理防得透厮合只是一件下学是事上达是理理在事中事不在理外一物之中皆具一理就那物中见得个理便是上达○通曰集注反躬自修循序渐进八字若无甚髙逺难知者而以为其中自有人不及知而天擉知之之妙葢天只在此心天只在人事以天求天者非知天者也圣人之所以妙契乎天者不过反而求之吾心不过近而求诸人事而以髙逺求圣人非知圣人者也】
　　○公伯寮愬子路于季孙子服景伯以告曰夫子固有惑志于公伯寮吾力犹能肆诸市朝【朝音潮】
　　公伯寮鲁人子服氏景諡伯字鲁大夫子服何也夫子指季孙言其有疑于寮之言也肆陈尸也言欲诛寮【吴氏曰季孙葢康子景伯亦孟族也市朝不过连言之左传晋杀三却尸诸朝杀董安于尸诸市贱者在市也○胡氏曰大夫以上于朝士以下于市】
　　子曰道之将行也与命也道之将废也与命也公伯寮其如命何【与平声】
　　谢氏曰虽寮之愬行亦命也其实寮无如之何愚谓言此以晓景伯安子路而警伯竂耳圣人于利害之际则不待决于命而后泰然也【语録緫论二章之旨到无可奈何处始言命如此章命也是爲子服景伯説如曰有命是爲弥子瑕说圣人用之则行舍之则藏未尝到无可奈何处何湏説命如下一等人不知有命又一等人知有命犹自去计较中人以上便安于命到圣人便不消得言命○吴氏曰命指气而言隂阳之气运行不齐治乱皆有定数如命令然景伯欲肆竂者义之所当激也夫子归之于命者分之所当安也疑季氏有惑志子路遂同子羔仕衞○齐氏曰子路非王佐之才家臣非卿相之位而孔子以公伯寮之愬为关于吾道之行止何也鲁为公室之蠧者莫如季氏孔子为政于鲁大率欲以裁其僭而勇于承令以出藏甲堕郈费者子路也公伯寮愬子路固将假以沮孔子也故孔子不为子路祸福计而为吾道兴废计然子服景伯欲肆寮于市朝而孔子以为寮如命何葢以吾道行与不行系于天之祐与不祐而不系于寮之愬与不愬也景伯尤诸人而孔子委之天景伯之忠固不如孔子之达矣○通曰公伯寮其如命何是以命之説警伯寮尔匡人其如予何则不待决于命而后泰然矣】
　　○子曰贤者辟世【辟去声下同】
　　天下无道而隐若伯夷太公是也
　　其次辟地
　　去乱国适治邦
　　其次辟色
　　礼貎衰而去
　　其次辟言
　　有违言而后去也○程子曰四者虽以大小次第言之然非有优劣也所遇不同尔【黄氏曰四者固非有优劣然贤者之处世岂不能超然髙举见防而作乃于言色而后辟之耶曰出处之义自非一端随其所居之位而量其所处之宜可也卫灵公顾蜚鴈则辟色矣问陈则辟言矣岂夫子于此为劣乎○冯氏曰桀溺谓子路岂若从辟世之士夫子为之怃然至是乃贤辟世则道不行而无仕志也○吴氏曰此章论贤者违辟之事世与地以地势广狭言色与言以人事浅深言若夫子则辟地辟色辟言而终不忍于辟世观其论沮溺可见矣○通曰程子谓大小次第者非以贤者之徳言也天下为大邦国为小天下无道而隐是辟世乱邦不居是辟地辟世辟地是辟其国辟色辟言是辟其人此其为小大次第而非有优劣者也】
　　○子曰作者七人矣
　　李氏曰作起也言起而隐去者今七人矣不可知其谁何必求其人以实之则凿矣【通曰横渠以七人爲伏羲神农黄帝尧舜禹汤制法非述于人者王辅嗣苏子瞻刘原父以爲当属之逸民伯夷叔齐虞仲夷逸朱张柳下惠少连皆求其人以实之者也】
　　○子路宿于石门晨门曰奚自子路曰自孔氏曰是知其不可而为之者与【与平声】
　　石门地名晨门掌晨啓门盖贤人隠于抱关者也自从也问其何所从来也胡氏曰晨门知世之不可而不为故以是讥孔子然不知圣人之视天下无不可为之时也【黄氏曰晨门见己而不见圣人故以是爲言然无孔子之圣则宁爲晨门而自处于抱关击柝可也其言圣人则非而自处其身则是亦可谓贤也已○通曰晨门知其不可而已者也夫子知其不可而爲之者也天地生物之心不能已也】
　　○子击磬于卫有荷蒉而过孔氏之门者曰有心哉击磬乎【荷去声】
　　磬乐器荷担也蒉草器也此荷蒉者亦隐士也圣人之心未尝忘天下此人闻其磬声而知之则亦非常人矣
　　既而曰鄙哉硁硁乎莫已知也斯已而已矣深则厉浅则揭【硁苦耕反莫已之已音纪余音以揭起例反】
　　硁硁石声亦专确之意以衣渉水曰厉摄衣渉水曰揭此两句卫风匏有苦叶之诗也讥孔子人不知已而不止不能适浅深之宜
　　子曰果哉末之难矣
　　果哉叹其果于忘世也末无也圣人心同天地视天下犹一家中国犹一人不能一日忘也故闻荷蒉之言而叹其果于忘世且言人之出处若但如此则亦无所难矣【冯氏曰世之乱也贤者隠沦于下而为禄仕甚者隐于草野而食其力如长沮桀溺接舆犹得以名传见简册荷蒉丈人仪封人晨门则没世无闻而名亦隐矣哀哉○吴氏曰圣人切于救时人虽不知而犹冀其或知天下虽不可为而犹幸为之此其事葢有甚难者呜呼悕矣荷蒉宜未足以知之○通曰圣人岂不知其道之不可行于世而圣人之心不能果于忘世也故闻磬声而知圣人之有心者如荷蒉亦可谓之知果于忘世而不能心圣人之心者在荷蒉不可谓之仁】
　　○子张曰书云髙宗谅隂三年不言何谓也
　　髙宗商王武丁也谅隂天子居丧【平声】之名未详其义【或问谅隂之説孔氏曰谅信也隂黙也邢氏释之曰信谓信任宰胡氏释之曰信能黙而不言也二家皆用孔训而为説不同郑氏于礼记又读作梁闇言居倚庐大抵古者天子居丧之名】
　　子曰何必髙宗古之人皆然君薨百官总已以听于冢宰三年
　　言君薨则诸侯亦然緫已谓緫摄已职冢宰大宰也百官听于冢宰故君得以三年不言也○胡氏曰位有贵贱而生于父母无以异也故三年之丧【平声】自天子达子张非疑此也殆以为人君三年不言则臣下无所禀令祸乱或由以起也孔子告以听于冢宰则祸乱非所忧矣【通曰三年之丧滕文公曰吾宗国鲁先君莫之行也春秋逾年即位葢可知矣子张之问孔子之答其有不足于鲁也欤】
　　○子曰上好礼则民易使也【好易皆去声】
　　谢氏曰礼达而分【去声】定故民易使【冯氏曰圣人言使民曰上好礼曰小人学道使之知上下之分而乐于从命不以势力强之也○通曰礼也者所以辨上下定民志也民之心定民之力可使也】
　　○子路问君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓尧舜其犹病诸
　　修己以敬夫子之言至矣尽矣而子路少之故再以其充积之盛自然及物者告之无他道也人者对己而言百姓则尽乎人矣尧舜犹病言不可以有加于此以抑子路使反求诸近也葢圣人之心无穷世虽极治然岂能必知四海之内果无一物不得其所哉故尧舜犹以安百姓为病若曰吾治己足则非所以为圣人矣○程子曰君子修己以安百姓笃恭而天下平唯上下一于恭敬则天地自位万物自育气无不和而四灵毕至矣此体信达顺之道聦明睿知皆由是出以此事天飨帝【语録敬字圣学之所以成始而成终者皆由此故曰修己以敬下面安人安百姓皆由于此只缘子路问不置故圣人复以此答之要之只是个修己以敬其事皆了○体信是忠达顺是恕体信是无一毫之伪达顺是发皆中节无一物不得其所聦明睿知皆由是出自诚而明意思体信是真实无妄达顺是万物各得其所○黄氏曰非谓修己以敬之外又有充积之功也修己以敬而可谓君子则是充积之盛在其中矣特言其功效之逺则指其充积之盛者而言之也修己以安人犹曰修己以敬而可以安人也修己以安百姓犹曰修己以敬而可以安百姓也子路疑修己以敬之一言不足以为君子故夫子指其大者而言以见决非君子不足以当之也○通曰自尧舜至夫子圣圣相传不能外此修己以敬一语子路小视此一敬字故夫子复指其功用之大者言之充积之盛即是体信自然及物即是达顺体信者此敬之积于中而真实无妄也达顺者此敬之达于外而周流无滞也尧舜以安百姓为病愈见尧舜之敬】
　　○原壤夷俟子曰幼而不孙弟长而无述焉老而不死是为贼以杖叩其胫【孙弟并去声长上声叩音口胫其定反】
