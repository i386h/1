<!-- { "loadSidebar": true } -->
　　当时诸侯莫能行古丧礼而文公独能以此为问故孟子善之又言父母之丧固人子之心所自尽者葢悲哀之情痛疾之意非自外至宜乎文公于此有所不能自已也但所引曽子之言本孔子告樊迟者岂曽子尝诵之以告其门人欤三年之防者子生三年然后免于父母之懐故父母之防必以三年也齐衣下缝【音逢】也不缉【七入反】曰斩衰【音崔下同】缉之曰齐衰防麤【麄同】也麤布也飦糜也防礼三日始食粥既葬乃防食【音嗣】此古今贵贱通行之礼也【语录孟子答文公防礼不説到细碎上只説齐防之服飦粥之食自天子达于庶人这二项便是大原大本○蔡氏曰按记中庸篇日三年之防逹乎天子父母之防无贵贱一也○赵氏曰自天子达于庶人是无贵贱之别三代共之是无古今之异】
　　然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也
　　父兄同姓老臣也滕与鲁俱文王之后而鲁祖周公为长【上声】兄弟宗之故滕谓鲁为宗国也然谓二国不行三年之防者乃其后世之失非周公之法本然也志记也引志之言而释其意以为所以如此者葢为上世以来有所传受虽或不同不可改也然志所言本谓先王之世旧俗所传礼文小异而可以通行者耳不谓后世失礼之甚者也
　　谓然友曰吾他日未尝学问好驰马试劒今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨听于冡宰歠粥面深墨即位而哭百官有司莫敢不哀先之也上有好者下必有甚焉者矣君子之德风也小人之德草也草尚之风必偃是在世子【好为皆去声复扶又反歠川恱反】
　　不我足谓不以我满足其意也然者然其不我足之言不可他求者言当责之于已冢宰六卿之长也歠饮也深墨甚黒色也即就也尚加也论语作上古字通也偃伏也孟子言但在世子自尽其哀而已【饶氏曰君薨君字统天子诸侯言听于冡宰是国家政事皆听命于冡宰非听政听讼之谓当看于字】
　　然友反命世子曰然是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大恱
　　诸侯五月而葬未葬居倚庐于中门之外居丧不言故未有命令教戒也可谓曰知疑有阙误或曰皆谓世子之知礼也○林氏曰孟子之时丧礼既坏然三年之丧恻隠之心痛疾之意出于人心之所固有者初未尝亡也惟其溺于流俗之弊是以防其良心而不自知耳文公见孟子而闻性善尧舜之説则固有以啓发其良心矣是以至此而哀痛之诚心发焉及其父兄百官皆不欲行则亦反躬自责悼其前行之不足以取信而不敢有非其父兄百官之心虽其资质有过人者而学问之力亦不可诬也及其断然行之而逺近见闻无不恱服则以人心之所同然者自我发之而彼之心悦诚服亦有所不期然而然者人性之善岂不信哉【通曰前章论性善此章自是论三年之防集注引林氏之説首尾必举性善而言者葢防制人子之心所自尽者最可见人性之本善处文公自悔前日未尝学问而一旦力行其所闻于孟子者是孟子一开发之际而文公之性善见矣及其行之而逺近见闻莫不悦服是文公一感发之顷而逺近之人性善皆见矣于是益可信人性之无有不善而尧舜之真可为矣】
　　○滕文公问为国
　　文公以礼聘孟子故孟子至滕而文公问之【辅氏曰前云使然友问后云使毕战问但此言滕文公问则知是文公亲问孟子也葢文公既即位固不可越国往见孟子则必是以礼聘孟子至滕而文公问之也】
　　孟子曰民事不可缓也诗云昼尔于茅宵尔索绹亟其乗屋其始播百谷【绹音陶亟纪力反】
　　民事谓农事诗豳【音賔】风七月之篇于往取也绹绞【古巧反】也亟急也乗升也播布也言农事至重人君不可以为缓而忽之故引诗言治屋之急如此者葢以来春将复始播百谷而不暇为此也
　　民之为道也有恒产者有恒心无恒产者无恒心苟无恒心放僻邪侈无不为已及陷乎罪然后从而刑之是罔民也焉有仁人在位罔民而可为也是故贤君必恭俭礼下取于民有制【音义并见前篇】
　　恭则能以礼接下俭则能取民以制
　　阳虎曰为富不仁矣为仁不富矣
　　阳虎阳货鲁季氏家臣也天理人欲不容并立虎之言此恐为仁之害于富也孟子引之恐为富之害于仁也君子小人每相反而已矣
　　夏后氏五十而贡殷人七十而助周人百畆而彻其实皆什一也彻者彻也助者借也【彻敕列反借子夜反】
　　此以下乃言制民常产与其取之之制也夏时一夫受田五十畆而每夫计其五畆之入以为贡商人始为井田之制以六百三十畆之地画为九区区七十畆中为公田其外八家各授一区但借其力以助耕公田而不复税其私田【语录贡助异法贡则直计其五畆之入自赋于官助则须计公田之中八家各助七畆只得五十六畆则十四畆须依古注折除一家各得一畆若干歩为庐舍方成八家各助耕公田七畆也○永嘉陈氏曰夏商若同是井田则皆八家同为一井但田有多寡耳夏之井则为五十畆者九其中五十畆为公田商之井则为七十畆者九其中七十畆为公田此以周制井法约之但孟子言惟助为有公田贡则什取其一则是夏之贡不井但于五十畆之中抽十之一以供贡商之助则井却于七十畆之外别取公田之什一以输官】周时一夫授田百畆乡遂用贡法十夫有沟都鄙用助法八家同井耕则通力而作收则计畆而分故谓之彻【语录先王疆理天下之初做许多畎浍沟洫之类大段是费人力了若是自五十而増为七十自七十而増为百畆则田间许多疆理都合更改恐无是理孟子当时未必亲见只是传闻如此恐亦难尽信也○问乡遂用贡法都鄙用助法耕则通力而作收则计畆而分永嘉诸人皆谓乡遂都鄙初无二制不知何以考之也曰此亦不可详知但因洛阳议论中通彻而耕之説推之耳或但耕则通力而耕收则各得其畆亦未可知也乡遂都鄙田制不同周礼分明如近年新説只教画在纸上亦画不得且若如此则有田之家一处受田一处应役彼此交互难相统一官司既难稽考民间易生弊病公私烦扰不可胜言圣人立法必不如此也○或问所言井地之法以周礼诸説考之亦未悉合者何也曰吾于前章固已论之矣大抵孟子之言虽曰推本三代之遗制然当举其大而不必尽于其细也师其意而不泥于文也葢其防通简易自成一家乃经纶之活法而岂拘儒曲士牵制文义者之所能知哉曰三代授田之多少不同何也曰张子尝言之矣陈氏徐氏亦有説焉然皆若有可疑者葢田制既定则其沟涂畛域亦必有一定而不可易者今乃易代更制每有増加则其劳民动众废坏已成之业使民不得服先畴之田畆其烦扰亦已甚矣不知孟子之言其所以若此者果何耶陈氏曰夏时洪水方平可耕之地少至商而浸广周而大偹也徐氏曰古者民质用约故田少而用足后世弥文而用广故授田之际随时而加焉　饶氏曰若欲考究纎悉则难理防且井田之法黄帝开端便做成了如何便改得商人七十畆周人如何便更百畆多少扰扰乡遂用贡法都鄙用助法三代所都之地不则乡都鄙亦恐卒难做过至于沟洫涂畛亦非一朝一夕所能成朱子亦尝疑之矣】其实皆什一者贡法固以十分之一为常数惟助法乃是九一而商制不可考周制则公田百畆中以二十畆为庐舍一夫所耕公田实计十畆通私田百畆为十一分而取其一葢又轻于十一矣窃料商制亦当似此而以十四畆为庐舍一夫实耕公田七畆是亦不过什一也彻通也均也借借也
　　龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也【乐音洛盻五礼反从目从兮或音普苋者非养去声恶平声】
　　龙子古贤人狼戾犹狼籍【音夕】言多也粪防【于用反】也盈满也盻【礼韵胡计反谓陆音五礼反误】恨视也勤动劳苦也称举也贷【他代反】借也取物于人而出息以偿之也益之以足取盈之数也稚防子也【或问贡法大禹之遗制而其不善者若此何也曰苏氏林氏尝言之矣苏氏曰作法必始于粗终于精古之不为此非不智也势未及也方其未有贡也以贡为善矣及其既贡而后知其有不善也林氏曰禹贡之　法九州之赋有错出于他等者不以为岁之常数又　因游豫则视其丰凶而补助之周制乡遂用贡法亦有司稼之官廵野观稼视年之上下以出敛法则其弊未至如龙子之言乃当时诸侯用贡法之弊耳】
　　夫世禄滕固行之矣【夫音扶】
　　孟子尝言文王治岐耕者九一仕者世禄二者王政之本也今世禄滕已行之惟助法未行故取于民者无制耳葢世禄者授之土田使之食其公田之入实与助法相为表里所以使君子野人各有定业而上下相安者也故下文遂言助法
　　诗云雨我公田遂及我私惟助为有公田由此观之虽周亦助也【两于付反】
　　诗小雅大田之篇雨降雨也言愿天雨于公田而遂及私田先公而后私也当时助法尽废典籍不存惟有此诗可见周亦用助故引之也【语录考之周礼行助法处有公田行贡法处无公田孟子不曽见周礼只据诗里説用诗意带将去】
　　设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下
　　庠以养老为义校以教民为义序以习射为义皆乡学也学国学也共之无异名也伦序也父子有亲君臣有义夫妇有别【彼列反】长防有序朋友有信此人之大伦也庠序学校皆以明此而已【语录问乡学如何曰皆于农隙而学曰孰与教之曰乡大夫有德行而致其仕者教之饶氏曰小民亲于下者葢百姓不亲五品不逊所以教以人伦使之君与臣自相亲父与子自相亲长与幼自相亲非尊君亲上之亲或问夫妇有别如何相亲曰夫妇无别则相渎渎便相离了】
　　有王者起必来取法是为王者师也
　　滕国褊小虽行仁政未必能兴王业然为王者师则虽不有天下而其泽亦足以及天下矣圣贤至公无我之心于此可见
　　诗云周虽旧邦其命惟新文王之谓也子力行之亦以新子之国
　　诗大雅文王之篇言周虽后稷以来旧为诸侯其受天命而有天下则自文王始也子指文公诸侯未逾年之称也
　　使毕战问井地孟子曰子之君将行仁政选择而使子子必勉之夫仁政必自经界始经界不正井地不均谷禄不平是故暴君污吏必慢其经界经界既正分田制禄可坐而定也
