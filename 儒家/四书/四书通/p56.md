<!-- { "loadSidebar": true } -->
　　絶无之尽者毋史记作无是也【或问絶非屏絶之絶葢曰无之尽云尔】意私意也【语録意是私意始萌○胡氏曰理本于天意出于已大学以诚意为言葢好善恶恶一有不实则所谓意者为私意意不可以孤行必根于理而后可此独以意言即私意之发也】必期必也【语録必是期要必行】固执滞也【语録固是滞而不化】我私已也【语録我是但知有我不知有人】四者相为终始起于意遂于必留于固而成于我也【语録意是始我是终必固在中间亦是一筛重似一节也○意是丝毫我是成一山岳意是为恶先锋我是为恶我就正如四德贞是好底成就处我是恶底成就处】葢意必常在事前固我常在事后【语録凡起意作一事便有必期之望必是事之未来处固是事之已过处如做一件事不是了只管固执是我做得是○胡氏曰意必在方有所为之先故曰常在事前固我在已有作为之后故曰常在事后】至于我又生意则物欲牵引循环不穷矣【语録意必固三者只成就一个我及至我之根原愈大少间三者又从这里生出伐生意意又生必必又生固同又归宿于我如元亨利贞元了亨亨了利利了又贞循环不已○饶氏曰天地间好底也是四件恶防也是四件如元　亨利贞仁义礼知意必固我诐滛邪遁之类皆然】○程子曰此毋字非禁止之辞圣人絶此四者何用禁止张子曰四者有一焉则与天地不相似杨氏曰非知【去声】足以知圣人详视而黙识之不足以记此【饶氏曰意必固我之病非特众人有之贤者亦不能免非特贤者有之虽大贤亦不能免如伯夷之清专于清上起意柳下惠之和専于和上起意伊尹之任专于任上起意皆未免有意才冇意便有固必及其终也伯夷只成就得一个清柳下惠只成就得一个和伊尹只成就得一个任此是成于我○通曰心兮本虚圣人经此四者亦不失此本虚之心尔意似防云防翳我则昏霾之甚矣太虚中本无一物圣人此心浑是天理亦无一物】
　　○子畏于匡
　　畏者有戒心之谓匡地名史记云阳货曽暴于匡夫子貌似阳虎故匡人围之【冯氏曰匡宋邑阳虎曽暴于匡夫子弟子顔尅时与虎俱夫子适陈过匡顔尅御匡人识尅夫子貌又似虎匡人以兵围之五日拘子益急弟子惧故子曰如下所云】
　　曰文王既没文不在兹乎
　　道之显者谓之文葢礼乐制度之谓不曰道而曰文亦谦辞也兹此也孔子自谓
　　天之将丧斯文也后死者不得与于斯文也天之未丧斯文也匡人其如予何【丧与皆去声】
　　马氏曰文王既没故孔子自谓后死者言天若欲丧此文则必不使我得与于此文今我旣得与于此文则是天未欲丧此文也天既未欲丧此文则匡人其奈吾何言必不能违天害己也【饶氏曰如予何与如命何如何分别葢如命何是我之命在天如子何是天之命在我在天者不可必在我者可必○通曰文不在兹之文即文王之所以为文也文王接尧舜禹汤之统夫子接文王之统皆天也纣能囚文王不能违天而害文王匡人能围夫子不能违天而害夫子】
　　○大宰问于子贡曰夫子圣者与何其多能也【大音泰与平声】孔氏曰大宰官名或吴或宋未可知也与者疑辞大宰葢以多能为圣也【冯氏曰古之人所能一艺一事而已夫子无所不能故疑其圣也圣者无所不通者也】
　　子贡曰固天纵之将圣又多能也
　　纵犹肆也言不为限量也【语録天放纵他作圣得恁地不去限量他】将殆也谦若不敢知之辞【语録殆庻几也如而今説将次○胡氏曰将犹相将不定之辞】圣无不通多能乃其余事故言又以兼之
　　子闻之曰大宰知我乎吾少也贱故多能鄙事君子多乎哉不多也
　　言由少贱故多能而所能者鄙事尔非以圣而无不通也且多能非所以率人故又言君子不必多能以晓之【语録大宰知我乎以下煞有曲折意思圣人不直谓大宰不足以知我只説大宰知我便见圣人恁地温厚○冯氏曰所能之事葢少也未仕之时如舜之耕稼陶渔无所不能者鄙人之事也君子则既仕之称治人者也治人则不可耕且为矣故无所事其能而况于多乎此夫子所以闻之而有斯言也○辅氏曰以多能率人则人将循末而忘本尚才而不务德卒无以入于圣贤之域矣○洪氏曰大宰以多能为圣子贡以圣与多能为二夫子则以多能为不得已】
　　牢曰子云吾不试故艺
　　牢孔子弟子姓琴字子开一字子张【卫人】试用也言由不为世用故得以习于艺而通之【语録想见圣人事事防但不见用所以人只见他小小技艺若使其得用便做出大功业来不复有小小技艺之可见矣】○吴氏曰弟子记夫子此言之时子牢因言昔之所闻有如此者其意相近故并记之【通曰在学者当以德观圣人不当徒以能观圣人在圣人惟以德教学者未尝徒以能教学者】
　　○子曰吾有知乎哉无知也有鄙夫问于我空空如也我叩其两端而竭焉【叩音口】
　　孔子谦言己无知识但其告人虽于至愚不敢不尽耳叩发动也两端犹言两头言终始本末上下精粗无所不尽【辅氏曰终始以事言本末以物言上下以道器言精粗以事理言必言如是而后该括得尽夫子之告人必发动其两头而尽告之尔○通曰朱子释两端谓本末终始上下精粗及释中庸两端曰小大厚薄葢此是夫子教人之言彼是大舜取人之言舜取人言执其两端而用其一此则夫子之言竭其两端未尝遗其一也】○程子曰圣人之教人俯就之若此犹恐众人以为高逺而不亲也圣人之道必降而自卑不如此则人不亲贤人之言则引而自高不如此则道不尊观于孔子孟子则可见矣【语录圣人极其高大人自难企若更不俯就则人愈畏惮而不敢进贤人有未熟处人未甚信服若不引而自髙则人将必以为浅近而不足为不是要人尊己葢使人知斯道之大庻几竦动着力去做孔子尝言如有用我期月而已可也又言吾其为东周乎只作平常闻説孟子言如欲平治天下当今之世舍我其谁便説得广是势不得不如此】尹氏曰圣人之言上下兼尽即其近众人皆可与知极其至则虽圣人亦无以加焉是之谓两端如答樊迟之问仁智两端竭尽无余蕴矣若夫语上而遗下语理而遗物岂圣人之言哉【辅氏曰程子论佛氏之学如管中窥天只见上去不见四旁者是语上而遗下也又曰言焉无不周遍实则外于伦理者是语理而遗物也○王氏曰圣人之谦辞未有无因而发此上必有説或因人誉已方承之以谦】
　　○子曰凤鸟不至河不出图吾已矣夫【夫音扶】
　　凤灵鸟舜时来仪文王时鸣于岐山河图河中龙马负图伏羲时出皆圣王之瑞也已止也○张子曰凤至图出文明之祥伏羲舜文之瑞不至则夫子之文章知其已矣【通曰凤至所以表一时文治之盛图出所以开百世文字之祖皆斯文之瑞也故张子独以夫子之文章言之】
　　○子见齐衰者冕衣裳者与瞽者见之虽少必作过之必趋【齐音咨衰七雷反少去声】
　　齐衰防服冕冠也衣上服裳下服冕而衣裳贵者之盛服也【吴氏曰玉藻曰衣正色裳间色郑曰冕服上纯下】瞽无目者作起也趋疾行也【语録作与趋固是敬然敬心之所由发则不同见冕衣裳者敬心生焉而因用其敬见齐衰者与瞽者则哀矜之心动于中而自加敬也】或曰少当作坐○范氏曰圣人之心哀有丧尊有爵矜不成人其作与趋葢有不期然而然者尹氏曰此圣人之诚心内外一者也【通曰常人见有丧者与不成人者岂不哀矜见有爵者亦　岂不恭敬然表里未必皆如是也圣人之心表里一诚仁则表里皆仁敬则表里皆敬集注末记尹氏诚之一字有防哉】
　　○顔渊喟然叹曰仰之弥高鑚之弥坚瞻之在前忽焉在后【喟苦位反鑚祖官反】
　　喟叹声仰弥髙不可及鑚弥坚不可入在前在后恍惚不可为象此顔渊深知夫子之道无穷尽无方体而叹之也【语録圣人只是一个中底道理髙坚前后只是个中庸不可能葢圣人之道是个恰好底道理不看意便失了才着意又过了只是难到恰好处○饶氏曰顔子之于圣人仰之转见髙要去用工学他又无门路可入方其仰而视之则圣人之道若在前而不可及才着意去求则又过了而圣人之道反在后○通曰或疑语録所引中庸不可能非集注无穷尽无方体本防殊不知朱子提出中庸二字正有深意顔子未经夫子博约以前虽欲择乎中庸之道然其道无穷尽无方体正所谓中庸之不可能者也如此则其防一而已矣】
　　夫子循循然善诱人博我以文约我以礼
　　循循有次序貌诱引进也博文约礼教之序也言夫子道虽高妙而教人有序也○侯氏曰博我以文致知格物也约我以礼克已复礼也【语録博我以文是要四方八靣都见得周匝无遗至于约我以礼又要向身已上来无一毫不尽○问格物致知是教顔子就事物上理防克已复礼却是顔子有诸已○辅氏曰致知格物知之事也克己复礼行之事也所行即是所知非于知之外别有所谓行也○觉轩蔡氏曰顔子不説穷理又不説格物只説博文葢文字上该乎理而比之理则尤显下该乎物而比之物则尤精不説理只説礼便是与复礼之礼同此礼字便有检束便有规矩准防若只説理便泛了】程子曰此顔子称圣人最切当处圣人教人唯此二事而已【语録自尧舜以来便是如此惟精是博文惟一是约礼○冯氏曰夫子尝曰博学于文约之以礼其教人之法皆然特子渊求道之力认道之真有以见夫子之为我设尔】
　　欲罢不能既竭吾才如有所立卓尔虽欲从之末由也已
