<!-- { "loadSidebar": true } -->
　　此言文王之事书言王季其勤王家葢其所作亦积功累仁之事也【海陵胡氏曰舜禹父则瞽鲧尧舜子则朱均所以惟文王为无忧○兼山郭氏曰忧勤者文王也无忧者后人之言文王也○通曰文王父作子述人伦之常也舜之父子人伦之变也舜惟顺于父母可以觧忧此中庸所以曰无忧者其惟文王乎】
　　武王纉大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之【大音泰下同】
　　此言武王之事纉继也大王王季之父也书云大王肇基王迹诗云至于大王实始翦商绪业也戎衣甲胄之属壹戎衣武成文言一着戎衣以伐纣也【北山陈氏曰周家之业自大王迁岐从如归市是时人心天意已有为王之基矣武王一擐戎衣以有天下此葢天命人心之极不得而辞者○节斋蔡氏曰大王虽未始有翦商之志然大王始得民心王业之成实基于此○通曰上章于舜言德为圣人于武不言舜必得其名武不失天下之显名舜性之而以揖逊有天下武反之而又以征伐得天下也然宗庙享之子孙保之则与舜无异葢舜有大德武由世德故下文不独曰周公成武王之德而以成文武之德兼言也】
　　武王末受命周公成文武之德追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也【追王之王去声】
　　此言周公之事末犹老也追王葢推文武之意以及乎王迹之所起也先公组绀以上至后稷也【组绀即公叔祖类大王之父王季之祖上至后稷十二世见史记三代世表周纪】上祀先公以天子之礼又推大王王季之意以及于无穷也制为礼法以及天下使葬用死者之爵祭用生者之禄丧服自期以下诸侯絶大夫降而父母之丧上下同之推己以及人也【语录夏商而上只是亲亲长长之意到周则又添得许多贵贵底礼数如始封之君不臣诸父昆弟封君之子不臣诸父而臣昆弟期之丧天子诸侯絶大夫降然诸侯大夫尊同则不絶不降姊妹侄在诸侯者亦不絶不降此皆贵贵之义上世想皆简略未有许多降杀贵贵防礼数凡此皆天下之大经前世所未备到得周公搜剔出来立为定制更不可易○虽上祀先公以天子之礼然不敢以天子之服临其先公但鷩冕旒玉与诸侯不同天子七旒十二玉诸侯七旒七玉耳○山阴陆氏曰经不言追王文王者以上言周公成文武之德追王之意文王与焉故也○新安王氏曰追王之礼夏商未有武王晚而受命初定天下追王及于文考至周公因文王之孝武王之志追王上及大王王季不言武王追王者礼制定于周公故也大王以上追王不及而武成称后稷为先王葢史官删润之辞然追王止于三王而祀用天子之礼则上及先公葢丧从死者祭从生者天下之达礼也父为大夫子为士葬以大夫而祭以士非贬也父为士子为大夫葬以士而祭以夫夫非僭也武王为天子则祭先公用天子之礼其义当然祭礼杀于下而上致其隆丧礼详于下而上有所略若夫父母之丧则自天子至于庶人贱无加隆贵无降杀孟子所谓三代共之者也○永嘉陈氏曰伸情于父母处独齐衰之丧上同于天子其他各有限节等衰不可尽伸也○通曰尧舜有不得于其子舜禹有不得于其父汤有不得于其孙周家自大王以至周公世世修德古所无也周公追王之礼特以义起古所无也所以中庸特表而出之此段须看章句推字与及字周公推文武之意以及大王王季于是始行追王之礼又推大王之意以及组绀以上至后稷于是祀以天子之礼又推此及诸侯大夫及士庶人使各得以行丧祭之礼孝心上下融彻礼制上下通行此周公所以谓之达孝也此章之末数达字所以有下章之首一达字】
　　右第十八章
　　子曰武王周公其达孝矣乎
　　达通也承上章而言武王周公之孝乃天下之人通谓之孝犹孟子之言达尊也【饶氏曰达孝是承上章三达字而言言其孝不特施之家又能达之天下如斯礼达乎诸侯大夫及士庶人是自上达下期之丧达乎大夫三年之丧达乎天子是自下达上能推吾爱亲之心而制为丧祭之礼以通乎上下使人人得致其孝故谓之达孝如所谓德教加于百姓刑于四海此天子之孝是也○真氏曰舜之孝如天之不可名故曰大武王周公之孝天下称之无异辞故曰达○江陵项氏曰舜为人道之极万世仰之不可加也周为王制之备万世由之不可易也此葢古之尽伦尽制者故举之以为训也】
　　夫孝者善继人之志善述人之事者也
　　上章言武王纉大王王季文王之绪以有天下而周公成文武之德以追崇其先祖此继志述事之大者也下文又以其所制祭祀之礼通于上下者言之
　　春秋修其祖庙陈其宗器设其裳衣荐其时食
　　祖庙天子七诸侯五大夫三适士二官师一【语录问官师一庙祭父母而不及祖无乃不尽人情邪曰位卑则流泽浅其理自然如此又问今虽士庶人家亦祭三代却是违礼曰虽祭三代却无庙亦不可谓之僭古所谓庙体面甚大皆具门堂寝室非如今人但以一室为之○官师一庙止及祢却于祢庙并祭祖适士二庙即祭祖祭祢皆不及高曽大夫三庙一昭一穆与太祖之庙而三大夫亦有始封之君如鲁季氏则公子友仲孙氏则公子庆父叔孙氏则公子牙是也○新安王氏曰先王先公有庙有祧庙则有司修除祧则守祧黝垩此修其祖庙也】宗器先世所藏之重器若周之赤刀大训天球河图之属也裳衣先祖之遗衣服祭则设之以授尸也时食四时之食各有其物如春行羔豚膳膏香之类是也【赵氏曰四时之食各有其物以其所以奉诸人者荐诸神葢以生事之也羔稚羊也豚稚豕也物嫩而肥故用之于春香谓牛膏也调膳之时各以物之所便而和之○通曰春雨露之濡秋霜露之降因时思亲人莫不有是心也修祖庙严其祖先之所在陈宗器以下视其祖先如在此礼通乎上下而言也】
　　宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也【昭如字为去声】
　　宗庙之次左为昭右为穆而子孙亦以为序有事于太庙则子姓兄弟羣昭羣穆咸在而不失其伦焉爵公侯卿大夫也事宗祝有司之职事也旅众也酬导饮也旅酬之礼賔弟子兄弟之子各举觯【音至】于其长而众相酬葢宗庙之中以有事为荣故逮及贱者使亦得以申其敬也【语录旅酬礼下为上交劝先一人如乡吏之属升觯或二人举觯献賔賔不饮却以献执事执事一人受之以献于长以次献至沃盥所谓逮贱也○主人酌以献賔賔饮主人曰酢主人自饮而复以饮賔曰酬其主人又自饮者是导賔使饮也賔受之却不饮奠于席前至旅时亦不举又自别举爵】燕毛祭毕而燕则以毛发之色别长幼为坐次也齿年数也【语录燕时择一人为上賔不与众賔齿余者皆序齿○通曰宗庙之礼非特序死者之昭穆亦所以序生者之昭穆王制所谓三昭三穆死者之昭穆也祭统所谓羣昭羣穆生者之昭穆也序爵所以贵贵贱者冝在所略旅酬下为上贱者亦得以伸其敬矣序事所以贤贤老者冝在所简燕毛则于老者独加敬矣礼意周浃如此亦通乎上下而言也】
　　践其位行其礼奏其乐敬其所尊爱其所亲事死如事生事亡如事存孝之至也
　　践犹履也其指先王也所尊所亲先王之祖考子孙臣庶也始死谓之死既葬则曰反而亡焉皆指先王也此结上文两节皆继志述事之意也【陈氏曰事死如生居丧时事事亡如存葬祭时事○通曰践其位行其礼奏其乐述事之大者也敬其所尊爱其所亲继志之大者也前章由武王周公继志述事之孝而及礼制之通乎上下者此章言礼制之通乎上下者而説归武王周公继志述事之孝章首曰其达孝矣乎此结之曰孝之至也无余蕴矣】
　　郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
　　郊祀天社祭地不言后土者省文也禘天子宗庙之大祭追祭太祖之所自出于太庙而以太祖配之也尝秋祭也四时皆祭举其一耳礼必有义对举之互文也示与视同视诸掌言易见也此与论语文意大同小异记有详略耳【语录周礼只説祀昊天上帝不説祀后土先儒説祭社便是如郊特牲社稷太牢又如用牲于郊牛二乃社于新邑此乃明验故五峯言无北郊只社便是祭地游氏説郊社之礼所谓惟圣人为能飨帝禘尝之义谓惟孝子为能飨亲意思甚周密○延平周氏曰天神言郊举其大地只言社举其小禘对祫则祫为大于间祀言禘所以知有祫也于时祀言尝所以知有烝与禴祠也然必言尝者举其始也葢祭之备物始于秋而丰于冬春则少损而夏则愈薄故也○谭氏曰治道不在多端在夫致敬之间而已当其执圭币以事上帝之时其心为何如当其奠斚以事祖宗之时其心为何如是心也举皆天理无一毫人伪介乎其间鬼神之情状天地万物之理聚见于此推此心以治天下何所往而不当○河东侯氏曰天子有天子祀先之礼诸侯有诸侯祀先之礼故曰宗庙之礼所以祀乎其先也鲁侯也以天子祀先之礼祀其先非礼也渎也不祀乎其先也所以祀上帝所以祀其先所以字与其字更冝玩味○饶氏曰春秋修其祖庙四句特费之小者至于序昭穆序爵序事序齿下为上则又亲亲长长贵贵尊贤慈幼逮贱之道此便是治天下之经敬其所尊敬也爱其所亲仁也事死亡如生存诚也尽是三者孝也仁孝诚敬指心而言是又天下之本一祭祀之间而治天下之道具于此故结之曰明乎此者治国其如示诸掌乎岂非指费之大者而言欤○通曰上文孝之至也己是结了达孝二字此又别是一意葢上章与此章上文专以宗庙之礼言此则兼以郊禘之礼言周公制为礼法未尝不通上下之情亦未尝不严上下之分祀先之礼通上下可得行祀上帝惟天子得行之故特先后而言之曰此所以祀上帝也曰此所以祀乎其先也名分截然不可犯也明乎郊社之礼胡为先郊而后社郊祭天惟天子得行之社则自侯国以至于庶人各有社上下可通行也明乎禘尝之义胡为先禘而后尝禘大祭惟天子得行之尝宗庙之秋祭上下可通行也前章末言三年之丧惟庶人得以通乎天子必有父也此章末言郊禘之祭诸侯不得以通乎天子必有君也但言周公之制礼如此而不足于鲁之意自见此所以为圣人之言也】
　　右第十九章【通曰右自费隠章至此为第三大节】
　　哀公问政
　　哀公鲁君名蒋
　　子曰文武之政布在方策其人存则其政举其人亡则其政息
　　方版也策简也【少蕴叶氏曰木曰方竹曰策策大而方小聘礼束帛加书百名以上书于策不及百名书于方既夕礼书赗于方若九若七若五书遣于策策以众联方一而已矣】息犹灭也有是君有是臣则有是政矣
　　人道敏政地道敏树夫政也者蒲卢也【夫音扶】
　　敏速也蒲卢沈括以为蒲苇是也以人立政犹以地种树其成速矣而蒲苇又易生之物其成尤速也言人存政举其易如此【顾氏曰以蒲卢喻政之敏犹孟子以置邮喻德之速】
　　故为政在人取人以身修身以道修道以仁
