<!-- { "loadSidebar": true } -->
　　雅常也执守也诗以理情性书以道政事礼以谨节文皆切于日用之实故常言之【冯氏曰易道精微春秋纪变乐在有司非所常言也诗可以兴观羣怨以事君父书乃齐家治国平天下之常道礼又朝夕之所从事者皆切于日用常行之实故常言之】礼独言执以人所执守而言非徒诵説而已也【饶氏曰礼有五礼夫子所常言者只是言人日用所常执之礼不可阙者尔若宗庙郊社朝觐防同非常所用者则讲之有时亦不常及之也○通曰诗书执礼如布帛之文菽粟之味有不可一日无者故常言之集注执守诵説四字诵説属知执守属行】○程子曰孔子雅素之言止于如此若性与天道则有不可得而闻者要在黙而识之也○谢氏曰此因学易之语而类记之【熊氏曰诗即乐也孔子言兴于诗立于礼成于乐语伯鱼学诗学礼二字可见平日常言不过如此前章学易则其晚年也】
　　○叶公问孔子于子路子路不对【叶舒涉反】
　　叶公楚叶县尹沈诸梁字子高僭称公也叶公不知孔子必有非所问而问者故子路不对抑亦以圣人之德实有未易名言者与
　　子曰女奚不曰其为人也发愤忘食乐以忘忧不知老之将至云尔
　　未得则发愤而忘食已得则乐之而忘忧【语録圣人未必有未得之事且如此説设若圣人便有这事他便发愤做将去○发愤忘食是始者着力去求之时乐以忘忧是后来有得而安之时也】以是二者俛焉孳孳而不知年数之不足但自言其好学之笃耳然深味之则见其全体至极纯亦不已之妙有非圣人不能及者盖凡夫子之自言类如此学者冝致思焉【饶氏曰集注全体説愤乐至极説忘食忘忧纯亦不已説不知老之将至○通曰甚矣吾衰也是夫子自言行道之志至老而衰此亦自言好学之笃愈老而愈不衰顔子之好学只在不迁怒不贰过上只在四勿上夫子之好学其中自有全体至极纯亦不已之妙葢顔子好学学以至乎圣人夫子好学其纯亦不已即天命之于穆不已者也】
　　○子曰我非生而知之者好古敏以求之者也
　　生而知之者气质清明义理昭著不待学而知也敏速也谓汲汲也○尹氏曰孔子以生知之圣每云好学者非惟勉人也盖生而可知者义理尔若夫礼乐名物古今事变亦必待学而后有以验其实也【语録圣人此等语皆是移向下以教人亦是圣人看得地歩濶自视犹有未满足处所以其言如此非全无事实而但为此设辞也○饶氏曰生知是合下知得此理好古敏以求之是又于事物参究此理○熊氏曰信而好古好古敏以求之信字敏字当玩○通曰或以圣人生知所以敏求余谓圣人生知而实未尝自以为生知使圣人而自以为生知非圣人矣惟不自圣故好古敏求所以益圣】
　　○子不语怪力乱神
　　怪异勇力悖乱之事非理之正固圣人所不语鬼神造化之迹虽非不正然非穷理之至有未易明者故亦不轻以语人也○谢氏曰圣人语常而不语怪语德而不语力语治而不语乱语人而不语神【或问孔子于春秋纪灾变战伐篡弑之事于礼论鬼神者尤详今曰不语四者何也曰圣人平日之常言葢不及是其不得而及之则于三者必有训戒焉于神则论其理以晓当世之惑非若世人之徒语而反以惑人也然其及之亦鲜矣○齐氏曰索隠行怪吾弗为之故不语怪好勇过我无所取裁故不语力身为不善君子不入故不语乱务民之义敬而逺之故不语神○熊氏曰子所常言罕言不言门人皆类记之门人学于夫子者亦至矣○通曰圣人只言片语无非天理不语怪力乱者以非理故不语不语神者以人非穷理不可轻易语之读者宜看集注两理字】
　　○子曰三人行必有我师焉择其善者而从之其不善者而改之
　　三人同行其一我也彼二人者一善一恶则我从其善而改其恶焉是二人者皆我师也○尹氏曰见贤思齐见不贤而内自省则善恶皆我之师进善其有穷乎【语録人若以自修为心则举天下万物凡有感乎吾前者无非足以发吾义理之正善者固可师不善者便恐惧修省是皆吾师也圣人且如此况学者乎○冯氏曰古人之学无所往而不师不必道全德备而后师之必待其道全德备而后师之则所师者亦寡矣所谓德无常师主善惟师者也○通曰迁善改过易以为君子之益夫善益也过非益也而改过则为益然则彼之不善非吾师也改其不善则亦吾师矣】
　　○子曰天生德于予桓魋其如予何【魋徒雷反】
　　桓魋宋司马向【式亮反】魋也出于桓公故又称桓氏魋欲害孔子孔子言天既赋我以如是之德则桓魋其奈我何言必不能违天害巳【语録问圣人见其事势不可害巳还以理度其不可邪曰若以势论则害圣人甚易唯圣人自知其理有终不能害者○按史记孔子适宋与弟子习礼大树下桓魋欲杀孔子抜其树孔子去弟子曰可以速矣子曰天生德于予桓魋其如予何遂之郑○吴氏曰天地之性人为贵人之性圣人为贵德者人之所得于天者也自古天生圣人必命之以为亿兆之主夫子虽穷在下天盖使之主斯文岂虚生者天既生之桓魋乃欲杀之岂理也哉夫子平日未尝以圣自居及遭匡人桓魋之难则曰天生德于予文不在兹乎辞气毅然无复退托推让之意盖至是亦不能揜其圣矣一以德言一以道言有此德则能任此道其实一而巳矣○其如命何聴命于天也其如予何则天命在已而己与天为一矣故其论公伯竂也犹以废兴不可知之辞道之若匡人桓魋则为断断然自信之説○通曰此章当与子畏于匡章同看此以德言谓天付以将圣之资彼以文言谓天托以前圣之传也】
　　○子曰二三子以我为隠乎吾无隠乎尔吾无行而不与二三子者是丘也
　　诸弟子以夫子之道高深不可几及故疑其有隠而不知圣人作止语黙无非教也故夫子以此言晓之与犹示也○程子曰夫人之道犹天然门弟子亲炙而冀及之然后知其高且逺也使诚以为不可及则趋向之心不几于怠乎故圣人之教常俯而就之如此非独使资质庸下者勉思企及而才气高迈者亦不敢躐易而进也【辅氏曰资质庸下者多失之不及易得懈怠而止才气高迈者易失之过易得陵躐而进懈怠而止者固无可望矣陵躐而进者亦恶保其能终乎懈怠而止者病在苦其难陵躐而进者病在忽其易】吕氏曰圣人体道无隠与天象昭然无非至教常以示人而人自不察【饶氏曰如天何言哉四时行焉百物生焉天何尝説与人只四时行百物生处无非天理即此而观即天之所以为天者可识矣○通曰此一行字即四时行焉之行彼一行字可以见无言之天此一行字可以见予欲无言之夫子】
　　○子以四教文行忠信【行去声】
　　程子曰教人以学文修行而存忠信也忠信本也【语録问文行忠信是先文而后行行有余力是先行而后文曰文行忠信是从外做向内则以学文是从内做向外圣人之言此类者多要人逐处识得○陈氏曰学文所以穷理修行所以体是理于身存忠信所以萃是理于心○通曰教人以学文修行知与行当俱尽教人以存忠信表与里当俱实也】
　　○子曰圣人吾不得而见之矣得见君子者斯可矣圣人神明不测之号君子才德出众之名
　　子曰善人吾不得而见之矣得见有恒者斯可矣【恒胡登反】子曰字疑衍文恒常乆之名张子曰有常者不贰其心善人者志于仁而无恶【语録善人是资质好底人自然无恶者也】
　　亡而为有虚而为盈约而为泰难乎有恒矣【亡读为无】三者皆虚夸之事凡若此者必不能守其常也【语録此三病皆受于无常之前○曽氏曰无纯无也虚则末满之名尔二者兼内外学之所至事之所能而言约与泰则富贵贫贱之称尔为之云者作为如此之形作为如是之事者也】张敬夫曰圣人君子以学言善人有恒者以质言愚谓有恒者之与圣人高下固悬絶矣然未有不自有恒而能至于圣者也故章末申言有恒之义其示人入德之门可谓深切而着明矣【通曰集注既释圣曰神明不测君子曰才德出众又恐人以圣与君子终不可学也故引张敬夫之言曰圣人君子以学言又曰未有不自有恒而能至于圣者葢人能有恒未尝不可为善人为君子之人虽由是而至于圣人可也】
　　○子钓而不纲弋不射宿【射食亦反】
　　纲以大绳属网絶流而渔者也弋以生绳系矢而射也宿宿鸟○洪氏曰孔子少贫贱为养【并去声】与祭或不得已而钓弋如猎较是也然尽物取之出其不意亦不为也此可见仁人之本心矣待物如此待人可知小者如此大者可知【冯氏曰生道杀物与易之舍逆取顺汤网去三靣之事同○张氏曰使夫子之得邦家则王政行焉鸟兽鱼鼈咸若矣○辅氏曰不曰圣人之心而曰仁人之本心者据此事只可谓之仁然曰本心则虽圣人亦不能加毫末于此矣○通曰仁人之本心即天地生生之心也其于物有不得已而杀之者而天地生生之心未尝不存焉】
　　○子曰盖有不知而作之者我无是也多闻择其善者而从之多见而识之知之次也【识音志】
　　不知而作不知其理而妄作也【冯氏曰桑柔诗云予岂不知而作古有此语】孔子自言未尝妄作盖亦谦辞然亦可见其无所不知也识记也所从不可不择记则善恶皆当存之以备参考如此者虽未能实知其理亦可以次于知之者也【通曰圣人非有不知而亦非徒闻见之知】
　　○互乡难与言童子见门人惑【见贤遍反】
　　互乡乡名其人习于不善难与言善惑者疑夫子不当见之也
　　子曰与其进也不与其退也唯何甚人洁已以进与其洁也不保其往也
　　疑此章有错简人洁至往也十四字当在与其进也之前洁修治也与许也往前日也言人洁已而来但许其能自洁耳固不能保其前日所为之善恶也但许其进而来见耳非许其既退而为不善也葢不追其既往不逆其将来以是心至斯受之耳唯字上下疑又有阙文大抵亦不为已甚之意○程子曰圣人待物之洪如此【洪氏曰苟以是心至斯受之而已矣况童子年齿尚弱未至深染于其俗而不可转移者乎孟子不为已甚之意葢出于此○通曰人虽习于不善其来也自不可絶之而况童子之来圣人犹不忍遽絶之也】
　　○子曰仁逺乎哉我欲仁斯仁至矣
　　仁者心之德非在外也放而不求故有以为逺者反而求之则即此而在矣夫岂逺哉○程子曰为仁由已欲之则至何逺之有【语録欲有好底有不好底如我欲仁可欲之谓善欲不是情欲之欲○辅氏曰仁者心之徳我固有之如手之执足之履目之视耳之聴不假外求欲之则至何逺之有○通曰日月至焉之至自外而至也斯仁至矣之至非自外至也故集注曰即此而在其所谓反而求之者不过一念之间警觉而操存之尔】
　　○陈司败问昭公知礼乎孔子曰知礼
　　陈国名司败官名即司冦也【胡氏曰左传注陈楚名司冦为司败】昭公鲁君名稠习于威仪之节当时以为知礼故司败以为问而孔子答之如此
　　孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼【取七住反】
