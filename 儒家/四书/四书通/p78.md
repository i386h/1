<!-- { "loadSidebar": true } -->
　　原壤孔子之故人【鲁人】母死而歌【见礼记檀弓】盖老氏之流自放于礼法之外者夷蹲【音存】踞【音据】也【饶氏曰蹲踞鸱鸟好蹲故谓之蹲防又或谓之防夷夷即蹲也】俟待也言见孔子来而蹲踞以待之也述犹称也贼者害人之名以其自幼至长【上声】无一善状而久生于世徒足以败常乱俗则是贼而已矣胫足骨也孔子既责之而因以所曳之杖防击其胫若使勿蹲踞然【或问以为原壤之丧母而歌孔子为弗闻者矣今乃责其夷俟何舎其重而责其轻耶葢数其母死而歌则壤当絶叩其箕踞之胫则壤犹故人尔盛徳中礼见乎周旋此亦可见洪庆善曰夷俟者孔门之所未尝见而叩胫者亦夫子所未尝施○郑舜举曰圣人之接物各称其情】
　　【而已恶之而逊其辞外之矣过阳货是也恶之而斥其罪亲之也遇原壤是也○通曰人谁不欲老而不死而原壤独得贼之名葢其自幼至长无一善状故也如前章蘧伯玉老而省身克己一日不死可进一日之徳或可为天地问全人如原壤之败常乱俗一日不死徒为一日之贼而卒为天地间之匪人】
　　○阙党童子将命或问之曰益者与【与平声】
　　阙党党名童子未冠【去声】者之称将命谓传賔主之言或人疑此童子学有进益故孔子使之传命以宠异之也【或问按家语记叔仲防少孔子五十岁与孔琔年相比毎孺子之此句犹汉书所谓吕后儿子畜之执笔记事于夫人三人迭侍左右所记阙党童子岂即斯人也欤】
　　子曰吾见其居于位也见其与先生并行也非求益者也欲速成者也
　　礼童子当隅坐随行孔子之言吾见此童子不循此礼非能求益但欲速成尔故使之给使令之役观长【上声】少【去声】之序习揖逊之容葢所以抑而教之非宠而异之也【通曰非能求益则无汲汲之功但欲速成则无循循之意上章原壤老而为贼是从幼不逊弟来今童子得以驯揉其气而因习于礼则可免于原壤矣幸哉】










　　论语通卷七
<经部,四书类,四书通__论语通>
　　钦定四库全书
　　论语通卷八　　　　　　元　胡炳文　撰
　　朱子集注
　　卫灵公第十五
　　凡四十一章
　　卫灵公问陈于孔子孔子对曰俎豆之事则尝闻之矣军旅之事未之学也眀日遂行【陈去声】
　　陈谓军师行【平声】伍之列俎豆礼器尹氏曰卫灵公无道之君也复有志于战伐之事故答以未学而去之【或问史记又曰眀日与夫子语见蜚鴈仰视之色不在孔子孔子遂行则是夫子之行又以礼际之不善而决不专于问陈一事也夫子既行而灵公卒卫国大乱俎豆之对其防逺哉○黄氏曰夫子对灵公以军旅之事未之学荅孔文子以甲兵之事未之闻及夹谷之防以兵加齐人而齐侯惧费人乱则命将士伐之而费又北又尝曰我战则克夫子岂有未学未闻者哉特以军旅之事非所以为训尔然以俎豆啓之夫子之拳拳于卫也可知矣○陈用之曰古者射御之事寓于礼干戚之事寓于乐君子之学礼乐也军旅之事未闻不在其中○饶氏曰当夫子去国势家在卫所以虽适他国又复反观子思之母嫁于卫可知○通曰未之学也荅之甚恭逊明日遂行去之甚果决】
　　在陈絶粮从者病莫能兴【从去声】
　　孔子去卫适陈兴起也【齐氏曰孟子曰孔子厄于陈蔡之间考春秋即其时陈服楚蔡服吴吴楚交战无虚歳孔子葢为楚昭王徘徊陈蔡而絶粮于兵间也】
　　子路愠见曰君子亦有穷乎子曰君子固穷小人穷斯滥矣【见贤遍反】
　　何氏曰滥溢也言君子固有穷时不若小人穷则放溢为非程子曰固穷者固守其穷亦通○愚谓圣人当行而行无所顾虑处困而亨无所怨悔于此可见学者宜深味之【饶氏曰当行而行无所顾虑是说明日遂行处困而亨无所怨悔是说在陈絶粮以下顾是顾后虑是虑前怨是怨人悔是自悔○通曰无所顾虑者决于事理之当然而不知有利害也无所怨悔者安乎天理之自然而不见有忧患也】
　　○子曰赐也女以予为多学而识之者与【女音汝识音志与平声下同】
　　子贡之学多而能识矣夫子欲其知所本也故问以发之
　　对曰然非与
　　方信而忽疑盖其积学功至而亦将有得也【通曰集注于曽子曰夫子知其眞积力久将有所得此则曰积学功至亦将有得眞积力久以行言积学功至以知言曽子行而将有所得子贡亦知而将有所得也亦字是从曽子说来】
　　曰非也予一以贯之
　　说见第四篇然彼以行言而此以知言也○谢氏曰圣人之道大矣人不能徧观而尽识宜其以为多学而识之也然圣人岂务博者哉如天之于众形匪物物刻而雕之也故曰予一以贯之徳輶如毛毛犹有伦上天之载无声无臭至矣【解见中庸】尹氏曰孔子之于曽子不待其问而直告之以此曾子复深谕之曰唯若子贡则先发其疑而后告之而子贡终亦不能如曽子之唯也二子所学之浅深于此可见愚按夫子之于子贡屡有以发之而他人不与【去声】焉则顔曽以下诸子所学之浅深又可见矣【语録圣人也不是不理会博学多识只是圣人之所以为圣却不在博学而多识而在一以贯之今人博学多识而不能至于圣者只是无一以贯之然不博学多识则又无物可贯○通曰集注于彼引程子曰惟天之命于穆不已是以天字释一字此则引谢氏曰天之于众形匪物物刻而雕之也亦以天字释一字盖天之于万物是一气之贯圣人之于万事是一理之贯但彼之所谓贯者曰泛应曲当用各不同是以行言此则由博学而识之说来是以知言况曽子笃实能力于行子贡眀达能求其知所以告之者若不同而所谓一者未尝不同也○集注引尹氏之说谓子贡之于曾子学有浅深末又谓顔曽以下诸子之学与子贡又自有浅深窃意曽子之一唯即信夫子之言而无疑子贡始于夫子之言方信而忽疑及闻一贯之说不复致问亦信之无疑矣顔曾以下天资之敏无如子贡学问之进亦无如子贡也】
　　○子曰由知徳者鲜矣【鲜上声】
　　由呼子路之名而告之也徳谓义理之得于己者非已有之不能知其意味之实也○自第一章至此疑皆一时之言此章盖为愠见发也【蔡氏曰按夫子厄于陈蔡之间子路则愠见子贡则劝夫子少贬惟顔子则曰夫子之道至大故天下莫能容虽然不容何害不容然后见君子此与由赐之见异矣故夫子既告子路以固穷之说而言未竟复呼子贡告以一贯之说谓女以予为多学而识之欤我只有个一自然都贯了所以释其少贬之疑又呼子路告以知徳者鲜矣之说谓义理有得于己则死生祸福得丧自不能乱其所守所以释其愠见之惑也○饶氏曰夫子不曰知道而曰知徳何也徳与道不同知在行先则曰知道知在行后则曰知徳知在行先则道未为我有犹未亲切知在行后则此道实为我有而知之也深既知得这里面滋味则外面世味自不足以夺之孟子曰饱乎仁义所以不愿人之膏粱之味也子路未能有诸己所以才絶粮便愠见○通曰详集注之意不徒重在知字而重在徳字盖义理之味无穷必实得于己而后眞知其味之实不然臆度之知非眞知也夫苟眞知之区区穷达岂足为欣戚哉】
　　○子曰无为而治者其舜也与夫何为哉恭己正南面而已矣【与平声夫音扶】
　　无为而治者圣人徳盛而民化不待其有所作为也独称舜者绍尧之后而又得人以任众职故尤不见其有为之迹也恭己者圣人敬徳之容既无所为则人之所见如此而已【饶氏曰集注分两节一节说圣人徳盛而民化不待其有所作为此是众圣人之所同一节说舜绍尧之后又得人以任众职故尤不见其有为之之迹此是舜所独称舜舆无忧者其惟文王乎相似○通曰程子曰为政以徳然后无为所以集注释此章无为首曰徳盛而民化末亦曰敬徳　容非可以伪为敬之徳积于中所以敬之容自见　外恭己无为人但见其外之容固莫得以测其中之徳也苟无舜之敬则无舜之徳则无舜之治若是而曰无为老子之无为非舜之无为也】
　　○子张问行
　　犹问达之意也
　　子曰言忠信行笃敬虽蛮貊之邦行矣言不忠信行不笃敬虽州里行乎哉【行笃行不之行去声貊亡百反】
　　子张意在得行于外故夫子反于身而言之犹荅干禄问达之意也笃厚也【语録笃者有重厚深沉之意敬而不笃则恐有拘迫之患○通曰笃敬二字朱子以为笃于敬饶氏以为凡事详审不轻发是笃底意思戒谨恐惧惟恐失之是敬底意思笃自笃敬自敬】蛮南蛮貊北狄二千五百家为州
　　立则见其参于前也在舆则见其倚于衡也夫然后行【参七南反夫音扶】
　　其者指忠信笃敬而言参读如毋往参焉之参【见曲礼】言与我相参也衡軶【音厄】也言其于忠信笃敬念念不忘随其所在常若有见虽欲顷刻离【去声】之而不可得然后一言一行自然不离于忠信笃敬而蛮貊可行也【郑舜举曰子张务外者也故问干禄问行皆以言行告之忠信笃敬视寡尤寡悔深浅不侔子张之学进矣】
　　子张书诸绅
　　绅大带之垂者书之欲其不忘也○程子曰学要鞭辟【音璧】近里着已而已博学而笃志切问而近思言忠信行笃敬立则见其参于前在舆则见其倚于衡只此是学质美者眀得尽查滓【壮子反】便浑化却与天地同体其次惟庄敬以持养之及其至则一也【通曰程子之说本不为释此章而设集注引之以其于为己之学甚切也】
　　○子曰直哉史鱼邦有道如矢邦无道如矢
　　史官名鱼卫大夫名防【音秋】如矢言直也史鱼自以不能进贤退不肖既死犹以尸谏故夫子称其直事见家语【陈用之曰书九徳之行直而温诗雅之音直而不倨仲山甫之徳直而柔卫武子之徳直而和然后全中和之徳】
　　君子哉蘧伯玉邦有道则仕邦无道则可卷而懐之伯玉出处合于圣人之道故曰君子卷收也懐藏也如于孙林父寗殖放弑之谋不对而出亦其事也【见襄公十四年】○杨氏曰史鱼之直未尽君子之道若蘧伯玉然后可免于乱世若史鱼之如矢则虽欲卷而懐之有不可得也【语録直固是好然一向直便是偏岂得如蘧伯玉之君子○胡氏曰直者徳之一端君子则成徳之名○通曰集注以为伯玉之出处合于圣人之道者用之则行舍之则藏惟圣人能之伯玉可卷而懐则亦近于舍之则藏者矣杨氏亦以为史鱼虽欲卷而懐之不可得盖以史鱼之不可而知伯玉之可也】
　　○子曰可与言而不与之言失人不可与言而与之言失言知者不失人亦不失言【知去声】
