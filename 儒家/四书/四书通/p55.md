<!-- { "loadSidebar": true } -->
　　程子曰不在其位则不任其事也若君大夫问而告者则有矣【饶氏曰此章若论本意只当自下而上不在大夫之位则不谋大夫之政不在公卿之位则不谋公卿之政范氏又自上而下以为天子不可治三公之职三公不可为卿大夫之事卿大夫不可侵士之官乃是推説葢经筵告君之语也若又从而旁推之则左不可以侵右右不可以侵左虽同僚亦有守分葢圣人之言无所不包故可推而无适不通也】
　　○子曰师挚之始关雎之乱洋洋乎盈耳哉【挚音至雎七余反】师挚鲁乐师名挚也乱乐之卒章也【语録既奏以文又乱以武○胡氏曰古赋乱曰皆卒章也】史记曰关雎之乱以为风始【语録自关关雎鸠至钟鼓乐之皆是乱想其初必是已作乐只无此辞到此处便是乱】洋洋美盛意孔子自卫反鲁而正乐适师挚在官之初故乐之美盛如此【胡氏曰论语论正乐者四语鲁太师当在先此章次之乐正又次之适齐最后盖此章与乐正意一也○通曰师挚之始何时也摰之适齐又何时也此夫子所深叹也】
　　○子曰狂而不直恫而不愿悾悾而不信吾不知之矣【恫音通悾音空】
　　恫无知貌愿谨厚也悾悾无能貌【语録狂是好高大便要做圣贤宜直恫是愚模样不解一事底人宜谨愿悾悾是拙模样无能为底人宜信有是德则有是病有是病必有是德】吾不知之者甚絶之之辞亦不屑之教诲也【辅氏曰此虽是甚絶之之辞然天地无弃物圣　人无弃人故又知其为不屑之教诲也】○苏氏曰天之生物气质不齐其中材以下有是德则有是病有是病必有是徳故马之蹄齧者必善走其不善者必驯有是病而无是德则天下之弃才也【辅氏曰狂者过悾悾者不及则其才已非中道矣而又反其常是无其质也此所以无足教欤○陈氏曰狂恫悾悾是得之于气如此不直不愿不信习得如此○通曰有是病而无是德是不可疗之病也良医无如之何矣】
　　○子曰学如不及犹恐失之
　　言人之为学既如有所不及矣而其心犹竦然惟恐其或失之警学者当如是也【黄氏曰为学之勤若有所追逐然惟恐不及其用心如此犹恐果不可及况可缓乎○齐氏曰如之一字固有所譬矣如追奔逸絶尘之马惟恐其不及也始也我不及彼终也我乃不见彼其追之也如何而不竭吾力哉故君子自强而又继之以不息】程子曰学如不及犹恐失之不得放过才説姑待明日便不可也【语録此君子所以孶孶爱日不倦而竞尺寸之隂也○通曰凡学之不成皆且之一字悮之也学如不及如何着得一且字犹恐失之更如何着得一且字】
　　○子曰巍巍乎舜禹之有天下也而不与焉【与去声】巍巍高大之貌不与犹言不相关言其不以位为乐也【通曰舜禹有天下而若未尝有天下此舜禹之所以为不可及也】
　　○子曰大哉尧之为君也巍巍乎唯天为大唯尧则之荡荡乎民无能名焉
　　唯犹独也则犹凖也荡荡广逺之称也言物之高大莫有过于天者而独尧之德能与之凖故其德之广逺亦如天之不可言语形容也
　　巍巍乎其成功也焕乎其有文章
　　成功事业也焕光明之貌文章礼乐法度也尧之德不可名其可见者此耳○尹氏曰天道之大无为而成唯尧则之以治天下故民无得而名焉所可名者其功业文章巍然焕然而已【通曰天之德难名也所可见者其四时生成之功日月星辰之文尔惟尧亦然故与之等】
　　○舜有臣五人而天下治【治去声】
　　五人禹稷契【私列反】臯陶伯益【叶氏曰舜以九官治而独称五人者盖禹臯陶伯益皆禅天下之选稷契则啇周所由兴也○熊氏曰按虞书命禹宅百揆禹让稷契臯陶禹治水益稷为有功舜欲让位于臯陶禹欲让位于益则功德之着可知契之后为殷稷之后为周益臯陶七国秦赵其后也】
　　武王曰予有乱臣十人
　　书泰誓之辞马氏曰乱治也【辅氏曰荀卿子曰治乱谓之乱犹治汚谓之汚也则乱之训治其来乆矣】十人谓周公旦召公奭【音释】太公望毕公荣公太颠闳夭散宜生南宫适其一人谓文母刘侍读以为子无臣母之理盖邑姜也九人治外邑姜治内或曰乱本作乿古治字也
　　孔子曰才难不其然乎唐虞之际于斯为盛有妇人焉九人而已
　　称孔子者上系武王君臣之际记者谨之才难盖古语而孔子然之也才者德之用也【张氏曰言能尽夫天生此民之才者也如左氏称才子必齐圣广渊明允笃诚之类】唐虞尧舜有天下之号【冯氏曰尧以唐侯称为天子虞河东大阳山西地舜居之以为氏尧封之虞为诸侯后升帝位遂以为号】际交防之间言周室人才之多惟唐虞之际乃盛于此【语録问集注此句恐将舜有臣五人一句间了曰宁可将上一句存在这里若从元注説则是乱臣十人却多于前于今为盛却是舜臣五人不得如后来之盛】降自夏商皆不能及然犹但用此数人尔是才之难得也【通曰此曰才难中间亦括周公之才而言上文如有周公之才非真指周公而言也其所谓才才在德之外此所谓才德寓才之中故集注于上文分德与才而言此则曰才者德之用】
　　三分天下有其二以服事殷周之德其可谓至德也已矣
　　春秋传曰文王率商之畔国以事纣盖天下归文王者六州荆梁雍豫徐也惟青兖冀尚属纣耳【熊氏曰雍今陜西诸路后稷公刘居豳太王迁岐文王都丰武王都镐京皆雍州境诗有江沱汉广则劓梁州境殷都朝歌卫地则兖冀固在畿内青在冀之东属纣可知若徐则未有所考】范氏曰文王之德足以代商天与之人归之乃不取而服事焉所以为至德也孔子因武王之言而及文王之德且与泰伯皆以至德称之其指防矣【语録孔子称至德只二人皆可为而不为者也○冯氏曰不曰文王之德而曰周之德以对殷而言也○通曰自夫子以泰伯文王俱为至德天下之为父子兄弟者定矣天下之为君臣者定矣】或曰宜断三分以下别以孔子曰起之自为一章
　　○子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣【间去声菲音匪黻音弗洫呼域反】
　　间罅【虚讶反】隙也谓指其罅隙而非议之也菲薄也致孝鬼神谓享祀丰洁衣服常服黻蔽膝也以韦为之【语録韦熟皮也有虞氏以革夏后氏以山殷火周龙章祭服谓之黻朝服谓之鞞○冯氏曰黻其色皆赤尊卑以深浅为异天子纯朱诸侯黄朱大夫赤】冕冠也【胡氏曰冕冠上版前卑后髙因俛以得名】皆祭服也沟洫田间水道以正疆界备旱潦者也【或问沟洫之制曰见于周礼遂人匠人之职详矣葢禹既平水患又平田间之水使无水患之灾所谓濬畎浍距川是也○胡氏曰周礼匠人职云九夫为井井间有沟十里为成成间有洫洫深广皆八尺沟半之夏制当不甚异也既用之以定经界又旱则潴水潦则泄水也】或丰或俭各适其宜所以无罅隙之可议也故再言以深美之○杨氏曰薄于自奉而所勤者民之事所致饰者宗庙朝廷之礼所谓有天下而不与【去声】也夫何间然之有【通曰舜称禹之克俭于此见之舜授禹以执中亦于此见之集注以为或丰或俭各适其宜即各适其中之谓也能俭而不能丰墨氏之俭非中矣】

　　论语通卷四
<经部,四书类,四书通__论语通>
　　钦定四库全书
　　论语通卷五　　　　　　元　胡炳文　撰
　　朱子集注
　　子罕第九
　　凡三十章
　　子罕言利与命与仁
　　罕少也程子曰计利则害义命之理防仁之道大皆夫子所罕言也【语録命有以理言者有以气言者天之所以赋于人者理也人之所以寿夭穷通者气也理精防而难言气数又不可尽委之而至于废人事故圣人罕言仁之理至大数言之不惟使人躐等亦使人有玩之之心○饶氏曰夫子有常言者诗书执礼是也有不言者怪力乱神是也有罕言者利命仁是也圣人或常言或不言或罕言无非教人者故门人皆谨记之○熊氏曰易六十四卦皆言利尤详于性命之原罕言者非与门人常言之道语二十篇言仁多矣然亦未尝直指仁之体○通曰人多喻利不喻义故罕言利人多谓命不谓性故罕言命人多慕仁之名而不自尽其所以为仁之实故罕言仁三者之中仁未尝罕言也独其所为仁者则罕言尔】
　　○逹巷党人曰大哉孔子博学而无所成名
　　逹巷党名其人姓名不传博学而无所成名葢美其学之博而惜其不成一艺之名也
　　子闻之谓门弟子曰吾何执执御乎执射乎吾执御矣执专执也射御皆一艺而御为人仆所执尤卑言欲使吾何所执以成名乎然则吾将执御矣闻人誉已承之以谦也○尹氏曰圣人道全而德备不可以偏长目之也逹巷党人见孔子之大意其所学者博而惜其不以一善得名于世葢慕圣人而不知者也故孔子曰欲使我何所执而得为名乎然则吾将执御矣【文集逹巷党人本不知孔子但叹美其博学而惜其无所成名谓不以一善得成也此言至为浅近然自察迩言者观之则于此便见圣人道德纯备不可以一善名愚夫愚妇可以与知而其所以然者圣人有所不知也故孔子不欲以党人之所称者自居而曰必欲使吾有所执而成名则吾当执御矣○冯氏曰执御成名王良造父是也大凡専于一善精于一业者乃能成名如信人善人惠人则其善専故也如稷之穑垂之弓和之矢羿之射秋之奕得其业精故也学之博虽各极其专且精不可得以一事名矣无所成名乃夫子之所以为大而党人不悟也尧无能名尧之所以为大也射御艺之末也使可成名虽执御而不辞是知道之大者无所执也无所执则无所成名也宜哉○通曰太极之道非指一物所可名圣人道大德备岂一善可指而名】
　　○子曰麻冕礼也今也纯俭吾从众
　　麻冕缁布冠也纯丝也俭谓省约【胡氏曰麻绩麻为布也冕冠上版也谓之缁布冠者染布为赤黒色因以为名也冠者服之总名冕者冠中之别号○冯氏曰顾命言麻冕自公卿自大史大宗皆然葢周制也祭统言斋之日君纯冕立于阼岂记东周之制耶或曰是商制春秋时以其省而用之】缁布冠以三十升布为之升八十缕则其经二千四百缕矣细宻难成不如用丝之省约【语録八十缕为一升四十抄也古尺一幅只阔二尺二寸如深衣十五升布似如今极细绢一般这处升数又晓未得古尺又短于今尺若尽一千二百缕须是一幅濶不止二尺二寸方得如此○胡氏曰礼朝服十五升冠倍之郑注八十缕为升升字当为登登成也○饶氏曰前汉食货志周布幅广二尺二寸程子言古尺当今五寸五分弱如此则二尺二寸只是今一尺二寸尔却用二千四百缕为经是一寸布用二百经也其细密难成可知】
　　拜下礼也今拜乎上泰也虽违众吾从下
　　臣与君行礼当拜于堂下君辞之乃升成拜泰骄慢也【辅氏曰按燕礼君燕卿大夫礼也公坐取大夫所酳觯兴以酬賔降西堦下再拜稽首公命小臣辞賔升成拜郑注升成拜复再稽首也又觐礼天子赐侯氏以车服侯氏拜赐礼亦如之○冯氏曰周襄王使宰孔赐齐侯胙曰伯舅无下拜小白辞下拜登受则拜乎上乆矣】程子曰君子处世事之无害于义者从俗可也害于义则不可从也【饶氏此圣人处事之权卫所谓君子以同而异此段不可把捉文字説乃是教人处事之法○通曰众之俭者可从众之奉者不可从可从者圣人不立我不可从者圣人不失我】
　　○子絶四毋意毋必毋固毋我
