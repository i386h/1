<!-- { "loadSidebar": true } -->
　　○子曰志士仁人无求生以害仁有杀身以成仁志士有志之士仁人则成徳之人也理当死而求生则于其心有不安矣是害其心之徳也当死而死则心安而徳全矣【语録谓杀身成仁而不曰义何也仁义体一而用殊故君子之于事有以仁决者有以义决者以仁决者此章之言是也以义决者孟子谓欲有甚于生恶有甚于死是也盖仁人不以所恶伤所好之体义士不以所贱易所贵之宜】○程子曰实理得之于心自别实理者实见得是实见得非也古人有捐躯陨命者若不实见得恶能如此须是实见得生不重于义生不安于死也故有杀身以成仁者只是成就一个是而已【语録实理与实见不同今合说必记録有误若有那实理人虽是见得恁地确定便是实见○永嘉陈氏曰谓之成仁则必如是而后天理人伦无亏欠处生顺死安无悔恨处当此境界但见义理而不见己身○郑舜举曰志士不以死生为惧仁人则明死生之理唯曰不惧或未免于徒死故以志士仁人兼言之】
　　○子贡问为仁子曰工欲善其事必先利其器居是邦也事其大夫之贤者友其士之仁者
　　贤以事言仁以徳言【黄氏曰贤以事言以大夫言贤者见于有为者也仁以徳言以士言仁者见于修身者也】夫子尝谓子贡悦不若己者【见家语】故以是告之欲其有所严惮切磋以成其徳也【通曰有所严惮则有以厉其为仁之志有所切磋则有以作其为仁之功】○程子曰子贡问为仁非问仁也故孔子告之以为仁之资而已
　　○顔渊问为邦
　　顔子王佐之才故问治天下之道曰为邦者谦辞【语録緫论二章之防顔子之问有二一则问仁一则问为邦须从克己复礼上来方可及为邦之事】
　　子曰行夏之时
　　夏时谓以斗柄初昬建寅之月为歳首也天开于子地辟于丑人生于寅【语録此是邵子皇极经世中说经世书以元统十二防为一元一万八百年为一会初间一万八百年而天始开又一万八百年而地始成又一万八百年而人始生邵子于寅上始注一开物字盖初间未有物只是气塞及天开些子后便有一块查滓在其中初溶软后渐坚实今山形自髙而下便如水漾沙之势以此知必是先有天方有地有天地交感方生物出来】故斗柄建此三辰之月皆可以为歳首而三代迭用之夏以寅为人正商以丑为地正周以子为天正也然时以作事则歳月自当以人为纪故孔子尝曰吾得夏时焉而说者以为谓夏小正之属盖取其时之正与其令之善而于此又以告顔子也【或问阳气虽始于黄钟而其月为建子然犹潜于地中而未有以见其生物之功也厯丑转寅而三阳始备于是恊风乃至盛徳在木而春气应焉古之圣人以是为生物之始改歳之端盖以人之所共见者言之至商周始以征伐有天下于是更为正朔定为一代之制以新天下之耳目而有三统之说然以言乎天则生物之功未着以言乎地则改歳之义不眀而四时五行皆不得其中正孔子所以论考三王之制而必行夏之时也○语録所谓行夏时者非以建寅为正然谓之夏时盖由厯数以来授时之法如尧典告民事者至夏而悉备也诸家之厯久而皆差惟夏小正之书授时为无差故曰行夏之时○饶氏曰行字兼令说了古人每月有政令观夏小正可见行夏之时不特改正朔乃是兼每月政令行了所以集注说时之正与其令之善以尧厯日中星鸟以殷仲春推之亦是夏时想夏之前皆是建寅之月至汤始改以新天下之观听○通曰集注谓歳月自当以人为纪者尧之厯不曰时而曰人时厯为人而作也】
　　乗殷之辂【辂音路亦作路】
　　商辂木辂也辂者大车之名古者以木为车而已至商而有辂之名盖始异其制也周人饰以金玉则过侈而易败不若商辂之朴素浑坚而等威已辨为质而得其中也【正义曰路大也君之所在以大为号门曰路门寝门曰路寝车曰路车明堂位曰大路殷路也左氏传曰大路越席昭其俭也○熊氏曰按记明堂位鸾车有虞氏之辂也钩车夏后氏之辂也大辂殷辂也乗辂周辂也注曰汉祭天乗殷之辂今谓之桑根车周礼春官巾车掌王之五辂曰玉辂金辂象辂革辂木辂注曰金玉象以饰诸末革辂鞔之以革而漆之木辂漆之而已　通曰商尚质则亦有过于质者商之辂得乎质之中也】
　　服周之冕
　　周冕有五祭服之冠也冠上有覆前后有旒黄帝以来盖已有之而制度仪等至周始备然其为物小而加于众体之上故虽华而不为靡虽费而不及奢夫子取之盖亦以为文而得其中也【熊氏曰周礼春官司服王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则絺冕祭羣小祀则冕注曰天子冕服十二章衮冕卷龙衣也衣五章裳四章凡九章鷩画雉谓华虫也衣三章裳四章凡七章毳画虎蜼谓宗彝也衣三章裳二章凡五章絺刺粉米无画也衣一章裳二章凡三章者衣无文刺黻而已凡冕皆衣纁裳○通曰周尚文则有过于文者周之冕则得乎文之中者也】
　　乐则韶舞
　　取其尽善尽美
　　放郑声逺佞人郑声淫佞人殆【逺去声】
　　放谓禁絶之郑声郑国之音佞人卑谄辩给之人殆危也【叶少蕴曰舜命伯夷典礼防典乐犹曰谗说殄行震惊朕师佞人之能乱礼乐如此○通曰集注前训佞字但谓其辨给此则先之以卑谄盖辨给在口其佞也人犹易知卑谄在心其佞也人所难测此所谓巧言令色壬者也可不畏哉】　○程子曰问政多矣惟顔渊告之以此盖三代之制皆因时损益及其久也不能无弊周衰圣人不作故孔子斟酌先王之礼立万世常行之道发此以为之兆尔由是求之则余皆可考也【通曰须看斟酌二字以三代正朔斟酌之不如夏之时得其正辂至周而过侈斟酌之不如从殷为得其中冕自黄帝已有之至周而其制始备斟酌之不如从周为得其中自尧舜汤武皆有乐斟酌之不如韶乐之尽善尽美夫子姑举此四者以例其余皆当如此斟酌而行之也】张子曰礼乐治之法也放郑声逺佞人法外意也一日不谨则法壊矣虞夏君臣更相饬戒意盖如此又曰法立而能守则徳可久业可大郑声佞人能使人丧【去声】其所守故放逺【去声】之【辅氏曰治道成于乐郑声乐之淫者能摇荡人之性情以壊其成故放絶之治道保于人才佞人人才之贼也利口辨给能变化是非以移夺人之心志丧其所守故屏絶之○饶氏曰法外意者言意在法之表意所以立此法所以用此法亦所以守此法先王有不忍人之心斯有不忍人之政有闗雎麟趾之意然后可以行周官之法度即此意也○通曰此所谓法斟酌先王之礼而行之其法犹未尽于此也此所谓法外意者自古正心诚意修齐治平之道莫切于此矣】尹氏曰此所谓百王不易之大法孔子之作春秋盖此意也孔顔虽不得行之于时然其为治之法可得而见矣【饶氏曰诸侯干王制者则诛之所以尊周也春秋书王正月是以十一月为春此是夫子防意天时参差自是周制夫子不敢擅改王制但如此书则人见得合用夏时方与天时当对】
　　○子曰人无逺虑必有近忧
　　苏氏曰人之所履者容足之外皆为无用之地而不可废也故虑不在千里之外则患在几席之下矣【冯氏曰虑在事未来之先忧在事既至之后虑不逺则备不豫而忧近矣○张氏曰易于履霜则曰坚冰至以见其忧之在近也虑患于履霜之初则有以弭忧矣○通曰地有逺近时有逺近所谓逺虑者不可因循于目前不可苟且于一时也】
　　○子曰已矣乎吾未见好徳如好色者也【好去声】
　　已矣乎叹其终不得而见之也【通曰前章吾未见好徳如好色叹其不可得而见此则加之已矣乎叹其终不可得而见也】
　　○子曰臧文仲其窃位者与知栁下惠之贤而不与立也【者与之与平声】
　　窃位言不称其位而有愧于心如盗得而隂据之也栁下惠鲁大夫展获字禽食邑栁下諡曰惠与立谓与之并立于朝范氏曰臧文仲为政于鲁若不知贤是不明也知而不举是蔽贤也不明之罪小蔽贤之罪大故孔子以为不仁又以为窃位【熊氏曰公叔文子与大夫僎同升则称其文臧文仲知栁下惠而不与立则讥其窃位盖在上位以荐贤为重也○饶氏曰窃人物者恐人见得便证出他来臧文仲自居上位亦自有所长若与栁下惠并立便被他形出己之短所以蔽而不进之○通曰文仲知栁下惠之贤于己即知己之不称其位矣知之而不与之并立得无自有愧于心乎文仲据非所当据之位犹盗者得非所当得之货也窃之一字春秋之法严矣】
　　○子曰躬自厚而薄责于人则逺怨矣【逺去声】
　　责己厚故身益修责人薄故人易从所以人不得而怨之【语録厚是自责得重责了又责积而不已之意吕伯恭少时性褊急只因病中读论语至躬自厚而薄责于人遂一向如此寛厚和易此可为变化气质之法○通曰夫子告仲弓尝以无怨为恕之效此言己不自恕而待人以恕是所寡怨之道也】
　　○子曰不曰如之何如之何者吾末如之何也已矣如之何如之何者熟思而审处之辞也不如是而妄行虽圣人亦无如之何矣【饶氏曰上言如之何是思而处之下言如之何是思之熟而处之审也○通曰熟思之于未行之先审处之于将行之际事必不至于妄行矣】
　　○子曰羣居终日言不及义好行小慧难矣哉【始去声】小慧私智也【或问慧之为言固明智之称特所谓小慧者则不本于义理而发于计较利欲之私也】言不及义则放辟邪侈之心滋好行小慧则行险侥幸之机熟难矣哉者言其无以入徳而将有患害也【胡氏曰言不及义故无以入徳好行小慧故将有患害○冯氏曰言不及义则以利相尚好行小慧则以智相愚】
　　○子曰君子义以为质礼以行之孙以出之信以成之君子哉【孙去声】
　　义者制事之本故以为质榦而行之必有节文出之必以退逊成之必在诚实乃君子之道也【语録义是就事上说是制事先决其当否了行是大纲行其间节文次第须要皆具出则始自此出去徒知尽其节文而不能逊以出之则亦不可如人尊卑之分须要逊他然逊之之时辞气或不能婉顺是不能逊信是朴实头做无信则义礼逊皆是伪又曰是终始诚实此一事非是逊以出之之后方信以成之也○饶氏曰当然处是义质是个坏朴子君子以义作个坏朴却以礼来文这义摆布教恁地有条理然义有圭角又须逊顺以出之使之无圭角然既如此又恐失了义之本眞故又须信以成之不易其当然之则】○程子曰义以为质如质榦然礼行此孙出此信成此此四句只是一事以义为本又曰敬以直内义以方外义以为质则礼以行之孙以出之信以成之【语録只是一个义义以为质便是自义以方外处说起来若无敬以直内也不知义之所在○胡氏曰必敬存而后义立义者事之质而敬又义之质推而上之也○永嘉陈氏曰以敬为主则义乃方外是敬为体而义为用若以义为质则礼行此义者也孙出此义者也信成此义者也是义为体而三者为用矣○通曰义不可以直遂行之出之在礼孙义不可以伪为成之在信然非礼孙之后又加以信也实合乎礼与逊则实合乎义矣○程子引易君子敬以直内义以方外者此所谓礼与逊即易所谓敬也此言义为制事之本必有恭敬之心然后可以行吾义易言敬为立心之本必有制事之义然后可以达吾敬敬义夹持之功固如此】
　　○子曰君子病无能焉不病人之不已知也
