<!-- { "loadSidebar": true } -->
　　民富则君不至独贫民贫则君不能独富有若深言君民一体之意以止公之厚敛【去声】为人上者所宜深念也○杨氏曰仁政必自经界始经界正而后井地均谷禄平而军国之需皆量是以为出焉故一彻而百度举矣上下宁忧不足乎以二犹不足而教之彻疑若迂矣然什一天下之中正多则桀寡则貉【见孟子白圭曰章】不可改也后世不究其本而唯末之图故征敛无艺费出无经而上下困矣又恶【平声】知盍彻之当务而不为迂乎【或问哀公之不足非不足也什取其二不归于公室而归于三家也虽彻而何补于哀公之不足耶然彻法行则自一夫百畆等而上之士大夫卿各冇差等以至于君什卿禄之制皆可以次第而举不惟野人之井地均而君子之谷禄亦平矣○郑舜举曰民之财即上之财民之力即上之力也上无兵也即民以为兵车乘民所出也刍粟民所供也板榦力役民所为也能寛其税敛则民得其生而出力以供上者必众何患其不足也不然室家离散田莱荒芜上何所取以足用乎○冯氏曰古者什取一以给公上而征役城筑皆民自备上止出令而已故民足则君足后世尽取而归之公上故民虽不足而君亦未尝得足也哀公十二年十三年皆有螽连年用兵于邾又有齐警此所以年饥而用不足也有若乃告之以彻此儒生之常谈而世笑之以为迂濶者也然有国者足食以税足兵以赋夫鲁之兵甲巳数倍于古季孙以兵不足而欲用田赋故夫子曰有周公之典在鲁之税畆已加倍于古哀公以二犹不足而欲加税故有若曰盍彻乎是知有若之讲闻于夫子者有素也○饶氏曰用度无经则上困征敛无艺则下困　熊氏曰按论语有若之言凡四章一言仁一言礼一言信义皆为学之大本一言彻法亦为政之大经体用具矣○通曰损下益上卦名为损百姓不足君孰与足也损上益下卦名为益百姓足君孰与不足也深念夫上下之一体者当于损益之二卦推之】
　　○子张问崇徳辨惑子曰主忠信徙义崇徳也
　　主忠信则本立徙义则日新【语録主忠信是劄脚处徙义是进歩处　或问主忠信则其徙义也有地而可据能徙义则其主忠信也有用而日新内外本末交相培养此徳之所以日积而益髙也○饶氏曰本如屋之有基日新如土培其基日至于髙也忠信是徳徙义是崇】
　　爱之欲其生恶之欲其死既欲其生又欲其死是惑也【恶去声】
　　爱恶人之常情也然人之生死有命非可得而欲也以爱恶而欲其生死则惑矣既欲其生又欲其死则惑之甚也【或问溺于爱恶之私而以彼之死生定分为可以随己之所欲且又不能自定而一生一死交战于胸中虗用其力于所不能必之地而实无所损益于彼也可不谓之惑乎○叶少蕴曰所谓惑者非物得以惑之自我惑也去其所以为惑者而我自辨无辨之者故答子张樊迟之问皆指言其惑而不言所以辨○齐氏曰崇徳属行辨惑属知○通曰徳本于性故贵乎崇惑生于情故贵乎辨主忠信崇徳之基本徙义崇徳之工夫夫人之死生命也吾之爱恶情也吾爱此人而欲其生吾恶此人而欲其死已自是惑既爱之欲其生又恶之欲其死爱恶俱施于此一人则惑之甚者也惑之甚者是以彼死生之命而欲任吾爱恶之情者也】
　　诚不以富亦只以异
　　此诗小雅我行其野之词也旧説夫子引之以明欲其生死者不能使之生死如此诗所言不足以致富而适足以取异也程子曰此错简当在第十六篇齐景公有马千驷之上因此下文亦有齐景公字而误也○杨氏曰堂堂乎张也难与并为仁矣则非诚善补过不蔽于私者故告之如此
　　○齐景公问政于孔子
　　齐景公名杵臼鲁昭公末年孔子适齐
　　孔子对曰君君臣臣父父子子
　　此人道之大经政事之根本也是时景公失政而大夫陈氏厚施【去声】于国景公又多内嬖而不立太子其君臣父子之间皆失其道故夫子告之以此
　　公曰善哉信如君不君臣不臣父不父子不子虽有粟吾得而食诸
　　景公善孔子之言而不能用其后果以继嗣不定啓陈氏弑君篡国之祸○杨氏曰君之所以君臣之所以臣父之所以父子之所以子是必有道矣景公知善夫子之言而不知反求其所以然盖悦而不绎者齐之所以卒于乱也【饶氏曰就景公身上言之则景公自不能尽君之道致其臣陈氏厚施于国自不能尽父之道致内嬖之多而不立太子故杨氏云景公知善夫子之言而不知反求其所以然者是説景公不能反之于身以尽君父之道也○冯氏曰齐在春秋君臣之道不立无知弑其君诸儿公子商人弑其君舎齐人弑其君商人崔杼弑其君光景公可以鍳矣是时陈厚施而民归之景公特拥虗器而不悟也夫人生子未冠而死庶妾之子荼嬖诸大夫恐其为太子也言于公曰君之齿长未有太子若之何公曰二三子亦谋乐何忧乎无君君臣父子之间皆失其道如此夫子是以告之惜哉景公明非不能以有听而断实不能以有决也其后阳生入齐荼见弑于陈乞其祸惨矣又曰圣人之言各当其分而万世无弊信斯言也谓君则君臣则臣父则父子则子可也谓君君则臣臣父父则子子亦可也若孟子曰君之视臣如草芥则臣视君如防雠曰父子之间不责善责善则离虽皆有为而发然未免倚于一偏至此然后知圣人之善为言也○通曰五伦皆人道之大经而易论积不善之殃独以君臣父子之变言葢于五伦之中举其大者言也孔子答景公问政则以为人道之大经而又政事之根本也履霜坚氷至景公不能谨其防矣虽善夫子之言何益哉】
　　○子曰片言可以折狱者其由也与【折之舌反与平声】
　　片言半言【或问半言辞未毕而人已信之也】折断也【胡氏曰折者析而二之也治狱之道两辞具备曲直未分混为一区及乎别其孰为曲孰为直判然两途所谓折也】子路忠信明决故言出而人信服之不待其辞之毕也【觉轩蔡氏曰忠信所以立于中明决足以照乎外忠信则人不忍欺明决则人不能欺】
　　子路无宿诺
　　宿留也犹宿怨之宿急于践言不留其诺也记者因夫子之言而记此以见子路之所以取信于人者由其养之有素也【辅氏曰片言折狱非可以取办于言也所以养其言之所自发者必有其素而人之信已在于未言之前也】○尹氏曰小邾射【音亦】以句【音钩】绎奔鲁曰使季路要我吾无盟矣千乘【去声】之国不信其盟而信子路之一言其见信于人可知矣【事见左传哀公十四年】一言而折狱者信在言前人自信之故也不留诺所
　　以全其信也【通曰片言可折狱者明决也所以片言能折狱者忠信也忠信在未折狱之先明决见于将折狱之际此子路无宿诺一语门人独以其忠信而记之也】
　　○子曰听讼吾犹人也必也使无讼乎
　　范氏曰听讼者治其末塞其流也正其本清其源则无讼矣○杨氏曰子路片言可以折狱而不知以礼逊为国则未能使民无讼者也故又记孔子之言以见圣人不以听讼为难而以使民无讼为贵【通曰按论语其由也与凡三出皆许仲由之辞然许之未防抑之随至曰无所取材曰何足以臧皆抑之也此与上文虽不同章然片言折狱不过能听讼而已正其本清其源则忠信明决固未足以尽之也门人记此于前章之后得无意哉】
　　○子张问政子曰居之无倦行之以忠
　　居谓存诸心无倦则始终如一行谓发于事以忠则表里如一【语録居之无倦在心上説行之以忠在事上説居之无倦者便是要此心常在做主不放倒便事事都应得去行之以忠者是事要着实故集注云以忠则表里如一谓心里要如此便外面也如此事事靠实做去也○黄氏曰居之无倦则心常在事而思无不周行之以忠则事本于心而用无不施二者为政之大要也】○程子曰子张少仁无诚心爱民则必倦而不尽心故告之以此【陈用之曰孔子于子张兼无倦与忠而教之若子路则教之以无倦而已○冯氏曰子路勇于有行虑其不能继也子张多浮少实易于始勤终怠故竭两端而告之大抵倦最害事若不倦虽一日万防可也倦则居家事亦不理矣尧倦于勤遂逊于舜为此也○齐氏曰不欺而又不息之谓诚忠言其不欺无倦言其不息也子张少诚实非子夏之莒父沈诸梁之叶也而来问政盖有缘饰以干禄之意尔孔子教之以刚健而笃实药之也○通曰终不如其始非诚也表不如其里非诚也子张无诚心故夫子药之以此】
　　○子曰博学于文约之以礼亦可以弗畔矣夫
　　重出
　　○子曰君子成人之美不成人之恶小人反是
　　成者诱掖奨劝以成其事也君子小人所存既有厚薄之殊而其所好又有善恶之异故其用心不同如此【郑舜举曰君子视人之善犹己之善故开导诱掖以成之视人之恶犹己之有疾故规戒掩覆以止之○胡氏曰诱掖者开导之于其先奨劝者从防之于其后也所存以心言所好以情言君子存心本于厚故待人亦厚而惟恐人之不厚小人存心本于薄故待人亦薄而惟恐人之不薄也君子之所好在于善故已有是善而亦欲人之趋于善小人之好在于恶故己有是恶而亦欲人之济其恶○黄氏曰小人成人之恶谓迎合容养以成其为恶之事也不成人之美忌克诋毁使不得成其善也○通曰集注必由其所存以及其所好君子于人之美诱掖以迎之于未成之先奨劝以作之于将成之际必欲成其善而已存心一于善也小人反是】
　　○季康子问政于孔子孔子对曰政者正也子帅以正孰敢不正
　　范氏曰未有己不正而能正人者○胡氏曰鲁自中叶政由大夫家臣效尤据邑背叛不正甚矣故孔子以是告之欲康子以正自克而改三家之故惜乎康子之溺于利欲而不能也【吴氏曰书曰表正万邦上者表也下者影也表正则影正矣政之义无切于此论语记康子问政者二章问患盗使民各一章夫子答之如一皆使之反躬自冶而已盖道理不越如是此外更无别法亦不特告康子为然也○通曰集注释政字曰政之为言正也所以正人之不正也葢本于此鲁之政由大夫而家臣效尤帅之者不正而以不正应之也】
　　○季康子患盗问于孔子孔子对曰苟子之不欲虽赏之不窃
　　言子不贪欲则虽赏民使之为盗民亦知耻而不窃○胡氏曰季氏窃柄康子夺嫡民之为盗固其所也盍亦反其本耶孔子以不欲啓之其防深矣夺嫡事见春秋传【哀公三年○陈用之曰夫子为政于鲁道不拾遗子产为政于郑田器不归亷耻之心人皆有之患在上者不能导之尔○冯氏曰夫谓非其有而取之者盗也欲心一萌非其有者必将取之嫡位可夺也国柄可专也民独不为盗乎邾庶其以漆闾来奔季武子妻以公姑姊而赐其从者于是鲁多盗臧武仲为司冦武子使诘盗武仲曰子召外盗而大礼焉何以止吾盗然则止盗之方亦反其本而已矣○通曰盗生于欲康子鲁之大盗也夫子答其患盗之问不直曰苟子之不盗其防婉而深矣上下三章当通看不欲正也欲善亦正也使康子移其欲利之心欲善民岂特不为盗而且皆为善矣此所谓帅以正而民无不正也】
　　○季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃【焉于防反】
