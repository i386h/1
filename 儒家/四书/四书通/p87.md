<!-- { "loadSidebar": true } -->
　　鲁三卿季氏最贵孟氏为下卿孔子去之事见世家然此言必非面语孔子盖自以告其臣而孔子闻之尔○程子曰季氏强臣君待之之礼极隆然非所以待孔子也以季孟之闲待之则礼亦至矣然复曰吾老矣不能用也故孔子去之盖不系待之轻重特以不用而去尔【冯氏曰此与其臣议所以处子之辞子鲁人也故议以鲁君所以待三卿者待之是时诸侯之贤而国势富强者宜莫如齐之景公此子之所以愿仕焉者也晏平仲得政已三世矣景公至鲁与子语而説之其后子不得志于鲁遂之齐景公数问政而説婴之所深忌也所以欲害子而进闲言也方责效于期月之间而婴乃谓累世不能殚其学此景公所谓吾老而不可俟也○叶少蕴曰景公以晏平仲之言不用孔子而禄之以虚礼此犹齐宣王欲中国而受孟子室养弟子以万钟也○通曰孔子居常一则曰如有用我二则曰如有用我夫子之志盖拳拳有望乎当世之能用也今而不能用之语既入于夫子之耳齐之廷安得复有夫子之迹哉】
　　○齐人归女乐季桓子受之三日不朝孔子行【归如字或作馈朝音潮】
　　季桓子鲁大夫名斯按史记定公十四年孔子为鲁司冦摄行相事齐人惧归女乐以沮之尹氏曰受女乐而怠于政事如此其简贤弃礼不足与有为可知矣夫子所以行也所谓见防【平声】而作不俟终日者与【吴氏曰左传襄十七年郑赂晋女乐不知女乐始何时家语及史记皆云鲁用孔子齐归女乐以沮之夫子尝适齐矣已不能用及反而仕鲁又沮人用之怠已而忌人愚不肖之通患也桓子受制阳货四五年防不免死一旦得脱虎口而与夫子从事此其发愤自强之日也而境顺于前心即骄逸夫子方欲辅桓子以有为而桓子所为固若是固不得不行也孟子曰孔子于季桓子见行可之仕此曰季桓子不朝孔子行其仕其行皆以桓子而定公徒拥虚名于其上也悲夫论语记夫子行者三景公云不能用无留之理故即行灵公问陈不合可以去矣然不必速也故明日遂行桓子受女乐宜若见防而作不俟终日然父母之国也故待其不朝三日而后行孟子曰孔子去齐接淅而行去鲁曰迟迟吾行此圣人去国之义也○通曰鲁方受齐之女乐未见其有简贤弃礼之迹也而夫子必于行者夫子尝曰未见好徳如好色色与徳相为盛衰者也是安得不见防而作哉】○范氏曰此篇记仁贤之出处而折中以圣人之行所以明中庸之道也
　　○楚狂接舆歌而过孔子曰鳯兮鳯兮何徳之衰往者不可谏来者犹可追已而已而今之从政者殆而接舆楚人佯狂避世【冯氏曰陆氏名通字接舆佯狂避世故称楚狂】夫子时将适楚故接舆歌而过其车前也鳯有道则见无道则隐【饶氏曰麟鳯皆不是有种底物惟是圣王在上天地泰和所以元气之防钟为麟鳯如鹳生鹤马生龙驹之类】接舆以比孔子而讥其不能隐为徳衰也来者可追言及今尚可隐去已止也而语助辞殆危也接舆盖知尊孔子而趋不同者也
　　孔子下欲与之言趋而辟之不得与之言【辟去声】
　　孔子下车盖欲告之以出处之意接舆自以为是故不欲闻而避之也
　　○长沮桀溺耦而耕孔子过之使子路问津焉【沮七余反溺乃力反】
　　二人隐者耦并耕也时孔子自楚反乎蔡津济渡处【冯氏曰沮沮洳也溺淖溺也长谓久桀谓健观二子命名之意其志于辟世久矣耦并耕也贫不能具牛以身耕之○饶氏曰两耜同队而耕谓之耦耕吴氏曰接舆书楚故沮溺丈人不复书盖皆楚人】
　　长沮曰夫执舆者为谁子路曰为孔丘曰是鲁孔丘与曰是也曰是知津矣
　　执舆执辔在车也盖本子路御而执辔今下问津故夫子代之也知津言数【音朔】周流自知津处
　　问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从避世之士哉耰而不辍【徒与之与平声滔吐刀反辟去声耰音忧】
　　滔滔流而不反之意以犹与也言天下皆乱将谁与变易之而汝也辟人谓孔子辟世桀溺自谓耰覆【敷又反】种【上声】也【按韵防注布种后以耰摩田使土开处复合以覆种】亦不告以津处【辅氏曰桀溺以夫子为辟人而天下皆滔滔不反则世人无一不可辟者故絶人逃世以为洁而自谓其能避世】
　　子路行以告夫子怃然曰鸟兽不可与同羣吾非斯人之徒与而谁与天下有道丘不与易也【怃音武与如字】
　　怃然犹怅然惜其不喻已意也言所当与同羣者斯人而已岂可絶人逃世以为洁哉天下若已平治则我无用变易之正谓天下无道故欲以道易之耳【吴氏曰桀溺以天下皆无道而避世陈仲子以兄为不义而避兄夫子谓鸟兽不可与同羣孟子谓充仲子之操蚓而后可圣贤之意大略相似知乎此则居夷浮海二章义亦可识矣】○程子曰圣人不敢有忘天下之心故其言如此也张子曰圣人之仁不以无道必天下而弃之也【通曰圣人不敢有忘天下之心则沮溺忘天下者也张子曰圣人之仁不以无道必天下而弃之则沮溺弃天下者也仁者以天地万物为一体民胞物与何忍忘之又何忍弃之哉于此见沮溺之为忍圣人之为仁沮溺之为过圣人之为中】
　　○子路从而后遇丈人以杖荷蓧子路问曰子见夫子乎丈人曰四体不勤五谷不分孰为夫子植其杖而芸【蓧徒吊反植音值】
　　丈人亦隐者蓧竹器分辨也五谷不分犹言不辨菽麦尔责其不事农业而从师逺游也植立之也芸去草也
　　子路拱而立
　　知其隐者敬之也
　　止子路宿杀鸡为黍而食之见其二子焉明日子路行以告子曰隐者也使子路反见之至则行矣【食音嗣见贤遍反】孔子使子路反见之盖欲告之以君臣之义而丈人意子路必将复来故先去之以灭其迹亦接舆之意也
　　子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行已知之矣【长上声】
　　子路述夫子之意如此盖丈人之接子路甚倨而子路益恭丈人因见其二子焉则于长幼之节固知其不可废矣故因其所明以晓之伦序也人之大伦有五父子有亲君臣有义夫妇有别长幼有序朋友有信是也仕所以行君臣之义故虽知道之不行而不可废然谓之义则事之可否身之去就亦自有不可苟者是以虽不洁身以乱伦亦非忘义以狥禄也【饶氏曰道与义只一般但道指全体而言义指一事而言道必遇贤君而后行义则是自家行底孔子虽知当世道之不行而自家却不可不行其义前章説天下有道不与易可见圣人救世之仁此章説君臣之伦不可废可见圣人出仕之义○通曰道义二字分看则道为体义为用合看则天下之达道也而君臣之义具焉圣人之行义也而中庸之道存焉非道自道义自义也】福州有国初时写本路下有反子二字以此为子路反而夫子言之也未知是否○范氏曰隐者为高故往而不反仕者为通故溺而不止【饶氏曰为是作为之为隐者专要做那高尚底事所以甘于长往而不反仕者专要做那通达底事所以溺于下流而不止也】不与鸟兽同羣则决性命之情以饕【音叨】富贵【饶氏曰性原于命发而为情恻隠羞恶辞让是非之四端皆是天理发见出来所以谓之性命之情若心为外物所移必是坏了四端决如决水之决便如决去水之隄防如何留得水住】此二者皆惑也是以依乎中庸者为难惟圣人不废君臣之义而必以其正所以或出或处而终不离于道也【黄氏曰列接舆以下三章于孔子行之后以明夫子虽不合而去然亦未尝恝然以忘斯世也此所以为圣人之出处也欤接舆沮溺丈人若律以圣人之中道则诚不为无病然味其言观其容止以想见其为人其清风高节犹使人起敬起慕彼于圣人犹有不满于心则其视世之贪利慕禄而不知止者眞不啻若犬彘是岂非世之贤而特立者与○通曰接舆沮溺丈人皆楚人也章首冠以楚狂二字皆楚之狂者也狂者志行之过集注此篇之末谓夫子于此四人惓惓引接之意在陈之叹盖亦如此然鲁之狂士何幸而得在圣人陶冶之中楚之狂者又何不幸而自弃于圣人造化之外也哉】
　　○逸民伯夷叔齐虞仲夷逸朱张栁下惠少连【少去声下同】逸遗逸民者无位之称虞仲即仲雍与太伯同窜荆蛮者夷逸朱张不见经传少连东夷人
　　子曰不降其志不辱其身伯夷叔齐与谓栁下惠少连降志辱身矣言中伦行中虑其斯而已矣【与平声中去声下同】栁下惠事见上伦义理之次第也虑思虑也中虑言有意义合人心少连事不可考然记称其善居丧三日不怠三月不解朞悲哀三年忧则行之中虑亦可见矣
　　谓虞仲夷逸隐居放言身中清废中权
　　仲雍居吴断发文身裸以为饰隐居独善合乎道之清放言自废合乎道之权
　　我则异于是无可无不可
　　孟子曰孔子可以仕则仕可以止则止可以久则久可以速则速所谓无可无不可也【张氏曰无可者不以可为主也无不可者不以不可为主也其曰无者言其不存乎中也夷齐之心则未免有不可下惠少连则有可也○致堂胡氏曰谓圣人无可而无不可则非固也谓圣人无不可而无可则非流也盖圣人徳盛仁熟从容中道自然无所偏倚也○饶氏曰方其事未定之时则此心无可无不可及其事已断之后则有可有不可矣前两章有必仕之意可以见圣人之有心此一章有不必仕之意可以见圣人之无心】○谢氏曰七人隐遯不污则同其立心造行【去声下同】则异伯夷叔齐天子不得臣诸侯不得友盖已遯世离羣矣下圣人一等此其最高与【平声】栁下惠少连虽降志而不枉已虽辱身而不求合其心有不屑也故言能中伦行能中虑虞仲夷逸隐居放言则身不合先王之法者多矣然清而不污也权而适宜也与方外之士害义伤教而乱大伦者殊科是以均谓之逸民尹氏曰七人各守其一节孔子则无可无不可此所以常适其可而异于逸民之徒也扬雄曰观乎圣人则见贤人是以孟子语夷惠亦必以孔子断之【通曰孟子记伊尹曰予天民之先觉者也予将以斯道觉斯民也伯夷以下七人岂不可谓之有道之士岂不能以斯道觉斯民而独以逸民称者亦其志行之过也孟子于此章独取伯夷以为圣之清取栁下惠以为圣之和以夫子无可无不可为圣之时且添入伊尹圣之任继以伯夷下惠之后孔子之前可谓深能防孔子此章之意】
　　○大师挚适齐【大音泰】
　　大师鲁乐官之长挚其名也
　　亚饭干适楚三饭缭适蔡四饭缺适秦【饭扶晚反缭音了】亚饭以下以乐侑食之官【或问白虎通曰王者平旦食昼食晡食暮食凡四饭诸侯三饭大夫再饭故鲁之师官自亚饭以下盖三饭也○齐氏曰鲁诸侯故止三饭然不言一饭岂周公锡天子乐而鲁僭之孔子正乐而去其一耶记者起数以亚其仍鲁之旧以见其昔之僭与○冯氏曰天子诸侯皆以乐侑食毎食乐章各异各有乐师】干缭缺皆名也
　　鼓方叔入于河
　　鼓击鼓者方叔名河河内
　　播鼗武入于汉
　　播摇也鼗小鼓两旁有耳持其柄而摇之则旁耳还自击武名也汉汉中
　　少师阳击磬襄入于海【少去声】
