<!-- { "loadSidebar": true } -->
　　倦如诲人不倦之倦区犹类也【冯氏曰区丘域也别分也古者以园圃毓草木葢植艺之事各分区城艺一区毕复艺一区不相凌躐】言君子之道非以其末为先而传之非以其本为后而倦教但学者所至自有浅深如草木之有大小其类固有别矣若不量其浅深不问其生熟而槩以高且逺者强【上声】而语之则是诬之而已君子之道岂可如此若夫始终本末一以贯之则惟圣人为然岂可责之门人小子乎程子曰君子教人有序先传以小者近者而后教以大者逺者非先传以近小而后不教以逺大也【语录理无大小而教人者必由其序子游不知理之无大小则以洒扫应对为末而无本不知教人之有序故于门人小子而直欲教之精义入神之事若不得程子説得君子教人有序四五句是无縁看得出圣人有始有卒者不是自始做到终乃是合下便始终皆备若学者便须从始做去方得○通曰此第一条説教人有序是发子夏之意后第二至第五条説理无二致是矫子游之偏也】又曰洒扫应对便是形而上者理无大小故也故君子只在慎独【黄氏曰理无大小者非以洒扫为小形而上者为大也盖不但至大之事方有形而上之理虽至小之事亦有之矣故曰理无大小故也○通曰按饶氏云小学未能穷理而慎独且把洒扫应对以维持其心年齿浸长却慎独以诚其意盖以大学诚意章方有慎独工夫殊不知程子朱子之意政谓小学是至微之事慎独正要慎其微若从念虑之微説小学洒扫在长者之前能谨长者不在前不能谨便是不能慎独饶氏此语窃恐有误后学不可不辨】又曰圣人之道更无精粗从洒扫应对与精义入神贯通只一理虽洒扫应对只看所以然如何【语録洒扫应对精义入神是一様道理洒扫应对必有所以然精义入神亦有所以然非谓洒扫应对便是精义入神固是精义入神有形而上之理而洒扫应对亦有形而上之理】又曰凡物有本末不可分本末为两段事洒扫应对是其然必有所以然【通曰按朱子曰有本末者事也不可分者其所以然之理也饶氏却谓己然者为末所以然者为本盖朱子解程子之言以本末为事而不可分为二事者是理饶氏解程子之言以末为事而本为理亦不可不辨也】又曰自洒扫应对上便可到圣人事【黄氏曰洒扫应对虽至小亦由天理之全体而着见于事物之间圣人所以为圣人者初不外乎此理特其事事物物皆由此理而不勉不思従容自中耳○通曰第二第三条曰理无大小曰贯通只一理第五条曰不可分本末为两段事曰自洒扫应对上便可到圣人事前两理字后两事字政好拈出盖天下无理外之事事有大小精粗理无大小精粗其然者事也其所以然者理也小学有小学之事大学有大学之事事虽不同而理未尝不一精义入神是穷其理之所以然洒扫应对虽曰至小亦由理之所以然者而着见于节文之当然也精义入神是圣人事自洒扫应对而上亦未尝不可便到圣人事此四条皆所以破子防抑末也本之则无六字】愚按程子第一条説此章文意最为详尽其后四条皆以明精粗本末其分虽殊而理则一学者当循序而渐进不可厌末而求本葢与第一条之意实相表里非谓末即是本但学其末而本便在此也【通曰学者之病有二谓末不当理防只当理防本而不知理之一者谓末即是本但学其末而本便在此者不知分之殊也朱子政虑学者差认程子之意故有是説赵氏除去非谓二字却谓学其末而本便在此者理贯于万事不以事之近小而理有不该则误矣】
　　○子夏曰仕而优则学学而优则仕
　　优有余力也仕与学理同而事异故当其事者必先有以尽其事而后可及其余然仕而学则所以资其仕者益深学而仕则所以验其学者益广【语録金去伪曰子夏之言似为时而发其言虽反覆相因而各有所指○饶氏曰仕优则学盖已方仕不成废了王事且去读书○通曰圣贤之言固自有因上句而生下句者如夫子本言晋文公谲而不正因而曰齐桓公正而不谲若独言下句则齐桓岂正而不谲者哉此亦因当时有仕优而不学者故以下句意足之独言下句则学之优固自有可仕有不可仕者矣】
　　○子游曰丧致乎哀而止
　　致极其哀不尚文饰也杨氏曰丧与其易也宁戚不若礼不足而哀有余之意愚接而止二字亦微有过于髙逺而简略细微之弊学者详之
　　○子游曰吾友张也为难能也然而未仁
　　子张行【去声】过高而少诚实恻怛之意【通曰集注前论三仁则曰行不同同出于至诚恻怛之意此论子张之未仁则曰行过髙而少诚实恻怛之意盖善观人之行者必观其意之所从来不恻怛非仁者恻怛而不诚非真仁者】
　　○曾子曰堂堂乎张也难与并为仁矣
　　堂堂容貌之盛言其务外自髙不可辅而为仁亦不能有以辅人之仁也○范氏曰子张外有余而内不足故门人皆不与其为仁子曰刚毅木讷近仁宁外不足而内有余庶可以为仁矣【通曰上文未仁其辞犹恕难与并为仁斥之严矣务外安得有诚实自高安得有恻怛】
　　○曽子曰吾闻诸夫子人未有自致者也必也亲丧乎致尽其极也葢人之真情所不能自己者○尹氏曰亲丧固所自尽也于此不用其诚恶乎用其诚【胡氏曰上智之资于理所当然者固不待勉强而皆极其至中人以下则罕能之惟父母之丧哀痛惨怛盖其真情之不能自己者圣人指以示人使之自识其良心非専为丧礼发也○饶氏曰乎字有感动人底意思事亲莫大于死生之际人之所当自尽者也人当如此而犹有不能如此此圣人所以寓微意而感动之若不看圣人微意所在只説个人人能如此自尽则圣人之发此言似乎无味○通曰集注専发自字意末引尹氏説又发乎字意孩提之童无不知爱其亲者此良心也亲丧所自尽亦良心也人心天理之真尤于事亲始终见之】
　　○曽子曰吾闻诸夫子孟庄子之孝也其他可能也其不改父之臣与父之政是难能也
　　孟庄子鲁大夫名速其父献子名蔑【音灭】献子有贤徳而庄子能用其臣守其政故其他孝行【去声】虽有可称而皆不若此事之为难【邓元亚曰献子歴相君五十年鲁人谓之社稷之臣则其臣必贤其政必善矣庄子年少嗣立又与季孙宿同朝宿父文子忠于公室宿皆不能宁而改之庄子乃独能不改其父之臣与父之政而终身焉是孔子之所谓难也○通曰三年无改父之道不改其父之未善者也泛指为人子者而言也此则不改其父之已善者也独指孟庄子而言也凡父之所为未善人子三年丧服之中可以未改而遽忍于改之非孝也孟献子之臣之政已善或以好恶之私而改或以意见之偏而改亦非孝也右二章皆曰吾闻诸夫子饶氏以为曾子尊其所闻如此尹和靖作论语解所谓愚闻之师曰亦如此愚谓朱子得于延平者亦然】
　　○孟氏使阳肤为士师问于曽子曽子曰上失其道民散久矣如得其情则哀矜而勿喜
　　阳肤曾子弟子民散谓情义乖离不相维系谢氏曰民之散也以使之无道教之无素故其犯法也非迫于不得已则陷于不知也故得其情则哀矜而勿喜【或问生业不厚教化不修内则无尊君亲上之心外则无仰事俯育之赖是以恩踈义薄不相维系而日有离散之心○黄氏曰得情而喜则太刻之意或溢于法之外得情而矜则不忍之意常行于法之中仁人之言盖如此○冯氏曰鲁人有父子讼者子为司寇同狴执之三月不别其父请止乃赦之季孙闻而不説子喟然叹曰上失其道而杀其下非理也不教以孝而听其狱是杀不辜子舆其闻诸此与○通曰集注情义乖离不相维系八字释一散字情相维系不忍离义相维系不可离上之人何忍使之离而至于犯法也哉虞书曰钦哉钦哉惟刑之恤哉钦恤二字是形容帝尧好生之心钦则自然有哀矜之心恤则自然无喜之意】
　　○子贡曰纣之不善不如是之甚也是以君子恶居下流天下之恶皆归焉【恶居之恶去声】
　　下流地形卑下之处众流之所归喻人身有污贱之实亦恶名之所聚也子贡言此欲人常自警省不可一置其身于不善之地非谓纣本无罪而虚被恶名也【冯氏曰纣名辛字受纣諡也后世定諡谓残义损善曰纣○辅氏曰此章之意全在下两句而世儒乃以上两句生説曰子贡服行恕之一字故能见得纣之不善不如是之甚而或者又从而推衍其説以为真得子贡之心者故朱子于此既述其正意而又明言或者之説而斥以为非也○通曰集注不可一置其身于不善之地谓不可一息不善也谓不可一毫不善也一息之间一毫之差万善堕焉万恶归焉乌乎凛乎其可畏哉】
　　○子贡曰君子之过也如日月之食焉过也人皆见之更也人皆仰之【更平声】
　　○衞公孙朝问于子贡曰仲尼焉学【朝音潮焉于虔反】
　　公孙朝卫大夫
　　子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有【识音志下焉字于防反】
　　文武之道谓文王武王之谟训功烈与凡周之礼乐文章皆是也在人言人有能记之者识记也【语録此但谓周之先王所以制作传世者当孔子时未尽亡耳夫子焉不学而亦何常师之有亦是子贡真实语如孔子虽是生知然何尝不学亦何所不师然能无不学无不师者是亦圣人所以为生知也○或问所谓人正谓老耼苌郯子师襄之俦耳若入太庙毎事问焉则庙之祝史亦其一师也○饶氏曰文武之道所以未坠于地者以其在人故耳唯是此道在人故贤者记得其大者不贤者记得其小者○通曰中庸曰仲尼祖述尧舜宪章文武上律天时下袭水土最可见夫子之无所不学处而此独指文武之道而言者子贡答卫公孙朝之问姑即其近而传者言之子思发明夫子之所以为大故合逺近上下而言之也要之子贡之言未若子思之备】
　　○叔孙武叔语大夫于朝曰子贡贤于仲尼【语去声朝音潮】武叔鲁大夫名州仇【少蕴叶氏曰子贡晚见用于鲁拒吴之强大晓嚭而舎卫侯伐齐之谋诘陈成子而反其侵地鲁人贤之此武叔所谓贤于仲尼者也】
　　子服景伯以告子贡子贡曰譬之宫墙赐之墙也及肩窥见室家之好
　　墙卑室浅【语録古人宫外只是墙无今人廊屋】
　　夫子之墙数仞不得其门而入不见宗庙之美百官之富
　　七尺曰仞不入其门则不见其中之所有言墙髙而宫广也
　　得其门者或寡矣夫子之云不亦宜乎
　　此夫子指武叔【冯氏曰子贡称武叔曰夫子葢仕于武叔也○通曰惟子贡甞仕于武叔故武叔但见子贡之墙而未见夫子数仞之墙尔不足责也】
　　○叔孙武叔毁仲尼子贡曰无以为也仲尼不可毁也他人之贤者丘陵也犹可逾也仲尼日月也无得而逾焉人虽欲自絶其何伤于日月乎多见其不知量也【量去声】
　　无以为犹言无用为此土髙曰丘大阜曰陵日月喻其至髙自絶谓以谤毁自絶于孔子【胡氏曰圣人之心如化工之生物未尝不欲物物而生之也彼倾者覆之物自倾而不得受化工之生也圣人未尝有絶人之心彼毁谤者自絶于圣人耳】多与只同适也不知量谓不自知其分【去声】量【冯氏曰量谓斛斗升合大小不同言武叔不自知其量之小而毁圣人之大也○通曰上章夫子之云所以责武叔者其辞犹恕此则泛然言之若不直指武叔而实指武叔也责之严矣】
　　○陈子禽谓子贡曰子为恭也仲尼岂贤于子乎为恭谓为恭敬推逊其师也
