<!-- { "loadSidebar": true } -->
　　○孟子谓蚔鼃曰子之辞灵丘而请士师似也为其可以言也今既数月矣未可以言与【蚔音迟鼃乌花反为去声与平声】蚔鼃齐大夫也灵丘齐下邑似也言所为近似有理可以言谓士师近王得以谏刑罚之不中者
　　蚔鼃谏于王而不用致为臣而去
　　致犹还也
　　齐人曰所以为蚔鼃则善矣所以自为则吾不知也【为去声】讥孟子道不行而不能去也
　　公都子以告
　　公都子孟子弟子也
　　曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉
　　官守以官为守者言责以言为责者绰绰寛貌裕寛意也孟子居宾师之位未尝受禄故其进退之际寛裕如此【饶氏曰余祫是寛缓不切之意賔师从容规讽以渐而入如今朋友相似少焉不入亦当去但寛得些子不如那有官守言责者恁地逼廹不得其职不得其言则目下便着休或疑孔子不脱冕而行与孟子之説不同曰正是一般葢孔子有去志久矣但去得不恁地逼迫后来燔肉不至方不脱冕而行且如卫灵公可谓无道然亦以賔礼待孔子故孔子在卫极多时后来却因问陈明日遂行亦是久有去志因此遂行耳○通曰易言裕者二蛊六四裕父之蛊徃见吝晋初六裕无咎朱子皆以寛裕释之葢初六无位自处以寛可也六四在位处以寛不可也孟子之裕晋初六之裕也】尹氏曰进退久速当【去声】于理而已【通曰集注前引尹氏曰言君子之辞受取予唯当于理而已此又引其言曰进退久速当于理而已葢天理人欲之机最不可不辨当辞而辞是天理受即非矣可久而久是天理速即非矣如此则当于理不如此则渉于欲故圣人能审其几焉】
　　○孟子为卿于齐出吊于滕王使盖大夫王驩为辅行王驩朝暮见反齐滕之路未尝与之言行事也【盖古盍反见音现】○盖齐下邑也王驩王嬖臣也辅行副使也反徃而还也行事使事也
　　公孙丒曰齐卿之位不为小矣齐滕之路不为近矣反之而未尝与言行事何也曰夫既或治之予何言哉【夫音扶】王驩盖摄卿以行故曰齐卿夫既或治之言有司已治之矣孟子之待小人不恶而严如此【辅氏曰自常情观之则孟子之不与驩言不以为恶之而不欲与之言则以为易之而不足与之言矣夫恶之而不欲与之言则隘易之而不足与之言则忽隘与忽孟子无是心也但言有司既己能治其事而不必与之言则亦是顺理之事而其中自有不恶而严之意耳○饶氏曰孟子为卿于齐齐王以孟子知理令其摄卿有司各有所司孟子不明言所以不与言之意只就所问行事上荅之言事事各有人司之何待我説所谓不恶而严如此○通曰不恶而严恶字伊川易传作入声读为逺小人之道若以恶声厉色适足以致其怨今辅氏作去声读姑存之】
　　○孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然
　　孟子仕于齐丧母归于鲁嬴齐南邑充虞孟子弟子尝董治作棺之事者也严急也木棺木也以己通以美大美也
　　曰古者棺椁无度中古棺七寸椁称之自天子逹于庶人非直为观美也然后尽于人心【称去声】
　　度厚薄尺寸也中古周公制礼时也椁称之与棺相称也欲其坚厚久逺非特为人观视之美而已
　　不得不可以为悦无财不可以为悦得之为有财古之人皆用之吾何为独不然
　　不得谓法制所不当得得之为有财言得之而又为有财也或曰为当作而
　　且比化者无使土亲肤于人心独无恔乎【比必二反恔音效】比犹为也化者死者也恔快也言为死者不使土近其肌肤于人子之心岂不快然无所恨乎
　　吾闻之君子不以天下俭其亲
　　送终之礼所当得为而不自尽是为天下爱惜此物而薄于吾亲也【或问不以天下俭其亲曰以犹为也不为天下惜棺椁之费而俭于其亲也王氏中説记太原府君之门曰一布被二十年不易曰无为费天下也文意正与此同○通曰非不得为也非无财可为也而人所自尽者而不能尽是薄其亲之甚者也有人心者忍如是耶】
　　○沈同以其私问曰燕可伐与孟子曰可子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是【伐与之与平声下伐与杀与同夫音扶】沈同齐臣以私问非王命也子哙子之事见前篇诸侯土地人民受之天子传之先君私以与人则与者受者皆有罪也仕为官也士即从仕之人也【辅氏曰沈同问燕可伐否耳固不问以齐伐燕为何如也若是以王命来问孟子必当详告之不但曰可而已也】
　　齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉天吏解见上篇言齐无道与燕无异如以燕伐燕也史记亦谓孟子劝齐伐燕葢传闻此説之误○杨氏曰燕固可伐矣故孟子曰可使齐王能诛其君吊其民何不可之有乃杀其父兄虏其子弟而后燕人畔之乃以是归咎孟子之言则误矣【语録孟子言伐燕处有四燕父子君臣如此固有可伐之理然孟子不曽教齐不伐亦不曽教齐必伐但曰惟天吏则可以伐之○饶氏曰惟士师则可以杀有罪之人泛泛如何可以擅杀惟天吏可以伐无道之国诸侯如何可以擅相征伐天吏天所命者士师君所命者天吏以其有道故天命之征伐如汤武是也沈同安晓此理但知人之可伐而不知己之不可伐人○通曰燕虽有可伐之罪而齐则非伐罪之君故齐虽有胜燕之力而孟子初无劝齐之意】
　　○燕人畔王曰吾甚慙于孟子
　　齐破燕后二年燕人共立太子平为王【史记燕世家齐王令章子将五都兵以伐燕燕君哙死齐大胜燕子之亡二年后立平为燕昭王】
　　陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之【恶监皆平声】
　　陈贾齐大夫也管叔名鲜武王弟周公兄也武王胜商杀纣立纣子武庚而使管叔与弟蔡叔霍叔监其国武王崩成王防周公摄政管叔与武庚畔周公讨而诛之
　　见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎【与平声】
　　言周公乃管叔之弟管叔乃周公之兄然则周公不知管叔之将畔而使之其过有所不免矣或曰周公之处管叔不如舜之处象何也游氏曰象之恶己着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探其兄之恶而弃之耶周公爱兄宜无不尽者管叔之事圣人之不幸也舜诚信而喜象周公诚信而任管叔此天理人伦之至其用心一也【语録周公本是怕武庚畔故遣管叔霍叔去监他为其至亲可恃不知反与武庚同作一党想武庚日夜炒那管叔谓周公是弟今欲簒为天子汝是兄今却只恁地管叔被他炒得心热他性又急所以便发出这件事来○通曰讵忍逆探其兄之恶而弃之此一句最见周公之用心舜之心诚信而喜象不忍逆以其弟为诈舜为兄之道尽矣周公之心诚信而任管叔不忍逆以其兄为畔周公为弟之道尽矣故曰此天理人伦之至人伦即是天理特分而言之天理其自然者人伦其当然者尔】
　　且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从为之辞【更平声】
　　顺犹遂也更改也辞辩也更之则无损于明故民仰之顺而为之辞则其过愈深矣责贾不能勉其君以迁善改过而教之以遂非文【去声】过也○林氏曰齐王慙于孟子葢羞恶之心有不能自已者使其臣因是心而将顺之则义不可胜用矣而陈贾鄙夫方且为之曲为辩説而沮其迁善改过之心长其饰非拒谏之恶故孟子深责之然此书记事散出而无先后之次故其説必参考而后通若以第二篇十章十一章置于前章之后此章之前则孟子之意不待论説而自明矣【通曰有过而人知之孔子自以为幸使孔子自谓无过非孔子矣使孟子谓周公无过非孟子矣圣贤不贵无过而贵改过君子有过则改何幸齐王此几之方萌小人之过也必文贾乃导之以此何哉】
　　○孟子致为臣而归
　　孟子久于齐而道不行故去也
　　王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之【朝音潮为去声】
　　时子齐臣也中国当国之中也万钟谷禄之数也钟量名受六斛四斗矜敬也式法也盍何不也【饶氏曰孟子当时后车数十乗从者数百人皆是门人不是仆从所以齐王要以万钟养之】
　　时子因陈子而以告孟子陈子以时子之言告孟子陈子即陈臻也
　　孟子曰然夫时子恶知其不可也如使予欲富辞十万

　　孟子既以道不行而去则其义不可以复留而时子不知则又有难显言者故但言设使我欲富则我前日为卿尝辞十万之禄今乃受此万钟之馈是我虽欲富亦不为此也
　　季孙曰异哉子叔疑使己为政不用则亦已矣又使其子弟为卿人亦孰不欲富贵而独于富贵之中有私龙断焉【龙音垄】
　　此孟子引季孙之语也季孙子叔疑不知何时人龙断【徒玩反】冈垄之断而高也义见下文葢子叔疑者尝不用而使其子弟为卿季孙讥其既不得于此而又欲求得于彼如下文贱丈夫登龙断者之所为也孟子引此以明道既不行复受其禄则无以异此矣
　　古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣
　　孟子释龙断之説如此治之谓治其争讼左右望者欲得此而又取彼也罔谓罔罗取之也【饶氏曰左右望是欲全得之万一不得于此亦可得于彼不得于此是譬喻辞十万得于彼是譬喻受万】从而征之谓人恶【去声】其专利故就征其税后世缘此遂征商人也【辅氏曰文王闗讥不征是三代之初皆如是也】○程子曰齐王所以处孟子者未为不可孟子亦非不肯为国人矜式者但齐王实非欲尊孟子乃欲以利诱之故孟子拒而不受【孟子尝曰君子不可以货取则齐王不能以利诱之必矣第二章首书孟子将朝王是其进以礼处此章首书孟子致为臣而归下四章首皆书孟子去齐是其退以义处】
　　○孟子去齐宿于昼【昼如字或曰当作画音获下同】
　　昼齐西南近邑也
　　有欲为王留行者坐而言不应隠几而卧【为去声下同隠于靳反】隠凭也客坐而言孟子不应而卧也
　　客不悦曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄柳申详无人乎缪公之侧则不能安其身【齐侧皆反复扶又反语去声】
