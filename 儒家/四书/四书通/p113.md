<!-- { "loadSidebar": true } -->
　　今恶死亡而乐不仁是犹恶醉而强酒【恶去声乐音洛强上声】此承上章之意而推言之也【饶氏曰社稷宗庙以祭言四海以土言四体以身言四海依旧在只是我不得有其土社稷宗庙依旧在只是我不得以诸侯卿大夫之礼行其祭四体依旧在只是我不得有其身非无了此物他依旧在只是不是我个了○通曰恶死亡而乐不仁即是下章乐其所以亡者也】
　　○孟子曰爱人不亲反其仁治人不治反其智礼人不答反其敬【治人之治平声不治之治去声】
　　我爱人而人不亲我则反求诸巳恐我之仁未至也智敬放此
　　行有不得者皆反求诸己其身正而天下归之
　　不得谓不得其所欲如不亲不治不答是也反求诸巳谓反其仁反其智反其敬也如此则其自治益详而身无不正矣天下归之极言其效也【语录孟子此章都是趱向上去更不退下来如今人爱人不亲治人不治礼人不答更不反求诸巳教你不亲不治不答也休我也不解恁地得大家做个鹘突没理防底人】
　　诗云永言配命自求多福
　　解见前篇○亦承上章而言【饶氏曰上面三句包括未尽所以下面又说皆当反诸巳添个皆字凡有行不得所欲者必自反诸身则我之身无不正天下亦归之矣皆字说得濶不特说上面三者而巳永言配命是常常思量要合理永是无间断之意此章补前章意前章説大纲此章说得宻○通曰饶氏发出一皆字即集注自治益详之详字】
　　○孟子曰人有恒言皆曰天下国家天下之本在国国之本在家家之本皆身【恒胡登反】
　　恒常也虽常言之而未必知其言之有序也故推言之而又以家本乎身也此亦承上章而言之大学所谓自天子至于庶人壹是皆以修身为本为是故也【饶氏曰国王畿之内天子所治天下四方诸侯之国天下取则于国国取则于家家取则于身】
　　○孟子曰为政不难不得罪于巨室巨室之所慕一国慕之一国之所慕天下慕之故沛然徳教溢乎四海巨室世臣大家也得罪谓身不正而取怨怒也【饶氏曰集注世臣大家是两项世臣非一代之臣大家是贵宦之家○永嘉陈氏曰得罪谓非理致怨所谓不得罪者谓合正理而不致怨于人非曲法以奉之也】麦丘邑人祝齐桓公曰愿主君无得罪于羣臣百姓意盖如此【刘向新序杂事篇云昔桀得罪于汤纣得罪于武王此则君得罪于臣也】慕向也心恱诚服之谓也沛然盛大流行之貌溢充满也盖巨室之心难以力服而国人素所取信今既恱服则国人皆服而吾徳教之所施可以无逺而不至矣此亦承上章而言盖君子不患人心之不服而患吾身之不修吾身既修则人心之难服者先服而无一人之不服矣○林氏曰战国之世诸侯失徳巨室擅权为患甚矣然或者不修其本而遽欲胜之则未必能胜而适以取祸故孟子推本而言惟务修身以服其心彼既恱服则吾之徳教无所留碍可以及乎天下矣裴度所谓韩宏舆疾讨贼【见唐韩宏传】承宗敛手削地【见唐王承宗传】非朝廷之力能制其死命特以处置得宜能服其心故尔政此类也【通曰三代以前上有徳教下无巨室此曰得罪于巨室者为战国之时而言也】
　　○孟子曰天下有道小徳役大德小贤役大贤天下无道小役大弱役强斯二者天也顺天者存逆天者亡有道之世人皆修徳而位必称其德之大小天下无道人不修德则但以力相役而巳【语录小德役六德小贤役大贤是以贤徳论小役大弱役强只是以力论全不睹是○饶氏曰天下有道则人随其徳之大小而有位之上下天下无道则修徳者少纵有之不得在上位集注人皆有修徳者是人自修徳位必称者是上之人处之各当皆是告时君之辞】天者理势之当然也【语録问天下无道小役大弱役强亦曰天何也曰到那时不得不然亦是理当如此○饶氏曰集注将理势二字来说小徳大德小贤大贤以理言小役大弱役强以势言盖天下有理有气就事上说气便是势如郑卫齐楚之役亦势之当然也才到势之当然处便非人之所能为即是天了又曰贤兼才徳以政事言也虽曰时势如此然有大徳者便能囬天便胜这势孟子所以不说尧舜而说文王者文王自小至大犹百里而三分有二不为纣所役此可以见徳足以胜时势处○通曰集注尝以天为理之自然此以天为理势之当然者彼则纯以天理言此则兼以人事者也】
　　齐景公曰既不能令又不受命是絶物也涕出而女于吴【女去声】
　　引此以言小役大弱役强之事也令出令以使人也受命聼命于人也物犹人也女以女与人也吴蛮夷之国也景公羞与为昏而畏其强故涕泣而以女与之
　　今也小国师大国而耻受命焉是犹弟子而耻受命于先师也
　　言小国不修德以自强其般【音槃】乐【音洛】怠敖皆若效大国之所为者而独耻受其教命不可得也
　　如耻之莫若师文王师文王大国五年小国七年必为政于天下矣
　　此因其愧耻之心而勉以修德也文王之政布在方防举而行之所谓师文王也五年七年以其所乗之势不同为差【又冝反】盖天下虽无道然修德之至则道自我行而大国反为吾役矣程子曰五年七年圣人度【音铎】其时则可矣然凡此类学者皆当思其作为如何乃有益耳
　　诗云商之孙子其丽不亿上帝既命侯于周服侯服于周天命靡常殷士肤敏祼将于京孔子曰仁不可为众也夫国君好仁天下无敌【祼音灌夫音扶好去声】
　　诗大雅文王之篇孟子引此诗及孔子之言以言文王之事丽数也十万曰亿侯维也【饶氏曰侯维之维助语辞维字活有数义有是思字底有是独字底有是发语辞底有是助语辞底随其文义之异维与从心者同但诗内多从系】商士商孙子之臣也肤大也敏逹也祼宗庙之祭以郁鬯之酒灌地而降神也将助也言商之孙子众多其数不但十万而巳上帝既命周以天下则凡此商之孙子皆臣服于周矣所以然者以天命不常归于有德故也是以商士之肤大而敏逹者皆执祼献之礼助王祭事于周之京师也【眞氏曰以商之孙子而为周之诸侯以商之美士而奔走周庙之祭天命何常之有哉成汤惟其仁也故天命归于商纣惟其不仁故天命转而归周】孔子因读此诗而言有仁者则虽有十万之众不能当之故国君好仁则必无敌于天下也不可为众犹所谓难为兄难为弟云尔【见世说新语德行篇】
　　今也欲无敌于天下而不以仁是犹执热而不以濯也诗云谁能执热逝不以濯
　　耻受命于大国是欲无敌于天下也乃师大国而不师文王是不以仁也诗大雅桑柔之篇逝语辞也言谁能执持热物而不以水自濯其手乎○此章言不能自强则听天所命修德行仁则天命在我【语录今之为国者论为治则曰不消得十分底事只如此随风俗做便得不必湏欲如尧舜只恁地做天下也治为学者则曰做人也不须做得孔孟十分事且做得一二分也得尽是这般苟且之学所谓听天所命者也○通曰势之有强弱亦天所命集注所谓不能自强则听天所命者为齐景公而言也修徳行仁则天命在我为文王言也势之强弱在天志之自强在我】
　　○孟子曰不仁者可与言哉安其危而利其菑乐其所以亡者不仁而可与言则何亡国败家之有【菑与灾同乐音洛】安其危利其菑者不知其为危菑而反以为安利也所以亡者谓荒滛暴虐所以致亡之道也不仁之人私欲固蔽失其本心故其颠倒错乱至于如此所以不可告以忠言而卒至于败亡也【眞氏曰自昔危乱之世未尝无忠言祖伊尝谏纣矣召穆公尝谏厉王矣而二君之不听者盖其心既不仁故颠倒迷缪以危为安以菑为利以取亡之道为可乐也夫人君孰不欲安存而恶危亡而其反易至此者私欲蔽障而失其本心故尔】
　　有孺子歌曰沧浪之水清兮可以濯我缨沧浪之水浊兮可以濯我足【浪音郎】
　　沧浪水名缨冠系也
　　孔子曰小子听之清斯濯缨浊斯濯足矣自取之也言水之清浊有以自取之也圣人声入心通无非至理此类可见【辅氏曰夫不仁之人则虽忠言至论无自而入圣人之仁则虽常言俗语声入心通是亦莫非自取之也】
　　夫人必自侮然后人侮之家必自毁而后人毁之国必自伐而后人伐之【夫音扶】
　　所谓自取之者
　　太甲曰天作孽犹可违自作孽不可活此之谓也解见前篇○此章言心存则有以审夫得失之防不存则无以辨于存亡之着祸福之来皆其自取【饶氏曰要在看乐其所以亡者一句他只爱那淫荒暴虐所以取亡底事故虽危自以为安虽菑自以为利孟子此章说得利害大叚分明○通曰曰危曰菑曰所以亡亡形以着矣安其危利其菑乐其所以亡是心不存而无以辨于存亡之着也集注先之以心存则审于得失之几者本文有自取之三字濯缨濯足水之清浊自有以取之国之亡不亡心之存不存自取之也】
　　○孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也【恶去声】
　　民之所欲皆为致之如聚敛然【饶氏曰与之之与训为字是因人之欲凡他所欲却为讨与之如聚敛然】民之所恶则勿施于民晁错所谓人情莫不欲夀三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽此类之谓也
　　民之归仁也犹水之就下兽之走圹也【走音秦】
　　圹广野也言民之所以归乎此以其所欲之在乎此也
　　故为渊殴鱼者獭也为丛殴爵者鹯也为汤武殴民者桀与纣也【为去声殴与驱同獭音闼爵与雀同鹯诸延反】
　　渊深水也獭食鱼者也丛茂林也鹯食雀者也言民之所以去此以其所欲在彼而所畏在此也
　　今天下之君有好仁者则诸侯皆为之殴矣虽欲无王不可得巳今之欲王者犹七年之病求三年之艾也苟为不畜终身不得苟不志于仁终身忧辱以陷于死亡【好为王皆去声王去声】
　　艾草名所以灸者干久益善夫病巳深而欲求干久之艾固难卒办然自今畜之则犹或可及不然则病曰益深死曰益廹而艾终不可得矣【通曰三年之艾不能畜之平日而自今畜之犹可也是故为仁者平日既无积久之功今曰不可无必为之志】
　　诗云其何能淑载胥及溺此之谓也
　　诗大雅桑柔之篇淑善也载则也胥相也言今之所为其何能善则相引以陷于乱亡而巳
　　○孟子曰自暴者不可与有言也自弃者不可与有为也言非礼义谓之自暴也吾身不能居仁由义谓之自弃也
　　暴犹害也非犹毁也自害其身者不知礼义之为美而非毁之虽与之言必不见信也自弃其身者犹知礼义之为美但溺于怠惰自谓必不能行与之有为必不能勉也程子曰人苟以善自治则无不可移者虽昏愚之至皆可渐【音尖】磨而进也惟自暴者拒之以不信自弃者絶之以不为虽圣人与居不能化而入也此所谓下愚之不移也【语录自暴者便是刚恶之所为自弃者便是柔恶之所为也】
　　仁人之安宅也义人之正路也
　　仁宅巳见前篇义者宜也乃天理之当行无人欲之邪曲故曰正路
　　旷安宅而弗居舍正路而不由哀哉【舍上声】
