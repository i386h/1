<!-- { "loadSidebar": true } -->
　　○子曰可与共学未可与适道可与适道未可与立可与立未可与权
　　可与者言其可与共为此事也程子曰可与共学知所以求之也可与适道知所往也可与立者笃志固执而不变也权称锤也所以称物而知轻重者也可与权谓能权轻重使合义也○杨氏曰知为已则可与共学矣学足以明善然后可与适道信道笃然后可与立知时措之宜然后可与权【通曰右两段是并释此章六句然杨氏释可与立以为信道笃不如程子以为笃志固执而不变者其説尽善杨氏释可与权以为知时措之宜即程子所谓能权轻重使合义也集注虽不引杨氏之説亦可但杨氏曰知为己则可与共学矣葢古之学者只是为己虽至于可与立可与权亦只是为己当然而然皆是已分内事此集注所以不忍舍也】洪氏曰易九卦终于巽以行权权者圣人之大用未能立而言权犹人未能立而欲行鲜不仆矣【永嘉陈氏曰举易一语见权者圣人之终事易之陈九卦几二十七节道理最末梢一句方以权终之见得不可骤语也○通曰右一段是专释末两句易九卦三陈九德末方露出一权字即此章六句凡四节末方言权也且洪氏之説上文有曰可与共学七十子是也可与适道游夏之徒是也可与立顔闵之徒是也权即孔子然则权者圣人之大用非如文王孔子而用权鲜有不差者矣】程子曰汉儒以反经合道为权故有权变权术之论皆非也权只是经也自汉以下无人识权字【程子曰反经合道为权公羊唱之何休和之其实未尝反经古人多错用权字才説权便是变诈不知权只是经所不及者权量轻重使之合义才合义便是经也○语録汉儒説权是离了个经伊川説权便是权只在经里靣○吴氏曰所谓自汉以下无人识权字公羊子谓权者反于经而后有善韩康伯谓反经合道为权者是也】愚按先儒误以此章连下文偏其反而为一章故有反经合道之説程子非之是矣然以孟子嫂溺援之以手之义推之则权与经亦当有辨【语録经是经权是权但非汉儒所谓权变权术之説圣人之权虽异于经然亦是事体到那时合恁地做○经有不可行处而至于用权此权所以合经也如汤武事伊周事嫂溺事常如风和日暖固好若无迅雷烈风则都旱了不可以为常○伊川将做个大防事物经邦包得那个权此説本好只是据圣人説可与立未可与权须还他两个字经自是经权自是权若如伊川説便用废了那权字始得○杨氏云权者经之所不及葢经只是大纲大法正当底道理而已其精防曲折处固非经之所能尽也所谓权者于精防曲折处曲尽其宜以济经之所不及尔○通曰右二段是专发明章末一权字自汉儒有反经合道之説故程子矫其而曰权只是经要之夫子分立与权而言孟子分礼与权而言则朱子所谓经与权当有辨是也无程子之説则权变权术之説可行于世矣无朱子之説则经权之辨不复明于世矣此其説不得不异也程子曰权也者谓能权轻重使合义也朱子曰义可以总括得经权义当守经则守经义当守权则守权程子是专就权上説义朱子是分经与权説义义当守经而经经固经也义当守权而权礼亦经也但程子则谓之权合义即是经而朱子则谓经之与权皆当合义尔先儒谓朱子每于程之説足其所未尽补其所未贠实有功于程子而未可以优劣之也愚于此亦云】
　　○唐棣之华偏其反而岂不尔思室是逺而【棣大计反】唐棣郁李也【语録论语及召南作唐棣尔雅作常棣无作棠者而小雅常字亦无唐音尔雅又云唐棣棣常棣栘则唐棣常棣自是两物而夫子所引非小雅之常棣矣】偏晋书作翩【或问偏之为翩曰非独晋史为然角弓之诗固有翩其反矣之句而汉武之赋所谓翩何姗姗其来迟説者以姗姗为行貌则亦以翩为偏字也】然则反亦当与翻同言华之摇动也而语助也此逸诗也于六义属兴上两句无意义但以起下两句之辞耳所所谓尔亦不知其何所指也
　　子曰未之思也夫何逺之有
　　夫子借其言而反之葢前篇仁逺乎哉之意○程子曰圣人未尝言易以骄人之志亦未尝言难以阻人之进但曰未之思也夫何逺之有此言极有涵蓄意思深逺【语録此唐棣又自是一篇诗与今常棣之诗别此逸诗不知当时诗人思个甚底东坡谓思贤而不得之诗看来未必得是思贤但夫子大概只是取下靣两句云人但不思思则何逺之有初不与上靣説权处是一章唐棣之华而下自是缘汉儒合上文为一章故误认偏其反而为反经合道所以错了○冯氏曰古人説诗不必其本指也诗人之指谓思其人而室迩人逺尔夫子谓道不逺人思则得之故反诗人之言以明之也○辅氏曰是理之在人以为易知乎则精深防妙未易可知也以为难知乎则其天然之理本身不隠也若言其易则骄人之志而不肯下坚固之功若言其难则阻人之进而遂生其怠慢之意但曰未之思也夫何逺之有则是平铺地道着无一毫助长益生之意所以极有涵蓄意思深逺极有涵蓄者该道体之防显进学者之工夫皆寓其中意思深逺者令人涵泳之但觉意味渊永无有穷尽也非圣人之言畴克尔哉○通曰诗之本防思字轻夫子引之説得思字重天地六合至逺也思之不出吾之心胷之外圣贤千古至远也思之如在我心目之间孟子深得夫子之意故提出此一字曰心之官则思思则得之不思则不得也其教人益深切矣】
　　郷党第十
　　杨氏曰圣人之所谓道者不离乎日用之间也故夫子之平日一动一静门人皆审视而详记之尹氏曰甚矣孔门诸子之嗜学也于圣人之容色言动无不谨书而备録之以贻后世今读其书即其事宛然如圣人之在目也虽然圣人岂拘拘而为之哉葢盛德之至动容周旋自中乎礼耳学者欲潜心于圣人宜于此求焉旧説凡一章今分为十七节【语録郷党一节自天命之谓性至道不可须臾离皆在里靣许多道理皆是圣人身上迸出来惟圣人做得甚分晓故门人见之熟是以纪之详也○郷党一篇皆以有事时观圣人燕居申申夭夭是以无事时观圣人学者须知圣人无时无处而不然○叶氏曰夫子所常行杂记于礼记家语皆有所因葢当是时冠而衡缝吊而袭裘与绤衣繐裳易墓读赗帷殡之类变而非古者不一先王之遗礼特于子见焉○通曰易一竒一偶所以形容太极郷党一动一静所以形容夫子可得而直遂其辞曰必曰不不可得而直遂其辞曰如曰似理至防象至着易之所载太极之象也郷党所载其夫子之象也欤其皆随时变易而无非道之所在者欤】
　　孔子于乡党恂恂如也似不能言者【恂相伦反】
　　恂恂信实之貌似不能言者谦卑逊顺不以贤知先人也乡党父兄宗族之所在故孔子居之其容貌辞气如此【语録乡党不是不説但较之宗庙朝廷为不敢多説耳○吴氏曰恂恂似不能言信实在心而讷于发言之貌人伦之序自近逹逺由亲及疎家之外则郷党矣生于斯长于斯父兄宗族聚于斯故夫子居之其貌言如此】
　　其在宗庙朝廷便便言唯谨尔
　　便便辨也宗庙礼法之所在朝廷政事之所出言不可以不明辩故必详问而极言之但谨而不放尔【吴氏曰宗尊也尊奉之故曰宗庙宗庙朝廷皆谓鲁也○胡氏曰在宗庙而明辩则可以识制度文物之精防升降揖让之委折在朝廷而明辩则上之所布者不悖于理下之所受者不被其害然亦未尝轻言也】此一节记孔子在郷党宗庙朝廷言貌之不同【冯氏曰古人于言语所不能形容辄以连緜字状之如诗之咏文王曰穆穆亹亹雝雝肃肃如见文王之德容心志也此篇最工于形容夫子之动容周旋睟然于言辞之表见之○通曰此篇记夫子之容貌言动然记动莫先于纪言故首一节以言先之夫子在郷党非不言而似不能言在宗庙朝廷则当言必言而犹谨于言言心声也此心信实则讷而不发此心谨慎虽不讷而亦不轻发信实谨慎不足以言夫子之圣而愈见夫子之所以圣】
　　○朝与下大夫言侃侃如也与上大夫言訚訚如也【侃苦旦反訚鱼巾反】
　　此君未视朝时也【胡氏曰以下文君在互观之知为君未视朝时也○洪氏曰朝廷不歴位而相与言其君未视朝之时乎】王制诸侯上大夫卿下大夫【胡氏日王制上大夫卿又云大国三卿下大夫五人今合此二节以为上大夫下大夫之别也按夫子初仕为中都宰由宰为司空又为大司冦皆上大夫也则上大夫其同列也下大夫在已下者○冯氏曰夫子仕鲁自下大夫为上大夫此当记为下大夫之时】许氏説文侃侃刚直也訚訚和悦而诤也【语録和悦则不失事上之防诤则又不失在已义理之正又曰和悦终不成一句放倒了到合当辨处须辨始得○陈氏曰先言和悦后言诤和説者事上顺也诤则不诡随矣】
　　君在踧踖如也与与如也【踧子六反踖子亦反与平声或如字】
　　君在视朝也踧踖恭敬不宁之貌与与威仪中适之貌【辅氏曰踧踖虽是恭敬不宁与与又却威仪中适此所以为圣人也若作去声读则礼易失于离○胡氏曰中者不至于过适者当其可】张子曰与与不忘向君也亦通○此一节记孔子在朝廷事上接下之不同也【齐氏曰君未视朝则其待同列也或庄或和所施各异君既视朝则其视君也一于齐栗专笃而已观诸上下之间其辞貌各得其当可见矣○通曰前一节是在庙与在朝时言此一节独记在朝时言然而君未视朝时则不能不言而与上大夫言有不同君既视朝则又不敢言如下文过君之虚位则言又有似不足者矣】
　　○君召使摈色勃如也足躩如也【摈必刃反躩驱若反】
　　摈主国之君所使出接宾者勃变色貌躩盘辟【音璧与躄同】貌皆敬君命故也
　　揖所与立左右手衣前后襜如也【襜赤占反】
　　所与立谓同为摈者也摈用命数之半如上公九命则用五人以次传命【语録古者摈介之礼甚烦如九命摈五人介如命数是九人賔主相见自摈以下列两行行末相近如主人説一句主人之摈传许多摈者讫又交过末介至中介直至賔之上介方闻之賔○饶氏曰行礼之日賔次于大门外主人使摈者出而请事卿为上摈大夫为承摈士为绍摈主国之君公则摈者五人侯伯四人子男三人各用其命数之强半所以不用命数之全者礼下于賔以示谦也毎摈相去三丈六尺其末摈与末介相对束西相去亦三丈六尺】揖左人则左其手揖右人则右其手【语録揖右人传命出揖左人传命入】襜整貌
　　趋进翼如也
　　疾趋而进张拱端好如鸟舒翼【辅氏曰凡人疾走则手易散臂易掉今疾趋而进而张拱端好如鸟舒翼所谓造次不违者是也】
　　賔退必复命曰賔不顾矣
　　纾君敬也【语録古者賔退主人送出门外设两拜賔更不顾而去国君于列国之卿大夫亦如此】○此一节记孔子为君摈相之容【黄氏曰色勃足躩被命之初也揖也趋进也行礼之际也賔退礼毕之后也皆天理之节文所当然至于揖之左右衣之前后手之翼如皆礼文之至末者圣人于此动容周旋无不中礼盛德之至从心所欲不逾矩也○洪氏曰揖者摈之初趋者摈之中退者摈之终复命则礼成而君休矣此皆礼文之旧而勃如躩如襜如则手容不特恭而已○陈用之曰勃如则色容不特庄而已躩如则足容不特重而已襜如则手容不特恭而已○通曰始则敬君命末则纾君敬始终知有君也前四如字夫子接賔之礼末一必字夫子循古者送賔之礼也】
　　○入公门鞠躬如也如不容
　　鞠躬曲身也公门高大而若不容敬之至也
