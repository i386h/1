<!-- { "loadSidebar": true } -->
　　厉威严也荏柔弱也小人细民也穿穿壁窬逾墙言其无实盗名而常畏人知也【语録为他意在要瞒人故其心常怕人知如做贼然○黄氏曰穿窬内懐为盗之实而外饰非盗之状以欺人故以譬夫内本柔弱而外为严厉以欺人者也○饶氏曰色不止顔色凡形见于外者皆是如前篇以论笃为色庄是也外示庄厉而内实柔弱譬如穿窬之人日间显显处与平人无异而夜间幽暗处则为盗○王氏回曰此有为之言曰譬诸小人则指当时之大人也○通曰易泰卦以内健外顺为君子之道否卦以内柔外刚为小人之道此则厉者外为刚之容荏者内蕴柔之恶者也】
　　○子曰乡原徳之贼也
　　乡者鄙俗之意【黄氏曰乡之得名本以鄙俗为言也故曰我犹未免为乡人也亦犹都鄙之称都之为言美也鄙之为言俗也然则乡者亦鄙之类与】原与愿同荀子原慤注读作愿是也乡原乡人之愿者也盖其同流合污以媚于世故在乡人之中独以愿称【黄氏曰其称原人而必加之以乡者以见其鄙俗非公论之所在故是非错缪而称之愿也】夫子以其似徳非徳而反乱乎徳故以为徳之贼而深恶之详见孟子末篇【语録贼字比弃字説得重而有力○黄氏曰徳者务合乎理者也乡原求媚于世则不必皆合乎理而委曲迁就似乎理而实非理使人之为善者莫知乎理之正是天下之正徳反为乡原所害也如廉洁理之正也乡原不欲为廉洁以异俗故亦同乎污俗而外为説以自盖使人视之似廉洁然实非廉洁而反以害廉洁之正也故贪夫不足以害夫廉似亷非廉者乃所以害夫廉也夫子所以深恶之也○吴氏曰谨愿似是媚世则非故害徳媚世者圣人之所深恶也○通曰臯陶九徳愿居其一然愿而不恭非所以为徳矣况谓之乡原其为原也但见称于鄙俗之人而不见称于君子非所以为徳矣非徳而似徳故以为徳之贼】
　　○子曰道听而涂说徳之弃也
　　虽闻善言不为己有是自弃其徳也○王氏曰君子多识前言往行以畜其徳道听涂说则弃之矣【胡氏曰徳之弃与上章徳之贼文势相类彼以徳而乱徳故云徳之贼此可以进徳而不进故云徳之弃○郑氏曰无所得而窃其名故曰贼有所闻而不蓄诸已故曰弃○饶氏曰两徳字来歴不同上章所谓徳是得之于天者此章所谓徳是得之于人者有所闻于人而不能蓄之以为己有是弃其所得于人者乡原之人似徳而非徳以人伪乱天理是害其所得于天者也○通曰道听方入乎耳而涂説已出诸口口耳之间四寸之躯耳于身心何闗焉故以为徳之弃】
　　○子曰鄙夫可与事君也与哉【与平声】
　　鄙夫庸恶陋劣之称
　　其未得之也患得之既得之患失之
　　何氏曰患得之谓患不能得之【胡氏曰盖如有周不显帝命不时词急而文省耳】
　　苟患失之无所不至矣
　　小则吮【音隽】痈【音雍】防【甚尔反】痔【音峙○吮痈见前汉佞幸邓通传防痔见庄子杂篇】大则弑父与君皆生于患失而已【通曰吮痈防痔是柔恶弑父与君是刚恶故集注不特曰庸曰陋曰劣而且以恶之一字称之】○胡氏曰许昌靳【居近反】裁之有言曰士之品大槩有三志于道徳者功名不足以累其心志于功名者富贵不足以累其心志于富贵而已者则亦无所不至矣志于富贵即孔子所谓鄙夫也【胡氏曰许氏三品之説本非此章正意然能推见鄙夫之所以若此志于道徳圣贤之徒也志于功名豪杰之士也志于富贵即鄙夫也圣贤非不事功名也可为则为不得为则不为不害于道徳也豪杰非恶富贵也视功名为重则富贵为轻也鄙夫则富贵之外他无所志故得失之患至于如此○冯氏曰孟子曰鄙夫寛谓所见隘陋也所见隘陋之人知有富贵而已其未得君则患所以得君之方凡扳援谄屈以求知者无不为是进身不由其道也其既得君则患所以失君之宠凡阿顺诡随以取容者无不为是事君不由其道也此其小用之则败事大用之则误国岂容一日得志也哉子之言此盖必有所指也○齐氏曰古之君子未得之则求之性分之所固有既得之则安于职分之所当然舜木居鹿逰若将终身则得不足以动其心牛羊仓廪若固有之则亦何失之虑学者以孔子之言观鄙夫之如彼以孟子之言观圣人之如此亦可以知所鉴矣】
　　○子曰古者民有三疾今也或是之亡也
　　气失其平则为疾故气禀之偏者亦谓之疾【陈用之曰人之阴阳节适则平偏倚则疾性之有疾犹身之有疾也】昔所谓疾今亦亡之伤俗之益衰也【辅氏曰古今气数固有个大盛衰而一代一世又各自有个小盛衰此之所言盖兼举之○冯氏曰或是之亡不敢为决然之辞恐尚亦有之】
　　古之狂也肆今之狂也荡古之矜也廉今之矜也忿戾古之愚也直今之愚也诈而已矣
　　狂者志愿太髙肆谓不拘小节荡则逾大闲矣矜者持守太严廉谓棱角陗【与峭同】厉【语録廉是侧边廉隅这只是那分处所谓廉者为是分得那义利去处譬如物之侧棱两下分去】忿戾则至于争矣【冯氏曰君子矜而不争矜而忿戾小人也】愚者暗昧不明直谓径行自遂诈则挟私妄作矣○范氏曰末世滋伪岂惟贤者不如古哉民性之蔽亦与古人异矣【通曰气禀之性适乎中则无疾凡过与不及者皆疾也狂者知之过矜者行之过愚者不能知而径行不及者也故古者皆以为疾】
　　○子曰巧言令色鲜矣仁
　　重出
　　○子曰恶紫之夺朱也恶郑声之乱雅乐也恶利口之覆邦家者【恶去声覆芳服反】
　　朱正色紫闲【去声】色雅正也利口捷【疾叶反】给覆倾败也○范氏曰天下之理正而胜者常少不正而胜者常多圣人所以恶之也利口之人以是为非以非为是以贤为不肖以不肖为贤人君苟恱而信之则国家之覆也不难矣【辅氏曰气数难得相值时节难得常好故邪正相乗之际而正常屈于邪疑似之间毎恶其杂乱而致详焉此亦賛天地之一端也○饶氏曰紫以间色乱正色以其能恱人之目也郑卫之乐以淫声乱正声以其能恱人之耳也故圣人恶之后世果卒为二者所胜古人衣朱裳今之朝服直以紫为上至于常服亦皆衣紫所奏之乐莫非郑卫淫哇之音人心好恶之失其正如此况于听言之际安得不为利口者所惑耶○冯氏曰夫子言利口之覆邦家孟子言乡原之乱徳皆先之以朱紫雅郑盖借之以谕近似之易惑者也○吴氏曰此章与孟子述恶似语不同此恶利口彼恶乡原然乡原疑似惑人而已利口如郑声紫色人不惟不恶往往反好之故害为甚○通曰前尝以佞人对郑声言此又以利口对郑声言集注释佞字曰辨给也释利字曰捷给也捷则顚倒是非于片言之倾使人悦而信之有不暇致详者视佞为尤甚故覆亡之祸立见有甚于殆焉者矣】
　　○子曰予欲无言
　　学者多以语言观圣人而不察其天理流行之实有不待言而著者是以徒得其言而不得其所以言故夫子发此以警之【辅氏曰此亦有两意一是天理流行之实凡动静语黙皆是初不待言而着学者惟不察乎此而但以言语观圣人是以徒得其言而不得其所以言故夫子发此以警之一是以言而教人固圣人之本心因言以进道亦学者之当务但学者心麤气暴其于圣人之言领畧之意常多体察之意常少是以徒得其言而不得其所以言故夫子发此以警之】
　　子贡曰子如不言则小子何述焉
　　子贡正以言语观圣人者故疑而问之
　　子曰天何言哉四时行焉百物生焉天何言哉
　　四时行百物生莫非天理发见流行之实不待言而可见圣人一动一静莫非妙道精义之发亦天而已岂待言而显哉此亦开示子贡之切惜乎其终不喻也【辅氏曰百物生是天理之发见也四时行是天理之流行也发见则自其初而言之流行则并举其终也妙道言其体精义言其用静而涵动动不离静自然而然莫知其所以然故谓之精义夫子但言天之理更不及己之事则天人一贯而天即已已即天矣此所以谓圣人之言也】○程子曰孔子之道譬如日星之明犹患门人未能尽晓故曰予欲无言若顔子则便黙识其他则未免疑问故曰小子何述又曰天何言哉四时行焉百物生焉则可谓至明白矣愚按此与前篇无隐之意相发学者详之【饶氏曰予欲无言圣人是要人就他躬行处体认莫只于他言语上求盖就躬行处体认便件件把做实事看若只就言语上求只将作空言看了无益于得也此与吾无隐乎尔章大同小异那是说行处无非至理别无深晦底道理此是说行处都是实理不必于吾言语上求○冯氏曰夫子示子贡以一贯之学至此又示以无言之天卒于闻性与天道子贡之学可谓日进而无疆者矣○通曰朱子尝问其徒曰天何言与四时行百物生四语孰切或对曰四时行百物生为切愚自今思之两句之中行字尤最切盖此一行字即是吾无行而不与二三予之行故集注于予欲无言曰天理流行之实于天何言哉亦曰天理发见流行之实圣人之行圣人之无隐也四时之行天道之无隐也又曰妙道精义之发妙道其体也天理之浑然者也精义其用也天理之粲然者也朱子感兴末篇始曰天幽且黙仲尼欲无言万物各生遂徳容自清温末曰曰予昧前训坐此枝叶繁发愤永刋落竒功收一原三复是诗朱子之学晚年造诣深矣学者宜致思焉】
　　○孺悲欲见孔子孔子辞以疾将命者出戸取瑟而歌使之闻之
　　孺悲鲁人尝学士丧礼于孔子【胡氏曰礼记杂记篇恤由之丧鲁哀公使孺悲之孔子学士丧礼】当是时必有以得罪者故辞以疾而又使知其非疾以警教之也【辅氏曰圣人之门来者不拒傥非有故未有却之如此其峻者然其所以得罪之事不可知矣辞之以疾者义不当见也歌瑟使闻者仁不容絶也夫子于此仁义并行而不悖然其爱人之心则终无己也】程子曰此孟子所谓不屑之教诲所以深教之也【胡氏曰圣人无疾而托以疾则虽庸人亦能自省其所以见絶之由是不屑之教诲也○郑氏曰于絶之之中不忘教之之意圣人之心如天地之不弃物也仁矣哉】
　　○宰我问三年之丧期已久矣【期音基下同】
　　期周年也
　　君子三年不为礼礼必坏三年不为乐乐必崩
　　恐居丧不习而崩坏也【辅氏曰此述宰我之意也然礼乐自事亲从兄而出不能三年之丧则礼乐之本蹙矣宰我虑其崩壊而急急于玉帛钟鼓之间则亦不知务甚矣】
　　旧谷既没新谷既升钻燧改火期可已矣【钻祖官反】
　　没尽也新登也燧取火之木也改火春取榆栁之火夏取枣杏之火夏季取桑柘之火秋取柞【音昨】楢【音由】之火冬取槐檀之火亦一年而周也已止也言期年则天运一周时物皆变丧至此可止矣【饶氏曰榆栁木之青者故春取之枣杏木之赤者故夏取之桑柘黄柞楢白槐檀黒各随其时之方色取之盖五行之中各有五行火有五色如金有五金之类古人作事件件顺天时况水火乃天地间妙用尤不可不顺其性因时改火以达其义亦賛化育之一事也故周礼司爟掌四时变国火以救民疾后世都不理防如何得阴阳和万物育】尹氏曰短丧之説下愚且耻言之宰我亲学圣人之门而以是为问者有所疑于心而不敢强焉尔【辅氏曰尹氏説固忠厚然宰我之失亦自在但其致问之时犹出于情实较之后世匿情行诈而口不相副者则尤为无隐耳】
