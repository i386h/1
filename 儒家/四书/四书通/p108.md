<!-- { "loadSidebar": true } -->
　　言水土平然后得以教稼穑衣食足然后得以施教化后稷官名弃为之然言教民则亦非并耕矣树亦种也艺殖也契亦舜臣名也司徒官名也人之有道言其皆有秉彛之性也然无教则亦放逸怠惰而失之故圣人设官而教以人伦亦因其固有者而道【去声】之耳书曰天叙五典勑我五典五惇哉此之谓也放勲本史臣賛尧之辞孟子因以为尧号也德犹惠也尧言劳【如字】者劳之来【如字】者来之邪者正之枉者直之辅以立之翼以行之使自得其性矣又从而提撕警觉以加惠焉不使其放逸怠惰而或失之葢命契之辞也【语录问振德是施惠否曰是然不是财惠之惠只是施之以教化上文匡直辅翼等事是也彼既自得之复从而教之】
　　尧以不得舜为己忧舜以不得禹臯陶为己忧夫以百亩之不易为已忧者农夫也【夫音扶易去声】
　　易治也尧舜之忧民非事事而忧之也急先务而已所以忧民者其大如此则不惟不暇耕而亦不必耕矣【通曰本文曰不暇耕而集注曰不必耕葢以禹之治水如此尧之忧民如此则不暇耕尧为天下得舜舜为天下得禹臯陶既得人如此则不必耕许行为神农之言而孟子举尧舜禹之事以实证虚使治天下果可耕且为则尧舜禹为之矣所以深斥其不然也】
　　分人以财谓之惠教人以善谓之忠为天下得人者谓之仁是故以天下与人易为天下得人难【为易并去声】分人以财小惠而已教人以善虽有爱民之实然其所及亦有限而难久惟若尧之得舜舜之得禹臯陶乃所谓为天下得人者而其恩惠广大教化无穷矣此所以为仁也
　　孔子曰大哉尧之为君惟天为大惟尧则之荡荡乎民无能名焉君哉舜也巍巍乎有天下而不与焉尧舜之治天下岂无所用其心哉亦不用于耕耳【与去声】
　　则法也荡荡广大之貌君哉言尽君道也巍巍髙大之貌不与犹言不相闗言其不以位为乐【音洛】也
　　吾闻用夏变夷者未闻变于夷者也陈良楚产也悦周公仲尼之道北学于中国北方之学者未能或之先也彼所谓豪杰之士也子之兄弟事之数十年师死而遂倍之
　　此以下责陈相倍师而学许行也夏诸夏礼义之教也变夷变化蛮夷之人也变于夷反见变化于蛮夷之人也产生也陈良生于楚在中国之南故北游而学于中国也先过也豪杰才德出众之称言其能自拔于流俗也倍与背同言陈良用夏变夷陈相变于夷也
　　昔者孔子没三年之外门人治任将归入揖于子贡相向而哭皆失声然后归子贡反筑室于场独居三年然后归他日子夏子张子游以有若似圣人欲以所事孔子事之彊曽子曽子曰不可江汉以濯之秋阳以暴之皜皜乎不可尚己【任平声彊上声暴蒲木反皜音杲】
　　三年古者为师心防三年若防父而无服也任担也场冡上之坛场也有若似圣人葢其言行【去声】气象有似之者如檀弓所记子游谓有若之言似夫子之类是也所事孔子所以事夫子之礼也江汉水多言濯之洁也秋日燥烈言暴之干也皜皜洁白貌尚加也言夫子道德明着光辉洁白非有若所能彷佛也或曰此三语者孟子賛美曽子之辞也【饶氏曰曽子所见不在众人所见之中众人见众人之所见曽子见众人之所不见所以能説夫子皜皜如濯之以江汉之水暴之以秋阳之日其光辉洁白有不可加者矣】
　　今也南蛮鴃舌之人非先王之道子倍子之师而学之亦异于曽子矣【鴃亦作鴂古役反】
　　鴃愽劳也恶声之鸟南蛮之声似之指许行也
　　吾闻出于幽谷迁于乔木者未闻下乔木而入于幽谷者
　　小雅伐木之诗云伐木丁丁【中耕反】鸟鸣嘤嘤【音莺】出自幽谷迁于乔木
　　鲁颂曰戎狄是膺荆舒是惩周公方且膺之子是之学亦为不善变矣
　　鲁颂閟宫之篇也膺击也荆楚本号也舒国名近楚者也惩艾【亦乂】也按今此诗为僖公之颂而孟子以周公言之亦断章取义也【断都管反截之使断都管反若自然判絶徒管反后仿此】
　　从许子之道则市贾不贰国中无伪虽使五尺之童适市莫之或欺布帛长短同则贾相若麻缕丝絮轻重同则贾相若五谷多寡同则贾相若屦大小同则贾相若【贾音价下同】
　　陈相又言许子之道如此葢神农始为市井故许行又托于神农而有是説也五尺之童言幼小无知也许行欲使市中所粥【于六反】之物皆不论精粗美恶但以长短轻重多寡大小为价也【辅氏曰若不着得精粗美恶来説则无由説得通此义自孟子来无人看得出至集注而后义始明○饶氏曰长短以丈尺言轻重以权衡言多寡以斗斛言皆是比而同之与共耕相似便是齐物剖斗折衡而民不争之説凡托神农黄帝者皆老氏之説也】
　　曰夫物之不齐物之情也或相倍蓰或相什伯或相千万子比而同之是乱天下也巨屦小屦同贾人岂为之哉从许子之道相率而为伪者也恶能治国家【夫音扶蓰音师又山绮反比必二反恶平声】
　　倍一倍也蓰五倍也什伯千万皆倍数也比次也孟子言物之不齐乃其自然之理其有精粗犹其有大小也若大屦小屦同价则人岂肯为其大者哉今不论精粗使之同价是使天下之人皆不肯为其精者而竞为滥恶之物以相欺耳【通曰许行始终托为神农之言始则以教民耒耜自神农始故托为君与民同耕之説此则以日中为市自神农始而又托为市贾无贰之説殊不知天之生物本自有洪纎妍丑之不同故虽市中所粥之物政自不能无精粗美恶之或异比而同之岂天理哉未有非天理而能治天下者也】
　　○墨者夷之因徐辟而求见孟子孟子曰吾固愿见今吾尚病病愈我且往见夷子不来【辟音壁又音辟】
　　墨者治墨翟之道者夷姓之名徐辟孟子弟子孟子称疾疑亦托辞以观其意之诚否【通曰孟子以辟异端为己任前章之首揭之以有为神农之言者许行此章之首揭之曰墨者夷之皆非圣人之道而自为一端者也许行与民并耕之説是欲以其君下同庶民墨子兼爱之説是欲以其亲泛同于众人此孟子所以深辟之也】
　　他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则是以所贱事亲也【不见之见音现】
　　又求见则其意已诚矣故因徐辟以质之如此【或问夷之请见而孟子不许何也曰孟子虽以辟邪説为己任然不过讲明其説传之当世使闻者有以发悟于心而自得之耳固不轻接其人交口竞辨以屈吾道之尊也譬如蛮夷冦贼之害圣人固欲去之然岂肯被甲执兵而亲与之角哉】直尽言以相正也庄子曰墨子生不歌死无服桐棺三寸而无椁是墨之治防以薄为道也易天下谓移易天下之风俗也夷子学于墨氏而不从其教其心必有所不安者故孟子因以诘【契乙反】之【辅氏曰先儒皆以夷子葬其亲厚则是以所贱事亲也两句为孟子设为此辞以问夷子葢于其事亲至切处感发之今集注断以为夷子实尝厚葬其亲不从墨子薄棺无椁之制者葢墨子之説本是失于兼爱二本耳若薄葬是特其教中一事夷子虽受其教而至于葬亲之时天理自然发动有不得如其师之説者故不用其制而凡事从厚也此于人情固宜有之故孟子因举此一事以诘之而下文又专举防葬之説以发其意此政夷子之天理一防明处也】
　　徐子以吿夷子夷子曰儒者之道古之人若保赤子此言何谓也之则以为爱无差等施由亲始徐子以吿孟子孟子曰夫夷子信以为人之亲其兄之子为若亲其邻之赤子乎彼有取尔也赤子匍匐将入井非赤子之罪也且天之生物也使之一本而夷子二本故也【夫音扶下同匍音蒲匐蒲北反】
　　若保赤子周书康诰篇文此儒者之言也夷子引之葢欲援儒而入于墨以拒孟子之非已又曰爱无差【又宜反下同】等施由亲始则推墨而附于儒以释已所以厚葬其亲之意皆所谓遁辞也【语録施由亲始一句乃是夷子临时撰出来凑孟子意却不知爱无差等一句已自不是了他所谓施由亲始便是把爱无差等之心施之然把爱人之心推来爱亲是甚道理　鲁斋王氏曰既援儒而入于墨复推墨而附于儒两句极异端之情】孟子言人之爱其兄子与邻之子本有差等书之取譬本为小民无知而犯法如赤子无知而入井耳【辅氏曰彼有取尔也一句先儒説皆不明白今断以为书之取譬方説得通云若则是取譬也明矣葢书之取譬本为小民无知而犯法正犹赤子无知而入井耳非谓爱凡人之赤子与兄弟之子一般也言兄弟之子而不言己子者葢兄弟之子即与已之子无异也】且人物之生必各本于父母而无二乃自然之理若天使之然也故其爱由此立而推以及人自有差等今如夷子之言则是视其父母本无异于路人但其施之之序姑自此始耳非二本而何哉然其于先后之间犹知所择则又其本心之明有终不得而息者此其所以卒能受命而自觉其非也【饶氏曰夷子是引若保赤子一句来证爱无差等之説孟子则谓不然信以为人之亲其兄之子为若亲其邻之赤子乎是説夷子差看了若保赤子之意信真也彼有取尔也是説周书别有所取也以下三句却解周书本意又曰一本便有厚薄如木然根榦枝叶自有大小次第二本则天下皆是父母无分根榦枝叶了葢亲亲而仁民仁民而爱物各有差等不同夷子不识以为爱无差等○通曰本文曰使之一本而集注以自然之理释之葢才谓之使便渉人为便有假借有安排今曰天使之则莫之为而为无假借无安排故人物之生万有不齐无不一本而生者若使之然莫非自然是之谓天夷子二本非天矣集注后节释掩之诚是也以为若所当然正与此自然二字相应葢凡人事之所当然者即天理之自然者也】
　　盖上世尝有不葬其亲者其亲死则举而委之于壑他日过之狐狸食之蝇蚋姑嘬之其颡有泚睨而不视夫泚也非为人泚中心达于面目葢归反蔂梩而掩之掩之诚是也则孝子仁人之掩其亲亦必有道矣【蚋音汭嘬楚怪反泚七礼反睨音诣为去声蔂力追反梩力知反】
　　因夷子厚葬其亲而言此以深明一本之意上世谓太古也委弃也壑山水所趋也蚋蚊属姑语助声或曰蝼【音娄】蛄【音姑】也嘬攒【徂官反】共食之也颡额也泚泚然汗出之貌睨邪视也视正视也不能不视而又不忍正视哀痛廹切不能为心之甚也非为人泚言非为他人见之而然也所谓一本者于此见之尤为亲切葢惟至亲故如此在他人则虽有不忍之心而其哀痛廹切不至若此之甚矣反覆也蔂土笼【力董反】也梩土轝【音预】也于是归而掩覆其亲之尸此葬埋之礼所由起也此掩其亲者若所当然则孝子仁人所以掩其亲者必有其道而不以薄为贵矣【饶氏曰厚葬其亲发于其心之不能自已这便是夷子求见孟子之萌芽孟子就举上世不葬其亲之説亦见得发于不容已葢上世不葬其亲这一人于心有所不安却掩之葬亲之事自此始掩之诚是也此一句是问掩之是耶非耶若以为掩得是则孝子仁人之掩其亲亦必自有个道理以此观之则厚葬其亲自有不容己葬其亲厚则爱无差等之説不攻自破矣集注若所当然四字説掩之诚是一句佳】
