<!-- { "loadSidebar": true } -->
　　约穷困也利犹贪也葢深知笃好【去声】而必欲得之也不仁之人失其本心久约必滥久乐必淫【饶氏曰滥如水之泛滥淫如水之没淫久约者为饥寒所迫而不能自守以至放荡于礼法之外如水之溢出外去故曰滥久乐者为富贵所溺而不能自守不知不觉至于骄奢如水之浸入里故曰淫滥字是穷斯滥矣淫字是富贵不能淫之淫○呉氏曰约与丰对乐与忧对对举之互文也不仁者不可一日处圣人之言待人以厚故以久长言之耳○通曰上文择不处仁则曰失其是非之本心此则曰不仁之人夫其本心葢仁义礼智皆吾本心也然仁统三者仁一失三者俱失矣所以于不知则曰失其是非之本心于不仁则直书曰失其本心也集注之精宻如此】惟仁者则安其仁而无适不然智者则利于仁而不易所守葢虽深浅之不同然皆非外物所能夺矣【语录仁者之心便是仁智者未能无私意只是知得私意不是着脚所在又知得无私意处是好所以千方百计亦要克去私意○饶氏曰仁者心与仁为一仁即我我即仁故曰其仁利仁者心与仁犹二于仁犹有间故曰于仁○辅氏曰无适不然无所往而不安也不易所守所谓知而弗去是也○致堂胡氏曰舜之饭糗茹草若将终身被袗衣鼔琴若固有之此安仁之久处约长处乐也原宪环堵闵损汶上鲁之季文子齐之晏平仲此利仁者之久处约长处乐也】○谢氏曰仁者心无内外逺近精粗之间【去声】非有所存而自不亡非有所理而自不乱如目视而耳聴手持而足行也知者谓之有所见则可谓之有所得则未可有所存斯不亡有所理斯不乱未能无意也【饶氏曰他人于此处能存于彼处或不能存于此处能理于他处或不能理唯仁者内外逺近精粗无适不然内谓存处时外谓应事接物近谓日用常行处逺谓非日用常行处精谓治诗书礼乐等事粗谓治钱谷甲兵等事存是心存理是事理】安仁则一利仁则二【语録朱子再三诵此二句以为上蔡见识直是髙诸解中未有及此者】安仁者非顔闵以上去圣人为不逺不知此味也诸子虽有卓越之才谓之见道不惑则可然未免于利之也【呉氏曰易系论语多以仁智并言樊迟亦再问仁智大抵学问不出知行知主知而仁主行也○齐氏曰前章虑人之昧于所处而言其不知以为戒此章欲人审所处而言其知以为劝○通曰不仁者失其本心者也安仁者本心非有所存而自不失利仁者能存其本心而惟恐失之也呜呼人之本心一而已矣观此三者字人品之不一何如是哉安之者不可遽及失之者可为戒矣守之者可为法矣】
　　○子曰惟仁者能好人能恶人【好恶皆去声】
　　惟之为言独也葢无私心然后好恶当【去声】于理程子所谓得其公正是也【语録无私心解公字好恶当于理解正字有人好恶当于理而未必无私心有人无私心而好恶未必当于理惟仁者无私心而好恶又当于理然惟公而后能正公是个广大无私意正是个无所偏向处○饶氏曰忠清章论仁是因事而原其心故先书当理而后言无私心能好恶是由心而达之事故先言无私心而后言当于理】○游氏曰好善而恶恶天下之同情然人每失其正者心有所系而不能自克也惟仁者无私心所以能好恶也【通曰好恶之心人皆有之独仁者能之大学末章唯仁人能爱人能恶人皆须看此能字葢如大学正心章有所好恶非能也如修身章于其所好恶而辟焉非能也能克己则能知人能知人则能好人能恶人非仁者能之其孰能之】
　　○子曰苟志于仁矣无恶也【恶如字】
　　苟诚也【胡氏曰苟字有二义有以苟且为言者苟合苟美之类是也有以诚实为言者此章及苟子不欲之类是也】志者心之所之也其心诚在于仁则必无为恶之事矣【陈氏曰此是君子小人分路防犹向东行人一心向东去无复有回转向西之理西行人亦然】○杨氏曰苟志于仁未必无过举也然而为恶则无矣【通书解义曰有心悖理为恶无心失理为过○辅氏曰过举谓或用意过当或资质之偏或气壹之动志无恶则志为之主也志在于仁则思虑自不到恶上矣○熊氏曰语言志有三曰志学曰志道曰志仁仁则直指本心尤亲切矣○通曰人心本有善而无恶苟志于仁者诚欲求其本心者也必无为恶之事矣】
　　○子曰富与贵是人之所欲也不以其道得之不处也贫与贱是人之所恶也不以其道得之不去也【恶去声】不以其道得之谓不当得而得之【或问君子而以非道得富贵是亦一时不期而得之非语其平日之素行也如孔子主我卫卿可得之类尔○黄氏曰博奕闘很奢侈淫肆之类皆所以取贫贱之道不以其道者谓无此等事而为水火盗贼陷于刑戮之类以致贫贱也】然于富贵则不处于贫贱则不去君子之审富贵而安贫贱也如此【语録富贵不当得而得则害义理故不处贫贱不当得而得则自家义理已无愧居之何害张子韶审富贵安贫贱之説极好审富贵是义安贫贱是命○王氏曰审有两端安只一路○叶氏曰富贵不苟处则可以长处乐贫贱不苟去则可以久处约】
　　君子去仁恶乎成名【恶平声】
　　言君子所以为君子以其仁也若贪富贵而厌贫贱则是自离其仁而无君子之实矣何所成其名乎【辅氏曰贪字与审字相反厌字与安字相反○呉氏曰上文不去之去与此去仁之去同如人之去此而适彼也下文违仁违即去也古书上下文多互相释冯氏曰记云君子者仁之成名其言葢出于此】
　　君子无终食之间违仁造次必于是颠沛必于是【造七到反沛音贝】
　　终食者一饭之顷造次急遽苟且之时颠沛倾覆流离之际葢君子之不去乎仁如此不但富贵贫贱取舎【上声】之间而已也【语录杜预谓草次之期谓草草不成礼也便是此意左传谓过信为次亦是苟且不为久计之意苟且是时暂处非如大宾大祭之时颠沛如曽子易篑之时】言君子为仁自富贵贫贱取舍之间以至于终食造次颠沛之项无时无处而不用其力也然取舎之分明然后存养之功宻存养之功宻则其取舍之分益明矣【辅氏曰取舍之分在外审富贵安贫贱是也而实有助于内存养之功在内所谓无终食造次颠沛之违是也而有益于外故取舍明则存养愈精宻而无遗阙之处存养宻则取舍愈分明而无疑似之差○齐氏曰富贵贫贱孔子非对言也人欲去贫贱则必思欲处富贵而不处于仁也故君子寕不去贫贱而不忍去仁仁者人也去仁则非人矣方且流于禽兽而何足以成君子之名哉造次颠沛犹不去仁则其不去贫贱也可知孔子曰回也其心三月不违仁故箪食瓢饮不改其乐葢不特不去贫贱且不知其为贫贱也○通曰欲富贵恶贫贱众人无异乎君子审富贵安贫贱君子独异乎众人人之本心何尝有异众人去之君子存之而已然必富贵贫贱不能动其心然后造次颠沛不至失其心造次颠沛此心常不失则富贵贫贱此心愈不动矣】
　　○子曰我未见好仁者恶不仁者好仁者无以尚之恶不仁者其为仁矣不使不仁者加乎其身【好恶皆去声】夫子自言未见好仁者恶不仁者葢好仁者真知仁之可好故天下之物无以加之恶不仁者真知不仁之可恶故其所以为仁者必能絶去不仁之事而不使少有及于其身此皆成徳之事故难得而见之也【语録好仁恶不仁只是利仁事却有此二等然亦无大优劣只是好仁者是资性浑厚底恻隠之心较多恶不仁者是资性刚毅底羞恶之心较多圣人谓我未见好仁恶不仁者又从而解之曰我意好仁者须是无以尚之恶不仁者须是不使不仁者加乎其身是好之笃恶之切非略略恁地知好恶底好仁者如好好色恶不仁者如恶恶臭恶恶臭好好色皆是己身上事非是専言好他人之仁恶他人之不仁也好仁恶不仁之人地位尽髙直是难得礼记无欲而好仁无畏而恶不仁者天下一人而己正是此意学者未能好仁且从恶不仁上用力葢恶不仁者终是两件好仁者却浑沦了○永嘉陈氏曰性各有偏重顔子是好仁之人岂不能恶不仁然好仁意思胜如恶不仁孟子是恶不仁之人岂不能好仁然恶不仁意思胜如好仁故各于偏重处成就○蔡氏曰论资质则恶不仁者不如好仁者之浑然论工夫则好仁者不如恶不仁者之有力要之皆成徳之事○饶氏曰恶不仁者之于仁比之好仁者尚隔一重好仁是仁恶不仁者未便是仁因其恶不仁也而后能为仁故曰其为仁矣其是将然之辞恶不仁则亦将为仁矣是何也以其恶之深不使不仁之事加于其身故也】
　　有能一日用其力于仁矣乎我未见力不足者
　　言好仁恶不仁者虽不可见然或有人果能一旦奋然用力于仁则我又未见其力有不足者葢为仁在己欲之则是而志之所至气必至焉故仁虽难能而至之亦易也
　　葢有之矣我未之见也
　　葢疑辞有之谓有用力而力不足者葢人之气质不同故疑亦容或有此昬弱之甚欲进而不能者但我偶未之见耳葢不敢终以为易而又叹人之莫肯用力于仁也【语录有一般人其初用力非不切至到中间自是欲进不能所谓力不足者中道而废正是説此等人这般人亦未之见可见用力于仁者之难得也】○此章言仁之成徳虽难其人然学者苟能实用其力则亦无不可至之理但用力而不至者今亦未见其人焉此夫子所以反覆而叹惜之也【胡氏曰此章三言未见而意实相承初言成徳者之难得次言用力者之难得末又言用力而力不足者亦难得也语意反覆无非欲学者因是以自警而用其力焉尔冯氏曰好仁则不必恶不仁而仁自至不仁自逺此其上也恶不仁则知所以逺不仁矣必不容有不】
　　【仁之事及于其身而所为必仁亦可上也有能一日用其力思其上不可得又思其次也好仁恶不仁利行之事用力于仁勉行之事圣门如冉有自谓力不足而自画则勉行者亦寡矣此夫子所以反覆甚叹为仁者之难得也○通曰好仁恶不仁者即上文所谓知者利仁也有能一日用其力者即上文所谓苟志于仁者也利仁者我未之见能志于仁者我亦未之见此固圣人所深叹也然谓人不用力不谓人之无力谓我未见而不谓我莫之见圣人之勉学者何切而待学者何厚也】
　　○子曰人之过也各于其党观过斯知仁矣
