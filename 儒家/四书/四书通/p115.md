<!-- { "loadSidebar": true } -->
　　父子之闲不责善责善则离离则不祥莫大焉
　　责善朋友之道也○王氏曰父有争【去声下同】子何也所谓争者非责善也当不义则争之而已矣父之于子也【口女】何曰当不义则亦戒之而已矣【或问父子之闲不责善固是至于不教子不亦过乎杨氏曰不教子不亲教也虽不责善岂不欲其为善然必亲教之其势必至于责善又曰孟子曰易子而教盖考之孔子为然也若孔子自教其子则鲤之所未学者其必有以知之矣又奚问焉陈亢又奚称君子之远其子也】
　　○孟子曰事孰为大事亲为大守孰为大守身为大不失其身而能事其亲者吾闻之矣失其身而能事其亲者吾未之闻也
　　守身持守其身使不陷于不义也一失其身则亏体辱亲虽日用三牲之养【去声】亦不足以为孝矣
　　孰不为事事亲事之本也孰不为守守身守之本也事亲孝则忠可移于君顺可移于长【上声】身正则家齐国治而天下平【饶氏曰事君事长事兄皆是事但只事亲为大守国守家守官守职皆是守但只是守身为大此孟子所以事亲为事之本守身为守之本也能事亲则忠可移于君顺可移于长弟可移于兄守身亦然这个论其本故谓之大】
　　曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也【养去声复扶又反】
　　此承上文事亲言之曽晳名防曽子父也曽元曽子子也曽子养其父每食必有酒肉食毕将彻去必请于父曰此余者与谁或父问此物尚有余否必曰有恐亲意更欲与人也曽元不请所与虽有言无其意将以复进于亲不欲其与人也此但能养父母之口体而已曽子则能承顺父母之志而不忍伤之也【饶氏曰曾子养志是承顺他好底意思曽晳不私其口体之奉常有及物之心这便是好底意思冠者童子舞雩咏归有老者安之少者懐之之气象曽晳有这意曽子便能承顺他盖縁曽子意思亦是如此曽元便不然矣孟子举必有酒肉以为养亲之法凡有好底意思皆要承顺而推广之若是不好底意思则不当承顺要喻之使合于道方谓之孝孟子举曽子曽元之事作两个例头是事亲者须是养志养口体末也曽子以下专论事亲然守身亦父母之愿亦可谓之孝不然则为父母辱矣○通曰首以事亲与守身对说末独举曽子之事亲而言者前己言曽子之守故也要之为人子者能守其身政父母之志也于口体且当养其志则守身所当承其志可知矣】
　　事亲若曽子者可也
　　言当如曽子之养志不可如曽元但养口体程子曰子之身所能为者皆所当为无过分【去声】之事也故事亲若曽子可谓至矣而孟子止曰可也岂以曽子之孝为有余哉【集义程子曰事亲若曽子者可也吾以为事君若周公可也盖子之事父臣之事君闻有自知其不足者矣未闻其为有余也周公之功固大矣然臣子之分所当为也安得独用天子之礼乎其因袭之遂使季氏僣八佾三家歌雍彻故仲尼论之非之以谓周公其衰矣又曰子之事父其孝虽过于曾子毕竟是以父母之身做出来岂是分外事若曾子者仅可以免责尔臣之于君犹子之于父也假如功业大于周公亦是以君之人民势位做出来而谓人臣所不能为可乎】
　　○孟子曰人不足与适也政不足闲也惟大人为能格君心之非君仁莫不仁君义莫不义君正莫不正一正君而国定矣【适音谪闲去声】
　　赵氏曰适过也闲非也格正也徐氏曰格者物之所取正也书曰格其非心【徐氏名度字孝节睢阳人○语录格如合格之格谓使之归于正也】愚谓闲字上亦当有与字言人君用人之非不足过讁行政之失不足非闲惟有大人之德则能格其君心之不正以归于正而国无不治矣大人者大德之人正己而物正者也○程子曰天下之治乱系乎人心之仁与不仁耳心之非即害于政不待乎发之于外也昔者孟子三见齐王而不言事门人疑之孟子曰我先攻其邪心【见荀子大畧篇】心既正而后天下之事可从而理也夫政事之失用人之非知者能更之直者能谏之然非心存焉则事事而更之后复有其事将不胜【平声下同】其更矣人人而去之后复用其人将不胜其去矣是以辅相之职必在乎格君心之非然后无所不正而欲格君心之非者非有大人之德则亦莫之能也【饶氏曰君仁君义便是正也仁体义用正包仁义言之○通曰必如孟子然后可谓之大人矣程子之于经筵朱子之于奏疏拳拳乎正心诚意之说眞孟子之所谓大人者也当时不能用之惜哉】
　　○孟子曰有不虞之誉有求全之毁
　　虞度【音铎】也吕氏曰行【去声】不足以致誉而偶得誉是谓不虞之誉求免于毁而反致毁是谓求全之毁言毁誉之言未必皆实修己者不可以是遽为忧喜观人者不可以是轻为进退【饶氏曰我去誉他人之誉平声得此誉于他人去声誉本是美人之好处但对毁字说则二者皆不得其眞之意○通曰毁誉己自是非眞况修己而遽以是为忧喜必至于失己观人而轻以是为进退必至于失人】
　　○孟子曰人之易其言也无责耳矣【易去声】
　　人之所以轻易其言者以其未遭失言之责故耳盖常人之情无所惩于前则无所警于后非以为君子之学必俟有责而后不敢易其言也然此岂亦有为【去声】而言之与【平声】
　　○孟子曰人之患在好为人师【好去声】
　　王勉曰学问有余人资于己不得已而应之可也若好为人师则自足而不复有进矣此人之大患也【通曰通上章两人字为泛然之众人而言也即大学正心修身两章所谓人字】
　　○乐正子从于子敖之齐
　　子敖【音遨】王驩字【饶氏曰乐正子是乐官之长恐其先曽作乐官来子孙遂以为姓乐正裘亦是一人以此见乐正是姓如司马亦是因官以为姓】
　　乐正子见孟子孟子曰子亦来见我乎曰先生何为出此言也曰子来防日矣曰昔者曰昔者则我出此言也不亦宜乎曰舍舘未定曰子闻之也舍馆定然后求见长者乎【长上声】
　　昔者前日也馆客舍也王驩孟子所不与言者则其人可知矣乐正子乃从之行其失身之罪大矣又不早见长者则其罪又有甚者焉故孟子姑以此责之【通曰自常情观之失身之罪大于不早见长者集注以为不早见长者之罪又甚于失身辞严义正凡从学者当知之】
　　曰克有罪
　　陈氏曰乐正子固不能无罪矣然其勇于受责如此非好【去声】善而笃信之其能若是乎世有强辩饰非闻谏愈甚者又乐正子之罪人也
　　【○】孟子谓乐正子曰子之从于子敖来徒餔啜也我不
　　意子学古之道而以餔啜也【餔博孤反啜昌恱反】
　　徒但也餔食也啜饮也言其不择所从但求食耳此乃正其罪而切责之【饶氏曰此两章只一件事是两次说乐正子方来孟子不欲便责之后却正其罪所以分作两章○乐正子初意只欲来齐见孟子却因依王驩来欲省饭食之费尔所以言徒餔啜也如今人欲省盘费模様乐正子将作无紧要底事看了殊不知才一失身便是失其亲将来王驩或荐引之则那时去就愈难区处孟子所以切责之○通曰论语因不失其亲亦可宗也朱子以为所依者不失其可亲之人则亦可以宗而主之观之孟子此章益信盖乐正子才从子敖以来便是所依者失其所可亲矣他日如何可宗而主之此是乐正子不能谨于始而虑其终处孟子安得不正其罪而切责之】
　　○孟子曰不孝有三无后为大
　　赵氏曰于礼有不孝者三事谓阿意曲从陷亲不义一也家贫亲老不为禄仕二也不娶无子絶先祖祀三也三者之中无后为大【辅氏曰此必见于古传记赵氏时其书尚存故引之今则不复存矣○饶氏曰此三者不是寻常不孝底事奉顺孝也但阿意曲从陷亲于不义则不可非其道不仕孝也家贫亲老而不禄仕则不可告而后娶孝也但告则不得娶以至无子絶祀则不可赵氏以意度说自好所以朱子不破其说】
　　舜不告而娶为无后也君子以为犹告也【为无之为去声】舜告焉则不得娶而终于无后矣告者礼也不告者权也犹告言与告同也盖权而得中则不离于正矣【辅氏曰告者礼也不告者权也则礼与权固为二矣至以不告为犹告盖权而得中则不离于正故也○通曰集注谓权而得中则不离于正即程子易传所谓中重于正正不必中也】范氏曰天下之道有正有权正者万世之常权者一时之用常道人皆可守权非体道者不能用也盖权出于不得已者也若父非瞽瞍子非大舜而欲不告而娶则天下之罪人也【饶氏曰范氏之意有功于世教若父之顽未至于瞽瞍之甚则人子平时所以事其亲者未能如舜之孝　欲不告而娶则古今之罪　也】
　　○孟子曰仁之实事亲是也义之实从兄是也
　　仁主于爱而爱莫切于事亲义主于敬而敬莫先于从兄故仁义之道其用至广而其实不越于事亲从兄之间盖良心之发最为切近而精实者有子以孝弟为为仁之本其意亦犹此也【或问以实对华而言则以为凡仁义之见于日用者惟此为本根精实之所在必先立乎此而后其光华枝叶有以发见于事业之间此说为得之耳○饶氏曰实如果实殻之类包得许多生意在其中萌芽枝叶皆由是而生初焉五者只在事亲从兄两件内如两个果实然少焉知得这个节文这个乐这个到生而乌可已皆此实内萌芽发甲到枝叶蕃茂处此章与论语本立而道生一句相似前面事亲从兄是为仁之本后面智礼乐是道生但有子说得偏孟子说得全○熊氏曰此实字之训当如果核之实○眞氏曰仁义之道大矣而其切实处止在于事亲从兄盖二者人之良知良能天性之眞于焉发见欲为仁义者惟致力乎此而已否则悠悠然泛泛然非可据之实地矣】
　　智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可已则不知足之蹈之手之舞之【乐斯乐则之乐音洛恶平声】
