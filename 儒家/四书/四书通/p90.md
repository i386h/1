<!-- { "loadSidebar": true } -->
　　子贡曰君子一言以为知一言以为不知言不可不慎也【知去声】
　　责子禽不谨言
　　夫子之不可及也犹天之不可阶而升也
　　阶梯也大可为也化不可为也故曰不可阶而升也
　　夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也【道去声】立之谓植其生也道引也谓教之也行从也绥安也来归附也动谓鼓舞之也和所谓于变时雍言其感应之妙神速如此荣谓莫不尊亲哀则如丧考妣程子曰此圣人之神化上下与天地同流者也○谢氏曰观子贡称圣人语乃知晚年进徳盖极于髙逺也夫子之得邦家者其鼓舞羣动捷于桴鼓影响人虽见其变化而莫窥其所以变化也盖不离于圣而有不可知者存焉此殆难以思勉及也【黄氏曰立之谓制其田里道谓道之以德绥谓抚安之立之固也动谓鼓舞之道之深也天之德不可形容即其生物而见其造化之妙圣人之徳不可形容即其感人而见其神化之速○冯氏曰圣门诸子平日单辞数语形容夫子平澹涵蓄莫窥其际唯孟子所引宰我子贡有若之推尊夫子与此子贡三章之言葢激于世之不知者乃始极口称之而夫子之得邦家尤见其神化之妙也○通曰此章集注当与首篇子禽问于子贡通看前谓圣人过化存神之妙未易窥测此则引程子曰圣人神化上下与天地同流然则过化存神之妙子贡于是始知之矣前引谢氏曰子贡亦可谓善观圣人矣亦可谓善言徳行矣今引谢氏曰观子贡称圣人语乃知晚年进徳盖极于髙逺也然则前不遇谓子贡亦善观圣人今则可谓真知圣人矣读集注者当看其前后相应处便可见子贡晚年进徳处且子禽之问凡三始则疑夫子求闻政次疑夫子之私其子今则疑子贡贤于夫子所见者每降益下此篇子贡之称夫子亦三始则喻之以数仞之墙次则喻之以日月今则喻之以天之不可阶而升其所见毎进而益髙若以为皆孔子弟子也其所见抑何霄壤之邈如是哉其死也哀而子贡哀慕之心倍于父母至庐墓者凡六年之久则其晚年所得于夫子者葢益深矣】尧曰第二十
　　凡三章
　　尧曰咨尔舜天之厯数在尔躬允执其中四海困穷天禄永终
　　此尧命舜而禅【音善】以帝位之辞咨嗟叹声厯数帝王相继之次第犹嵗时节气之先后也允信也中者无过不及之名四海之人困穷则君禄亦永絶矣戒之也
　　舜亦以命禹
　　舜后逊位于禹亦以此辞命之今见于虞书大禹谟比此加详【通曰舜命禹之言备见虞书然使不有论语夫子之言则自天之厯数以下数语但见其为舜之命禹而岂知本是尧命舜舜不过亦以是命禹哉虽舜之命禹者详于尧大要亦不能外执中二字姑以厯数观之有中气有节气节也者抑其过而归之中也使尧当得舜之时而不传即非中矣况天下之大运之在心此心之用稍有过不及即非中非中则四海困穷而天禄亦永终矣授命之际天禄方于此乎始也而即以永终戒之其防深矣】
　　曰予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬
　　此引商书汤诰之辞盖汤既放桀而告诸侯也与书文大同小异曰上当有汤字履盖汤名用牡夏尚黑未变其礼也简阅也言桀有罪已不敢赦而天下贤人皆上帝之臣已不敢蔽简在帝心惟帝所命此述其初请命而伐桀之词也又言君有罪非民所致民有罪实君所为见其厚于责已薄于责人之意此其告诸侯之辞也【冯氏曰以天子伐有罪何罪之有然以诸侯伐天子是亦罪也故引之归已有以见其厚于自责而薄于责人也】
　　周有大赉善人是富【赉来代反】
　　此以下述武王事赉予也武王克商大赉于四海见周书武成篇此言其所富者皆善人也诗序云赉所以锡予【与同】善人盖本于此【饶氏曰纣为天下逋逃主所用皆是恶人故武王伐商之初便把善人是富做个打头第一件事大赉是锡予普及四海其中善人则锡予又自加厚洪范曰凡厥正人既富方谷正人既得其富则其为善也笃故不容以泛然锡予施之也】
　　虽有周亲不如仁人百姓有过在予一人
　　此周书泰誓之词孔氏曰周至也言纣至亲虽多不如周家之多仁人【冯氏曰防子去之箕子为之奴比干谏而死纣虽至亲不获用也予小子既获仁人只承上帝葢武王有乱臣十人皆为悖也奉天讨罪以罪已为本故曰禹汤罪已其兴也浡焉】
　　谨权量审法度修废官四方之政行焉
　　权称锤也量斗斛也法度礼乐制度皆是也
　　兴灭国继絶世举逸民天下之民归心焉
　　兴灭继絶谓封黄帝尧舜夏商之后举逸民谓释箕子之囚复商容之位三者皆人心之所欲也
　　所重民食丧祭
　　武成曰重民五教惟食丧祭
　　寛则得众信则民任焉敏则有功公则説【説音悦】
　　此于武王之事无所见恐或泛言帝王之道也【通曰帝王之道不能外一中字尧舜以禅让为中汤武以征伐为中泛言之则曰寛曰信曰敏曰公约言之曰中而已】○杨氏曰论语之书皆圣人防言而其徒传守之以明斯道者也故于终篇具载尧舜咨命之言汤武誓师之意与夫施诸政事者以明圣学之所传者一于是而已所以着明二十篇之大防也孟子于终篇亦歴叙尧舜汤文孔子相承之次皆此意也【通曰前篇之末言夫子之得邦家者其用必如此此篇之首则述叙自古帝王之用固如此以见圣学之所传者无非有体有用之学而凡论语二十篇之大防皆不外此也孟子篇终即此意但孟子闻知见知者知其道也是从知上説此则从行道上説行无不本于知知即所以行固无异也】
　　○子张问于孔子曰何如斯可以从政矣子曰尊五美屏四恶斯可以从政矣子张曰何谓五美子曰君子恵而不费劳而不怨欲而不贪泰而不骄威而不猛子张曰何谓恵而不费子曰因民之所利而利之斯不亦恵而不费乎择可劳而劳之又谁怨欲仁而得仁又焉贪君子无众寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不猛乎子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司【费芳味反焉于防反出去声】
　　虐谓残酷不仁暴谓卒【仓没反】遽无渐致期刻期也贼者切害之意缓于前而急于后以误其民而必刑之是贼害之也犹之犹言均之也均之以物与人而于其出纳之际乃或吝而不果则是有司之事而非为政之体所与虽多人亦不懐其惠矣项羽使人有功当封刻印刓【吾官反】忍弗能予卒以取败亦其验也【通曰四恶虐为甚暴次之贼又次之刚恶也吝如有司不能専决柔恶也盖吝之一字在有司不便谓之恶从政而谓之有司则恶矣故特着项羽以吝取败之事以示为政不知大体者之戒】○尹氏曰告问政者多矣未有如此之备者也故记之以继帝王之治则夫子之为政可知也【通曰问政见于论语者齐景公叶公各一季康子凡二仲弓子路子张子夏各一夫子答之未有如此章之详者盖恵未有不费者劳未有不怨欲则易贪泰则易骄威则易猛今皆不然所以为美也虐之而不知教暴之而不知戒贼之而不知令吝之而不知与为民父母者奚忍如是哉此所以为恶也】
　　○子曰不知命无以为君子也
　　程子曰知命者知有命而信之也人不知命则见害必避见利必趋何以为君子【语录不知命是説死生寿夭贪富贵贱之命此是至粗底此处人都信不及便讲学得待如何亦没安顿处今人开口亦解説一饮一啄自有定分及遇小小利害便生趋避计较之心论语首云人不知而不愠不亦君子乎终云不知命无以为君子也此深有意盖学者所以学为君子若不知命则做君子不成○通曰程子释朝闲道谓知而信者为难此亦谓知而信之者知而不信知之犹未至也知之犹未至则凡见利必趋见害必避皆小人之为也欲为君子得乎首篇不亦君子乎是已到君子地位此曰无以为君子也是方做君子根脚】
　　不知礼无以立也
　　不知礼则耳目无所加手足无所措【通曰集注十字是形容无以立三字耳目无所加是懵然不知有可立之地手足无所措是茫然卒无可立之地】
　　不知言无以知人也
　　言之得失可以知人之邪正【通曰孟子知言之谓盖本于此但集注释孟子知言则曰凡夭下之言识其是非得失之所以然而此不过曰无以知人之邪正此为学者言彼则孟子自道也于此亦见集注之精】○尹氏曰知斯三者则君子之事备矣【黄氏曰知命知其在天者知礼知其在己者知言知其在人者知天则利害不能动乎外而后可以修诸已知礼则义理有以养乎内而后可以察诸人知天而不知己者未必能安乎天知己而不能知人者未必能益乎已○辅氏曰知命则在我者有定见知礼则在我者有定守知言则在人者无遁情○冯氏曰此章末篇之终与首篇之始相为始终者也而皆归于君子甞曰不患人之不己知患不知人也首篇之始自时习朋来以至于人不知而不愠而卒曰不亦君子乎盖谓不患人之不己知唯君子能之也末篇之终自知命知礼卒之以知人而首曰无以为君子也盖谓患不知人亦唯君子能之故曰学以求为君子也○通曰学始于格物致知终于治国平天下前篇之末与此篇前二章皆説治国平天下圣学终事此章复提起三知字是説圣学之始事大抵所贵乎学之正者在天无不正之命知命则能顺受其正在人有不正之言知言则不惑于人之不正知得天地间正理为天地间正人是谓千古相传之正学故论语以是终焉】弟子记此以终篇得无意乎学者少而读之老而不知一言为可用不防于侮圣言者乎夫子之罪人也可不念哉【通曰论语始终教人为君子此三者无一之不知知无一之未至然后君子之事始备柰之何学者自少未尝不读论语也而不知一言为可用则虽老犹未尝读论语也未尝读论语是此等人已读了后又只是此等人谓之非夫子之罪人可乎人而为夫子之罪人不可以为人矣集注引此于论语之终其教人之意深矣】

　　论语通卷十
<经部,四书类,四书通__孟子通>
　　钦定四库全书
　　孟子通巻一　　　　　　元　胡炳文　撰
　　朱子集注
　　梁惠王章句上
　　凡七章
　　孟子见梁惠王
　　梁惠王魏侯防【于耕反】也都大梁【赵氏曰按魏初都安邑在汉河东郡安邑县至惠王徒大梁在汉陈留郡浚仪县】僭称王諡曰惠史记惠王三十五年卑礼厚币以招贤者而孟轲至梁【或问不见诸侯不先往见也见梁惠王者答其礼也○永嘉陈氏曰或谓孟子见梁惠王又见襄王公孙丑乃发不见诸侯之问何也曰按孟子尝言古者不为臣不见段干木逾垣而避之泄栁闭门而不纳是皆已甚迫斯可以见矣由是观之君必以礼来见则自当见之所不见者其交不以道其接不以礼耳○熊氏曰此孟子出处第一义○通曰孟子尝云徃见非义今首书一见字集注特述史记惠王卑礼厚币之事意谓孟子之见所以答惠王之聘使惠王不聘孟子孟子未必见惠王使汤不聘伊尹伊尹未必就汤也】
　　王曰叟不逺千里而来亦将有以利吾国乎
