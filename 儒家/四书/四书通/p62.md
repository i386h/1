<!-- { "loadSidebar": true } -->
　　式车前横木有所敬则俯而凭之负版持邦国图籍者式此二者哀有丧重民数也人惟万物之灵而王者之所天也【出汉书郦食其传】故周礼献民数于王王拜受之况其下者敢不敬乎
　　有盛馔必变色而作
　　敬主人之礼非以其馔也【胡氏曰变色而作以礼非以馔因礼所以行吾敬因馔则动于欲矣】
　　迅雷风烈必变
　　迅疾也烈猛也必变者所以敬天之怒记曰若有疾风迅雷甚雨则必变虽夜必兴衣服冠而坐【王氏曰迅雷风烈天之威也天子当自察于天下诸侯卿大夫当自察于国士庻人当自察于身恐惧修省何可已哉】○此一节记孔子容貌之变【通曰第二节踧踖与与畧言在朝之容第三节为君摈相之容夫子容貌之变在于朝及摈相见之时第四节又详言在朝之容第五节为君聘于邻国之容通此四节此一节记容貌之变于夫子平居时见之】
　　○升车必正立执绥
　　绥挽以上车之索也范氏曰正立执绥则心体无不正而诚意肃恭矣葢君子庄敬无所不在升车则见于此也
　　车中不内顾不疾言不亲指
　　内顾回视也礼曰顾不过毂三者皆失容且惑人【陈用之曰此周官道右所谓申仪也正立执绥不亲指手之仪也不内顾手之仪也不疾言口之仪也】○此一节记孔子升车之容【通曰前一节式凶服负版者已是在车之容特容之变者也此曰升车之容容之常者也然记者皆于必与不之二字寄意焉始之以似不能言便便言终之以不疾言门人非惟善记夫子之动亦可谓善记夫子之言者矣】
　　○色斯举矣翔而后集
　　言鸟见人之顔色不善则飞去回翔审视而后下止人之见几而作审择所处亦当如此【真氏曰色斯举矣去之速也卫灵公问陈而孔子行鲁受女乐而孔子去即此义也翔而后集就之迟也伊尹俟汤三聘而后幡然以起太公伯夷闻文王善养老而后出即此义也古人所谓三揖而进一辞以退虽相见防聚之间犹且如此况仕止乆速之际乎贾谊赋所谓凤缥缥而高逝兮夫固自引而逺去此即色斯举矣之意又曰凤凰翔于十仞兮覧德辉而下之此即翔而后集之意后世如汉穆生以楚王戊不设醴而去诸葛武侯必待先主之顾而后从之皆有得乎此者】然此上下必有阙文矣【胡氏曰上不知为何人之言下不知为何事而发故疑有阙文也】
　　曰山梁雌雉时哉时哉子路共之三嗅而作【共九用反又居勇反嗅许又反】邢氏曰梁桥也时哉言雉之饮啄得其时子路不逹以为时物而共具之孔子不食三嗅其气而起晁氏曰石经嗅作戞谓雉鸣也刘聘君云嗅当作臭古閴反张两翅也见尔雅愚按如后两説则共字当为拱执之义然此必有阙文不可彊为之説姑记所闻以俟知者【邢氏名昺济隂人○饶氏曰山梁是山脊之隆起如梁之状者山之髙处也雌雉隂类也以雌雉而居山梁飞啄自如犹小人而在高位得行其志时实使之然也夫子因见而有所感故发此叹子路不逹其意乃取而供之夫子以其非已意故不食而起犹三嗅者圣人寛洪容与不直拒人也土言色举翔集以喻君子之去就此语以喻小人之得时故门人以类记云○通曰夫子尝曰阙疑阙殆又曰及史之阙文集注曰此必有阙文不可强为之説今学者往往强为之説是欲求加于夫子与朱子矣通其所不通而谓之通可乎按郷党一篇事节虽多然合而观之见圣人由中而见乎外者无一非敬无一非诚而无一不止乎至善之则曰敬曰诚曰则又一篇之要也欲学圣人者宜尽心焉】

　　论语通卷五
<经部,四书类,四书通__论语通>
　　钦定四库全书
　　论语通卷六　　　　　　元　胡炳文　撰
　　朱子集注
　　先进第十一
　　此篇多评弟子贤否凡二十五章【冯氏曰此篇多评弟子贤否故以次于夫子言动之后○赵氏曰评其贤则能者劝评其否则不能者勉血非教也然此篇所及其称贤者三倍于否亦足以见贤之众矣】胡氏曰此篇记闵子骞言行者四而其一直称闵子疑闵氏门人所记也
　　子曰先进于礼乐野人也后进于礼乐君子也
　　先进后进犹言前辈后辈野人谓郊外之民君子谓贤士大夫也程子曰先进于礼乐文质得宜今反谓之质朴而以为野人后进于礼乐文过其质今反谓之彬彬而以为君子盖周末文胜故时人之言如此不自知其过于文也【语录礼乐只是一个礼乐用得自不同如升降揖逊古人只是诚实行许多威仪后人便忒好看古人只正容谟节后人便近于巧言令色如古乐虽不可得而见只如诚实底人弹琴便雍容平淡自是好聴若弄手弄脚撰出无限不好底声音只是繁碎尔○通曰朱子以君子为贤士大夫兼德与位而言程子以为文质彬彬之君子専指成徳而言二説防冇不同】
　　如用之则吾从先进
　　用之谓用礼乐孔子既述时人之言又自言其如此盖欲损过以就中也【语录问郁郁乎文圣人欲从周之文何也曰圣人之言固非一端葢圣人生于周之世周之一代礼文皆备诚是整齐圣人如何不从得只是如用之则吾从先进谓自为邦则从先进耳○通曰如用之得位而用礼乐耳不得其位固不得不从周然亦从周初之文非从周末之文也】
　　○子曰从我于陈蔡者皆不及门也【从去声】
　　孔子尝厄于陈蔡之间弟子多从之者此时皆不在门故孔子思之盖不忘其相从于患难【去声】之中也
　　徳行顔渊闵子骞冉伯牛仲弓言语宰我子贡政事冉有季路文学子游子夏【行去声】
　　弟子因孔子之言记此十人而并目其所长分为四科孔子教人各因其材于此可见【或问四科之目曰徳行者濳心体道黙契于中笃志力行不言而信者也言语者善为辞令者也政事者逹于为国天下之事者也文学者学于诗书六艺之文而能言其意者也葢夫子教人使各因其所长而入于道然其序则必以德行为先诚以躬行实造具体圣人学之所贵在于此非若三者为一事之长而已也曰何以知其为门人所记曰凡称名者夫子之辞弟子师前相谓之辞称字者弟子自谓之辞亦或弟子门人之辞○饶氏曰圣门之教有大纲领有小条目大纲领如大学之教人人皆要从此入小条目如长于政事者与之言政事长于文学者与之言文学是也】○程子曰四科乃从夫子于陈蔡者尔门人之贤者固不止此曽子传道而不与【去声】焉故知十哲世俗论也【通曰徳行即孟子所谓有成徳者言语政事文学即孟子所谓有达才者然孟子于成徳之上有如时雨化之者集注所谓顔曽是已于此见论语四科不过门人所记而孟子五教又能发门人所未发者】
　　○子曰回也非助我者也于吾言无所不説【説音悦】助我若子夏之起予因疑问而有以相长【上声】也顔子于圣人之言黙识心通无所疑问故夫子云然其辞若有憾焉其实乃深喜之○胡氏曰夫子之于回岂真以助我望之盖圣人之谦徳又以深賛顔氏云尔【冯氏曰助生于不足夫子固无待于助然于事物之理自无所疑因夫人之疑问而遂得以发明之是亦助也○通曰集注以无所疑问释非助我以黙识心通释一説字葢谓之黙则无言之説其説也深冉求自言非不説子之道其説也浅矣】
　　○子曰孝哉闵子骞人不间于其父母昆弟之言【问去声】胡氏曰父母兄弟称其孝友人皆信之无异词者盖其孝友之实有以积于中而着于外故夫子叹而美之【胡氏曰按韩诗外传闵子父再娶生二子继母独以芦花衣子骞父觉之欲逐其妻子骞曰母在一子寒母去三子单母得免逐其母闻之待之均平遂成慈母今诵其言蔼然恻怚之意溢于辞表故内则有以孚于家外则有以孚于人自内及外无有异词也○通曰孔门岂独闵子为孝而夫子独称之者他人之孝处人伦之常闵子之孝处人伦之变者也处变而不失其常此外人之称其孝所以无异于其父母昆弟之言也】
　　○南容三复白圭孔子以其兄之子妻之【三妻并去声】诗大雅抑之篇曰白圭之玷尚可磨也斯言之玷不可为也南容一日三复此言事见家语【弟子行篇】盖深有意于谨言也【黄氏曰三复谓每诵至此必再三反复以识之非谓一次三复亦非谓一日三次诵之也】此邦有道所以不废邦无道所以免祸故孔子以兄子妻之○范氏曰言者行【去声下同】之表行者言之实未有易【去声】其言而能谨于行者南容欲谨其言如此则必能谨其行矣【饶氏曰表与裹对实与华对言为表而行为里行为实而言为华各举其一以互见○通曰南容能用白圭之诗而集注以为此邦有道所以不废邦无道所以免祸然则三百篇之诗读之者有能知其中一言为可用者谁乎集注即其效而言之其防深矣】
　　○季康子问弟子孰为好学孔子对曰有顔回者好学不幸短命死矣今也则亡【好去声】
　　范氏曰哀公康子问同而对有详略者臣之告君不可不尽若康子者必待其能问乃告之此教诲之道也【王氏曰前有季康子两问无对字则知此对字疑误矣】
　　○顔渊死顔路请子之车以为之椁
　　顔路渊之父名无繇【音由】少孔子六嵗孔子始教而受学焉椁外棺也请为椁欲卖车以买椁也
　　子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也
　　鲤孔子之子伯鱼也先孔子卒言鲤之才虽不及顔渊然己与顔路以父视之则皆子也孔子时己致仕尚从大夫之列言后谦辞○胡氏曰孔子遇旧馆人之丧尝脱骖【音参】以赙【音附】之矣【见礼记檀弓上】今乃不许顔路之请何耶葬可以无椁骖可以脱而复求大夫不可以徒行命车不可以与人而鬻【余六反】诸市也且为所识穷乏者得我而勉强以副其意岂诚心与直道哉或者以为君子行礼视吾之有无而己夫君子之用财视义之可否岂独视有无而已哉【冯氏曰伯鱼闻诗礼未为不才视子渊则才不及尔唯自言其子故曰不才○通曰顔路之请不知称家之有无夫子之答惟知视义之可否】
　　○顔渊死子曰噫天丧予天丧予【丧去声】
　　噫伤痛声悼道无传若天丧已也【洪氏曰孔顔一体也回何敢死子在故也天丧予回死故也○齐氏曰孔子尝曰文王既没文不在兹乎羲黄尧舜禹汤之传于文王孔子固己任之我矣犹觊其或可传之回也回存则我虽死而道不亡回死则其系我以不忘者几何时哉　通曰夫子上接文王之传则曰天未丧斯文下失顔渊之传则曰天丧予然则道统之絶续皆天也】
　　○顔渊死子哭之恸从者曰子恸矣【从去声】
　　恸哀过也
　　曰有恸乎
　　哀伤之至不自知也
　　非夫人之为恸而谁为【夫音扶为去声】
　　夫人谓顔渊言其死可惜哭之宜恸非他人之比也○胡氏曰痛惜之至施当【去声】其可皆性情之正也【冯氏曰伯牛有疾自牖执其手顔渊死哭为之恸夫子之用情于门人如此夫子死相向而哭皆失声筑室于有六年而不忍去者门人之用情于夫子如此死生之际情义见焉后世师友道丧闻孔子之风者盍少愧矣○通曰恸哀过也夫子施之顔渊则当其可非过也】
　　○顔渊死门人欲厚葬之子曰不可
　　丧具称【去声】家之有无【见礼记檀弓子游问丧具】贫而厚葬不循理也故夫子止之
　　门人厚葬之
　　盖顔路听之
　　子曰回也视子犹父也予不得视犹子也非我也夫二三子也
