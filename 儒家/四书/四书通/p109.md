<!-- { "loadSidebar": true } -->
　　徐子以吿夷子夷子怃然为闲曰命之矣【怃音武闲如字】怃然茫然自失之貌为闲者有顷之闲也命犹教也言孟子已教我矣葢因其本心之明以攻其所学之蔽是以吾之言易入而彼之惑易解也【通曰夷子之学墨非也而夷子葬其亲厚此一厚字犹是夷子行得是处爱无差等施由亲始夷子之言皆非也此一始字犹是夷子説得是处所以可因其本心之明而教之也】


　　孟子通卷五
<经部,四书类,四书通__孟子通>
　　钦定四库全书
　　孟子通卷六　　　　　　　元　胡炳文　撰
　　朱子集注
　　滕文公章句下
　　凡十章【熊氏曰六章言出处之道二章言仁政一章言异端】
　　陈代曰不见诸侯宜若小然今一见之大则以王小则以霸且志曰枉尺而直寻宜若可为也【王去声】
　　陈代孟子弟子也小谓小节也枉屈也直伸也八尺曰寻枉尺直寻犹屈己一见诸侯而可以致王霸所屈者小所伸者大也
　　孟子曰昔齐景公田招虞人以旌不至将杀之志士不忘在沟壑勇士不忘防其元孔子奚取焉取非其招不往也如不待其招而往何哉【防去声】
　　田猎也虞人守苑囿之吏也招大夫以旌招虞人以皮冠元首也志士固穷常念死无棺椁弃沟壑而不恨勇士轻生常念战鬭而死防其首而不顾也此二句乃孔子叹美虞人之言夫虞人招之不以其物尚守死而不往况君子岂可不待其招而自往见之邪此以上告之以不可往见之意【语录齐景公田招虞人以旌不至将杀之刀锯在前而不避非其气不馁如何强得志士不忘在沟壑勇士不忘防其元此夫子所以有取于虞人而孟子亦发明之李先生説不忘二字是活句须向这里参取愚谓若果识得此意辨得此心则无入而不自得而彼之权势威力亦皆无所施矣】
　　且夫枉尺而直寻者以利言也如以利则枉寻直尺而利亦可为与【夫音扶与平声】
　　此以下正其所称枉尺直寻之非夫所谓枉小而所伸者大则为之者计其利耳一有计利之心则虽枉多伸少而有利亦将为之邪甚言其不可也【语录孟子一生忍穷受饿费尽心力只破得枉尺直寻四字今日诸贤苦心劳力费尽言语只成就得枉尺直寻四字以利言则如临难致死义也若不明其理而顾利害则见危死事者反不如偷生苟免之人可怜石头城寕为袁粲死不作禇渊生民之秉彛不可磨灭如此岂不是自然或问枉尺直寻曰援天下以道若枉己便己枉道则是己失援天下之具矣更説甚事自家身既已壊了如何直人天下事不可顾利害凡人做事多要趋利避害不知才有利必有害吾虽处得十分利有害随在背后不如且在理上求之】
　　昔者赵简子使王良与嬖奚乗终日而不获一禽嬖奚反命曰天下之贱工也或以告王良良曰请复之彊而后可一朝而获十禽嬖奚反命曰天下之良工也简子曰我使掌与女乗谓王良良不可曰吾为之范我驰驱终日不获一为之诡遇一朝而获十诗云不失其驰舍矢如破我不贯与小人乗请辞【乗去声彊上声女音汝为去声舍上声】赵简子晋大夫赵鞅也王良善御者也嬖奚简子幸臣与之乗为之御也复之再乗也彊而后可嬖奚不肯彊之而后肯也一朝自晨至食时也掌专主也范法度也诡遇不正而与禽遇也言奚不善射以法驰驱则不获废法诡遇而后中【去声下同】也诗小雅车攻之篇言御者不失其驰驱之法而射者发矢皆中而力今嬖奚不能也贯习也【语录诡遇是做人不当做底行险是做人不敢做底子路则范我驰驱而不获者也管仲之功诡遇而获禽耳】
　　御者且羞与射者比比而得禽兽虽若丘陵弗为也如枉道而从彼何也且子过矣枉己者未有能直人者也【比必二反】
　　比阿党也若丘陵言多也○或曰居今之世出处去就不必一一中节欲其一一中节则道不得行矣杨氏曰何其不自重也枉己其能直人乎古之人宁道之不行而不轻其去就是以孔孟虽在春秋战国之时而进必以正以至终不得行而死也使不恤其去就而可以行道孔孟当先为之矣孔孟岂不欲道之行哉【饶氏曰射者是驱禽兽求迎而射之此禽当中来则可以正射若来得不正则或当左或当右以射之他御者自有法度射者不过迎而射之而御者以诡遇则其中非射者之能乃御者之力也又曰前面引虞人明不可往见之意后面引王良明不可枉尺直寻○通曰士大夫自重其身当如女在室不可纎毫受人指防易屯之六二曰女子贞不字十年乃字此能自重其身者也蒙之六三曰勿用取女见金夫不有躬此不能自重其身者也六二称女子六三称女不称子一字去取之间严矣呜呼使士大夫不自重其身而轻于往见则与女之见金夫不有躬者无异矣】
　　○景春曰公孙衍张仪岂不诚大丈夫哉一怒而诸侯惧安居而天下熄
　　景春人姓名公孙衍张仪皆魏人怒则説【音税】诸侯使相攻伐故诸侯惧也
　　孟子曰是焉得为大丈夫乎子未学礼乎丈夫之冠也父命之女子之嫁也母命之往送之门戒之曰往之女家必敬必戒无违夫子以顺为正者妾妇之道也【焉于防反冠去声女家之女音汝】
　　加冠于首曰冠女家夫家也妇人内【通作纳】夫家以嫁为归也夫子夫也女子从人以顺为正道也葢言二子阿谀苟容窃取权势乃妾妇顺从之道耳非丈夫之事也【饶氏曰乾元亨利贞便是刚健为正坤利牝马之贞便是柔顺为正仪衍虽使得诸侯惧不过顺其欲耳诸侯之志在得土地仪衍从而投其所好不过妾妇之事】
　　居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫
　　广居仁也正位礼也大道义也【语录此心廓然无一毫私意直与天地同量这个便是居天下之广居便是居仁到得自家立身更无些子不当于理这个便是立天下之正位便是守礼及推而见于事更无些子不合于义此便是行天下之大道便是由义论上面两句则居广居是体立正位是用论下面两句则立正位是体行大道是用要之能居天下之广居自然能立天下之正位行天下之大道　鲁斋王氏曰居仁以心言立礼以身言行义以事言○通曰集注于三句虽平説语録广居一句极重仁者之心以天地万物为一体如广居之内何所不容其所立所行从可知矣不仁者失其本心惟欲取容于人尔非无广居也自旷之而弗居惜哉】与民由之推其所得于人也独行其道守其所得于已也淫荡其心也移变其节也屈挫其志也○何叔京曰战国之时圣贤道否天下不复见其德业之盛但见奸巧之徒得志横【去声】行气焰可畏遂以为大丈夫不知由君子观之是乃妾妇之道耳何足道哉【叔京名镐昭武人○语录观孟子答景春之问直是痛快三复令人胷次浩然如濯江汉而暴秋阳也○通曰集注所引谓战国之时不见圣贤德业但见奸巧之人得志如此遂以为大丈夫此数语真可斥景春之问殊不知自古圣贤德业之感亦只从本心上推出来奸巧之心非圣贤正大之心得志横行一时气焰可畏其气岂圣贤刚大之气哉】
　　○周霄问曰古之君子仕乎孟子曰仕传曰孔子三月无君则皇皇如也出疆必载质公明仪曰古之人三月无君则吊【传直恋反质与贽同下同】
　　周霄巍人无君谓不得仕而事君也皇皇如有求而弗得之意出疆谓失位而去国也质所执以见人者如士则执雉也出疆载之者将以见所适国之君而事之也
　　三月无君则吊不以急乎
　　周霄问也以已通太也后章放此
　　曰士之失位也犹诸侯之失国家也礼曰诸侯耕助以供粢盛夫人蚕缫以为衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足吊乎【盛音成缫素刀切皿武永切】礼曰诸侯为借【音席】百亩冕而青弦【音宏】躬秉耒以耕而庶人助以终亩收而藏之御廪以供宗庙之粢盛使世妇蚕于公桑蚕室奉茧以示于君遂献于夫人夫人副袆【音挥】受之缫三盆手遂布于三宫世妇使缫以为黼【音斧】黻【音弗】文章而服以祀先王先公又曰士有田则祭无田则荐黍稷曰粢在器曰盛牲杀牲必特杀也皿所以覆【敷又反】器者【饶氏曰三月无君则吊似亦可疑如何恰好三月无君便去吊之恐是为士先有位后失位者言之必竟子为士则祭以士子为大夫则祭以大夫寻常有祭一旦失位而不得祭一年有四时之祭若失位三月便废此一祭故可吊之吊其不得祭非吊其不得若不然则如何三月无君则吊】
　　出疆必载质何也
　　周霄问也
　　曰士之仕也犹农夫之耕也农夫岂为出疆舍其耒耜哉曰晋国亦仕国也未尝闻仕如此其急仕如此其急也君子之难仕何也曰丈夫生而愿为之有室女子生而愿为之有家父母之心人皆有之不待父母之命媒妁之言鑚穴隙相窥逾墙相从则父母国人皆贱之古之人未尝不欲仕也又恶不由其道不由其道而往者与鑚穴隙之类也【为去声舎上声妁音酌隙去逆反恶去声】
　　晋国解见首篇仕国谓君子游宦之国霄意以孟子不见诸侯为难仕故先问古之君子仕否然后言此以风【去声】切之也男以女为室女以男为家妁亦媒也言为父母者非不愿其男女之有室家而亦恶其不由道葢君子虽不洁身以乱伦而亦不徇利而忘义也【熊氏曰按二章言妾妇之道三章言女子之从人葢臣之事君犹妇之事夫不可以二大节一亏终身之累也○通曰集注末二句与论语解不仕无义处语意同而实有不同者论语是从不仕无义处説来故虽两句而实一意孟子是从古之人未尝不欲仕也又恶不由其道两句説来故两句自是两意论语葢谓夫子虽责隠者之不仕而义之一字虽仕亦有不可苟者故集注谓君子虽不乱伦不仕而其间亦非不义而苟仕故下一非字孟子既不可不仕又恶不由其道故下一不字集注字字句句精审如此学者当如此看】
　　○彭更问曰后车数十乗从者数百人以传食于诸侯不以泰乎孟子曰非其道则一箪食不可受于人如其道则舜受尧之天下不以为泰子以为泰乎【更平声乗从皆去声传直恋反箪音丹食音嗣】
　　彭更孟子弟子也泰侈也
　　曰否士无事而食不可也
　　言不以舜为泰但谓今之士无功而食人之食则不可也
　　曰子不通功易事以羡补不足则农有余粟女有余布子如通之则梓匠轮舆皆得食于子于此有人焉入则孝出则悌守先王之道以待后之学者而不得食于子子何尊梓匠轮舆而轻为仁义者哉【羡延面反】
　　通功易事谓通人之功而交易其事羡余也有余言无所贸【音茂】易而积于无用也梓人匠人木工也轮人舆人车工也
　　曰梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣且子食志乎食功乎曰食志【与平声可食而食食志食功之食皆音嗣下同】
　　孟子言自我而言固不求食自彼而言凡有功者则当食之
