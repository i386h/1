<!-- { "loadSidebar": true } -->
　　此与前段絶不相连全不干权事前辈多引常棣之华解此旧见前辈説云常棣自是常棣今此自是唐棣按陆机注尔雅常棣乃白棣树也子如樱桃四月熟正白又有赤棣树亦似白棣华如刺榆叶而微圆子正赤如郁李而少若夫唐棣尔雅曰栘【音移】也与常棣两种前辈以唐棣为常棣故言以常棣之华其华萼相接【寻常华是萼承华此华萼承华华覆萼】故喻兄弟相与之义偏其反而者华反覆萼也今唐棣自是唐棣则不可用此説按诗有曰何彼秾矣唐棣之华又曰骍骍角弓翩其反矣説者谓唐棣花之美者以譬王姬容色之盛角弓本不当反者縁不能调习遂致翩然而反反喻王者不能以恩懐九族使之多怨犹角弓之反也窃谓唐棣之华四句是逸诗中不合于圣人者圣人删之曾有此语门弟子记之于此耳诗人之意以为唐棣之华本是容色甚盛今一旦偏然而反有憔悴倾侧向下之意大意谓人情始美而终恶也故末云岂不尔思室是逺而人情既恶其室则迩其人甚逺故托言云我非不思直是室逺不可见尔圣人曰世无是理只怕不是真个思量精诚之极金石可通况于逺乎此虽诗人之辞圣人取此以教学者如学者进道与世间万事何尝不如此只怕人无此心耳
　　乡党第十
　　孔子于乡党恂恂如也似不能言者其在宗庙朝廷便便言唯谨尔朝与下大夫言侃侃如也与上大夫言訚訚如也君在踧踖如也与与如也
　　宗庙之言当在问礼之时朝廷之言当在问政之时便便言如王道便便相似非明辨也君在踧踖如也当承上文不可拆作两去言君不在时与下大夫言可也及君在惟有敬戒而已
　　君召使摈色勃如也足躩如也揖所与立左右手衣前后襜如也趋进翼如也賔退必复命曰賔不顾矣揖所与立左右手不复俛身君在无私敬也凡两君来朝与四方之使者大客则摈小客则受其币而听其辞所谓摈者姑以诸侯自相为賔礼论之賔主各有副賔副曰介主副曰摈及行人若诸侯自行则介各从其命数【谓如侯伯七命则用七人】至主国大门外主人及摈出门外相接其摈人数则看主君为多寡若主君是公则摈者五人侯则摈者四人子男则摈者三人【所以不从命者示谦也】卿为上摈大夫为承摈士为绍摈【若摈者五人则用三士为绍余并一人】賔主相乡介对立主人就摈求辞于客所以求辞者谦不敢当客之来恐其以他事过此求辞之法主人先传于其上摈上摈传于次摈次摈传于末摈末摈乃传于摈之末介末介传于上介上介传于賔賔答主人之辞传于上介迤逦传至君之上摈以至于主人此所谓摈相之传命也何也聘义曰君子于其所尊弗敢质敬之至也既传命方始入庙门行礼若君使卿来聘礼数则杀于此矣上公之卿只用七介【上公自用九介】旅摈而不敢交摈旅摈者自摈便传于介不复如此次第相传也聘礼称賔出大夫送于外门外再拜賔不顾【注云不顾言去】盖谓賔一去不回顾也聘礼賔不顾摈者便退圣人于不顾后添此一节方为成礼
　　入公门鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屏气似不息者出降一等逞顔色怡怡如也没堦趋进翼如也复其位踧踖如也
　　自入公门至过位升堂下阶复位礼数如此大抵人臣之事君如子之事父兄为人子者居不主奥坐不中席行不中道立不中门示有尊也则为人臣入公门立岂可中门行岂可履阈愈近君则心愈恭体愈卑故入门过位则言似不足及其升堂则屏气似不息及出降一等稍逺君矣故顔色怡怡复其位不是来时所过位只是复本位盖班列之位也
　　执圭鞠躬如也如不胜上如揖下如授勃如战色足蹜蹜如有循享礼有容色私觌愉愉如也
　　按聘礼使者行之日君揖使者进之上介立于其左接闻命贾人西面坐啓椟取圭垂缫不起而授宰宰执圭屈缫自公左授使者使者授圭同面垂缫以受命既述命同面授上介上介授圭屈缫出授贾人众介不从受享束帛加璧受夫人之聘璋享纁东帛加琮皆如初遂行舍于郊既至主人几筵于庙迎賔賔及庙门摈者出请命贾人东面坐啓椟取圭垂缫不起而授上介上介不袭执圭屈缫授賔賔袭执圭摈者入吿出辞玉纳賔賔入门左既升賔致命主再拜賔三退负序主侧袭【侧独也】受玉于中堂与东楹之间賔出圭侧授宰玉聘于夫人用璋如初礼及賔将归君使卿皮弁还玉于馆賔受圭授上介于阼阶东乡复还璋如初入賔既还君进使者使者执圭垂缫北面上介执璋屈缫立于其左反命宰自公左受玉受上介璋致命亦如之
　　右以上是执圭礼聘义云以圭璋聘重礼也已聘而还圭璋此轻财而重礼之义也古者聘必用圭君子以玉比徳故借圭以将意已聘而复还之不敢当盛礼故也仪礼又曰上介执圭如重授賔执圭入门躹躬焉如恐失之
　　賔既授圭出摈者出请摈禓奉束帛加壁享摈者入吿出许庭实皮则摄之賔入门左揖让如初升致命张皮公再拜受皮币享夫人用琮如初礼将行主使大夫报享夫人亦有报享
　　右以上享礼享献也既聘而享所以厚恩也礼器云大享其王事与三牲鱼腊四海九州之美味笾豆之荐四时之和气内金示和也束帛加壁尊徳也为前列先知也金次之见情也丹漆丝纩竹箭与众共财也其余无常货各以其国之所有则致逺物也此诸侯享天子之礼也仪礼又曰及其享发气焉盈容众介北面跄焉容貌舒也
　　賔既享毕摈者出请事賔告事毕【注云公事毕也】賔奉束帛以请觌摈者入吿出辞请礼賔賔许既賔礼毕賔觌奉束锦总乘马二人赞入门右北面奠币再拜稽首摈出牵马先入賔奉币入门以客礼见既毕上介奉束锦士介四人皆奉玉锦束请觌賔既行主使卿赠如觌币使下大夫赠上介亦如之使士赠众介如其觌币
　　右以上是私觌礼也公事既毕私觌于君欲交其欢敬也又有私面之礼私觌既毕賔请有事于大夫庭实设马乘賔入致币賔既行大夫亲赠如其面币此之谓私面郊特牲曰朝觐大夫私觌非礼也谓诸侯自相朝觐则卿大夫不当私觌耳仪礼又曰私觌俞俞焉出如舒焉
　　右三事都是説聘礼凡乡党所载尽出仪礼与曲礼中故曰曲礼三百威仪三千待其人然后行
　　君子不以绀緅饰红紫不以为亵服当暑袗絺绤必表而出之
　　注云一入为緅三年练以緅饰衣谨按周礼钟氏乃云三入为纁五入为緅七入为缁与孔氏注论语不同正义云緅浅綘色也若以周礼论之緅在纁缁之间是近色却非浅綘之色既非浅綘之色则非是三年练以此饰衣也不知孔氏何从却以绀为齐服盛色正义乃云绀色也正义自知其非故前后异解乃云孔氏以緅为三年练服疑其以縓为緅又云説文绀青赤色也若以緅为纁缁之间乃近齐服绀为青赤之色却近练服未知孰是防服与防裘礼记亦有防味皆言常所服食也正义以为红紫五方间色皆不用孟子以为恶紫之夺朱然则红亦夺朱矣必表而出之注疏谓必加上表衣然后出之如此却是絺绤之上加衣不可谓之表也凡衣在上者为表有物加其上者为袭如袭裘者是也今云表而出之则是单衣絺绤里必有衣也
　　缁衣羔裘素衣麑裘黄衣狐裘
　　礼记玉藻曰君衣狐白裘锦衣以裼之君子狐青裘豹褎绡衣以禓之麛裘青豹褎绞衣以禓之羔裘豹饰缁衣以禓之狐裘黄衣以禓之锦衣狐裘诸侯之服也犬羊之裘不禓不文饰也裘之禓也见美也君在则禓尽饰也服之袭也充美也是故尸袭执玉龟袭无事则禓弗敢充也説礼者谓裘上有禓衣禓衣上有袭衣袭衣之上有正服今参按礼家説凡六冕及爵弁无裘先加明衣亲身次加中衣冬则次加裘裘上加禓衣禓衣之上加朝服夏则中衣之上不用裘而加葛葛上加朝服即不言袭裘又礼记中亦不曾明言袭裘用何衣故吾以谓有表裘有禓裘有袭裘所谓表裘者以裘露外上不加服也禓裘者上加服但开露裘在外袭裘者即禓裘之服但掩裘在内不开露其美耳表裘最无礼故不入公门禓裘最有礼以其见美故君在则禓惟将重事与吊丧故用袭裘不敢见美故执玉龟袭主人既小敛则子游袭裘而吊也疏家云缁衣羔裘是诸侯君臣日视朝之服麛裘在国视朔之服卿大夫士亦皆然其受外国聘享亦用之石林云麛裘亦施于亲朝祭蜡黄衣狐裘谓大蜡息民之祭服也石林云狐裘亦施于燕居
　　防裘长短右
　　圣人亦不敢忘执事之劳学者其可自怠惰乎
　　必有衣长一身有半
　　必有衣窃意寒暑皆用之故下必字
　　狐貉之厚以居
　　石林曰七月诗云取彼狐狸为公子表然则何独记于夫子盖羔裘者朝服也狐裘燕居之服也鲁大夫有以朝服吊者故弟子记冠羔裘不以吊为正当时大夫岂无有狐裘以朝如桧之所刺乎故门弟子记此为正此説是
　　去丧无所不佩
　　按玉藻云凡带必有佩玉惟丧否孔子佩象环五寸而綦组绶注礼云凡佩必有左右左佩玉象徳右佩木燧火觽之属此事佩也孔子以象牙为环广五寸所以然者夫子失鲁司冠故谦不复佩徳佩示以无徳事也窃恐未必然君子无故玉不去身非特是象徳所以防闲此心如升车闻鸾和尔圣人安得去玉而佩象意者圣人左右佩之外添以象环记礼者载之云尔所不佩者除丧事之外无往而不佩也
　　非帷裳必杀之
　　衣裳之制上曰衣下曰裳不相连缀盖襞缁为裳如今裙矣帷深衣之制衣裳相连被体深邃故谓之深衣所谓杀者交裂而缝之也且以深裳论之其法曰缝齐倍要【齐衣之下也如摄齐升堂之齐要是与衣连处裳之上也】其齐倍要之数者盖深衣十有二幅一幅濶二尺二寸以四寸为缝只有一尺六寸交裂之一头濶尺二寸一头濶六寸以寛头尽向下以狭头尽向上而合缝之此之谓杀【深衣本分两去故有十二幅】又如丧制内削幅尽以狭头向下寛头向上如裳前四幅后四幅各自为之前后不用连此皆所谓杀也按正义云帷裳者朝祭之服也在下之裳其制正幅如帷名曰帷裳然于礼无明文又据礼疏云或杀而下者谓朝祭之服则朝祭之服固杀矣今检杂记云其輤【音菁】有裧【昌占反】缁布裳帷素锦以为屋士席蒲以为裳輤丧车也裧车饰也裳帷所以帷车也用缁布为之　前辈尝论此为丧车之制然按氓之诗曰淇水汤汤渐车帷裳説者曰以帷裳而障车妇人之车也言女人乘车日涉淇水渐渍其车帷之裳由是观之非特丧车有裳虽妇人常所乘车亦有之参考前后注疏凡裳必杀此不可易也制独车裳以正幅为之此门弟子尝闻夫子论礼及此故耳
　　羔裘冠不以吊
　　檀弓载夫子曰始死羔裘冠者易之而已羔裘冠夫子不以吊盖羔裘以朝冠以祭【凡吉事向朝服亦是冠】始死未成服则易去此服用深衣【盖此服可以养病而不治丧】主人既成服则亦不当用羔裘冠吊之昔季桓子死鲁大夫朝服而吊则当时大夫固有失此礼者矣然季武子疾蟜固不説齐衰而入见及其丧也曾防倚其门而歌夫固有所为而为之也
　　吉月必朝服而朝
