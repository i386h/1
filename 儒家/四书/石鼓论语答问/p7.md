<!-- { "loadSidebar": true } -->
　　玉藻曰天子端而朝日于东门之外听朔于南门之外皮弁以日视朝遂以食卒食端而居诸侯端以祭禆冕以朝【婢支反朝天子也】皮弁以听朔于太庙朝服以日视朝于内朝説者曰天子端而朝日诸侯端祭端字皆当为冕盖天子以端燕居诸侯以端而视朝不应天子却用端朝日诸侯却用端致祭故改端为冕尔前辈又言有称冕有称冠者有称端者三者不同何也称冕者衣而冕此祭服也称冠者衣而冠此燕服也称端者通冠冕言之如端朝日与端以祭者谓冕也如端以居内则所谓端韠者谓冠也从此説免得改端字为冕按玉藻所言天子听朔当用冠视朝当用皮弁诸侯听朔当用皮弁视朝当用端【视朝虽用端然端素裳者朝服也他端裳色不同者非朝服也】何谓吿朔何谓视朔古者天子吿朔于明堂吿朔之礼以特牲告于帝【如其帝少昊之类】及神配以文王武王于时因听治此月朔之事于明堂谓之听朔亦谓之视朔行此礼讫复祭于诸庙谓之朝庙又谓之享庙又谓之月祭诸侯受天子之朔于太庙【公羊谓受于祢庙】以羊吿已乃听朔于庙中已乃祭他庙此吿朔听朔之礼也又按玉藻载孔子曰朝服而朝卒朔然后服之据此而言窃意诸侯听朔于庙不敢朝庙羣臣听朔朝庙既毕视朝于内朝始也诸侯与羣臣在朝俱服皮弁及其退而视朝释皮弁而服朝服君臣皆然故曰朝服而卒朔然后服之鲁自文公不视朝之后此礼浸废夫子从大夫之后尝有位于朝不敢废此礼固不必问其君之行礼与已之退休也故曰必朝服而朝
　　齐必有明衣布
　　前辈多举明水火事説明衣凡祭祀所用皆称明取其明洁也然而朝服亦有明衣是説不可用也所谓必有明衣者齐之明衣不与常所用明衣混齐固别有明衣独齐则衣之尔所谓衣布者以布为之衣固当用布而曰明衣布者当时必有以纯为之者矣夫子尝曰麻冕礼也今也纯俭吾从众古者冕皆用麻至孔子时乃去麻用纯然郊冕犹用麻所以示复本也衣者古明衣用布至后世改用纯齐之明衣犹用布岂不如郊冕之犹用麻乎
　　齐必变食居必迁坐
　　此两句当作一段説不可拆总言齐事也按庄子举顔子云回家贫不饮酒不茹荤数月矣夫子曰此祭祀之斋非心斋也由是观之则古者祭祀之斋亦不饮酒茹荤故曰斋必变食然周礼载玉食一举注杀牲盛馔曰举王斋日三举注云斋必变食岂天子之礼固与卿大夫士不同乎居必迁坐者礼记称非致斋也非疾也不昼夜居于内则知君子平居昼处外食处内独致斋则昼夜居于内此居必迁坐也
　　食不厌精脍不厌细食饐而餲鱼馁而肉败不食色恶不食臭恶不食失饪不食不时不食
　　易于颐卦説谨言语节饮食盖颐为口祸之门也其出于口者可以招祸其入于口者可以生疾故圣人于颐致戒焉厌犹属厌之厌不以其精细而属厌此所谓食无求饱之意也
　　割不正不食
　　古者割牲皆有正数肱骨三肩臂臑也股骨三肥【音纯】胳【古百切】觳也脊骨三正脊也脡脊也横也燕有折爼所谓殽脀也割不正谓不合正数也
　　不得其酱不食
　　酱者臡醢齐爼之总名也其法用鱼肉莝之杂以麴渍以美酒为之至如韮葅之属亦以醯醢杂之方成其醢酱用以调和饮食其味咸凡进食之礼以醯酱处右所谓醯酱者以醯和酱也賔每饮以肴擩【人悦反染也】酱而食之故公食大夫礼宰夫自东房授醯酱公设之賔三饭以湆酱注云湆汁也歠湆以肴擩酱食正馔也三饮讫彻酱食庶羞也故炙亦无酱不得其酱不食谓所食之酱各有所宜若濡鸡醢酱之类谓调和也鱼脍芥酱之类谓配食也【注云酱馔本也又云饮食之主也】
　　肉虽多不使胜食气唯酒无量不及乱沽酒市脯不食孟子曰鸡豚狗彘之畜无失其时老者可以食肉矣礼记以为酒者所以养老疾也然则酒肉固为老疾设也圣人之御酒肉自节约若此学者可不知所戒哉观周礼食酱与礼记内则所载圣人为是君亲饮食之节详矣独不可以自奉尔古人相见以脯修故人多自有曲礼曰以脯修置者左朐右末
　　不撤姜食不多食
　　檀弓曰丧有疾饮酒食肉必有草木之滋焉以为姜桂之谓也盖丧有疾不得已而饮酒食肉意在滋味必以姜桂乱之不撤姜食岂其薄滋味之谓乎
　　祭于公不宿肉祭肉不出三日出三日不食之矣祭于公不宿肉窃意此两句谓君赐祭肉于助祭之臣也祭肉不出三日出三日不食之矣此谓夫子受君之赐也孟子称夫子从而祭燔肉不至不税冕而行以此知从祭既退膰肉继至所谓祭于公不宿肉也夫子拜君之赐必须自食之【如君赐食必正席先尝之之类】食之有余必须三两日间食之若出三日方始不食耳此受君之福又非他赐比也
　　食不语不言
　　不观曲礼玉藻少仪无以见乡党当相兼看之观曲礼所载毋饭毋放饭毋流歠毋咤食登城不指城上不呼将上堂声必车上不广欬不妄指古人于饮食言语之间其不敢轻也如此而况于圣人乎
　　虽蔬食菜羮祭必齐如也
　　古者遇食而必祭除水浆不祭外饮食脯醢之类皆祭肉必祭肺鱼必祭膴【大脔也】瓜祭上环而食其中当其祭时以其恍惚以与神明交安得不敬盖圣人之制祀也实有是事故有是礼非姑曰如是焉耳诗云匪且有且
　　席不正不坐
　　古者肆筵设席于地席濶三尺三寸有奇毎一席坐四人天子诸侯而下重数不同席不常设尊者有所往则童子奉席而从客至则为席若饮食之席则不对设非饮食之席则对席席间函丈席东乡西乡则以南方为上南乡北乡则以西方为上盖共坐则以席端为上独坐则以席中为尊尊者宜独坐故常居中若有五人则长者必异席卑者侍坐于所尊必退席谓在尊者席之旁也敬毋余席盖侵席端而坐不使席端有余敬之至也其升席也不自前不自上抠衣趋隅由下而升其降也自前曲礼所谓毋踖席玉藻所谓登席不由前为躐席者是也若虚坐尽向后不害玉藻所谓徒坐不尽席尺是也若食坐尽当向前玉藻所谓读书食则齐豆去席尺是也若弟子有问当避席负墙而立为人子者坐不中席为有尊也父子不当同席男女不当同席虽姑姊妹女子子已嫁而反兄弟不与同席而坐有丧者当専席而坐説者曰専单也单席谓不重席也有忧者侧席而坐説者曰侧独也独席谓不舒他面席也
　　乡人饮酒杖者出斯出矣
　　乡人饮酒非乡饮酒礼是邻里嵗时自相聚会之礼也六十杖于乡则杖者固六十以上矣大率相聚会少者之礼当先往后罢
　　汉书地理注云鲁濵洙泗之间其民涉渡幼者扶老者而代其任俗薄长老不自安而与幼者相让故孔子叹曰甚矣鲁道之衰也洙泗之间龂龂如也礼义兴行幼者扶老而老者安之逮其踧踖不安而俗薄矣此圣人之所叹也
　　乡人傩朝服而立于阼阶
　　案月令季春之月曰命国难九门磔禳以毕春气仲秋之月曰天子乃难以达秋气季冬之月曰命有司大难旁磔出土中以送寒气説者曰季春之难难隂气也是月也日行厯昂昂有大陵积尸之气气佚则厉鬼随而出命方相氏帅百驱疫以逐之仲秋之难难阳气也是月宿直昴亦有大陵【星名主尸气】积尸之气故也季冬之难难隂气也是月也日厯虚危有坟墓四句【星名】之气为厉鬼将随强隂出害人也季冬之月言大难者盖季春惟国家之难【通及诸侯】仲秋惟天子之难至于季冬下及庶人故谓之大难今论语所称乡人傩者是季冬大傩也然则世固有厉乎昔禹铸九鼎象物而为之备使民入山林魑魅魍魉莫能逢之君临臣丧以巫祝桃茢祓除其不祥夫固有是理也但圣人在上鬼有所归乃不为厉絶地天通勿使降格如斯而已礼记曰乡人禓【音伤】孔子朝服立于阼存室神也大夫用朝服祭故以祭服存其神
　　问人于他邦再拜而送之
　　问人于他邦不必尽用苞苴箪笥之属凡言语皆通问也谢上蔡云若于同国则不必拜也此所谓疏数中礼今人不问逺近例言再拜
　　康子餽药拜而受之曰丘未达不敢尝
　　古者大夫有赐于士则拜受于家不在则往拜其门康子使人餽药夫子拜受礼也正义云凡受人餽遗可食之物必先尝而后谢之则夫子未尝而谢之矣圣人所谨斋战疾医不三世不服其药盖重之也孟子云大夫有赐于士不得受于其家则往拜其门注云阳虎恐夫子便答使人故矙亡而餽之玉藻云大夫亲赐士士拜受又拜于其室敌者不在拜于其室以此知大夫虽不亲赐士士若不在亦往拜其室敌者若是朋友亦不拜故曰朋友之餽虽车马非祭肉不拜
　　廏焚子退朝曰伤人乎不问马
　　按正义云廏焚者夫子家廐也王弼云公廐也家语云孔子为大司冦国廐焚子退朝而之火所乡人有为火来者则拜之子贡曰敢问何也孔子曰其来亦相吊之道也吾为有司故拜之以此知是公廐不问马弟子记所见云尔其实圣人所重在人故不暇问马亦不是有意分别人畜帷盖及犬马圣人于一物亦惧伤之或云伤人乎者春秋新延廐之意非也
　　君赐食必正席先尝之君赐腥必熟而荐之君赐生必畜之
　　玉藻曰君赐车马乘以拜赐衣服服以拜赐君未有命弗敢即乘服也酒肉之赐弗再拜所谓再拜者既拜受于家又往拜于君以此知若车马衣服之赐非有君命弗敢即乘服若君命之即乘服以拜于君所如酒肉则遂拜受熟则先尝之腥则熟尝之生则畜之不复再拜于君所也
　　侍食于君君祭先饭
　　玉藻曰若赐之食而君客之则命之祭然后祭先饭辩【徧字】尝羞饮而俟若有尝羞者俟君之食然后食饭饮而俟
　　又曰侍食于先生异爵者后祭先饭
　　説者曰祭者祭先也礼敌者共食则先祭若降等之客则后祭若臣侍君而赐之食则不祭若赐食而君以客礼待之则得祭又须君先命之祭后乃敢祭也先饭辨尝羞者饭食也谓君未食而臣先食徧尝羞膳此忠孝之至犹尝药之意也饮而俟者礼食未飱必前啜饮以利滑喉中君既未飱臣尝羞毕啜饮以俟君飱臣乃敢飱耳若有尝羞者谓别已有尝羞之人则吾不得祭亦不得尝羞但饭饮以俟君食毕然后食耳所谓侍食于先生异爵者谓先生与异爵之人皆吾所敬也故后主人所祭若敌体则主人延客先祭先饭者亦为尊者尝食也以此侍食于君君祭先饭者是君不以客礼赐食之时当君之祭而圣人先饭辨尝羞矣
　　疾君视之东首加朝服拖绅
　　夫礼虽先王未之有可以义起疾病而见君其礼如此夫子尝行之矣力疾舆见扶掖不拜后世之礼亦有可用者
　　君命召不俟驾行矣
　　父召无诺之意言其至速也以吾从大夫之后不可徒行此言常礼也
　　朋友死无所归曰于我殡
　　子夏问于孔子曰客至无所舍而夫子曰生于我乎馆客死无所殡夫子曰于我乎殡敢问礼与仁者之心欤孔子曰吾闻诸老曰馆人使若有之恶有之而不得殡乎以此知朋友死无所归于我殡非所以为仁亦非所以为礼也赤子匍匐将入井趋而救之非所以内交于孺子之父母亦非要誉于乡党朋友而然也古者见人弗能馆不问其所舍既馆矣则当以同室待之尔
　　朋友之餽虽车马非祭肉不拜
　　大抵尊者之赐无有不拜受者虽物之微者必拜大夫有赐于士士不得拜于其家则往拜其门独朋友是敌体故不必拜若拜则过乎礼矣惟祭肉则拜其先祖之赐尔
　　不尸居不容
