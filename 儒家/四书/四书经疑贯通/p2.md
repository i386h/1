<!-- { "loadSidebar": true } -->
　　曾子一贯章先儒曰忠者天道恕者人道中庸二十一章先儒曰自诚而明圣人之徳所性而有天道也自明而诚贤人之学由敎而入人道也二书之言不同先儒皆分属天人何欤自诚明之与忠自明诚之与恕抑有同欤
　　凡事之出于天者皆自然出于人者皆用力故中庸以诚者为天道诚之者为人道盖诚者自诚而明圣人之徳所性而有出乎自然故以之属天道自明而诚者贤人之学由敎而入出于用力故以之属人道程子以忠恕分属天人盖亦仿中庸而立言者也忠者尽已而无少伪妄不假人力出于自然故曰天道恕者以己度人而推以及物不能不用乎人力故曰人道初非以诚明忠恕为有同也
　　子曰有能一日用其力于仁矣乎我未见力不足者顔渊问仁又曰一日克己复礼而天下归仁又称回也其心三月不违仁其余则日月至焉而已矣又曰君子无终食之间违仁如有王者必世而后仁仁一也其歳月功效迟速之不同何欤
　　有能一日用其力于仁者叹人之莫肯用力于仁一日克己复礼而天下归仁者言用力于仁则其效为甚速顔渊之三月不违是能用力于仁者也诸子之日月至焉者是用力而未至者也论仁之为道则不可违于终食之间天理周流无间可容息也论王者昜姓受命则必一世而后仁盖敎化浃洽非积乆不能致也嵗月之乆近功效之迟速所以有不同欤
　　子夏曰有始有卒者其惟圣人乎夫子自十五志学以至于从心所欲不逾矩此固足以见圣人始终之学矣至谓可与共学可与适道可与立而未可与权岂学者终不可语圣人之终事乎借使学者而至于可与权不知与圣人之不逾矩果可同乎二章所谓学与立抑又有异乎他日孟子以善人信人许乐正子则有始有卒又非特圣人为然何欤且不逾矩为圣不可知之神抑又有所似欤
　　圣人从心所欲不逾矩是虽应变而不失其常学者可与立而未可与权是能守常而尤未能应变夫以圣人而犹必七十而后从心所欲岂学者骤然可至之地乎使学而至于可与权则与圣人从心所欲者无以异矣然则始焉之可与共学与圣人之十五志学无有不同其可与立与圣人之三十而立亦无以大相逺矣圣人不轻以行权许学者而孟子望乐正子以为圣为神盖以圣神地位不出乎善信之间充极与否则存乎其人而已人皆可以为尧舜圣学之所至亦岂非人所可至哉但患不为耳圣而至神则非众人所能测识也然其道实不离乎日用之间其与从心所欲似不可以法度拘而实未尝逾越乎规矩之外者本无以异也
　　夫子之立斯立道斯行绥斯来动斯和于放勲之劳来匡直辅翼振徳与孟子所过者化所存者神同否
　　劳来匡直辅翼振徳此尧命契以施敎之方惟如此故有以鼔舞天下之民同趋于变时雍之域夫子之得邦家或立之或道之或绥之或动之其鼔舞羣动亦若此而已立之无不立也道之无不行绥之来而动之和其效捷于桴鼓影响岂非所谓所过者化所存者神之谓欤
　　夫子言性相近也习相逺也惟上知与下愚不移而中庸言虽愚必明虽柔必强何欤
　　上知与下愚不移此以生禀论愚必明柔必强此以学问言自生禀论之则知者为知愚者为愚愚之不肯为知犹知之不肯为愚是固一定而不移也以学问言之愚者知择善则亦有时而通柔者能固执则亦有时而立此学问之所以能变化气质也愚者岂真不可移哉人自不肯移耳
　　子曰君子义以为质礼以行之逊以出之信以成之又曰知及之仁能守之庄以涖之动之不以礼或言义礼信而不及仁知或言仁知礼而不及信义何欤
　　仁义礼智信五者其所施用虽各不同然其道盖未始相离也是故君子未有能以义为质行之以礼成之以信而有不仁不知者亦未有知及仁守动之以礼而有不信不义者
　　子张学干禄子曰多闻慎言多见慎行问达曰质直而好义察言而观色虑以下人问行曰言忠信行笃敬三章问答固不同也先儒于问行章言犹答干禄问达之意何也
　　子张务外而好髙故夫子因其请问每敎以反求诸己其言不必尽同而欲其反己自脩而无慕乎外之意则未始不同也
　　论语言脩己以安百姓亦中庸笃恭而天下平之类耳然中庸首章言致中和天地位焉万物育焉程子于此章亦言上下一于恭敬则天地自位万物自育且推其极至聪明睿知皆由此出而以此祀天享帝何欤
　　天下平本于笃恭而安百姓由于脩己以恭为敬一而已致中和即所以为笃恭故天地位万物育一本于恭敬且推其极则聪明睿知皆由此而出盖人持敬则此心无欲而静虚动直聪明睿知安得不由此而出以之郊则天神格以之庙则人鬼享岂不足以祀天享帝敬之功用如此夫
　　子曰下学而上达又曰君子上达小人下达曾子忠恕章先儒曰中庸忠恕违道不逺者斯乃下学上达之义孟子求放心章先儒谓自能寻向上去下学而上达梓匠轮舆章先儒谓下学可以言传上达必由心悟其説同欤
　　上达下达与下学上达不同君子日进乎髙明此之谓上达小人日究乎污下此之谓下达若下学则学人事上达则达天理盖人事为形而下天理为形而上故也下学忠恕而可以上达一贯此下学而上达从事于求放心者也下学之工夫然此心常存则可以穷理尽性以至于命非上达而何然人事有可指陈以示人者故言下学可以言传天理无形而难知非黙识于言意之表者不可故云上达必由心悟三章所指不必尽同然其所谓下学上达则一而已
　　子曰苟有用我者期月而可三年有成又曰如有王者必世而后仁又曰善人敎民七年亦可以即戎矣又曰善人为邦百年亦可以胜残去杀矣孟子曰大国五年小国七年必为政于天下矣嵗月迟速何以不同若此
　　先儒谓此类当知其作为如何夫其作为不同故其嵗月之乆近功效之迟速亦不同此盖无足疑者圣人有圣人之作为善人有善人之作为圣人作为如尧舜禹汤文武之治天下孟子所论王政是以圣人为之一年而纲纪布三载考绩故三年而有成积至三十年则耕者有九年之积而可以兴礼乐矣故必世而后仁若善人所为则未能如圣人故必百年而后可以胜残去杀其敎民亦必七年而后可以即戎比之子路为国三年而使民有勇知方已不及矣况圣人乎至于孟子论行王政则大国小国所乘之势不同均之为师文王也然以大国为之则其成功昜如齐方千里有其地生聚繁多而有其民行仁政而王莫之能御以小国为之则其势有所不及故其成功也难此所以七年而后可以为政于天下也
　　子张问政子曰居之无倦行之以忠季康子问政曰子帅以正孰敢不正子路问政曰先之劳之仲弓问政曰先有司赦小过举贤才子夏问政曰无欲速无见小利叶公问政曰近者説逺者来子张问政曰尊五美屏四恶诸子之问政一也何所答之各异欤
　　圣人之语因人而变化或救其失或随其才或就其所能或辅其所不足故其问虽同而所答各不同然其切于问者之身则一也
　　子张问崇徳辨惑子曰主忠信徙义崇徳也爱之欲其生恶之欲其死是惑也樊迟问崇徳辨惑子曰先事后得非崇徳与一朝之忿忘其身以及其亲非惑与二子之问一也其答之不同何也
　　各因二子之所不足而告之故有不同
　　顔渊问仁子曰克己复礼为仁原宪问克伐怨欲不行焉可以为仁矣曰可以为难矣仁则吾不知也何也
　　仁者何此心纯乎天理而无一毫人欲之私者是以为仁者能克去己私以复还天理是故足以为仁若但禁制其克伐怨欲之私而使不行方之众人固己为难然其病根终存遇事有时而发见其与人欲浄尽天理流行自然无克伐怨欲者相去逺矣此夫子所以谓其难而不许其为仁
　　顔渊问仁子曰克己复礼为仁仲弓问仁曰出门如见大賔使民如承大祭己所不欲勿施于人司马牛问仁曰其言也讱子张问仁曰恭寛信敏惠樊迟问仁者三夫子一则曰居处恭执事敬与人忠二则曰仁者先难而后获三则曰爱人问仁一也夫子答之各异何耶
　　夫子之言因人而变化随问而答其言虽若有不同然其切于学者之身而皆足以入徳则固无异也
　　子曰知者不惑仁者不忧勇者不惧又曰仁者不忧知者不惑勇者不惧或先言知或先言仁何欤又曰君子不忧不惧内省不疚夫何忧何惧内省不疚似未足以该仁勇而曰不忧不惧又何欤
　　不惑而后不忧不忧而后不惧此入徳之序也不忧则自然不惑不惑则自然不惧此成徳之验也成徳故以仁为先进学故以知为先也君子反求诸己则动皆天理而无一毫有歉于中是即所以为仁矣仁者必有勇虽刀锯在前鼎镬在后且有所不避外患之至岂有可动其中者哉此非践履之纯存养之熟者不足以与于此故惟君子能之
　　子在川上曰逝者如斯夫不舍昼夜孟子曰原泉混混不舍昼夜又曰观水有术必观其澜其防同乎
　　夫子于川流而发明道之全体不息者以示人孟子因徐子而取其有本一节以为説至于观澜则亦所以验其有本而已皆未足以尽夫子之意也
　　子曰吾无隠乎尔吾无行而不与二三子者是丘也又曰予欲无言天何言哉四时行焉百物生焉又不可谓之无隠矣然则果何意欤
　　圣人之诲人语黙动静皆所以为敎而学者不察惟于言语上求故圣人晓之以无隠而又欲警之以无言晓之以无隠使知圣人日用动静之理即所以为精深初未尝有深微不可测度而不以示人者警之以无言所以使学者学为圣人惟于其行事观之不必求之于言语之末也两章之意所以为相发而圣人之敎学者岂以无言而隠有言而显乎
　　子曰天生徳于予桓魋其如予何是主徳言又曰天之未丧斯文也匡人其如予何是主文言又曰道之将行也与命也道之将废也与命也公伯寮其如命何又主道而言三者不同何也两言其如予何一言其如命何又何也
　　公伯寮欲沮夫子之行道宋桓魋则妬夫子之有德故夫子一以道言而一以德言匡人以疑似而致围非有意于害夫子者也故夫子虽以道自任必其不能为己害然以己继文王之后故为谦退之语不直曰道而曰文桓魋匡人皆欲害夫子之身故以身之死生归之天而曰如予何伯寮之愬不能为圣道之行废故因晓景伯安子路而云如命何在众人则须听命于天在圣人则天命在我此其所以有不同也
　　樊迟问仁子曰先难后获司马牛问仁曰为之难原宪问仁曰克伐怨欲不行焉夫子谓可为难仁则不知何也
　　仁者固先难而后获仁者固以为之难而言之讱要未可以难为仁也知难自难而仁自仁则知所以用力于仁矣子曰君子博学于文约之以礼顔渊曰博我以文约我以礼孟子曰博学而详説之将以反説约也又曰守约而施博四言博约其防有同欤
　　博学于文约之以礼是以知行对言而以行为重博我以文约我以礼【原阙】


　　樊迟问仁子曰居处恭执事敬与人忠后篇樊迟问知则曰务民之义敬鬼神而逺之问仁则曰仁者先难后获十三篇樊迟问仁则曰爱人问知则曰知人所答何以不同
