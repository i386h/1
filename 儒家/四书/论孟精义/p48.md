<!-- { "loadSidebar": true } -->
　　杨曰君子小人之分善利而已孜孜为善则为舜非上达欤孜孜为利至于为跖非下达欤
　　尹曰达者达尽事理之谓
　　子曰古之学者为己今之学者为人
　　伊川解曰为己欲得之于己也为人欲见知于人也又语録曰古之学者为己今之学者为人古之仕
　　者为人今之仕者为己古之强有力者将以行礼今之强有力者将以为乱　或问古之学者为己不知初设心时是要为己是要为人曰须先为己方能及人初学只是为己郑宏中云学者先须要仁仁所以爱人正是颠倒説却　又曰古之学者为己其终至于成物今之学者为人其终至于防已
　　范曰古之学者正心诚意以为己也后之学者病人不知所以为人也为己者履而行之为人者徒能言之人君之学所以行尧之道非徒言而已
　　吕曰为己者自信而已遯世不见知而不悔为人者人不用则不学人不知则不脩
　　谢曰为己非不为人而专于爱己特非为人而学故也若止于爱己则杨氏之为我耳
　　杨曰为己之学格物致知而已推之于天下国家乎何有故舜在深山之中与木石居鹿豕游若将终身焉及其有天下若固有之为人之学反是
　　尹曰学者本于为己脩己旣至然后可以推而及人也为人而学者非务本之学也
　　蘧伯玉使人于孔子孔子与之坐而问焉曰夫子何为对曰夫子欲寡其过而未能也使者出曰使乎使乎范曰君子之患在于未能寡过能寡其过益莫大焉为人使如此可以事君矣
　　谢曰蘧伯玉以行年六十而六十化称必习矣而察欲寡其过者也世葢有欲言人之贤而未知所以言者使者以此称伯玉亦可谓知言矣故夫子与之杨曰欲寡其过非克己能如是乎使者对之无溢辞而伯玉之贤益彰故夫子善之
　　侯曰夫子尝曰君子哉蘧伯玉邦有道则仕邦无道则可卷而怀之则其为人也欲寡其过而未能可知矣使者以此言之则知言矣故夫子称之
　　尹曰语谦卑而事美善称其主者也子曰使乎使乎称其专对之善也
　　子曰不在其位不谋其政曾子曰君子思不出其位范曰不在其位不谋其政亦夫子所常言也弟子各以所闻记之君子思不出其位此艮之象也物各止其所而天下之理得矣故君子思不出其位而君臣上下大小皆得其职也
　　谢曰止其所也
　　杨曰思其出位而谋其政则失其分守而侵官乱政将无所不至矣
　　尹曰曾子之于孔子可见其志意之同也
　　子曰君子耻其言而过其行
　　谢曰行不掩言非直欺人亦以自欺是以可耻杨曰故君子欲讷于言而敏于行以此
　　侯曰言之不怍则为之也难君子所以耻其言之过其行也
　　尹曰君子贵实行而耻虚言也
　　子曰君子道者三我无能焉仁者不忧知者不惑勇者不惧子贡曰夫子自道也
　　伊川曰仁者不忧乐天者也
　　范曰圣人责已所以勉人也仁者乐天故不忧知者穷理故不惑勇者独立故不惧中庸曰好学近乎知力行近乎仁知耻近乎勇知仁勇者入德之序也仁知勇成德之序也
　　谢曰君子之道不出此三者所谓天下之达德故夫子不居
　　杨曰三者备葢圣人之事孔子所不居故曰我无能焉子贡曰夫子自道也葢言其所自者道则仁知勇之名亦泯矣
　　侯曰知仁勇三者唯圣能尽之故孔子不居
　　尹曰我无能焉自责以勉人也故子贡曰此乃夫子之事也成德者以仁为先故先之以仁者不忧若夫进学者则以知为先夫子之言其序有不同
　　子贡方人子曰赐也贤乎哉夫我则不暇
　　伊川曰子贡常方人故孔子畣以不暇而又问曰女与回也孰愈所以抑其方人
　　范曰人不可以利同故方人者贤人之所难而圣人之所不为也夫我则不暇然则子贡为不可也吕曰方人非不谓之学然有急于方人者故知所先后则近道矣
　　谢曰圣人责人雍容辞不迫切而意已独至方人非智者不能谓之贤亦可但为己者非所先也故曰我则不暇
　　杨曰孔子于三人行则得我师焉于方人乎奚暇侯曰方人则近于作聪明矣非笃实为己者所先故曰夫我则不暇
　　尹曰方人者比方人之优劣也固不可谓之恶然非贤者所急也故曰夫我则不暇
　　子曰不患人之不已知患其不能也
　　范曰学者莫不患人之不已知而不强其所不能故莫若反诸己而不愿乎其外则充实而有光辉矣能为尧舜则有尧舜之誉何患人不知哉
　　谢曰求为可知也
　　杨曰患其不能则亦求为可知而已
　　侯曰君子修己而已人知不知非所患也
　　尹曰反求诸己不愿乎外也
　　子曰不逆诈不亿不信抑亦先觉者是贤乎
　　伊川曰人以料事为明便骎骎入逆诈亿不信去也范曰君子可欺以其方故不逆诈待人以诚故不亿不信见几而作故先觉者是为贤乎君子虽不逆不亿而邪正是非安危治乱未尝不覩之于未然也先觉者知者之事逆诈而亿不信者心之僞故君子不为也
　　吕曰不见其诈不逆谓人之诈不知其不信不亿度人之不信也虽然君子岂容物之见欺烛乎事几之先不容诈与不信加乎已
　　谢曰贤者于事能见之于微谓之先觉如履霜可以知坚氷也不知者遂妄欲逆诈亿不信则过矣葢未知先觉之所为先觉也
　　杨曰君子一于诚而已惟至诚可以前知故不逆诈不亿不信而常先觉也抑亦以此是贤乎若夫不逆不亿而卒为小人所欺焉斯亦不足观也已
　　侯曰孔注云先觉人情者是宁能为贤乎或时反怒人此理是
　　尹曰贤者之于事不逆诈以测之不亿度而不信之也然而情伪几微无所逃其明惟能先觉之是贤也
　　微生亩谓孔子曰丘何爲是栖栖者与无乃为佞乎孔子曰非敢爲佞也疾固也
　　横渠曰栖栖依于君也固犹不回也
　　范曰夫子疾世之衰欲行其道而反之于尧舜三代此岂微生亩所得知哉
　　谢曰犹言吾岂匏瓜也哉
　　杨曰微生名孔子而语之子曰非敢为佞也卑辞以对则微生必乡党之有齿德者以栖栖为佞而不知执一之为固其晨门荷篑之徒欤故以疾固反之尹曰栖栖犹皇皇也佞口给也固陋也孔子所以栖栖者以疾世之固陋也微生亩之流皆与圣人异趋不知圣人者也君子之所为众人固不识矣
　　子曰骥不称其力称其德也
　　范曰骥虽有力而无其德则不可乘人虽有才而无其德则不可用古人之用才而败者取其力而不取其德也力者所受于天德者所习于人学所以成德也人而不学则其所受于天者不足以为德矣乘骥而不以德必有奔车之败况用无德之人乎
　　吕曰才受于天德系乎学故君子尚学之功不以受于天者为贵
　　谢曰有德然后可以语才无德而有才不免为小人自古奸雄何尝不以才称惟其无德是以必为天下祸杨曰骥不以力称况君子而可以不尚德乎
　　侯曰所谓君子者德也力奚与焉
　　尹曰骥虽有力其称在德人有才而无德则亦奚足尚哉
　　或曰以德报怨何如子曰何以报德以直报怨以德报德
　　范曰圣人之道如权衡之于轻重无私于物物亦无怨焉以德报德者人之为也以直报怨者天之理也谢曰以怨报德固刑戮之民然以德报怨亦不直矣君子于人无怨也故无以怨报怨之理惟不若世之要誉强仁苟以避怨恶之名者葢其心在在怨恶诛之亦可所谓直也求不报之名而不诛者其不直乎杨曰以德报怨以怨报德皆私也一有私焉曲在其中矣公天下之善恶而不为私焉夫是之谓直　又曰以怨报怨以德报怨皆非直也所谓直者公天下之好恶而不为私耳曰如是则以德报德何以辨之曰所谓德非姑息之谓亦尽其道而不为私耳若姑息则不能无私矣曰人有德于我不幸而适遇所当施之者非吾意之所欲能不少有委曲如庾公之斯之于子濯孺子不亦可乎曰然
　　侯曰以德报怨非所以报也以怨报怨非君子之心也君子以为得失在彼我何与焉犯而不校可也以德报德以直报怨理之顺也
　　尹曰君子之用心公而已或怨或德非有矫饰尽其情而已
　　子曰莫我知也夫子贡曰何为其莫知子也子曰不怨天不尤人下学而上达知我者其天乎
　　明道曰下学而上达意在言表也　又曰自下而上达者唯造次必于是颠沛必于是　又曰释氏唯务上达无下学然则其上达处岂有是也元不相连属但有间断则非道也　又曰圣贤千言万语只是欲人将已放之心约之使反复入身来自能寻向上去下学而上达也
　　伊川曰学者须守下学上达之语乃学之要下学人事便是上达天理　或曰古之教人必先于洒埽应对进退何也曰下学而上达虽夫妇之愚可以与知者及其至也虽圣人有所不知也今夫居处恭执事敬虽众人能之然彼圣贤之所以为圣贤者亦岂外是哉然卒异于众人者以众人习不致察不能上达耳夫惟终身由之而不知其道故曰人莫不饮食也鲜能知味也　又曰莫我知也夫夫子以此发子贡也不怨天不尤人下学而上达知我者其天乎子贡宜可与言也故以是发之　又曰王通曰知命者不怨天自知者不尤人王通岂知所谓命者哉至如释氏有因縁报应之説要皆不知命者也　又曰不怨天不尤人在理当如此
　　横渠曰上达则乐天乐天则不怨下学而治己治己则无尤　又曰责己者当知无天下国家皆非之理故学至于不尤人学之至也　又曰困而不知变民斯为下矣不待困而喻贤者之常也困之进人也为德辨为感速孟子谓人有德慧术知常存乎疢疾以此自古困于内无如舜困于外无如孔子以孔子之圣而下学于困则其蒙难正志圣德日跻必有人所不及知而天独知之者矣故曰莫我知也夫知我者其天乎
　　范曰不怨天者乐天也不尤人者知命也下学所以穷理上达所以尽性穷理尽性则可以知天矣故知我者惟天也
　　吕曰不怨天不尤人则道在我矣下学而上达则天人一矣德至于是则其所独知非圣人有所不与谢曰天人物我上下本无二理不怨天则与天为一无可怨不尤人则与人为一无可尤下学而上达则上下一矣如此则人虽不我知我其自知矣我与天为一谓之天知亦可　或问儒佛之辨曰吾儒下学上达穷理之至自然见道与天为一故孔子曰知我者其天乎以天为我也佛氏不从理来故不自信必待人证明而后信　又曰学须先从理上学尽人之理斯尽天之理学斯达矣下学而上达其意如此故曰知我者其天乎
　　杨曰天德之公非以人欲之私所能知也故知我者其天乎
　　尹曰天人事理本无二也下学人事而上达天命自洒埽应对以至乎穷理尽性本无二道也下学而已圣人何所怨尤乎而曰莫我知也夫所以发子贡之问也
　　公伯竂愬子路于季孙子服景伯以告曰夫子固有惑志于公伯竂吾力犹能肆诸市朝子曰道之将行也与命也道之将废也与命也公伯竂其如命何
　　范曰不知命无以为君子道之将废有命则公伯竂之愬不足恤也孟子曰臧氏之子焉能使予不遇哉如此则不怨天不尤人也
　　谢曰虽公伯寮之愬行亦命也其实公伯竂无如之何
　　杨曰子服景伯之言葢尤人者故孔子畣以废兴之命葢圣人不怨天不尤人也如是
　　侯曰命天理也道之兴废顺天可也公伯寮其如命何
　　尹曰君子于利害之际安之以命而已矣
　　子曰贤者辟世其次辟地其次辟色其次辟言
　　明道曰辟世辟地辟色辟言非有优劣只説大小次第
