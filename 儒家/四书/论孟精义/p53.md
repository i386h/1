<!-- { "loadSidebar": true } -->
　　杨曰所以徴前説也
　　侯曰世道交防君不君臣不臣其能乆乎
　　尹曰礼乐征伐出于天子者也诸侯専之逆天理也未有能过十世而不亡者愈逆于理则其亡愈近故大夫不过五世陪臣不过三世唯天子有道则政不在下而众庻无得而议当时三家窃国已四世矣其子孙安得不微乎
　　孔子曰益者三友损者三友友直友谅友多闻益矣友便辟友善柔友便佞损矣
　　横渠曰便辟足恭善柔令色便佞巧言
　　范曰自天子至于庻人友之损益皆同书曰侍御仆从罔非正人益友也巧言令色便辟侧媚损友也人君所友系一身之安危天下之治乱可不慎哉吕曰友直则知过友谅则进于诚友多闻则进于明便辟习于容善柔能为卑屈便佞习于口才友便辟则徳不修友善柔则志不立友便佞则过不闻谢曰志无所惮则满谓人莫己若则亡有志于道者可自省也友直谅多闻则心常歉然矣友便辟善柔便佞则必自满
　　杨曰直则不回谅则不欺多闻则畜徳故可资以为益便辟则不正善柔则无责善之义便佞则御人以口给皆非能忠告而善道之者也故损
　　尹曰便辟足恭也善柔令色也便佞巧言也自天子以至于庶人未有不须友以成者而其为损益有如是者可不慎择哉
　　孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣
　　横渠曰节礼乐不使流离相胜能进反以为文也骄乐侈靡宴乐宴安　又曰乐骄乐佚游宴乐则不能徙义
　　范曰自天子至于庻人乐之损益皆同礼所以修外主于敬乐所以修内主于和外貌荘敬则作事可法中心和乐则鄙诈不生动必以礼乐为节此益者之乐也乐道人之善则为善者劝为不善者沮故舜隠恶而扬善大有之世遏恶而扬善所以顺天休命也人君有天下则当友天下之善士故济济多士文王以宁此乐多贤友也丹朱慢游是好傲虐是作骄乐也太康逰畋十旬不反佚逰也桀纣幽厉以酒亡国宴乐也人君所乐系一身之安危天下之存亡可不慎哉
　　吕曰节礼乐则义精通道人善则道多贤友则徳有辅骄乐则淫佚游则荒宴乐则惰
　　谢曰节礼以乐节乐以礼则常庄和能乐道人之善则必不伐善乐多贤友则志在成徳而不在圣【误】人骄乐佚逰宴乐皆所谓酖毒不可懐也
　　杨曰节礼乐以进反为文则无销放之乐道人之善则与人为善者也乐多贤友则乐取人以为善者也故益骄乐则傲佚逰则荒宴乐则怠宴安也故损尹曰礼有节则不离乐有节则不流乐道人之善是与人为善乐多贤友以成己之徳骄乐侈靡也佚逰也宴安也三者其为损益也如此君子之于好乐其可不慎乎
　　孔子曰侍于君子有三愆言未及之而言谓之躁言及之而不言谓之隠未见顔色而言谓之瞽
　　范曰君子养其内心故言无不中理欲无此三愆者在修其内而已矣
　　吕曰躁则不重隠则不忠瞽则不强
　　谢曰时然后言所谓时当其可也
　　杨曰君子有徳位之通称也躁者以言餂之隠者以不言餂之皆穿窬之类也瞽者则人言皆失矣愆孰甚焉
　　侯曰愆过不及也言得其时则无过不及矣
　　尹曰时然后言则无侍君子之过矣
　　孔子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得
　　或问孔子言血气如何伊川曰此只大凡言血气如説南方之强是也南方人柔弱所谓强者是礼义之强故君子居之北方人强悍所谓强者是血气之强故小人居之凡人血气要须以义理胜之也
　　范曰圣人同于人者血气也异于人者志气也血有时而衰故舜耄期亦倦于勤志气无时而衰故曽子将死曰吾得正而毙焉斯己矣其少未定其壮方刚其老既衰者血气也戒之在色在鬭在得者志气也君子养其志气故不为血气之所动是以孟子养浩然之气孔子年弥髙而徳弥邵也
　　吕曰少则动壮则好胜老则收敛皆气使然唯君子以徳胜气
　　谢曰胜徳者不为血气所使故持其志无暴其气以食之箪食豆羮呼尔而与之有所不受蹴尔而与之有所不屑此非义心胜血气胜故也万钟与不得则死逺矣有不辨礼义而受之者血气衰故也知所以戒则不随血气盛衰血气性也有命焉君子不谓性也
　　杨曰血气之刚故盛则强衰则弱强则尚气故戒在鬭弱则屈于物欲故戒在得若夫至大至刚以直养而无害则塞于天地之间矣尚何盛衰之有
　　侯曰君子以义制事以礼制心终日兢兢尚何血气盛衰之可戒哉此成徳也学者则当恐惧修省无终食之间违仁故有为此三戒
　　尹曰君子之学在乎不为血气所使
　　孔子曰君子有三畏畏天命畏大人畏圣人之言小人不知天命而不畏也狎大人侮圣人之言
　　伊川曰畏天命则可以不失付畀之重畏大人如此尊严亦自可畏畏圣人之言则可以进徳
　　范曰君子修其在己者而听其在天者故畏天命大人者王公卿大夫之在位者也孔子见冕衣裳者虽少必趋故畏大人圣人之言天也故畏圣人之言小人行险以徼幸故不知天命而不畏也不明于人伦不严于君臣故狎大人浅不可以测深小不可以知大故侮圣人之言
　　吕曰心服曰畏畏天命者吾命之所由出大人者吾身之所以制圣人言者吾徳之所以入无大于三者大人乃王公大人之称
　　谢曰天命不僭大人若天者也圣言谈天者也畏之故事之小人所以不畏特不知此故也
　　杨曰畏天命所以事天畏大人所以贵徳畏圣人之言所以尊道
　　尹曰三畏者修己之诚当然也小人不务修身诚已则何畏之有
　　孔子曰生而知之者上也学而知之者次也困而学之又其次也困而不学民斯为下矣
　　伊川曰生而知之学而知之才也
　　范曰此言圣贤之性分所以戒困而不学者之为下也中庸曰或生而知之或学而知之或困而知之及其知之一也此所以勉困而能学者之为上也圣人之于人或戒之或勉之皆所以导人为善是以言各有当也
　　谢曰生而知不待学学而知不待困人皆有圣质特念不念敏不敏异尔困而学者知困然后能勉强以求复其初及其知之一也
　　杨曰生而知之者不思而得也学而知者思而后得也困而学之则出于强勉而已虽其不同及其知之则一也故君子惟学之为贵困而不学然后为下侯曰生而知之者上也然圣人未尝不学焉学之能【阙】

　　范曰见善如不及见不善如探汤夫子之门人葢不为少矣隠居以求其志行义以达其道伯夷伊尹是也
　　尹曰见善如不及见不善如探汤孔子之门人为不少矣至于隠居以求其志行义以达其道非伊尹傅説之徒则不能故曰未见其人也
　　齐景公有马千驷死之日民无得而称焉伯夷叔齐饿于首阳之下民到于今称之其斯之谓与
　　伊川曰诚不以富亦祗以异齐景公有马千驷死之日民无得而称焉伯夷叔齐饿于首阳之下民到于今称之其斯之谓与
　　范曰知景公之富不如伯夷之饿则可谓志士仁人矣程颐疑此错简当属之诚不以富亦祗以异谢曰见善如不及见不善如探汤质美者也隠居以求其志行义以达其道不累于穷达者也隠居以求其志非爱身以自佚行义以达其道非志于功名杨曰汤之不可探人之所知也世非婴孺狂疾未闻有探汤则宁复有为不善者乎此明乎善者之所及也故闻其语又见其人焉隠居以求其志行义以达其道非达可行于天下者不能及也充此道者其惟伯夷叔齐乎是故当时孔子闻其语而未见也
　　侯曰民不称其徳也富而无徳虽有千驷何足道哉尹曰知伯夷之饿可称则景公之富不足道矣臣师曰疑此错简当在诚不以富亦祗以异之下
　　陈亢问于伯鱼曰子亦有异闻乎对曰未也尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之逺其子也
　　伊川曰孔子之教未尝私厚其子学诗学礼止可告之如此学必待其自肯
　　范曰兴于诗故不学诗无以言立于礼故不学礼无以立夫子之教伯鱼无异于门人故陈亢以为逺其子也
　　吕曰君子之教其子其法如是
　　谢曰心气和则能言知分定则能立
　　杨曰陈亢闻伯鱼之言而知君子之逺其子也引而伸之如此然后为善学　又曰君子之逺其子若使孔子与鲤常相亲则必知其学诗学礼之谓不待今因其过庭乃曰学诗乎学礼乎则其未尝私相之也故陈亢以是知之
　　侯曰学者当以圣人为标准学而不得圣人之心皆外驰私意也何以见之吾于陈亢问伯鱼及退而喜之心见之矣孔子圣人也圣人之心如天地四时万物生于其中未尝物物而雕刻之其畣子贡曰四时行焉百物生焉圣人之心也陈亢以私己之心期孔子故以异闻问伯鱼而伯鱼曰未也闻诗闻礼耳陈亢退而喜曰问一得三是亦私意也异闻是陈亢以常人爱子之心问也退而喜以常人自私之心喜也圣人之于子才不才亦各言其子也未尝迩也未尝逺也亲亲之道亦人伦之理尽其道而已故曰圣人人伦之至若充陈亢之心以学圣人日见其离道矣尹曰夫子之教其子亦何以异于门人哉故陈亢以为逺其子也
　　邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人
　　范曰夫子之所正名者此其类也夫妇人伦之始也由此而正之则父子君臣莫不正矣有其名不可以无实故夫夫妇妇正家而天下定矣
　　谢曰欲以正名分也
　　杨曰当是时称谓不正而孔子以正名为先故尝言之
　　侯曰名正则分定孔子之时或以妾母为夫人小君者多矣故如此言之
　　尹曰此亦正名分之意也

　　论语精义卷八下
　　钦定四库全书
　　论语精义卷九上
　　宋　朱子　撰
　　阳货第十七
　　阳货欲见孔子孔子不见归孔子豚孔子时其亡也而往拜之遇诸涂谓孔子曰来予与尔言曰怀其宝而迷其邦可谓仁乎曰不可好从事而亟失时可谓知乎曰不可日月逝矣岁不我与孔子曰诺吾将仕矣
　　伊川曰孔子与恶人言故以逊词免祸言不必信行不必果惟义所在此之谓也然而孔子未尝不欲仕但仕于阳货之时则不可曰吾将仕矣亦未为非信也　又曰阳货欲见孔子馈孔子豚意不可馈豚也故孔子亦时其亡而往拜之日月逝矣岁不我与君子之仕不可缓也故孔子曰吾将仕矣欲仕固孔子之心也其言诺此与孟子言燕可伐同意
　　范曰孟子曰阳货矙孔子之亡也而馈孔子烝豚孔子亦矙其亡也而往拜之然则时其亡者答其礼也程颐以为孔子苟不欲见货必终避之不至于遇夫往而不遇者圣人之所能必也然而不必于遇而欲与之言孔子之于阳货亦不能絶也臣以为公山弗扰以费畔佛肸以中牟畔召之皆欲往南子当见则见之孔子之于恶人未尝絶也如天地之于万物无不欲其生此圣人之徳也故为仁不富之言孟子取之及其窃宝玉大弓则春秋书之曰盗
