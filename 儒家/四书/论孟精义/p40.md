<!-- { "loadSidebar": true } -->
　　谢曰礼者摄心之规矩循理而天则动作语黙无非天也内外如一则视听言动无非我矣　或问言动非礼则可以正视听如何得合礼曰四者皆不可易易则多非礼故仁者先难而后获所谓难者以我视以我听以我言以我动也仰面贪看鸟回头错应人视听不以我也胥失之矣　或问视听言动合理而与礼文不相合如何曰言动犹可以礼视听有甚礼文以斯视以斯听自然合理合理便合礼文循理便是复礼【曾本云问合视听言动处视听言动只是理何故得合礼曰怎生外面讨得礼文来合循理便是复礼言动犹可以有礼文视听有甚礼文以斯听自然合理合这个理字便合礼文礼理之不可易者也只是一个敬字】　或问求仁如何下工夫曰如顔子视听言动上做亦得如曽子顔色容貎上做亦得出辞气者犹佛所谓从此心中流出今人唱一喏若不从心中出便是不识痛痒古人曰心不在焉视而不见听而不闻食而不知其味不见不闻不知味便是不仁死汉不识痛痒了又如仲弓出门如见大宾使民如承大祭但存如见大賔如承大祭底心在便长识痛痒　又曰一日克己复礼天下归仁焉只就性上看又曰克己须从性偏难克处克将去克己之私则
　　心虚见理矣
　　游曰孟子曰仁人心也则仁之为言得其本心而已心之本体则喜怒哀乐之未发者是也惟其徇己之私则汨于忿欲而人道熄矣诚能胜人心之私以还道心之公则将视人如己视物如人而心之本体见矣自此而亲亲自此而仁民自此而爱物皆其本心随物而见者然也故曰克己复礼为仁礼者性之中也且心之本体一而已矣非事事而为之物物而爱之又非积日累月而后可至也一日反本复常则万物一体无适而非仁矣故曰一日克己复礼天下归仁焉天下归仁取足于身而已非有借于外也故曰为仁由己而由人乎哉顔渊请事斯语至于非礼勿动则不离于中其诚不息而可久矣故能三月不违仁虽然三月不违者其心犹有所操也至于中心安仁则纵目之所视更无乱色纵耳之所听更无奸声无思也无为也寂然不动感而遂通天下之故则发育万物弥纶天地而何克己复礼三月不违之足言哉此圣人之能事而对时育万物者所以博施济众也仁至于此则仲尼所不敢居而且罕言也然则仁与圣乌乎辨曰仁人心也操之则为贤纵之则为圣苟未至于纵心则于博施济众未能无数数然也杨曰仁人心也学问之道求其放心而已放而不知求则人欲肆而天理灭矣杨子曰胜己之私之谓克克己所以胜私欲而収放心也虽収放心闲之为艰复礼所以闲之也能常操而存者天下与吾一体耳孰非吾仁乎顔渊其复不逺庶乎仁者也故告之如此若夫动容周旋中礼则无事乎复矣
　　尹曰弟子问仁者多矣唯对顔子为尽问何以至于仁曰复礼则仁矣礼者理也去私欲则复天理复天理者仁也礼不可以徒复唯能克己所以复也又问克己之目语以视听言动者夫然则为仁在内何事于外乎葢难胜莫如己私由乎中而应乎外制其外所以养其中视听言动必以礼而其心不正者未之有也是之谓复天理顔子事斯言而进乎圣人他弟子所不能及也
　　仲弓问仁子曰出门如见大賔使民如承大祭己所不欲勿施于人在邦无怨在家无怨仲弓曰雍虽不敏请事斯语矣
　　伊川曰大賔大祭只是敬也敬只是不私之説也才不敬便私欲万端害于仁　又曰孔子言仁只説出门如见大賔使民如承大祭看其气象便须心广体胖动容周旋中礼唯慎独便是守之之法【此一段下文与宪问篇修己安百姓章内一段相属】或问出门如见大賔使民如承大祭方其未出门使民时如何曰此俨若思时也当其出门使民时其敬如此未出门使民敬可知也且见乎外者出乎中者也出门使民者事也非是因事上方有此敬葢素敬也犹之接物以诚人皆曰诚者葢是人素来诚也非因接物方有此诚也　又曰在邦家而已心无怨孔子发明仲弓使知仁字然舜在家亦怨周公狼跋亦怨【又引文中子】又曰孔子告仲弓曰出门如见大賔使民如承大祭己所不欲勿施于人君子能如是用心能如是存心则恶有不仁者乎而其本可以一言而蔽之曰思无邪　又曰仲弓之仁安已而敬人故曰雍也可使南面对樊迟之问亦是仁之目也然樊迟失于粗俗圣人勉使为仁曰虽之夷狄不可弃也司马牛多言而躁故但告以其言也讱或问在邦无怨在家无怨在知在己在人曰在己
　　曰旣在己舜在家何以怨曰怨只是一个怨但其用处不同舜自是怨不怨却不是也学须是通不得如此执泥如言仁者不忧又却言作易者其有忧患须知用处各别也天下只有一个忧字一个怨字有此二字圣人安得无之在邦无怨在家无怨在理可使无怨然于事亦难天地之大也人亦有所憾
　　横渠曰己所不欲勿施于人能恕己以仁人也在邦无怨在家无怨己虽不施不欲于人然人施于己能无怨也
　　范曰为仁之道以敬为主而行之以恕敬所以直内恕所以待人可以修身而不可离也修己以敬待人以恕而仁道成矣二帝三王皆以二者信能行此则在邦为诸侯亦无怨在家为卿大夫亦无怨仲弓可使南面故所告者临民之事居敬而行简之道也吕曰以敬恕行仁则人无所慊
　　游曰出门如见大賔使民如承大祭则以闲邪存其诚而已出门如见大賔则无时而不敬也使民如承大祭则无事而不敬也仲弓能请事斯语则于非礼勿动亦庶几焉
　　杨曰敬以守之恕以行之则仁在其中矣顔渊克己复礼克之己与礼一而克复之名亡则圣人之事也仲弓可使南面故告之以见大賔使民之事由是守之可以为仁而已此告二子之异也
　　尹曰敬以直内为仁之要也恕者敬之及物也敬则不私不敬则多欲故寡欲则至于仁矣葢言无时不敬也出门使民接于事者也见乎外者由乎中非谓接于事方敬也夫子惧仲弓之未喻故又曰在邦无怨在家无怨仁者能之
　　司马牛问仁子曰仁者其言也讱曰其言也讱斯谓之仁矣乎子曰为之难言之得无讱乎
　　明道曰其言也讱难其出也
　　伊川曰仁者其言也讱司马牛多言故及此然圣人之言亦止此为是　又曰司马牛多言而躁故但告之以其言也讱
　　范曰讱之言坚忍也为之难故坚忍而难言之知仁之难而无易言则庶乎近仁也
　　吕曰言之轻则为之不笃仁术虽大不离乎人伦虽曰庸行不察则不至
　　谢曰心有所觉谓之仁仁则心与事为一草木五谷之实谓之仁取名于生也生则有所觉矣四肢之偏痹谓之不仁取名于不知觉也不知觉则死矣事有感而随之以喜怒哀乐应之以酬酢尽变者非知觉不能也身与事接而心漠然不省者与四体不仁无异也然则不仁者虽生无以异于死虽有心亦邻于无心虽有四体亦弗为吾用也故视而弗见听而弗闻食而不知其味此善学者所以急急于求仁也克己复礼出门如见大賔使民如承大祭其言讱皆求仁之术也能从事于斯则仁可以忘言识也不能从事于斯乃欲以言求仁譬如不食终不知味克己复礼胜己之欲以循天之理则天下之仁皆归焉出门如见大賔使民如承大祭敬也其言也讱先难也游曰仁之难成久矣岂惟行之为难知之固未易也今欲言出而当于仁得无难乎故曰其言也讱讱之难也夫子答樊迟之问仁曰先难而后获答司马牛曰仁者其言也讱皆未可与言仁故也
　　杨曰司马牛问仁告以其言也讱则曰其言也讱斯谓之仁已乎问君子告以不忧不惧则曰不忧不惧斯谓之君子已乎则非切问近思者其易于言可知矣仁不可易为之则言之固宜讱也推是而反之则仁其不逺矣
　　尹曰仁者难言之也非以难言为仁也谓言之犹难况为之乎知为仁之难而不敢易则庶乎近仁矣
　　司马牛问君子子曰君子不忧不惧曰不忧不惧斯谓之君子矣乎子曰内省不疚夫何忧何惧
　　范曰仁者不忧勇者不惧司马牛未及此也疑君子之道不止如是而已内省不疚则不愧于天不畏于人由此以至于乐天知命独立不惧圣人之事也夫子之教人先正其心而后与之入德司马牛忧惧桓魋之恶故以是告之然是言也通于上下与樊迟问仁智之类一也
　　谢曰仁者不忧勇者不惧
　　杨曰以其忧也故告以不忧不惧不忧不惧非仁且勇不足以与此充是言也其为君子何有
　　尹曰夫子教人入德也能内省不疚而后可安
　　司马牛忧曰人皆有兄弟我独亡子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也
　　明道曰敬而无失便是喜怒哀乐未发谓之中也敬不可谓之中但敬而无失即所以中也
　　或问曰横渠曰敬而无失与人接人当也恭而有礼不为非礼之恭也此语如何伊川曰不然敬是持己恭是接人与人恭而有礼言接人当如此也近世浅薄以相驩狎为相与以无圭角为相亲爱如此者安能久须是恭敬君臣朋友皆当以礼为主也比之上六曰比之无首凶象曰比之无首无所终也旣无首安得有终故曰无所终比之道须当有首也或曰君子淡以成小人甘以坏曰然岂有甘而不坏者横渠又曰论死生则曰有命以言其气也语富贵则曰在天以言其理也
　　范曰死生有命则当知命富贵在天则当乐天敬而无失故能亲善恭而有礼故能附逺知此四者则四海皆兄弟也君子不患无兄弟天下之善皆同类也谢曰司马牛忧无兄弟意在急难无助而已然操恭敬之心以游世也又何患焉四海之内皆兄弟岂信以为真若己之兄弟也哉爱人而人常爱之故也命自其所禀言天自其所遇言
　　杨曰桓魋之凶足以灭其身害于家则贫贱死亡无日矣故子夏以有命在天告之以释司马牛之忧也夫万物盈天地之间各以其类从而人之与人类也莫亲焉吾之所以直内者敬而无失所以与人者恭而有礼有能一日用力乎此天下归仁矣四海之内非兄弟而何然则士或以无兄弟为忧者皆自私之过也
　　尹曰先儒云牛即魋之弟以其兄之恶死亡无日忧其无兄弟也故子夏以天命解其忧夫死生有命则当知命也富贵在天则当乐天知命乐天而操恭敬之心以行乎世则人皆如兄弟矣
　　子张问明子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣范曰浸润以言其渐也肤受以言其微也谮人者必以渐愬人者必自微故重言而深叹之不可不防其细也不行焉可谓明逺矣然未若谮愬不至之为难也是以尧畏巧言令色孔壬舜堲才説殄行皆欲絶之未至也
　　吕曰谮者毁人之行愬者愬己之私浸润者渐进而已内有所未入肤受者面从而已心有所未然明者知几逺者虑终必拒其始然后谮愬不得行不然则始虽渐进久则言入始虽面从久则心然
　　谢曰辨所难辨此之谓明已乱于未然此之谓逺又曰浸润之谮渐而不骤肤受之愬浅而不迫故非明者无以止之浸润之谮行则君子以忠信见疑肤受之愬行则小人以诞谩见信则其出入不逺矣杨曰浸润谓渐而入之者肤受谓切于身者骤而语之与利害不切于身者不行焉有不待明者能之也故浸润之谮肤受之愬不行焉然后谓之明谓之逺逺明之至也书曰视逺唯明
　　侯曰浸渍渐润之谮皮肤浅近之愬人皆忽之而易入不行焉非明与逺者不能也若骤而语之切于肌骨者孰不知之何待乎明逺也
