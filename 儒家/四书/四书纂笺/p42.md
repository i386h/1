<!-- { "loadSidebar": true } -->
　　先事后得犹言先难后获也为所当为而不计其功则徳日积而不自知矣専于治已而不责人则已之恶无所匿矣知一朝之忿为甚防而祸及其亲为甚大则有以辨惑而惩其忿矣樊迟麤【亦作觕作粗】鄙近利故告之以此三者皆所以救其失也　范氏曰先事后得上义而下利也人惟有利欲之心故徳不崇惟不自省【悉井反】已过而知人之过故慝不修感物而易【去声】动者莫如忿忘其身以及其亲惑之甚者也惑之甚者必起于细防能辨之于蚤则不至于大惑矣故惩忿所以辨惑也
　　○樊迟问仁子曰爱人问知子曰知人【上知字去声下同】爱人仁之施知人知【去声下文知也知者言知仁知并同】之务
　　樊迟未达
　　曽氏曰【名几字吉甫河南人】迟之意葢以爱欲其周而知有所择故疑二者之相悖【音佩】耳
　　子曰举直错诸枉能使枉者直
　　举直错【仓故反】枉者知也使枉者直则仁矣如此则二者不唯不相悖而反相为用矣
　　樊迟退见子夏曰乡也吾见于夫子而问知子曰举直错诸枉能使枉者直何谓也【乡去声见于之见贤徧反】
　　迟以夫子之言専为知者之事又未达所以能使枉者直之理
　　子夏曰富哉言乎
　　叹其所包者广不止言知
　　舜有天下选于众举臯陶不仁者逺矣汤有天下选于众举伊尹不仁者逺矣【选息恋反陶音遥逺如字】
　　伊尹汤之相【去声】也不仁者逺言人皆化而为仁不见有不仁者若其逺去尔所谓使枉者直也子夏葢有以知夫子之兼仁知而言矣　程子曰圣人之语因人而变化虽若有浅近者而其包含无所不尽观于此章可见矣非若他人之言语近则遗逺语逺则不知近也尹氏曰学者之问也不独欲闻其说又必欲知其方不独欲知其方又必欲为其事如樊迟之问仁知也夫子告之尽矣樊迟未达故又问焉而犹未知其何以为之也及退而问诸子夏然后有以知之使其未喻则必将复【扶又反】问矣既问于师又辨于友当时学者之务实也如是
　　○子贡问友子曰忠告而善道之不可则止无自辱焉【告工毒反道去声】
　　友所以辅仁故尽其心以告之善其说以道之然以义合者也故不可则止若以数【音朔】而见疏则自辱矣曽子曰君子以文防友以友辅仁
　　讲学以防友则道益明取善以辅仁则徳日进

　　论语纂笺卷六
　　钦定四库全书
　　论语纂笺卷七
　　元　詹道传　撰
　　子路第十三
　　凡三十章
　　子路问政子曰先之劳之【劳如字】
　　苏氏曰凡民之行【去声】以身先之则不令而行凡民之事以身劳之则虽勤不怨
　　请益曰无倦【无古本作毋】
　　吴氏曰勇者喜于有为而不能持久故以此告之程子曰子路问政孔子旣告之矣及请益则曰无倦而已未尝复【扶又反】有所告姑使之深思也
　　○仲弓为季氏宰问政子曰先有司赦小过举贤才有司众职也宰兼众职然事必先之于彼而后考其成功则已不劳而事毕举矣过失误也大者于事或有所害不得不惩小者赦之则刑不滥而人心恱矣贤有德者才有能者举而用之则有司皆得其人而政益修矣
　　曰焉知贤才而举之曰举尔所知尔所不知人其舍诸【焉于防反舍上声】
　　仲弓虑无以尽知一时之贤才故孔子告之以此程子曰人各亲其亲然后不独亲其亲仲弓曰焉知贤才而举之子曰举尔所知尔所不知人其舍诸便见仲弓与圣人用心之大小推此义则一心可以兴邦一心可以丧【去声】邦只在公私之间尔　范氏曰不先有司则君行臣职矣不赦小过则下无全人矣不举贤才则百职废矣失此三者不可以为季氏宰况天下乎
　　○子路曰卫君待子而为政子将奚先
　　卫君谓出公辄也是时鲁哀公之十年孔子自楚反乎卫
　　子曰必也正名乎
　　是时出公不父其父而祢【乃礼反】其祖【父庙曰祢】名实紊【音问】矣故孔子以正名为先谢氏曰正名虽为【去声】卫君而言然为政之道皆当以此为先
　　子路曰有是哉子之迂也奚其正
　　迂谓逺于事情言非今日之急务也
　　子曰野哉由也君子于其所不知盖阙如也
　　野谓鄙俗责其不能阙疑而率尔妄对也
　　名不正则言不顺言不顺则事不成
　　杨氏曰名不当其实则言不顺言不顺则无以考实而事不成
　　事不成则礼乐不兴礼乐不兴则刑罚不中刑罚不中则民无所措手足【中去声】
　　范氏曰事得其序之谓礼物得其和之谓乐事不成则无序而不和故礼乐不兴礼乐不兴则施之政事皆失其道故刑罚不中
　　故君子名之必可言也言之必可行也君子于其言无所苟而已矣
　　程子曰名实相须一事苟则其余皆苟矣　胡氏曰卫世子蒯【苦怪反】聩【五怪反】耻其母南子之滛乱欲杀之不果而出奔【左定十四年卫侯为夫人南子召宋朝太子蒯聩过宋野野人歌之曰旣定尔娄猪求子猪也盍归吾艾豭艾老也豭壮豖太子羞之谓戏许冝反阳速曰使我而朝少君少君见我我顾乃杀之速曰诺乃朝夫人夫人见大子大子三顾违不进夫人见其色啼而走曰蒯聩将杀余公执其手以登台大子奔宋尽逐其党】灵公欲立公子郢【以井反灵公次子】郢辞公卒夫人立之又辞乃立蒯聩之子辄以拒蒯聩【左哀二年初卫侯游于郊子南仆公曰余无子对曰郢不足以辱社稷君其改图卫灵公卒夫人曰命公郢为大子君命也对曰郢异于他子且君没于吾手若有之郢必闻之且亡人之子輙在乃立輙晋赵鞅纳卫大子于戚】夫【音扶】蒯聩欲杀母得罪于父而辄据国以拒父皆无父之人也其不可有国也明矣夫子为政而以正名为先必将具其事之本末告诸天王请于方伯命公子郢而立之则人伦正天理得名正言顺而事成矣夫子告之之详如此而子路终不喻也故事辄不去卒死其难【去声下同】徒知食焉不避其难之为义而不知食辄之食为非义也
　　○樊迟请学稼子曰吾不如老农请学为圃曰吾不如老圃
　　种五谷曰稼种蔬菜曰圃
　　樊迟出子曰小人哉樊须也
　　小人谓细民孟子所谓小人之事者也
　　上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼【好去声夫音扶襁居丈反焉于防反】
　　礼义信大人之事也好义则事合冝情诚实也敬服用情盖各以其类而应也襁织缕为之以约小儿于背者【博物志织缕为之广八寸长丈二以约小儿于背】　杨氏曰樊须游圣人之门而问稼圃志则陋矣辞而辟之可也待其出而后言其非何也盖于其问也自谓农圃之不如则拒之者至矣须之学疑不及此而不能问不能以三隅反矣故不复【扶又反下同】及其旣出则惧其终不喻也求老农老圃而学焉则其失愈逺矣故复言之使知前所言者意有在也
　　○子曰诵诗三百授之以政不达使于四方不能专对虽多亦奚以为【使去声】
　　专独也诗本人情该物理可以验风俗之盛衰见政治【去声】之得失其言温厚和平长于风【去声】谕故诵之者必达于政而能言也　程子曰穷经将以致用也世之诵诗者果能从政而专对乎然则其所学者章句之末耳此学者之大患也
　　○子曰其身正不令而行其身不正虽令不从
　　○子曰鲁卫之政兄弟也
　　鲁周公之后卫康叔之后本兄弟之国【鲁始祖周公旦文王第四子周公子伯禽封于鲁卫始祖康叔封文王少子】而是时衰乱政亦相似故孔子叹之
　　○子谓卫公子荆善居室始有曰苟合矣少有曰苟完矣富有曰苟美矣
　　公子荆卫大夫苟聊且粗【坐五反】略之意合聚也完备也言其循序而有节不以欲速尽美累其心　杨氏曰务为全美则累物而骄吝之心生公子荆皆曰苟而已则不以外物为心其欲易【去声】足故也
　　○子适卫冉有仆
　　仆御车也
　　子曰庶矣哉
　　庶众也
　　冉有曰旣庶矣又何加焉曰富之
　　庶而不富则民生不遂故制田里薄赋敛【去声】以富之
　　曰旣富矣又何加焉曰教之
　　富而不教则近于禽兽故必立学校明礼义以教之胡氏曰天生斯民立之司牧而寄以三事然自三
　　代之后能举此职者百无一二汉之文明唐之太宗亦云庶且富矣西京之教无闻焉明帝尊师重傅临雍拜老宗戚子弟莫不受学【东汉礼仪志明帝永平二年三月上始帅羣臣躬养三老五更于辟雍三老五更皆斋于太学讲堂其日乗舆先到辟雍礼殿御坐东厢遣使者安车迎三老五更天子迎于门屏交礼道自阼阶三老升自賔阶至阶天子揖如礼亲袒割牲执酱而馈执爵而酳以见礼遇大尊显故也　明帝崇尚儒学自皇太子诸王侯及大臣子弟功臣子孙莫不受经又为外戚樊氏郭氏隂氏马氏诸子立学于南宫置五经师期门羽林之士悉令通孝经章句】唐太宗大召名儒増广生员【唐书儒学传贞观六年诏罢周公祠更以孔子为先圣顔氏为先师尽召天下惇师考德以为学官数临幸观释菜命祭酒博士讲论经义赐以束帛生能通一经者得署吏广学舍千二百区诸生员至三千二百自武屯营飞骑皆给博士受经】教亦至矣然而未知所以教也三代之教天子公卿躬行于上言行【去声】政事皆可师法彼二君者其能然乎
　　○子曰苟有用我者朞月而已可也三年有成
　　朞月谓周一岁之月也可者仅辞言纲纪布也有成治【去声】功成也　尹氏曰孔子叹当时莫能用已也故云然愚按史记此盖为【去声】卫灵公不能用而发【史记孔子去陈过蒲会公叔氏以蒲叛止孔子弟子公良孺鬭甚疾蒲人惧出孔子适卫灵公闻孔子来喜郊迎问曰蒲可伐乎对曰可云云公曰善然不伐蒲灵公老怠于政不用孔子孔子喟然叹曰云云】
　　○子曰善人为邦百年亦可以胜残去杀矣诚哉是言也【胜平声去上声】
　　为邦百年言相继而久也胜残化残暴之人使不为恶也去杀谓民化于善可以不用刑杀也盖古有是言而夫子称之程子曰汉自髙恵至于文景黎民醇厚几【平声】致刑措庶乎其近之矣　尹氏曰胜残去杀不为恶而已善人之功如是若夫【音扶】圣人则不待百年其化亦不止此
　　○子曰如有王者必世而后仁
　　王者谓圣人受命而兴也三十年为一世【说文三十年为一世从卅而曳长之】仁谓教化浃【即业反】也程子曰周自文武至于成王而后礼乐兴即其效也或问三年必世迟速不同何也程子曰三年有成谓法度纪纲有成而化行也渐【将亷反】民以仁摩民以义使之浃于肌肤沦于骨髓而礼乐可兴所谓仁也此非积久何以能致
　　○子曰苟正其身矣于从政乎何有不能正其身如正人何
　　○冉子退朝子曰何晏也对曰有政子曰其事也如有政虽不吾以吾其与闻之【朝音潮与去声】
