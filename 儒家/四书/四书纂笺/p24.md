<!-- { "loadSidebar": true } -->
　　诗三百十一篇言三百者举大数也蔽犹盖也思无邪鲁颂駉【古萤反】篇之辞凡诗之言善者可以感发人之善心恶者可以惩创人之逸志其用归于使人得其情性之正而已然其言微婉且或各因一事而发求其直指全体则未有若此之明且尽者故夫子言诗三百篇而惟此一言足以尽盖其义其示人之意亦深切矣　程子曰思无邪者诚也范氏曰学者必务知要知要则能守约守约则足以尽博矣经礼三百曲礼三千亦可以一言以蔽之曰毋不敬【经礼三百曲礼三千见礼器毋不敬见曲礼】
　　○子曰道之以政齐之以刑民免而无耻【道音导下同】道犹引导谓先之也政谓法制禁令也齐所以一之也道之而不从者有刑以一之也免而无耻谓苟免刑罚而无所羞愧盖虽不敢为恶而为恶之心未尝亡也
　　道之以徳齐之以礼有耻且格
　　礼谓制度品节也格至也言躬行以率之则民固有所观感而兴起矣而其浅深厚薄之不一者又有礼以一之则民耻于不善而又有以至于善也一説格正也书曰格其非心　愚谓政者为治之具刑者辅治之法徳礼则所以出治之本而徳又礼之本也此其相为终始虽不可以偏废然政刑能使民逺【去声】罪而已徳礼之效则有以使民日迁善而不自知故治民者不可徒恃其末又当深探其本也
　　○子曰吾十有五而志于学
　　古者十五而入大学心之所之谓之志【心之所之説文中语】此所谓学即大学之道也志乎此则念念在此而为之不厌矣
　　三十而立
　　有以自立则守之固而无所事志矣
　　四十而不惑
　　于事物之所当然皆无所疑则知之明而无所事守矣
　　五十而知天命
　　天命即天道之流行而赋于物者乃事物所以当然之故也知此则知极其精而不惑又不足言矣
　　六十而耳顺
　　声入心通无所违逆知之之至不思而得也
　　七十而从心所欲不逾矩【从如字】
　　从随也矩法度之器所以为方者也随其心之所欲而自不过于法度安而行之不勉而中【去声】也　程子曰孔子生而知者也言亦由学而至所以勉进后人也立能自立于斯道也不惑则无所疑矣知天命穷理尽性也耳顺所闻皆通也从心所欲不逾矩则不勉而中矣又曰孔子自言其进徳之序如此者圣人未必然但为【去声】学者立法使之盈科而后进成章而后达耳胡氏曰圣人之教亦多术然其要使人不失其本心而已欲得此心者惟志乎圣人所示之学循其序而进焉至于一疵不存万理明尽之后则其日用之闲本心莹【萦定反】然随所意欲莫非至理盖心即体欲即用体即道用即义声为律而身为度矣【此六字出史记夏纪】又曰圣人言此一以示学者当优游涵泳不可躐等而进一以示学者当日就月将不可半涂而废也愚谓圣人生知安行固无积累【鲁水反】之渐然其心未尝自谓巳至此也是其日用之闲必有独觉其进而人不及知者故因其近似以自名欲学者以是为则而自勉非心实自圣而姑为是退托也后凡言谦辞之属意皆放【上声】此
　　○孟懿子问孝子曰无违
　　孟懿子鲁大夫仲孙氏名何忌【仲孙谓之孟者礼防古者适长谓之伯庶长谓之孟桓公适子庄公为君而大夫不敢祖诸侯仲孙于三家为庶长三家所宗谓之孟】无违谓不背【音佩】于理
　　樊迟御子告之曰孟孙问孝于我我对曰无违
　　樊迟孔子弟子名须【鲁人】御为【去声】孔子御车也孟孙即仲孙也夫子以懿子未逹而不能问恐其失指而以从亲之令为孝故语【音御】樊迟以发之
　　樊迟曰何谓也子曰生事之以礼死葬之以礼祭之以礼
　　生事葬祭事亲之始终具矣礼即理之节文也人之事亲自始至终一于礼而不苟其尊亲也至矣是时三家僭礼【按檀弓三家视桓楹三臣犹设拨是葬之僭礼也三家以雍彻是祭之僭礼也】故夫子以是警之然语意浑然又若不専为【去声】三家发者所以为圣人之言也　胡氏曰人之欲孝其亲心虽无穷而分【去声】则有限得为而不为与不得为而为之均于不孝所谓以礼者为其所得为者而已矣
　　○孟武伯问孝子曰父母唯其疾之忧
　　武伯懿子之子名彘【音滞】言父母爱子之心无所不至唯恐其有疾病常以为忧也人子体此而以父母之心为心则凡所以守其身者自不容于不谨矣岂不可以为孝乎旧説人子能使父母不以其陷于不义为忧而独以其疾为忧乃可谓孝亦通
　　○子游问孝子曰今之孝者是谓能养至于犬马皆能有养不敬何以别乎【养去声别彼列反】
　　子游孔子弟子姓言名偃【吴人】养谓饮食供奉也犬马待人而食亦若养然言人畜【许六反】犬马皆能有以养之若能养其亲而敬不至则与养犬马者何异甚言不敬之罪所以深警之也　胡氏曰世俗事亲能养足矣狎恩恃爱而不知其渐流于不敬则非小失也子游圣门髙弟未必至此圣人直恐其爱逾于敬故以是深警发之也
　　○子夏问孝子曰色难有事弟子服其劳有酒食先生馔曽是以为孝乎【食音嗣馔士眷反曾音增】
　　色难谓事亲之际惟色为难也食饭也先生父兄也馔饮食【并如字】之也曽犹尝也盖孝子之有深爱者必有和气有和气者必有愉色有愉色者必有婉容【此三句出礼记祭义】故事亲之际惟色为难耳服劳奉养【去声】未足为孝也旧説承顺父母之色为难亦通　程子曰告懿子告众人者也对武伯者以其人多可忧之事子游能养而或失于敬子夏能直义而或少温润之色各因其材之髙下与其所失而告之故不同也
　　○子曰吾与回言终日不违如愚退而省其私亦足以发回也不愚
　　回孔子弟子姓顔字子渊【鲁人】不违者意不相背【音佩】有听受而无问难【去声】也私谓燕居独处【上声】非进见请问之时发谓发明所言之理愚闻之师曰【朱子之师姓李氏名侗字愿中号延平先生】顔子深潜纯粹其于圣人体叚已具其闻夫子之言黙识心融触处洞然自有条理故终日言但见其不违如愚人而已及退省【悉井反】其私则见其日用动静语黙之间皆足以发明夫子之道坦然由之而无疑然后知其不愚也
　　○子曰视其所以
　　以为也为善者为君子为恶者为小人
　　观其所由
　　观比视为详矣由从也事虽为善而意之所从来者有未善焉则亦不得为君子矣或曰由行也谓所以行其所为者也
　　察其所安
　　察则又加详矣安所乐【音洛下同】也所由虽善而心之所乐者不在于是则亦伪耳岂能乆而不变哉
　　人焉廋哉人焉廋哉【焉于防反廋所留反】
　　焉何也廋匿也重【平声】言以深明之　程子曰在己者
　　○能知言穷理则能以此察人如圣人也
　　子曰温故而知新可以为师矣
　　温寻绎也故者旧所闻新者今所得言学能时习旧闻而毎有新得则所学在我而其应不穷故可以为人师若夫【音扶】记问之学则无得于心而所知有限故学记讥其不足以为人师正与此意互相发也
　　○子曰君子不器
　　器者各适其用而不能相通成徳之士体无不具故用无不周非特为一才一艺而已
　　○子贡问君子子曰先行其言而后从之
　　周氏曰【周氏名孚先字伯忱毗陵人】先行其言者行之于未言之前而后从之者言之于既行之后　范氏曰子贡之患非言之艰而行之艰故告之以此
　　○子曰君子周而不比小人比而不周
　　周普徧也比徧党也皆与人亲厚之意但周公而比私尔　君子小人所为不同如隂阳昼夜毎毎相反然究其所以分则在公私之际毫厘【正作牦十毫也】之差耳故圣人于周比和同骄泰之属常对举而互言之欲学者察乎两间而审其取舍【上声】之防【平声】也
　　○子曰学而不思则罔思而不学则殆
　　不求诸心故昬而无得不习其事故危而不安　程子曰博学审问慎思明辨笃行五者废其一非学也
　　○子曰攻乎异端斯害也已
　　范氏曰攻専治也故治木石金玉之工曰攻【周礼考工记有攻木之工攻金之工】异端非圣人之道而别为一端如杨墨是也其率天下至于无父无君専治而欲精之为害甚矣程子曰佛氏之言比之杨墨尤为近理所以其害
　　尤甚学者当如淫声羙色以逺【去声】之不尔则骎骎【音侵】然入于其中矣
　　○子曰由诲女知之乎知之为知之不知为不知是知也【女音汝】
　　由孔子弟子姓仲字子路【鲁之卞人】子路好【去声】勇盖有强【上声】其所不知以为知者故夫子告之曰我教女以知之之道乎但所知者则以为知所不知者则以为不知如此则虽或不能尽知而无自欺之蔽亦不害其为知矣况由此而求之又有可知之理乎
　　○子张学干禄
　　子张孔子弟子姓颛孙名师【陈人】干求也禄仕者之奉【符用反】也
　　子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣【行寡之行去声】
　　吕氏曰【吕氏名大临字与叔蓝田人】疑者所未信殆者所未安程子曰尤罪自外至者也悔理自内出者也愚谓多闻见者学之博阙疑殆者择之精慎言行【去声】者守之约凡言在其中者皆不求而自至之辞言此以救子张之失而进之也　程子曰修天爵则人爵至君子言行能谨得禄之道也子张学干禄故告之以此使定其心而不为利禄动若顔闵则无此问矣或疑如此亦有不得禄者孔子盖曰耕也绥在其中惟理可为者为之而已矣
　　○哀公问曰何为则民服孔子对曰举直错【错仓故反】诸枉则民服举枉错诸直则民不服
　　哀公鲁君名蒋【子两反】凡君问皆称孔子对曰者尊君也错舍置也诸众也程子曰举错得义则人心服谢氏曰好【去声】直而恶【去声】枉天下之至情也顺之则服逆之则去必然之理也然或无道以照之则以直为枉以枉为直者多矣是以君子大居敬而贵穷理也
　　○季康子问使民敬忠以劝如之何子曰临之以庄则敬孝慈则忠举善而教不能则劝
　　季康子鲁大夫季孙氏名肥庄谓容貎端严也临民以庄则民敬于己孝于亲慈于众则民忠于己善者举之而不能者教之则民有所劝而乐【音洛】于为善张敬夫曰此皆在我所当为非为【去声】欲使民敬忠以劝而为之也然能如是则其应盖有不期然而然者矣
　　○或谓孔子曰子奚不为政
　　定公初年孔子不仕故或人疑其不为政也
　　子曰书云孝乎惟孝友于兄弟施于有政是亦为政奚其为为政
　　书周书君陈篇书云孝乎者言书之言孝如此也善兄弟曰友书言君陈能孝于亲友于兄弟又能推广此心以为一家之政孔子引之言如此则是亦为政矣何必居位乃为为政乎盖孔子之不仕有难以语【音御】或人者故托此以告之要【平声】之至理亦不外是
　　○子曰人而无信不知其可也大车无輗小车无軏其何以行之哉【輗五兮反軏音月】
　　大车谓平地任载【音壬在】之车【毛诗小戎注平地任载者为大车则轸深八尺兵车则轸深四尺四寸故曰小戎周礼考工记兵车之轮六尺有六寸田车之轮六尺有三寸乘车之轮六尺有六寸注云此以马之大小为节田车田猎之车乘车玉路金路象路也】輗辕端横木防轭【音厄】以驾牛者小车谓田车兵车乘【去声】车軏辕端上曲钩衡以驾马者车无此二者则不可以行人而无信亦犹是也
