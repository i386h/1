<!-- { "loadSidebar": true } -->
　　○子语鲁大师乐曰乐其可知也始作翕如也从之纯如也皦如也绎如也以成【语去声大音泰从音纵】
　　语告也大师乐官名时音乐废缺故孔子教之翕合也从放也纯和也皦明也绎相续不絶也成乐之一终也　谢氏曰五音六律不具不足以为乐翕如言其合也五音合矣清浊髙下如五味之相济而后和【本左昭二十年晏子语】故曰纯如合而和矣欲其无相夺伦故曰皦如然岂宫自宫而商自商乎不相反而相连如贯珠可也【本乐记师乙语】故曰绎如也以成
　　○仪封人请见曰君子之至于斯也吾未尝不得见也从者见之出曰二三子何患于丧乎天下之无道也乆矣天将以夫子为木铎【请见见之之见贤徧反从丧皆去声】
　　仪卫邑封人掌封疆之官盖贤而隐于下位者也君子谓当时贤者至此皆得见之自言其平日不见絶于贤者而求以自通也见之谓通使得见丧谓失位去国礼曰丧欲速贫是也【出礼记檀弓意夫子失鲁司冦去鲁歴聘时】木铎金口木舌施政教时所振以警众者也【明堂位言振木铎于朝礼有金铎木铎】言乱极当治【去声】天必将使夫子得位设教不乆失位也封人一见夫子而遽以是称之其所得于观感之间者深矣或曰木铎所以徇于道路【书征篇毎嵗孟春遒人以木铎徇于路】言天使夫子失位周流四方以行其教如木铎之徇于道路也
　　○子谓韶尽羙矣又尽善也谓武尽羙矣未尽善也韶舜乐武武王乐【语録韶武今皆不可考但书称徳惟善政至劝之以九歌此便是作韶乐之本所谓九徳之歌九韶之舞是也武王之武看乐记便见盖是象伐纣之事所谓南者自南而北伐纣也气象便不恁地和韶乐只是和而已】羙者声容之盛善者美之实也舜绍尧致治【去声】武王代纣救民其功一也故其乐皆尽美然舜之徳性之也又以揖逊而有天下武王之徳反之也又以征诛而得天下故其实有不同者程子曰成汤放桀惟有惭徳【见书仲虺之告】武王亦然故未尽善尧舜汤武其揆一也征伐非其所欲所遇之时然尔【礼器尧授舜舜授禹汤放桀武王伐纣时也】
　　○子曰居上不寛为礼不敬临丧不哀吾何以观之哉居上主于爱人故以寛为本为礼以敬为本临丧以哀为本既无其本则以何者而观其所行之得失哉里仁第四
　　凡二十六章
　　子曰里仁为羙择不处仁焉得知【处上声焉于防反知去声】
　　里有仁厚之俗为羙择里而不居于是焉则失其是非之本心而不得为知矣
　　○子曰不仁者不可以久处约不可以长处乐仁者安仁知者利仁【乐音洛知去声】
　　约穷困也利犹贪也盖深知笃好【去声】而必欲得之也不仁之人失其本心久约必滥久乐必淫惟仁者则安其仁而无适不然知者则利于仁而不易所守盖虽深浅之不同然皆非外物所能夺矣　谢氏曰仁者心无内外逺近精粗之间非有所存而自不亡非有所理而自不乱如目视而耳听手持而足行也知者谓之有所见则可谓之有所得则未可有所存斯不亡有所理斯不乱未能无意也安仁则一利仁则二安仁者非顔闵以上【上声】去圣人为不逺不知此味也诸子虽有卓越之才谓之见道不惑则可然未免于利之也
　　○子曰惟仁者能好人能恶人【好恶皆去声】
　　惟之为言独也盖无私心然后好恶当【去声】于理程子所谓得其公正是也　游氏曰好善而恶恶【如字】天下之同情然人毎失其正者心有所系而不能自克也惟仁者无私心所以能好恶也
　　○子曰苟志于仁矣无恶也【恶如字】
　　苟诚也志者心之所之也其心诚在于仁则必无为恶之事矣　杨氏曰苟志于仁未必无过举也然而为恶则无矣
　　○子曰富与贵是人之所欲也不以其道得之不处也贫与贱是人之所恶也不以其道得之不去也【恶去声去如字下同】
　　不以其道得之谓不当得而得之然于富贵则不处于贫贱则不去君子之审富贵而安贫贱也如此
　　君子去仁恶乎成名【恶平声】
　　言君子所以为尹子以其仁也若贪富贵而厌贫贱则是自离【去声】其仁而无君子之实矣何所成其名乎
　　君子无终食之间违仁造次必于是颠沛必于是【造七到反沛音贝】
　　终食者一饭之顷造次急遽苟且之时颠沛倾覆流离之际盖君子之不去乎仁如此不但富贵贫贱取舍【上声下同】之闲而已也　言君子为仁自富贵贫贱取舍之闲以至于终食造次颠沛之顷无时无处而不用其力也然取舍之分【去声】明然后存养之功密存养之功密则其取舍之分益明矣
　　○子曰我未见好仁者恶不仁者好仁者无以尚之恶不仁者其为仁矣不使不仁者加乎其身【好恶皆去声】夫子自言未见好仁者恶不仁者盖好仁者真知仁之可好故天下之物无以加之恶不仁者真知不仁之可恶故其所以为仁者必能絶去不仁之事而不使少有及于其身此皆成徳之事故难得而见之也
　　有能一日用其力于仁矣乎我未见力不足者
　　言好仁恶不仁者虽不可见然或有人果能一旦奋然用力于仁则我又未见其力有不足者盖为仁在己欲之则是而志之所至气必至焉故仁虽难能而至之亦易【去声下同】也
　　盖有之矣我未之见也
　　盖疑辞有之谓有用力而力不足者盖人之气质不同故疑亦容或有此昬弱之甚欲进而不能者但我偶未之见耳盖不敢终以为易而又叹人之莫肯用力于仁也　此章言仁之成徳虽难其人然学者苟能实用其力则亦无不可至之理但用力而不至者今亦未见其人焉此夫子所以反覆而叹息之也
　　○子曰人之过也各于其党观过斯知仁矣
　　党类也程子曰人之过也各于其类君子常失于厚小人常失于薄君子过于爱小人过于忍尹氏曰于此观之则人之仁不仁可知矣　吴氏曰后汉吴祐谓掾【俞绢反】以亲故受污辱之名所谓观过知仁是也【后汉书吴祐顺帝时迁胶东侯相祐政唯仁简以身率物吏人懐而不欺啬夫孙性私赋民钱市衣以进其父父得而怒曰有君如是何忍欺促归伏罪性惭惧诣阁持衣自首祐屏左右问其故性具谈父言祐曰掾以亲故受污秽之名所谓观过斯知仁矣使归谢父还以衣遗之】愚按此亦但言人虽有过犹可即此而知其厚薄非谓必俟其有过而后贤否可知也
　　○子曰朝闻道夕死可矣
　　道者事物当然之理苟得闻之则生顺死安无复【扶又反】遗恨矣朝夕所以甚言其时之近　程子曰言人不可以不知道苟得闻道虽死可也又曰皆实理也人知而信者为难死生亦大矣非诚有所得岂以夕死为可乎
　　○子曰士志于道而耻恶衣恶食者未足与议也心欲求道而以口体之奉不若人为耻其识趣【七住反向也】之卑陋甚矣何足与议于道哉　程子曰志于道而心役乎外何足与议也
　　○子曰君子之于天下也无适也无莫也义之与比【适丁歴反比必二反】
　　适専主也春秋传【去声】曰吾谁适从是也【左僖五年晋侯使士蔿为二公子筑蒲与屈士蔿退而赋曰狐裘厐茸一国三公吾谁适从】莫不肯也比从也谢氏曰适可也莫不可也无可无不可苟无道以
　　主之不几【平声】于猖【音昌】狂自恣乎【庄子山木篇不知义之所适不知礼之所将猖狂妄行乃蹈乎大方以为猖狂妄行从心所欲皆合乎道集注乃反其説】此佛老之学所以自谓心无所住而能应变而卒得罪于圣人也圣人之学不然于无可无不可之间有义存焉然则君子之心果有所倚乎
　　○子曰君子懐徳小人懐土君子懐刑小人懐恵懐思念也懐徳谓存其固有之善懐土谓溺其所处【上声】之安懐刑谓畏法懐恵谓贪利君子小人趣向不同公私之闲而已矣　尹氏曰乐【音洛】善恶【乌路反】不善所以为君子苟安务得所以为小人
　　○子曰放于利而行多怨【放上声】
　　孔氏曰【孔氏名安国西汉人】放依也多怨谓多取怨　程子曰欲利于己必害于人故多怨
　　○子曰能以礼让为国乎何有不能以礼让为国如礼何
　　让者礼之实也何有言不难也言有礼之实以为国则何难之有不然则其礼文虽具亦且无如之何矣而况于为国乎
　　○子曰不患无位患所以立不患莫已知求为可知也所以立谓所以立乎其位者可知谓可以见知之实程子曰君子求其在己者而已矣
　　○子曰参乎吾道一以贯之曽子曰唯【参所金反唯上声】参乎者呼曽子之名而告之贯通也唯者应之速而无疑者也圣人之心浑然一理而泛应曲当【去声】用各不同曽子于其用处盖已随事精察而力行之但未知其体之一尔夫子知其真积力久【荀子勤学篇真积力久则入】将有所得是以呼而告之曽子果能黙契其指即应之速而无疑也
　　子出门人问曰何谓也曽子曰夫子之道忠恕而已矣尽己之谓忠推己之谓恕而已矣者竭尽而无余之辞也夫子之一理浑然而泛应曲当譬则天地之至诚无息而万物各得其所也自此之外固无余法而亦无待于推矣曽子有见于此而难言之故借学者尽己推己之目以着明之欲人之易【去声】晓也盖至诚无息者道之体也万殊之所以一本也万物各得其所者道之用也一本之所以万殊也以此观之一以贯之之实可见矣或曰中心为忠如心为恕【金氏曰此周礼疏文当考】于义亦通　程子曰以己及物仁也推己及物恕也违道不逺是也忠恕一以贯之忠者天道恕者人道忠者无妄恕者所以行乎忠也忠者体恕者用大本达道也此与违道不逺异者动以天尔又曰维天之命于【音乌】穆不己【见诗周颂维天之命篇】忠也乾道变化各正性命【见易乾卦文言】恕也又曰圣人教人各因其才吾道一以贯之惟曽子为能逹此孔子所以告之也曽子告门人曰夫子之道忠恕而已矣亦犹夫子之告曽子也中庸所谓忠恕违道不逺斯乃下学上达之义
　　○子曰君子喻于义小人喻于利
　　喻犹晓也义者天理之所宜利者人情之所欲　程子曰君子之于义犹小人之于利也惟其深喻是以笃好【去声】杨氏曰君子有舍【上声】生而取义者以利言之则人之所欲无甚于生所恶【去声】无甚于死孰肯舍生而取义哉其所喻者义而已不知利之为利故也小人反是
　　○子曰见贤思齐焉见不贤而内自省也【省悉井反】
　　思齐者冀已亦有是善内自省者恐已亦有是恶胡氏曰见人之善恶不同而无不反诸身者则不徒羡人而甘自弃不徒责人而忘自责矣
　　○子曰事父母几谏见志不从又敬不违劳而不怨此章与内则之言相表里【朱子全引内则之文以解此章】几微也微谏所谓父母有过下气怡色柔声以谏也见志不从又敬不违所谓谏若不入起敬起孝悦则复【扶又反】谏也劳而不怨所谓与其得罪于乡党州闾宁孰【与熟同古熟字未从火后来方加】谏父母怒不悦而挞【他达反】之流血不敢疾怨起敬起孝也
　　○子曰父母在不逺游游必有方
　　逺游则去亲逺而为日久定省【悉井反】旷而音问疎不惟己之思亲不置亦恐亲之念我不忘也游必有方如己告云之东则不敢更适西欲亲必知己之所在而无忧召己则必至而无失也范氏曰子能以父母之心为心则孝矣
　　○子曰三年无改于父之道可谓孝矣
　　胡氏曰已见首篇此盖复【音福】出而逸其半也
