<!-- { "loadSidebar": true } -->
　　赵氏曰明堂泰山明堂周天子东巡守【去声】朝【音潮】诸侯之处汉时遗址【音止】尚在【史记封禅书曰太山东北址古时有明堂处】人欲毁之者盖以天子不复【扶又反】巡守诸侯又不当居之也王问当毁之乎且止乎
　　孟子对曰夫明堂者王者之堂也王欲行王政则勿毁之矣【夫音扶】
　　明堂王者所居以出政令之所也能行王政则亦可以王【去声】矣何必毁哉【朱子明堂説曰论明堂制者非一窃意当有九室如井田之制东之中为青阳太庙东之南为青阳右个东之北为青阳左个南之中为明堂太庙南之东即东之南为明堂左个南之西即西之南为明堂右个西之中为总章太庙西之南即南之西为总章左个西之北即北之西为总章右个北之中为堂太庙北之东即东之北为堂右个北之西即西之北为堂左个中为太庙太室凡四方之太庙异方所其左个右个则青阳之左个乃堂之右个明堂之右个乃总章之左个也总章之右个乃堂之左个明堂之左个乃青阳之右个也但随其时之方位开门耳太庙太室则每季十八日天子居焉古人制事多用井田遗意此恐然也此朱子按礼记月令为説金氏曰周明堂见周礼考工记大戴礼盛徳篇盖天子朝诸侯布政之宫如一大殿而为九室四方各三门门旁夹窻其内九室户牖相通天子巡守四岳朝诸侯于方岳之下放明堂之制而为堂故太山之下有明堂】
　　王曰王政可得闻与对曰昔者文王之治岐也耕者九一仕者世禄关市讥而不征泽梁无禁罪人不孥老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王发政施仁必先斯四者诗云哿矣富人哀此茕独【与平声孥音奴鳏姑顽反哿工可反茕音琼】
　　岐周之旧国也【赵氏曰按岐山在汉右扶风美阳县西北唐属岐州岐山县山之南有周原盖周之旧国】九一者井田之制也方一里为一井其田九百亩中画井字界为九区一区之中为田百亩中百亩为公田外八百亩为私田八家各受私田百亩而同养公田是九分而税其一也世禄者先王之世仕者之子孙皆教之教之而成材则官之如不足用亦使之不失其禄盖其先世尝有功徳于民故报之如此忠厚之至也关谓道路之关市谓都邑之市讥察也征税也关市之吏察异服异言之人而不征商贾【音古】之税也【记王制市廛而不征关讥而不征注云此夏殷法文王之时犹不征其后则有征故周礼司关之职惟国凶札则无征犹讥又如孟子言泽梁无禁周礼则有泽虞为之厉禁孟子之言盖欲反古也】泽谓潴水梁谓鱼梁与民同利不设禁也孥妻子也恶恶止其身不及妻子也先王养民之政导其妻子使之养其老而恤其幼不幸而有鳏寡孤独之人无父母妻子之养则尤宜怜恤故必以为先也【礼记集説中山成氏曰孟子王制礼运所言鳏寡孤独此通言耳四十无妻不为鳏三十无夫不为寡有室无父不为孤壮而无子不为独】诗小雅正月之篇哿可也茕困悴【秦醉反】貌
　　王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于橐于囊思戢用光弓矢斯张干戈戚扬爰方启行故居者有积仓行者有裹粮也然后可以爰方啓行王如好货与百姓同之于王何有【糇音侯橐音托戢诗作辑音集】王自以为好货故取民无制而不能行此王政公刘后稷之曾孙也【本史记世表】诗大雅公刘之篇积露积也【金氏曰积当作子赐反谷堆也】糇干【音干】粮也无底曰橐有底曰囊皆所以盛【音成】糇粮也戢安集也言思安集其民人以光大其国家也戚斧也扬钺【音越】也爰于也启行言往迁于豳【悲中反】也何有言不难也孟子言公刘之民富足如此是公刘好货而能推已之心以及民也今王好货亦能如此则其于王天下也何难之有
　　王曰寡人有疾寡人好色对曰昔者太王好色爱厥妃诗云古公亶父来朝走马率西水浒至于岐下爰及姜女聿来胥宇当是时也内无怨女外无旷夫王如好色与百姓同之于王何有【大音泰】
　　王又言此者好色则心志蛊惑用度奢侈而不能行王政也大王公刘九世孙诗大雅緜之篇也古公大王之本号后乃追尊为大王也亶父【音甫】大王名也来朝走马避狄人之难【去声】也率循也浒【呼五反】水厓也【疏漆水侧也】岐下岐山之下也姜女大王之妃也胥相也宇居也旷空也无怨旷者是大王好色而能推己之心以及民也　杨氏曰孟子与人君言皆所以扩充其善心而格其非心不止就事论事若使为人臣者论事每如此岂不能尧舜其君乎愚谓此篇自首章至此大意皆同盖钟鼓苑囿游观之乐【音洛】与夫【音扶】好勇好货好色之心皆天理之所有而人情之所不能无者然天理人欲同行异情【本胡子知言】循理而公于天下者圣贤之所以尽其性也纵欲而私于一己者众人之所以灭其天也二者之间不能以髪而其是非得失之归相去逺矣故孟子因时君之问而剖【普后反】析于几【平声】微之际皆所以遏人欲而存天理其法似疏【平声】而实密其事似易【去声】而实难学者以身体之则有以识其非曲学阿世之言【武帝纪齐人辕固谓公孙曰公孙子务正学以言无曲学以阿世】而知所以克己复礼之端矣
　　○孟子请齐宣王曰王之臣有托其妻子于其友而之楚游者比其反也则冻馁其妻子则如之何王曰弃之【比必二反】
　　托寄也比及也弃絶也
　　曰士师不能治士则如之何王曰已之
　　士师狱官也其属有乡士遂士之官士师皆当治之【周礼秋官司寇刑官之属士师乡士遂士县士注乡士掌六乡之狱遂士掌六遂之狱县士掌县狱】己罢去【上声】也
　　曰四境之内不治则如之何王顾左右而言他【治去声】孟子将问此而先设上二事以发之及此而王不能答也其惮于自责耻于下问如此不足与有为可知矣　赵氏曰言君臣上下各勤其任无堕【许规反】其职乃安其身
　　○孟子见齐宣王曰所谓故国者非谓有乔木之谓也有世臣之谓也王无亲臣矣昔者所进今日不知其亡也
　　世臣累【鲁水反】世勲旧之臣与国同休戚者也亲臣君所亲信之臣与君同休戚者也此言乔木世臣皆故国所宜有然所以为故国者则在此而不在彼也昨日所进用之人今日有亡去而不知者则无亲臣矣况世臣乎
　　王曰吾何以识其不才而舍之【舍上声】
　　王意以为此亡去者皆不才之人我初不知而误用之故今不以其去为意耳因问何以先识其不才而舍之邪
　　曰国君进贤如不得已将使卑逾尊疏逾戚可不慎与【与平声】
　　如不得已言谨之至也盖尊尊亲亲礼之常也然或尊者亲者未必贤则必进疏逺之贤而用之是使卑者逾尊疏者逾戚非礼之常故不可不谨也
　　左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之【去上声】
　　左右近臣其言固不可信诸大夫之言宜可信矣然犹恐其蔽于私也至于国人则其论公矣然犹必察之者盖人有同俗而为众所悦者亦有特立而为俗所憎者故必自察之而亲见其贤否之实然后从而用舍【上声】之则于贤者知之深任之重而不才者不得以幸进矣所谓进贤如不得已者如此
　　左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也此言非独以此进退人才至于用刑亦以此道盖所谓天命天讨皆非人君之所得私也
　　如此然后可以为民父母
　　传曰【大学传文】民之所好好之民之所恶恶之此之谓民之父母
　　○齐宣王问曰汤放桀武王伐纣有诸孟子对曰于传有之【传直恋反】
　　放置也书曰成汤放桀于南巢
　　曰臣弑其君可乎
　　桀纣天子汤武诸侯
　　曰贼仁者谓之贼贼义者谓之残残贼之人谓之一夫闻诛一夫纣矣未闻弑君也
　　贼害也残伤也害仁者凶暴淫虐灭絶天理故谓之贼害义者颠倒错乱伤败彞伦故谓之残一夫言众叛亲离不复【扶又反】以为君也书曰独夫纣【见泰誓中】盖四海归之则为天子天下叛之则为独夫所以深警齐王垂戒后世也　王勉【建安人】曰斯言也惟在下者有汤武之仁而在上者有桀纣之暴则可不然是未免于簒弑之罪也
　　○孟子见齐宣王曰为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣夫人幼而学之壮而欲行之王曰姑舍女所学而从我则何如【胜平声夫音扶舍上声女音汝下同】
　　巨室大宫也工师匠人之长【上声】匠人众工人也姑且也言贤人所学者大而王欲小之也
　　今有璞玉于此虽万镒必使玉人雕琢之至于治国家则曰姑舍女所学而从我则何以异于教玉人雕琢玉哉【镒音溢】
　　璞玉之在石中者镒二十两也【丛説国语二十四两为镒孔注赵岐皆云二十两按字书曰镒益同数登于十则满又益倍之为镒则二十两者为有义】玉人玉工也不敢自治而付之能者爱之甚也治国家则徇私欲而不任贤是爱国家不如爱玉也　范氏曰古之贤者常患人君不能行其所学而世之庸君亦常患贤者不能从其所好【去声】是以君臣相遇自古以为难孔孟终身而不遇盖以此耳
　　○齐人伐燕胜之
　　按史记燕【平声】王哙【音快】让国于其相【去声】子之而国大乱齐因伐之燕士卒不战城门不闭遂大胜燕【史记燕世家燕王哙用其相子之苏代为齐使于燕以事激燕王以尊子之于是燕王大信子之鹿毛夀谓燕王不如以国让相子之人之谓尧贤者以其让天下于许由许由不受有让天下之名而实不失天下今王以国让于子之子之必不敢受是王与尧同行也燕王因属国于子之子之南面行王事而哙老不听政顾为臣三年国大乱将军市被与太子平围公宫攻子之不克孟轲谓齐王曰今伐燕此文武之时不可失也王因令章子将五都之兵因北地之众以伐燕王卒不战城门不闭燕君哙死齐大胜燕子之亡二年而燕人共立太子平是为燕昭王】
　　宣王问曰或谓寡人勿取或谓寡人取之以万乗之国伐万乗之国五旬而举之人力不至于此不取必有天殃取之何如【乗去声下同】
　　以伐燕为宣王事与史记诸书不同已见序説
　　孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也
　　商纣之世文王三分天下有其二以服事商【见春秋传】至武王十三年乃伐纣而有天下【泰誓惟十有三年春大防于孟津】张子曰此事间有容髪一日之间天命未絶则是君臣当日命絶则为独夫然命之絶否何以知之人情而已诸侯不期而防者八百武王安得而止之哉
　　以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣【箪音丹食音嗣】箪竹器食饭也运转也言齐若更为暴虐则民将转而望救于他人矣　赵氏曰征伐之道当顺民心民心悦则天意得矣
　　○齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也
　　千里畏人指齐王也
