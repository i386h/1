<!-- { "loadSidebar": true } -->
　　夏之后宋殷之后【史记世家东楼公者夏后禹之苗裔也武王封之杞国名东楼公諡号也又宋世家微子开者殷帝乙之长子而纣之庶兄也武王封之宋微子名啓云开者避汉景帝讳】徴【知陵反】证也文典籍也献贤也言二代之礼我能言之而二国不足取以为证以其文献不足故也文献若足则我能取之以证吾言矣【宋自微子至戴公凡十君其间礼乐废壊正考父为孔子七世祖得商颂十二篇于周之太师至夫子删诗时仅存五篇可见典籍不足徴矣左禧二十七年桓公朝用夷礼故经书子以贬之又可见贤者之不足徴】
　　○子曰禘自旣灌而往者吾不欲观之矣【禘大计反】
　　赵伯循曰【伯循名匡唐河东人】禘王者之大祭也王者旣立始祖之庙又推始祖所自出之帝祀之于始祖之庙而以始祖配之也【礼记大传礼不王不禘王者禘其祖之所自出以其祖配之又丧服小记篇亦云】成王以周公有大勲劳赐鲁重祭【见雍彻下】故得禘于周公之庙以文王为所出之帝而周公配之然非礼矣灌者方祭之始用郁【纡勿反】鬯【丑亮反】之酒灌地以降神也鲁之君臣当此之时诚意未散犹有可观自此以后则浸以懈【居隘反】怠而无足观矣盖鲁祭非礼孔子本不欲观至此而失礼之中又失礼焉故发此叹也　谢氏曰夫子尝曰我欲观夏道是故之而不足徴也我欲观商道是故之宋而不足徴也又曰我观周道幽厉伤之吾舍【上声】鲁何适矣鲁之郊禘非礼也周公其衰矣【以上并礼运文】考之宋已如彼考之当今又如此孔子所以深叹也
　　○或问禘之説子曰不知也知其説者之于天下也其如示诸斯乎指其掌
　　先王报本追逺之意莫深于禘非仁孝诚敬之至不足以与【去声】此非或人之所及也而不王不禘之法又鲁之所当讳者故以不知答之示与视同指其掌弟子记夫子言此而自指其掌言其明且易【去声】也盖知禘之说则理无不明诚无不格而治天下不难矣圣人于此岂真有所不知也哉
　　○祭如在祭神如神在
　　程子曰祭祭先祖也祭神祭外神也祭先主于孝祭神主于敬愚谓此门人记孔子祭祀之诚意
　　子曰吾不与祭如不祭
　　又记孔子之言以明之言已当祭之时或有故不得与而使他人摄之则不得致其如在之诚故虽已祭而此心缺然如未尝祭也　范氏曰君子之祭七日戒三日齐【庄皆反】必见所祭者诚之至也【礼记坊记七日戒三日齐承一人焉以为尸金华应氏云齐戒一旬之内示精神匝乎十干之一周三与七皆阳刚而非隂杂　又祭义致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周还出戸肃然必有闻乎其容声出户而听忾然必有闻乎其叹息之声】是故郊则天神格庙则人鬼享皆由已以致之也有其诚则有其神无其诚则无其神可不谨乎吾不与祭如不祭诚为实礼为虚也
　　○王孙贾问曰与其媚于奥宁媚于灶何谓也
　　王孙贾卫大夫媚亲顺也室西南隅为奥灶者五祀之一夏所祭也【礼记月令孟春之月其祀戸孟夏祀灶中央祀中霤孟秋祀门孟冬祀行王制大夫以上皆祭五祀又祭法云天子祭七祀曰司命中霤国门国行泰厉户灶诸侯祭五祀】
　　【曰司命中霤国门国行公厉大夫三祀曰族厉门行适士二祀曰门行士庶人一祀或户或灶泰厉古帝王无后者公厉古诸侯无后者族厉古大夫无后者祭法所云盖周制也】凡祭五祀皆先设主而祭于其所然后迎尸而祭于奥略如祭宗庙之仪如祀灶则设主于灶陉【音刑】祭毕而更设馔于奥以迎尸也故时俗之语因以奥有常尊而非祭之主灶虽卑贱而当时用事喻自结于君不如阿附权臣也贾卫之权臣故以此讽孔子
　　子曰不然获罪于天无所祷也
　　天即理也其尊无对非奥灶之可比也逆理则获罪于天矣岂媚于奥灶所能祷而免乎言但当顺理非特不当媚灶亦不可媚于奥也　谢氏曰圣人之言逊而不迫使王孙贾而知此意不为无益使其不知亦非所以取祸
　　○子曰周监于二代郁郁乎文哉吾从周【郁于六反】
　　监视也二代夏商也言其视二代之礼而损益之郁郁文盛貌　尹氏曰三代之礼至周大备夫子羙其文而从之
　　○子入大庙毎事问或曰孰谓鄹人之子知礼乎入大庙每事问子闻之曰是礼也【大音泰鄹侧留反】
　　大庙鲁周公庙【公羊传文十三年周公称大庙鲁公称世室羣公称宫】此盖孔子始仕之时入而助祭也鄹鲁邑名孔子父叔梁纥【下没反】尝为其邑大夫孔子自少【去声】以知礼闻故或人因此而讥之孔子言是礼者敬谨之至乃所以为礼也　尹氏曰礼者敬而已矣虽知亦问谨之至也其为敬莫大于此谓之不知礼者岂足以知孔子哉
　　○子曰射不主皮为力不同科古之道也【为去声】
　　射不主皮乡射礼文为力不同科孔子解礼之意如此也皮革也布侯而栖革于其中以为的所谓鹄【音谷】也【侯以布鹄以革天子三侯虎熊豹皆以其名之皮饰之又用其皮缀之中央为射之的故曰栖皮曰鹄考工记曰梓人为侯广与崇方参分其广而鹄居一焉盖方制其皮以为鹄鹄小鸟而难中以中之为儁故谓的为鹄】科等也古者射以观徳【礼记射义曰射者所以观盛徳也】但主于中【去声下同】而不主于贯革盖以人之力有强弱不同等也记曰武王克商散军郊射而贯革之射息正谓此也【乐记注散军则不废农事郊射则不忘武备射宫在郊故曰郊射贯革者射穿甲革所以主皮也又古礼中又有主皮之射庶人为之于冬田猎分禽时用之无侯张兽皮而射胜者又射不胜者降又有贯革之射于军旅用之悬甲铠而射习军容也与此章不同一是礼射一是武射】周衰礼废列国兵争复尚贯革故孔子叹之　杨氏曰中可以学而能力不可以强【上声】而至圣人言古之道所以正今之失
　　○子贡欲去告朔之饩羊【去起吕反告古笃反饩许气反】
　　告朔之礼古者天子常以季冬颁来嵗十二月之朔于诸侯诸侯受而藏之祖庙月朔则以特羊告庙请而行之【本周礼春官太史下郑注又玉藻防天子听朔以特牛诸侯以特羊】饩生牲也鲁自文公始不视朔【文六年闰月不告朔犹朝庙非礼也十六年夏五月公四不视朔公羊曰公有疾也自是公无疾亦不视朔】而有司犹供此羊故子贡欲去之
　　子曰赐也尔爱其羊我爱其礼
　　爱犹惜也子贡盖惜其无实而妄费然礼虽废羊存犹得以识【音志】之而可复焉若并去其羊则此礼遂亡矣孔子所以惜之　杨氏曰告朔诸侯所以禀命于君亲礼之大者鲁不视朔矣然羊存则告朔之名未湣而其实因可举此夫子所以惜之也
　　○子曰事君尽礼人以为谄也
　　黄氏【名祖舜字继道三山人】曰孔子于事君之礼非有所加也如是而后尽尔时人不能反以为谄故孔子言之以明礼之当然也　程子曰圣人事君尽礼当时以为谄若他人言之必曰我事君尽礼小人以为谄而孔子之言止于如此圣人道大徳宏此亦可见
　　○定公问君使臣臣事君如之何孔子对曰君使臣以礼臣事君以忠
　　定公鲁君名宋二者皆理之当然各欲自尽而已吕氏曰使臣不患其不忠患礼之不至事君不患其无礼患忠之不足尹氏曰君臣以义合者也故君使臣以礼则臣事君以忠
　　○子曰关雎乐而不淫哀而不伤【乐音洛】
　　关雎周南国风诗之首篇也淫者乐之过而失其正者也伤者哀之过而害于和者也关雎之诗言后妃之徳宜配君子求之未得则不能无寤寐反侧之忧求而得之则宜其有琴瑟钟鼓之乐盖其忧虽深而不害于和其乐虽盛而不失其正故夫子称之如此欲学者玩其辞审其音而有以识其性情之正也
　　○哀公问社于宰我宰我对曰夏后氏以松殷人以栢周人以栗曰使民战栗
　　宰我孔子弟子名予【鲁人】三代之社不同者古者立社各树其土之所宜木以为主也【唐孔氏曰夏都安邑宜松商都亳宜柏周都丰镐宜栗　金氏曰自唐以来社始用石为主具见唐书张齐传】战栗恐惧貎宰我又言周所以用栗之意如此岂以古者戮人于社故附防其説与【音余　甘誓曰用命赏于祖弗用命戮于社盖古者建国左祖右社左阳右隂主杀军行以帛书社主以行弗用命戮之于社】
　　子闻之曰成事不説遂事不諌旣往不咎
　　遂事谓事虽未成而势不能已者孔子以宰我所对非立社之本意又啓时君杀伐之心而其言已出不可复【扶又反】救故厯言此以深责之欲使谨其后也尹氏曰古者各以所宜木名其社非取义其木也宰我不知而妄对故夫子责之
　　○子曰管仲之器小哉
　　管仲齐大夫名夷吾相【去声】桓公霜诸侯器小言其不知圣贤大学之道故局量【去声】褊浅规模卑狭不能正身修徳以致主于王道
　　或曰管仲俭乎曰管氏有三归官事不摄焉得俭【焉于防反】或人盖疑器小之为俭三归台名事见説苑【或问説苑言管仲筑三归之台韩非曰桓公使管仲有三归之家旧説谓嫁曰归三归云者管仲一娶三姓而备九女如诸侯之制也　刘向説苑善説篇齐桓公立仲父致大夫曰善吾者入门而右不善吾者入门而左有中门而立者桓公问焉对曰管子之知可与谋天下其强可与取天下君恃其信乎内政委焉外事断焉驱民而归之是亦可夺也桓公曰善乃谓管仲政则卒归于子矣政之所不及唯子是匡管仲故筑三归之台以自伤于民　仲一娶三姓而备九女故筑三归之台观以处之是自伤于民力也】摄兼也家臣不能具官一人常兼数事管仲不然皆言其侈
　　然则管仲知礼乎曰邦君树塞门管氏亦树寒门邦君为两君之好有反坫管氏亦有反坫管氏而知礼孰不知礼【好去声坫丁念反】
　　或人又疑不俭为知礼屏【音丙】谓之树【此句出尔雅注云小墙当门也】塞犹蔽也设屏于门以蔽内外也【礼天子外屏诸侯内屏大夫以帘士以帷】好谓好防坫在两楹之间献酬饮毕则反爵于其上此皆诸侯之礼而管仲僭之不知礼也【古注图説坫以木为之髙八寸足髙二寸漆赤中笺坫形外方而中小圆】　愚谓孔子讥管仲之器小其防深矣或人不知而疑其俭故斥其奢以明其非俭或又疑其知礼故又斥其僭以明其不知礼盖虽不复【扶又反下同】明言小器之所以然而其所以小者于此亦可见矣故程子曰奢而犯礼其器之小可知盖器大则自知礼而无此失矣此言当深味也苏氏曰【苏氏名轼字子瞻号东坡眉山人】自修身正家以及于国则其本深其及者逺是谓大器扬雄所谓大器犹规矩准绳先自治而后治人者是也【扬子先知篇或曰齐得夷吾而霸仲尼曰小器请问大器曰大器其犹规矩准绳乎先自治而后治人之谓大器】管仲三归反坫桓公内嬖六人而霸天下其本固已浅矣管仲死桓公薨天下不复宗齐【左僖十七年齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生恵公郑姬生孝公葛嬴生昭公密姬生懿公宋华子生公子雍】杨氏曰夫子大管仲之功而小其器盖非王佐之才虽能合诸侯正天下其器不足称也道学不明而王霸之略混为一途故闻管仲之器小则疑其为俭以不俭告之则又疑其知礼盖世方以诡遇为功而不知为【去声】之范则不悟其小宜矣
