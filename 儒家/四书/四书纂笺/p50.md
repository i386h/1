<!-- { "loadSidebar": true } -->
　　宰我既出夫子惧其真以为可安而遂行之故深探【他覃反】其本而斥之言由其不仁故爱亲之薄如此也懐抱也又言君子所以不忍于亲而防必三年之故使之闻之或能反求而终得其本心也　范氏曰防虽止于三年然贤者之情则无穷也特以圣人为之中制而不敢过故必俯而就之非以三年之防为足以报其亲也所谓三年然后免于父母之懐特以责宰我之无恩欲其有以跂【其至反】而及之耳【记三年问君子三年之防二十五月而毕若驷之过隙然而遂之是无穷也故先王为之中制　檀弓子思曰先王之制礼过之者俯而就之不至焉者跂而及之故君子执亲之防水浆不入口者三日杖而后能起】
　　○子曰饱食终日无所用心难矣哉不有博奕者乎为之犹贤乎已
　　博局戏也奕围棊也【博说文作簙局戏也六着十二棊也古乌曹作簙说文弈从二十言竦两手而执之围棊谓之奕】已止也李氏曰圣人非教人博奕也所以甚言无所用心之不可尔
　　○子路曰君子尚勇乎子曰君子义以为上君子有勇而无义为乱小人有勇而无义为盗
　　尚上之也君子为乱小人为盗皆以位而言者也尹氏曰义以为尚则其为勇也大矣子路好【去声】勇故夫子以此救其失也胡氏曰疑此子路初见孔子时问答也
　　○子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者【恶去声下同唯恶者之恶如字讪所赧反】
　　讪谤毁也窒不通也称人恶则无仁厚之意下讪上则无忠敬之心勇无礼则为乱果而窒则妄作故夫子恶之
　　曰赐也亦有恶乎恶徼以为知者恶不孙以为勇者恶讦以为直者【徼古尧反知孙并去声讦居谒反】
　　恶徼以下子贡之言也徼伺【音笥】察也讦谓攻发人之隂私　杨氏曰仁者无不爱则君子疑若无恶矣子贡之有是心也故问焉以质其是非侯氏曰圣贤之所恶如此所谓惟仁者能恶人也
　　○子曰唯女子与小人为难养也近之则不孙逺之则怨【近孙逺并去声】
　　此小人亦谓仆下人也君子之于臣妾庄以涖之慈以畜【许六反】之则无二者之患矣
　　子曰年四十而见恶焉其终也已【恶去声】
　　四十成徳之时见恶于人则止于此而已勉人及时迁善改过也苏氏曰此亦有为【去声下同】而言不知其为谁也
　　微子第十八
　　此篇多记圣贤之出处【上声】凡十一章
　　微子去之箕子为之奴比干谏而死
　　微箕二国名子爵也微子纣庶兄笡子比干纣诸父微子见纣无道去之以存宗祀箕子比干皆谏纣杀比干囚箕子以为奴箕子因佯【音羊】狂而受辱【史记宋世家微子者殷帝乙之首子而纣之庶兄也纣既立不明淫乱于政微子数谏不聴度终不可谏遂亡箕子者纣亲戚也纣淫泆箕子谏不聼乃被发佯狂而为奴王子比干者亦纣之亲戚也见箕子谏不聼而为奴则曰君有过而不以死争则百姓何牵乃直言谏纣纣怒曰吾闲圣人心有七窍遂杀比干刳视其心微子曰父有过三谏不听则随而号之人臣三谏不听则其义可以去矣遂行武王伐纣克殷微子乃持其祭器造军门于是武王乃释征子复其位如故】
　　孔子曰殷有三仁焉
　　三人之行【去声】不同而同出于至诚恻怛【当葛反】之意故不咈乎爱之理而有以全其心之德也杨氏曰此三人者各得其本心故同谓之仁
　　○柳下惠为士师三黜人曰子未可以去乎曰直道而事人焉往而不三黜枉道而事人何必去父母之邦【三去声焉于防反】
　　士师狱官【舜命臯陶汝作士士之名始见于刑官周礼秋官司寇之属有士师之职刑官曰士其长曰师故士师之下有乡士遂士县士方士讶士皆掌狱词者】黜退也柳下惠三黜不去而其辞气雍容如此可谓和矣然其不能枉道之意则有确乎其不可拔者是则所谓必以其道而不自失焉者也　胡氏曰此必有孔子断【丁乱反】之之言而亡之矣
　　○齐景公待孔子曰若季氏则吾不能以季孟之闲待之曰吾老矣不能用也孔子行
　　鲁三卿季氏最贵孟氏为下卿孔子去之事见世家【史记世家鲁昭公为季平子所逐处干侯鲁乱孔子适齐为髙昭子家臣通乎景公将以尼谿之田封孔子晏婴不可而止他日景公止孔子曰奉子以季氏吾不能以季孟之闲待之齐大夫欲害孔子孔子闻之景公曰吾老矣弗能用也孔子遂行反乎鲁】然此言必非面语【音御】孔子盖自以告其臣而孔子闻之尔　程子曰季氏强臣君待之之礼极隆然非所以待孔子也以季孟之闲待之则礼亦至矣然复【扶又反】曰吾老矣不能用也故孔子去之盖不系待之轻重特以不用而去尔
　　○齐人归女乐季桓子受之三日不朝孔子行【归如字或作馈朝音潮】季桓子鲁大夫名斯按史记定公十四年孔子为鲁司寇摄行相【去声】事齐人惧归女乐以沮【在吕反】之【史记世家定公以孔子为中都宰一年四方皆则之由中都宰为司空由司空为大司寇定公十四年由大司宼摄行相事于是诛鲁大夫乱政者少正夘与闻国政三月鲁国大治齐人闻而惧曰孔子为政必霸霸则吾地近焉我为之先并矣盍致地焉犂鉏曰请先尝沮之沮之不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南门外季桓子卒受齐女乐三日不听政郊又不致膰俎于大夫孔子遂行　又见孟子告子下集注】尹氏曰受女乐而怠于政事如此其简贤弃礼不足与有为可知矣夫子所以行也所谓见防【平声】而作不俟终日者与【此引易系辞之语】　范氏曰此篇记仁贤之出处【上声】而折中以圣人之行【去声】所以明中庸之道也
　　○楚狂接舆歌而过孔子曰鳯兮鳯兮何徳之衰往者不可谏来者犹可追已而已而今之从政者殆而接舆楚人佯狂避世【邢氏曰接舆姓陆名通昭王时佯狂不仕时人谓之楚狂】夫子时将适楚故接舆歌而过其车前也鳯有道则见【形甸反】无道则隐接舆以比孔子而讥其不能隐为徳衰也来者可追言及今尚可隐去已止也而语助辞殆危也接舆盖知尊夫子而趋【去声】不同者也
　　孔子下欲与之言趋而辟之不得与之言【辟去声】
　　孔子下车盖欲告之以出处【上声】之意接舆自以为是故不欲闻而辟之也
　　○长沮桀溺耦而耕孔子过之使子路问津焉【沮七余反溺乃立反】二人隐者耦并耕也【新定顾氏曰古未用牛耕易只言服牛乘马引重致逺最可考者古人于蜡祭迎猫迎虎凡有功于田者无不报祭独不及牛可见古未知以牛耕自汉以来方有卖刀买犊之说】时孔子自楚反乎蔡【史记鲁哀公三年孔子年六十矣明年孔子自陈迁于蔡明年自蔡如叶叶公问政问孔子于子路遂去叶反乎蔡长沮桀溺耦而耕孔子使子路问津焉】津济渡处
　　长沮曰夫执舆者为谁子路曰为孔丘曰是鲁孔丘与曰是也曰是知津矣【夫音扶与平声】
　　执舆执辔在车也盖本子路御而执辔今下问津故夫子代之也知津言数【音朔】周流自知津处
　　问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍【徒与之与平声滔吐刀反辟去声耰音忧】
　　滔滔流而不反之意以犹与也言天下皆乱将谁与变易之而汝也辟人谓孔子辟世桀溺自谓耰覆【敷救反】种【上声】也亦不告以津处
　　子路行以告夫子怃然曰鸟兽不可与同羣吾非斯人之徒与而谁与天下有道丘不与易也【怃音武与如字】
　　怃然犹怅然惜其不喻已意也言所当与同羣者斯人而已岂可絶人逃世以为洁哉天下若已平治【去声】则我无用变易之正为【去声】天下无道故欲以道易之耳　程子曰圣人不敢有忘天下之心故其言如此也张子曰圣人之仁不以无道必天下而弃之也
　　○子路从而后遇丈人以杖荷蓧子路问曰子见夫子乎丈人曰四体不勤五谷不分孰为夫子植其杖而芸【蓧徒吊反植音值】
　　丈人亦隐者蓧竹器分辨也五谷不分犹言不辨菽麦尔【左成十八年晋使荀防士鲂逆周子于京师而立之生十四年矣周子有兄无慧不能辨菽麦故不可立　傅杏溪九谷考云黍今穄也稷今鲜粟也稻今晚禾也梁今糯粟也豆今黒豆也小豆今菉豆也麻今油麻也苽音孤周官太宰释云雕胡也王氏曰有言五殻者以五行所属而言有言九谷者以三农所生而言有言百谷者号其多而言】责其不事农业而从师逺游也植立之也芸去【上声】草也
　　子路拱而立
　　知其隐者敬之也
　　止子路宿杀鸡为黍而食之见其二子焉明日子路行以告子曰隐者也使子路反见之至则行矣【食音嗣见贤徧反】孔子使子路反见之盖欲告之以君臣之义而丈人意子路必将复【扶又反】来故先去之以灭其迹亦接舆之意也
　　子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行已知之矣【长上声】
　　子路述夫子之意如此盖丈人之接子路甚倨【居御反】而子路益恭文人因见其二子焉则于长幼之节固知其不可废矣故因其所明以晓之伦序也人之大伦有五父子有亲君臣有义夫妇有别长幼有序朋友有信是也仕所以行君臣之义故虽知道之不行而不可废然谓之义则事之可否身之去就亦自有不可苟者是以虽不洁身以乱伦亦非志义以徇禄也福州有国初时写本路下有反子二字以此为子路反而夫子言之也未知是否【朱子尝为福之同安簿意必自见此写本也】　范氏曰隐者为髙故往而不返仕者为通故溺而不止不与鸟兽同羣则决性命之情以饕【音叨】富贵【庄子骈拇篇不仁之人决性命之情而饕富贵决破壊也贪财曰饕】此二者皆惑也是以依乎中庸者为难惟圣人不废君臣之义而必以其正所以或出或处【上声】而终不离【去声】于道也
　　○逸民伯夷叔齐虞仲夷逸朱张柳下惠少连【少去声下同】逸遗逸民者无位之称虞仲即仲雍与泰伯同窜荆蛮者夷逸朱张不见经传【注防引王弼云朱张字子弓荀卿以比孔子今云不见经传何与】少连东夷人
　　子曰不降其志不辱其身伯夷叔齐与【与平声】谓柳下惠少连降志辱身矣言中伦行中虑其斯而已矣【中去声下同】柳下惠事见上伦义理之次第也虑思虑也中虑言有意义合人心少连事不可考然记称其善居防三日不怠三月不解【居隘反】朞悲哀三年忧【见记杂记下篇】则行之中虑亦可见矣
　　谓虞仲夷逸隐居放言身中清废中权
　　仲雍居呉断【音短】发文身祼【力果反】以为饰【左襄七年子贡谓吴太宰嚭曰泰伯端委以治周礼仲雍嗣之断髪文身羸以为饰岂礼也哉有由然也】隐居独善合乎道之清放言自废合乎道之权
　　我则异于是无可无不可
