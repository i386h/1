<!-- { "loadSidebar": true } -->
　　譬喻也方术也近取诸身以已所欲譬之他人知其所欲亦犹是也然后推其所欲以及于人则恕之事而仁之术也于此免焉则有以胜其人欲之私而全其天理之公矣　程子曰医书以手足痿痹为不仁【痿于危反痹音畀】此言最善名状仁者以天地万物为一体莫非已也认得为【如字】已何所不至若不属已自与已不相干如手足之不仁气已不贯皆不属己故博施济众乃圣人之功用仁至难言故止曰已欲立而立人已欲逹而逹人能近取譬可谓仁之方也已欲令【平声】如是观仁可以得仁之体又曰论语言尧舜其犹病诸者二夫【音扶】博施者岂非圣人之所欲然必五十乃衣【去声下同】帛七十乃食肉圣人之心非不欲少【去声】者亦衣帛食肉也顾其养有所不赡【时艳反】尔【赡足也】此病其施之不博也济众者岂非圣人之所欲然治不过九州圣人非不欲四海之外亦兼济也顾其治有所不及尔此病其济之不众也推之以求修已以安百姓则为病可知苟以吾治【去声】已足则便不是圣人吕氏曰子贡有志于仁徒事髙逺未知其方孔子教以于已取之庶近而可入是乃为仁之方虽博施济众亦由此进








　　论语纂笺卷三
<经部,四书类,四书纂笺__论语纂笺>
　　钦定四库全书
　　论语纂笺卷四
　　元　詹道传　撰
　　述而第七
　　此篇多记圣人谦己诲人之辞及其容貌行事之实凡三十七章
　　子曰述而不作信而好古窃比于我老彭【好去声】
　　述传旧而已作则创始也故作非圣人不能而述则贤者可及窃比尊之之辞我亲之之辞老彭商贤大夫见大戴礼【史记儒林传戴徳事汉宣帝为信都大傅戴圣为九江太守赵宋韩元吉叙小戴云盖自汉兴得先儒礼书凡二百四篇戴徳删之为八十五篇谓之大戴礼戴圣又删徳之书为四十九篇谓之小戴礼今立之学官者小戴书也戴礼虞徳篇夫子有昔商老彭之语包氏注云商贤大夫】盖信古而述者也孔子删诗书定礼乐賛周易修春秋皆先王之旧而未尝有所作也故其自言如此盖不惟不敢当作者之圣而亦不敢显然自附于古之贤人盖其徳愈盛而心愈下不自知其辞之谦也然当是时作者略备夫子盖集羣圣之大成而折衷之其事虽述而功则倍于作矣此又不可不知也
　　○子曰黙而识之学而不厌诲人不倦何有于我哉【识音志又如字】
　　识记也黙识谓不言而存诸心也一说识知也不言而心解也前说近是何有于我言何者能有于我也三者已非圣人之极至而犹不敢当则谦而又谦之辞也
　　○子曰徳之不修学之不讲闻义不能徙不善不能改是吾忧也
　　尹氏曰徳必修而后成学必讲而后明见善能徙改过不吝此四者日新之要也苟未能之圣人犹忧况学者乎
　　○子之燕居申申如也夭夭如也
　　燕居闲【音闲】暇无事之时杨氏曰申申其容舒也夭夭其色愉也　程子曰此弟子善形容圣人处也为【去声】申申字说不尽故更着【陟略反作着非】夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得惟圣人便自有中和之气
　　○子曰甚失吾衰也乆矣吾不复梦见周公【复扶又反】孔子盛时志欲行周公之道故梦寐之闲如或见之至其老而不能行也则无复【扶又反不同】是心而亦无复是梦矣故因此而自数其衰之甚也　程子曰孔子盛时寤寐常存行周公之道及其老也则志虑衰而不可以有为矣盖存道者心无老少【去声】之异而行道者身老则衰也
　　○子曰志于道
　　志者心之所之之谓道则人伦日用之间所当行者是也知此而心必之焉则所适者正而无他岐之惑矣
　　据于徳
　　据者执守之意徳则行道而有得于心者也得之于心而守之不失则终始惟一而有日新之功矣
　　依于仁
　　依者不违之谓仁则私欲尽去而心徳之全也工夫至此而无终食之违则存养之熟无适而非天理之流行矣
　　游于艺
　　游者玩物适情之谓艺则礼乐之文射御书数之法皆至理所寓而日用之不可阙者也朝夕游焉以博其义理之趣【去声】则应务有余而心亦无所放矣　此章言人之为学当如是也盖学莫先于立志志道则心存于正而不他据徳则道得于心而不失依仁则徳性常用而物欲不行游艺则小物不遗而动息有养学者于此有以不失其先后之序轻重之伦焉则本末兼该内外交养日用之间无少闲【去声】隙【乞逆反】而涵泳从【七容反】容忽不自知其入于圣贤之域矣
　　○子曰自行束脩以上吾未尝无诲焉
　　脩脯也十脡【他鼎反】为束【仪礼脯一脡长尺有二寸礼记少仪壷酒束脩疏云束脩十脡脯也又周礼膳夫肉脩注疏加姜桂调治者谓之脩不加姜桂以盐干之谓之脯】古者相见必执贽以为礼束脩至其薄者【礼曲礼下凡挚与贽同天子鬯诸候圭卿羔大夫鴈士雉庶人之挚匹郑音木匹即鹜也童子委挚而退不与成人为礼也野外军中无挚以缨拾矢可也缨马繁缨也拾射韝也妇人之挚椇榛脯脩枣栗胡氏曰在礼无以束脩为贽惟记檀弓曰束脩之问不出境少仪曰其以乘壶酒束脩一犬谷梁传曰束脩之间不行境中则是亦有以此为礼不但妇人用脯脩为贽也然比羔鴈为薄故云至薄】盖人之有生同具此理故圣人之于人无不欲其入于善但不知来学则无往教之礼故苟以礼来则无不有以教之也
　　○子曰不愤不啓不悱不发举一隅不以三隅反则不复也【愤房粉反悱芳匪反复扶又反】
　　愤者心求通而未得之意悱者口欲言而未能之貌啓谓开其意发谓逹其辞物之有四隅者举一可知其三反者还以相证之义复再告也上章已言圣人诲人不倦之意因并【去声】记此欲学者勉于用力以为受教之地也　程子曰愤悱诚意之见【贤徧反】于色辞者也待其诚至而后告之既告之又必待其自得乃复告尔又曰不待愤悱而发则知之不能坚固待其愤悱而后发则沛然矣
　　○子食于有丧者之侧未尝饱也
　　临丧哀不能甘也
　　子于是日哭则不歌
　　哭谓吊哭一日之内余哀未忘自不能歌也　谢氏曰学者于此二者可见圣人情性之正也能识圣人之情性然后可以学道
　　○子谓顔渊曰用之则行舎之则藏惟我与尔有是夫【舎上声夫音扶】
　　尹氏曰用舎无与【音预】于已行藏安于所遇命不足道也顔子几【平声】于圣人故亦能之
　　子路曰子行三军则谁与
　　万二千五百人为军大国三军【周礼夏官司马凡制军万有二千五百人为军王六军大国三军次国二军小国一军将皆命卿尚书牧誓疏天子六军出自六乡大司徒凡起徒役母过家一人故一乡有万二千五百家出一军】子路见孔子独美顔渊自负其勇意夫子若行三军必与己同
　　子曰暴虎冯河死而无悔者吾不与也必也临事而惧好谋而成者也【冯皮氷反好去声】
　　暴虎徒搏冯河徒渉【此八字尔雅训释文又小旻之诗曰不敢暴虎不敢冯河盖古有是语】惧谓敬其事成谓成其谋言此皆以抑其勇而教之然行师之要实不外此子路盖不知也　谢氏曰圣人于行藏之间无意无必其行非贪位其藏非独善也若有欲心则不用而求行舎之而不藏矣是以惟顔子为可以与【音预】于此子路虽非有欲心者然未能无固必也至以行三军为问则其论益卑矣夫子之言盖因其失而救之夫【音扶】不谋无成不惧必败小事尚然而况于行三军乎
　　○子曰富而可求也虽执鞭之士吾亦为之如不可求从吾所好【好去声】
　　执鞭贱者之事设言富若可求则虽身为贱役以求之亦所不辞然有命焉非求之可得也则安于义理而已矣何必徒取辱哉　苏氏曰圣人未尝有意于求富也岂问其可不可哉为此语者特以明其决不可求尔杨氏曰君子非恶富贵而不求以其在天无可求之道也
　　○子之所慎齐战疾【齐侧皆反】
　　齐之为言齐【如字下同】也将祭而齐其思虑之不齐者以交于神明也【礼祭统及时将祭君子乃齐齐之为言齐也齐不齐以致齐者也】诚之至与不至神之享与不享皆决于此战则众之死生国之存亡系焉疾又吾身之所以死生存亡者皆不可以不谨也　尹氏曰夫子无所不谨弟子记其大者耳
　　○子在齐闻韶三月不知肉味曰不图为乐之至于斯也
　　史记三月上有学之二字【史云三家共攻昭公公居干侯鲁乱孔子适齐为高昭子家臣以通乎景公与齐大师语乐闻韶音学之三月不知肉味】不知肉味盖心一于是而不及乎他也曰不意舜之作乐至于如此之美则其有以极其情文之备而不觉其叹息之深也盖非圣人不足以及此　范氏曰韶尽美又尽善乐之无以加此也故学之三月不知肉味而叹美之如此诚之至感之深也
　　○冉有曰夫子为卫君乎子贡曰诺吾将问之【为去声】为犹助也卫君出公辄也灵公逐其世子蒯【苦怪反】聩【五怪反】公薨而国人立蒯聩之子辄于是晋纳蒯聩而辄拒之【笺见十三篇卫君下】时孔子居卫卫人以蒯聩得罪于父而辄嫡孙当立故冉有疑而问之诺应辞也
　　入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也
　　伯夷叔齐孤竹君之二子其父将死遗命立叔齐父卒叔齐逊伯夷伯夷曰父命也遂逃去叔齐亦不立而逃之国人立其中子其后武王伐纣夷齐扣马而谏武王灭商夷齐耻食周粟去隐于首阳山遂饿而死【史记武王载木主号为文王东伐纣伯夷叔齐扣马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山即雷首山之阳在河中府河东县采薇而食之遂饿而死】怨犹悔也君子居是邦不非其大夫况其君乎【荀子子道篇子路问曰鲁大夫练而状礼邪练小祥也孔子曰吾不知也子路出谓子贡曰吾以夫子为无所不知夫子徒有所不知由问鲁大夫练而牀礼邪夫子曰吾不知也子贡曰吾将为汝问之问曰练而牀礼邪孔子曰非礼也子贡出谓子路曰夫子无所不知汝问非也礼居是邑不非其大夫】故子贡不斥卫君而以夷齐为问夫子告之如此则其不为卫君可知矣盖伯夷以父命为尊叔齐以天伦为重其逊国也皆求所以合乎天理之正而即乎人心之安既而各得其志焉则视弃其国犹敝蹝【所尔反】尔何怨之有若卫辄之据国拒父而唯恐失之其不可同年而语明矣程子曰伯夷叔齐逊国而逃谏伐而饿终无怨悔夫子以为贤故知其不与辄也
　　○子曰饭疏食饮水曲肱而枕之乐亦在其中矣不义而富且贵于我如浮云【饭扶晩反食音嗣枕去声乐音洛】
　　饭食之也疏食麤饭也圣人之心浑然天理虽处困极而乐亦无不在焉其视不义之富贵如浮云之无有漠然无所动于其中也　程子曰非乐疏食饮水也虽疏食饮水不能改其乐也不义之富贵视之轻如浮云然又曰须知所乐者何事
　　○子曰加我数年五十以乐易可以无大过矣
