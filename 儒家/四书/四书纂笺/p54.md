<!-- { "loadSidebar": true } -->
　　语告也不似人君不见所畏言其无威仪也【左氏传曰有威而可畏谓之威有仪而可象谓之仪】卒然急遽之貌盖容貌辞气乃徳之符其外如此则其中之所存者可知王问列国分争天下当何所定孟子对以必合于一然后定也
　　孰能一之
　　王问也
　　对曰不嗜杀人者能一之
　　嗜【时利反】甘也
　　孰能与之
　　王复【扶又反】问也与犹归也
　　对曰天下莫不与也王知夫苗乎七八月之间旱则苗槁矣天油然作云沛然下雨则苗浡然兴之矣其如是孰能御之今夫天下之人牧未有不嗜杀人者也如有不嗜杀人者则天下之民皆引领而望之矣诚如是也民归之由水之就下沛然谁能御之【夫音扶浡音勃由当作犹古字借用后多仿此】
　　周七八月夏五六月也【孟子内并以周月言与春秋左传同】油然云盛貌沛然雨盛貌浡然兴起貌御禁止也人牧谓牧民之君也领颈也盖好【去声下同】生恶【去声】死人心所同故人君不嗜杀人则天下悦而归之　苏氏【名辙字子由东坡之弟】曰孟子之言非苟为大而已然不深原其意而详究其实未有不以为迂者矣予观孟子以来自汉髙祖及光武及唐太宗及我太祖皇帝能一天下者四君皆以不嗜杀人致之其余杀人愈多而天下愈乱秦晋及隋力能合之而好杀不已故或合而复【扶又反】分或遂以亡国孟子之言岂偶然而已哉
　　○齐宣王问曰齐桓晋文之事可得闻乎
　　齐宣王姓田氏名辟【音壁】彊【渠良反　赵氏曰田氏本陈公子完之后初以陈为氏后改姓田氏至田和始篡齐而有之辟彊和之曽孙】诸侯僣称王也齐桓公晋文公皆霸诸侯者
　　孟子对曰仲尼之徒无道桓文之事者是以后世无传焉臣未之闻也无以则王乎
　　道言也董子曰仲尼之门五尺童子羞称五伯【霸同】为【去声】其先诈力而后仁义也正此意也【董子名仲舒西汉广川人此语见汉书本传本出荀子　金氏曰谓其所以为霸之谋画经营也若九合一匡之事孔门固尝言之矣】以已通用无已必欲言之而不止也王【去声】谓王天下之道
　　曰徳何如则可以王矣曰保民而王莫之能御也保爱护也
　　曰若寡人者可以保民乎哉曰可曰何由知吾可也曰臣闻之胡龁曰王坐于堂上有牵牛而过堂下者王见之曰牛何之对曰将以衅钟王曰舍之吾不忍其觳觫若无罪而就死地对曰然则废衅钟与曰何可废也以羊易之不识有诸【龁音核衅许刃反舍上声毂音斛觫音速与平声】
　　胡龁【下没反集注音核乃下革反恐误】齐臣也衅钟新铸钟成而杀牲取血以涂其衅郄【乞逆反】也【赵岐注新铸杀牲以血涂其衅郄因以祭之曰衅所以厌变怪御妖衅周礼太祝所掌凡寳钟寳器皆在所衅】觳觫恐惧貌孟子述所闻胡龁之语而问王不知果有此事否
　　曰有之曰是心足以王矣百姓皆以王为爱也臣固知王之不忍也
　　王见牛之觳觫而不忍杀即所谓恻隠之心仁之端也扩而充之则可以保四海矣故孟子指而言之欲王察识于此而扩充之也爱犹吝也
　　王曰然诚有百姓者齐国虽褊小吾何爱一牛即不忍其觳觫若无罪而就死地故以羊易之也
　　言以羊易牛其迹似吝实有如百姓所讥者然我之心不如是也
　　曰王无异于百姓之以王为爱也以小易天彼恶知之王若隠其无罪而就死地则牛羊何择焉王笑曰是诚何心哉我非爱其财而易之以羊也宜乎百姓之谓我爱也【恶平声】
　　异怪也隠痛也择犹分也言牛羊皆无罪而死何所分别【彼列反】而以羊易牛乎孟子故设此难【去声】欲王反求而得其本心王不能然故卒无以自解于百姓之言也
　　曰无伤也是乃仁术也见牛未见羊也君子之于禽兽也见其生不忍见其死闻其声不忍食其肉是以君子逺庖厨也【逺去声】
　　无伤言虽有百姓之言不为害也术谓法之巧者【説文术邑中之道余楚金説文通释云术方术也谓一方之道此为得制字之本意】盖杀牛既所不忍衅钟又不可废于此无以处【上声】之则此心虽发而终不得施矣然见牛则此心已发而不可遏未见羊则其理未形而无所妨故以羊易牛则二者得以两全而无害此所以为仁之术也声谓将死而哀鸣也盖人之于禽兽同生而异类故用之以礼而不忍之心施于见闻之所及其所以必逺庖厨者亦以预养是心而广为仁之术也
　　王説曰诗云他人有心予忖度之夫子之谓也夫我乃行之反而求之不得吾心夫子言之于我心有戚戚焉此心之所以合于王者何也【説音悦忖七本反度待洛反夫我之夫音扶】诗小稚巧言之篇戚戚心动貌王因孟子之言而前日之心复【扶又反】萌乃知此心不从外得然犹未知所以反其本而推之也
　　曰有复于王者曰吾力足以举百钧而不足以举一羽明足以察秋毫之末而不见舆薪则王许之乎曰否今恩足以及禽兽而功不至于百姓者独何与然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也【与平声为不之为去声】
　　复白也钧三十斤百钧至重难举也羽鸟羽一羽至轻易【去声下同】举也秋毫之末毛至秋而末鋭小而难见也舆薪以车载薪大而易见也许犹可也今恩以下又孟子之言也盖天地之性人为贵故人之与人又为同类而相亲是以恻隠之发则于民切而于物缓推广仁术则仁民易而爱物难今王此心能及物矣则其保民而王非不能也但自不肯为耳
　　曰不为者与不能者之形何以异曰挟太山以超北海语人曰我不能是诚不能也为长者折枝语人曰我不能是不为也非不能也故王之不王非挟太山以超北海之类也王之不王是折枝之类也【语去声为长之为去声长上声折之舌反】
　　形状也挟以腋持物也超跃而过也为长者折枝以长者之命折草木之枝言不难也是心固有不待外求扩而充之在我而已何难之有
　　老吾老以及人之老幼吾幼以及人之幼天下可运于掌诗云刑于寡妻至于兄弟以御于家邦言举斯心加诸彼而巳故推恩足以保四海不推恩无以保妻子古之人所以大过人者无他焉善推其所为而已矣今恩足以及禽兽而功不至于百姓者独何与【与平声】
　　老以老事之也吾老谓我之父兄人之老谓人之父兄幼以幼畜【许六反】之也吾幼谓我之子弟人之幼谓人之子弟运于掌言易【去声下同】也诗大雅思齐【庄皆反】之篇刑法也寡妻寡徳之妻谦辞也御治也不能推恩则众叛亲离故无以保妻子盖骨肉之亲本同一气又非但若人之同类而已故古人必由亲亲推之然后及于仁民又推其余然后及于爱物皆由近以及逺自易以及难今王反之则必有故矣故复【扶又反】推本而再问之
　　权然后知轻重度然后知长短物皆然心为甚王请度之【度之之度待洛反】
　　权称【去声】锤【直垂反】也度丈尺也【权衡规矩绳为五则分寸尺丈引为五度律度量权衡皆用铜而铭之所以齐风俗也】度之谓称量【并平声】之也言物之轻重长短人所难齐必以权度度【上如字下待洛反下文不度音同】之而后可见若心之应物则其轻重长短之难齐而不可不度以本然之权度又有甚于物者今王恩及禽兽而功不至于百姓是其爱物之心重且长而仁民之心轻且短失其当然之序而不自知也故上文既发其端而于此请王度之也
　　抑王兴甲兵危士臣构怨于诸侯然后快于心与【与平声】抑发语辞士战士也构结也孟子以王爱民之心所以轻且短者必其以是三者为快也然三事实非人心之所快有甚于杀觳觫之牛者故指以问王欲其以此而度之也
　　王曰否吾何快于是将以求吾所大欲也
　　不快于此者心之正也而必为此者欲诱之也欲之所诱者独在于是是以其心尚明于他而独暗于此此其爱民之心所以轻短而功不至于百姓也
　　曰王之所大欲可得闻与王笑而不言曰为肥甘不足于口与轻暖不足于体与抑为采色不足视于目与声音不足听于耳与便嬖不足使令于前与王之诸臣皆足以供之而王岂为是哉曰否吾不为是也曰然则王之所大欲可知已欲辟土地朝秦楚莅中国而抚四夷也以若所为求若所欲犹縁木而求鱼也【与平声为肥抑为岂为不为之为皆去声便令皆平声辟与辟同朝音潮】
　　便嬖近习嬖幸之人也已语助辞辟开广也朝致其来朝也秦楚皆大国莅临也若如此也所为指兴兵结怨之事縁木求鱼言必不可得
　　王曰若是其甚与曰殆有甚焉縁木求鱼虽不得鱼无后灾以若所为求若所欲尽心力而为之后必有灾曰可得闻与曰邹人与楚人战则王以为孰胜曰楚人胜曰然则小固不可以敌大寡固不可以敌众弱固不可以敌彊海内之地方千里者九齐集有其一以一服八何以异于邹敌楚哉盖亦反其本矣【甚与闻与之与平声】
　　殆盖皆发语辞邹小国楚大国齐集有其一言集合齐地其方千里是有天下九分【扶问反】之一也以一服八必不能胜所谓后灾也反本説见下文
　　今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之涂天下之欲疾其君者皆欲赴愬于王其若是孰能御之【朝音潮贾音古愬与诉同】
　　行货曰商居货曰贾发政施仁所以王【去声】天下之本也近者悦逺者来则大小强弱非所论矣盖力求所欲则所欲者反不可得能反其本则所欲者不求而至与首章意同
　　王曰吾惽不能进于是矣愿夫子辅吾志明以教我我虽不敏请尝试之【惽与昬同】曰无恒产而有恒心者惟士为能若民则无恒产因无恒心苟无恒心放辟邪侈无不为己及陷于罪然后从而刑之是罔民也焉有仁人在位罔民而可为也【恒胡登反辟与僻同焉于虔反】
　　恒常也产生业也恒产可常生之业也恒心人所常有之善心也士尝学问知义理故虽无常产而有常心民则不能然也罔犹罗网欺其不见而取之也
　　是故明君制民之产必使仰足以事父母俯足以畜妻子乐岁终身饱凶年免于死亡然后驱而之善故民之从之也轻【畜许六反下同】
　　轻犹易【去声】也此言民有常产而有常心也
　　今也制民之产仰不足以事父母俯不足以畜妻子乐岁终身苦凶年不免于死亡此惟救死而恐不赡奚暇治礼义哉【治平声凡治字为理物之义者平声为己理之义者去声后皆仿此】
　　赡【时念反】足也此所谓无常产而无常心者也
　　王欲行之则盍反其本矣
　　盍何不也使民有常产者又发政施仁之本也説见下文
　　五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时八口之家可以无饥矣谨庠序之教申之以孝悌之义颁白者不负戴于道路矣老者衣帛食肉黎民不饥不寒然而不王者未之有也【音见前篇】
