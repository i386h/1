<!-- { "loadSidebar": true } -->
　　此言制民之产之法也赵氏【赵氏名岐字邠郷汉京兆长陵人详见序説中注】曰八口之家次上农夫也【王制农田百亩百亩之粪上农夫食九人其次食八人其次食六人下农夫食五人】此王政之本常生之道故孟子为【去声】齐梁之君各陈之也杨氏曰为天下者举斯心加诸彼而已然雉有仁心仁闻【去声】而民不被其泽者不行先王之道故也故以制民之产告之　此章言人君当黜霸功行王道而王道之要不过推其不忍之心以行不忍之政而已齐王非无此心而夺其功利之私不能扩充以行仁政虽以孟子反覆晓告精切如此而蔽固已深终不能悟是可叹也





　　孟子纂笺卷一
　　钦定四库全书
　　孟子纂笺卷二
　　元　詹道传　撰
　　梁惠王下
　　凡十六章
　　庄暴见孟子曰暴见于王王语暴以好乐暴未有以对也曰好乐何如孟子曰王之好乐甚则齐国其庶几乎【见于之见音现下见于同语去声下同好去声篇内并同】
　　庄暴齐臣也庶几近辞也言近于治【去声】
　　他日见于王曰王尝语庄子以好乐有诸王变乎色曰寡人非能好先王之乐也直好世俗之乐耳
　　变色者惭其好之不正也
　　曰王之好乐甚则齐其庶几乎今之乐由古之乐也今乐世俗之乐古乐先王之乐
　　曰可得闻与曰独乐乐与人乐乐孰乐曰不若与人曰与少乐乐与众乐乐孰乐曰不若与众【闻与之与平声乐乐下字音洛孰乐亦音洛】
　　独乐【音洛下同】不若与人与少乐不若与众亦人之常情也
　　臣请为王言乐【为去声】
　　此以下皆孟子之言也
　　今王鼓乐于此百姓闻王钟鼔之声管籥之音举疾首蹙頞而相告曰吾王之好鼓乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也【蹙子六反頞音遏夫音扶同乐之乐音洛】钟鼓管籥皆乐器也举皆也疾首头痛也蹙聚也頞额也人忧戚则蹙其额极穷也羽旄旌属【金氏曰羽以鸟羽为饰旄以牦牛尾为饰如樊缨之类】不与民同乐谓独乐其身而不恤其民使之穷困也【赵岐注乐以鼓为节孙奭防周礼鼓人掌教六鼓以节声乐】
　　今王鼓乐于此百姓闻王钟鼓之声管籥之音举欣欣然有喜色而相告曰吾王庶几无疾病与何以能鼓乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也【病与之与平声同乐之乐音洛】
　　与民同乐者推好乐之心以行仁政使民各得其所也
　　今王与百姓同乐则王矣【乐如字】
　　好乐而能与百姓同之则天下之民归之矣所谓齐其庶几者如此　范氏曰战国之时民穷财尽人君独以南面之乐【音洛下同乐同】自奉其身孟子切于救民故因齐王之好乐开导其善心深劝其与民同乐而谓今乐犹古乐其实今乐古乐何可同也但与民同乐之意则无古今之异耳若必欲以礼乐治天下当如孔子之言必用韶舞必放郑声盖孔子之言为邦之正道孟子之言救时之急务所以不同　杨氏曰乐以和为主【乐记云礼节民心乐和民声又曰大乐与天地同和大礼与天地同节】使人闻钟鼓管之音而疾首蹙頞则虽奏以咸英韶濩【胡故反】无补于治【去声】也【周礼大司乐注大咸尧乐大防舜乐大濩汤乐】故孟子告齐王以此始正其本而已
　　○齐宣王问曰文王之囿方七十里有诸孟子对曰于传有之【囿音又传直恋反】
　　囿者蕃【音烦】育鸟兽之所古者四时之田皆于农隙【乞逆反】以讲武事【左隠五年臧僖伯曰春搜夏苗秋狝冬狩皆于农隙以讲事也】然不欲驰鹜【音务】于稼穑场圃之中故度【待洛反】闲旷之地以为囿然文王七十里之囿其亦三分天下有其二之后也与传谓古书
　　曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者往焉雉兔者往焉与民同之民以为小不亦宜乎【刍音初荛音饶】刍草也荛薪也
　　臣始至于境问国之大禁然后敢入臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎【阱才性反】
　　礼入国而问禁【记曲礼入竟而问禁入国而问俗入门而问讳】国外百里为郊郊外有关阱坎地以陷兽者言陷民于死也齐宣王问曰交邻国有道乎孟子对曰有惟仁者为
　　能以大事小是故汤事葛文王事昆夷惟智者为能以小事大故大王事獯鬻句践事吴【獯音熏鬻音育句音钩】
　　仁人之心寛洪恻怛【当葛反】而无较计大小彊弱之私故小国虽或不恭而吾所以字之之心自不能已智者明义理识时势故大国虽见侵陵而吾所以事之之礼尤不敢废汤事见后篇文王事见诗大雅【诗绵八章肆不殄厥愠亦不陨厥问柞子洛反棫音域拔蒲贝反矣行道兑吐外反矣混音昆夷駾徒对反矣维其啄吁贵反矣言大王虽不能殄絶昆夷之愠怒亦不陨坠已之声问盖虽圣贤不能必人之不怒已但不废其自修之实耳然大王始至此岐下之时林木深阻人物鲜少至于其后生齿渐繁归附日众则木拔道通混夷畏之而奔突窜伏维其喙息而已言徳盛而混夷自服也　今按诗注八章为大王事而此引证文王似不合】大王事见后章所谓狄人即獯鬻也句践越王名事见国语史记【国语吴语史记越世家同云越王句践兴兵伐吴吴王夫差败之夫椒越王乃以余兵五千栖于防稽请委国为臣妾又越语注云鲁哀公元年使大夫种行成于吴越王令大夫种守国与范蠡皆入官于吴三年而吴人遣之归而与范蠡谋吴哀二十年遂灭之】
　　以大事小者乐天者也以小事大者畏天者也乐天者保天下畏天者保其国【乐音洛】
　　天者理而已矣大之字小小之事大皆理之当然也自然合理故曰乐天不敢违理故曰畏天包含徧覆【敷救反】无不周徧保天下之气象也制节谨度不敢纵逸保一国之规模也
　　诗云畏天之威于时保之
　　诗周颂我将之篇时是也
　　王曰大哉言矣寡人有疾寡人好勇
　　言以好勇故不能事大而恤小也
　　对曰王请无好小勇夫抚劒疾视曰彼恶敢当我哉此匹夫之勇敌一人者也王请大之【夫抚之夫音扶恶平声】
　　疾视怒目而视也小勇血气所为大勇义理所发
　　许云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民
　　诗大雅皇矣篇赫赫然怒貌爰于也旅众也遏诗作按止也徂往也莒诗作旅徂旅谓密人侵阮徂共【音恭】之众也【诗皇矣帝谓文王无然畔援无然歆羡诞先登于岸密人不恭敢距大邦侵阮徂共王赫斯怒爰整其旅以按音遏徂旅云云密密须氏姞姓之国在今宁州阮国名在今泾州共阮国之地名今泾州共池是也】笃厚也祜福也对答也以答天下仰望之心也此文王之大勇也
　　书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民【衡与横同】
　　书周书泰誓之篇也【按孟子援书凡二十九援诗凡三十五】然所引与今书文小异今且依此解之宠之四方宠异之于四方也有罪者我得而诛之无罪者我得而安之我既在此则天下何敢有过越其心志而作乱者乎衡行谓作乱也孟子释书意如此而言武王亦大勇也
　　今王亦一怒而安天下之民民惟恐王之不好勇也王若能如文武之为则天下之民望其一怒以除暴乱而拯【音整】已于水火之中惟恐王之不好勇耳　此章言人君能惩小忿则能恤小事大以交邻国能养大勇则能除暴救民以安天下张敬夫曰小勇者血气之怒也大勇者理义之怒也血气之怒不可有理义之怒不可无知此则可以见性情之正而识天理人欲之分矣
　　○齐宣王见孟子于雪宫王曰贤者亦有此乐乎孟子对曰有人不得则非其上矣【乐音洛】
　　雪宫离宫名言人君能与民同乐则人皆有此乐不然则下之不得此乐者必有非其君上之心明人君当与民同乐不可使人有不得者非但当与贤者共之而已也
　　不得而非其上者非也为民上而不与民同乐者亦非也
　　下不安分【扶问反】上不恤民皆非理也
　　乐民之乐者民亦乐其乐忧民之忧者民亦忧其忧乐以天下忧以天下然而不王者未之有也
　　乐民之乐而民乐其乐则乐以天下矣忧民之忧而民忧其忧则忧以天下矣
　　昔者齐景公问于晏子曰吾欲观于转附朝儛遵海而南放于琅邪吾何修而可以比于先王观也【朝音潮放上声】晏子齐臣名婴转附朝儛皆山名也【盖二山名未详何地】遵循也放至也琅邪【余遮反】齐东南境上邑名观游也
　　晏子对曰善哉问也天子适诸侯曰巡狩巡狩者巡所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度【狩施救反省悉井反】
　　述陈也省视也敛收获也给亦足也夏谚夏时之俗语也豫乐【音洛】也巡所守巡行诸侯所守之土也述所职陈其所受之职也皆无有无事而空行者而又春秋循行郊野察民之所不足而补助之故夏谚以为王者一游一豫皆有恩惠以及民而诸侯皆取法焉不敢无事慢游以病其民也
　　今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧【睊古县反】
　　今谓晏子时也师众也二千五百人为师【周礼地官小司徒云五人为伍五伍为两四两为卒五卒为旅五旅为师五师为军】春秋传曰君行师从【见定四年】粮谓糗【去乆反熬米麦也又丘救反】糒【音备干饭也】之属睊睊侧目貌胥相也谗谤也慝怨恶【乌路反】也言民不胜【平声】其劳而起怨谤也方逆也命王命也若流如水之流无穷极也流连荒亡解见下文诸侯谓附庸之国县邑之长【上声】
　　从流下而忘反谓之流从流上而忘反谓之连从兽无厌谓之荒乐酒无厌谓之亡【厌平声乐音洛】
　　此释上文之义也从流下谓放舟随水而下从流上【时掌反】谓挽舟逆水而上从兽田猎也荒废也乐酒以饮酒为乐也亡犹失也言废时失事也
　　先王无流连之乐荒亡之行【行去声】惟君所行也
　　言先王之法今时之弊二者惟在君所行耳
　　景公説大戒于国出舍于郊于是始兴发补不足召太师曰为我作君臣相悦之乐盖徴招角招是也其诗曰畜君何尤畜君者好君也【説音悦为去声乐如字徴陟里反招与韶同畜勑六反】戒告命也出舍自责以省【悉井反】民也兴发发仓廪也太师乐官也君臣已与晏子也乐有五声三曰角为民四曰征为事【乐记宫为君商为臣角为民徴为事羽为物又见论语成于乐笺】招舜乐也其诗征招角招之诗也尤过也言晏子能畜止其君之欲宜为君之所尤然其心则何过哉孟子释之以为臣能畜止其君之欲乃是爱其君者也尹氏曰君之与民贵贱虽不同然其心未始有异也孟子之言可谓深切矣齐王不能推而用之惜哉
　　○齐宣王问曰人皆谓我毁明堂毁诸已乎
