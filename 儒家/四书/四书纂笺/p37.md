<!-- { "loadSidebar": true } -->
　　此君未视朝时也王制诸侯上大夫卿下大夫五人【胡氏曰王制上大夫卿又云大国三卿下大夫五人今合此二节以为上大夫下大夫之别也上大夫曰卿大夫次国小国并下大夫五人又曰夫子初仕为中都宰由宰为司空又为大司寇皆上大夫也则上大夫其同列也下大夫在已下者】许氏説文【后汉许慎字叔重着説文】侃侃刚直也訚訚和悦而诤也
　　君在踧踖如也与与如也【踧子六反踖子亦反与平声或如字】
　　君在视朝也踧踖恭敬不宁之貌与与威仪中适之貌张子曰与与不忘向君也亦通　此一节记孔子在朝廷事上接下之不同也
　　○君召使摈色勃如也足躩如也【摈必刃反躩驱若反】
　　摈主国之君所使出接宾者【周礼司仪掌九仪之宾客摈相之礼出接宾曰摈入賛礼曰相仪礼卿为上摈大夫为承摈士为绍摈】勃变色貌躩盘辟【音璧与躄同】貌皆敬君命故也
　　揖所与立左右手衣前后襜如也【襜赤占反】
　　所与立谓同为摈者也摈用命数之半如上公九命则用五人以次传命【周礼春官大宗伯以九仪之命正邦国之位一命受职再命受服三命受位四命受器五命受则六命赐官七命赐国八命作牧九命作伯　饶氏曰按周礼行人上公九介侯伯七介子男五介各随其命数宾次于大门之外主人使摈者出而请事卿为上摈大夫为承摈士为绍摈主国之君公则摈者五人侯伯四人子男三人各用其命数之强半下于宾以示谦也若其传命之制宾立于库门之外即大门直闑西北面介者以次立于西北东面每介相去三丈六尺主君出接立于库门之外直闑西南面摈者以次立于君之东南西面每摈相去亦三丈六尺末摈与末介相对东西亦相去三丈六尺主君命上摈请问来故盖虽知其来朝不敢自许其朝已恐其或为他事而来所以示谦也上摈受君命而传之承摈迤逦传至末摈末摈传至末介末介以次继传上至于宾宾命上介复命复以次传之摈而达于主君然后主君进而迎宾以入】揖左人则左其手揖右人则右其手襜整貌
　　趋进翼如也
　　疾趋而进张拱端好如鸟舒翼
　　宾退必复命曰宾不顾矣
　　纾【音舒】君敬也　此一节记孔子为【去声】君摈相【去声】之容
　　○入公门鞠躬如也如不容
　　鞠躬曲身也公门高大而若不容敬之至也
　　立不中门行不履阈【阈于逼反】
　　中门中于门也谓当枨【除庚反】闑【倪结反】之闲君出入处也阈门限也礼士大夫出入君门由闑右不践阈【见记曲礼】谢氏曰立中门则当尊行履阈则不恪【饶氏曰中间有闑两旁有枨枨是大门两旁之木如今壁尺相似闑是中间两扉相合之处又有一木常设而不动东西两扉各有中君出入则皆由左出则以东扉为左入则以西扉为左士大夫出入君门则皆由右出以闑西为右入以闑东为右然虽由右亦不敢正当枨闑之中但挨闑旁而行盖避君出入处也】
　　过位色勃如也足躩如也其言似不足者
　　位君之虚位谓门屏【音丙】之闲人君宁【仲吕反】立之处所谓宁也【礼记曲礼下天子当依上声而立诸侯北面而见天子曰觐天子当宁而立诸公东面诸侯西面曰朝注依状如屏风以绛为质高八尺东西当户牖之间綉为斧文也亦曰斧依尔雅曰门屏之间谓之宁】君虽不在过之必敬不敢以虚位而慢之也言似不足不敢肆也
　　摄齐升堂鞠躬如也屏气似不息者【齐音咨】
　　摄抠【驱侯反】也齐衣下缝也【缝房用反】礼将升堂两手抠衣使去地尺【曲礼两手抠衣去齐尺】恐蹑【尼辄反】之而倾跌【音迭】失容也屏【音丙】藏也息鼻息出入者也近至尊气容肃也【三字出玉藻注云似不息】
　　出降一等逞顔色怡怡如也没阶趋翼如也复其位踧踖如也
　　陆氏曰趋下本无进字俗本有之误也　等阶之级也逞放也渐逺所尊舒气解顔怡怡和悦也没阶下尽阶也趋走就位也复位踧踖敬之余也　此一节记孔子在朝之容
　　○执圭鞠躬如也如不胜上【上如字】如揖下如授勃如战色足蹜蹜如有循【胜平声蹜色六反】
　　圭诸侯命圭聘问邻国则使大夫执以通信【周礼冬官考工记命圭九寸谓之桓圭公守之命圭七寸谓之信圭侯守之命圭七寸谓之躬圭伯守之注子守谷璧男守蒲璧不言之者阙耳礼郊特牲云大夫执圭而使所以申信也又聘义还圭璋疏宾将去君使卿就宾馆还其聘圭故聘礼云君使卿皮弁还玉于馆是也】如不胜执主器执轻如不克【出记曲礼下】敬谨之至也上如揖下如授谓执圭平衡手与心齐高不过揖卑不过授也战色战而色惧也蹜蹜举足促狭也如有循记所谓举前曳踵【之陇反礼玉藻执龟玉举前曳踵蹜蹜如也】言行不离【去声】地如縁物也
　　享礼有容色
　　享献也既聘而享用圭璧有庭实【语録皮币舆马皆陈于庭故曰庭实记曰庭实旅百奉之以玉帛此之用圭璧即玉帛之玉与上文执圭不相妨圭乃命圭也】有容色和也仪礼曰发气满容
　　私觌愉愉如也
　　私觌以私礼见也愉愉则又和矣　此一节记孔子为【去声】君聘于邻国之礼也晁氏曰孔子定公九年仕鲁至十三年适齐其间絶无朝【音潮】聘往来之事疑使摈执圭两条但孔子尝言其礼当如此尔【饶氏曰按史记定公十四年孔子因齐馈女乐而去鲁适卫无十三年适齐事不知晁氏何据而云以上数节必夫子朝见摈聘时弟子随所见而记之】
　　○君子不以绀緅饰【绀古暗反緅侧由反】
　　君子谓孔子绀深青扬赤色齐【侧皆反】服也緅绛色三年之丧以饰练服也【考工记五入为緅郑注染纁者三入而成又再染以黒则为緅如爵头色也再染以黒则为缁矣緅非绛色集注因古注而误饶氏曰檀弓练衣縓縁古注误以縓为緅】饰领縁【俞绢反】也
　　红紫不以为防服
　　红紫闲【去声】色不正且近于妇人女子之服也防服私居服也言此则不以为朝【音潮】祭之服可知
　　当暑袗絺绤必表而出之
　　袗单也葛之精者曰絺粗者曰绤表而出之谓先着【陟略反】里衣表絺绤而出之于外欲其不见体也诗所谓蒙彼绉【侧救反】絺是也【诗传蒙覆也绉絺絺之蹙蹙者蒙谓加絺绤于防衣之上所谓表而出之也见鄘风君子偕老篇】
　　缁衣羔裘素衣麑裘黄衣狐裘【麑妍奚反】
　　缁黒色羔裘用黒羊皮麑鹿子色白狐色黄衣以裼【先的反】裘欲其相称【去声玉藻羔裘缁衣以裼之】
　　防裘长短右袂
　　长欲其温短右袂所以便作事
　　必有寝衣长一身有半【长去声】
　　齐【侧皆反】主于敬不可解衣而寝又不可着【陟略反】明衣而寝故别有寝衣其半盖以覆【敷救反】足程子曰此错简当在齐必有明衣布之下愚谓如此则此条与明衣变食既得以类相从而防裘狐貉亦得以类相从矣
　　狐貉之厚以居
　　狐貉毛深温厚私居取其适体
　　去丧无所不佩【去上声】
　　君子无故玉不去【如字】身觽【音携】砺之属亦皆佩也【蔡氏曰按玉藻云古之君子必佩玉右征角左宫羽凡带必有佩玉唯丧则否佩玉有冲牙君子无故玉不去身君子于王比徳焉孔子佩象环五寸而綦组绶此是明去丧则佩但曰无所不佩则又不止于玉尔又按内则子事父母左右佩用左佩纷帨刀砺小觽金燧右佩玦捍管遰大觽木燧】
　　非帷裳必杀之【杀去声】
　　朝【音潮】祭之服裳用正幅如帷要【与腰同】有襞【音璧】积而旁无杀【所戒反】缝【房用反】其余若深衣要半下齐倍要【齐音咨】则无襞积而有杀缝矣【饶氏曰要半下取深衣篇要缝半下之语齐倍要取玉藻篇缝齐倍要之语陈定宇曰深衣之裳以布六幅斜裁为十二幅三分之一皆在上三分之二皆在下】
　　羔裘冠不以吊
　　丧主素吉主吊必变服所以哀死
　　吉月必朝服而朝
　　吉月月朔也孔子在鲁致仕时如此　此一节记孔子衣服之制苏氏曰此孔氏遗书杂记曲礼非特孔子事也
　　○齐必有明衣布【齐侧皆反】
　　齐必沐浴浴竟即着【陟略反】明衣所以明洁其体也以布为之此下脱前章寝衣一简
　　齐必变食居必迁坐
　　变食谓不饮酒不茹荤【六字见庄子】迁坐易常处也　此一节记孔子谨齐之事杨氏曰齐所以交神故致洁变常以尽敬
　　○食不厌精脍不厌细【食音嗣】
　　食饭也精凿也【凿通作糳即各反粝米一斛舂米九斗】牛羊与鱼之腥聂而切之为脍【出礼记少仪篇注云聂之为言防也先藿叶切之复报切之则成脍郊特牲疏云先防而犬脔切之而后报切之聂少仪音之涉反一音泥涉切防少仪音直辄反郊特牲注聂本作摄又作防皆之涉反】食精则能养人脍粗则能害人不厌言以是为善非谓必欲如是也
　　食饐而餲鱼馁而肉败不食色恶不食臭恶不食色饪不食不时不食【食饐之食音嗣饐于冀反餲乌迈反饪而甚反】
　　饐饭伤热湿也餲味变也鱼烂曰馁肉腐曰败【二句尔雅文韵释云鱼腐自内而出曰馁肉腐自外而入曰败】色恶臭恶未败而色臭变也饪烹调生熟之节也不时五谷不成果实未熟之类【礼王制五谷不时果实未熟不粥于市】此数者皆足以伤人故不食
　　割不正不食不得其酱不食
　　割肉不方正者不食造【七到反】次不离【去声】于正也汉陆续之母切肉未尝不方防【音短】葱以寸为度盖其质美与此暗合也【后汉陆续传明帝时楚王英谋反连及太守尹兴续时为兴掾坐就狱续被掠考肌肉消烂终无异辞母逺至京师无縁与续相闲但作馈食付门卒进之续虽见考苦毒而辞色慷慨朱尝易容唯对食悲泣不能自胜使者怪而问故曰母来不得相见故泣耳问何以知之曰母截肉未尝不方防葱以寸为度是以知之使者询续母果来隂嘉之上书言状帝即赦兴等事还里禁锢终身】食肉用酱各有所宜不得则不食恶【去声】其不备也【礼记内则濡豚包苦实蓼濡鸡醢酱实蓼濡鱼卵酱实蓼卵郑氏读为鲲鲲鱼子也以鱼子为酱濡鼈醢酱实蓼鱼脍芥酱麋腥醢酱】此二者无害于人但不以嗜味而苟食耳
　　肉虽多不使胜食气唯酒无量不及乱【食音嗣量去声】
　　食【如字】以谷为主故不使肉胜食气酒以为【去声】人合欢【乐记曰酒食者所以合欢也】故不为量但以醉为节而不及乱耳程子曰不及乱者非唯不使乱志虽血气亦不可使乱但浃洽而已可也
　　沽酒市脯不食
　　沽市皆买也恐不精洁或伤人也与不尝康子之药同意
　　不撤姜食
　　姜通神明去【上声】秽恶故不撤【本草云姜味辛防温久服去臭气通神明】
　　不多食
　　适可而止无贪心也
　　祭于公不宿肉祭肉不出三日出三日不食之矣助祭于公所得胙肉归即颁赐不俟经宿者不畱神惠也家之祭肉则不过三日皆以分赐盖过三日则肉必败而人不食之是防鬼神之余也但比君所赐胙可少缓耳
　　食不语寝不言
　　答述曰语自言曰言范氏曰圣人存心不他当食而食当寝而寝言语非其时也杨氏曰肺为气主而声出焉寝食则气窒而不通语言恐伤之也【素问五脏生成篇诸脉者皆属于目诸髓者皆属于脑诸筋者皆属于节诸血者皆属于心诸气者皆属于肺】亦通
　　虽疏食菜羮祭必齐如也【食音嗣】
