<!-- { "loadSidebar": true } -->
　　咸丘蒙孟子弟子也语者古语也蹙颦蹙不自安也岌岌不安貌也言人伦乖乱天下将危也齐东齐国之东鄙也孟子言尧但老不治事而舜摄天子之事耳尧在时舜未尝即天子位尧何由北面而朝乎又引书及孔子之言以明之尧典虞书篇名今此文乃见【形甸反】于舜典盖古书二篇或合爲一耳言舜摄位二十八年而尧死也徂升也落降也人死则魂升而魄降故古者谓死爲徂落遏止也密静也八音金石丝竹匏【蒲交反】土革木乐器之音也【笺见论语第八篇】
　　咸丘蒙曰舜之不臣尧则吾旣得闻命矣诗云普天之下莫非王土率土之濵莫非王臣而舜旣爲天子矣敢问瞽瞍之非臣如何曰是诗也非是之谓也劳于王事而不得养父母也曰此莫非王事我独贤劳也故説诗者不以文害辞不以辞害志以意逆志是爲得之如以辞而已矣云汉之诗曰周余黎民靡有孑遗信斯言也是周无遗民也
　　不臣尧不以尧爲臣使北面而朝也诗小雅北山之篇也普徧也率循也此诗今毛氏序云役使不均已劳于王事而不得养【去声】其父母焉其诗下文亦云大夫不均我从事独贤乃作诗者自言天下皆王臣何爲独使我以贤才而劳苦乎非谓天子可臣其父也文字也辞语也逆迎也云汉大雅篇名也孑独立之貌遗脱也言説诗之法不可以一字而害一句之义不可以一句而害设辞之志当以己意迎取作者之志乃可得之若但以其辞而已则如云汉所言是周之民真无遗种【上声】矣惟以意逆之则知作诗者之志在于忧旱而非真无遗民也
　　孝子之至莫大乎尊亲尊亲之至莫大乎以天下养爲天子父尊之至也以天下养养之至也诗曰永言孝思孝思维则此之谓也【养去声】
　　言瞽瞍旣爲天子之父则当享天下之养此舜之所以爲尊亲养亲之至也岂有使之北面而朝之理乎诗大雅下武之篇言人能长言孝思而不忘则可以爲天下法则也
　　书曰只载见瞽瞍防防齐栗瞽瞍亦允若是爲父不得而子也【见音现齐侧皆反】
　　书大禹谟篇也只敬也载事也防防齐栗敬谨恐惧之貌允信也若顺也言舜敬事瞽瞍徃而见之敬谨如此瞽瞍亦信而顺之也孟子引此而言瞽瞍不能以不善及其子而反见化于其子则是所谓父不得而子者而非如咸丘蒙之説也
　　○万章曰尧以天下与舜有诸孟子曰否天子不能以天下与人
　　天下者天下之天下非一人之私有故也
　　然则舜有天下也孰与之曰天与之
　　万章问而孟子答也
　　天与之者谆谆然命之乎【谆之淳反】
　　万章问也谆谆详语之貌
　　曰否天不言以行与事示之而已矣【行去声下同】
　　行【如字】之于身谓之行措诸天下谓之事言但因舜之行事而示以与之之意耳
　　曰以行与事示之者如之何曰天子能荐人于天不能使天与之天下诸侯能荐人于天子不能使天子与之诸侯大夫能荐人于诸侯不能使诸侯与之大夫昔者尧荐舜于天而天受之暴之于民而民受之故曰天不言以行与事示之而已矣【暴歩卜反下同】
　　暴显也言下能荐人于上不能令【力呈反】上必用之舜爲天人所受是因舜之行与事而示之以与之之意也
　　曰敢问荐之于天而天受之暴之于民而民受之如何曰使之主祭而百神享之是天受之使之主事而事治百姓安之是民受之也天与之人与之故曰天子不能以天下与人【治去声】舜相尧二十有八载非人之所能爲也天也尧崩三年之丧毕舜避尧之子于南河之南天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜故曰天也夫然后之中国践天子位焉而居尧之宫逼尧之子是簒也非天与也【相去声朝音潮夫音扶】
　　南河在冀州之南其南即豫州也讼狱谓狱不决而讼之也
　　太誓曰天视自我民视天聴自我民聴此之谓也自从也天无形其视聴皆从于民之视聴民之归舜如此则天与之可知矣
　　○万章问曰人有言至于禹而徳衰不传于贤而传于子有诸孟子曰否不然也天与贤则与贤天与子则与子昔者舜荐禹于天十有七年舜崩三年之丧毕禹避舜之子于阳城天下之民从之若尧崩之后不从尧之子而从舜也禹荐益于天七年禹崩三年之丧毕益避禹之子于箕山之阴朝觐讼狱者不之益而之启曰吾君之子也讴歌者不讴歌益而讴歌启曰吾君之子也【朝音潮】
　　阳城箕山之隂皆嵩山下深谷中可藏处启禹之子也杨氏曰此语孟子必有所受然不可考矣但云天与贤则与贤天与子则与子可以见尧舜禹之心皆无一毫私意也
　　丹朱之不肖舜之子亦不肖舜之相尧禹之相舜也歴年多施泽于民久启贤能敬承继禹之道益之相禹也歴年少施泽于民未久舜禹益相去久逺其子之贤不肖皆天也非人之所能爲也莫之爲而爲者天也莫之致而至者命也【之相之相去声相去之相如字】
　　尧舜之子皆不肖而舜禹之爲相久此尧舜之子所以不有天下而舜禹有天下也禹之子贤而益相不久此启所以有天下而益不有天下也然此皆非人力所爲而自爲非人力所致而自至者盖以理言之谓之天自人言之谓之命其实则一而已
　　匹夫而有天下者徳必若舜禹而又有天子荐之者故仲尼不有天下
　　孟子因禹益之事歴举此下两条以推明之言仲尼之徳虽无愧于舜禹而无天子荐之者故不有天下
　　继世以有天下天之所废必若桀纣者也故益伊尹周公不有天下
　　继世而有天下者其先世皆有大功徳于民故必有大恶如桀纣则天乃废之如启及太甲成王虽不及益伊尹周公之贤圣但能嗣守先业则天亦不废之故益伊尹周公虽有舜禹之徳而亦不有天下
　　伊尹相汤以王于天下汤崩太丁未立外丙二年仲壬四年太甲颠覆汤之典刑伊尹放之于桐三年太甲悔过自怨自艾于桐处仁迁义三年以聴伊尹之训已也复归于亳【相王皆去声艾音乂】
　　此承上文言伊尹不有天下之事赵氏曰太丁汤之太子未立而死外丙立二年仲壬立四年皆太丁弟也太甲太丁子也程子曰古人谓嵗爲年汤崩时外丙方二岁仲壬方四岁惟太甲差【初加反】长【上声】故立之也二説未知孰是颠覆坏乱也典刑常法也桐汤墓所在艾治也説文云芟【师衔反】草也盖斩絶自新之意亳商所都也
　　周公之不有天下犹益之于夏伊尹之于殷也
　　此复【扶又反】言周公所以不有天下之意
　　孔子曰唐虞禅夏后殷周继其义一也【禅音擅】
　　禅授也或禅或继皆天命也圣人岂有私意于其间哉　尹氏曰孔子曰唐虞禅夏后殷周继其义一也孟子曰天与贤则与贤天与子则与子知前圣之心者无如孔子继孔子者孟子而已矣
　　○万章问曰人有言伊尹以割烹要汤有诸【要平声】要求也案史记伊尹欲行道以致君而无由乃爲有莘氏之媵【以证反】臣负鼎俎以滋味説【音税】汤致于王道盖战国时有爲此説者
　　孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人【乐音洛】
　　莘国名【莘国即今同州郃阳县】乐尧舜之道者诵其诗读其书而欣慕爱乐之也驷四匹也介与草芥之芥同言其辞受取与无大无细一以道义而不苟也
　　汤使人以币聘之嚣嚣然曰我何以汤之聘币爲哉我岂若处畎畆之中由是以乐尧舜之道哉【嚣五髙反又戸骄反】嚣嚣无欲自得之貌
　　汤三使徃聘之旣而幡然改曰与我处畎畆之中由是以乐尧舜之道吾岂若使是君爲尧舜之君哉吾岂若使是民爲尧舜之民哉吾岂若于吾身亲见之哉幡然变动之貌于吾身亲见之言于我之身亲见其道之行不徒诵説向慕之而已也
　　天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也
　　此亦伊尹之言也知谓识其事之所当然觉谓悟其理之所以然觉后知后觉如呼寐者而使之寤也言天使者天理当然若使之也程子曰予天民之先觉谓我乃天生此民中尽得民道而先觉者也旣爲先觉之民岂可不觉其未觉者及彼之觉亦非分我所有以予【通作与】之也皆彼自有此理我但能觉之而已
　　思天下之民匹夫匹妇有不被尧舜之泽者若已推而内之沟中其自任以天下之重如此故就汤而説之以伐夏救民【推吐囬反内音纳説音税】
　　书曰昔先正保衡作我先王曰予弗克俾厥后爲尧舜其心愧耻若挞于市一夫不获则曰时予之辜【见説命下】孟子之言盖取诸此是时夏桀无道暴虐其民故欲使汤伐夏以救之徐氏曰伊尹乐尧舜之道尧舜揖逊而伊尹说汤以伐夏者时之不同义则一也
　　吾未闻枉己而正人者也况辱己以正天下者乎圣人之行不同也或逺或近或去或不去归洁其身而已矣【行去声】
　　辱己甚于枉己正天下难于正人若伊尹以割烹要汤辱己甚矣何以正天下乎逺谓隠遁【与遯同】也近谓仕近君也言圣人之行虽不必同然其要【如字】归在洁其身而已伊尹岂肯以割烹要汤哉
　　吾闻其以尧舜之道要汤未闻以割烹也
　　林氏曰以尧舜之道要汤者非实以是要之也道在此而汤之聘自来耳犹子贡言夫子之求之异乎人之求之也愚谓此语亦犹前章所论父不得而子之意
　　伊训曰天诛造攻自牧宫朕载自亳
　　伊训商书篇名孟子引以证伐夏救民之事也今书牧宫作鸣条造载皆始也伊尹言始攻桀无道由我始其事于亳也
　　○万章问曰或谓孔子于卫主痈疽于齐主侍人瘠环有诸乎孟子曰否不然也好事者爲之也【痈于容反疽七余反好去声】
　　主谓舍于其家以之爲主人也痈疽疡【音羊】医也【周礼天官下疡医注疡疮痈也】侍人奄【与阉同】人也瘠姓环名皆时君所近狎之人也好事谓喜造言生事之人也
　　于卫主顔雠由弥子之妻与子路之妻兄弟也弥子谓子路曰孔子主我卫卿可得也子路以告孔子曰有命孔子进以礼退以义得之不得曰有命而主痈疽与侍人瘠环是无义无命也【雠如字又音犫】
　　顔雠由卫之贤大夫也史记作顔浊邹【孔子世家孔子尝适卫主于子路妻兄顔浊邹家据此则不但浊邹之名异言子路妻兄亦异矣】弥子卫灵公幸臣弥子瑕也【见史韩非传】徐氏曰礼主于辞逊故进以礼义主于防【丁乱反】制故退以义难进而易【去声】退者也在我者有礼义而已得之不得则有命存焉
　　孔子不悦于鲁卫遭宋桓司马将要而杀之微服而过宋是时孔子当阨主司城贞子爲陈侯周臣【要平声】不悦不乐【音洛】居其国也桓司马宋大夫向【式亮反】魋也司城贞子亦宋大夫之贤者也【宋以武公讳改司空爲司城】陈侯名周按史记孔子爲鲁司寇齐人餽女乐以闲【去声】之孔子遂行适卫月余去卫适宋司马魋欲杀孔子孔子去至陈主于司城贞子孟子言孔子虽当阨难【去声】然犹择所主况在齐卫无事之时岂有主痈疽侍人之事乎
　　吾闻观近臣以其所爲主观逺臣以其所主若孔子主痈疽与侍人瘠环何以爲孔子
　　近臣在朝【音潮】之臣逺臣逺方来仕者君子小人各从其防故观其所爲主与其所主者而其人可知
