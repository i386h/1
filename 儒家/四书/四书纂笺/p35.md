<!-- { "loadSidebar": true } -->
　　○子曰不在其位不谋其政
　　程子曰不在其位则不任其事也若君大夫问而告者则有矣
　　○子曰师挚之始关雎之乱洋洋乎盈耳哉【挚音至雎七余反】师挚鲁乐师名挚也乱乐之卒章也史记曰闗雎之乱以为风始【诗之正风正雅周公所定乐歌之辞也按仪礼乡饮酒礼工鼔瑟而歌鹿鸣四牡皇皇者华然后笙入堂下磬南北靣立乐南陔白华华黍又闲歌鱼丽笙由庚歌南有嘉鱼笙崇丘歌南山有台笙由仪乃合乐周南闗雎葛覃卷耳召南鹊巢采苹采蘩合乐者谓堂上有歌瑟堂下有笙磬合奏此诗也邦国燕礼则不歌笙闲之后即合乡乐周南召南闗雎鹊巢以下六诗乡射礼则不歌不笙不闲惟合此六诗而已盖以二南者夫妇之道生民之本王化之端此六篇者其教化之原也故用之乡人用之邦国必以此而合乐焉此所谓乱也兹非乐之卒章乎而所谓闗雎之乱以为风始者闗雎为国风之始也】洋洋美盛意孔子自卫反鲁而正乐适师挚在官之初故学之美盛如此
　　○子曰狂而不直侗而不愿悾悾而不信吾不知之矣【侗音通悾音空】
　　侗无知貌愿谨厚也悾悾无能貌吾不知之者甚絶之之辞亦不屑之教诲也　苏氏曰天之生物气质不齐其中材以下有是徳则有是病有是病必有是徳故马之蹄齧【二字出周礼校人注蹄大计反齧倪结反】者必善走其不善者必驯有是病而无是徳则天下之弃才也
　　○子曰学如不及犹恐失之
　　言人之为学既如有所不及矣而其心犹竦然惟恐其或失之警学者当如是也　程子曰学如不及犹恐失之不得放过才说姑待明日便不可也
　　○子曰巍巍乎舜禹之有天下也而不与焉【与去声】巍巍高大之貌不与犹言不相闗言其不以位为乐也
　　○子曰大哉尧之为君也巍巍乎唯天为大唯尧则之荡荡乎民无能名焉
　　唯犹独也则犹准也荡荡广逺之称也言物之高大莫有过于天者而独尧之徳能与之准故其徳之广逺亦如天之不可以言语形容也
　　巍巍乎其有成功也焕乎其有文章
　　成功事业也焕光明之貌文章礼乐法度也尧之徳不可名其可见者此尔　尹氏曰天道之大无为而成唯尧则之以治天下故民无得而名焉所可名者其功业文章巍然焕然而已
　　○舜有臣五人而天下治【治去声】
　　五人禹稷契【私列反】臯陶【音遥】伯益【邢昺疏稷契皆帝喾子臯陶字廷坚颛顼之子伯益皐陶子】
　　武王曰予有乱臣十人
　　书泰誓之辞马氏曰乱治也十人谓周公旦召【实照反】公奭【施只反】太公望毕公荣公太颠闳夭【于沼反】散【上声】冝生南宫适其一人谓文母【此马融说文徳之母文王妃太姒也从文王諡】刘侍读以为子无臣母之义盖邑姜也【左昭元年当武王邑姜方震太叔注邑姜武王后太公女姜姓又见昭十年注】九人治外邑姜治内或曰乱本作乿古治字也
　　孔子曰才难不其然乎唐虞之际于斯为盛有妇人焉九人而已
　　称孔子者上系武王君臣之际记者谨之才难盖古语而孔子然之也才者徳之用也唐虞尧舜有天下之号际交防之闲言周室人才之多惟唐虞之际乃盛于此降自夏商皆不能及然犹但有此数人尔是才之难得也
　　三分天下有其二以服事殷周之徳其可谓至徳也已矣
　　春秋传曰文王率商之畔国以事纣【见襄四年】盖天下归文王者六洲荆梁雍【去声】豫徐扬也惟青兖冀尚属纣耳范氏曰文王之徳足以代商天与之人归之乃不取而服事焉【丛说禹贡五服服内地所封诸侯朝贡皆有时各依服数以事天子】所以为至徳也孔子因武王之言而及文王之徳且与泰伯皆以至徳称之其指微矣或曰冝断【音短】三分以下别以孔子曰起之而自为一章
　　子曰禹吾无闲然矣菲饮食而致孝乎鬼神恶衣服
　　而致美乎黻冕卑宫室而尽力乎沟洫禹吾无闲然矣【闲去声菲音匪黻音弗洫呼域反】
　　闲罅【虚讶反】隙也谓指其罅隙而非议之也菲薄也致孝鬼神谓享祀丰洁衣服常服黻蔽膝也以韦为之【语録韦熟皮也祭服谓之黻朝服谓之鞸何晏注曰黻其色皆赤尊卑以深浅为异天子纯朱诸侯黄朱大夫赤】冕冠也【冕冠上板前低后高因俛以得名周礼司服云王之吉服祀旻天上帝则服大裘而冕祀五帝亦如之亨先王则衮冕亨先公飨射则鷩冕祀四望山川则毳冕祭社稷五祀则希冕祭羣小祀则冕禹之黻冕则五冕皆是也】皆祭服也沟洫田间水道以正疆界备旱疗【音老】者也【笺见孟子滕文公上】或丰或俭各适其冝所以无罅隙之可议也故再言以深美之　杨氏曰薄于自奉而所勤者民之事所致饰者宗庙朝【音潮】廷之礼所谓有天下而不与【音预】也夫【音扶】何闲然之有














　　论语纂笺卷四
　　钦定四库全书
　　论语纂笺卷五
　　元　詹道传　撰
　　子罕第九
　　凡三十章
　　子罕言利与命与仁
　　罕少也程子曰计利则害义命之理防仁之道大皆夫子所罕言也
　　达巷党人曰大哉孔子博学而无所成名
　　达巷党名其人姓名不传【董仲舒传孟康注云项槖】
　　子闻之谓门弟子曰吾何执执御乎执射乎吾执御矣执专执也射御皆一艺而御为人仆所执尤卑言欲使我何所执以成名乎然则吾将执御矣闻人誉【平声】已承之以谦也　尹氏曰圣人道全而徳备不可以偏长目之也达巷党人见孔子之大意其所学者博而惜其不以一善得名于世盖慕圣人而不知者也故孔子曰欲使我何所执而得为名乎然则吾将执御矣
　　○子曰麻冕礼也今也纯俭吾从众
　　麻冕缁【庄持反】布冠也纯丝也俭谓省约缁布冠以三十升布为之升八十缕【陇主反】则其经二千四百缕矣细密难成不如用丝之省约【胡氏曰礼朝服十五升冠倍之郑注八十缕为升升字当为登登成也饶氏曰前汉书食货志周布幅广二尺二寸程子言古尺当今五寸五分弱如此则二尺二寸只是今一尺二寸尔却用二千四百缕为经是一寸布用二百经也其细密难成可知又木钟集云一眼用两缕今按冕者天子至大夫之祭服冠者自天子至庶人之常服也玉藻始冠缁布冠自诸侯达冠朱组缨天子之冠也居冠属武自天子下达有事然后緌则知冠者自天子至庶人之常服也冕如周礼弁师掌王之五冕司服所云则天子至大夫之祭服也书称康王卿士邦君太保太史太宗皆麻冕蔡氏云以三十升麻为之是也当时夫子犹为大夫故得用麻冕今以缁布冠名之盖因孔注云冕缁布冠也冠者首服之名冕者冠之别号而误耳故三礼图云语曰麻冕礼也盖以布衣版上下黄取天地之色白虎通云麻冕者何周宗庙之冠也此可证其义】
　　拜下礼也今拜乎上泰也虽违众吾从下
　　臣与君行礼当拜于堂下君辞之乃升成拜泰骄慢也【燕礼君燕卿大夫礼也公坐取大夫所酳觯兴以酧宾降西阶下再拜稽首公命小臣辞宾升成拜郑注升成拜复再拜稽首也又觐礼天子赐侯氏以车服侯氏拜赐礼亦如之】　程子曰君子处【上声】世事之无害于义者从俗可也害于义则不可従也
　　○子絶四毋意毋必毋固毋我
　　絶无之尽者毋史记作无是也意私意也必期必也固执滞也我私己也四者相为终始起于意遂于必留于固而成于我也盖意必常在事前固我常在事后至于我又生意则物欲牵引循环不穷矣　程子曰此毋字非禁止之辞圣人絶此四者何用禁止张子曰四者有一焉则与天地不相似杨氏曰非知【去声】足以知圣人详视而黙识【如字】之不足以记此
　　○子畏于匡
　　畏者有戒心之谓匡地名史记云阳虎曽暴于匡夫子貌似阳虎故匡人围之【史记孔子去卫将适陈过匡顔刻为仆以其防指之曰昔吾入此由彼缺也仆人闻之以为鲁之阳虎虎尝暴匡人孔子状类阳虎拘焉五日乃解又按左定六年阳虎侵郑取匡献其俘于晋此暴匡之证也然史记注匡宋邑】
　　曰文王既没文不在兹乎
　　道之显者谓之文盖礼乐制度之谓不曰道而曰文亦谦辞也兹此也孔子自谓
　　天之将丧斯文也后死者不得与于斯文也天之未丧斯文也匡人其如予何【丧与皆去声】
　　马氏曰文王既没故孔子自谓后死者言天若欲丧此文则必不使我得与于此文今我既得与于此文则是天未欲丧此文也天既未欲丧此文则匡人其奈我何言必不能违天害己也
　　○大宰问于子贡曰夫子圣者与何其多能也【大音泰与平声】孔氏曰大宰官名或吴或宋未可知也与者疑辞大宰盖以多能为圣也【诸侯称太宰皆僭也郑云呉太宰以子贡曽与吴嚭言洪氏称宋太宰者以列子仲尼第四云商太宰见孔子曰丘圣者欤之问也】
　　子贡曰固天纵之将圣又多能也
　　纵犹肆也言不为限量【去声】也将殆也谦若不敢知之辞圣无不通多能乃其余事故言又以兼之
　　子闻之曰大宰知我乎吾少也贱故多能鄙事君子多乎哉不多也
　　言由少贱故多能而所能者鄙事尔非以圣而无不通也且多能非所以率人故又言君子不必多能以晓之
　　牢曰子云吾不试故艺
　　牢孔子弟子姓琴字子开一字子张【卫人】试用也言由不为世用故得以习于艺而通之　吴氏曰弟子记夫子此言之时子牢因言昔之所闻有如此者其意相近故并记之
　　○子曰吾有知乎哉无知也有鄙夫问于我空空如也我叩其两端而竭焉【叩音口】
　　孔子谦言已无知识但其告人虽于至愚不敢不尽耳【吾我二字就已而言则曰吾因人而言则曰我如此章及大宰知我乎吾少也贱如有用我者吾其为东周此类皆不可不辨】叩发动也两端犹言两头言终始本末上下精粗无所不尽　程子曰圣人之教人俯就之若此犹恐众人以为高逺而不亲也圣人之道必降而自卑不如此则人不亲贤人之言则引而自高不如此则道不尊观于孔子孟子可见矣尹氏曰圣人之言上下兼尽即其近众人皆可与【音预】知极其至则虽圣人亦无以加焉是之谓两端如答樊迟之问仁智两端竭尽无余蕴矣若夫【音扶】语上而遗下语理而遗物则岂圣人之言哉
　　○子曰凤鸟不至河不出图吾已矣夫【夫音扶】
　　凤灵鸟舜时来仪文王时鸣于岐山河图河中龙马负图伏羲时出【国语周惠王十五年内史过曰周之兴也鸑鷟鸣于岐山注凤之别名顾野王符瑞图曰昔伏羲氏之王天下也龙马出河遂则其文以画八卦谓之河图】皆圣王之瑞也已止也　张子曰凤至图出文明之祥伏羲舜文之瑞不至则夫子之文章知其已矣
　　○子见齐衰者冕衣裳者与瞽者见之虽少必作过之必趋【齐音咨衰七雷反少去声】
　　齐衰丧服冕冠也衣上服裳下服冕而衣裳贵者之盛服也瞽无目者作起也趋疾行也或曰少当作坐范氏曰圣人之心哀有丧尊有爵矜不成人其作
　　与趋盖有不期然而然者尹氏曰此圣人之诚心内外一者也
　　○顔渊喟然叹曰仰之弥高鑚之弥坚瞻之在前忽焉在后【喟苦位反鑚祖官反】
　　喟叹声仰弥高不可及鑚弥坚不可入在前在后恍惚不可为象此顔渊深知夫子之道无穷尽无方体而叹之也
　　夫子循循然善诱人博我以文约我以礼
