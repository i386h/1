<!-- { "loadSidebar": true } -->
　　且尔言过矣虎兕出于柙玉毁于椟中是谁之过与【兕徐履反柙戸甲反椟音独与平声】
　　兕野牛也柙槛也椟匮也言在柙而逸在椟而毁典守者不得辞其过明二子居其位而不去则季氏之恶己【音纪】不得不任其责也
　　冉有曰今夫颛防固而近于费今不取后世必为子孙忧【夫音扶】
　　固谓城郭完固费【音秘】季氏之私邑此则冉求之饰辞然亦可见其实与季氏之谋矣
　　孔子曰求君子疾夫舎曰欲之而必为之辞【夫音扶舎上声】欲之谓贪其利
　　丘也闻有国有家者不患寡而患不均不患贫而患不安葢均无贫和无寡安无倾
　　寡谓民少贫谓财乏均谓各得其分【去声】安谓上下相安季氏之欲取颛防患寡与贫耳然是时季氏据国而鲁君无民则不均矣君弱臣强互生嫌隙【乞逆反】则不安矣均则不患于贫而和和则不患于寡而安安则不相疑忌而无倾覆之患
　　夫如是故逺人不服则修文徳以来之既来之则安之【夫音扶】
　　内治【去声】修然后逺人服有不服则修徳以来之亦不当勤兵于逺
　　今由与求也相夫子逺人不服而不能来也邦分崩离析而不能守也
　　子路虽不与谋而素不能辅之以义亦不得为无罪故并责之逺人谓颛防分崩离析谓四分公室家臣屡叛【左定五年阳虎囚季桓子八年季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人囚阳虎阳虎欲去三桓以季寤代季氏以叔孙辄更叔孙氏已更孟氏十月虎刼公于武叔以伐孟氏公敛处父帅成人自上东门入与杨氏战杨氏败杨虎脱甲如公宫取宝玉大弓以出入于讙阳关以叛】
　　而谋动干戈于邦内吾恐季孙之忧不在颛防而在萧墙之内也
　　干楯也【楯垂尹反正作盾】戈防也萧墙屏【音丙】也【语录问萧墙曰据郑注云诸侯至屏内当有肃敬之意未如是否　郑氏曰萧肃也墙谓屏也臣之见君至屏而加肃故曰萧墙】言不均不和内变将作其后哀公果欲以越伐鲁而去【上声】季氏【左哀二十七年公患三桓之侈也欲以诸侯去之三桓亦患公之妄也故君臣多间公欲以越伐鲁而去三桓秋八月公如公孙有陉氏因孙于邾乃遂如越】　谢氏曰当是时三家强公室弱冉求又欲伐颛防以附益之夫子所以深罪之为【去声】其瘠鲁以肥三家也洪氏曰二子仕于季氏凡季氏所欲为必以告于夫子则因夫子之言而救止者宜亦多矣伐颛防之事不见于经传【去声】其以夫子之言而止也与
　　○孔子曰天下有道则礼乐征伐自天子出天下无道则礼乐征伐自诸侯出自诸侯出葢十世希不失矣自大夫出五世希不失矣陪臣执国命三世希不失矣先王之制诸侯不得变礼乐専征伐【礼记王制变礼易乐者为不从不从者君流放也革制度衣服者为畔畔者君讨诛也有功徳于民者加地进律诸侯赐弓矢然后征赐鉄钺然后杀】陪臣家臣也逆理愈甚则其失之愈速大约世数不过如此
　　天下有道则政不在大夫
　　言不得専政
　　天下有道则庶人不议
　　上无失政则下无私议非箝【其廉反】其口使不敢言也此章通论天下之势
　　○孔子曰禄之去公室五世矣政逮于大夫四世矣故夫三桓之子孙防矣【夫音扶】
　　鲁自文公薨公子遂杀子赤立宣公而君失其政【笺见第六篇　倪氏曰春秋是年书冬十月子卒左氏以为恶公羊以为赤集注曰子赤本公羊传也】厯成防昭定凡五公逮反也自季武子始専国政厯悼平桓子凡四世而为家臣阳虎所执【见前章家臣屡叛下】三桓三家皆桓公之后【笺见第三篇】此以前章之说推之而知其当然也　此章専论鲁事疑与前章皆定公时语苏氏曰礼乐征伐自诸侯出宜诸侯之强也而鲁以失政政逮于大夫宜大夫之强也而三桓以防何也强生于安安生于上下之分【扶问反】定今诸侯大夫皆陵其上则无以令其下矣故皆不久而失之也
　　○孔子曰益者三友损者三友友直友谅友多闻益矣友便辟友善柔友便佞损矣【便平声辟婢亦反】
　　友直则闻其过友谅则进于诚友多闻则进于明便习熟也便辟谓习于威仪而不直善柔谓工于媚恱而不谅便佞谓习于口语而无闻见之实三者损益正相反也　尹氏曰自天子以至于庶人未有不须友以成者而其损益有如是者可不谨哉
　　○孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣【乐五教反礼乐之乐音岳骄乐宴乐之乐音洛】
　　节谓辨其制度声容之节骄乐则侈肆而不知节佚游则惰慢而恶【乌故反】闻善宴乐则淫溺而狎小人三者损益亦相反也　尹氏曰君子之于好乐【并去声】可不谨哉
　　○孔子曰侍于君子有三愆言未及之而言谓之躁【音灶】言及之而不言谓之隠未见顔色而言谓之瞽
　　君子有徳位之通称愆过也瞽无目不能察言观色尹氏曰时然后言则无三者之过矣
　　○孔子曰君子有三戒少之时血气未定戒之在色及其壮也血气方刚戒之在鬭及其老也血气既衰戒之在得
　　血气形之所待以生者血隂而气阳也得贪得也随时知戒以理胜之则不为血气所使也　范氏曰圣人同于人者血气也异于人者志气也血气有时而衰志气则无时而衰也少未定壮而刚老而衰者血气也戒于色戒于鬬戒于得者志气也君子养其志气故不为血气所动是以年弥髙而徳弥邵也【此句出扬子法言】
　　○孔子曰君子有三畏畏天命畏大人畏圣人之言畏者严惮之意也天命者天所赋之正理也知其可畏则其戒谨恐惧自有不能己者而付畀之重可以不失矣大人圣言皆天命所当畏知畏天命则不得不畏之矣
　　小人不知天命而不畏也狎大人侮圣人之言
　　侮戏玩也不知天命故不识义理而无所忌惮如此尹氏曰三畏者修己之诚当然也小人不务修身
　　诚己则何畏之有
　　○孔子曰生而知之者上也学而知之者次也困而学之又其次也困而不学民斯为下矣
　　困谓有所不通言人之气质不同大约有此四等杨氏曰生知学知以至困学虽其质不同然及其知之一也故君子惟学之为贵困而不学然后为下
　　○孔子曰君子有九思视思明听思聪色思温貌思恭言思忠事思敬疑思问忿思难见得思义【难去声】
　　视无所蔽则明无不见听无所壅【音拥】则聪无不闻色见【形甸反】于面者貌举身而言思问则疑不蓄思难则忿必惩思义则得不苟　程子曰九思各専其一谢氏曰未至于从【七恭反】容中道无时而不自省【悉井反】察也虽有不存焉者寡矣此之谓思诚
　　○孔子曰见善如不及见不善如探汤吾见其人矣吾闻其语矣【探吐南反】
　　真知善恶而诚好恶【并去声】之顔曽闵冉之徒葢能之矣语葢古语也
　　隠居以求其志行义以达其道吾闻其语矣未见其人也
　　求其志守其所达之道也达其道行其所求之志也葢惟伊尹太公之流可以当之当时若顔子亦庶乎此然隐而未见【形甸反】又不幸而蚤死故夫子云然
　　○齐景公有马千驷死之日民无徳而称焉伯夷叔齐饿于首阳之下民到于今称之
　　驷四马也【一车之用两服两骖　晏子春秋齐景公好马疑公以好马故致多如此】首阳山名【胡氏曰在河束蒲坂县】
　　其斯之谓与【与平声】
　　胡氏曰程子以为第十二篇错简诚不以富亦只以异当在此章之首今详文势似当在此句之上言人之所称不在于富而在于异也愚谓此说近是而章首当有孔子曰字葢阙文耳大抵此书后十篇多阙误
　　○陈亢问于伯鱼曰子亦有异闻乎【亢音刚】
　　亢以私意窥圣人疑必隂厚其子
　　对曰未也尝独立鲤趋而过庭曰学诗乎对曰未也不学诗无以言鲤退而学诗
　　事理通达而心气和平故能言
　　他日又独立鲤趋而过庭曰学礼乎对曰未也不学礼无以立鲤退而学礼
　　品节详明而徳性坚定故能立
　　闻斯二者
　　当独立之时所闻不过如此其无异闻可知
　　陈亢退而喜曰问一得三闻诗闻礼又闻君子之逺其子也【逺去声】
　　尹氏曰孔子之敎其子无异于门人故陈亢以为逺其子
　　○邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人
　　寡寡徳谦辞【王文宪曰天地之闲男贵女贱女子贵者方得比于男子故夫人自称小童比于小男子也大夫之妻曰孺人亦比小男子也公侯之妻曰夫人则比男子矣至为天子之妻始曰后则在男之上而比于继体之君矣】　吴氏曰凡语中所载如此类者不知何谓或古有之或夫子尝言之不可考也

　　论语纂笺卷八
　　钦定四库全书
　　论语纂笺卷九
　　元　詹道传　撰
　　阳货第十七
　　凡二十六章
　　阳货欲见孔子孔子不见归孔子豚孔子时其亡也而往拜之遇诸涂【归如字一作馈】
　　阳货季氏家臣名虎甞囚季桓子而专国政【定五年季平子卒既葬阳虎囚季桓子六年虎盟公及三桓于周社七年齐人归郓阳闗虎居之以为政】欲今【平声】孔子来见已而孔子不往货以礼大夫有赐于士不得受于其家则往拜其门故瞰【苦滥反】孔子之亡而归之豚欲令孔子来拜而见之也
　　谓孔子曰来予与尔言曰懐其寳而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣【好亟知并去声】
　　懐寳迷邦谓懐藏道徳不救国之迷乱亟数【音朔】也失时谓不及事防【平声】之防将者且然而未必之辞货语皆讥孔子而讽使速仕孔子固未尝如此而亦非不欲仕也但不仕于货耳故直据理答之不复【扶又反】与辩若不谕其意者葢阳货之欲见孔子虽其善意然不过欲使助已为乱耳故孔子不见者义也其往拜者礼也必时其亡而往者欲其称【去声】也遇诸涂而不避者不终絶也随问而对者理之直也对而不辩者言之逊【去声】而亦无所诎【与屈同】也扬氏曰扬雄谓孔子于阳货也敬所不敬为【去声】诎身以信【与伸同】道非知孔子者【扬子法言五百篇或问圣人有诎乎曰仲尼于南子所不欲见也于阳虎所不欲敬也见所不见敬所不敬不诎如何或曰卫灵公问陈则何以不诎曰诎身将以信道也如诎道而信身虽天下不可为也】盖道外无身身外无道身诎矣而可以信道吾未之信【如字】也
　　○子曰性相近也习相逺也
　　此所谓性兼气质而言者也气质之性固有美恶之不同矣然以其初而言则皆不甚相逺也但习于善则善习于恶则恶于是始相逺耳　程子曰此言气质之性非言性之本也若言其本则性即是理理无不善孟子之言性善是也何相近之有哉
　　○子曰唯上知与下愚不移【知去声】
