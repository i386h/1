<!-- { "loadSidebar": true } -->
　　杨子名朱取者仅足之意取为我者仅足于为我而已不及为【亦去声】人也列子称其言曰伯成子高不以一毫利物是也【列子杨朱篇杨子曰伯成子高不以一毫利物舍国而隠古之人损一毫利天下不与也悉天下奉一身不取也人人不损一毫人人不利天下天下治矣】
　　墨子兼爱摩顶放踵利天下为之【放上声】
　　墨子名翟兼爱无所不爱也摩顶摩突其顶也【突陀没反】放至也
　　子莫执中执中为近之执中无权犹执一也
　　子莫鲁之贤者也知杨墨之失中也故度【待洛反】于二者之间而执其中近近道也权称【去声】锤【直为反】也所以称【平声】物之轻重而取中也执中而无权则胶于一定之中而不知变是亦执一而已矣程子曰中字最难识须是黙识【如字】心通且试言一防则中央为中一家则防非中而堂为中一国则堂非中而国之中为中推此类可见矣又曰中不可执也识得则事事物物皆有自然之中不待安排安排着【直略反】则不中矣
　　所恶执一者为其贼道也举一而废百也【恶为皆去声】贼害也为我害仁兼爱害义执中者害于时中皆举一而废百者也○此章言道之所贵者中中之所贵者权杨氏曰禹稷三过其门而不入苟不当其可则与墨子无异顔子在陋巷不改其乐苟不当其可则与杨氏无异子莫执为我兼爱之中而无权乡邻有鬭而不知闭户同室有鬭而不知救之是亦犹执一耳故孟子以为贼道禹稷顔回易地则皆然以其有权也不然则是亦杨墨而已矣
　　○孟子曰饥者甘食渴者甘饮是未得饮食之正也饥渴害之也岂惟口腹有饥渴之害人心亦皆有害口腹为饥渴所害故于饮食不暇择而失其正味人心为贫贱所害故于富贵不暇择而失其正理
　　人能无以饥渴之害为心害则不及人不为忧矣人能不以贫贱之故而动其心则过人逺矣
　　○孟子曰栁下惠不以三公易其介
　　介有分辨之意栁下恵进不隠贤必以其道遗佚不怨阨穷不悯直道事人至于三黜是其介也○此章言栁下恵和而不流与孔子论夷齐不念旧恶意正相类皆圣贤防显阐【齿浅反】幽之意也【四字本杜预左氏传序】
　　○孟子曰有为者辟若掘井掘井九轫而不及泉犹为弃井也【辟读作譬轫音刃与仞同】
　　八尺曰仞【缺　　曰集注于缺夫子之墙数仞云七尺曰仞今按周书为山九仞孔安国云八尺曰仞郑云七尺曰仞集注两存其説欤蔡氏传从孔説愚证之周礼匠人为沟洫广四尺深四尺谓之沟广八尺深八尺谓之洫广二寻深二仞谓之浍盖其为沟洫浍是加一倍之数寻八尺也仞亦八尺也以此观之则孔説为是】言凿井虽深然未及泉而止犹为自弃其井也○吕侍讲曰【名希哲字原明河南人】仁不如尧孝不如舜学不如孔子终未入于圣人之域终未至于天道未免为半涂而废自弃前功也
　　○孟子曰尧舜性之也汤武身之也五霸假之也尧舜天性浑全不假修习汤武修身体道以复其性五霸则假借仁义之名以求济其贪欲之私耳
　　久假而不归恶知其非有也【恶平声】
　　归还也有实有也言窃其名以终身而不自知其非真有或曰盖叹世人莫觉其伪者亦通旧説久假不归即为真有则误矣○尹氏曰性之者与道一也身之者履之也及其成功则一也五霸则假之而已是以功烈如彼其卑也
　　○公孙丑曰伊尹曰予不狎于不顺放太甲于桐民大悦太甲贤又反之民大悦
　　予不狎于不顺太甲篇文狎习见也不顺言太甲所为不顺义理也余见前篇
　　贤者之为人臣也其君不贤则固可放与【与平声】孟子曰有伊尹之志则可无伊尹之志则簒也
　　伊尹之志公天下以为心而无一毫之私者也
　　○公孙丑曰诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是【餐七丹反】
　　诗魏国风伐檀之篇素空也无功而食禄谓之素餐此与告陈相彭更之意同
　　○王子垫问曰士何事【垫丁念反】
　　垫齐王之子也上则公卿大夫下则农工商贾【音古】皆有所事而士居其间独无所事故王子问之也
　　孟子曰尚志
　　尚高尚也志者心之所之也士既未得行公卿大夫之道又不当为农工商贾之业则高尚其志而已
　　曰何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁由义大人之事备矣【恶平声】
　　非仁非义之事虽小不为而所居所由无不在于仁义此士所以尚其志也大人谓公卿大夫言士虽未得大人之位而其志如此则大人之事体用已全若小人之事则固非所当为也
　　○孟子曰仲子不义与之齐国而弗受人皆信之是舍箪食豆羮之义也人莫大焉亡亲戚君臣上下以其小者信其大者奚可哉【舍音舍食音嗣】
　　仲子陈仲子也言仲子设若非义而与之齐国必不肯受齐人皆信其贤然此但小廉耳其辟兄离母不食君禄无人道之大伦罪莫大焉岂可以小廉信其大节而遂以为贤哉
　　○桃应问曰舜为天子臯陶为士瞽瞍杀人则如之何桃应孟子弟子也其意以为舜虽爱父而不可以私害公臯陶虽执法而不可以刑天子之父故设此问以观圣贤用心之所极非以为真有此事也
　　孟子曰执之而已矣
　　言臯陶之心知有法而已不知有天子之父也
　　然则舜不禁与【与平声】
　　桃应问也
　　曰夫舜恶得而禁之夫有所受之也【夫音扶恶平声】
　　言臯陶之法有所传受非所敢私虽天子之命亦不得而废之也
　　然则舜如之何
　　桃应问也
　　曰舜视弃天下犹弃敝蹝也窃负而逃遵海濵而处终身防然乐而忘天下【蹝音徙防与欣同乐音洛】
　　蹝【韵书音所尔反又所蟹反】草履也遵循也言舜之心知有父而已不知有天下也孟子尝言舜视天下犹草芥而惟顺于父母可以解忧与此意互相发○此章言为士者但知有法而不知天子父之为尊为子者但知有父而不知天下之为大盖其所以为心者莫非天理之极人伦之至学者察此而有得焉则不待较计论量而天下无难处【上声】之事矣
　　○孟子自范之齐望见齐王之子喟然叹曰居移气养移体大哉居乎夫非尽人之子与【夫音扶与平声】
　　范齐邑居谓所处【上声下同】之位养奉养【去声】也言人之居处所系甚大王子亦人子耳特以所居不同故所养不同而其气体有异也
　　孟子曰
　　张邹【张敬夫邹志完】皆云羡【延面反】文也
　　王子宫室车马衣服多与人同而王子若彼者其居使之然也况居天下之广居者乎
　　广居见前篇尹氏曰睟【音粹】然见于面盎于背居天下之广居者然也
　　鲁君之宋呼于垤泽之门守者曰此非吾君也何其声之似我君也此无他居相似也【呼去声】
　　垤泽宋城门名也孟子又引此事为证
　　○孟子曰食而弗爱豕交之也爱而不敬兽畜之也【食音嗣畜许六反】
　　交接也畜养也兽谓犬马之属
　　恭敬者币之未将者也
　　将犹奉也诗曰承筐是将【小雅鹿鸣篇】程子曰恭敬虽因威仪币帛而后发见【形甸反】然币之未将时已有此恭敬之心非因币帛而后有也
　　恭敬而无实君子不可虚拘
　　此言当时诸侯之待贤者特以币帛为恭敬而无其实也拘留也
　　○孟子曰形色天性也惟圣人然后可以践形
　　人之有形有色无不客有自然之理所谓天性也践如践言之践【记曲礼修身践言谓之善行】盖众人有是形而不能尽其理故无以践其形惟圣人有是形而又能尽其理然后可以践其形而无歉【苦忝反】也○程子曰此言圣人尽得人道而能充其形也盖人得天地之正气而生与万物不同既为人须尽得人理然后称【去声】其名众人有之而不知贤人践之而未尽能充其形惟圣人也杨氏曰天生烝民有物有则物者形色也则者性也各尽其则则可以践形矣
　　○齐宣王欲短丧公孙丑曰为朞之丧犹愈于己乎已犹止也
　　孟子曰是犹或紾其兄之臂子谓之姑徐徐云尔亦教之孝弟而已矣【紾之忍反】
　　紾戾也教之以孝弟之道则彼当自知兄之不可戾而丧之不可短矣孔子曰子生三年然后免于父母之怀予也有三年之爱于其父母乎所谓教之以孝弟者如此盖示之以至情之不能己者非强【上声】之也
　　王子有其母死者其傅为之请数月之丧公孙丑曰若此者何如也【为去声】
　　陈氏曰王子所生之母死厌【一甲反】于嫡母而不敢终丧其傅为请于王欲使得行数月之丧也时又适有此事丑问如此者是非何如按仪礼公子为【去声】其母练冠麻衣縓【七绢反】缘【俞绢反】既葬除之【按仪礼丧服章注公子君之庶子也】疑当时此礼已废或既葬而未忍即除故请之也
　　曰是欲终之而不可得也虽加一日愈于已谓夫莫之禁而弗为者也【夫音扶】
　　言王子欲终丧而不可得其傅为请虽止得加一日犹胜不加我前所讥乃谓夫莫之禁而自不为者耳○此章言三年通丧天经地义不容私意有所短长示之至情则不肖者有以企【去智反】而及之矣
　　○孟子曰君子之所以教者五
　　下文五者盖因人品高下或相去逺近先后之不同
　　有如时雨化之者
　　时雨及时之雨也草木之生播种封植【丞职反】人力已至而未能自化所少者雨露之滋耳及此时而雨之则其化速矣教人之妙亦犹是也若孔子之于顔曾是已
　　有成德者有达财者
　　财与材同此各因其所长而教之者也成德如孔子之于冉闵达财如孔子之于由赐
　　有答问者
　　就所问而答之若孔孟之于樊迟万章也
　　有私淑艾者【艾音乂】
　　私窃也淑善也艾治也人或不能及门受业但闻君子之道于人而窃以善治其身是亦君子教诲之所及若孔孟之于陈亢夷之是也孟子亦曰予未得为孔子徒也予私淑诸人也
　　此五者君子之所以教也
　　圣贤施教各因其材小以成小大以成大无弃人也
　　○公孙丑曰道则高矣美矣宜若登天然似不可及也何不使彼为可几及而日孳孳也【几音机】孟子曰大匠不为拙工改废绳墨羿不为拙射变其彀率【为去声彀古候反率音律】彀率弯弓之限也言教人者皆有不可易之法不容自贬【悲检反】以徇学者之不能也
　　君子引而不发跃如也中道而立能者从之
　　引引弓也发发矢也跃如如踊跃而出也因上文彀率而言君子教人但受以学之之法而不告以得之之妙如射者之引弓而不发矢然其所不告者已如踊跃而见于前矣中者无过不及之谓中道而立言其非难非易【去声】能者从之言学者当自勉也○此章言道有定体教有成法卑不可抗高不可贬语不能显黙不能藏
　　○孟子曰天下有道以道殉身天下无道以身殉道殉如殉葬之殉以死随物之名也身出则道在必行道屈则身在必退以死相从而不离也
　　未闻以道殉乎人者也
　　以道从人妾妇之道
　　○公都子曰滕更之在门也若在所礼而不答何也【更平声】
　　赵氏曰滕更滕君之弟来学者也
　　孟子曰挟贵而问挟贤而问挟长而问挟有勲劳而问挟故而问皆所不答也滕更有二焉【长上声】
