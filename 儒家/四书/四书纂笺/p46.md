<!-- { "loadSidebar": true } -->
　　修己以敬夫子之言至矣尽矣而子路少之故再以其充积之盛自然及物者告之无他道也人者对己而言百姓则尽乎人矣尧舜犹病言不可以有加于此以抑子路使反求诸近也盖圣人之心无穷世虽极治【去声下同】然岂能必知四海之内果无一物不得其所哉故尧舜犹以安百姓为病若曰吾治己足则非所以为圣人矣　程子曰君子修己以安百姓笃恭而天下平唯上下一于恭敬则天地自位万物自育气无不和而四灵毕至矣【记礼运四灵以为畜许六反故饮食有由也何谓四灵麟凤龙谓之四灵】此体信逹顺之道【礼运云先王能修礼以逹义体信以逹顺故此顺之实也】聦明睿知皆由是出以此事天飨帝
　　○原壤夷俟子曰幼而不孙弟长而无述焉老而不死是为贼以杖叩其胫【孙弟并去声长上声叩音口胫其定反】
　　原壤孔子之故人母死而歌【记檀弓下孔子之故人曰原壤其母死孔子助之沐椁原壤登木曰久矣予之不托于音也歌曰貍首之班然执女手之卷然夫子为弗闻也者而过之】盖老氏之流自放于礼法之外者夷蹲踞【音存据】也俟待也言见孔子来而蹲踞以待之也【古注夷蹲踞蹲即坐也礼揖人必违其位今原壤闻孔子来乃伸两足箕踞以待】述犹称也贼者害人之名以其自防至老无一善状而久生于世徒足以败常乱俗则是贼而已矣胫【按韵书形定反集注云其定反音小异】足骨也孔子旣责之而因以所曳之杖微击其胫若使勿蹲踞然
　　○阙党童子将命或问之曰益者与【与平声】
　　阙党党名童子未冠【去声】者之称将命谓传賔主之言或人疑此童子学有进益故孔子使之传命以宠异之也
　　子曰吾见其居于位也见其与先生并行也非求益者也欲速成者也
　　礼童子当隅坐随行【记檀弓曾子疾童子隅坐而执烛又王制父之齿随行】孔子言吾见此童子不循此礼非能求益但欲速成尔故使之给使令【平声】之役观长【上声】少【去声】之序习揖逊之容盖所以抑而教之非宠而异之也








　　论语纂笺卷七
<经部,四书类,四书纂笺__论语纂笺>
　　钦定四库全书
　　论语纂笺卷八
　　元　詹道传　撰
　　卫灵公第十五
　　凡四十一章
　　卫灵公问陈于孔子孔子对曰俎豆之事则尝闻之矣军旅之事未之学也明日遂行【陈去声】
　　陈谓军师行【音杭】伍之列爼豆礼器尹氏曰卫灵公无道之君也复【扶又反】有志于战伐之事故答以未学而去之【史记世家孔子适卫主蘧伯玉家他日灵公问兵陈于孔子云云明日与孔子语见蜚鴈仰视之色不在孔子遂行复如陈是嵗鲁哀公三年孔子年六十矣】
　　在陈絶粮从者病莫能兴【从去声】
　　孔子去卫适陈兴起也
　　子路愠见曰君子亦有穷乎子曰君子固穷小人穷斯滥矣【见贤遍反】
　　何氏曰滥溢也言君子固有穷时不若小人穷则放溢为非程子曰固穷者固守其穷亦通　愚谓圣人当行而行无所顾虑处【上声】困而亨无所怨悔于此可见学者宜深味之
　　○子曰赐也女以予为多学而识之者与【女音汝识音志与平声下同】
　　子贡之学多而能识矣夫子欲其知所本也故问以之
　　对曰然非与
　　方信而忽疑葢其积学功至而亦将有得也
　　曰非也予一以贯之
　　说见第四篇然彼以行言而此以知言也　谢氏曰圣人之道大矣人不能徧观而尽识【如字】宜其以为多学而识之也然圣人岂务博者哉如天之于众形匪物物刻而雕之也故曰予一以贯之徳輶如毛毛犹有伦上天之载无声无臭至矣尹氏曰孔子之于曽子不待其问而直告之以此曽子复【扶又反】深喻之曰唯若子贡则先其疑而后告之而子贡终亦不能如曽子之唯也二子所学之浅深于此可见愚按夫子之于子贡娄【音屡】有以之而他人不与【音预】焉则顔曽以下诸子所学之浅深又可见矣
　　○子曰由知徳者鲜矣【鲜上声】
　　由呼子路之名而告之也徳谓义理之得于己者非已有之不能知其意味之实也　自第一章至此疑皆一时之言此章盖为【去声】愠见也
　　○子曰无为而治者其舜也与夫何为哉恭已正南面而已矣【与平声夫音扶】
　　无为而治【去声】者圣人徳盛而民化不待其有所作为也独称舜者绍尧之后而又得人以任众职故尤不见其有为之迹也恭已者圣人敬徳之容既无所为则人之所见如此而已
　　○子张问行
　　犹问达之意也
　　子曰言忠信行笃敬虽蛮貊之邦行矣言不忠信行不笃敬虽州里行乎哉【行笃行不之行去声貊亡百反】
　　子张意在得行于外故夫子反于身而言之犹答干禄问达之意也笃厚也蛮南蛮貊北狄【周礼夏官职方氏四夷八蛮七闽九貉五戎六狄郑司农注东方曰夷南方曰蛮西方曰戎北方曰貉狄】二千五百家为州【笺见第六篇】
　　立则见其参于前也在舆则见其倚于衡也夫然后行【参七南反夫音扶】
　　其者指忠信笃敬而言参读如毋往参焉之参【记曲礼离坐离立毋往参焉】言与我相参也衡軶【音厄】也言其于忠信笃敬念念不忘随其所在常若有见虽欲顷刻离【去声下同】之而不可得然后一言一行【去声】自然不离于忠信笃敬而蛮貊可行也
　　子张书诸绅
　　绅大带之垂者书之欲其不忘也　程子曰学要鞭辟近里着【直路反】己而已【金氏曰辟音辟如行辟人之辟谓犹前驱者以鞭拦约人使开而一边也】博学而笃志切问而近思言忠信行笃敬立则见其参于前在舆则见其倚于衡即此是学质美者明得尽查滓【壮里反】便浑化却与天地同体其次惟庄敬以持养之及其至则一也
　　○子曰直哉史鱼邦有道如矢邦无道如矢
　　史官名鱼卫大夫名防【音秋】如矢言直也史鱼自以不能进贤退不肖既死犹以尸谏故夫子称其直事见家语【家语困誓篇史鱼病将卒命其子曰吾在卫朝不能进蘧伯玉退□子瑕是吾生不能正君死无以成礼我死汝置尸牗下于我毕矣礼饭于牖下小敛于户内大敛于阼殡于客位也其子从之灵公吊而问焉其子以父言告公公曰是寡人之过也于是命之殡于客位进蘧伯玉退弥子瑕孔子闻之曰死而尸谏可不谓直也】
　　君子哉蘧伯玉邦有道则仕邦无道则可卷而怀之伯玉出处【上声】合于圣人之道故曰君子卷【古转反】收也怀蔵也如于孙林父【音甫】殖【常职反】放弑之谋不对而出亦其事也【左襄十四年卫献公与孙文子惠子有隙文子告蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近关出公出奔齐卫人立公孙剽孙林父殖相之二十年惠子卒二十六年卫献公求复谓喜曰苟反政由氏祭则寡人喜告蘧伯玉伯玉曰瑗不得闻君之出敢闻其入遂行五月喜攻孙氏克之杀卫侯剽】　杨氏曰史鱼之直未尽君子之道若蘧伯玉然后可免于乱世若史鱼之如矢则虽欲卷而怀之有不可得也
　　○子曰可与言而不与之言失人不可与言而与之言失言知者不失人亦不失言【知去声】
　　○子曰志士仁人无求生以害仁有杀身以成仁志士有志之士仁人则成徳之人也理当死而求生则于其心有不安矣是害其心之徳也当死而死则心安而徳全矣　程子曰实理得之于心自别实理者实见得是实见得非也古人有捐躯陨【羽敏反】命者若不实见得恶【音乌】能如此须是实见得生不重于义生不安于死也故有杀身以成仁者只是成就一个是而已
　　○子贡问为仁子曰工欲善其事必先利其器居是邦也事其大夫之贤者友其士之仁者
　　贤以事言仁以徳言夫子尝谓子贡恱不若已者故以是告之欲其有所严惮切磋以成其徳也【家语孔子曰吾死之后则商也日益赐也日损曽子曰何谓也子曰商也好与贤已者处赐也好与不若已者处云云】程子曰子贡问为仁非问仁也故孔子告之以为
　　仁之资而已
　　○顔渊问为邦
　　顔子王佐之才故问治天下之道曰为邦者谦辞
　　子曰行夏之时
　　夏时谓以斗柄初昏建寅之月为嵗首也【金氏曰此古厯也沈括云今正月斗柄指丑矣葢嵗差也但以冬为亥子丑舂为寅夘辰不必因斗建也】天开于子地辟于丑人生于寅故斗柄建此三辰之月皆可以为嵗首而三代迭用之夏以寅为人正商以丑为地正周以子为天正也【语録邵子皇极经世书以元统防十二防为一元一万八百年为一防以防统运以运统世三十年为一世十二世为一运三十运为一防初开一万八百年而天始开又一万八百年而地始成又一万八百年而人始生邵子于寅上方注一开物字葢初开未有物只是气塞及天开些子后便有一块查滓在其中渐渐凝结而成地初则溶软后渐坚实今山形自髙而下便如水漾沙之势以此知必是先有天方有地有天地交感方始生人物出来子丑寅皆天地人之始故三代建以为正夫子以寅月人可施功故从其时丛说又详经世书戌防闭物而消地亥防消地而消天至子又生天】然时以作事【四字出左氏传】则歳月自当以人为纪故孔子尝曰吾得夏时焉而说者以为谓夏小正之属【记礼运子曰我欲观夏道是故之杞而不足征也吾得夏时焉　夏小正夏时书名今存戴徳注】葢取其时之正与其令之善而于此又以告顔子也
　　乘殷之辂【辂音路亦作路】
　　商辂木辂也辂者大车之名古者以木为车而已至商而有辂之名葢始异其制也【明堂位曰大辂殷辂也郑注木辂也汉祭天乘殷之辂今谓之桑根车者是也路大也君之所在以大为号门曰路门寝曰路寝车曰路车】周人饰以金玉则过侈而易【去声】败【金氏曰周人尚舆一器而工聚焉者车为多一曰玉路二曰金路葢饰以全玉者】不若商辂之朴素浑坚而等威已辨为质而得其中也
　　服周之冕
　　周冕有五祭服之冠也冠上有覆【敷救反】前后有旒【音流】黄帝以来葢已有之而制度仪等至周始备【何晏注曰世本云黄帝作冕周礼弁师掌王五冕其制葢以木为干以布衣之上下朱取天地之色阮谌三礼图云长尺六寸广八寸天子以下皆同前圎后方前垂四寸后垂三寸郑云天子之衮冕十二旒鷩冕九旒毳冕七旒希冕五旒冕三旒旈各十二玉公之衮冕九旒九玉侯伯七旒七玉子男五旒五玉孤三旒三玉大夫二旒二玉士以弁庶人以冠又按丛说天子之冕旒用十二及九七五三而玉皆十二诸侯而下各随其命数九命则九旒九玉八命则八旒八玉上可兼下下不得僣上】然其为物小而加于众体之上故虽华而不为靡虽费而不及奢夫子取之葢亦以为文而得其中也
　　乐则韶舞
　　取其尽善尽美
　　放郑声逺佞人郑声淫佞人殆【逺去声】
