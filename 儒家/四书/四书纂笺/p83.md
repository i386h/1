<!-- { "loadSidebar": true } -->
　　赵氏曰二谓挟贵挟贤也尹氏曰有所挟则受道之心不专所以不答也○此言君子虽诲人不倦又恶【去声】夫【音扶】意之不诚者
　　○孟子曰于不可已而己者无所不已于所厚者薄无所不薄也
　　已止也不可止谓所不得不为者也所厚所当厚者也此言不及者之弊
　　其进鋭者其退速
　　进鋭者用心太过其气易【去声】衰故退速○三者之弊理势必然虽过不及之不同然卒同归于废弛【施纸反】
　　○孟子曰君子之于物也爱之而弗仁于民也仁之而弗亲亲亲而仁民仁民而爱物
　　物谓禽兽草木爱谓取之有时用之有节程子曰仁推己及人如老吾老以及人之老于民则可于物则不可统而言之则皆仁分而言之则有序杨氏曰其分【去声下同】不同故所施不能无差【楚宜反】等所谓理一而分殊者也尹氏曰何以有是差等一本故也无伪也
　　○孟子曰知者无不知也当务之为急仁者无不爱也急亲贤之为务尧舜之知而不徧物急先务也尧舜之仁不徧爱人急亲贤也【知者之知并去声】
　　知者固无不知然常以所当务者为急则事无不治【去声】而其为知也大矣仁者固无不爱然常急于亲贤则恩无不洽而其为仁也博矣
　　不能三年之丧而缌小功之察放饭流歠而问无齿决是之谓不知务【饭扶晚反歠昌悦反】
　　三年之丧服之重者也缌麻三月小功五月服之轻者也察致详也放饭大饭流歠长歠不敬之大者也齿决齧【吾结反】断干【音干】肉不敬之小者也【曲礼曰毋放饭毋流歠又曰濡肉齿决干肉不齿决注干坚肉宜用手】问讲求之意○此章言君子之于道识其全体则心不狭知所先后则事有序丰氏曰智不急于先务虽徧知人之所知徧能人之所能徒弊精神而无益于天下之治【去声】矣仁不急于亲贤虽有仁民爱物之心小人在位无由下达聪明日蔽于上而恶政日加于下此孟子所谓不知务也




　　孟子纂笺卷十三
　　钦定四库全书
　　孟子纂笺卷十四
　　元　詹道传　撰
　　尽心章句下
　　凡三十八章
　　孟子曰不仁哉梁惠王也仁者以其所爱及其所不爱不仁者以其所不爱及其所爱
　　亲亲而仁民仁民而爱物所谓以其所爱及其所不爱也
　　公孙丑曰何谓也梁惠王以土地之故糜烂其民而战之大败将复之恐不能胜故驱其所爱子弟以殉之是之谓以其所不爱及其所爱也
　　梁恵王以下孟子答辞也糜烂其民使之战鬭糜烂其血肉也复【扶又反】之复战也子弟谓太子申也【笺见前篇】以土地之故及其民以民之故及其子皆以其所不爱及其所爱也○此承前篇之末三章之意言仁人之恩自内及外不仁之祸由防【与疎同】逮亲
　　○孟子曰春秋无义战彼善于此则有之矣
　　春秋每书诸侯战伐之事必加讥贬以着其擅【时战反】兴之罪无有以为合于义而许之者但就中彼善于此者则有之如召【音邵】陵之师之类是也【春秋僖四年齐侯伐楚楚屈完来盟于师盟于召陵公羊传盟子召陵喜服楚也胡传序桓绩也杨子亦曰春秋美召陵】
　　征者上伐下也敌国不相征也
　　征所以正人也诸侯有罪则天子讨而正之此春秋所以无义战也
　　○孟子曰尽信书则不如无书
　　程子曰载事之辞容有重称而过其实者学者当识其义而已苟执于辞则时或有害于义不如无书之愈也
　　吾于武成取二三策而已矣
　　武成周书篇名武王伐纣归而记事之书也策竹简也取其二三策之言其余不可尽信也程子曰取其奉天伐暴之意反政施仁之法而已
　　仁人无敌于天下以至仁伐至不仁而何其血之流杵也
　　杵舂杵也或作卤【与橹同音鲁】楯也【楯竖尹反兵器所以蔽身者】武成言武王伐纣纣之前徒倒戈攻于后以北血流漂杵孟子言此则其不可信者然书本意乃谓商人自相杀非谓武王杀之也孟子之设是言惧后世之惑且长【上声】不仁之心耳
　　○孟子曰有人曰我善为陈我善为战大罪也【陈去声】制行【者杭】伍曰陈交兵曰战
　　国君好仁天下无敌焉南面而征北狄怨东面而征西夷怨曰奚为后我【好去声】
　　此引汤之事以明之解见前篇
　　武王之伐殷也革车三百两虎贲三千人【两去声贲音奔】又以武王之事明之也两车数一车两【如字】轮也千书序作百【按出车之法一车甲士三人在车上步卒七十二人随之则三百两计二万二千五百人孔安国云虎贲勇士皆百夫长也】
　　王曰无畏宁尔也非敌百姓也若崩厥角稽首
　　书泰誓文与此小异孟子之意当云王谓商人曰无畏我也我来伐纣本为【去声】安宁汝非敌商之百姓也于是商人稽首至地如角之崩也
　　征之为言正也各欲正己也焉用战【焉于防反】
　　民为暴君所虐皆欲仁者来正己之国也
　　○孟子曰梓匠轮舆能与人规矩不能使人巧
　　尹氏曰规矩法度可告者也巧则在其人虽大匠亦末如之何也已盖下学可以言传上达必由心悟庄周所论斲轮之意盖如此【庄子天道篇桓公读书于堂上轮扁斲轮于堂下释椎凿而上问桓公曰敢问公之所读者何言邪公曰圣人之言也曰圣人在乎公曰已死矣曰然则君之所读者古人之糟魄普各反己夫桓公曰寡人读书轮人安得议乎有説则可无説则死轮扁曰臣也以臣之事观之斲轮徐则目而不固疾则苦而不入不徐不疾得之于手而应之于心口不能言有数存焉于其间臣不能以喻臣之子臣之子亦不能受之于臣是以行年七十而老斲轮古之人与其不可传也死矣然则君子所读者古人之糟魄己夫】
　　○孟子曰舜之饭糗茹草也若将终身焉及其为天子也被袗衣鼓琴二女果若固有之【饭上声糗去乆反茹音汝袗之忍反果説又作婐乌果反】
　　饭食也糗干【音干】糒【音备】也茹亦食也袗画【俗作】衣也二女尧二女也果女侍也【语录赵氏以果为侍广韵从女从果者亦曰侍】言圣人之心不以贫贱而有慕于外不以富贵而有动于中随遇而安无预于己所性分【去声】定故也
　　○孟子曰吾今而后知杀人亲之重也杀人之父人亦杀其父杀人之兄人亦杀其兄然则非自杀之也一间耳【间去声】
　　言吾今而后知者必有所为【去声】而感发也一间者我往彼来间一人耳其实与自害其亲无异也范氏曰知此则爱敬人之亲人亦爱敬其亲矣
　　○孟子曰古之为闗也将以御暴
　　讥察非常
　　今之为闗也将以为暴
　　征税出入○范氏曰古之耕者什一后世或收大半之税此以赋敛【力验反】为暴也文王之囿与民同之齐宣王之囿为阱国中此以园囿为暴也后世为暴不止于闗若使孟子用于诸侯必行文王之政凡此之类皆不终日而改也
　　○孟子曰身不行道不行于妻子使人不以道不能行于妻子
　　身不行道者以行【去声】言之不行者道不行也使人不以道者以事言之不能行者令不行也
　　○孟子曰周于利者凶年不能杀周于德者邪世不能乱
　　周足也言积之厚则用有余
　　○孟子曰好名之人能让千乗之国苟非其人箪食豆羮见于色【好乗食皆去声见音现】
　　好名之人矫情干誉是以能让千乗之国然若本非能轻富贵之人则于得失之小者反不觉其真情之发见矣盖观人不于其所勉而于其所忽然后可以见其所安之实也
　　○孟子曰不信仁贤则国空虚
　　空虚言若无人然
　　无礼义则上下乱
　　礼义所以辨上下定民志
　　无政事则财用不足
　　生之无道取之无度用之无节故也○尹氏曰三者以仁贤为本无仁贤则礼义政事处【上声】之皆不以其道矣
　　○孟子曰不仁而得国者有之矣不仁而得天下未之有也
　　言不仁之人骋【丑井反】其私智可以盗千乗之国而不可以得丘民之心邹氏曰自秦以来不仁而得天下者有矣然皆一再传而失之犹不得也所谓得天下者必如三代而后可
　　○孟子曰民为贵社稷次之君为轻
　　社土神稷谷神建国则立坛壝【以水反又维季反】以祀之【周礼大司徒设其社稷之壝各以其野之所宜木名其社与其野○封人掌设王之社壝为几封而树之聚土曰封壝谓坛及堳埓也白虎通曰天子社坛方五丈取五方五色土封之诸侯半之各以其所守之方一色士封之皆冒以黄土○周礼图社稷坛相并社坛在东稷坛在西各三级壝在四隅如矩曲方】盖国以民为本社稷亦为【去声】民而立而君之尊又系于二者之存亡故其轻重如此
　　是故得乎丘民而为天子得乎天子为诸侯得乎诸侯为大夫
　　丘民田野之民【赵岐注丘十六井也天下丘民皆乐其政则为天子】至防贱也然得其心则天下归之天子至尊贵也而得其心者不过为诸侯耳是民为重也
　　诸侯危社稷则变置
　　诸侯无道将使社稷为人所灭则当更【平声】立贤君是君轻于社稷也
　　牺牲既成粢盛既洁祭祀以时然而旱干水溢则变置社稷【盛音成】
　　祭祀不失礼而土谷之神不能为【去声】民御灾捍【音汗】患则毁其坛壝而更【平声】置之亦年不顺成八蜡【助驾反】不通之意【记郊特牲天子大蜡八伊耆氏始为蜡蜡也者索音色也嵗十二月合聚万物而索飨之也蜡有八者先啬一也若神农也司啬二也后稷是也农三也若田畯也邮表畷四也邮表畷谓田畯之官督约百姓于井闾之处猫虎五也迎猫为其食田防也迎虎为其食田豕也迎其神而祭之也坊六也水庸七也坊与水庸土反其宅水归其壑也昆虫八也昆虫暑生寒死螟螽之属为害者也八蜡以记四方四方年不顺成八蜡不通谓不缺】

　　○孟子曰圣人百世之师也伯夷栁下恵是也故闻伯夷之风者顽夫廉懦夫有立志闻栁下恵之风者薄夫敦鄙夫寛奋乎百世之上【句】百世之下闻者莫不兴起也非圣人而能若是乎而况于亲炙之者乎
　　兴起感动奋发也亲炙亲近而熏炙之也余见前篇
　　○孟子曰仁也者人也合而言之道也
　　仁者人之所以为人之理也然仁理也人物也以仁之理合于人之身而言之乃所谓道者也○程子曰中庸所谓率性之谓道是也或曰外国本人也之下有义也者宜也礼也者履也智也者知也信也者实也凡二十字今按如此则理极分明然未详其是否也【外国本旧传高丽有冩本如此礼记祭义云仁者仁此者也礼者履此者也义者宜此者也信者信此者也以此文证之外国本或是】
　　○孟子曰孔子之去鲁曰迟迟吾行也去父母国之道也去齐接淅而行去他国之道也
　　重【平声】出
　　○孟子曰君子之戹于陈蔡之间无上下之交也君子孔子也戹与厄同君臣皆恶无所与交也
　　○貉稽曰稽大不理于口【貉音陌】
　　赵氏曰貉姓稽名为众口所讪【所晏反】理赖也今按汉书无俚【音里】方言亦训赖【前汉季布賛贤者诚重其死夫婢妾贱人感槩而自杀非能勇也其尽无俚之至耳晋灼曰杨雄方言曰俚聊也许慎曰赖也】
　　孟子曰无伤也士憎兹多口
　　赵氏曰为士者益多为众口所讪按此则憎当从土今本皆从心盖传写之误
　　诗云忧心悄悄愠于羣小孔子也肆不殄厥愠亦不陨厥问文王也
