<!-- { "loadSidebar": true } -->
　　钦定四库全书
　　孟子纂笺卷六
　　元　詹道传　撰
　　滕文公下
　　凡十章
　　陈代曰不见诸侯宜若小然今一见之大则以王小则以霸且志曰枉尺而直寻宜若可为也【王去声】
　　陈代孟子弟子也小谓小节也枉屈也直伸也八尺曰寻枉尺直寻犹屈已一见诸侯而可以致王霸所屈者小所伸者大也
　　孟子曰昔齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也如不待其招而往何哉【丧去声】
　　田猎也虞人守苑囿之吏也【周礼地官之属若山虞若林衡川衡泽虞之职掌山林川泽田猎之政令田猎则山虞植虞旗泽虞植虞旌以属禽】招大夫以旌招虞人以皮冠元首也志士固穷常念死无棺椁弃沟壑而不恨勇士轻生常念战鬭而死丧其首而不顾也此二句乃孔子叹美虞人之言【事见左昭二十四年】夫【音扶】虞人招之不以其物尚守死而不往况君子岂可不待其招而自往见之耶此以上【是掌反】告之以不可徃见之意
　　且夫枉尺而直寻者以利言也如以利则枉寻直尺而利亦可为与【夫音扶与平声】
　　此以下正其所称枉尺直寻之非夫所谓枉小而所伸者大则为之者计其利耳一有计利之心则虽枉多伸少而有利亦将为之邪甚言其不可也
　　昔者赵简子使王良与嬖奚乗终日而不获一禽嬖奚反命曰天下之贱工也或以告王良良曰请复之彊而后可一朝而获十禽嬖奚反命曰天下之良工也简子曰我使掌与女乗谓王良良不可曰吾为之范我驰驱终日不获一为之诡遇一朝而获十诗云不失其驰舍矢如破我不贯与小人乗请辞【乗去声彊上声女音汝为去声舍上声】赵简子晋大夫赵鞅【于两反】也王良善御者也嬖奚简子幸臣与之乗为之御也复【扶又反】之再乗也彊而后可嬖奚不肯彊之而后肯也一朝自晨至食时也掌专主也范法度也诡遇不正而与禽遇也言奚不善射以法驰驱则不获废法诡遇而后中【去声下同】也【赵岐注法度之御应礼之射正杀之禽不能得一横而射之曰诡遇非礼之射则能获十五御逐禽左是也○饶氏曰射者是驱禽兽来迎而射之此禽当中来则可以正射若来得不正则或当左或当右以射之御者自有法度射者不遇迎而射之则不中非关御者事诡遇是诡道以遇禽兽射者不能迎而射之而御者以诡遇则其中非射者之能乃御者之力也】诗小雅车攻之篇言御者不失其驰驱之法而射者发矢皆中而力今嬖奚不能也贯【惯同】习也
　　御者且羞与射者比比而得禽兽虽若丘陵弗为也如枉道而从彼何也且子过矣枉已者未有能直人者也【比必二反】
　　比阿党也若丘陵言多也○或曰居今之世出处【上声】去就不必一一中节欲其一一中节则道不得行矣杨氏曰何其不自重也枉己其能直人乎古之人宁道之不行而不轻其去就是以孔孟虽在春秋战国之时而进必以正以至终不得行而死也使不恤其去就而可以行道孔孟当先为之矣孔孟岂不欲道之行哉
　　○景春曰公孙衍张仪岂不诚大丈夫哉一怒而诸侯惧安居而天下熄
　　景春人姓名公孙衍张仪皆魏人【金氏曰衍即犀首也】怒则说【音税】诸侯使相攻伐故诸侯惧也
　　孟子曰是焉得为大丈夫乎子未学礼乎丈夫之冠也父命之女子之嫁也母命之往送之门戒之曰往之女家必敬必戒无违夫子以顺为正者妾妇之道也【焉于防反冠去声女家之女音汝】
　　加冠【如字】于首曰冠【去声】女家夫家也妇人内夫家以嫁为归也夫子夫也女子从人以顺为正道也葢言二子阿谀苟容窃取权势乃妾妇顺从之道耳非丈夫之事也
　　居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫
　　广居仁也正位礼也大道义也与民由之推其所得于人也独行其道守其所得于己也淫荡其心也移变其节也屈挫其志也○何叔京【名镐昭武人曽受学于朱子】曰战国之时圣贤道否【部鄙反】天下不复【扶又友】见其徳业之盛但见奸巧之徒得志横行气焰【以念反】可畏遂以为大丈夫不知由君子观之是乃妾妇之道耳何足道哉
　　○周霄问曰古之君子仕乎孟子曰仕传曰孔子三月无君则皇皇如也出疆必载质公明仪曰古之人三月无君则吊【传直恋反质与贽同下同】
　　周霄魏人无君谓不得仕而事君也皇皇如有求而弗得之意【记檀弓顔丁善居丧始死皇皇焉如有求而弗得】出疆谓失位而去国也质所执以见人者如士则执雉也【周礼大宗伯以禽作六挚以等诸侯孤执皮帛卿执羔大夫执鴈士执雉庶人执鹜音木工商执鸡】出疆载之者将以见所适国之君而事之也
　　三月无君则吊不以急乎
　　周霄问也以已通太也后章放【上声】此
　　曰士之失位也犹诸侯之失国家也礼曰诸侯耕助以供粢盛夫人蚕缫以为衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足吊乎【盛音成缫素刀反皿武永反】礼曰【引礼曰至先王先公大略礼记祭义之文】诸侯为借【秦昔反】百亩冕而青纮【音宏】躬秉耒以耕而庶人助以终亩收而藏之御廪以供宗庙之粢盛【按国语天子为借千亩诸侯为借百亩王耕一墢班三之贾逵注班次也谓卿大夫各三其上也王一墢公三墢卿九墢大夫二十七墢天子三推公五推卿诸侯九推○谷梁传桓十四年天子亲耕以供粢盛王后亲蚕以供祭服甸粟而内三宫三宫米而藏之御廪注甸甸师掌田之官也三宫三夫人也宗庙之礼君亲割夫人亲春】使世妇蚕于公桑蚕室奉茧【古典反】以示于君遂献于夫人夫人副袆【音晖】受之缫三盆手遂布于三宫世妇使缫以为黼黻【音斧弗】文章而服以祀先王先公【周礼春官天子有六宫九嫔二十七世妇诸侯半之祭仪云古者天子诸侯必有公桑蚕室近川而为之季春朔旦君皮弁素积卜三宫之夫人世妇之吉者使入蚕于蚕室奉种浴于川桑于公桑及卒蚕事奉茧以示于君遂献于夫人夫人服祭服受之为此茧欲为祭服也副之为言覆也若今之步摇首着副身着袆衣然副袆王后之服而云夫人记者容指三王之后欤三盆手者三淹也淹去声凡缫每淹大緫而手振之以出绪也考工记曰青与赤谓之文赤与白谓之章白与黒谓之黼黒与青谓之黻五采备谓之绣服既成君服以祀先王先公祭义互言天子诸侯也】又曰士有田则祭无田则荐【此王制之文注云有田者既祭又荐新祭以首时荐以仲月】黍稷曰粢在器曰盛牲杀牲必特杀也皿【眉永反】所以覆【敷救反】器者
　　出疆必载质何也
　　周霄问也
　　曰士之仕也犹农夫之耕也农夫岂为出疆舍其耒耜哉曰晋国亦仕国也未尝闻仕如此其急仕如此其急也君子之难仕何也曰丈夫生而愿为之有室女子生而愿为之有家父母之心人皆有之不待父母之命媒妁之言鑚穴隙相窥逾墙相从则父母国人皆贱之古之人未尝不欲仕也又恶不由其道不由其道而往者与鑚穴隙之类也【为去声舍上声妁音酌隙去逆反恶去声】
　　晋国解见首篇仕国谓君子游宦之国霄意以孟子不见诸侯为难仕故先问古之君子仕否然后言此以风【去声】切之也男以女为室女以男为家妁亦媒也言为父母者非不愿其男女之有室家而亦恶其不由道葢君子虽不洁身以乱伦而亦不狥利而忘义也
　　○彭更问曰后车数十乘从者数百人以传食于诸侯不以泰乎孟子曰非其道则一箪食不可受于人如其道则舜受尧之天下不以为泰子以为泰乎【更平声乗从皆去声传直恋反箪音丹食音嗣】
　　彭更孟子弟子也泰侈也
　　曰否士无事而食不可也
　　言不以舜为泰但谓今之士无功而食人之食则不可也
　　曰子不通功易事以羡补不足则农有余粟女有余布子如通之则梓匠轮舆皆得食于子于此有人焉入则孝出则悌守先王之道以待后之学者而不得食于子子何尊梓匠轮舆而轻为仁义者哉【羡延面反】
　　通功易事谓通人之功而交易其事羡余也有余言无所贸【音茂】易而积于无用也梓人匠人木工也轮人舆人车工也【周礼冬官梓人为笋簴为饮器为侯鹄匠人掌建国营国为沟洫此梓匠之异也轮人为轮为葢舆人为车此轮舆之不同也】
　　曰梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣且子食志乎食功乎曰食志【与平声可食而食食志食功之食皆音嗣下同】
　　孟子言自我而言固不求食自彼而言凡有功者则当食【音嗣】之
　　曰有人于此毁瓦画墁其志将以求食也则子食之乎曰否曰然则子非食志也食功也【墁武安反子食之食亦音嗣】墁【谟官反】墙壁之饰也毁瓦画墁言无功而有害也既曰食功则以士为无事而食者真尊梓匠轮舆而轻为仁义者矣
　　○万章问曰宋小国也今将行王政齐楚恶而伐之则如之何【恶去声】
　　万章孟子弟子宋王偃尝灭滕伐薛败齐楚魏之兵欲霸天下疑即此时也【通鉴周赦王二十九年宋起兵灭滕伐薛东败齐取五城南败楚取地三百里西败魏军欲覇之亟成故射天笞地以示威服鬼神天下谓之桀宋齐湣王伐之王偃走死】
　　孟子曰汤居亳与葛为邻葛伯放而不祀汤使人问之曰何为不祀曰无以供牺牲也汤使遗之牛羊葛伯食之又不以祀汤又使人问之曰何为不祀曰无以供粢盛也汤使亳众往为之耕老弱馈食葛伯帅其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也【遗唯季反盛音成往为之为去声馈食酒食之食音嗣要平声饷式亮反】
　　葛国名伯爵也【古注夏诸侯嬴姓之国】放而不祀放纵无道不祀先祖也亳众汤之民其民葛民也授与也饷亦馈也书商书仲虺【许伟反】之诰也仇饷言与饷者为仇也
　　为其杀是童子而征之四海之内皆曰非富天下也为匹夫匹妇复雠也【为去声】
　　非富天下言汤之心非以天下为富而欲得之也
　　汤始征自葛载十一征而无敌于天下东面而征西夷怨南面而征北狄怨曰奚为后我民之望之若大旱之望雨也归市者弗止芸者不变诛其君吊其民如时雨降民大悦书曰徯我后后来其无罚
　　载亦始也十一征所征十一国也余巳见前篇
　　有攸不为臣东征绥厥士女匪厥黄绍我周王见休惟臣附于大邑周其君子实黄于匪以迎其君子其小人箪食壶浆以迎其小人救民于水火之中取其残而已矣【食音嗣】
　　按周书武成篇载武王之言孟子约其文如此然其辞时与今书文不类今姑依此文解之有所不为臣谓助纣为恶而不为周臣者匪与篚同黄币也【防礼公之孤执附庸之君执黄】绍继也犹言事也言其士女以匪盛【音成】黄之币迎武王而事之也【防礼图云篚以竹为之长三尺广一尺深六寸足高三寸上有葢】商人而曰我周王犹商书所谓我后也休美也言武王能顺天休命而事之者皆见休也臣附归服也孟子又释其意言商人闻周师之来各以其类相迎者以武王能救民于水火之中取其残民者诛之而不为暴虐耳君子谓在位之人小人谓细民也
