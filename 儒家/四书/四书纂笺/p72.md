<!-- { "loadSidebar": true } -->
　　微犹贱也尹氏曰或逺【上声】害或死难【去声】其事不同者所处【上声】之地不同也君子之心不系于利害惟其是而已故易地则皆能为之　孔氏曰古之圣贤言行【去声】不同事业亦异而其道未始不同也学者知此则因所遇而应之若权衡之称物低昻屡变而不害其为同也
　　○储子曰王使人瞷夫子果有以异于人乎孟子曰何以异于人哉尧舜与人同耳【瞯古苋反】
　　储子齐人也瞯窃视也圣人亦人耳岂有异于人哉
　　○齐人有一妻一妾而处室者其良人出则必餍酒肉而后反其妻问所与饮食者则尽富贵也其妻告其妾曰良人出则必餍酒肉而后反问其与饮食者尽富贵也而未尝有显者来吾将瞯良人之所之也蚤起施从良人之所之徧国中无与立谈者卒之东郭墦间之祭者乞其余不足又顾而之他此其为餍足之道也其妻归告其妾曰良人者所仰望而终身也今若此与其妾讪其良人而相泣于中庭而良人未之知也施施从外来骄其妻妾【施音迤又音异墦音燔施施如字】
　　章首当有孟子曰字阙文也良人夫也餍饱也显者富贵人也施邪施而行不使良人知也墦也顾望也讪怨詈【力智反】也施施喜悦自得之貌
　　由君子观之则人之所以求富贵利达者其妻妾不羞也而不相泣者几希矣
　　孟子言自君子而观今之求富贵者皆若此人耳使其妻妾见之不羞而泣者少矣言可羞之甚也　赵氏曰言今之求富贵者皆以枉曲之道昬夜乞哀以求之而以骄人于白日与斯人何以异哉

　　孟子纂笺卷八
<经部,四书类,四书纂笺__孟子纂笺>
　　钦定四库全书
　　孟子纂笺卷九
　　元　詹道传　撰
　　万章上
　　凡九章
　　万章问曰舜徃于田号泣于旻天何爲其号泣也孟子曰怨慕也【号平声】
　　舜徃于田耕歴山时也仁覆【敷救反】闵下谓之旻天号泣于旻天呼天而泣也事见虞书大禹谟篇【书曰帝初于歴山徃于田日号泣于旻天于父母】怨慕怨己之不得其亲而思慕也
　　万章曰父母爱之喜而不忘父母恶之劳而不怨然则舜怨乎曰长息问于公明髙曰舜徃于田则吾旣得闻命矣号泣于旻天于父母则吾不知也公明髙曰是非尔所知也夫公明髙以孝子之心爲不若是恝我竭力耕田共爲子职而已矣父母之不我爱于我何哉【恶平声夫音扶恝苦八反共平声】
　　长息公明髙弟子公明髙曾子弟子【笺此语本赵岐注不知何所据】于父母亦书辞言呼父母而泣也恝无愁之貌于我何哉自责不知己有何罪耳非怨父母也杨氏曰非孟子深知舜之心不能爲此言盖舜惟恐不顺于父母未尝自以爲孝也若自以爲孝则非孝矣
　　帝使其子九男二女百官牛羊仓廪备以事舜于畎畆之中天下之士多就之者帝将胥天下而迁之焉爲不顺于父母如穷人无所归【爲去声】
　　帝尧也史记云二女妻【去声】之以观其内九男事之以观其外【赵岐注九子事舜以爲师丹朱外八庶未闻犹晋献公之子九人五人以事见于春秋余四子亦未闻也　史记五帝纪舜年二十以孝闻三十而帝尧问可用者四岳咸荐虞舜曰可于是尧乃以二女妻舜以观其内使九男与处以观其外舜居潙汭内行弥谨尧二女不敢以贵骄事舜亲戚甚有妇道尧九男皆益笃】又言一年所居成聚【广雅云聚居也音慈喻反汉书音义云小于乡曰聚】二年成邑三年成都【周礼郊野法九夫爲井四井爲邑四邑爲丘四丘爲甸四甸爲县四县爲都又按庄子徐无鬼篇舜有鳣行三徙成都至邓之墟十五万家】是天下之士就之也胥相视也迁之移以与之也如穷人之无所归言其怨慕迫切之甚也
　　天下之士悦之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵爲天子而不足以解忧人悦之好色富贵无足以解忧者惟顺于父母可以解忧
　　孟子推舜之心如此以解上文之意极天下之欲不足以解忧而惟顺于父母可以解忧孟子真知舜之心哉
　　人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣【少好皆去声】
　　言常人之情因物有迁惟圣人爲能不失其本心也艾美好也楚辞战国策所谓防艾义与此同【楚辞九歌大司命篇怂长剑兮拥防艾荪独宜兮爲民正　战国策赵孝成王篇公子魏牟过赵赵王迎之顾反至坐前有尺帛且令工人以爲冠工见客来也因避赵王曰愿闻所以爲天下魏牟曰王能重王之国若此尺帛则国大治矣赵王不悦曰寡人岂敢轻国若此魏牟曰请爲王説之王有此尺帛何不令前郎中以爲冠王曰郎中不知爲冠魏牟曰爲冠而败之奚亏于王之国而王必待工而后乃使之今爲天下之工或非也社稷爲虚器先王不血食而王不以予工乃与防艾】不得失意也热中躁急心热也言五十者舜摄政时年五十也五十而慕则其终身慕可知矣　此章言舜不以得众人之所欲爲已乐【音洛】而以不顺乎亲之心爲己忧非圣人之尽性其孰能之
　　○万章问曰诗云娶妻如之何必告父母信斯言也宜莫如舜舜之不告而娶何也孟子曰告则不得娶男女居室人之大伦也如告则废人之大伦以怼父母是以不告也【怼直防反】
　　诗齐国风南山之篇也信诚也诚如此诗之言也怼雠怨也舜父顽母嚚【音银】常欲害舜告则不听其娶是废人之大伦以雠怨于父母也
　　万章曰舜之不告而娶则吾旣得闻命矣帝之妻舜而不告何也曰帝亦知告焉则不得妻也【妻去声】
　　以女爲人妻【如字】曰妻【去声下同】程子曰尧妻舜而不告者
　　以君治之而已如今之官府治民之私者亦多
　　万章曰父母使舜完廪捐阶瞽瞍焚廪使浚井出从而揜之象曰谟盖都君咸我绩牛羊父母仓廪父母干戈朕琴朕弤朕二嫂使治朕栖象徃入舜宫舜在牀琴象曰郁陶思君尔忸怩舜曰惟兹臣庶汝其于予治不识舜不知象之将杀已与曰奚而不知也象忧亦忧象喜亦喜【弤都礼反忸女六反怩音尼与平声】
　　完治也捐去【上声】也阶梯也揜盖也按史记曰使舜上【时掌反】涂廪瞽瞍从下纵火焚廪舜乃以两笠自捍【音汗】而下去得不死后又使舜穿井舜穿井为匿空旁出舜旣入深瞽瞍与象共下土实井舜从匿空中出去即其事也【笺空音孔括地志云舜井在嬀州临武县西城中其西又有一井耆旧传云并舜井也帝王世纪云河东有舜井未详列女传二女敎舜上廪曰鹊女衣裳鸟工徃敎舜穿井曰去汝裳衣龙工徃故谓鸟工龙裳救井廪之难】象舜异母弟也谟谋也盖盖井也舜所居三年成都故谓之都君咸皆也绩功也舜旣入井象不知舜已出欲以杀舜爲己功也干盾【树尹反】也戈防也【周礼掌五兵五楯郑云五楯干鲁之属礼图云戈今之勾戟又云今之三锋防缺内长四寸半胡长六寸以其与戈相防故云戈防也】琴舜所弹五琴也弤雕【丁聊反】弓也【通鉴外纪云舜弹五之琴歌南风之诗雕弓漆赤弓尚书彤弓是也】象欲以舜之牛羊仓廪与父母而自取此物也二嫂尧二女也栖牀也象欲使爲己妻也象徃舜宫欲分取所有见舜生在牀弹琴盖旣出即潜归其宫也郁陶思之甚而气不得伸也象言己思君之甚故来见尔忸怩惭色也臣庶谓其百官也象素僧舜不至其宫故舜见其来而喜使之治其臣庶也孟子言舜非不知其将杀己但见其忧则忧见其喜则喜兄弟之情自有所不能已耳万章所言其有无不可知然舜之心则孟子有以知之矣他亦不足辩也程子曰象忧亦忧象喜亦喜人情天理于是爲至
　　曰然则舜僞喜者与曰否昔者有馈生鱼于郑子产子产使校人畜之池校人烹之反命曰始舍之圉圉焉少则洋洋焉攸然而逝子产曰得其所哉得其所哉校人出曰孰谓子产智予旣烹而食之曰得其所哉得其所哉故君子可欺以其方难罔以非其道彼以爱兄之道来故诚信而喜之奚僞焉【与平声校音效又音敎畜许六反】
　　校人主池沼小吏也圉圉困而未纾【音舒】之貌洋洋则稍纵矣攸然而逝者自得而逺去也方亦道也罔蒙蔽也欺以其方谓诳【古况反】之以理之所有罔以非其道谓昧之以理之所无象以爱兄之道来所谓欺之以其方也舜本不知其僞故实喜之何僞之有　此章又言舜遭人伦之变而不失天理之常也
　　○万章问曰象日以杀舜爲事立爲天子则放之何也孟子曰封之也或曰放焉
　　放犹置也置之于此使不得去也万章疑舜何不诛之孟子言舜实封之而或者误以爲放也
　　万章曰舜流共工于幽州放驩兜于崇山杀三苗于三危殛鲧于羽山四罪而天下咸服诛不仁也象至不仁封之有庳有庳之人奚罪焉仁人固如是乎在他人则诛之在弟则封之曰仁人之于弟也不藏怒焉不宿怨焉亲爱之而已矣亲之欲其贵也爱之欲其富也封之有庳富贵之也身爲天子弟爲匹夫可谓亲爱之乎【庳音鼻】
　　流徙也共【音恭】工官名驩兜人名二人比【毗至反】周相与爲党【如书尧咨畴若予采驩兜举共工可见爲党】三苗国名负固不服杀杀其君也殛诛也鲧禹父名方命圯【部鄙反】族治水无功【见书尧典】皆不仁之人也幽州崇山三危羽山有庳皆地名也【赵氏曰幽州北裔之地舜分冀北爲幽州崇山南裔之山在今澧州慈利县三危西裔之地禹贡在雍州或以爲炖煌未详羽山东裔之山在今海州朐山县】或曰今道州鼻亭即有庳之地也【汉书顔师古注云有庳在零陵今鼻亭是也】未知是否万章疑舜不当封象使彼有庳之民无罪而遭象之虐非仁人之心也藏怒谓藏匿其怒宿怨谓留蓄其怨
　　敢问或曰放者何谓也曰象不得有爲于其国天子使吏治其国而纳其贡税焉故谓之放岂得暴彼民哉虽然欲常常而见之故源源而来不及贡以政接于有庳此之谓也
　　孟子言象虽封爲有庳之君然不得治其国天子使吏代之治而纳其所收之贡税于象有似于放故或者以爲放也盖象至不仁处【上声】之如此则旣不失吾亲爱之心而彼亦不得虐有庳之民也源源若水之相继也来谓来朝【音潮下同】觐也不及贡以政接于有庳谓不待及诸侯朝贡之期而以政事接见有庳之君盖古书之辞而孟子引以证源源而来之意见【形甸反】其亲爱之无已如此也　呉氏曰言圣人不以公义废私恩亦不以私恩害公义舜之于象仁之至义之尽也
　　○咸丘蒙问曰语云盛徳之士君不得而臣父不得而子舜南面而立尧帅诸侯北面而朝之瞽瞍亦北面而朝之舜见瞽瞍其容有蹙孔子曰于斯时也天下殆哉岌岌乎不识此语诚然乎哉孟子曰否此非君子之言齐东野人之语也尧老而舜摄也尧典曰二十有八载放勲乃徂落百姓如丧考妣三年四海遏密八音孔子曰天无二日民无二王舜旣爲天子矣又帅天下诸侯以爲尧三年丧是二天子矣【朝音潮岌鱼及反丧如字】
