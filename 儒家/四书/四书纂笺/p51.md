<!-- { "loadSidebar": true } -->
　　孟子曰孔子可以仕则仕可以止则止可以久则久可以速则速所谓无可无不可也　谢氏曰七人隐遯不污则同其立心造行【去声】则异伯夷叔齐天子不得臣诸侯不得友盖已遯世离【去声】羣矣下圣人一等此其最髙与柳下恵少连虽降志而不枉已虽辱身而不求合其心有不屑也故言能中伦行能中虑虞仲夷逸隐居放言则言不合先王之法者多矣然清而不污也权而适宜也与方外之士害义伤教而乱大伦者殊科是以均谓之逸民【方外二字本庄子游方之外谓出乎礼法之外者】尹氏曰七人各守其一节而孔子则无可无不可所以常适其可而异于逸民之徒也扬雄曰观乎圣人则见贤人是以孟子语夷惠亦必以孔子断【丁乱反】之
　　○大师挚适齐【大音泰】
　　大师鲁乐官之长【上声】挚其名也
　　亚饭干适楚三饭缭适蔡四饭缺适秦【饭扶晚反缭音了】亚饭以下以乐侑食之官【周礼春官大司乐王大食三侑皆令奏钟鼓防以乐劝食是每日之常食也皆有乐而不用钟鼓若朔及月半则天子诸侯皆大食加牲体乐奏钟鼔又薛氏云按论语每饭异乐异工盖常食则一工之侑而已若大食三侑皆令奏钟鼓此终食之侑而乐工皆备也　朱子曰白虎通曰王者平旦食昼食脯食暮食凡四饭诸侯三饭大夫再饭故鲁之师官自亚饭以下盖三饭也】干缭缺皆名也
　　鼓方叔入于河
　　鼓击鼓者方叔名河河内
　　播鼗武入于汉【鼗徒刀反】
　　播摇也鼗小鼓两旁有耳持其柄而摇之则旁耳还自击武名也汉汉中
　　少师阳击磬襄入于海【少去声】
　　少师乐官之佐阳襄二人名襄即孔子所从学琴者海海岛也【史记世家孔子学鼔琴师襄子十日不进师襄子曰可以益矣孔子曰丘已习其曲矣未得其数也有闲曰已习其数可以益矣孔子曰丘未得其志也有闲曰己习其志可以益矣孔子曰丘末得其为人也有闲曰有所穆然深思焉有所怡然髙望而逺志焉曰丘得其为人黯然而黒颀然而长眼如望羊如王四国非文王其谁能为此也师襄子避席再拜曰师盖云文王操也】　此记贤人之隐遁以附前章然未必夫子之言也末章放【上声】此张子曰周衰乐废夫子自卫反鲁一尝治之其后伶【音灵】人贱工识乐之正及鲁益衰三桓僭妄自大师以下皆知散之四方逾河蹈海以去乱圣人俄顷之助功化如此如有用我期月而可岂虚语哉
　　○周公谓鲁公曰君子不施其亲不使大臣怨乎不以故旧无大故则不弃也无求备于一人
　　施陆氏本作弛【诗纸反】福本同　鲁公周公子伯禽也弛遗弃也以用也大臣非其人则去【上声】之在其位则不可不用大故谓恶逆李氏曰四者皆君子之事忠厚之至也　胡氏曰此伯禽受封之国周公训戒之辞鲁人传诵久而不忘也其或夫子尝与门弟子言之欤
　　○周有八士伯达伯适仲突仲忽叔夜叔夏季随季騧【騧鸟爪反】
　　或曰成王时人【郑说】或曰宣王时人【刘向说】盖一母四乳而生八子也然不可考矣　张子曰记善人之多也愚按此篇孔子于三仁逸民师挚八士既皆称賛而品列之于接舆沮溺丈人又每有惓惓【音权】接引之意皆衰世之志也其所感者深矣在陈之叹盖亦如此三仁则无闲【去声】然矣其余数君子者亦皆一世之髙士若使得闻圣人之道以裁其所过而勉其所不及则其所立岂止于此而已哉

　　论语纂笺卷九
　　钦定四库全书
　　论语纂笺卷十
　　元　詹道传　撰
　　子张第十九
　　此篇皆记弟子之言而子夏为多子贡次之盖孔门自顔子以下頴悟莫若子贡自曽子以下笃实无若子夏故特记之详焉凡二十五章
　　子张曰士见危致命见得思义祭思敬防思哀其可已矣
　　致命谓委致其命犹言授命也四者立身之大节一有不至则余无足观故言士能如此则庶乎其可矣
　　○子张曰执徳不信道不笃焉能为有焉能为亡【焉于防反亡读作无下同】
　　有所得而守之太狭则徳孤【二字本易坤文言敬义立而徳不孤】有所闻而信之不笃则道废焉能为有亡犹言不足为轻重
　　○子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤与于人何所不容我之不贤与人将拒我如之何其拒人也【贤与之与平声】子夏之言廹狭子张讥之是也但其所言亦有过髙之弊盖大贤虽无所不容然大故亦所当絶不贤固不可以拒人然损友亦所当逺【去声】学者不可不察
　　○子夏曰虽小道必有可观者焉致逺恐泥是以君子不为也【泥去声】
　　小道如农圃医卜之属【金氏曰农如许行为神农之言汉书艺文志农家者流诸书圃如种树之书畜牧之方医如方脉诸书卜则书周礼三兆今亡史记防传略存一二】泥不通也　杨氏曰百家众技犹耳目鼻口皆有所明而不能相通【庄子天下篇曰天下大乱贤圣不明道法不一天下多得一察焉以自好譬如耳目鼻口皆有所明不能相通犹百家众技也皆有所长时有所用虽然不该不徧一曲之士也】非无可观也致逺则泥矣故君子不为也
　　○子夏曰日知其所亡月无忘其所能可谓好学也已矣【亡读作无好去声】
　　亡无也谓已之所未有　尹氏曰好学者日新而不失
　　○子夏曰博学而笃志切问而近思仁在其中矣四者皆学问思辨之事耳未及乎力行而为仁也然从事于此则心不外驰而所存自熟故曰仁在其中矣　程子曰博学而笃志切问而近思何以言仁在其中矣学者要思得之了此便是彻上彻下之道又曰学不博则不能守约志不笃则不能力行切问近思在己者则仁在其中矣又曰近思者以类而推苏氏曰博学而志不笃则大而无成泛问逺思则劳而无功
　　○子夏曰百工居肆以成其事君子学以致其道肆谓官府造作之处致极也工不居肆则迁于异物而业不精君子不学则夺于外诱而志不笃尹氏曰学所以致其道也百工居肆必务成其事君子之于学可不知所务哉愚按二说相须其义始备
　　○子夏曰小人之过也必文【文去声】
　　文饰之也小人惮于改过而不惮于自欺故必文以重其过
　　○子夏曰君子有三变望之俨然即之也温听其言也厉
　　俨然者貌之庄温者色之和厉者辞之确　程子曰他人俨然则不温温则不厉惟孔子全之谢氏曰此非有意于变盖并行而不相悖也如良玉温润而栗然【记聘义昔者君子比徳于玉焉温润而泽仁也缜宻以栗知也】
　　○子夏曰君子信而后劳其民未信则以为厉已也信而后谏未信则以为谤已也
　　信谓诚意恻怛而人信之也厉犹病也事上使下皆必诚意交孚而后可以有为
　　○子夏曰大徳不逾闲小徳出入可也
　　大德小德犹言大节小节闲阑也所以止物之出入言人能先立乎其大者则小节虽或未尽合理亦无害也　呉氏曰此章之言不能无弊学者详之
　　○子游曰子夏之门人小子当洒扫应对进退则可矣抑末也本之则无如之何【洒色卖反扫素报反】
　　子游讥子夏弟子于威仪容节之闲则可矣然此小学之末耳推其本如大学正心诚意之事则无有
　　子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎【别彼列反焉于防反】
　　倦如诲人不倦之倦区犹类也言君子之道非以其末为先而传之非以其本为后而倦教但学者所至自有浅深如草木之有大小其类固有别矣若不量其浅深不问其生熟而槩以髙且逺者强【上声】而语【音御】之则是诬之而已君子之道岂可如此若夫【音扶】始终本末一以贯之则惟圣人为然岂可责之门人小子乎　程子曰君子教人有序先传以小者近者而后教以大者逺者非是先传以近小而后不教以逺大也又曰洒扫应对便是形而上者理无大小故也故君子只在谨独【集注引程子慎独凡三章仲弓问仁章云惟慎独便是守之之法子在川上章云其要只在慎独及此章为三】又曰圣人之道更无精粗从洒扫应对与精义入神【易下系云精义入神以致用也】贯通只一理虽洒扫应对只看所以然如何又曰凡物有本末不可分本末为两叚事洒扫应对是其然必有所以然又曰自洒扫应对上便可到圣人事愚按程子第一条说此章文意最为详尽其后四条皆以明精粗本末其分【扶问反】虽殊而理则一学者当循序而渐进不可厌末而求本盖与第一条之意实相表里非谓末即是本但学其末而本便在此也
　　○子夏曰仕而优则学学而优则仕
　　优有余力也仕与学理同而事异故当其事者必先有以尽其事而后可及其余然仕而学则所以资其仕者益深学而仕则所以验其学者益广
　　○子游曰丧致乎哀而止
　　致极其哀不尚文饰也杨氏曰丧与其易也寜戚不若礼不足而哀有余之意愚按而止二字亦微有过于髙逺而简略细微之弊学者详之
　　○子游曰吾反张也为难能也然而未仁
　　子张行【去声】过髙而少诚实恻怛之意
　　○曽子曰堂堂乎张也鸡与并为仁矣
　　堂堂容貌之盛言其务外自髙不可辅而为仁亦不能有以辅人之仁也　范氏曰子张外有余而内不足故门人皆不与其为仁子曰刚毅木讷近仁宁外不足而内有余庶可以为仁矣
　　○曽子曰吾闻诸夫子人未有自致者也必也亲丧乎致尽其极也盖人之真情所不能自己者　尹氏曰亲丧固所自尽也【孟子语】于此不用其诚恶乎用其诚
　　○曽子曰吾闻诸夫子孟庄子之孝也其他可能也其不改父之臣与父之政是难能也
　　孟庄子鲁大夫名速其父献子名蔑献子有贤徳而庄子能用其臣守其政故其他孝行【去声】虽有可称而皆不若此事之为难
　　○孟氏使阳肤为士师问于曽子曽子曰上失其道民散久矣如得其情则哀矜而勿喜
　　阳肤曽子弟子民散谓情义乖离不相维系谢氏曰民之散也以使之无道教之无素故其犯法也非迫于不得已则防于不知也故得其情则哀矜而勿喜
　　○子贡曰纣之不善不如是之甚也是以君子恶居下流天下之恶皆归焉【恶居之恶去声】
　　下流地形卑下之处众流之所归喻人身有污贱之实亦恶名之所聚也子贡言此欲人常自警省【悉井反】不可一置其身于不善之地非谓纣本无罪而虚被恶名也
　　○子贡曰君子之过也如日月之食焉过也人皆见之更也人皆仰之【更平声】
　　○卫公孙朝问于子贡曰仲尼焉学【朝音潮焉于防反】
　　公孙朝卫大夫
　　子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有【识音志下焉字于防反】
　　文武之道谓文王武王之谟训功烈与凡周之礼乐文章皆是也在人言人有能记之者识记也
　　○叔孙武叔语大夫于朝曰子贡贤于仲尼【语去声朝音潮】武叔鲁大夫名州仇
　　子服景伯以告子贡子贡曰譬诸宫墙赐之墙也及肩窥见室家之好
　　墙卑室浅
　　夫子之墙数仭不得其门而入不见宗庙之美百官之富
　　七尺曰仞不入其门则不见其中之所有言墙髙而宫广也
　　得其门者或寡矣夫子之云不亦宜乎
　　此夫子指武叔
