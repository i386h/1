<!-- { "loadSidebar": true } -->
　　○孟子曰君子之泽五世而斩小人之泽五世而斩泽犹言流风余韵也父子相继为一世三十年亦为一世斩絶也大约君子小人之泽五世而絶也杨氏曰四世而缌【音思】服之穷也五世袒【音但】免【音问】杀【所介反】同姓也六世亲属竭矣【此记大传全文本疏云上自髙祖下至已兄弟同承高祖之后为族兄弟为亲兄弟期一从兄弟大功再从兄弟小功三从兄弟缌麻共四世缌服尽也五世则袒免而无正服减杀同姓六世则不服袒免惟同姓而已故亲属竭袒身去饰也袒免者肉袒而着免免状如而广一寸冠至尊不可居肉袒之体故为免以代之又檀弓免焉注以布广一寸从项上而前交于额上又郤向后绕于髻礼朋友在他邦无主人乃袒免若朋友在家则吊服加麻加麻者素弁上加缌之环绖然则袒免亦朋友之服也】服穷则遗泽寖微故五世而斩
　　予未得为孔子徒也予私淑诸人也
　　私犹窃也淑善也李氏以为方言是也人谓子思之徒也自孔子卒至孟子游梁时方百四十余年而孟子已老然则孟子之生去孔子未百年也【笺见篇末】故孟子言予虽未得亲受业于孔子之门然圣人之泽尚存犹有能传其学者故我得闻孔子之道于人而私窃以善其身盖推尊孔子而自谦之辞也　此又承上三章歴叙舜禹至于周孔而以是终之其辞虽谦然其所以自任之重亦有不得而辞者矣
　　○孟子曰可以取可以无取取伤亷可以与可以无与与伤惠可以死可以无死死伤勇
　　先言可以者略见而自许之辞也后言可以无者深察而自疑之辞也过取固害于亷然过与亦反害其惠过死亦反害其勇盖过犹不及之意也林氏曰公西华受五秉之粟是伤亷也冉子与之是伤惠也子路之死于衞是伤勇也
　　○逄蒙学射于羿尽羿之道思天下惟羿为愈已于是杀羿孟子曰是亦羿有罪焉公明仪曰冝若无罪焉曰薄乎云尔恶得无罪【逄薄江反恶平声】
　　羿有穷后羿也逄蒙羿之家众也羿善射簒【初患反】夏自立后为家众所杀【左襄四年云羿将归自田家众杀而烹之以食其子子不忍食死于穷】愈犹胜也薄言其罪差【楚宜反】薄耳
　　郑人使子濯孺子侵衞衞使庾公之斯追之子濯孺子曰今日我疾作不可以执弓吾死矣夫问其仆曰追我者谁也其仆曰庾公之斯也曰吾生矣其仆曰庾公之斯卫之善射者也夫子曰吾生何谓也曰庾公之斯学射于尹公之他尹公之他学射于我夫尹公之他端人也其取友必端矣庾公之斯至曰夫子何为不执弓曰今日我疾作不可以执弓曰小人学射于尹公之他尹公之他学射于夫子我不忍以夫子之道反害夫子虽然今日之事君事也我不敢废抽矢扣轮去其金发乘矢而后反【他徒何反矣夫夫尹之夫并音扶去上声乗去声】
　　之语助也仆御也尹公他亦卫人也端正也孺子以尹公正人知其取友必正故度【音铎】庾公必不害己小人庾公自称也金镞【作木反】也扣轮出镞令【平声】不害人乃以射也乘矢四矢也孟子言使羿如子濯孺子得尹公他而教之则必无逄蒙之祸然夷羿簒弑之贼蒙乃逆俦庾斯虽全私恩亦废公义其事皆无足论者孟子盖特以取友而言耳【古疏云左襄十四年云尹公佗学射于庾公差庾公差学射于公孙丁孙文子使二子追卫献公公孙丁御公公差曰射为背师不射为戮射为礼乎射两钩而还尹公他曰子为师我则逺矣乃反之公孙丁授公辔而射之贯臂孟子之言与此不同是二説必有取一焉】
　　○孟子曰西子蒙不洁则人皆掩鼻而过之
　　西子美妇人【即西施也吴王夫差破越越人选美女西施以献请退军吴王得西施为筑姑苏台高三十丈游宴其上及呉亡范蠡擕西子扁舟泛五湖】蒙犹冒也不洁污秽之物也掩鼻恶【去声】其臭也
　　虽有恶人齐戒沐浴则可以祀上帝【齐侧皆反】
　　恶人丑貌者也　尹氏曰此章戒人之丧【去声】善而勉人以自新也
　　○孟子曰天下之言性也则故而已矣故者以利为本性者人物所得以生之理也故者其已然之迹若所谓天下之故者也【易系辞寂然不动感而遂通天下之故】利犹顺也语其自然之势也言事物之理虽若无形而难知然其发见【形甸反】之已然则必有迹而易【去声】见【如字】故天下之言性者但言其故而理自明犹所谓善言天者必有验于人也【汉书董仲舒防曰盖闻善言天者必有徴于人天道无形而难知人事有迹而易见】然其所谓故者又必本其自然之势如人之善水之下非有所矫揉【人久反】造作而然者也若人之为恶水之在山则非自然之故矣
　　所恶于智者为其凿也如智者若禹之行水也则无恶于智矣禹之行水也行其所无事也如智者亦行其所无事则智亦大矣【恶为皆去声】
　　天下之理本皆利顺小智之人务为穿凿所以失之禹之行水则因其自然之势而导之未尝以私智穿凿而有所事是以水得其润下【去声】之性而不为害也
　　天之高也星辰之逺也苟求其故千嵗之日至可坐而致也
　　天虽高星辰虽逺然求其已然之迹则其运有常虽千歳之久其日至之度可坐而得况于事物之近若因其故而求之岂有不得其理者而何以穿凿为哉必言日至者造歴者以上古十一月甲子朔夜半冬至为歴元也【史记歴书汉武帝诏太史改颛顼歴作大初歴起五行建气物分数以子日当冬至则隂阳离合之道行焉十一月甲子朔旦冬至已詹其更以七年为太初元年注云案律歴志以前歴上元至太初四年一千六百一十七岁至元封七年复得十一月甲子朔旦冬至也又云日得甲子夜半朔旦冬至索隠曰以建子为正故以夜半为朔其至与朔同故云夜半朔旦冬至也若以建寅为正则以平旦为朔此治歴之本也】程子曰此章専为【去声】智而发愚谓事物之理莫非自然顺而循之则为大智若用小智而凿以自私则害于性而反为不智程子之言可谓深得此章之防矣
　　○公行子有子之丧右师徃吊入门有进而与右师言者有就右师之位而与右师言者
　　公行子齐大夫右师王驩也【防云古者天子之卿尊者谓之太师卑者谓之少师诸侯之卿尊者谓之左师卑者谓之右师】
　　孟子不与右师言右师不悦曰诸君子皆与驩言孟子独不与驩言是简驩也
　　简略也
　　孟子闻之曰礼朝廷不歴位而相与言不逾阶而相揖也我欲行礼子敖以我为简不亦异乎【朝音潮】
　　是时齐卿大夫以君命吊各有位次若周礼凡有爵者之丧礼则职丧涖【音利】其禁令序其事故云朝廷也【周礼春官宗伯职丧掌诸侯及卿大夫士凡有爵者之丧以国之丧礼涖其禁令序其事】歴更【平声】渉也位他人之位也右师未就位而进与之言则右师歴己之位矣右师已就位而就与之言则己歴右师之位矣孟子右师之位又不同阶孟子不敢失此礼故不与右师言也
　　○孟子曰君子所以异于人者以其存心也君子以仁存心以礼存心
　　以仁礼存心言以是存于心而不忘也
　　仁者爱人有礼者敬人
　　此仁礼之施
　　爱人者人恒爱之敬人者人恒敬之
　　此仁礼之验
　　有人于此其待我以横逆则君子必自反也我必不仁也必无礼也此物奚宜至哉【横去声下同】
　　横逆谓强暴不顺理也物事也
　　其自反而仁矣自反而有礼矣其横逆由是也君子必自反也我必不忠【由与犹同下放此】
　　忠者尽已之谓我必不忠恐所以爱敬人者有所不尽其心也
　　自反而忠矣其横逆由是也君子曰此亦妄人也已矣如此则与禽兽奚择哉于禽兽又何难焉【难去声】
　　奚择何异也又何难焉言不足与之校【音敎】也
　　是故君子有终身之忧无一朝之患也乃若所忧则有之舜人也我亦人也舜为法于天下可传于后世我由未免为乡人也是则可忧也忧之如何如舜而已矣若夫君子所患则亡矣非仁无为也非礼无行也如有一朝之患则君子不患矣【夫音扶】
　　乡人乡里之常人也君子存心不苟故无后忧
　　○禹稷当平世三过其门而不入孔子贤之
　　事见前篇【古防云三过其门则主乎禹兼稷言之何也曰如论语言躬稼主于稷亦兼禹言之是带説来】
　　顔子当乱世居于陋巷一箪食一瓢饮人不堪其忧顔子不改其乐孔子贤之【食音嗣乐音洛】孟子曰禹稷顔回同道圣贤之道进则救民退则修己其心一而已矣
　　禹思天下有溺者由己溺之也稷思天下有饥者由己饥之也是以如是其急也【由与犹同】
　　禹稷身任其职故以为己责而救之急也
　　禹稷顔子易地则皆然
　　圣贤之心无所偏倚随感而应各尽其道故使禹稷居顔子之地则亦能乐顔子之乐使顔子居禹稷之任亦能忧禹稷之忧也
　　今有同室之人鬬者救之虽被发缨冠而救之可也不暇束发而结缨徃救言急也以喻禹稷
　　乡邻有鬬者被发缨冠而徃救之则惑也虽闭戸可也喻顔子也　此章言圣贤心无不同事则所遭或异然处【上声】之各当其理是乃所以为同也尹氏曰当其可之谓时前圣后圣其心一也故所遇皆尽善
　　○公都子曰匡章通国皆称不孝焉夫子与之逰又从而礼貌之敢问何也
　　匡章齐人通国尽一国之人也礼貌敬之也
　　孟子曰世俗所谓不孝者五惰其四支不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇鬭狠以危父母五不孝也章子有一于是乎【好养从皆去声狠胡恳反】
　　戮羞辱也狠忿戾也
　　夫章子子父责善而不相遇也
　　遇合也相责以善而不相合故为父所逐也
　　责善朋友之道也父子责善贼恩之大者
　　贼害也朋友当相责以善父子行之则害天性之恩也
　　夫章子岂不欲有夫妻子母之属哉为得罪于父不得近出妻屏子终身不养焉其设心以为不若是是则罪之大者是则章子已矣【夫章之夫音扶为去声屏必井反养去声】
　　言章子非不欲身有夫妻之配子有子母之属但爲身不得近于父故不敢受妻子之养以自责罚其心以为不如此则其罪益大也　此章之防于众所恶【去声】而必察焉可以见圣贤至公至仁之心矣杨氏曰章子之行【去声】孟子非取之也特哀其志而不与之絶耳
　　○曽子居武城有越宼或曰宼至盍去诸曰无寓人于我室毁伤其薪木宼退则曰修我墙屋我将反宼退曽子反左右曰待先生如此其忠且敬也寇至则先去以为民望寇退则反殆于不可沈犹行曰是非汝所知也昔沈犹有负刍之祸从先生者七十人未有与焉【与去声】武城鲁邑名盍何不也左右曽子之门人也忠敬言武城之大夫事曽子忠诚恭敬也为民望言使民望而效之沈犹行弟子姓名也言曽子尝舍于沈犹氏时有负刍者作乱来攻沈犹氏曽子率其弟子去之不与其难【去声】言师賔不与臣同
　　子思居于卫有齐寇或曰寇至盍去诸子思曰如伋去君谁与守
　　言所以不去之意如此
　　孟子曰曽子子思同道曽子师也父兄也子思臣也微也曽子子思易地则皆然
