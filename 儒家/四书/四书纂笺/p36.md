<!-- { "loadSidebar": true } -->
　　循循有次序貌诱引进也博文约礼教之序也言夫子道虽高妙而教人有序也　侯氏曰博我以文致知格物也约我以礼克己复礼也程子曰此顔子称圣人最切当【去声】处圣人教人唯此二事而已
　　欲罢不能既竭吾才如有所立卓尔虽欲从之末由也已
　　卓立貌末无也此顔子自言其学之所至也盖悦之深而力之尽所见益亲而又无所用其力也呉氏曰所谓卓尔亦在乎日用行事之间非所谓窈【伊小反】防昬黙者程子曰到此地位工夫尤难直是峻絶又大着力不得杨氏曰自可欲之谓善充而至于大力行之积也大而化之则非力行所及矣此顔子所以未达一间【如字】也　程子曰此顔子所以为深知孔子而善学之者也胡氏曰无上事而喟然叹此顔子学既有得故述其先难之故后得之由而归功于圣人也高坚前后语道体也仰鑚瞻忽未领其要也惟夫子循循善诱先博我以文使我知古今达事变然后约我以礼使我尊所闻行所知如行者之赴家食者之求饱是以欲罢而不能尽心尽力不少休废然后见夫子所立之卓然虽欲从之末由也已是盖不怠所从必求至乎卓立之地也抑斯叹也其在请事斯语之后三月不违之时乎
　　○子疾病子路使门人为臣
　　夫子时已去位无家臣子路欲以家臣治其丧其意实尊圣人而未知所以尊也
　　病间曰久矣哉由之行诈也无臣而为有臣吾谁欺欺天乎【间如字】
　　病间少差【楚懈反下同】也病时不知既差乃知其事故言我之不当有家臣人皆知之不可欺也而为有臣则是欺天而已人而欺天莫大之罪引以自归其责子路深矣
　　且予与其死于臣之手也无宁死于二三子之手乎且予纵不得大葬予死于道路乎
　　无宁宁也大葬谓君臣礼葬死于道路谓弃而不葬又晓之以不必然之故　范氏曰曽子将死起而易箦【音责】曰吾得正而毙【音敝】焉斯己矣【见记檀弓篇】子路欲尊夫子而不知无臣之不可为有臣是以陷于行诈罪至欺天君子之于言动虽防不可不谨夫子深惩子路所以警学者也杨氏曰非知至而意诚则用智自私不知行其所无事往往自陷于行诈欺天而莫之知也其子路之谓乎
　　○子贡曰有美玉于斯韫匵而藏诸求善贾而沽诸子曰沽之哉沽之哉我待贾者也【韫纡粉反匵徒木反贾音嫁】
　　韫藏也匵匮也沽卖也【丛说沽去声训卖若平声则训买于此义不相当】子贡以孔子有道不仕故设此二端以问也孔子言固当卖之但当待贾而不当求之耳　范氏曰君子未尝不欲仕也又恶【去声】不由其道士之待礼犹玉之待贾也若伊尹之耕于野伯夷太公之居于海滨世无成汤文王则终焉而已必不枉道以从人【音】玉而求售【音夀】也
　　○子欲居九夷
　　东方之夷有九种【上声后汉东夷传夷有九种曰畎夷于夷方夷黄夷白夷赤夷夷风夷阳夷又莬乐浪高骊蒲饰鳬吏索豕东屠倭人天鄙为九种】欲居之者亦乗桴浮海之意
　　或曰陋如之何子曰君子居之何陋之有
　　君子所居则化何陋之有
　　○子曰吾自卫反鲁然后乐正雅颂各得其所
　　鲁哀公十一年冬孔子自卫反鲁是时周礼在鲁然诗乐亦颇残阙失次孔子周流四方参互考订以知其説晚知道终不行故归而正之
　　○子曰出则事公卿入则事父兄丧事不敢不勉不为酒困何有于我哉
　　説见第七篇然此则其事愈卑而意愈切矣
　　○子在川上曰逝者如斯夫不舍昼夜【夫音扶　楚辞舍上声　辨证骚经忍而不能舍也洪氏注引顔师古曰舍止息也屋舍次舍皆此义论语不舍昼夜谓晓夕不息耳今人或音舍者非是按辨证文公着于庆元己未三月明年庚申四月公易箦矣集注舍上声者旧音读如赦者定説也】
　　天地之化往者过来者续无一息之停乃道体之本然也然其可指而易【去声】见者莫如川流故于此发以示人欲学者时时省【悉井反】察而无毫髪之闲【去声】防【徒玩反】也　程子曰此道体也天运而不已日往则月来寒往则暑来水流而不息物生而不穷皆与道为体运乎昼夜未尝已也是以君子法之自强不息及其至也纯亦不已焉又曰自汉以来儒者皆不识此义此见圣人之心纯亦不已也纯亦不已乃天徳也有天徳便可语王道其要只在谨独愚按自此至终篇皆勉人进学不已之辞
　　○子曰吾未见好徳如好色者也【好去声】
　　谢氏曰好【去声】好色恶【去声】恶臭诚也好徳如好色斯诚好徳矣然民鲜【上声】能之　史记孔子居卫灵公与夫人同车使孔子为次乗【去声】招摇市过之孔子丑之故有是言
　　○子曰譬如为山未成一篑止吾止也譬如平地虽覆一篑进吾往也【篑求位反覆芳服反】
　　篑土笼也【笼平声韵注举土器】书曰为山九仞功亏一篑【见旅篇】夫子之言盖出于此言山成而但少一篑其止者吾自止耳平地而方覆一篑其进者吾自往耳盖学者自强不息则积少成多中道而止则前功尽弃其止其往皆在我而不在人也
　　○子曰语之而不惰者其囘也与【语去声与平声】
　　惰懈【居隘反】怠也范氏曰顔子闻夫子之言而心解力行造【七到反】次颠沛未尝违之如万物得时雨之润发荣滋长【上声】何有于惰此羣弟子所不及也
　　○子谓顔渊曰惜乎吾见其进也未见其止也
　　进止二字説见上章顔子既死而孔子惜之言其方进而未已也
　　○子曰苗而不秀者有矣夫秀而不实者有矣夫【夫音扶】谷之始生曰苗吐华曰秀成谷曰实盖学而不至于成有如此者是以君子贵自勉也
　　○子曰后生可畏焉知来者之不如今也四十五十而无闻焉斯亦不足畏也已
　　孔子言后生年富力彊足以积学而有待其势可畏安知其将来不如我之今日乎然或不能自勉至于老而无闻则不足畏矣言此以警人使及时勉学也曽子曰五十而不以善闻则不闻矣盖述此意【大戴礼修身篇曽子曰年三十四十之间而无艺则无艺矣五十而不以善闻则不闻矣七十而未坏虽有后过亦可以免矣】尹氏曰少【去声下同】而不勉老而无闻则亦已矣自少而进者安知其不至于极乎是可畏也
　　○子曰法语【语陆音鱼鱼据反】之言能无从乎改之为贵防与之言能无説乎绎之为贵説而不绎从而不改吾末如之何也已矣
　　法语者正言之也防言者婉而导之也绎寻其绪也法言人所敬惮故必从然不改则面从而已防言无所乖忤【五故反】故必説【音悦下同】然不绎则又不足以知其防意之所在也　杨氏曰法言若孟子论行王政之类是也防言若其论好【去声下同】货好色之类是也语之而不达拒之而不受犹之可也其或喻焉则尚庶几【平声】其能改绎矣从且説矣而不改绎焉则是终不改绎也已圣人其如之何哉
　　○子曰主忠信毋友不如己者过则勿惮改
　　重【平声】出而逸其半
　　○子曰三军可夺帅也匹夫不可夺志也
　　侯氏曰三军之勇在人匹夫之志在己故帅可夺而志不可夺如可夺则亦不足谓之志矣
　　○子曰衣敝緼袍与衣狐貉者立而不耻者其由也与【衣去声緼纡粉反貉胡各反与平声】
　　敝坏也緼枲【想里反】着【展吕反】也袍衣有著者也盖衣之贱者【礼韵贮字亦作着通作禇作绪以緜装衣之谓熊氏曰緼枲着出记玉藻云纩为茧緼为袍郑云衣有着之称纩今之新緜緼今之纩及旧絮疏好者为緜恶者为絮语録云袍谓夹衣冇緜在胎底赵氏曰枲着则杂用枲麻以着袍也如今麻苎筋纇可置之夹袄中者】狐貉以狐貉之皮为裘衣之贵者子路之志如此则能不以贫富动其心而可以进于道矣故夫子称之
　　不忮不求何用不臧【忮之豉反】
　　忮害也求贪也臧善也言能不忮不求则何为不善乎此卫风雄雉之诗孔子引之以美子路也吕氏曰贫与富交彊者必忮弱者必求
　　子路终身诵之子曰是道也何足以臧
　　终身诵之则自喜其能而不复【扶又反下同】求进于道矣故夫子复言此以警之　谢氏曰耻恶衣恶食学者之大病善心不存盖由于此子路之志如此其过人逺矣然以众人而能此则可以为善矣子路之贤宜不止此而终身诵之则非所以进于日新也故激而进之
　　○子曰嵗寒然后知松柏之后雕也【字当作凋】
　　范氏曰小人之在治【去声】世或与君子无异惟临利害遇事变然后君子之所守可见也　谢氏曰士穷见节义世乱识忠臣欲学者必周于徳
　　○子曰知者不惑仁者不忧勇者不惧
　　明足以烛理故不惑理足以胜私故不忧气足以配道义故不惧此学之序也
　　○子曰可与共学未可与适道可与适道未可与立可与立未可与权
　　可与者言其可与共为此事也程子曰可与共学知所以求之也可与适道知所往也可与立者笃志固执而不变也权称【去声】锤也所以称【如字】物而知轻重者也可与权谓能权轻重使合义也　杨氏曰知为【去声】已则可与共学矣学足以明善然后可与适道信道笃然后可与立知时措之宜然后可与权洪氏曰易九卦终于巽以行权【易系辞履以和行谦以制礼复以自知恒以一徳损以逺害益以兴利困以寡怨井以辨义巽以行权】权者圣人之大用未能立而言权犹人未能立而欲行鲜不仆矣程子曰汉儒以反经合道为权故有权变权术之论皆非也权只是经也自汉以下无人识权字【公羊传桓公十一年宋人执祭仲何贤乎祭仲以为知权也权者反于经然后有善者也　韩康伯注系辞云权反经而合道必合乎巽顺而后可以行权也】愚按先儒误以此章连下文偏其反而为一章故有反经合道之説程子非之是矣然以孟子嫂溺援【平声】之以手之义推之则权与经亦当有辨
　　○唐棣之华偏其反而岂不尔思室是逺而【棣大计反】唐棣郁李也偏晋书作翩然则反亦当与翻同言华之摇动也而语助也此逸诗也于六义属兴【去声】上两句无意义但以起下两句之辞耳其所谓尔亦不知其何所指也
　　子曰未之思也夫何逺之有【夫音扶】
　　夫子借其言而反之盖前篇仁逺乎哉之意　程子曰圣人未尝言易【去声】以骄人之志亦未尝言难以阻人之进但曰未之思也夫何逺之有此言极有涵蓄意思【去声】深逺
　　乡党第十
　　杨氏曰圣人之所谓道者不离【去声】乎日用之闲也故夫子之平日一动一静门人皆审视而详记之尹氏曰甚矣孔门诸子之嗜学也于圣人之容色言动无不谨书而备録之以贻后世今读其书即其事宛然如圣人之在目也虽然圣人岂拘拘而为之者哉盖盛徳之至动容周旋自中【去声】乎礼耳学者欲潜心于圣人宜于此求焉旧説凡一章今分为十七节
　　孔子于乡党恂恂如也似不能言者【恂相伦反】
　　恂恂信实之貌似不能言者谦卑逊顺不以贤知【去声】先【去声】人也乡党父兄宗族之所在故孔子居之其容貌辞气如此
　　其在宗庙朝廷便便言唯谨尔【朝直遥反下同便旁连反】
　　便便辩也宗庙礼法之所在朝廷政事之所出言不可以不明辩故必详问而极言之但谨而不放尔此一节记孔子在乡党宗庙朝廷言貌之不同
　　○朝与下大夫言侃侃如也与上大夫言訚訚如也【侃苦旦反訚鱼巾反】
