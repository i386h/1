<!-- { "loadSidebar": true } -->
　　○子言卫灵公之无道也康子曰夫如是奚而不丧【夫音扶丧去声下同】
　　丧失位也
　　孔子曰仲叔圉治賔客祝鮀治宗庙王孙贾治军旅夫如是奚其丧
　　仲叔圉即孔文子也三人皆卫臣虽未必贤而其才可用灵公用之又各当【去声】其才　尹氏曰衞灵公之无道宜丧也而能用此三人犹足以保其国而况有道之君能用天下之贤才者乎诗曰无竞维人四方其训之【诗大雅抑之篇】
　　○子曰其言之不怍则为之也难
　　大言不惭则无必为之志而不自度【音铎】其能否矣欲践其言岂不难哉
　　○陈成子弑简公
　　成子齐大夫名恒【胡登反】简公齐君名壬事在春秋哀公十四年【左传齐简公之在鲁也阚止有宠焉及即位使为政陈成子惮之五月成子杀阚止执公于舒州弑之孔丘三日齐而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众如齐之半可克也公曰子告季孙孔子辞退而告人曰以吾从大夫之后也故不敢不言】
　　孔子沐浴而朝告于哀公曰陈恒弑其君请讨之【朝音潮】是时孔子致仕居鲁沐浴齐【侧皆反】戒以告君重其事而不敢忽也臣弑其君人伦之大变天理所不容人人得而诛之况邻国乎故夫子虽已告老而犹请哀公讨之
　　公曰告夫三子【夫音扶下告夫同】
　　三子三家也时政在三家哀公不得自専故使孔子告之
　　孔子曰以吾从大夫之后不敢不告也君曰告夫三子者
　　孔子出而自言如此意谓弑君之贼法所必讨大夫谋国义所当告君乃不能自命三子而使我告之邪
　　之三子告不可孔子曰以吾从大夫之后不敢不告也以君命往告而三子鲁之强臣素有无君之心实与陈氏声势相倚故沮【在吕反】其谋而夫子复【扶又反下同】以此应之其所以警之者深矣　程子曰左氏记孔子之言曰陈恒弑其君民之不予【与同】者半以鲁之众加齐之半可克也此非孔子之言诚若此言是以力不以义也若孔子之志必将正名其罪上告天子下告方伯而率与国以讨之至于所以胜齐者孔子之余事也岂计鲁人之众寡哉当是时天下之乱极矣因是足以正之周室其复兴乎鲁之君臣终不从之可胜【平声】惜哉胡氏曰春秋之法弑君之贼人得而讨之仲尼此举先发后闻可也
　　○子路问事君子曰勿欺也而犯之
　　犯谓犯顔谏争【去声】　范氏曰犯非子路之所难也而以不欺为难故夫子告以先勿欺而后犯也
　　○子曰君子上逹小人下逹
　　君子循天理故日进乎髙明小人徇人欲故日究乎污【音乌】下
　　○子曰古之学者为已今之学者为人【为去声】
　　程子曰为己欲得之于己也为人欲见知于人也程子曰古之学者为已其终至于成物今之学者为人其终至于丧已愚按圣贤论学者用心得失之际其説多矣然未有如此言之切而要者于此明辨而日省【悉井反】之则庶乎其不昧于所从矣
　　○蘧伯玉使人于孔子【使去声下同】
　　蘧伯玉衞大夫名瑗【于眷反】孔子居衞尝主于其家【史记孔子自陈适衞衞不能用将西见赵简子至于河间简子杀窦鸣犊及舜华乃反乎衞入蘧伯玉家】旣而反鲁故伯玉使人来也
　　孔子与之坐而问焉曰夫子何为对曰夫子欲寡其过而未能也使者出子曰使乎使乎
　　与之坐敬其主以及其使也夫子指伯玉也言其但欲寡过而犹未能则其省身克己常若不及之意可见矣使者之言愈自卑约而其主之贤益彰亦可谓深知君子之心而善于词令者矣故夫子再言使乎以重【直用反】美之按庄周称伯玉行年五十而知四十九年之非又曰伯玉行年六十而六十化【淮南子曰蘧伯玉行年五十而知四十九年非　庄子则阳篇蘧伯玉行年六十而六十化未尝不始于是之而卒诎之以非也】盖其进德之功老而不倦是以践履笃实光辉宣着不惟使者知之而夫子亦信之也
　　○子曰不在其位不谋其政
　　重出
　　○曽子曰君子思不出其位
　　此艮卦之象辞也【易艮卦大象传辞曰兼山艮君子以思不出其位】曽子盖尝称之记者因上章之语而类记之也　范氏曰物各止其所而天下之理得矣故君子所思不出其位而君臣上下大小皆得其职也
　　○子曰君子耻其言而过其行【行去声】
　　耻者不敢尽之意过者欲有余之辞
　　○子曰君子道者三我无能焉仁者不忧知者不惑勇者不惧【知去声】
　　自责以勉人也
　　子贡曰夫子自道也
　　道言也自道犹云谦辞　尹氏曰成德以仁为先进学以知为先故夫子之言其序有不同者以此
　　○子贡方人子曰赐也贤乎哉夫我则不暇【夫音扶】方比也乎哉疑辞比方人物而较其短长虽亦穷理之事然専务为此则心驰于外而所以自治者疎矣故褒之而疑其辞复【扶又反】自贬以深抑之　谢氏曰圣人责人辞不迫切而意已独至如此
　　○子曰不患人之不已知患其不能也
　　凡章指同而文不异者一言而重【平声】出也文小异者屡言而各出也此章凡四见而文皆有异【学而篇不患人之不已知患不知人也里仁篇不患莫已知求为可知也衞灵公篇君子病无能焉不病人之不已知也与此章为四】则圣人于此一事盖屡言之其丁宁之意亦可见矣
　　○子曰不逆诈不亿不信抑亦先觉者是贤乎
　　逆未至而迎之也亿未见而意之也诈谓人欺已不信谓人疑已抑反语辞言虽不逆不亿而于人之情伪自然先觉乃为贤也　杨氏曰君子一于诚而已然未有诚而不明者故虽不逆诈不亿不信而常先觉也若夫不逆不亿而卒为小人所罔焉斯亦不足观也已
　　○微生谓孔子曰丘何为是栖栖者与无乃为佞乎【与平声】
　　微生姓名也名呼夫子而辞甚倨【居御反】盖有齿徳而隐者栖栖依依也为佞言其务为口给以悦人也
　　孔子曰非敢为佞也疾固也
　　疾恶【去声】也固执一而不通也圣人之于逹尊礼恭而言直如此其警之亦深矣
　　○子曰骥不称其力称其德也
　　骥善马之名德谓调良也　尹氏曰骥虽有力其称在德人有才而无德则亦奚足尚哉
　　○或曰以德报怨何如
　　或人所称今见老子书德谓恩恵也【老子道德经恩始章曰大小多少报怨以德图难于其易为大于其细】
　　子曰何以报德
　　言于其所怨旣以德报之矣则人之有德于我者又将何以报之乎
　　以直报怨以德报德
　　于其所怨者爱憎取舍【上声】一以至公而无私所谓直也于其所德者则必以德报之不可忘也　或人之言可谓厚矣然以圣人之言观之则见其出于有意之私而怨德之报皆不得其平也必如夫子之言然后二者之报各得其所然怨有不雠而德无不报则又未尝不厚也此章之言明白简约而其指意曲折反复【芳服反】如造化之简易易【并去声】知而微妙无穷学者所宜详玩也
　　○子曰莫我知也夫【夫音扶】
　　夫子自叹以子贡之问也
　　子贡曰何为其莫知子也子曰不怨天不尤人下学而上逹知我者其天乎
　　不得于天而不怨天不合于人而不尤人但知下学而自然上逹此但自言其反已自修循序渐进耳无以甚异于人而致其知也然深味其语意则见其中自有人不及知而天独知之之妙盖在孔门唯子贡之智几【平声】足以及此故特语【音御】以之惜乎其犹有所未逹也　程子曰不怨天不尤人在理当如此又曰下学上逹意在言表又曰学者须守下学上逹之语乃学之要盖凡下学人事便是上逹天理然习而不察则亦不能以上逹矣
　　○公伯寮愬子路于季孙子服景伯以告曰夫子固有惑志于公伯寮吾力犹能肆诸市朝【朝音潮】
　　公伯寮鲁人子服氏景諡伯字鲁大夫子服何也夫子指季孙言其有疑于寮之言也肆陈尸也【周礼注有罪旣杀陈其尸曰肆】言欲诛寮
　　子曰道之将行也与命也道之将废也与命也公伯寮其如命何【与平声】
　　谢氏曰虽寮之愬行亦命也其实寮无如之何愚谓言此以晓景伯安子路而警伯寮耳圣人于利害之际则不待决于命而后泰然也
　　○子曰贤者辟世【辟去声】
　　天下无道而隐若伯夷太公是也
　　其次辟地
　　去乱国适治【去声】邦
　　其次辟色
　　礼貌衰而去
　　其次辟言
　　有违言而后去也　程子曰四者虽以大小次第言之然非有优劣也所遇不同耳
　　○子曰作者七人矣
　　李氏曰作起也言起而隐去者今七人矣不可知其谁何必求其人以实之则凿矣
　　○子路宿于石门晨门曰奚自子路曰自孔氏曰是知其不可而为之者与【与平声】
　　石门地名晨门掌晨启门盖贤人隐于抱闗者也自从也问其何所从来也胡氏曰晨门知世之不可而不为故以是讥孔子然不知圣人之视天下无不可为之时也
　　○子击磬于衞有荷蒉而过孔氏之门者曰有心哉击磬乎【荷去声】
　　磬乐器荷担也【按韵书负荷之荷在上声下可反又去声】蒉草器也此荷蒉者亦隐士也圣人之心未尝忘天下此人闻其磬声而知之则亦非常人矣
　　旣而曰鄙哉硁硁乎莫已知也斯已而已矣深则厉浅则揭【硁苦耕反莫己之已音纪余音以揭起例反】
　　硁硁石声亦専确之意以衣涉水曰厉摄衣涉水曰揭【二语见尔雅释水文孙炎曰揭衣褰裳也衣涉濡禅也】此两句衞风匏有苦叶之诗也讥孔子人不知己而不止不能适浅深之冝
　　子曰果哉末之难矣
　　果哉叹其果于忘世也末无也圣人心同天地视天下犹一家中国犹一人不能一日忘也故闻荷蒉之言而叹其果于忘世且言人之出处若但如此则亦无所难矣
　　○子张曰书云髙宗谅隂三年不言何谓也
　　髙宗商王武丁也谅隂天子居丧之名未详其义【蔡氏模曰丧服四制谅闇三年郑注云谅古作梁楣谓之梁闇读如鹑防之防闇谓庐也即倚庐之庐仪礼翦屏柱楣郑氏注柱楣所谓梁闇是也书云王宅忧谅隂言居丧于梁闇也模按谅隂之义先人得于先师晩年面命者如此】
　　子曰何必髙宗古之人皆然君薨百官緫已以听于冢宰三年
　　言君薨则诸侯亦然緫己谓緫摄己职冢宰大【音泰】宰也百官听于冢宰故君得以三年不言也　胡氏曰位有贵贱而生于父母无以异者故三年之丧自天子逹子张非疑此也殆以为人君三年不言则臣下无所禀令祸乱或由以起也孔子告以听于冢宰则祸乱非所忧矣
　　○子曰上好礼则民易使也【好易皆去声】
　　谢氏曰礼逹而分【去声】定【此句出礼运】故民易使
　　○子路问君子子曰修已以敬曰如斯而已乎曰修已以安人曰如斯而已乎曰修己以安百姓修己以安百姓尧舜其犹病诸
