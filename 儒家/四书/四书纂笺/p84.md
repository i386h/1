<!-- { "loadSidebar": true } -->
　　诗邶【蒲昧反】风柏舟及大雅緜之篇也悄悄忧貌愠怒也本言卫之仁人见怒于羣小孟子以为孔子之事可以当之肆发语辞陨坠也问声问也本言太王事昆夷虽不能殄絶其愠怒亦不自坠其声问之美孟子以为文王之事可以当之○尹氏曰言人顾自处如何尽其在我者而已
　　○孟子曰贤者以其昭昭使人昭昭今以其昬昬使人昭昭
　　昭昭明也昬昬闇【与暗同】也尹氏曰大学之道在自昭明德而施于天下国家其有不顺者寡矣
　　○孟子谓高子曰山径之蹊间【句】介然用之而成路【句】为间不用则茅塞之矣今茅塞子之心矣【介音戛】
　　径小路也蹊人行处也介然倐然之顷也用由也路大路也为间少顷也茅塞茅草生而塞之也言理义之心不可少有间【去声】断【徒玩反】也
　　○高子曰禹之声尚文王之声
　　尚髙尚也丰氏曰言禹之乐过于文王之乐
　　孟子曰何以言之曰以追蠡【追音堆蠡音礼】
　　丰氏曰追钟纽【女九反】也周礼所谓旋虫是也【赵氏曰按周礼考工记钟县平声谓之旋旋虫谓之干盖悬钟之纽也其形如环环有盘旋之义于旋之上为虫形以饰之自汉以来钟旋之上以铜篆作蹲熊及盘龙诸兽状名辟邪皆旋虫之类也】蠡者齧木虫也言禹时钟在者钟纽如虫齧而欲絶盖用之者多而文王之钟不然是以知禹之乐过于文王之乐也
　　曰是奚足哉城门之轨两马之力与【与平声】
　　丰氏曰奚足言此何足以知之也轨车辙迹也两马一车所驾也【车之驾马其数不同中两马谓之服服旁两马谓之骖夫子脱骖即此也古者为大夫方许驾四马天子用六马骖旁两马谓之騑】城中之涂【与途通】容九轨【周礼冬官下匠人营国方九里旁三门国中九经九纬经涂九轨国中城内也经纬谓涂也经纬之涂皆容方九轨凡八尺为轨广九轨积七十二尺则此涂十二步也】车可散行故其辙迹浅城门惟容一车车皆由之故其辙迹深盖日久车多所致非一车两马之力能使之然也言禹在文王前千余年故钟久而纽絶文王之钟则未久而纽全不可以此而议优劣也○此章文义本不可晓旧説相承如此而丰氏差明白故今存之亦未知其是否也
　　○齐饥陈臻曰国人皆以夫子将复为发棠殆不可复【复扶又反】
　　先时齐国尝饥孟子劝王发棠邑之仓以赈贫穷至此又饥陈臻问言齐人望孟子复劝王发棠而又自言恐其不可也
　　孟子曰是为冯妇也晋人有冯妇者善搏虎卒为善士则之野有众逐虎虎负嵎莫之敢撄望见冯妇趋而迎之冯妇攘臂下车众皆悦之其为士者笑之
　　手执曰搏卒为善士后能改行【去声】为善也之适也负依也山曲曰嵎撄触也笑之笑其不知止也疑此时齐王已不能用孟子而孟子亦将去矣故其言如此【赵岐注冯姓妇名也】
　　○孟子曰口之于味也目之于色也耳之于声也鼻之于臭也四肢之于安佚也性也有命焉君子不谓性也程子曰五者之欲性也然有分【去声】不能皆如其愿则是命也不可谓我性之所有而求必得之也愚按不能皆如其愿不止为贫贱盖虽富贵之极亦有品节限制则是亦有命也
　　仁之于父子也义之于君臣也礼之于賔主也智之于贤者也圣人之于天道也命也有性焉君子不谓命也程子曰仁义礼智天道在人则赋于命者所禀有厚薄清浊然而性善可学而尽故不谓之命也张子曰晏婴智矣而不知仲尼是非命邪【史记孔子适齐景公欲以尼谿之田封孔子晏婴进曰孔子盛容饰繁登降之礼趋详之节累世不能殚其学当年不能究其礼君欲用之以移齐俗非所以先细民也】愚按所禀者厚而清则其仁之于父子也至义之于君臣也尽礼之于賔主也恭智之于贤否也哲圣人之于天道也无不脗【武粉反一音泯】合而纯亦不已焉薄而浊则反是是皆所谓命也或曰者当作否人衍字更详之○愚闻之师曰此二条者皆性之所有而命于天者也然世之人以前五者为性虽有不得而必欲求之以后五者为命一有不至则不复【扶又反】致力故孟子各就其重处言之以伸此而抑彼也张子所谓养则付命于天道则责成于己其言约而尽矣
　　○浩生不害问曰乐正子何人也孟子曰善人也信人也
　　赵氏曰浩生姓不害名齐人也
　　何谓善何谓信
　　不害问也
　　曰可欲之为善
　　天下之理其善者必可欲其恶者必可恶【去声下同】其为人也可欲而不可恶则可谓善人矣
　　有诸已之谓信
　　凡所谓善皆实有之如恶【去声】恶臭如好【去声】好色是则可谓信人矣○张子曰志仁无恶之谓善诚善于身之谓信
　　充实之谓美
　　力行其善至于充满而积实则美在其中而无待于外矣
　　充实而有光辉之谓大
　　和顺积中而英华发外【引记乐记语】美在其中而畅于四支发于事业【引易坤对文言】则德业至盛而不可加矣
　　大而化之之谓圣
　　大而能化使其大者泯然无复【扶又反】可见之迹则不思不勉从【七容反】容中【去声】道而非人力之所能为矣张子曰大可为也化不可为也在熟之而已矣
　　圣而不可知之之谓神
　　程子曰圣不可知谓圣之至妙人所不能测非圣人之上又有一等神人也
　　乐正子二之中四之下也
　　盖在善信之间观其从于子敖则其有诸己者或未实也张子曰顔渊乐正子皆知好【去声下同】仁矣乐正子志仁无恶而不致于学所以但为善人信人而已顔子好学不倦合仁与智具体圣人独未至圣人之止耳○程子曰士之所难者在有诸己而已能有诸己则居之安资之深而美且大可以驯【音旬】致矣徒知可欲之善而若存若亡而已则能不受变于俗者鲜【上声】矣尹氏曰自可欲之善至于圣而不可知之神上下一理扩充而至于神则不可得而名矣
　　○孟子曰逃墨必归于杨逃杨必归于儒归斯受之而已矣
　　墨氏务外而不情杨氏太简而近实故其反正之渐大略如此归斯受之者悯其陷溺之久而取其悔悟之新也
　　今之与杨墨辩者如追放豚既入其苙又从而招之放豚放逸之豕豚也苙阑也招罥【扃县反】也羇其足也言彼既来归而又追咎其既往之失也○此章见圣贤之于异端距之甚严而于其来归待之甚恕距之严故人知彼説之为邪待之恕故人知此道之可反仁之至义之尽也
　　○孟子曰有布缕之征粟米之征力役之征君子用其一缓其二用其二而民有殍用其三而父子离
　　征赋之法嵗有常数然布缕取之于夏粟米取之于秋力役取之于冬【按记月令孟夏蚕事毕后妃献茧乃收茧税故民间之布缕必取于夏孟秋之月农乃登縠仲秋乃令有司趣民收敛季秋乃命宰农事备收举五谷之要注云定其租税之簿故粟米取之于秋古者三时不害于农豳诗云我稼既同上入执公宫故力役取之于冬又按周礼小司徒凡起徒役无过家一人若田猎追寇贼则尽行又丰年则公用三日中年则二日无年则一日而已凶札则不用之】当各以时若并【去声】取之则民力有所不堪矣今两税三限之法亦此意也【近思録晦翁云有田者纳米有地者纳绢此两税也绢取于夏米取于秋不足者又寛之以冬此三限也】尹氏曰言民为邦本取之无度则其国危矣
　　○孟子曰诸侯之寳三土地人民政事寳珠玉者殃必及身
　　尹氏曰言寳得其寳者安寳失其寳者危
　　○盆成括仕于齐孟子曰死矣盆成括盆成括见杀门人问曰夫子何以知其将见杀曰其为人也小有才未闻君子之大道也则足以杀其躯而已矣
　　盆成姓括名也恃才妄作所以取祸徐氏曰君子道其常而已括有死之道焉设使幸而获免孟子之言犹信也
　　○孟子之滕馆于上宫有业屦于牗上馆人求之弗得馆舍也上宫别宫名业屦织之有次业而未成者盖馆人所作置之牗上而失之也
　　或问之曰若是乎从者之廀也曰子以是为窃屦来与曰殆非也夫子之设科也往者不追来者不拒苟以是心至斯受之而已矣【从为去声与平声夫子如字旧读为扶余者非】
　　或问之者问于孟子也廀【与叟同】匿也言子之从者乃匿人之物如此乎孟子答之而或人自悟其失因言此从者固不为【去声】窃屦而来但夫子设置科条以待学者苟以向道之心而来则受之耳虽夫子亦不能保其往也门人取其言有合于圣贤之指故记之
　　○孟子曰人皆有所不忍达之于其所忍仁也人皆有所不为达之于其所为义也
　　恻隠羞恶之心人皆有之故莫不有所不忍不为此仁义之端也然以气质之偏物欲之蔽则于他事或有不能者但推所能达之于所不能则无非仁义矣
　　人能充无欲害人之心而仁不可胜用也人能充无穿逾之心而义不可胜用也【胜平声】
　　充满也穿穿穴逾逾墙皆为盗之事也能推所不忍以达于所忍则能满其无欲害人之心而无不仁矣能推其所不为以达于所为则能满其无穿逾之心而无不义矣
　　人能充无受尔汝之实无所往而不为义也
　　此申説上文充无穿窬之心之意也盖尔汝人所轻贱之称人虽或有所贪昧隠忍而甘受之者然其中心必有惭忿而不肯受之之实人能即此而推之使其充满无所亏缺则无适而非义矣
　　士未可以言而言是以言餂之也可以言而不言是以不言餂之也是皆穿逾之类也【餂音忝】
　　餂探取之也今人以舌取物曰餂即此意也便【平声】佞隠黙皆有意探取于人是亦穿逾之类然其事隠防人所忽易【去声】故特举以见例明必推无穿逾之心以达于此而悉去【上声】之然后为能充其无穿逾之心也
　　○孟子曰言近而指逺者善言也守约而施博者善道也君子之言也不下带而道存焉【施去声】
　　古人视不下于带【记曲礼下天子视不上于祫音刼不下于带凡视上于面则傲下于带则忧倾则奸】则帯之上乃目前常见至近之处也举目前之近事而至理存焉所以为言近而指逺也
　　君子之守修其身而天下平
　　此所谓守约而施博也
　　人病舍其田而芸人之田所求于人者重而所以自任者轻【舍音舍】
　　此言不守约而务博施之病
　　○孟子曰尧舜性者也汤武反之也
　　性者得全于天无所汚坏不假修为圣之至也反之者修为以复其性而至于圣人也程子曰性之反之古未有此语盖自孟子发之吕氏曰无意而安行性也有意利行而至于无意复性者也尧舜不失其性汤武善反其性及其成功则一也
　　动容周旋中礼者盛德之至也哭死而哀非为生者也经德不回非以干禄也言语必信非以正行也【中为行并去声】细防曲折无不中礼乃其盛德之至自然而中而非有意于中也经常也回曲也三者亦皆自然而然非有意而为之也皆圣人之事性之之德也
　　君子行法以俟命而已矣
　　法者天理之当然者也君子行之而吉凶祸福有所不计盖虽未至于自然而已非有所为【去声】而为矣此反之之事董子所谓正其义不谋其利明其道不计其功【见史记本传江都王好勇尝谓仲舒曰孔子称殷有三仁粤句践范蠡大夫种谋伐吴遂灭之寡人以为粤有三仁对曰粤本无一仁夫仁者云云】正此意也○程子曰动容周旋中礼者盛德之至行法以俟命者朝闻道夕死可矣之意也吕氏曰法由此立命由此出圣人也行法以俟命君子也圣人性之君子所以复其性也
