<!-- { "loadSidebar": true } -->
　　祭于公考
　　曲礼凡祭于公者必自彻其俎注臣不敢烦君使也大夫以下或使人归之祭于公助祭于君也疏此谓士助君祭也若大夫以上则君使人归之而礼本竝云大夫以下或使人归之是郑因君以明臣言大夫以下自祭其庙则使人归賔俎故曾子问云摄主不归俎明正主则归也
　　按孔疏前説为是郑注大夫以下当作大夫以上孔子他日因郊膰不致而去鲁若大夫自彻俎归何为有不致膰俎之事乎又按彻俎与归俎不同彻俎谓当祭末彻俎时尸与主人主妇俎有司彻之臣得献之俎自彻之置于堂下及祭毕士自持俎归大夫以上君使人归之如此则此文可兼凡助祭之臣而与郊膰不致事亦无妨或亦得为一义又与于蜡賔见后蜡祭息民考
　　齐考
　　曲礼齐者不乐不吊注为哀乐则失正散其思也○郊特牲齐之元也以阴幽思也故君子三日齐必见其所祭者注齐三日者思其居处思其笑语思其志意思其所乐则见之也疏解齐服所以用元冠元衣义也元阴色鬼神尚幽阴故齐者元服以表心思幽阴之理三日谓致齐时也○祭义致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者注致齐思此五者也散齐七日不御不乐不吊耳见所为齐者思之熟也所嗜素所欲饮食也春秋传曰屈到嗜芰
　　按散齐居外寝致齐居内寝檀弓云君子非有疾也非致齐也不昼夜居于内即不居外寝亦是居必迁坐之一事
　　祭统及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也耆欲无止也及其将齐也防其邪物讫其耆欲耳不聴乐故记曰齐者不乐言不敢散其志也心不苟虑必依于道手足不苟动必依于礼是故君子之齐也専致其精明之徳也故散齐七日以定之致齐三日以齐之定之之谓齐齐者精明之至也然后可以交于神明也注讫止也定者定其志意○坊记子云七日戒三日齐承一人焉以为尸过之者趋走以教敬也注戒谓散齐也承犹事也
　　家祭考
　　祭义仲尼尝奉荐而进其亲也慤其行也趋趋【音促】以数【音朔】已祭子赣问曰子之言祭济济【子礼反】漆漆【音切】然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何慌惚之有乎夫言岂一端而已夫各有所当也注尝秋祭也亲谓身亲执事时也慤与趋趋言少威仪也趋读如促数之言速也漆漆读如切切自反犹言自修整也容以逺言非所以接亲亲也容以自反言非孝子所以事亲也及与也此皆非与神明交之道天子诸侯之祭或从血腥始至反馈是进熟也荐俎豆与俎也慌惚思念益深之时也言祭事既备使百官助已祭然而见其容而自反是无慌惚之思念岂一端言不可以一槩也礼各有所当行祭宗庙者賔客济济漆漆主人慤而趋趋疏孝子若容貌以疏逺自修整此乃賔客之事○家语孔子之楚有渔者献鱼焉曰天暑市逺无所鬻也思欲弃之不若献之君子于是孔子再拜受之使弟子扫除将以烹祭门人曰彼将弃之而夫子以祭之何也孔子曰吾闻之惜其腐谂【音稔】而欲以务施者仁人之偶也焉有受仁人之馈而无祭者乎
　　蜡祭息民考
　　春官籥章掌土鼓豳籥国祭蜡【仕嫁反】则龡【同吹】豳颂撃土鼓以息老物注籥章吹籥以为诗章豳人吹籥之声章明堂位曰土鼓蒉桴苇籥伊耆氏之乐杜子春云郊特牲曰天子大蜡八伊耆氏始为蜡嵗十二月合聚万物而索【所百反】飨之也蜡之祭也主先啬而祭司啬也黄衣黄冠而祭息田夫也既蜡而收民息已元谓十二月建亥之月也求万物而祭之者万物助天成嵗事至此为其老而劳乃祀而老息之于是国亦养老焉月令孟冬劳农以休息之是也豳颂亦七月也七月又有获稻作酒跻彼公堂称彼兕觥万夀无疆之事是亦歌其类也谓之颂者以其言嵗终人功之成○郊特牲天子大蜡八伊耆氏始为蜡蜡也者索也嵗十二月合聚万物而索飨之也蜡之祭也主先啬而祭司啬也祭百种以报啬也飨农及邮表畷【丁劣反】禽兽仁之至义之尽也古之君子使之必报之迎猫【音苗】为其食田防也迎虎为其食田豕也迎而祭之也祭坊【音防】与水庸事也曰土反其宅水归其壑昆虫毋作草木归其宅注蜡有八者先啬一也司啬二也农三也邮表畷四也猫虎五也坊六也水庸七也昆虫八也伊耆氏古天子号也【即帝尧是也】索谓求索也嵗十二月周之正数谓建亥之月也飨者祭其神也万物有功加于民者神使为之也祭之以报焉造者配之也先啬若神农者司啬后稷是也啬所树蓺之功使尽飨之农田畯也邮表畷谓田畯所以督约百姓于井间之处也禽兽服不氏所教扰猛兽也迎迎其神也水庸沟也曰土反其宅此蜡祝辞也若辞同则祭同处可知矣壑犹坑也昆虫暑生寒死螟螽之属为害者也疏合聚万物以此八神为主云大蜡者是天子之蜡对诸侯为大诸侯之蜡未必八也谓若先啬古之天子诸侯未必得祭也下文既蜡而收谓收敛则诗所谓十月纳禾稼故知蜡周建亥之月农谓古之田畯有功于民邮若邮亭屋宇处所田畔相连畷之所造此邮舍田畯处焉禽兽即下文猫虎之属猫虎举其除害甚者
　　按八蜡数昆虫非也祝辞昆虫毋作欲先啬诸神除之耳岂是祭昆虫王肃去昆虫而分猫虎为二亦非也八蜡当数百种去昆虫经文明云祭百种以报啬何得遗之
　　又皮弁素服而祭素服以送终也葛带榛杖丧杀也蜡之祭仁之至义之尽也黄衣黄冠而祭息田夫也野夫黄冠黄冠草服也注送终丧杀所谓老物也素服衣裳皆素祭谓既蜡腊先祖五祀也于是劳农以休息之论语云黄衣狐裘黄冠草服言祭以息民服象其时物之色季秋而草木黄落疏素服送终是仁恩葛帯榛杖示阴气丧杀断割其理是义以物老故素服物老将终故葛带榛杖衣裳皆素谓白素衣积素裳上云蜡此云祭故知既蜡腊先祖五祀对文蜡腊有别总俱名蜡也故月令孟冬祈来年于天宗大割祠于公社及门闾腊先祖五祀郑注云此周礼所谓蜡是也劳农以休息之即经文息田夫是也劳农王制文野夫黄冠此解上息田夫用黄衣黄冠之意田夫则野夫也野夫着黄衣黄冠是季秋后草色之服故息田夫而服之也○又八蜡以记四方四方年不顺成八蜡不通以谨民财也顺成之方其蜡乃通以移【以防反】民也既蜡而收民息已故既蜡君子不兴功注四方方有祭也其方谷不熟则不通于蜡者使民谨于用财移之言羡也诗颂丰年曰为酒为醴烝畀祖妣以洽百礼此其羡之与收谓收敛积聚也息民与蜡异则黄衣冠而祭为腊必矣疏月令腊在祈天宗之下但不知腊与蜡相去几日唯隋礼及今礼皆蜡之后日既蜡不兴功谓不兴农功○月令孟冬天子乃祈来年于天宗大割祠于公社及门闾腊先祖五祀注此周礼所谓蜡祭也天宗谓日月星辰也大割大杀羣牲割之也腊谓以田猎所得禽祭也五祀门户中霤灶行也或言祈年或言大割或言腊互文疏此等之祭总谓之蜡若细别言之天宗公社门闾谓之蜡其祭则皮弁素服葛带榛杖其腊先祖五祀谓之息民之祭其服则黄衣黄冠○又劳农以休息之注党正属民饮酒正齿位是也疏党正职国索鬼神而祭祀则以礼属民此亦劳众神之后劳农休息文正相当蔡邕云夏曰清祀殷曰嘉平周曰蜡秦曰腊左传曰虞不腊矣是周亦有腊名矣
　　按八蜡自有其神此又以天宗公社门闾为蜡似不相当恐是月令与周制异今姑从注疏説
　　礼运昔者仲尼与于蜡賔事毕出游于观【音灌】之上喟然而叹仲尼之叹盖叹鲁也注蜡者索也嵗十二月合聚万物而索飨之亦祭宗庙时孔子仕鲁在助祭之中观阙也疏以腊先祖故云亦祭宗庙以下文出游于观之上故知是祭宗庙也○杂记子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗能也弛而不张文武弗为也一张一弛文武之道也注国索鬼神而祭祀则党正以礼属民而饮酒于序以正齿位于是时民无不醉者如狂矣曰未知其乐怪之蜡之祭主先啬也大饮烝劳农以休息之言民皆勤稼穑有百日之劳喻久也今一日使之饮酒燕乐是君之恩泽非女所知言其义大张弛以弓弩喻人也弓弩久张之则絶其力久弛之则失其体疏序谓州党之学饮初之时正齿位及饮末醉无不如狂者也
　　傩考
　　夏官方相氏狂夫四人掌蒙熊皮黄金四目元衣朱裳执戈盾帅百隶而时难【乃多反】以索【所百反】室敺【音驱】疫注方相犹言放想可畏怖之貌蒙冒也冒熊皮者以惊敺疫疠之鬼如今魌【音欺】头也时难四时作方相氏以难却凶恶也月令季冬命国难索搜也疏月令惟有三时难季春仲秋季冬虽三时亦得云四时总言之也此经所难据十二月大难而言是以郑引季冬为证乡党乡人傩郊特牲云乡人禓亦皆据十二月民庶得难而言也○春官占梦季冬遂令始难敺疫注令令方相氏也难谓执兵以有难却也○月令季春命国难九门磔【竹伯反】攘以毕春气【天子九门路门应门雉门库门臯门城门近郊门逺郊门闗门】注此难难阴气也阴寒至此不止害将及人所以及人者阴气右行此月之中日行歴昴昴有大陵积尸之气气佚则厉鬼随而出行命方相氏帅百隶索室敺疫以逐之又磔牲以攘于四方之神所以毕正其灾也王居明堂礼曰季春出疫于郊以攘春气○又仲秋天子乃难以达秋气注此难难阳气也阳暑至此不衰害亦将及人所以及人者阳气左行此月宿直昴毕昴毕亦得大陵积尸之气气佚则厉鬼亦随而出行于是亦命方相氏帅百隶而难之王居明堂礼曰仲秋九门磔攘以发陈气御止疾疫疏此月斗建在酉酉是昴毕本位云天子乃难以其难阳气是君象诸侯以下不得难阳气也○又季冬命有司大难旁磔出土牛以送寒气注此难难阴气也难阴始于此者阴气右行此月之中日歴虚危虚危有坟墓四司之气为厉鬼将随强阴出害人也旁磔于四方之门磔攘也出犹作也作土牛者丑为牛牛可牵止也送犹毕也疏言大者以季春唯国家之难仲秋唯天子之难此则下及庶人故云大难时月建丑又土能克水故特作土牛以毕送寒气也○郊特牲乡人禓【音伤】孔子朝服立于阼存室神也注禓强【其丈反】鬼也谓时傩索室敺疫逐强鬼也存室神神依人也疏于时驱逐强鬼恐已庙室之神时有惊恐故着朝服立于庙之阼阶存安庙室之神使神依已而安也大夫朝服以祭故用祭服以依神
　　馈问考
