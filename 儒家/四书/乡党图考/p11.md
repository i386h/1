<!-- { "loadSidebar": true } -->
　　按大夫士之制亦当有左右房乡饮扵庠亦如其制设尊扵房户之间而宾席在尊西主人在阼阶上为近东卽是宾主共之不必谓在东西之中然后为共也主人在阼介在西阶上为东西僎在尊东为东北宾在户牖间以阼阶上视之卽为西北不必谓在西北隅然后为西北也其实宾席宜在中南乡众宾席以次继而西僎者乡之卿大夫来观礼有无不定本无四面之坐象四时之説倘无观礼之僎岂四方缺一方四时缺一时乎作义者以臆説礼本不足为据泥其文遂有大夫士东房西室之説宫室之制紊矣斯干诗言西南其户此文与南东其亩相类南东其亩者或南其亩或东其亩则西南其户者亦谓或西其户或南其户也盖此诗言作燕寝其制度不必与正寝同故云爰居爰处爰笑爰语又云君子攸芋君子攸宁皆燕寝也后言下筦上簟乃安斯寝以至生男生女尤可见其为燕寝燕寝则有西户谓东房之西南隅开一户以入室南户者室与堂相通西户者左房与室相通故两言之若止据室户则当言东南其户岂天子作寝必与大夫士相对而云西南其户乎朱子云当攷正谓有可疑也今攷之如此则可无疑扵斯干诗而大夫士之宫室有定论前所引右房左房东房者皆无疑矣大夫士虽有东西房而陈器服及妇人行礼常在东房经有直言房者省文耳非谓止有一房不必言东也
　　房户之西曰房外
　　士昬礼记母南面扵房外女出扵母左士冠礼尊扵房户之间若庶子则冠扵房外南面注曰谓尊东也是房户之西得房外之名也房之户扵堂南壁亦当近东士昬礼注曰北堂在房中半以北南北直室东隅东西直房户与隅间隅间者盖房东西之中两隅间也房中之东其南为夹洗直房户而在房东西之中则房户在房南壁之东偏可见矣【房外有东序此房南壁惟据序内之壁近东偏而开户】
　　房中半以北曰北堂有北阶
　　士昬礼记妇洗在北堂直室东隅注曰北堂房中半以北贾氏曰房与室相连为之房无北壁故得北堂之名按特牲馈食礼记尊两壶扵房中西墉下南上内宾立扵其北东面南上宗妇北堂东面北上内宾在宗妇之北乃云北堂又妇洗在北堂而直室东隅是房中半以北为北堂也妇洗在北堂而士虞礼主妇洗足爵扵房中则北堂亦通名房中矣大射仪工人士与梓人升下自北阶注曰位在北堂下则北堂有阶也
　　按北堂之阶谓之侧阶顾命一人冕执钺立扵侧阶传侧阶北下正义曰郑王皆以侧阶为东下阶然立扵东垂者已在东下阶上何由此人复共竝立故传以为北下阶上为堂北阶北阶则惟堂北一阶而已侧犹特也按北下惟一阶则西房有北壁无阶矣然侧阶之名亦施扵东西阶杂记曰夫人至入自闱门升自侧阶而奔丧云妇人奔丧升自东阶是东阶卽侧阶言邉旁之阶也以在旁者为侧阶则北堂阶惟名北阶矣
　　堂之上东西有楹
　　楹柱也古之筑室者以垣墉为基而屋其上唯堂上有两楹而已楹之设盖扵前楣之下按乡射礼曰射自楹间注曰谓射扵庠也又曰序则物当栋堂则物当楣物画地为物射时所立处也堂谓庠之堂也又曰豫则钩楹内堂则由楹外当物北面揖豫卽序也钩楹绕楹也物当栋而升射者必钩楹内乃北面就物则栋在楹之内矣物当楣而升射者由楹之外北面就物又郑氏以为物在楹间则楹在楣之下也又按释宫曰梁上楹谓之棁侏儒柱也梁楣也侏儒柱在梁之上则楹在楣之下又可知矣
　　按释宫曰杗廇谓之梁其上楹谓之棁此删去杗廇谓之梁句而以梁为楣恐误前楣之梁横梁也杗廇之梁当是南北纵列东西各立今人谓之进深梁此梁之中各设侏儒短株以承栋栋乃得髙起若前楣之梁不得有侏儒柱
　　堂东西之中曰两楹间
　　公食大夫礼致豆食陈扵楹外簠簋陈扵楹内两楹间言楹内外矣又言两楹间知凡言两楹间者不必与楹相当谓堂东西之中尔
　　南北之中曰中堂
　　聘礼受玉扵中堂与东楹之间注曰中堂南北之中也入堂深尊宾事也贾氏曰后楣以南曰堂堂凡四架前楣与栋之间为南北堂之中公当楣拜讫更前北侵半架受玉故曰入堂深也案东楹之间侵近东楹非堂东西之中而曰中堂则中间为南北之中明矣又按士丧礼注曰中以南谓之堂贾氏曰堂上行事非专一所若近户则言户东户西近房卽言房外之东房外之西近楹卽言楹东楹西近序卽言东序西序近阶卽言东阶西阶其堂半以南无所继属者卽以堂言之祝浙米扵堂是也
　　堂之东西墙谓之序
　　郭氏曰所以序别内外【序之前头曰序端】
　　序之外谓之夹室【仪礼与顾命皆曰东夹西夹夹室之名见衅庙礼】
　　公食大夫礼大夫立扵东夹南注曰东扵堂贾氏曰序以西为正堂序东有夹室今立扵堂下当东夹是东扵堂也又按公食礼宰东夹北西面贾氏曰位在北堂之南与夹室相当特牲馈食礼豆笾铏在东房注曰东房房中之东当夹北则东夹之北通为房中矣室中之西与右房之制无明文东夹之北为房中则西夹之北盖通为室中【亦当为右房中】其有两房者则西夹之北通为右房也与
　　按夹室又谓之逹内则天子之阁左逹五右逹五注云逹夹室也又按夹室与房有壁隔之不相通也顾命传释西房东房云西房西夹坐东东房东厢夹室如此则夹室与房无别唐孔氏云房卽室也以其夹中央之太室故谓之夹室此説误甚谓之夹者以其在序外也近内为室近外为堂谓之夹室对东堂西堂而言非谓夹太室也
　　夹室之前曰箱亦曰东堂西堂
　　觐礼记注曰东箱东夹之前相翔待事之处特牲馈食礼注曰西堂西夹之前近南尔贾氏曰卽西箱也释宫曰室有东西箱曰庙郭氏曰夹室前堂是东箱亦曰东堂西箱亦曰西堂也释宫又曰无东西箱有室曰寝案书顾命疏寝有东夹西夹士丧礼死扵适寝主人降袭绖扵序东注曰序东东夹前则正寝亦有夹与箱矣释宫所谓无东西箱者或者谓庙之寝也与【当是庙之后寝】凡无夹室者则序以外通谓之东堂西堂按乡射礼主人之弓矢在东序东大射仪君之弓矢适东堂大射之东堂卽乡射之东序东也此东西堂堂各有阶案杂记夫人奔丧升自侧阶注曰侧阶旁阶奔丧曰妇人奔丧升自东阶注曰东阶东面阶东面阶则东堂之阶其西堂有西面阶也
　　按东西阶之上为东垂西埀见顾命又疑东西阶者人君之制合四面有五阶大夫士无东西阶南北两面三阶是亦所以为降杀奔丧篇之东阶据尊者言之也
　　东堂下西堂下曰堂东堂西
　　大射礼宾之弓矢止扵西堂下其将射也宾降取弓矢扵堂西堂西卽西堂下也特牲馈食礼主妇视饎爨扵西堂下记曰饎爨在西壁则自西壁以东皆谓之西堂下矣又按大射仪执幂者升自西阶注曰羞膳者从而东由堂东升自北阶立扵房中则东堂下可以逹北堂也【堂者中髙而四面皆下者也】
　　堂角有坫
　　士冠礼注曰坫在堂角贾氏释士丧礼曰堂隅有坫以土为之或谓堂隅为坫也
　　按堂之四隅卽为坫非别有土为之也反坫以反爵崇坫以康圭乃是烧土为之
　　堂之侧邉曰亷
　　乡饮酒礼设席扵堂亷注曰侧邉曰亷丧大记正义曰堂亷堂基南畔亷积之上也又按乡射礼众弓倚扵堂西矢在其上注曰上堂西亷则堂之四周皆有亷也
　　按顾命四人夹两阶戺【音俟】传云堂亷曰戺是亷一名戺或是两阶之亷一名戺也
　　升堂两阶其东阶曰阼阶
　　士冠礼注曰东阶所以答酢宾客也毎阶有东西两亷聘礼饔鼎设扵西阶前陪鼎当内亷此则西阶之东亷以其近堂之中故曰内亷也士之阶三等按士冠礼降三等受爵升注曰下至地贾氏曰匠人云天子之堂九尺贾马以为阶九等诸侯堂宜七尺阶七等大夫宜五尺阶五等士宜三尺故阶三等也两阶各在楹之外而近序按乡射礼升阶者升自西阶绕楹而东燕礼媵爵者一人升自西阶序进东楹之西酌散交扵楹北注曰楹北西楹之北则西阶在西楹之西矣士冠礼冠扵东序之筵而记曰冠扵阼丧礼欑置扵西序而檀弓曰周人殡扵西阶之上故知阶近序也【阶不正当序端在序之内也】
　　堂下至门谓之庭三分庭一在北设碑
　　聘礼注曰宫必有碑【疏曰案诸经云三揖者郑皆云入门将曲揖旣曲北面揖当碑揖士昬及聘礼是大夫士庙内有碑矣乡饮乡射言三揖则庠序之内亦有碑矣祭义云君牵牲丽扵碑则诸侯庙内有碑明矣天子庙及庠序有碑可知但生人寝内不见有碑虽无文两君相朝燕在寝岂不三揖乎则亦当有碑矣】所以识日景引隂阳也【疏云观碑景邪正以知日之早晚又观碑景南北长短隂阳进退可知】贾氏释士昬礼曰碑在堂下三分庭一在北案聘礼归饔饩醯醢夹碑米设扵中庭注曰庭实固当中庭言中庭者南北之中也列当醯醢南列米在醯醢南而当庭南北之中则三分庭一在北可见矣聘礼注又曰设碑近如堂深堂深谓从堂亷北至房室之壁三分庭一在北设碑而碑如堂深则庭盖三堂之深也又按乡射之侯去堂三十丈大射之侯去堂五十四丈则庭之深可知而其降杀之度从可推矣【庭之两旁无屋扵是行礼有雨沾服失容而废者】
　　堂涂谓之陈
　　郭氏曰堂下至门径也其北属阶其南接门内霤按凡入门之后皆三揖至阶昬礼注曰三揖者至内霤将曲揖旣曲北面揖当碑揖贾氏曰至内霤将曲者至门内霤主人将东宾将西宾主相背时也旣曲北面揖者宾主各至堂涂北行向堂时也至内霤而东西行趋堂涂则堂涂接扵霤矣旣至堂涂北面至阶而不复有曲则堂涂直阶矣又按聘礼饔鼎设扵西阶前陪鼎当内亷注曰辟堂涂也则堂涂在阶亷之内矣【堂涂正直阶当云阶内亷在堂涂之内】乡饮酒礼注三揖曰将进揖当陈揖当碑揖陈卽堂涂也【诗曰不入我陈又释宫曰庙中路谓之唐诗曰中唐有甓甓今之甎也】
　　中间屋为门门之中有闑【门枨闑别有考见后】
　　闑门之中央所竖短木也释宫曰樴【卽杙也】在地者谓之臬郭氏曰卽门橛也然则闑者门中所竖短木在地者也其东曰闑东其西曰闑西【闑用短方木为之门扉阖则闑上亦掩密门开闑常设亦可去士丧礼重出自道道者门中设闑之处也】
　　门限谓之阈【阈有考见后】
　　释宫曰秩谓之阈郭氏曰阈门限邢昺曰谓门下横木为内外之限也其门之两旁木则谓之枨枨闑之间则谓之中门见礼记
　　阖谓之扉
　　邢昺曰阖门扉也其东扉曰左扉门之广狭案士昬礼曰纳徴俪皮记曰执皮左首随入注曰随入为门中阨狭贾氏曰皮皆横执之门中阨狭故随入也匠人云庙门容大扄七个大扄牛鼎之扄长三尺七个二丈一尺彼天子庙门此士之庙门降杀甚小故云阨狭也推此则自士以上宫室之制虽同而其广狭则异矣
　　夹门之堂谓之塾
