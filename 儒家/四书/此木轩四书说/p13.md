<!-- { "loadSidebar": true } -->
　　言恕而不及忠者所以勿施于人非实尽己心不能也圣贤学问无不从人己相接处做工夫既有此身决无与人不交闗之理自家而国而天下何处无人何处不当行之以怒
　　子曰吾之于人也章
　　圣人之心欲与天下同善然好善恶恶是是非非乃人之本心不容蒙混者谓不得已而有非有恶则可谓不得已而有是非好恶则不可
　　毁一也有好称人恶而至于己甚者有疾恶而发之太过不免为毁者誉一也有务欲悦人而以小美为大美者有爱之太过而不觉称扬溢美者夫子所谓谁毁誉正谓夫疾恶爱善之太过者尔若夫好称人恶务欲悦人则非小人之尤者必不出于此矣复何俟于自表暴其无乎然好善恶恶贵得其公正才过便是私心便是不直岂圣人而有此也
　　圣人之所试决无差错誉犹无誉也
　　风俗有盛衰而所谓秉彜好徳者千古不变也
　　今此之民即是三代所以直道而行之民故吾所以不敢毁誉之也高允所谓恐负翟黑子故也者与圣人此言极相似今世説者多失其防由不识圣人谦厚气象尔
　　汉书文景赞引孔子称斯民三代之所以直道而行也信哉云云言古今不易民而治深得圣人之意
　　子曰吾犹反史之阙文也章
　　后汉徐防疏云孔子称述而不作又曰吾犹及史之阙文疾史有所不知而不肯阙也按徐防此言甚为明了有马借乗自是有亡相通之常虽频不拒虽敝不嫌唯其不见为异故为可美孔子所叹之时岂便絶无此事偶有之见为异而难得则人心之偷薄可知故有今亡之伤推此类盖莫不然也
　　小不忍则乱大谋
　　妇人之仁只是私爱所以乱大谋非谓欲成大事济天下不当以残一夫之命为介意也杀一不辜而得天下不为岂是小不忍
　　子曰众恶之章
　　寻常先説好次説恶独此先説众恶必察者众恶之而不察则君子受诬尤不可不急加昭雪也于此识得圣人公平忠厚之本心不是安排计校而然
　　众恶之其人果有是恶我固与众同恶然苟有一节之善亦不得而没之也此岂众人所能须是无一毫私意一以义理为权衡然后尽察之之道然后尽公恶公好之道
　　寻常皆言好恶此独先众恶于众好者以众人之私恶而使君子受诬比于众好不当其不可不察尤为至急此与如有所誉其有所试恶虽前知不容有毁之意相似厚之至也圣人非若他人必拟之而后言是虽未可定其必然学者要当以是存于胷中用以涤除残刻之私可也
　　子曰君子谋道不谋食章
　　若使谋道谋食了不相涉则谋道之君子不须以谋食疑之惟夫谋食莫如耕而馁在其中竟有时不得食也谋道莫如学而禄在其中可以兼得其食也然而君子之心则忧道不忧贫也曷尝为禄而学乎不然则以道而谋食所谓修天爵以要人爵者耳其不流为小人之归者几希中二句全为末句一转而设或于首句之下别生意解及谓学也禄在其中故忧道不忧贫者皆非也
　　子曰知及之章
　　大学八条目与此一例如云意苟未诚毕竟是知之不至道理何尝不是然只管追重在前面把后面看得太轻亦非正防也
　　子曰民之于仁也章
　　甚于水火即人之生也直罔之生也幸而免之意此章为民言故以利害之显然者言之民字犹系词言百姓
　　子曰君子贞而不谅
　　人无志于为君子谅亦不为何有于贞谅者介然自守而不变以为君子之道当如是也不知择义不精执徳不而一意坚固贼道也必矣岂所以为君子故别白言之曰君子贞而不谅贞谅由圣人分别得名若彼身为谅者盖不知其是谅而非贞也
　　曰不择是非则谅者之所守盖亦近是而疑于义者若全非而无是则人知非君子矣又岂足置辨也
　　子曰有教无类
　　横渠云有受教之心虽蛮貊可教为道既异虽党类难相为谋按此二节与自行束脩以上及不愤不啓两节相类编书者之意取其文意相足张子合而论之得其防矣
　　有大道为公之志有诲人不倦之诚有因材造就之方何类之有
　　子曰道不同不相为谋
　　君子欲变化小人吾儒欲开导异端使其舍所学而从已有不可强者道不同不相为谋故也若彼自悔悟肯向我谋则何不可之有
　　子曰辞达而已矣
　　孔子所谓辞者谓夫有用而不可废者也如春秋列国使命往来一言之间即闗国家安危生民休戚岂空言而已乎辞不足以达意败事之端乃在乎此故圣人特立此言若夫诸子淫诐之辞得罪圣王定在诛絶之科其余勦袭泛滥为之不如其已者亦非圣人所屑教也孔子所谓辞者正谓辞命之属其用有不可废者耳若夫着一书名一家如诸子之流孔子未尝教人为之当时为者亦少自非史氏盖未尝有所谓书也
　　达便是有用之辞不达便是无用之辞或曰苏张説利害尽明快其亦有用乎曰易为君子谋不为小人谋圣人岂为苏张一辈人说法哉彼所谓利口之覆邦家者其意已全然不是何达之足云






　　此木轩四书説卷六
　　钦定四库全书
　　此木轩四书説卷七
　　举人焦袁熹撰
　　论语
　　师冕见章
　　论语一书皆是日用言动自然之理当然之则无一毫太过亦无一毫不及至平至实至精至宻上蔡将此章书説完一部论语极见大意
　　与师言纯是一段生意充之则天地位而万物育不外是矣
　　言阶言席言某某若以为周旋世故宜然即人欲之私也若以为礼如此不得不然则是循道之迹而遗其意非所以学圣人也圣人节节从恻怛中自然流出无不曲当即所谓夫子之道忠恕而已矣
　　天下有道则庶人不议
　　有谓春秋之作夫子自托于庶人之议者非也夫子尝为大夫原不是庶人
　　政逮于大夫四世矣
　　孔子言政逮大夫四世矣自季武子始专政歴悼平桓而四其实悼子之卒在武子之前欲见季氏相传世数不得去悼言三也且桓子见执于家臣而政未失也故但言防矣
　　乐祁曰政在季氏三世杜注文子武子平子是政逮大夫不始武子也不数悼子者平子以孙继祖悼早卒未尝执政故也
　　孔子曰益者三友章
　　对君之词则称孔子才难上有武王之言君臣之际记者谨之此类固然矣乃若三友三乐三戒等章皆系以孔子此又何耶愚意必是门人之门人所记朱子谓下半部论语不如上半部当亦是所闻各有浅深而词体亦前后不相似虽不尽然然吾説亦当存之
　　班氏谓杜邺杜钦谷永近孔子所称友多闻者讥其不足于直谅虽多闻未足为益也故三益之友直谅必在多闻之先
　　孔子曰益者三乐章
　　学问功夫若只是生做觉得太苦切如何有益节礼乐道人善多贤友人情易于畏阻果其真心爱好则性情自与之浃洽优游和豫其益无方有不知其所以然者论语云乐道人之善愚以为善一也其人与事隐约不显暴于世而实足以厚风俗感人心者尤不能不亟表之又其人无他美行而一节可称即忘其诸余而乐道之士君子之用心固当如是也
　　天资高明的损得慢天资柔暗的损得快损得快的固是可悯损得慢者岂不可惜
　　孔子曰君子有三戒章
　　圣人有説得极粗浅者如此章是也然无一句一字不切于身心依此数言老实做去工夫尽多非真粗浅也
　　孔子曰君子有三畏章
　　君子畏大人如中庸所称王天下者徳业兼隆固所当畏然孔子之意不专指此若必待此等大人然后畏之则君子终身但有天命圣言二畏而畏大人空有其心竟无其事矣小人虽欲狎之亦无是人无是事矣以孔子言之如鲁之定哀岂非庸君弱主然事之尽礼告之尽诚是亦畏大人之事也推之出事公卿礼有等差敬畏之心未尝忘也
　　见得圣人之言句句为我而设实实体之身心皆吾所当法当戒凛然如圣人之耳提而面命如何不畏若将圣言看作闲言语如尘饭土羮相似便是侮也
　　照下节侧重天命补出知字固是然此犹讲章之见也须知道理本如此正使孔子不説出下节来亦当重天命亦当补知字朱子注非专为下节而作此语也试看好仁章见善章都补出知字亦岂白文所有耶
　　孔子曰生而知之者章
　　孔疏引论语天生知之者上也是欲明圣人禀性自天之义故易其文古人引言多如此要之于本义无违失而已不拘文字
　　孔子曰君子有九思章
　　才有疑便要去问人不是既疑了呆呆思量个问却多了一个思担阁了问也九句皆当如此理防总之实做工夫的人自无此等支离胶滞之病
　　不是见得了又从别处想那义只就见得时的然识得此是当取的不当取的便是思义
　　孔子曰见善如不及章
　　好善恶不善不是意气上事
　　周子云志尹学顔学顔正是求志切实工夫
　　齐景公有马千驷章
　　景公显名之主有兴等事当时岂无称道之者只缘得国非义一生只是个庸主面目民心不服小小感恩颂徳算不得称圣贤便直防之曰无徳而称盖以为民心之所不言而同然者此直道之存也如王巨君居摄之年称颂功徳者前后数十万人虽谓无一人称之可也岂以数十万人而遂谓之公论哉
　　陈亢问于伯鱼曰章
　　道者天下之公理徳者人心之同得既是道徳决无私厚其子者其他术数之学则有私若以道徳私与一人必所谓道者非道徳者非徳
　　使孔门无顔曾诸人而伯鱼独得之亦非所以为私犹所谓天与子则与子也
　　诗礼二者古人于少时巳学了但只是诵习未有深得算不得学故伯鱼以未也对退而学诗学礼功夫比前又不同非至是始学也
　　孔子问伯鱼学诗乎学礼乎朱子以为易子而教圣人亦然不然安有不知学否而须问者盖古者家有塾党有庠伯鱼虽为孔子子其授业之师必又自有人故孔子问之伯鱼于诗礼非是不曾诵习但自知功力浅不敢谓有得故以未学对所以为受教之地
　　子曰性相近也章
　　性与天道夫子罕言之所谓性相近者就人所常言之性而言如曰十室有忠信是谓性之美者本易得亦非上知之谓也若柴愚参鲁古民有三疾之属皆在美不美之间亦不曾言性恶也其他言恶事若不直不愿不信忿戾等则皆习使然不属于性也
　　子曰唯上知与下愚不移章
　　昏庸之甚果于为恶必不肯向善所以为下愚不移若其人有进善之志无不可转恶而入于善者即非下愚也人何甘以下愚自待乎此夫子意也
　　果是上知未有不好学者未有不兢兢业业者尧舜之畴咨清问夫子之好古敏求终身无自满足之心缘他透顶明彻所以如此若只是保守得这个如黄叔度一流人犹未足当此也
　　韩退之原性三品之説本于荀悦申鉴而世罕知之然三品者亦依仿孔子言上智下愚不移而为是説也
　　公山弗扰以费畔章
　　观左氏所记不狃在吴告叔孙辄吴王语及率师故道险事则其心之所存与阳虎大异亦可见矣召而欲往不亦宜乎若谓圣人志存东周偶有感触不问何人便慨然褰裳者殆失之矣
　　公山不狃身在吴师乃心宗国尽其忠谋可谓有君子之心矣其据费邑召夫子定与阳货不同夫子曰有用我者吾其为东周乎实为公山而此言非泛然表其生平志略而已
　　齐一变可至鲁鲁一变可至道此贤人所知亦今之学者所共信也至因公山以兴东周之治则自子贡以下如子路辈盖有不能知不能信者矣而况于今之学者乎故曰圣不可知之谓神性命事功一也
