<!-- { "loadSidebar": true } -->
　　以子贡之髙明其问处贫富但言无謟无骄意思自好葢其所未至者不敢妄意窥度又以去謟骄之尽亦非易事故自见为如此庶几不为贫富所累夫子因其有此基址故引进之使之不自安于所已至若只是口里空谈虽舜禹之巍巍不与便把来説一番亦何难之有圣贤论贫富却从无謟骄上説不为髙旷之谈一段平实意思极好此便是进于乐好礼底根基今人胷中病痛甚多却以此为不足道只管説説妙则是自欺而已学问安得长进
　　切琢工夫尽好着力大段见功效到磋磨工夫却细宻行百里者半九十里此处一歩抵前十歩
　　去謟去骄尚是粗底工夫由此而进于乐与好礼工夫煞是细宻切磋琢磨四字形容极亲切故子贡引此为证
　　子曰道之以政章
　　下节道齐亦实是道民齐民不必谓人君只是修徳行礼全然无意于民而民之被之者以为此道我齐我也有诸已而后求诸人无诸已而后非诸人既有治民之责安得置民于度外而不思所以劝率整齐之
　　子曰吾十有五而志于学章
　　圣人所谓志学便是将全副精神贯注在学上有不容一息间者即此是生知安行即此是全体不息而圣人则不自知不以自居也所以谓之谦词
　　欧阳原功言士为学弱冠以至壮岁就厥条理则成人之功过半矣圣人自叙为学之功每十岁一进惟十五志学至三十而立独多其年按此论亦甚精常人之学至壮岁而未能有所成就则后将勤苦而难成圣人言四十五十无闻又云四十而见恶葢寛其期也三十而立筋骨坚强规模大定故独多其年也
　　声入心通是非得失不待思维拟议才入便通如闻孺子之歌即知自取之义是也不是毫无义理之言皆作无上妙谛毫无义理便知其毫无义理是乃所以为耳顺也从心所欲欲字非理欲之欲犹云要如此要这般耳从心所欲不逾矩心与天一也心之存即天之存形之体所以立欲之动即天之动矩之用所以行不言体而言用者用可见而体不可见也
　　从心所欲不逾矩康节所谓无心过是也圣人终不自谓己圣其所自知者如是而已
　　列子从心之所念从口之所言又横心之所念横口之所言纵横对举是从读为纵也然则论语从心所欲亦当依此音不必以恣纵为嫌耳
　　从心所欲不逾矩从当读为纵纵非纵逸不检之谓纵心犹云冲口所出灵运文年逾纵心斯一征也如字读者义亦同耳有所欲之心又有随之之心似若两心然以文义言之不若纵心之善
　　孟懿子问孝章
　　无违之答非不严且切也然引而不发者岂圣人故为隐语耶盖以三桓僭礼非小恶也因其问孝而纳约自牖所当捄正者莫大于此然使遽语之以越礼犯分之防于不义而非孝则自不免于绞之失矣其又何以冀其从且改哉及懿子不再请问而去则又因樊迟以申明其义而致吾忠告之意焉葢无一毫之过不及于其间也
　　孟武伯问孝章
　　父母唯其疾之忧与告子张辨惑同一答法知父母之心如此则所以为孝者不待外求知此之为惑则所以辨之者亦不待外求也语意显白非做谜与他猜也父母唯其疾之忧是正答问孝语正谓武伯当体此而不忘也有谓圣言但论亲心未尝更及子当若为孝亲似是不了之言者于此殆未之思矣
　　子游问孝两章
　　束晳补亡所谓厥草油油色思其柔者即孔子色难之防也养隆敬薄惟禽之似者即不敬何以别乎意也所谓终晨三省匪惰其恪鲜侔晨葩莫之防辱者即诗人之战兢临履而孟子所谓守身可以事亲者是也
　　子曰吾与回言终日章
　　终日之间所言非一事一理宜有违者非谓自朝至暮口説不停先儒欲于言字读终日连下亦以是与发只是发明谓足以騐所言之理也而所以足发明者则以其践履之实所谓语之而不惰者也
　　亦足以发延平谓足以发明夫子之道朱子谓发明所言之理盖顔子闻夫子言能以身体之则足以相发明矣非谓存诸中发诸外如发而中节之发也足发明者自夫子省之而见其然耳胡云峰经时雨便发之喻于理则是于文章未合也今人见发明二字疑是言语知识上事故极力言躬行实践为发而不知躬行实践乃所以为发明尔
　　子曰视其所以章
　　若胷中泾渭不甚分明一味待人欲寛则是小人之幸而君子之不幸伪君子之幸而真君子之不幸也岂不害事
　　焉廋兼君子小人説君子何心要自匿是就观人处决言之耳
　　子曰温故而知新章
　　每有新得非求新也説经而求新竒害道弥甚同是此见解而所见比前更觉亲切意味更觉深长便是知新也
　　温故知新顔师古注温厚也谓厚积于故事也按顔意以博士之官必须多识无遗亡故觧云然
　　虽曰温故可以知新积月累岁不得通贯岂能大扣小扣无不应乎然则所以知新者其必有所自来矣若乃形名器数之类有所不知则告以阙如之义亦不害其为可以为师也
　　子贡问君子章
　　君子垂一训立一教必先实体诸身未有行不逮而空言之者故曰先行其言乃是从有言后追论之辞非谓隐隐有一段言语且未可説出来而先行之也先行之时则只是仁义道徳之实乌有所谓其言哉君子但有躬行而不必言者未有不能行而先言之者箴子贡之意如此
　　而后从之则有言矣然君子固先行其言而后从之者也其言二字只如此看非是隐隐有个其言在心口间且未要説出来而先行之也但力行而不见于言者则有之矣此则就其见于言者而推説之耳
　　子曰君子周而不比章
　　周是各因其人所当得而不以意为厚薄亲疎非个个讨好如王茂兰奢兰奢之谓也
　　学而不思则罔
　　学而不思不善思也故至于罔岂必防然无所用心哉如康成笺经用意精苦极矣然于经之本义往往昏而无得正坐学而不思耳彼之用意精若以求通其义者乃所以为不思也
　　子曰攻乎异端章
　　观孔子责原壤之辞严厉如此谓圣人不攻异端可乎
　　子曰由诲女知之乎章
　　强不知以为知是别人见得他如此子路则以为合当如此不自知其非也夫子正要他细细体察实实见得此为知此为不知休得认错了
　　不知为不知岂是教他安于不知既自以为不知必然汲汲皇皇求至于知而后已
　　子张学干禄章
　　子张学干禄史记以学为问葢其然也子张若不以干禄为问但心存之则何从知乎
　　如此做工夫只説个寡尤寡悔可见为已之学正是难尽更无歇手处
　　圣人説做工夫处极宻説效验处极不轻易只有告顔子曰克已复礼为仁一日克复天下归仁是把做工夫尽处直截言之又把效騐极头处告之其他则未尝言易以骄学者之志
　　大之为大徳受命小之为禄在其中此万世不可易之理
　　哀公问曰何为则民服章
　　诸字犹云其余若谓直少枉多则下句説不去矣贤人君子存心制行皆顺天理故谓之直非如直哉史鱼直而无礼等直字专指骨鲠一种而言也
　　为善是从本性上发出来底故曰直不必激烈敢言然后为直也
　　季康子问使民敬忠以劝章
　　康子之问意在使字上然使字亦不是不好字临之以庄即所以使民敬也但康子之意分明是不求诸已而求诸人后更有杀无道就有道之説则其所以使民劝者自知穷于无术而将出于督责之为矣这如之何三字未必不寓此意
　　或谓孔子曰章
　　或问子奚不为政而夫子答之遂告以为政之道盖书以道政事而施于有政乃竟不出于孝友则为政之本固有在矣何必为国政乎是因其言为政而发此论若或人不言政却未必如此答也圣人答问之妙当以是求之所谓如化工者可以意防也
　　子张问十世章
　　十世可知谓运防升降政治寛猛之故可得推而知之否乎非是欲知代兴之家种姓为谁子张虽嗜奇决不敢持僻狭之见以此等事而求圣人説之以其非所以事圣师故
　　歴代损益如寒之必暑暑之必寒极则必反逓相为捄其理无不可知
　　孔子谓季氏三章
　　是可忍也忍不仁也以雍彻无知妄作本心既亡悖理害义而不能知不仁则不智也故有人而不仁如礼乐何之説
　　忍字即所谓人而不仁作容忍解者非
　　天子卒食以乐彻于造祭祀歌雍以彻凡祭皆象生存
　　子曰人而不仁章
　　舞佾歌雍当时季氏之徒方以能举先王之大礼大乐为粉饰盛事而不知僣滥无章乖舛百出适足以见其不仁耳礼乐不为之用真是不奈这礼乐何
　　礼与其奢也宁俭节
　　礼与其奢也宁俭防与其易也宁戚礼防对举是专指吉礼也与周礼荒政七曰礼八曰杀哀此礼字亦专指吉礼同例也
　　女弗能救与
　　周礼司救注救犹禁也以礼防禁人之过按论语女弗能救与亦防禁之义
　　子曰君子无所争章
　　君子无所争必也射乎此与何事于仁必也圣乎相类又吾有知乎哉无知也有鄙夫问于我云云语意皆相连不断全注在下截朱注体贴甚精今人于无争无知处画断讲解愈多本防愈失
　　太争射訚訚君子让隣也本论语君子无所争义訚訚和説而争也于此见之
　　绘事后素
　　绚即绘也绘事后素正觧素以为绚句
　　子曰夏礼吾能言之章
　　观圣人告顔子为邦之言则知此章欲存夏殷之礼意甚深远
　　何休云王者之后有亡征非亲王安存之象愚谓孔子叹夏殷之礼无征便是周礼散亡之渐所谓既痛逝者行自念也
　　禘
　　禘祭之禘题去声今皆读如帝也
　　祭如在章
　　吾不与祭如不祭注云此心缺然如未尝祭也不与祭即此心缺然则临祭之时必致其如在之诚可知非谓已不祭不致其诚鬼神不来享与不祭等范氏之説是言祭不可不慎之义故取之尔
　　此心缺然只是自家心中觉得与不曽祭一般非谓其人不能如已之尽诚敬神未必享其祭故曰如不祭也
　　子入大庙章
　　周礼疏鲁以周公为太庙其余为小庙
　　或人讥入太庙每事问夫子曰是礼也于此正见圣人之无我必欲曲避知礼之名谓我诚不知礼但问则是礼者徒知谦之为美不知既曰是礼则非不知礼而问矣且礼者君子所学之正务自须知之非若圣仁之不可居也但此只就一事而言原不谓无所不知则圣人之谦固自在也
　　或讥每事问为不知礼夫子言此是礼也浅狭之见谓夫子自言此一事为礼若云知礼所不敢当殊不知知礼非髙等事夫子自言好学不明究先王之礼所学为何推而不居以此为谦乃成虚谬特不言是知礼者措辞之宜尔何用曲为之説乎
　　子贡欲去告朔之饩羊章
　　我爱其礼正谓羊存即今便可举行告朔耳若谓俟之后世庶几可复者非圣人意矣况告朔亦尚是具文圣人东周之志不止是望其举行此礼而已
　　子曰事君尽礼章
　　圣人之意不重表己之非謟重在叹时人不知尊君之义反以尽礼者为謟不自知其废礼慢君为罪之大也
　　哀公问社于宰我章
　　白虎通社稷所以有树何也尊而识之也使民望即见敬之又所以表功也按宰我战栗之言见讥圣人如班氏此解斯为美矣战栗亦与见敬意相近而近于威刑故孔子非之
　　独断树社者欲令万民加肃敬也凡树皆令肃敬不特栗而已矣宰我之对非为大舛然战栗视肃敬而加甚焉似若教人君专用威刑故孔子非之
　　不以礼而他图必招大咎此昭哀所以失守社稷也宰我使民战栗之对夫子深责之是知如宰我之言不可与人国事也
