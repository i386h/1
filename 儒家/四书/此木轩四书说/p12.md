<!-- { "loadSidebar": true } -->
　　管仲不死子纠之难他胸中便打算一匡全局除了自家更无人能如此做若便死岂不可惜或曰仲何以知桓之必能听从已以成功业倘或不从则节义功业两丧岂不狼狈乎曰管仲所打算底却是卑近易行之説他又不要其君正心诚意只要做富强得了齐国便自做得无论桓公苟非大不道之主个个做得个个肯做假如子纠为君管仲便辅子纠做此事所以能做者全在管仲手里只要有个君他便做出来也圣人深知其心故曰岂若匹夫匹妇之为谅也自经于沟渎而莫之知也
　　管仲所做底是春秋世界第一事舍此皆不足为后来孔明所做的是汉末世界第一事舍此俱不足为故孔明抱膝时自比管乐便自把心事説出来只是时人不喻其意
　　列子管仲与召忽奉公子纠奔鲁鲍叔奉公子小白奔莒张堪注云纠襄公之次弟小白纠之次弟按纠长于桓诸书多可证程子之言所以垂训尔
　　公叔文子之臣
　　仪礼私人注云私人家臣已所自谒除也疏云此对公士得君所命者此乃大夫自谒请于君除其课役以补任为之按家臣有二种一君所命一自谒除自谒除者若汉公府辟召矣由求之于季氏皆私人也公叔文子之臣僎亦当由公叔自除乃能荐之公朝故孔子美之
　　子路问事君章
　　注云犯非子路所难按季氏旅泰山伐颛臾子路皆不能救正则似犯亦有不能者然观其食辄之食而不知去则恐是以季氏此等之事为无害于义而不必谏也盖子路之病只是于义理是非界限不甚分明而强不知以为知故孔子教以勿欺而犯之
　　勿欺也而犯之是教子路以勿欺为本而又须犯之非谓欺也而犯之则当戒也注言犯非子路所难然观季氏伐颛臾子路亦竟黙黙则教之以能犯固亦不为赘也况圣人一言万世人臣之道皆不能易又不止为子路一人而设也
　　子曰古之学者为己章
　　范晔引孔子云古之学者为己今之学者为人为人者凭誉以显物为己者因心以防道桓荣之累世见宗岂其为己乎盖两汉师儒徒以青紫为荣取讥来世不独桓生然矣
　　今之学者志在欺世不管自己身心性命如何故业益勤而行益衰名愈隆而徳愈病
　　学原是为己之事今之学者乃是借古人之学以济其私非不务明道也而欲使人知其明道道之真能明于心与否不计也非不务进徳也而欲使人知其成徳徳之真能成于身与否不计也此所谓小人儒也
　　蘧伯玉使人于孔子章
　　伯玉使人于孔子非若今之仆厮养也大约是家臣耳家臣虽卑亦士君子之流非不可与之坐者但蘧孔为友此使分卑不敢当客礼孔子必与之坐者以客处之故曰敬其主以及其使非尊贱相悬不在礼貌之数特地破格与之为礼也与之坐而问焉记者之意原只重在问耳
　　曾子曰君子思不出其位章
　　不出位主一无适也所谓九思各専其一
　　子曰君子道者三章
　　于此见得至诚无息若有自足之心便是有息了子贡言此特夫子之自道则然也有谓一聆无能之言如见圣人心体不觉直指曰夫子自道者非也
　　子贡方人章
　　见贤思齐见不贤内自省圣人所望于学者如此而子贡所好乃在品评人物校量高下用心向外学安得进故夫子深警之
　　子曰不逆诈章
　　不逆不亿固是诚但谓诚以生明如中庸自诚明之说则非只是我无逆亿之心而诈不信之来卒亦未尝不先觉所以为贤其所以能先觉处自有居敬穷理工夫非只靠不逆不亿也
　　防生亩谓孔子曰章
　　夫子虽非专疾微生之固然微生之病正在固言此正所以教之故曰礼恭而言直如谓只是泛説不欲触犯微生则岂所以为圣人
　　子曰骥不称其力章
　　均是马也称彼为骥即骥字便是称
　　或曰以徳报怨章
　　以徳报徳苟可以曲全其恩者必思所以致之只要无害于天下之公义是虽私而亦公也若不念旧恩一味用直虽获公方之名而意思已近于礉岂圣人之所取哉
　　以徳报徳苟可以用我之情而无害于义者未尝不极其厚所谓虽私亦公也可以厚而故薄之或假之以示无私是乃私之尤耳
　　子曰莫我知也夫章
　　圣人叹之意全在子贡身上
　　子贡问何为莫知非谓人非不知子何以有此叹乃是问所以莫知之实疑别有高妙逺不可得而窥测者存
　　君子不谓命也正是不怨不尤实际
　　圣人之心浑然一理心即天也知我其天犹云我自知我耳
　　子服景伯以告
　　檀弓子服伯子注云盖仲孙蔑之孙子服景伯郑以伯子即景伯又以贤者称之观其欲诛谗人又以季孙之言来告心甚不服是其贤也
　　子曰贤者辟世章
　　救焚拯溺是圣人本懐然荷蒉一流圣人未尝不心念其高滔滔皆是皇皇何之亦尝居夷浮海之思而终不忍决也此圣人所以为至仁然谓圣人略不动避世之念则又非也此章及下章讲家多曲为之説只要説得圣人不肯隐耳然于当日之微情幽思不尽合也今人但知圣人决不肯隐耳然夫子自云无可无不可若必不肯隐得非仍有可不可耶要之圣贤之心决无忘世之理若其身则有时而避世矣夫子生春秋自可不隐倘生祖龙之世当何如吾固知圣人之不可以一辙拘而此义今人或未之思也
　　深则厉浅则揭
　　叔孙穆子赋匏有苦叶注言志在于必济然则荷蒉者引此二句似谓可已不已犹涉水者之志在必济所以为硁硁也
　　如斯而已乎
　　如斯而已乎想是他看得敬字粗便道自家做得彻如先之劳之亦道自家承当得要做便做故请益至于不能乆持之病圣人知之子路不自知也
　　见其与先生并行也
　　论语与先生并行谓差肩雁行非必齐肩而行乃为并行也肩随者兄事之礼非童子所宜
　　衞灵公问陈于孔子章
　　军旅未学便是辞行语然捄正之意自寓其中使灵公能悟则犹可以留也
　　愠非私愠为孔子而愠天生圣人不用则亦已矣何困阨至此似非理之所有故以为问
　　子曰赐也女以予为多学而识之者与章
　　子贡推测而知因此而测彼只缘未透本原所以不能贯
　　子曰由知徳者鲜矣章
　　子路不是为己愠为孔子而愠然即此便不能与圣人之心合一便不能与天心合一便是徳不足处故曰知徳者鲜矣
　　子曰无为而治者章
　　无为而治叹其以盛徳当盛遇为振古仅事也绍尧得人非重华大知岂足当之不然尧何不以付丹朱使之无为而治乎
　　夫何为哉言无所为也非推求舜之所为者何事
　　子张问行章
　　参前倚衡是存诚工夫无间防自然常在心目间不是向那立处在舆处寻觅
　　圣人惧子张虽知忠信笃敬之可行而犹以忠信笃敬为可袭而取也一念之诚不足以胜百念之伪百念之诚未免杂之以一念之伪自家信不及人便信不反毕竟有行不得处必且疑蛮貊可行之言虚而不实而不知存诚之功苟未至于立则见其云云呌不得忠信笃敬安可望行故又告之以此
　　谓圣人之言简贤人之言详众人之言繁不尽然也且如子张问行告之曰言忠信行笃敬虽蛮貊可行亦可谓尽矣又反覆儆诫谓不尔者州里且不能行则言加详而意益切矣又言所以存此忠信笃敬之法必若立则见其参前在舆见其倚衡而后可此二言者虽贤人累百数十言其能至是否乎是则详莫详于圣人简又莫简于圣人也余凖此思之
　　子张书绅正见他实体圣训不放慢处若必以默识为是书绅为非则汤之盘铭武之衣带诸铭皆非圣人事矣
　　子曰直哉史鱼章
　　史鱼所以如矢者一念为君为国必达之而无囘邪也后世有尽言招过其心只从名节上起见者则已不直矣史鱼之直俞之愚圣人所以与之惟其真尔蘧伯玉仕卫何以谓之有道譬如冬日固是严寒亦自有稍觉和煦之日便可出游然非春夏之和煦也
　　子贡问为仁章
　　诸子问仁俱不是问仁体俱是问求仁工夫犹云如何可至于仁当时必有説话故夫子各就其切要处告之若子贡问为仁则又不正问为仁犹云如何可以为仁当时亦必有说话故夫子但以为仁之资告之而为仁正项工夫如克复敬恕等则不之及盖非子贡请问之本意故也
　　顔渊问为邦章
　　顔渊问为邦此语与道千乗之国相似圣贤不轻出大言如此
　　泰誓十有三年春孔传云此周之孟春按传得之时未改朔史追书之也周以建子月为首春不特改月而已古诗玉衡指孟冬注以为汉之孟冬夏之七月也此言得之秦汉改时皆因于周岂有夏时冠周月之理举此为兆余可例推闻一知十不须琐琐也
　　良法善治必有从而壊乱之者所以壊乱之端必乗人主之心而入圣贤便把源头塞防了不待其壊乱而制于未然所以可乆
　　尧命舜以允执厥中便説四海困穷天禄永终夫子告顔子以四代礼乐便説郑声淫佞人殆当极好时便知有极不好事而兢兢豫防此所以不至于极不好也日中则昃月满必亏才觉盛便有衰之理惟先事致戒此心常存敬慎则蛊壊之端无自而生矣圣人非徒畏祸败而然乃其心自是如此
　　郑声淫佞人殆涓涓不絶将成江河一星之火至于燎原
　　嵇叔夜云郑声是音声之至妙妙音感人犹美色惑志耽槃荒酒易以丧业自非至人孰能御之按郑声谓之至妙细靡之极使听之者摇荡心魂变易骨髓非至妙不至此也孔子曰乐则韶舞放郑声韶之与郑贞淫不同其为美妙非他乐所得并臻政复同之卫音犹不及郑亦如濩武之不及韶也
　　子曰臧文仲其窃位者与章
　　诛死者于前所以惧生者于后圣人何庸心哉奉天讨而已夫蔽贤者逆天之甚者也
　　圣人自言谁毁谁誉或乃谓臧文仲非真窃位然则圣人有毁矣必欲以其字者与字出文仲之罪弄得是非都含糊岂圣人之意哉
　　辽萧和卓疾萧朴问之和卓执其手曰吾死君必为枢宻使慎勿举胜己者朴出而鄙之呜呼此孔子所谓窃位者也临死更欲以其术传于他人小人之可恶至是哉
　　子曰不曰如之何章
　　不曰如之何如之何者注云熟思而审处之不必如再斯可矣之例初则曰如之何转计之又曰如之何而已盖思固以再为限至于心口商畧则多寡之数恐未有定也如某在斯某在斯岂亦定是二人也或三或五未可知耳但立言之法如此足以见矣
　　此章与季文子章对看彼是欲其果防此是戒其轻率既精审又果防处事之道尽矣
　　所谓熟思而审处者何也理也义也不是把私意去商量
　　董子引此文云羞问者圣人去之盖刚愎自专不求助于人人固无从助之也説而不绎从而不改亦曰吾末如之何也已矣是则柔闇不能果决虽无拒谏饰非之恶与彼专愎者同为圣人所去也孟子言自暴自弃二人者之谓也
　　子曰羣居终日章
　　夫学安有穷也而虚乏甚者顾泄泄然自以为有余好与人羣游谈竟日所谈者大抵剥丧仁徳增长浮薄之事也孔子叹之曰难矣哉盖哀夫以是终其身而不知返也
　　子曰君子义以为质章
　　讲家有各执一说而不思其理者此章三之字皆指义或以为当指事説辨者因博引先儒之説以驳之不知义所以制事本不相离言义则事在其中单言事则未见得有义在故须贴定义字或者之辨不亦徒劳矣乎孙以出之自是道理当如此才觉心高气硬即是发于私意虽所持者正为害多矣若夫遇事有不当孙者要之不为己甚是亦不害其为孙也
　　子贡问曰有一言而可以终身行之者乎章
