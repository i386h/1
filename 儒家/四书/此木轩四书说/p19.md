<!-- { "loadSidebar": true } -->
　　孟子所谓霸者之民驩虞如也小补之者是指桓文之盛而言其他虽驩虞小补犹尚不足以当之又孟子之言虽指古之霸者若后世帝王行霸道而霸其规模气象已包之矣如云乆假不归恶知非有唐之太宗正其人也
　　孟子曰人之所不学而能者章
　　孩提知爱亲少长知敬兄知爱便能爱知敬便能敬非先知之后能之故不须说能也知爱知敬是别人见得他知在彼不过率其性而已初不自觉其知也以此指示人良知可谓切矣
　　孩提知爱少长知敬此所谓道心也扩而充之人皆可为尧舜故以良言之若夫饥而欲食渴而求饮之类岂非不学不虑然此乃与禽兽不异者故不得举此以为良知良能也
　　孟子曰舜之居深山之中章
　　深山之中不无善言善行者縁人性本善虽颛蒙妇孺此理时时发见不特唐虞之世为然即今习俗浇漓其间未尝无善可取所以不见人有善者只縁己心无受善之地触之不动故也故孟子举舜以教人使治之于本原不为私意隔塞自然随地随时如磁石之能引鐡也
　　圣人之心至虚至灵孟子于论大舜处屡发明之此见孟子学为圣人用心无所不至然能无众人之所有不能如圣人之虚中无物也如挽弓到临满时分外难开其斯为圣人大贤之别与
　　分定故也
　　分定者自天命之初而言分谓物各赋之犹分土分器之分
　　五母鸡二母彘
　　龚遂治渤海亦令民家二母彘五鸡葢酌多寡之中故遂依用之也于此亦见文王之政尽善可为后法
　　孟子曰饥者甘食章
　　注明言人心为贫贱所害非谓饥渴害之之际此人之心亦即于此而有害也甘食饮者气上事也人心之害者理上事也牵混为一非文意也以饥渇之害为心害是以饥渇代贫贱而言之亦非谓以贫贱致饥渇也葢虽富贵之人亦有遇饥渇之患者
　　孟子曰有为者辟若掘井章
　　孟子言有为者必要其成若掘井者之必及泉而止也凡事固有半涂而废者至于掘井不及泉而止则人情之所必无以其全无用也故取为有为者之喻乃是反言当正非谓有为者真有若弃井之所为也若弃井所为即不名有为者矣
　　曹瞒传言公征乌丸时寒且旱凿地三十余丈乃得水由此观之掘井九仞而不及泉孟子之言未为甚也
　　孟子曰尧舜性之也章
　　五霸假仁义只是假借一二以济其功利之私非谓行事全是仁义徒以中无实徳而让美古帝王也自古未有实徳既亡而行事皆是者五霸所为合于仁义者少矣特其时诸侯并不逮五霸能行此小小仁义所以盛强一时莫之敢抗曲学小儒遂谓尧舜汤武之盛五霸略相彷佛故孟子辩而斥之
　　乆假不归归还也还者不复假之名非谓还之何所史记秦为西帝齐为东帝月余皆复称王归帝帝号非有归所与此正同
　　孟子言汤武身之又曰反之不言文武者大雅言不闻亦式不谏亦入传以为性与天合是文王之徳几于尧舜性之也
　　公孙丑曰诗曰不素餐兮章
　　公孙丑疑君子居人国无功而受其养于义似为不可故引经以质其疑亦犹夫彭更之意而其言特婉而不戅耳非真欲君子之躬耕以食也孟子言君子居人国其所以无功可见者特以君不用故耳诚得用之则安富尊荣可致又使其子弟从之人心风俗一变功利夸诈之习其功岂小小哉今虽未得用而其具在我其事未可知安受其养何为不可乎所谓不素餐兮莫大于是者不待其实有是功而后为可信也有谓用非大用苐偶用其言薄施一二亦足以当不素餐之实者非也
　　孟子曰仲子不义章
　　仲子能不受齐国其亷足称矣以其辟兄离母废大伦故谓此为小节耳非以其好名而诋之也仲子孤介自立葢出于性何曽实懐贪鄙外饰苟亷之行如所谓箪食豆羮见于色者乎
　　其进鋭者其退速
　　其进鋭其退速李固传以为老子之言葢不可考
　　孟子曰知者无不知也章
　　仁者爱人必以亲贤为急是不问何代何王而无以易之者也知者之当务则因乎其时与势而有先后缓急焉不可以一二事为限也或以下文单结不知务谓知者所急即是亲贤一事者本文之意似不如此
　　放饭流歠文连故朱注孟子不用郑说放流皆大意也但大饭之训未详所出
　　仁人无敌于天下节
　　血流漂杵言血流之盛可以漂杵杵舂米器其端有鐡若石极重之物言漂者形容过甚之辞非谓战地实有此杵而漂之
　　血流漂杵之言见贾子新书言黄帝与炎帝战涿鹿杀人如此则已先武王而有之矣抑后人因周书此语而附防为此言邪不足辨也
　　孟子曰周于利者章
　　自东迁入春秋以至孔子之时先圣王之道犹未甚晦诗书礼义之教未尽澌灭谓之衰世可也谓之邪世则未可至战国而处士横议杨墨交驰子莫乡愿之徒又以其学术鼓扇天下其东西防説者不恤生民之命逞舌锋以搆祸而攫取势位为荣此真所谓邪世也于此之时而守仁义之道卓立不回是则疾风知劲草嵗寒知松柏矣
　　孟子曰不仁而得国者有之矣章
　　共工氏霸九州顔师古曰无徳而王故谓之霸然则上古昊炎之间固有以智力把持天下者矣虽得天下不谓之王后世若秦隋之属是亦霸而已矣故曰不仁而得天下未之有也
　　不仁得天下未之有也岂徒徴诸古乎来者皆然矣然则如秦何曰孟子固言之矣得天下者得其心也秦虽兼六王未尝得一民之心固不待斩木掲竿而土崩瓦解之势已伏于称功颂烈之日十余年之间土地人民葢若虞公之璧马焉暂寄耳矣
　　然而旱干水溢二句
　　书序云汤既胜夏欲迁其社不可作夏社注云当汤伐桀时旱致灾明法以荐而犹旱至七年故汤迁社而以周弃代之欲迁句龙以无可继之者于是故止
　　孟子曰圣人百世之师也章
　　伯夷栁下惠语其徳非圣人之徳也故孔子不言其圣至孟子则以为圣之清圣之和且以百世师许之称其功也然人知夷惠之功而不知正是孟子之功也
　　齐饥陈臻曰节
　　殆不可复者弟子揣知其师心不乐为然而弟子之意犹愿孟子勉一应之观陈臻疑不受齐金亦此意耳
　　今之与杨墨辩者节
　　如追放豚固是待之不恕推其本葢由无悯恻之实心而以口舌为功彼直谓孟子辟二氏亦如是而已尔方言苙圂也注谓兰圂也孟子既入其苙用方言之说为得其实也有谓苙是香草豚所嗜者义无所出
　　士未可以言而言节
　　孟子论以言餂人以不言餂人皆穿窬之类与孔子举防生髙之事其意正同皆教学者以治心为要不慎乎此必至于小人而无忌惮也
　　动容周旋中礼者二句
　　圣心无迹以礼为之迹迹由圣心而生所谓动容周旋中礼圣人亦自学礼中心安焉好之乐之表里如一
　　万章问曰孔子在陈曰章
　　既有琴张曽晳牧皮等矣何以言又不可得不可得者虽有其人而不能身体圣人之教以传道如顔曽也故又思得獧士而与之然益难矣
　　琴张赵注以谓子张善鼔琴故号琴张其说固非而例与奕秋同可作对也
　　神异经西方有人饮食被髪东走一名狂一名颠一名狷一名风按狂狷皆疾名禀气偏驳志趋卓诡庸非疾乎若夫乡原似免斯患而隐防沉痼乃不可为是以见絶于大圣矣
　　孟子灼见乡原肺肝代为讥评狂狷表己志趣之言此最是深恶痛絶处不待阉然一语乃为剥尽防子面皮也
　　阉然者疑于无阳也隂柔之类曰妇人曰宦者乡原无丈夫之骨而有妇人宦者之心宜其阉然肆为邪媚以贼圣道
　　散宜生
　　班氏表尧妃散宜氏女女皇而公羊疏于讥二名下引散宜生宓不齐二人谓二名无讥是葢以宜生为名散为姓也疏恐失之
　　总说二条附
　　古书至后半部及卷帙将尽多不可强解者编纂之时先其完好无疑者而讹缺可疑者弃之可惜故附之于后论孟二书可见矣
　　温公云凡观书者当先正其文辨其音然后可以求其义此言实为不易今之读四子书者于音切多忽而不详文义之误徃徃由此岂细故与
　　此木轩四书说卷九
