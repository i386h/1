<!-- { "loadSidebar": true } -->
　　黙足以容黙对上言字孔子所谓言孙亦是黙也曰其黙足以容则其黙皆合于道世固有黙而不见容者又有缄黙苟免以为容者惟君子则其黙足以容非谓黙便足容也
　　偶举此诗以证其黙足容者由夫明哲顺理而行非私智苟免之比而上下治乱无徃不宜亦自可知末句是黙足以容之谓非徳修道凝之谓也
　　今天下节
　　左传天子七月而葬同轨毕至注云言同轨以别四夷之国按外夷非天子诸侯所治之地车轨书文以至等威伦序虽盛世不可使之皆同中庸言今天下车同轨云云正谓中国耳
　　考诸三王而不谬
　　风俗通言夏禹殷汤周武王是三王也又引书诗春秋诸处皆言文王然则三王者或数文王或称武王以文武不可遗一故以禹汤文武为三王耳
　　诗曰在彼无恶节
　　君子必如此而能有誉于天下未有不如此而蚤有誉于天下者也谓之蚤者正以其不如此而言之耳有以蚤誉为正説者非文意也
　　万物并育而不相害
　　害非搏噬之谓譬如海中生了一个大鱼便不容更生小鱼如此则为害矣若小小吞噬岂足言害才被他吞得那边又生出许多了虽有消息盈虚却没有相害底道理
　　唯天下至圣节
　　中庸所谓至圣至诚皆指仲尼説
　　聪明睿知即所谓睿作圣圣通明也故注以生知之质言文理宻察只是四徳之一须看得分明
　　叠下四字形容他仁处真见得至圣之仁有説不尽底好处
　　诗曰衣锦尚防章
　　闇然而日章诚之不可掩也的然而日亡不诚无物也故君子诚之为贵存尚防之心笃实自修不求人知此学问之根本
　　小人之道的然日亡此为学者言耳凡不务实而皎皎然露于外至于声闻过情者其究不免为小人之归圣门如子贡子张孔子犹屡箴儆之正为此也若夫邪伪之小人则更不足道矣
　　尚锦便是小人之道这个小人亦不是无学问底但其用心不务诚实未免有夸耀之意到底不可入圣贤一路耳
　　只是真见得吾性本善决不可做了小人竦然生畏虽欲不学而不能这便是为己之心
　　毕竟先存得个为己之心方可去学不然虽做许多工夫胷中依旧不是锦也
　　笃恭而天下平是言天下所以平者其根原全在徳也譬如唐平淮西全由宪宗之能断至如李光顔李愬等战功自是少不得但君心不断虽有此诸人亦不能成功耳
　　此木轩四书説卷一
　　钦定四库全书
　　此木轩四书説卷二
　　举人焦袁熹撰
　　论语一
　　序説
　　孔子赞天下君王至于贤人君子云云是明所以登之世家之意介甫讥迁自乱其例不知孔子实非王者不得为本纪以圣徳为儒道宗万世师尊之故不敢同之众人入列传特变其例此正史公敬慎不苟处讥之非也
　　史记惟子贡庐于冡上索隠云上者亦边侧之义按凡冡旁地皆得言上今人常语亦然如云坟上去岂谓坟之巅顶也
　　汉儒尊经而传次之观诸儒所训説论语义甚浅近如其所见则论语之书诚不逮诸经耳
　　惟子云以为传莫大于论语
　　东汉之始易诗书春秋礼乐论语为七经是论语亦为经也然乐未尝有书而并列之者以纬配经有乐纬论语纬故并列之尔
　　昔人谓论语为曽子门人公明仪乐正子春之徒为之信如此言则二人者以祀两庑可也
　　善易者不言易此句最説得好非谓易不可言谓不言处无非易也一部论语言仁处甚少然善言仁者孰如论语即此之谓也
　　子曰学而时习之章
　　首节是説工夫朋来不愠只説效验而工夫在其中便到成徳后亦有工夫识见愈精徳性愈固工夫愈微愈宻无时而已也
　　时时习之固是无间断解之者谓坐尸立齐皆习也瞬存息养虽梦寐中自有惺惺者存必如此乃为无须臾间断以此明时习义是推説至此非夫子立言本意也学是习其事分明有业有程如人读书一日之间三四讽咏或每日读若干遍无作辍即此亦得言时习矣岂必旦而夜夜而又旦更不停息而后为无间断乎夫子言终日夜不寝食以思亦暂时有此若学则非可嵗月限自当有从容游息之趣不害为时习耳
　　学而时习之黙而识之我非生而知之知之好之乐之等之字吾斯之未能信斯字皆是指理而言万事万物之理无所不该不得偏指一处故只恁地説非杳防昏黒空洞无物之谓也
　　学而时习之如鸟之数飞也在止于至善如鸟之飞而止也比喻最为亲切
　　以同善为乐是圣贤大公无我之心不是乐其有讲习之助
　　郑注周礼同师曰朋同志曰友疏引论语朋是在学之称朋疏而多友亲而少
　　不知不愠只是学之不已而所得愈深一切外诱自不足以动之则徳成可知
　　人不知而愠者非一向做为人之学平日做过许多为己工夫到此不免动心却似不奈何了只縁知之不真养之不完为人之根斩除不尽自私自利之意荡涤未净故也
　　孔孟当日不知何等様动心岂是枯木死灰底但其所以动心者都是从天下起见至公至仁未尝有一毫自私自为之意故曰忧世乐天并行不悖不知不愠正是乐天处
　　到不愠后工夫益细这上面更有境界在
　　有子曰其为人也孝弟章
　　孝弟之人必不为不仁之事尽可直截言之有子却説好犯上者鲜而以好作乱为未之有语意慎重详宻不肯跳过一歩此有子之言所以似圣人也如大学知止节尽可云知止则能得而必细分定静安虑又逐节説能如此而后能如此如遥望塔者只见是塔不见他有九级圣贤则逐级看得仔细因而细细説与人不是此塔本无九级而强为分析也
　　犯上轻故曰鲜作乱重故曰未之有如言语不逊之类亦是犯
　　不是要去为仁故务孝弟正见孝弟乃真实种子不务于此则仁之根脉已斩断了仁道何自而生人不可看轻了孝弟此有子意也
　　延笃论仁孝畧云耳目手足功虽显外本之者心草木之生末虽繁蔚致之者根夫仁人之有孝犹四体之有心腹枝叶之有根本也【中引孝经及有子语】仁以枝叶扶疎为大孝以心体本根为先按笃之所言仁者与有子言为仁正同皆以及物功用为言故有四体枝叶之喻本立道生得此论其义着明盖汉儒之笃论也
　　孝经疏引论语其为仁之本与与者叹美之词按仁道之大圣人犹重言之故有子虽深见因心之徳万善从此生犹复谦退不敢质言也然而叹美孝道意亦至矣余味曲包学者宜熟翫之
　　凡説义理至于深大难闚者则言与若将以存谦
　　子曰巧言令色章
　　致饰于外务以悦人便是人欲肆而心徳亡非必大奸大恶方为不仁也但由此而入于奸恶亦不难圣人警戒学者却只重在心术隠微上
　　曽子曰吾日三省章
　　忠信之心不言不动而存参前倚衡而不可失者也时乎为人谋则用其忠而勿使有一毫之不尽时乎交朋友则用其信而勿使有一毫之不实此一事之忠信也而全体之忠信亦在焉故注言忠信为传习之本正谓夫忠信之常存者耳固非以为人谋交朋友之心而为传习之本也
　　忠是尽己之心然固有自谓已尽而未能尽乎事理究竟失之疎畧者亦是不忠此须在为人谋之先有个研极工夫然后临事而尽吾心以谋之不徒恃此朴实之心也
　　传习内所包甚多
　　道千乘之国
　　圣人论治道未尝开口便説治天下故只説道千乘之国犹以国之大者言也论学问未尝轻易説着圣人只説君子处多此等意思正好玩索
　　使民以时
　　使民以时正是上与下甘苦同命血脉相通处此亦是务本中事故独言之
　　则以学文
　　以小学讲习之初言则曰学文以大学成熟之后言则曰游艺
　　礼乐射御书数是为六艺而易礼乐诗书春秋后儒亦名之六艺盖礼乐有大有小前之礼乐是其小者故孔子教弟子以学文是小学之仪节也后是礼乐之大者教子路曰文之以礼乐是也然大必兼小而粗亦寓精不得截然分为二物也
　　贤贤易色
　　李寻言圣人承天贤贤易色顔注云贤贤尊上贤人易色轻畧于色不贵之也是读易为轻易之易不用旧解者取女宫在后之义不得不然
　　子曰君子不重则不威章
　　重就言貎动作上见不重由于不能持敬敬为变化气质之要也学指所知所行説敬为致知力行之本故不重则不威而学亦因之不固此二句是反言当正此君子只当学者二字看非谓有君子之徳而又有不重不威之失也
　　重不但是外面底事所谓制乎外以养其中也
　　不如己谓徳行学问实逊于己非谓但与己异即云忠信不如己亦是逊己可知圣人之意不以忠信一事而言之
　　不如己之人亦有不当拒者我若爱去友他必无受益之处而且不自知己之不足其损多矣当与事贤友仁对看
　　愈惮则愈难放过一次便是日滋月长之势
　　曽子曰慎终追远章
　　尽礼尽诚各举其所易忽者言
　　子禽问于子贡曰章
　　求只是访问邦君非谓卑辱己甚也子禽所疑亦近似若谓卑辱己甚子禽虽无识如何以此测夫子
　　夫子歴聘本是欲行其道其非无意于是邦之政可知子禽以求拟夫子亦未为过但不知夫子之盛徳感人有不待求而得者耳
　　温良恭俭让以温而厉三句观之则此处似欠了厉威意思盖子贡想像夫子所以感动邦君不由他不倾信处定是和气谦徳乐易近人之意为多故以此五者为言而固非夫子见邦君时全无威厉意思也但见邦君时威厉分数毕竟少与上大夫言便訚訚推此可想人之求之只大概説个有心之求耳不必如纵横捭阖揣摹钩致之术也不惟当时未见此等人且人字太説坏则异字身分亦不见矣
　　子曰父在观其志章
　　无改者不忍改也非欲改而姑待之也
　　自他人观之则三年为久自人子视之则三年犹白驹之过隙耳
　　有子曰礼之用章
　　中庸以礼仪三百威仪三千为道之优优大哉处然则礼岂先王以意为之而为强世之具耶
　　礼之体严严非严苛乃是不苟简意
　　知和而和如老庄明自然乃任其心之自然而非天理之自然也天理之自然虽或见为不便于人情而勉强从之不害为和如女子既嫁不与兄弟同席而坐同器而食父母终思归宁而不得以人情而言有不觉其太严太拘者乎然圣人深意不止是防不肖贤者亦要谨守若以旧坊为无用而去之虽一时无害而溃决之端自我而开是即我之罪也然则谨守旧坊岂不是人心之所安岂不是天理之自然岂得不谓之和
　　有子曰信近于义章
　　有子见世人尚信多远于义其后复之为难虽悔莫追故言君子之道约信必求近义近者对远而言非谓不能全合义得近之可矣故注直云合其宜也下句同圣贤言语不廹切故説个近字其实则信必求合于义恭必求合于礼非苟近之而已与正顔色斯近信之近同
　　恭而无礼则劳专指太过者此须兼过不及説
　　君行一臣行二佩垂佩委之类也故恭近于礼处等夷之人而过恭者是使彼为无可加也彼此皆失非所以为礼也
　　子贡曰贫而无謟章
　　古之学者俱从实地上説故子贡以无謟无骄为问而子路之志在与共无憾今人开口便説乐好礼説老安少怀而自家病痛则有不自知者矣
