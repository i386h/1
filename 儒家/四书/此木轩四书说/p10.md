<!-- { "loadSidebar": true } -->
　　注以是为善是不厌二字正解下文非谓必欲如是也恐人疑圣人详于味有固必之心故又説此一句非谓圣人于精细但不厌之而已
　　自食饐而餲以下一节宻似一节饐餲馁败不食者多但色臭恶则稍轻失饪不时疑若可食矣至于一割不正嗜味者尤以为无伤然圣人则自不食之以下至不多食节节皆见此意
　　自饐餲馁败以下至割不正不得其酱乃是由不可食渐次及其最轻者而圣人无所不谨如戒律之有粗细也然圣人则自不食而已若他人留意食味过有憎嫌甚至诘责纷然则以视夫饕餐而无择者其为心害岂不更甚乎哉
　　王莽时鲁匡议征酒酤云诗言无酒酤我而论语曰酤酒不食二者非相反也诗据承平之世酒酤在官和防便人可以相御孔子当周衰乱酒酤在民薄恶不诚是以疑而弗食按匡言薄恶不诚故疑而弗食者亦可谓得情理之实矣若使民俗淳朴市酤洁防圣人岂便絶之也
　　礼小饭而亟之注备见问也当食时事或须问者不容不问问则答之论语云食不语者无无故而多语云尔岂固不语也
　　食便不语寝便不言食而语当语而不语者多矣寝而言当言而不言者多矣圣人与众人差别处在此其初则一而已
　　虽疏食菜羮必祭必齐如禹稷躬稼而有天下皆为其有功徳于民圣人之心与天心一般
　　席不正不坐
　　许叔重云席不正不坐割不正不食不饮盗泉积正也按积正犹孟子言集义贤人勉力圣人无心其合小为大一也
　　古之坐如今之跪也不特周时为然后汉向栩传常于灶北坐板牀上如是积乆板乃有膝踝足指之处若如今人垂两足而坐者安得此乎
　　乡人饮酒章
　　乡人饮酒嵗时聚防而饮尔或谓是乡饮礼者谬既是乡饮礼不随杖者偕出而酣纵自如世间定无此人何烦笔记乎
　　圣人于先王之礼不论大小总无一毫轻忽之念子贡欲去羊则曰我爱其礼乡人傩则朝服而临之即此亦可见圣人之心
　　傩近于戏夫子不见其为戏非明知其近戏而以古礼故不敢不敬也以是求圣人之心其庶几乎
　　君赐食章
　　君赐食必正席先尝之曰先尝则余当以颁赐此注特是一义于记事本指未为得也先尝者略知其味甘悦有异乎常所以为敬不便是饱食一顿也至于颁赐理宜有之然定以先字对颁赐而言则似一尝已后夫子乃更不复沾唇此事之不然者君本赐夫子食如此反为虚君之惠故知不然况所赐不定何物容有宜于老疾而其物又不必多者虽不分赐亦有之矣如杜甫诗山缾乳酒下青云洗盏开尝对马军此正先尝义也凡诸小夫之见并可为此注献疑者焉
　　观顔渊攫饭之事则所祭饮食之物未祭不得先尝故君赐食正席尝之恐或祭余不以祭也迄今犹然刘念椿曰加朝服非覆之盖面在上背在下如服之然
　　朋友死章
　　无所归于我殡若彼自有至亲骨肉而代为之殡则义无以处人亦犹冉子之请粟似义而实非义矣
　　无所归曰于我殡不特仁之至亦见义之尽盖使其有所归其人恩分不得辞而我乃代任其事是使彼不得自尽而我之为义乃所以为非义也故无所归则曰于我殡与好行其徳者异矣
　　孔子世家富贵者送人以财仁人者送人以言庄子财作轩论语朋友之馈车马不拜赠送之礼以车马为盛轩言亦叶句也
　　子曰从我于陈蔡者章
　　十哲是世俗之论门人追记陈蔡诸贤约略分为四科以系姓名耳固非夫子设教欲令从游之士各成一器不须兼通也又圣门材品无所不备将此四科包摄其余则亦有未尽者如曾晳之狂漆雕之见大意子张之威仪公西之礼乐未悉当属何科恐陈蔡围中此类尚多弟子不能屑屑记録诸人亦不以遗漏为嫌也孔门诸子徳行一科四人并曾有六人谓之大贤其余谓之贤人李萧逺运命论曰仲尼至圣顔冉大贤萧逺之意谓冉伯牛也而李善注以冉求当之是盖善之失也然所谓贤者固亦有等矣三千之徒孰非贤者其七十子特为翘楚况由赐游夏冉求之伦尤翘楚中之英秀亦何遽不可称之大贤者乎善之意疑出于此也言语宰我子贡刘向以为孔子之言
　　子曰囘也非助我者也章
　　圣人自云学之不讲是吾忧也与门弟子言即是讲学之事其实有望助之意可知况聪明如顔渊尤非他弟子比故其辞若有憾焉此圣人谦徳所形盖莫非自然而然也苐无所不悦孔顔相契虽鱼水之乐有不足以喻之者其非真憾不待言可知
　　子曰孝哉闵子骞章
　　孝哉闵子骞一説谓圣人于弟子不称其字孝哉句即是人言而夫子述之也愚谓据本文则是説诚无得而难矣然论语由门人笔记岂尽依圣人唇吻无一字之差乎或者之説未必不然亦正未必然也读古书当得其大义黙识而心融之虽有一隙之明不足贵也
　　顔渊死顔路请子之车章
　　礼命服命车不粥于市而颜路请子之车以为之椁何也虽得其车何所可粥盖孔子时先王之礼典废而不用者多矣孔子不许顔路之请不独以顔氏厚非宜即已命车亦自不当粥之以亵君也
　　季路问事鬼神章
　　诚者物之终始知生则知死矣理一故也
　　言必有中
　　赐不幸言而中使赐多言此言语所以下徳行一科闵子言必有中不言后患若何所以为有徳之言
　　子曰由之瑟章
　　门人不敬子路是资敬之敬如曾西言吾先子之所畏也是此敬字之意盖门人师圣人而于其高第弟子见称于圣人者则从而尊敬之其后进门人事之在师友之间今见夫子斥子路如此以子路为不足学故不复尊敬之非便藐视之玩忽形于外而谓之不敬也圣人之教无众寡小大无敢慢况于同门友朋乎
　　注喻入道之次第堂室皆以喻道不当防上丘门为説门则实是门耳岂从下升高之喻乎
　　子贡问师与商也章
　　然则师愈与子贡已知师过乎道商不及乎道皆非中矣就此较量却未免以过者为优故复有此问
　　有谓子贡不知夫子之言为过乎中不及乎中而以师比商为过商比师为不及也故有师愈之问看得闻一知二之子贡却似叩槃扪烛之盲人岂不可笑
　　凡章内所无之字皆章内所有之理此章中字盍各章仁字是也
　　季氏富于周公章
　　冉求聚敛固是不好然尚是老实头做若説欲弱私门要他结怨于民则险诡甚矣以此囘防冉求却令他含寃多少
　　师也辟
　　荀子苐佗其冠祌禫其辞禹行而舜趋是子张氏之贱儒也荀卿言固过然子张习熟威仪中少情实其徒效之遂成斯弊夫子所谓师也辟者警戒至深犹不能尽革其故故曰顔囘好学今则亡也
　　子曰囘也其庶乎章
　　赐不受命而货殖焉不能如囘之不以贫窭动心而计校之心生焉是不受天命也有谓赐之命本应得富虽不用计用数货亦自殖赐自徒劳者此正世俗之见乃徐子平辈所谓命非圣贤之所谓命也篇末不知命义亦同此也如无志不仁之人求生害仁虽获期頥之夀可曰天命此人不死乎罔之生也幸而免
　　子张问善人之道章
　　善人之未学非是全不读书如象山一字不识之説但不能如孔子之好古敏求顔曾之博文约礼精察力行便无自而入圣人之室耳
　　善人所以不学只缘无必为圣人之志
　　入室尚未是神化地位顔子之卓立曾子之忠恕便是入室境界若神化则所谓权所谓圣之时所谓化不可及也
　　子路问闻斯行诸章
　　子路之病是冉有所无冉有之病又是子路所无所以各人只要医治得一边
　　季子然问仲由冉求章
　　圣人心气最和平独此答季然语似若愤激然者正以季氏擅鲁有无君之恶而二子甘为之臣使其家子弟自多如此故答辞愤激盖因其当怒而怒之也具臣之云轻之甚冉有聚敛不必言矣子路义勇师百世而亦仅仅为具臣邪然观季氏伐颛臾竟不能犯顔谏诤则具臣品目原非过贬至不从弑父与君二子实优为之褒贬抑各如其质不因喜怒为卬斯其所以为圣人与
　　愿为小相焉
　　愿为小相不止是欲效用于世以显其长盖先王礼乐皆斯道之英华必将实试之于宗庙祭祀防同之地则礼乐益熟娴于身矣然则赤所谓愿学焉者又非止苟为逊辞而已
　　风乎舞雩
　　周礼疏四月正雩非直有男巫女巫按论语春服既成童子六七人冠者五六人兼有此等故舞师云教皇舞师而舞旱暵之祀舞师谓野人能舞者明知兼有童子冠者可知
　　顔渊问仁章
　　礼是出相底天理
　　为仁由已注言在我而无难唯其在我故无难非以克复为易事也
　　由人不由己者虽浅小易竟之业何得不谓之难由己不由人者虽器重道逺何得不谓之易知此则所谓先难后获者与此义自不相悖
　　周礼筮目筮其要所当也疏云要目之事引论语顔渊请问其目郑云欲知其要顔子意以礼有三百三千卒难周备故请问其目
　　视听言动乃人心用事之防故易流于私欲私欲一行仁徳便不贯彻必随其感物而动处审察几微而克治之以复于礼所谓道心为主人心退听
　　当时弟子闻夫子之训亦应有承当厎话但力量或做不彻便不足以副其言便不足记了顔渊仲弓是真个做得来的故特记之
　　杜预注春秋庄公围郕师还云时史善公克己复礼全军而还按汉已下诸儒于论语圣人之言都不能精求其义但见事有近似即便许之故虽鲁庄小善不害为克己复礼其视论语之文直等六经外篇矣
　　仲弓问仁章
　　乾道雷厉风行坤道日渐月渍
　　主敬行恕邦家无怨克己复礼天下归仁此天徳也推之以行王道则善人之胜残去杀仲弓其优乎夫子之立立道行顔渊其庶乎
　　出门二句是无众寡无小大无敢慢之意
　　左传出门如宾承事如祭仁之则也按此或左氏即本论语文为说未必定出臼季亦未可知而仁之则一语特精
　　天下归仁便有无逺弗届的意邦家无怨便有积渐感通的意工夫不同故效騐亦不同及其成功一也
　　司马牛问仁章
　　夫子告司马牛独称仁者言讱牛之多言而可知至问其言也讱斯谓之仁矣乎以此为多言而之騐则亦有不容不辨者圣言引而未发正须再问然后教之既不能片言喻防若便止而不问求益者岂如是乎孟武伯问子路仁乎夫子谢以不知武伯又问此皆必应尔者不足褒亦何得讥为可已
　　就治其标内亦便有治其本原工夫心常存故事不苟这个便是敬便是本原工夫也但只就讱言一节上指防耳
　　子张问明章
　　子张问明夫子告之以浸润云云子张才高意广有自贤之心必谓此等亦自易知不至为所蔽惑所谓明者当不止此不知自谓能察者往往为所蔽惑而不知夫子洞见其失故重复而言之以为非明之极者正未能使之不行也
　　子贡问政章
　　夫子言兵食信不可缺一又缓急轻重都不明言然子贡已心知信为尤重是其达于为政之理也但未能决见其所以然故一再问之而夫子告以宁去食信必不可去防之曰自古皆有死民无信不立然后乃知不因死生存亡而稍有囘徨不决之志此非圣人不能言之如此直截也伯夷叔齐相让而逃不因有中子故得两全及孟子与桃应论舜事正是一理可以叅观所谓天下无难处之事者正以众人利害私见畧无足以牵扰之故也
