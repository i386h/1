<!-- { "loadSidebar": true } -->
　　子见南子丹铅总録谓矢者直告之非誓也此与蔡谟陈字之训相近不知予所否者固是誓词不必别为之解也注引所不与崔庆者正以明此矢为誓非臆説尔扬子法言仲尼于南子所不欲见也阳货所不欲敬也见所不见敬所不敬不诎如何或曰衞灵公问陈则何以不诎曰诎身将以信道也如诎道而信身虽天下不可为也按扬子之言诎身若栁下惠之降志辱身其言未为过也注家以扬子臣王莽拟孔子敬阳货则不可同日而道矣又云所诎形也于神何时挠哉如此则褚渊冯道之徒亦将曰吾神不挠吾与孔子同道也岂非所谓贼德之尤者哉
　　子贡曰如有博施于民章
　　宰我是忧为仁之防害疑这仁是做不得的縁宰我是天资近薄一边观短防章可见所以如此子贡则不然原有一视同仁的想头观亦欲无加之言可见但其博爱为仁不知求之切近则亦只成一个虚愿而已有将病字方字扭合者其谬不可不辨尧舜犹病正是所以为圣处他这个病如何可医得惟人心痿痹之病除非恕之一味可以医得尔医得这痿痹之病那尧舜犹病之病觉得渐渐深重了
　　犹病二字是不自满足之心若无此心便不成尧舜或乃以方字病字相扭合如治病者之用方竟看成病痛病字谬矣
　　仁者已欲立而立人已欲逹而逹人既以为已旋以为人虽同念并兴早已二之是不然苏子瞻曰病者得药吾为之体轻饮者困于酒吾为之酣适盖专以自为也斯言足相发明然则不欲立逹人者谓之能自爱可乎其神必泣矣
　　一篇订顽只要人识得大原存得这个意思却去做切近真实工夫方可渐渐扩充所谓顽者即痿痹不仁之别名如巳欲立逹不知人亦欲立逹自私自利非顽而何非痿痹而何
　　手足痿痹为不仁言痛痒不相闗也俗谓之麻木此之不仁属于血气惟知立逹已不知人亦如是是义理之心壅阏不流也以血气明义理故曰最善名状
　　子曰默而识之章
　　默而识之无他切而已不切则欲不遗忘不可得也默只训不言谓不靠着言而自能不忘于心尤为坚固耳非禁絶语言文字只守个黒窣窣地也
　　惟刻刻防其厌倦所以更无厌倦若自觉得无一毫厌倦更不用省察不用防励则厌倦之根已伏于不知不觉之中矣则亦非所以为圣人矣
　　默而识多学而识多见而识皆当作记字解与君子多识前言往行正同邵康节以多见而识之为别之云虽多见必有以别之义非不精但与诸处识字不能一例故集注不用之
　　子曰德之不脩章
　　乐以忘忧忧字与不堪其忧仁者不忧君子不忧不惧之忧同乃人心之私忧也此处忧字与君子有终身之忧同即君子存之注所谓战兢惕厉圣贤之所以为圣贤者全在乎此
　　法言云顔苦孔之卓苦字亦下得好苦即忧也微特顔子圣人亦有苦
　　或疑圣人岂有一毫不善既无一毫不善乃复忧不能改这忧便不似真心实意了若道圣人果自觉有不善未及改处又恐未安答曰世上一种人不忧到极处便是不善到极处不肯改到极处所谓下愚不移者无他只是不忧而已圣人只是忧到极处便是能改到极处能改到极处即是无不善可改然其所以至此者无他忧而已真心实意忧而已是吾忧也圣人岂欺我哉











　　此木轩四书説卷三
　　钦定四库全书
　　此木轩四书説卷四
　　举人焦袁熹撰
　　论语三
　　子之燕居章
　　子之燕居闲暇无事胸中太和自然盎溢于顔貌之间有不可揜者其或有所感触如居夷浮海之叹则不容不改其常度矣譬如天道以风和日丽为常
　　子曰甚矣吾衰也章
　　孔頴逹曰庄子意在无为欲令静寂无事不有思虑故云圣人无梦但圣人虽异人者神明同人者五情五情既同焉得无梦故礼记文王有九龄之梦尚书有武王梦协之言按孔君此论精矣然圣人岂特不能无梦而已圣人五情恳恻倍万恒常其梦亦自异于人人周公之见其精诚之极乎
　　吕氏春秋有云孔某墨翟昼日讽诵习业夜亲见文王周公旦而问焉用志如此其精也按如吕説是以孔子精志于学故梦见周公然孔子自言发愤忘食不知老之将至则是无时而衰也故不如集注之説为得之
　　游于艺
　　栁公权云心正则笔正非苟为讽谏而已学书之要无出于此未有心不正而能工于书者也如射及投壶弹琴等圣人所制以教人者其意皆是如此故曰游于艺艺亦道也
　　举一隅三句
　　礼记开而勿逹则思邵子曰愿先生微开其端不善学者惮于研索求师尽言虽日闻所不闻亦何益乎不以三隅反亦由不肯精思安于昏昧致然与不愤悱者病则均耳是知受教之地不存乎质而存乎志也
　　临事而惧
　　临事而惧之惧是敬慎意勇者不惧之惧是怯懦意将字义看得分明便不相碍
　　三月不知肉味
　　不知肉味只是极形容圣心之专一不必以固滞不化为疑若圣人真个全然不知门人又何縁得知只是见其学之之专更不及他事故以此为言耳
　　冉有曰夫子为衞君乎章
　　怨犹悔也犹俗云懊恨也非以去国穷饿难堪而疑其怨或者夷以尊父之故致国于弟而齐卒不立无以成先君之志已又不得立重伤先君之心伯夷不免有遗恨齐不自立废先君之命而夷又不肯立无以成己之志齐亦不免有遗恨如此则去国未可轻易而辄之立犹不为无説此子贡再问意也
　　求仁得仁是夫子看得夷齐如此非二子将仁字横据胸中始而求继而得也只是心之所不安者决不肯一日居行其心之所安而无憾便是得仁也
　　叔齐不肯立不从父之乱命亦所以成父之德知此则衞辄不得以灵公之命为辞矣灵之命辄与否不足论也
　　子所雅言章
　　圣人所常言实不出此三者若谓虽不言诗亦是诗之理则虽不言易亦孰非易之理何以不云雅言易乎
　　叶公问孔子于子路章
　　知人者上喆之事非君子所以自任也有以其人之所至来问者不辞让而对是以上喆之所能者谓为已能也人未易知未易言又况由贤人而上之至于圣人而易知之而易言之可乎叶公问孔子于子路子路不对孔子闻而弗善也语之曰女奚不曰其为人愤忘食乐忘忧不知老之将至读者因以子路之不对真失之也则亦未之思矣衞将军文子问诸弟子之贤于子贡子贡再辞然后对以所知以子贡之明逹夙擅方人之长然犹如此甚矣其重也况子路哉况所问者孔子哉必也子路固辞之叶公固问之然后以其所知者谨而告焉而又不闻也则子路之不对其为当然无足疑者若孔子之自言乃假是以明己好学之至尤可见其诲人不倦之实至子路承问于叶公虽能言圣人所欲言犹弗敢也为其不让之过甚也
　　楚县尹称公是为僣矣齐未尝僣王而有棠公何也盖亦当时之通称邑大夫卑不嫌同君称耳
　　子曰三人行章
　　两人一善一不善或不善人有些善或善人有些不善无不可从无不可改此师之所以必有也
　　所谓必有我师者正谓人能心存为己无往非可法可鉴从且改之若受教于师然为益多也是则以师之有益譬三人行之亦可获益非谓求师只在道路间不须更择一人北面而事之也若不从师讲明义理即善不善将有茫然不辨者又何以从且改乎
　　学诚切于为己遇其人有善不善自是黒白较然不待向那人身上苦苦搜求检察而后得也然必曰择者盖详慎之心不可无
　　子曰天生德于予章
　　孔子知桓魋不能违天害己然未尝不微服而避之所谓知命者不立乎岩墙之下若人方欲杀己乃坚坐不动而曰彼无如予何则无是理矣
　　子曰二三子章
　　圣人之心不息于学圣人之身与道为体无行不与者此也为不厌诲不倦盖无时无地而不然犹惧学者之不察如子张问与师言之道与则深喜之而告以固相师之道
　　子钓而不纲章
　　或云不纲不射宿圣人只是无心愚谓此正见仁人之本心谓圣人不沾沾以此为仁则可若谓全然无心则将曰纲亦无心射宿亦无心也而可乎必不纲必不射宿则非全然无心可知
　　弋不射宿但以出不意故不忍尔有谓钓弋取物难纲射宿取物易者是不知射飞为易射宿反难也取之易非圣人所恶
　　子曰盖有不知而作之者章
　　多闻见择善而从且识圣人虽生知故非虚设此言无事实也然自圣人为之则所谓学不厌智也如舜之大知而好问察隠恶扬善以至执两端而用其中者与此无以异也若学者依此言而尽其功至于真积力乆则有所谓虽愚必明者矣岂不可以为知之次乎所谓次者非是无得于心以其由闻见考索而入故谓之次耳圣人实是无所依倚神明黙成而又从闻见择识上用功所谓生知而未尝不好学也但其自承当者则只是求知之学耳
　　凡言次者谓迫近不隔逺也如好学近乎知亦谓于知为最近非差得相近终莫能至之
　　互乡难与言章
　　诚心要进见更无别様念头即此是洁唯何甚亦归斯受之之意
　　子与人歌章
　　周礼疏引季札请观周乐而云为之歌齐等亦是不依琴瑟而云歌此皆是徒歌曰謡亦得谓之歌若依琴瑟谓之歌即毛云曲合乐曰歌是也
　　子曰若圣与仁章
　　人知圣人之自谦为圣人之至虚不知圣人之自任乃圣人之大勇所以为千圣继絶学为万世开学统而其功有贤于尧舜者全在此不厌倦两言故中庸言天道人道惟夫子实兼有之不然夫子一身自圣自仁使后学有登天之叹非天所以生圣人之意矣
　　夫子自言非圣仁但能为之不厌又教人使共为之先难而后获也公西华乃叹曰正惟此不厌倦者弟子所不能学诚知圣人纯亦不已一天道之不息非勉强力行所得至然而夫子之意不喜其作如是言不能是谁不能乎正谓非有不能直不如已之愤忘食乐忘忧故曰语之不惰其回也与又子贡言学不厌者智也而夫子之意正以学不厌则智自生好古敏以求之虽愚必明也总之诸弟子所见者圣人之于天道命也夫子以身立教则惟曰笃志于学尽性以至于命人能道者也
　　吕氏春秋子贡问孔子曰后世将何以称夫子孔子曰吾何足以称哉勿己者则好学而不厌好教而不倦其惟此耶按此与论语若圣与仁及孟子公孙丑章语意相叅错所谓勿己者犹言无己则有一焉
　　子疾病章
　　周礼疏引诔曰云云生人有疾亦诔列生时德行而为辞与哀公诔孔子意同
　　子曰奢则不孙章
　　圣人意在恶不孙注言救时之弊者当时如舞佾歌雍皆不孙之事也其实奢之害大自是一定之理不论风尚如何故曰国俭示之礼不言国俭示之奢也假如世方俭固有人问奢俭孰愈岂得言与其固也宁不孙乎
　　子曰君子坦荡荡章
　　小人长戚戚何必王巨君李林甫一軰受此极恶谓当惩创乎恶恶不如恶臭好善不如好色虽终身行善亦近名耳彼其戚戚之根故自在圣人发言之防似应在此也
　　子温而厉章
　　温而厉其温也不偏于柔矣威而不猛其威也不偏于刚矣恭而安其恭也自然而中节矣只是极形容圣人温威恭之妙
