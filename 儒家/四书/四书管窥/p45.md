<!-- { "loadSidebar": true } -->
　　章句曰子思所引夫子之言以明首章之义者止此盖此篇大防以知仁勇三达徳为入道之门故于篇首即以大舜顔渊子路之事明之舜知也顔渊仁也子路勇也三者废其一则无以造道而成徳矣余见二十章
　　右已前十章是第二大节大防明知仁勇此后九章是一节皆是明费隠盖知仁勇是徳费隠是道徳是人所能知能行者道是人所当知当行者必有能知能行之徳然后可以施于当知当行之道故既论知仁勇即以费隠继之此二大节相承之次也
　　第十二章
　　章句曰子思之言盖以申明首章道不可离之意其下八章杂引孔子之言以明之
　　第十三章【至】第二十章【十三十四十五章皆言费之小十七十八十九章皆言费之大惟十六章在中间则兼费隠包大小而言】
　　章句曰此【二十章】引孔子之言以继大舜文武周公之绪明其所传之一致举而措之亦犹是耳盖包费隠兼小大以终十二章之意章内语诚始详而所谓诚者实此篇之枢纽也
　　右已上九章是第三大节皆是明费隠直至二十章始以三达徳行五达道者为言却正是二大节相承之次或疑君子之道费而隠之道不是此五达道之道盖道虽无物不有然君子所当知当行至切至要者惟在于五达道而已观于十二章之末既以君子之道造端乎夫妇者结之而下章遂以君子之道四为言谓费隠之道非即五达道之道可乎章末言天道人道盖为下章説诚明明诚之张本也盖自此以前皆是説用工之事【用工以立其本】用工则先知后行以学者之事为主中间虽有説圣人事处不过亦以为学者用工之法自此以后多是説成功之事【成功而致其用】成功则先行后知以圣人之事为主盖欲示学者以成功之准的也中间有説学者事处则依旧先知后行乃是授学者以至此准的之阶梯也至于人道之极则亦与天道无间观于言人道者五章章末之言可见矣其详于后节言之饶氏分哀公问政章为二章以属下节者非是其失已于前辩之此不再述
　　第二十一章诚明明诚
　　章句曰子思承上章天道人道之意而立言也自此以下十二章皆子思之言以反覆推明此章之意
　　第二十二章至诚尽性
　　章句曰言天道也
　　饶氏曰以诚者之仁言　愚谓此以诚者之仁明天道
　　第二十三章其次致曲
　　章句曰言人道也
　　饶氏曰以诚之者之仁言　愚谓此以诚之者之仁明人道
　　第二十四章至诚前知
　　章句曰言天道也
　　饶氏曰以诚者之知言　愚谓此以诚者之知明天道
　　第二十五章诚者自成
　　章句曰言人道也
　　饶氏曰以诚之者之知言　愚谓此以诚之者之知明人道
　　第二十六章至诚无息
　　章句曰言天道也
　　饶氏曰以诚者之勇言　愚谓此以诚者之勇明天道
　　第二十七章大哉圣人之道
　　章句曰言人道也
　　愚谓此章兼费之大小而言而隠在费之中是以此明人道
　　第二十八章愚而好自用
　　章句曰承上章为下不倍而言亦人道也
　　愚谓此章专言费之小者【饶氏有此意】而隠在费之中亦是以此明人道
　　第二十九章三重
　　章句曰承上章居上不骄而言亦人道也
　　愚谓此章专言费之大者【饶氏有此意】而隠在费之中亦是以此明人道
　　第三十章仲尼祖述宪章
　　章句曰言天道也
　　愚谓此章兼费隠大小而言盖小徳大徳隠也川流敦化则费矣小徳川流是费隠之小者大德敦化是费隠之大者是以此明天道又此章小徳川流大徳敦化是説天地分上言包人物于其中故交互分费隠详见二十七章后二章同
　　第三十一章至圣聪明睿知
　　章句曰承上章而言小徳之川流亦天道也
　　饶氏曰此章言小徳即是费　愚谓言费则隠在费之中矣亦是以此明天道又此章小徳川流是专就圣人分上言故但为费
　　第三十二章至诚经纶大经
　　章句曰承上章而言大徳之敦化亦天道也此章言圣人天道之极致至此而无以加矣
　　饶氏曰此章言大徳即是隠　愚谓虽言隠而未始离乎费也经纶大经不可不谓之费至于立大本知化育则费之未尝不本于隠可知盖言费则不假言隠而隠在其中上章是以言隠则不可有离乎费此章是也离乎费而言隠则将沦于空寂而非所以为隠矣实此章亦是以此明天道又此章大德敦化亦是专就圣人分上言故但为隠
　　右以上十二章是第四大节皆反覆明天道人道之防却包前第二【达徳】第三【费隠】二大节之意于其中亦是自三达徳説入费隠上去其详已言于前此不再述　抑尝通三节之意推之则前后皆是自达徳説入费隠上去但前二节十九章主于用工而言所谓知【大舜】仁【顔渊】勇【子路】是达徳所谓费隠是达道其相承之次是以达徳而行达道学者事也此一节十二章主于成功而言所谓仁【尽性】知【前知】勇【无息】是至徳所谓费隠是至道其相承之次是以至徳而凝至道圣人事也合而言之则达徳众人之所同具至徳圣人之所独全达道举其通行者言至道要其极致者言具此达徳则皆能行此达道矣行达道而有得焉而后有以全此至徳而凝此至道矣谁谓圣本生知非学可至乎若又以至圣至诚两章贯全篇之防言之则至圣之徳即达徳至徳之徳但诸章论达徳至徳处皆分知仁勇而各言之则知行犹二也此则防众徳于一章而总言之故中庸论徳必至于此章而后为圣之至也至诚之道即达道至道之道但达道犹有待乎人之行至道犹有待乎人之凝则体用犹二也此则道之已行已凝于人者故中庸论道必至于此章而后为诚之至也徳为圣之至则知行两尽而徳外无道矣道为诚之至则体用兼全而道外无徳矣徳外无道道外无徳此其所以相为表里也欤此中庸一书首尾相应之大畧也其详皆已于前篇论之更不再述　饶氏以来诸儒皆分大哉圣人之道已下六章自为一节而谓此六章皆不言天道人道与章句异其失皆己于前言之亦不再述
　　第三十三章
　　章句四子思曰前章极致之言反求其本复自下学为已谨独之事推而言之以驯致乎笃恭而天下平之盛又赞其妙至于无声无臭而后已焉盖举一篇之要而约言之其反覆丁宁示人之意至深切矣学者其可不尽心乎
　　右卒章是第五大节

　　四书管窥卷八
