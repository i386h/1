<!-- { "loadSidebar": true } -->
　　按大学石经今世所行本皆楷字陜榻系唐开成间所镂石虽非汉熹平蔡邕所书旧迹然与郑注礼记原文竝无异同至明嘉靖间忽有魏正始本石经出于甬东丰考功坊家其时海盐郑端简晓从同邑许黄门仁卿宅得其书极为表章且笔之古言以溯其所由来古言者端简著书名也其言曰魏政和中诏诸儒虞松等考正五经卫觊邯郸淳钟防等以小篆八分刻之于石始行礼记而大学中庸传焉考魏史正始中诸儒虞松等校过石经魏邯郸淳钟防以古文小篆八分书之于石防在汉碑之西则魏正始中原有五经书石之事其云政和则宋徽宗年号系正始茟误苐是时无卫觊名卫觊者卫瓘之父经典稽疑据瓘传谓觊当以太和三年死时虞松年十五钟防裁五嵗断不能同时作书且钟防母张氏传称防十三诵周礼礼记则礼记之行亦断不俟防之书而始传于世其言之纰漏不辨自明至万歴甲申南戸曹唐氏伯元得其书于吉安邹氏遽疏请颁布学宫防其疏以别事与中贵忤遂驳奏不行然其疏词则有云石经大学魏虞松受之贾逵逵父徽与其师杜子春俱受业刘歆当汉武时周礼出岩屋间归秘府五家之儒皆不可得见至成帝朝歆始表而出之其后逵官中秘又着礼记传义诂及论难百万余言为学者所宗于时友人郑众与逵各俱有觧而马融推逵独精故逵觧独行于世众觧不行考汉史贾逵传逵遍受春秋尚书毛诗周礼兼有训觧独不受礼记今唐氏疏单窃唐贾公彦周礼疏文为説如周礼岩屋诸语不知周官即周礼也五家即士礼五家也其云传义即诸家传义也唐氏不明五家何家周礼何礼谬加礼记二字于传义之上固属可笑且当时有两贾逵一在熹平间受诸经者一在正始与虞松等同校石经若前贾逵则去松等远不及授受而在后贾逵则又焉得有马融相推逵觧独行之事此眞呓语也又其言曰若注疏大学则东汉郑受之摰恂马融而传自小戴圣圣出自后苍孟卿萧奋奋本之高堂生是为高堂古本当时以非秘府藏不得与录夫仪礼出自高堂而后苍萧奋等传之非礼记也礼记出自献王而大小戴逓删之以立学且所传在当时已着为经其曰非秘府不录何以称焉
　　汉熹平四年立三体文石经三体者一小篆一一八分也即魏正始石经亦名三体则以古文代八分加之篆而三体名焉今丰氏所传初属抄本五叶皆楷字即唐氏疏请云得之吉安邹氏亦系抄本楷字及其既而忽有篆之刻流传人间考正始石经与熹平石经竝列洛阳魏史所谓正始碑防于汉碑之西是也暨西魏迁两碑共五十二石于邺而半没于水东魏谋石未果而周复徙洛阳隋又徙长安所余之石零落殆尽唐史经籍志称王世充得隋书八千余巻浮河覆舟其书尽亡而诸石经所搨墨本亦荡无复存则不特正始之石已无可考即正始之石所搨墨本亦竝无一有夫丰氏初不知正始石刻原有三体而先为楷书以尝其事及既知三体而不晓碑石之已亡与碑石之所搨之竝无一有而公然为篆之迹以流布于世是欲赝古鼎而不知有模而思以之欺三家之子必不得也且正始石经其本虽絶然其文一凖乎旧则明明可稽当其防碑于汉碑之西但云碑字不同正始古体与蔡邕八分有异未闻其文有各见者即后此唐开成年文宗与郑覃诸儒重置石经易以楷字而宋复徙之长安名曰陜碑其字虽异而其文则同夫唐宋石经犹正始石经也后碑不殊则前碑不得殊也且未有诸经所传合若干万言竝无异同而专专于大学有独异者苐其书初行竟名石经本其后稍有识者名丰氏本明江西杨氏时乔刻大学古今四体文能言其谬而其文不驯近新安姚氏际恒字立方者僦居钱唐其家多藏书且腹笥甚富毎于燕闲质难时尝举似其文以示忧患而未着为説因忆崇祯之末宜兴蒋明府星炜竟以虞氏改经议出题试士将迁其罪于虞松而予郡宋徴士昰作故本大学居疑则直目之为刘歆改本似全不知有近人之假之者诚恐首从未决以伪作眞则过此以往未必无起而反其议者因为列其文而实指之如此有志古学者可以覧矣
　　【附宋氏昰改经辩正　汉书艺文志曰汉初髙堂生传礼十七篇六艺论曰后得孔子壁中古文礼凡五十六篇其十七篇与髙堂生所传同十七篇则逸礼也又儒林传曰传礼者十三家惟髙堂生及五传弟子名在六艺论熊氏曰五传者髙堂生萧奋孟卿后苍及戴德戴圣为五也则戴记所传师承甚明若夫正始石经则虞松受之贾逵逵父徽师杜子春俱受业刘歆逵之传歆出也歆与杨雄皆党恶新莽者伊何人斯去髙堂几二百年敢倡行凟乱妄从改更是歆之改经视扬雄拟经为加等矣乃自是以后改大学者歴十有二家而皆始于歆然则歆之罪何所逃也】
　　【按宋氏所辨皆误説见前】
　　大学之道在明明德在亲民在止于至善古之欲明明德于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物物有本末事有终始知所先后则近道矣诗云缗蛮黄鸟止于丘隅子曰于止知其所止可以人而不如鸟乎知止而后有定定而后能静静而后能安安而后能虑虑而后能得诗云邦畿千里惟民所止子曰听讼吾犹人也必也使无讼乎无情者不得尽其辞大畏民志此谓知本自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也物格而后知至知至而后意诚意诚而后心正心正而后身修身脩而后家齐家齐而后国治国治而后天下平所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必愼其独也曽子曰十目所视十手所指其严乎富润屋德润身心广体胖故君子必诚其意所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味顔渊问仁子曰非礼勿视非礼勿听非礼勿言非礼勿动
　　初见丰氏刻本此下有此谓脩身在正其心八字后见九经考异与四体大学二书俱无此八字近姚安陶珽重辑説郛录竟以此伪本刻之卷首曰石经古本因陶九成原有校刻古本大学而以此补列其先竝作两本又増此八字此炤伪抄本删去
　　所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苖之硕此谓身不脩不可以齐其家所谓治国必先齐其家者其家不可教而能敎人者无之故君子不出家而成教于国孝者所以事君也弟者所以事长也慈者所以使众也一家仁一国兴仁一家让一国兴让一人贪戾一国作乱其机如此此谓一言偾事一人定国康诰曰如保赤子心诚求之虽不中不逺矣未有学养子而后嫁者也故治国在齐其家诗云桃之夭夭其叶蓁蓁之子于归宜其家人宜其家人而后可以敎国人诗云宜兄宜弟宜兄宜弟而后可以敎国人诗云其仪不忒正是四国其为父子兄弟足法而后民法之也此谓治国在齐其家所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道诗云乐只君子民之父母民之所好好之民之所恶恶之此之谓民之父母秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技疾以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能远过也好人之所恶恶人之所好是谓拂人之性菑必逮夫身诗云节彼南山维石岩岩赫赫师尹民具尔瞻有国者不可以不慎辟则为天下僇矣是故君子先愼乎德有德此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚诗云殷之未丧师克配上帝仪监于殷峻命不易道得众则得国失众则失国楚书曰楚国无以为寳惟善以为寳是故言悖而出者亦悖而入货悖而入者亦悖而出康诰曰惟命不于常道善则得之不善则失之矣舅犯曰亡人无以为寳仁亲以为寳仁者以财发身不仁者以身发财未有上好仁而下不好义者也未有好义其事不终者也未有府库财非其财者也生财有大道生之者众食之者寡为之者疾用之者舒则财恒足矣孟献子曰畜马乘不察于鸡豚伐冰之家不畜牛羊百乘之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也是故君子有大道必忠信以得之骄泰以失之尧舜帅天下以仁而民从之桀纣帅天下以暴而民从之其所令反其所好而民不从是故君子有诸已而后求诸人无诸己而后非诸人所藏乎身不恕而能喻诸人者未之有也康诰曰克明德太甲曰顾諟天之明命帝典曰克明峻德皆自明也汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮如切如磋者道学也如琢如磨者自脩也瑟兮僩兮者恂栗也赫兮喧兮者威仪也有斐君子终不可諠兮者道盛德至善民之不能忘也诗云于戏前王不忘君子贤其贤而亲其亲小人乐其乐而利其利此以没世不忘也















　　大学证文卷二
<经部,四书类,大学证文>
　　钦定四库全书
　　大学证文巻三
　　翰林院检讨毛竒龄撰
　　宋程氏明道改本【不分章节】
　　九经考异曰大学原无经传之分其章次亦与今异宋儒疑有错简各以其意更之即二程定本亦不相一见二程全书中又曰今所定本葢本伊川程氏而经传之分则朱子为之又曰伊川定本即是今本所称经一章传十章次序是也其分章次则始于朱子夫二程改本竝见二程全书中既见全书则二人改本竝在也乃又云今所定本本于伊川氏又云伊川定本即今本则又似未尝见全书者且其列诸改本则但有明道而无伊川岂其所见之全书偶遗伊川抑亦过信朱子今因程子所定之言而故为之卫其説与【其中考异所列有伊川云一本作彼为不善之小人使为国家则又实见伊川本者】
　　柴氏绍炳家诫曰春秋载夏五郭公杞子伯甲戌巳丒之类以其传疑未尝輙加増损论语曰君子于其所不知盖阙如也至宋代儒者多以己意删订经文二程改大学朱子作孝经刋误将旧文并省分属经传而删其句字夫程朱虽贤不能逾仲尼仲尼不敢改鲁史而程朱敢改孝经大学此等事姑听先儒自为之勿效之也【见柴氏家训三十一则】
