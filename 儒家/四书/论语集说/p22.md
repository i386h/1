<!-- { "loadSidebar": true } -->
　　陈亢问于伯鱼曰子亦有异闻乎对曰未也尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之远其子也【亢并音刚远去声】集曰伯鱼孔子之子鲤也子指伯鱼而言也有异闻谓闻于孔子也尝独立谓孔子独立之时也不学诗无以言不学礼无以立此孔子之言也圣人竭两端之敎于亲踈贤愚无以异也其告门人固尝曰兴于诗立于礼而此语伯鱼亦先之以学诗次之以学礼学之序固当然也不学诗无以言易其心而后能言也不学礼无以立谨其节而后能立也【晦庵朱氏曰学诗则事理通达而心气和平故能言学礼则品节详明而德性坚定故能立当孔子独立之时伯鱼之所闻亦不过如此尔】陈亢以伯鱼为孔子之子故有异闻之问及闻诗礼之对又以为圣人之远其子殊不知圣人曷尝有是心哉味伯鱼答陈亢之辞气亦可见其薫陶之所得矣【本注防南轩张氏说】
　　邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人
　　集曰夫人君夫人尊之之辞也小童寡小君自卑之辞也春秋之时名不正者多矣记于此者亦正名之一也【东莱吕氏】

　　论语集说卷八
<经部,四书类,论语集说>
　　钦定四库全书
　　论语集说卷九　　　　　宋　蔡节　撰
　　阳货第十七【凡二十六章】
　　阳货欲见孔子孔子不见归孔子豚孔子时其亡也而往拜之遇诸涂谓孔子曰来子与尔言曰怀其宝而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣【归如字好知并去声亟去吏切】
　　集曰阳货名虎季氏家臣归遗也豚豕之小者时其亡者伺虎不在家时而往谢之也涂道也【注防】怀宝迷邦谓怀藏道德任其国之迷乱亟数也失时谓不及事机之防诺应辞也将者且然而未必之辞阳货尝囚季桓子而专国政欲见孔子而用之孔子不往货以礼大夫有赐于士不得受于其家而往拜其门故矙孔子之亡而归之豚欲令孔子来拜而见之也【晦庵朱氏】在礼当往拜则乌得而不往时其亡者不欲见之也遇诸涂则有不得避焉怀宝而迷邦诚不可谓之仁好从事而亟失时诚不可谓之知夫子亦未尝不欲仕也特非其道则不可耳货三问而应之如响彼葢不可与言者故不申己之意而逊辞以答之然言虽逊而理未尝枉也【南轩张氏　朱氏曰孔子不见者义也其往拜者礼也必时其亡而往者不欲见也遇诸涂而不避者不终絶也随问而对者理之直也对而不辩者言之孙而亦无所诎也】
　　子曰性相近也习相远也
　　节释曰性相近云者兼气禀而言之也一性之理天之所命者本无尔殊然气之所禀则不无清浊而理之所受亦不无浅深其相去初不远也所以远者习有善恶之异耳
　　子曰唯上知与下愚不移【知去声】
　　节释曰上知生而知之者也下愚困而不学者也上知固得于生知然亦学而充之也既为上知则不复为下愚矣下愚本非其性然也惟其气禀既浊又自暴自弃而不知学则所习愈下安于下愚而不能为上知矣唯之为言独也中人则可上可下唯此二者不能移也不移云者亦自其习而言之也
　　子之武城闻歌之声夫子莞尔而笑曰割鸡焉用牛刀子游对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳【莞华版切焉于防切易去声戏香义切】
　　集曰琴瑟也莞小笑貌君子小人以位言也戏谑也子游为武城宰以礼乐为敎夫子入其邑闻邑人歌之声莞尔而笑葢喜之也治虽有大小而道之用则一牛刀割鸡之喻言治小邑何必用大道葢反其言而戏之耳君子学道则知为上治人之理故能爱人小人学道则知为下事上之理故易使也及子游以是为对夫子复是其言而自实其戏以解二三子之惑亦可见子游能尊其所闻而以道为敎者矣【本晦庵朱氏成都范氏说】
　　公山弗扰以费畔召子欲往子路不说曰末之也己何必公山氏之之也子曰夫召我者而岂徒哉如有用我者吾其为东周乎【费音秘召并直照切说音恱夫音扶】
　　集曰公山弗扰即公山不狃也字子泄畔谓背其主也末无也两之也之之字俱训适已止也徒犹空也【邢氏防】公山弗扰为季氏费邑宰与阳虎共执季桓子据邑以畔夫子以其召而欲往子路不说以为无所之也则己何必公山氏之之也夫子言其召我者亦岂徒然必其有悔过自新之意也自周之东君臣上下之分日以陵夷诸侯逼天子大夫制诸侯而陪臣畔大夫皆东周之为也如使夫子得用必以正名为先固将反东周之为而复西周之旧岂肯使公山弗扰为东周之事乎言此以释子路之疑也【本南轩张氏说】
　　子张问仁于孔子孔子曰能行五者于天下为仁矣请问之曰恭寛信敏惠恭则不侮寛则得众信则人任焉敏则有功惠则足以使人【任汝鸩切】
　　集曰能行五者于天下则心存而理得公平而周徧矣所以为仁也恭则不侮人故人亦不侮之寛则能容人故人亦归之信则不疑故人为之任敏则不滞故事以之立惠则人怀之故足以使人此又言其效也【本晦庵朱氏南轩张氏成都范氏说】
　　佛肸召子欲往子路曰昔者由也闻诸夫子曰亲于其身为不善者君子不入也佛肸以中牟畔子之往也如之何子曰然有是言也不曰坚乎磨而不磷不曰白乎涅而不缁吾岂匏也哉焉能系而不食【佛音弼肸许密切召直照切磷力刃切涅乃结切焉于防切】
　　集曰佛肸晋大夫赵氏中牟宰也亲于其身为不善者君子不入也言不入不善之党也磷薄也涅水中黒土可以染皁缁黒色匏瓠也【注防】节谓佛肸召子欲往岂非以其有悔过自新之意乎圣人之心天地之心也万物苟有生意天地所不絶也不入不善之党夫子固尝有是言然坚者磨之而不磷白者湼之而不缁夫子亦未尝不以是为言也子路但知乱邦之不可入而不知圣人无入而不可亦犹坚白之不可磷缁也【龟山杨氏曰磨不磷湼不缁而后无入而不可坚白不足而欲自试于磨湼其不磷缁也几希　上蔡谢氏曰磨而不磷始可谓之坚湼而不缁始可谓之白葢不如是不足以为圣人】圣人生于斯世志在于行道以济时岂若匏之为物徒系之而不可食乎又曰公山弗扰与佛肸之召夫子皆欲往而卒不往何也其欲往者以其有是心至不欲絶之也卒不往者以其不足与有为也【檗山黄氏】
　　子曰由也女闻六言六蔽矣乎对曰未也居吾语女好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂【女音汝语好知并去声荡徒浪切】
　　集曰蔽谓蔽塞不自见其过也【邢氏防】居吾语女以下夫子之言也礼君子问更端则起而对故夫子使子路还坐而告之愚若可陷可罔之类荡谓穷髙极远而无所止贼害也绞讦也乱作乱也勇者刚之发刚者勇之体狂躁率也【晦庵朱氏】学所以明善也不知学则惟慕其名而莫知善之所以为善也好仁不好学则徒欲博爱而不知所施之当然故其蔽愚好知不好学则过用其聪明而不知要之所在故其蔽荡好信不好学则固守其小谅而不知义之所存故其蔽贼好直不好学则务径情而不知含蓄故其蔽绞好勇不好学则犯难而不知止故其蔽乱好刚不好学则务胜而不知反故其蔽狂是六者本为达德善行无学以明之则各有所蔽而为德行之累学如行大道日辟而通也不学如守暗室终窒而蔽矣【南轩张氏】
　　子曰小子何莫学夫诗诗可以兴可以观可以羣可以怨迩之事父远之事君多识于鸟兽草木之名【夫音扶】集曰小子门人也莫不也【邢氏防】诗吟咏情性善感发人使易直子谅之心易以生故可以兴知古今治乱得失之故尽人情物态之微故可以观心平气和于物无竞故可以羣优游不廹虽怨而不怒也无鄙倍心故可以怨【上蔡谢氏】人伦之道诗无不备迩之事父远之事君举其重者言也能尽臣子之道则天下之事无一不可者多识于鸟兽草木之名言亦可以博物【横渠张子】学诗之法此章尽之读是经者所宜尽心也【晦庵朱氏】
　　子谓伯鱼曰女为周南召南矣乎人而不为周南召南其犹正墙面而立也与【女音汝与平声】
　　集曰周南召南诗首篇名二南人伦之本王化之基也女为周南召南葢欲伯鱼体二南之道而行之也夫欲治国平天下必自修身而齐家始苟不为周南召南自然推广不去亦犹面墙而立一物无所见一歩不可行也【明道程子河南尹氏晦庵朱氏】
　　子曰礼云礼云玉帛云乎哉乐云乐云钟鼓云乎哉集曰敬而将之以玉帛则为礼和而发之以钟鼓则为乐是礼之本主于敬而乐之本在于和也若舍其本而专事于玉帛钟鼓之闲夫岂礼乐之谓哉葢得其本则是物皆吾情文之所寓否则特虚器而己【晦庵朱氏成都范氏南轩张氏】
　　子曰色厉而内荏譬诸小人其犹穿窬之盗也与【荏而审切窬音俞与平声】
　　集曰荏柔也穿穿壁窬窬墙【孔氏注】外为庄严而内本柔佞犹小人之有盗心而外饰非盗之状欲以欺人则一也【勉斋黄氏　东莱吕氏曰小人之为不善有不知其非而为之者唯穿窬之盗则明知其非而为之将以掩人之不知也色厉内荏者实似之】
　　子曰郷原德之贼也
　　集曰所至之郷推原人情而为意以待之故曰郷原【毗陵周氏】节案孟子万章曰一郷皆称原人焉无所往而不为原人孔子以为德之贼何哉曰非之无举也刺之无刺也同乎流俗合乎污世居之似忠信行之似廉洁众皆说之自以为是而不可与入尧舜之道故曰德之贼也葢以其似德非德而反有以害夫德也
　　子曰道听而涂说德之弃也
　　集曰道涂皆路也【晦庵朱氏】道听者泛听于人涂说者泛说于人皆非事实也德之所以聚者以其心存而身体之也若道听而涂说徒以资口耳于德何有焉故曰德之弃也【白石钱氏南轩张氏】
　　子曰鄙夫可与事君也与哉其未得之也患得之既得之患失之苟患失之无所不至矣【下与字平声】
　　节释曰鄙夫之不可与事君言以禄位得失累其心也未得则所忧在于得惟恐其不得之也既得则所忧在于失惟恐其或失之也始于患得则必终于患失然患失之累又甚于患得是心苟切于中则凡可以持禄固位者将无所不至矣所以谓之鄙夫也【致堂胡氏曰许昌靳裁之有言曰士之品大槩有三志于道徳者功名不足以累其心志于功名者富贵不足以累其心志于富贵而已矣则亦无所不至矣志于富贵即夫子所谓鄙夫也】
　　子曰古者民有三疾今也或是之亡也古之狂也肆今之狂也荡古之矜也廉今之矜也忿戾古之愚也直今之愚也诈而已矣
　　集曰疾生乎气禀之偏【南轩张氏】狂者志愿太髙肆谓不拘小节荡则逾大闲矣矜者持守太严廉谓棱角陗厉忿戾则至于争矣愚者昧而不通直谓径行自遂诈则挟私妄作矣【晦庵朱氏】狂而肆矜而廉愚而直此古者三疾学则可瘳矣今之疾与古异故曰或是之亡也狂而至于荡矜而至于忿戾愚而至于诈则是世衰俗敝而习之益远葢难反也然困而能反于学亦圣人所不弃也【张氏】
