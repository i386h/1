<!-- { "loadSidebar": true } -->
　　子曰羣居终日言不及义好行小慧难矣哉【好去声慧胡桂切】集曰义者天理之公小慧则才知之私而己羣居之益为夫讲习于义理也若终日之闲不求为义理之归而相髙以私知言行如是是难与共处也苟与之共处久则俱化矣【本南轩张氏说　晦庵朱氏曰言不及义则放僻邪侈之心滋好行小慧则欺伪巧诈之机熟】
　　子曰君子义以为质礼以行之孙以出之信以成之君子哉【孙去声】
　　节释曰君子所以制事者义而已故以义为体礼以行之所以节此也孙以出之所以和此也信以成之所以实此也四者具故曰君子哉【易曰敬以直内义以方外而此曰义以为质葢以制事而言则以义为体合敬义而言则以敬为体义为用读者详之】
　　子曰君子病无能焉不病人之不已知也
　　集曰病犹患也【邢氏防】人之病在不修己而好求人知故每言此以诲人也【成都范氏】
　　子曰君子疾没世而名不称焉
　　集曰疾犹病也没犹尽也称谓见称于人也【何氏注】名者所以命其实也有实必有名君子学以为己虽不求人之知然没世而名不称焉则无为善之实矣故君子疾诸【南轩张氏成都范氏】
　　子曰君子求诸已小人求诸人
　　集曰君子无适而非求诸已小人无适而非求诸人求诸已则德日进求诸人则欲日肆此君子小人所以分也【南轩张氏】
　　又曰君子虽不病人之不己知然亦疾没世而名不称也虽疾没世而名不称然所以求之者亦反诸己而已矣三者文不相蒙而义实相足此亦记言之意【龟山杨氏】
　　子曰君子矜而不争羣而不党
　　集曰矜矜庄也【包氏注】矜庄以自持则易以不和而失于争羣居而相与则易以有比而失于党君子非与人异也处己严而济之以和故虽矜而不争君子非与人同也待物平而行之以公故虽羣而不党唯敬者能处此而勿失也【南轩张氏】
　　子曰君子不以言举人不以人废言
　　集曰言虽是而人则非故人不以言而举者知人也人虽非而言则是故言不以人而废者知言也【石林叶氏岷隐戴氏】
　　子贡问曰有一言而可以终身行之者乎子曰其恕乎已所不欲勿施于人
　　集曰学贵知要子贡之问可谓知要矣夫子恕之一言是乃求仁之方也【河南尹氏】推己之心以及物其为用不穷故可以终身行之【晦庵朱氏】
　　子曰吾之于人也谁毁谁誉如有所誉者其有所试矣斯民也三代之所以直道而行也【誉并平声】
　　集曰毁者恶未至此而过诋之誉者善未及此而骤称之【南轩张氏】斯此也三代夏商周也直道无私曲也【晦庵朱氏】节谓夫子言我之于人何所毁而何所誉乎其或有所誉者亦必有所试以验其实矣今此之民也即三代之所以直道而行者也吾安得而容其私哉【朱氏曰圣人乐道人之善恶称人之恶毁则必无也誉则或有之矣此所以言誉而不言毁】
　　子曰吾犹及史之阙文也有马者借人乗之今亡矣夫【夫音扶】
　　集曰有马者借人乗之此史之阙文也夫子谓始时犹及见此今则亡之无复古意矣惜其以私见去之也【檗山黄氏】
　　子曰巧言乱德小不忍则乱大谋
　　集曰巧言之乱德以其不本于诚实也小不忍之乱大谋以其轻发于血气也故廸德者以谨言为先当大事者以惩忿为本【南轩张氏】
　　子曰众好之必察焉众恶之必察焉【好恶并去声】
　　集曰天下之善恶有若黒白之易明者众之好恶固所同也然陈仲子之廉匡章之不孝众人之所惑而君子之所必察也取于众而察于独善恶斯无遁矣【南轩张氏】
　　子曰人能道非道人
　　集曰者廓而大之也人心有觉道体无为故人能大其道道不能大其人也【晦庵朱氏】节谓夫子斯言葢欲人以道为己任尔
　　子曰过而不改是谓过矣
　　集曰过而能改则其过亡矣若过而不改则其过常存斯为过矣【南轩张氏】节谓夫子斯言岂曰有过而未谓之过必待不改而后谓之过邪葢以过者人之所不免知过而必改则为可贵耳此所以诱夫人勇于改过也
　　子曰吾尝终日不食终夜不寝以思【句】无益【句】不如学也
　　集曰学与思常相须此非以思为无益也思至于忘寝与食而不以学先之则无益耳葢学而后思则其思也有畔故思愈精而学愈明若不学而徒思祗见其汗漫而无所依据矣故曰不如学也即己而言所以教也【本南轩张氏说】
　　子曰君子谋道不谋食耕也馁在其中矣学也禄在其中矣君子忧道不忧贫【馁奴罪切】
　　节释曰谋者有所思为也馁饥也此言君子当以谋道为心而不当以谋食为心以谋食为心譬之耕者本以求食也然嵗有凶荒而馁存焉则有时而不得食矣以谋道为心虽非所以求禄也然修其天爵而人爵从之学之既充鲜有不得夫禄者由此言之则君子之所忧者在不得乎道而已而贫非所忧也
　　子曰知及之仁不能守之虽得之必失之知及之仁能守之不庄以涖之则民不敬知及之仁能守之庄以涖之动之不以礼未善也【知去声涖力至切】
　　集曰涖临也谓临民也动之谓动民也犹曰鼓舞而作兴之云尔【晦庵朱氏】知及仁守庄涖动礼为政始末【伊川程子】节谓此言政理也知及之所见明彻也仁守之所行坚定也庄以涖之则表仪正矣礼以动之则风化形矣知及之固有以得夫为政之理仁不能守之则必失之矣知及之仁能守之则理明而政立矣然临民者不以庄则民慢其上而政不行矣知及之仁能守之庄以涖之固足以为政矣然动民者不以礼而民未至于化焉则亦非政之善者也
　　子曰君子不可小知而可大受也小人不可大受而可小知也
　　节释曰此言君子小人之知识器量也君子之知识器量恢广故不可小知而可大受小人之器量知识浅狭故不可大受而可小知
　　子曰民之于仁也甚于水火水火吾见蹈而死者矣未见蹈仁而死者也
　　集曰甚犹过也蹈犹履也【邢氏防】节谓人非水火不生活则水火固不可一日无也然仁人心也是心其可一日无乎一日而非水火不过口腹有饥渴之害而已一日而非仁则失其本心而不足以为人矣此民之于仁所以甚于水火也又况水能溺火能焚虽能以养人亦能以害人仁之所以异于水火者以其有以成乎人而无所害乎人也故蹈水火而死者吾见之矣蹈仁而死者吾未之见也亦何惮而不肯为仁乎
　　子曰当仁不让于师
　　集曰当仁以仁为己任也弟子之于师每事必让而不敢先者也至于仁则己之当为虽师在焉亦且不让此葢言为仁之急也【本晦庵朱氏说】
　　子曰君子贞而不谅
　　集曰贞者贞于义也谅者执小信也贞于义则信在其中若但执夫小信而于义有蔽则失其正而反害于信矣【南轩张氏】
　　子曰事君敬其事而后其食
　　集曰食禄也后其食谓以食为后也事君者主于敬其事而己食非所计也若曰食焉而己遑恤其事则失事君之义矣【本南轩张氏说】
　　子曰有教无类
　　集曰所禀之质虽有不同然未有善恶之类一定而不可变者葢均是人也原其降衷何莫不善故圣人有敎焉所以纳之于善也敎之行愚者可使之明柔者可使之彊岂有气类之不可变者乎故曰有敎无类【南轩张氏　东溪刘氏曰天地不择草木而雨露均焉圣人之敎亦犹是也】
　　子曰道不同不相为谋【为去声】
　　节释曰道同则可相为谋矣道不同其所趋异也所趋者异则我之不能为彼谋亦犹彼之不能为我谋也乌在其相为谋哉
　　子曰辞达而已矣
　　集曰辞辞章也辞取其达意而止过是则徇于辞而反害于理矣【南轩张氏　勉斋黄氏曰其曰达而已矣亦非通于理者不能也】
　　师冕见及阶子曰阶也及席子曰席也皆坐子告之曰某在斯某在斯师冕出子张问曰与师言之道与子曰然固相师之道也【见贤遍切道与之与平声相去声】
　　集曰师乐师冕名葢瞽者也某某人也相助也古者瞽必有相师冕之见夫子以其瞽而无所见也故及阶则告之阶及席则告之席既坐则歴告之以在坐之人子张见而问焉夫子语以相瞽者之道当如是尔圣人岂作意而为之哉亦曰尽其道而已圣门学者于夫子之一言一动无不存心省察如此【晦庵朱氏南轩张氏】
　　又曰事事物物莫不有其道葢所当然者天之所为也夫以一日之闲起居则有起居之道饮食则有饮食之道见是人则有待是人之道遇是事则有处是事之道道不可须臾离也一失所宜则为废是道矣是故君子战兢自持造次颠沛必于是惟惧其失之也夫惟天下之至诚一以贯之道之所在如影随形葢无往而非是矣【南轩张氏】
　　季氏第十六【凡一十三章】
　　季氏将伐颛臾冉有季路见于孔子曰季氏将有事于颛臾孔子曰求无乃尔是过与夫颛臾昔者先王以为东蒙主且在邦域之中矣是社稷之臣也何以伐为冉有曰夫子欲之吾二臣者皆不欲也孔子曰求周任有言曰陈力就列不能者止危而不持颠而不扶则将焉用彼相矣且尔言过矣虎兕出于柙龟玉毁于椟中是谁之过与冉有曰今夫颛臾固而近于费今不取后世必为子孙忧孔子曰求君子疾夫舍曰欲之而必为之辞丘也闻有国有家者不患寡而患不均不患贫而患不安葢均无贫和无寡安无倾夫如是故远人不服则脩文德以来之既来之则安之今由与求也相夫子远人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内也【颛并音专臾并音俞见贤遍切过与之与并平声夫颛臾之夫今夫之夫疾夫之夫夫如是之夫并音扶任平声焉于防切相并去声兕徐履切柙户甲切椟音独费音秘舍上声】
