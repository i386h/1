<!-- { "loadSidebar": true } -->
　　集曰荷担也蒉草器也此荷蒉者隐士也有心哉击磬乎谓夫子兾衞用己也鄙小也硁硁坚确之意斯己之己止也深则厉浅则揭【广韵云以衣渡水由膝以上为厉褰衣渡水由膝以下曰揭】此邶风匏有苦叶之诗也人不己知则当己亦犹深则当厉浅则当揭也果者果于忘世也末无也【晦庵朱氏】夫子皇皇斯世孰为己知所以辙环天下非得己而不已也心乎生民而己【檗山黄氏】自离世絶物者言世莫知而犹有求者宜其鄙且小也然敛一己以自善恝然弃天下而不顾亦果而已矣非圣人所难也夫子自鲁之衞往返以见灵公者四固知灵公无道每迟留而不忍遽絶者亦曰尽吾心焉耳【石林叶氏】
　　又曰人虽不我知在夫子未始忘天下也时虽不可为在夫子固有为之之道也【东谷郑氏】
　　子张曰书云髙宗谅隂三年不言何谓也子曰何必髙宗古之人皆然君薨百官总己以听于冢宰三年【薨呼胘切】集曰髙宗商王武丁也谅隂天子居丧之名言君薨则诸侯亦然总己谓总摄己职冢宰太宰也【晦庵朱氏】三年之丧自天子达子张非疑此也殆以为人君三年不言则臣下无所禀令孔子告以听于宰则非所患矣【致堂胡氏】
　　子曰上好礼则民易使也【好易并去声】
　　集曰礼达而分定故民易使也【上蔡谢氏】
　　子路问君子子曰脩己以敬曰如斯而己乎曰脩己以安人曰如斯而己乎曰脩己以安百姓脩己以安百姓尧舜其犹病诸
　　集曰君子之道不越乎修己以敬而己葢一于笃敬则修己之道尽推之家国以及于天下皆是道也极其至而天地位万物育况于安人安百姓者乎修己以敬一语言君子之道本诸身理亦无不尽者子路疑其未足则告之以修己以安人安人是己之所推而己又疑其未足则告之以修己以安百姓安百姓是安人之备者而己曰尧舜其犹病诸欲子路无忽于斯也凡覆载之内尧舜固欲己之泽均被之也有未能焉是尧舜之所病也此修己以敬无穷意【南轩张氏　致堂胡氏曰可愿莫如善敬立则百善从宜逺莫如邪敬立则百邪息故敬也者存心之要法检身之切务也】
　　原壤夷俟子曰幼而不孙弟长而无述焉老而不死是为贼以杖叩其胫【孙弟并去声长上声叩音口胫其定切】
　　集曰原壤鲁人孔子之故人也夷蹲踞也俟待也踞待孔子也幼少也长大也述犹称也贼者害人之名叩击也胫足骨也【郉氏防晦庵朱氏】以杖叩其胫门人所记也犹指其掌之义【岷隐戴氏】礼记载原壤母死登木而歌夫子若弗闻而过之葢老氏之流自放于礼法之外者见夫子来夷踞以待之夫子责之以其自幼至长无一善状而久生于世徒足以败常乱俗则是贼而已矣因以所曳之杖击其胫使敛其足而不踞耳【朱氏】
　　阙党童子将命或问之曰益者与子曰吾见其居于位也见其与先生并行也非求益者也欲速成者也【益者与之与平声】
　　集曰阙党党名童子未冠者之称将命谓出入传賔主之言者也【邢氏防】益进也或人疑此童子学有进益故孔子使之传命夫子言童子坐则隅不敢居于位也行则随不敢与先生并也今居位而并行是不止乎童子之所而自进乎成人之列有躐等之意无自卑之心非能以求益也是欲速成尔故使之给使令之役观长少之序习揖逊之容葢所以抑而敎之也【南轩张氏晦庵朱氏】
　　论语集说卷七
　　钦定四库全书
　　论语集说卷八　　　　　　宋　蔡节　撰衞灵公第十五【凡四十一章】
　　衞灵公问陈于孔子孔子对曰俎豆之事则尝闻之矣军旅之事未之学也明日遂行在陈絶粮从者病莫能兴子路愠见曰君子亦有穷乎子曰君子固穷小人穷斯滥矣【陈从并去声见贤遍切】
　　集曰陈谓军师行伍之列俎木器祭以荐肉者俎豆皆礼器絶乏也粮食也兴起也固穷谓固守其困穷也滥犹泛溢谓失其所守也衞灵公无道之君也复有志于战伐之事与夫子之防趣背驰夫子所以答之者则以己之所学不在此而在彼也俎豆虽有司之事然实礼之所寓而教之所由兴至若军旅之事则非君子之所当先者矣以其言之不合也故明日遂行焉去衞适陈絶粮而从者病子路之愠以为夫子之德之盛疑其不当穷也夫子答以君子小人皆有穷时特君子能固守而小人则滥溢而为非矣【本注防河南尹氏南轩张氏晦庵朱氏说】
　　子曰赐也女以予为多学而识之者与对曰然非与曰非也予一以贯之【女音汝识音志与并平声】
　　集曰子贡之学博矣夫子欲其知所归也故设为女以予为多学而识之之问以发之子贡方信而忽疑葢其学之所积至是将有得也意其于一事一物之中亦知夫理之各有攸当特未知众理本一理耳故夫子以一贯告之其所谓一者则理而已其所谓贯则是理行乎事物之闲而无有不通者也【晦庵朱氏　节谓一事一物莫不各有当然之理然众理本一理也能即其理而求之则虽事事物物之万殊而亦无所不通矣】
　　又曰夫子于曾子不待问而直告之以一贯曾子复深喻之曰唯若子贡则先发其疑而后告之而子贡亦终不能如曾子之唯也二子所造有浅深夫子告之之意亦异于参也则以道言所以达其至于赐也则以学识言所以廸其归各当其可而已【河南尹氏南轩张氏】
　　子曰由知德者鲜矣【鲜上声】
　　集曰由呼子路之名而告之也【晦庵朱氏】知者如饮食之知味也【南轩张氏】夫子每言吾未见好德如好色者也今又曰知德者鲜矣葢谓人非但不能好德而能知德者亦鲜也惟其知之鲜故好之者未之见也若诚有以知之则亦诚有以好之矣【檗山黄氏】
　　子曰无为而治者其舜也与夫何为哉恭己正南面而已矣【与平声夫音扶】
　　节释曰无为言不待有所作为也恭已正南面言德容之盛无愧于居天子之正位也独举舜以为言者舜绍尧之后法度彰礼乐着尽循尧道任五臣之贤此其所以能无为也夫舜亦何所为哉恭己正南面而已矣所谓笃恭而天下平也
　　子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张书诸绅【行笃敬之行行不笃敬之行并去声貊亡百切参七南切夫音扶】
　　集曰蛮南蛮貊北狄五家为邻五邻为里万二千五百家为州行字犹曰不行于妻子之行其者指忠信笃敬而言参言与我相参也舆车舆也倚依也衡轭也绅大带之垂者书诸绅以示不忘也子张之问意在得行于外故夫子反诸其身而言之言忠信则言有物行笃敬则行有恒以是而行虽之蛮貊可也反是则州里尚不可行况蛮貊乎参前倚衡言于忠信笃敬念念不忘随其所在常若有见而未尝相离一言一行自然无非忠信笃敬夫如是而后可行也【注防晦庵朱氏南轩张氏伊川程子曰学要鞭辟近裹着己而已】
　　子曰直哉史鱼邦有道如矢邦无道如矢君子哉蘧伯玉邦有道则仕邦无道则可卷而怀之【卷音卷】
　　集曰史官名鱼衞大夫名防如矢言直也卷收也怀藏也【晦庵朱氏】史鱼可以谓之直而已然知伸而不知屈未尽君子之道若蘧伯玉则能因时而屈伸故谓之君子【南轩张氏】
　　子曰可与言而不与之言失人不可与言而与之言失言知者不失人亦不失言【知去声】
　　集曰可与不可非知者孰能审之【南轩张氏】
　　子曰志士仁人无求生以害仁有杀身以成仁
　　集曰孟子曰士尚志非仁无守也非义无行也夫是谓之志士【龟山杨氏】仁人则成德之人也仁者心之德求生以害仁则身虽存而心之德亡矣杀身以成仁则身虽死而心德之全天理之正浩然充塞乎天地之闲夫孰得而亡之哉仁人之于仁如饥食渴饮然也志士之于仁亦能择而处之矣二者地位虽不同要皆知所取舍故求生害仁所必无也杀身成仁则有之矣言有者亦可见仁者未必皆杀身也【本晦庵朱氏南轩张氏说　伊川程子曰实理得之于心自别实理者实见得是实见得非也古人有捐躯陨命者若不实见得恶能如此杀身成仁只是成就一个是而已】
　　子贡问为仁子曰工欲善其事必先利其器居是邦也事其大夫之贤者友其士之仁者
　　集曰器利则事善所事者贤所友者仁【南轩张氏贤以行言仁以德言】辅仁之器孰利于此【龟山杨氏】夫子所答为仁之资而已【伊川程子】
　　顔渊问为邦子曰行夏之时乘殷之辂服周之冕乐则韶舞放郑声远佞人郑声淫佞人殆【辂音路远去声】
　　集曰行犹用也【邢氏防】夏时谓以斗柄初昬建寅之月为嵗首也是月也得四时之始万物初生之候故特有取焉【晦庵朱氏曰天开于子地辟于丑人生于寅故斗柄建此三辰之月皆可为嵗首而三代迭用之夏以寅为人正商以丑为地正周以子为天正也或曰商周之改正朔何以不如夏时之得其正也曰阳气虽始于黄钟而其月为建子然犹潜于地中而未有以见其发生之功也歴丑转寅而三阳始备于是叶风乃至盛徳在木而春气应焉以言乎天地则生物之功着以言乎人则作事之序明故以为一嵗之首焉此孔子所以有取于夏时也】辂者大车之名商辂木辂也周人饰以金玉则过于侈不若商辂之为质也【邢氏曰明堂位曰大辂殷辂也郑氏云大辂木辂也左氏传曰大路越席昭其俭也】周冕有五祭服之冠也冠上有覆前后有旒黄帝时已有之制度至周始备然其为物小而加于众体之上故虽文而不以为过也韶舜乐名取其尽善尽美也郑声郑国之音也佞人谄巧之人也放谓屏去之也远谓斥絶之也淫乱也殆危也夏时商辂周冕韶乐此夫子斟酌四代帝王之制而从之以为百王不易之大法然法度礼乐犹是也所以不能常保其治而乱亡随之者郑声佞人有以惑其耳目而蛊其心志也放郑声远佞人而后四代之法度礼乐可以兴行而无斁矣【本晦庵朱氏说】
　　子曰人无远卢必有近忧
　　集曰先事而为之虑远虑也事至而后忧之近忧也【用之陈氏】惟远虑者可以无近忧【上蔡谢氏】
　　子曰己矣乎吾未见好德如好色者也【好并去声】
　　节释曰夫子前既言吾未见好德如好色者也是犹幸其或见之也今又言已矣乎吾未见好德如好色者也至是以其终未得见之故重为之叹息云
　　子曰臧文仲其窃位者与知柳下惠之贤而不与立也【者与之与平声与立之与如字】
　　集曰柳下惠鲁大夫展获字禽食邑柳下諡曰惠与立谓与之并立于朝也【晦庵朱氏】非其有而有之故曰窃位天位也当与贤者共之不可私而有也臧文仲居大夫之位知柳下惠之贤而不能荐之与并立于朝是窃据其位者也【汉上朱氏】
　　节释曰公叔文子与大夫僎同升诸公夫子谓之文臧文仲知柳下惠之贤而不与立夫子谓之窃位二子之设心葢有为国为己之不同也若文仲者有愧于文子多矣后之事君者宜以文子为法文仲为戒
　　子曰躬自厚而薄责于人则远怨矣【远去声】
　　集曰躬身也【邢氏防】人所以多怨者以不能自反而责望于人者厚也诚能薄于责人而厚于自责焉则怨自远矣【汉上朱氏】
　　子曰不曰如之何如之何者吾末如之何也已矣集曰天下之事当防微杜渐于未然之前故不曰如之何若至于已然横流极炽无可奈何之后虽圣人亦无如之何矣故曰如之何者吾末如之何也已矣【河东侯氏】
