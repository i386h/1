<!-- { "loadSidebar": true } -->
　　集曰孔文子衞大夫姓孔名圉文羙諡也【孔氏注】子贡疑孔文子不足以当此諡而不知所取各有义其善盖不可没而其不足者自不可揜矣【东坡蘓氏曰孔文子使太叔疾出其妻而妻之疾通于初妻之娣文子怒将攻之疾奔宋文子使疾弟遗妻孔姞其为人如此而諡曰文此子贡所以疑而问也】凡人性敏者多不好学位髙者多耻下问孔文子能好学下问亦人所难能者諡法勤学好问亦谓之文其得諡为文以此而已【南轩张氏晦庵朱氏】
　　子谓子产有君子之道四焉其行已也恭其事上也敬其飬民也惠其使民也义
　　集曰子产郑大夫公孙侨【孔氏注】恭庄肃也敬谨恪也惠爱利也义如都鄙有章上下有服田有封洫庐井有伍之类君子之道其目多矣子产有是四者而已【本晦庵朱氏南轩张氏説】
　　子曰晏平仲善与人交久而敬之
　　集曰晏平仲齐大夫姓晏名婴平諡也【周氏注】善谓克尽其道也【郑氏注】人之交久则敬衰久而能敬所以为善【伊川程子】
　　子曰臧文仲居蔡山节藻棁何如其知也【棁章悦切知去声】集曰臧文仲鲁大夫臧孙氏名辰文諡也【包氏注】居犹藏也蔡大也节柱头斗拱也藻水草名棁梁上短柱也盖为藏之室而刻山于节画藻于棁也【晦庵朱氏】当时以文仲为知所贵乎知者为其明是非之理也僭上失礼之事而处之不疑其昧于理孰大焉是焉得为知乎【南轩张氏　永嘉何氏曰奉一物如此其识陋矣】
　　子张问曰令尹子文三仕为令尹无喜色三己之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁【知如字焉于虔切乗去声】
　　集曰令尹官名楚上卿执政者也子文姓鬬名谷于菟已止也崔子姓崔名杼陈文子名须无皆齐大夫齐君庄公名光十乗四十匹也违去也【晦庵朱氏】节谓子文喜怒不形物我无间唯知有国不知有身此谓之忠可也文子乱邦不居洁身而去所至违之若将凂焉此谓之清可也子张不知乎此而遽以仁为问故夫子止以忠清许之而不许之以仁夫仁者以心徳之全体而言非二子之忠清所能尽也至若比干之忠伯夷之清斯可谓之仁矣
　　季文子三思而后行子闻之曰再斯可矣【三去声】
　　集曰季文子鲁大夫季孙氏名行父文諡也【郑氏注】斯语辞【晦庵朱氏】天下之事有是非利害君子不能无择也故有取于思焉然至于再则已审三则私意起而反惑矣【上蔡谢氏伊川程子　朱氏曰季文子虑事如此可谓详审而宜无过举矣宣公篡立文子乃不能讨反为之使齐而纳赂焉岂非程子所谓私意起而反惑之验与是以君子务穷理而贵果断不徒多思之为尚】
　　子曰武子邦有道则知邦无道则愚其知可及也其愚不可及也【知并去声】
　　集曰武子衞大夫姓名俞武諡也【马氏注】案左氏传武子仕衞当文公成公时文公有道而武子无事可见此其知之可及也成公无道至于失国而武子周旋其间忠实一心不顾艰险凡其所处皆智巧之士所深避而不肯为者而能卒保其身以济其君此其愚之不可及也【晦庵朱氏　勉斋黄氏曰左氏传鲁僖公二十八年晋侯伐衞夏晋楚战于城濮楚师败绩衞侯闻楚师败惧出奔楚使元咺奉叔武以受盟六月晋人复衞侯武子与衞人盟于宛濮国人闻此盟也而后不贰衞侯先期入子先叔武将沐闻君至喜捉髪走出前驱射而杀之元咺出奔晋冬衞侯与元咺讼武子为辅鍼庄子为坐士荣为大士衞侯不胜杀士荣刖鍼庄子谓俞忠而免之执衞侯归之于京师寘诸深室子职纳槖饘焉三十年晋侯使医衍酖卫侯俞货医使薄其酖不死秋乃释衞侯】
　　子在陈曰归与归与吾党之小子狂简斐然成章不知所以裁之【与并平声斐音匪】
　　集曰归与归与夫子在陈思归之叹也吾党小子指门人之在鲁者斐文貎裁裁定也狂简志大而畧于事也以不得夫中行之士所以有取于狂简也【晦庵朱氏】夫子知道之终不行也欲传之于书以诏来世方歴聘之时已付门人编次至是斐然而成章矣及反鲁裁定之然后始为成书耳所谓删诗定书繋周易作春秋是也【本南轩张氏説】
　　子曰伯夷叔齐不念旧恶怨是用希
　　集曰伯夷叔齐孤竹【孤竹国名】君之二子也【孔氏注】节谓念者不忘于心也旧恶谓人旧尝有恶于我者也希罕少也念恶即是私心凝滞处私则有怨矣夷齐处心公清无所系累其于旧恶何念之有己不念则人亦不怨此怨之所以希也
　　子曰孰谓微生髙直或乞醯焉乞诸其邻而与之【醯呼西切】集曰微生姓髙名鲁人也乞求也醯醋也诸之也【注疏】顺理之谓直有纎毫之枉则害于直矣【南轩张氏】微生髙所枉虽小害直为大【伊川程子】节谓圣人之观人于其一介之取予亦且深致其意所以教人立心以直虽微而必谨也
　　子曰巧言令色足恭左丘明耻之丘亦耻之匿怨而友其人左丘明耻之丘亦耻之【令去声足将树切】
　　集曰足过也左丘明古之闻人【伊川程子】匿藏也巧言令色足恭者此为謟也匿怨而友其人者此为诈也为謟为诈是皆可耻之甚也【成都范氏】左丘明耻之其为人诚实可知矣夫子自言丘亦耻之盖与人为善之意又深戒学者使之务为诚实也【本南轩张氏説】
　　顔渊季路侍子曰盍各言尔志子路曰愿车马衣轻裘与朋友共敝之而无憾顔渊曰愿无伐善无施劳子路曰愿闻子之志子曰老者安之朋友信之少者懐之【盍音合衣少并去声】
　　集曰侍侍于夫子也盍何不也愿者志所欲也衣服之也裘皮服也敝壊也憾恨也伐夸也善己之所能施谓施诸人劳谓劳役之事懐念也子路求仁者也故能克其私于衣服车马之间而欲与朋友共之也顔子不违仁者也善不矜己劳不加人盖欲物我之靡间也夫子安仁者也老者则安之朋友则信之少者则懐之盖欲无物而不得其所也子路之志仅能推之于朋友而已顔子平物我之志视子路则又宏矣然亦有待于推也至吾夫子物各付物自然之施则无所事乎推矣【本晦庵朱氏伊川程子南轩张氏説】
　　又曰人之不仁病于有已故虽衣服车马之间此意未尝不存焉学者有志于求仁则子路之事亦不可忽要当如此用力然后孔顔之事可以渐致若慕髙逺而忽卑近则妄意躐等终身无所成就而已耳【张氏】
　　子曰已矣乎吾未见能见其过而内自讼者也
　　集曰内自讼者口不言而心自咎也人有过而能自知者鲜矣知过而能内自讼者为尤鲜能内自讼则其悔悟深切而改之必矣【晦庵朱氏】节谓已矣乎者非决其辞以絶学者也叹无其人而犹有以望之也
　　子曰十室之邑必有忠信如丘者焉不如丘之好学也【焉如字好去声】
　　集曰十室之邑邑之小者也【邢氏疏】忠信质也此夫子以身教也夫子言人之生质固有无异于己者然特不如己之好学耳所以勉人学也【本伊川程子説　节谓夫子于生知则不自居于好学则不自逊所以勉人学也】
　　雍也第六【凡二十八章】
　　子曰雍也可使南面仲弓问子桑伯子子曰可也简仲弓曰居敬而行简以临其民不亦可乎居简而行简无乃大简乎子曰雍之言然【大音泰】
　　集曰南面者人君听治之位言仲弓寛洪简重有君人之度也子桑伯子鲁人疑即庄周所称子桑户者是也简者不烦之谓然犹是也仲弓以夫子许已南面故问伯子如何夫子谓其可者以其简也夫自处以敬则中有主而自治严如是而行简以临民自然操得其要而无烦扰之患所以为可若先自处以简则其中无主而自治疎矣而所行又简岂不失之大简乎【本晦庵朱氏説　伊川程子曰内主于敬而简则为要直内存乎简而简则为疎畧】节谓仲弓因夫子之言而发明敬简之説尔非论子桑伯子也
　　哀公问弟子孰为好学孔子对曰有顔回者好学不迁怒不贰过不幸短命死矣今也则亡未闻好学者也【好并去声亡与无同】
　　集曰弟子门人也迁移也贰复也顔子之怒在物不在己故不迁有不善未尝不知知之未尝复行不贰过也其克己之功如此真可谓好学矣以其年三十二而卒故云短命既曰今也则亡又曰未闻好学者盖深惜之也【伊川程子晦庵朱子】
　　又曰天地储精得五行之秀者为人其本真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀乐爱恶欲情既炽而益荡其性凿矣故觉者约其情使合于中正其心飬其性而已然必先明诸心知所往然后力行以求至焉若顔子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣【程子】
　　子华使于齐冉子为其母请粟子曰与之釡请益曰与之庾冉子与之粟五秉子曰赤之适齐也乗肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎【使衣并上为字去声釡音父庾以主切】集曰子华公西赤之字也原思姓原名宪字思孔子弟子使为孔子使也六斗四升曰釡十六斗曰庾十六斛曰秉益増益也适往也乗驾也乗肥马衣轻裘言其富也急穷廹也周者补不足继者续有余孔子时为鲁司冦以原思为宰与之粟九百盖宰之禄也不言其量故不可考辞不受也毋禁止辞五家为邻五邻为里万二千五百家为乡五百家为党【注疏晦庵朱氏】夫子之使子华子华之为夫子使义也冉子乃为其母请粟赤苟至乏则夫子必自周之不待请矣圣人寛容不欲直拒人故与之少所以示不当与也请益而与之亦少所以示不当益也【致堂胡氏曰冉子为其母请圣人所以重违而少予之也】求未逹而自与之多则过矣故夫子非之原思为宰则有常禄思辞其多故又教以有余则分诸邻里乡党之贫乏者盖亦莫非义也【伊川程子　南轩张氏曰取与辞受莫不有其则焉】
　　子谓仲弓曰犂牛之子骍且角虽欲勿用山川其舎诸【犂利之切骍息营切上声】
　　集曰此论仲弓云尔非与仲弓言也【东坡蘓氏】犂杂色骍赤色【周人尚赤牲用骍】角者角周正中牺牲也用用以祭也山川山川之神也舎弃也诸之也言人虽不用神必不舎也仲弓父贱而行恶故夫子以此譬之父虽不善不能废其子之善言仲弓自当见用于世也【注疏晦庵朱氏】
　　又曰以瞽叟为父而有舜以鲧为父而有禹古之圣贤不系于世类尚矣子能改父之过变恶以为羙则可谓孝矣【成都范氏】
　　子曰回也其心三月不违仁其余则日月至焉而已矣节释曰仁者心之徳三月不违者言其久也【伊川程子曰三月天道小变之节】以其心常在仁内而为之主也日月至焉者言虽有时而至特其暂而不能久也以其心毎在仁外而为之客也顔子于仁熟矣而犹曰三月不违未若圣人之纯一无间也涵飬悠久则进乎是矣日月至者固与三月不违异矣然非有意于求仁亦未易以及此也由是而不已焉则进乎三月不违矣【横渠张子曰始学之要当知三月不违与日月至焉内外賔主之辨使心意勉勉循循而不能已过此防非在我者】
