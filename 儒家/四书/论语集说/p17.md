<!-- { "loadSidebar": true } -->
　　集曰器之谓随其材器而使之也【晦庵朱氏】易事者平恕之心也难说者正大之情也难事易说者反是君子所说者义理而已而非说人之说己也故说之不以道则不说所以为难说若小人则徇一己之私而已顺己则喜而不察其非道也所以为易说君子不求备于人故使人则器之所以为易事若小人则责人无己心故使人必求备焉所以为难事【南轩张氏　朱氏曰君子之心公而恕小人之心私而刻天理人欲之间每相反而已矣】
　　子曰君子泰而不骄小人骄而不泰
　　集曰泰安舒也骄矜肆也君子循理故安舒而不矜肆小人逞欲故反是【晦庵朱氏　南轩张氏曰泰者心广而体胖骄者志满而气盈也】
　　子曰刚毅木讷近仁【讷奴骨切】
　　节释曰刚则彊而不屈【龟山杨氏曰刚则不屈于物欲】毅则果而有立木则朴实【东溪刘氏曰椎朴不文之谓木】讷则迟钝四者质之近乎仁者也仁任重道远贵乎力行非柔懦巧辩者所能也【南轩张氏曰刚毅木讷言其质也有是质而又从事于学焉然后可以至于仁矣】
　　子路问曰何如斯可谓之士矣子曰切切偲偲怡怡如也可谓士矣朋友切切偲偲兄弟怡怡【偲并息兹切怡并与之切】节释曰切切者诚意之恳到也偲偲者思虑之详审也怡怡者意气之平夷容色之和恱也此皆子路所不足故夫子因其问士而告之复借朋友兄弟以发明其防所谓切切偲偲者若朋友之笃诚意审思虑以相成也所谓怡怡者若兄弟之平意气和容色以相亲也
　　子曰善人敎民七年亦可以即戎矣
　　集曰即就也戎兵也【包氏注】敎民者敎之孝弟忠信之行务农讲武之法则民知亲其上死其长故可以即戎【晦庵朱氏】七年云者圣人度其时可矣【伊川程子】然善人敎民七年之久而仅曰亦可以即戎言兵之不易也【南轩张氏】
　　子曰以不敎民战是谓弃之
　　集曰以用也民未之敎而驱之战则是弃之死地而已矣【晦庵朱氏南轩张氏】
　　宪问第十四【凡四十七章】
　　宪问耻子曰邦有道谷邦无道谷耻也
　　集曰宪原思名谷禄也邦有道不能行道以济时而未免于素餐邦无道不能俭德以避难而未免于苟禄二者均之为可耻也宪之狷介其于邦无道谷之可耻固知之矣至于邦有道谷之可耻则未必知也故夫子因其问而并告之以广其志焉耳【本晦庵朱氏说】
　　又曰宪问独不记姓岂自纪其所闻与凡问更端必题其人以别之而克伐怨欲之问不题则宪之自记明矣【东溪刘氏】
　　克伐怨欲不行焉可以为仁矣子曰可以为难矣仁则吾不知也
　　集曰此亦原宪以其所能而问也克好胜也伐自矜也怨忿恨也欲贪欲也难谓用力之难也宪问有是四者能制之而不行亦可谓之仁否夫子止告之可以为难而仁则不知也葢仁则天理浑然自无四者之累不行不足以言之也【晦庵朱氏伊川程子曰或曰四者不行固不得为仁矣然亦岂非克己之事求仁之方曰克去己私以复乎礼则私欲不留而天理之本然者得矣若但制而不行则是未有拔去病根之意而容其潜藏隐伏于胷中也岂克己求仁之谓哉学者察于二者之间则其所以求仁之功益亲切而无渗漏矣】
　　子曰士而懐居不足以为士矣
　　集曰居谓意所便安处【晦庵朱氏】士志于道而已居非所怀也【檗山黄氏】怀居者志不立矣其何以为士乎【南轩张氏】
　　子曰邦有道危言危行邦无道危行言孙【行孙并去声】集曰危峻厉也孙和婉也君子介然守道不渝故其行不以邦之有道无道而改若言则有时而可孙焉【南轩张氏】有道之时言不危则非所以忧治世而警明主至于无道之时而危言以犯世之所忌则殆矣【东溪刘氏】危言非矫激也直道而己孙言非阿防也辞不迫切而意己独至是也危行所以洁身孙言所以远害【阙洪氏】
　　子曰有德者必有言有言者不必有德仁者必有勇勇者不必有仁
　　集曰有德者和顺积中而英华发外故必有言自口耳得者徒言而已故不必有德仁者心无私累见义必为故必有勇以血气胜者徒勇而已故不必有仁【晦庵朱氏东溪刘氏】
　　南宫适问于孔子曰羿善射奡荡舟俱不得其死然禹稷躬稼而有天下夫子不答南宫适出子曰君子哉若人尚德哉若人【适并古活切羿音诣奡五报切荡土浪切】
　　集曰南宫适即南容也羿有穷之君善射灭夏后相而篡其位其臣寒浞又杀羿而代之奡左氏传作浇浞之子也荡行也力能陆地行舟后为夏后少康所诛禹平水土暨稷播种身亲稼穑之事禹受舜禅而有天下稷之后至周武王亦有天下【晦庵朱氏　南轩张氏曰言禹稷之德而独称其躬稼者举其行事之实也】羿奡以力而亡禹稷以德而兴适之云然其去取已审矣夫子虽不答可也及其出也则以为君子以为尚德所以深许之也【檗山黄氏】
　　子曰君子而不仁者有矣夫未有小人而仁者也【夫音扶】集曰君子志于仁矣然斯须之闲心不在焉则未免为不仁也若小人则戕贼陷溺之者深岂复有仁者哉【南轩张氏】
　　子曰爱之能勿劳乎忠焉能勿诲乎【劳平声】
　　集曰爱而勿劳禽犊之爱也忠而勿诲妇寺之忠也【东坡苏氏】爱而劳之以就其才则其为爱也深矣忠而诲之以规其过则其为忠也大矣【东溪刘氏】君子之于人忠爱之情笃故长善救失之意无穷已焉【南轩张氏】
　　子曰为命禆谌草创之世叔讨论之行人子羽修饰之东里子产润色之【禆婢之切谌时林切创初亮切论卢昆切】
　　集曰禆谌以下四人皆郑大夫世叔游吉也春秋传作子太叔行人掌使之官子羽公孙挥也东里地名子产所居也为命谓为辞命也草略也创造也谓造为草藳也讨寻究也论讲议也修饰谓増损之也润色谓加以文采也郑国之为辞命必更此四贤之手而成详审精密各尽所长是以应对诸侯鲜有败事向使人执己见自恃其才或损益于一言必以为歉议不克合其能断国论乎夫子于此不独称郑国之能用贤又以见四子能协心以济公家之事也【晦庵朱氏檗山黄氏】
　　或问子产子曰惠人也问子西曰彼哉彼哉问管仲曰人也夺伯氏骈邑三百饭防食没齿无怨言【骈部田切食音嗣】集曰子西楚公子申也伯氏齐大夫骈邑地名齿年也【注防】子产之政不专于寛然其心则一以爱人为主故孔子以为惠人葢举其重者言也楚公子申能逊楚国立昭王而改纪其政亦贤大夫也然不能革其僭王之号昭王欲用孔子又沮止之其后卒召白公以致祸则其为人可知矣彼哉者外之之辞威公夺伯氏食邑三百家以与管仲伯氏自知己罪而心服管仲之功虽穷约以终身而无怨言也【晦庵朱氏】葢九合诸侯一正天下易而能服伯氏之心难故后言如其仁而此谓之人也【石林叶氏】或问管仲子产孰优朱氏曰管仲之德不胜其才子产之才不胜其德然于圣人之学则槩乎其未有闻也
　　子曰贫而无怨难富而无骄易
　　集曰贫逆境无怨则难富顺境无骄则易【白石钱氏】富而无骄不矜于外物者能之至于贫而无怨非内有所安者不能也【南轩张氏】勉于其难而不忽于其易则可以处贫富矣【晦庵朱氏　张氏曰或谓世固有处贫贱而无失者特未见其失于外耳又焉能保其中之无怨邪葢一毫有所不平于其中皆为怨也故贫无谄易贫无怨难无怨则能乐矣　朱氏曰谄之病甚于怨无怨之难则甚于无谄】
　　子曰孟公绰为赵魏老则优不可以为滕薛大夫【绰昌约切】集曰公绰鲁大夫葢廉静寡欲而短于才者也赵魏晋卿之家老家臣之长优有余也滕薛二国名大夫任国政者大家之老地闲事简故公绰居之则有余小国大夫职重事繁故公绰居之则不足【本晦庵朱氏说　龟山杨氏曰知之弗豫枉其才而用之则为弃人矣】
　　子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣曰今之成人者何必然见利思义见危授命久要不忘平生之言亦可以为成人矣【知去声卞皮变切要于霄切】
　　集曰成人犹言全人也武仲鲁大夫臧孙纥也庄子鲁卞邑大夫言有能兼四子之长知足以明理廉足以养心勇足以力行艺足以泛应而又节之以礼和之以乐使德成于内而文见于外其为人也亦成矣然亦之为言非其至者葢就子路之所可及而语之也【晦庵朱氏】今之成人以下乃子路之言也【致堂胡氏　东谷郑氏曰以何必然三字观之必子路之言也】见利思义临财无苟得也见危授命临难无苟免也【河南尹氏或曰授与也言危难之事当死则死之若与彼命然故曰授】久要旧约也平生平日也【朱氏】久要不忘平生之言信义不渝也【檗山黄氏】此葢子路自言其善而为此辞不复闻斯行之之勇而有终身诵之之固矣【胡氏】
　　子问公叔文子于公明贾曰信乎夫子不言不笑不取乎公明贾对曰以告者过也夫子时然后言人不厌其言乐然后笑人不厌其笑义然后取人不厌其取子曰其然岂其然乎【厌并于艳切乐音洛】
　　集曰公叔文子衞大夫公孙枝文諡也公明姓贾名亦衞人【孔氏注】夫子指文子也【邢氏防】过谓过其实也厌谓厌其烦多也文子为人其详不可知衞人言其不言不笑不取意其必廉静之士也孔子疑而质之公明贾贾谓告者之言失之过矣文子未尝不言不笑不取也特是三者各当其可则人不厌而不觉其有是矣然此必盛德之至故发而皆中节也文子虽贤疑未及此圣人与人为善不欲正言其非也曰其然信其然则美矣曰岂其然乎恐其未能如是尔【本晦庵朱氏说　东坡苏氏曰凡事之因物中理者人不知其有是也饮食未尝无五味也而人不知者以其适宜而中度也饮食而知其有五味必其过者此文子所以得不言不笑不取之名也】
　　子曰臧武仲以防求为后于鲁虽曰不要君吾不信也【要平声】
　　集曰防地名武仲所封邑也为后为之立后也要有挟而求也【晦庵朱氏　左氏传武仲出奔自邾如防使来告曰纥非敢害也知不足也非敢私请苟守先祀无废二勲敢不辟邑乃立臧为臧纥致防而奔齐】臧武仲自邾入防卑辞请后疑若非要君者然邑受之于君得罪出奔则后之立非己之所得专也而据邑以请非要君而何鲁人从之亦不获已尔孔子所以正其无上之罪而诛其意也【成都范氏檗山黄氏】
　　子曰晋文公谲而不正齐桓公正而不谲【谲并古穴切】集曰晋文公名重耳齐威公名小白谲诡也二公皆诸侯盟主攘夷狄以尊周室者也【晦庵朱氏】以春秋温之防及首止之盟观之可以辨二公之谲正矣晋文公当周室衰弱之时温之防帅天下诸侯欲以朝王然召王而就之因以示彊大于诸侯上下之分紊乱甚矣是谲而不正也齐威公以惠王嬖于惠后之爱欲废太子郑而立王子带遂防王世子于首止使天下晓然知世子之为郑公义所在惠王不得而私焉是正而不谲也春秋之书葢亦属辞比事也观其曰防王世子于首止以直辞书之曰天王狩于河阳以婉辞书之亦可以求圣人之意矣【檗山黄氏　南轩张氏曰二君以功利为心为三王之罪人则同然论其行事有谲正之异则晋文固下于齐桓矣】
