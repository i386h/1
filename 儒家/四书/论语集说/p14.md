<!-- { "loadSidebar": true } -->
　　集曰季子然季氏之子弟也与者疑而未定之辞也【邢氏疏】异非常也曽犹乃也季然自多其家得臣二子故有是问夫子小之以为不足问也所谓大臣者以道事君不可则止言不枉道以徇人至其不合则有去而已由求为季氏之臣坐观其失进不能正退不能去【山杨氏曰如季氏旅于泰山而不能救将伐颛臾二臣皆不欲而不能諌是也】直备臣数耳故曰具臣夫二子虽不足于大臣之道然其于君臣之义则闻之熟矣弑逆大故必不从也盖深许二子以死难不可夺之节而又以隂折季氏不臣之心也【南轩张氏晦庵朱氏张氏曰弑父与君不必由求而知不从矣然世之顺从者其始也惟利之徇而已未遽有悖逆作乱之心也履霜坚氷之不戒驯习蹉跌以至于从人而为逆者多矣此二子所以为贤与】
　　子路使子羔为费宰子曰贼夫人之子子路曰有民人焉有社稷焉何必读书然后为学子曰是故恶夫佞者【费音秘夫并音扶恶去声】
　　集曰贼害也夫人之子指子羔也【邢氏防】子羔学未充而遽使为宰其本不立而置之于事繁责重之地将反害之也故夫子有贼夫人子之叹【南轩张氏】子路言费邑有民人而治之有社稷之神而事之治民事神于是而习是亦学也何必读书然后为学也【郉氏防】而不知古者学而后从政未闻以政学也盖君子之道本于修身而后及于治人其说具于方册读而知之然后能行何可以不读书也子路乃欲使子羔以政为学失先后本末之序矣不知其过而以口给御人故夫子恶其佞也【成都范氏】
　　子路曾晳冉有公西华侍坐子曰以吾一日长乎尔毋吾以也居则曰不吾知也如或知尔则何以哉子路率尔而对曰千乗之国摄乎大国之间加之以师旅因之以饥馑由也为之比及三年可使有勇且知方也夫子哂之求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如防同端章甫愿为小相焉防尔何如鼓瑟希铿尔舎瑟而作对曰异乎三子者之撰子曰何伤乎亦各言其志也曰莫春者春服既成冠者五六人童子六七人浴乎沂风乎舞雩咏而归夫子喟然叹曰吾与防也三子者出曾晳后曽晳曰夫三子者之言何如子曰亦各言其志也已矣曰夫子何哂由也曰为国以礼其言不让是故哂之唯求则非邦也与安见方六七十如五六十而非邦也者唯赤则非邦也与宗庙防同非诸侯而何赤也为之小孰能为之大【坐才卧切长上声毋与无同乗去声馑音仅比必二切哂诗忍切相去声铿苦耕切舎上声防士免切莫音暮冠去声沂鱼依切雩音于夫三子者之夫音扶非邦也与之与并平声】
　　集曰晳曽参父名防【孔氏注】夫子语四子言我虽曰一日长于女女勿以我长而难言也女平居则言人不已知如或有人知女则女将何所用之盖使之尽言以观其志也率尔轻遽之貌摄管束也二千五百人为师五百人为旅因仍也谷不熟曰饥菜不熟曰馑方向也谓向义也【又曰能向义则能亲其上死其长矣】哂微笑也求赤防尔三何如孔子问也方六七十里小国也如犹或也五六十里则又小矣足富足也俟待也以俟君子谦辞也【又曰以子路见哂故其辞益逊】宗庙之事谓祭祀也诸侯时见曰防殷见曰同端元端服章甫礼冠相賛君之礼者非曰能之愿学焉愿爲小相皆谦辞也【又曰公西华志于礼乐之事嫌以君子自居故将言已志而先为逊辞言未能而愿学焉】希间歇也铿投瑟声也作起也撰具也莫春季春三月也春服单袷之衣也浴盥濯也今上已祓除是也沂水名在鲁城南风乗风也舞雩祭天祷雨之处有坛墠树木也咏歌也两非邦也与此曽晳问辞也下乃孔子答辞孰能为之大言无出其右也【晦庵朱氏】节谓夫子始焉以仕于时者使四子言志而终焉乃深有取于乐道不仕之曽晳何邪盖子路冉求公西华三子之志固皆体察其力之所至而为是言然其涵泳之功少而作为之念胜至若曽晳则异是矣其鼓瑟舎瑟之间门人记之如此其详者盖已可见其气象之雍容暇豫矣言当莫春始和之时春服既成之后沂水之上舞雩之下与冠者五六人童子六七人既浴而风又咏而归详味其言则见其心怡气和无所系累期与同志相从以乐圣人之道此夫子所以加叹而独许之与夫以才自见者二三子之志也以道自乐者曽晳之志也惜乎晳之志虽大而行有不掩焉耳
　　顔渊第十二【凡二十四章】
　　顔渊问仁子曰克已复礼爲仁一日克己复礼天下归仁焉为仁由己而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣
　　集曰克胜也克已谓胜已之私也【山杨氏】复反也【孔氏注】礼者天则之不可逾者也仁者心徳之全也目条件也勿者禁止之辞不敏者谦辞也事如事事之事【晦庵朱氏南轩张氏】节谓人有是心则有是仁有是身则有是欲欲逾其则而反害夫仁唯克去已之私欲以复于礼乃所谓仁也故曰克已复礼为仁一日克已复礼云者言克巳之功至也克已之功至则一日之间私欲净尽天理流行洞然八荒皆在我闼天下无一物不归吾仁中矣其用功之速固如此也归云者盖一性本备万物自私欲一蔽则物与我判然相离及夫蔽者既去离者不旋踵而归焉为仁由已而由人乎哉言用力在我而不系乎人也顔子之在圣门以好学称其于天理人故之辨已洞然于胷中故夫子告之以此顔子闻言则喻而直请问其目非礼勿视勿礼勿听非礼勿言非礼勿动四者克己之目也勿之一字夫子语顔子用力之要也视听言动一于礼则为仁矣顔子自知其能从事于斯故有请事斯语之对【朱氏曰此章问答乃圣门传授心法非至明不能察其几非至健不能致其决故唯顔子得闻之耳】
　　又曰顔渊问克己复礼之目子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也顔渊事斯语所以进于圣人后之学圣人者宜服膺而勿失也因箴以自警其视箴曰心兮本虚应物无迹操之有要视为之则蔽交于前其中则迁制之于外以安其内克已复礼乆而诚矣其听箴曰人有秉彞本乎天性知诱物化遂亡其正卓彼先觉知止有定闲邪存诚非礼勿听其言箴曰人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支已肆物忤出悖来违非法不道钦哉训辞其动箴曰哲人知几诚之于思志士励行守之于为顺理则裕从欲惟危造次克念战兢自持习与性成圣贤同归【伊川程子】
　　仲弓问仁子曰出门如见大賔使民如承大祭已所不欲勿施于人在邦无怨在家无怨仲弓曰雍虽不敏请事斯语矣
　　集曰敬以持已则私意无所容矣恕以及物则私意无所施矣如是则天理流行内外一致而仁在我矣至于在邦在家无怨恶于我者则是敬恕之功而仁之效也【晦庵朱氏】
　　司马牛问仁子曰仁者其言也讱曰其言也讱斯谓之仁矣乎子曰为之难言之得无讱乎【讱并音刃】
　　集曰司马牛名犁向魋之弟孔子弟子讱忍也难也仁者心存而不放故其言若有所忍而不易发盖其德之一端也夫子以牛多言而躁故告之以此使其于此而谨之则所以为仁之方不外是矣牛意仁道至大不伹如夫子所言故夫子又以为之难言之得无讱乎告之盖心常存故事不苟事不苟故其言自有不得而易者欲使司马牛深省乎难而勉之也【晦庵朱氏　南轩张氏曰人之易其言者以其未知用力也知用力则言敢易乎哉故仁者之于言无不讱盖知其事之无不难也　朱氏曰牛之为人如此若不告之以其病之所切而泛以为仁之大槩语之则以彼之躁必不能深思以去其病而终无自以入德矣圣人之言虽有髙下大小之不同然切于学者之身而为入德之要则初无以异也】
　　司马牛问君子子曰君子不忧不惧曰不忧不惧斯谓之君子矣乎子曰内省不疚夫何忧何惧【省息井切疚居有切夫音扶】
　　集曰疚病也向魋作乱牛尝忧惧故夫子以不忧不惧告之牛未及乎此也乃疑此未足以尽君子之道故复告之以内省不疚言由其平日自省于中不愧不怍则自无忧惧未可遽以为易而忽之也【晦庵朱氏】
　　司马牛忧曰人皆有兄弟我独亡子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也
　　集曰亡无也牛有兄弟而云然忧其为乱而将死也【晦庵朱氏　以传考之桓魋尝欲弑宋公而杀孔子其恶着矣其弟子颀子车亦与之同恶此牛之所以忧也】子夏告之以死生有命富贵在天死生曰有命以言其气也当顺其所禀而已富贵曰在天以言其理也当安其所遇而已皆非人力所能与也【本横渠张子上蔡谢氏说】苟能持已以敬而不间断接人以恭而有节文则天下之人皆敬而亲之矣何患乎无兄弟邪子夏欲寛牛之忧而为是不得已之辞读者不以辞害意可也【朱氏　致堂胡氏曰子夏四海皆兄弟之言特以广司马牛之意意圎而语滞者也子夏知此而以哭子丧明溺于情而昧于理是亦不能践其言耳】
　　子张问明子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣【谮并庄防切愬并苏路切】
　　集曰谮者毁人之行也如水之浸润渐而不骤则听者不觉其入而信之深矣愬者愬已之寃也【愬兼谮意】如肤理之受病利害切于其身则听者不及致详而发之暴矣于是二者而不行焉非明者不能也然巧于谮愬者终求以动乎人之听而吾心之明乆而或亏焉则其言将有时而得行矣故明必逺之为贵也逺者明之至也一言之不足而至于再言之不徒取其明而又取乎明之逺圣人警学者之意深矣【本晦庵朱氏说　成都范氏曰谮愬不行可谓明且逺矣未若谮愬不至之为难也】
　　子贡问政子曰足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立【去并上声】节释曰制其田产薄其赋敛则食足而有以养乎民矣比其什伍时其简教则兵足而有以衞乎民矣兵食既足则民信乎其上曽无疑贰离叛之心此则为政之大端也夫政固不外乎兵食与信然以三者权之无食则民饥而死矣无信则民离而国不能以自立矣而兵则犹可缓也故曰去兵以食与信二者权之死者人之所不免而信则不可一日无也故曰去食是则食重于兵而信又重于食矣去兵去食云者非谓兵食果可去也特以轻重相权以明夫信之终不可去耳比而明之叩而竭之此圣门弟子所以为善问与【晦庵朱氏曰以序言之则食为先以理言之则信为重】
　　棘子成曰君子质而已矣何以文为子贡曰惜乎夫子之说君子也驷不及舌文犹质也质犹文也虎豹之鞟犹犬羊之鞟【鞟并其郭切】
　　集曰棘子成卫大夫夫子指子成也皮去毛曰鞟【注疏】子成疾时人文胜而有去文从质之言子贡惜其言之失谓出之于口而驷马不能追之也文质彬彬然后谓之君子二者之不可相无大抵相若也若必欲尽去其文而独存其质亦如虎豹之鞟与犬羊之鞟无以异也【本晦庵朱氏说　白石钱氏曰虎豹之皮以其文之足贵也若去毛而为鞟亦无异于犬羊之鞟矣】
　　哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足
