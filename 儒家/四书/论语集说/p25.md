<!-- { "loadSidebar": true } -->
　　集曰阳肤曾子弟子士师典狱之官问于曾子者问其师求典狱之法也【注防】先王之于民所以养之敎之者无所不用其极其有不率敎者然后齐之以刑亦未尝不致其哀矜之意也后世敎养之道荡然不存民心无所维系以至犯法非廹于不得已则陷于不知也任士师之职者当思所以使民至此是谁之过与如得其情犹可悯也其可以为喜乎能存此心者则有以仁乎斯民矣【本南轩张氏说　张氏曰后世治狱之官惟患不得其情尔苟得其情则喜矣岂知哀矜而勿喜之味哉】
　　子贡曰纣之不善不如是之甚也是以君子恶居下流天下之恶皆归焉【上恶字乌路切下恶字如字】
　　集曰下流地形卑下之处众流所趋喻夫人有污贱之行亦众恶之所归也纣之不道可谓极矣其曰不如是之甚者言其始亦未至是唯置身于不善之地故天下之恶皆归焉耳【晦庵朱氏南轩张氏】
　　子贡曰君子之过也如日月之食焉过也人皆见之更也人皆仰之【更平声】
　　节释曰食与蚀同日月亏曰蚀更改也仰谓望之也君子之过如日月之蚀不事掩覆而人皆见之及其更也其明自若也故人皆仰之是以君子耻文过而贵改过
　　衞公孙朝问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有【朝音潮道焉之焉如字余于虔切识并音志】
　　集曰公孙朝衞大夫【马氏注】识记也【晦庵朱氏】或曰文武之道所以未坠者以在人者考之可见矣大而道德礼乐小而名物度数贤者见其大不贤者见其小其识虽有大小之不同而莫不各有文武之道夫子从而学之如问乐苌问礼老聃问官名于郯子至于入大庙每事问则祝史亦其一也惟善之主故亦无常师也
　　叔孙武叔语大夫于朝曰子贡贤于仲尼子服景伯以告子贡子贡曰譬之宫墙赐之墙也及肩窥见室家之好夫子之墙数仞不得其门而入不见宗庙之美百官之富得其门者或寡矣夫子之云不亦宜乎【语去声朝音潮】集曰叔孙武叔鲁大夫名州仇武諡也【马氏注】上夫子谓孔子下夫子谓武叔七尺曰仭【包氏注】子贡墙卑而室浅可俯而窥也夫子墙髙而宫广不入其门则不见其中之所有然得其门而入者或寡矣宜武叔之云然也葢浅近者易见而髙深者难识也【本晦庵朱氏说】
　　叔孙武叔毁仲尼子贡曰无以为也仲尼不可毁也他人之贤者丘陵也犹可逾也仲尼日月也无得而逾焉人虽欲自絶其何伤于日月乎多见其不知量也【量去声】集曰无以为犹言无用为此土髙曰丘大阜曰陵【晦庵朱氏】节谓丘陵可逾而及日月之髙不可得而逾也毁之则是自絶也亦何损于日月乎叔孙武叔不知仲尼之不可及又从而毁之与自絶于日月者何异多见其不知分量而已
　　陈子禽谓子贡曰子为恭也仲尼岂贤于子乎子贡曰君子一言以为知一言以为不知言不可不慎也夫子之不可及也犹天之不可阶而升也夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也【知道并去声】
　　集曰为恭谓为恭敬推逊其师也阶梯也立之谓植其生也道引也谓敎之也行从也绥安也来归附也动谓鼓舞之也和所谓于变时雍也【晦庵朱氏】节谓子禽不知圣人而轻议之子贡以为圣人之不可跂而及亦犹天之不可阶而升也夫子之得邦家其化功之神速如此生则天下尊之而极其荣死则天下思之以尽其哀如之何而可以及之也尧曰第二十【凡三章】
　　尧曰咨尔舜天之歴数在尔躬允执其中四海困穷天禄永终舜亦以命禹曰予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬周有大赉善人是富虽有周亲不如仁人百姓有过在予一人谨权量审法度修废官四方之政行焉兴灭国继絶世举逸民天下之民归心焉所重民食丧祭寛则得众信则民任焉敏则有功公则说【赉来代切任去声说音恱】
　　集曰咨嗟也歴数帝王相继之次第允信也执守也中谓理也无过不及之名也【晦庵朱氏】终尽也以其德当天心故天之歴数在尔躬非己之敢私也理至于中而止允执其中乃相传之密防也天之所以立君者凡以为民而已若使四海至于困穷则天禄亦为之永终矣此尧命舜而禅以帝位之辞舜之命禹亦以是言【阙　林氏】尧舜禹三圣人之授受所守者一道而已【建安游氏】履殷汤名称小子谦辞也【伊川程子曰曰字上脱一汤字】牡黑牡也殷尚白而用黒者未变夏礼故也昭明也皇大也【邢氏防】帝谓上帝后谓后土【林氏】以一元牡告后帝者请桀之罪也【成都范氏】人之有罪者诛之不敢赦也可臣于帝者举之不敢蔽也简阅也言己之赏罚固己简阅于上帝之心不敢诬也【林氏】己有罪则不以及万方万方有罪则归之于己此其自列以听天命之辞公天下之心如此【南轩张氏】周颂赉之序曰赉大封于庙也赉予也所以锡予善人也故此言周家有大赏赉所富者善人而已【林氏】周亲周家之亲也虽有周亲不如仁人百姓有过在予一人此又武王公天下之心也谨权量以下亦述武王事【张氏】权秤钟也所以定轻重量斗斛也所以定多寡【朱氏林氏】权量者法度之所由出也故先谨之法度审则纪纲定废官修则事无旷此政之所以行而无壅也兴灭国不欲忘其先之功德也继絶世不忍坠夫人之宗祀也举逸民不使贤才之遐遗也是三者民心之所愿而民望之所属也【龟山杨氏曰灭国絶世其先固尝有德于民矣而民之不能忘也逸民亦民之望也因民之不能忘而兴之继之因民之望而举之故天下归心】重民食则生者有所养而家给矣重丧祭则生者不背死而俗厚矣凡此皆为政之纪纲也寛故民有所措信故民愿为之役敏故无失时之患公故能顺天下之好恶四者政之本也【张氏】节谓此篇所载尧舜咨命之言汤武誓师之意以明数圣人禅继征伐虽不同而其公天下以为心则一也其后歴叙武王制治之具立政之本又所以示后世之大法与
　　子张问于孔子曰何如斯可以从政矣子曰尊五美屏四恶斯可以从政矣子张曰何谓五美子曰君子惠而不费劳而不怨欲而不贪泰而不骄威而不猛子张曰何谓惠而不费子曰因民之所利而利之斯不亦惠而不费乎择可劳而劳之又谁怨欲仁而得仁又焉贪君子无众寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不猛乎子张曰何谓四恶子曰不敎而杀谓之虐不戒视成谓之暴慢令致期谓之贼犹之与人也出纳之吝谓之有司【屏必郢切费芳味切焉于防切令去声】
　　集曰屏除也【孔氏注】因其所利而利之如制之田产敎之树畜通工易事之类皆是也以此为惠而何费之有【南轩张氏】择可劳而劳之以佚道使之也惟喜康共不常厥邑可也其究安宅百堵皆作可也而何怨之有【上蔡谢氏】欲者心有期欲之谓若近于贪矣惟君子所欲者在仁而所得者在仁其心纯乎天理而无一毫人欲之私亦何贪之有泰者安舒自得之谓若近于骄矣惟君子之心一主于敬不以彼之众寡小大而二其心则其自处泰然而何骄之有【阙　胡氏】威而不猛非曰作威以使人之畏也正其衣冠尊其瞻视以自脩而已然望其容貌之俨然自有以敬而畏之耳而何猛之有【张氏】虐谓残酷不仁暴谓卒遽无渐致期刻期也贼者切害之意【晦庵朱氏】大司徒以五礼防万民而敎之中故民不率敎则附于刑者归于士苟不敎而杀则虐也【檗山黄氏】士师以五戒先后刑罚所以警昏愚而惩怠慢先事而约之然后可以责成苟不戒则彼不知缓急之所向而遽视成焉则暴也大司徒大军旅大田役以旗致万民而治其政令葢聚众以警之垂象以晓之也谨于所发而期于必行则民之应之也如响苟缓于前而急于后不至则刑从之是贼民也【谢氏黄氏东溪刘氏】犹之与人当与则与之若但知守出纳之吝则是有司之事耳失人心而召祸乱未必不由此故亦居四恶之一焉尊五美屏四恶则政曰新而无斁矣　【张氏　河南尹氏曰告问政者多矣未有若此之备者也故记之以继帝王之治则夫子之为政可知也】
　　子曰不知命无以为君子也不知礼无以立也不知言无以知人也
　　集曰一定而不可易者命也人不知命则常求其所不可得避其所不可免不能居其易以顺其正其何以为君子乎【阙　胡氏】礼者身之干也不知礼则视听言动无所持循其将何以立乎【南轩张氏】言者心之声也不知言则邪正善恶无所辨别其将何以知人乎【晦庵朱氏　节案孟子曰诐辞知其所蔽淫辞知其所陷邪辞知其所离遁辞知其所穷此知言也】

　　论语集说卷十
