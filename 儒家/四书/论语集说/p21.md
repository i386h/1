<!-- { "loadSidebar": true } -->
　　集曰颛臾国名鲁之附庸也无乃乃也尔汝也夫子指季孙也周任古良史也陈布也列位也相家相也陈力就列不能者止此周任之言也兕野牛也柙槛也龟大龟也玉宝玉也椟匮也固谓城郭坚完也费季氏之私邑也国谓诸侯家谓卿大夫寡谓土狭民少也贫谓财用不足也均谓君臣上下各得其分也安谓上下相安也和谓上下相睦也倾倾覆也分崩离析谓公室四分也干楯也戈防也萧墙门内之屏也季氏将有事于颛防谓伐之也由求为季氏家臣故以告孔子孔子首呼求以责之岂求在季氏之门为用事者邪蒙山在鲁地之东故曰东蒙先王以是封颛防使主其祭又在鲁邦域之中是社稷之臣【或曰社稷所恃以存者故曰社稷臣】非季氏所当伐也求实为谋以孔子非之故归咎于季氏孔子引周任之言谓陈其材力以就其列位苟不能则当止也为人之相不扶其颠而持其危则安所用之吾二臣不欲之语求之言过矣譬如虎兕在柙而逸龟玉在椟而毁典守者安得而辞其责哉既曰夫子欲之吾二臣者皆不欲也所以自解者至矣又曰今不取后世必为子孙忧其情终不能掩也托为虑患之辞以葢夫贪利之说此则君子之所疾也有国有家者非土狭民少之为患患上下之不均尔非财用不足之为患患上下之不安尔上下之分定则均而和和而安矣均则不嫌于贫和则不嫌于寡至于安则无倾覆之患矣【东溪刘氏曰均则无贫不必利颛防之有以为己富也和则无寡不必兼颛防之土地人民以为己益也安则无倾不必去颛防以忧子孙之不支也】内宁则外自服就使有不服者则当修文德以来之于其来也则亦安之而已此为国家之常道也由求相季氏如远人不服而不能来如邦分崩离析而不能守方且相与谋动干戈于邦内以逞其欲夫季氏鲁卿也瘠公室以自肥不均不和而内变且作矣求徒知夫颛防为季氏子孙忧而不知其祸将起于萧墙也伐颛防之事则专责于求相夫子之事则并由责之葢为季氏计者求也至于不能勉季氏以道则由亦不能逃其责矣【本注防南轩张氏晦庵朱氏东莱吕氏武夷吴氏说】
　　孔子曰天下有道则礼乐征伐自天子出天下无道则礼乐征伐自诸侯出自诸侯出葢十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庶人不议
　　集曰希少也【孔氏注】陪臣家臣也【马氏注】国命国之命令也不议言无非议之者也【邢氏防】礼乐征伐天子之事也【礼乐以明分征伐以讨其不然】天下有道礼乐征伐自天子出矣葢上得其道则权纲在己而下莫敢干之也若上失其道则纲维解纽而诸侯得以窃乗之礼乐征伐将专行而不顾矣若诸侯可以窃之于天子则大夫可以窃之于诸侯而陪臣亦可以窃之于大夫其理之逆必至于此也所以有十世五世三世之异者于理愈逆则其亡愈近也天下有道则政不在大夫者政出于一也庶人不议者上无失政则下无私议也【东溪刘氏曰天下有道在上者緫其政而其咨访亦及乎刍荛之贱当是之时民有公言而无私议天下无道大夫窃执国柄虽士君子之言亦壅于上闻于是庶人始私相非议于下又其甚至于道路以目而天下之情穷矣】虽然所谓自天子出者天子亦岂敢以己为可专而以私意加于其闲哉亦曰述夫天理而已矣【南轩张氏】
　　孔子曰禄之去公室五世矣政逮于大夫四世矣故夫三桓之子孙微矣【故夫之夫音扶余如字】
　　集曰五世谓鲁宣公成公襄公昭公定公也逮及也四世云者自成公至定公则四世尔三桓谓仲孙叔孙季孙三卿皆出桓公故曰三桓也微衰微也【注防】鲁自宣公赖襄仲以立三家始盛专制鲁国之赋而禄去公室矣又一世而政悉移于大夫自成公而下为国君者拱手听命而已孔子于禄去公室政逮大夫而知三桓之子孙必微亦以其理势知之也夫三家视其君而起不夺不餍之心则夫陪臣视之亦何惮而不萌此心乎方三家专公室之禄而窃鲁国之政本其私意欲以利其子孙也而岂知子孙之微实兆乎此也【南轩张氏　晦庵朱氏曰此章专论鲁事疑与前章皆定公时语】
　　又曰礼乐征伐自诸侯出宜诸侯之彊也而鲁以失政政逮于大夫宜大夫之彊也而三桓以微何也彊生于安安生于上下之分定今诸侯大夫皆陵其上则无以令其下矣故皆不久而失之也【东坡苏氏】
　　孔子曰益者三友损者三友友直友谅友多闻益矣友便辟友善柔友便佞损矣【便并平声辟婢亦切】
　　节释曰友直则无隐而有过必闻矣友谅则不欺而相与以实矣【岩麓赵氏曰直者以义相正谅者以信相与】友多闻则学博理明而可资以讲贯矣是皆有益于我者也便习熟也善能也便于辟则威仪之修饰也善于柔则容色之妩媚也便于佞则言语之谄巧也是皆有损于我者也
　　孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣【乐五教切礼乐之乐音岳骄乐宴乐之乐音洛】
　　节释曰乐喜好也乐节礼乐则有进反而无销放而不失其中和矣乐道人之善则有企慕而无媢嫉而惟见其宏裕矣乐多贤友则善言善行日接于前而有以辅成吾之德矣此其所以为益也骄乐以骄矜为乐也乐之则其志傲矣佚游以佚游为乐也乐之则其志荒矣宴乐以宴安为乐也乐之则其志惰矣此其所以为损也
　　孔子曰侍于君子有三愆言未及之而言谓之躁言及之而不言谓之隐未见顔色而言谓之瞽
　　集曰君子有德位之通称【龟山杨氏】愆过也躁谓躁急不安静也隐谓隐匿不尽情也【注防】瞽无目者也【晦庵朱氏】侍于君子或有问焉终则对不问则不敢对各当其可而己言未及之而言是未当言而先言也故谓之躁言既及之而不言是所当言而不言也故谓之隐顔色未相接而遽有言焉是又有甚于躁者若无所见而妄发也故谓之瞽三者皆不中节者也故谓之愆【本南轩张氏说】
　　孔子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得【少失照切】
　　集曰或曰戒者心有所警省而禁制之谓刚彊也得贪得也好色好鬬与贪得之心三者皆血气之胜也自少至老无一不在所戒然各随其血气之盛衰而又有偏胜者焉故夫子于此必表而出之也葢男女之欲惟年少者为最甚也少之时而以色为戒以其血气之未定也年既壮而血气刚矣则易为勇力之所使故其所戒则在于鬬至于老而血气衰矣色与鬭无足逞矣日暮途穷忧感百集则贪求苟得之心胜矣故其所戒则在于得焉【成都范氏曰圣人同于人者血气也异于人者志气也血气有时而衰志气则无时而衰也少未定壮而刚老而衰者血气也戒于色戒于鬭戒于得者志气也君子养其志气故不为血气所动是以年弥髙而徳弥邵也】
　　孔子曰君子有三畏畏天命畏大人畏圣人之言小人不知天命而不畏也狎大人侮圣人之言
　　集曰畏者严惮之意侮戏玩也【晦庵朱氏】天之命我者是理也则奉若之而弗敢失大人尽乎是理者也则尊敬之而弗敢易圣人之言当乎是理者也则佩服之而弗敢违然是三言皆主于畏天命小人不知是理之所在则反是而莫之畏也天命且不知畏其狎大人侮圣言宜无所不至矣【本南轩张氏说　岷隐戴氏曰畏者进德之机也人唯无所畏也而后动于恶故小人为不善者必先慢天忽人不有圣贤之语然后得以自便其私】
　　孔子曰生而知之者上也学而知之者次也困而学之又其次也困而不学民斯为下矣
　　集曰困谓病于有所不通也【孔氏注】生知者天禀全粹不待学而知义理也其次则必学而后知又其次则困而后反于学困而学虽在二者之下然其至则一也若困而不之学则是自暴自弃斯为下愚矣此章所以勉人学也【南轩张氏】
　　又曰中庸曰或生而知之或学而知之或困而知之及其知之一也此勉夫困而能学者之为上也此章曰生而知之者上也学而知之者次也困而学之又其次也困而不学民斯为下矣此戒夫困而不学者之为下也圣人之于人或勉之或戒之皆导之以归于善其言各有当也【成都范氏】
　　孔子曰君子有九思视思明听思聪色思温貌思恭言思忠事思敬疑思问忿思难见得思义【难去声】
　　集曰明者无不见也聪者无不闻也色见于面者貌举身而言【晦庵朱氏】温和易也恭庄肃也忠者中心之诚然也敬者敬其事而不敢忽也疑者心有所未安也问者求以释其疑也难者患难也忿思难则必惩其忿矣义者宜也见得思义义所不当得则不敢以苟得也【白石钱氏】九思各专其一【伊川程子】当乎此则思乎此天理之所由充而人欲之所由遏也【南轩张氏　张氏曰是九者要当养之于未发之前而持之于既发之际不然但欲察之于流而收之于暂则多见其纷扰而无力矣】此之谓思诚【上蔡谢氏】
　　节释曰视听言貌思五事之目也此章以思为四者之主又加以色之与事疑之与忿兼见得而为九思其示学者省察体验之功益密矣
　　孔子曰见善如不及见不善如探汤吾见其人矣吾闻其语矣隐居以求其志行义以达其道吾闻其语矣未见其人也齐景公有马千驷死之日民无德而称焉伯夷叔齐饿于首阳之下民到于今称之其斯之谓与【探吐南切与平声】
　　节释曰探试也马四匹曰驷首阳山名见善如不及谓见善矣又若不及见之也见不善如探汤谓见不善矣犹未免于尝试之也为善之不勇去恶之不力中人皆然也夫子谓吾固见其人矣亦尝闻其语矣隐居以求其志志于求仁者也行义以达其道行吾得为之义以达夫当然之道于天下后世者也此非立志刚信道笃不以穷达死生累其心者不能也夫子谓吾固闻其语矣而未见其人也夫见善如不及见不善如探汤求之于今则齐景公其人也隐居以求其志行义以达其道求之于今则未见其人求之于古则伯夷叔齐其人也景公知夫子之圣而不能用善晏子之言而不能行是见善如不及也田氏不之正而幸公室之仅存嗣君不之定而幸嬖子之得立是见不善如探汤也悠悠于善恶之闲是以虽居诸侯之位拥千乗之富其没也曾无一德之可称夷齐兄弟逊立舍国而逃是隐居以求其志也扣马而谏耻食周粟是行义以达其道也即夫人心之安而循夫天理之正虽饿死首阳而民到于今称之即是人以证是语故曰其斯之谓与然景公达而在上者也夷齐穷而在下者也夫子论夷齐之事而必以景公对言者葢所以明夫君子之得行其道初不拘于富贵利达也
