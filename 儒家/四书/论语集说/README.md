<!-- { "loadSidebar": true } -->
　　钦定四库全书　　　　经部八
　　论语集説　　　　　　　四书类
　　提要
　　【臣】等谨案论语集説十卷宋蔡节编节永嘉人始末未详惟书首淳祐五年进表结衔称朝散郎大府卿兼枢宻右承旨末有淳祐丙午文学椽姜文龙跋即进书之次年也其例于全用一家者则独书姓名于参用一两家者则各注本语之下杂用众説者则叠书姓名于末润色以己意者则曰本某氏皆谓之曰集或附已説于后则别曰节谓节自为説者谓之曰释其互相发明之説则夹注其下其推阐旁意之説则低一字书之是时朱子之説已行故大防率従集注其间偶有异同者如贤贤易色谓贤人之贤为之改容更貌攻乎异端谓攻为攻击害为反贻吾道之害【案此郑汝谐之説】知其説者之于天下也谓知鲁之僭禘则名正名正而天下不难治无所取材谓无所取桴材【案此郑元之説】不有祝鮀之佞三句谓美色尚不足以免祸惟口才乃可免不图为乐之至于斯也谓韶本揖让之乐今乃至于齐国【案此亦郑汝谐之説】五十以学易谓夫子是时年未五十故云加年互乡童子一章不作错简不志于谷谓三年不能至于善则所学已难乎有得没阶趋进谓进当作退虽疏食菜羮祭谓为如字以祭字属下句三嗅而作谓嗅当作叹【案此徐积之説】冉有退朝谓朝为従季氏至鲁君之朝不恒其徳一节谓别为一章曰今之成人何必然谓为子路之言有马者借人乘之谓即史之阙文齐景公有马干驷章连上为一章【案此郑汝谐钱时二家之説】太师挚适齐一章谓鲁君荒于女乐故乐官散去其中惟太师挚一章可备一説余皆牵强穿凿葢朱子于注易注诗诚不免有所遗议至于论语集注则平生精力具在于斯其説较他家为确务与立异反至于不中理也然出入者不过此数条其余则皆诠释简明词约理该终非胡炳文等所可及焉乾隆四十二年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　论语集説卷一　　　　　宋　蔡节　编
　　学而第一【凡一十六章】
　　子曰学而时习之不亦説乎有朋自逺方来不亦乐乎人不知而不愠不亦君子乎【説音悦乐音洛愠于问切】
　　集曰子谓孔子也【马氏注】学之为言效也习者重习也【伊川程子曰如鹰乃学习之义】时习者时时习之也説喜意也不亦乎者反辞也朋同类也自从也方所也乐之义比説为发舒也愠含怒意君子成徳之名【本伊川程子晦庵朱氏南轩张氏説】节谓人之于理有未之能知能行也必贵于学焉学则效夫已知己行者而求以尽此理也学矣而不习则我与理为二固无所得于己习矣而不时则功力有闲断虽得之必失之惟学矣而又时时习之则所学者熟浃洽贯通而油然自得矣有朋自逺方来学之信乎人也彼己相资讲习相长其学益充而其乐可胜既邪学以为己而已人而或不知之吾何愠焉人不知而不愠则学至而徳成矣此所以为君子也
　　有子曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与【弟好并去声鲜上声与平声】
　　集曰有子姓有名若孔子弟子【何氏注】善事父母为孝善事兄长为弟好犹欲也犯干犯也上谓在上之人也鲜少也作乱谓为逆理败常之事也未之有言必无也务专力也本犹根也仁者心之徳爱之理也为仁犹曰行仁与语辞孝弟顺徳也孝弟之人其心和顺故少好犯上也既不好犯上则未有好作乱者也君子之进徳每务其本本立而道自生仁者无不爱也而莫先于事亲从兄惟能于孝弟而用力焉则根本既立而仁之为道亦由是生生不穷矣此孝弟所以为为仁之本与【本晦庵朱氏南轩张氏説　伊川程子曰为仁以孝弟为本论性则以仁为孝弟之本盖仁是性也孝弟是用也谓之行仁之本则可谓是仁之本则不可节谓孩提而知爱亲及长而知敬兄乃仁之发见最先而至切者也故曰行仁自孝弟始】
　　子曰巧言令色鲜矣仁【令去声鲜上声】
　　集曰巧好也令善也好其言善其色言如是之人少有仁者也盖致饰于外务以悦人则人伪日滋而本心之徳亡矣【本晦庵朱氏説】
　　曽子曰吾日三省吾身为人谋而不忠乎与朋友交而不信乎传不习乎【省悉井切为去声传平声】
　　集曰曽子姓曽名参字子舆孔子弟子【邢氏疏】省察也为犹助之也谋计虑也友同志也交交际也心无不尽曰忠言无不实曰信传谓受之于师习谓熟之于己谋人之事而忠与朋友交而信主于诚实也传而习则所学在我矣【山杨氏曰传而不习口耳之学也】曽子以此三者日省其身有所不足不敢不加勉也其自治如此可以见其学之切实矣【本晦庵朱氏説　建安游氏曰此特曽子之省身者尔若学者则又不止此】
　　子曰道千乗之国敬事而信节用而爱人使民以时【道乗并去声】
　　集曰道犹治也【包氏注】千乗诸侯之国其地可出兵车千乗者也敬者主一无适之谓节省约也用国用也使犹役也时谓农隙之时【本晦庵朱氏説】节谓敬事而信敬者立事之本而信又所以成之也节用则不伤财知节用则又当知爱人盖节用特爱人之一事耳使民而不夺其时则力本者得以自尽国君果能行此五者亦足以治其国矣
　　子曰弟子入则孝出则弟谨而信泛爱众而亲仁行有余力则以学文【上弟字上声下弟字去声】
　　集曰弟子言为弟为子者【邢氏疏】孝所以事亲故言入弟所以从兄故言出【平仲刘氏】谨者行有常也信者言有实也泛普也众谓众人亲亲之也仁谓仁者以用也文谓诗书六艺之文【晦庵朱氏】入孝出弟谨行信言又能泛爱而亲仁【东溪刘氏曰泛爱则有容亲仁则有别】事亲从兄修身待物之道在是矣行有余力则以学文【朱氏曰力行而不学文则无以考圣贤之成法识事理之当然】言当以是数者为先务而以其余暇之力学文也节谓此章教人以修行学文本末不遗要识夫先后之序而已
　　子夏曰贤贤易色事父母能竭其力事君能致其身与朋友交言而有信虽曰未学吾必谓之学矣
　　集曰子夏姓卜名商字子夏孔子弟子【邢氏疏】节谓贤贤易色谓贤人之贤而为之改容更貎也力无所不尽之谓竭致犹委也谓不有其身也诚于好贤孝于事亲忠于事君不欺于朋友四者人道之先务也子夏言有能如是之人虽或以为未尝为学我必谓之已学者盖以学当务其本也【武夷吴氏曰子夏之言其意善矣然抑大过流弊将或至于废学必若上章夫子之言然后为无弊也】
　　子曰君子不重则不威学则不固主忠信无友不如己者过则勿惮改
　　集曰重厚重威威严固坚固也主者心之所主也无毋通与勿皆禁止之辞如犹若也无友不如己者谓与胜己者处也过失也惮畏难也【本晦庵朱氏説】节谓学以厚重为先不厚重则不威严而所学亦不坚固学以忠信为主不忠信则言之与行皆无其实友所以辅仁不如己则无益而有损改过所以从善过而或惮于改则善无自而生矣【蓝田吕氏曰自治不勇则恶日长】外厚重而内忠信又能择交而善补过此则君子为学之实功也
　　曽子曰慎终追逺民徳归厚矣
　　节释曰死者人之终也逺者其岁月久也敬以持之之谓慎思以及之之谓追于其终者而谨之于其逺者而追之此民徳所以归于厚也【伊川程子曰丧尽礼祭尽诚谨终追逺之大者　东坡蘓氏曰畧于丧祭则背死忘生者众而俗薄矣】
　　子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与【三之与之与字并平声余上声】
　　集曰子禽姓陈名亢字子禽子贡姓端木名赐字子贡皆孔子弟子【郑氏注】抑反语辞与其诸皆语辞温和厚也良易直也恭庄敬也俭节制也让谦逊也五者夫子之盛徳光辉接于人者也夫子所至之邦必与闻其国之政子禽疑而问之子贡谓夫子求于时君而得之与抑时君自与之与子贡言夫子之徳容如是故时君敬信自以政就而问之非若他人求而得之也其曰夫子之求之也其诸异乎人之求之与姑借夫求字以明夫子之本不求尔【本伊川程子晦庵朱氏説　南轩张氏曰时君见圣人之仪刑而乐问以政者秉彛好徳之良心也卒不能以政授之者则以夫私欲害之也】
　　子曰父在观其志父没观其行三年无改于父之道可谓孝矣【行声】去
　　节释曰志谓心之所尚也行谓行事之实也父在子不得而自为故以观志言父没子可得而自为故以观行言若谓父没之后可得自为而于父之道率意以改之则未免有死其亲之心矣是岂得为孝乎三年云者此即居丧时言也知三年无改之可谓孝则终身之无改者其为孝可知矣【此章言父之道则在所不当改尔如其非道亦在乎改之而已矣】
　　有子曰礼之用和为贵先王之道斯为羙小大由之有所不行知和而和不以礼节之亦不可行也
　　集曰礼者天理之节文人事之仪则也【晦庵朱氏勉斋黄氏曰仁曰心之徳礼曰天理之节文义曰心之制此言其体也仁曰爱之理礼曰人事之仪则义曰事之宜此言其用也】节谓此章专论礼之用礼之体虽近于严而其用则贵于和和者顺乎自然而无勉强矫拂之谓也故先王之道以斯为羙而小大之事由之谓其无不可行也然复有所不行者徒知和之可贵而一于和不能以礼节之则和而失之于流所以亦不可行也盖礼一于严则病于拘而不可行一于和则病于肆而亦不可行唯严而和和而节不失礼之全体斯可行而无弊矣【以礼节之一语不无小病读者详之】
　　有子曰信近于义言可复也恭近于礼逺耻辱也因不失其亲亦可宗也【近上声逺去声】
　　集曰信约信也义者事之宜也复践言也恭致敬也礼节文也【晦庵朱氏】节谓言固欲其信然不度其事之宜则言有不可复者矣行固欲其恭然或失乎礼之节则适足以召耻辱矣惟信能近义而后言可复恭能近礼而后逺耻辱也义者所以全其信也礼者所以成其恭也因者承上文而言亲犹近也亦者未深许之辞夫人之行事能尽合于礼义者上也因恭信而不失其亲近于礼义焉则亦可宗尚矣【伊川程子曰因其近礼义而不失其亲亦可宗也况于尽礼义者乎】
　　子曰君子食无求饱居无求安敏于事而慎于言就有道而正焉可谓好学也已【好去声】
　　节释曰食饮食也居居处也敏速也谓汲汲也慎言谓言谨而不放也就从也道者事物当然之理人之所共由者也有道谓能尽此理也正者正吾之偏也食欲饱居欲安人之情也有志于学者则不以口体为念也行常病于不足敏于事者能勉其所不足也言常病于有余谨于言者不尽其所有余也然犹未敢自以为是必就有道之人而正焉斯可谓之好学也已【蓝田吕氏曰不志于奉飬学所以专不苟于言行学所以实所趋不谬于道学所以正学至于此可谓好矣】
　　子贡曰贫而无謟富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者【乐音洛好去声磋七多切谓与之与平声】
