<!-- { "loadSidebar": true } -->
　　集曰种五谷曰稼种蔬菜曰圃老农老圃谓老于为农圃者襁织缕为之以约小儿于背故曰襁负【注防】樊迟葢欲为许行之学与民并耕者也然不知有大人之事有小人之事故夫子以小人讥之而有及于礼义信之语【晦庵朱氏曰农圃小人之事也礼义信大人之事也】上之所好下之所从也上好礼则笃乎恭逊故民视之而莫不尊敬焉上好义则动而得宜故民心为之厌服焉上好信则诚意下孚故民亦用其情而无敢欺焉感应之机固不远也是非徒有以得其国之民四方之人亦将愿为之氓矣其与役心于稼圃所得孰多邪然必俟其出而后言者何也因其有问也自谓老农老圃之不如则固已拒之矣迟不知复问虑其终不喻也故又申言以警之【檗山黄氏南轩张氏龟山杨氏】
　　子曰诵诗三百授之以政不达使于四方不能专对虽多亦奚以为【使去声】
　　集曰使谓奉命出使也专主也诗本人情该物理可以验风俗之盛衰见政治之得失其言温厚和平长于风喻故诵之者必达于政而能专对也【晦庵朱氏】苟授之以政而不达是不能有行也使于四方而不能专对是不能有言也穷经将以致用既不能行之又不能言之则其所学者章句之末尔虽多不足贵也【成都范氏伊川程子】
　　子曰其身正不令而行其身不正虽令不从【令并去声】集曰令敎令也【何氏注】从违之本不系乎令系乎吾身之正不正尔【南轩张氏】
　　子曰鲁衞之政兄弟也
　　集曰鲁周公之后衞康叔之后本兄弟之国是时衰乱政亦相若兄弟之云葢叹之也【晦庵朱氏东溪刘氏曰此言鲁衞不但为兄弟之国其政亦兄弟也】节案史记载此语在鲁哀公衞出公之年时鲁之君不君臣不臣衞之父不父子不子二国之政无大相远故夫子云然其后哀公孙邾出公奔宋皆死于越
　　子谓衞公子荆善居室始有曰苟合矣少有曰苟完矣富有曰苟美矣【少音小】
　　集曰荆衞公子也居室者处家也【郉氏防】合者财之聚也完者物之备也美者用之饰也【阙　洪氏】苟者苟且粗足之谓也【平都李氏】自合进而完自完进而美必善乎其事者也【致堂胡氏】然于其合也完也美也而皆曰苟焉随其所寓而无容心于其间非贤而能之乎【本南轩张氏说】凡物欲之移人未尝不以其渐能戒于始有而不能戒于少有能戒于少有而不能戒于富有终亦必侈而已矣今每进而未尝为之变此所以为善居室【南山王氏】
　　子适衞冉有仆子曰庶矣哉冉有曰既庶矣又何加焉曰富之曰既富矣又何加焉曰敎之
　　集曰孔子之衞冉有为仆以御车也庶众也【言人民庶繁也】加益也【邢氏防】庶矣而不富则无以养民之身故必制田里薄赋敛以富之富矣而不敎则无以养民之心故必立学校明礼义以敎之【晦庵朱氏】庶矣则富之富矣则敎之圣人仁民之意无穷而施之有其序也【南轩张氏　阙　曽氏曰庶矣哉一言人多以为常谈而置之冉有乃能再问以究其说然后知既庶矣则当富之既富矣则当敎之至于敎之则不可以有加矣】
　　子曰苟有用我者朞月而已可也三年有成【朞居之切】集曰苟诚也【邢氏防】朞月谓周一嵗之月也可者仅可之辞【晦庵朱氏】朞月而可言纲纪布也三年有成言治功成也【伊川程子】孔子叹当时莫能用已也故云然【河南尹氏】
　　子曰善人为邦百年亦可以胜残去杀矣诚哉是言也【胜平声去上声】
　　集曰善人为邦以善化民者也【檗山黄氏】百年相继而久也【晦庵朱氏】胜残谓化残暴之人使不为恶也去杀谓不用刑杀也【王氏注】积善人百年涵养之功而后可以胜残去杀矣【黄氏】节谓古有是言夫子引以实之葢深明夫为邦者之不可要近效也
　　子曰如有王者必世而后仁
　　集曰王者谓圣人受命而兴也三十年为一世仁谓风移俗易而天下莫不归于仁也此非仁心涵养之深仁政薫陶之久何以能致【郉氏防晦庵朱氏南轩张氏节谓善人涵养至于百年王者化成又曰必世葢其化有浅深故其效有迟速也】
　　子曰苟正其身矣于从政乎何有不能正其身如正人何
　　集曰政之本在身身正则政立矣其身不正未有能正人者也【河南尹氏】
　　冉子退朝子曰何晏也对曰有政子曰其事也如有政虽不吾以吾其与闻之【朝音湖与去声】
　　集曰退朝谓冉有从季氏自鲁君之朝而退也【周氏注　郑氏注谓冉有臣于季氏故以为季氏之朝诸儒多祖郑氏之说节谓卿大夫有家尔季氏鲁卿也安得谓之朝邪此必鲁君之朝也案左氏传鲁哀公十一年齐伐鲁季孙使冉求从于朝俟于党氏之沟冉有为季氏家臣固无朝鲁君之理然以此考之乃从季氏自鲁朝而退也观有政一言其为公朝又可知矣】晏晚也以用也【邢氏防】节谓大者为政小者为事冉有退朝夫子异其晚而问之冉有以有政对夫子不谓之政而谓之事者礼大夫虽不治事犹得与闻国政夫子尝为鲁大夫如其有政尚得以与闻之今不得而与闻必其事而已味夫子之言意不但辨政与事之不同葢亦有所讥矣
　　定公问一言而可以兴邦有诸孔子对曰言不可以若是其几也人之言曰为君难为臣不易如知为君之难也不几乎一言而兴邦乎曰一言而丧邦有诸孔子对曰言不可以若是其几也人之言曰予无乐乎为君唯其言而莫予违也如其善而莫之违也不亦善乎如不善而莫之违也不几乎一言而丧邦乎【几并居希切易丧并去声乐音洛】
　　集曰几近也【郉氏防】三桓之僭至定公时极矣四分公室而有之鲁君惴惴之心无日不在三桓也以一言而可以兴邦丧邦为问其意深矣夫子知其意则以为一言之发而邦遽兴丧不可若是其近也为君难为臣不易人固有是言也如知为君之难也则兢业以持之不敢有玩易之心未有不自是而兴邦者也此其所以为近也予无乐乎为君唯其言而莫予违也【晦庵朱氏曰言他无所乐唯乐此耳】人固有是言也如言善而莫之违则固善矣如言之不善而莫之违则忠言不至于耳君日骄而臣日謟未有不自是而丧邦者也此其所以为近也一言之美恶邦未必可以遽兴丧也而兴丧之端实基于此圣人之言含蓄无弊既曰为君难为臣不易必曰如知为君之难也而后以为几焉既曰唯其言而莫予违必曰如不善而莫之违也而后以为几焉亦可见立言之密矣【东谷郑氏晦庵朱氏成都范氏上蔡谢氏南轩张氏　永嘉戴氏曰克艰乃致易之原也受逆乃得顺之门也人情见美而心好即安而意恱常欲以易求易而不知其难以顺求顺而不知其逆也故因一易造百难因一顺生众逆此不可不谨也】
　　叶公问政子曰近者说远者来【叶舒渉切说音恱】
　　集曰被其泽则说闻其风则来然必近者说而后远者来也【晦庵朱氏】
　　子夏为莒父宰问政子曰无欲速无见小利欲速则不达见小利则大事不成【父音甫】
　　集曰莒父鲁邑名【郑氏注】欲事之速成则反不达见小利而苟就焉则反以害大事矣【晦庵朱氏】子夏规模近小故夫子告之以此葢欲务其远者大者也【石林叶氏】
　　叶公语孔子曰吾党有直躬者其父攘羊而子证之孔子曰吾党之直者异于是父为子隐子为父隐直在其中矣【叶舒渉切语为并去声】
　　集曰直躬直身而行者有因而盗曰攘证谓指其事而实之也【邢氏防】父子相隐天理人情之正也故不求为直而直在其中【晦庵朱氏】节谓证父攘羊则有反于天理而非所谓直矣世俗徇于事而昧于理乃指以为直此夫子所以深辨之
　　樊迟问仁子曰居处恭执事敬与人忠虽之夷狄不可弃也
　　集曰居处平居之时也执事主执其事也与人交际乎人也仁人心也恭敬忠皆此心之存也之往也【白石钱氏　晦庵朱氏曰恭见于外敬存于中】节谓居处恭执事敬与人忠葢心无乎而不在也造次颠沛必于是不以之夷狄而弃之则持养既久无少闲断仁其在是矣
　　子贡问曰何如斯可谓之士矣子曰行己有耻使于四方不辱君命可谓士矣曰敢问其次曰宗族称孝焉郷党称弟焉曰敢问其次曰言必信行必果硁硁然小人哉抑亦可以为次矣曰今之从政者何如子曰噫斗筲之人何足算也【行己之行如字使弟行并去声硁苦耕切筲所交切算悉乱切】
　　集曰果必行也硁硁坚确之意小人言其识量之浅狭也【晦庵朱氏】噫心不平之声斗量名容十升筲竹器容斗二升斗筲之人言鄙细也筭数也【郑氏注汉书传赞筭作选顔曰选数也】子贡之意葢欲皎皎之行闻于人者夫子告之以行已有耻使不辱命此则本立而能达于用者也宗族称孝郷党称弟此则本立而未见于用者也言必信行必果硁硁然小人哉此则于本于用虽无足观然亦不害其为自守三者之浅深虽不同凡皆务实之事故夫子随其问而有取焉【或问硁硁小人而亦可为士何也朱氏曰彼其识量虽浅而非恶也至其所守虽规规于信果之小节然与夫诞谩苟贱之人则不可同年而语矣】今之从政者葢如鲁三家之属其志在于利禄故曰斗筲之人何足筭也子贡之问每下夫子故以此警之【本伊川程子晦庵朱氏说】
　　子曰不得中行而与之必也狂狷乎狂者进取狷者有所不为也【狷并音绢】
　　集曰中行者由中道而行也【阙　龚氏】狂者志愿太髙而行不掩也狷者执守太固而知未明也圣人本欲得中行者而敎之然中行既不可得故思得狂狷之人也狂者进取则可与之为善狷者有所不为则不至于为恶因其志节而裁抑激厉之犹可以进夫道非与其终于此而已也【本晦庵朱氏说】
　　子曰南人有言曰人而无恒不可以作巫医善夫【恒胡登切夫音扶】
　　集曰南人南国之人也恒常久也巫所以交鬼神医所以寄死生人而无恒虽巫医之贱犹不可为况其他乎孔子所以称其言而善之【晦庵朱氏】
　　不恒其德或承之羞子曰不占而已矣【恒胡登切】
　　节释曰上二句易恒卦九三爻辞也下系以子曰者所以别易文也承受也羞辱也言人无恒德则差辱有时而至占验也夫子之意以为无恒之人必受羞辱此理甚明人自不验之耳苟知验之则必能恒厥德而远耻辱矣
　　又曰此章连上章诸家合为一今从东溪刘氏分为两章
　　子曰君子和而不同小人同而不和
　　集曰可否相济曰和彼此相比曰同和顺理同徇情也【东溪刘氏】君子以道合主于和而已而未尝以苟同也小人以利合苟于同而已亦安有所谓和哉【檗山黄氏】
　　子贡问曰郷人皆好之何如子曰未可也郷人皆恶之何如子曰未可也不如郷人之善者好之其不善者恶之【好恶并去声】
　　集曰郷人之善恶不同故其好恶亦异今有人焉其郷人皆好之也夫使善人好之固可取也苟不善人而亦好之焉必其人有诡随徇俗之行也其郷人皆恶之也夫使不善人恶之固无伤也苟善人而亦恶之焉必其人有崖异絶世之行也【平都李氏】故郷人皆好之皆恶之其好恶未必当也未足以见其人也唯善人好之而不善人恶之则其为君子也审矣【南轩张氏】
　　子曰君子易事而难说也说之不以道不说也及其使人也器之小人难事而易说也说之虽不以道说也及其使人也求备焉【易并去声说音恱】
