<!-- { "loadSidebar": true } -->
　　子曰巧言令色鲜矣仁【令去声鲜上声】
　　集曰此夫子所常言也弟子各以所闻记之故又见于此【成都范氏】
　　子曰恶紫之夺朱也恶郑声之乱雅乐也恶利口之覆邦家者【恶并去声覆芳服切】
　　集曰朱正色紫闲色雅正也利口捷给也覆倾败也【晦庵朱氏】利口之人紊乱事实以是为非以非为是以邪为正以正为邪人君苟为所惑则邦家之覆不难矣【成都范氏】或曰夫子疾利口之覆邦家者故引紫之夺朱郑声之乱雅乐以为之比类葢似是而非者有以惑人之视听此圣人所以恶之也然利口之人其初不过欲求容恱而已至其终则有覆邦家之祸此尧之所以畏巧言舜之所以堲谗说也与
　　子曰予欲无言子贡曰子如不言则小子何述焉子曰天何言哉四时行焉百物生焉天何言哉
　　集曰述传述也言所以明理圣人恐学者但求之于其言故有予欲无言之叹所以发子贡之问也四时行百物生天理之流行发见也天虽不言而何隐哉圣人一动一静莫非妙道精义之发亦若天而已此即夫子所谓吾无行而不与二三子者也再曰天何言哉其啓子贡深矣【本南轩张氏晦庵朱氏说】
　　孺悲欲见孔子孔子辞以疾将命者出户取瑟而歌使之闻之
　　集曰孺悲鲁人【何氏注】杂记哀公使孺悲之夫子学士丧礼则孺悲尝事夫子矣夫子之门来者不拒其不见者必有为也【武夷吴氏】取瑟而歌使之闻之以示其非疾也此孟子所谓不屑之敎诲者乃所以深敎之也【檗山黄氏】
　　宰我问三年之丧期已久矣君子三年不为礼礼必坏三年不为乐乐必崩旧谷既没新谷既升鑚燧改火期可已矣子曰食夫稻衣夫锦于女安乎曰安女安则为之夫君子之居丧食防不甘闻乐不乐居处不安故不为也今女安则为之宰我出子曰予之不仁也子生三年然后免于父母之怀夫三年之丧天下之通丧也予也有三年之爱于其父母乎【期并音朞鑚祖官切燧音遂夫并音扶衣去声女并音汝上三乐字如字下音洛】
　　集曰期周年也崩亦坏也没尽也升登也燧取火之木也女安则为之夫子之言也防亦甘也予宰我也怀抱也宰我言父母之丧至于一期则已为久矣恐在丧三年不为礼乐而礼乐必崩坏也旧谷既没新谷既升鑚燧改火言朞年则天运一周时物皆变丧及此亦可止也【白石钱氏曰登谷于秋出火于春皆期之变也】食稻衣锦于女安乎夫子所以责之【朱氏曰礼父母之丧既殡食粥衣衰既葬防食饮水受以成布期而小祥食菜果练冠縓縁要绖不除无食稻衣锦之理】宰我自以为安夫子又言君子之居丧不甘不乐不安者以发其不忍之端【汉上朱氏曰君子之居丧也中心之哀有以胜之故口之于味耳之于声四支之于安佚皆失其常】再言女安则为之所以深责而痛絶之也宰我既出夫子惧其真以为可安而遂行之故深探其本而斥之以不仁又推原人子之于亲丧必三年之故使之反而思之而终能得其本心也【本晦庵朱氏说　成都范氏曰丧虽止于三年然贤者之情则无穷也特以圣人为之中制而不敢过故必俯而就之非以三年之丧为足以报其亲也所谓三年而后免于父母之怀特以贲宰我之无恩欲其有以跂而及之尔】
　　子曰饱食终日无所用心难矣哉不有博奕者乎为之犹贤乎己
　　集曰博局戏也奕围棊也贤犹胜也已止也【邢氏防】饱食而无所用心则放越而莫知其极恶之所由生也博奕固非所宜为然其为之而意专乎此比之放越而莫知其极者犹为愈焉此章大抵言无所用心则长恶为可畏耳非敎人以博奕也【南轩张氏】
　　子路曰君子尚勇乎子曰君子义以为上君子有勇而无义为乱小人有勇而无义为盗
　　集曰上二君子以德言也其对小人者以位言也尚上之也【晦庵朱氏】夫子之云非以勇为不足尚欲子路知所以勇也义以为上则为其所当为而勇固在其中矣尚勇则徒知勇之为务或至于犯义者有之君子则乱小人则盗也子路好勇故夫子以义告之所以救其失也【上蔡谢氏南轩张氏】
　　子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者曰赐也亦有恶乎恶徼以为知者恶不孙以为勇者恶讦以为直者【恶并去声唯恶者之恶如字讪所谏切徼古尧切知孙并去声讦君谒切】
　　集曰讪谤毁也【孔氏注】窒窒塞也【马氏注】抄人之意以为己有曰徼加诸人曰不孙发人之私曰讦【孔氏注】仁者无不爱则君子疑若无恶矣子贡有是心也故问以质其是非称人之恶则近于浮薄居下流而讪上则近于悖逆勇而无礼则必为乱果敢而窒则必妄作此君子之所恶也下曰字夫子叩子贡也恶徼以下乃子贡之言也徼似知不孙似勇讦似直皆欺世而乱俗者子贡所以恶之【本龟山杨氏晦庵朱氏上蔡谢氏说】
　　子曰唯女子与小人为难养也近之则不孙远之则怨【近孙远并去声】
　　集曰女子小人之情其望于人者无有纪极近之则狎侮生远之则猜嫌起故难养也【克斋杨氏】圣人患之为世立戒使夫有国有家者不昵不恶【恶去声】则庶乎其可矣【阙林氏】
　　子曰年四十而见恶焉其终也已【恶去声】
　　集曰终止也四十成德之时见恶于人则止于此而已勉人及时迁善改过也【晦庵朱氏　南轩张氏曰见恶者有不善而见恶于人也此又甚于无闻者】
　　微子第十八【凡一十一章】
　　微子去之箕子为之奴比干谏而死孔子曰殷有三仁焉
　　节释曰微箕二国名子爵也微子帝乙长子纣之庶兄也箕子为父师比干为少师皆纣之诸父也奴囚奴也详味微子一篇微子所以告父师少师者有曰我其发出狂吾家耄逊于荒今尔无指告予颠隮若之何其谓我忧商家之亡正如狂疾之人在家耄乱置身无所欲遯于荒野以写我忧而尔何以敎我邪父师曰诏王子出廸我旧云刻子王子弗出我乃颠隮谓王子殷王之元子宗祀所系王子之出乃合于道我旧日曽言王子可立今反为王子之害若王子不出则疑及于我我虽欲彊谏恐必至颠隮而无救于商家之亡也由此观之微子之去不特以成箕子之谏要亦以存宗祀尔箕子谏而为纣所囚比干谏而为纣所杀或去或囚或谏而死其去就死生虽不同而至诚恳恻拳拳于爱君忧国者则同此一心也夫子发明其心以诏后世无所优劣而均谓之仁者以其曲尽夫人道而克全夫天理也【张氏曰君子之去就死生其志在于天下国家而不在于一身其死也非沽名其生也非惧祸其引身以求去者非自利以忘君也仁之所存三子其尽之矣】
　　又曰伯夷叔齐求仁而得仁微子去之箕子为之奴比干谏而死孔子曰殷有三仁焉知此五人之为仁则知仁矣【河东侯氏　延平李氏曰当理而无私心则仁矣】
　　柳下惠为士师三黜人曰子未可以去乎曰直道而事人焉往而不三黜枉道而事人何必去父母之邦【三并去声焉于防切】
　　集曰士师典狱之官黜退也去者去而之他国也枉曲也【注防】柳下惠三黜不去而其辞雍容如此可谓和矣然未尝枉道之意则有确乎不可拔者夫岂苟于循物哉【晦庵朱氏　东溪刘氏曰柳下惠以和名于世者也至为士师三防而不变其道曰直道而事人焉往而不三防使之少贬岂有是哉孟子曰柳下惠不以三公易其介介节守也三公尚不能易而况士师乎然遗佚而不怨阨穷而不悯降志辱身而不以为屈彼顾自谓有直以行乎其闲是以不屑去也】
　　又曰柳下惠仕则仕黜则黜而未尝枉其道也若枉道则害于和之理矣至于孔子道不行虽父母之邦可以去则亦去然周行天下而未尝苟仕也则与下惠异矣【南轩张氏】
　　齐景公待孔子曰若季氏则吾不能以季孟之闲待之曰吾老矣不能用也孔子行
　　集曰鲁三卿季氏为上卿最贵君待之之礼极隆孟氏为下卿不用事景公欲待孔子以二者之闲夫计量所以待之之轻重是与孔子事道之意已违矣况又发为不能用之言乎此孔子所以去之【孔氏注南轩张氏】
　　齐人归女乐季桓子受之三日不朝孔子行【朝音潮】集曰季桓子鲁大夫名斯案史记定公十四年孔子为鲁司寇摄行相事齐人惧归女乐以沮之【晦庵朱氏】孔子于季桓子见行可之仕也受齐女乐而不朝则不足与有行矣虽礼貌未衰犹将去之况齐以此为闲乎此所以见几而作也故孔子行【本龟山杨氏说　东溪刘氏云齐人以女乐间孔子孔子故行然犹待于膰肉之不至孟子谓以彻罪行者得之矣门人记其实孟子推其意】
　　楚狂接舆歌而过孔子曰鳯兮鳯兮何德之衰往者不可谏来者犹可追己而已而今之从政者殆而孔子下欲与之言趋而辟之不得与之言【辟音避】
　　集曰接舆楚人徉狂辟世已止也而语助辞殆危也孔子将适楚接舆歌而过孔子车前鳯有道则见无道则隐葢借以比孔子而讥其不能隐为德之衰也往者不可谏来者犹可追言今尚可隐也已而已而劝止之之辞今之从政者殆而言世乱不可救当时之从政者亦将危殆也接舆知尊孔子而趣之不同孔子欲告以出处之意彼自以为是故不欲闻而辟之【本晦庵朱氏说】
　　长沮桀溺耦而耕孔子过之使子路问津焉长沮曰夫执舆者为谁子路曰为孔丘曰是鲁孔丘与曰是也曰是知津矣问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍子路行以告夫子怃然曰鸟兽不可与同羣吾非斯人之徒与而谁与天下有道丘不与易也【沮并七余切溺并乃歴切夫执舆者之夫音扶孔丘与孔丘之徒与之与并平声余如字滔吐刀切辟并婢致切耰音忧怃音武】集曰长沮桀溺隐者也二耜为耦并二耜而耕也津济渡处执舆谓执辔在车也子路本为御既使问津故孔子代之而执辔也滔滔流而不反之意易者拨其乱而反之正也耰覆种也辍止也怃然犹怅然也二子葢以隐遁为髙者也夫子使子路问津焉意亦有在矣长沮言夫子自知津处葢讥夫子周行天下之已久也桀溺则以为当世滔滔一律谁肯以夫子而易之言其徒劳耳辟人之士谓孔子也言道不合而后去也辟世之士桀溺自谓也言举世不得而亲之也其意葢谓子路之从夫子不若从己之为得也夫子怃然者以其不喻己意也夫鸟兽不可与同羣当与斯人为徒耳以天下之无道也故欲从而易之使天下而有道则亦无事于易矣必如桀溺之意以其无道而辟世则将去人之类与鸟兽同羣而后为可耳【本注防晦庵朱氏南轩张氏说　横渠张子曰圣人之仁不以无道必天下而弃之也】
　　子路从而后遇丈人以杖荷蓧子路问曰子见夫子乎丈人曰四体不勤五谷不分孰为夫子植其杖而芸子路拱而立止子路宿杀鸡为黍而食之见其二子焉明日子路行以告子曰隐者也使子路反见之至则行矣子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行已知之矣【荷胡可切蓧徒吊切植常职切食音嗣见其二子之见贤遍切见之如字长上声】
