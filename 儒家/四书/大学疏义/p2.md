<!-- { "loadSidebar": true } -->
　　此覆说上文之意也上文自外推内以究其本此段则由本达末以充其用物格者物理之极处无不到也知至者吾心之所知无不尽也物理之极处无不到则吾心之知自随所到而无不尽也知既尽则意可得而实矣葢见理也真则其好善恶恶也实意既实则心可得而正矣葢好善恶恶也实则心之本体纯乎善而私欲不能动矣修身以上正心诚意致知格物皆所以明明徳也齐家以下至治国平天下皆所以新民也物格知至则于心身家国天下之理皆知所止矣意诚而下则于心身家国天下自各得其所止也○右此两节特反覆言之以尽意非谓知未至则可以未诚其意身未修则可以未齐其家也葢圣人固逐节而推其本学者当随事以致其功亦非谓知既至则意不待省而自诚家既齐则国不待理而自治也葢八者之目既逐节自为体用则学者之功当随在而即加推充凡若是言者有以见治之有本而不在智谋功利有以见学之有用而不可苟且躐等此所以为儒者之道也
　　自天子以至于庶人壹是皆以修身为本
　　葢壹者齐也是者此也犹言齐如此也正心以上皆所以修身也葢格物致知诚意正心皆所以为吾身自修之事故独举修身而言之自天子以至于庶人虽其所施有天下国家大小之不同然皆未有不修其身而能行者固不以大小贵贱而有减也齐家以下则举此而措之耳葢其本既立则举而施之于家于国于天下唯其所施而各得其所止也大抵大学之条目分为八事合则两节自修身以上正心诚意致知格物皆为己也自齐家以下治国平天下皆推所以为己者为人也为己者明明徳也为人者新民也明徳者得之于天得之于天者理所同有故自天子至于庶人壹是皆以修身为本新民者施之于人施之于人者势有广狭故齐家治国平天下随其所施而已矣然而本明之徳得于天而明于己者惟其所施初无限量不以天子之施于天下而有余不以庶人之施于一家而不足天子虽施之天下然未有不先于家而能达者庶人虽修于一家然而变化国俗风行于天下亦分内事而已
　　其本乱而末治者否矣其所厚者薄而其所薄者厚未之有也
　　本身也以身对家国天下而言则此为体彼为用所厚谓家也以家对国与天下而言则此为亲彼为踈其身不修未有家可齐国可治天下可平者也莫亲于家而不致厚焉未有能厚于国人天下者也大抵上文之意以修身以上为本则家齐以下治国平天下皆为末矣然而一家之内天伦之至爱存焉又不可同于国人天下之例而一以末视之也苟以末视之而不过以先后之序而已焉则是流于爱无差等施由亲始之说矣此经文所以于本末之后而又发明所厚之义也故尝谓大学八事合而言之为两节而就中析之又为四节葢自修身以上固一节也然格物致知则穷此理诚意正心修身则体此理也齐家以下固一节也然家则所厚国与天下则所薄也右经一章葢孔子之言而曾子述之其传十章则曾子之意而门人记之也
　　康诰曰克明徳
　　康诰者周武王封弟康叔于衞而告之之书也旧谓成王之书失之也克能也克虽训能而有勇猛之意焉夫人莫不有是徳亦莫不知明是徳也而终于不能明者以其无勇猛之功耳文王之圣固得于生知然其勇猛之功则非常人之所及矣学者持不逮之资而又为物之所蔽习之所纒不加勇猛之功则优游嵗月同流合汚而能明其明徳者鲜矣
　　太甲曰顾諟天之明命
　　太甲商之君王伊尹作书告之史记其辞而标之曰太甲顾諟天之明命太甲篇之文也顾谓常目在之也顾之训视为近之然不若顾字之力故章句因旧注谓常目在之也常目在之者葢谓此心定察在于此也諟犹此也或曰审也若曰训此则所以指天理之在者愈专若曰训审则所以加审察之功者愈密故諟之为是与其训审二义所以兼存也天之明命即天之所以与我而我之所以为徳者葢谓天之赋于我而若此灵明不昧所谓明徳也自天之予于人言之则曰明命自人之得于心则曰明徳其实一也常目在之则无时不明者谓存养省察常有以见其天理之在而日用常行皆有以见其天理之流行莫不各有自然之则而不可杂以一毫人欲之私者苟能若此则天理无时不明矣
　　帝典曰克明峻徳
　　峻大也书作俊峻徳者葢圣人之所得于天而其聪明睿智独异于人者也孔门学者引之以证自明之明又曰克明峻徳是总解明明徳也此明徳之全体明己之明徳而至于大此尧明明徳之极功
　　皆自明也
　　谓上所引康诰太甲帝典之书皆大学明明徳之谓也不曰明明徳而曰自明本自之一辞而明徳在其中矣又有以见徳之在我者皆已分之所当明而岂曰有所为而后明之也哉
　　右传之首章释明明徳
　　汤之盘铭曰苟日新日日新又日新
　　盘沐浴之器也头曰沐身曰浴礼曰沐用盘盥潄亦以盘则盘沐器也浴之器亦曰盘古有盘盂之戒盂即杅亦浴器也铭名其器以自警之辞也铭字从名而注曰名其器名者书也古者谓字书为名如周官所谓书名者是也从金释文曰刻金曰铭古人之有训戒勲业者多刻之于金器若钟鼎之类犹后世刻之于碑碣也然则刻字书于金故曰铭古时凡器必有铭故诗传曰作器欲铭葢器为常用之物而铭以自警之辞欲因其器用而得常观其辞以常警也所谓苟日新日日新又日新则成汤沐浴盘之铭也苟诚也古者书传苟字多是诚之意如论语曰苟志于仁矣谓诚志于仁也此类非一然谓苟之训诚不若谓苟之训果其文意则一而训义尤明白矣汤以人之洗濯其心以去恶犹人之沐浴其身以去垢故铭其盘者此言其所以于沐浴之盘而铭以自新之词之意也汤以为人之有是心犹其有是身也心之易昏犹身之易垢也洗濯其心以去其恶犹沐浴其身以去垢也故于洗身之器而寓其洗心之辞焉其曰新者革其旧染之汚之谓也古者凡一沐浴亦曰新如楚辞所谓新沐新浴是也故以其沐浴之新为自新之新葢同一洗澡刷拭之意也诚能一日有以涤其旧染之汚而自新焉则当因其己新者而日日新之又日新之不可畧有间断也者涤者新之也旧染之汚对新言之也所谓旧染之汚者言向来此心汨没沉汚于人欲之中而已沦昏之也有能一日自觉其汚而涤去之以自新焉则当乗其已新之机不可复容旧染之习而日日新之又日以新之使吾心常新而不复蔽则人欲无隙之可复容矣日日新之辞其义已足又加之以又日新之辞则尤见其有加不已之意既常新矣而又新之也大抵人无苟日新之机则不复有后日之功无日日新之功则终不离前日之旧是故未觉之前苟日新为难既觉之后又日新为难以成汤圣人之资而所以自新之功犹如此况后之人持昏庸之资汨人欲之私加之汚俗之渐染则其汚浊之没溺而沦于恶者可胜言哉终于不觉者有之矣幸而能觉矣而不能致其新之之力幸而能新矣而不能续其新之之功则终不足以为人矣吁此学者所以当朝警夕惕无时而不求其新也
　　康诰曰作新民
　　鼔之者振警动荡而使不容遏舞之者发蹈厉而自不容己作者开其进善之机新者革其汚染之旧也
　　诗曰周虽旧邦其命维新
　　传之此章释新民耳而引其命维新之诗以常情观之似不切者无他不过以天命别作一件符瑞休徴之应耳却不知天视自我民视天听自我民听所谓天人合一之理夫民之新与天命之新非二事也葢自文王新其徳于上而天下之民自然被服其化无不新者则是举天下之民皆新于圣徳之下而无一人自外者此即天命之维新也若以文王之实事言之则自其克明厥徳而推之刑于寡妻至于兄弟以御于家邦宫庭之内便若此其雍雍朝廷之间便若此其济济田野郊关之内便若此其逊行逊畔至于徳化所及天下纯被当时气象自是日开日新日明被服其化而归之者骎骎自不容遏即此便是天命之新虽以千有余年受封之国一旦使如此豁然都非别有所谓符瑞谶纬之命也善乎范文正公咏虞舜之辞有曰成都成邑即天开此之谓也
　　是故君子无所不用其极
　　上文引盘铭以明自新引书诗以明新民故此总结之以为君子以自新新民之事无一不求止于至善也
　　右传之二章释新民
　　诗云邦畿千里惟民所止
　　诗云缗蛮黄鸟止于丘隅子曰于止知其所止可以人而不如鸟乎
　　丘隅岑蔚之处髙大曰丘岑者其尖锐之处蔚者草木盛多之貌也岑则人所罕至蔚则有以自藏此鸟之飞集所以必止于此也夫鸟者羽物之防也而身之所处犹能择其可止之地而止之人万物之灵也而身之所履不能择其当止之理而止之则是鸟能择其所止而人反不能知其所止是人而鸟之不如也孔子说诗之辞其所以警夫人者切矣
　　诗云穆穆文王于缉熈敬止为人君止于仁为人臣止于敬为人子止于孝为人父止于慈与国人交止于信穆穆深逺之意此形容文王之气象也缉继续也谓其无时或息熈光明也谓其与日俱新也接续此明则此心无不敬而自各安所止矣而其所谓止者何也若仁敬孝慈信之类是也圣人之止无非至善五者乃其目之大者葢天下之事一事必有一至善圣人之事则事事各止于至善所谓一事有一至善者如仁为君道之至善敬为臣道之至善孝为子道之至善慈为父道之至善信为与人交之至善也事事各止于至善者为君则必止于仁为臣则必止于敬为子则必止于孝为父则必止于慈与人交则必止于信是也然而五者之止其事理之精蕴固非一语之可尽而天下之事至多至众亦非止于五事而已也故必究其精微之蕴而又推类以通其余焉精者天理之不杂者也微者事理之易忽者也必究其精则有以见其所当然而不可违又有以见其所以然而不容己必究其微则有以见其至纎至悉之事而不可不尽又有以见其毫厘曲折之间而不可或差也推类以通其余者葢天下之事至众也非止于是五者而已也即其事之大者以为之例以见凡天下之事莫不有至善者在也故必即此五者类而推之如兄弟如夫妇以至万物庶事亦皆有以见其至善者焉则于天下之事皆有以知其所止而无余矣
　　诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮如切如磋者道学也如琢如磨者自修也瑟兮僩兮者恂栗也赫兮喧兮者威仪也有斐君子终不可諠兮者道盛徳至善民之不能忘也
