<!-- { "loadSidebar": true } -->
　　国天下之国家天下之家也君之者长之而已固非其所得私也况可专其利以自私乎夫为国家之长而惟财用之务其原必起于小人小人虽在亦岂能自肆其毒者惟有国家者以其言利为善于体国以其任怨为善于忠君以其掊克为善于理财是以使为国家小人之得为于国家所以悖取者无所不至而国家之菑祸患害亦将无所不至矣葢民穷众怨兵连盗起百姓畔于下天变怒于上四隣因其怨伐其暴而谋取其国家者交至国家至此不可复为也已虽有善者以承其后亦将如之何哉葢财之聚者有必聚之怨怨之聚者有必至之祸而祸之已至者无可回之势甚矣哉小人之祸国家若是其烈也不谨于其始而何以救于其终哉夫上之人以利为务则争民施夺必有菑害并至之患此利之害也以义为务则上仁下义而可以保国家府库之有此义之利也义之利如此利之害如彼有国者将安处故又重言以结之曰此谓国不以利为利以义为利也右传之十章释治国平天下
　　传之十章释治国平天下者也天下至广也天下之人至众也孰为经制之方孰为綂驭之略传不一言焉而惟谆谆絜矩之义反覆言之何也天下虽大亿兆虽众然皆一人之积耳夫干始坤生体率性而为人人情固不相逺也平天下者惟以一人之心体天下人之心以天下人之心为一人之心推而广之概而处之则各得其所而天下平矣此絜矩所以为平天下之要道也此章反覆推明二十二节要其指意不过一纲二目而已一纲即絜矩也二目则财利也君子小人也目虽有二其用一耳葢所谓絜矩者固欲以公天下之好恶然天下之所同好者财利也公其利以利天下者君子也私其利以利天下者小人也是又民心之所同好同恶也是以十章之传第一节以起絜矩之道第二节以形絜矩之义第三节明絜矩之得也第四节明不絜矩之失也第五节则总得失之说以结之第六节承得众之说以明有财之本絜矩之效也第七节因有财之说以明内末之非不絜矩之戒也第八节并论财民聚散之效第九节独指货悖出入之应皆絜矩与否之类感也第十节则总善不善以结之此皆就货利一目反覆之以明絜矩不絜矩之分也十一节承上文善字以明好善之寳十二节承上文寳字以明仁亲之寳此善絜矩者也十三节引秦誓能容之人君子之絜矩者也不能容之人小人之反絜矩者也十四节絶小人之诀絜人心之所恶而仁人得好恶之正也十五节以戒用君子之缓退小人之不能逺知絜人心之所好恶而未能尽好恶之道者也十六节感君子小人进退之失以言好恶拂人之菑不能絜矩而反人心之好恶者也十七节则又总得失之说以终之此皆就君子小人一目反覆之以明絜矩不絜矩之分也十八节即财利一目以指国家生财之有道十九节即君子小人二目以论仁不仁者之于财二十节明仁义之说以总之二十一节明君子之不専其利絜矩之心也二十二节明小人之必専其利絜矩之反者也两结以义为利之语即上文以善为寳之意也此传十章之大畧也节段虽多其纲则一纲目虽异其归则同参而伍之经而纬之反覆而玩味之其意切而所该者大其辞详而所持者约诚平天下之要而大学之极功也为人君者诚能即一人而絜之合人人而矩之絶一己之私而公天下之利用君子之利而去小人之私使天下之大同得其所好同惬其所恶亲贤乐利各得其所天下其有不平者乎

　　大学疏义
