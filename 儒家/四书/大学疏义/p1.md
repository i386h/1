<!-- { "loadSidebar": true } -->
　　钦定四库全书　　　　　经部八
　　大学疏义　　　　　　　四书类
　　提要
　　【臣】等谨案大学疏义一卷元金履祥撰履祥字吉父兰谿人少师事同郡王栢后又从何基防故儒者谓其能得朱子之遗绪称为仁山先生仁山者履祥所居地也其事迹具元史儒林传初朱子既定大学章句复作或问以推明其义而改易次序补缀传文皆出先儒旧説之外学者犹不能无疑履祥因随其章第作疏义以畅其文又申为指义一篇以统其防栁贯尝为之序今指义已佚惟此书独存而贯序亦不冠于巻首朱彛尊经义考谓二书皆未见一斋书目有之此本为金氏裔孙所梓出于彛尊作经义考之后葢即一斋旧本也书中依文诠解缕析条分阐发颇为详宻葢于章句或问之防融防贯通故发挥独能亲切亦可云朱子之功臣矣乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　大学防义
　　元　金履祥　撰
　　大学之道在明明徳在亲民在止于至善
　　大学者大人之学也或问曰对小子之学言之也古者上自王公下至庶人之子弟年八嵗则皆入小学及其十有五年则皆入大学八嵗者小子也以其为小子之学故谓之小学十五则大人也以其为大人之学故谓之大学小学者养其良心而谨其学业也大学者充其知识而措诸事业也所谓大学之道者谓大人所以为学之理也在明明徳在亲民在止于至善以三在字订之则所以为学者在是三者外是三者非所当学学焉而不足于斯三者亦非所以为学也序之所谓俗儒记诵辞章之学异端虚无寂灭之教其他权谋术数一切以就功名之说与夫百家众技之流是其为学皆不知所在者也或问所谓有不务明其明徳而徒以政教法度为足以新民者又有爱身独善自谓足以明其明徳而不屑于新民者又有畧知二者之当务顾乃安于小成狃于近利而不求止于至善者皆不足于所在者也是三在者固俱为大学纲领而又自相为纲领在明明徳所以起下两在在止于至善又所以总上两在明明之也明之也者拂拭开启之谓也明徳者人之所得于天而虚灵不昧以具众理而应万事者也虚灵不昧以具众理而应万事者心也而心之所以能虚灵不昧具众理而应万事者明徳也人之所得乎天而虚灵不昧所谓合性与知觉而言之也夫所谓人之所得乎天者何也谓其全具天地之气以为形而全得天地之理以为性也夫所谓气者何也即隂阳五行之气也所谓礼者何也即健顺仁义礼智信之理也理即气之所生气即理之所秉夫自其始而言则有理而后有是气葢以太极之妙生隂阳五行之化也自其中而言则有是气而理即在焉如阳则健隂则顺木则仁火则礼金则义水则智土则信也故健顺五常之在隂阳五行譬犹醎之在盐酸之在醯也然理之流行无物不有无时不然固无多寡彼此之殊而气之运行揉杂往来交感万化则不能无正偏通塞之异故气正则理之在是者正气偏则理之在是者偏气通则理明气塞则理蔽故其体质淳全义理充畅方寸之内虚无不包灵无不觉存主融通而未尝昧焉是所以具众理而应万事者也具众理者体也应万事者用也众理即万事之理万事即众理之事蔼然在中随感而者也就正偏之内而或有美恶之殊就通塞之中而或有清浊之异此其所以又有智愚贤不肖之别焉惟上智乃能全其清美而无少不明耳下此则或清而不美或美而不清或恶或浊各有等分而通蔽厚薄随之此所谓气禀所拘就其有生之初言之也人欲所蔽就其有生之后言之也有生之初已有美恶清浊之殊而有生之后又有血气耳目口体无穷之欲故明之在我者拘之于其先而蔽之于其后拘者束而不得开之谓蔽者葢而不得见之谓然而本体之明则有未尝息者葢其中虚灵昭彻溶漾盈溢终有不可得而昧者而亦无时不发见于日用之间故学者当因其一时之感一念之觉窥见其本明之机初未尝息而加拂拭开启之功格物致知以扩其端而诚意正心修身以防其实则拘者开蔽者彻而自复其本然之初矣新民者推己之明徳以觉人也新者革其旧之谓也言既自有以明其明徳又当推以及人而使之亦有以去其旧染之汚也夫明德之得于天者我与人本同也而拘于气禀蔽于物欲者亦人己之通病幸而我之能觉己有以充其本然灵明之体则视夫彼之未觉顾方且痼于昏迷汚浊之中岂不恻然思所以救之况天理流行浑同无间在我者非可挟之以自私而在人者初非强人以其所未有则夫推我已明之徳而觉其旧染之迷以理觉理是固天心之所存而是理之当然也至于论其所以新之者则有二道焉曰表倡观感之也日教化开导之也礼乐法度刑政整齐之也如下文身修而后家齐家齐而后国治国治而后天下平此固观感表倡之也然而齐家治国平天下又逐节用功随事推拓则是必有开导整齐之事焉此圣贤之所以新民也在止于至善者言明明徳新民皆当止于至善也止者必至于是而不迁之意必至于是以未止之前言之也不迁以既止之后言之也未至于此不可谓之止既至而迁亦不可谓之止至善则事理当然之极明明徳新民皆当止于至善之地而不迁是必有以尽夫天理之极而无一毫人欲之私也者葢天理散在事物则莫不各有本然一定之则在焉是其极好处也吾之所以明于己者不可有一之不造其极所以新乎人者不可有一之不用其极到得十分极好处便是尽得天理之极而稍有未至及差处即是苟且私意妄为之人欲矣此三者大学之纲领也者谓此三言者大学之大纲要领也而纲之目领之体则下八事是也格致诚意正心修身者明明徳也齐家治国平天下者新民也而物格知至意诚心正身修家齐国治天下平者止于至善也
　　知止而后有定定而后能静静而后能安安而后能虑虑而后能得
　　在止于至善既总说明徳新民之标的故此叚数句即继说止于至善之工夫葢至善所在不能格物穷理而真知其所止则迷贸胶扰必不能各得其所止矣止者所当止之地即至善之所在也自人言之则曰所当止之地自理言之则曰至善之所在也知止则于万物庶事莫不见其各有定理而心之所之皆有定向矣既有定向则异说不能摇异见不能惑而其心静而不动矣能不动其心则随其所处而安焉能安则事物之来从容审处而能虑矣能虑则随事而处得其理莫不各得其所当止之地而止之矣夫既知其所止则必能得其所止其间四节葢推言知止之功效得止之工夫也
　　物有本末事有终始知所先后则近道矣
　　物与事一也自其为事言之则曰物自人所从事言之则曰事本者木之根也传所谓桑本者是也末者木之表也骚所谓木末者是也明徳新民固为两事然必先明其明徳而后可推以新民由根以达表也知止得止固为一事然必先知其所止而后能得其所止先知而后行也学者诚知本始之在所先而末终之在所后焉则务本循末而至道近矣
　　古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物
　　明明徳于天下者言既自明其明徳而推之于天下皆有以明其明徳也前曰在明明徳在新民而此曰明明徳于天下者葢有以见其体用之一后曰平天下而此曰明明徳于天下葢有以见其平治之原然天下之本在国未有其国未治而天下之能平者故必先治其国国之本在家未有家之未齐而国之可治者故必先齐其家家之本在身使其身之未修则私欲牵蔽言行无常未有能齐其家者故必先修其身至于身之主则心也所谓心者身之所主也者夫四体百骸块然而已血气运动蠢然而已而所以灵异于物者以心为之知觉管摄也不正其心则血气之躯惟欲之动何所择于异类也哉故欲修其身者必先正其心而心之发则意也所谓意者心之所发也者葢有心则必有意心之本体固静正而意之所向有善恶惟夫意之所发者不实于善而毎容邪恶于其间则心始不能全其本体之正矣故欲正其心者必先诚其意或曰心者身之主意者心之发则是心体而意用心君而意臣宜于欲诚其意者先正其心也而曰欲正其心者先诚其意何哉葢心无形影未易捉摸人之所以治其心者亦惟于其发动处着工夫耳譬之水本静波荡之波平则水静火本明烟罩之烟透则火明矣心本正意或累之意诚则心正矣然而意诚则心正是诚意即所以正心也今经传之文自为两节言之不曰正心在诚意如下文致知在格物之例而曰先诚其意亦如上文天下国家之例何哉葢诚意者举其萌动之时言之也正心者以其平时全体言之也萌动之际固当致其好恶自慊之实而平时全体未尝可无存养密察之功特诚意之功未加则念虑混淆意向未实而存养密察之功非惟不可加抑亦不能加耳此其所以曰欲正其心者先诚其意也诚实也实真实之谓也实其心之所发欲其必自慊而无自欺也者谓此心之发真于为善由中达外极尽无余初非含忍两向姑以狥外牵强而中实不然也然使其见理有未明则其为善必不实故必先致其知焉致推极也所谓推极者言推之而至其极也知犹识也所谓知识者言人心之灵觉也推极吾之知识欲其所知无不尽者葢心之灵觉莫不有知在乎推极其知使凡所知者无不至于尽而已大抵推之不极则知之不真知之不真则其为之也必不实故曰欲诚其意者先致其知然致知之方则在格物不曰先格物而曰在格物者葢心之所知者即事物之理而事物之理本具于吾心之知惟夫不能格事物之理则不能充吾心之知耳故曰致知在格物格物即所以致知而非二事也物犹事也穷至事物之理欲其极处无不到也所谓穷至事物之理者葢格物者穷理也所谓极处无不到者葢极处者至善也所谓事物之理者葢事物者即心身家国天下之事物也夫大学之规模大矣而致知格物也正心诚意也二者为大学之大关键葢诚意正心身家国天下之本出焉致知格物则心身家国天下之理具焉然则所谓格物者亦谓心身家国天下之事物耳自其心而论之则四端之性情理欲之界限志气之邪正在所当格也自其身而论之则言行之节交际动作之宜容止威仪之则在所当格也推之于家则有父子之亲兄弟之序夫妇之别朋友族姻之交凡其为事皆所当格也推之于国则国之事不异于家也而所以为君臣上下之义事长使众之节仁民恤下之政教化之施刑政之宜制度之数至于百官有司之事皆所当格也推之于天下则天下之事不异于国也而所以为纲常经纪之化均平充拓之道礼乐刑政之达开物成务拨乱反正之规四海九州风气民俗之殊内夏外夷绥懐化御之畧至于财用甲兵之节制皆所当格也随遇皆物随物皆格极其小虽草木鸟兽之微非可遗极其大虽天地隂阳之化非可外而其为法或索之心术念虑之间或审之随事接物日用常行之际或求之经籍诗书圣贤言行之法或考之古今治乱人物是非之迹即事即物推而穷之莫不求其所以然之故与其至善之所在而不可易者此谓格物所谓八者大学之条目者此八者为纲领中之条件节目也
　　物格而后知至知至而后意诚意诚而后心正心正而后身修身修而后家齐家齐而后国治国治而后天下平
