<!-- { "loadSidebar": true } -->
　　上文既引鸟绵蛮之诗以言其当止于至善故此后引淇澳之诗以明其求止于至善之方与其止于至善之騐也夫所谓如切如磋如琢如磨者求其止于至善之方也瑟兮僩兮赫兮喧兮有斐君子终不可諠兮者能止于至善之騐也治骨角者既切而复磋之治玉石者既琢而复磨之言治之有绪而益求其精也治之有绪者言先切而后磋先琢而后磨工夫之有次第也益致其精者谓既切而复磋既琢而复磨工夫之取其极至也骨角脉理易寻故传以为道学言其工夫之在于解剥也玉石坚厚难工传以为自脩言其工夫之贵于克治也学者讲习讨论之事格物致知之谓也自修者省察克治之功诚意正心之谓也既切而复磋之则讲习讨论者不可以近似为是而必求止其至善既琢而复磨之则省察克治者不可以苟且为是而必止于至善瑟严密之貌僩武毅之貌赫喧宣着盛大之貌葢知止于至善则所守自严密所养自刚毅而所发者自然心广体胖睟面盎背宣着盛大而不可掩也夫如切如磋则所以讲习讨论者物格而知至矣如琢如磨则所以省察克治者意诚而心正矣瑟兮僩兮赫兮喧兮则身修矣有斐君子终不可諠兮则达于新民矣盛徳以身之所得言之至善以理之所极言之盛徳至善者谓盛徳之至善也切磋琢磨求止于是而已矣
　　诗云于戏前王不忘君子贤其贤而亲其亲小人乐其乐而利其利此以没世不忘也
　　上文引切磋琢磨之诗而以民不能忘终之故此复引前王不忘之诗以继之葢上文推言明徳至善之本以发新民之端故此形容新民之效以证明徳之用君子谓后贤后王后贤者贤其贤者也后王者亲其亲者也小人谓后民也前王所以新民者止于至善能使天下后世无一物不得其所此后民所以乐其乐而利其利者也贤其贤髙山景行仰其道徳勲名之光亲其亲者祖功宗徳尊为百世不祧之庙乐其乐者聚庐托处之类葢乐先王治安之泽利其利者耕食凿饮之类葢享先王生殖之恩夫以先王盛徳至善而达于新民者亦莫非止至善此所以当世尊之后世仰之宗庙飨之子孙保之羣黎百姓永頼之久而不忘也
　　右传之三章释止于至善
　　子曰听讼吾犹人也必也使无讼乎无情者不得尽其辞大畏民志此谓知本
　　听讼固亦新民之一事使无讼则新民之至善也夫使无实之人而自不敢尽其虚诞之辞以欺其上是必有以大服乎民之心者非明徳之至而能若是乎有本者固如是也故承之曰此谓知本此章之传所以释本末之先后也而惟推言新民之功所以然之故隐然有以见本之在所当先而初未尝费辞者古人所以善乎发明经意也
　　右传之四章释本末
　　此谓知本此谓知之至也
　　右传之五章葢释格物致知之义而今亡矣○间尝窃取程子之意以补之日所谓致知在格物者言欲致吾之知在即物而穷其理也葢人心之灵莫不有知而天下之物莫不有理惟于理有未穷故其知有不尽也是以大学始教必使学者即凡天下之物莫不因其已知之理而益穷之以求至乎其极至于用力之久而一旦豁然贯通焉则众物之表里精粗无不到而吾心之全体大用无不明矣此谓物格此谓知之至也
　　格物致知之传不存而后世儒者莫知所以为说故或遗之而不复言或言之而有不尽或不得其意而他为之说遂使大学始教之目不明于天下而人不知所以为学是以天下之理有未明吾心之体有不尽而所谓至善之所在者自孟子以后千有余年罔然莫知也此其所以意有不诚心有不正身有不修家国天下不可得而治其本葢在于此自程夫子始明其义以开大学之原而朱子又修其辞以补传义之缺然后圣贤所以为学之方与其教人之法灿然复明于天下其辞明而尽其说精而密而其为法则功程有据而细大不遗工夫积习而贯通可至虽使圣人复生于世其为说无以易此矣间尝因是而推之所谓人心之灵莫不有知者葢人禀天地正通之气则莫不有虚灵知觉之心也所谓天下之物莫不有理者葢事物盈于天地之间而莫不各有精微至善之理也所谓理有未穷则知有不尽者葢理在万物而吾心虚灵之体自无不知知在吾心而气禀物欲之昏已有所蔽故欲致吾之知以全其本在于穷物之理以充其知不能穷极乎物以极众理之物则无以推极吾知而尽心体之全矣所谓大学之始教者谓大学教人之目以格物致知为始也物有未格则知有不致而何以能诚其意以正其心脩其身而齐家治国平天下也哉是以大学之教人必以格物致知为始焉所谓即凡天下之物者即者随其所遇之谓也凡者大无不包之辞也葢格物者初未尝有截然一定之目而亦未有精粗巨细之间也惟事物之在天下者无限而接于吾前者亦无穷故必随其所遇巨细精粗小大幽显莫不格之以穷其理焉所谓因其已知之理而益穷之以求至乎其极者夫格物所以致知也今而先之曰因其已知之理何也夫心之本体虚灵知觉固无所不知但为气禀所拘物欲所蔽则有以狭之耳然其本然知觉之体则有未尝息者故其于事物形迹之显有不待格而自知但其蕴奥精微之极则必待格而后知也故致知者因吾心之知此理而推之以至于尽之谓格物所以推尽吾之知耳夫岂懵然无知而能格夫物也所谓用力之久而一旦豁然贯通者格物者非谓格一物而万物通亦非谓万物皆尽格而后通但积习既多则工夫日熟心知日广而其推类触长贯注融通天下之物自无遗照矣所谓众物之表里精粗无不到而吾心之全体大用无不明者表者名实之形而易见者也里者曲折之蕴而难知者也粗者其事迹也精者其妙理也全体无不具者也大用无不贯者也全体即大用之体大用即全体之用也众物之表里精粗有一未尽则吾心之全体大用为有欠缺故必有以穷万物之理而尽其里者精者则吾心之全体无不周又有以究万理之事而尽其表者粗者则吾心之大用无不尽表里精粗无不到者物格也全体大用无不明者知至也故结之曰此谓物格此谓知之至也其兼言而异于他传者葢致知在格物此格即为致非二节也凡补传之意既简而精而或问之言复详而悉非后世学者所能着语者今惟防其传义如上而不能有所发明云
　　所谓诚其意者毋自欺也如恶恶臭如好好色此之谓自谦故君子必慎其独也
　　大学条目始于格物致知而诚意则以为自修之首何也格物者知之始诚意者行之始故格物致知者道学之首而诚意者自修之首也知及之而行之有不实则终不能有诸己矣故自修者必以诚意为首务焉毋者禁止之辞絶之而不敢之谓也自欺者知为善以去恶而心之所发有未实者葢知为善而不能实为之知去恶而不能实去之外虽苟且以从善而内则含糊以容恶是自瞒其本心之所知也故曰自欺谦快也足也然书所用或以为恨为少而或问则谓其并行不悖何也谦有二训而实一意葢慊者恨而必欲快少而必欲足之辞也自慊者力求自尽必欲至于快足而后己也独者人所不知而已所独知者葢独者非特幽隐无人之地谓之独凡昭明有人之地而已心一念之发皆独也是则自知而已而岂人之所能知哉务决去者恶恶臭也求必得者好好色也恶恶臭好好色者借人情以为喻也先言恶恶臭而后好好色者其去恶不决则其为善必不勇也苟且则恶每自容狥外则善非为己徒苟且以狥外则是恶常在内而善时在外是自欺之人全不自慊也审其几者几动之微也善恶之所发虽微而形着之所基自此天下未有微之不显者故于其几不可不审也传文之意以为诚其意者葢实用其力而絶其自欺也所以絶其自欺者葢恶恶则真如恶恶臭好善则真如好好色是皆出于其决然而无所缓与其所自然而不容己者此之谓自尽而已岂他人所能与亦岂他人所能知者在君子必谨之于其独焉间尝论之善与恶相反也善固天理之所当为恶则人情之所易狥此则在其自欺自慊何如耳自欺自慊相反也自欺者自瞒之谓自慊者自尽之谓此则在其一念之独知何如耳谨之于独则自慊自慊则絶恶乐善君子也不谨之于独则自欺自欺则内恶外善小人矣此诚意所以为善恶之关而谨独所以为诚意之要是以诚意一章于谨独两言之学者可不慎哉
　　小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也
　　夫闲居为不善无所不至者是其人欲陷溺之极见君子而厌然揜其不善者是其天理羞恶之端也于人欲陷溺之余而有天理羞恶之发于此可以知其心之未尝终泯矣迹其揜不善以着善之时此其初心亦岂懵然不知善之为美而恶之为丑哉但其不谨于独一向自欺虽外知为善之美而内狥夫人欲之私所以日深日甚以至于无所不至也夫纵恣其欲于平日以极为恶之欲乃欲揜覆于一时以诈为善之形然其形见之实揜覆之态动于气象之真伪见于辞色之虚实君子视之一见而决固如肺肝之呈露有不可毫髪揜覆者然则平时之过恶不改而一时欲揜覆何益哉此无他葢其实有诸中则必然形见于外此君子所以必谨于平时之独而不敢不力为善之实也
　　曾子曰十目所视十手所指其严乎
　　引此以结上文之意也夫人之为不善在于人之所不见而其形见呈露终不能揜于人之所见则是闲居独处之地非幽隐得肆之境乃众人视指之塲也岂不可畏之甚乎传者引此所以警夫人之谨其独者益切矣此其语意与中庸所谓莫见乎隐莫显乎微者正相似
　　富润屋徳润身心广体胖故君子必诚其意
　　润浸渍濯注自然光泽之谓富之润屋引以喻徳之润身也心无愧怍则广大寛平而体常舒泰心无愧怍者自慊之功也行有不慊于心则心有愧怍而气馁矣尚何体胖之有乎此君子所以必实用其力于内也
　　右传之六章释诚意
