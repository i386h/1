<!-- { "loadSidebar": true } -->
　　絜矩本以状恕之形而此段又所以状絜矩之形所恶于上毋以使下所恶于下毋以事上则上下得其方矣所恶于前毋以先后所恶于后毋以从前则前后得其方矣所谓上下四旁长短广狭彼此如一而无不方者矣合此一段之意不过夫子所谓己所不欲勿施于人两言耳其所以积上下前后左右而言之者以状絜矩之所以为方也所恶而毋以者絜也上下前后左右者矩也所谓所操者约而所及者广此平天下之要道也者天下之大又安得人人度而处之哉其要不过在我不施其所恶耳在我惟不施其所恶则在人自各得其所欲夫己不施其所恶是所操者约也人各得其所欲则所及者广矣此平天下之要道故平天下一章皆即此意而反覆推明之然絜矩之义通上下前后左右言之则又处处可用人人可行之道也
　　诗云乐只君子民之父母民之所好好之民之所恶恶之此之谓民之父母
　　诗云节彼南山维石岩岩赫赫师尹民具尔瞻有国者不可以不慎辟则为天下僇矣
　　传者引此以明为人上者民所共仰则其好恶当与民共之苟不能絜矩而狥一己之偏私焉则逆人心之所同而为天下之僇矣以人心之公为好恶则为民之父母以一己之私为好恶则为天下之大僇矣絜矩不絜矩之分其效之相去若此可畏哉
　　诗云殷之未丧师克配上帝仪监于殷峻命不易道得众则得国失众则失国
　　是故君子先慎乎徳有徳此有人有人此有土有土此有财有财此有用
　　上文言有国者不可以不谨故此曰先慎乎徳以指所谨之实也徳即所谓明徳谨乎徳固守其本然之明而力防其私欲之累也惟其有徳故能推己及人而人心归之则自有人矣人心所聚天命归之则自有土矣土地既广田野既辟则自有财而有用矣此则推明谨徳自然之效而谨徳者固非为是而为之也
　　徳者本也财者末也
　　外本内末争民施夺
　　徳者其内之大本财者其外之至末若以徳为外而不知谨之于己以财为内而必欲得之于己则为与民争利而习其民以争鬭之风夺利于民而施其民以刼夺之教是知上下交征彼此吞噬亿兆之心交骛于利不惟爪刚者抉齿强者囓举一世为禽兽之归而上之人集处富贵之大则又争夺之所聚也岂不危甚矣哉葢财者人之所同欲一人能絜矩则推己度物人人各得其分而一人亦得以保其分一人不能絜矩则争民施夺人人皆失其分而一人亦将以失其分矣此絜矩所以为平天下之要道也
　　是故财聚则民防财散则民聚
　　财者民生之大命人情之同欲为民上者利而布之使之各遂其生各得其欲者也故夺利而聚之于上则民心散于下矣利而散之于下则民心聚于上矣民聚则父母民散则独夫耳夫圣贤之意非故夺其财聚之实利而强之以民聚之虚名也要其效而论之民聚则财必聚民散则财必散民聚则财聚者有人有土而有财之辞也民散则财散者争民施夺而悖出之谓也
　　是故言悖而出者亦悖而入货悖而入者亦悖而出此以言之出入明货之出入其出入之辞虽相反而感应之理则相似葢言以逆理而出之则人将以逆理而应之货以逆理而得之则终亦必以逆理而失之此必然之应也然悖出之言应之甚速人皆知之悖入之货其应或迟而人未必知之是以非义之得逆取之货人知其足以自富而不知其为祸乱之招也故传者即其悖言显然之应以明悖货必然之应也
　　康诰曰惟命不于常道善则得之不善则失之矣命之不常者以善则得之不善则失之也所谓善则得之者有徳而有民有土者也不善则失之者外本民散悖出者也善者能絜矩者也不善者不能絜矩者也
　　楚书曰楚国无以为寳惟善以为寳
　　舅犯曰亡人无以为寳仁亲以为寳
　　此两节明不外本内末之意然实因上文善不善之分而承此善字又因上文财货之说而生此寳字夫人知财货之可寳也为人上者则不当以此为寳而其所当寳者则善人仁亲也葢以货寳为寳必夺民以自富以善人仁亲为寳则其所以及人者广矣是以下文遂推明秦誓好善之意又深恶夫嫉之人而遂及于贤不善之进退也孟子谓诸侯之寳三土地人民政事寳珠玉者殃必及身其辞事虽与此不同然此两节文意正是如此
　　秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出实能容之以能保我子孙民尚亦有利哉人之有技嫉以恶之人之彦圣而违之俾不通实不能容以不能保我子孙黎民亦曰殆哉
　　秦誓者秦穆公悔过之书也断断诚一无他之谓休休者中心乐易之谓也圣通明也此犹六徳智仁圣义之圣非大而化之之圣也有技则若己有之而已彦圣而其心好之则欲其真存于己也忌色曰妬忌才曰媢嫉者恶其不便于己若有病于身而必欲去之也有技者才出于人故小人极于媢嫉以违之彦圣者犯而不校故小人不过违之使不通而已才易于取祸而徳可以全身于此亦可见传之引此以明学者絜矩与否者之利害也能容者絜矩者也不能容者不絜矩者也絜矩者无人我之间故能合天下之善为天下之利不絜矩者便一己之私故欲以一己之私而壊天下之善其利害之分逺矣是以君子推絜矩之心而知天下之所以利不利故下文必欲即媢嫉之人而迸诸四夷所以全善人以利天下后世也
　　唯仁人放流之迸诸四夷不与同中国此谓唯仁人为能爱人能恶人
　　迸诸四夷使彼之恶无所施不与同中国使此之民无所害仁人至公无私则其所好恶者皆天下之公好恶此葢夫子之言故传者以此谓二字引之
　　见贤而不能举举而不能先命也见不善而不能退退而不能逺过也
　　见贤而不能举举而不能先见不善而不能退退而不能逺其所以处君子小人者固俱为不得其当然之则而传文曰慢曰过则异其辞何也其实慢重于过而过轻于慢夫见不善而不能退己退而不能逺则是以优游含洪之量而待小人是为失其宜耳故止谓之过若贤人君子乃天下国家之所赖而见之不能举举之不能先则是忽而不以为重不几于轻天下国家之甚耶故传者特以慢名之其实待小人犹不失为寛而待君子则已至于忽此传者所以异其辞而慢之所以重于过也
　　好人之所恶恶人之所好是谓拂人之性菑必逮夫身是非好恶之心人之常情其有拂人之性何也不仁之人不能絜矩而惟私欲之狥故人之所同恶者彼则以其便于己私而好之人之所同好者彼则以其不利于己而恶之此所以众怒民畔小则身危国削大则身弑国亡必有所不免者矣自秦誓至此又皆申言好恶公私之极者葢秦誓以言所好之公与所恶之私仁人放流之一节以明所恶之公见贤不能举一节以言不能充吾心好恶之实而此节遂以好恶与人相反终之皆絜矩不絜矩之判耳
　　是故君子有大道必忠信以得之骄泰以失之
　　忠信者尽己而不违于物絜矩之谓也骄泰者肆己而不有乎人不絜矩之谓也得之则得众得国也失之即失众失国也所谓章内三言得失而语益加切者得众失众以人心言之善不善以事为言之至于忠信骄泰则直指心术言之也天理存亡之几决者忠信则天理存骄泰则天理亡也几决于此而其分逺矣且自其得者观之有国家者有幸而得人心者矣然事为之间未可保也事为善矣而发于其心容有未尽未实者焉亦安得保其久而不变哉又自其失者观之有不幸而失人心者焉苟能转移犹可格也其或事为之不善苟能更张犹可及止也若乃骄泰则自其心术天理已亡其害于而政亡于而家而国者吾末如之何矣心术乃善恶乱治本原之地天下之本无以加于此推得失之本至此切实推得失之效自此而不可移矣
　　生财有大道生之者众食之者寡为之者疾用之者舒则财恒足矣
　　通章以货财为戒而此以生财为言何也财用国之常经不可一日无者但瘠民肥己则为争民悖入之愆而务本节用是乃制国生财之道苟徒禁其为聚财之政而不示之以生财之道则异时国用不给终不免于横取诸民遂使时君世主以财聚民散之戒为儒者之常谈而以剥民自足之政为有国之实利则是以理财为讳者乃所以为聚财之张本也故此节复以生财之道言之夫所谓生财者必有因天分地之源所谓有道者决非管商功利之术而究其所以为生财之道者则生者众食者寡为者疾用者舒而已天地间自有无穷之利有国家者亦本有无穷之财但勤者得之怠者失之俭者之奢者耗之故传之四语万世理财之大法也吕氏之说辞简理尽而朱子本注所谓务本者生众为疾之说也所谓节用者食寡用舒之说也至于财恒足矣则所以足财者非外本内末之效而君人者亦何必横取诸民哉是则生财之道乃厚民之本也呜呼下多游民中多蠧吏上有偏聚之势而国有无穷之需生之为之者有限食之用之者无穷利源竭而费之毎多民力困而取之益竭务本节用之不知而外本内末之益力曽几何哉而民之不散也
　　仁者以财发身不仁者以身发财
　　上言生财之道与足财之效故此继言仁者之所以用财与不仁者之所以生财也夫仁者知生财之道而财足矣积而能散故常以财发身不仁者不知生财之道而崇货焉则争民施夺而终以身发财然而仁者惟知散财以利民耳固非为发身而散之不仁者惟知发财之利己耳而亦岂知所以亡其身也
　　未有上好仁而下不好义者也未有好义其事不终者也未有府库财非其财者也
　　孟献子曰畜马乗不察于鸡豚伐氷之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也
　　孟献子数言似非春秋卿大夫之言也献子固贤大夫然以其好贤取友岂亦得于师友相传之绪论欤畜马乗大夫以下之官也伐氷之家大夫以上之官也古者士三赐为大夫始有车马伐氷斩氷也然斩氷有国者之事若卿大夫则受氷之家非斩氷者也岂伐者取之之谓卿大夫之家防祭则取氷于公故谓之伐氷欤古者日在北陆而藏氷西陆朝觌而出之食肉之禄氷皆与焉大夫命妇防祭用氷其致仕而老于家者亦无不受焉畜马伐氷爵禄富贵之家也鸡豚牛羊小民产鬻之利也以畜马伐氷之家而又察于鸡豚牛羊之畜则利以专而妨民是与民争利者也然厚禄之家而畜鸡豚牛羊之畜其害固己隂夺民之利百乗之家而畜聚敛之臣其害则必横夺民之利故献子于此又下一转语谓与其有聚敛之臣宁有盗臣夫二臣者固非有国有家者之宜有然而君子之心寛仁慈惠宁亡己之财而不忍伤民之力故与其有聚敛之臣宁有盗臣耳此章无非絜矩之义然以君子之心推之则其所以絜矩者宁在我者有所损而无使在人者有所损不亦持心过厚之至哉至论其以义为利则其取数固亦多矣义之一字终奚损利之一字终奚益有国家者断宜择而取之
　　长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也
