<!-- { "loadSidebar": true } -->
　　子路以叶公不知圣人且欲拟其形容而未知所对也夫子之意则以为即其近者告之斯可矣夫子葢尝自谓十室之邑必有忠信独不如已之好学而今所言愤忘食乐以忘忧不知老之将至者亦好学之至者也然则圣人之所以异于人者果独在于好学耶夫子葢生而知之者而未尝居焉使人知圣由学而可至也然生而好学则是其所为生知者固亦莫揜矣谓圣人所以异于人者在于好学亦岂不可乎
　　子曰我非生而知之者好古敏以求之者也
　　门人见夫子之圣谓生而知之不可跂及也故夫子以是告之使果能好古敏以求之则圣人亦岂不可希哉玩味辞气其循循善诱可谓至矣
　　子不语怪力乱神
　　圣人一语一黙之间莫不有教存焉语怪则乱常语力则妨徳语乱则损志语神则惑听故圣人之言未尝及此虽然就此四者之中鬼神之情状圣人亦岂不言之乎特明其理使人求之于心而已若其事则未尝言之也门人记圣人之所雅言与夫所不语者而垂教焉抑可谓察之精矣
　　子曰三人行必有我师焉择其善者而从之其不善者而改之
　　见人之善不善也而皆我师焉古人之学无非为已而己虽然就一人之身而有善有不善焉亦莫非吾师也择其善者而从之其不善者而改之此葢进善无穷之意非若老氏以不善人为资而利之也夫有利之之心则是己自陷于不善也毫厘之差君子谨诸
　　子曰天生徳于予桓魋其如予何
　　天生徳于予言天命徳于己也天命徳于已桓魋其如之何使不幸而不免于难亦天也桓魋其亦如之何哉虽然人受天地之中以生天之生斯人无不具徳于其性也人则自息之耳惟圣人为能全夫天之所命曰天生徳于予而所为与天理无间者亦自可见矣
　　子曰二三子以我为隐乎吾无隐乎尔吾无行而不与二三子者是丘也
　　夫子之道犹天然门弟子学焉而莫及则疑以为有隠夫子从容告之曰二三子以我为隠乎吾无隠乎尔葢道无不在圣人何隠乎尔所谓无行而不与二三子者葢视听言动之际无非教也二三子苟能体之自近而用力焉则知圣人果无毫发之可隠也在二三子勉之何如耳
　　子以四敎文行忠信
　　圣人之敎人不越乎是四者学文则知广敦行则身修忠信则徳进学者勉于是则内外交益日有所进而月有所将也忠信本一事而谓之四教者忠则实诸已信则笃诸人在学者之成身当以为两事而并勉也文居其首者教以博文为先也
　　子曰圣人吾不得而见之矣得见君子者斯可矣子曰善人吾不得而见之矣得见有恒者斯可矣亡而为有虚而为盈约而为泰难乎有恒矣
　　圣人君子以学言善人有恒者以质言圣人者肖天地者也君子者具其体而未能充尽者也故圣人不得而见得见君子斯可矣善人资禀醇笃无恶之称有恒者则能谨守常分而已故善人不得而见得见有恒者斯可矣以善人之质而进学不已圣葢可几有恒者力加勉焉亦足以有至也若夫已无而以为有已虚而以为盈在约而以为泰则是骄矜浮虚不务实者其能以有恒乎未能有恒况可言学乎
　　子钓而不纲弋不射宿
　　此圣人爱物之心也钓而不纲不欲尽物也弋不射宿不忍乗危也于此亦可玩味圣人之仁心矣
　　子曰盖有不知而作之者我无是也多闻择其善者而从之多见而识之知之次也
　　天下之事莫不有所以然不知其然而作焉皆妄而已圣人之动无非实理也其有不知而作者乎虽然知未易至也故又言知之次者使学者有所持循由其序而至焉多闻择善而从多见而识其善此虽未及乎知之至然知之次也择焉识焉而不已则其知将日新矣
　　互乡难与言童子见门人惑子曰与其进也不与其退也唯何甚人洁已以进与其洁也不保其徃也
　　以互乡之俗恶而童子又非得与先生长者抗礼者而夫子见之故门人惑焉夫子谓其进之志则善与其进之志善也而不与其退而不善也若于进而志善之时以其退而不善而拒之则何甚也圣人之心天也其有己甚者乎则又反复言之谓凡人洁已以进则当与其洁耳固不可保其徃也此所谓显比王用三驱至公之心也
　　子曰仁远乎哉我欲仁斯仁至矣
　　仁岂远于人乎患人不欲之耳欲之斯至不曰至仁而曰斯仁至矣葢仁非有方所而可徃至之也欲仁而仁至我固有之也
　　陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于呉为同姓谓之呉孟子君而知礼孰不知礼巫马期以告子曰丘也幸苟有过人必知之
　　他国之大夫问吾国之君知礼与否则但可告之以知礼而已及巫马期以司败之言告则又岂可谓取同姓为知礼乎若言为君隠之意则浅露已甚而失前对之本意矣故但引已之过而已然而取同姓之为非礼其义固已在其中矣圣人辞气之间其天地造化与
　　子与人歌而善必使反之而后和之
　　歌者歌诗也于其歌之善也使反之而后和非独与人为善也反复抑至于再三则所以感人者益深矣是亦所以长其善也与
　　子曰文莫吾犹人也躬行君子则吾未之有得
　　言文吾无不与人同者于躬行之君子则未见圣人之意欲使学者不但既其文而务孚其实也夫所谓文者威仪艺文之事可得而见者也躬行之实则在夫缜宻笃至存乎人之所不见者也此顔闵之徒所以独出于众人者欤
　　子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也
　　夫子虽不居圣然玩味辞气其所以为圣者亦可得而见矣夫尽仁道者圣人也为之不厌诲人不倦圣人之仁天之无疆也
　　子疾病子路请祷子曰有诸子路对曰有之诔曰祷尔于上下神祗子曰丘之祷久矣
　　子路请祷而夫子告之以有诸葢欲子路深省夫祷之理也苟知其有是理则知夫子之何用祷也而子路未之达独举诔以为证于是从而告之曰丘之祷久矣葢祷者悔过迁善之意平日之思虑云为神之听之未尝斯须离也一有未顺则逆于神理是则当祷也若夫圣人之心则所谓天且弗违而况于鬼神乎独曰丘之祷乆矣辞气谦厚而所以啓告子路者亦至也
　　子曰奢则不孙俭则固与其不孙也寜固
　　奢俭皆为失中奢则不孙为其矜夸也俭则固为其拘执也虽然固之为病特未能趋于中耳而其所为自守者犹近本焉至于不孙之为害则驰骛畔散恶之所由起也圣人斯言非勉学者为俭而已也葢使之知夫奢之为害之甚而俭犹可取则庻有得于务本趋约之意云耳
　　子曰君子坦荡荡小人长戚戚
　　正已而不求诸人故坦荡荡徇欲而不自反故长戚戚坦荡荡非谓放怀自适无所忧虑之谓也谓求之在已而无必于外故常舒泰云耳
　　子温而厉威而不猛恭而安
　　和顺充积则其见必温然温而厉也徳盛者其威必着于外然威而不猛也从容中理者其貌必恭然恭而安也温而不厉则和而无制有害于温矣威而猛则为物所惮有病于威矣恭而不安则不可以持乆有损于恭矣从容而全尽者其惟圣人乎门人形容至此亦可谓善学矣
　　泰伯篇
　　子曰泰伯其可谓至徳也已矣三以天下让民无得而称焉
　　三让程子曰不立一也逃之二也文身三也夫泰伯之让诚难知也以君之元子而弃宗国以逃身本中夏而从夷狄之为不亦冒先王之大禁欤而泰伯安然行之非圣人孰能明其为至徳也至徳谓徳之至也泰伯知文王有圣徳天之所命当使天下被其泽故致国于王季为文王也故曰以天下让言其至公之心为天下而让也变而止乎中非达权乐天者其能与于此乎惟其事情深逺故民无得而称而圣人独知其为至徳也或曰泰伯之心知文王得国则周必有天下乎非然也以是存心则是利夫天下者也泰伯知文王得国则天下必被其泽而已至于周之有天下则泰伯岂加毫末于此哉此又不可以不知也
　　子曰恭而无礼则劳愼而无礼则葸勇而无礼则乱直而无礼则绞
　　恭愼勇直皆善道也然无礼以为之本则过其节而有弊反害之也盖礼者其节之存乎人心者也恭而无礼则自为罢劳慎而无礼则徒为畏惧勇而无礼则流于陵犯直而无礼则伤于讦切然则其弊如此其贵于恭慎勇直者何哉葢有礼以节之则莫非天理之当然无礼以节之则是人为之私而已是故君子以约诸已为要也
　　君子笃于亲则民兴于仁故旧不遗则民不偷
　　君子谓在上者也笃于亲而民兴于仁故旧不遗而民不偷葢仁义之心人皆有之有以示之斯感而应矣夫上之人所为若是者非为欲以动民而为之也敦笃于吾之所当为而其应自尔也
　　曾子有疾召门弟子曰啓予足啓予手诗云战战兢兢如临深渊如履薄冰而今而后吾知免夫小子
　　曾子当死生之际其言如此与易箦之意同葢安死顺生纯是义理也啓手足之义示保其身而无伤也战兢临履曾子平日之心敬而无失至是而知免于戾所谓全而归之也夫以形体言之且不可伤则其天性可得而伤乎举其显而隠者可知矣
　　曾子有疾孟敬子问之曽子言曰鸟之将死其鸣也哀人之将死其言也善君子所贵乎道者三动容貌斯远暴慢矣正顔色斯近信矣出辞气斯远鄙倍矣笾豆之事则有司存
　　所贵乎道者三事谓其动容貌而能循于法则也正顔色而根于诚实也出辞气而不悖于伦理也此三者岂可骤为而强致哉必也平日庄敬笃实涵养有素而后其见乃能如此此所贵夫道也若此则礼之本既立矣至于刑名度数之事则付之有司使任职焉可也葢本既立则末无不举矣意者孟敬子务详于末而未知其本故欤【一本云或曰此与非礼勿视勿听勿言勿动之意同乎曰有异哉夫子之言制于外所以养其中也曽子之言存于中而以正其外者也学者当识内外交正之意】
　　曾子曰以能问于不能以多问于寡有若无实若虚犯而不校昔者吾友尝从事于斯矣
　　以能问于不能以多问于寡乐善而无厌也有若无实若虚有善而不居也犯而不校不动于血气而安于理也非心不违仁者其能之乎尝从事于斯者葢顔子由克已以至于无我也
　　曾子曰可以托六尺之孤可以寄百里之命临大节而不可夺也君子人与君子人也
　　可以托孤可以寄命与夫临大节而不可夺非刚毅笃实者其能之乎曰君子人与疑辞也君子人也断辞也言其人虽未尽君子之道而节操若是可以谓之君子乎葢谓之君子则可也
　　曾子曰士不可以不毅任重而道逺仁以为已任不亦重乎死而后已不亦远乎
　　有寛廓之意毅有特立之意与毅相须者也士之所任者重而其道逺非毅则何以胜其重而致其逺乎所为任之重者以仁为已任故也仁者人之道为士者求所以尽人之道其任重矣然所为仁者其道葢无穷非可以易进而速成也用力以终吾身焉顾所至何如耳然则非毅其可哉
　　子曰兴于诗立于礼成于乐
　　此学之序也学诗则有以兴起其性情之正学之所先也礼者所据之实地学礼而后有所立也此致知力行学者所当兼用其力者也至于乐则和顺积中而不可以已焉学之所由成也此非力之可及惟久且熟而自至焉耳
　　子曰民可使由之不可使知之
