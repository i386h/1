<!-- { "loadSidebar": true } -->
　　子曰吾十有五而志于学三十而立四十而不惑五十而知天命六十而耳顺七十而从心所欲不逾矩此章圣人身为之度使学者知圣可学而至而学不可以躐等也夫志学者其本也譬诸木之区萌水之一勺必有是本而不已焉曰志学者心存乎正而不他也圣人之所以为圣人者以其有始有卒常乆日新而已必积十年而一进者成章而后逹也夫子固生知之圣而每以学知为言者明修道之教以示人也立者得于己而不失也不惑者理明义精无所疑也知天命者究极夫天之所为也耳顺者入乎耳者无不通也从心所欲不逾矩者不勉不思而皆天则也
　　孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死葬之以礼祭之以礼
　　无违谓无违于理也礼者理之所存也生事之以礼以敬养也死之以礼必诚必信也祭之以礼致敬而忠也亲虽有存没之间而孝子之心则一而已存是心而见于节文者无不顺所谓以礼也以孟懿子之不能问也故因樊迟之御以告之使懿子因圣人之言而有发则夫三家之所以养其亲与所以塟所以祭者皆违理之甚者也其敢斯须而安之乎
　　孟武伯问孝子曰父母惟其疾之忧
　　人子以父母之心为心舍有疾之外其他无以忧其亲者则其一举足一出言之不敢忘可知矣然而不幸而遇疾可也若所以卫养者不谨自取疾疢以贻亲忧则亦为非孝而已
　　子游问孝子曰今之孝者是谓能养至于犬马皆能有养不敬何以别乎
　　事亲以敬为本养而不知敬则但为养而已是何以别乎以敬为本则所以养者固亦在其敬之中矣
　　子夏问孝子曰色难有事弟子服其劳有酒食先生馔曾是以为孝乎
　　色难记所谓愉色婉容者是已盖非爱敬之至和顺充积则形于外者不能常然也意者子夏于事亲之际犹或少此与游夏圣门髙弟其于致养服勤盖所优为故一则告之以敬一则告之以色难皆勉其所未尽而所以进之者逺矣
　　子曰吾与回言终日不违如愚退而省其私亦足以发回也不愚
　　不违如愚者心濳黙识非言语之可形也【一作潜心黙识无疑之可复也】退而察其私则亦足以发明斯道是夫子之所言者顔子体之于日用之中而无间也此其请事斯语之效欤善学者以身履之为贵圣人之观人亦攷其实有诸已者何如耳
　　子曰视其所以观其所由察其所安人焉廋哉人焉廋哉
　　所以谓其所为也即其所为者而视之其事善矣则当观其所从由之道果为善乎为利乎人固有同为一事而所发有善利之分者矣其所由者是则又当察其所安者焉所安谓心之所主人固有一事所发之善而平日之所存未必在是者矣观详于视而察深于观观人之法亦尽于此矣然而在已者未明则亦何以察人乎若在已则当于存主处用功所安者正道则所由者不差而其失鲜矣
　　子曰温故而知新可以为师矣
　　温故存其所已能者也知新进其所未及者也此虽两义而实相通惟能温故是以知新也可以为师者言其温故知新为可师也程子曰如此处极要理会若只认温故知新可以为人师则气象窄狭矣学者推此一端庶几可以味圣贤之辞意矣
　　子曰君子不噐
　　器者拘于一物凡人可以器言者皆以其才而论之也器虽有小大然其为拘于才而有限则一也若君子则进于德进于德则气质变化而才有弗器者矣
　　子贡问君子子曰先行其言而后从之
　　君子主于行而非以言为先也故其言之所发乃其力行所至言随之也夫主于行而后言者为君子则夫易于言而行不践者是小人之归矣子贡非不能践言者然未免于多言夫子恐其有时而或以言为主而行有未精也是以深警焉夫未之能践而言与夫力行所至而言者其意味有间矣学者宜深察之
　　子曰君子周而不比小人比而不周
　　君子小人之分公私之间而已周则不比比则不周天理人欲不并立也君子内恕以及人其于亲疎逺近贤愚处之无不得其分盖其心无不溥焉所谓周也若小人则有所偏系而失其正其所亲昵皆私情耳所谓比也
　　子曰学而不思则罔思而不学则殆
　　学者学乎其事也自洒埽应对进退而往无非学也然徒学而不能思则无所发眀罔然而已思者研穷其理之所以然也然徒思而不务学则无可据之地危殆不安矣二者不可不两进也学而思则德益崇思而学则业益广盖其所学乃其思之所形而其所思即其学之所存也用功若此内外进矣
　　子曰攻乎异端斯害也已
　　攻如攻木之攻虽小道必有可观者焉致逺恐泥是以君子弗为即此意也【一本作异端之说非无可喜惟其偏蔽一或攻之则害于心术而难反】或觧此章攻如攻伐之攻以为恶异端而力攻之适足以自敝夫将以正人心则异端之攻亦有不得而已者然君子贵于反经而已矣
　　子曰由诲女知之乎知之为知之不知为不知是知也子路勇于进于知与不知之间容有察之未精者故夫子语之以知之之道盖于其所能知与其所未知者皆能察其实而无自欺非心平气和守约务实者莫之能也于此而博学审问慎思明辨则其不知者亦终将知之矣故曰是知也言是乃知之道也不然强以不知为知是则终身不知而已
　　子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣子张之学干禄岂若世之人慕夫利者哉亦曰士而禄仕其常理耳夫子独告之以得禄之道谓在我者谨于言行而寡夫尤悔则固得禄之道夫谨言行者非期于得禄也亦非必得禄也曰禄在其中矣辞气不廹而义则完矣若告之以士不可以求禄则理有所未尽而亦非长善救失之方也子张于道少深潜缜宻之功或以为难能而未仁或以为堂堂而难与并为仁盖可见也故夫子告之以阙疑阙殆又曰慎言其余慎行其余若是其谨矣而犹于尤悔曰寡焉则所以约之者深矣
　　哀公问曰何为则民服孔子对曰举直错诸枉则民服举枉错诸直则民不服
　　哀公之时强臣擅命民几不知有公室矣患民之不服而问焉亦有激而然也夫子之告之者虽为哀公而言其实先王所以得民心者不越是也盖善善而恶恶乃兆民之彛性在上者举错得宜则莫不盎然而诚服盖有以顺其彝故也不然则将憪然而不服以咈其性故耳使哀公而眀此义则君子聚于朝人心一于下何畏乎强臣而何患公室之不竞哉虽然在上者焉知枉直而举错之亦曰公其心而已矣
　　季康子问使民敬忠以劝如之何子曰临之以庄则敬孝慈则忠举善而教不能则劝
　　古之治天下者修之吾身而已耳夫临民以庄孝于亲慈于下善者举之不能者教之此皆在我所当为非为欲使民敬忠以劝而为之也然临之以荘而民敬心生孝慈而民忠于已举善教不能而民感恱以劝其应盖有不期然而然者则修之吾身岂不至约乎季康子不知自反而望于民者深而有是问夫子以正理告之耳
　　或谓孔子曰子奚不为政子曰书云孝乎惟孝友于兄弟施于有政是亦为政奚其为为政
　　惟孝友于兄弟孝于亲则必友于兄弟也孝友笃于家则其施于有政亦是心而已然则虽不为政而在家庭之间躬行孝友之行为政之道固在是矣何待夫为政哉盖或者勉夫子以为政之事而夫子告之以为政之道也
　　子曰人而无信不知其可也大车无輗小车无軏其何以行之哉
　　车无輗軏则无以行人而无信则亦不可行也信者以实之谓言以实则其言为有据行以实则其行为可常不然则无所凭依妄而已矣此与虽州里行乎哉之行同意夫学者信以为本则德可进业可广若不务信其言行而徒慕髙逺终不可行而已矣
　　子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也
　　三王之礼各因前世而损益之盖曰随时循理而已以殷周已验之迹而推之则夫百王继承损益之常道盖可得而知矣若夫自嬴秦氏废先王之典而一出于私意之所为有王者作其于继承之际非损益之可言直当尽变革之然其所为变革者亦不过因其时而损益三代之礼云耳故曰王天下有三重焉其寡过矣乎此亦虽百世可知也【一本云三王之礼各因前世而损益之其所因者五典五礼之大纲也其损益者见于节目文质之随时也以殷周已騐之迹而推之则夫百王继承损益之常道盖不可得而易此矣后有作者欲法先王之善治则先立大纲而所谓损益者随时以制其宜焉则亦何逺之有谓之百世可知者不亦信乎】
　　子曰非其鬼而祭之謟也见义不为无勇也
　　祀典自天子至于庶人祭各有其分不可紊也盖有是理则有是鬼神故于所当祭而祭则其鬼享若无是理则亦无是鬼神也而祭何为哉是徒为謟而已见其义之不安则当速止耳而不能止者狃于习俗故也虽然是特其见义之未明耳使其了然于鬼神之情状则其于义之所在有为之而莫御者矣

　　论语觧卷一
<经部,四书类,癸巳论语解,卷一>
　　钦定四库全书
　　论语觧巻二　　　　　　　宋　张栻　撰八佾篇
　　孔子谓季氏八佾舞于庭是可忍也孰不可忍也季氏以陪臣而僣天子之舞目睹其数而安焉于是而忍为则亦何往而不忍也乱臣贼子之萌皆由于忍而已忍则安之矣
　　三家者以雍彻子曰相维辟公天子穆穆奚取于三家之堂
　　佾之用八着见于目者也雍之诗天子与相之言着闻于耳者也是二者皆不待究其义而可知犹且安焉则凡乱之事何所不可为也程子曰鲁用天子礼乐成王之赐伯禽之受皆非也其因袭之遂使季氏八佾三家雍彻故仲尼于此着之
　　子曰人而不仁如礼何人而不仁如乐何
　　礼乐无乎不在而其理则着于人心人仁则礼乐之用兴矣人而不仁其如礼乐何
　　林放问礼之本子曰大哉问礼与其奢也宁俭丧与其易也宁戚
　　礼者理也理必有其实而后有其文文者所以文其实也若文之过则反浮其实而害于理矣周之末世其弊盖如此林放独能以礼之本为问亦可谓得所问矣夫礼而失于奢宁过于俭也丧而易焉宁过于戚也盖俭与戚其实则存奢则逺于实易则亡其实其文虽备无益也言礼而又言丧所以深示其本也
　　子曰夷狄之有君不如诸夏之亡也
　　夷狄虽政教所不加然亦必有君长以统莅之然后可立也春秋之世礼乐征伐自诸侯出降而自大夫出又降而陪臣窃国命是以圣人伤叹以为夷狄且有君不如诸夏之无君也夫诸夏者礼义之所出也今焉若此其变亦防矣此春秋之所为作
　　季氏旅于泰山子谓冉有曰汝弗能救与对曰不能子曰呜呼曾谓泰山不如林放乎
　　林放犹能问礼之本泰山岂受非礼之祭乎盖鬼神虽幽不外乎理人心犹所不安也谓神其听之乎曰曾谓泰山不如林放乎辞气不廹而鬼神之理亦可得而推矣或疑季氏虽天子之礼乐亦且之何有于诸侯而孔子欲救之意者当冉有为家臣之时初有旅泰山之事故夫子欲其救之以为之兆而冉有盖不能也
　　子曰君子无所争必也射乎揖让而升下而饮其争也君子
　　争生于有已君子克己者也是以无所争惟射疑于可争而君子之于射于以正己而观德耳揖让而后升去位而举爵其雍容辞逊自反而下人之意盖如此然则其争也君子乎于射而不争则他可知矣
