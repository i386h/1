<!-- { "loadSidebar": true } -->
　　子夏问曰巧笑倩兮美目盼兮素以为绚兮何谓也子曰绘事后素曰礼后乎子曰起予者商也始可与言诗已矣
　　凡礼之生生于质也无其质则礼安从施素虽待于绚然素所以有绚也无其质则何绚之有曰绘事后素者谓质为之先而文在后也子夏于此知礼之为后可谓能黙会之于语言之外矣故夫子有起予之言子夏在圣门文学之科而其所得盖如此可谓知本矣子贡子夏或有所兴起而得之于诗或诵诗而有以感发吾之至意皆善为诗者也
　　子曰夏礼吾能言之不足徴也殷礼吾能言之宋不足徴也文献不足故也足则吾能徴之矣
　　文谓典章献谓故老之贤者杞宋在当时是二者皆有所不足故于稽攷咨询有阙焉则夫二代之礼圣人虽能言其意而度数节文之实盖有不得而徴者矣无徴不信是以圣人或阙焉夫以圣人之生知而学至于前代制作之原固已黙识而无余矣然至于事为之着必攷文献于故国有所不足又从而阙之其问礼于老聃问官名于郯子及史之阙文皆是意也非惟至诚无息不自有其圣智而于制作之实文理密察又如此
　　子曰禘自既灌而往者吾不欲观之矣
　　禘者天子之大祭祫者诸侯之大祭鲁诸侯也而用天子之礼以祭位与时俱不称则为无是鬼神矣灌者求神之始夫子谓自灌而往皆不欲观盖既无是鬼神则其节文虽多亦妄而已或以为于始祭之时精意不至则其余不足观此意虽美然圣人不他言祭祀而独以禘为言以是知盖为鲁设程子之说精矣
　　或问禘之说子曰不知也知其说者之于天下也其如示诸斯乎指其掌
　　或问禘之说而对以不知者盖圣人难于斥言之欲问者深思其故也夫礼者天之秩也禘之为礼惟天子得用之而诸侯不得用之者盖天理之所当然也天下万事皆有所当然者天之所为也苟知禘之说则于治天下之道如指诸掌之易明亦曰循其理而已矣
　　祭如在祭神如神在子曰吾不与祭如不祭
　　祭如在谓祭其先如在者如其生存也祭神如神在谓天子祭百神诸侯祭其境内山川之类也如神在者如其神灵之接也此皆诚之不可揜也吾不与祭如不祭者不诚则无物也夫所谓神者天地其神之至欤以至于天地之间运行变化者与夫山林川谷丘陵能出云为风雨者是皆神也天子有天下则得兼祭之诸侯有一国则得祭其境之望而已有是鬼神则有是礼乐皆诚之所存也非明于天地之性者曷足以究鬼神之情状哉
　　王孙贾问曰与其媚于奥宁媚于灶何谓也子曰不然获罪于天无所祷也
　　奥者室神之主程子曰奥喻贵臣灶喻用事者此乃家人祷祠之言王孙贾举以为问其意则欲夫子媚于已也夫子谓苟获罪于天则媚奥媚灶皆何所益盖胷中所存一有不直则为获罪于天矣夫欲求媚是不直之甚者也斯言即祷祠而论之而所以答其意者亦无不尽矣
　　子曰周监于二代郁郁乎文哉吾从周
　　周监于夏商而制作郁郁乎文哉言其盛且备不可以有加也故圣人欲从周若使圣人居制作之位大体则从周然其闲损益之冝如行夏时乗殷辂则有之矣
　　子入太庙每事问或曰孰谓鄹人之子知礼乎入太庙每事问子闻之曰是礼也
　　礼以敬为主宗庙之事严矣其大体圣人固无不知也至于有司之事则容亦有所不知者焉知与不知皆从而问敬其事也或以为不知礼圣人告之以是礼也所以明礼意之所存也
　　子曰射不主皮为力不同科古之道也
　　君子之射以观德行习礼乐也岂为力哉不主皮言不以贯革为主也不以贯革为主则君子之所以为射者盖可知矣为力不同科大程子曰言与为力而射者不同科也夫弧矢之利以威天下执弓矢而御侮劳力者小人之事君子之射意不为此曰古之道言当时失此意也
　　子贡欲去告朔之饩羊子曰赐也尔爱其羊我爱其礼鲁自文公告朔之礼废矣饩羊虽存子贡之意以为礼既废矣饩羊何为徒为烦费而已夫子之意以为礼虽废而羊存庶几后之人犹有能因羊以求礼者是则羊虽虗器固礼之所寓也故曰尔爱其羊我爱其礼玩夫子之辞意则子贡之欲去羊其亦隘狭而少味矣
　　子曰事君尽礼人以为谄也
　　圣人斯言伤时人不知事君之礼也曰尽礼则非有所加也适当其冝而已观乡党所载与夫拜下之从则可见也尽礼而人以为谄则时人之不知礼可知矣特曰人以为謟也圣人道大德故其言含蓄如此
　　定公问君使臣臣事君如之何孔子对曰君使臣以礼臣事君以忠
　　定公发此问盖亦有所感发也圣人告之者乃君臣相与之常道虽帝王之世不越是矣使臣以礼如传所谓敬大臣体羣臣之类是也事君以忠无以有已有犯而无隠也君使臣以礼臣事君以忠则上下交而泰治兴矣然在人君端本之道以礼使臣则羣臣得尽其忠不然惧贤者之日逺而小人之日亲也
　　子曰闗雎乐而不淫哀而不伤
　　哀乐情之为也而其理具于性乐而至于淫哀而至于伤则是情之流而性之汨矣乐而不淫哀而不伤发不逾则性情之正也非养之有素者其能然乎闗雎之诗乐得淑女以配君子至于钟鼓乐之琴瑟友之所谓乐而不淫也哀窈窕思贤才至于寤寐思服展转反侧所谓哀而不伤也玩其辞义者可不深体于性情之际乎
　　哀公问社于宰我宰我对曰夏后氏以松殷人以柏周人以栗曰使民战栗子闻之曰成事不说遂事不谏既往不咎
　　社各用其所宜之木而已非有所取义也哀公闻周人以栗之言遽曰使民战栗盖素有欲用刑威之心故因言发见也宰我于此所当正义以捄其失而曾莫之告也无乃使之益安于其所趋乎故夫子重言以责之谓汝以为成事而不说乎以为遂事而不谏乎以为既往而不咎乎既非此三者奈何而不告也然而是三言者后世人臣往往借以为说则亦不可以不辨夫事既成而不可说则当引去而不当尸其位也君所专而不得谏在下位则可非为大臣与任事者设也既往固不可咎然亦有当推咎者所以使之革其旧而图其新也
　　子曰管仲之器小哉或曰管仲俭乎曰管氏有三归官事不摄焉得俭然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼
　　管氏急于功利而不知道义之趋大抵其器小也或者闻小器之言则疑以为俭闻其三归具官则又疑其知礼盖当时习俗尊慕霸者闻圣人之言而惑之也圣人因其所疑摭事以告然所谓三归具官塞门反坫固无非在器小之中也学者深濳圣人之意真知夫管仲之果为小也而后知曾西畏子路而不为管仲者矣或曰圣人常大管仲之功矣而小其器何也圣人之言抑髙下各有攸当功虽大亦何害其为器之小乎
　　子语鲁大师乐曰乐其可知也始作翕如也从之纯如也皦如也绎如也以成
　　周衰乐废盖虽其声音亦失之矣圣人因其义而得其所以为声音者而乐可正也故曰乐其可知也翕如始作而合也纯如纵之纯一而和也虽合而和然髙下清浊眀白而不相夺伦也故又曰皦如也至于绎如也以成则相继而有余也先王之乐其声音之所为至者亦具此矣玩夫此则其制始终之序亦可得而寻矣
　　仪封人请见曰君子之至于斯也吾未尝不得见也从者见之出曰二三子何患于丧乎天下之无道也乆矣天将以夫子为木铎
　　封人盖必有见于圣人容色辞气之间而发是言门人有取云耳言二三子何患于夫子之不得时与位乎天下无道之乆天固将使夫子振斯文以觉方来也盖封人知文之在兹是乃天意耳
　　子谓韶尽美矣又尽善也谓武尽美矣未尽善也舜绍尧之绪从容揖逊而有天下武王翦纣之暴一戎衣而有天下虽圣人之心初无二致揖逊征伐时焉而已然征伐之事圣人岂所欲哉有所不得已焉耳盖时异则事异事异则所为忧乐亦异故其见于乐之声容者亦不容无不同者焉是则韶武之俱为尽美者圣人之心一也武之未得为尽善者时与事之不同也故成汤有予有慙德之言盖以为不幸所值之时如此有慙于舜禹之事也嗟乎是武王之心也
　　子曰居上不寛为礼不敬临丧不哀吾何以观之哉居上之主于寛与礼之主于敬丧之主于哀同盖不寛则失所以为长人之本其他虽有所为尚何观乎为礼而不敬临丧而不哀则繁文末节虽多亦何以观也然寛非纵弛之谓緫其大纲使人得以自效也里仁篇
　　子曰里仁为美择不处仁焉得知
　　居以亲仁为美而所自处其可不择而处仁乎不知择是不知也故孟子因择术之论而曰夫仁天之尊爵也人之安宅也莫之御而不仁是不知也
　　子曰不仁者不可以乆处约不可以长处乐
　　君子之可以乆处约可以长处乐安于理而已不仁者勉强而暂处则有之若差乆焉则移于约乐而无所不至矣
　　仁者安仁知者利仁
　　安仁者其心纯一不待勉强而无不在是也利仁者知仁之美择而为之故曰利也上蔡谢氏曰安仁则一利仁则二安仁者非顔闵以上去圣人不逺者不知此味也
　　子曰唯仁者能好人能恶人
　　好善而恶恶者性也凡人之好恶每以己加焉而失其正惟仁者为能克己故能好人能恶人莫非天下之公理而已
　　子曰苟志于仁矣无恶也
　　志于仁则无不善盖元者善之长存乎此何恶之有惟其有不存焉则流于不善矣
　　子曰富与贵是人之所欲也不以其道得之不处也贫与贱是人之所恶也不以其道得之不去也
　　有得富贵之道有得贫贱之道盖正而获伸者理之常此以其道而得富贵者也不正而诎者亦理之常此以其道而得贫贱者也然世盖有反是而富贵贫贱者矣所谓不以其道也惟君子则审其在已不为欲恶所迁故枉道而可得富贵已则守其义而不处在已者正矣不幸而得贫贱已则安于命而不去此其所以无入而不自得也【一本云富贵人之所欲贫贱人之所恶此人情所同然不以其道得处富贵则不处不以其道得去贫贱则不去岂君子欲恶之情有异于人哉于人之所欲而不处于人之所恶而不去盖其欲恶有甚于富贵贫贱者惟道所在而已】
　　君子去仁恶乎成名
　　君子之所以为君子者以其不已于仁也去仁则何自而成君子之名哉盖仁者人之道而善之长未有舍是而可他求者也
　　君子无终食之间违仁造次必于是颠沛必于是君子无终食之间违仁是心无时而不存也造次必于是颠沛必于是主一之功也
　　子曰我未见好仁者恶不仁者好仁者无以尚之恶不仁者其为仁矣不使不仁者加乎其身有能一日用其力于仁矣乎我未见力不足者盖有之矣我未之见也好仁非深造者不能故曰无以尚之其次则恶不仁恶不仁是亦为仁者也知恶不仁则知勉于仁矣不使不仁之事加见于其身盖知恶而遏止之也曰有能一日用其力于仁矣乎我未见力不足者用力于仁无力不足之患人皆有是道也病不求耳岂患力不足哉又曰盖有之矣我未之见也用力于仁者岂可谓天下无之乎特未之见耳所以待天下与勉学者之意反复抑可谓大而深切矣
　　子曰人之过也各于其党观过斯知仁矣
　　君子之过于厚过于爱虽曰过也然观其过而其心之不逺者可知矣若小人之过则失于薄伤于忍夫所谓薄与忍者是岂人之情也哉而其失至此则其所陷溺者亦可知矣故曰观过斯知仁矣
　　子曰朝闻道夕死可矣
