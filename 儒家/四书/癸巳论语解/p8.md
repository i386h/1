<!-- { "loadSidebar": true } -->
　　此言圣人能使民由是道而不能使民知之也凡圣人设教皆使民之由之也圣人非不欲民之知之然知之系乎其人圣人有不能与故曰不可使知之然使之由之所谓知之之道固在其中矣葢有由之而不知者未有不由而能知之者也然则孟子所载放勲之言曰使自得之者与此异乎无以异也葢曰自得则亦系乎彼而已
　　子曰好勇疾贫乱也人而不仁疾之已甚乱也
　　好勇则果于为如是而疾贫能无为乱乎不仁之人疾之过甚无所容身能无为乱乎此二者在上者不可以不知也先王有以厚民之生使其有勇者不至于疾贫有以养其不才使其不仁者不至于无所容斯已乱之道也
　　子曰如有周公之才之美使骄且吝其余不足观也已此言才美之不足恃当以徳为贵也古之圣人如周公者才艺之多故借以名之骄则无以来天下之善吝则不能与人共由于善虽才美如周公亦何为哉葢骄者气盈挟其有也吝者气歉懐不足也害徳者固多端而二者其縂目也葢徇于血气者不失之盈则失之歉耳
　　子曰三年学不至于谷不易得也
　　谷者取其成实之意故以训善焉善者实也三年学矣而不至于善善之难得也如此然则可不孜孜以自强乎为仁由已勉而不舍自有所至固不可以预期嵗月而逆计所成也圣人勉学者之意深矣
　　子曰笃信好学守死善道危邦不入乱邦不居天下有道则见无道则隐邦有道贫且贱焉耻也邦无道富且贵焉耻也
　　此章言士之自处当如是然笃信好学其本欤惟笃信好学而后能守死善道葢非见善之明则其能守之而不易乎危邦不入者不入其国也乱邦不居者虽在其国而可去之也有道则见道可行之时也贫贱则可耻以其无可行之实故也无道而隠道不可行之时也富贵则可耻以其屈巳而丧道故也
　　子曰不在其位不谋其政
　　止其分也谋其政云者巳徃谋之也若有从吾谋者则有时而亦可以告之矣
　　子曰师挚之始闗雎之乱洋洋乎盈耳哉
　　圣人自卫反鲁然后乐正雅颂各得其所师挚实传其声音者也
　　子曰狂而不直侗而不愿悾悾而不信吾不知之矣狂者进取侗者未有知悾悾者拘执然是三者有可以进学之理葢进取者不为枉曲而直可取也未有知者不敢自以为能而愿可取也拘执者不敢食其言而信可取也由是而教行焉则可救其所短而进之于道若狂而不直侗而不愿悾悾而不信则又巧伪生于其间并与其可取者而去焉无为足望矣
　　子曰学如不及犹恐失之
　　学者当常怀不及之心懐不及之心犹恐夫心之或放也况于自是自恕者乎以一善自居以一知自喜自足者也今日不为曰姑待明日小事故过曰为其大者自恕者也此皆人欲所由长而本心所由失也
　　子曰巍巍乎舜禹之有天下也而不与焉
　　舜禹之有天下岂有一毫与乎其间哉天与之人与之耳天与之人与之舜禹顺乎天人之心而履乎其位于我何加哉此其徳所以为巍巍也
　　子曰大哉尧之为君也巍巍乎唯天为大唯尧则之荡荡乎民无能名焉巍巍乎其有成功也焕乎其有文章此章言帝尧君道之大也天下之巍巍崇髙者莫若天之为天也而尧法则之曰则之则无一毫不与天相似矣尧之道荡荡广大无所不该而其用则宻故民无得而名民虽无得而名然巍巍之成功焕乎之文章不可揜也葢其功业文章乃其道之显见者也其至赜者不可得而窥而其至显者不可得而隠天之道然也圣人之道然也
　　舜有臣五人而天下治武王曰予有乱臣十人孔子曰才难不其然乎唐虞之际于斯为盛有妇人焉九人而已
　　此所谓才者言能全尽夫天生此民之才者也如左氏称才子必齐圣广渊明允笃诚之类舜之五臣武王之十乱皆相与共成天下之治者非但可任一职而已也邑姜助成正家之事而天下治焉亦妇人之有圣徳者也
　　三分天下有其二以服事殷周之德其可谓至德也已矣
　　三分天下有其二以服事殷非特文王也武王之初亦然故统言周之至德不但曰文王也葢纣未为独夫文武固率天下以事纣者也三分天下有其二天下之归徃如此而翼翼小心以尽其臣子之恭非徳合中庸者其能之乎故称至徳也
　　子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣禹之有天下无所与于已故饮食则菲衣服则恶宫室则卑所欲不存焉而于事神之际则尽其诚于朝廷之礼则尽其敬于保民之事则尽其力皆所以成其性耳惟其不存于彼故能克尽于此再言其无间者言其无可得而议如此也此与恶防酒而好善言之意同禹之为圣本由学而成皆其工夫至到者也

　　论语解巻四
<经部,四书类,癸巳论语解>
　　钦定四库全书
　　论语觧卷五　　　　　　　宋　张栻　撰子罕篇
　　子罕言利与命与仁
　　夫子之言明其义之所当然耳义所当然则亦无不利者夫子特罕言之也至扵命与仁凡夫子之所言何莫非是理而何隠乎尔也在学者潜心何如耳然夫子未尝指言之也谓之罕亦可矣
　　达巷党人曰大哉孔子博学而无所成名子闻之谓门弟子曰吾何执执御乎执射乎吾执御矣
　　达巷党人大孔子之博学而疑其不能以徧成也夫岂知本末精粗一以贯之之道哉故夫子但举一艺自居而又扵艺之中复居其次者以见夫道之无乎不在若善观圣人则扵此亦可以得之不然则愈失之也其言则谦而不居其意则完备矣
　　子曰麻冕礼也今也纯俭吾从众拜下礼也今拜乎上泰也虽违众吾从下
　　圣人扵斯世岂有意扵从违哉皆道之所在焉耳于其俭则不嫌扵从俗扵其泰则不避扵违众圣人之意盖可见矣
　　子絶四毋意毋必毋固毋我
　　圣人岂独无意哉盖发扵心者莫非实理无一毫私意也若有所作为皆私意耳必者必欲其然也固者执而不化也我者有已也意与我相近必与固相类然而不同也意则发见而我则其所存也必则期扵事之前而固则凝于事之后也毋字与无通夫子之扵四者非待有所禁止盖自无有耳絶云者无之甚也然四者之病始扵意而成扵我故大学之道必在于诚其意
　　子畏扵匡曰文王既没文不在兹乎天之将防斯文也后死者不得与扵斯文也天之未防斯文也匡人其如予何
　　文也者所以述是道而有传也文王既没文不在兹圣人以斯文为已任也已之在与亡斯文之防与未防系焉是二者岂人之能为哉天也不曰防已而曰防斯文盖已之身即斯文之所在也方夫子畏于匡之时所谓易诗书春秋皆未讨论也故以为天之将防斯文则后死者不得与扵斯文夫使后死者而果不得与扵斯文则其不免扵难亦非匡人之所能为也汲郡吕氏曰畏者有戒心也
　　太宰问扵子贡曰夫子圣者与何其多能也子贡曰固天纵之将圣又多能也子闻之曰太宰知我乎吾少也贱故多能鄙事君子多乎哉不多也
　　太宰见夫子多能而疑其圣者在此故云然子贡则谓夫子盖天命以大圣之质多能特其余耳夫子闻之恐太宰谓圣必待多能则甚有害也故谦以自居其意则欲太宰知夫多能虽不害其为君子然为君子不在多能也故曰君子多乎哉不多也
　　牢曰子云吾不试故艺
　　谓不试扵事业故所见者艺而已门人载牢所记夫子之言扵此申前章之意也
　　子曰吾有知乎哉无知也有鄙夫问扵我空空如也我叩其两端而竭焉
　　此章之意亦恐学者以圣道为髙逺而圣人为有隠也曰吾有知乎哉无知也谓尔以为吾有余知乎盖无余知也凡所以告二三子者无不尽矣虽使鄙夫持空空之质而问所以告之者亦未尝不就其两端而无不尽者焉盖语近而其逺者未尝不具焉语卑而其髙者未尝不存焉形而上曰道形而下曰器而道与器非异体也圣人有隠乎尔哉在学者体之何如耳
　　子曰凤鸟不至河不出圗吾已矣夫
　　非必凤至图出而后为至治之世凤至圗出盖治世之徴也圣人斯言叹明王之不兴而道之终不行耳
　　子见齐衰者冕衣裳者与瞽者见之虽少必作过之必趋
　　爱敬生扵中而形于外惟圣人为能有常而无失也扵齐衰哀有防也于冕衣裳贵达尊也扵瞽者矜困穷也推之则帝王所以治天下之纲要也
　　顔渊喟然叹曰仰之弥髙钻之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之未由也已
　　仰之弥髙愈探而愈觉无穷也钻之弥坚愈进而愈觉难入也瞻之在前则若不及忽焉在后则又过之盖得其中为难也非工夫深至者其能发是言乎虽然其髙未易攀也其坚未易入也圣人之中未易可得也而夫子则循循然善诱人从容不迫以其序而进之其所为循循善诱者不过博文约礼而已博文者使之集众义扵见闻之间也约礼者使之宅至理扵隠微之际也【一作博文格物致知也约礼克已复礼也】博而约学之大端不越是矣惟夫子循循善诱如此故使我欲罢不能焉盖自不能以已也既竭吾才如有所立卓尔尽吾之才以极其至则见夫所立之卓尔必曰如有言其始见之端的者然也卓尔者其圣人之中欤虽欲从之末由也已言已虽见是而不能遂止扵是盖诚者天之道由诚之而进非大而化不能以与此盖至此非力之所能为也此顔子之所以喟然叹欤反复诵味此章则顔子学圣人始终之功孔子教人先后之序与夫圣人之道之至皆可得而研求矣
　　子疾病子路使门人为臣病间曰乆矣哉由之行诈也无臣而为有臣吾谁欺欺天乎且予与其死扵臣之手也无寜死扵二三子之手乎且予纵不得大葬予死于道路乎
　　子路欲为臣之意以夫子尝为大夫有家臣以任其防事盖不为过意欲尊其师也不知方是时夫子退而闲防无家臣之时也因疾之病而强为之是欺而已理不应有而强使之有故曰欺天子路孔门之髙弟而所见若是之偏者盖意有毫厘之差则流扵欺诈而不自觉耳故君子战兢自持而每惧其或偏也
　　子贡曰有美玉扵斯韫匵而藏诸求善贾而沽诸子曰沽之哉沽之哉我待贾者也
　　子贡以美玉为喻疑夫子将终藏不售也夫子则以君子岂不欲用于世乎其不轻售者待其可耳子贡谓求善贾则非矣待贾者循乎天理而求善贾则已心先动矣
　　子欲居九夷或曰陋如之何子曰君子居之何陋之有欲居九夷与乗桴浮海之叹同或人未之喻则以为真欲徃也故疑其陋以为不可居夫子之所以告之者乃行乎夷狄之道盖忠信笃敬无入而不自得也
　　子曰吾自卫反鲁然后乐正雅颂各得其所
　　圣人未删诗以前篇章交错不以其序者亦多矣故反鲁之后然后乐正雅颂各得其所独举雅颂盖其大者耳
　　子曰出则事公卿入则事父兄防事不敢不勉不为酒困何有扵我哉
　　此章视之若易能然行之而无憾则未易也盖扵天理之当为者求尽其道而扵人情之易动者不逾其则虽圣人亦极乎是理而已夫子之教人每指而示之近使之有履践之实人人皆可勉焉行而有至则存乎其人充尽则圣人矣
　　子在川上曰逝者如斯夫不舎昼夜
　　此无息之体也自天地日月以至扵一草木之微其生道何莫不然体无乎而不具也君子之自强不息所以体之也圣人之心纯亦不已则与之非二体矣川流盖其着见易察者故因以明之
　　子曰吾未见好徳如好色者也
