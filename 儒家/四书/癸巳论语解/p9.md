<!-- { "loadSidebar": true } -->
　　好徳因人之秉彛而目之扵色亦出扵性也然此则溺其流而不止彼则汨其情而不察是何欤则以夫物其性故耳故君子性其性而众人物其性性其性者天则之所存也物其性者人欲之所乱也若好徳如好色则天则存而人欲遏性情得其正矣
　　子曰譬如为山未成一篑止吾止也譬如平地虽覆一篑进吾徃也
　　虽覆一篑然进则不可量虽余一篑然止则无所望学以成徳为贵也止者吾止也进者吾徃也进止系乎已而由人乎哉
　　子曰语之而不惰者其回也与
　　若以不惰为専心致志则其他门人髙弟亦能然何独回也所谓语之而不惰者谓不惰其言也盖顔子闻夫子之言黙识心通躬行实践是夫子之言昭明发见扵顔子日用中也此之谓不惰
　　子谓顔渊曰惜乎吾见其进也未见其止也
　　此顔子既没之后夫子称之之辞也盖其日进无疆扵圣为几矣然未至扵圣则犹有所进焉至扵圣则止矣所谓止者大而化之止扵中而成乎天也此顔子所以有虽欲从之末由也已之叹与横渠张子曰未至圣而不已故仲尼贤其进未得中而不居故惜乎未见其止
　　子曰苗而不秀者有矣夫秀而不实者有矣夫
　　养苗者不失其耘耔无逆其生理雨露之滋日夜之养有始有卒而后可以臻厥成或舍而弗耘或揠而助长以至扵一暴十寒则苗而不秀秀而不实矣学何以异扵是有其质而不学苗而不秀者也学而不能有诸已秀而不实者也夫仁亦在夫熟之而已矣
　　子曰后生可畏焉知来者之不如今也四十五十而无闻焉斯亦不足畏也已
　　后生可畏以其进之不可量也然苟至扵四十五十犹扵道无所闻则其不能激昂自进可知因循至是则亦无足畏者矣辞气抑之间学者所宜深味也虽然有至扵四十五十而知好学如中庸所谓困知勉行者圣人犹有望焉若后生虽有美质而悠悠嵗月则夫所谓四十五十者将转盼而至可不惧哉
　　子曰法语之言能无从乎改之为贵巽与之言能无説乎绎之为贵説而不绎从而不改吾末如之何也已矣法语之言明义而正告之也如孔子对齐景公君君臣臣父父子子之类是已巽与之言委曲而开导之也如孟子告齐宣王是心足以王矣之类是已自非肆扵恶而无所忌惮者其闻法语之言也能无面从乎其闻巽与之言也能无悦扵心乎然而闻善者将以善其身也扵法言则当佩服躬行而改其未合者扵巽言则当防绎思虑而究其所以然者若是斯有以善其身矣苟惟心悦而不绎其故面从而不改其非则亦何有扵已哉故虽圣人亦末如之何也
　　子曰主忠信无友不如已者过则勿惮改
　　成都范氏曰如此类皆夫子所常言弟子各以所闻记之故又见扵此
　　子曰三军可夺帅也匹夫不可夺志也
　　志者中有所主也三军虽众其帅可夺者资诸人故也匹夫虽微有志则不可夺者存诸已故也夫使志而可夺则不得谓之志矣虽然此所谓志谓守其道而不渝如虞人非其招不徃之类是也若守认私意而不知徙义则是失其所主谓之任意则可耳非志也
　　子曰衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧
　　衣敝緼袍与衣狐貉者立而不耻此不可作细事防惟不忽于卑近实用力扵斯者乃知其末易耳盖人惟有已而有物有物故有忮有已故有求不忮不求则私欲不行而善道可进将何用而不善子路闻夫子之言以为道如是足矣遂有终身诵之之意夫不忮不求非不善也而子路终身诵之则不足以为善矣盖不忮不求之外必有事焉至扵圣不可知皆由道而进也苟终身诵夫不忮不求而已则亦不过扵利仁者之事而有所止也圣人先后抑所以成徳达才之道可谓至矣
　　子曰嵗寒然后知松栢之后雕也
　　力量之浅深平时未易见也惟当利害艰难之际则可见其所守者矣人徒见其临事之能处也而不知其自守之有素也松栢之质坚刚矣独扵嵗寒之时而后人知其后雕耳
　　子曰知者不惑仁者不忧勇者不惧
　　三者天下之达徳君子之所以成身也不惑者见理明也不忧者其乐深也不惧者守已固也然固有不惑不惧而其乐未充者涵飬其徳性未至也不忧其深矣乎
　　子曰可与共学未可与适道可与适道未可与立可与立未可与权
　　志扵正而不他然后可与共学而由其序然后可与适道有诸已然后可与立充实积乆理明义精然后可与权事事物物莫不有中中者天理之当然不可过而不可不及者也毫厘之差则失之矣何以取中而不失乎所以贵扵能权也权者权其轻重而适其平之谓此君子所以贵扵时中也或者不知权之所以为中乃指为反经合道夫经者道之所以为常也权者所以权其变而求合夫经也既反经矣尚何道之合乎以至于尧舜之禅汤武之伐周公之诛盖亦如夫夏葛冬裘饥食渴饮当其可而已非理明义精畴足以识之哉
　　唐棣之华偏其反而岂不尔思室是逺而子曰未之思也夫何逺之有
　　此夫子所删去之诗亦非今所存唐棣篇中语也其意则以为唐棣之华则翩其反矣非不尔思而室则逺矣夫子谓道非逺人特未之思耳以诗语之未安也故删而不取详味夫子斯言辞则抑意盖无穷也夫道以为易知乎则精微之际未易可择也以为难知乎则其天然之理本自不隠也曰易则学者将忽而不克究曰难则学者将怠而不知进曰未之思也夫何逺之有而显微之几循求之序亦涵蓄而备尽矣
　　乡党篇
　　此篇所记扵夫子言语容貌衣服饮食之际可谓察之精矣门人亦善学圣人哉盖圣人之道如是其髙深也茫然测度惧夫泛而无进徳之地也故即其显见之实而尽心焉存而味之则而象之于此有得则内外并进体用不离而其髙深者为可以驯致矣真善学圣人者哉百世之下读是篇者亦可以知所用力也
　　孔子于乡党恂恂如也似不能言者
　　恂恂信顺之貎似不能言者自卑而先人也信顺而贵譲处乡党之道则当然也
　　其在宗庙朝廷便便言惟谨尔
　　便便扵事敬肃也言惟谨扵言简严也在宗庙朝廷则当然也
　　朝与下大夫言侃侃如也与上大夫言訚訚如也河东侯氏曰訚訚中正而敬也侃侃和乐而敬也敬一也訚訚侃侃上下之交也
　　君在踧踖如也与与如也
　　此君在位之时在朝在庙燕见皆然也杨氏曰踧踖不敢寜防也张子曰与与容色不忘向君也
　　君召使摈色勃如也足躩如也揖所与立左右手衣前后襜如也趋进翼如也賔退必复命曰賔不顾矣色勃如者变色也足躩如者改容也承君命而起敬也揖所与立左右手顺所向也衣前后襜如左右手而衣亦随之合节也趋进翼如如翼之张也賔退必复命者敬终其事而纾君敬也此皆为摈相之时容节然也
　　入公门鞠躬如也如不容立不中门行不履阈过位色勃如也足躩如也其言似不足者
　　入公门则改容而不敢少肆非必君之在焉也立不中门避所尊也行不履阈行以度也行不履阈非独入公门为然特扵此记之耳过位色勃如也足躩如也其言似不足者过位亦君不在焉之时也其言似不足者虽在君虗位之前与人言亦不敢少舒也夫君不在焉而庄敬也如此则其事君之诚可知矣若以为虗位而不之起敬则履霜坚冰所致有不可胜言者矣
　　摄齐升堂鞠躬如也屏气似不息者出降一等逞顔色怡怡如也没阶趋进翼如也复其位踧踖如也
　　抠衣而升公堂则容改矣屏气如无息心荘而气肃也出降一等色始舒也没阶翼如复位踧踖始终以敬也自摄齐升堂以下升而有事扵公堂之节也自出降一等以下降归其班列之节也此君在之时也
　　执圭鞠躬如也如不胜上如揖下如授勃如战色足蹜蹜如有循享礼有容色私觌愉愉如也
　　执圭鞠躬如不胜敬其事若不克也上则如揖下则如授升降之容也勃如战色戒惧也足蹜蹜如有循不举足而曳踵也此皆以重圭之故也大夫聘扵他国则执圭享礼有容色程子曰享燕之时一扵荘则情不通此既聘而享之时也私觌愉愉如也既享而私觌则又和悦矣自其在宗庙朝廷以下皆孔子为大夫时出入起居之节也
　　君子不以绀緅饰红紫不以为防服
　　绀齐服緅练服不以饰别嫌疑重防祭也红紫间色不以为防服君子无时不居正也范氏曰言君子则不独夫子凡君子皆当然
　　当暑袗绤絺必表而出之
　　袗单也表而出之孔氏曰加上衣也盖嫌其见体耳一衣服之间莫不有义存焉岂苟云乎哉
　　缁衣羔裘素衣麑裘黄衣狐裘
　　内外以称也君子恶夫不称也
　　防裘长短右袂
　　孔氏曰裘长主温袂短便事
　　必有寝衣长一身有半
　　程子曰疑上文当连齐而言故曰必有盖齐日不用常日之寝衣所以致其严也长一身有半因是而言寝衣之制也
　　狐貉之厚以居
　　尹氏曰居家居也家居取其适扵温而已若夫接賔客之际固不可
　　去防无所不佩
　　异吉凶也佩亦有所当佩杨氏曰佩非特玉而已盖若觽砺之类皆佩焉
　　非帷裳必杀之
　　杨氏曰裳亦有杀惟朝祭之服用正幅如帷然则不杀盖朝祭之服义取扵正幅而已其他固当杀也
　　羔裘冠不以吊
　　吊必变服称其情也
　　吉月必朝服而朝
　　程子曰孔子在鲁致仕时月朔朝也盖虽致其事而犹徃月朔之朝尽为臣之恭也
　　齐必有明衣布齐必变食居必迁坐
　　明衣布孔氏曰沐浴衣也此正与必有寝衣义同必有寝衣合在此句下变食迁坐盖皆变易其常致敬而不敢遑寜也
　　食不厌精脍不厌细
　　食饭也或曰厌当作平声言不待精细者而后属厌也盖圣人扵饮食非有所择也苟非如下所云不食之类则食无精粗皆可以饱耳
　　食饐而餲鱼馁而肉败不食色恶不食臭恶不食失饪不食不时不食割不正不食不得其醤不食
　　饐伤湿也餲味变也馁溃而耗也败渝而壊也色恶非其本色也臭恶失其芬香之正也失饪失生熟之节也不时非食时也割不正觧牲之不以其制也不得其醤调味之不以其宜也割不正疑是谓燕享之时耳夫饥而食天之理也圣人所欲不存岂有一毫加意扵此哉而有所不食者亦以其理之所未安耳盖从容乎天则如此
　　肉虽多不使胜食气唯酒无量不及乱沽酒市脯不食不撤姜食不多食
　　食以五谷为主肉气不可使胜谷养生之道则然也彼徇于味者则岂是之思哉饮酒随其多寡之分主扵不及乱而已程子曰不独不可乱志只血气亦不可使乱浃洽而已可也沽酒市脯不食谢氏曰与康子馈药不敢尝同意食不去姜辛甘皆所以养亦不可阙也不多食食以节也圣人卫生之严如此非私其身也盖无乎不尽其道而已在他人非慢易以轻身则取利以自私而已
　　祭扵公不宿肉祭肉不出三日出三日不食之矣公家之祭不宿肉受神惠扵公所欲亟以及人也家祭之肉不出三日惧其或败而起人之防易非事神之道也故或出三日则寜不食焉【一本云出三日则人将不食而厌弃之非所以敬神之意也】
　　食不语寝不言
　　先儒谓自言曰言答述曰语専一扵寝食非言语时也
　　虽疏食菜羮瓜祭必齐如也
　　食必祭先农菜必祭先圃盖报本之义故物虽粗薄而扵其祭也必亦致其严肃焉诚之所存非徒然也
　　席不正不坐
　　正扵外所以养其中也举此一端他皆然耳
　　乡人饮酒杖者出斯出矣
