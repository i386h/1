<!-- { "loadSidebar": true } -->
　　庄暴见孟子曰暴见于王王语暴以好乐暴未有以对也曰好乐何如孟子曰王之好乐甚则齐国其庶几乎【见于之见音现下见于同语去声下同好去声篇内并同○庄暴齐臣也庶几近辞也言近于治】他日见于王曰王尝语庄子以好乐有诸王变乎色曰寡人非能好先王之乐也直好世俗之乐耳【变色者惭其好之不正也】曰王之好乐甚则齐国其庶几乎今之乐犹古之乐也【今乐世俗之乐古乐先王之乐】曰可得闻与曰独乐乐与人乐乐孰乐曰不若与人曰与少乐乐与众乐乐孰乐曰不若与众【闻与之与平声乐乐下字音洛孰乐亦音洛○独乐不若与人与少乐不若与众亦人之常情也】臣请为王言乐【为去声○此以下皆孟子之言也】今王鼓乐于此百姓闻王钟鼓之声管籥之音举疾首蹙頞而相告曰吾王之好鼓乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也【蹙子六反頞音遏夫音扶同乐之乐音洛○钟鼓管籥皆乐器也举皆也疾首头痛也蹙聚也頞额也人忧戚则蹙其额极穷也羽旄旌属不与民同乐谓独乐其身而不恤其民使之穷困也】今王鼓乐于此百姓闻王钟鼓之声管籥之音举欣欣然有喜色而相告曰吾王庶几无疾病与何以能鼓乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也【病与之与平声同乐之乐音洛○与民同乐者推好乐之心以行仁政使民各得其所也】今王与百姓同乐则王矣【好乐而能与百姓同之则天下之民归之矣所谓齐其庶几者如此○范氏曰战国之时民穷财尽人君独以南面之乐自奉其身孟子切于救民故因齐王之好乐开导其善心深劝其与民同乐而谓今乐犹古乐其实今乐古乐何可同也但与民同乐之意则无古今之异耳若必欲以礼乐治天下当如孔子之言必用韶舞必放郑声盖孔子之言为邦之正道孟子之言救时之急务所以不同○杨氏曰乐以和为主使人闻钟鼓管之音而疾首蹙頞则虽奏以咸英韶濩无补于治也故孟子告齐王以此姑正其本而已○集疏曰或问范杨之说不同何也曰非不同也范氏以孟子之言为救时之急务而杨氏亦以为姑正其本则其意固皆以为使孟子得政于齐则夫所谓世俗之乐者必将以渐而去之矣但二说皆有所未竟故使人不能无疑然从范氏之说不过为失孟子之防意而未害乎为邦之正道从杨氏之说则是古乐终不必复今乐终不必废而于孟子之意为邦之道将两失之此不可以不审也】○齐宣王问曰文王之囿方七十里有诸孟子对曰于传有之【囿音又传直恋反○囿者蕃育鸟兽之所古者四时之田皆于农隙以讲武事然不欲驰惊于稼穑场圃之中故度间旷之地以为囿然文王七十里之囿其亦三分天下有其二之后也与传谓古书】曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者徃焉雉兔者徃焉与民同之民以为小不亦宜乎【刍音初荛音饶○刍草也荛薪也】臣始至于境问国之大禁然后敢入臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎【阱才性反○礼入国而问禁国外百里为郊郊外有关阱坎地以陷兽者言陷民于死也○集疏曰问文王由百里而兴若只百里如何有七十里之囿故集注以为三分天下有其二之后与曰然但孟子此说其意亦只主在风齐宣王耳】○齐宣王问曰交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大故大王事獯鬻句践事呉【獯音熏鬻音育句音钩○仁人之心寛洪恻怛而无较计大小彊弱之私故小国虽或不恭而吾所以字之之心自不能已智者明义理识时势故大国虽见侵陵而吾所以事之之礼尤不敢废汤事见后篇文王事见诗大雅大王事见后章所谓狄人即獯鬻也句践越王名事见国语史记】以大事小者乐天者也以小事大者畏天者也乐天者保天下畏天者保其国【乐音洛○天者理而已矣大之字小小之事大皆理之当然也自然合理故曰乐天不敢违理故曰畏天包含徧覆无不周徧保天下之气象也制节谨度不敢纵逸保一国之规模也○集疏曰问乐天畏天如何曰仁者与天为一智者听天所命与天为一者嘉人之善矜人之恶无所择于利害故能以大事小听天所命者循理而行顺时而动不敢用其私心故能以小事大然此亦各因一事而言惟仁者能如此智者能如此耳非专以事大事小为仁智之分乐天畏天之别也仁者固能事小然岂不能事大智者固能事大然岂不能事小但其事之之情则有乐天畏天之异耳保天下保一国以其德之厚薄量之大小而言亦无一定之拘畏天之威于时保之皆智者畏天而保其国之事也忘私克已乃畏天之事乐天则无私可忘无已可克矣度势量力乃计利害之私智者知天理之当然而敬以循之所以为畏天也】诗云畏天之威于时保之【诗周颂我将之篇时是也】王曰大哉言矣寡人有疾寡人好勇【言以好勇故不能事大而卹小也】对曰王请无好小勇夫抚劒疾视曰彼恶敢当我哉此匹夫之勇敌一人者也王请大之【夫抚之夫音扶恶平声○疾视怒目而视也小勇血气所为大勇义理所发】诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民【诗大雅皇矣篇赫赫然怒貌爰于也旅众也遏诗作按止也徂往也莒诗作旅徂莒谓密人侵阮徂共之众也笃厚也祜福也对答也以答天下仰望之心也此文王之大勇也】书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民【衡与横同○书周书泰誓之篇也然所引与今书文小异今且依此解之宠之四方宠异之于四方也有罪者我得而诛之无罪者我得而安之我既在此则天下何敢有过越其心志而作乱者乎衡行谓作乱也孟子释书意如此而言武王亦大勇也】今王亦一怒而安天下之民民惟恐王之不好勇也【王若能如文武之为则天下之民望其一怒以除暴乱而拯已于水火之中惟恐王之不好勇耳○此章言人君能惩小忿则能恤小事大以交邻国能养大勇则能除暴救民以安天下张敬夫曰小勇者血气之怒也大勇者理义之怒也血气之怒不可有理义之怒不可无知此则可以见性情之正而识天理人欲之分矣○集疏曰按诗大雅緜篇肆不殄厥愠亦不陨厥问柞棫拔矣行道兑矣昆夷駾矣维其喙矣又按国语史记载越王句践栖于防稽之上使大夫种行成于呉曰寡君之师徒不足以辱君矣愿以金玉子女赂君之辱夫差欲与之成子胥谏越人饰美女八人纳之太宰嚭曰子苟赦越国之罪又有美于此者进之嚭谏曰古之伐国者服之而已今已服矣又何求焉夫差与之成而去之句践后与范蠡深谋二十年而竟灭吴或问畏天乐天之说其详复有可得闻乎曰予闻之何叔京仁者以天下为度一视而同仁惟欲使人各得其所不复计彼此彊弱之势故以大事小而不以为难如葛与昆夷之无道汤文慇懃而厚卹之及夫终不可化而祸及于人然后不得已而征伐之仁之至也智者逹于事变而知理之当然故以小事大而不敢忽然而必自彊于政治期于有以自立如獯鬻与呉之方彊大王句践外卑弱而事之内则治其国家利其民人终焉或兴王业或刷其耻此智之明也使汤文保养夷葛恶极而不能去是不仁而縦乱也使大王句践惟敌人之畏而终不能自彊是无耻而苟安也又何取于仁智哉其说当矣】○齐宣王见孟子于雪宫王曰贤者亦有此乐乎孟子对曰有人不得则非其上矣【乐音洛下同○雪宫离宫名言人君能与民同乐则人皆有此乐不然则下之不得此乐者必有非其君上之心明人君当与民同乐不可使人有不得者非但当与贤者共之而已也】不得而非其上者非也为民上而不与民同乐者亦非也【下不安分上不恤民皆非理也】乐民之乐者民亦乐其乐忧民之忧者民亦忧其忧乐以天下忧以天下然而不王者未之有也【乐民之乐而民乐其乐则乐以天下矣忧民之忧而民忧其忧则忧以天下矣】昔者齐景公问于晏子曰吾欲观于转附朝儛遵海而南放于琅邪吾何修而可以比于先王观也【朝音潮放上声○晏子齐臣名婴转附朝儛皆山名也遵循也放至也琅邪齐东南境上邑名观游也】晏子对曰善哉问也天子适诸侯曰巡狩巡狩者巡所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度【狩舒救反省悉井反○述陈也省视也敛收获也给亦足也夏谚夏时之俗语也豫乐也巡所守巡行诸侯所守之王也述所职陈其所受之职也皆无有无事而空行者而又春秋循行郊野察民之所不足而补助之故夏谚以为王者一游一豫皆有恩惠以及民而诸侯皆取法焉不敢无事慢游以病其民也】今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧【睊古县反○今谓晏子时也师众也二千五百人为师春秋传曰君行师从粮谓糗糒之属睊睊侧目貎胥相也谗谤也慝怨恶也言民不胜其劳而起谤怨也方逆也命王命也若流如水之流无穷极也流连荒亡解见下文诸侯谓附庸之国县邑之长】从流下而忘反谓之流从流上而忘反谓之连从兽无厌谓之荒乐酒无厌谓之亡【厌平声○此释上文之义也从流下谓放舟随水而下从流上谓挽舟逆水而上从兽田猎也荒废也乐酒以饮酒为乐也亡犹失也言废时失事也】先王无流连之乐荒亡之行【行去声】惟君所行也【言先王之法今时之弊二者惟在君所行耳】景公说大戒于国出舎于郊于是始兴发补不足召太师曰为我作君臣相说之乐盖征招角招是也其诗曰畜君何尤畜君者好君也【说音恱为去声乐如字徴陟里反招与韶同畜敕六反○戒告命也出舎自责以省民也与发发仓廪也太师乐官也君臣已与晏子也乐有五声三曰角为民四曰征为事招舜乐也其诗徴招角招之诗也尤过也言晏子能畜止其君之欲宜为君之所尤然其心则何过哉孟子释之以为臣能畜止其君之欲乃是爱其君者也○尹氏曰君之与民贵贱虽不同然其心未始有异也孟子之言可谓深切矣齐王不能推而用之惜哉○集疏曰朱子曰梁惠王立于沼上曰贤者亦乐此乎齐宣王见孟子于雪宫曰贤者亦有此乐乎见得对梁惠王之辞逊齐宣王之辞侈○尹氏名焞字彦明】○齐宣王问曰人皆谓我毁明堂毁诸已乎【赵氏曰明堂太山明堂周天子东巡守朝诸侯之处汉时遗址尚在人欲毁之者盖以天子不复巡守诸侯又不当居之也王问当毁之乎且止乎】孟子对曰夫明堂者王者之堂也王欲行王政则勿毁之矣【夫音扶○明堂王者所居以出政令之所也能行王政则亦可以王矣何必毁哉】王曰王政可得闻与对曰昔者文王之治岐也耕者九一仕者世禄关市讥而不征泽梁无禁罪人不孥老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王发政施仁必先斯四者诗云哿矣富人哀此茕独【与平声孥音奴鳏姑顽反哿工可反茕音琼○岐周之旧国也九一者井田之制也方一里为一井其田九百亩中画井字界为九区一区之中为田百亩中百亩为公田外八百亩为私田八家各受私田百亩而同养公田是九分而税其一也世禄者先王之世仕者之子孙皆教之教之而成材则官之如不足用亦使之不失其禄盖其先世尝有功德于民故报之如此忠厚之至也关谓道路之关市谓都邑之市讥察也征税也关市之吏察异服异言之人而不征商贾之税也泽谓潴水梁谓鱼梁与民同利不设禁也孥妻子也恶恶止其身不及妻子也先王养民之政导其妻子使养其老而防其幼不幸而有鳏寡孤独之人无父母妻子之养则尤宜怜防故必以为先也诗小雅正月之篇哿可也茕困悴貎】王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于橐于囊思戢用光弓矢斯张干戈戚扬爰方啓行故居者有积仓行者有裹粮也然后可以爰方啓行王如好货与百姓同之于王何有【糇音侯橐音托戢诗作辑音集○王自以为好货故取民无制而不能行此王政公刘后稷之曾孙也诗大雅公刘之篇积露积也糇干粮也无底曰橐有底曰囊皆所以盛糇粮也戢安集也言思安集其人民以光大其国家也戚斧也扬钺也爰于也啓行言徃迁于豳也何有言不难也孟子言公刘之民富足如此是公刘好货而能推已之心以及民也今王好货亦能如此则其于王天下也何难之有】王曰寡人有疾寡人好色对曰昔者大王好色爱厥妃诗云古公亶父来朝走马率西水浒至于岐下爰及姜女聿来胥宇当是时也内无怨女外无旷夫王如好色与百姓同之于王何有【大音泰○王又言此者好色则心志蛊惑用度奢侈而不能行王政也大王公刘九世孙诗大雅緜之篇也古公大王之本号后乃追尊为大王也亶父大王名也来朝走马避狄人之难也率循也浒水涯也岐下岐山之下也姜女大王之妃也胥相也宇居也旷空也无怨旷者是大王好色而能推已之心以及民也○杨氏曰孟子与人君言皆所以扩充其善心而格其非心不止就事论事若使为人臣者论事毎如此岂不能尧舜其君乎愚谓此篇自首章至此大意皆同盖钟鼓苑囿游观之乐与夫好勇好货好色之心皆天理之所有而人情之所不能无者然天理人欲同行异情循理而公于天下者圣贤之所以尽其性也纵欲而私于一已者众人之所以灭其天也二者之间不能以髪而其是非得失之归相去逺矣故孟子因时君之问而剖析于几防之际皆所以遏人欲而存天理其法似疏而实密其事似易而实难学者以身体之则有以识其非曲学阿世之言而知所以克已复礼之端矣○集疏曰按朱子明堂说曰论明堂之制者非一窃意当有九室如井田之制东之中为青阳太庙东之南为青阳右个东之北为青阳左个南之中为明堂太庙南之东即东之南为明堂左个南之西即西之南为明堂右个西之中为緫章太庙西之南即南之西为緫章左个西之北即北之西为緫章右个北之中为堂太庙北之东即东之北为堂右个北之西即西之北为堂左个中是为太庙太室凡四方之太庙异方所其左个右个则青阳之左个乃堂之右个明堂之右个乃緫章之左个也緫章之右个乃堂之左个明堂之左个乃青阳之右个也但随其时之方位开门耳太庙太室则毎季十八日天子居焉古人制事多用井田遗意此恐然也或问说者谓明堂齐王僭礼之所信乎曰不然也汉书犹言泰山东北阯古有明堂处则赵氏之说不诬矣问好色好货是委曲诱掖之意否曰却不是告以好色好货乃是告以公刘大王之事此两事看来却似易做时多少难又曰齐王之小勇正所以害夫达德故孟子请其无好此勇而大之非欲其反此小勇而大之也好货好色齐王专于私已而不思及民孟子欲其与民同之非欲因其邪心而利导之也问孟子答梁问利直扫除之告齐又却如此引导之何也曰此处亦自分义利特人不察耳又朱子与学者书曰近畧整顿孟子说见得此老直是把得定但常放到极险处方与一斡转干转后便见天理人欲直是判然非有命世之才见道极分明不能如此然亦只此便是英气害事者便是才高无可依据处学者不可以不知也】○孟子谓齐宣王曰王之臣有托其妻子于其友而之楚游者比其反也则冻馁其妻子则如之何王曰弃之【比必二反○托寄也比及也弃絶也】曰士师不能治士则如之何王曰已之【士师狱官也其属有乡士遂士之官士师皆当治之已罢去也】曰四境之内不治则如之何王顾左右而言他【治去声○孟子将问此而先设上二事以发之及此而王不能答也其惮于自责耻于下问如此不足与有为可知矣○赵氏曰言君臣上下各勤其任无堕其职乃安其身】○孟子见齐宣王曰所谓故国者非谓有乔木之谓也有世臣之谓也王无亲臣矣昔者所进今日不知其亡也【世臣累世勲旧之臣与国同休戚者也亲臣君所亲信之臣与君同休戚者也此言乔木世臣皆故国所宜有然所以为故国者则在此而不在彼也昨日所进用之人今日有亡去而不知者则无亲臣矣况世臣乎】王曰吾何以识其不才而舎之【舎上声○王意以为此亡去者皆不才之人我初不知而误用之故今不以其去为意耳因问何以先识其不才而舎之邪】曰国君进贤如不得已将使卑逾尊疏逾戚可不慎与【与平声○如不得已言谨之至也盖尊尊亲亲礼之常也然或尊者亲者未必贤则必进疏逺之贤而用之是使卑者逾尊疏者逾戚非礼之常故不可不谨也】左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之【去上声○左右近臣其言固未可信诸大夫之言宜可信矣然犹恐其蔽于私也至于国人则其论公矣然犹必察之者盖人有同俗而为众所恱者亦有特立而为俗所憎者故必自察之而亲见其贤否之实然后从而用舎之则于贤者知之深任之重而不才者不得以幸进矣所谓进贤如不得已者如此】左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也【此言非独以此进退人才至于用刑亦以此道盖所谓天命天讨皆非人君之所得私也】如此然后可以为民父母【传曰民之所好好之民之所恶恶之此之谓民之父母】○齐宣王问曰汤放桀武王伐纣有诸孟子对曰于传有之【传直恋反○放置也书云成汤放桀于南巢】曰臣弑其君可乎【桀纣天子汤武诸侯】曰贼仁者谓之贼贼义者谓之残残贼之人谓之一夫闻诛一夫纣矣未闻弑君也【贼害也残伤也害仁者凶暴淫虐灭絶天理故谓之贼害义者颠倒错乱伤败彛伦故谓之残一夫言众叛亲离不复以为君也书曰独夫纣盖四海归之则为天子天下叛之则为独夫所以深警齐王垂戒后世也○王勉曰斯言也惟在下者有汤武之仁而在上者有桀纣之暴则可不然是未免于篡弑之罪也○集疏曰朱子曰贼义是就一事上说贼仁是就心上说其实贼义便是贼仁但分而言之则如此又曰仁义皆是心之天理仁是根本贼仁则大伦大法亏灭了便是杀人底一般义就一节一事上言一事不合宜便伤义似手足上伤损一般所伤者小丹书怠胜敬者灭即贼仁之意欲胜义者凶即贼义之意贼仁便是将三纲五常天叙之典天秩之礼一齐壊了贼义只是于此一事更有他事在○王勉建阳人】孟子见齐宣王曰为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣夫人幼而学之壮而欲行之王曰姑舎女所学而从我则何如【胜平声夫音扶舎上声女音汝下同○巨室大宫也工师匠人之长匠人众工人也姑且也言贤人所学者大而王欲小之也】今有璞玉于此虽万镒必使玉人雕琢之至于治国家则曰姑舎女所学而从我则何以异于教玉人雕琢玉哉【镒音溢○璞玉之在石中者镒二十两也玉人玉工也不敢自治而付之能者爱之甚也治国家则徇私欲而不任贤是爱国家不如爱玉也○范氏曰古之贤者常患人君不能行其所学而世之庸君亦常患贤者不能从其所好是以君臣相遇自古以为难孔孟终身而不遇盖以此耳】○齐人伐燕胜之【按史记燕王哙让国于其相子之而国大乱齐因伐之燕士卒不战城门不闭遂大胜燕】宣王问曰或谓寡人勿取或谓寡人取之以万乗之国伐万乗之国五旬而举之人力不至于此不取必有天殃取之何如【乗去声下同○以伐燕为宣王事与史记诸书不同已见序说】孟子对曰取之而燕民恱则取之古之人有行之者武王是也取之而燕民不恱则勿取古之人有行之者文王是也【商纣之世文王三分天下有其二以服事殷至武王十三年乃伐纣而有天下张子曰此事间不容髪一日之间天命未絶则是君臣当日命絶则为独夫然命之絶否何以知之人情而已诸侯不期而防者八百武王安得而止之哉】以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣【簟音丹食音嗣○簟竹器食饭也运转也言齐若更为暴虐则民将转而望救于他人矣○赵氏曰征伐之道当顺民心民心恱则天意得矣○集疏曰张子曰取之而燕民恱则取之取之而燕民不恱则勿取属文王武王而言者后人指成功而言之之辞也文王未尝有心取天下惟以纣不改为恨稍改则率天下而事之矣至武王时不道则已甚矣或问文武之事与齐之取燕若不同者而孟子引之何邪朱子曰张子详矣第深考之则于文武之心孟子之意其庶几乎问取之而燕民悦则取之取之而燕民不悦则勿取曰此亦止为齐欲取燕故引之于文武之道非谓文王欲取商以商人不恱而止武王见商人恱而归已而遂往取之也如言仲尼不有天下益伊尹周公不有天下岂益伊尹周公仲尼皆有有天下之愿而以无天子荐之与天意未有所废而不得乎直是论其理如此耳凡此类皆须研究体味见得圣人之心脱落自在无丝毫惹绊处方见得义理之精防于日用中自然得力问伐燕之事孟子以为宣王史记荀子以为湣王而司马温公通鉴从孟子苏氏古史从史记荀子孰为得邪曰此则无他可考又曰温公平生不喜孟子及作通鉴却不取史记而独取孟子皆不可晓问孟子必不误曰想湣王后来做得不好门人为孟子讳故改为宣王尔温公通鉴中自移了十年据史记湣王十年伐燕今温公信孟子改为宣王遂硬移进前十年】O齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也【千里畏人指齐王也】书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而吊其民若时雨降民大恱书曰徯我后后来其苏【霓五稽反徯胡礼反O两引书皆商书仲虺之诰文也与今书文亦小异一征初征也天下信之信其志在救民不为暴也奚为后我言汤何为不先来征我之国也霓虹也云合则雨虹见则止变动也徯待也后君也苏复生也他国之民皆以汤为我君而待其来使已得苏息也此言汤之所以七十里而为政于天下也】今燕虐其民王往而征之民以为将拯已于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之彊也今又倍地而不行仁政是动天下之兵也【累力追反O拯救也系累絷缚也重器寳器也畏忌也倍地并燕而増一倍之地也齐之取燕若能如汤之征葛则燕人恱之而齐可为政于天下矣今乃不行仁政而肆为残虐则无以慰燕民之望而服诸侯之心是以不免乎以千里而畏人也】王速出令反其旄倪止其重器谋于燕众置君而后去之则犹可及止也【旄与耄同倪五稽反O反者还也旄老人也倪小儿也谓所虏略之老小也犹尚也及止及其未发而止之也O范氏曰孟子事齐梁之君论道德则必称尧舜论征伐则必称汤武盖治民不法尧舜则是为暴行师不法汤武则是为乱岂可谓吾君不能而舎所学以徇之哉】O邹与鲁哄穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也【哄胡弄反胜平声长上声下同O哄鬬声也穆公邹君也不可胜诛言人众不可尽诛也长上谓有司也民怨其上故疾视其死而不救也】孟子对曰凶年饥岁君之民老弱转乎沟壑壮者散而之四方者几千人矣而君之仓廪实府库充有司莫以告是上慢而残下也曽子曰戒之戒之出乎尔者反乎尔者也夫民今而后得反之也君无尤焉【几上声夫音扶O转饥饿辗转而死也充满也上谓君及有司也尤过也】君行仁政斯民亲其上死其长矣【君不仁而求富是以有司知重敛而不知恤民故君行仁政则有司皆爱其民而民亦爱之矣O范氏曰书曰民惟邦本本固邦宁有仓廪府库所以为民也丰年则敛之凶年则散之恤其饥寒救其疾苦是以民亲爱其上有危难则赴救之如子弟之卫父兄手足之捍头目也穆公不能反已犹欲归罪于民岂不误哉】O滕文公问曰滕小国也闲于齐楚事齐乎事楚乎【闲去声O滕国名】孟子对曰是谋非吾所能及也无已则有一焉凿斯池也筑斯城也与民守之效死而民弗去则是可为也【无已见前篇一谓一说也效犹致也国君死社稷故致死以守国至于民亦为之死守而不去则非有以深得其心者不能也O此章言有国者当守义而爱民不可侥幸而苟免】O滕文公问曰齐人将筑薛吾甚恐如之何则可【薛国名近滕齐取其地而城之故文公以其偪已而恐也】孟子对曰昔者大王居邠狄人侵之去之岐山之下居焉非择而取之不得已也【邠与豳同O邠地名言大王非以岐下为善择取而居之也详见下章】苟为善后世子孙必有王者矣君子创业垂统为可继也若夫成功则天也君如彼何哉彊为善而已矣【夫音扶彊上声O创造统绪也言能为善则如大王虽失其地而其后世遂有天下乃天理也然君子造基业于前而垂统绪于后但能不失其正令后世可继续而行耳若夫成功则岂可必乎彼齐也君之力旣无如之何则但彊于为善使其可继而俟命于天耳○此章言人君但当竭力于其所当为不可徼幸于其所难必O集疏曰或问孟子以大王之事告滕何也曰李氏有言孟子数语文公以大王之事盖以其国小人弱不过能为善以待子孙其次则效死而已固不以汤文之事望之也然当时诸侯贤而有礼能笃信孟子之言而力行之未有能过之者惜其国小人弱非有汤文之德不能以兴起尔故曰虽有智慧不如乗势虽有镃基不如待时斯言得之矣又曰孟子言若夫成功则天也君如彼何哉彊为善而已初无望报之心也苟为善后世子孙必有王者矣乃为大王避狄而言易大传曰积善之家必有余庆书曰作善降之百祥亦岂望报乎】O滕文公问曰滕小国也竭力以事大国则不得免焉如之何则可孟子对曰昔者大王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所以养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市【属音烛O皮谓虎豹麋鹿之皮也币帛也属防集也土地本生物以养人今争地而杀人是以其所以养人者害人也邑作邑也归市人众而争先也】或曰世守也非身之所能为也效死勿去【又言或谓土地乃先人所受而世守之者非已所能专但当致死守之不可舎去此国君死社稷之常法传所谓国灭君死之正也正谓此也】君请择于斯二者【能如大王则避之不能则谨守常法盖迁国以图存者权也守正而俟死者义也审已量力择而处之可也O杨氏曰孟子之于文公始告之以效死而已礼之正也至其甚恐则以大王之事告之非得已也然无大王之德而去则民或不从而遂至于亡则又不若效死之为愈故又请择于斯二者又曰孟子所论自世俗观之则可谓无谋矣然理之可为者不过如此舎此则必为仪秦之为矣凡事求可功求成取必于智谋之末而不循天理之正者非圣贤之道也O集疏曰程子曰众人必当就礼法自大贤以上则看他如何不可拘也且守社稷者国君之职大王则委而去之守宗庙者天子之职尧舜则以天下与人如三圣贤无害他人则不可朱子曰程子之言至矣其曰大贤以上不可以礼法拘者权而得中是亦礼法而已矣但常人未至于此则不可轻效圣贤所为宁不尽乎礼法之变而不可失其常也问集注义字当改作经字曰思之诚是义便近权或可如此或可如彼皆义也经则一定而不易须着用经字问孟子答滕文公问滕小国也以下三段皆是无可奈何只得勉之为善之辞想见滕国至弱都主张不起曰只得如此只是吾得正而毙焉之意盖滕必亡无可疑况王政不是一日行得底他又界在齐楚之间二国视之犹太山之压鸡耳若教他粗成次第此二国亦必不见容汤与文王之兴皆在空阙之地无人来觑他故日渐盛大若滕则实是难保也】O鲁平公将出嬖人臧仓者请曰他日君出则必命有司所之今乗舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉公曰诺【乗去声O乗舆君车也驾驾马也孟子前丧父后丧母逾过也言其厚母薄父也诺应辞也】乐正子入见曰君奚为不见孟轲也曰或告寡人曰孟子之后丧逾前丧是以不往见也曰何哉君所谓逾者前以士后以大夫前以三鼎而后以五鼎与曰否谓棺椁衣衾之美也曰非所谓逾也贫富不同也【入见之见音现与平声O乐正子孟子弟子也仕于鲁三鼎士祭礼五鼎大夫祭礼】乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉【为去声沮慈吕反尼女乙反焉于虔反O克乐正子名沮尼皆止之之意也言人之行必有人使之者其止必有人尼之者然其所以行所以止则固有天命而非此人所能使亦非此人所能尼也然则我之不遇岂臧仓之所能为哉O此章言圣贤之出处关时运之盛衰乃天命之所为非人力之可及O集疏曰朱子曰鲁平公极是个衰弱底人不知孟子要去见他是如何孟子平生大机防只可惜齐宣王一节这个不相遇其他也应是无可成之理】
