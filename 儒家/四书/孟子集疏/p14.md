<!-- { "loadSidebar": true } -->
　　孟子曰离娄之明公输子之巧不以规矩不能成方员师旷之聪不以六律不能正五音尧舜之道不以仁政不能平治天下【离娄古之明目者公输子名班鲁之巧人也规所以为员之器也矩所以为方之器也师旷晋之乐师知音者也六律截竹为筩隂阳各六以节五音之上下黄钟大簇姑洗防宾夷则无射为阳大吕夹钟仲吕林钟南吕应钟为隂也五音宫商角防羽也范氏曰此言治天下不可无法度仁政者治天下之法度也】今有仁心仁闻而民不被其泽不可法于后世者不行先王之道也【闻去声○仁心爱人之心也仁闻者有爱人之声闻于人也先王之道仁政是也范氏曰齐宣王不忍一牛之死以羊易之可谓有仁心梁武帝终日一食蔬素宗庙以麫为牺牲断死刑必为之涕泣天下知其慈仁可谓有仁闻然而宣王之时齐国不治武帝之末江南大乱其故何哉有仁心仁闻而不行先王之道故也】故曰徒善不足以为政徒法不能以自行【徒犹空也有其心无其政是谓徒善有其政无其心是谓徒法程子甞言为政须要有纲纪文章谨权审量读法平价皆不可阙而又曰必有关雎麟趾之意然后可以行周官之法度正谓此也】诗云不愆不忘率由旧章遵先王之法而过者未之有也【诗大雅假乐之篇愆过也率循也章典法也所行不过差不遗忘者以其循用旧典故也】圣人旣竭目力焉继之以规矩准绳以为方员平直不可胜用也旣竭耳力焉继之以六律正五音不可胜用也旣竭心思焉继之以不忍人之政而仁覆天下矣【胜平声○准所以为平绳所以为直覆被也此言古之圣人旣竭耳目心思之力然犹以为未足以徧天下及后世故制为法度以继续之则其用不穷而仁之所被者广矣】故曰为髙必因丘陵为下必因川泽为政不因先王之道可谓智乎【丘陵本髙川泽本下为髙下者因之则用力少而成功多矣邹氏曰自章首至此论以仁心仁闻行先王之道】是以惟仁者宜在髙位不仁而在髙位是播其恶于众也【仁者有仁心仁闻而能扩而充之以行先王之道者也播恶于众谓贻患于下也】上无道揆也下无法守也朝不信道工不信度君子犯义小人犯刑国之所存者幸也【朝音潮○此言不仁而在髙位之祸也道义理也揆度也法制度也道揆谓以义理度量事物而制其宜法守谓以法度自守工官也度即法也君子小人以位而言也由上无道揆故下无法守无道揆则朝不信道而君子犯义无法守则工不信度而小人犯刑有此六者其国必亡其不亡者侥幸而已○集疏曰上无道揆则下无法守朝不信道则工不信度信如慿信之信此个道理只是要人信得及若信得及自然依那个道理行不敢逾越惟是信不及所以妄作又云上无礼下无学此学谓国之俊秀者前面工是百官此学字是责学者之事惟上无教下无学所以不好之人并起而居髙位执进退黙陟之权尽做出不好事来则国之丧亡无日矣所以谓之贼民蠧国害民非贼而何然其要只在于仁者宜在髙位所谓一正君而国定也】故曰城郭不完兵甲不多非国之灾也田野不辟货财不聚非国之害也上无礼下无学贼民兴丧无日矣【辟与辟同丧去声○上不知礼则无以教民下不知学则易与为乱邹氏曰自是以惟仁者至此所以责其君】诗曰天之方蹶无然泄泄【蹶居卫反泄弋制反○诗大雅板之篇蹶颠覆之意泄泄怠缓恱从之貎言天欲颠覆周室羣臣无得泄泄然不急救正之】泄泄犹沓沓也【沓徒合反○沓沓即泄泄之意盖孟子时人语如此】事君无义进退无礼言则非先王之道者犹沓沓也【非诋毁也】故曰责难于君谓之恭陈善闭邪谓之敬吾君不能谓之贼【范氏曰人臣以难事责于君使其君为尧舜之君者尊君之大也开陈善道以禁闭君之邪心唯恐其君或陷于有过之地者敬君之至也谓其君不能行善道而不以告者贼害其君之甚也邹氏曰自诗云天之方蹶至此所以责其臣○邹氏曰此章言为治者当有仁心仁闻以行先王之政而君臣又当各任其责也○集疏曰或问孟子告齐宣王曰是心足以王矣则仁心者固王政之本也今曰有仁心仁闻而不行先王之道则是所谓仁心者初不足恃而所谓先王之道者又在此心之外也曰是心足以王者言有是心而能扩充之以行先王之道如其篇末所论制民之产云者则可以王耳非谓専恃此心而直可以王也先王之道固亦由是而推之以为法耳伹其尽心知性而无私意小智之累故其为法也尽天理合人心虽圣人复起而有所不能易者后之人君当因吾心而广之以尽夫法制之善而充吾心之固有者非谓心外有法而俟于他求也后人虽有是心而不能无私意小智之累苟不循是而之焉则虽有仁心仁闻而未免于徇私妄作之失譬之蔑弃规矩而欲以手制方员其器之不至于苦窳也几希矣曰所谓陈善闭邪者奈何曰君有邪心所当闭也然不知所以闭之之道而逆闭之则动有矫拂之患其言不可得而入矣故必为之开陈善道使之晓然知善道之所在则所谓邪者亦不难乎闭之矣孟子与时君论事多类此其自谓敬王者岂虚语哉问责难于君谓之恭陈善闭邪谓之敬恭与敬何以别曰大槩一般只恭意较阔太敬意较细密如以三代望其君不敢谓其不能便是责难于君便是恭陈善闭邪是就事上说盖不徒责以难凡事有善则陈之邪则闭之使其君不陷于恶便是敬责难于君是尊君之辞先立个大志以先王之道为可必信可必行陈善闭邪是子细着工夫去照管务引其君于当道陈善闭邪即是做责难工夫恭是就人君分上理防把做大人看致恭之谓也敬只是就自家身上做如陈善闭邪是在已当如此又曰人臣但当以极等之事望其君责他十分事临了只做得二三分若只责他二三分少闲做不得一分矣若论才质之优劣志趣之髙下固有不同然吾之所以导之者则不可问其才志之髙下优劣但当以尧舜之道望之岂可谓吾君不能而遂不以此望之哉】○孟子曰规矩方员之至也圣人人伦之至也【至极也人伦说见前篇规矩尽所以为方员之理犹圣人尽所以为人之道】欲为君尽君道欲为臣尽臣道二者皆法尧舜而已矣不以舜之所以事尧事君不敬其君者也不以尧之所以治民治民贼其民者也【法尧舜以尽君臣之道犹用规矩以尽方员之极此孟子所以道性善而称尧舜也○集疏曰规矩是方员之极圣人是人伦之极盖规矩尽得方员圣人尽得人伦故物之方员有未尽处以规矩为之便见人伦有未尽处以圣人观之便见圣人无一毫之不尽故为人伦之至尧所以治民舜所以事君观二典可见是事事做得尽】孔子曰道二仁与不仁而已矣【法尧舜则尽君臣之道而仁矣不法尧舜则慢君贼民而不仁矣二端之外更无他道出乎此则入乎彼矣可不谨哉】暴其民甚则身弑国亡不甚则身危国削名之曰幽厉虽孝子慈孙百世不能改也【幽暗厉虐皆恶諡也苟得其实则虽有孝子慈孙爱其祖考之甚者亦不得废公义而改之言不仁之祸必至于此可惧之甚也】诗云殷鉴不逺在夏后之世此之谓也【诗大雅荡之篇言商纣之所当鉴者近在夏桀之世而孟子引之又欲后人以幽厉为鉴也○集疏曰或问二章之说曰人之生也均有是性均有是性故均有是伦均有是伦故均有是道然惟圣人能尽其性故为人伦之至而所由无不尽其道焉此尧舜之为君臣所以各尽其道而为万世之法犹规矩之尽夫方贠而天下之为方员者莫不出乎此也故法尧舜以尽君臣之道犹用规矩以尽方员之极一有毫发之私介乎其间则蔽于人欲而不得尽乎天理之全矣程子曰道二仁与不仁而已自然理如此道无无对有隂则有阳有善则有恶有是则有非问程子道无无对之语奈何曰此虽非正为孟子之言而发然其所言亦可深味与所谓性善无对之云者异矣予尝与人论此而问之曰棊局之中一路者孰为对乎其人曰是所以对夫三百六十路者云尔其言深有防于予意知此则程子之意可以推之而无穷矣又曰道二仁与不仁而已矣犹言好防道理不好防道理也若论正当道理只有一个更无第二个所谓夫道一而已矣者也】○孟子曰三代之得天下也以仁其失天下也以不仁【三代谓夏商周也禹汤文武以仁得之桀纣幽厉以不仁失之】国之所以废兴存亡者亦然【国谓诸侯之国】天子不仁不保四海诸侯不仁不保社稷卿大夫不仁不保宗庙士庶人不仁不保四体【言必死亡】今恶死亡而乐不仁是犹恶醉而强酒【恶去声乐音洛强上声○此承上章之意而推言之也】○孟子曰爱人不亲反其仁治人不治反其智礼人不答反其敬【治人之治平声不治之治去声○我爱人而人不亲我则反求诸已恐我之仁未至也智敬放此】行有不得者皆反求诸已其身正而天下归之【不得谓不得其所欲如不亲不治不答是也反求诸已谓反其仁反其智反其敬也如此则其自治益详而身无不正矣天下归之极言其效也】诗云永言配命自求多福【解见前篇○亦承上章而言○集疏曰朱子又曰孟子此章都是防向上去更无退下来今人爱人不亲更不反求诸已教尔不亲也休治人不治更不反求诸已教尔不治也休礼人不答更不反求诸已教尔不答也休我也不觧恁地得彼不仁不义无礼无智我也不仁不义无礼无智大家做没理防人还有这道理否】○孟子曰人有恒言皆曰天下国家天下之本在国国之本在家家之本在身【恒胡登反○恒常也虽常言之而未必知其言之有序也故推言之而又以家本乎身也此亦承上章而推言之大学所谓自天子至于庶人壹是皆以修身为本为是故也】○孟子曰为政不难不得罪于巨室巨室之所慕一国慕之一国之所慕天下慕之故沛然德教溢乎四海【巨室世臣大家也得罪谓身不正而取怨怒也麦丘邑人祝齐桓公曰愿主君无得罪于羣臣百姓意盖如此慕向也心恱诚服之谓也沛然盛大流行之貌溢充满也盖巨室之心难以力服而国人素所取信今旣恱服则国人皆服而吾德教之所施可以无逺而不至矣此亦承上章而言盖君子不患人心之不服而患吾身之不修吾身旣修则人心之难服者先服而无一人之不服矣○林氏曰战国之世诸侯失德巨室擅权为患甚矣然或者不修其本而遽欲胜之则未必能胜而适以取祸故孟子推本而言惟务修德以服其心彼旣恱服则吾之德教无所留碍可以及乎天下矣裴度所谓韩舆疾讨贼承宗敛手削地非朝廷之力能制其死命特以处置得宜能服其心故尔正此类也】○孟子曰天下有道小德役大德小贤役大贤天下无道小役大弱役强斯二者天也顺天者存逆天者亡【有道之世人皆修德而位必称其德之大小天下无道人不修德则但以力相役而已天者理势之当然也○集疏曰朱子曰小德役大德小贤役大贤是以贤德论小役大弱役强只是以力论全是不同问小役大弱役强亦曰天何也曰到那时不得不然亦是理当如此】齐景公曰旣不能令又不受命是絶物也涕出而女于呉【女去声○引此以言小役大弱役强之事也令出令以使人也受命听命于人也物犹人也女以女与人也呉蛮夷之国也景公羞与为昏而畏其强故涕泣而以女与之】今也小国师大国而耻受命焉是犹弟子而耻受命于先师也【言小国不脩德以自强其般乐怠敖皆若效大国之所为者而独耻受其教命不可得也】如耻之莫若师文王师文王大国五年小国七年必为政于天下矣【此因其愧耻之心而勉以脩德也文王之政布在方防举而行之所谓师文王也五年七年以其所乗之势不同为差盖天下虽无道然脩德之至则道自我行而大国反为吾役矣程子曰五年七年圣人度其时则可矣然凡此类学者皆当思其作为如何乃有益耳】诗云商之孙子其丽不亿上帝旣命侯于周服侯服于周天命靡常殷士肤敏祼将于京孔子曰仁不可为众也夫国君好仁天下无敌【祼音灌夫音扶好去声○诗大雅文王之篇孟子引此诗及孔子之言以言文王之事丽数也十万曰亿侯维也商士啇孙子之臣也肤大也敏达也祼宗庙之祭以郁鬯之酒灌地而降神也将助也言商之孙子众多其数不但十万而已上帝旣命周以天下则凡此商之孙子皆臣服于周矣所以然者以天命不常归于有德故也是以商士之肤大而敏达者皆执祼献之礼助王祭事于周之京师也孔子因读此诗而言有仁者则虽有十万之众不能当之故国君好仁则必无敌于天下也不可为众犹所谓难为兄难为弟云尔】今也欲无敌于天下而不以仁是犹执热而不以濯也诗云谁能执热逝不以濯【耻受命于大国是欲无敌于天下也乃师大国而不师文王是不以仁也诗大雅桑柔之篇逝语辞也言谁能执持热物而不以水自濯其手乎○此章言不能自强则听天所命脩德行仁则天命在我○集疏曰范氏曰治天下莫大于仁故前章云尧舜不以仁政不能平治天下又曰道二仁与不仁而已矣又曰三代之得天下也以仁又曰爱人不亲反其仁此章云仁不可以为众也仁者天德之至尊圣人之最先天之所以大者仁而已圣之所以为圣者亦仁而已易乾卦元为四德之首孔子曰元者善之长也君子体仁足以长人在天则为元在君子则为仁干之德以仁为首故能统天圣人之德以仁为大故能长人天所以首出庶物为万物父母者为能养万物也圣人所以首出庶民为万民父母者为能生养万民也天子所居者天位所治者天职惟能好仁则与天同德而天之所覆地之所载日月所照霜露所坠无不归之矣问集注听天所命朱子曰今之为国者论为治则曰不消得十分底事只如此随风俗做便得不必须欲如尧舜只恁地做天下也治尽是这样苟且所谓听天所命者也】○孟子曰不仁者可与言哉安其危而利其菑乐其所以亡者不仁而可与言则何亡国败家之有【菑与灾同乐音洛○安其危而利其菑者不知其为危菑而反以为安利也所以亡者谓荒淫暴虐所以致亡之道也不仁之人私欲固蔽失其本心故其颠倒错乱至于如此所以不可告以忠言而卒至于败亡也】有孺子歌曰沧浪之水清兮可以濯我缨沧浪之水浊兮可以濯我足【浪音郎○沧浪水名缨冠系也】孔子曰小子听之清斯濯缨浊斯濯足矣自取之也【言水之清浊有以自取之也圣人声入心通无非至理此类可见】夫人必自侮然后人侮之家必自毁而后人毁之国必自伐而后人伐之【夫音扶○所谓自取之者】太甲曰天作孽犹可违自作孽不可活此之谓也【解见前篇○此章言心存则有以审夫得失之几不存则无以辨于存亡之着祸福之来皆其自取】○孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也【恶去声○民之所欲皆为致之如聚敛然民之所恶则勿施于民鼂错所谓人情莫不欲夀三王生之而不伤人情莫不欲富三王原之而不困人情莫不欲安三王扶之而不危人情莫不欲逸三王节其力而不尽此类之谓也】民之归仁也犹水之就下兽之走圹也【走音奏○圹广野也言民之所以归乎此以其所欲之在乎此也】故为渊鱼者獭也为丛爵者鹯也为汤武民者桀与纣也【为去声与驱同獭音闼爵与雀同鹯诸延反○渊深水也獭食鱼者也丛茂林也鹯食雀者也言民之所以去此以其所欲在彼而所畏在此也】今天下之君有好仁者则诸侯皆为之矣虽欲无王不可得已【好为王皆去声】今之欲王者犹七年之病求三年之艾也苟为不畜终身不得苟不志于仁终身忧辱以陷于死亡【王去声○艾草名所以灸者干久益善夫病已深而欲求干久之艾固难卒办然自今畜之则犹或可及不然则病日益深死日益迫而艾终不可得矣】诗云其何能淑载胥及溺此之谓也【诗大雅桑柔之篇淑善也载则也胥相也言今之所为其何能善则相引以陷于乱亡而已】○孟子曰自暴者不可与有言也自弃者不可与有为也言非礼义谓之自暴也吾身不能居仁由义谓之自弃也【暴犹害也非犹毁也自害其身者不知礼义之为美而非毁之虽与之言必不见信也自弃其身者犹知礼义之为美但溺于怠惰自谓必不能行与之有为必不能勉也程子曰人苟以善自治则无不可移者虽昬愚之至皆可渐磨而进也惟自暴者拒之以不信自弃者絶之以不为虽圣人与居不能化而入也此所谓下愚之不移也】仁人之安宅也义人之正路也【仁宅已见前篇义者宜也乃天理之当行无人欲之邪曲故曰正路】旷安宅而弗居舎正路而不由哀哉【舎上声○旷空也由行也○此章言道本固有而人自絶之是可哀也此圣贤之深戒学者所当猛省也○集疏曰朱子曰自暴是非毁道理之人自弃是放弃道理之人自暴者是刚恶之所为自弃者是柔恶之所为言非礼义谓之自暴如言则非先王之道之非谓所言必非诋礼义之说为非道是之谓暴戾我虽言而彼必不肯听是不足与有言也自弃者谓其意气卑弱志趣凡陋甘心自絶以为不能我虽言其仁义之美而彼以为我必不能居仁由义是不足与有为也故自暴者彊自弃者弱模案程子初说懈意一生便是自暴自弃或问十章之说朱子曰程子初说至深切矣第三说却自暴自弃最为的当皆宜深味也且旷其安宅则必放僻邪侈而安其所不可安之居矣舎其正路则必行险侥幸而由其所不可由之涂矣安宅正路人皆有之而自暴自弃以至于此可哀也已】○孟子曰道在尔而求诸逺事在易而求诸难人人亲其亲长其长而天下平【尔迩古字通用易去声长上声○亲长在人为甚迩亲之长之在人为甚易而道初不外是也舎此而他求则逺且难而反失之但人人各亲其亲各长其长则天下自平矣】○孟子曰居下位而不获于上民不可得而治也获于上有道不信于友弗获于上矣信于友有道事亲弗悦弗信于友矣悦亲有道反身不诚不悦于亲矣诚身有道不明乎善不诚其身矣【获于上得其上之信任也诚实也反身不诚反求诸身而其所以为善之心有不实也不明乎善不能即事以穷理无以真知善之所在也游氏曰欲诚其意先致其知不明乎善不诚乎身矣学至于诚身则安徃而不致其极哉以内则顺乎亲以外则信乎友以上则可以得君以下则可以得民矣】是故诚者天之道也思诚者人之道也【诚者理之在我者皆实而无伪天道之本然也思诚者欲此理之在我者皆实而无伪人道之当然也】至诚而不动者未之有也不诚未有能动者也【至极也杨氏曰动便是验处若获乎上信乎友恱于亲之类是也○此章述中庸孔子之言见思诚为脩身之本而明善又为思诚之本乃子思所闻于曽子而孟子所受乎子思者亦与大学相表里学者宜潜心焉○集疏曰或问十二章诸说有未尽者乎曰获上信友恱亲诚身皆以有道言之则是有不由其道以求之者矣若谀说苟容以求获乎上便佞诡随以求信乎友阿意曲从以求恱乎亲冥行助长而求以诚其身者皆是也孟子之言固已开其所入之涂矣而其支径别岐亦不可以弗之察也又曰吕氏论明善直以为凡在我者皆明其情状而知所从来殊不知天下事物之理皆有所谓善要当明其当然而识其所以然使吾心晓然真知善之为善而不可不为是乃所谓明善者若曰知在我者之所从来而已则恐其狭而未究于理也其于思诚直以为知有是善于吾身而已是亦未知孟子所谓诚身正谓心思言行之间能实践其所明之善而有诸身也模案此章见孔子曽子子思孟子相传无异道而明善诚身实传道之要诀也盖明善即致知诚身即诚意诚者天之道思诚者人之道由思诚以造于诚由人道以达天道及其至一也而动不动又只在诚不诚之间此又是孟子要其徴验处吃以告人然子思以诚之言人之道而孟子易之以思诚子思言形着动变而孟子止于动者以思出于心于学者用功尤为有力而动者正指上文获上信友恱亲而言也】○孟子曰伯夷辟纣居北海之滨闻文王作兴曰盍归乎来吾闻西伯善养老者太公辟纣居东海之滨闻文王作兴曰盍归乎来吾闻西伯善养老者【辟去声○作兴皆起也盍何不也西伯即文王也纣命为西方诸侯之长得专征伐故称西伯太公姜姓吕氏名尚文王发政必先鳏寡孤独庶人之老皆无凁馁故伯夷太公来就其养非求仕也】二老者天下之大老也而归之是天下之父归之也天下之父归之其子焉徃【焉于虔反○二老伯夷太公也大老言非常人之老者天下之父言齿德皆尊如众父然旣得其心则天下之心不能外矣萧何所谓养民致贤以图天下者暗与此合但其意则有公私之辨学者又不可以不察也】诸侯有行文王之政者七年之内必为政于天下矣【七年以小国而言也大国五年在其中矣】○孟子曰求也为季氏宰无能改于其德而赋粟倍他日孔子曰求非我徒也小子鸣鼓而攻之可也【求孔子弟子冉求季氏鲁卿宰家臣赋犹取也取民之粟倍于他日也小子弟子也鸣鼓而攻之声其罪而责之也】由此观之君不行仁政而富之皆弃于孔子者也况于为之强战争地以战杀人盈野争城以战杀人盈城此所谓率土地而食人肉罪不容于死【为去声○林氏曰富其君者夺民之财耳而夫子犹恶之况为土地之故而杀人使其肝脑涂地则是率土地而食人之肉其罪之大虽至于死犹不足以容之也】故善战者服上刑连诸侯者次之辟草莱任土地者次之【辟与辟同○善战如孙膑呉起之徒连结诸侯如苏秦张仪之类辟开垦也任土地谓分土授民使任耕稼之责如李悝尽地力商鞅开阡陌之类也○集疏曰案范氏曰天地大德曰生圣人所以守位曰仁孔子曰断一木杀一兽不以其时非孝也草木鸟兽杀之不以时则逆天地之理犹为不孝况于人命可不重哉尹氏曰汤武之征以正伐不正救民于涂炭也战国之战以乱益乱残人民耳而求富之为之强战是何异于助桀而富桀也或问十四章之说朱子曰范氏所论重人命者尤善尹氏分别天理人欲于毫厘之间尤可深味也问任土地者亦次于刑何也曰只为他是欲富国不是欲为民但强占土地开垦将去欲为己物耳皆聚敛之徒也】○孟子曰存乎人者莫良于眸子眸子不能掩其恶胷中正则眸子了焉胷中不正则眸子眊焉【眸音牟了音了眊音耄○良善也眸子目瞳子也了明也眊者蒙蒙目不明之貌盖人与物接之时其神在目故胷中正则神精而明不正则神散而昏】听其言也观其眸子人焉廋哉【焉于虔反廋音搜○廋匿也言亦心之所发故并此以观则人之邪正不可匿矣然言犹可以伪为眸子则有不容伪者】○孟子曰恭者不侮人俭者不夺人侮夺人之君惟恐不顺焉恶得为恭俭恭俭岂可以声音笑貌为哉【恶平声○惟恐不顺言恐人之不顺已声音笑貌伪为于外也○集疏曰朱子曰圣人但顾义理之是非不问利害之当否众人则反是且如恭者不侮人俭者不夺人圣人但知恭俭不可不为尔众人则以为我不侮人则人亦不侮我我不夺人则人亦不夺我便是计较利害之私要之圣人与众人做处便是胡氏所谓天理人欲同行而异情者也】○淳于髠曰男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也嫂溺援之以手者权也【与平声援音爰○淳于姓髠名齐之辩士授与也受取也古礼男女不亲授受以逺别也援救之也权称锤也称物轻重而往来以取中者也权而得中是乃礼也】曰今天下溺矣夫子之不援何也【言今天下大乱民遭陷溺亦当从权以援之不可守先王之正道也】曰天下溺援之以道嫂溺援之以手子欲手援天下乎【言天下溺惟道可以捄之非若嫂溺可手援也今子欲援天下乃欲使我枉道求合则先失其所以援之之具矣是欲使我以手援天下乎○此章言在已守道所以济时枉道徇人徒为失已○集疏曰朱子曰事有缓急理有大小此等处皆须以权称之或问执中无权之权与嫂溺援手之权微不同否曰执中无权之权稍轻嫂溺援手之权较重亦有浅深也】○公孙丑曰君子之不教子何也【不亲教也】孟子曰势不行也教者必以正以正不行继之以怒继之以怒则反夷矣夫子教我以正夫子未出于正也则是父子相夷也父子相夷则恶矣【夷伤也教子者本为爱其子也继之以怒则反伤其子矣父旣伤其子子之心又责其父曰夫子教我以正道而夫子之身未必自行正道则是子又伤其父也】古者易子而教之【易子而教所以全父子之恩而亦不失其为教】父子之间不责善责善则离离则不祥莫大焉【责善朋友之道也○王氏曰父有争子何也所谓争者非责善也当不义则争之而已矣父之于子也如何曰当不义则亦戒之而已矣○集疏曰或问父子之间不责善固是至于不教子不亦过乎杨氏曰不教不亲教也虽不责善岂不欲其为善然必亲教之其势必至于责善又曰孟子曰易子而教盖考之孔子为然也若孔子自教其子则鲤所未学者其必有以知之矣又奚问焉陈亢又奚称曰君子之逺其子也或问十八章之说朱子曰杨氏得之矣徐氏引谷梁子曰羁贯成童不就师傅父之罪也不以不孝为罪而以不就师傅为罪亦善引据者】○孟子曰事孰为大事亲为大守孰为大守身为大不失其身而能事其亲者吾闻之矣失其身而能事其亲者吾未之闻也【守身持守其身使不陷于不义也一失其身则亏体辱亲虽日用三牲之养亦不足以为孝矣】孰不为事事亲事之本也孰不为守守身守之本也【事亲孝则忠可移于君顺可移于长身正则家齐国治而天下平】曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也【养去声复扶又反○此承上文事亲言之曽晳名防曽子父也曽元曽子子也曽子养其父毎食必有酒肉食毕将彻去必请于父曰此余者与谁或父问此物尚有余否必曰有恐亲意更欲与人也曽元不请所与虽有言无其意将以复进于亲不欲其与人也此但能养父母之口体而已曽子则能承顺父母之志而不忍伤之也】事亲若曽子者可也【言当如曽子之养志不可如曽元但养口体程子曰子之身所能为者皆所当为无过分之事也故事亲若曽子可谓至矣而孟子止曰可也岂以曽子之孝为有余哉○集疏曰程子曰事亲若曽子而曰可者非谓曽子未尽善也又曰子之身所能为者皆所当为也故曰事亲若曽子可也未尝以曽子孝为有余也又曰孟子曰事亲若曽子可也吾以谓事君若周公可也盖子之事父臣之事君闻有自知其不足者矣未闻其为有余也周公之功固大矣然臣子之分所当为也安得独用天子之礼乎其因袭之弊遂使季氏僭八佾三家僭雍彻故仲尼论之非之以谓周公其衰矣又曰子之事父其孝虽过于曽子毕竟是以父母之身做出来岂是分外事若曽子言仅可以免责尔臣之于君犹子之于父也假如功业大于周公亦是以君之人民势位做出来而谓人臣所不能为可乎或问十九章之说曰程子至矣所论曽子周公先儒所不及也】○孟子曰人不足与适也政不足间也惟大人为能格君心之非君仁莫不仁君义莫不义君正莫不正一正君而国定矣【适音谪间去声○赵氏曰适过也间非也格正也徐氏曰格者物之所取正也书曰格其非心愚谓间字上亦当有与字言人君用人之非不足过谪行政之失不足非间惟有大人之德则能格其君心之不正以归于正而国无不治矣大人者大德之人正已而物正者也○程子曰天下之治乱系乎人君之仁与不仁耳心之非即害于政不待乎发之于外也昔者孟子三见齐王而不言事门人疑之孟子曰我先攻其邪心心旣正而后天下之事可从而理也夫政事之失用人之非知者能更之直者能谏之然非心存焉则事事而更之后复有其事将不胜其更矣人人而去之后复用其人将不胜其去矣是以辅相之职必在乎格君心之非然后无所不正而欲格君心之非者非有大人之德则亦莫之能也○集疏曰案张子曰君心未免乎非则虽百贤众政亦莫能正范氏曰大人正已而物正者也居仁由义先自治而后治人先正已而物自正故能正君若不正已岂能正君君者本也庶民末也君者源也庶民流也本正则末正源清则流清故君仁则一国之人无不仁君义则一国之人无不义君正则一国之人无不正大人专以正君心为事君心一正则国自定矣杨氏曰孟子言人不足与适也政不足间也惟大人为能格君心之非盖人与政俱不足道须使人君心术开悟然后天下事可循序整顿然格君心之非须要有大人之德大人过人处只是正已正已则上可以正君下可以正人或问二十章之说朱子曰程子张子范杨皆深得之可详味也又曰大人格君心之非此是精神意气自能感格处然亦须有个开导底道理不但黙黙而已伊川解遇主于巷所谓至诚以感动之尽力以扶持之明礼义以致其知杜蔽惑以诚其意正此意也又云人不足与适也政不足间也惟大人为能格君心之非三句当作一句读某尝说此处与言不必信行不必果惟义所在皆须急忙连下句读偶然脱去下句岂不害事】○孟子曰有不虞之誉有求全之毁【虞度也吕氏曰行不足以致誉而偶得誉是谓不虞之誉求免于毁而反致毁是谓求全之毁言毁誉之言未必皆实脩已者不可以是遽为忧喜观人者不可以是轻为进退】○孟子曰人之易其言也无责耳矣【易去声○人之所以轻易其言者以其未遭失言之责故耳盖常人之情无所惩于前则无所警于后非以为君子之学必俟有责而后不敢易其言也然此岂亦有为而言之与】○孟子曰人之患在好为人师【好去声○王勉曰学问有余人资于已不得已而应之可也若好为人师则自足而不复有进矣此人之大患也】○乐正子从于子敖之齐【子敖王驩字】乐正子见孟子孟子曰子亦来见我乎曰先生何为出此言也曰子来几日矣曰昔者曰昔者则我出此言也不亦宜乎曰舎馆未定曰子闻之也舎馆定然后求见长者乎【长上声○昔者前日也馆客舎也王驩孟子所不与言者则其人可知矣乐正子乃从之行其失身之罪大矣又不早见长者则其罪又有甚者焉故孟子姑以此责之】曰克有罪【陈氏曰乐正子固不能无罪矣然其勇于受责如此非好善而笃信之其能若是乎世有彊辩饰非闻谏愈甚者又乐正子之罪人也】○孟子谓乐正子曰子之从于子敖来徒餔啜也我不意子学古之道而以餔啜也【餔博孤反啜昌恱反○徒但也餔食也啜饮也言其不择所从但求食耳此乃正其罪而切责之○集疏曰或问乐正子从子敖何也曰尝考孟子之书王驩齐王之幸臣盖欲自托孟子以取重故孟子使滕则王必以驩为介孟子未尝与言行事至吊于公行子之家又不与之言焉则所以絶之者深矣乐正子不察乎此而轻身以从之意者特借其资粮舆马以见孟子而已故孟子以餔啜罪之若孟子之所以去齐其事虽不可考疑驩以是积憾而去之也】○孟子曰不孝有三无后为大【赵氏曰于礼有不孝者三事谓阿意曲从陷亲不义一也家贫亲老不为禄仕二也不娶无子絶先祖祀三也三者之中无后为大】舜不告而娶为无后也君子以为犹告也【为无之为去声○舜告焉则不得娶而终于无后矣告者礼也不告者权也犹告言与告同也盖权而得中则不离于正矣○范氏曰天下之道有正有权正者万世之常权者一时之用常道人皆可守权非体道者不能用也盖权出于不得已者也若父非瞽瞍子非大舜而欲不告而娶则天下之罪人也○集疏曰模又案程子曰舜不告而娶者尧得以命瞽瞍或问二十六章之说朱子曰范氏之说本孟子正意也程子又推明一说尤兄圣人所处义理之精然以事理度之但见其未及告而受尧之命耳其后固不容不告而遂娶以归也】○孟子曰仁之实事亲是也义之实从兄是也【仁主于爱而爱莫切于事亲义主于敬而敬莫先于从兄故仁义之道其用至广而其实不越于事亲从兄之间盖良心之发最为切近而精实者有子以孝弟为为仁之本其意盖亦犹此也】智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可巳则不知足之蹈之手之舞之【乐斯乐则之乐音洛恶平声○斯二者指事亲从兄而言知而弗去则见之明而守之固矣节文谓品节文章乐则生矣谓和顺从容无所勉彊事亲从兄之意油然自生如草木之有生意也旣有生意则其畅茂条达自有不可遏者所谓恶可已也其又盛则至于手舞足蹈而不自知矣○此章言事亲从兄良心真切天下之道皆原于此然必知之明而守之固然后节之密而乐之深也○集疏曰案范氏曰仁义礼智不止一端而已然事亲从兄仁义礼智之本也知所以事亲又知所以从兄又能节文其为乐也岂不至哉尹氏曰仁义之实事亲从兄是也不知仁义之实则礼乐为虚矣盖有诸中然后有以形诸外也或问实之为精实何也朱子曰是有数义有以实对虚而言者有以实对伪而言者有以实对华而言者此所谓实则以对华而为言耳曰何也曰以实对虚而言者曰仁义理也孝弟事也理虚而事实此孝弟所以为仁义之实也然以事为实可矣谓理为虚则理岂虚而无物之谓乎以实对伪而言者曰莫非仁义也惟孝弟发于人心之不伪此孝弟所以为仁义之实也然谓孝弟为不伪可矣谓凡恻隐羞恶之发皆人之所伪为可乎惟以实对华而言则以为凡仁义之见于日用者惟此为根本精实之所在必先立乎此而后其光华枝叶有以发见于事业之间此说为得之耳又曰实字有对名而言者谓名实之实有对理而言者谓事实之实有对华而言者谓华实之实也今这实字不是名实事实正是华实仁之实本只是事亲推广之爱人利物无非是仁义之实本只是从兄推广之忠君弟长无非是义事亲从兄便是仁义之实推广出去者乃是仁义华采又曰此一段紧要在五个实字上如仁是亲亲而仁民仁民而爱物义是长长而贵贵贵贵而尊贤在家时未便到仁民爱物未事君时未到贵贵未从师友时未到尊贤且须先从事亲从兄上做将去这个便是仁义之实仁民爱物贵贵尊贤便是仁义之英华若理防得这个便知得其他那分明见得而守定不移便是智之实行得恰好便是礼之实由中而出无所勉彊便是乐之实大凡一段中必有紧要处这一段只是这实字紧要又曰专言仁则包四者言仁义则又管摄礼智问仁之实一段只是仁义两个生出礼智来曰太极初生亦只是隂阳然后方有其他问乐则生矣生则恶可已也曰如今勉彊安排如何得乐到常常做得熟自然浃洽通快周流不息油然而生不能自已只是到乐处难生若只恁地把捉安排才忘记又断了这如何乐如何得生问节文曰节是等级文如升降揖逊之类模谓孟子言四端益之以乐而乃不及于信者盖四端之信犹五行之土而水火金木无不待是以生故土于四行无不在而信于四端亦无不在孟子所谓仁义礼智乐之实即此信为之本也有子以孝弟为为仁之本孟子乃以事亲属之仁从兄属之义若不同矣而朱子乃以为其意亦犹此也何邪盖有子言仁即所谓专言之仁也孟子所言仁义即所谓偏言之仁也事亲主乎爱而已义则爱之宜者也合而言之则推其事亲者以从其兄此孝弟所以为为仁之本也分而言之则事亲而孝从兄而弟所以为仁义之实也智之实知斯二者弗去是也旣曰知斯二者已足以见智之实矣而又必曰弗去何也易文言曰贞固足以干事贞固二字朱子亦曰知正之所在而固守之所谓知而弗去是也体仁嘉防利物皆一字而贞固独二字知则知其贞固则守之固盖万物之成始而成终所以为贞也孟子言恻隐羞恶辞让皆是一面底道理而是非独有两面则智之为二可知矣若又推之凡属北方者皆有两面如五行水土俱王于子五藏心肝脾肺皆一而肾独二四方青龙朱雀白虎皆一而武独二造化之妙莫不皆然此贞之所以成终而作始智之所以旣知之而又弗去也但孟子此章只以仁义为本而又以事亲从兄为行仁义之本盖事亲从兄乃良心之发最为切近而精实者也智则吾心虚灵知觉之妙经纬乎其中者也终之以礼乐又所以节之乐之使良心之发油然生生而不能自已者也见得孟子此章所论四端虽异乎常说而其说自确然而不可易超乎常序而其序自井然而不可紊此实孟子深造自得之妙所以有功于万世也盖尝论之天地之大德曰生天地之所以为德语其全体而极其大用不过生而已生之外无他道也人得天地发生之心以为心故曰仁仁主于爱爱莫切于事亲莫先于从兄孟子发出实字正是要人就精实上立得根本根本茂盛则其道充大孝弟行于家而后仁爱及于民物所谓亲亲而仁民仁民而爱物皆由此而发生即本立而道生之意若智之知而弗去与礼之节文犹是守之也到得乐则生生则恶可已不知手之舞足之蹈则化之矣此个生意又复生生而不已正如天地造化一元之气浃洽通贯而万物之生意自有所不容遏学者若就事亲从兄良心真切处从精实做工夫来到得十分纯熟便自乐乐则生生则恶可已亦自有所不容遏此学问之极功也】○孟子曰天下大恱而将归已视天下恱而归已犹草芥也惟舜为然不得乎亲不可以为人不顺乎亲不可以为子【言舜视天下之归已如草芥而惟欲得其亲而顺之也得者曲为承顺以得其心之恱而已顺则有以谕之于道心与之一而未始有违尤人所难也为人盖泛言之为子则愈密矣】舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定此之谓大孝【厎之尔反○瞽瞍舜父名底致也豫恱乐也瞽瞍至顽尝欲杀舜至是而底豫焉书所谓不格奸亦允若是也盖舜至此而有以顺乎亲矣是以天下之为子者知天下无不可事之亲顾吾所以事之者未若舜耳于是莫不勉而为孝至于其亲亦底豫焉则天下之为父者亦莫不慈所谓化也子孝父慈各止其所而无不安其位之意所谓定也为法于天下可传于后世非止一身一家之孝而已此所以为大孝也○李氏曰舜之所以能使瞽瞍底豫者尽事亲之道共为子职不见父母之非而已昔罗仲素语此云只为天下无不是底父母了翁闻而善之曰惟如此而后天下之为父子者定彼臣弑其君子弑其父者常始于见其有不是处耳○集疏曰问为人为子两出朱子曰人字只说大纲子字却说得重得乎亲者不问事之是非但能曲为承顺则可以得亲之恱苟有孝心者皆可能也顺乎亲则和那道理也顺了非特得亲之恱又使之不陷于非义此所以为尤难也○李氏名侗字愿中号延平先生罗仲素名从彦陈了翁名瓘字莹中】
