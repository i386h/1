<!-- { "loadSidebar": true } -->
　　孟子传巻二
　　钦定四库全书
　　孟子传巻三
　　宋　张九成　撰
　　梁惠王章句下
　　庄暴见孟子曰暴见于王王语暴以好乐暴未有以对也曰好乐何如孟子曰王之好乐甚则齐国其庶几乎他日见于王曰王尝语庄子以好乐有诸王变乎色曰寡人非能好先王之乐也直好世俗之乐耳曰王之好乐甚则齐其庶几乎今之乐由古之乐也曰可得闻乎曰独乐乐与人乐乐孰乐曰不若与人曰与少乐乐与众乐乐孰乐曰不若与众臣请为王言乐今王鼔乐于此百姓闻王钟鼓之声管籥之音举疾首蹙頞而相告曰吾王之好鼔乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也今王鼓乐于此百姓闻王钟鼓之声管籥之音举欣欣然有喜色而相告曰吾王庶几无疾病与何以能鼓乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也今王与百姓同乐则王矣
　　孟子养浩然之气亲传孔子之道其正心诚意谁不尊仰徃徃非心邪思一见孟子皆悉破散何以知之齐宣王语庄暴以好乐及孟子问之乃遽然变乎色以是知宣王凡俗之心不敢对孟子而言其对孟子言者皆自端庄中来也至于语庄暴以好乐者谓好世俗之乐也意不欲使孟子闻之及为孟子所问故其心赧然至变乎色也不敢面欺孟子乃曰寡人非能好先王之乐也特好世俗之乐耳其语虽鄙其意则真然先王之乐与世俗之乐岂可交臂而论乎先王之乐咸韶濩武之谓也世俗之乐郑卫之谓也先王之乐自天理中来郑卫之乐自人欲中起今孟子乃曰王之好乐甚则齐其庶几乎今之乐犹古之乐也此学者所以敢疑孟子也然而先王之乐莫备于鲁四代之乐时出而用之不闻能已弑君之乱弭三家之彊昭公逐定无正作丘甲用田赋民皆忧愁无聊四代之乐果何补哉孟子知乐之作以天理为主而乐之本以人和为先天理难见人和易明故孟子之谈王道则以衣帛食肉不饥不寒为言言好勇则以安天下为言言好色好货则以与百姓同之为言言好麋鹿鱼鼈好今之乐则以与百姓同乐为言其意専欲实效及于民而以人和为本意至于制作变化固又有待而行耳且观其问宣王曰独乐乐与人乐乐又曰与少乐乐与众乐乐余读至此深叹孟子学力之深而造化之用有陶冶一世埏埴万生之象其开导诱掖使坦然趋于先王之路因事立功转邪为正圣道之权孔门之变也其言滔滔轧轧形容物情使晓然知如此为是如此为非非其心深造圣道及有转移抑扬之用讵能至此地乎学者读孟子先当观其用然后可以识孟子之心矣夫转好世俗之乐使与民同乐圣王之道也且赋役烦重兵革交侵独人之父孤人之子兄弟交哭夫妇生离肝脑涂地尸首异处暴骨如山流血成河正当此时而闻王钟鼓之声管籥之音与夫车马之音羽旄之美安得不举疾首蹙頞而相告病乎至此极矣乃动英茎之乐乃设钧天之奏民何心以听之哉墙下有桑鸡豚有畜百畆有田道路有让父子相保兄弟相扶室家相好乡闾族党亲戚朋友相徃来鸡豚黍稷酒醴牛羊相宴乐正当此时而闻王钟鼓之声管籥之音与夫车马之音羽旄之美安得不欣欣然有喜色而相告乐乎至于此时虽动郑卫之声起啴缓之奏民何徃而不自得耶然则所谓与民同乐者非谓同听丝竹之音金石之奏也谓使民父子兄弟室家皆得其乐之谓也然则所谓乐者其在政乎其在音声乎政乐则闻世俗之乐亦乐政苦则虽闻先王之乐亦苦矣大儒之道所以能用天下国家者以其通达变化如此也岂俗儒腐儒守章句拘绳墨而不适于世用之谓乎然而孔子之道甚严至孟子则似乎太寛矣何以明之放郑声者所以告顔子也岂容有今乐犹古乐之説焚咸丘所以书春秋也岂容于好乐之外又进田猎之説以侈其心乎是孔子之道至孟子而一变矣学孔子之严不失为君子学孟子之变岂不容奸而召祸乎呜呼鲁人猎较孔子亦猎较固在用之如何耳孟子善用圣人之道者也当战国时圣王之道一皆扫地人君甘于广地杀人之説其有举先王之道以陈之于前则掩耳疾趋若将凂之者夫何故以祸在目前未暇求逺大之路也孟子傥规规然谨守绳约将视当世为禽兽必如荷蒉荷蓧泄栁干木乃可矣故特于当时人欲中开导其路使骎骎入于先王之道而不自觉如好勇不妨其安天下好色好货不妨其与百姓同之好麋鹿鱼鼈好今之乐不妨其与百姓同乐前挽后推左支右梧其意欲使入先王之道旣已入先王之道自将尽变其所好而与圣王同矣此岂浅浅者所能至哉故予以为善用圣人之道者孟子也明乎此然后可以知孟子而破当世疑孟子之説焉
　　齐宣王问曰文王之囿方七十里有诸孟子对曰于传有之曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者徃焉雉兎者徃焉与民同之民以为小不亦宜乎臣始至于境问国之大禁然后敢入臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎
　　文王之囿乃一国之囿宣王之囿乃一己之囿一国之囿则与一国之民同之一已之囿自适一己之观听耳民何与焉孟子之学深辟为一己之利而以百姓为主以百姓为主即文王之道也夫以一国为囿故刍荛者得徃雉兎者又得徃民方患其囿之不大者以民皆受其赐也以一己为囿故民杀其麋鹿者如杀人之罪是贱人贵畜民惴惴然惟恐触其禁之不暇其以为大者以民忧其害也孟子能用圣王之学故于开陈之间随机应变宛转屈曲终引之于正道而后已如宣王问文王之囿方七十里使自好之士虑开人主之欲则谨对曰臣未之闻也至于邪佞之臣乗间伺隙必以文王为辞以遂人主侈汰之心夫邪佞之臣固可诛絶而自好之士卫之太严恐人主自是喜与小人同而不乐与君子语则以君子持之太急也以是而观然后知惟孟子能用圣王之学尔何以知之夫问文王之囿则对以于传有之问若是其大则对以民犹以为小使人主乐闻文王有苑囿之乐与我同又乐闻文王之囿如此之大与我同然后举刍荛雉兎与夫杀麋鹿如杀人之説使之自择焉其造化变移几与乾坤之运六子沧海之转百川同功学而不至于能用此腐儒非大儒也然诗云王在灵囿麀鹿攸伏麀鹿濯濯白鸟翯翯物皆遂其性如此今刍荛者徃则使草木不遂其生雉兎者徃则使禽兽不安其所圣王之政果如是乎曰学者之观圣王不当泥于一语局于一説当取先王之书贯穿博取而读之必合于人情乃已礼曰祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林然则刍荛者徃雉兎者徃则又因天时而后入焉此乃圣王之仁政而合于人心通于天意为万世常行之道是盖孟子之遗意予故表而出之
　　齐宣王问曰交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大故太王事獯鬻句践事吴以大事小者乐天者也以小事大者畏天者也乐天者保天下畏天者保其国诗云畏天之威于时保之王曰大哉言矣寡人有疾寡人好勇对曰王请无好小勇夫抚劔疾视曰彼恶敢当我哉此匹夫之勇敌一人者也王请大之诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民书曰天降下民作之君作之师惟曰其助上帝宠之四方有罪无罪惟我在天下敢有越厥志一人衡行于天下武王耻之此武王之勇也而武王亦一怒而安天下之民今王亦一怒而安天下之民民惟恐王之不好勇也
　　昔孔子之论学不止于立必极于权而后已孟子识之故其论三圣人不止于圣必至于智而后已又推而论射不止于至必至于中而后已惟学而至于权圣而又极于智至而又巧于中则能用圣王之道以陶冶一世埏埴万生此造化之道神明之用也孟子识孔子之所谓权其出而见齐梁之君荅问之间变态百出而一归于正岂非识孔子之所谓权而其志不止于圣必欲极于智不止于至必欲巧于中乎何以言之且梁惠王顾鸿鴈麋鹿曰贤者亦乐此乎乃对曰贤者而后乐此卒引之于文王之地齐宣王问若寡人者可以保民乎哉乃对之曰可卒引之于推恩保四海之地齐宣王又问寡人非能好先王之乐直好世俗之乐耳乃对之曰今乐犹古乐卒引之于与百姓同乐之地宣王又问文王之囿方七十里乃对之曰于传有之卒引之于文王与民同之之地至于好色好货皆不扼其路必引之于公刘大王之地其他不可胜举大抵无所不可特不当自乐于一己期于与百姓同之而已使人听之乐闻其言而心敬其説援邪心非意入于大公至正之地今语言之余尚足以起人乐道之心况当时正心诚意精神作用其移易人也深矣学如孟子其力亦大矣顾当时商鞅孙膑苏秦张仪之徒皆以危言险语劫持人君而实中人主之贪心至于稷下先生邹衍田骈又以荒唐诪张之辩以动摇人心惟孟子之説如底柱之在中流众星之有北斗风波不动斟酌自然圣王之道天地之用也今宣王问交邻国有道乎又对之曰有且引汤文王大王勾践之事以发药之以大事小则谓之仁谓之乐天以小事大则谓之智谓之畏天以转齐王辟土地朝秦楚莅中国抚四夷虚骄淩轹之心且其言以为大国则宜事小国小国则当事大国使宣王于秦楚赵魏韩燕宋鲁皆当事之使皮币玉帛珠玉犬马交于四境以讲信修睦而吾国则举圣王故事树桑种田谨庠序申孝弟老者少者衣帛食肉不负戴于道路不饥不寒无兵革之苦呜呼交邻国如此此圣王之心也邻国旣服其徳又悦其礼使其非人则己使其齿于人类其谁不闻风而悦愿交于下执事而听命于馆人乎然齐王虚骄淩轹之心堆积既久磨洗不去一闻大事小之言徒仰其大度而自知其病在于好勇不能为此仁智之事也夫齐王所谓好勇者即辟土地朝秦楚莅中国抚四夷之心也此乃以血气为勇非义理之勇也孟子恐齐王错认此心以为勇乃斥之曰此匹夫之勇敌一人者也想宣王闻此一语心沮魄动而不知所归矣乃即引之于正路曰王请大之因引文王武王一怒安天下以为説夫遏徂莒耻衡行此文武以义理为勇其心在于安天下而已非虚骄淩轹欲以气压天下势临诸侯以取英雄之名也呜呼始观孟子之言常若不严终攷孟子之意常合于天理顺于人情圣王之心周孔之志也以孟子之学歴攷古人如泄冶之谏灵公陈元逹之谏刘聦宋璟之谏武后直则直矣圣人之门无如是法也故泄冶虽死节而春秋无褒辞元逹傥非刘后上疏宋璟傥非武后晚年事未可知也故士大夫之学必学为上为徳为下为民可也欲致君泽民非学孟子不可学孟子非用圣王之道以造化抑扬格君心之非于一言之下亦不可顾学如泄冶元逹数公吾恐春秋之讥而非孔氏之家法也余故表而出之
