<!-- { "loadSidebar": true } -->
　　孟子大王去邠踰梁山邑于岐山之下居焉云山而不及水诗咏古公辟狄率西水浒至于岐下云水而不及山太史公生当其后而作周本纪曰遂去豳渡漆沮踰梁山止于岐下将自邠抵岐东南二百五十余里登山渉水叙次如画然程大昌雍录谓渭水实在梁山下之南循渭西上可以达岐则诗水字又与漆沮无干似益精确矣
　　莘
　　耕于有莘之野集注莘国名未指其所在余谓元和郡县志故莘城在汴州陈留县东北三十五里古莘国地计其去汤都南亳［今商邱县谷熟镇］不过四百里所以汤使可三徃聘若太姒所产之莘国则在今西安府合阳县南二十里道遥远矣
　　匡
　　礼记檀弓疏曰阳虎尝侵暴于匡时又孔子弟子颜刻为阳虎御车后孔子亦使刻御车从匡过孔子与阳虎相似故匡人谓孔子为阳虎因围欲杀之与汉包咸注同足解孔子世家颜刻为仆以策指匡曰昔吾入此由彼缺也一段不明处匡地名今大名府长垣县西南一十五里有匡城
　　汶沂
　　曾氏曰汶有徐州之汶有青州之汶余谓沂亦有徐州之沂有青州之沂［周礼青州其浸沂此用周礼］论语在汶浴沂皆指徐州言以鲁事也汶出泰山莱芜县原山西南入泲与出琅邪朱虚县东泰山［即今东镇沂山］至安邱入潍者别沂出鲁鲁县尼邱山西北径鲁之雩门注于泗水与出泰山盖县艾山南至下邳入泗杜预所谓大沂水者别
　　昼
　　昼当作画不待言齐西南近邑集注本赵氏及刘熈来但括地志以画即戟里城在临淄城西北三十里一南一北殊判然余谓孟子去齐归邹邹实在齐之西南上云南者是又因悟乐毅初入齐闻画邑人王蠋贤令军中环画邑三十里无入则尔时齐都城西南隅无敢有阑出者矣
　　封疆之界
　　汉地理志言齐初封地舃卤寡人民乃劝业通商而人物始辐凑先发端曰古者有分上亡分民颜注无分人者谓通徃来不常厥居也最是所以硕鼠之诗逝将去女论语之书襁负而至若至七国便不然域民不以封疆之界则当时封疆之界固以域其民矣君子于此亦可以观世变云
　　东山
　　集注东山盖鲁城东之髙山盖疑辞朱子生平足未至曲阜故作此言其实曲阜县东二十里有防山孔子父母合葬处世家所谓防山在鲁东絶不髙也或曰费县西北蒙山正居鲁四境之东一名东山孟子云孔子登东山而小鲁指此疑近是
　　任
　　任国名太皥之后风姓汉为任城县后汉为任城国今济宁州东任城废县是去古邹城仅百二三十里宜屋庐子明曰即可往问礼称宰我无宿问连不诚有予之风哉
　　宋灭滕
　　汉地理志滕封三十一世为齐所灭杜氏释例文王子错叔绣之后十七世至宣公始见春秋隐公以下春秋后六世而齐灭之水经注并同竹书纪年于越灭滕惟战国策作宋灭而通鉴繋之赧王二十九年乙亥上距孟子劝行仁政甚远集注于宋初王时即曰尝灭滕无乃骤与只当曰宋君偃立十一年自称王败齐楚魏之兵欲霸天下疑即此时云
　　齐灭薛
　　余向主孟子之滕与文公言当在赧王元二间丁未戊申尔时薛灭已久非至是齐始取其地而城之也或讶曰曷征乎尔余曰六国表田齐世家孟尝君传并云愍王三年庚子封田婴于薛实通鉴显王四十八年事薛不灭无由以薛封靖郭名婴不封无由薛城中有靖郭君冢此事理至易明者或曰奈滕文公恐何余曰薛灭已八九年齐方于此筑城战国策载靖郭君将城薛矣以客海大鱼之谏乃辍城薛何妨至是复欲城且将之为辞事未定也孟献城虎牢而郑人惧晏弱城东阳而莱子服文公焉得而不恐哉余独考薛之祖奚仲为夏禹掌车服大夫自兹受封歴商及周享国千九百年传世六十四叶三代诸侯莫之与比而忽作庭坚之不祀先卜正而唇亡哀哉
　　转附朝儛
　　赵注琅邪齐东南境上邑集注因之汉郊祀志作在齐东北非也今诸城县东南一百五十里有琅邪山山下有城即其处余曾徧考转附朝儛二山杳不知所在惟赵氏德南宋人有转附附作鲋属莱州之说殊无依据妄意此二山当在海之东尽头如成山召石山之类登之可以观海惟至海尽头然后回辙循海之滨西行以南至琅邪亦可观海焉计其自齐都临淄一千三百里抵于海复自海一千一百余里至琅邪凡一千四五百里以春秋之侯封而骋其雄心肆其远略如此真从前所未有后惟秦始皇二十八年并［读曰傍］勃海以东［往东也］过黄［今黄县蓬莱县］腄［今福山县栖霞县］穷成山［在文登县封禅书成山斗入海］登之罘［在福山县盖回銮也］南留琅邪三月三十七年自琅邪北至荣成山［正义曰即成山］射巨鱼之罘遂并海西至平原津［今平原县］汉武帝太始三年行幸琅邪礼曰成山登之罘浮大海司马相如赋曰齐东陼巨海南有琅邪观乎成山射乎之罘正暗用秦皇之事或曰今青州为齐地若莱州则莱子国登州则牟子国皆非齐有景固可以任其车辙马迹所之乎余曰莱子城在黄县东南二十五里国已灭灵公十五年所以晏子对景公言聊［今聊城县］摄［今博平县］以东姑尤以西姑大沽河尤小沽河一出黄县一出掖县实齐之东界也指画明析如是惟今宁海州文登县尚属牟子国要亦不过蕞尔附庸素服役于强大者晏子所谓为诸侯忧正指此等何难登其山而临其海乎当东行也虽陆路亦可谓之从流上西旋也虽陆路又可谓之从流下景公之志不几荒乎晏子是以讽而止焉前惟周穆王欲周行天下祭公谋父为作祈招之诗故获殁祗宫然仅保其身耳未闻有见之惠政播之声诗如此其盛也虽季世之君臣乌可以不述而志哉
　　地方
　　苏秦说齐宣王曰齐地方二千里赵肃侯曰赵地方三千里楚威王曰地方五千里魏襄王曰地方千里韩昭侯曰地方千里燕文侯曰地方二千里虽未言秦然当惠王时地方自二三千里加以范睢曰中山之地方五百里秦昭王曰孟尝君之地方百里墨子曰宋方五百里共一万八千里尚有二周鲁卫邹滕等未数中国之地不应如许其大则所谓方者非真方也若论语方六七十孟子地方百里而可以王海内之地方千里者九文王犹方百里起天子之制地方千里公侯皆方百里大国地方百里次国地方七十里小国地方五十里周公封于鲁为方百里太公封于齐亦为方百里今鲁方百里者五则所谓方者乃真方虽然亦不必其形方以周初雒邑与镐京通封畿东西长而南北短短长相覆为千里第取实有此方数耳
　　棠
　　春秋三棠邑一宋鲁之界上隐公五年春矢鱼于棠［公羊称为邑］是也今鱼台县一楚邑伍奢长予尚为棠君是也今六合县一齐邑齐棠公之妻杜注棠公齐棠邑大夫不言所在余谓棠莱邑也后汉志北海即墨县有棠乡齐灵公十五年灭莱邑故为齐有后孟子为发棠即此是也今即墨县甘棠乡
　　温泉
　　曲阜亦有温泉但在县南七里流入于沂非沂水有温泉也朱子袛縁足未亲至傅会为一然果其言信尤与上浴盥濯也今上巳祓除是之文相矛盾何则朱子盖以韩昌黎李翱疑裸身川浴之非礼方注浴为盥濯祓除义较长忽又接曰有温泉焉是仍以为浴将青天之下白日之中点与童冠十余人羣而浴乎抑将狂者独浴也窃以时有伯子尚议其同人道于牛马后如阮籍至憎之比裸袒于被髪圣门髙弟岂宜至此何读集注者竟未闻一致疑邪大全辨载一说曰浴沂如后世上巳曰迎流盥手略洁衣以除垢非裸浴也季春即暮春即豳风春日载阳时盖夏正也说堪羽翼朱子或问曰予于此亦有征乎余曰沈约引蔡邕月令章句曰论语莫春浴沂古有斯礼今三月上巳祓于水滨盖出此亦以浴为祓濯贾公彦疏周礼岁时祓除曰见今三月三日水上戒浴是也何尝定以浴为澡身朱子之注殆莫可易云
　　庄岳
　　炳烛斋随笔曰引而置之庄岳之间注云庄岳齐街里名疏别无一语案左传襄二十八年得庆氏之木百车于庄昭十年又败诸庄哀六年战于庄即此庄也襄二十八年庆封反陈于岳即此岳也盖皆齐城内街里之名此系经典正文疏家全不引之足见其疏余谓朱子言疏乃邵武士人作不解名物制度书不似疏益为信然［近刻日知録并同］
　　墦间之祭
　　余毎读东郭墦间之祭者赵注墦间郭外冡间也以为此古墓祭之切证不知何縁至东汉建宁五年蔡邕从车驾上陵谓同坐者曰闻古不墓祭魏文帝黄初二年诏曰古不墓祭自作终制曰礼不墓祭此言既兴下到今纷纷撰述皆以墓祭为非古虽髙明如顾炎武宁人亦惑于其说余谓孟子且勿论请博征之成阳灵台碑庆都僊殁盖葬于兹名曰灵台上立黄屋尧所奉祠非墓祭之见于集乎韩诗外传曾子曰椎牛而祭墓不如鸡豚逮亲存非墓祭之见于子乎周本纪武王上祭于毕毕文王墓地也非墓祭之见于史乎周礼冡人凡祭墓为尸非墓祭之见于经乎［朱子曰墓祭周礼上巳自有了指此］更有可言者孟子之前孔子卒葬鲁城北泗上鲁世世相传以岁时奉祠孔子冡岂有非礼之祭而敢辄上圣人之冡者哉
　　平陆
　　读史记商君列传持矛而操闟戟者旁车而趋聂政列传韩相侠累方坐府上持兵戟而卫侍者甚众因悟孟子持戟之士亦然盖为大夫守卫者非指战士伍亦非行间七国时尚武僃多奸变生于不测而平陆又属齐边邑故虽治邑大夫亦日日陈兵自卫孟子即所见以为喻郝京山曰伍班次也失伍不在班也去之罢去也亦指守卫者言或问平陆之为齐边邑者何也余曰六国表田齐世家康公贷十五年鲁败我平陆徐广曰东平陆县余谓汉属东平国为古厥国孔子时为鲁中都邑地尔时属齐即今汶上县是又有陶平陆则梁门不开张守节曰平陆唐兖州县即中都在大梁东界故曰平陆齐边邑也
　　灵邱
　　灵邱亦属齐边邑赵世家敬侯二年败齐于灵邱六国表敬侯九年魏武侯九年韩文侯九年因齐丧共伐之至灵邱又赵世家惠文王十四年乐毅将赵秦韩魏燕攻齐取灵邱明年燕独深入取临菑加以蚳鼃去王远无以箴王阙特辞灵邱请士师足征为边邑但实不知其所在尔时赵别有灵邱以葬武灵王得名即今灵邱县孝成王以灵邱封黄歇绛侯击破陈豨于灵邱皆其地注史记者以此之灵邱为齐之灵邱无论齐境不得至代北而敬侯时安得国有灵邱胡三省注齐灵邱又以汉清河郡之灵县当之抑出臆度母宁阙疑
　　骈邑三百
　　集注引荀子与之书社三百而富人莫之敢距以证骈邑三百而三百字为数未明盖孔子世家索隐曰古者二十五家为里里各立社书社者书其社之人名于籍楚以七百里书社之人封孔子也则书社三百乃七千五百家骈邑今临朐县是管仲所食之邑不止于此此特其一尔余因悟昭王将以书社地七百里封孔子朱子疑七百里恐无此理不知里也社也一也二十五家耳七百二十五家乃万七千五百家非如古者路程以三百歩为里之里然孔子得之即足以王故子西以为不可今论语序说节其文为以书社地封孔子去七百字书社将何所著然则哀十五年齐与卫把书社五百晏子昔先君桓公以书社五百封管仲吕氏春秋越以书社三百封墨子苟去却五百三百字其可得通乎读史不熟虽大儒亦不能无遗误矣
　　毕郢
　　卒于毕郢卒即葬也括地志周文王墓在雍州万年县西南二十八里毕原上在唐名毕原在殷则名毕郢孙疏竟以郢为楚故都在南郡大非宋太祖诏祭文王于咸阳县西北毕陌中大冡亦非此秦悼武王陵皇甫谧所谓葬毕者是
