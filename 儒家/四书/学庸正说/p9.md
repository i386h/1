<!-- { "loadSidebar": true } -->
　　昔夫子欲行周公之道复文武之旧盖惓惓焉而鲁周公之裔也父母之国也故哀公问政夫子告之曰古之治天下者必有政夫惟文武之政圣父圣子之所述作也圣君圣臣之所损益也之纲之纪有典有则可谓冠百王而独盛矣此皆布在方策未尝不存也但其人不存耳诚使当今之时有君如文武者出焉又有臣如辅文武者以为之辅焉则精神齐一而休美并济文武之政可复举矣若无是君臣则其政岂能以自行哉是则立政非难惟得人为难其人既存则其道也立政甚速犹地道之速于种树也况文武之政咸正罔缺尤为易举如树中蒲卢然也夫政本易举苟得人以举之则其易也当何如是以人君为政在于得人股肱良而后庶事康则人所当取也而取人又必以身元首眀而后股肱良则身所当修也修身不必求之于逺也惟就吾身之常道而率由之则身修矣修道不必求之于外也惟本吾心之恻怛而贯彻之则道修矣若是乎修身之在体仁也夫仁者善之长也言仁而义礼智在其中矣夫仁者何也天地以生物为心而人得之以为生理莫不有恻隠之心在耳目为聪眀在手足为持行非仁则生理灭矣故仁者即人之心也亦即人之身也仁固无所不爱而亲者人身之所从生也故仁之所施惟爱吾之父母以及于九族爱莫切乎此矣由此而育万民养万物皆爱也皆包括于亲亲之中者也亲亲非仁之大者乎义者何也人心之义与仁而俱来事物之至质之于心见其当然而不可易故义者事之宜也实乃心之宜也义固无所不宜而人之贤者天下之所谓仁人也故义之所施必见夫徳之至贵而卑以奉之于凡正人君子举不敢加之以势分宜莫甚乎此矣由此而正万民利万物皆宜也皆资借于尊贤之中者也尊贤非义之大者乎然亲亲必有其杀均之为爱而一本与九族不容以无别尊贤必有其等均之为敬而大贤小贤不容以混施此何由生也人心之礼本有自然之天则而固不能无杀也而固不能无等也亲亲尊贤所谓爱敬者人道之极也天下之道管是矣礼者节文斯二者是也由此为三千为三百皆杀也皆等也皆由亲贤而推之者也然则礼之所施亦孰有大于亲亲尊贤者乎夫为政在人取人以身故君子不可以不修身修身以道修道以仁故思修身不可以不事亲思事亲以尽仁则必尊贤以辅仁然苟无知人之智则尊者不贤贤者不尊君子逺小人进必辱其身以及其亲矣此事亲者不可以不知人也然知人之眀圣帝以为难岂小智也哉必其尽性至命黙契乎造化之神直窥夫道之大原而无所疑学造于知天则知天知人均之此知也藻鉴庶乎其不昏矣故思知人不可以不知天知天知人以事亲则备仁义礼智之道而厥身允修矣今举修身之事而备言之道不逺于人率于吾性而天下之所共由而之焉者其道有五徳惟寓于庸根于天命而天下之所共得以行是道者其徳有三五者何曰义之于君臣也亲之于父子也别之于夫妇也序之于昆弟也信之于朋友也斯五者自天叙有典谁能外此以为道者是天下之达道也三者何曰知此之谓知体此之谓仁强此之谓勇斯三者自继善成性孰非具此以为徳者是天下之达徳也然道行于徳固也而徳岂可以伪为哉所以行之者一也一乃诚也以此立徳则慥慥乎尽性而徳无不修由是以此履道则肫肫乎尽伦而道无不举一以贯之而已矣若二三其徳何道之能行乎夫以徳行道者盖亦有不同焉道为达道固人人所性之真知也然有气极其清以天眀为眀生而知此道者有得清之多而不能无蔽必待学而后知此道者又有生而不眀学而未达必困心衡虑而后知此道者其知虽有早暮之不一然及其知之则皆其所性之真知也其炯然而常觉者惟一知耳而庸别其为生知为学知为困知乎道为达道固人人所性之良能也然有质极其粹以天能为能安而行此道者有得粹之多而不能无杂知其为利而行此道者又有不获所安未知其利必勉力矫强而后行此道者其行虽有难易之不一然及其成功则皆其所性之良能也其坦然而宜适者惟一能耳而庸别其为安行利行勉行乎夫有达徳乃可以行达道生知安行者造位天徳者也而学知困知利行勉行者亦能与之为一则以徳为达徳非絶徳也生知者无待于学智之上也吾未能智而心之所好惟在于学孜孜焉用志之不分则闻见日博而性天日启其于智也近矣安行者不假于力仁之至也吾未能仁而道之所行必竭其力矻矻焉进修之不怠则道心常胜而私意不容其于仁也近矣生知安行者无所待于奋而天下之大勇归焉吾未能勇知智不若人之为凡庸也而耻之知仁不若人之为暴弃也而耻之耻则激激以为学学必好耻则奋以为行行必力其于勇也不亦近乎近之而不已则能与之为一矣君子诚知斯三者真信气质之可以习而变也圣神之可以企而及也则必好学矣力行矣知耻矣则徳可入而道可行知所以修身矣由是以己观人则见其治人者其治己者也所以出身加民达鼔舞作兴之用者岂外于修身而知之乎以一人观万人则见其治逺者其治近者也所以举此加彼极裁成辅相之宜者岂外于治人而知之乎然则君欲修身以行政则三者岂可以不知哉
　　礼所生也此礼是性中之礼非先王所制之礼杀等从此而生此处不宜用天字盖仁义岂不由天而来五伦之目或先君臣者经世之主也　所以行之
　　者一也一指诚为是盖此章是一篇长文字其实两个行之者一也只虚说直到诚身方说出诚字来只是文句太多人便防不出来且做举业只得于此处说出
　　凡为天下国家有九经　　所以行之者一也
　　夫天下国家不可以易为凡为天下国家者其经常可久之道盖有九焉九经谓何首则修身盖天下国家之本在身也次则尊贤盖必尊师取友然后修身之道尽也道之所尽莫先于家也故于亲则亲之于以振夫敦睦之风由家以及朝廷则敬大臣焉政本所系礼之若宾师也体羣臣焉庶务攸分视之若股肱也由朝廷以及国则子庶民也有抚煦之爱焉来百工也有鼔舞之方焉由国以及天下则于逺人而柔之以适其愿也于诸侯而懐之以结其心也此乃九经之目而自有其序者然也人君果能行是九经则各有其效焉是故修身则道立而可为民表矣尊贤则疑有所质而不惑于理矣亲亲则上而诸父下而昆弟咸得其懽心而不我怨矣敬大臣则临大事决大议皆有所资而不矣体羣臣则君视臣如手足臣视君如腹心而士之报礼于我者重矣子庶民则君爱民如子民爱君如父母而百姓劝矣来百工则通功易事农末相资而财用足矣柔逺人则天下之旅皆恱而愿出于其途四方来归矣懐诸侯则徳之所施者博而威之所制者广天下自畏矣夫九经固有其效然九经之所以为九经者何如斋眀以一其内盛服以齐其外察之于方动之时非礼不动则内外交养动静不违此所以修身也信谗邪则任贤不専徇货色则好贤不笃故去谗逺色贱货而一于贵徳使天下之士皆有愿立于其朝之心此所以劝贤也尊其位亲之欲其贵也重其禄爱之欲其富也同其好恶兄弟婚姻欲其无相逺也非所以劝亲亲乎官属众盛足任使今则以道事君者得以自尽非所以劝大臣乎忠信而待之也诚重禄而养之也厚使士无上疑下忌之嫌无仰事俯育之累而乐于趋事赴功非所以劝士乎人情莫不欲逸也则使之以时亦莫不欲富也则薄其税敛而所以劝百姓之道在是矣日有省月有试以程其能饩廪必称其事因功以偿其劳使惰者勉能者劝而所以劝百工之道在是矣为之授节以送其往丰其委积以迎其来愿留吾国者因能授任以嘉其善不强其所不欲以矜其所不能此非所以柔逺人乎诸侯之国皆神眀之胄其上世皆有功徳于民无后者续之已灭者封之治其乱使上下相安持其危使大小相恤比年使大夫一小聘三年使卿一大聘五年君来一朝朝聘有节而不劳其力也我之宴赐乎彼者则从其厚彼之贡纳于己者则从其薄贡赐有度而不匮其财也此非所以懐诸侯之道乎九经之事如此然一有不诚则九者皆为虚文故凡为天下国家有九经而所以行是九经者一也一也者诚也诚则心无伪妄事皆真实言修身则实能修身言尊贤则实能尊贤言亲亲则实能亲亲推之其余莫不皆然此九经之实也
　　九经先言修身修其所以为天下国家者也君道也次当言大臣却说尊贤谓之臣则共治天下国家者也谓之贤则能修其身而吾之所頼以修身者也师在其中不特臣之而已汉人有言紫宫极枢通位帝纪太微四门广开大道五经六纬尊术显士少微处士为比为辅故次帝廷极者天帝之常居也太微帝廷也而处士即在其次尊贤之次于修身其象在乎天矣　处士在帝廷之次女宫在后故尊贤必逺色知人在知天　春秋之义诸父昆弟无所不臣　周礼春献素秋献成素者形法定也饰治毕为成是省试之意　节如汉之出入闗者用繻是也委积畜聚也少曰委多曰积周礼遗人掌郊里之委积以待宾客野鄙之委积以待羁旅先王之世人行千里如在其家　春秋时霸国有无嵗不聘如郑之于晋者乃知先王之仁不可及也
　　凡事豫则立　　至末
