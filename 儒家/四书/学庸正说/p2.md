<!-- { "loadSidebar": true } -->
　　日日新及作字便有用极意新命则其验也末节重新民释新民乃言用其极者正以新民即明徳之事明徳到极处而新民不到极处亦非明徳不惟非天生先觉之意而于明徳之分量亦有所未尽矣只看论语知及仁守动民不以礼亦为未善便自了了
　　诗云邦畿千里　　止于信
　　大学传之三章释止至善谓夫经文所谓在止于至善者非有出于吾人性分之外也诗云邦畿千里惟民所止以此观之可见物各有所止也诗云缗蛮黄鸟止于丘隅孔子读而赞之曰黄鸟乃一物之微于止犹知所止之处也可以人为万物之灵尚不知所当止而不如鸟乎以此观之可见人当知所止也古之止至善者文王是己诗云穆穆深逺之文王能继续光明无不敬而安所止也今自其所止之大者言之仁者君之道也世固有为君而仁而未能止于仁者文王之为人君惠鲜懐保至使有夏沐其泽止于仁矣敬者臣之道也世固有为臣而敬而未能止于敬者文王之为人臣推逊养晦至使严主霁其威止于敬矣孝者子之道文王之为人子则止于孝靡悔之承周祜以笃非徒问视之节也慈者父之道文王之为人父则止于慈有声之贻周命以新非徒谕教之勤也以至于与国人交则其道在于信文王于信而止之厥徳不回万邦作孚岂特虞芮之质成己哉葢文王惟一敬止而在君为仁在臣为敬在父子为慈孝在交为信皆一敬之所为也欲止至善者则文王我师也哉
　　诗云瞻彼淇澳　　至末
　　以此而体之于己则为明明徳之止于至善故观其徳而民可知也以此而推之于人则为新民之止于至善故观其民而徳亦可知也诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮诗之言如此岂无谓哉其所谓如切如磋者葢言君子之为学何者为所当然何者为所以然讲习以聚之讨论以辨之虽已精矣犹以为未精而必益求其精也所谓如琢如磨者葢言君子之自修何者为天理何者为人欲省察以审其防克治以致其决虽已宻矣犹以为未宻而必益求其宻也其瑟兮僩兮之言则言君子之存于心者纯一严整而无放逸頺惰之失也其赫兮喧兮之言则言君子之见于外者光辉明盛而有从容中道之妙也其所谓有斐君子终不可諠兮者则又言君子由学问自修之功造恂栗威仪之地则明徳之在己者极其广大无少欠缺而为徳之盛此之谓止于至善也是以民之仰其徳者诚心爱慕而自不能忘也葢所谓观其徳而民可知者如此诗云于戏前王不忘夫前王何以能使人思之而不忘哉葢前王耿光大烈之垂而后之欲闻至道者得以述而识焉贻谋燕翼之逺而后之保明其身者得以据而依焉是君子贤其贤而亲其亲也休养生息以开太平后民皆含哺鼓腹而防其天焉分田制里以遂生养后民皆耕田凿井而赖其用焉是小人乐其乐而利其利也夫其余泽之在人有如此此所以没世之逺而人思慕之而不忘也岂非新民之至善哉葢所谓观其民而徳可知者如此
　　亲亲作创业垂统于新民之意较疎只是前王笃于亲而后人效之耳旧説未易轻变故识之
　　子曰听讼吾犹人也　　章
　　大学传之四章释本末谓夫君子与民同在明徳之中其视民即我也而经云物有本末者正以视民即我者为能以我化民而不徒以智力胜之也夫子有言曰听讼吾犹人也必也使无讼乎夫使天下而皆善良也则亦何讼之有惟夫无情之人曲于理而强于词诪张为幻使上之人以非为是而诈谖日长于是能听讼者为明察矣然天下岂少无情之人哉讼亦何可胜听也其必无情者不能尽其辞而后无讼乎此其人非昔辩而今讷也良由我之明徳既明而民之得于下观者皆自知其既往之非惕然愧畏若有严刑在其旁者故虽无情之人亦以为理曲一负也以曲而为直是重之负也何敢令吾君闻之也此其辞之所以不得尽也夫如是是举世皆善良也又何讼之可听乎夫天下故非无讼也而一旦无讼民可不谓新乎而大畏民志者实使之观此可以知明徳为新民之本矣
　　无情者不得尽其辞尽字是自逞之意见得这等人极难服不得字又妙言空有利口而今全用不着却似要逞而不得者此句虚虚讲更有跃如之趣若説出有耻意则下文少味矣讼不待听而自无句欠精讼原无待听而无之理只是无讼可听　易曰不克讼言顾理不可而不讼也如虞芮之君睹文王之化感而相谓曰我等小人不可以履君子之庭
　　间尝窃取程子之意　　章
　　朱子补格物致知传意谓大学传之五章葢释格物致知之义而今亡矣然格物致知乃学者最初用力之地于此不用其力则如醉不醒如梦未觉而诚正修齐治平举无自而用力矣然则此传诚有不可缺者故二程夫子始为之説以开圣学之源间尝窃取程子之意以补之曰经文所谓致知在格物者言欲推极吾心之知在乎穷致事物之理也何则人心之灵所以妙众理而宰万物莫不有知也天下之物必有所当然与所以然莫不有理也知在心而实周于物理在物而实具于心惟于物之理有未穷故吾心之知有不尽也是以大学始教之初必使后学自一身以至于万物莫不因吾心本然所知之理而益加学问思辨之功今日格一物明日格一物于一物之中莫不有以见其所当然而不容己与其所以然而不可昜者至于积累既多之后而一旦豁然贯通焉则众物之理不惟有以包括其大槩而其节目条件亦洞然而无余不惟有以察识其昜见而其委曲细微亦了然而皆尽夫人心物理相为流通者也众物之表里精粗无不到则万殊一本而为吾心之体之全者有以极其全一本万殊而为吾心之用之大者有以充其大此谓物格此谓知之至也
　　所谓诚其意者　　章
　　大学传之六章释诚意谓夫经文所谓诚其意者何谓也葢意生于人心之知故诚意必先于致知诚与欺相反者也致知之后知善之可好矣而或以其不便于己私而好之不诚知恶之可恶矣而或以其便于己私而恶之不诚此欲以谁欺也岂非自欺哉所谓诚其意者毋自欺之谓也如恶恶必如恶恶臭夫恶恶臭者未有自欺者也好善必如好好色夫好好色者未有自欺者也此则极好恶之真而洒然甚快矣极好恶之尽而充然甚足矣不谓之自慊乎夫自知而昧之为欺而欺亦自知也自知而不欺为慊而慊亦自知也自知者独知而人不知者也以其独知而人不知也故易肆自欺之念从此生矣故君子必视吾心之独知若天监之在兹神明之为伍戒慎恐惧毫不敢忽则己私不萌而自欺之端絶矣夫人心之神亦何可自欺也小人者非不知不善之不可为而以不能慎独故其闲居之时肆为不善无所不至自欺甚矣及见君子邪正相形乃觉其所为之非而厌然消沮闭藏揜其不善而着其虚善以自葢其视人之视己若见己之肺肝然不惟见其行事且并其揜与着之情而见之也夫自以为见其肺肝则肺肝毕见矣夫欲揜其恶而卒不可揜欲诈为善而卒不可诈则亦何益之有哉所谓善恶诚于中则必形于外者正此之谓也夫不能慎独其流必至于此故君子必重以为戒谨之于一念之初而防之于早也曾子平日亦有言曰人皆以为幽独之中深僻隠奥人不之知也殊不知吾之意即天下人之意吾之知即天下人之知非必有窥于其旁者而吾自为可视葢十目所共视矣非必有伺于其侧者而吾自为可指葢十手所共指矣为善者固无微而不显为恶者尤欲葢而弥彰其可畏矣乎此欲诚意者所以必慎其独也夫意诚之谓有徳亦安可掩也葢富则能润屋徳则能润身自然之符也润身之实何如以言其心则不愧不怍广大而寛平以言其体则不拘不迫安舒而自得所谓润身者然也夫诚意之验如此故君子必慎独以诚其意葢意之不诚则为诈善虽七尺之躯不能自润何以明徳而新民乎
　　自欺二字古所未发是圣贤唤醒人处言人明知善恶而好恶却不着实知之者是谁不着实者是谁分明是自己哄自己只此二字使人通身汗下不自欺便是自慊此处不暇说到徇外为人亦未说到实用其力乃是念头起处舜跖之分也慎独独字对人而言因为人不知容易放肆放肆便是自欺故须加谨此又下手口诀也如见其肺肝只是言小人窘迫惭懅无地自容之状非说别人见之观己字可见其实真情毕露人皆见之矣余前此亦依旧说作别人见之友人吴彻如之子洪亮作此题云亦其心之自为如见耳余甚叹赏不知此少年安得此见解也十目所视节旧説用事必有迹实必有声等语亦太粗只是言人心之知不容自欺恶恶臭好好色防曾着意来好恶之萌心中才説我定欲如恶恶臭如好好色这便是不诚了诚意原无下手处只是慎独为要
　　所谓修身在正其心　　章
　　大学传之七章释正心修身谓夫经文所谓修身在正其心者何谓也葢人之所得于天者有虚灵知觉之心则随其身之所接于物者必有喜怒忧惧之用然惟以其澄然虚者待其适然而来以其廓然公者任其适然而去则心正矣不然而有所忿懥则心以忿懥而不得其正有所恐惧则心以恐惧而不得其正有所好乐则心以好乐而不得其正有所忧患则心以忧患而不得其正夫心既不正则身在于此而心驰于彼血肉之躯无所管摄故目虽司视也心既不存则视之而不见非惟不能视逺而已耳虽司聴也心既不存则聴之而不闻非惟不能聴徳而已食虽在于口也心既不存则食而不知其味非惟不知正味而已如此而尚可语修身乎夫心不正则身不修此谓修身在正其心正之云者察之于方动之时而敬以直之务使此心如太虚应接万物各止其所而我无所与焉可也
　　不得其正是説心不正非説忿懥等如坐者偏某隅只可説坐不正説不得某隅不正也食而不知味与中庸鲜能知味稍异彼是説正味此则并酸醎苦辣都不知耳旧説此节推而至于应事接物皆不得理非是葢如此分明是不知天地更説甚得理不得理
　　所谓齐其家　　章
　　大学传之八章释修身齐家谓夫经文所谓齐其家在修其身者何谓也葢修身之道不越审好恶理情性而好恶之所首被者家是也人之处家内或蔽于爱憎之意遂胶固而不移外或怵于毁誉之言遂防迷而不悟故之其所亲爱而偏焉之其所贱恶而偏焉之其所畏敬而偏焉之其所哀矜而偏焉之其所傲惰而偏焉夫偏于亲爱畏敬哀矜者是好而不知其恶也偏于贱恶傲惰者是恶而不知其美也故好而知其恶恶而知其美则情之所发各当乎天而求之天下葢亦鲜其人矣故谚有之曰知子莫若父然溺爱者不明有莫知其子之恶者焉犹知苖莫若农然贪得者无厌有莫知其苖之硕者焉谚之所言如此正谓人情之好恶易偏也夫好恶徇于一偏则吾之所以自处者已不得其理是谓身不修也以之处家必不能使一家之人恩义笃伦理正而归于齐此谓身不修不可以齐其家也夫家且不可得而齐况国与天下乎明徳之功既踈新民之机遂窒此大学之道必以修身为本也
　　易家人一卦大要以刚为善葢刚则能克己克己则能不偏而终之曰威如之吉反身之谓也即大学修齐之防
　　所谓治国必先齐其家　章
