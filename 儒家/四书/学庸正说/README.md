<!-- { "loadSidebar": true } -->
　　钦定四库全书　　　　　经部八
　　学庸正説　　　　　　　四书类
　　提要
　　【臣】等谨案学庸正説三卷明赵南星撰南星字梦白号侪鹤高邑人万厯甲戌进士官至吏部尚书諡忠毅事迹具明史本传是编凡大学一卷中庸二卷每节衍为口义逐句阐发而又以不尽之意附载于后畧如近世讲章然词防醇正诠释详明其说大学不从姚江之知本而仍从朱子之格物并补传一章亦为训解其说中庸不以无声无臭虚拟性天而始终归本于慎独皆确然守先儒之旧葢南星为一代名臣守正不阿出其天性故当狂禅横溢之时能卓然有以自立虽不以讲学名而所言笃实过于讲学者多矣未可以其近而忽之也乾隆四十五年五月恭校
　　上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　大学中庸正説序
　　论语者编次仲尼及弟子之言也孟子者孟子之所着也惟曾子子思之所为书以大学中庸名大学者言其道之大也中庸者言其道之中正而平常也二书之大防具矣初学率苦二书之难通而尤以中庸为难夫大者反易庸者反难二贤岂欺我哉夫道一而已矣言语文字则有详略隠显之异焉犹厥之与其旃之与之也且以二书之首章言之明徳则天命之性也率之而为道不待言矣新民则修道之教也慎独所以诚意而正心也中和在其中矣家齐国治而天下平即天地位万物育也曾有一之弗合者乎余少时先大夫命之习浅説至于今三四十年矣而世道大变士皆喜为异説欲髙出前辈之上且浸淫于佛老之説余甚惧焉命儿辈仍守浅説之学然往时风气浑朴学士家于圣贤之书仅求通晓未甚精覈其解多在廊庑之间鲜窥窔奥余乃以浅説为主防以近日名家之説防萃折昼夜思索偶有所得亦颇有先儒之所未发者然自谓不害其为同他日视之殆有可以解颐令儿辈习之知吾道之滋腴无穷无庸求异为也万厯乙夘仲春朔日高邑赵南星撰












　　钦定四库全书
　　学庸正説卷上
　　明　赵南星　撰
　　大学正説
　　大学之道　　三节
　　大学者进乎小学大人之所务也道则其学之方法也大学之道何在在明己之明徳又在乎新民之徳又在乎止于至善夫徳而谓之明者以其虚而且灵具仁义礼智之性于中而足以应夫万事也既曰明徳则本无不明也而犹有待于明之者葢人钟二五之气以生不能皆值其清而粹者故耳目口鼻之欲得以因其气禀之拘而蔽之而明者昏矣然其明犹未尝息也故学者当因其所发而遂明之审理欲之几致克复之决务使偏者以正蔽者以开而本明之体得以复其初也然同此人则同具此明徳干吾父坤吾母而同具此明徳之人则皆吾同胞之兄弟也我既有以自明而置吾身于光明莹净之中而人之有所昏而未能自明者吾忍坐视其沉溺于防迷汚秽之域而不为之恻然而思有以新之哉新之者经画区处与之以为善之资开导引掖示之以为善之路虑其倦也为之鼓舞作兴防其背也为之惩戒禁止务使旧染之汚悉去民风丕变世道为之一新也然太极之中不容有一物之杂而人之为善不可不尽其本然之量故又必止于至善至善者天理当然之极致万善合为一善精微纯粹而无瑕者也止之云者以之为明徳新民之标的未至则必求至于是已至则安于是而不迁也兼此三者乃可谓之大学也然天下之理未有不先知之而能勉以行之者此止于至善者所以必由知而后得也苟能由学问思辨之功以入于融会贯通之境于至善之所当止者皆了然于胸中而知之极其精则定静安虑之妙随之矣夫多岐乱心则进趋莫决所见既定则用志不分吾以为至当归一而不可易者既的然在此而不在彼则精神之所倾注亦断然在此而不移于彼矣志不因之而定乎人惟志于此而又惑于彼将往于东而又欲移于西则方寸之间第见夫憧憧往来而不胜其胶扰矣志既有定则内念不兴外物不揺静亦静也动亦静也身以心为主心以身为役心既静矣则随吾身之所处自不觉其从容而闲暇安舒而顺适固未有内境骚然而在外得以晏然无事者亦未有妄念既除而视天下犹有臲卼不宁者也精详出于闲暇之余错谬起于造次之顷必无物而后能观物必无事而后能应事盖事物之来纷纭轇轕而吾在仓皇迫猝之中以麄心浮气与之相酬酢则何以求通于会审着于微哉故必安而后能虑也学至于能虑则义精而仁熟存神而应妙以时而措咸得其宜从心所欲不逾乎矩明徳新民之至善不有以得所止哉非知止安能至此乎然则欲止至善者必求造于知止之地可也合而观之明徳新民两物也必先明徳而后可推之以新民是明徳为本新民为末非物有本末乎知止能得一事也必先知止而后可因之以得所止是知止为始能得为终非事有终始乎学者诚知明徳知止为本为始而先之知新民能得为末为终而后之则其进为有序而趋向之路不差自此而往庶防徳可明而民可新善可知而止可得其于道也不亦近乎
　　大学之道以明徳为主新民以吾之明徳而明乎民之徳也民徳不明即己徳之不明也至善即明徳之至精至粹协于克一者也非明徳新民各止于至善也若有许多至善则知止者心杂而不定矣罗近溪云此书既名大学则看之者须要大眼孔受之者须要大襟懐读之者亦须大口气而为之者亦须大手段也此语甚妙愚谓亦须善悟脱去俗儒之见方识其大如止至善之説姑举一隅耳　知止能得分明是孟子所谓圣智之事大学造极处也下文事有终始即所谓始终之条理也知止不可説以致知为入门下文格物致知乃是入门所谓先明诸心知所往然后力行以求至焉者也未便能知止也而后后字非是今日后日之后只是言知止方能有定云云耳
　　古之欲明明徳于天下者　　二节
　　夫知先后而近道不观于古之人乎古之人以宇宙为一身不独明明徳于己而欲明明徳于天下天下皆归于平也然天下之本在国欲平天下者必先立标凖胥教诲以治其国国之本在家欲治其国者必先正伦理笃恩义以齐其家家之本在身欲齐其家者必举动合义好恶循理以修其身至于身之主则心也心有不正则身无所管摄矣欲修身者必敬以直内虚以应物而先正其心心之发则意也意有不诚则心为所累欲正心者必戒其自欺求其自慊而先诚其意若夫人心之灵莫不有知知有未至则真妄错杂善恶莫辨欲诚意者必推良知之天以尽此心之量而知无不致可也天下之物莫不有理理虽散在万物实管于人之一心人心物理相为流通理有未穷知必有蔽欲致知者又在即事即物穷其所当然之则与其所以然之故而物无不格可也诚能于理之在物者有以诣其极而无余则一真内融万境俱彻而知之在我者亦随所诣而无不至矣知焉既至则真妄善恶皎然明白意可得而诚矣意焉既诚则心无所累物不能动而可正矣心焉既正则身有所主物不能累而可修矣身无不修则有以仪刑其一家家不由是而可齐乎家无不齐则有以感化于一国国不由是而可治乎国治则笃近而举逺举此以加彼而天下之平也不难矣是则修身以上明明徳之事也齐家以下新民之事也物格知至则知所止矣意诚以下则皆得所止之序也自非知所先后奚足以近之乎
　　首节言明徳新民后却不言欲新天下之民而云欲明明徳于天下见得新民即明徳之事也由此观之中庸致中和即是致中和于天地万物尽性即是尽其性于人物天地诚者成物不云将以成物而云所以成物也更为了然
　　自天子以至于庶人　　二节
　　夫大学之目或为修身而设或自修身而推若是乎修身之要也故天下之人皆具心意知识而为身则皆联家国天下以成身贵极于天子天子者一人也其任家国天下之责重非徒以其位也下此者可知矣微极于庶人庶人者亿兆人也其任家国天下之责均诚皆以其道也上此者可知矣故分虽悬絶而道则一致皆以修其身为本齐治均平无一人而可自诿则格致诚正无一人而可自怠者也苟身焉不修则其本乱矣本乱则推有不凖动有不化欲家齐国治天下平而末之治者无是理也然以家对国天下而言则理一而分殊是家在所厚而国与天下在所薄家焉不齐则所厚者薄无所不薄欲求国治天下平而所薄者厚宁有是理乎是修身为新民之本而齐家又新民之首务也
　　康诰曰克明徳　　章
　　大学传之首章释明明徳意谓道有统会学有渊源圣经首言明徳非始于孔氏也康诰曰克明徳葢人之所得乎天而无少不明者徳也人皆有之但气禀拘之于前物欲蔽之于后而不能无所昏焉惟此文王缉熙敬止能明其徳而有以全其本然也太甲曰顾諟天之明命葢天之所以与我而我之所以为徳者明命也人皆得之但静焉不知存飬动焉不知省察而不能无所失焉惟此成汤日新又新顾此明命而不离于须臾也至于帝典又曰克明峻徳葢徳之在人本至髙大也人皆有之惟昏于物诱只见其卑小耳惟帝尧也钦明文思允恭克让不以一毫私欲自蔽故广大髙明适得吾体也观于书之所言是由近而我周之文王遡之而成汤又遡之而帝尧同得此明徳以为我则同明此明徳以成其为我就其所本有者而不使之汨即其所本明者而不使之昏帝之所以称圣王之所以称明务之为学术衍之为道脉皆不过自明其徳耳世代绵邈若其亲相授受岂非万古此明徳千圣此自明哉
　　朱子説明徳自天命之唤做明命人多鹘鹘突突一似无这个明命若常见其在前则凛凛然不敢放肆最説的透切克明峻徳如太虚晴朗自见天宇寥廓自明自字是自己之自要用心看正如中庸所谓自成见得明徳本明无所増益亦见得自徳自明无可推托
　　汤之盘铭曰　　章
　　大学传之二章释新民意谓吾之与民同受明徳于天自明固新民之本新民即明徳之事二者皆人主所以格天不容偏废亦不容苟焉而已者也汤之盘铭曰物欲之染明徳之垢也诚能一日之间觉昔日之为非即以今日为始奋然涤除之是有以自新矣然使日新而新之之功不继则犹夫昔日之汚也故必日日新之又日新之而继功于自新之后若然则己徳常新而新民之本立矣康诰曰民俗虽汚于习染而良心本自不冺是其自新之机也机者不可驱之以法制而可诱之以教化者也为上者必多方以鼓舞之勤者劳之恐其或怠于终鋭者节之恐其或废于后有褒有扬以为贤者之劝有乐有歌以为严者之和使之振奋踊跃不能自已以去其恶而迁于善革其旧而进乎新也若然则民徳以新而自新之功着矣夫民徳既新则天命亦新独不观诸文王之诗乎诗谓周自后稷之始基靖民十五王矣固旧邦也至于文王能新其徳以及于民明徳之馨昭升于天天命始集于我周非复旧日之侯邦矣观于诗书所称圣人新民之极如此是故君子知自新之为本所以澡身浴徳者固不遗余力而灼见夫万物之一体推之以新民亦必不遗余术务使一世之人无一人之不新其徳虽天命不可图度而吾之自新以新民者必足以格天而后已否则新民之未至即明徳之有歉也而君子岂但已哉
