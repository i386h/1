<!-- { "loadSidebar": true } -->
　　经文所谓治国在齐其家者何谓也葢身修则家可教家可教而后国可治苟身不修而家不可教而能教国人者无是理也故治国君子惟修身以教于家其身初不出乎家而其化自行于国所以然者何哉葢家国同一理齐治无二机是故孝者所以事亲也然国之有君犹家之有亲所以事君之道宁有外于孝乎弟者所以事兄也然国之有长亦犹家之有兄所以事长之道宁有外于弟乎慈者所以畜防也然国之有众亦犹家之有防所以使众之道宁有外于慈乎然是孝弟慈也者根诸人心之固有而非由外铄发诸天理之自然而不假强为故康诰曰如保赤子诚以赤子有欲不能自言为之母者惟其中心爱之是以心诚求之虽或不中亦不逺矣然此皆自然而能世岂有学养子而后嫁者哉慈防之道既不待于强为则孝弟亦岂待于强为哉施之国者取之家而有余施之家者取之心而自足此君子所以不出家而成教于国也是故君子尽孝弟慈之道以教于家使一家之中蔼乎有恩以相爱而仁矣则一国之人莫不兴起而为仁一家之中灿然有礼以相接而让矣则一国之人莫不兴起而为让家与家相习人与人相观自有不期而然者向使一人贪戾无仁让之徳则一国作乱无仁让之风矣是则一国之仁让由于一家一国之作乱由于一人握于此曾不越毫芒而其感甚神若省括而释也触于彼曾不逾瞬息而其肖甚速若应而中也其机如此此所谓一言之失足以败事一人之正足以定国者也君子安得不戒贪戾以絶祸乱之阶而行孝弟慈以为定国之本哉稽之于古尧舜躬行孝弟慈之徳而帅天下以仁民亦观感而从其仁桀纣不孝不弟不慈而帅天下以暴民亦效尤而从其暴尧舜桀纣之民所从不同其从好一也若所好者暴而所令者仁是所令反其所好而欲民之从得乎是故君子必有善于己而后出令以求人之善以为我之所求乎人即人之所求乎我也无恶于己而后出令以禁人之恶以为我之所非乎人即人之所非乎我也此乃推己及人所谓恕也是以民乐君子之恕自协于极而忘其求之也自易其恶而忘其非之也此君子之所以藏其身也若未能有善而无恶而责民以为善而去恶则是显然以其不肖之身使人指而议之不藏其身于恕而欲人之晓然知善之当为恶之当去宁有此理哉合而言之可见国观于家家观于身故欲治国者在乎修身以齐其家也是道也诗人葢详言之矣桃夭之诗云桃之夭夭其叶蓁蓁之子于归宜其家人美贤女之被化则然也夫家国一理也必能宜其家人而后可以教国人妇顺之章明则刑于之化也蓼萧之诗云宜兄宜弟美诸侯之令徳则然也夫齐治一机也必能宜兄宜弟而后可以教国人恺悌之四逹则友于之风也鸤鸠之篇云其仪不忒正是四国美诸侯之有常度则然也夫教国不异于教家也吾之为父为子为兄为弟皆能尽其道而足以取法于人然后国之为父子兄弟皆有所观感而是则是效矣彛伦之攸叙孰非一人之建极哉由三诗之言观之或言家而已该乎国或言国而必遡于家所谓治国在齐其家者其此之谓欤罗近溪曰孔子此书却被孟子一句道尽所云大人者不失其赤子之心者也夫孝弟慈原人人不虑而自知人人不学而自能亦天下万世人人不约而自同者也今只以所自知者而为知以所自能者而为能则其为父子兄弟足法而人自法之便呌做明明徳于天下此三件事从造化中流出从母胎中带来遍天遍地亘古亘今试看此时薄海内外风俗气候万万不齐而家家户户谁不是以此三件事过日子也只尧舜禹汤文武便皆晓的以此三件事修诸己而率乎人以后却尽乱做不晓的以此修己率人故纵有作为亦是小道纵有治平亦是小康却不知天下原有此三件大道理而古先帝王原有此三件大学术也
　　所谓平天下在治其国　　二节
　　经文所谓平天下在治其国者何谓也葢孝弟慈之道非特家国之所同亦天下之所同也观于君子之所以教国则天下可知矣今夫上能老吾之老而尽孝之道以教于家则一国之人亦观感而兴起于孝上能长吾之长而尽弟之道以教于家则一国之人亦观感而兴起于弟上能恤孤而尽慈之道以教于家则一国之人亦观感而兴起于慈而无悖戾者矣此所谓家齐而国治者也由此观之同此人则同此心同此心则同此孝弟慈一国之人既知所兴起矣天下之人均有孝弟慈之心惟在上之人不能察彼之心而失其所以处之之道则彼之所兴起者或不得遂而反有不均之叹是以君子察其心之所同而有絜矩之道使逺近大小平均如一而咸遂其兴起之愿也絜矩之义何如絜度也矩所以为方也凡工人为方必度之以矩君子处物必度之以心葢一人之心千万人之心也以己之心度人之心知人之所恶者不异乎巳则不敢以己之所恶者施之于人如在上之使于我者或我所恶也则必以此度下之心而不敢以我所恶者使下在下之事于我者或我所恶也则必以此度上之心而不敢以我所恶者事上或所恶于前人之先于我者如是则必以此度在后之心而不敢以所恶者先后所恶于后人之从于我者如是则必以此度在前者之心而不敢以所恶者从前又如在右者或以我所恶者而加于我则必以此度在左者之心而毋以交于左在左者或以我所恶者而加于我则必以此度在右者之心而毋以交于右夫上下四旁人虽至众而因心推己之中即尽均调剂量之法所操者约而所及者广此之谓絜矩之道也君子非此何以平天下哉
　　绍闻编云能使人兴起者圣人之教化也能遂其兴起之心者圣人之政事也　此章説平天下不外乎孝弟慈罗近溪所谓大学术也篇中所云絜矩之道都是政事所以使天下咸遂此三者之愿耳
　　诗云乐只君子　　则失国
　　是絜矩之道人君父母天下之道也诗云乐只君子民之父母葢言君子有絜矩之道能以己之好恶知民之好恶又能以民之好恶为己之好恶如是则上之爱其下真犹父母之爱其子矣彼民之亲其上岂不犹子之爱父母哉夫人君之不能父母其民者由于自尊而卑民耳不知父母天下乃所以成其尊也诗云节彼南山维石岩岩赫赫师尹民具尔瞻葢言居尊之难也夫师尹其小者也有国者其位益尊则民之具瞻益众其好其恶四海之命脉系之几席之间莫非危防何可以不慎也慎则好恶自不敢偏矣若以居尊为得肆之地而好恶徇于一己之偏则祸及天下怨归一人而为天下之大僇矣然则为人君者何可以不絜矩也诗又有云殷之未丧师克配上帝仪监于殷峻命不易葢言殷之先王有道而得乎众心此所以得国而克配乎上帝也及纣之身无道而失乎众心此所以失国而不足以配上帝也夫得众之道不外乎絜矩而己民以为父母而国得否则为天下之大僇殷监固不逺哉
　　乐只君子节言人君之道自合如此南山节乃以利害言之为民之父母乃是得众不可对大僇得众二句只泛泛言之后方説向絜矩下文道善则得之二句仿此
　　是故君子先慎乎徳　　以为寳
　　夫絜矩者其施之于天下则谓之道其本之于身心则谓之徳是故君子欲以絜矩平天下必先格致诚正以慎乎徳斋戒神明惟恐其昏于欲也有徳则被徳者皆于我乎归附斯有人矣有人则归徳者皆入我之版图斯有土矣有土则任土作贡不患财之不足矣有财则量入为出不患用之不周矣夫慎徳非为财用也而财用自足是徳固不可与财等论也徳其本乎絜矩以平天下而徳实基之安得不谓之本若财虽有国之所必需而无闗于理乱之数特末务耳人君知此而外内之分自明矣苟或弃徳不务而惟财是専是外本而内末也此风一倡民皆效尤不见有徳惟见有财之可好好则必争而不已是上导之争也争则必夺而后已是上教之夺也争夺成风尚得以有其民乎是故财者可散而不可聚者也外本内末而财聚于上则民皆离心于下慎徳为先而财散于下则民必归心于上为人君者何可聚财而散民也况财用出于有人民既散矣亦安得以有其财乎是故言以悖理而出则人亦以悖理而应之未有君施逆命而民无逆词者也货以悖理而入则下亦悖理而夺之未有上贪于利而下不侵畔者也夫民之聚散天命之所以去留也康诰曰惟命不于常夫无常者非悠忽纠纷而不可知也言天道至公不私一姓不阿一人善则得之不善则失之矣夫散财之谓善众之所由得也而天命随之聚财之谓不善众之所由失也而天命亦随之夫财者末也而散之可以得民可以得天命人君亦何可外本而内末哉尝观楚书所载王孙圉对赵简子白珩之问曰楚国不以白珩为寳惟以观射父左史倚相二善人为寳又尝观舅犯对子显复国之劝曰亡人不以得国为寳惟哀痛惨怛尽爱亲之道为寳不敢因丧规利也此二书者皆可谓明于外内之分者也人君何可外本而内末哉
　　徳本财末是论道理如此非有徳能致有财而见其为本有财由于有徳而见其为末也注疏货悖入节云事不两兴财由民立
　　秦誓曰若有一个臣　　以失之
　　由此言之平天下之道在同民心以为好恶而已而好恶之大者尤在于用人秦誓曰若有一个臣断断诚一无他技能葢诚一之至本无技能非有之而不表暴也其心平易坦直淡然无物而天下之物无不包粹然至善而天下之善无不纳吾想其心殆休休然如有容者焉其见人之有技是己之所无也若己有之而必欲其见用见人之彦圣是己之所好也其好之之笃不但如其口之所言如此然则所谓如有容者实能容天下之有才有徳者矣斯人也以能保我之子孙而贤贤亲亲以能保我之黎民而乐乐利利亦庻防有利于国家哉若彼小人无断断之诚无休休之量见人之有技也则媢疾憎恶之使之无所容见人之彦圣也则拂戾阻抑之使之不得通如此则实不能容天下之有才有徳者矣斯人也以不能保我之子孙黎民国家亦曰殆哉秦誓之言如此人君之所爱者宜莫如休休之臣所恶者宜莫如媢疾之臣昭昭也然而未易能也其惟仁人乎无欲者能审断而谗谄面谀之计穷无私者能用罸而优柔姑息之祛故于媢疾小人不惟不容于朝必加以放流之刑迸诸四夷不与之同处乎中国夫爱人而不使其受害于奸囘恶人而不使其肆毒于良善此所谓惟仁人为能爱人能恶人也自非仁人则有见贤人之可好而不能举或举之而不能先者则是以轻忽放易之心而待天下才徳之士不亦慢乎亦有见人之不善之可恶而不能退或退之而不能逺者则是以优游含宏之量而待妨贤病国之人不亦过乎下此者惟徇己见不顾公论于人之所共恶者则以其排众独进而偏好之是谓拂人恶恶之性矣于人之所共好者则以其任质无技而偏恶之是谓拂人好善之性矣拂人之性则失人之心失人之心则失天之命小则身危国削大则身弑国亡虽欲免于灾患胡可得也然则有国者可不公于好恶以尽絜矩之道哉然好恶所以有公私之不同者以其存心有不同也是故君子之治天下有絜矩之大道好以天下恶以天下存之一天地之为心尽羣生以覆育施之一神化之并运举一世而甄陶君子之道之大如此其得是道也惟在于忠信忠信者诚也诚则吾心之所包含者物理尽乎其中矣吾心之所裁度者物情尽乎其间矣大道宁不于是而得乎若夫骄焉而恣己徇私泰焉而以人从欲则一心之中莫非私意之充塞一膜之外便有人己之异观虽欲絜矩亦有所不能矣大道宁不于是而失乎
