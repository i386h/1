<!-- { "loadSidebar": true } -->
　　然友反命世子曰然是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大恱
　　诸侯五月而葬未葬居倚庐于中门之外居丧不言故未有命令教戒也【左传隐公元年天子七月而葬同轨毕至言同轨以别四夷之国诸侯五月同盟至同在方岳之盟大夫三月同位至士逾月外姻至此言赴吊各以逺近为差因为葬莭○礼记丧大记父母之丧居倚庐不涂寝苫枕凷非丧事不言】可谓曰知疑有阙误或曰皆谓世子之知礼也【庆源辅氏曰可当作皆如作可不成文理】○林氏曰孟子之时丧礼既坏然三年之丧恻隐之心痛疾之意出于人心之所固有者初未甞亡也惟其溺于流俗之弊是以丧【去声】其良心而不自知耳文公见孟子而闻性善尧舜之说则固有以启发其良心矣是以至此而哀痛之诚心发焉及其父兄百官皆不欲行则亦反躬自责悼其前行【去声】之不足以取信而不敢有非其父兄百官之心虽其资质有过人者而学问之力亦不可诬也及其断【丁乱反】然行之而逺近见闻无不悦服则以人心之所同然者自我发之而彼之心悦诚服亦有所不期然而然者人性之善岂不信哉【西山真氏曰三年之丧自唐虞三代未有改者春秋之世此礼废坠于是宰予欲短丧而孔子责其不仁子思亦谓自朞以下贵贱有殊父母之丧则一而已方滕文用孟子言欲行此礼父兄百官哗然争之及违众而行又以为知礼何耶盖以为不可行者蹈常袭故之陋见而以为知礼者秉彛好徳之良心也世降教失虽以东鲁文献之邦犹不能行何怪于滕之父兄乎然文公一以身先之则幡然而悟天理之在人心者固不可泯也○云峯胡氏曰前章论性善此章自是论三年之丧集注引林氏说首尾必举性善而言者盖丧制人子之心所自尽者最可见人性之本善处文公自悔其前日未甞学问而一旦力行其所闻于孟子者是孟子一开发之际而文公之性善见矣及其行之而逺近见闻莫不悦服是文公一感发之顷而逺近之人性善皆见矣于是益可信人性之无有不善而尧舜之真可为也】
　　○滕文公问为国
　　文公以礼聘孟子故孟子至滕而文公问之【庆源辅氏曰前云使然友问后云使毕战问但此言滕文公问则知是文公亲问孟子也盖文公既即位固不可越国往见孟子则必是以礼聘孟子至滕而文公问之也】
　　孟子曰民事不可缓也诗云昼尔于茅宵尔索绹亟其乘屋其始播百谷【绹音陶亟纪力反】
　　民事谓农事诗豳风七月之篇于往取也绹绞【古巧反】也亟急也乘升也播布也言农事至重人君不可以为缓而忽之故引诗言治屋之急如此者盖以来春将复【扶又反】始播百谷而不暇为此也【庆源辅氏曰诗言民之趋于农功自然如此其亟孟子引之以证民事不可缓之说然熟玩之便见得民事真不可缓之意人君者若能真知民事之不可缓则于为国也思过半矣】
　　民之为道也有恒产者有恒心无恒产者无恒心苟无恒心放辟邪侈无不为己及陷乎罪然后从而刑之是罔民也焉有仁人在位罔民而可为也【音义并见前篇】是故贤君必恭俭礼下取于民有制
　　恭则能以礼接下俭则能取民以制【赵氏曰礼下所以开世禄及学校之事也取民以制所以开制民常产及贡助彻之法也】
　　阳虎曰为富不仁矣为仁不富矣
　　阳虎阳货鲁季氏家臣也天理人欲不容并立虎之言此恐为仁之害于富也孟子引之恐为富之害于仁也君子小人毎相反而已矣【庆源辅氏曰先儒多以为孟子不以人废言集注则以为言虽同而所取各异其説尤的当】
　　夏后氏五十而贡殷人七十而助周人百亩而彻其实皆什一也彻者彻也助者借也【彻敕列反借子夜反】
　　此以下乃言制民常产与其取之之制也夏时一夫受田五十亩而每夫计其五亩之入以为贡商人始为井田之制以六百三十亩之地画为九区区七十亩中为公田其外八家各授一区但借其力以助耕公田而不复【扶又反】税其私田【所谓助而不税】周时一夫受田百亩乡遂用贡法十夫有沟【周礼夏官司徒遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以逹于畿】都鄙用助法八家同井【周礼冬官考工记匠人为沟洫九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍此畿内采地之制九夫为井井方一里九夫所治之田也】耕则通力而作收则计亩而分故谓之彻【朱子曰此亦不可详知但因洛阳议论中通彻而耕之说推之耳或但耕则通力而耕收则各得其畒亦未可知也】其实皆什一者贡法皆以十分【扶问反下同】之一为常数惟助法乃是九一【庆源辅氏曰此以文王治岐耕者九一及下文请野九一而助知其然也】而商制不可考周制则公田百亩中以二十亩为庐舎【新安陈氏曰二十畒分为八家家各二畒半以为治田时所居所谓二畒半在田是也】一夫所耕公田实计十亩通私田百亩为十一分而取其一盖又轻于十一矣【前汉食货志理民之道地着为本地着谓安土故必建歩立畮正其经界六尺为歩歩百为畮畮百为夫夫三为屋屋三为井井方一里是为九夫八家共之各受私田百畒公田十畮是为八百八十畮余二十畮以为庐舎出入相友守望相助疾病相救民是以和睦而教化齐同力役生产可得而平也民受田上田夫百畮中田夫二百畮下田夫三百畮嵗耕种者为不易上田休一嵗者为一易中田休二嵗者为再易下田三嵗更耕之自爰其处更互也爰于也农民户人已受田其家众男为余夫亦以口受田如比比例也士工商家受田五口乃当农夫一人此谓平土可以为法者也苦山林薮泽原陵淳卤之地淳尽也舃卤之田不生五谷各以肥硗多少为差民年二十受田六十归田在野曰庐在邑曰里】窃料商制亦当似此而以十四亩为庐舎一夫实耕公田七亩是亦不过十一也彻通也均也借借也【朱子曰甞疑孟子所谓夏后氏五十而贡殷人七十而助周人百畒而彻恐不解如此先王疆理天下之初做许多畎浍沟洫之类大叚是费人力了若是自五十而増为七十自七十而増为百畒则田间许多疆理都合更改恐无是理孟子当时未必亲见只是传闻如此恐亦难尽信也○问所言井地之法以周礼诸说考之亦未有悉合者何也曰吾于前章固已论之矣大抵孟子之言虽曰推本三代之遗制然常举其大而不必尽于其细也师其意而不泥于文也盖其疏通简易自成一家乃经纶之活法而岂拘儒曲士牵制文义者之所能知哉曰三代受田多少之不同何也曰张子甞言之矣陈氏徐氏亦有说焉然皆若有可疑者盖田制既定则其沟涂畛域亦有一定而不可易者今乃易代更制毎有増加则其劳民动众废壊已成之业使民不得服先畴之田畒其烦扰亦已甚矣不知孟子之言其所以若此者果何耶陈氏云夏时洪水方平可耕之地少至商而寝广周而大备也徐氏云古者民约故田少而用足后世弥文而用广故授田之际随时而加焉○南轩张氏曰杨氏云彻者彻也兼贡助而通力也故孟子曰请野九一而助国中什一使自赋八家皆私百畒其中为公田所谓九一而助也国中什一使自赋则用贡法矣此周人所以为彻也郑氏谓周制畿内用贡法邦国用助法有得于此欤】
　　龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也【乐音洛盻五礼反从目从兮或音普苋反者非养去声恶平声】
　　龙子古贤人狼戾犹狼籍言多也粪防【于用反】也盈满也盻【礼韵胡计吾计二反谓陆音五礼反误】恨视也勤动劳苦也称举也贷【他代反】借也取物于人而出息以偿之也益之以足取盈之数也稚防子也【问贡法大禹之遗制而其不善若此何也朱子曰苏氏林氏甞言之矣苏氏曰作法必始扵粗终于精古之不为此非不智也势未及也方其未有贡也以贡为善矣及其既贡而后知其有不善也林氏曰禹贡之法九州之赋有错出于他等者不以为嵗之常数又因游豫则视其丰凶而补助之周制郷遂用贡法亦有司稼之官廵野观稼视年之上下以出敛法则其弊未至如龙子之言乃当时诸侯用贡法之弊耳○双峯饶氏曰称贷而益之如常年五石纳官凶年折了只纳四石而公家必取盈五石之数则又贷他人一石来凑纳以足其数此所以见贡法之害】
　　夫世禄滕固行之矣【夫音扶】
　　孟子甞言文王治岐耕者九一仕者世禄二者王政之本也今世禄滕已行之惟助法未行故取于民者无制耳盖世禄者授之土田使之食其公田之入实与助法相为表里所以使君子小人各有定业而上下相安者也故下文遂言助法
　　诗云雨我公田遂及我私惟助为有公田由此观之虽周亦助也【雨于付反】
　　诗小雅大田之篇雨降雨【如字】也言愿天雨于公田而遂及私田先公而后私也当时助法尽废典籍不存惟有此诗可见周亦用助故引之也【朱子曰考之周礼行助法处有公田行贡法处无公田孟子也不曽见周礼只据诗里説用诗意带将去后靣说郷田同井出入相友守望相助疾病相扶持井九百畒其中为公田八家皆私百畒同养公田说井田只说得这几句是多少好这也是大原大本处却不理防细碎】
　　设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下
　　庠以养老为义校以教民为义序以习射为义皆乡学也学国学也共之无异名也伦序也父子有亲君臣有义夫妇有别长防有序朋友有信此人之大伦也庠序学校皆以明此而已【问乡学如何朱子曰皆是农隙而学曰孰与教之曰郷大夫有徳行而致其仕者教之○庆源辅氏曰郷学有异名国学无异名然其明人伦以教之之事则同也○双峯饶氏曰孟子教时君行仁政只是教与养两事井田以养之学校以教之吉齐王滕公皆如此小民亲于下者盖百姓不亲五品不逊所以教以人伦使之君与臣自相亲父与子自相亲长与幼自相亲非尊君亲上之亲○问夫妇有别如何相亲曰夫妇无别则相渎渎便相离了】
　　有王者起必来取法是为王者师也
　　滕国褊【俾浅反】小虽行仁政未必防兴王业然为王者师则虽不有天下而其泽亦足以及天下矣圣贤至公无我之心于此可见【朱子曰孟子语滕文只説有王者起必来取法不曽説便可以王是亦要大国方做得】
　　诗云周虽旧邦其命维新文王之谓也子力行之亦以新子之国
　　诗大雅文王之篇言周虽后稷以来旧为诸侯其受天命而有天下则自文王始也子指文公诸侯未逾年之称也【左传僖公九年春宋桓公卒未葬而襄公防诸侯故曰子凡在丧王曰小童公侯曰子子者继父之辞春秋例凡公侯卒未越一年而有王事皆称子也○双峯饶氏曰新其国小大虽不同可以为善便是新其国○东阳许氏曰文公问为国孟子告以教养其民有养然后可教故先言分田制禄而后及学校也自民事不可缓至虽周亦助也养之事设为庠序至小民亲于下教之事下至新子之国緫言之答文公者止此下答毕战却只是言分田盖毕战惟掌井田之事也】
