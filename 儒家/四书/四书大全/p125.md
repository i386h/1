<!-- { "loadSidebar": true } -->
　　尹氏曰孔子之教其子无异于门人故陈亢以为逺其子【程子曰圣人之教未尝私厚其子学诗学礼止可告之若此学必待其自肯○朱子曰陈亢实以私己之心窥孔子故有此问及其闻伯鱼之説而又以孔子为逺其子则以其私意之未忘而以为圣人故推其子而逺之也殊不知圣人曷尝有是心哉但其教人之法不过如此而自世人之私厚其子者观之则亦可以有警云尔○南轩张氏曰圣人竭两端之教于亲踈贤愚无以异也其告门人固尝曰兴于诗立于礼而此语伯鱼必先之以学诗次之以学礼学之序固当然也不学诗无以言易其心而后能言也不学礼无以立谨其节而后有立也陈亢初疑伯鱼之有异闻及闻斯言乃亦夫子之所以教门人者故有逺其子之言谓不私其子也味伯鱼答陈亢之辞气亦可见其薰陶之所得矣○潜室陈氏曰诗能兴起人心礼可固人肌肤之防筋骸之束于初学为最近故圣人以此为学者门戸○问陈亢谓圣人逺其子未免以私意窥圣人曰古者易子而教之父子之间不责善乃天理如此非私意也○问伯鱼圣人之子陈亢意其有异闻及止闻诗礼之训乃知圣人逺其子愚意伯鱼之资禀稍劣故圣人止以是告也使其有曾顔之资亦当以曾顔者告之矣若一以逺其子则是有心于为公也圣人然乎哉曰父子主恩义方之训只説到这处若伯鱼天资頴悟即饮食起居无非教也天何言哉四时行焉百物生焉圣人何隐乎尔曾顔可至伯鱼亦可至自是日用不知耳○新安陈氏曰得三谓闻诗闻礼与逺其子为三也夫子固不私其子亦何尝逺其子当其可而教之教子与教门人一耳兴诗立礼诗礼雅言与此之闻诗闻礼平日教门人如此教子亦不过如此陋哉亢之见也味伯鱼答亢之辞气雍容详宻亦可见濡染薫陶之所得矣惜其不夀而不至大成就耳】
　　○邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人
　　寡寡徳谦辞○吴氏曰凡语中所载如此类者不知何谓或古有之或夫子尝言之不可考也【南轩张氏曰此正名之意也春秋时以妾母为夫人者多矣甚则以妄为夫人如鲁惠晋平之为者名实之乖一至于此正其名所以责其实也○觉轩蔡氏曰按记曲礼篇曰天子之妃曰后诸侯曰夫人大夫曰孺人士曰妇人庶人曰妻公侯有夫人有世妇有妻有妾夫人自称于天子曰老妇自称于诸侯曰寡小君自称于其君曰小童自世妇以下自称曰婢子孔氏正义曰此一节论天子以下妃妾称谓之法诸侯曰夫人者夫人之名唯诸侯得称诸侯以敌体一人正者为夫人畿内诸侯之妻其助祭献蚕得接见天子故自称曰老妇其自称于诸侯曰寡小君者诸侯相飨夫人亦出故得自称也君之妻曰小君而云寡者从君谦也自称于其君曰小童者与夫言自谦若未成人言无知也当夫子时诸侯僭天子大夫僭诸侯家臣僭大夫非一日矣以至婢妾亦僭夫人然正名定分当自诸侯始故夫子有志于古礼而尝言之记者附见于卫灵公之篇末岂因南子而发欤观此则知君臣夫妇之经不可以不正君臣夫妇之伦正则名实称矣○陈氏用之曰国君理阳道而出命正人于其外故谓之君夫人理阴徳而出命正人于其内故亦谓之君易曰其君之袂诗曰我以为君礼称女君春秋书小君是也○厚斋冯氏曰是时嫡妾不正称号不审必夫子尝言古礼如此故记之】

　　论语集注大全卷十六
　　钦定四库全书
　　论语集注大全卷十七
　　阳货第十七
　　凡二十六章
　　阳货欲见孔子孔子不见归孔子豚孔子时其亡也而往拜之遇诸涂【归如字一作馈】
　　阳货季氏家臣名虎尝囚季桓子而专国政【左传定公五年季平子卒既阳虎囚季桓子】欲令【平声】孔子来见已而孔子不往【叶氏少蕴曰虎与南子异南子君夫人可以见而货可以不见也】货以礼大夫有赐于士不得受于其家则往拜其门故瞰【苦滥反】孔子之亡而归之豚欲令孔子来拜而见之也【朱子曰货之归豚盖以大夫自处】
　　谓孔子曰来予与尔言曰懐其寳而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣【好亟知并去声】
　　懐寳迷邦谓懐藏道徳不救国之迷乱亟数【音朔】也失时谓不及事几【平声】之会将者且然而未必之辞【新安陈氏曰将之一字其辞活其意婉不轻絶之亦未尝轻许之圣人之逺小人所以不恶而严也】货语皆讥孔子而讽使速仕孔子固未尝如此而亦非不欲仕也但不仕于货耳故直据理答之不复【扶又反】与辩若不谕其意者【庆源辅氏曰君子未尝不欲仕曰吾将仕矣此所谓据理而答之也不复与辩者不与辩已固未尝如此亦非不欲仕直不可仕于货之意也盖阳虎虽暴戾然其与夫子言亦未尝悖违乎理也曰懐寳则贵之矣曰亟失时则惜之矣曰仁曰知则亦尝闻其说而非懵然全不晓矣此固圣人盛徳之容仪有以感之故夫子亦据直理答之若夫圣人之心事则非虎之可知而可语也】○阳货之欲见孔子虽其善意然不过欲使助已为乱耳【庆源辅氏曰观懐寳失时之语有爱敬圣人之心知其为善意然意欲其助己耳】故孔子不见者义也其往拜者礼也必时其亡而往者欲其称【去声】也遇诸涂而不避者不终絶也随问而对者理之直也对而不辩者言之孙【去声】而亦无所诎【与屈同】也【新安陈氏曰言逊则易诎惟圣人能逊言而无所诎○问阳货瞰亡此不足责孔子亦瞰亡不几于不诚乎朱子曰非不诚也彼以瞰亡来我亦以瞰亡往一来一往礼甚相称但孔子不幸遇诸涂耳○吴氏曰小人行事君子岂得效之非谓礼尚往来欲其相称不往不可往拜则堕小人之计故权衡如此又曰不见正也往拜权也随问而答辞顺礼恭在此无诎而在彼亦无所忤也货天资小人术既狡深语皆机警而夫子雍容应之曲尽其道货终无所施其奸也非圣人而能若是乎○庆源辅氏曰圣人之事虽纵横曲折千条万绪然无非义理之当然不自往见者义也其往拜者礼也不终絶者仁也随问而答对而不辩者知也四者一出于诚信也只此一事而五性具焉夫然后见圣人之全徳】杨氏曰雄谓孔子于阳货也敬所不敬为诎身以信【与伸同】道非知孔子者【子法言或问圣人有诎乎曰有曰焉诎乎曰仲尼于南子所不欲见也于阳虎所不欲敬也见所不见敬所不敬不诎如何或曰卫灵公问陈则何以不诎曰诎身将以信道也如诎道而信身虽天下不可为也】盖道外无身身外无道身诎矣而可以信道吾未之信【如字】也【朱子曰虎是恶人本不可见孔子乃见之亦近于诎身却不知圣人是礼合去见他不为诎到与他説话时只把一两字答他辞气温厚而不自失非圣人断不能如此○或问此章之説曰观夫子所以告微生畆与夫辩长沮桀溺之语则圣人之自言未尝不正其理而明辩之也至于告阳货则随其所问应答如响而略无自明之意则亦是阳货之暴有不足告而姑孙辞以答之然味其则亦无非义理之正与其中心之实然者则是初未尝诎也胡张之説善矣○胡氏曰扬氏谓孔子于阳货为诎身以信道雄之意盖以身与道为二物也是以其自为也黾勉莾贤之间而拟论语周易以自附于夫子岂不谬哉○南轩张氏曰阳货见孔子一节不只是逊辞答他道亦在其中懐其宝而迷其邦固不可谓之仁我却不是迷其邦好从事而亟失时固不可谓之知我却不是亟失时日月逝矣嵗不我与我又却不是不仕只是我仕时却与你别圣人之言本末备具○勉斋黄氏曰日月逝矣嵗不我与盖谓夫子既老可以有为之日月已过矣嵗运而往其去甚速岂复与我而为我少缓乎是亦讽使速仕也○问阳货欲见孔子孔子不见至于公山弗扰以费畔召子欲往夫阳货与此人皆一时叛臣孔子不见阳货而欲见此人何也潜室陈氏曰圣人道大徳宏无可无不可虽是恶人苟其一时意向之善交际之诚圣人无不与者阳货则见之之意不实交际之礼不诚故孔子不欲见之孟子曰苟善其礼际斯君子受之矣○云峯胡氏曰此一事耳而见圣人一言一动无非时中之妙阳货欲见孔子而遽见之非中也既有餽而不往拜之非中也不时其亡则中小人之计非中也不幸遇诸涂而又避之则絶小人之甚非中也理之直者其辞易至于不逊非中也辞之逊而或有所诎非中也圣人不狥物而亦不苟异不絶物而亦不苟同愈雍容不廹而愈刚直不屈此其所以为时中之妙也】
　　○子曰性相近也习相逺也
