<!-- { "loadSidebar": true } -->
　　天下犹未平者洪荒之世生民之害多矣圣人迭兴渐次除治至此尚未尽平也洪大也横流不由其道而散溢妄行也泛滥横流之貌畅茂长【上声】盛也繁殖众多也五谷稻黍稷麦菽也登成熟也道路也兽蹄鸟迹交于中国言禽兽多也敷布也益舜臣名烈炽也禽兽逃匿然后禹得施治水之功防通也分也九河曰徒骇曰太史曰马頬曰覆釜曰胡蘓曰简曰洁曰钩盘曰鬲【音隔】津【新安倪氏曰蔡氏书传云按尔雅九河一曰徒骇二曰太史三曰马頬四曰覆釜五曰胡蘓六曰简洁七曰钩盘八曰鬲津其一则河之经流也先儒不知河之经流遂分简洁为二此与集注小异书传经朱子晚年订正当以为定也】防亦防通之意济漯二水名决排皆去【上声】其壅塞也汝汉淮泗亦皆水名也据禹贡及今水路惟汉水入江耳汝泗则入淮而淮自入海此谓四水皆入于江记者之误也【朱子曰决汝汉排淮泗而注之江此但取其字数足以对偶而云尔只是行文之失无害于义理不必曲为之说也○新安陈氏曰尧独忧之所忧者大举舜禹益而用之所忧在此何暇于并耕虽欲耕得乎是提掇耕事以照应前独可耕且为与一句】
　　后稷教民稼穑树艺五谷五谷熟而民人育人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长防有序朋友有信放勲曰劳之来之匡之直之辅之翼之使自得之又从而振徳之圣人之忧民如此而暇耕乎【契音薛别彼列反长放皆上声劳来去声】
　　言水土平然后得以教稼穑衣食足然后得以施教化后稷官名弃为之然言教民则亦非并耕矣树亦种也艺殖也契亦舜臣名也司徒官名也人之有道言其皆有秉彛之性也然无教则亦放逸怠惰而失之故圣人设官而教以人伦亦因其固有者而道【去声】之耳书曰天叙有典勑我五典五惇哉此之谓也【庆源辅氏曰集注举书以为证者天叙即所谓固有也勑而厚之即所谓道之也○新安陈氏曰典者人道之常天所次序本有此典也勑正也我谓君也五典即父子至朋友五者是也惇厚也勑正自我即天叙之本然者而品莭之然后有典别而为五典而五者皆惇厚也惇典如言厚人伦】放勲本史臣賛尧之辞孟子因以为尧号也徳犹惠也尧言劳【如字】者劳之来【如字】者来之邪者正之枉者直之辅以立之翼以行之使自得其性矣又从而提撕警觉【解振字】以加惠焉不使其放逸怠惰而或失之盖命契之辞也【问振徳是施惠否朱子曰是然不是财惠之惠只是施之以教化上文匡直辅翼等事是也彼既自得之又从而教之○庆源辅氏曰劳者劳之来者来之所以安其生也邪者正之枉者直之所以正其徳也辅以立之翼以行之所以助其行也自得谓自得其性也振谓提撕警省也此乃大学新民之功也○新安陈氏曰圣人有忧之又言尧所忧者大使契为司徒以教民所忧在此何暇于并耕圣人之忧民如此而暇耕乎是再提掇耕事以照应独可耕且为与一句】
　　尧以不得舜为己忧舜以不得禹臯陶为己忧夫以百亩之不易为己忧者农夫也【夫音扶易去声】
　　易治也尧舜之忧民非事事而忧之也急先务而已所以忧民者其大如此则不惟不暇耕而亦不必耕矣【庆源辅氏曰举农者之所忧以并尧舜之忧见其小大广狭之不伦则不暇耕与不必耕可知矣○新安陈氏曰接上文三忧字而又发明出三忧字在三句中圣人之忧在不得圣贤而用之得而用之则足以释己之忧矣此集注所谓急先务也圣人所以忧民者其大如此若农夫之忧忧之小者耳许行又欲圣人忧百畒之忧可乎】
　　分人以财谓之惠教人以善谓之忠为天下得人者谓之仁是故以天下与人易为天下得人难【为易并去声】分人以财小惠而已教人以善虽有爱民之实然其所及亦有限【人者对己而言】而难乆【教之者仅己耳】惟若尧之得舜舜之得禹臯陶乃所谓为天下得人者而其恩惠广大【应惠字句】教化无穷矣【应忠字句】此所以为仁也【仁字可包惠字忠字○庆源辅氏曰以己之善而教人使人皆为善则是有爱民之实矣然其所及亦止于吾力之所能与吾身之所及而已故有限而难久也○尧之得舜舜之得禹臯陶则能广吾力之所能而俾其恩惠极于广大继吾身之所存而俾教化推于无穷矣然后可以谓之仁】
　　孔子曰大哉尧之为君惟天为大惟尧则之荡荡乎民无能名焉君哉舜也巍巍乎有天下而不与焉尧舜之治天下岂无所用其心哉亦不用于耕耳【与去声】
　　则法也荡荡广大之貌君哉言尽君道也巍巍髙大之貌不与犹言不相闗言其不以位为乐【音洛】也【新安陈氏曰亦不用于耕耳至此三提掇耕事以照应收结独可耕且为与一句不特辩辟明白痛快文法亦照顾得好以上巳辩倒许行之说下文乃责陈相也】
　　吾闻用夏变夷者未闻变于夷者也陈良楚产也悦周公仲尼之道北学于中国北方之学者未能或之先也彼所谓豪杰之士也子之兄弟事之数十年师死而遂倍之
　　此以下责陈相倍【音佩】师而学许行也夏诸夏礼义之教也变夷变化蛮夷之人也变于夷反见变化于蛮夷之人也产生也陈良生于楚在中国之南故北游而学于中国也先过也豪杰才徳出众之称言其能自拔于流俗也倍与背同言陈良用夏变夷陈相变于夷也【庆源辅氏曰陈良楚人而北学于中国则是用夏变夷陈相素学于陈良乃为许行所变则是变于夷也】
　　昔者孔子没三年之外门人治任将归入揖于子贡相向而哭皆失声然后归子贡反筑室于场独居三年然后归他日子夏子张子游以有若似圣人欲以所事孔子事之彊曽子曽子曰不可江汉以濯之秋阳以暴之皜皜乎不可尚已【任平声彊上声暴蒲木反皜音杲】
　　三年古者为【去声】师心丧三年若丧父而无服也【记檀弓事师无犯无隐左右就养无方服勤至死心丧三年又云孔子之丧门人疑所服子贡曰昔者夫子之丧顔渊若丧子而无服丧子路亦然请丧夫子若丧父而无服】任担【都滥反】也塲上之坛塲也有若似圣人盖其言行【去声】气象有似之者如檀弓所记子游谓有子之言似夫子之类是也【记檀弓上有子问于曽子曰问丧于夫子乎问郑读为闻丧去声谓仕失位去国也曰闻之矣丧欲速贫死欲速朽有子曰是非君子之言也曽子曰参也与子游闻之有子曰然然则夫子有为去声言之也曽子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成桓司马宋向戌之孙名魋夫子曰若是其靡也死不如速朽之愈也死之欲速朽为桓司马言之也南宫敬叔反敬叔孟僖子之子仲孙阅盖甞夫位去鲁而得反必载寳而朝夫子曰若是其货也丧不如速贫之愈也丧之欲速贫为敬叔言之也曽子以子游之言告于有子有子曰然吾固曰非夫子之言也曽子曰子何以知之有子曰夫子制于中都中都鲁邑名孔子甞为之宰为民作制四寸之棺五寸之椁以斯知不欲速朽也昔者夫子失鲁司冦将之荆将应聘于楚盖先之以子夏又申之以冉有以斯知不欲速贫也】所事孔子所以事夫子之礼也江汉水多言濯之洁也秋日燥烈言暴之干【音千】也皜皜洁白貌尚加也言夫子道徳明着光辉洁白非有若所能彷【妃两反】佛【音弗】也或曰此三语者孟子賛美曽子之辞也
　　今也南蛮鴃舌之人非先王之道子倍子之师而学之亦异于曽子矣【鴃亦作鵙古役反】
　　鴃博劳也恶声之鸟南蛮之声似之指许行也
　　吾闻出于幽谷迁于乔木者未闻下乔木而入于幽谷者
　　小雅伐木之诗云伐木丁丁【中耕反】鸟鸣嘤嘤出自幽谷迁于乔木【新安陈氏曰譬陈相由高趋下不如禽能舎下迁乔也】
　　鲁颂曰戎狄是膺荆舒是惩周公方且膺之子是之学亦为不善变矣
　　鲁颂閟宫之篇也膺击也荆楚本号也舒国名近楚者也惩艾【音乂】也今按此诗为僖公之颂而孟子以周公言之亦断章取义也【断都管反截之使断也若自然判絶则徒管反○新安陈氏曰不善变谓变于夷也】
　　从许子之道则市贾不贰国中无伪虽使五尺之童适市莫之或欺布帛长短同则贾相若麻缕丝絮轻重同则贾相若五谷多寡同则贾相若屦大小同则贾相若【贾音价下同】
　　陈相又言许子之道如此盖神农始为市井故许行又托于神农而有是説也五尺之童言防小无知也许行欲使市中所粥【余六反】之物皆不论精粗美恶但以长短轻重多寡大小为价也【庆源辅氏曰若不以精粗美恶言之则无由说得通此义未有人看得出至集注而义始明○双峯饶氏曰长短以丈尺言轻重以权衡言多寡以斗斛言皆是比而同之与共耕相似便是齐物剖斗折衡而民不争之说凡托神农黄帝者皆老氏之说也】
　　曰夫物之不齐物之情也或相倍蓰或相什伯或相千万子比而同之是乱天下也巨屦小屦同贾人岂为之哉从许子之道相率而为伪者也恶能治国家【夫音扶蓰音师又山绮反比必二反恶平声】
　　倍一倍也蓰五倍也什伯千万皆倍数也比次也孟子言物之不齐乃其自然之理【新安陈氏曰情实也自然之理即所谓物之实理也】其有精粗犹其有大小也若大屦小屦同价则人岂肯为其大者哉今不论精粗使之同价是使天下之人皆不肯为其精者而竞为滥恶之物以相欺耳【庆源辅氏曰物之不齐乃物之情而实天之理也物各付物止于其所吾何容心于其间哉若强欲齐之私意横生徒为胶扰而物终不可齐也故荘周之齐物强欲以理齐之犹为贼夫道况乎许子遂欲一天下之物而冺其一定之分其蔽岂不甚哉孟子应以物之不齐物之情也斯言足以发明天理之大不但可以辟许行而荘周之说并可坐见其偏矣○东阳许氏曰此章孟子曰以下三大节自许子必种粟而后食乎至不用于耕耳辟其假托神农之言吾闻用夏变夷至不善变矣责其倍师从许子之道以下陈相之遁辞故又辟其市贾不贰之说】
　　○墨者夷之因徐辟而求见孟子孟子曰吾固愿见今吾尚病病愈我且往见夷子不来【辟音壁又音辟】
　　墨者治墨翟之道者夷姓之名徐辟孟子弟子孟子称疾疑亦托辞以观其意之诚否【云峯胡氏曰许行与民并耕之说是欲以其君下同于庶民墨子兼爱之说是欲以其亲泛同于众人皆非圣人之道而自为一端此孟子所以深辟之也】
　　他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则是以所贱事亲也【不见之见音现】
