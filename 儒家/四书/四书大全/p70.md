<!-- { "loadSidebar": true } -->
　　怪异勇力悖【音佩】乱之事非理之正固圣人所不语鬼神造化之迹【防峯饶氏曰造化之迹指其屈伸徃来之可见者言也天地造化之妙不可得而见所可见者其屈伸徃来之迹尔】虽非不正然非穷理之至有未易【去声】明者故亦不轻以语【音御】人也【新安陈氏曰神与怪不同故以怪力乱总言表神而出之】○谢氏曰圣人语常而不语怪语徳而不语力语治【去声】而不语乱语人而不语神【或问夫子于春秋纪灾异战伐簒乱于易礼论鬼神今曰不语何也朱子曰圣人平日常言盖不及是其不得已而及之则于三者必有训戒焉于神则论其理以晓当世之惑非若世人之徒语而反以惑人也然其及之亦鲜矣○问子不语怪力乱神集注言鬼神之理难明易惑而实不外人事鬼神之理在人事中如何见得曰鬼神只是二气之屈伸徃来就人事中言之如福善祸淫便可以见鬼神道理论语中圣人不曽説此问如动静语黙亦是此理否曰固是圣人全不曾説这话与人这防无形无影亦自难説所谓敬鬼神而逺之只恁地説○南轩张氏曰圣人一语一黙之间莫不有教存焉语怪则乱常语力则妨徳语乱则损志语神则惑听故圣人之言未尝及此然就是四者之中鬼神之情状圣人亦岂不言之乎特明其理使人求之于心而已若其事未尝言之也○庆源辅氏曰异非常也勇力非徳也悖乱非治也三者皆非正理而圣人之心广大光明隐恶扬善自然不语及此至于鬼神虽非不正然乃造化之迹二气之良能其理幽深非格物致知者而骤以语之则反滋其惑故亦不轻以语人然能知所以为人则知所以为鬼神矣○齐氏曰索隐行怪吾弗为之故不语怪好勇过我无所取裁故不语力身为不善君子不入故不语乱务民之义敬而逺之故不语神○问孔子所不语而春秋所纪皆悖乱非常之事陈氏曰春秋经世之大法所以惧乱臣贼子当以实书论语讲学之格言所以正天典民彛故所不语】
　　○子曰三人行必有我师焉择其善者而従之其不善者而改之
　　三人同行其一我也彼二人者一善一恶则我従其善而改其恶焉是二人者皆我师也【朱子曰人若以自脩为心则举天下万物凡有感乎前者无不足以发吾义理之正善者固可师见不善者便恐惧脩省亦吾师也○双峯饶氏曰此姑以一善一恶对言以见善恶皆吾师或两人皆善则皆当従两人皆恶则皆当改便是与一人行亦有我师此则言外之意南轩张氏云一人之身有善有不善亦莫非吾师也】○尹氏曰见贤思齐见不贤而内自省则善恶皆我之师进善其有穷乎【汪氏炎昶曰尹氏以见贤思齐章合此章説盖取思齐自省可足此章之义也善固当従然不思与之齐未必能従不善固当改然不内自省则已有不善未必能改】
　　○子曰天生徳于予桓魋其如予何
　　桓魋宋司马向【式亮反】魋也出于桓公故又称桓氏魋欲害孔子孔子言天既赋我以如是之徳则桓魋其奈我何言必不能违天害已【程子曰天生徳于子此圣人极断制以理○问圣人见其事势不可害已还以理度其不可耶朱子曰若以势论则害圣人甚易唯圣人自知其理有终不能害者○史记孔子适宋与弟子习礼大树之下魋伐其树孔子去之弟子曰可以速矣子曰天生徳于予桓魋其如予何遂之郑疑遭伐树遂防服去之弟子欲其速行而以此语之也圣人虽知其不能害己然避患未尝不深避患虽深而防之未尝不闲暇所谓并行而不悖也○问桓魋其如予何此便是圣人乐天知命防见定志确断然以礼自信絶无疑忌顾虑之意曰是圣人自防防騐之已然而知其决不能害已也又问圣人既知天生徳于我决无可害之理矣而避患又必周详谨宻者何耶曰患之当避自是理合如此众人亦然不必圣人为然也○吴氏曰夫子平日未尝以圣自居及遭匡人桓魋之难则曰天生徳于予文不在兹乎辞气毅然无复退托推让之意盖至是亦不能揜其圣矣一以徳言一以道言有此徳则能任此道其实一而已矣○其如命何聼命于天也其如予何则天命志已而已与天为一矣故其论公伯寮也犹以废兴不可知之辞道之若匡人桓魋则为断断然自信之説】
　　○子曰二三子以我为隐乎吾无隐乎尔吾无行而不与二三子者是丘也
　　诸弟子以夫子之道髙深不可几【平声】及故疑其有隐而不知圣人作止语黙无非教也故夫子以此言晓之与犹示也【朱子曰要只在吾无行不与二三子防须仔细认圣人无不与二三子防在那里凡日用饮食间皆要认得○所谓吾无隐乎尔者居郷党便恂恂在宗庙便便便与上大夫言便訚訚与下大夫言便侃侃自有许多实事○新安陈氏曰作止语黙四字所包甚阔作与语之为教人易知之止与黙之亦为教所难知也】○程子曰圣人之道犹天然门弟子亲炙而冀及之然后知其髙且逺也使诚以为不可及则趋向之心不几于怠乎故圣人之教常俯而就之如此非独使资质庸下者勉思企及而才气髙迈者亦不敢躐易【去声】而进也【问伊川言圣人教人常俯就若是掠下一着教人是圣人有隐乎尔何也朱子曰道有大小精粗大者精者固道也小者粗者亦道也观中庸言大哉圣人之道洋洋乎发育万物峻极于天此言道之大防优优大哉礼仪三百威仪三千是言道之小防圣人教人就其小者近者教人便是俯就然所谓大者精者亦只在此初无二致要在学者下学上逹自见得耳在我则初无所隠也○庆源辅氏曰庸下者失之不及易以懈怠而止高迈者失之过易以陵躐而进懈怠者病在苦其难陵躐者病在忽其易今夫子自以为无隠且曰无行而不与二三子则庸下者不至病其难而发勉思企及之志髙迈者不敢忽其易而致谨重宻察之功在我者一施之在彼者各以其资之高下而有益焉是即圣道如天垂象昭然而有目者莫不见之验也岂终于高逺而不可冀及邪】吕氏曰圣人体道无隐与天象昭然莫非至教常以示人而人自不察【延平李氏曰孔子之示人其道昭然常存乎动静俛仰视聴嚬笑謦欬之间而未尝隠也彼见之者自有浅深○朱子曰夫子甞言中人以下不可以语上也而言性与天道则不可得而闻想是不曽得闻者疑其有隠而不知夫子之坐作语黙无不是这个道理风霆流形庶物露生无非教也圣人虽教人洒扫应对这道理也在里面○范阳张氏曰天何言哉四时行焉百物生焉使天徒頺然在上何足以为天惟其不言而四时行百物生故凡春生夏长根荄枝叶一皆天理之所寓孔子于日用间视聴言动出入起居无非道之所在羣弟子由而不知习而不察所以疑圣人为隠故夫子指之曰吾无行而不与二三子者是丘也观是丘之一言则知夫子平日机栝尽于此而决之当时羣弟子自夫子一指之后皆知用意以观圣人故鄊党所载上而朝廷下而衣服饮食莫不屡书特书者正谓此尔○新安陈氏曰体道与鬼神体物而不可遗之体同道无形体可见圣人一身浑然此道动静语黙之间无非此道之所呈露无形体之道于圣人身上形见出来是所谓与道为体而无所隠于人也○汪氏曰鄊党一篇是门人有得于此言故记得详宻如此】
　　○子以四教文行忠信【行去声】
　　程子曰教人以学文脩行而存忠信也忠信本也【朱子曰教不以文无由入説与事理便是文诗书六艺皆文也如讲説如何是孝弟只是文行所谓孝弟方是行又恐行之未诚实故又教以忠信到得为忠为信时全在学者自去做方是实事○此是表里互説教人之道自外约入向里去故先文后行而忠信者又立行之方也○文行忠信如説事亲是如此事兄是如此虽是行之事也只是説话在须是自家体此而行之方是行蕴之于心无一毫不实处方是忠信可传者只是这文若行忠信乃是在人自用力始得虽然若不理防得这个道理不知是行个甚麽忠信是个甚麽所以文为先又曰其初须是讲学讲学既明而后脩于行所行虽善然更须反之于心无一毫不实处乃是忠信○问子以四教何以有四者之序曰文便是穷理岂可不见之于行然既行矣又恐行之有未诚实故又教之以忠信也所以伊川言以忠信为本盖非忠信则所行不诚故耳因问行有余力则以学文何也曰彼将教子弟而使之知大槩也此刖教学者深切用工也问然则彼正合小学之事欤曰然文行忠信是从外做向内则以学文是从内做向外圣人言此类者多要人逐处自识得○西山真氏曰行有余力则以学文是以力行为先子以四教文行忠信文者讲学之事主乎知忠信者脩身之事主乎行此又以知为先此二章实相表里正当合而观之大抵致知力行二者不可阙一既知其理不可不行其事既行其事不可不知其理二者并进则为学之功至矣○防峯饶氏曰圣人施教之序且先使学者读书讲明义理故先之以文既晓得义理然后可以使之脩行故次之以行行是外靣行底外靣能行然后方可责其里靣诚若外靣显见处尚未能行况里靣隠防之地乎故忠信是结合处中庸先説智仁勇而后终之诚亦是此意○陈氏曰学文所以穷理脩行所以体是理于身存忠信所以萃是理于心○勿轩熊氏曰忠是实心就已上看信是实理就事物上看○云峯胡氏曰教以学文脩行知行当俱尽也教以存忠信表里当俱实也○新安陈氏曰学文者致知之事脩行者力行之事存忠信所以诚实于力行而忠其体信其用也所以谓之四教】
　　○子曰圣人吾不得而见之矣得见君子者斯可矣圣人神明不测之号君子才徳出众之名【朱子曰有徳而有才方见于用如有徳而无才则不能为用亦何足为君子】
　　子曰善人吾不得而见之矣得见有恒者斯可矣【恒胡登反】子曰字疑衍文恒常久之意张子曰有恒者不二其心善人者志于仁而无恶【朱子曰善人是资质好防人自然无恶有恒只是把捉得定又未到善人自然好处在然善人有恒皆未知学问者也○问善人是资质大叚粹美其心常在于善道所以自不至于有恶有常者则是个确实底人否曰是有常底也不到事事做得是只是有志于为善而不肯为恶耳善人则从来恁地好事事依本分但人多等级善人虽是资质好虽是无恶然不践迹亦不入于室縁不甚晓得道理不可以道圣人只是恁地便住了○此但为思其上者而不可得故思其次之意○防峯饶氏曰圣人是天生底君子是学而成底善人是气质好底有恒是有常守底次乎圣人者为君子次乎善人者为有恒】
