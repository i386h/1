<!-- { "loadSidebar": true } -->
　　朋同类也自逺方来则近者可知程子曰以善及人而信从者众故可乐【朱子曰理义人心所同然非有我之得私也吾独得之虽足以说矣然告人而莫信率人而莫从是独擅此理而人不得与于吾心之所同也如十人同食一人独饱而九人不下咽吾之所说虽深亦曷能达于外邪今吾之学足以及人而信从者又众则将皆有以得其心之所同然者而吾之所得不独为一己之私矣吾之所知彼亦知之吾之所能彼亦能之则其懽欣宣畅虽宫商相宣律吕谐和何足以方其乐哉此学之中也又曰近者既至逺者毕来以学于吾之所学而求以复其初凡吾之所得而悦于心者彼亦将有以得而悦之则可以见夫性者万物之一原信乎其立必俱立成不独成矣○善不是自家独有人皆有之我习而自得未能及人虽悦未乐○问以善及人而信从者众是乐其善之可以及人乎是乐其信从者众乎曰乐其信从者众也大抵私小底人或有所见则不肯告人持以自多君子存心广大己有所得足以及人若已能之以教诸人而人不能是多少可闷今既信从者自逺而至其众如是安得不乐○信从者众足以验己之有得然己既有得何待人之信从始为可乐须知己之有得亦欲他人之皆得然信从者但一二亦未能惬吾之意至于信从者众则岂不可乐○问朋来之乐奈何曰惟以程子之言求之然后见夫可乐之实耳且其以善及人而信从者众之云才九字尔而无一字之虚设也非见之明而验之实其孰能与于此○南轩张氏曰有朋自逺方来则己之善得以及人而人之善有以资己讲习相资其乐孰尚焉乐比于说为发舒也○新安陈氏曰以善之善即上一节人性皆善及明善之善习说则善方成己朋来则善方及人矣】又曰说在心乐主发散在外【朱子曰程子非以乐为在外也以为积满于中而发越乎外耳悦则方得于内而未能达于外也○说是感于外而发于中乐则充于中而溢于外○庆源辅氏曰说是自知自能而自悦乐是人皆知皆能而我与人同乐○双峯饶氏曰说与乐皆是在中底今此乐字对上文说字而言则是主发散在外言之】
　　人不知而不愠不亦君子乎【愠纡问反】
　　愠含怒意君子成徳之名尹氏【名焞字彦明河南人】曰学在己知不知在人何愠之有【朱子曰有朋自逺方来而乐者天下之公也人不知而愠者一己之私也以善及人而信从者众则乐不己知则不愠乐愠在物不在己至公而不私也○新安陈氏曰己诚有所学人之知不知何加损于己朱子云为学是为己当然之事譬如吃饭乃是要自家饱既饱何必问外人知不知盖与人初不相关也尹氏解此一节正意故居先○双峯饶氏曰朋是专主同类人兼指众人上而君大夫亦是】程子曰虽乐于及人不见是而无闷乃所谓君子【朱子曰乐公而愠私君子有公共之乐无私己之愠○双峯饶氏曰说之深然后能乐乐之深然后能不愠○云峯胡氏曰说是喜意愠是含怒意喜怒乐三者皆情也皆性之发也能复其性之善而情无不善学习之功大矣○新安陈氏曰不见是而无闷出易干文言不见是于人而无闷于心引此语解不知不愠甚切此条聨乐与不愠言故居尹说之后】愚谓及人而乐者顺而易【去声】不知而不愠者逆而难故惟成德者能之【问稍知为己则人知不知自不相干何以言逆而难朱子曰人待己平平亦不觉但被人做全不足比数看待心便不甘便是愠愠不是大故忿怒只心有些不平便是愠便是里面动了○人不见知处之泰然略无纎芥不平之意非成徳之君子其孰能之此学之终也○今人有一善便欲人知不知则便有不乐之意不特此也见人有善而人或不知之初不干己事而亦为不平况其不知己乎此不知不愠所以难也○问不愠之说孰为得曰程子得之至论其所以然者则尹氏为尤切使人之始学即知是说以立其心则庶乎其无慕于外矣○觉轩蔡氏曰程子谓不见是而无闷乃所谓君子是不愠然后君子也朱子谓惟成德者能之则是君子然后不愠以悦乐两句例之则须如程子之说朱子非正解本句特统而论之耳所以继于尹氏程子之后○庆源辅氏曰顺谓理之顺逆谓理之逆曰顺曰逆皆理也但处其顺者易故及人而乐者犹可及处其逆者难故不见是而无闷非成德之士安土乐天者不能及也】然德之所以成亦曰学之正习之熟说之深而不已焉耳【问集注言君子而复归于学之正习之熟说之深何也勉齐黄氏曰学而至于成徳又岂有他道哉其所自来者亦不过是而已非体之之实孰能知之哉○庆源辅氏曰此章总言始学始终三者之序有浅深而无二道也又虑夫敏者躐等而进怠者半途而止昧者又或离析以求之或失其正而防于异端故复发此义而使之正其始之所学然后时习以熟之则夫说之与乐可以驯致初不待外求而得也又曰不极其至则无以成其德故又以此说终之○双峯饶氏曰集注谓徳之所以成亦在乎学之正习之熟说之深而不已焉此言极有意味○此章六句其工夫只在第一句上其余五句皆是效验○云峯胡氏曰此章重在第一节而第一句时习二字最重故上文释习字曰学之不已此曰学之正习之熟说之深而又曰不已焉于此见朱子吃紧教人处○新安陈氏曰此推本所以为成德之由不过自学习说中来然学必贵乎正习必贵乎熟说必贵乎深而又加以不已焉学之时习而说乃后二节之本亦务本之意】○程子曰乐由说而后得非乐不足以语君子【朱子曰惟乐后方能进步不乐则何道以为君子○新安陈氏曰集注凡推说本章正意外之余意必加一圈以间隔之此又以三节下三句发明余意也必由成己之说方可进于及人之乐然非造于乐之地步又不足以言成徳君子也夫学者所以学为君子学由说以进于乐而至于能为君子学之能事毕矣朱子云论语首曰学而时习之至不亦君子乎终曰不知命无以为君子此深有意盖首篇首章末篇末章皆拳拳以君子望学者宜乎朱子以为深有意焉】
　　○有子曰其为人也孝弟而好犯上者鲜矣不好犯上而好作乱者未之有也【弟好皆去声鲜上声下同】
　　有子孔子弟子名若【鲁人】善事父母为孝善事兄长【上声】为弟【新安陈氏曰深意在善字上善事之中有无限难能之事未易言也】犯上谓干犯在上之人【朱子曰只少有拂戾便是犯上不必至凌犯乃为犯如疾行先长亦是犯上○干犯是小底乱到得作乱则为悖逆争鬬之事矣问人子之諌父母或贻父母之怒此不为干犯否曰此是孝里面事安得为犯然谏时又自下气怡色柔声以谏亦非凌犯也】鲜少也作乱则为悖【音佩】逆争鬭之事矣此言人能孝弟则其心和顺少好犯上必不好作乱也
