<!-- { "loadSidebar": true } -->
　　庶近也言近道也【庆源辅氏曰此与易大传其殆庶几乎同】屡空数【音朔】至空匮也不以贫窭【郡羽反】动心而求富故屡至于空匮也言其近道又能安贫也【问集注中言近道又能安贫又字似作两截盖乐道故能安贫而安贫所以乐道也朱子曰世间亦有质美而安贫者皆以为知道可乎○空为匮乏其说旧矣何晏始以为虚中受道盖出老庄之说胡氏尝非之谓圣人之言未尝有是屡而有间是频复耳方其不空之时与庸人奚逺哉且下文以子贡货殖方之尤见旧说之不可易也○潜室陈氏曰箪瓢屡空到此境界不改其乐是几于乐天之事以此说顔子事理平实与下文货殖正相反而地位峻絶】
　　赐不受命而货殖焉亿则屡中【去声】
　　命谓天命【天所赋贫富贵贱之命】货殖货财生殖也【史记言子贡好废举与时转货赀注云废举停贮也与时逐时也物贱则买而停贮贵则逐时转易货卖】亿意度【音铎】也言子贡不如顔子之安贫乐【音洛下同】道【新安陈氏曰货殖是不如其安贫不受命是不如其乐道】然其才识之明亦能料事而多中也程子曰子贡之货殖非若后人之丰财但此心未忘耳然此亦子贡少【去声】时事至闻性与天道则不为此矣【程子曰货殖便生计较才计较便是不受命不受命者不能顺受正命也○叶氏曰或者不喻乃谓子贡眞好利者夫樊迟学稼圃夫子犹以为小人岂有子贡而无一言以正之乎】○范氏曰屡空者箪食瓢饮屡絶而不改其乐也天下之物岂有可动其中者哉贫富在天而子贡以货殖为心则是不能安受天命矣其言而多中者亿而已非穷理乐天者也【庆源辅氏曰不受命而货殖非乐天也亿则屡中非穷理也人能乐天安命则心与理一自能发言中理不待亿度若亿而后中虽其才识之明亦幸而已其曰屡中则不中者多矣】夫子尝曰赐不幸言而中是使赐多言也圣人之不贵言也如是【左传定公十五年邾隐公邾子益来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度不合法度心已亡矣嘉事不体何以能久高仰骄也卑俯替也骄近乱替近疾君为主其先亡乎此年公薨哀七年归宵掠以邾子益来献于亳社夏五月壬申公薨仲尼曰赐不幸言而中是使赐多言者也○问回也其庶乎屡空大意谓顔子不以贫窭动其心故圣人见其于道庶几子贡不知贫富之定命而于贫富之闲不能无留情故圣人见其平日所讲论者多出亿度而中朱子曰据文势也是如此但顔子于道庶几却不在此圣人谓其如此益见其好子贡不受命也在平日圣人亦不因其货殖而言○勉斋黄氏曰夫子之论回赐一则言其得道之不同二则言其处贫富之有异盖举两事反覆言之货殖则不如屡空亿中则不如其庶也○双峯饶氏曰此章与前章不同前章是指气质之偏此章是言二子造道与用心之异庶乎与亿则屡中对造道之异也屡空与不受命货殖对用心之异也子贡好方人故以顔子与之并言欲其以此自厉也】
　　○子张问善人之道子曰不践迹亦不入于室
　　善人质美而未学者也程子曰践迹如言循途守辙善人虽不必践旧迹而自不为恶然亦不能入圣人之室也○张子曰善人欲仁而未志于学者也欲仁故虽不践成法亦不蹈于恶有诸巳也【新安陈氏曰孟子曰有诸巳之谓信此巳是进信一步而说善人矣】由不学故无自而入圣人之室也【朱子曰善人是好底资质不必践元本子亦不入于室须是要学方入圣贤之域○问善人之道曰如所谓虽曰未学吾必谓之学矣之类又问如太史公赞文帝为善人意思也是曰然只为他截断只到这里不能做向上去所以说道不依様子也自不为恶只是不能入圣人之室○问善人者未能有诸巳乎南轩张氏曰不能有之则安得善然所谓有诸巳者则亦有浅深故善入谓其不能有诸巳则不可谓其尽夫有诸巳之道则亦未也○庆源辅氏曰质不美则不可谓之善人然质美而好学则进进不巳虽大与圣可以循至又不止为善人而已也○双峯饶氏曰上一句是善人之所以为善人下一句是善人之所以止于善人所以不践迹以其天资之美也所以不入室不能进于圣贤之奥以其无学问之功也】
　　○子曰论笃是与君子者乎色庄者乎【舆如字】
　　言但以其言论笃实而与之则未知为君子者乎为色庄者乎言不可以言貌取人也【言指论字貌指色字○程子曰论笃言之笃厚者也取于人者惟言之笃厚者是与君子者乎色庄者乎未可知也不可以论笃遂与之必观其行事乃可也○云峯胡氏曰君子者有徳必有言中笃实外自然笃实色庄者有言不必有徳外笃实中未必笃实○双峯饶氏曰上言论笃下以论笃分君子与色庄论笃亦可谓之色庄乎盖色字所该甚广凡形于外者皆可谓之色经传中有专指面色言者色思温是也有该貌而言者巧言令色是也有该言貌而言者此章色庄是也有该言貌行事而言者色取仁是也问色取仁如何见得该行事而言曰居之似忠信行之似廉洁即所谓色取仁也】
　　○子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之
　　兼人谓胜人也张敬夫曰闻义固当勇为然有父兄在则有不可得而专者若不禀命而行则反伤于义矣子路有闻未之能行唯恐有闻则于所当为不患其不能为矣特患为之之意或过而于所当禀命者有阙耳若冉求之资禀失之弱不患其不禀命也患其于所当为者逡廵畏缩而为之不勇耳圣人一进之一退之所以约之于义理之中而使之无过不及之患也【胡氏曰勇于行者使之有所禀命则所行必审行之不勇者不专勉其行则愈流于退缩专勉其行者非不禀命于父兄禀命自其所必能不待教之耳○新安陈氏曰由求之问未必同时亦未必互问问同答异赤偶见而疑之非其能问则圣人造化二子之心谁知之哉前师商孰贤章尹氏所谓圣人之教抑其过引其不及归于中道之说与此章参看正可相发明云】
　　○子畏于匡顔渊后子曰吾以女为死矣曰子在回何敢死【女音汝】
　　后谓相失在后何敢死谓不赴鬬而必死也【谢氏曰敢非不敢之敢乃果敢之敢○郑氏舜举曰回何敢死则是死生不在匡人而在子渊矣盖匡人之所欲加害者在夫子而不在子渊故子渊之死生得自为之也】胡氏曰先王之制民生于三事之如一惟其所在则致死焉【国语晋语栾共音恭子曰民生于三事之如一父生之师教之君食音嗣之非父不生非食不长非教不知生之族也族类也谓君之养我师之教我与生之思同类也故壹事之唯其所在则致死焉在父为父在师为师在君为君也报生以死报赐以力人之道也】况顔渊之于孔子恩义兼尽又非他人之为师弟子者而已【庆源辅氏曰顔渊之于孔子蒙博约之教得圣道之传眞所谓受罔极之思者思深则义重矣非他人为师弟子之比○双峯饶氏曰孔之于顔教爱两极其至义虽师生恩犹父子所以为恩义兼尽】即夫子不幸而遇难【去声】回必捐生以赴之矣捐生以赴之幸而不死则必上告天子下告方伯请讨以复雠不但已也夫子而在则回何为而不爱其死以犯匡人之锋乎【问孔子不幸而遇害于匡则顔子死之可乎程子曰今有二人相与远行则患难有相死之道况回于夫子乎曰亲在则可乎曰今有二人相与搏虎其致心悉力义所当然也至于危急之际顾曰吾有亲则舍而去之是不义之大者也其可否当预于未行之前不当临难而后言也曰父母存不许友以死则如此义何曰有可者远行搏虎之譬也有不可者如游侠之徒以亲既亡乃为人报仇而杀身则乱民也○问顔路在顔子许人以死何也朱子曰事至此只得死此与不许友以死之意别不许友以死在未遇难之前乃可如此处已遇难却如此说不得○孔子恐顔回遇害故曰吾以汝为死矣顔子答曰子在回何敢死者谓孔子既得脱祸吾可以不死矣若使孔子遇害则顔子只得以死救之也○庆源辅氏曰孔子遇难则顔子有致死之义孔子免焉则顔渊无致死之理今孔子既免而顔渊相失在后脱有不知而死则非义矣故其既来而孔子迎谓之曰吾以女为死矣者恐其误也而顔渊遽复之曰子在回何敢死者道其实也其意若相反而实相承顔渊之于孔子虽曰未逹一间至此等语殆相为一矣○赵氏曰死生亦大矣云何敢死则不以死为重而以不轻于死为重也○濳室陈氏曰朋友同遇志难有相死之义谓各尽其扶持救衞之道无委弃之理若死不死则有幸不幸存焉非必轻死求鬬谓之相死也○吴氏曰子在回何敢死则子不在回何敢不死甚明子不在非所当言也故言子在以见意读者第于句内增二不字而反正互观之则了然矣顔子以徳行称而善于说辞如此岂诸子所能及哉】
　　○季子然问仲由冉求可谓大臣与【平声】
　　子然季氏子弟自多其家得臣二子故问之【庆源辅氏曰二子以圣门高弟而仕于季氏虽视顔闵为慊然其德望才业固非常人比季氏之家其必知所尊敬矣故子然以此自多而致问也】
　　子曰吾以子为异之问曾由与求之问
　　异非常也曾犹乃也轻二子以抑季然也【庆源辅氏曰季然自多其家得臣二子而致问则其言色之间必有矜大之意且大臣既非家臣所可当而二子又不足以尽大臣之道故特轻以抑之】
　　所谓大臣者以道事君不可则止
　　以道事君者不从君之欲不可则止者必行已之志【朱子曰不可则止谓不合则去○勉斋黄氏曰以道事君谓审出处之宜尽责难之义必守我之正道而不容悦以苟顺君之私欲也】
　　今由与求也可谓具臣矣
　　具臣谓备臣数而已【勉斋黄氏曰大臣者异乎羣臣而超乎其上者也具臣者等乎羣臣而混乎其中者也】
　　曰然则从之者与【平声】
　　意二子既非大臣则从季氏之所为而已
　　子曰弑父与君亦不从也
