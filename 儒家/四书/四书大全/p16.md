<!-- { "loadSidebar": true } -->
　　或问一章而下以至三章之半郑本元在没世不忘之下而程子乃以次于此谓知之至也之文子独何以知其不然而遂以爲传之首章也曰以经统传以传附经则其次第可知而二说之不然审矣○曰然则其曰克明徳者何也曰此言文王能明其徳也盖人莫不知徳之当明而欲明之然气禀拘之于前物欲蔽之于后是以虽欲明之而有不克也文王之心浑【上声】然天理亦无待于克之而自明矣然犹云尔者亦见其独能明之而他人不能又以见夫【音扶】未能明者之不可不致其克之之功也【问克明徳克能也或问中却作能致其克之之功又似克治之克如何朱子曰此克字虽训能字然克字重是他人不能而文王独能之若只作能明徳语意便都弱了凡字有文义一般而声响顿异如云克宅心克明徳之类可见○人所以不能明其徳者何哉盖气偏而失之太刚则有所不克气偏而失之太柔则有所不克声色之欲蔽之则有所不克货利之欲蔽之则有所不克不独此耳凡有一毫之偏蔽得以害之则有所不克唯文王无气禀物欲之偏蔽故能有以胜之而无疑○西山眞氏曰明徳人所同有其所以为圣愚之分者但以克明与不能明之异尔常人所以不能明者一则以气禀昏弱之故二则以物欲蔽塞之故虽是蔽塞之余若一旦悔悟欲自明其徳亦无不可者患在自暴自弃而不肯为耳○格庵赵氏曰文王自诚而明者故其心浑然天理表里澄莹不待克之而自明若大贤而下未能如文王则不可无克之之功矣】○曰顾諟天之明命何也曰人受天地之中以生故人之明徳非他也即天之所以命我而至善之所存也是其全体大用盖无时而不发见【形甸反】于日用之间【陈氏曰于寂然不动之时则合万殊为一本而浑然之全体常昭融于方寸之间及感而遂通之际则散一本为万殊而纵横曲直莫非大用之所流行矣又曰天理本体常生生而无一息之巳而其大用亦无一息不流行乎日用之间】人惟不察于此是以汨【音骨】于人欲而不知所以自明常目在之而眞若见其参于前倚于衡也则成性存存而道义出矣【问如何是体如何是用朱子曰体与用不相离且如身是体要起行去便是用赤子匍匐将入井皆有怵惕恻隐之心只此一端体用便可见如喜怒哀乐是用所以喜怒哀乐是体○若见其参前倚衡此岂有物可见但凡人不知省察常行日用毎与是徳相忘亦不自知其有是也今所谓顾諟者只是心里常常存着此理一出言一行事皆必有当然之则不可失也初岂实有一物之可见其形象耶○问成性存存道义出矣何如曰天之所命我之所得于已只是一个道理人只要存得这些在这里才存得在这里则事君必防忠事亲必防孝见孺子入井则怵惕之心便发见穿窬之类则羞恶之心便发合恭敬处便自然防恭敬合辞逊处便自然防辞逊须要常存得此心则便见得此性发出底都是道理若不存得这些待做出那个防合道理○西山眞氏曰成性者言天之与我者自有浑成之性如俗言见成浑沦之物是也我但当存之又存不令顷刻失之则天下之道义皆从此出道义如事君忠事亲孝之类○玉溪卢氏曰天地之中太极是巳天之命我此也我之明徳此也谓之至善亦此也道者体义者用成性存存而道义出则明徳之全体大用无不明矣】○曰克明峻徳何也曰言尧能明其大徳也【朱子曰人之为徳未尝不明而其明之为体亦未尝不大但人自有以昏之是以既不能明而又自防于一物之小唯尧为能明其大徳而无昏暗狭小之累是则所谓止于至善○玉溪卢氏曰能明其大徳只是明明徳到十分尽处非明徳之外有峻徳也】○曰是三者固皆自明之事也然其言之亦有序乎曰康诰通言明徳而已太甲则明天之未始不爲人而人之未始不爲天也帝典则专言成徳之事而极其大焉其言之浅深亦略有序矣【问天未始不为人而人未始不为天何也朱子曰只是言人性本无不善而其日用之间莫不有当然之则所谓天理也人若毎事做得是则便合天理天人本一理若理防得此意则天何尝大人何尝小也○天即人人即天人之始生得于天也既生此人则天又在人矣凡语言动作视听皆天也顾是常要看得光明灿烂照在目前○黄氏曰本文三引书乃断章取义以明经文明明徳之意其言之序则自浅而深最爲有用克明徳者泛言之曰顾諟则言明之之功曰明命则言明徳之故次之曰峻徳加一峻字则又见明徳之极乃所谓止于至善者也】
　　或问盘之有铭何也曰盘者常用之器铭者自警之辞也古之圣贤兢兢业业固无时而不戒谨恐惧然犹恐其有所怠忽而或忘之也是以于其常用之器各因其事而刻铭以致戒焉欲其常接乎目毎警乎心而不至于忽忘也曰然则沐浴之盘而其所刻之辞如此何也曰人之有是徳犹其有是身也徳之本明犹其身之本防也徳之明而利欲昏之犹身之防而尘垢【音苟】汚【音乌又去声】之也一旦存养省【悉井反】察之功眞有以去【上声下同】其前日利欲之昏而日新焉则亦犹其防【平声】瀹【音药】澡【音早】雪而有以去其前日尘垢之汚也然既新矣而所以新之之功不继则利欲之交将复【扶又反下同】有如前日之昏犹既防矣而所以防之之功不继则尘垢之集将复有如前日之汚也故必因其巳新而日日新之又日新之使其存养省察之功无少间断【间去声断徒玩反后凡二字相连者并同】则明徳常明而不复爲利欲之昏亦如人之一日沐浴而日日沐浴又无日而不沐浴使其防瀹澡雪之功无少间断则身常防清而不复爲旧染之汚也昔成汤所以反之而至于圣者正惟有得于此故称其徳者有曰不迩声色不殖【承职反】货利又曰以义制事以礼制心有曰从諌弗咈【音佛】改过不吝又曰与人不求备检身若不及此皆足以见其日新之实至于所谓圣敬日跻【牋西反】云者则其言愈约而意愈切矣【跻升也圣人能敬其徳日愈升于髙明也】然本汤之所以得此又其学于伊尹而有发焉故伊尹自谓与汤咸有一徳而于复【如字】政太甲之初复【扶又反下同】以终始惟一时乃日新爲丁宁之戒盖于是时太甲方且自怨自艾【音乂】于桐处【上声】仁迁义而归是亦所谓苟日新者故复推其尝以告于汤者告之欲其日进乎此无所间断而有以继其烈祖之成徳也其意亦深切矣【朱子曰成汤工夫全在敬字上看来大叚是个脩饬底人故当时人说他做工夫处如云以义以礼不迩不殖等可见日新之功或问中所以详载非说道人不知亦欲学者经心耳○格庵赵氏曰尘垢之汚其害浅利欲之昏其害深尘垢之汚人知求以去之而利欲之昏则不知所以去之唯圣人则以为徳之不可不新甚于身之不可不防也且人之防身也既知防瀹澡雪以去前日尘垢之汚矣然其防之之功不继则尘垢复集将又如前日之汚故必日加防瀹澡雪之功无少间断而后其身常防而不汚况欲去利欲之昏而复本然之明则存养省察之功其可一日而有间断哉○玉溪卢氏曰不迩声色等八句是敬之目圣敬日跻一句是敬之纲合而言之即顾諟明命之事也】其后周之武王践阼【存故反】之初受师尚父丹书之戒曰【尚父太公望吕氏详见孟子离娄上篇】敬胜怠者吉怠胜敬者灭义胜欲者从欲胜义者凶【问从字意朱子曰从顺也敬便立起怠便放倒以理从事是义不以理从事便是欲这处敬与义是个体用○须是将敬来做本领涵养得贯通时才敬以直内便义以方外义便有敬敬便有义如居仁便由义由义便居仁敬者守于此而勿失之谓义者施于彼而合宜之谓○西山眞氏曰武王之始践阼也访丹书于太公可谓急于闻道者矣而太公望所告不出敬与义之一言盖敬则万善俱立怠则万善俱废义则理为之主欲则物为之主上古圣人巳致谨于此矣武王闻之若汤之戒惧而铭之器物以自警焉盖恐斯须不存而怠与欲得乘其隙也○新安陈氏曰敬义对言其理甚精孔子于坤文言曰敬以直内义以方外实自此发】退而于其几席觞豆刀劒户牖莫不铭焉盖闻汤之风而兴起者今其遗语尚幸颇见【形甸反】于礼书愿治【去声】之君志学之士皆不可以莫之考也【张氏存中曰大戴礼武王践阼篇武王践阼三日召师尚父而问焉曰黄帝颛帝之道可得而见与曰在丹书王欲闻之则齐矣王齐三日师尚父奉书而入道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻书之言惕若恐惧而为戒书于席四端为铭焉铭曰安乐必敬无行可悔一反一侧亦不可不志殷监不逺视尔所代鉴铭曰见尔前虑尔后盘铭曰与其溺于人也宁溺于渊溺于渊犹可游也溺于人不可捄也楹铭曰毋曰胡残其祸将然毋曰胡害其祸将大毋曰胡伤其祸将长牖铭曰随天之时以地之财敬祀皇天敬以先时劒铭曰带之以为服动必行徳行德则兴倍徳则崩倍与背同铭凡十有四今摘其辞义之易知者于此】曰此言新民其引此何也曰此自其本而言之盖以是爲自新之至而新民之端也○曰康诰之言作新民何也曰武王之封康叔也以商之余民染纣汚俗而失其本心也故作康诰之书而告之以此欲其有以鼓舞而作兴之使之振奋踊跃以去【上声】其恶而迁于善舍【上声】其旧而进乎新也然此岂声色号令之所及哉亦自新而已矣曰孔氏小序以康诰爲成王周公之书而子以武王言之何也曰此五峯胡氏之说也【胡氏名宏字仁仲建安人文定公安国之子也其说见皇王大纪】盖尝因而考之其曰朕弟寡兄云者皆爲武王之自言乃得事理之实而其他证亦多小序之言不足深信于此可见然非此书大义所关故不暇于致详当别爲【去声】读书者言之耳○曰诗之言周虽旧邦其命维新何也曰言周之有邦自后稷以来千有余年至于文王圣徳日新而民亦丕变【新安陈氏曰此乃推本言之诗无日新丕变意盖承上文日新作新说来】故天命之以有天下是其邦虽旧而命则新也盖民之视效在君而天之视听在民君徳既新则民徳必新民徳既新则天命之新亦不旋日矣【问天之视听在民与天视自我民视天听自我民听若有不同如何朱子曰天岂曾有耳目以视听只是自民之视听便是天之视听如帝命文王岂天谆谆然命之只是文王要恁地便是理合恁地便是帝命之也又曰若一件事民人皆以为是便是天以为是若民人皆归往之便是天命也】○曰所谓君子无所不用其极者何也曰此结上文诗书之意也盖盘铭言自新也康诰言新民也文王之诗自新新民之极也故曰君子无所不用其极极即至善之云也用其极者求其止于是而巳矣【朱子曰观上文三引诗书而此以无所二字总而结之则于自新新民皆欲用其极可知矣】
