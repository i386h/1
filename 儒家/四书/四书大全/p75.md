<!-- { "loadSidebar": true } -->
　　其才可以辅幼君摄国政其节至于死生之际而不可夺可谓君子矣【朱子曰托孤寄命有才者能之临大节而不可夺非有徳者不能也○问君子才徳出众之名曰有徳而有才方见于用如有徳而无才则不能为用亦何足为君子○新安胡氏曰周礼防云六尺年十五故知为幼君孟子曰公侯皆方百里故知为国政也才者徳之用节者徳之守二者不可偏废有其节无其才虽无欺人之心而未足以托恐不免为他人所欺也虽无窃人之心而未足以寄恐不免为他人所窃也为人欺窃而徒死无益矣荀息死于奚齐是也有其才无其节则大者不足观矣霍光夺于妻显是也二者虽若槩言而节为之本】与疑辞也决辞设为问答所以深着其必然也【问此章本是兼才节说然紧要处却在节操上朱子曰不然三句都是一般说须是才节兼全方可谓之君子若无其才而徒有其节虽死何益如受人托孤之责自家虽无欺之之心却被别人欺了也是自家不了事不能受人之托矣如受人百里之寄自家虽无窃之之心却被别人窃了也是自家不了事不能受人之寄矣自家徒能临大节而不可夺却不能了得他事虽能死也济得甚事故伊川说君子者才徳出众之名孔子曰君子不器既曰君子须是事事理得方可若但有节而无才也唤做好人只是不济得事耳○问托孤寄命虽资质髙者亦可及临大节而不可夺非学问至者恐不能曰资质髙底也都做得学问到底也都做得大抵是上两句易下一句难譬如说有猷有为有守托孤寄命是有猷有为临大节而不可夺却是有守○新安陈氏曰既有可托可寄之才又有不可夺之节则始之疑其为君子人者今决知其为君子人矣大意以节为重而才以成之节也者才之所恃以立才也者节之所頼以成者欤】○程子曰节操如是可谓君子矣【双峯饶氏曰既以才节并言复引程子节操之说者以明重在于节也○问临大节而不可夺也贯上二句盖惟临大节而不可夺方见得可以托可以寄耳夫托孤寄命幸而无大变未见其难也唯其防微之间义理精明危疑之时志意坚定虽国势抢攘人心摇兀犹能保辅幼孤而安其社稷维持百里而全其生灵利害不能移其见死生不能易其守故曰临大节而不可夺也斯足以当夫所谓可以托可以寄矣朱子曰此叚亦好鄙意正如此说然可以二字盖犹以其才言之不可夺处乃见其节重处正在此也】
　　○曽子曰士不可以不毅任重而道逺
　　寛广也【新安胡氏曰寛则容受之多广则承载之阔】毅【鱼既反】强忍也【新安陈氏曰强则执守之坚忍则负荷之久】非不能胜【平声下能胜同】其重非毅无以致其逺【朱子曰只是寛广却被人只把做度量寛容看了便不得是执徳不之是无所不容心里无足时道理事物都着得若容民畜众也是但是外面事今人多作容字说了则字里面无用工夫处○字只对隘字看便见得如看文字只执一说见众说皆不复取便是不若底人便包容众说又非是于中无所可否包容之中又为判别此便是○乃能胜得个重任毅便能担得逺去而不毅虽胜得重任恐去前面倒了○毅是立脚处坚忍强厉担负得去底意○潜室陈氏曰言其量之容犹大车之足以载重毅言其力之劲犹健马之足以致逺○云峯胡氏曰惟能胜重不以一善而自足也惟能致逺不以半途而自废也○吕氏曰自小者无敢为之心自怠者无必为之志此毅之反也】
　　仁以为己任不亦重乎死而后已不亦逺乎
　　仁者人心之全徳而必欲以身体而力行之可谓重矣一息尚存此志不容少懈【居隘反】可谓逺矣【朱子曰须是认得个仁又将身体騐之方真个知得这担子重真个是难世间有两种有一种全不知者固全无摸索处又有一种知得仁之道如此大而不肯以身任之者今自家全不防担着如何知得他重与不重所以学不贵徒说须要实去騐而行之方知○庆源辅氏曰仁包四者无物不体以为己任可谓重矣非寛洪容受何以胜其任且曰必欲身体而力行之则异乎说仁而但欲知之者矣与生俱生无有间断死而后已可谓逺矣非强忍坚决何以致其逺且曰此志不容少懈则信乎求仁者不可有造次颠沛之违矣○觉轩蔡氏曰毅不可执一而废一盖者易失之不毅毅者易失之不然毅之任重道逺又惟归于仁何也盖仁道最大孔门道莫大于求仁盖仁之道非全体而不息者不足以当之惟其全体也则无一理之不该所以不可不惟其不息也则无一念之间断所以不可不毅仁之任重而道逺如此是岂可以易为哉曽子平日三省一贯致力于大学格致诚正修齐治平不使有一理之或违非而何啓手啓足犹战兢而不已易箦之际得正而毙非毅而何此所以卒任道之责也】○程子曰而不毅则无规矩而难立毅而不则隘陋而无以居之【此是寛以居之之居】又曰大刚毅然后能胜重任而逺到【朱子曰曽子言以能问于不能见曽子处又言临大节而不可夺见他毅处○新安陈氏曰此章初以毅二者并立对说细味之任重而道逺而字已作一意贯说下来又所谓死而后已者何事哉即是已所以任此仁者身体力行至死而后已也程子谓大刚毅然后能胜重任而逺到不假训释辞约而意贯矣】
　　○子曰兴于诗
　　兴起也诗本性情有邪有正【新安胡氏曰如二南之正始为正郑卫之淫奔为邪】其为言既易【去声下同】知【诗辞明白而近人情】而吟咏之间抑反覆【新安陈氏曰抑谓声音髙下反覆谓前后重复翻倒】其感人又易入故学者之初所以兴起其好【去声】善恶【去声】恶之心而不能自已者必于此而得之【新安陈氏曰此字指诗而言学者之初得力在此】
　　立于礼
　　礼以恭敬辞逊为本而有节文度数之详【新安胡氏曰恭主一身而言敬主一心而言处己之道也辞者解使去己让者推以与人接物之方也节文品节文章也度数制度数目也既有以为处己接物之本而周旋曲折又能纎悉如此○新安陈氏曰恭敬辞逊礼之本也节文度数礼之文也】可以固人肌肤之防筋骸【音斤谐】之束【出记礼运○新安胡氏曰人肌肤本有所防筋骸本有所束至此又愈坚固】故学者之中所以能卓然自立而不为事物之所摇夺者必于此而得之【新安陈氏曰此字指礼而言学者之中得力在此○庆源辅氏曰礼虽本于恭敬辞逊然规矩森严节目明备外足以固人之肌肤筋骸而内足以禁人之非心逸志学者之中于此固执而允蹈焉则足踏实地卓然自立而外物不足以摇夺之】
　　成于乐
