<!-- { "loadSidebar": true } -->
　　慊恨也少也或作嗛字书以为口衘物也然则慊亦但为心有所衘之义其为快为足为恨为少则因其事而所衘有不同耳孟子言我之意非如景子之所言者因引曽子之言而云夫此岂是不义而曾子肯以为言是或别有一种【上声】道理也达通也盖通天下之所尊有此三者曾子之说盖以徳言之也今齐王但有爵耳安得以此慢于齿徳乎【朱子曰达尊之説达通也三者不相值则各伸其尊而无所屈一或相值则通视其重之所在而致隆焉故朝廷之上以伊周之忠圣耆老而祗奉嗣王左右孺子不敢以其齿徳加焉至论辅世长民之任则太甲成王固拜手稽首于伊周之前矣其迭为屈伸以致崇极之义不异于孟子之言也故曰通视其重之所在而致隆焉惟可与权者知之爵也齿也盖有偶然而得之者是以其尊施于朝廷者则不及于乡党施于乡党者则不及于朝廷而人之敬之也亦或以貌而不以心惟徳得于心充于身刑于家推于乡党而达于朝廷者也曽子曰彼以其富其爵我以吾义吾仁子思曰事之云乎岂曰友之云乎孟子曰恶得有其一以慢其二哉师弟子间意见之相合固如此○双峰饶氏曰景子之言是人臣事君之常孟子之言是人君尊贤之道○东阳许氏曰仁者循理乐天安贫守分故不知彼之富义者审度事宜进退有制故不羡彼之爵富只在彼爵可加我故用仁义字不同】
　　故将大有为之君必有所不召之臣欲有谋焉则就之其尊徳乐道不如是不足与有为也【乐音洛】
　　大有为之君大有作为非常之君也程子曰古之人所以必待人君致敬尽礼而后往者非欲自为尊大也为【去声】是故耳【双峰饶氏曰不如是指谋焉则就之】
　　故汤之于伊尹学焉而后臣之故不劳而王桓公之于管仲学焉而后臣之故不劳而霸
　　先从受学师之也后以为臣任之也【双峰饶氏曰何处见得学而后臣盖学师之臣相之也观尹之辞无所逊于汤桓之于管一则曰仲父二则曰仲父亦可见师之之意】
　　今天下地丑徳齐莫能相尚无他好臣其所教而不好臣其所受教【好去声】
　　丑类也尚过也所教谓聼从于己可役使者也所受教谓己之所从学者也
　　汤之于伊尹桓公之于管仲则不敢召管仲且犹不可召而况不为管仲者乎
　　不为管仲孟子自谓也【庆源辅氏曰不为管仲孟子到此不得已而直言之不如是则公孙丑之徒终不足以知此义也】范氏曰孟子之于齐处【上声】賔师之位非当仕有官职者故其言如此【问賔师如何朱子曰当时有所谓客卿是也大概尊礼之而不居职任事但召之则不往○新安陈氏曰若当仕有官职乃可以其官召之耳】○此章见賔师不以趋走承顺为恭而以责难陈善为敬【新安陈氏曰恭见于外貌者故于趋走承顺言之敬存于中心者故于责难陈善言之】人君不以崇髙富贵为重而以贵徳尊士为贤则上下交而徳业成矣【南轩张氏曰孔子燔肉不至而去鲁不知者以为为肉知者以为为无礼皆非知孔子者孟子不朝而出吊不知者或以为要君知者则以为太甚矣公孙仲子以门人近属犹不克知何怪于景丑乎将朝礼也闻王托疾之言而不往义也明日出吊欲王深惟其故取瑟意也使仲子知孟子之心则告之曰昔者疾今日愈而出吊矣岂不正大而何必为是纷纷哉王托疾要贤邪志也孟子方引以当道可徇其邪志乎孟子知人皆可为尧舜故以尧舜事望王若以仆仆共命为敬则仆妾服役之事耳孟子于公孙仲子告之不详二子学者也欲其深省而自识于景子陈义着明如此景子大夫也庶几其有以啓悟王心焉初不可召而后为卿于齐何也王始不能如汤之于伊尹犹望共感悟于终也贤者伸缩变化皆有深意存焉○庆源辅氏曰天地交而后万物遂上下交而后徳业成此自然之理也世衰道防君不知下贤惟知恃势以骄贤者下不知自重惟知自屈以谄时君上日骄而下日谄上下之情扞格而不接徳之与业涣散而无成天下日趋于乱而世俗犹以孟子为迂濶亦可悲矣○新安陈氏曰上下之交惟不苟合然后可合耳】
　　○陈臻问曰前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣
　　陈臻孟子弟子兼金好金也其价兼倍于常者一百百镒【音逸】也
　　孟子曰皆是也
　　皆适于义也【庆源辅氏曰陈臻则就事迹校量孟子则以义理断制】
　　当在宋也予将有逺行行者必以赆辞曰餽赆予何为不受【赆徐刃反】
　　赆送行者之礼也
　　当在薛也予有戒心辞曰闻戒故为兵餽之予何为不受【为兵之为去声】
　　时人有欲害孟子者孟子设兵以戒备之薛君以金餽孟子为兵备辞曰闻子之有戒心也【有其辞则义可受矣】
　　若于齐则未有处也无处而餽之是货之也焉有君子而可以货取乎【焉于防反】
　　无逺行戒心之事是未有所处【上声】也【未有所处则无辞而义不可受矣】取犹致也【朱子曰取是罗致之意轻受之便是被他以货贿笼络了问处字是处物为义之处否曰是○南轩张氏曰人于不当受而受其动于物固也当受不受亦是为物所动何则以其蔽于物而见物之大也圣贤从容不廹惟义之安外物何有焉物有大小义之所在一耳○新安陈氏曰孟子辞受从容惟义之安陈臻欲辞则皆辞受则皆受而不知随事以酌其义固哉】○尹氏曰言君子之辞受取予【通作与】唯当【去声】于理而已【庆源辅氏曰孟子于此无予尹氏并予言之者学者观此非特可知辞与取之义亦可知所予矣】
　　○孟子之平陆谓其大夫曰子之持防之士一日而三失伍则去之否乎曰不待三【去上声】
　　平陆齐下邑也大夫邑宰也防有枝兵也士战士也伍行【音杭】列也去之杀之也
　　然则子之失伍也亦多矣凶年饥嵗子之民老羸转于沟壑壮者散而之四方者几千人矣曰此非距心之所得为也【几上声】
　　子之失伍言其失职犹士之失伍也距心大夫名对言此乃王之失政使然非我所得専为也【双峰饶氏曰凶年説得濶如水旱疾疫之类饥嵗只是五谷不熟】
　　曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与曰此则距心之罪也【为去声死与之与平声】
　　牧之养之也牧牧地也刍草也孟子言若不得自専何不致其事而去
　　他日见于王曰王之为都者臣知五人焉知其罪者惟孔距心为王诵之王曰此则寡人之罪也【见音现为王之为去声】为都治邑也邑有先君之庙曰都【左传庄公二十八年筑郿非都也凡邑有宗庙先君之主曰都无曰邑邑曰筑都曰城周礼四县为都四井为邑然宗庙所在虽邑曰都尊之也】孔大夫姓也为王诵其语欲以风【去声】晓王也○陈氏曰【陈氏名旸字晋臣三山人】孟子一言而齐之君臣举知其罪固足以兴邦矣然而齐卒不得为善国者岂非说【音悦】而不绎从而不改故邪【庆源辅氏曰孟子一言而齐之君臣举知其罪者理明辞达长于譬喻而能感发于人故也然齐之君臣虽知其罪而终不能改绎者志小气轻志小则易定盖原不曽有大底规模气轻则多率多率则凡事説过便休都无自讼自责之意如此则何縁防改○云峰胡氏曰齐之君臣一时闻孟子之言皆知其罪天理之乍明也终于不改人欲锢之也】
　　○孟子谓蚳鼃曰子之辞灵丘而请士师似也为其可以言也今既数月矣未可以言与【蚳音迟鼃乌化反为去声与平声】蚳鼃齐大夫也灵丘齐下邑似也言所为近似有理可以言谓士师近王得以諌刑罚之不中【去声】者
　　蚳鼃諌于王而不用致为臣而去
　　致犹还也
　　齐人曰所以为蚳鼃则善矣所以自为则吾不知也【为去声】
　　讥孟子道不行而不能去也
　　公都子以告
　　公都子孟子弟子也
　　曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉
　　官守以官为守者言责以言为责者绰绰寛貌裕寛意也孟子居賔师之位未尝受禄故其进退之际寛裕如此【南轩张氏曰孟子异乎蚳鼃故得从容不廹陈善闭邪以俟王之改可徐处乎进退之宜也然卒致为臣而归诚意偹至啓告曲尽而王终莫悟则有去之而已然三宿出昼犹庶几王之改终从容不廹也岂悻悻者能识之○庆源辅氏曰距心有官守蚳鼃有言责鼃虽未自以为罪然谏不行能去距心虽知其罪然如是而止不闻其能去也鼃贤于距心矣○双峰饶氏曰余裕是寛缓不廹之意賔师从容规讽以渐而入如今朋友相似少焉不入亦当去但寛得些子不如那有官守言责者恁地逼廹不得其职不得其言则目下便着休或疑孔子不脱冕而行与孟子之说不同曰正是一般盖孔子有去志久矣但去得不恁地逼廹后来膰肉不至方不脱冕而行且如卫灵公可谓无道然亦以賔礼待孔子故孔子在卫极多时后来却因问陈明日遂行亦是久有去志因此遂行耳】尹氏曰进退久速当【去声】于理而已【云峰胡氏曰集注前引尹氏言君子之辞受取予唯当于理而已此又引其言曰进退久速当于理而已盖天理人欲之几防不可不辨当辞而辞是天理受即非矣可久而久是天理速即非矣如此则当于理不如此则渉于欲故惟圣人能审其几焉】
　　○孟子为卿于齐出吊于滕王使盖大夫王驩为辅行王驩朝暮见反齐滕之路未尝与之言行事也【盖古盍反见音现】
　　盖齐下邑也王驩王嬖臣也辅行副使【去声下同】也反往而还也行事使事也【庆源辅氏曰使事谓吊祭之礼邦交之仪凡礼文制数皆是】
　　公孙丑曰齐卿之位不为小矣齐滕之路不为近矣反之而未尝与言行事何也曰夫既或治之予何言哉【夫音扶】
　　王驩盖摄卿以行故曰齐卿夫既或治之言有司己治之矣孟子之待小人不恶而严如此【南轩张氏曰孟子虽为卿而实賔师也则夫礼文制数固可付之于有司是王驩虽曰辅行然齐王之意特欲借孟子以为重有司之事不敢以烦而驩则行之也孟子特统其大纲于上而驩则共其事于下若驩于事上之礼有失邦交之仪有旷则孟子固不免有言以正其事之失也彼既或治之未见有可正之事则亦乌用有言哉○庆源辅氏曰夫既或治之正答公孙丑未尝与之言行事一句孟子言使事有司既已治之而得其宜矣自不须更与王驩言也只此句便见孟子之待小人不恶而严之意使有司不能治其事于礼仪制数有旷阙不齐整处而孟子固不与驩言而正之则非所谓不恶矣今有司既已能治办其事而犹与之言则便有徇之之意而不可谓之严矣然自常情观之孟子之不与驩言不以为恶之而不欲与之言则以为易之而不足与之言矣夫恶之而不欲与之言则隘易之而不足与之言则忽隘与忽孟子无是心也但言有司既已能治办其事而不与之言则亦是顺理之事而其中自有不恶而严之意耳故愚尝谓君子之待小人有正己而无屈意有容徳而无过礼恶恶之心虽不能无然亦不为己甚之疾也○新安陈氏曰君子以逺小人不恶而严易遯卦大象传文孟子于王驩不欲与言于吊公行子亦可见今答丑不过平平説所以不与言之意未始及也盖欲使丑自悟耳○治之朱子以为有司南轩以为驩正是治之者】
