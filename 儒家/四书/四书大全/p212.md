<!-- { "loadSidebar": true } -->
　　鲁君之宋呼于垤泽之门守者曰此非吾君也何其声之似我君也此无他居相似也【呼去声】
　　垤泽宋城门名也孟子又引此事为证【问孟子先言居移气养移体后却只言居朱子曰有是居则有是养居公卿有公卿底奉养居贫贱有贫贱底奉养言居则养在其中○南轩张氏曰居天下之广居宅乎天理者也宅之之久则其气质变化有不期然而然者矣夫圣贤相去虽有先后而玩其气象如出一人者以其所居之同故也○新安陈氏曰此章重在居广居一句势位之居犹足移气与贱者异广居之居其能充吾正气而与常人异也必矣】
　　○孟子曰食而弗爱豕交之也爱而不敬兽畜之也【食音嗣畜许六反】
　　交接也畜养也兽谓犬马之属
　　恭敬者币之未将者也
　　将犹奉也诗曰承筐是将【小雅鹿鸣篇】程子曰恭敬虽因威仪币帛而后发见【形甸反】然币之未将时已有此恭敬之心非因币帛而后有也
　　恭敬而无实君子不可虚拘
　　此言当时诸侯之待贤者特以币帛为恭敬而无其实也拘留也【赵邠卿曰实谓爱敬也○庆源辅氏曰世衰道防在上者皆不知有恭敬待贤之诚而惟恃其有币帛之聘在下者惟知有币帛之可慕而不知察夫上之人所以待之之诚上下之情交鹜于利而不知有义理焉故孟子发此论以警之】
　　○孟子曰形色天性也惟圣人然后可以践形
　　人之有形有色无不各有自然之理所谓天性也践如践言之践【礼记曲礼修身践言谓之善行】盖众人有是形而不能尽其理故无以践其形惟圣人有是形而又能尽其理然后可以践其形而无歉【苦忝反】也○程子曰此言圣人尽得人道而能充其形也盖人得天地之正气而生与万物不同既为人须尽得人理然后称【去声】其名众人有之而不知贤人践之而未尽能充其形惟圣人也杨氏曰天生烝民有物有则物者形色也则者性也各尽其则则可以践形矣【龟山杨氏曰莫非形也自圣人言之目之所视耳之所聴以至口之所言身之所动不待着意莫不合则所谓动容周旋中礼者也未至于圣则未免有克焉若孔子告顔渊非礼勿视等语是也故惟圣人然后可以践形○朱子曰形是耳目口鼻之类色如一颦一笑皆有至理○形色上便有天性视便有视之理聴便有聴之理○问形色天性下却云践形而不言色何也曰有此形便有此色言形则色在其中矣○践犹践言践约之践言圣人所为便踏着个形色之性耳性即理之谓伊川说充其形色说得好形是形体色如临防则有哀色介胄则有不可犯之色之类天之生人人之得于天其具耳目口鼻者莫不皆有此理耳便必当无有不聪目便必当无有不明口便必能尽别天下之味鼻便必能尽别天下之臭圣人与常人都一般惟众人有气禀之杂物欲之累虽同是耳也而不足于聴同是目也而不足于明同是口而不足以别味同是鼻而不足以别臭虽有是形而不能充践此形惟圣人耳则十分聪目则十分明口鼻莫不皆然如此方可以践此形○潜室陈氏曰圣人尽性地位方偿得他本来形色学未至于圣人则于性分道理未免亏欠才于性分有亏欠即是空具此形色不能充践满足也○问孟子曰形色天性也告子曰食色性也二者之分如何曰形色为性是引气入道理中来食色为性是逐道理出形气外去霄壤之分○新安陈氏曰程子之说盖自践字推广之众人全不能践者也贤人虽能践之而未尽者也圣人则极能践之而无不尽者也如洪范五事则貌言视聴思极于肃又哲谋圣皆践形之意也】
　　○齐宣王欲短防公孙丑曰爲朞之防犹愈于己乎己犹止也【新安陈氏曰丑附其说谓三年短而为朞犹胜于止而不为者乎】
　　孟子曰是犹或紾其兄之臂子谓之姑徐徐云尔亦教之孝弟而已矣【紾之忍反】
　　紾戾也教之以孝弟之道则彼当自知兄之不可戾而防之不可短矣孔子曰子生三年然后免于父母之懐予也有三年之爱于其父母乎所谓教之以孝弟者如此盖示之以至情之不能已者非强【上声】之也
　　王子有其母死者其傅为之请数月之防公孙丑曰若此者何如也【为去声】
　　陈氏曰王子所生之母死厌【一甲反】于嫡母而不敢终防其傅为请于王欲使得行数月之防也【大功九月小功五月】时又适有此事丑问如此者是非何如按仪礼公子为【亦去声】其母【所生母】练冠麻衣縓【七绢反赤黄色】缘【俞绢反】既葬除之疑当时此礼已废或既葬而未忍即除故请之也【仪礼防服章记公子为其母练冠麻衣縓縁为其妻縓冠葛绖帯麻衣縓縁皆既葬除之公子君之庶子】
　　曰是欲终之而不可得也虽加一日愈于己谓夫莫之禁而弗为者也【夫音扶】
　　言王子欲终防而不可得其傅为请虽止得加一日犹胜不加我前所讥乃谓夫莫之禁而自不为者耳○此章言三年通防天经地义不容私意有所短长示之至情【人心天理之真切处】则不肖者有以企【去智反】而及之矣
　　○孟子曰君子之所以教者五
　　下文五者盖因人品髙下或相去逺近先后之不同【庆源辅氏曰如时雨化品之髙者成徳达财其次也答问下者也私淑艾有同时而相去或逺不同时而其生也后不能及门受业者也】
　　有如时雨化之者
　　时雨及时之雨也草木之生播种封殖【丞职反】人力已至而未能自化所少者雨露之滋耳及此时而雨之则其化速矣教人之妙亦犹是也若孔子之于顔曾是已【程子曰待物生以时雨润之使之自化○朱子曰时雨化者不先不后适当其时而已○他地位已到因而发之如孔子告顔子以四勿告曾子以一贯所谓时两化之者○新安陈氏曰惟人力已至而后时雨可化惟顔曾力到功深而后孔子之化可施使他弟子而遽以是告之是犹种殖之力未至虽有时雨亦不能速行也】
　　有成徳者有达财者
　　财与材同此各因其所长而教之者也成徳如孔子之于冉闵达财如孔子之于由赐【朱子曰成就其徳徳则天资纯粹者通达其材材是天资明敏者○云峰胡氏曰孔门四科顔曾冉闵皆以徳行称孟子五教集注则以夫子之于冉闵为成徳而顔曾为时雨化之何也盖自顔曾以下皆在夫子教之之中而顔曾二子独得夫子化之之妙也】
　　有答问者
　　就所问而答之若孔孟之于樊迟万章也【南轩张氏曰成徳达财答问固在其中而又有所谓答问者此则专为凡答其来问者也虽鄙夫之空空所以答之者亦无非竭两端之教也○庆源辅氏曰樊迟之粗鄙万章之浅率孔孟皆必俟其问而后告教之是也】
　　有私淑艾者【艾音乂】
　　私窃也淑善也艾治也人或不能及门受业但闻君子之道于人而窃以善治其身是亦君子教诲之所及若孔孟之于陈亢夷之是也孟子亦曰予未得爲孔子徒也予私淑诸人也【朱子曰艾芟草也自艾淑艾皆有斩絶自新之意惩艾创艾亦取诸此○有答问者未及师承只是来相答问而已私淑艾者未尝亲见靣授只是或闻其风而师慕之或私窃传其善言善行学之以善于其身是亦君子之教诲也】
　　此五者君子之所以教也
　　圣贤施教各因其材小以成小大以成大无弃人也【赵氏曰君子之教人如天地之生物各因其材而笃焉天地无弃物圣贤无弃人】
　　○公孙丑曰道则髙矣美矣宜若登天然似不可及也何不使彼为可几及而日孳孳也【几音机】
　　孟子曰大匠不爲拙工改废绳墨羿不爲拙射变其彀率【为去声彀古候反率音律】
　　彀率弯弓之限也言教人者皆有不可易之法不容自贬【悲检反】以徇学者之不能也
　　君子引而不发跃如也中道而立能者从之
　　引引弓也发发矢也跃如如踊跃而出也因上文彀率而言君子教人但授以学之之法而不告以得之之妙如射者之引弓而不发矢然其所不告者已如踊跃而见于前矣中者无过不及之谓中道而立言其非难非易【去声】能者从之言学者当自勉也【朱子曰引而不发谓渐启其端而不竟其说跃如谓义理昭著如有物跃然于心目之闲○跃如是道理活泼泼地发出在面前如由中跃出○引而不发跃如也须知得是引个甚麽是怎生地不发又是甚麽物事跃在面前须是耸起这心与他看教此心精一无些子夹杂方见得他那精防妙处○道理散在天下事物之闲圣贤也不是不说然也全说不得自是那妙处不容説然虽不説只才拨动那头了时那个物事自跌落在面前如张弓十分满而不发箭虽不发箭然已知得其个是中这物事了○南轩张氏曰圣人之道天下之正理不可过不可不及也自卑者视之以为甚髙而不知其髙之为中也自隘者视之以为甚大而不知其大之为常也徇彼而迁就则非所以为道矣能与不能则存乎其人耳中道而立能者从之此正大之体而天地之情也学者循绳墨彀率而勿舍焉及其久也将自有得不然蕲获助长为害祗甚矣】○此章言道有定体教有成法卑不可抗髙不可贬语不能显黙不能藏【汪氏曰君子虽不贬道以徇人亦未尝离人絶物而使人不可几及也○云峯胡氏曰道有定体故卑不可抗髙不可贬是之谓中道而立教有成法故语不能显黙不能蔵而在乎人之能者从之○新安陈氏曰道有定体谓中道而立教有成法谓绳墨彀率卑者不可抗之使髙髙者不可贬之使卑申言道有定体也虽语有不能显者谓引而不发虽黙有不能蔵者谓跃如也熟玩味之有无穷之妙】
　　○孟子曰天下有道以道殉身天下无道以身殉道殉如殉葬之殉以死随物之名也【记檀弓下陈子车死于卫其妻与其家大夫谋以殉葬谋特杀人以殉葬定而后陈子亢至以告曰夫子疾莫养于下请以殉葬子亢曰以殉葬非礼也虽然则彼疾当养者孰若妻与宰得已则吾欲已不得已则吾欲以二子者之为之也于是弗果用】身出则道在必行道屈则身在必退以死相从而不离【去声】也【赵氏曰道不可离也虽时有治乱已有穷达非道殉身即身殉道以死相从岂可得而离哉】
　　未闻以道殉乎人者也
　　以道从人妾妇之道【华阳范氏曰君子遭世之治则身显而道行得志泽加于民故以道从身遭世之乱则身隐而道不行不得志脩身见于世故以身从道以道殉乎人者陈代所谓枉尺而直寻也古之圣贤以道殉身伊尹周公是也以身殉道孔子孟子是也君子穷达不离乎道道可以处则处道可以出则出故人君用人不用其身惟用其道以道殉人者虽得之无所用也○南轩张氏曰身与道不可离也以道殉人则是可离矣乌有所谓道哉○新安陈氏曰妾妇以顺从为道故亦曰道孟子见有身徒显而道不行道不行而身犹不知隐者故发此论言当随时之理乱而酌身之进退非道殉身则身殉道身与道不可须臾离也使道不殉身身不殉道即是以道殉乎人矣】
　　○公都子曰滕更之在门也若在所礼而不答何也【更平声】
　　赵氏曰滕更滕君之弟来学者也
　　孟子曰挟贵而问挟贤而问挟长而问挟有勲劳而问挟故而问皆所不答也滕更有二焉【长上声】
