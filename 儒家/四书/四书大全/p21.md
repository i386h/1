<!-- { "loadSidebar": true } -->
　　或问上章论齐家治国之道既以孝弟慈爲言矣此论治国平天下之道而复【扶又反】以是爲言何也曰三者人道之大端众心之所同得者也自家以及国自国以及天下虽有大小之殊然其道不过如此而已但前章专以己推而人化爲言此章又申言之以见【形甸反】人心之所同而不能己者如此是以君子不唯有以化之而又有以处【上声下同】之也【新安陈氏曰老老长长恤孤躬行于上而民兴孝弟不倍于下是有以化之絜矩是乃处之之道也】盖人之所以爲心者虽曰未甞不同然贵贱殊势贤愚异禀苟非在上之君子眞知实蹈有以倡【尺亮反】之则下之有是心者亦无所感而兴起矣【以上详说有以化之】幸其有以倡焉而兴起矣然上之人乃或不能察彼之心而失其所以处之之道则彼其所兴起者或不得遂而反有不均之叹是以君子察其心之所同而得夫【音扶】絜矩之道然后有以处此而遂其兴起之善端也【以上详説有以处之】曰何以言絜之爲度【待洛反下同】也曰此庄子所谓挈之百围贾子所谓度长絜大者也【庄子名周人间世篇匠石之齐至于曲辕见社栎树其大蔽牛絜之百围注絜围束也是将一物围束以为之则也贾子名谊西汉洛阳人过秦论试使山束之国与陈渉度长絜大比权量力则不可同年而语矣】前此诸儒盖莫之省【悉井反】而强【上声】训以挈【口结反】殊无意谓先友太史范公【名如圭丈公父韦斋之友】乃独推此以言之而后其理可得而通也盖挈度也矩所以爲方也以己之心度人之心知人之所恶【去声下同】者不异乎己则不敢以己之所恶者施之于人使吾之身一处乎此则上下四方物我之际各得其分【去声】不相侵越而各就其中校【音教】其所占之地则其广狭长短又皆平均如一截然方正而无有余不足之处【去声】是则所谓絜矩者也夫【音扶】爲天下国家而所以处心制事者一出于此则天地之间将无一物不得其所而凡天下之欲爲孝弟不倍者皆得以自尽其心而无不均之叹矣天下其有不平者乎然君子之所以有此亦岂自外至而强【上声】爲之哉亦曰物格知至故有以通天下之志而知千万人之心即一人之心意诚心正故有以胜一己之私而能以一人之心爲千万人之心其如此而已矣【格庵赵氏曰天下之志万殊理则一也物格知至者能烛理则视众人之心犹一心而明絜矩之义公则一致私则万殊意诚心正者能克己则以一心为众人之心而尽絜矩之道】一有私意存乎其间则一膜【音莫】之外便爲胡越虽欲絜矩亦将有所隔碍【牛代反】而不能通矣若赵由之爲守则易【去声】尉而爲尉则陵守王肃之方于事上而好【去声】人佞己推其所由盖出于此而充其类则虽桀纣盗跖【音只】之所爲亦将何所不至哉【史记酷吏传周阳由者其父赵兼以淮南王舅父侯周阳故因姓周阳氏由为郎事孝文及景帝景帝时为郡守武帝即位吏治尚循谨甚然由居二千石中最为酷暴骄恣所居郡必夷其豪为守视都尉如令为令必陵太守夺之治由后为河东都尉时与其守胜屠公胜屠即申屠也相告言罪胜屠公当抵罪义不受刑自杀而由弃市○魏志王肃传肃太和中拜散骑常侍肃字子雍东海郡人史评曰刘实以为肃方于事上而好下佞己此一反也】曰然则絜矩之云是则所谓恕者己乎曰此固前章所谓如爱己之心以爱人者也夫子所谓终身可行程子所谓充拓【音托】得去则天地变化而草木蕃【音烦】充拓不去则天地闭而贤人隐皆以其可以推之而无不通耳【朱子曰推得去则物我贯通自有个生生无穷底意思便有天地变化草木蕃气象天地只是这様道理若推不去物我隔絶欲利于己不利于人欲己之富欲人之贫欲己之寿欲人之夭似这气象全然闭塞隔絶了便似天地闭贤人隐】然必自其穷理正心者而推之则吾之爱恶取舍【上声】皆得其正而其所推以及人者亦无不得其正是以上下四方以此度【音铎】之而莫不截然各得其分【去声】若于理有未明而心有未正则吾之所欲者未必其所当欲吾之所恶者未必其所当恶乃不察此而遽欲以是爲施于人之凖则则其意虽公而事则私是将见其物我相侵彼此交病而虽庭除之内跬【丘弭反】歩之间亦且参商【参音森参商二星名】矛盾【盾食允反二者皆兵器名】而不可行矣尚何终身之望哉是以圣贤凡言恕者又必以忠爲本而程子亦言忠恕两言如形与影欲去【上声】其一而不可得盖唯忠而后所如之心始得其正是亦此篇先后本末之意也【所当先而为本者忠也所当后而为末者恕也】然则君子之学可不谨其序哉【朱子曰忠是本体恕是枝叶非是别有枝叶乃是本根中发出枝叶○陈氏曰大槩忠恕只是一物就中截作两片则为二物盖存诸中者既忠则发出外来便是恕应事接物处不恕则是在我者必不十分眞实故发出忠底心便是恕底事做成恕底事便见忠底心】○曰自身而家自家而国自国而天下均爲推己及人之事而传之所以释之者一事自爲一说若有不能相通焉者何也曰此以势之远迩事之先后而所施有不同耳实非有异事也盖必审于接物好恶【二字并去声下同】不偏然后有以正伦理笃思义而齐其家其家已齐事皆可法然后有以立标凖胥教诲而治其国其国已治【去声】民知兴起然后可以推已度【待洛反】物举此加彼而平天下此以其远近先后而施有不同者也然自国以上【上声】则治于内者严宻而精详自国以下则治于外者广愽而周遍亦可见其本末实一物首尾实一身矣何名爲异说哉【格庵赵氏曰严宻精详所以为广博周遍之地治内者疎略苟简则治外者虽欲广博周遍得乎】○曰所谓民之父母者何也曰君子有絜矩之道故能以己之好恶知民之好恶又能以民之好恶爲己之好恶也夫【音扶】好其所好而与之聚之恶其所恶而不以施焉则上之爱下眞犹父母之爱其子矣彼民之亲其上岂不亦犹子之爱其父母哉【三山陈氏曰父母之于子其所好恶无有不知者体气同也至于民之好恶其君常有所不知无他制于形体之异耳能絜矩则能以民之心为心而可以父母斯民民亦父母之矣】○曰此所引节南山之诗何也曰言在尊位者人所观仰不可不谨若人君恣己徇私不与天下同其好恶则爲天下僇如桀纣幽厉也○曰得众得国失众失国何也曰言能絜矩则民父母之而得众得国矣不能絜矩则爲天下僇而失众失国矣○曰所谓先慎乎徳何也曰上言有国者不可不谨此言其所谨而当先者尤在于徳也徳即所谓明徳所以谨之亦曰格物致知诚意正心以脩其身而已矣○曰此其深言务财用而失民何也曰有徳而有人有土则因天分地不患乎无财用矣然不知本末而无絜矩之心则未有不争鬭其民而施之以劫夺之教者也易大传曰何以聚人曰财春秋外传曰【即国语】王人者将以导利而布之上下者也故财聚于上则民散于下矣财散于下则民归于上矣言悖而出者亦悖而入货悖而入者亦悖而出郑氏以爲君有逆命则民有逆辞上贪于利则下人侵畔得其防矣○曰前既言命之不易矣此又言命之不常何也曰以天命之重而致其丁寜之意亦承上文而言之也盖善则得之者有徳而有人之谓也不善则失之者悖入而悖出之谓也然则命之不常乃人之所自爲耳可不谨哉○曰其引秦誓何也曰言好【去声下同】善之利及其子孙不好善之害流于后世亦由絜矩与否之异也曰媢疾之人诚可恶【去声下并同】矣然仁人恶之之深至于如此得无疾之己甚之乱邪曰小人爲恶【如字下恶人其恶善恶并同】千条万端其可恶者不但媢疾一事而已仁人不深恶乎彼而独深恶乎此者以其有害于善人使民不得被其泽而其流祸之长及于后世而未已也然非杀人于货之盗则罪不至死故亦放流之而已然又念夫【音扶】彼此之势虽殊而苦乐【音洛】之情则一今此恶人放而不远则其爲害虽得不施于此而彼所放之地其民复【扶又反】何罪焉故不敢以己之所恶施之于人而必远而置之无人之境以御魑【抽知反】魅【音媚】而后己盖不惟保安善人使不蒙其害亦所以禁伏凶人使不得稔其恶虽因彼之善恶而有好恶之殊然所以仁之之意亦未甞不行乎其间也此其爲御乱之术至矣而何致乱之有曰迸之爲屏【必正反下同】何也曰古字之通用者多矣汉石刻词有引尊五美屏四恶者而以尊爲遵以屏爲迸则其证也曰仁人之能爱人能恶人何也曰仁人者私欲不萌而天下之公在我是以是非不谬【靡又反】而举措得宜也○曰命之爲慢与其爲怠也孰得曰大凡疑义所以决之不过乎义理文势事证三者而已今此二字欲以义理文势决之则皆通欲以事证决之则无考盖不可以深求矣若使其于义理事实之大者有所乡【许亮反】背【音佩】而不可以不究犹当视其缓急以爲先后况于此等字既两通而于事义无大得失则亦何必苦心极力以求之徒费日而无所益乎以是而推他亦皆可见矣曰好善恶【好恶并去声下同】恶【如字】人之性然也有拂人之性者何哉曰不仁之人阿党媢疾有以陷溺其心是以其所好恶戾于常性如此与民之父母能好恶人者正相反使其能胜私而絜矩则不至于是矣○曰忠信骄泰之所以爲得失者何也曰忠信者尽己之心而不违于物絜矩之本也骄泰则恣巳徇私以人从欲不得与人同好恶矣○曰上文深陈财用之失民矣此复【扶又反】言生财之道何也曰此所谓有土而有财者也夫【音扶】洪范八政食货爲先【见尚书洪范篇三八政畴】子贡问政而夫子告之亦以足食爲首盖生民之道不可一日而无者圣人岂轻之哉特以爲国者以利爲利则必至于剥民以自奉而有悖出之祸故深言其害以爲戒耳至于崇本节用【崇本生之众为之疾也节用食之寡用之舒也】有国之常政所以厚下而足民者则固未甞废也吕氏之说得其防矣【吕说已见章句中】有子曰百姓足君孰与不足孟子曰无政事则财用不足正此意也然孟子所谓政事则所以告齐梁之君使之制民之产者是己岂若后世头防【古外反】箕敛【力验反】厉民自养之云哉【前汉书陈余传秦为乱政外内骚动百姓罢敝罢音疲头防箕敛以供军费秦吏到民家计人头数以箕敛之而供军需财匮力尽】○曰仁者以财发身不仁者以身发财何也曰仁者不私其有故财散民聚而身尊不仁者惟利是图故捐身贾【音古】祸以崇货也然亦即财货而以其效言之尔非谓仁者眞有以财发身之意也曰未有府库财非其财者何也曰上好【去声下同】仁则下好义矣下好义则事有终矣事有终则爲君者安富尊荣而府库之财可长保矣此以财发身之效也上不好仁则下不好义下不好义则其事不终是将爲天下僇之不暇而况府库之财又岂得爲吾之财乎若商纣以自焚而起钜桥鹿台之财徳宗以出走而丰琼林大盈之积皆以身发财之效也【史记纣使师防作新淫声北里之舞靡靡之乐厚赋税以实鹿台之财而盈钜桥之粟以酒为池县肉为林爲长夜之饮百姓怨望而诸侯有畔者周武王于是遂率诸侯伐纣纣亦发兵距之牧野甲子日纣兵败纣走登鹿台衣其寳玉乃自焚而死武王遂斩纣头悬之白旗又书武成篇此篇记武王功成之事乃反商政政由旧散鹿台之财发钜桥之栗大赉于四海而万姓悦服○唐书陆贽始帝播迁帝徳宗也朱泚反帝出走在外府蔵委弃至是天下贡奉稍至乃于行在夹庑署琼林大盈二库别藏贡物贽諌以为今师旅方殷疮痛呻吟之声未息遽以珍贡私别库恐羣下有所觖望不满所望请悉出以赐有功给军赏帝悟即撤其署】○曰其引孟献子之言何也曰鸡豚牛羊民之所畜【许六反】养以爲利者也既已食君之禄而享民之奉矣则不当复【扶又反】与之争此公仪子所以防园葵去【上声下同】织妇而董子因有与之齿者去其角傅之翼者两其足之喻皆絜矩之义也【史记公仪休爲鲁相食茹而美食其菜曰茹防其园葵而弃之见其家织布好而疾出其家妇燔其机云欲令农夫工女安所雠其货乎雠售也谓食禄者不得与下民争利○西汉书董仲舒以贤良对防曰夫天亦有所分去声子上声之齿者去其角言天生物赋予有分定牛无上齿者则有角其余无角州有上齿傅之翼者两其足傅续曰附附着也言鸟不四足是所受大者不得取小也古之所予禄者不食于力不勤于末末谓工商之业是亦受大者不得取小与天同意者也】聚敛之臣剥民之膏血以奉上而民被其殃盗臣窃君之府库以自私而祸不及下仁者之心至诚恻怛【当葛反】宁亡己之财而不忍伤民之力所以与其有聚敛之臣宁有盗臣亦絜矩之义也昔孔子以臧文仲之妾织蒲而直斥其不仁【事详见论语公冶长篇】以冉求聚敛于季氏而欲鸣鼓以声其罪以圣人之宏大兼容温良博爱而所以责二子者疾痛深切不少假借如此其意亦可见矣【三山陈氏曰织纴亦俭矣而君子疾之以其主于利也冉求之聚敛未必有后世掊克之事但聚敛藏于季氏之家而不能布之于下则圣人疾而欲攻之况剥民力以自富乎○西山眞氏曰近世所谓善理财者何其僭乎此也元元已病而科敛日兴不知皮将尽而毛无所附也出新巧以笼愚民苟邀倍称之入不知朝四暮三之无益也孟子曰我能为君充府库今之所谓良臣古之所谓民贼也】曰国不以利爲利以义爲利何也曰以利爲利则上下交征不夺不餍以义爲利则不遗其亲不后其君盖惟义之安而自无所不利矣程子曰圣人以义爲利义之所安即利之所生正谓此也孟子分别【笔反】列义利防本塞源之意其传盖亦出于此云【朱子曰只万物皆得其分便是利君得其为君臣得其为臣父得其为父子得其为子何利如之这利字即易所谓利者义之和利便是义之和处】○曰此其言菑害并至无如之何何也曰怨己结于民心则非一朝一夕之可解矣圣贤深探其实而极言之欲人有以审于未然而不爲无及于事之悔也以此爲防人犹有用桑羊孔仅宇文融杨矜陈京裴延龄之徒以败其国者【桑羊杨愼矜朱子以在宋避讳故各去一字○张氏存中曰桑羊洛阳贾人之子汉武帝朝为治栗都尉领大司农尽管天下监铁后为御史大夫昭帝朝与燕王旦谋反坐诛○孔仅汉武帝朝为大农丞领盐铁事后为大农令○宇文融辨给多诈唐宗朝为覆田劝农使擢兵部员外郎兼侍御史又兼税地安辑戸口使拜御史中丞有司劾融交不逞作威福贬平乐尉司农发融在汴州绐隐官息钱巨万给事中冯绍烈深文推证诏流嵓州道广州惶恐而卒○杨愼矜唐宗朝为御史知杂事后授御史中丞以蓄谶纬妖言赐死○陈京事唐徳宗帝讨李希烈财用屈京为给事中与戸部侍郎赵賛请税民屋间架籍贾人资力以率贷之后以事罢为秘书少监卒○裴延龄唐徳宗朝为司农少卿领度支取宿奸老吏与谋以固帝幸延龄资苛刻专剥下附上肆骋谲怪时人侧目及死人语以相安惟帝悼不已】故陆宣公之言曰【陆公名防字敬舆苏州嘉兴人事唐徳宗諡曰宣其言见奏议】民者邦之本财者民之心其心伤则其本伤其本伤则枝干凋瘁【秦醉反】而根柢蹷【居月反】防矣吕正献公之言曰【吕公名公着字晦叔諡正献河南人其言见奏劄】小人聚敛以佐人主之欲人主不悟以爲有利于国而不知其终爲害也赏其纳忠而不知其大不忠也嘉其任怨而不知其怨归于上也呜呼若二公之言则可谓深得此章之指者矣有国家者可不监哉【格庵赵氏曰兴利之臣不过以聚敛为长防以掊克为善谋唯求取媚于上而不顾结怨于下人主以其奉已之欲悦而宠之不知其失民心而蠧国脉菑害并至匪一朝一夕之可解有必然之理者此桑羊之徒所以误人之天下国家至于极也陆吕二公之言可谓当矣如司马公辟善理财者不加赋之说则亦所当知其言曰天地所生财货百物止有此数不在民则在官譬如雨泽夏涝则秋旱此古今之至言也后世之臣有以言利媒人主者其尚以大学此章之防与三君子之言察之○玉溪卢氏曰圣贤千言万语其论道只在遏人欲以存天理其论治只在进君子而退小人】○曰此章之文程子多所更【平声下同】定而子独以旧文爲正者何也曰此章之义博故传言之详然其实则不过好恶【并去声】义利之两端而已但以欲致其详故所言已足而复【扶又反】更端以广其意是以二义相循间【去声】见【形甸反下同】层出有似于易置而错陈耳然徐而考之则其端绪接续脉络贯通而丁宁反复爲【去声】人深切之意又自别见于言外不可易也必欲二说中判以类相从自始至终画爲两节则其界辨虽若有余而意味或反不足此不可不察也
