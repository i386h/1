<!-- { "loadSidebar": true } -->
　　亡而为有虚而为盈约而为泰难乎有恒矣【亡读为无】三者皆虚夸之事凡若此者必不能守其常也【问亡而为有朱子曰正谓此皆虚夸之事不可以久是以不能常非谓此便是无常也○以亡为有以虚为盈以约为泰则不能常谓如我穷约却欲作富底举止纵然时暂做得将来无时又做不得如此便是无常亡对有而言是全无虚是有但少约是就用度上説】○张敬夫曰圣人君子以学言善人有恒者以质言【新安陈氏曰以学言者兼乎质以质言者则未学者也】愚谓有恒者之与圣人髙下固悬絶矣然未有不自有恒而能至于圣者也故章末申言有恒之义其示人入徳之门可谓深切而着明矣【朱子曰圣人也只是这个道理但是他理防得烂熟后似较圣様其实只是这道理君子是事事做得去所谓君子不器善人则又不及君子只是知得有善有恶肯为善而不肯为恶耳有常者又不及善人只是较依本分○问此章曰吴氏曽氏説亦得之吴氏曰君子盖有贤徳而又有作用者特不及圣人尔若善人则粗能嗣守成绪不至于为恶而已非若君子之能有为也曽氏曰当夫子时圣人固不可得而见岂无君子善人有恒者乎而夫子云然者盖其人少而思见之也及其见则又悦而进之曰君子哉若人凡此类当得意而忘言善人明乎善者也有恒虽未明乎善亦必有一节终身不易者若本无一长而为有之状未能充实而为盈之状贫约而为泰之状此亦妄人而已矣孟子所谓雨集沟浍皆盈其涸可立而待也乌能久矣曰有无虚实约泰之分奈何曰无絶无也虚则未满之名耳二者兼内外学之所至事之所能而言约之与泰则贫富贵贱之称耳为之云者作为如是之形作为如是之事者也为而无以继则虽欲为有恒不可得矣○南轩张氏曰圣人者肖天地者也君子者具其体而未能充实者也故圣人不得而见得见君子斯可矣善人资禀醇笃无恶之称有恒者则能谨守常分而已故善人不得而见得见有恒者斯可矣以善人之资而进学不已圣盖可几有恒而力加勉焉亦足以有至也若夫已无而以为有已虚而以为盈在约而以为泰则是骄矜虚浮不务实者其能以有恒乎未能有恒况可言学乎○勉斋黄氏曰亡为有虚为盈约为泰三者夸大欺妄之意不实之谓也人惟实也则始终如一故能有常今其人不实如此又岂敢望其有常哉夫子称圣人君子善人不可得见而卒及乎此又以明夫有恒者之亦不可见也○庆源辅氏曰学至于圣人则造乎极而无以复加矣君子虽未及乎圣人然其才徳超出于众则其为学亦以成矣善人虽未必知学然其资质之美自然至于善而不至于恶至于有恒者则资质又有不及善人但亦纯固而不务虚夸守其一端则终身不易者也○新安陈氏曰入徳有门户进徳有阃奥自有恒而入学而充之以造于极有至圣域之理虚夸无恒者尚无入徳之门戸况敢望进徳造于阃奥乎末三句言下常之失以明有恒之义学者以希圣为标凖而能以有恒为入门其庶防焉】
　　○子钓而不纲弋不射宿【射食亦反】
　　纲以大绳属【音烛】网絶流而渔者也弋以生丝系矢而射也宿宿鸟【勿轩熊氏曰多能鄙事此亦可见】○洪氏曰孔子少【去声】贫贱为养【并去声】与祭或不得已而钓弋如猎较【音角】是也然尽物取之【絶流而渔】出其不意【射宿】亦不为也此可见仁人之本心矣【庆源辅氏曰不曰圣人之本心而曰仁人之本心防此事只可谓之仁然曰本心则圣人亦不能加毫末于此矣○新安陈氏曰于取物之中有爱物之仁于此可见其本心】待物如此待人可知小者如此大者可知【南轩张氏曰圣人之心天地生物之心也其亲亲而仁民仁民而爱物皆是心之发也然于物也有祭祀之须有奉养賔客之用则其取之也有不得免焉于是取之有时用之有节若夫子之不絶流不射宿则皆仁之至义之尽而天理之公也使夫子之得邦家则王政行焉鸟兽鱼鼈咸若矣若夫穷口腹以暴天物者则固人欲之私也而异端之教遂至于禁杀茹蔬殒身饲兽而于其天性之亲人伦之爱反恝然其无情也则亦岂得为天理之公哉故梁武之不以血食祀宗庙与商纣之暴殄天物事虽不同然其咈天理以致乱亡则一而已】
　　○子曰盖有不知而作之者我无是也多闻择其善者而从之多见而识之知之次也【识音志】
　　不知而作不知其理而妄作也【厚斋冯氏曰桑柔诗云予岂不知而作古有此语】孔子自言未尝妄作盖亦谦辞然亦可见其无所不知也识记也所従不可不择记则善恶皆当存之以备参考如此者虽未能实知其理亦可以次于知之者也【朱子曰知以心言得于闻见者次之闻见皆欲求其多否则闻见孤寡不足以为学矣择字生于从字识则未便有从意故不言择善闻见亦是互相发明不可泥看○多闻己闻得好话了故从中又拣择多见只是平日见底事都且记放这里○问不知而作作是述作或只是凡所作事曰只是作事又曰闻见大畧争不多较所闻毕竟多闻须别识善恶而从见则见得此为是彼为非则当识之他日行去不差也○未择时则未辨善恶择了则善恶别矣譬如一般物好恶夹杂在此须是择出那好防择去那恶防择来择去则自见得好恶矣○闻是闻前言往行从之是择其尤善者而从之见是泛泛见得虽未必便都从他然也记着他终始首尾得失○南轩张氏曰天下之事莫不有所以然不知其然而作焉皆妄而已圣人之动无非实理也其有不知而作者乎虽然知未易至也故又言知之次者使学者有所持循由其序而至焉多闻择善而从多见而识其善虽未及乎知之至然知之次也择焉识焉而不已则其知将日新矣○庆源辅氏曰夫子言此虽是谦辞然于无所不通之圣自有不可掩者○新安陈氏曰集注全不説闻见二字其不可拘泥明矣学干禄章亦只总之云多闻见者学之博未甞拘拘分别闻与见也】
　　○互乡难与言童子见门人惑【见贤遍反】
　　互乡乡名其人习于不善难与言善惑者疑夫子不当见之也
　　子曰与其进也不与其退也唯何甚人洁己以进与其洁也不保其徃也
　　疑此章有错简人洁至徃也十四字当在与其进也之前洁脩治也与许也徃前日也言人洁己而来但许其能自洁耳固不能保其前日所为之善恶也但许其进而来见耳非许其既退而为不善也【依改正次序释五句】盖不追其既徃【不保其徃】不逆其将来【不与其退】以是心至【洁已以进】斯受之耳【与洁与进】唯字上下疑又有阙文【唯是全无意】大抵亦不为己甚之意○程子曰圣人待物之洪如此【南轩张氏曰以互鄊之俗恶而童子又非得与先生长者抗礼者而夫子见之故门人惑焉夫子谓其进之志则善与其进而志善也而不与其退而不善也若于进而志善之时以其退而不善而拒之则何甚也圣人之心天也其有已甚者乎则又反复言之谓凡人洁己以进则当与其洁耳固不可保其徃也此所谓显比王用三驱至公之心也○庆源辅氏曰人前日为不善而今日向善未可知今日向善而后日为不善亦未可知若追其既徃又逆其方来则已甚而待人狭隘矣○厚斋冯氏曰童子年少未甞深染于其习俗而不可转移圣人何忍遽絶之孟子不为己甚之説盖出于此】
　　○子曰仁逺乎哉我欲仁斯仁至矣
　　仁者心之徳非在外也放而不求故有以为逺者反而求之则即此而在矣夫【音扶】岂逺哉○程子曰为仁由己欲之则至何逺之有【朱子曰欲有好底如我欲仁可欲之谓善不是情欲之欲○仁本固有欲之则至志之所至气亦至焉○问斯仁至矣至若来至之意曰昔者亡之今忽在此如自外而至耳如易言来复实非自外而来也○孔门许多弟子圣人竟不曾以仁许之虽以顔子之贤而尚或违于三月之后而圣人乃曰我欲斯至盖亦于日用体验我若欲仁其心如何仁之至其意又如何又如非礼勿视聴言动盖欲每事省察何者为礼何者为非礼而吾又何以能勿视勿聴若每日如此读书庶防看得道理自我心而得不为徒言也○南轩张氏曰仁岂逺于人乎患人不欲之耳欲之斯至不曰至仁而曰斯仁至矣盖仁非有方所而可徃至之也欲仁而仁至我固有之也○觉轩蔡氏曰时人皆以仁道逺而难为故夫子以工夫之切近者勉而进之谓仁岂逺乎哉我欲仁斯仁至矣盖仁者心之徳才一收敛则此心便在所以甚言其近且易不得他求也○庆源辅氏曰仁者心之徳我固有之非在外也如手之执足之履目之视耳之聴不假外求欲之则至何远之有而人不知反求而病其逺此夫子所以发此论也○防峯饶氏曰欲仁仁至其至也固易其去也亦易须于既至之后常加操存之功方能不违仁也○新安陈氏曰斯字甚如时人斯其惟皇之极之斯即此二字贴斯字】
　　○陈司败问昭公知礼乎孔子曰知礼
　　陈国名司败官名即司寇也【胡氏曰左氏传注陈楚名司防为司败】昭公鲁君名稠【音畴】习于威仪之节当时以为知礼故司败以为问而孔子答之如此
　　孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼【取七住反】
　　巫马姓期字孔子弟子名施【鲁人】司败揖而进之也相助匿非曰党礼不取同姓而鲁与吴皆姬姓谓之吴孟子者讳之使若宋女子姓者然【礼坊记取妻不取同姓以厚别也故买妾不知其姓则卜之以此防民鲁春秋犹去夫人之姓曰吴其死曰孟子卒○厚斋冯氏曰古者男子称氏辨其族也女子称姓厚其别也故制字姓从女百世而婚姻不通者周道也称孔子时孔子在陈盖记于陈也○庆源辅氏曰妇人称姓周女曰姬宋女曰子齐女曰姜楚女曰是也○吴氏曰谓者何人谓之春秋哀十二年书孟子卒不书葬疑谓之孟子者鲁人讳之而谓之吴孟子者当时讥诵之语也○新安陈氏曰不称姬而冠之以吴终有不可掩者】
　　巫马期以告子曰丘也幸苟有过人必知之
　　孔子不可自谓讳君之恶又不可以取同姓为知礼故受以为过而不辞○吴氏曰鲁盖夫子父母之国昭公鲁之先君也司败又未尝显言其事而遽以知礼为问其对之宜如此也及司败以为有党而夫子受以为过盖夫子之盛徳无所不可也【庆源辅氏曰且以有过而人知为幸又可垂教以警夫防疾忌医者】然其受以为过也亦不正言其所以过初若不知孟子之事者可以为万世之法矣【问昭公取同姓之事若天王举法则如何断朱子曰此非昭公故为之也当时吴盛强中国无伯主以齐景公犹云既不能令又不受命涕出而女于吴若昭公亦是借其势不得已之故非贪其色而然也天王举法则罪固不免亦须原情自有处置况不曰孟姬而曰吴孟子则昭公亦已自知其非矣○南轩张氏曰他国之大夫问吾国之君知礼与否则但可告之以知礼而已及巫马期以司败之言告则又岂可谓娶同姓为知礼乎若言为君隠之意则浅露已甚而失前对之本意矣故但引已之过而已然而娶同姓之为非礼其义固已在其中矣圣人辞气之间其天地造化与○吴氏曰夫子受以为过则昭公不得为知礼可知隐讳者臣子之私是非者天下之公夫子答司败与期可谓两尽其旨矣叶公以证父之恶为直司败以隠君之恶为党彼盖知直之为公党之为私而于父子君臣之义蔑如也防夫子大道其隠乎○云峯胡氏曰使夫子而直指君之非则自无君臣之礼使夫子而不自引已之过则遂无婚姻之礼何以为万世之法哉】
