<!-- { "loadSidebar": true } -->
　　三家鲁大夫孟孙叔孙季孙之家也雍周颂篇名彻祭毕而收其爼也天子宗庙之祭则歌雍以彻是时三家僣而用之相助也辟公诸侯也【助祭之诸侯】穆穆深逺之意天子之容也【主祭者天子】此雍诗之辞孔子引之言三家之堂非有此事亦何取于此义而歌之乎讥其无知妄作以取僣窃之罪【朱子曰八佾只是添人数未有明文故只就其事责之雍彻则分明歌天子之诗故引诗以晓之曰汝之祭亦有辟公之相助乎亦有天子之穆穆乎既无此义焉取此诗○双峯饶氏曰上章是罪其僣此章是讥其无知惟其无知所以率意妄作以取僣窃之罪上章是可忍也是言其不仁此章无知妄作是言其不知惟其不仁不知是以无礼无义】○程子曰周公之功固大矣皆臣子之分【去声】所当为【西山真氏曰子无父母则无此身己因父母而有此身则事亲自合尽孝臣无君上则无此爵位己因君上而有此爵位则事君自合尽忠此只是尽其本分当为之事非过外也】鲁安得独用天子礼乐哉成王之赐伯禽之受皆非也其因制之弊遂使季氏僣八佾三家僭雍彻故仲尼讥之【朱子曰这个自是不当用便是成王赐周公也是成王不是若武王赐之也是武王不是雍诗自是成王之乐余人自是用他不得武王已自用不得了何况更用之于他人又曰使鲁不曽用天子之礼乐则三家亦无縁见此等礼乐而用之○胡氏曰按礼记明堂位篇云成王以周公有大勲劳于天下命鲁公世世祀周公以天子之礼乐祭统云成王康王追念周公之所以勲劳者而欲尊鲁故赐之以重祭外祭则郊社是也内祭则大甞禘是也礼运曰鲁之郊禘非礼也周公其衰矣鲁僣天子之制三家僣鲁遂至于僭天子程子所以追咎赐受皆非也周公立为经制辨名分于毫厘间将行之万世而身没犯之将行之天下而子孙违之岂非周公之衰乎○王氏曰未尝有天子之容未尝有辟公之相鲁为诸侯之国自不当用而况于三家之陪臣乎季氏非懵然不知其不当用盖一念之无君由之而不自觉则干侯之避岂待昭公而后知哉易曰臣弑其君子弑其父非一朝一夕之故其所由来者渐矣为国者其可不明礼分于平时及其权归而势得而后从而禁之亦已晚矣○厚斋冯氏曰大夫不得祖诸侯公庙之设于私家非礼也由三桓始也唯三家皆祖桓公而立庙故得以习用鲁庙之礼乐而僭天子矣夫天子之礼乐作于前安然不以动其心则凡不臣之事皆忍为之矣】
　　○子曰人而不仁如礼何人而不仁如乐何
　　游氏曰人而不仁则人心亡矣其如礼乐何哉言虽欲用之而礼乐不为之用也【朱子曰人既不仁自是与那礼乐不相管摄礼乐亦不为吾用矣心既不仁便是都不省了自与礼乐不相干礼乐须中和温厚底人便行得不仁之人浑是一团私意便不奈礼乐何○勉斋黄氏曰仁者心之徳心之全徳即仁也游氏云人心亡矣于仁之义最亲切○庆源辅氏曰不仁则心无其徳虽谓之心亡可也○新安陈氏曰孟子云仁人心也放其心而不知求游氏説当本孟子之意观之】○程子曰仁者天下之正理失正理则无序而不和【朱子曰程子説固好但少踈不见得仁仁者本心之全徳人若本然之良心存而不失则所作为自有序而和若此心一放只是人欲私心做得出来安得有序安得有和仁只是正当道理将正理顿在人心里靣方説得个仁字全○问礼者天理之节文乐者天理之和乐仁者人心之天理人心若存得这天理便与礼乐凑合得着若无这天理便与礼乐凑合不着曰固是若人而不仁空有那周旋百拜铿锵鼓舞许多劳攘当不得那礼乐○问仁者心之徳也不仁之人心徳既亡方寸之中絶无天理平日运量酬酢尽是非僻淫邪之气无复本心之正如此等人虽周旋于玉帛交错之间钟鼔铿锵之际其于礼乐判为二物若天理不亡则见得礼乐本意皆是天理中发出来自然有序而和曰是○庆源辅氏曰仁义礼智皆正理也此独以仁言者盖谓专言之而包四者之仁也○陈氏曰礼乐无所不在如两人同行才长先少后便和顺无争所以有争只縁少长之序乱了又安得有和顺底意于此见礼先而乐后无序则必不和】李氏曰【李氏名郁字光祖昭武人】礼乐待人而后行苟非其人则虽玉帛交错钟鼓铿【丘耕反】锵【千羊反】亦将如之何哉【朱子曰游氏言心程子言理李氏言人此苟非其人道不虚行之意盖心具是理所以存是心则在人也○庆源辅氏曰此章礼乐正指玉帛钟鼓言故以李説终之○双峯饶氏曰游氏説得仁字亲切而礼乐二字欠分明程子説得礼乐二字有意义而仁字不亲切必合二説而一之然后仁与礼乐之义方偹程子无序不和是説无礼乐之本李氏钟鼓玉帛是説徒有礼乐之文亦必合二説而一之然后如礼乐何之义方尽集注用意精深要人仔细看○程子序字和字是就理上説若就心上説则当言敬与和不仁之人其心不敬不和无以为行礼作乐之本虽有礼之仪文而仪文不足观虽有乐之音节而音节不足听○勿轩熊氏曰游氏兼礼乐之体用言程子専指礼乐之体李氏专指礼乐之用】然记者序此于八佾雍彻之后疑其为【去声】僭礼乐者发也【新安陈氏曰僣礼乐者即人之不仁者也本文无此意但以次于前二章之后故云然】
　　○林放问礼之本
　　林放鲁人见世之为礼者专事繁文而疑其本之不在是也故以为问【勉斋黄氏曰本之説有二其一曰仁义礼智根于心则性者礼之本也故曰中者天下之大本其一曰礼之本礼之初也凡物有本末初为本终为末所谓夫礼始诸饮食者是也二説不同集注乃取后説曰俭者物之质戚者心之诚则便以俭戚为本又取杨氏礼始诸饮食以证之】
　　子曰大哉问
　　孔子以时方逐末而放独有志于本故大其问盖得其本则礼之全体无不在其中矣【问礼之全体朱子曰兼文质本末言之有质则有文有本则有末徒文而无质如何行得当时习于繁文人但指此为礼更不知有那实处故放问而夫子大之想是此问大叚契夫子之心○勉斋黄氏曰得其本则质文华实皆在其中盖文之与华亦因质与诚而生也有本则有末末固具于本矣如木有根本则有枝叶华实其本立则此木全体枝叶华实皆在其中也○云峯胡氏曰须看在其中三字得礼之本则虽不便是礼之全体而全体在其中矣】
　　礼与其奢也宁俭丧与其易也寜戚
　　易治也孟子曰易其田畴在丧礼则节文习熟而无哀痛惨怛【当葛反】之实者也戚则一于哀而文不足耳【朱子曰治田须是治得无室碍方是熟若居丧而习熟于礼文行得皆无窒碍无那恻怛不忍底意则哀戚必不能尽○冠昏丧祭皆是礼故皆可谓与其奢也寜俭惟丧礼独不可故言与其易也寜戚易者治也言治丧礼至于习熟也丧者人情之所不得已若习治其礼有可观则是乐于丧而非哀戚之情也故礼云丧事欲其纵纵尔】礼贵得中【新安陈氏曰此礼字兼吉凶言中者无过不及也】奢易则过于文俭戚则不及而质二者皆未合礼【新安陈氏曰谓未合礼之中】然凡物之理必先有质而后有文则质乃礼之本也【朱子曰礼不过吉凶二者上句泛以吉礼言下句专以凶礼言俭戚只是礼之本而已及其用也有当文时不可一向以俭戚为是故曰品节斯斯之谓礼盖自有个得中恰好处○礼初头只是俭丧初头只是戚然初亦未有俭之名俭是对后来奢而言盖追说耳东坡说忠质文谓初亦未有那质只因后来文便称为质○南轩张氏曰礼者理也理必有其实而后有其文文者所以文其实也若文之过则反浮其实而失于理矣夫礼而失于奢寜过于俭也丧而易焉寜过于戚也盖俭与戚其实则存奢则逺于实易则亡其实其文虽备无益也○勉斋黄氏曰圣人因俗之弊感放之意而为是言本非以俭戚为可尚特与其流于文弊则寜如此耳其言之抑得其中正如此○叶氏曰论礼之中虽以奢为不逊俭为固与其失之不逊不若失之固犹为近本也是以用过乎俭丧过乎哀易以为小过谓过者小而得者大也】○范氏曰夫【音扶】祭与其敬不足而礼有余也不若礼不足而敬有余也丧与其哀不足而礼有余也不若礼不足而哀有余也礼失之奢丧失之易皆不能反本而随其末故也礼奢而备不若俭而不备之愈也丧易而文不若戚而不文之愈也俭者物之质戚者心之诚故为礼之本杨氏曰礼始诸饮食故污【乌反】尊而抔【蒲侯反】饮为之簠簋【音甫轨】笾豆罍【音雷】爵之饰所以文之也则其本俭而已【记礼运篇云夫礼之初始诸饮食其燔黍捭音擘豚污尊而抔饮蒉苦怪反桴而土鼓犹若可以致敬于鬼神注云古未有釡甑释米押肉加于烧石之上而食之耳污尊凿地为尊也抔饮手掬之也蒉读为凷谓土为桴也土鼓筑土为鼔也】丧不可以径情而直行为之衰【音催】麻哭踊【音勇】之数所以节之也则其本戚而已【记檀弓下礼有微情者节哭踊有以故兴物者衰绖之制有直情而径行者戎狄之道也哭踊无节衣服无制】周衰世方以文灭质而林放独能问礼之本故夫子大之而告之以此【朱子曰杨氏谓礼始诸饮食言礼之初本在饮食然其用未具安有鼎爼笾豆也方其为鼎爼之始亦有文章雕镂繁而质灭矣故云与奢寜俭又曰杨説丧不可径情而直行此一语稍伤那哀戚之意其意当如上靣始诸饮食之语谓丧主于哀戚而为之哭泣擗踊所以节之其本则戚而已○庆源辅氏曰祭与丧皆礼也范氏与其不若之言正与夫子所谓寜字义相宜故引之为説礼失之奢丧失之易皆不能反本而流于末也此常情之弊也物事也礼而俭则是事之未有文饰也丧而戚则是心之诚实自然也故为礼之本○双峯饶氏曰放问礼之本而夫子不告之以礼之大本以其不切放故也○云峯胡氏曰本有二其末亦不同本根之本其末为枝叶枝叶出于本根而亦能芘其本根可相有而不可相无本始之本末流必有失礼始于俭末也必奢故曰与其曰寜孔子因末流之失不得已而为反本之论也】
　　○子曰夷狄之有君不如诸夏之亡也
　　吴氏曰亡古无字通用程子曰夷狄且有君长【上声】不如诸夏之僭乱反无上下之分【去声】也【厚斋冯氏曰诸夏诸侯之称夏大也中国曰夏大之也】○尹氏曰孔子伤时之乱而叹之也无非实无也虽有之不能尽其道尔【郑氏曰八佾一篇无非伤权臣之僭窃痛名分之紊乱其言与春秋相表里有疾之之辞有鄙之之辞有斥之之辞有痛之之辞孰不可忍疾之也奚取于三家之堂斥之也人而不仁如礼乐何鄙之也夷狄之有君不如诸夏之无痛之也百世之下诵其言遡其心犹见其凛凛乎不可犯也○问程氏注似专责在下者防无君之罪尹氏注似专责在上者不能尽为君之道何如朱子曰只是一意皆是説上下僭乱不能尽君臣之道如无君也○南轩张氏曰夷狄虽政教所不加然亦必有君长以统涖之然后可立也春秋之世礼乐征伐自诸侯出降而自大夫出又降而陪臣窃国命是以圣人伤叹以为夷狄且有君不如诸夏之无君也夫诸夏者礼乐之所由出也今焉若此其变亦甚矣○新安陈氏曰夏所以异于夷以有君臣之分耳今居中国去人伦反夷狄之不如春秋所以作也】
　　○季氏旅于泰山子谓冉有曰女弗能救与对曰不能子曰呜呼曾谓泰山不如林放乎【女音汝与平声】
