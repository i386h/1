<!-- { "loadSidebar": true } -->
　　刘聘君见元城刘忠定公【名安世字器之大名府元城人】自言尝读他论加作假五十作卒盖加假声相近而误读卒与五十字相似而误分也愚按此章之言史记作假我数年若是我于易则彬彬矣加正作假而无五十字盖是时孔子年已几【平声】七十矣五十字误无疑也【孔子世家孔子晚而喜易序彖系象説卦文言读易韦编三絶曰假我数年若是我于易则彬彬矣】学易则明乎吉凶消长【去声】之理进退存亡之道【胡氏曰吉凶消长以卦体言进退存亡以人事言】故可以无大过盖圣人深见易道之无穷为言此以教人使知其不可不学而又不可以易【去声】而学也【朱子曰圣人一生学问未尝自説无过至此境界方言无大过犹似有小过在虽是谦辞然道理真实无穷尽期説者当看此等为圣人气象○所谓大过如当潜不潜当见不见当飞不飞皆是过乾卦纯阳固好大亨之中须利于贞正非正则过矣又如坤六二须知履霜有坚氷之渐要人恐惧脩省不知恐惧脩省则过矣无大过者为此自谦之辞以教学者深以见易道之无穷又曰无大过是圣人不自足之意○圣人学易于天地万物之理吉凶悔吝进退存亡皆见得尽自然无差失圣人説此数句非是谩然且恁地説圣人必是见得是如此方如此説○觉轩蔡氏曰进退存亡之正易之道也知进退存亡不失其正学易之道也圣人虽曰生知亦必有騐乎易盖圣人之道即易之道也圣人进退存亡不失其正所谓先天而天弗违后天而奉天时者也岂有过差乎夫子谓加我数年则于学易也不敢易谓可以无大过则合于易也无甚差皆不敢当之谦辞也谓无甚差则为无差矣○圣人学易明乎天理之吉凶消长所以进退存亡而不失其正而人与天合矣尚何过之可言要之圣人所以谦辞者非是自以为圣而有意于谦盖亦真见易道之无穷而有俛焉孳孳之意又因以教人使人知易道之不可以不学而又不可以易学○庆源辅氏曰易道无穷皆自然而然非年髙徳邵心与理协黙识神防未易学也人之防世履于忧患之涂又不可以不学易故抑其辞以垂教如此学者察乎二者之间则知易固不可不学且以夫子之徳与年而尚欲假之以数年则又见其不可以轻易而学耳○西山眞氏曰圣人作易不过推明隂阳消长之理而已阳长则隂消隂长则阳消一消一长天之理也人而学易则知吉凶消长之理以隂阳对言则阳为善为吉隂为恶为凶独言阳则阳自有吉有凶盖阳得中则吉不中则凶隂亦然以天理言则为消息盈虚以人事言则为存亡进退盖消则虚长则盈如日中则昃月盈则亏暑极则寒寒极则暑此天道所不能已也人能体此则当进而进当退而退当存而存当亡而亡如此则人道得而与天合矣故孔子可以进则进可以退则退可以久则久可以速则速用之则行舍之则藏此孔子之身全体皆易也○云峯胡氏曰朱子谓夫子言此以教人使人知夫子老且学易所谓无大过者易占辞于吉凶悔吝之外屡以无咎言之大要只欲人无过故曰无咎者善补过也悔则过能改而至于吉吝则过不改而至于凶使人人皆知学易则皆可以无大过此夫子教人之深意也○新安陈氏曰加我数年味我之一辞则所谓无大过者夫子自谓之辞耳】
　　○子所雅言诗书执礼皆雅言也
　　雅常也执守也诗以理情性【新安陈氏曰治之使情性得其正】书以道政事【述帝王之政事】礼以谨节文皆切于日用之实故常言之礼独言执者以人所执守而言非徒诵説而已也【朱子曰诗书尚是口説得底惟礼要当执守执礼亦是当时自有此名○双峯饶氏曰礼有五礼夫子所常言者只是言人日用所常执守之礼不可阙者尔若宗庙郊社朝觐防同非常所用者则讲之有时亦不常及之也○云峯胡氏曰诵説属知执守属行】○程子曰孔子雅素之言止于如此若性与天道则有不可得而闻者要在黙而识之也【识音式谓不言而自得之】谢氏曰此因学易之语而类记之【朱子曰古之儒者只是习诗书礼乐言执礼则乐在其中如易则掌于太卜春秋掌于史官学者兼通之不是正业只这诗书大而天道之精防细而人事之曲折无不在其中礼则节文度数圣人教人亦只是许多事○庆源辅氏曰诗所以吟咏情性故诵之者可以理情性理犹治也书所以纪载政事故诵之者可以道政事道犹述也礼所以着天理之节文故执之者可以谨节文谨谓毫厘有所必计也情性在内者政事节文在外者政事节文虽在外而又有广狭之殊然皆切于日用之实故夫子常言之又曰诗书虽假诵读然后能知其义而逹诸用礼则全在人执守而行之故礼独言执也然诗书虽始假于诵读然后亦必须见于所行礼固在于执守而行之然始亦不可不讲读之也○厚斋冯氏曰易道精防春秋纪变乐在有司非所常言也诗可以兴观羣怨以事君父书乃齐家治国平天下之常道礼又朝夕之所従事者皆切于日用常行之实故常言之○勿轩熊氏曰诗即乐也孔子言兴于诗立于礼成于乐语伯鱼学诗学礼可见平日常言不过如此前章学易则其晚年也】
　　○叶公问孔子于子路子路不对【叶舒渉反】
　　叶公楚叶县尹沈诸梁字子髙僣称公也【新安陈氏曰楚子僣王其臣皆僣】叶公不知孔子必有非所问而问者故子路不对抑亦以圣人之徳实有未易【去声】名言者与【音余○新安陈氏曰一则叶公不足以知圣人一则子路自难以言语形容圣人】
　　子曰女奚不曰其为人也发愤忘食乐以忘忧不知老之将至云尔
　　未得则发愤而忘食已得则乐之而忘忧以是二者俛焉日有孳孳【音兹】而不知年数之不足但自言其好【去声】学之笃尔【礼表记小雅曰髙山仰止景行行止子曰诗之好仁如此郷道而行中道而废忘身之老也不知年数之不足也俛焉日有孳孳毙而后已○朱子曰圣人未必有未得之事且如此説若圣人有这般事他便发愤做将去○忘食忘忧是逐事上説一愤一乐循环代至非谓终身只此一愤一乐也逐事上説故可遂言不知老之将至而为圣人之谦辞若作终身説则愤短乐长不可并连下句而亦不见圣人自贬之意矣】然深味之则见其全体至极纯亦不已之妙有非圣人不能及者盖凡夫子之自言类如此学者宜致思焉【朱子曰发愤忘食乐以忘忧不知老之将至云尔泛説若是谦辞然圣人之为人自有不可及防直要做到底不做个半间不界底人非是有所因真个或有所感发愤而至于忘食所乐之至而忘忧盖有不知其然而不自知其老之将至也又如好古敏以求之自是谦辞学不厌教不倦亦是谦辞当时如公西华子贡自能窥测圣人不可及处盖圣人防己之谦若平易而其所以不可及者亦在其中矣○发愤忘食是发愤便能忘食乐以忘忧是乐便能忘忧更无些小系累无所不用其极但见义理之无穷不知身世之可忧歳月之有变也众人縦如何发愤也有些无要心在虽如何乐终有些系累乎其中不怨天不尤人乐天安土安于所遇无一毫之私意圣人便是天圣人有此理天亦有此理故其妙防独与之契合○圣人直是脱洒私欲自惹不着这两句虽无甚利害细看来见得圣人超出乎万物之表○南轩张氏曰子路以叶公不知圣人且欲拟其形容而未知所对也夫子之意则以为即其近者告之斯可矣夫子所言发愤忘食乐以忘忧不知老之将至者亦好学之至者也然则圣人之所以异于人者果独在于好学耶盖生知而好学则是其所为生知者固亦莫揜矣谓圣人所以异于人者在于好学亦岂不可乎○双峯饶氏曰愤与乐相反圣人发愤便至忘食乐便至忘忧是两边各造其极如寒到寒之极暑到暑之极故曰全体至极两者循环不已所以不知老之将至此是圣人之心纯乎天理别无他嗜好所以自然学之不厌故曰纯亦不已全体説愤乐至极説忘食忘忧纯亦不已説不知老之将至】
　　○子曰我非生而知之者好古敏以求之者也【好去声】生而知之者气质清明义理昭著不待学而知也敏速也谓汲汲也○尹氏曰孔子以生知之圣每云好学者非惟勉人也盖生而可知者义理尔若夫【音扶】礼乐名物古今事变亦必待学而后有以騐其实也【朱子曰圣人此等语皆是移向下以教人亦是圣人看得地歩濶自是犹有未满足防所以其言如此非全无事实而但为设辞也○好古敏以求之圣人是生知而学者然其所谓学岂若常人之学也闻一知十不足以尽之○圣人于义理合下便恁地固天縦之将圣又多能也敏求则多能之事耳其义理完具礼乐等事便不学也自有一副当但力可及故亦学之○圣人虽是生知然也事事理防过无一之不讲这道理不是只就一件事上理防见得便了学时要无所不学理防时却是逐件上理防去○南轩张氏曰门人见夫子之圣谓生而知之不可跂及也故夫子以是告之使果能好古敏以求之则是圣人亦岂不可希玩味辞气其循循然善诱可谓至矣○勉斋黄氏曰圣人虽生知义理然其为道广大无穷故未尝有自足之心亦必博学审问参之古人不能自已此其所以为圣人也○庆源辅氏曰孔子以生知之圣每云好学者诸家多以为勉人之辞故尹氏辨之以为生而可知者自然昭著之义理尔若夫礼乐名物古今事变亦必待学而后有以騐其实也又曰好古敏求非生知者不能既知其义理则自然敏于学以騐其实也故生而知之者义理也好古敏求者事实也理与事一贯知与行相资○双峯饶氏曰生知是合下知得此理好古敏求是又于事物上参究此理○勿轩熊氏曰信而好古好古敏以求之信字敏字当玩】
　　○子不语怪力乱神
