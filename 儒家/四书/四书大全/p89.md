<!-- { "loadSidebar": true } -->
　　邢氏曰【邢氏名昺济阴人】梁桥也时哉言雉之饮啄得其时子路不达以为时物而共具之【共九用反】孔子不食三嗅其气而起晁氏曰石经嗅作戞谓雉鸣也刘聘君曰嗅当作臭古閴反【閴古璧反】张两趐也见【形甸反】尔雅愚按如后两说则共【居勇反】字当为拱执之义然此必有阙文不可强【上声】为之说姑记所闻以俟知者【尔雅释兽须属兽曰衅许靳反兽之自奋迁动作名衅人曰桥纪小反人之罢倦频伸夭桥舒展屈折名桥鱼曰须鱼之鼓动两类若人之欠须导其气息者名须鸟曰臭鸟之张两翼臭臭然摇动者名臭此皆气倦体罢其所须若此故题云须属也○庆源辅氏曰退当见几进当思义○西山真氏曰色斯举矣去之速矣卫灵公问陈而孔子行鲁受女乐而孔子去即此义也翔而后集就之迟也伊尹俟汤三聘而后幡然以起大公伯夷闻文王善养老而后出即此义也古人所谓三揖而进一辞而退虽相见防聚之间犹谨诸此况仕止久速之际乎贾谊赋所谓鳯缥缥而髙逝兮夫固自引而逺去此即色斯举矣之意又曰鳯凰翔于千仭兮览徳辉而下之此即翔而后集之意后世如汉穆生以楚王戊不设醴而去诸葛武侯必待先主三顾而后従之皆有得乎此者○新安陈氏曰此章文义畧不顺而意亦可通色举翔集即谓雉也夫子见雉如此曰此山桥邉之雌雉其见几而举详审而集时哉时哉盖谓时当飞而飞时当下而下皆得其时也子路不悟以为时物取雉供之夫子不食三嗅而起圣人寛洪不直拒人也雉一禽耳去就犹得其时如此君子之去就何可不得其时哉若移山梁雌雉一句冠于此章之首则辞意似尤明云○蔡氏曰士之修于身行乎族里者至乡党而备立乎朝行乎天下者自乡党而出此篇所系不亦重乎夫子万世之标准也父兄宗族之间君臣朋友之际莫不曲尽其道非屑屑于是也盖其一理浑然而泛应曲当人见其动容周旋无不中礼一言语一容貎一举动无不尽其道者当知其徳盛礼恭自不期而合也告曽子一贯之说与此篇相发眀学者可不思学孔子以自立于乡党哉】














　　论语集注大全卷十
　　钦定四库全书
　　论语集注大全卷十一
　　先进第十一
　　此篇多评弟子贤否凡二十五章【厚斋冯氏曰此篇多评弟子贤否故以次于夫子言动之后○赵氏曰评其贤则能者劝评其否则不能者勉无非教也然此篇称贤者三倍于否亦足以见贤之众矣】胡氏曰此篇记闵子骞言行【去声】者四而其一直称闵子疑闵氏门人所记也
　　子曰先进于礼乐野人也后进于礼乐君子也
　　先进后进犹言前軰后軰野人谓郊外之民君子谓贤士大夫也程子曰先进于礼乐文质得宜今反谓之质朴而以为野人后进之于礼乐文过其质今反谓之彬彬而以为君子盖周末文胜故时人之言如此不自知其过于文也【朱子曰礼乐只是一个礼乐用得自不同如升降揖逊古人只是诚实行许多威仪后人便忒好看古人只正容谨节后人便近于巧言令色如古乐虽不可得而见只如诚实底人弹琴便雍容平淡自是好听若弄手弄脚撰出无限不好底声音只是繁碎耳○问此礼乐还説宗庙朝廷以至州闾乡党之礼乐曰也不止是这般礼乐凡日用之闾一礼一乐皆是礼乐只管文胜去如何合杀须有个变转道理】
　　如用之则吾从先进
　　用之谓用礼乐孔子既述时人之言又自言其如此盖欲损过以就中也【庆源辅氏曰时俗易得逐流而狥末圣人常欲损过以就中圣人之所以转移时俗者其过化存神之妙虽未易窥测至于损过就中之用则有不可易者○问孔子从先进是夫子无取于文也然周监于二代郁郁乎文夫子又从之何耶濳室陈氏曰从先进是夫子欲复文武周公之旧即从周也文必以周公之旧方可从周末文弊已不足为文矣从周者三代损益之势当然从先进者周末文弊救之当然并行不悖○问夫子用礼乐而从先进是欲崇质耶抑欲文质之得中耶双峯饶氏曰圣人之道无适不中用礼乐而从先进在当时则为崇质在理则为适中○新安陈氏曰文武周公监夏殷之礼而损益之夫子称曰郁郁乎文盖谓其文质得中即彬彬之文也此周盛时之文即先进之所从事者此章从先进之云正是厌周末之文过其质而欲从周盛时之文质得中与从周之言初不相妨而可互相发从周正是欲从先进耳】
　　○子曰从我于陈蔡者皆不及门也【从去声】
　　孔子尝厄于陈蔡之间弟子多从之者此时皆不在门故孔子思之盖不忘其相从于患难【去声】之中也
　　德行顔渊闵子骞冉伯牛仲弓言语宰我子贡政事冉有季路文学子游子夏
　　弟子因孔子之言记此十人【问何以知其为弟子所记朱子曰吴氏例云凡称名者夫子之辞或弟子师前相谓之辞称字者弟子自相谓之辞或弟子门人之辞或以此章尽为夫子所言者考之不审也】而并目其所长分为四科孔子教人各因其材于此可见【朱子曰徳者行之本君子以成徳为行言徳则行在其中徳行是兼内外贯本末全体底物事那三件各是一物见于用者也○问德行不知可兼言语政事文学否曰当就逐项上看如顔子之德行固可以备若他人固有有德行而短于才者○问四科之目曰徳行者濳心体道黙契于中笃志力行不言而信者也言语者善为辞令者也政事者逹于为国治民之事者也文学者学于诗书礼乐之文而能言其意者也夫子教人使各因其所长以入于道然其序则必以德行为先诚以躬行实造具体圣人学之所贵尤在于此非若三者各为一事之长而已也○勉斋黄氏曰四科之目因其所得而称之举其最优者为言也○双峯饶氏曰圣门之教有大纲领有小条目小条目如长于政事者与言政事长于文学者与言文学是也如今人能文者告之以作文之法晓事者告之以处事之法此是各因其材然本领不正能文者无缘做得好文章晓事者无缘做得好政事又须示之以大纲领使之治心脩身从本领上做将来】○程子曰四科乃从夫子于陈蔡者尔门人之贤者固不止此曾子传道而不与【音预】焉故知十哲世俗论也【庆源辅氏曰夫子之门如此十人者固高矣然受业身通者凡七十人则岂独此十人可名为哲哉故程子引曾子以为证而断十哲为世俗之论所以教学者使求于圣人之门不止此十人也○新安陈氏曰曾子晳之子是时尚少不得与陈蔡之从故不在列又如有若虽贤亦以不从此行而不在列焉○云峯胡氏曰徳行即孟子所谓有成徳者言语政事文学即孟子所谓有逹才者然孟子于成德之上有如时雨化之者集注所谓顔曾是也于此见论语四科不过门人所记而孟子五教又能发门人之所未发】
　　○子曰回也非助我者也于吾言无所不说【音悦】
　　助我若子夏之起予因疑问而有以相长【上声】也顔子于圣人之言黙识心通【释悦字】无所疑问【释非助字】故夫子云然其辞若有憾焉其实乃深喜之○胡氏曰夫子之于回岂眞以助我望之盖圣人之谦德又以深賛顔氏云尔【庆源辅氏曰圣人之心义理昭融固不因人之问而后有所知亦不以人之不问而遂有所疑顾岂有待于学者之助哉然疑而问问而益得以发其精微若子夏之起子则亦不能无也○胡氏曰以非助我而言似有不足于顔子之意谓其无所不说则凡精凡粗若巨若细莫不懽然领受而畧无毫髪之疑矣○厚斋冯氏曰夫子固无待于助然于事物之理因人之疑问而遂得以发明之是亦助也○新安陈氏白如终日不违语之不惰皆无所不説之验】
　　○子曰孝哉闵子骞人不间于其父母昆弟之言【间去声】胡氏曰父母兄弟称其孝友人皆信之无异辞者盖其孝友之实有以积于中而着于外故夫子叹而美之【吴氏曰夫子于弟子未尝称字此或集语者之误○勉斋黄氏曰父母昆弟之言或出于私情人无所非间于其言是为公论夫子所以称之○庆源辅氏曰父母昆弟称其孝友者固有之矣然或溺于爱蔽于私则诚否未可知也至于人皆信之无有间言则诚着而德彰矣○胡氏曰按韩诗外传闵子早丧母父再娶生二子继母独以芦花衣子骞父觉之欲逐其妻子骞曰母在一子寒母去三子单母得免逐其母闻之待之均平遂成慈母今诵其言蔼然恻怛之意溢于词表故内则有以孚其家外则有以孚于人自内及外无有异词也○云峯胡氏曰孔门岂独闵子为孝而夫子独称之他人之孝处人伦之常闵子之孝处人伦之变处变而不失其常此夫子所以称之欤○新安陈氏曰夫子惟称其孝集注兼及于友者盖友于兄弟就昆弟之言见其友也诗曰兄弟既翕和乐且耽子曰父母其顺矣乎盖孝友一理孝者必友不友则非孝矣只观三子单之语友之实可见间字不必训非只训别异自明白外人称之不异于父母兄弟之言非孝友之实积中着外能如是乎夫孝德之本也人之行莫大于孝闵子以德行称亚于顔子宜哉】
　　○南容三复白圭孔子以其兄之子妻之【三妻并去声】诗大雅抑之篇曰白圭之玷【丁忝丁念二反】尚可磨也斯言之玷不可为也南容一日三复此言事见【形甸反】家语盖深有意于谨言也【家语弟子行篇云独居思仁公言仁义其于诗也则一日三复白圭之玷是宫縚之行也孔子信其能仁以为异士○朱子曰南容三复白圭不是一旦读此乃是日日读之玩味此诗而欲谨于言行也】此邦有道所以不废邦无道所以免祸故孔子以兄子妻之【此是合公冶长篇子谓南容章解之】○范氏曰言者行【去声下同】之表行者言之实未有易【去声】其言而能谨于行者南容欲谨其言如此则必能谨其行矣【双峯饶氏曰表与里对实与华对言为表而行为里行为实而言为华各举其一以互见免于刑戮只是不以轻言妄动取祸若当言而言虽箕子之囚比干之死岂容苟免】
　　○季康子问弟子孰为好学孔子对曰有顔回者好学不幸短命死矣今也则亡
　　范氏曰哀公康子问同而对有详畧者臣之告君不可不尽若康子者必待其能问乃告之此教诲之道也【详见雍也篇不迁怒章○庆源辅氏曰圣人一言之间轻重之等则有截然不可乱者】
　　○顔渊死顔路请子之车以为之椁
　　顔路渊之父名无繇【音由】少【去声】孔子六嵗孔子始教而受学焉椁外棺也请为椁欲卖车以买椁也
　　子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也
