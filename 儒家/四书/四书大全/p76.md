<!-- { "loadSidebar": true } -->
　　乐有五声十二律更【平声】唱迭和【去声】以为歌舞八音之节【前汉志声宫商角徴羽也晋志土音宫其数八十一为声之始属土者以其最浊君之象也火音徴三分宫去一以生其数五十四属火者以其微清事之象也金音商三分徴益一以生其数七十二属金者以其浊次宫臣之象也水音羽三分商去一以生其数四十八属水者以其最清物之象也木音角三分羽益一以生其数六十四属木者以其清浊中民之象也凡声尊卑取象五行数多者浊数少者清大不过宫细不过羽○汉志律有十二阳律为律隂律为吕律以统气类物曰黄钟大簇姑洗蕤賔夷则无射吕以旅阳宣气曰林钟南吕应钟大吕夹钟中吕皆曰律阳统隂也○白虎通曰土曰埙竹曰管革曰鼓匏曰笙丝曰石曰磬木曰祝敔金曰钟镛此八音也○朱子曰书云声依永律和声盖人声自冇髙下圣人制五声以括之宫声洪浊其次为商羽声轻清其次为徴清浊洪纎之中为角又制十二律以节五声五声又各有髙下每声分十二等谓如黄钟为宫则太簇为商姑洗为角林钟为徴南吕为羽还至无射为宫便是黄钟为商太簇为角中吕为徴林钟为羽然而无射之律只长四寸六七分而黄钟长九寸大簇长八寸林钟长六寸则宫声槩下而商角羽三声不过故有所谓四清声夹钟大吕黄钟大簇是也盖用其半数谓如黄钟九寸只用四寸半余三律亦然如此则宫声可以槩之其声和矣看来十二律皆有清声只说四者意其取数之多者言之○】可以养人之性情而荡涤其邪秽消融其查滓【壮里反○新安陈氏曰邪秽谓私欲之污恶皆荡涤而无余查滓谓道理勉强未纯熟者皆消融而无迹也】故学者之终所以至于义精仁熟【易曰精义入神孟子曰仁在乎熟之而已】而自和顺于道徳者【易曰和顺于道徳而理于义】必于此而得之是学之成也【新安陈氏曰此字指乐而言三节当看始中终三字及三个得之字皆学之得力处也○问五声十二律作者非一人不知如何能和顺道徳朱子曰如金石丝竹匏土革木虽是有许多却打成一片清浊髙下长短大小更唱迭和皆相应浑成一片有自然底和气不是各自为节奏歌者歌此而已舞者舞此而已所以聴之可以和顺道徳学者须是先有兴诗立礼工夫然后用乐以成之○兴于诗此三句上一字谓成功而言也非如志于道四句上一字以用功而言也○只是这一心更无他说兴于诗兴此心也立于礼立此心也成于乐成此心也古之学者必先学诗学诗则诵读其善恶是非劝戒有以起发其意故曰兴人无礼以为规矩则身无所处故曰立此礼之文也中心斯须不和不乐则鄙诈之心入之不和乐则无所自得故曰成此乐之本也古者玉不去身无故不彻琴瑟自成童入学四十而出仕所以养之者备矣理义以养其心礼乐一作舞蹈以养其血气故其才髙为圣贤下者亦为吉士由养之至也○学之兴起莫先于诗诗有美刺歌诵之以知善恶治乱废兴礼者所以立也不学礼无以立乐者所以成徳乐则生矣生则恶可已也恶可已则不知手之舞之足之蹈之也○诗较感发人故在先礼则难执守须是常常执守得乐则如太史公所谓动荡血脉流通精神者所以涵养前所得也○兴于诗是小防成于乐成于乐是大底兴于诗初间只是因他感发兴起到成处却是自然恁地与理为一凡有毫髪不善都荡涤得尽了这是甚气象○庆源辅氏曰乐虽始于诗歌而圣人依之以五声和之以十二律更唱迭和而以为歌舞八音之节所以合天人之和以养人之耳目说人之情性荡涤其邪秽而使之不存消融其查滓而使之尽化学者于此涵泳而优游焉则能至义精仁熟之地而于道徳各极其和顺而无一毫勉强拂戾之意也兴则起立则不反成则浑全此三节其间甚阔学者于此真积而力乆焉则自知之○吴氏曰古诗乐相表里言之不足而歌生焉歌之不足而舞生焉歌舞生而乐作矣圣人以为未也又为之金石丝竹匏土革木以相其歌羽旄干戚以饰其舞而乐于是乎大备君子于乐或亲为其事或观聴其声容或讲习以知其意内而一心外而众体盖莫不冇养焉○齐氏曰十三学乐诵诗则已通于乐章学舞则已通于舞节至成于乐则沦肌浃髓而莫能名手舞足蹈而不可已○云峯胡氏曰兴于诗知之事成于乐则知之精故曰义精立于礼行之事成于乐则行之熟故曰仁熟○新安陈氏曰夫子屡以诗礼教人至此则参及于乐成于乐所以成就其始焉中焉之兴于诗立于礼者也】○按内则十嵗学幼仪十三学乐诵诗二十而后学礼则此三者非小学传授之次乃大学终身所得之难易【去声下同】先后浅深也【朱子曰古人自少时习乐诵诗学舞不是到后来方始学诗学礼学乐兴诗立礼成乐不是说用工次第乃是得效次第○诗者乐之章也故必学乐而后诵诗所谓乐者盖琴瑟埙箎乐之一物以渐习之而节夫诗之音律者也然诗本于人之性情有美刺风谕之防其言近而易晓而从容咏叹之间所以渐渍感动于人者又为易入故学之所得必先于此而有以发起其仁义之良心也至于礼则有节文度数之详其经至于三百其仪至于三千其初若甚难强者故其未学诗也先已学幼仪矣盖礼之小者自为童子而不可阙焉者也至于成人然后及其大者又必服习之久而有得焉然后内有以固其肌肤之防筋骸之束而徳性之守得以坚定而不移外有以行于郷党州闾之间达于宗庙朝廷之上而其酧酢之际得以正固而不乱也至于乐则声音之髙下舞蹈之疾徐尤不可以旦暮而能其所以养其耳目和其心志使人沦肌浃髓而安于仁义礼智之实又有非思勉之所及者必甚甚安且久然后有以成其徳焉所以学之最早而其见效反在诗礼之后焉○潜室陈氏曰此章先礼而后乐内则先乐而后礼此章非为学之序乃论其终身所得之先后也学之序当如内则至其将来得力处其先善心兴起是于诗上得力其次操守植立是于礼上得力至末稍徳性纯熟是于乐上得力○庆源辅氏曰诗易于礼礼易于乐兴者浅立者深成则又其深者也故其先后之序如此】程子曰天下之英才不为少矣特以道学不明故不得有所成就夫【音扶】古人之诗如今之歌曲虽闾里童稚皆习闻之而知其说故能兴起今虽老师宿儒尚不能晓其义况学者乎是不得兴于诗也古人自洒扫【并去声】应对以至冠【去声】昏丧祭莫不有礼今皆废壊是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难【问成于乐是古人真个学其六律八音习其钟鼔管方底于成今人但借其意义以求和顺之理如孟子乐之实乐斯二者亦可以底于成否朱子曰古乐既亡不可复学但讲学践履间可见其遗意耳故曰今之成材也难○此章与志道据徳章不同彼就徳性上说此就工夫上说只是防艺一脚意思耳○西山真氏曰自周衰礼乐崩壊然礼书犹有存者制度文为尚可考寻乐书则尽缺不存后之为礼者既不合先王之制而乐尤甚焉今世所用大扺郑卫之音杂以夷狄之声而已适足以荡人心壊风俗何能有补乎然礼乐之制虽亡而礼乐之理则在故乐记谓致礼以治身致乐以治心外貌斯须不荘不敬而慢易之心入之矣中心斯须不和不乐而鄙诈之心入之矣庄敬者礼之本也和乐者乐之本也学者诚能以庄敬治其身和乐养其心则于礼乐之本得之矣亦足以立身而成徳也三百篇之诗虽云难晓今诸老先生发明其义了然可知如能反复涵泳真可以感发兴起则所谓兴于诗亦未尝不存也○胡氏曰程子因世变而叹伤学者当因其尚存者而深考之不可以自画也○云峯胡氏曰无程子之说后世不知所以成材之难无真氏之说后世遂真以成材为难矣况诗自性情中流出非吾心外物天髙地下合同而化天地间自然之礼乐礼是敬乐是和亦非吾心外物也】
　　○子曰民可使由之不可使知之
　　民可使之由于是理之当然而不能使之知其所以然也【朱子曰民但可使由之耳至于知之必待其自觉非可使也由之而不知不害其为循理及其自觉此理而知之则沛然矣必使知之则人未知之心胜而由之不安甚者遂不复由而惟知之为务其害岂可胜言由之而自知则随其浅深自有安处使之知则知之必不至至者亦过之而与不及者无以异此机心惑志所以生也○所由虽是他自有底却是圣人使之由如道以徳齐以礼教以人伦皆是使之由不可使知不是愚黔首是不可得而使知之无縁逐个与他解说○问不知与百姓日用而不知同否曰彼是自不知此是不能使之知○不可使之知谓几民尔学者固欲知之亦须积累涵泳由之而熟一日脱然自有知处乃可亦不可使之强知也○理之所当然者所谓民之秉彞百姓所日用者也圣人之为礼乐刑政皆所以使民由之也其所以然则莫不原于天命之性虽学者有未易得闻者而况于庶民乎其曰不可使知之盖不能使之知非不使之知也○潜室陈氏曰谓政教号令但能使民由行于中不能使民洞晓其理非不欲使之晓也势有所不能故曰百姓日用而不知○陈氏曰所当然如父当慈子当孝之类所以然乃根原来厯是性命之本处○新安陈氏曰此理当然之则必有所以然之故当然之理虽凡民可律以持循其所以然之妙在学者难遽求其领防而况于凡民乎○防峯饶氏曰两之字皆指此理而言民可使之由此理不可使之知此理尧舜帅天下以仁而民从之桀纣帅天下以暴而民亦从之以其无知故也若知得仁为是暴为非则帅之以暴而不从矣以此观之民不特不晓其所以然于所当然者亦未易使之晓】○程子曰圣人设教非不欲人家喻而户晓也然不能使之知但能使之由之尔若曰圣人不使民知则是后世朝四暮三之术也【新安陈氏曰借狙公之愚羣狙以比后世之愚黔首不使之知也】岂圣人之心乎【列子云宋有狙公者善养猿猴之人故号狙公爱狙养之成羣将限其食先诳之曰与若芧音序栗也一云橡子也朝三而暮四足乎众狙皆起而怒俄而曰与若芧朝四而暮三足乎众狙皆笑而喜物之以能鄙相笼皆由此也○庆源辅氏曰所谓圣人不使民知者乃老氏愚民庄子以智笼愚之说朝三暮四朝四暮三诡谲不诚圣人而肯为是哉使民家喻而户晓者圣人之本心不能使之知之但能使之由之者圣人之不得已也○西山真氏曰圣人之教惟恐不能开明下民之心如申韩斯鞅之徒所以治其国者専用愚黔首之术不知民可欺以暂不可欺以久故卒以此亡可不戒哉】
　　○子曰好勇疾贫乱也人而不仁疾之已甚乱也好勇而不安分【去声】则必作乱恶【去声】不仁之人而使之无所容则必致乱二者之心善恶虽殊然其生乱则一也【程子曰人而不仁君子当教养之不尽教养而惟疾之甚必至于乱○庆源辅氏曰好勇者有果于作乱之资而又不安分是不知义也所谓有勇而无义为乱此其乱在我恶不仁本善也恶之过当使其人无所容事穷势廹彼将以不肖之心应之肆其不仁之毒以求免未有不激而生乱者此其乱在人而致乱亦在我也○双峯饶氏曰好勇而不疾贫未必遽至于乱疾贫而不好勇亦不能为乱不仁之人力能诛则诛之不能诛而疾之至于无所容身则致乱必矣大学之屏诸四夷是力能诛而诛之如舜之诛四凶是也何自而致乱乎】
　　○子曰如有周公之才之美使骄且吝其余不足观也已
