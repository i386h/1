<!-- { "loadSidebar": true } -->
　　摊所以逐疫周礼方相氏掌之【夏官方相氏掌蒙熊皮黄金四目衣朱裳执戈盾方相犹言放想如今魁头是也帅与率同百隶同而时难傩傩以索室疫索室中疫鬼而驱逐之也】阼阶东阶也傩虽古礼而近于戏亦朝服而临之者无所不用其诚敬也或曰恐其惊先祖五祀之神欲其依己而安也【问子孙之精神即祖考之精神故祖考之精神依于已若门庭户灶之属吾身朝夕之所出处则鬼神亦必依己而存朱子曰一家之主则一家之鬼神属焉诸侯守一国则一国之鬼神属焉天子有天下则天下鬼神属焉看来为天子者这一个神明是多少大如何有些子差忒得若纵欲无度天上许多星辰地下许多山川如何不变恠○问乡人傩古人此礼节目不可考想模様亦非后世俚俗之所为者曰后汉志中有此想亦近古之遗法○厚斋冯氏曰礼郊特牲云乡人禓音伤夫子朝服立于阼存室神也以其逹阳气故禓于文从从易以逐疫去难故傩于文从人从难盖乡人之意主于逐疫而先王制礼不禁因以达阳气也禓傩通称也傩出于乡俗其事几于戏矣而俨然朝服以立于阼阶外示其敬而乡人亦知所止不敢升阶以惊室神神亦得以依已而安也】○此一节记孔子居乡之事
　　○问人于他邦再拜而送之
　　拜送使【去声】者如亲见之敬也【朱氏曰古人有此礼遣使问人于他邦则主人从背后拜而送之○庆源辅氏曰使者所以将我之命往见其人拜而送之则如亲见其人矣不以逺而废敬也】
　　康子馈药拜而受之曰丘未达不敢尝
　　范氏曰凡赐食必尝以拜药未达则不敢尝受而不饮则虚人之赐故告之如此然则可饮而饮不可饮而不饮皆在其中矣【朱子曰古者赐之车则乗以拜赐之衣服则服以拜赐之饮食则尝而拜之盖今未达故不敢拜而尝耳已而达焉则可饮而饮不可饮而不饮皆在其中矣】杨氏曰大夫有赐拜而受之礼也未达不敢尝谨疾也必告之直也【南轩张氏曰于此一事之间而得三善焉○胡氏曰孟子谓大夫有赐于士而得受于其家此必拜其赐之礼也未达者所用之品所疗之病皆不知也一有不宜则疾生焉圣人谨疾不敢尝也受之以礼而告之以实○山杨氏曰君子之治心养气接物应事唯直而已直则无所事矣康子馈药孔子旣拜而受之矣乃曰丘未达不敢尝此疑于拂人情然圣人慎疾岂敢尝未达之药既不敢尝则直言之】○此一节记孔子与人交之诚意
　　○廏焚子退朝曰伤人乎不问马
　　非不爱马然恐伤人之意多故未暇问盖贵人贱畜【许又反】理当如此【南轩张氏曰仁民爱物固有间也方退朝始闻之时惟恐人之伤故未暇及扵马耳○邢氏曰孔子家廐也以退朝知之○呉氏曰廐焚问马人之常情圣人恐人救马而伤故问人伤否而已更不问马记之所以示教杂记家语皆载此事家语云国廐恐非国廐则马当问路马则又重矣】
　　○君赐食必正席先尝之君赐腥必熟而荐之君赐生必畜之
　　食恐或馂【音俊】余故不以荐【曲礼曰馂余不祭】正席先尝如对君也言先尝则余当以颁赐矣【或问不正不坐岂必赐食而从正之朱子曰席固正矣至此又正以为礼也曲礼主人请入为席矣賔既升又跪正席岂先为不正之席至此然后正之哉盖敬慎之至耳○双峯饶氏曰赐食有亲当先以奉亲夫子先尝时巳孤故矣】腥生肉熟而荐之祖考荣君赐也畜【许六反】之者仁君之惠无故不敢杀也【庆源辅氏曰所赐既殊所处亦异如鉴照形毫厘不差圣人之时中也】
　　侍食于君君祭先饭
　　周礼王日一举【古注云杀牲盛馔曰举毎日一畨盛馔也】膳【时战反】夫授祭【饮食必祭授王所祭之服】品尝食【毎品物皆先尝之示无毒也】王乃食故侍食者君祭则已不祭而先饭若为【去声】君尝食然不敢当客礼也【南轩张氏曰礼赐之食而君客之则命之祭然后祭今于君之祭已则先饭恐君之客已也必先饭者以食为先也】
　　疾君视之东首加朝服拖绅【首去声拖徒我反】
　　东首以受生气也【新安陈氏曰天地生气始于东方】病卧不能着【陟畧反】衣束帯又不可以防服见君故加朝服于身又引大带于上也【问疾君视之方东首常时首当在那邉礼记自云寝常当东首矣平时亦欲受生气恐不独于疾时为然朱子曰常时多东首亦有随意卧时节如记云请席何向请袵何趾这见得有随意向时节然多时东首故玉藻云居常当戸寝常东首也常寝于北牖下君问疾则移扵南牖下○南轩张氏曰虽不能兴不忘恭也○双峯饶氏曰君未视疾容有随意所适者但君视则必正东首之礼○庆源辅氏曰一息尚存不敢废礼况有疾而君视之乎加朝服拖绅盖礼之变也亦礼之宜也然亦必病不能支方可如此】
　　君命召不俟驾行矣
　　急趋君命行出而驾车随之○此一节记孔子事君之礼
　　○入太庙毎事问
　　重【平声】出
　　○朋友死无所归曰于我殡
　　朋友以义合死无所归不得不殡【胡氏曰朋友人伦之一其死也无父族母族妻族无旁亲主之是无所归也为朋友者不任其责则转于沟壑而已故曰于我殡此节独记一曰字必尝有是事人莫知所处而夫子有是言也古者三日而殡三月而但曰殡而不曰葬则其亲者在逺必讣告之未及故也○呉氏曰殡于堂曰殡瘗于野曰殷人殡于两楹之间周人殡于西阶之上此殡盖有舘于夫子者故死而就使殡于其舘耳檀弓曰賔客至无所舘夫子曰生于我乎舘死于我乎殡】
　　朋友之馈虽车马非祭肉不拜
　　朋友有通财之义故虽车马之重不拜祭肉则拜者敬其祖考同于已亲也【新安陈氏曰车马不拜义也祭肉必拜礼也】○此一节记孔子交朋友之义【云峯胡氏曰此节集注于义之一字凡三见之朋友既以义合当殡而殡义也当馈而馈亦义也义所当为不可辞义所当受不必拜】
　　○寝不尸居不容
　　尸谓偃卧似死人也居居家容容仪范氏曰寝不尸非恶【去声】其类于死也惰慢之气不设于身体虽舒布其四体而亦未尝肆耳居不容非惰也但不若奉祭祀见賔客而已申申夭夭是也【庆源辅氏曰容仪谓奉祭祀见賔客之容貌威仪也然居家亦自有居家之容所谓申申夭夭是也但不若奉祭祀见賔客之极乎庄敬耳圣人德盛仁熟虽寝与居亦有常则也○厚斋冯氏曰寝所以休息易扵放肆也放肆则气散而神不聚居所以自如无事乎容仪也为容则体拘而气不舒盖寝而尸则过于肆居而容则过于拘二者皆非养心之道】
　　见齐衰者虽狎必变见冕者与瞽者虽防必以貌狎谓素亲狎防谓燕见貌谓礼貌余见【形甸反】前篇【南轩张氏曰狎谓与习熟者防谓见之频数者　洪氏曰虽少必作过之必趋谓不相识者也虽狎必变虽防必以貌谓素所亲比者也】
　　凶服者式之式负版者
　　式车前横木有所敬则俯而慿之负版持邦国图籍者式此二者哀有丧重民数也人惟万物之灵而王者之所天也【前汉书郦食其音异基曰王者以民为天民以食为天天者人资而生者也】故周礼献民数于王王拜受之况其下者敢不敬乎【周礼秋官司民掌登万民之数自生齿以上皆书于版男八月女七月而生齿版今戸籍也嵗登下其死生及三年大比以万民之数诏司冦司冦献其数于王王拜受之登于天府】
　　有盛馔必变色而作
　　敬主人之礼非以其馔也【庆源辅氏曰变色而作谓改容而起以致敬也○新安陈氏曰主敬客故为设盛馔客敬主故变色而作若不敢当也怡然当之则为不敬不知礼矣】
　　迅雷风烈必变
　　迅疾也猛烈也必变者所以敬天之怒【诗之大雅板篇曰敬天之怒】记曰若有疾风迅雷甚雨则必变虽夜必兴衣服冠而坐【问有终日之雷终夜之两如何得常如此朱子曰固当常如此但亦主于疾风迅雷甚雨若平平底风雨也不消如此问当应接之际无相妨否曰有事也只得应○王氏曰迅雷风烈天之威也天子当自察于天下诸侯卿大夫当自察于国士庶人当自察于身恐惧修省何可已哉】○此一节记孔子容貌之变
　　○升车必正立执绥
　　绥挽以上【上声】车之索也范氏曰正立执绥则心体无不正而诚意肃恭矣盖君子庄敬无所不在升车则见【形甸反】于此也【庆源辅氏曰正立则身不偏倚执绥则不忘有事范氏所谓心体无不正而诚意肃恭者得之○新安陈氏曰古人乗车必立惟老人安车则坐妇人亦坐】
　　车中不内顾不疾言不亲指
　　内顾回视也礼曰顾不过毂三者皆失容且惑人【问车中不内顾一章朱子曰立视五巂式视马尾盖巂是车轮一转之地车轮髙六尺围三径一则阔丈八五转则正为九丈矣立视虽逺亦不过此○南轩张氏曰三者非独恐其惑众也盖以其非在车之容故耳○觉轩蔡氏曰曲礼篇车上不广欬不妄指立视五巂式视马尾顾不过毂正义曰车上不广欬者欬声也广大车髙大也欬似骄矜又惊众也不妄指者妄虚也在车上无事忽虚以手指亦为惑众也顾不过毂者车毂也转头不得过毂过毂则掩人私也此三句正与此篇相合】○此一节记孔子升车之容【新安陈氏曰大夫得乗车观瞻所系夫子谨之非勉而能盖动容周旋自中乎礼其见于乗车者知此】
　　○色斯举矣翔而后集
　　言鸟见人之顔色不善则飞去回翔审视而后下止人之见几【平声】而作审择所处【上声】亦当如此【程子曰色斯举矣不至悔吝翔而后集审择其处○南轩张氏曰色斯举矣炳先见于几防也翔而后集从容审度而后处之也如是则悔吝何从生乎】然此上下必有阙文矣【胡氏曰上不知为何人之言下不知为何事而发故以为有阙文也】
　　曰山梁雌雉时哉时哉子路共之三嗅而作【共九用反又居勇反嗅许又反】
