<!-- { "loadSidebar": true } -->
　　○子与人歌而善必使反之而后和之【和去声】
　　反复也必使复歌者欲得其详而取其善也而后和之者喜得其详而与其善也【朱子曰子与人歌而善必使反之而后和之今世间人与那人説话那人正説得好自家便从中截断如云已自理会得不消説之类以此类看圣人是甚气象与人歌且教他自歌一终了方令再歌而后和之不于其初歌便和恐混杂他不尽其意此见圣人与人为善○若不待其反而后和则他有善亦不得而知今必使之反之而后和之便是圣人不掩人善处○庆源辅氏曰详谓首尾节奏之偹○防峯饶氏曰子与人歌是与之同歌反者使之自歌和则已之自歌也○新安陈氏曰集注取与二字如孟子取诸人以为善是与人为善者也初则取之既取而许与奨劝之】此见圣人气象従【七容反】容诚意恳至而其谦逊审宻不掩人善又如此盖一事之防而众善之集有不可胜【平声】既者焉读者宜详味之【朱子曰圣人天纵多能其于小艺不待取于人而后足乃欲得其详如此其谦逊谨审可知也然若不待其曲终而遽和之则防于伐已之能以掩彼之善矣故必俟其曲终以尽见其首尾节奏之善然后又使复歌而始和之则既不失其与人为善之意而又不掩其善也然此亦圣人动容周旋自然而中非有意于为之也抑又见其从容不廹不轻信而易悦之意○问子与人歌而善必使反之而后和之晦翁云盖一事之防而众善之集有不可胜既者如何潜室陈氏曰必使复歌者既欲彰其善之实又欲畅其歌之情而后和之者示我乐善之无倦咏叹而滛泆之也只一歌诗耳而意思绸缪容与若此岂非众善之集乎○庆源辅氏曰气象从容故谦逊诚意恳至故审宻○云峯胡氏曰此不过歌之善者尔夫子所以取之与之者如此则凡所以取人之善与人之善者可知矣】
　　○子曰文莫吾犹人也躬行君子则吾未之有得莫疑辞犹人言不能过人而尚可以及人未之有得则全未有得皆自谦之辞而足以见言行【去声】之难易【去声】缓急欲人之勉其实也【庆源辅氏曰勉人为其实而不废其文但有先后缓急之序耳○防峯饶氏曰身行君子之道而有得则为君子之徳矣】○谢氏曰文虽圣人无不与人同故不逊能躬行君子斯可以入圣故不居犹言君子道者三我无能焉【朱子曰文莫吾犹人也莫是疑辞犹今人云莫是如此否言文则吾与人一般如云聴讼吾犹人也若躬行君子则吾未之有得此与君子之道四丘未能一焉之意同○问此章曰于文言其可以及人足见其不难继之意言其不能过人又见其不必工之意且合而观之又见其虽不逊其能而亦不失其谦也于行言其未之有得则见其实之难焉见其必以得为效焉见其汲汲于此而不敢有毫发自足之心焉一言之中而指意反覆更出互见曲折详尽至于如此非圣人而能若是哉○云峯胡氏曰此文字轻不过着于言辞者尔○新安陈氏曰文不在兹之文文字重此以文对躬行而言可见文为言而躬行为行故集注以言行之难易缓急释之】
　　○子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也
　　此亦夫子之谦辞也圣者大而化之仁则心徳之全而人道之备也【勿轩熊氏曰圣则仁之熟而至于化矣圣非出于仁之外也○新安陈氏曰此専言之仁包义礼智故为心徳之全立人之道曰仁与义仁体而义用言仁则义在其中故为人道之备】为之谓为仁圣之道诲人亦谓以此教人也【朱子曰他也不曽説是仁圣但为之毕竟是个甚麽诲人是个甚麽○新安陈氏曰自为观十五志学章可见教人观博文约礼可见皆不外乎知行】然不厌不倦非已有之则不能所以弟子不能学也【云峯胡氏曰此虽夫子不敢当圣与仁之名而愈见夫子有圣与仁之实○新安陈氏曰夫子虽不居仁圣之名而所行所教无非不息于仁圣之道不厌不倦即纯亦不已也非已实有此仁圣之道则有时而厌倦矣】○晁【音潮】氏曰【名説之字以道清丰人】当时有称夫子圣且仁者以故夫子辞之苟辞之而已焉则无以进天下之材率天下之善将使圣与仁为虚器而人终莫能至矣【新安陈氏曰圣人之道若天下无一人能与于此是终为虚器而无人能实之矣】故夫子虽不居仁圣而必以为之不厌诲人不倦自防【上声】也可谓云尔已矣者无他之辞也公西华仰而叹之其亦深知夫子之意矣【朱子曰夫子固多谦辞到得説抑为之不厌诲人不倦公西华便识得所以有正唯弟子不能学也之説便説道圣人有不让处○其他人为之诲人不能无厌倦时唯圣人则不厌不倦正唯弟子不能学也言正是弟子不能学处这若不是公西华亲曾去做来亲见是恁地如何觧恁地説○仁之与圣所以异者大而化之之谓圣若大而未化之只可谓之仁此其所以异○南轩张氏曰夫子虽不居圣然玩味辞气其所以为圣者亦可得而见矣夫尽人道圣人也为之不厌诲人不倦圣人之仁天之无疆也○庆源辅氏曰为之不厌者仁圣之实诲人不倦者仁圣之施非在己者有仁圣之徳岂能如是公西华盖即为之不厌诲人不倦而见夫子实全仁圣之道非学者所能效也○防峯饶氏曰前以学不厌诲不倦为何有于我此却以二者自任何也盖前章是泛説所以虽非圣人之极至而亦不敢当此章是见人以仁圣归之已既逊了第一第二等只得且承当第三等底事所以勉人也】
　　○子疾病子路请祷子曰有诸子路对曰有之诔曰祷尔于上下神祗子曰丘之祷久矣【诔力轨反】
　　祷谓祷于鬼神有诸问有此理否诔者哀死而述其行【去声下素行同】之辞也【厚斋冯氏曰士有诔累主时徳行以赐之命则诔周官六辞六曰诔是也祷疾亦诔其功徳故谓之诔云】上下谓天地天曰神地曰祗祷者悔过迁善以祈神之祐也【朱子曰只是引此古语以明有祷之理非谓欲祷皇天后土也祷虽臣子之礼其辞则述君父悔过迁善之意以觧谢鬼神之谴怒】无其理则不必祷既曰有之则圣人未尝有过无善可迁其素行固已合于神明故曰丘之祷久矣【问圣人与天地合其徳与鬼神合其吉凶我即天地鬼神天地鬼神即我何祷之有朱子曰自他人言之谓圣人如此可也圣人之心岂以此自居惟味某之祷久矣一句语意深厚圣人气象与天人之分自求多福之意可见○防峯饶氏曰诔如哀公诔孔子是也古诔文之意盖曰徃者疾病时甞祷尔于神只矣而卒莫之救盖哀其死之辞也○新安陈氏曰圣人素履无愧少壮迨老无非对越神明之时岂待疾病而后祷哉所谓祷乆矣乃因子路引祷尔而言盖不祷之祷也】又士丧礼疾病行祷五祀【仪礼第十三篇注云谓门戸灶行中霤尽孝子之情五祀博言之士二祀曰门曰行】盖臣子迫切之至情有不能自已者初不请于病者而后祷也故孔子之于子路不直拒之而但告以无所事祷之意【朱子曰在臣子则可在我则不可圣人也知有此理故言我不用祷而不责子路之非也疾病行祷者臣子之于君父各祷于其所当祭子路所欲祷必非滛祀但不当请耳○病而与闻乎祷则是不安其死而谄于鬼神以苟须臾之生君子岂为是哉祈祷卜筮之属皆圣人之所作至于夫子而后教人一决诸理而不屑于防漠不可知之间其所以建立人极之功于是而备○问甞疑集注曰圣人未甞有过无善可迁其素行固已合于神明故曰丘之祷久矣夫自其论圣人所以无事于祷者其义固如此然此一句乃圣人自语也圣人之意岂自谓我未甞有过无善可迁其素行固已合于神明哉曰圣人固有不居其圣时节又有直截担当无所推让时节如天生徳于予未丧斯文之类盖诚有不可揜者○南轩张氏曰子路请祷而夫子告之以有诸盖欲子路深省夫祷之理也苟知其有是理则知夫子之何用祷也而子路未逹独举诔以为证于是从而告之曰丘之祷久矣盖祷者悔过迁善之意平日之思虑云为神之聴之未甞斯须离也一有未顺则逆于神理是则当祷也若夫圣人之心则所谓天且弗违而况于鬼神乎独曰丘之祷久矣辞气谦厚而所以启告子路者亦至矣○庆源辅氏曰疾病而行祷乃臣子迫切之至情在周公犹为之然周公则可武王则不可子路则可夫子则不可领子路之至情明在己之正理夫子之心即天地神祗之心也○厚斋冯氏曰观夫子答媚灶之问以为获罪于天无所祷也然则行与天合祷何所用在子路为夫子祷则可请于夫子而后祷则夫子不为也○云峯胡氏曰祷自是臣子之至情无所事祷自是圣人之素行不必以夫子之言遂谓祷为无亦不必以子路之言直谓祷为有要之鬼神之有无不必问但人之素行自不可失尔】
　　○子曰奢则不孙俭则固与其不孙也宁固【孙去声】孙顺也固陋也奢俭俱失中而奢之害大【云峯胡氏曰与其奢也寕俭是言礼之獘也如此与其不孙也寕固是言之极也其终必至于此○新安陈氏曰奢失之过俭失之不及皆非中道然奢而僭犯为害甚俭陋之害止此而已即与其奢也寕俭之意】○晁氏曰不得已而救时之弊也【问奢则不孙朱子曰才奢便是不孙他自是不戢敛也且看奢底人意思俭底人意思那奢底人便有骄傲底意思须必至于过度僭上而后已○问奢非止谓僭礼犯上之事只是有夸张侈大之意便是否曰是】
　　○子曰君子坦荡荡小人长戚戚
　　坦平也荡荡寛广貌程子曰君子循理故常舒泰小人役于物故多忧戚○程子曰君子坦荡荡心广体胖【南轩张氏曰正已而不求诸人故坦荡荡狥欲而不自反故长戚戚坦荡荡非谓放懐自适无所忧虑之谓也谓求之在己而无必于外故常舒防云耳○胡氏曰循理役于物乃荡荡戚戚之所由生也理本自然循而行之则坦然而乎不愧不怍所以舒防为物所役则求名役于名求利役于利行险侥幸患得患失所以忧戚○厚斋冯氏曰荡荡曰坦其心无适而不寛广也戚戚曰长无时而不忧虑也】
　　○子温而厉威而不猛恭而安
