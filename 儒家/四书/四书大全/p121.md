<!-- { "loadSidebar": true } -->
　　知及之仁能守之庄以涖之动之不以礼未善也动之动民也犹曰鼓舞而作兴之云尔礼谓义理之节文【朱子曰动字不是感动之动是使民底意思谓使民去做这件事亦有礼是使之以礼下个礼字归在民身上○动之是指民説如搜苗狝狩就其中教之少长有序之事便是使之以礼盖使他以此事此事有礼存也】○愚谓学至于仁则善有诸已而大本立矣涖之不庄动之不以礼乃其气禀学问之小疵然亦非尽善之道也【朱子曰固有生成底然亦不可专主气质盖亦有学底○庆源辅氏曰不庄气质之偏也不以礼学问之阙也】故夫子历言之使知徳愈全则责愈备不可以为小节而忽之也【朱子曰知及之如大学知至仁守之如意诚涖不庄动不以礼如所谓不得其正所谓敖惰而辟之类知及仁守是明徳工夫下靣是新民工夫○问知及仁守到仁是极了却又要庄涖动以礼底工夫如何曰人自有此心纯粹不走失而于接物治民时少些庄严意思自不足以使人敬此便是未尽善处又问此是要本末工夫兼备否曰固是但须先有知及仁守做个根本方好去检防其余便无处无事不善若根本不立又有何可防检处○或问知及仁守为学之事也庄涖礼动为政之事也然为学之事虽未及乎为政至于接物处家之际亦非庄涖礼动不能为也为政者虽不专于为学然非知识之明而持守之固亦无以为临政之地矣○此一章当以仁为主所谓知及之所以求吾仁涖之动之所以持养吾仁者○或问此章曰大抵发明内外本末之序极为完备而其要以仁为重仁能守之则大本已立虽临民不以庄动民不以礼亦其支节之小失耳然亦不可不自警省以求尽善而全其徳也○南轩张氏曰知及之仁不能守之则未能保之也仁能守之则在已者实矣又须庄以涖之而动之则以礼动之以礼者以礼教民则民作兴也此虽统言为政之道至此而后善然所以成已亦一而已○双峯饶氏曰此章六个之字要分别及之守之得之失之此四之字指理而言涖之动之此二之字指民而言○云峯胡氏曰仁者心徳之全知及仁守而犹曰不庄以涖之则民不敬者徳之全而责之备也知及仁守庄涖而犹曰动之不以礼为未善者徳愈全而责愈备也大本已立固足以见其心徳之全小节未善亦足以为全徳之累】
　　○子曰君子不可小知而可大受也小人不可大受而可小知也
　　此言观人之法知我知之也受彼所受也盖君子于细事未必可观而材徳足以任重小人虽器量【去声】浅狭而未必无一长可取【朱子曰一事之能否不足以尽君子之蕴然能任天下之重而不惧小人一才之长亦可器使但不可以任大事耳○吴氏曰方舜之耕稼时视之犹人也一旦受尧之天下若素有之小人有立谈之间而其材可知者至委以国则未有不败○南轩张氏曰君子所存者大故不可以小者测知而可以当其大者小人局于狭小其长易见故不可以任大而可以小知之大受如学者之学圣人有为者之当大任是也事而可以小知之小人用过其量则败矣○双峯饶氏曰君子于小事上有拙处小人于小事上有长处所以不可以一节观之或问君子才全徳备何为于小事上有拙处曰不可以一槩论君子亦有等降但其大体正当虽细防处有未尽亦不害其为君子又曰此小人是小有才之人非庸常之小人○云峯胡氏曰小节可以知小人不足以知君子大受可以许君子不可以许小人材之所成为器徳之所充为量君子之所以可大受者材与徳俱大小人之不可大受者器与量俱小故也】
　　○子曰民之于仁也甚于水火水火吾见蹈而死者矣未见蹈仁而死者也
　　民之于水火所頼以生不可一日无其于仁也亦然但水火外物而仁在已无水火不过害人之身而不仁则失其心是仁有甚于水火而尤不可一日无者也况水火或有时而杀人仁则未尝杀人亦何惮而不为哉李氏曰此夫子勉人为仁之语下章放【上声】此【问夫子言吾未见蹈仁而死者也后又言志士仁人有杀身以成仁者潜室陈氏曰蹈仁有益无害人何惮而不为此勉人为善之语若到杀身成仁处是时不管利害但求一个是而已学者患不蹈仁尔蹈仁则心无计较之私若义所当死而死虽比干不害为正命】
　　○子曰当仁不让于师
　　当仁以仁为己任也虽师亦无所逊言当勇徃而必为也盖仁者人所自有而自为之非有争也何逊之有○程子曰为仁在己无所与逊若善名在外则不可不逊【朱子曰当仁担当之当这仁字是指大处难做处説这般处须着担当不可説道自家做不得是师长所做底事○弟子于师每事必让而不敢先至于仁以为己任则当自勉而勇为不可以有让也盖仁者己所有而自为之非夺诸彼而先之也何让之有所谓不让犹程子所谓不可将第一等事让与别人做者其事则顔子所谓舜何人也予何人也有为者亦若是者是已此与上章皆勉人为仁之辞上章为凡民都不知仁而惮于为之者发此章为学者粗知仁之为美而不知勇于有为者发○南轩张氏曰夫子尝曰有能一日用其力于仁矣乎我未见力不足者又曰我欲仁斯仁至矣又曰为仁由已于此又明不让于师之义盖道不逺人为之在己虽所尊敬亦无所与让圣人勉学者使之用其力也○为仁在我虽师不暇逊此便是仁以为己任○庆源辅氏曰逊者礼之实也徳之善也凡自外来者固不可不逊如善名是也至于为仁在己则何逊哉盖非不逊也乃无所与逊也○云峯胡氏曰当字大有力量不者当不起不毅者当不去请事斯语顔子当之仁为己任曾子当之顔曾逊于夫子之门未尝以当仁之事而逊于夫子也】
　　○子曰君子贞而不谅
　　贞正而固也谅则不择是非而必于信【问君子不谅可乎山杨氏曰惟贞固可以不谅所谓贞者惟义所在也○朱子曰贞者见得道理是如此便只恁地做去所谓知斯二者弗去是也为正字说不尽故更加固字如易所谓贞固足以干事若谅者是不择是非必要如此故贞者是正而固守之意谅则有固必之意焉○南轩张氏曰贞则信在其中但执小信而于义有蔽则失其正而反害于信矣○觉轩蔡氏曰谅有二训则止训信者友谅是也有训必信者此谅是也谅似贞而实非故夫子特别而言之○双峯饶氏曰贞者正而固守谅则固而未必正言必信行必果而不知惟义所在者也○厚斋冯氏曰歴万变而不失其正者贞也谅则固守而不知变者也故曰贞者事之干也岂若匹夫匹妇之为谅也】
　　○子曰事君敬其事而后其食
　　后与后获之后同【防峯饶氏曰此后字如先难后获先事后得之后后获谓不计其效也盖为人臣者但知尽其职分而已禄非所计也所谓正其谊不谋其利之意】食禄也君子之仕也有官守者修其职有言责者尽其忠皆以敬吾之事而已不可先有求禄之心也【南轩张氏曰事君者主于敬其事而已官有尊卑位有轻重而敬其事之心则一也后其食犹后获之意然则为贫而仕则柰何孔子尝为委吏矣亦曰防计当而已矣尝为乗田矣亦曰牛羊茁壮长而已矣盖亦以敬其事为主也若曰为贫而仕食焉而已遑恤其事则失其义矣○胡氏曰后其食者盖委置之不存乎念虑之间非才任其事而即有得禄之心继之也若曰先敬其事而后有计禄之心则义利杂揉公私交战其不为利心所胜者几希○勉斋黄氏曰敬事后食臣之道也饩禀称事君之道也○庆源辅氏曰有官守者修其职有言责者尽其忠是皆天理之当然而在人之所当为者也岂可有一毫侥求觊幸之意于其先哉】
　　○子曰有教无类
　　人性皆善而其类有善恶之殊者气习之染也故君子有教则人皆可以复【如字反也】于善而不当复【扶乂反又也】论其类之恶矣【南轩张氏曰人所禀之资虽有不同然无有善恶之类一定而不可变者盖均是人也原其降何尝不善故圣人有教焉所以反之于善也教之行愚者可使之明柔者可使之强岂有气质之不可变者乎然尧舜之子不肖则气类又若有异何也盖气有可反之理人有能反之道而教有善反之功其卒莫之能反者则以其自暴自弃而已○庆源辅氏曰人之性同乎一理而已然其品类则有善恶之异者何哉盖于其始生也已有气禀清浊之分及其少长也又有习染邪正之异苟欲合其异而反其同则在乎教耳故君师有教化之妙则人皆可以复其善而自无为恶之人岂可复论其类之恶哉○洪氏曰圣人之教如雨露之于万物夫岂有所择哉】
　　○子曰道不同不相为谋【为去声】
　　不同如善恶邪正之类【南轩张氏曰君子以义小人以利义利之所趋不同乌能相为谋乎○新安陈氏曰善恶谓君子小人邪正谓吾道异端如隂阳氷炭之相反此不能为彼谋彼亦不能为此谋也】
　　○子曰辞达而已矣
　　辞取达意而止不以富丽为工【勉斋黄氏曰此为学者喜于工言辞者设然其曰达而已矣则非通于理者亦不能逹也圣人之言未尝有所偏也○胡氏曰富者欲其赡也丽者欲其华也○新安陈氏曰惟逹理者辞能逹意逹意之外而过求之非以繁多为富则以华美为丽正理反为所蔽本意反以不逹矣逹之一字命辞之法也东坡与人论文每以夫子此言为主】
　　○师冕见及阶子曰阶也及席子曰席也皆坐子告之曰某在斯某在斯【见贤遍反】
　　师乐师瞽者【胡氏曰周礼乐师太师皆以师名磬钟笙镈韎籥皆曰师○吴氏曰古者乐师皆用瞽以其废视而听专且令天下无废人也】冕名再言某在斯歴举在坐【去声】之人以诏之
　　师冕出子张问曰与师言之道与【与平声】
　　圣门学者于夫子之一言一动无不存心省【悉井反】察如此【吴氏曰论语中子张之问比诸弟子为多○新安陈氏曰不可以子张之问作闲语看圣人一言一动无非教也学者善观之则见得皆出于圣心天理之流行者矣】
　　子曰然固相师之道也【相去声】
　　相助也古者瞽必有相其道如此【周礼春官大师下大夫二人少师上士四人瞽蒙三百人眡音示了音了明目也三百人眂了掌太师之县音钟磬之类凡乐事相瞽】盖圣人于此非作意而为之但尽其道而已○尹氏曰圣人处【上声】已为【去声】人其心一致无不尽其诚故也有志于学者求圣人之心于斯亦可见矣范氏曰圣人不侮鳏寡不虐无告可见于此推之天下无一物不得其所矣【南轩张氏曰道无往而不存圣人之动静语黙无往而非道盖各止于其所而已师冕之见及阶则告之阶及席则告之席既坐则歴告之以在坐者盖待瞽者之道当然耳子张窃窥而有问焉夫子以为固相师之道辞则近而意亦无不尽矣事事物物莫不有其道夫一日之间起居则有起居之道饮食则有饮食之道见是人则有待是人之道遇是事则有处是事之道道不可须臾离也夫惟天下之至诚一以贯之道之所在如影之随形盖无往而非是矣○胡氏曰瞽必有相荀子所谓犹瞽无相春秋传所谓其相曰朝也冕之来见适无相者坐必作过必趋哀矜之念乃圣人之素心至此自不能已也故代相者告之○厚斋冯氏曰使瞽者若能视然是谓相师之道岂特与师言之道如此○新安陈氏曰瞽者之来未必无相犬子自矜之且敬之故节节谨告之有目者待无目者之诚心曲礼也】

　　论语集注大全卷十五
<经部,四书类,四书大全__论语集注大全>
　　钦定四库全书
　　论语集注大全卷十六
　　季氏第十六
