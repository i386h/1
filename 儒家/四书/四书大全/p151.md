<!-- { "loadSidebar": true } -->
　　璞玉之在石中者镒二十两也【赵氏曰国语云二十四两为镒赵岐误注集注因之○东阳许氏曰万镒谓璞玉之价直万镒之金也】玉人玉工也不敢自治而付之能者爱之甚也治国家则徇私欲而不任贤是爱国家不如爱玉也【双峯饶氏曰两个譬喻是两意前譬是说任贤不如任匠后譬是说爱国不如爱玉】○范氏曰古之贤者常患人君不能行其所学而世之庸君亦常患贤者不能从其所好【去声】是以君臣相遇自古以为难孔孟终身而不遇盖以此耳【新安陈氏曰前譬王欲小用贤者后譬王不专用贤者所以不能用贤皆已之私欲害之庸君必不能用贤者之所学贤者必不肯从庸君之所好此遇合所以难也】
　　○齐人伐燕胜之
　　按史记燕【平声】王哙【音快】譲国于其相【去声】子之而国大乱齐因伐之燕士卒不战城门不闭遂大胜燕【史记燕世家燕王哙用其相子之苏代为齐使于燕以事激燕王以尊子之于是燕王大信子之鹿毛夀谓燕王不如以国譲相子之人之谓尧贤者以其譲天下于许由许由不受有譲天下之名而实不失天下今王以国譲于子之子之必不敢受是王与尧同行也燕王因属国于子之子之南面行王事而哙老不聼政顾为臣国事皆决于子之三年国大乱百姓恫恐将军市被与太子平谋将攻子之诸将谓齐湣王曰因而赴之破燕必矣齐王令人告燕太子太子因与市被围公宫攻子之不克将军市被及百姓反攻太子平市被死以徇因构难数月死者数万众人恫恐百姓离怨孟轲谓齐王曰今伐燕此文武之时不可失也王因令章子将五都之兵因北地之众以伐燕士卒不战城门不闭燕王哙死齐大胜燕子之亡二年而燕人共立太子平是为燕昭王】
　　宣王问曰或谓寡人勿取或谓寡人取之以万乘之国伐万乘之国五旬而举之人力不至于此不取必有天殃取之何如【乘去声下同】
　　以伐燕为宣王事与史记诸事不同已见【形甸反】序说【何氏曰万乘之国非诸侯之制也今燕齐互相侵夺而皆有之故以万乘之齐伐万乘之燕势均力敌但以五旬而即举之若以人力论之不能至于如此之易意者其天乎不取必有天殃齐王本有利燕之心特托天而遂其私耳孟子之对则不归之天而归之人】
　　孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也
　　商纣之世文王三分天下有其二以服事商至武王十三年乃伐纣而有天下张子曰此事间不容髪一日之间天命未絶则是君臣当日命絶则为独夫然命之絶否何以知之人情而已诸侯不期而防者八百武王安得而止之哉【朱子曰此亦是齐王欲取燕故引之于文武之道非谓文王欲取商以商人不悦而止武王见商人悦己遂取之也直是论其理如此耳○庆源辅氏曰文王武王岂有一毫利天下之心哉亦顺天命而不敢违焉耳而张子之说为尤严所谓间不容髪之际非理明义精徳至圣人者孰能处之而无愧哉才有一毫利心则失之矣然其命之絶否则亦不过察于人情又与孟子之言实相表里也】
　　以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣【箪音丹食音嗣】箪竹器食饭也运转也言齐若更为暴虐则民将转而望救于他人矣○赵氏曰征伐之道当顺民心民心悦则天意得矣【新安陈氏曰齐王言天命孟子欲其以人心观天命欲知天命当观人心欲得人心当施仁政燕之可取不可取决之以此足矣惟仁可以易暴燕人避燕之虐望齐之仁而归之齐苟不施仁而益暴得非以暴易暴而益甚之乎盖警之也】
　　○齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也
　　千里畏人指齐王也【新安陈氏曰七十里为政千里畏人立两句为柱下文分两节应之】
　　书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而吊其民若时雨降民大悦书曰徯我后后来其苏【霓五稽反徯胡礼反】
　　两引书皆商书仲虺【许伟反】之诰文也与今书文亦小异一征初征也天下信之信其志在救民不为暴也奚为后我言汤何为不先来征我之国也霓虹也云合则雨虹见【形甸反】则止变动也徯待也后君也苏复生也他国之民皆以汤为我君而待其来使已得苏息也此言汤所以七十里而为政于天下也
　　今燕虐其民王往而征之民以为将拯己于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之彊也今又倍地而不行仁政是动天下之兵也【累力追反】
　　拯救也系累絷也重器寳器也畏忌也倍地并【去声】燕而增一倍之地也齐之取燕若能如汤之取葛则燕人悦之而齐可为政于天下矣今乃不行仁政而肆为残虐则无以慰燕民之望而服诸侯之心是以不免乎以千里而畏人也
　　王速出令反其旄倪止其重器谋于燕众置君而后去之则犹可及止也【旄与耄同倪五稽反】
　　反还也旄老人也倪小儿也谓所虏略之老小也犹尚也及止及其未发而止之也【双峯饶氏曰当时只是子哙子之为乱燕民自无罪齐王只当诛子哙子之别立君而去不当取他国这时只当定乱定乱者取其乱者而诛之如汤十一征不是全灭其国取之则是蹊田而夺之牛齐王杀其父兄系累其子□毁其宗庙迁其重器是灭其国了○新安陈氏曰此是为齐画一防如此区处畧无所利于燕庶几汤诛君吊民非富天下之为则可逆止诸侯之兵矣】○范氏曰孟子事齐梁之君论道德则必称尭舜论征伐则必称汤武盖治民不法尭舜则是为暴行师不法汤武则是为乱岂可谓吾君不能而舎【上声】所学以徇之哉【庆源辅氏曰范氏发明孟子此意甚好盖莫非道也而尭舜之道则正道也莫非师也而汤武之师则天讨也集注□益以岂可谓吾君不能而舎所学以徇之哉一句□为有功于学者此万世臣子事君之大法也】
　　○邹与鲁哄穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也【哄胡弄反胜平声长上声下同】
　　哄鬭声也穆公邹君也不可胜诛言人众不可尽诛也长上谓有司也民怨其上故疾视其死而不救也
　　孟子对曰凶年饥岁君之民老弱转乎沟壑壮者散而之四方者几千人矣而君之仓廪实府库充有司莫以告是上慢而残下也曾子曰戒之戒之出乎尔者反乎尔者也夫民今而后得反之也君无尤焉【几上声夫音扶】转饥饿辗【音展】转而死也充满也上谓君及有司也尤过也
　　君行仁政斯民亲其上死其长矣
　　君不仁而求富是以有司知重敛【力验反】而不知恤民故君行仁政则有司皆爱其民而民亦爱之矣【新安陈氏曰有司所以然者皆君不行仁政之故孟子对邹□言故畧有司而专勉君正本之论也】○范氏曰书曰民惟邦本本固邦宁【夏书五子之歌篇】有仓廪府库所以为【去声】民也丰年则敛之凶年则散之恤其饥寒救其疾苦是以民亲爱其上有危难【去声】则赴救之如子弟之卫父兄手足之捍【音汗】头目也穆公不能反已犹欲归罪于民岂不误哉【南轩张氏曰有司视民之死而不救故民视有司之死而亦莫之救所以为得反之也君行仁政而以民为心民亦将以君为心而亲其上死其长矣此感应之理也曾子戒之戒之之语非特为人上者不可须臾忘检身者亦当深体之○新安陈氏曰上之爱民如父母之于子则民之卫上如子弟之卫父兄邹君知罪民而不知反已孟子惟以行仁政勉之而诛不诛忘言焉得反之之意凛然可畏真深切之论死其长如囬何敢死之死谓忘身救上死且不避也平时亲其上当危难则死其长】
　　○滕文公问曰滕小国也间于齐楚事齐乎事楚乎【间去声】
　　滕国名
　　孟子对曰是谋非吾所能及也无已则有一焉凿斯池也筑斯城也与民守之效死而民弗去则是可为也无已□【形甸反】前篇一谓一说也效犹致也国君死社稷【礼□曲礼国君死社稷大夫死众士死制众谓师众大夫率师败则死之制谓命令士受命或廹以死寜死而不可弃君命也】故致死以守国至于民亦为【去声】之死守而不去则非有以深得其心者不能也○此章言有国者当守义而爱民不可侥幸而苟免【南轩张氏曰与其望二国矜已以求安不若思所以自强而立国凿池筑城与民效死以守之是在我所当为之事为吾所当为而已然固国以得民为本民心不附虽有金城汤池谁与守之使民效死而不忍去非得之有素不能然也○庆源辅氏曰筑城凿池致死以守者守义也使民亦为之死守而不去则非爱民者不能也若夫间于二国而徒欲择强者而事之以觊一日之安则是侥幸苟免而已○云峯胡氏曰不守义不能效死而不去不爱民不能使民亦效死而不去○新安陈氏曰守义守死社稷之义以倡其民也爱民当在平时○城池地利也民弗去人和也复致死而守义以倡之此守国之正法也】
　　○滕文公问曰齐人将筑薛吾甚恐如之何则可薛国名近滕齐取其地而城之故文公以其偪【与逼同笔力反】已而恐也
　　孟子对曰昔者大王居邠狄人侵之去之岐山之下居焉非择而取之不得已也【邠与豳同】
　　邠地□言大王非以岐下为善择取而居之也详见【形甸反】□章
　　苟为善后世子孙必有王者矣君子创业垂统为可继也若夫成功则天也君如彼何哉彊为善而已矣【夫音扶彊上声】
　　创造也统绪也言能为善则如大王虽失其地而其后世遂有天下乃天理也然君子造基业于前而垂统绪于后但能不失其正令【平声】后世可继续而行耳若夫成功则岂可必乎彼齐也君之力既无如之何则但彊于为善使其可继而俟命于天耳○此章言人君当竭力于其所当为不可徼幸【与侥幸同】于其所难必【朱子曰孟子言若夫成功则天也君如彼何哉彊为善而已矣初无望报之心也苟为善后世子孙必有王者矣乃为太王避狄而言易大传曰积善之家必有余庆书曰作善降之百祥亦岂望报乎○南轩张氏曰所谓为善循天理而不为己私也为善者初不期后世之有王而必有王者理则然也开久大之基为其可继者而已而不必其成功也若有期于成功之意则欲速而见利私意一生无复可继之实矣○云峯胡氏曰集注两章皆言不可侥幸大凡侥幸者不为夫理之所当为而徒觊夫意外之得者也前章是守义爱民当尽其在我者而不可侥幸其在人者□章是勉强为善当尽其在我者而不可侥幸其在天者】
