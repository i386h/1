<!-- { "loadSidebar": true } -->
　　上无失政则下无私议非□【其廉反】其口使不敢言也【庆源辅氏曰下无私议此有道之极致大验使下尚有窃议者则上之人于道犹有慊必至于庻人自然不议方为有道之极】○此章通论天下之势【南轩张氏曰礼乐征伐天子之事也天下有道则礼乐征伐自天子出矣盖天子得其道则权纲在已而在下莫敢干之也所谓自天子出者天子亦岂敢以己意可专而以私意加于其间哉亦曰奉天理而已矣此之谓得其道若上失其道则纲维解纽而诸侯得以窃乘之礼乐征伐将专行而莫顾矣若诸侯可以窃之于天子则大夫亦可以窃之于诸侯而陪臣亦可以窃之于大夫矣其理之逆必至于此也所以有十世五世三世之异者尹氏谓于理愈逆则其亡愈近是也天下有道则政不在大夫者政出于一也庶人不议者民志定于下而无所私议也○止斋陈氏曰此章备春秋之终始礼乐征伐自天子出是春秋以前时节自诸侯出隐桓庄闵之春秋也自大夫出僖文宣成之春秋也陪臣执国命襄昭定哀之春秋也○新安陈氏曰此章自有道及于无道末又因无道而及于有道其欲维持名分挽今而返之古欤】
　　○孔子曰禄之去公室五世矣政逮于大夫四世矣故夫三桓之子孙防矣【夫音扶】
　　鲁自文公薨公子遂杀子赤立宣公而君失其政【左传文公十八年文公二妃敬赢生宣公敬赢嬖而私事襄仲公子遂襄仲欲立之叔仲惠伯不可仲见于齐侯而请之齐侯新立而欲亲鲁许之冬十月仲杀恶及视恶太子视其母弟而立宣公夫人姜氏归于齐哭而过市曰天乎仲为不道杀适立庶市人皆哭○新安倪氏曰春秋是年书冬十月子卒公羊传曰子卒者孰谓谓子赤也何以不日隐之也何隐尔弑也是子卒之书左氏以为恶公羊以为赤集注曰子赤本公羊传也】歴成襄昭定凡五公逮及也自季武子始专国政歴悼平桓子凡四世而为家臣阳虎所执【张存中曰见前章集注家臣屡叛下】三桓三家皆桓公之后此以前章之説推之而知其当然也○此章专论鲁事疑与前章皆定公时语【防峯饶氏曰此章大意正接前章自大夫出一条而言】苏氏曰礼乐征伐自诸侯出宜诸侯之强也而鲁以失政【陈氏曰鲁虽无桓文之覇然征伐亦不无按春秋可见凡兴兵非奉王命及请命而擅兴者皆谓之征伐自诸侯出鲁岂得为无僣者】政逮于大夫宜大夫之强也而三桓以防何也强生于安安生于上下之分【扶问反】定今诸侯大夫皆陵其上则无以令其下矣故皆不久而失之也【或问田恒三晋何以不失朱子曰孔子之言常理也如书言恵廸吉从逆凶易言积善余庆不善余殃者也气数舛戾则当然而不然者多矣孰得而齐之况田恒三晋传世亦皆不过五六胡氏又以后世篡夺之迹考之如莽懿高欢杨坚五胡十国南朝四姓五代八氏皆得之非道或止其身或子孙四五传而极矣唯晋祚差永而史谓元帝牛姓犹吕政之绍嬴以此论之常理未甞不验也天定胜人其此之谓欤○南轩张氏曰斯言发于鲁定之世盖鲁自宣公頼襄仲而立而三家始盛专制鲁国之赋而禄去公室矣又一世而政悉移于大夫自成公而下为国君者拱手听命而已孔子于禄去公室政在大夫而知三桓子孙之必防以理之顺逆势之陵犯而知之也夫三家视其君而起不夺不厌之心则夫陪臣视之亦何惮而不萌此心乎方三家专公室之禄而窃鲁国之政本其私意欲以利其子孙而岂知子孙之防实兆于此哉○庆源辅氏曰此二章想只是一时之言分章者以前章通论天下之势后章论鲁事故于其中加孔子曰三字而析为二章尔○厚斋冯氏曰昭公之乱乐祁曰鲁君必出政在季氏三世矣鲁之丧政四公矣以此知当时智者已有此论夫子故述之○洪氏曰前言十世五世理也今言五世四世者实也非其有而有者必失不宜大而大者必防】
　　○孔子曰益者三友损者三友友直友谅友多闻益矣友便辟友善柔友便佞损矣【便平声辟婢亦反】
　　友直则闻其过友谅【信也】则进于诚友多闻则进于明【胡氏曰直者责善而无所回互谅者固执而无所更易多闻者有所参订而不胶偏见集注言友之之益所谓闻过则真有所闻所谓进于诚明则犹有待于进也盖友谅与多闻未即至于诚明而诚明可由是而入耳】便习熟也便辟谓习于威仪而不直【胡氏曰便顺适也字书云安也顺适且安故云习熟也便辟书注以为足恭是也】善柔谓工于媚悦而不谅便佞谓习于口语而无闻见之实三者损益正相反也【双峯饶氏曰与直者友则有过必闻与谅者友则信实相示与多闻者友则多识前言往行知识日广三者虽常情所敬惮然友之却有益便辟者威仪习熟善柔者每事阿顺便佞者语言可听三者皆常情所狎悦而友之却有损举三者为劝又举三者为戒】○尹氏曰自天子以至于庶人未有不须友以成者而其损益有如是者可不谨哉【或问三友之説尽于集注之説而已矣朱子曰是亦释其文之正意云尔若推而言之则是三者之于人皆有薫陶渐渍之益焉皆有严惮畏谨之益焉皆有兴起慕效之益焉不但如彼之所言而已也曰损者之友其相反柰何曰便辟则无责善之诚矣善柔则无固守之节矣便佞则无贯通之实矣○南轩张氏曰友者所以辅成己徳者直者有过必闻谅者忠信相与多闻者知识可广是三者友之则使人常怀进脩而不敢自足得不日益乎便辟便佞谓便于辟与佞者善柔谓善为柔者辟则容止足恭柔则每事卑屈佞则巧言为悦是三者友之则使人日趋于骄惰焉得不日损乎自天子至于庶人皆当谨乎此也○吴氏曰益者増其所未能损者坏其所本有友道损益岂止于三夫子盖略言之从是推之皆可求也三乐亦然】
　　○孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣【乐五教反礼乐之乐音岳骄乐宴乐之乐音洛】
　　节谓辨其制度声容之节【新安陈氏曰礼之制度乐之声容】骄乐则侈肆而不知节佚游则惰慢而恶【乌故反】闻善宴乐则淫溺而狎小人三者损益亦相反也【朱子曰三乐惟宴乐最可畏所谓宴安酖毒是也三者如骄乐只是放恣侈靡最害事到得宴乐便是狎近小人踈逺君子○或问三者之为益曰君子之于礼乐也讲明不置则存之熟是非不谬则守之正存之熟则内有以养其庄敬和乐之实守之正则外有以善其威仪节奏之文与夫道人善而悦慕勉强之意新多贤友而直谅多闻之士集乐是三者而不已焉虽欲不收其放心以进于善亦不可得矣其为益岂不大哉曰损者之相反柰何曰骄乐则不敬不和矣佚游则忌人之善矣宴乐则惮亲胜已矣○南轩张氏曰乐节礼乐则足以养中和之徳乐道人之善则足以扩忠恕之心乐多贤友则足以頼辅成之功是乌得不日益乎乐骄乐则长傲乐佚游则志荒乐宴乐则志溺是乌得不日损乎损益之原存于敬肆而已○勉斋黄氏曰节礼乐者欲其循规蹈矩而不敢縦肆也道人善者志于为善以成其身也多贤友者乐于取友以自规正也骄乐者恃气以凌物则不复循规蹈矩矣佚游者怠惰而自适则不复志于为善矣宴乐者多欲以求安则不复望人之规正矣此其所以相反也○双峯饶氏曰节礼乐三句都是天理一边骄乐三句都是人欲一边心向天理上则徳日进而有益心向人欲上则徳日退而有损○节礼乐只是谨之于毫厘之际不教他过亦不教他不及○骄乐是奢侈如峻字雕墙之类佚游如从流上下博奕田猎之类宴乐如饮食声色之类○吴氏曰骄乐以骄为乐宴乐以宴为乐宴合食也易象曰君子以饮食宴乐饮食宴乐之合于礼者何可废但不可以是为乐而荒淫耳】○尹氏曰君子之于好乐【并去声】可不谨哉【觉轩蔡氏曰三友损益之资于外者三乐损益之发于中者也】
　　○孔子曰侍于君子有三愆言未及之而言谓之躁言及之而不言谓之隐未见顔色而言谓之瞽
　　君子有徳位之通称【胡氏曰不亦君子乎专以徳言无君子莫治野人专以位言此章君子兼徳位而言】愆过也瞽无目不能察言观色○尹氏曰时然后言则无三者之过矣【朱子曰圣人此言只是戒人言语以时不可妄发○南轩张氏曰言而当其可非养之有素者不能然也不然鲜不蹈此三愆者矣○勉斋黄氏曰言有及未及者或数人侍坐长者当先言不言则及少者或君子先有问则承问者当先对不以少长拘也既有及未及而又有未见顔色者虽及之而言亦须观长者顔色或意他在或有不乐则亦未审言也○汪氏曰时然后言断尽此章可与言否各有其时时未可言而遽言是躁急而不逊时可以言而不言是隐匿而不发不躁不隐时可以言而或所与言者意不在是则亦非可言之时也不察而强聒之非惟不入其耳或反贻其怒矣谓之瞽可也○云峯胡氏曰言贵乎时中躁者先时而过乎中隐者后时而不及乎中瞽者防然不知所谓中者也】
　　○孔子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得
　　血气形之所待以生者血隂而气阳也【厚斋冯氏曰血禀于隂行于脉之内而为荣气禀于阳行于脉之外而为卫】得贪得也随时知戒以理胜之则不为血气所使也○范氏曰圣人同于人者血气也异于人者志气也血气有时而衰志气则无时而衰也少未定壮而刚老而衰者血气也戒于色戒于鬬戒于得者志气也君子养其志气故不为血气所动是以年弥高而徳弥邵也【朱子曰人之血气固有强弱然而志气则无时而衰苟常持得这志纵血气衰极也不由他又曰到老而不屈者此是志气血气虽有盛衰君子常当随其偏处警戒勿为血气所役也人之血气衰时则义心亦从而衰夫子三戒正为血气而言又曰气只是一个气便浩然之气也只是这个气但只是以道义充养起来及养得浩然却又能配义与道也○南轩张氏曰人有血气身役于血气有始终盛衰之不同则其所役亦随而异夫血气未定则动而好色血气方刚则鋭而好鬬血气既衰则歉而志得凡民皆然为其所役者也于此而知戒则义理存义理存则不为其所役矣此学者所当警惧而不忘者也○勉斋黄氏曰三者自少至老皆所当戒然三者之好又各随其血气而有最甚者焉故各指其最甚者而使之深戒也血气未定不能胜人而志气尚鋭嵗月尚长亦未急于贪得故惟色为可戒盖男女之欲惟年少为最甚者也血气既刚则渉歴既深而贪得之念尚如未定之日惟其刚强有足恃者故惟鬬为可戒血气既衰则色与鬬之念皆无足逞者而日暮途远忧戚百集故于得为可戒也○庆源辅氏曰人之血气未定则常动而易流方刚则勇锐而好胜既衰则收敛而多贪此血气之变也常动而易流则戒色勇鋭而好胜则戒鬬收敛而多贪则戒得此志气之常也常者为主而使变者不得肆焉此圣贤之学而君子终身之务也○双峯饶氏曰防者气之灵者血之灵心是防魄之合气属天血属地心属人人者天地之心心是血气之主能持其志则血气皆听命于心不能持其志则心反听命于血气○新安陈氏曰三戒皆随时而就众人所易犯者言也朱子欲以理胜气则不为血气所使范氏欲以志帅气则不为血气所动意不相逺志亦定向于理而已○新安倪氏曰年弥高徳弥邵出雄法言邵亦高也】
