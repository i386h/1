<!-- { "loadSidebar": true } -->
　　○孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然
　　孟子仕于齐丧【去声】母归葬于鲁嬴齐南邑充虞孟子弟子尝董治作棺之事者也严急也木棺木也以己通以美太美也
　　曰古者棺椁无度中古棺七寸椁称之自天子达于庶人非直为观美也然后尽于人心【称去声】
　　度厚薄尺寸也中古周公制礼时也椁称之与棺相称也欲其坚厚久逺非特为人观视之美而已【直但也○庆源辅氏曰人子之丧亲所以为之棺椁者盖欲其坚厚以歴久逺而已非是欲为人观视之美也盖必如此然后于人心为尽耳尽于人心此一句须当自体之若后世之厚葬却只是欲为人观美之故也○古者棺椁无度想只是过于厚观易丧葬取之大过可见至周公制礼时始为七寸之制也棺七寸则椁亦七寸也○双峰饶氏曰周七寸只如今四寸许】
　　不得不可以为悦无财不可以为悦得之为有财古之人皆用之吾何为独不然
　　不得谓法制所不当得得之为有财言得之而又为有财也或曰为当作而【庆源辅氏曰不得得之泛説葬礼如重累之数墙翣之饰既有定制则不可得以为悦非独指棺椁而言也】
　　且比化者无使土亲肤于人心独无恔乎【比必二反恔音效】比犹为【去声下同】也化者死者也恔快也言为死者不使土亲近其肌肤于人子之心岂不快然无所恨乎
　　吾闻之也君子不以天下俭其亲
　　送终之礼所当得为而不自尽是为【去声】天下爱惜此物而薄于吾亲也【问不以天下俭其亲朱子曰以犹为也不为天下惜棺椁之费而俭于其亲也王氏中説记太原府君之言一布被二十年不易曰无为费天下也文意略与此同○吕氏曰注云所当得为而不自尽则便是倒行逆施不顺理底于所厚者薄则无所不薄矣墨子之葬以薄为道者即是此意○新安陈氏曰此章当味尽于人心及恱与恔字人子事亲至葬而终凡附于身与棺必诚必信勿之有悔焉盖不如是无以尽于吾心不为悦不为恔也必恱且恔然后于心为尽不得为而僣为与可为而不为皆非尽于人心曰不得不可以为恱则制不得为者决不敢过曰得之有财何独不然则力所能为者亦何忍于不及厚所当厚而不俭于亲无非天理也尽于人心尽天理而已矣】
　　○沈同以其私问曰燕可伐与孟子曰可子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是【伐与之与平声下伐与杀与同夫音扶】沈同齐臣以私问非王命也子哙子之事见【形甸反下一节觧见音同】前篇诸侯土地人民受之天子传之先君私以与人则与者受者皆有罪也仕为官也士即从仕之人也【庆源辅氏曰沈同问燕可伐否耳固不问以齐伐燕为如何也若是以王命来问孟子必当详告之不但曰可而已也○注云与者受者皆有罪谓不由其道妄取妄予如子哙子之之徒者由其道则三圣之授受乃先天而天弗违之事不可以罪言也】
　　齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉天吏解见上篇言齐无道与燕无异如以燕伐燕也史记亦谓孟子劝齐伐燕盖传闻此说之误○杨氏曰燕固可伐矣故孟子曰可使齐王能诛其君吊其民何不可之有乃杀其父兄虏其子弟而后燕人畔之乃以是归咎孟子之言则误矣【朱子曰孟子言伐燕处有四燕父子君臣如此固有可伐之理然孟子不曾教齐不伐亦不曽教齐必伐但曰惟天吏则可以伐之○或谓孟子于沈同之问曷为不尽其辞以告之曰沈同固非能伐燕者且以其私来问又不言齐之将伐燕也则直以可伐之理告之足矣若遂探其情而预设辞以伐之则是猜防险诐之私尔岂所谓圣贤之心哉且齐虽无道若能极燕之遗民于水火之中而无杀戮繋累之暴则其伐之也亦何为而不可哉○双峰饶氏曰惟士师则可以杀有罪之人泛泛如何可以擅杀惟天吏可以伐无道之国诸侯如何可以擅相征伐天吏天所命者士师君所命者天吏以其有道故天命之征伐如汤武是也沈同安晓此理但知人之可伐而不知己之不可伐人】
　　○燕人畔王曰吾甚慙于孟子
　　齐破燕后二年燕人共立太子平为王【平即昭王】
　　陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之【恶监皆平声】
　　陈贾齐大夫也管叔名鲜武王弟周公兄也武王胜商杀纣立纣子武庚而使管叔与弟蔡叔霍叔监其国武王崩成王幼周公摄政管叔与武庚畔周公讨而诛之
　　见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎
　　言周公乃管叔之弟管叔乃周公之兄然则周公不知管叔之将畔而使之其过有所不免矣或曰周公之处【上声下同】管叔不如舜之处象何也游氏曰象之恶已着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探【平声】其兄之恶而弃之邪周公爱兄宜无不尽者管叔之事圣人之不幸也舜诚信而喜象周公诚信而任管叔此天理人情之至其用心一也【程子曰象忧亦忧象喜亦喜盖天理人情于是为至舜之于象周公之于管叔其用心一也夫管叔未尝有恶也使周公逆知其将畔果何心哉惟管叔之畔非周公所能知则其过有所不免矣故孟子曰周公之过不亦宜乎○问周公诛管叔自公义言之其心固正大直截自私恩言之其情终有不自满处所以孟子谓周公之过不亦宜乎者以此朱子曰周公岂得已为此哉莫到恁地较好胡氏云象得罪于舜故封之管蔡流言将危周公以间王室得罪于天下故诛之非周公诛之天下之所当诛周公岂得而私之哉舜处其常周公处其变此圣人所以同归于道也○庆源辅氏曰周公不忍料兄之恶而使之故不免有过是以孟子亦言周公之过不亦宜乎不説周公无过也○云峰胡氏曰讵忍逆探其兄之恶而弃之此一句最见得周公之用心舜之心诚信而喜象不忍逆以其弟为诈舜为兄之道尽矣周公之心诚信而任管叔不忍逆以其兄为畔周公为弟之道尽矣故曰此天理人情之至人伦即是天理特分而言之天理其自然者人伦其当然者尔】
　　且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从而为之辞【更平声】
　　顺犹遂也更改也辞辩也更之则无损于明故民仰之顺而为之辞则其过愈深矣责贾不能勉其君以迁善改过而教之以遂非文【去声】过也【新安陈氏曰孟子窥贾为君文过之心于不言之表而责之】○林氏曰齐王慙于孟子盖羞恶【去声】之心有不能自已者使其臣有能因是心而将顺之则义不可胜【平声】用矣而陈贾鄙夫方且为【去声】之曲为辩説而沮【在吕反】其迁善改过之心长【上声】其饰非拒谏之恶故孟子深责之然此书记事散出而无先后之次故其説必参考而后通若以第二篇十章【齐人伐燕胜之章】十一章【齐人伐燕取之章】置之前章之后此章之前则孟子之意不待论说而自明矣【南轩张氏曰周公于管叔亲爱之而不知其将畔其过也宜矣贾为君文过过之中又生过焉○汪氏曰己富贵而兄弟无位仁者弗为也兄弟恶未萌而以恶逆之智者弗为也自陈贾观之以周公为仁智未之尽由君子观之周公实仁且智者也不期以畔而卒至于畔不免于过乃所遭之不幸也及其畔也不以私恩害公义诛之以安宗社天下是于过为能改矣其不得已而行权也】
　　○孟子致为臣而归
　　孟子久于齐而道不行故去也
　　王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也【朝音潮】
　　【新安陈氏曰谦言得侍贤者同朝者皆甚喜】
　　他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之【为去声】时子齐臣也中国当国之中也万钟谷禄之数也钟量【去声】名受六斛四斗矜敬也式法也盍何不也【赵氏曰四豆为区区受斗六升四区为釡釜受六斗四升十釜为钟受六斛四斗】
　　时子因陈子而以告孟子陈子以时子之言告孟子陈子即陈臻也
　　孟子曰然夫时子恶知其不可也如使予欲富辞十万而受万是为欲富乎【夫音扶恶平声】
　　孟子既以道不行而去则其义不可以复【扶又反】留而时子不知则又有难显言者故但言设使我欲富则我前日为卿尝辞十万之禄今乃受此万钟之馈是我虽欲富亦不为此也【况本非欲富乎○庆源辅氏曰齐王告时子是就人欲中计较孟子之意道合则从不合则去恶用是多端为哉○注云孟子有难显言者显言之则讦齐王之失而有戾于我固所愿之仁】
　　季孙曰异哉子叔疑使己为政不用则亦已矣又使其子弟为卿人亦孰不欲富贵而独于富贵之中有私龙断焉【龙音垄】
　　此孟子引季孙之语也季孙子叔疑不知何时人龙断冈垄之断而髙也义见【形甸反】下文盖子叔疑者尝不用而使其子弟为卿季孙讥其既不得于此而又欲求得于彼如下文贱丈夫登龙断者之所为也孟子引此以明道既不行复【扶又反】受其禄则无以异此矣【庆源辅氏曰举季孙所讥子叔疑之事以见我不敢效此之意辞禄而受馈虽多寡之不同毕竟是既不得于此而又求得于彼也】
　　古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣
　　孟子释龙断之説如此治之谓治其争讼左右望者欲得此而又取彼也罔谓罔罗取之也【双峰饶氏曰左右望是欲全得之万一不得于此亦可得于彼不得于此是譬喻辞十万得于彼是譬喻受万】从而征之谓人恶【去声】其専利故就征其税后世縁此遂征商人也【庆源辅氏曰文王关讥不征是三代之初皆如此○新安陈氏曰孟子有引喻以终之而不复说上正意者此章之类是也】○程子曰齐王所以处【上声】孟子者未为不可孟子亦非不肯为国人矜式者但齐王实非欲尊孟子乃欲以利诱之故孟子拒而不受【新安陈氏曰齐王固不得待孟子之道尤为不知孟子之心】
　　○孟子去齐宿于昼【尽如字或曰当作尽音获下同】
　　昼齐西南近邑也
　　有欲为王留行者坐而言不应隠几而卧【为去声下同隠于靳反】隠凭也客坐而言孟子不应而卧也
　　客不悦曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄栁申详无人乎缪公之侧则不能安其身【齐侧皆反复扶又反语去声】
