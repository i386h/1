<!-- { "loadSidebar": true } -->
　　专独也诗本人情该物理可以验风俗之盛衰见政治【去声】之得失其言温厚和平长于风【去声】谕故诵之者必达于政而能言也【问诵诗三百何以见其必达于政朱子曰其中所载可见如小夫贱闾巷之门至鄙俚之事君子平日耳目所不曽闻见者其情状皆可因此而知之而圣人所以脩徳于己施于事业者莫不悉备于其间所载之美恶读诵而讽咏之如是而为善如是而为恶吾之所以自脩于身者如是是合做底事如是是不合做底事待得施以治人如是而当赏如是而当罚莫不备见如何于政不达若读诗而不达于政则是不曽读也又问如何使四方必能専对曰于诗有得必是于应对言语之间委曲和平○胡氏曰诗之作也有邪有正皆原于人情其所言于事物之理莫不具载其情合事理之正则可以知风俗之盛政治之得其情背事理之正则可以知风俗之衰政治之失故诵诗而有得则可以达于政矣诗之言温厚则不至于薄和平则不至于讦长于讽谕则人易晓故诵诗而有得则能言语○双峯饶氏曰诗本人情人情有好有恶读诗而有得则知人情之所好者在甚处所恶者在甚处得之于心施之于政则必能顺民之所好而违其所恶其政无不善矣是之谓达诗之言辞多宛曲风谕而不直致使者所以传君命措辞最难才委靡则流于弱而取侮于人才刚直则又恐激怒而贻祸于国若能善其辞命婉正得体不辱君命非诵诗而有得于诗人命辞之体者不能也春秋诸国往来多尚辞令故夫子并指此为读诗之验问专对曰使冇正有介正使不能答则介使助之如正使自能致辞不假众介之助是谓能专对达于专对非诵诗时便思量要如此诵诗而有得则自然有此效验以训用为字只语助辞】○程子曰穷经将以致用也世之诵诗者果能从政而专对乎然则其所学者章句之末耳此学者之大患也【程子曰今人不防读书如诵诗三百授之以政不达使于四方不能专对既诵诗后须达于政能专对始是读诗未读二南时一似面墙到读后便不面墙方是有验大抵读书只是此法○问诗三百篇人未有不读者也而达于政能専对者何其少耶勉齐黄氏曰亦视其所以读之者何如耳为人耶为己耶诵说耶践行耶卤莽耶精切耶二者之不同而能不能判矣验之于心浃洽而通贯体之于身切实而専确则亦奚不能之足患哉○厚齐冯氏曰读书必明其理明理必达诸用读书不明其理记诵之末学也明理而不达诸用章句之腐儒也子删诗在晚年而平日两言诗三百则知子之删去者无防特厘正之以系于风雅颂之末云耳○云峯胡氏曰习温柔敦厚之教者必能为慈祥岂弟之政必能为温厚和平之言要之三百篇固多易三百八十四爻书五十八篇礼三千三百春秋二百四十二年之事皆多也穷经而不能致用皆多而无益者也举诗以例其余尔】
　　○子曰其身正不令而行其身不正虽令不从
　　【南轩张氏曰从违之本不系于令系于所以示之何如耳○双峯饶氏曰身正是身教令不过言教以身教者从以言教者讼】
　　○子曰鲁卫之政兄弟也
　　鲁周公之后卫康叔之后本兄弟之国而是时衰乱政亦相似故孔子叹之【苏氏曰是嵗鲁哀公七年卫出公五年也卫之政父不父子不子鲁之政君不君臣不臣卒之哀公孙于邾而死于越出公奔宋而亦死于越其不相逺如此】
　　○子谓卫公子荆善居室始有曰苟合矣少有曰苟完矣富有曰苟美矣
　　公子荆卫大夫苟聊且粗【坐五反】畧之意合聚也完备也言其循序而有节不以欲速尽美累其心【新安陈氏曰由合而完由完而美既见其循序渐进而无欲速之心而其合完美皆曰苟而已又见其所欲易足而有节曽无尽美之心非贤而能之乎】○杨氏曰务为全美则累物而骄吝之心生【庆源辅氏曰居室务为全美是为外物所累得之则骄心生失之则吝心生】公子荆皆曰苟而已则不以外物为心其欲易【去声】足故也【新安陈氏曰杨氏只于苟字上见有节不尽美之意不见循序不欲速之意必如上文朱子之说则该备矣○问公子荆善居室也无甚髙处圣人称善何也朱子曰常人居室不极其华丽则墙倾壁倒全不理防子荆自合而完而美循循有序而又皆曰苟而已初不以此累其心在圣人徳盛此等事皆化了不足言在公子荆能如此故圣人称之○问公子荆夫子止称其居室之善如何曰此亦姑举其一事之善而称之又安知其他无所长乎○长乐陈氏曰士庶之家多循理世禄之家多怗侈其势然也荆为卫之公子善于居室而未始有累焉此季札所以谓之君子也】
　　○子适卫冉有仆
　　仆御车也
　　子曰庶矣哉
　　庶众也
　　冉有曰既庶矣又何加焉曰富之
　　庶而不富则民生不遂故制田里薄赋敛【去声】以富之【双峯饶氏曰田是所耕之田孟子所谓百畆之田勿夺其时是也里是所居之地孟子所谓五畆之宅树墙下以桑是也田出谷粟里出布帛冇谷粟则不饥有布帛则不寒二者富之之道】
　　曰既富矣又何加焉曰教之
　　富而不教则近于禽兽故必立学校明礼义以教之【双峯饶氏曰制田里薄赋敛立学校明礼义各是两事相因田里是富之之原不制田里则衣食无所从出如何可使之富然田里虽制而不薄赋敛则过取于民非藏富于民矣学校是教之之地不立学校则教化无所从施如何可使之知礼义然学校虽设而不明礼义以道之则人心无自而开明学校亦徒设而已所以两两相因皆不可废○南轩张氏曰庶矣则当富之富矣则当教之圣贤仁民之意无穷而施之为有序也○新安陈氏曰庶而不富则民虽繁其生而不厚其生富而不教则民虽厚其生而无以养其生庶而富则民生厚富而教则民德正此帝王作之君师之事也后世庶而富之者已少况富而教之者乎】○胡氏曰天生斯民立之司牧而以三事【庆源辅氏曰父生师教君治为三事○或曰庶富教是也】然自三代之后能举此职者百无一二汉之文明唐之太宗亦云庶且富矣西京之教无闻焉【前汉文帝都长安是为西京】明帝尊师重傅临雍拜老宗戚子弟莫不受学【东汉礼仪志明帝永平二年三月上始帅羣臣躬养三老五更于辟雍三老老人知天地人之事五更老人知五行更代之事者明帝纪三老谓李躬年耆学明五更谓桓荣授帝尚书也辟雍天子之学名三老五更皆齐于大学讲堂其日乘舆先到辟雍礼殿御坐东厢遣使者安车迎三老五更安车坐乘之车以蒲褁轮令老者坐而安穏也天子迎于门屏交礼报拜也道自阼阶三老升自賔阶至阶天子揖如礼三老升东面三公设几九卿正履天子亲袒割牲执酱而馈执爵而酳音漱也祝鲠在前祝噎在后老人食多鲠噎故置人于前后祝之使不鲠噎也五更南面三公进供礼亦如之明日皆诣阙谢恩以见礼遇大尊显故也】唐太宗大召名儒増广生员【唐书儒学传贞观六年诏罢周公祠初祀周公为先圣至此罢更以孔子为先圣顔氏为先师尽召天下惇师考德以为学官数临幸观释菜命祭酒博士讲论经义赐以束帛生能通一经者得署吏广学舍千二百区诸生员至三千二百自武屯营飞骑皆给博士受经能通一经者聴入贡限四方秀艾挟策负素坌去声集京师文治煟　贵然勃兴于是新罗髙昌百济吐蕃髙丽等群酋长并遣子弟入学鼔笥踵堂者凡八千余人纡侈袂曳方履訚訚秩秩虽三代之盛所未闻也】教亦至矣【此下总说二君】然而未知所以教也三代之教天子公卿躬行于上言行【去声】政事皆可师法彼二君者其能然乎
　　○子曰苟有用我者朞月而已可也三年有成
　　朞月谓周一嵗之月也可者仅辞言纪纲布也有成治【去声】功成也【朱子曰圣人为政一年之间想见己前不好防事都革得尽到三年便财足兵强教行民服圣人做时须一切将许多不好底撤换了方做自家底必三年方可有成也○南轩张氏曰朞月而大纲立三年而治功成然三年之所成者即其朞月所立之规模也充之而已矣○东阳许氏曰朞月而可谓兴衰拨乱纲纪粗立三年有成谓治定功成冶道大备】○尹氏曰孔子叹当时莫能用己也故云然愚按史记此盖为【去声】卫灵公不能用而发【叶氏少蕴曰因为不用己而言又论善人王者之功此书所记先后初无序亦有一时之言而并记之者若此编是也所谓用我者非尝试而使之也举国委己而听之也哀公以夫子为中都宰一年而四方则之夹谷之防摄行相礼齐人遂归鲁侵疆及为司防粥羔豚弗饰贾男女行者别于涂毎用辄效如此况委国而聴之至于三年之久哉○云峯胡氏曰夫子言有用我者二一为卫不能用一为鲁不能用即此亦可见鲁卫之政兄弟矣】
　　○子曰善人为邦百年亦可以胜残去杀矣诚哉是言也【胜平声去上声】
　　为邦百年言相继而久也胜残化残暴之人使不为恶也去杀谓民化于善可以不用刑杀也盖古有是言而夫子称之程子曰汉自髙惠至于文景黎民醇厚防【平声】致刑措庶乎其近之矣【问善人之为邦如何可胜残去杀程子曰只是能使人不为不善善人不践迹亦不入于室之人也○问集注谓民化于善可以不用刑杀乃圣人之事善人未易至此朱子曰圣人比善人自是不同绥之斯来动之斯和杀之不怨利之不庸民日迁善而不知为之者此圣人事善人定是未便得如此然他做百年工夫积累到此自是亦能使人兴于善不防刑辟如文景防致刑措岂不胜残去杀○双峯饶氏曰胜残是我之善化足以胜其残暴去杀是民无极恶大罪可以不用刑杀惟其能胜残所以可去杀谓之亦可者微寓不足之意似有未能必其残果尽胜杀果尽去之意盖亦所谓防致刑措者也善人力量其极功只到得此地位以上更去不得】○尹氏曰胜残去杀不为恶而已善人之功如是若夫圣人则不待百年其化亦不止此【新安陈氏曰上三句说本章下二句隐然说下章圣人即王者不待百年即一世化不止此即仁泽浃也】
　　○子曰如有王者必世而后仁
　　王者谓圣人受命而兴也三十年为一世【说文三十年为一世从世而曳长之】仁谓教化浃【即业反】也程子曰周自文武至于成王而后礼乐兴即其效也【朱子曰自己之仁而言之这个道理浸灌透彻自天下言之举一世之人皆是这个道理浸灌透彻○所以仁者以其天理流行融液洞彻而无一物之不体也举一世而言固无一人之不然即一人而言又无一事之不然也求之诗书惟成康之世足以当之○双峯饶氏曰此仁字是教化浃洽无一人不贯彻底意思与其他仁字不同盖仁者以天地万物为一体须渐民以仁摩民以义节民以礼使其化薰蒸透彻融液周徧以至四海之内无一人不归于善如人一身之间生意贯彻四肢百骸无少痿痹相似故谓之仁且如尧舜之世固是黎民于变比屋可封然苖顽犹未即工亦是尧舜之化未贯彻处必三苖既格然后东渐西被朔南暨声教无处不贯彻方是尧舜致治之仁】○或问三年必世迟速不同何也程子曰三年有成谓法度纪纲有成而化行也渐【将廉反】民以仁摩民以义使之浃于肌肤沦于骨髓而礼乐可兴所谓仁也此非积久何以能致【南轩张氏曰使民皆由于仁非仁心涵养之深仁政薰陶之久莫能然也此则非善人所能及矣○云峯胡氏曰胜残去杀者如能去人之疾而使之不至于死者也仁则如人元气浑全而自无疾者也天下无一人非天理之融彻无一处非天理之流通故曰仁】
