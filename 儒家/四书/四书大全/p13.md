<!-- { "loadSidebar": true } -->
　　秦誓周书断断诚一之貌彦美士也圣通明也【三山陈氏曰圣字専言之则为众善之极对众善而言则止于通明之一端○新安陈氏曰孟子云大而化之之谓圣此専言之者也周礼六徳知仁圣义中和此对众善而言之者也】尚庶防【平声】也媢忌也违拂戾也殆危也【问絜矩以好恶财用媢疾彦圣为言何也朱子曰如桑宏羊聚敛以奉武帝之好若是絜矩底人必思许多财物必是侵过着民底瞒得我好民必恶言财用者盖如自家在一乡之间却専其利便是侵过着他底便是不絜矩言媢疾彦圣者盖有善人则合当举之使之得其所今则不举他使失其所是侵善人之分便是不絜矩此不特言其好恶财用之类当絜矩事事亦当絜矩○玉溪卢氏曰一个挺然独立而无朋党之谓断断无他技徳有余而才不足也休休二字其意深长有淡然无欲之意又有粹然至善之意曰如有容其量之大不可得而测亦不可得而名言也有技若己有之能容天下有才之人则天下之才皆其才也若己有之不特不媢疾而已彦圣心好不啻若自其口出能容天下有徳之人则天下之徳皆其徳也不啻若自其口出好善有诚而口不足以尽其心也能以天下之才徳为己之才徳信乎其能容矣前言如有容此言寔能容二句相应人君用此人其有益于人国可知有技疾恶之彦圣俾不通不能以天下之才徳为才徳人君而用此人国家岂不危殆能容者用之其利如此不能容者用之其害又如此人主在择一相者此也此又絜矩之先务也○蛟峯方氏曰其如有容其疑辞也有甚物似他有容者言无可比他有容之大○新安陈氏曰有容者能絜矩而人所同好者也媢疾者不能絜矩而人所同恶者也人君能好有容者而用之恶媢疾者而舎之是又絜矩之大者○东阳许氏曰此専言为政者好恶之公私尚亦有利哉以上一截言能絜矩而以公心好人以下一截言不能絜矩而以私心恶人】
　　唯仁人放流之迸诸四夷不与同中国此谓唯仁人为能爱人能恶人【迸读为屏古字通用屏必正反除也】
　　迸犹逐也言有此媢疾之人妨贤而病国则仁人必深恶而痛絶之以其至公无私故能得好恶之正如此也【北溪陈氏曰此能公其好恶而能絜矩者也○双峯饶氏曰恶人之所同恶好人之所同好即舜之去四凶举十六相是也○玉溪卢氏曰此承上节下一截而言媢疾之人待之宜如此谓之能恶人可也而谓之能爱人何也盖小人不去则君子不进去小人不能絶之则虽进君子而不能安之去小人固所以进君子絶小人乃所以安君子吾之威在媢疾之人吾之恩在天下后世矣惟吾心纯乎天理之公故吾之好恶与天下为公此仁人所以能爱恶人也○新安陈氏曰此引家语孔子之言故以此谓冠之乃引援古语之例○东阳许氏曰言能絜矩而恶恶得其正所谓放流即媢疾蔽贤之人朝廷之上恶人既去则善人方得通又以仁人总结之言能絜矩者也】
　　见贤而不能举举而不能先命也见不善而不能退退而不能逺过也【逺去声】
　　命郑氏云当作慢程子云当作怠未详孰是【命慢声相近近是】若此者知所爱恶矣而未能尽爱恶之道盖君子而未仁者也【朱子曰先是早底意是不能速用之○双峯饶氏曰见贤而不能举见不善而不能退如汉元帝知萧望之之贤而不能用知恭石显之奸而不能去是也○新安陈氏曰举不先未尽爱之道退不逺未尽恶之道上文能爱恶仁人也此不能尽爱恶之道所以为君子而未仁者也】
　　好人之所恶恶人之所好是谓拂人之性菑必逮夫身【菑古灾字夫音扶】
　　拂逆也好善而恶恶人之性也至于拂人之性则不仁之甚者也自秦誓至此又皆以申言好恶公私之极以明上文所引南山有台节南山之意【朱子曰断断者是能絜矩媢疾者是不能絜矩仁人放流之是大能絜矩好人所恶恶人所好是大不能絜矩○栝苍叶氏曰上一节虽未尽好恶之极犹能知所好恶尚不至于拂人好恶之常性今有人焉于人之所当好所同好者反从而恶之于人之所当恶所同恶者反从而好之如此等人不仁之甚○双峯饶氏曰好恶与人异菑必逮夫身桀纣是也○玉溪卢氏曰人性本有善而无恶故人皆好善而恶恶仁人之能好恶不过顺人之性耳苟好恶恶善而拂人之性则失其本心甚矣非不仁之甚而何菑必逮身为天下僇是也自古有天下者未尝不以用君子而兴用小人而亡能爱恶人则君子进小人退而天下蒙其利此能絜矩者之所为也好人所恶恶人所好则君子退小人进而天下受其祸此不能絜矩者之所为也自秦誓至此凡四节秦誓一节见君子小人之分次节言用舎之能尽其道者又次节言用舎之不尽其道者此节则言用舎之全失其道者皆因絜矩之义而申眀好恶公私之极以申明平天下之要道也○云峯胡氏曰右第六节就用人言好恶大学于此提出仁之一字而章句又以君子之未仁小人之不仁者言之盖絜矩是恕之事恕所以行仁故特以仁结之】
　　是故君子有大道必忠信以得之骄泰以失之
　　君子以位言之【此谓治国平天下之君子】道谓居其位而脩己治人之术【道即大学之道脩己明明徳之事治人新民之事也】发己自尽为忠循物无违谓信【朱子曰发于己心而自尽则为忠循于物理而不违背则为信忠是信之本信是忠之发伊川见明道此语尚晦故更云尽己之谓忠以实之谓信便更穏当】骄者矜髙泰者侈肆此因上所引文王康诰之意而言章内三言得失而语益加切盖至此而天理存亡之防【平声】决矣【朱子曰初言得众失众再言善则得不善则失已切矣终之以忠信骄泰分眀是就心上说出得失之由以决之忠信乃天理之所以存骄泰乃天理之所以亡○北溪陈氏曰忠信者絜矩之本能絜矩者也骄泰者任己自恣不能絜矩者也○双峯饶氏曰此得失字又串前两段得失字而言由上文观之固知得众得国而又知善则得之矣然所以得此善者亦曰忠信则得善之道骄泰则失善之道矣忠信即是诚意骄泰乃忠信之反也以此观之可见诚意不特为正心脩身之要而又为治国平天下之要○云峯胡氏曰右第七节不分言好恶与财用之絜矩但言君子有大道此道字即章首絜矩之道也忠信以得之者在己有矩之心而发己自尽则为忠在物有矩之理而循物无违则为信骄泰以失之者骄者矜髙不肯下同人之好恶非絜矩之道也泰者侈肆必至于横敛乎民之财用非絜矩之道也前两言得失人心天命存亡之防也此言得失吾心天理存亡之防也章句此一防字当与诚意章防字参看】
　　生财有大道生之者众食之者寡为之者疾用之者舒则财恒足矣【恒胡登反】
　　吕氏曰【吕氏名大临字与叔蓝田人】国无逰民则生者众矣朝【音潮】无幸位则食者寡矣不夺农时则为之疾矣量入为出则用之舒矣愚按此因有土有财而言以眀足国之道在乎务本而节用【新安陈氏曰务本谓生者众为者疾所以开财之源也节用谓食者寡用者舒所以节财之流也疾谓速舒谓缓】非必外本内末而后财可聚也自此以至终篇皆一意也【陈氏曰此古人生财之政也盖与后世异矣○双峯饶氏曰财者末也财虽是末亦是重事若要生财亦自有个大道理生众至用舒此四者不可缺一乃生财之正路外此皆邪径也○玉溪卢氏曰国无逰民而不夺农时民之财所以足朝无幸位而量入为出国之财所以足○仁山金氏曰天地间自有无穷之利有国家者亦本有无穷之财但勤者得之怠者失之俭者裕之奢者耗之故传之四语万世理财之大法也】
　　仁者以财发身不仁者以身发财
　　发犹起也仁者财以得民不仁者亡身以殖【承职反】货【朱子曰仁者不是特地散财买人归己只是不私其有人自归之而身自尊是言散财之效如此不仁者只务聚财不管身危亡也○双峯饶氏曰财散民聚此以财发身财聚民散此以身发财○新安陈氏曰纣聚鹿台之财以亡武之以兴即其证也】
　　未有上好仁而下不好义者也未有好义其事不终者也未有府库财非其财者也
　　上好仁以爱其下则下好义以忠其上所以事必有终而府库之财无悖出之患也【问如何上仁下便义朱子曰只是一个道理在上便唤做仁在下便唤做义在父便谓之慈在子便谓之孝○陈氏曰惟上之人不妄取民财而所好在仁则下皆好义以忠其上矣下既好义则为事无有不成遂者矣天下之人皆能成遂其上之事则府库之财亦无悖出之患而为我有矣非若不好仁之人财悖而入亦悖而出也○玉溪卢氏曰此所谓循天理则不求利而自无不利者也○新安陈氏曰此章自仁人放流之后言仁不一与此节皆当参玩】
　　孟献子曰畜马乗不察于鸡豚伐冰之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也【畜许六反乗敛并去声】
　　孟献子鲁之贤大夫仲孙蔑也畜马乗士初试为大夫者也伐冰之家卿大夫以上【上声】丧祭用冰者也【新安陈氏曰孔氏疏曰按书传士饰车骈马诗云四牡騑騑大夫以上乃得乗四马今下云伐冰之家是卿大夫今别云畜马乗故知士初试为大夫者也左昭四年大夫命妇丧浴用冰丧大记云士不用冰故知卿大夫也士若恩赐亦得用之但非其常故士丧礼赐冰则夷槃可也○礼丧大记君设大槃造冰焉大夫设夷槃造冰焉士并瓦槃无冰造犹纳也礼自仲春之后纳冰槃中乃设牀扵其上而迁尸焉秋凉而止士不用冰以瓦为槃并以盛水耳○周礼天官凌人掌冰正歳十有二月令斩冰三其凌春始治鉴凡内外饔之膳羞鉴焉凡酒浆之酒醴亦如之祭祀共冰鉴賔客共冰大丧共夷槃冰凌冰室也鉴如甀大口以盛冰置食物酒醴于中以御热气防失味变色也甀音缒今大瓦盆属郑氏曰夷之言尸也实冰扵槃中置于尸牀之下所以寒尸尸之槃曰夷槃牀曰夷牀移尸曰夷于堂皆依尸而言也○夷槃广八尺长一丈二尺】百乗之家有采地者也【采音菜采地臣之食邑也】君子宁亡己之财而不忍伤民之力故宁有盗臣而不畜聚敛之臣此谓以下释献子之言也【朱子曰如食禄之家又畜牛羊却是与民争利便是不絜矩所以道以义为利者义以方外也○双峯饶氏曰此段大意在不畜聚敛之臣见用人与理财相关○玉溪卢氏曰国不以利为利以义为利盖古语观此谓字可见引之以证献子之言也献子尝师子思能知义利之分故能知絜矩之道○东阳许氏曰言上之人当絜矩不可侵下之利虽养鸡豚之小利尚不可与民争而况为君者専事聚敛以虐民乎○以利为利快目前之意而为祸深以义为利俭目前之用而福自逺】
　　长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也【长上声】
