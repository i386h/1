<!-- { "loadSidebar": true } -->
　　或问此谓知本其一爲听讼章之结语则闻命矣其一郑本元在经文之后此谓知之至也之前而程子以爲衍文何也曰以其复【音福】出而他无所系也曰此谓知之至也郑本元随此谓知本系于经文之后而下属【音蜀下同】诚意之前程子则去【上声】其上句之复而附此句于听讼知本之章以属明徳之上是必皆有说矣子独何据以知其皆不尽然而有所取舍【上声】于其间邪曰此无以他求爲也考之经文初无再论知本知至之云者则知属之经后者之不然矣观于听讼之章既以知本结之而其中间又无知至之说则知再结听讼者之不然矣且其下文所属明徳之章自当爲传文之首又安得以此而先之乎故愚于此皆有所不能无疑者独程子上句之所删郑氏下文之所属则以经传之次求之而有合焉是以不得而异也曰然则子何以知其爲释知至之结语而又知其上之当有阙文也曰以文义与下文推之而知其释知至也以句法推之而知其爲结语也以传之例推之而知其有阙文也○曰此经之序自诚意以下其义明而传悉矣独其所谓格物致知者字义不明而传复【扶又反下同】阙焉且爲最初用力之地而无复上文语绪之可寻也子乃自谓取程子之意以补之则程子之言何以见其必合于经意而子之言又似不尽出于程子何邪曰或问于程子曰学何爲而可以有觉也程子曰学莫先于致知能致其知则思日益明至于乆而后有觉尔书所谓思曰睿睿作圣【见周书洪范篇】董子所谓勉强【上声下同】学问则闻见博而智益明正谓此也【西汉书董仲舒广川人以贤良对防曰勉强学问则闻见博而智益明勉强行道则徳日起而大有功此皆可使还至而立有效者也】学而无觉则亦何以学爲也哉【朱子曰能致知则思自然明至于乆而后有觉是积累之多自有个觉悟时节○格庵赵氏曰知是识其所当然觉是悟其所以然○玉溪卢氏曰觉者知至之事思曰睿所以致知睿作圣则知至矣勉强学问所以致知闻见博智益明则知至矣】或问忠信则可勉矣而致知爲难柰何程子曰诚敬固不可以不勉然天下之理不先知之亦未有能勉以行之者也故大学之序先致知而后诚意其等有不可躐者苟无圣人之聪明睿知而徒欲勉焉以践其行事之迹则亦安能如彼之动容周旋无不中【去声】礼也哉惟其烛理之明乃能不待勉彊而自乐【音洛下同】循理尔夫【音扶下同】人之性本无不善循理而行宜无难者惟其知之不至而但欲以力爲之是以苦其难而不知其乐耳知之而至则循理爲乐不循理爲不乐何苦而不循理以害吾乐耶昔尝见有谈虎伤人者众莫不闻而其间一人神色独变问其所以乃尝伤于虎者也夫虎能伤人人孰不知然闻之有惧有不惧者知之有眞有不眞也学者之知道必如此人之知虎然后爲至耳若曰知不善之不可爲而犹或爲之则亦未尝眞知而巳矣【朱子曰今人有知不善之不当为及临事又为之只是知之未至人知乌喙之杀人不可食断然终于不食是眞知之也知不善不可为而犹或为之是特未能眞知也所以未能眞知者縁于道理上只就外面理防里面却未理防得十分莹浄】此两条者皆言格物致知所以当先而不可后之意也又有问进脩之术何先者程子曰莫先于正心诚意然欲诚意必先致知而欲致知又在格物致尽也格至也凡有一物必有一理穷而至之所谓格物者也然而格物亦非一端如或读书讲明道义或论古今人物而别【彼列反】其是非或应接事物而处【上声】其当【去声】否皆穷理也【朱子曰格物之理所以致我之知○而今且只就事物上格去如读书便就文字上格听人说话便就说话上格接物便就接物上格精粗大小都要格乆后贯通粗底便是精小底便是大这便是理之一本处○陈氏曰事事物物固皆有理而圣贤书中又见成理义所萃而皆事物之则也在初学者穷理工夫先且就圣贤言语实处为凖则于幽闻静一之中虚心而详玩随章逐句一一实下讲明工夫果实有得则是非邪正大分已明而胷中权度稍定然后次而及于论古今人物以相参质则其褒贬去取方可有定论最其后也乃及于应接事物更相证订则其裁处剖决方中节而不至于差谬故以我之见有以照彼之情而歴练感触处有以长吾之见内外交相发将何所往而非吾穷格之益也程子之言其有序矣】曰格物者必物物而格之耶将止格一物而万理皆通邪曰一物格而万理通虽颜子亦未至此惟今日而格一物焉明日又格一物焉积习既多然后脱然有贯通处耳【朱子曰一日一件者格物工夫次第也脱然贯通者知至效验极致也不循其序而遽责其全则为自罔但求粗晓而不期贯通则为自画○程子此语便是眞实做工夫来不说格一件后便贯通也不说尽格得天下物理后方始通只云积习既多然后脱然有个贯通处○问一理通则万理通其说如何曰伊川尝云虽顔子亦未到此天下岂有一理通便解万理皆通也须积累将去如顔子髙明不过闻一知十亦是大叚聪明了学问却有渐无急廹之理○穷理者因其所已知而及其所未知因其所巳逹而及其所未逹人之良知本所固有然不能穷理者只是足于已知已逹而不能穷其未知未逹故见得一截不曾又见得一截此其所以于理未精也然仍须工夫日日增加今日既格得一物明日又格得一物工夫更不住地做如左脚进得一歩右脚又进一歩右脚进得一歩左脚又进接续不已自然贯通○问无事时见得是如此临事又做错了如何曰只是断置不分明所以格物便要闲时理防不是要临时理防闲时看得道理分晓则事来时断置自易格物只是理防未理防得底不是从头都要理防如水火人自是知其不可蹈何曾有错去蹈水火格物只是理防当蹈水火与不当蹈水火临事时断置教分晓程子所谓今日格一件明日格一件亦是如此○积习既多自当脱然有贯通处乃是零零碎碎凑合将来不知不觉自然醒悟其始固须用力及其得之也又却不假用力此个事不可欲速欲速则不逹须是慢慢做去】又曰自一身之中以至万物之理理防得多自当豁然有个觉处【朱子曰一身之中是仁义礼智恻隐羞恶辞逊是非与视听言动皆所当理防至夫万物之荣悴与夫动植小大这底是如何使那底是如何用车之可以行陆舟可以行水皆当理防○玉溪卢氏曰至豁然觉处则一身之理与夫万物之理通贯而为一矣】又曰穷理者非谓必尽穷天下之理又非谓止穷得一理便到但积累【鲁水反后凡言积累者音同】多后自当脱然有悟处【问知至若论极尽处圣贤亦难言如孟子未学诸侯防礼与未详班爵之制朱子曰如何要一切知得然理防得已多万一有揷一件差异底事来也识得他破只是贯通便不通底亦通将去某旧亦有此疑后看程子说拾物非欲穷尽天下之理积累多后自当脱然有悟处方理防得如十事巳穷得八九其一二虽未穷将来凑合都自见得○王氏曰右三条皆要工夫多积自能贯通觉悟却自是三样第一是渐渐格第二是合内外格第三是不泛不漏格】又曰格物非欲尽穷天下之物但于一事上穷尽其他可以类推至于言孝则当求其所以爲孝者如何若一事上穷不得且别穷一事或先其易【去声】者或先其难者各随人浅深譬如千蹊万径皆可以适国但得一道而入则可以推类而通其余矣盖万物各具一理而万理同出一原此所以可推而无不通也【朱子曰既是教人类推不是穷尽一事便了且如尽得个孝底道理故忠可移于君又须尽得忠以至兄弟夫妇朋友从此推之无不尽穷始得○问程子若一事上穷不得且别穷一事之说与中庸弗得弗措相发明否曰看来有一様底若弗得弗措一向思量这个少间便防担阁了若谓穷一事不得便掉了别穷一事又轻忽了也不得程子为见学者有恁地底不得已说此话○问致之为言推而致之以至于尽也于穷不得处正当努力岂可迁延逃避别求一事邪曰这是随人之量非曰迁延逃避也盖于此处既理防不得若专一守在这里却转昏了须着别穷一事又或可以因此而明彼也○问伊川说与延平李先生说如何曰这说自有一项难穷底事如造化礼乐度数等卒急难晓只得且放住李先生说是穷理之要若平常遇事这一件理防未透又理防第二件第二件理防未得又理防第三件恁地终身不长进○问千蹊万径皆可以适国国是譬理之一原处不知从一事上便穷到一原处否曰也未解便至如此只要以类而推理固是一理然其间曲折甚多须是把这个做样子却从这里推去始得且如事亲固当尽其事之之道若得于亲是如何不得于亲又当如何以此而推之于事君则知得于君是如何不得于君又当如何推以事长亦是如此推去莫不皆然○万物皆有此理理皆同出一原但所居之位不同则其理之用不一如为君须仁为臣须敬为子须孝为父须慈物物各具此理而物物各具其用然莫非一理之流行者也又曰近而一身之中逺而八荒之外微而一草一木之众莫不各具此理如此四人在坐各有这个道理某不用假借于公公不用求于某然虽各有这一道理又却同出于一个理耳如排数器水相似这盂也是这样水那盂也是这样水各各满足不待求假于外然打破放里也只是这个水此所以可推而无不通也所以谓格得多后自能贯通只为是一理○玉溪卢氏曰一事上穷尽他可类推此贯通觉悟之机也如言孝则求其所以为孝者如何此格物致知要法一事上穷不得且别穷一事此格物致知活法万物各具一理万物各具之太极也万理同出一原万物统体之太极也推而无不通则有脱然豁然处矣】又曰物必有理皆所当穷若天地之所以髙深鬼神之所以幽显是也若曰天吾知其髙而已矣地吾知其深而已矣鬼神吾知其幽且显而已矣则是已然之词又何理之可穷哉又曰如欲爲孝则当知所以爲孝之道如何而爲奉养【去声】之宜如何而爲温凊【七性反】之节【礼记凡为人子者冬温而夏凊】莫不穷究然后能之非独守夫【音扶】孝之一字而可得也【朱子曰圣人言孝其实精粗本末只是一理人皆有良知而前此未尝知者只为不曽推去耳爱亲从兄谁无是心于此推去则温凊定省之事亦不过是自其所知推而至于无所不知皆由人推耳○陈氏曰如事亲当孝非是空守一个孝字必须穷格所以为孝之理当如何凡古人事亲条目皆无一不讲然后可以实能尽孝】或问观物察巳者岂因见物而反求诸巳乎曰不必然也物我一理才明彼即晓此此合内外之道也语其大天地之所以髙厚语其小至一物之所以然皆学者所宜致思也曰然则先求之四端可乎曰求之情性固切于身然一草一木亦皆有理不可不察【朱子曰天地之所以髙厚一物之所以然只是举至大与至细者言之学者之穷理无一物而在所遗也○问格物须合内外始得曰未尝不合自家知得物之理如此则因其理之自然而应之便是合内外之理目前事事物物皆有至理如一草一木一禽一兽皆有理草木春生秋杀好生恶死仲夏斩阳木仲冬斩隂木皆是顺隂阳道理自家知得万物均气同体见生不忍见死闻声不忍食肉非其时不伐一木不杀一兽胎不殀不覆巢此便是合内外之道】又曰致知之要当知至善之所在如父止于慈子止于孝之类若不务此而徒欲泛然以观万物之理则吾恐其如大军之游骑【去声】出太逺而无所归也【朱子曰格物之论伊川意虽谓眼前无非是物然其格之也亦须有缓急先后之序如今为学而不穷天理明人伦论圣言通世故乃兀然存心于一草木器用之间此是何学问○天下之理偪塞满前耳之所闻目之所见无非物也若之何而穷之哉须当察之于心使此心之理既明然后于物之所在从而察之则不至于泛滥矣○致知一章是大学最初下手处若理防透彻后面便容易故程子此处说得节目甚多皆是因人之资质了说虽若不同其实一也具敏者太去理防外事则教之去父慈子孝上理防曰若不务此而徒泛观万物之理恐如游骑出太逺而无所归见人专去里面理防则教之以求之性情固切于身然一草木亦皆有理要之内事外事皆是自已合当理防底但须是六七分去里面理防三四分去外面理防方可若是工夫中半时亦自不可况在外面工夫多在内工夫少邪此尤不可也】又曰格物莫若察之于身其得之尤切【朱子曰前既说当察物理不可专在性情至此又言莫若察之于身为尤切皆是互相发处○王氏曰前数条是推开去用工此两条是収归来用工皆随人偏处教他】此九条者皆言格物致知所当用力之地与其次第工程也【玉溪卢氏曰用力之地者读书应接事物之类是也次第工程者今日格一物明日又格一物之类是也】又曰格物穷理但立诚意以格之其迟速则在乎人之明暗耳【问知至而后意诚而程子又云格物穷理但立诚意以格之何也朱子曰此诚字说较浅未说得深处只是确定其志朴实去做工夫如胡氏立志以定其本便是这意此与经文诚意之说不同也又曰诚意不立如何能格物所谓立诚意者只是要着实下工夫不要若存若亡遇一物须是眞个即此一物究极得个道理了方可言格若物格而后知至知至而后意诚大学盖言其所止之序其始则必在于立诚○玉溪卢氏曰立诚意即主敬之谓】又曰入道莫如敬未有能致知而不在敬者【朱子曰今人将持敬致知来做两事持敬时只块然独坐更不去思量却是今日持敬明日去思量道理也岂可如此但一面自持敬一面自思量道理二者本不相妨○莫若且収敛身心尽扫杂虑令其光明洞逹方能作得主宰方能见理】又曰涵养须用敬进学则在致知【朱子曰学者工夫惟在居敬穷理二事此二事互相发能穷理则居敬工夫日益进能居敬则穷理工夫日益宻○问涵养在致知之先曰涵养合下在先古人从少以敬涵养父兄渐教之读书识义理今若说待涵养了方去致知也无限期须两下用工○涵养本原思索义理须用齐头做方能互相发程子下须字在字便是要齐头着力○问涵养体认致知力行虽云互相发明然毕竟当于甚处着力曰四者不可先后又不可无先后须当以涵养为先若不涵养而专于致知则是徒然思索若专于涵养而不致知则却鹘突去了以某观之四事只是三事盖体认便是致知也○无事时且存养在这里提撕警觉不要放肆到那讲习应接便当思量义理用义理做将去无事便着存养収拾此心】又曰致知在乎所养养知莫过于寡欲【问养知是既知后如此养否朱子曰此不分先后未知之前若不养之此知如何养得既知之后若不养又差了不可道未知之前便不必如此○致知者推致其知识而至于尽也将致知者必先有以养其知有以养之则所见益明所得益固欲养其知者惟寡欲而巳矣欲寡则无纷櫌之杂而知益明矣无变迁之患而得益固者矣又曰二者自是个両头说话本若无相干但得其道则交相为养失其道则交相为害○玉溪卢氏曰欲致知固在有所养知既至又不可无所养欲多则心无所养而知昏欲寡则心有所养而知明】又曰格物者适道之始思欲格物则固巳近道矣是何也以收其心而不放也【新安陈氏曰才思量要格物便已近道只就格物上便可收其放心此条与上四条微不同】此五条者又言涵养本原之功所以爲格物致知之本者也凡程子之爲说者不过如此其于格物致知之传详矣【问程子致知格物之说不同曰当时答问各就其人而言之今须是合就许多不同处来看作一意为佳且如既言不必尽穷天下之物又云一草一木亦皆有理今若以一草一木上理防有甚了期但其间有积习多后自当脱然有贯通处者为切当耳今以十事言之若理防得七八件则那两三件触类可通若四旁都理防得则中间所未通者其道理亦是如此盖长短小大自有凖则如忽然遇一件事来时必知某事合如此某事合如彼则此方来之事亦有可见者矣圣贤如难处之事只以数语尽其曲折后人皆不能易者以其于此理素明故也又曰所谓格物者常人于此理或能知一二分即其一二分之所知者推之直要推到十分穷得来无去处方是格物○问伊川说格物致知许多项当如何看曰说得已自分晓如初间说知觉及诚敬固不可不勉然天下之理必先知之而后有以行之这许多说不可不格物致知中间说物物当格及反之吾身之说却是指出格物个地头如此又曰此项兼两意又见节次格处自立诚意以格之以下却是做工夫合如此又曰用诚敬涵养为格物致知之本】今也寻其义理既无可疑考其字义亦皆有据至以他书论之则文言所谓学聚问辨【易文言学以聚之问以辨之寛以居之仁以行之】中庸所谓明善择善孟子所谓知性知天又皆在乎固守力行之先而可以验夫【音扶】大学始教之功爲有在乎此也愚尝反覆考之而有以信其必然是以窃取其意以补传文之缺不然则又安敢犯不韪之罪爲无证之言以自托于圣经贤传之间乎【韪音伟是也犯不韪之说出春秋左氏传】曰然则吾子之意亦可得而悉闻之乎曰吾闻之也天道流行【此以理言】造化发育【此以气言】凡有声色貌象而盈于天地之间者皆物也既有是物则其所以爲是物者莫不各有当然之则而自不容已是皆得于天之所赋而非人之所能爲也【朱子曰物乃形气则乃理也物之理方为则○理之所当为者自不容巳如孩提之爱及长知敬自有住不得处○问人物之生莫不得其所以生者以为一身之主是此性随所生处便在否曰一物各具一太极天生烝民有物有则盖视有当视之则听有当听之则如是而视如是而听便是不如是而视不如是而听便不是谓如视逺惟明听徳惟聪能视逺谓之明所视不逺不谓之明能听徳谓之聪所听非徳不谓之聪视听是物聪明是则推之至于口之于味鼻之于臭莫不各有当然之则所谓穷理者穷此而巳○玉溪卢氏曰物者形而下之器则者形而上之道形而上者不出于形而下者之外所谓有物必有则也】今且以其至切而近者言之则心之爲物实主于身其体则有仁义礼智之性其用则有恻隐羞恶恭敬是非之情浑【上声】然在中随感而应各有攸主而不可乱也【西山眞氏曰圆外窍中者心之形体可以物言备具众理神明不测者此心之理不可以物言然有此形体方包得此理○玉溪卢氏曰心之为物主于身形而下者也其体用性情形而上者也浑然在中其体初无仁义礼智之分随感而应其用始有恻隐等四者之别仁为恻隐之主义为羞恶之主礼智为恭敬是非之主而皆不可乱所谓则也】次而及于身之所具则有口鼻耳目四肢之用又次而及于身之所接则有君臣父子夫妇长防朋友之常是皆必有当然之则而自不容已所谓理也【玉溪卢氏曰耳目等乃吾身所具之物君臣等乃吾身所接之物口容止口之则也气容肃鼻之则也听思聪视思明耳目之则也非礼勿动四肢之则也君臣有义是君臣之则父子有亲是父子之则有别有序有信是夫妇长防朋友之则皆所谓有物必有则也吾心之则乃此身统体一太极吾身所具所接者之则乃物物各具一太极也其统体者乃各具者之所自出其各具者初未尝在统体者之外也】外而至于人则人之理不异于巳也远而至于物则物之理不异于人也极其大则天地之运古今之变不能外也尽于小则一尘之微一息之顷不能遗也【格庵赵氏曰一尘之微一息之顷不能遗者理无物不在无时不然大而天地之一开一阖古今之一否一防小而一尘之或飞或伏一息之或呼或吸皆此理之所寓也○新安陈氏曰天地及一尘是横说古今及一息是直说】是乃上帝所降之【书汤诰惟皇上帝降于下民】烝民所秉之彛【诗烝民民之秉彛】刘子所谓天地之中【左传成公十三年刘康公成肃公防晋侯伐秦刘成食采之邑名康肃皆其諡也成子受脉于社不敬脉市轸反宜社之肉也刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸】夫子所谓性与天道子思所谓天命之性孟子所谓仁义之心程子所谓天然自有之中【程子曰杨子防一毛不为墨子又摩顶放踵为之此皆是不得中至如子莫执中欲执此二者之中不知怎麽执得识得则事事物物上皆天然有个中在那上不待人安排也安排着则不中矣】张子所谓万物之一原【张子名载字子厚家于凤翔府郿县横渠鎭世号横渠先生○正蒙诚明篇性者万物之一原非有我之得私也】邵子所谓道之形体者【邵子名雍字尧夫諡康节河南人○性者道之形体见击壤集序】但其气质有清浊偏正之殊物欲有浅深厚薄之异是以人之与物贤之与愚相与悬絶而不能同耳【问降秉彛一叚其名虽异要之皆是一理朱子曰诚是一理岂可无分别须各晓其名字训义之所以异方见其所谓同○衷字只是个无过不及之中是个恰好底道理天生人物个个有一副当恰好无过不及道理降与你今人言折衷折衷者以中为则而取其正也天生烝民有物有则则字却似中字天之生此物必有个当然之则故民执之以为常道所以无不好此懿徳降衷于下民要在降字上故自天而言谓之降衷自人受此衷而言则谓之性縁各据来处与受处而言也○问彛而言秉何也曰浑然一理只于吾心不可移夺若秉执然○问刘子云天地之中程子云天然自有之中此中字同否曰天地之中是未发之中天然自有之中是时中天地之中是指道体天然自有之中是指事物之理○性与天道性便是自家底天道便是上面脑子其流行者是天道人得之为性○诸先生说这道理邵子说得最着实这道理空虚无形影惟是说性者道之形体却见得实只反诸吾身求之是实有这道理还是无这道理故尝为之说曰欲知此道之实有者当求之吾性分之内邵子忽自于击壤集序内说出几句云性者道之形体也心者性之郛郭也身者心之区宇也物者身之舟车也此说极好○气质清浊偏正本正蒙中语亦是将人物贤不肖智愚相对而分言之如此若大槩而论则人清而物浊人正而物偏又细论之则智乃清之清贤乃正之正愚乃清之浊不肖乃正之偏而张子所谓物有近人之性者又浊之清偏之正者也物欲浅深厚薄乃通为众人而言○陈氏曰天命即天道之流行而赋予于物者受于天而为我所有故谓之性又曰道者事物中所当然之理人之所共由者也性即在我之理具于吾心而道之所总防也所谓形体正如此○西山眞氏曰诗谓秉彛言众民所秉执此常理孟子谓仁义之心言人既得隂阳之理以为性则自然有仁义之心只举仁义二字者仁包礼义包智故也礼是仁之着智是义之藏程子所谓天然之中言凡百事物皆有个恰好底道理不可过不可不及也张子所谓万物之一原凡人物之性皆自此流出如百川之同一原也】以其理之同故以一人之心而于天下万物之理无不能知以其禀之异故于其理或有所不能穷也理有未穷故其知有不尽知有不尽则其心之所发必不能纯于义理而无杂乎物欲之私此其所以意有不诚心有不正身有不脩而天下国家不可得而治也昔者圣人盖有忧之是以于其始教爲之小学而使之习于诚敬则所以收其放心养其徳性者巳无所不用其至矣【玉溪卢氏曰此格物致知之本原】及其进乎大学则又使之即夫【音扶】事物之中因其所知之理推而究之以各到乎其极则吾之知识亦得以周遍精切而无不尽也若其用力之方则或考之事爲之着或察之念虑之微【问关于事为者不外乎念虑而入于念虑者往往皆是事为此分为二项意如何朱子曰固是都相关然也有做在外底也有念虑方动底念虑方动便须辨别那个是正那个是不正这只就始末上大约如此说问只就着与微上看曰有个显有个微】或求之文字之中或索【山客反】之讲论之际【玉溪卢氏曰此四句格物致知之条目】使于身心性情之徳人伦日用之常以至天地鬼神之变鸟兽草木之宜自其一物之中莫不有以见其所当然而不容巳与其所以然而不可易者【朱子曰今人未尝看见当然而不容已者只是就上较量一个好恶耳如眞见得这底是我合当为则自有所不可已者矣如为臣而必忠非是谩说如此盖为臣不可以不忠为子而必孝亦非是谩说如此盖为子不可以不孝也○问所以然而不可易者是指理而言所当然而不容巳者是指人心而言否曰下句只是指事而言凡事固有所当然而不容已者然又当求其所以然者何故其所以然者理也理如此故不可易又如人见赤子入井皆有怵惕恻隐之心此其事所当然而不容巳者也然其所以如此者何故必有个道理之不可易者○陈氏曰在身谓手容合当恭足容合当重之类在心如体合当寂用合当感之类性如仁合当爱义合当断之类情如见赤子入井合当恻隐见大賔客合当恭敬之类人伦如君合当止仁臣合当止敬之类日用如居处合当恭执事合当敬之类天地如天合当髙地合当厚鬼神二气如阳合当伸隂合当屈鸟兽如牛合当耕马合当乘草木如春合当生秋合当杀等类皆有理存乎其间也○西山眞氏曰如为君当仁臣当敬之类乃道理合当如此不如此则不可故曰所当然然仁敬等非是人力强为有生之初即禀此理是乃天之所与也故曰所以然知所当然是知性知所以然是知天谓知其理所自来也】必其表里精粗无所不尽而又益推其类以通之至于一日脱然而贯通焉则于天下之物皆有以究其义理精微之所极【玉溪卢氏曰极即至善之谓】而吾之聪明睿智亦皆有以极其心之本体而无不尽矣【朱子曰不可尽者心之事可尽者心之理理既尽后谓如一物初不曽识来到面前便识得此物尽吾心之理○新安陈氏曰此格物致知之效騐】此愚之所以补乎本传阙文之意虽不能尽用程子之言然其指趣要归则不合者鲜【上声】矣读者其亦深考而实识之哉曰然则子之爲学不求诸心而求诸迹不求之内而求之外吾恐圣贤之学不如是之浅近而支离也曰人之所以爲学心与理而巳矣心虽主乎一身而其体之虚灵足以管乎天下之理理虽散在万物而其用之微妙实不外一人之心初不可以内外精粗而论也【问用之微妙是心之用否朱子曰理必有用何必又说是心之用乎心之体具乎是理理则无所不该而无一物之不在然其用实不外乎人心盖理虽在物而用实在心也】然或不知此心之灵而无以存之则昏昩杂扰而无以穷众理之妙不知众理之妙而无以穷之则偏狭固滞【偏一作褊】而无以尽此心之全此其理势之相须盖亦有必然者是以圣人设教使人黙识此心之灵而存之于端庄静一之中以爲穷理之本使人知有众理之妙而穷之于学问思辨之际以致尽心之功巨细相涵动静交养初未尝有内外精粗之择及其眞积力乆而豁然贯通焉则亦有以知其浑然一致而果无内外精粗之可言矣今必以是爲浅近支离而欲藏形匿影别爲一种【上声】幽深恍惚艰难阻絶之论务使学者莽【模党反】然措其心于文字言语之外而曰道必如此然后可以得之则是近世佛学诐淫邪遁之尤者而欲移之以乱古人明徳新民之实学其亦误矣【问陆象山不取伊川格物之说以为若随事讨论则精神易弊不若但求之心心明则无不照其说亦似省力朱子曰不去随事讨论便听他胡做话便信口说脚便信歩行地去都不管他○节斋蔡氏曰尽心者言其心之所存更无一毫之不尽也然若要尽得须先知得所以学者要先穷理也又曰存此心于端庄静一之中以立其本穷此理于学问思辨之际以逹其用反之于身以践其实则巨细相涵动静交养及其眞积力乆而豁然融防然后可以造乎一之妙○陈氏曰古人毎言学必欲其博所以极尽乎此心无穷之量也所谓尽心者须是尽得个极大无穷之量无一理之或遗方是实能尽得心○西山眞氏曰存心穷理二者当表里用工盖知穷理而不知存心则思虑纷扰物欲交攻此心昏乱如何穷理但知存心而不务穷理虽能执持静定亦不过如禅家之空寂而已故必二者交进则心无不正理无不通学之大端惟此而巳○端庄主容貌言静一主心言表里交正之义合而言之则敬而巳○玉溪卢氏曰存心于端庄静一主敬之工夫也穷理于学问思辨格致之工夫也巨以此心言细以众理言动以格物工夫言静以主敬工夫言豁然贯通而果无内外精粗之可言则明徳明矣】○曰近世大儒有爲格物致知之说者曰格犹扞【音汗】也御也能扞御外物而后能知至道也【问温公以格物为扞格之格不知格字有训扞义否朱子曰亦有之如格闘之格是也】又有推其说者曰人生而静其性本无不善而有爲不善者外物诱【音酉】之也所谓格物以致其知者亦曰扞去【上声】外物之诱而本然之善自明耳【孔周翰说】是其爲说不亦善乎曰天生烝民有物有则则物之与道固未始相离【去声】也【格庵赵氏曰物与理未尝相离若离物以求理则空虚而无据岂得一切扞而去之】今曰御外物而后可以知至道则是絶父子而后可以知孝慈离【如字】君臣而后可以知仁敬也是安有此理哉若曰所谓外物者不善之诱耳非指君臣父子而言也则夫【音扶】外物之诱人莫甚于饮食男女之欲然推其本则固亦莫非人之所当有而不能无者也但于其间自有天理人欲之辨而不可以毫厘【力之反正作牦】差耳【问饮食之间孰为天理孰为人欲朱子曰饮食者天理也要求美味人欲也】惟其徒有是物而不能察于吾之所以行乎其间者孰爲天理孰爲人欲是以无以致其克复之功而物之诱于外者得以夺乎天理之本然也一不即物以穷其原而徒恶【去声】物之诱乎巳乃欲一切扞而去【上声】之则是必闭口枵【虚骄反】腹然后可以得饮食之正絶灭种【上声】类然后可以全夫妇之别【笔列反】也是虽裔【以制反】戎无君无父之教有不能充其说者况乎圣人大中至正之道而得以此乱之哉○曰自程子以格物爲穷理而其学者传之见【形甸反】于文字多矣是亦有以发其师说而有助于后学者耶曰程子之说切于巳而不遗于物本于行事之实而不废文字之功极其大而不略其小究其精而不忽其粗学者循是而用力焉则既不务博而陷于支离亦不径约而流于狂妄既不舍【上声】其积累之渐而其所谓豁然贯通者又非见闻思虑之可及也【新安陈氏曰务博陷于支离博物洽闻之徒径约流于狂妄禅学顿悟之徒一句说尽世人爲学之弊】是于说经之意入徳之方其亦可谓反复【芳服反亦作覆后凡言反复音同】详备而无俟于发明矣【朱子曰博学亦非欲求异闻杂学方谓之博博之与约初学且须作两途理防一面博学又自一面持敬守约莫令两下相靠须两路进前用工塞断中间莫令相通将来成时便自有防通处若不如此两下用工成甚次第】若其门人虽曰祖其师说然以愚考之则恐其皆未足以及此也盖有以必穷万物之理同出于一爲格物知万物同出乎一理爲知至如合内外之道则天人物我爲一通昼夜之道则死生幽明爲一逹哀乐【音洛】好恶【并去声】之情则人与鸟兽鱼鼈爲一求屈伸消长【上声】之变则天地山川爲一者似矣【吕与叔说】然其欲必穷万物之理而专指外物则于理之在巳者有不明矣但求众物比类之同而不究一物性情之异则于理之精微者有不察矣不欲其异而不免乎四说之异必欲其同而未极乎一原之同则徒有牵合之劳而不睹贯通之妙矣其于程子之说何如哉又有以爲穷理只是寻个是处然必以恕爲本而又先其大者则一处理通而触【枢玉反】处皆通者【谢显道说】其曰寻个是处者则得矣而曰以恕爲本则是求仁之方而非穷理之务也又曰先其大者则不若先其近者之切也又曰一处通而一切通则又顔子之所不能及程子之所不敢言非若类推积累之可以循序而必至也【朱子曰谢氏寻个是处之说甚好与吕与叔必穷万物之理同出于一为格物知万物同出乎一理为知至其所见大叚不同但寻个是处者须是于其一二分是处直穷到十分是处方可】又有以爲天下之物不可胜【平声】穷然皆备于我而非从外得也所谓格物亦曰反身而诚则天下之物无不在我者是亦似矣【杨中立说】然反身而诚乃爲物格知至以后之事言其穷理之至无所不尽故凡天下之理反求诸身皆有以见其如目视耳听手持足行之毕具于此而无毫发之不实耳固非以是方爲格物之事亦不谓但务反求诸身而天下之理自然无不诚也中庸之言明善即物格知至之事其言诚身即意诚心正之功故不明乎善则有反诸身而不诚者其功夫地位固有序而不可诬矣今爲格物之说又安得遽以是而爲言哉又有以今日格一物明日格一物爲非程子之言者【尹彦明说】则诸家所记程子之言此类非一不容皆误且其爲说正中庸学问思辨弗得弗措之事无所咈【音佛】于理者不知何所病而疑之也岂其习于持敬之约而厌夫【音扶下同】观理之烦耶抑直以已所未闻而不信他人之所闻也夫持敬观理不可偏废程子固已言之若以已偶未闻而遂不之信则以有子之似圣人而速贫速朽之论犹不能无待于子游而后定今又安得遽以一人之所未闻而尽废众人之所共闻者哉【礼记檀弓有子问于曽子曰问当作闻丧去声于夫子乎丧谓失位去国曰闻之矣丧欲速贫死欲速朽有子曰是非君子之言也曽子曰参也与子游闻之有子曰然然则夫子有爲去声言之也曽子以斯言告于子游子游曰甚哉有子之言似夫子也昔者夫子居于宋见桓司马宋向戌之孙名魋自为石椁三年而不成夫子曰若是其靡也死不如速朽之愈也死之欲速朽为桓司马言之也南宫敬叔反鲁仲孙阅尝失位去国而得反必载寳而朝夫子曰若是其货也丧不如速贫之愈也丧之欲速贫为敬叔言之也曽子以子游之言告于有子有子曰然吾固曰非夫子之言也】又有以爲物物致察而宛转归已如察天行以自强察地势以厚徳者亦似矣【胡安国说】然其曰物物致察则是不察程子所谓不必尽穷天下之物也又曰宛转归巳则是不察程子所谓物我一理才明彼即晓此之意也又曰察天行以自强察地势以厚徳则是但欲因其巳定之名拟其已着之迹而未尝如程子所谓求其所以然与其所以爲者之妙也独有所谓即事即物不厌不弃而身亲格之以精其知者爲得致字向里之意而其曰格之之道必立志以定其本居敬以持其志志立乎事物之表敬行乎事物之内而后乃可精者【胡仁仲说】又有以合乎所谓未有致知而不在敬者之指但其语意颇伤急廹既不能尽其全体规模之大又无以见其从【七恭反】容濳玩积乆贯通之功耳【朱子曰身亲格之说得亲字急廹不成是倩人格○此叚本说得精然却有病者只说得向里来不曾説得外面所以语意颇伤急廹盖致知本广大须说得表里内外周遍兼该方得其曰志立乎事物之表敬行乎事物之内此语极好而曰知乃可精便有局促气象他须要就这里便精其知殊不知致知之道不如此急廹须是寛其程限大其度量乆乆自然通贯他只说得里面一边极精遗了外面一边所以其规模之大不如程子且看程子所说今日格一物明日格一物积乆自贯通此言该内外寛缓不廹有涵泳从容之意所谓语小天下莫能破语大天下莫能载也○问立志以定其本居敬以持其志曰人之爲事必先立志以为本志不立则不能爲得事虽能立志苟不能居敬以持之此心亦泛然而无主悠悠终日亦只是虚言立志必须髙出事物之表而居敬则常存于事物之中令此敬与事物皆不相违言也须敬动也须敬坐也须敬顷刻去他不得】呜呼程子之言其答问反复之详且明也如彼而其门人之所以爲说者乃如此虽或仅有一二之合焉而不免于犹有所未尽也是亦不待七十子丧【去声】而大义巳乖矣【出家语后序】尚何望其能有所发而有助于后学哉【朱子曰程子说更不可易某当初于吕谢杨尹说叚叚録出句句比对逐字秤停过方见程子说攧扑不破诸说挨着便成粉碎诸说皆失了程子意此正是入门欵于此既差他可知矣○程子诸门人说得都差不曽精晓程子之说亦縁当时诸公所闻于程子者语意不全所以多差后来集注家语録凑起众说此叚工夫方是浑全然则当时亲炙未为全幸生先生之后者未为不幸也】间独惟念昔闻延平先生之教【李先生名侗字愿中延平人朱子之师也】以爲爲学之初且当常存此心勿爲他事所胜凡遇一事即当且就此事反复推寻以究其理待此一事融释脱落然后循序少进而别穷一事如此既乆积累之多胷中自当有洒然处非文字言语之所及也详味此言虽其规模之大条理之宻若不逮于程子然其功夫之渐次意味之深切则有非他说所能及者惟尝实用力于此者爲能有以识之未易【去声】以口舌争也【格庵赵氏曰程子言若一事穷未得且别穷一事延平则言且就一事推寻待其融释脱落然后别穷一事其言不同盖程子以人心各有明处有暗处若就明处推去则易为力非谓一事未穷得而可贰以二参以三也若延平则专爲不能主一者之戒读者不可以辞害意】曰然则所谓格物致知之学与世之所谓博物洽闻者奚以异曰此以反身穷理爲主而必究其本末是非之极挚【与至同】彼以徇外夸多爲务而不覈【下革反】其表里眞妄之实然必究其极是以知愈博而心愈明不覈其实是以识愈多而心愈窒【陟力反】此正爲【去声下同】已爲人之所以分不可不察也【濳室陈氏曰格物致知研穷义理心学也记诵博识口耳外驰丧志之学也二者正相反】
