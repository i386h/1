<!-- { "loadSidebar": true } -->
　　或问大学之道吾子以为大人之学何也曰此对小子之学言之也曰敢问其为小子之学何也曰愚于序文已略陈之而古法之宜于今者亦既辑而为书矣【即今之小学书】学者不可以不之考也曰吾闻君子务其远者大者小人务其近者小者今子方将语【音御】人以大学之道而又欲其考乎小学之书何也【朱子曰小学书是做人底样子○问小学大学之别曰小学大学只是一个事小学是学事亲事长大学便就上面讲究委曲其所以事亲事长是如何○古人由小学而进于大学其于洒扫应对进退之间持守坚定涵养纯熟固巳乆矣大学之序特因小学巳成之功○陈氏曰小学书纲领甚好最切于日用虽至大学之成亦不外是】曰学之大小固有不同然其为道则一而巳是以方其幼也不习之于小学则无以收其放心养其徳性而为大学之基本【或曰放心者或心起邪思妄念耳听邪言目观乱色口谈不道之言以至手足动之不以礼皆是放也收者便于邪思妄念处截断不续耳目言动皆然此谓之收既能收其放心徳性自然养得不是收放心外又养个徳性也朱子曰然○西山真氏曰徳性谓得之于天者仁义礼智信是也徳性在心本皆全备縁放纵其心不知操存是致贼害其性若能收其放心即是养其徳性非二事也】及其长【上声下同】也不进之于大学则无以察夫【音扶】义理措诸事业而收小学之成功【玉溪卢氏曰察夫义理大学始事格致是也措诸事业大学终事齐治平是也】是则学之大小所以不同特以少【去声】长所习之异宜而有高下浅深先后缓急之殊非若古今之辨义利之分判然如薰莸【音犹】冰炭之相反而不可以相入也【薰香草莸臭草】今使幼学之士必先有以自尽乎洒【上去二声】扫【去声】应对进退之间礼乐射御书数之习俟其既长而后进乎明徳新民以止于至善是乃次第之当然又何为而不可哉曰幼学之士以子之言而得循序渐进以免于躐等陵节之病则诚幸矣若其年之既长而不及乎此者欲反从事于小学则恐其不免于扞格不胜勤苦难成之患【记学记发然后禁则扞格而不胜时过然后学则勤苦而难成扞胡半反格胡客反胜平声人欲既发而后禁之则扞拒坚强而不胜也】欲直从事于大学则又恐其失序无本而不能以自达也则如之何曰是其月之已逝者则固不可得而复【扶又反下同】追矣若其工夫之次第条目则岂遂不可得而复补耶【朱子曰古人于小学自能言便有教一嵗有一嵗工夫到二十来嵗圣贤资质已自有二三分大学只出治光采而今都蹉过了不能更转去做得只据而今地头便劄住立定脚跟做去栽种后来根株塡补前日欠缺如二十嵗觉悟便从二十嵗立定脚跟做去如三十嵗觉悟亦然便年八九十嵗觉悟亦只据现定劄住硬寨做去】盖吾闻之敬之一字圣学之所以成始而成终者也为小学者不由乎此固无以涵养本源【即前所谓收放心养徳性】而谨夫【音扶下同】洒扫应对进退之节与夫六艺之教为大学者不由乎此亦无以开发聪明【格致之事】进徳【诚正修】脩业【齐治平】而致夫明徳新民之功也是以程子发明格物之道而必以是为说焉【问敬字当不得小学朱子曰看来小学却未当得敬敬巳自包得小学敬是彻上彻下工夫虽做到圣人田地也只放下这敬不得○问大学首云明徳却不曾说主敬莫是已见于小学否曰然自小学不传伊川却是带补一敬字○北溪陈氏曰程子只说一个主敬工夫可以补小学之缺盖主敬工夫可以收放心而立大本大本既立然后工夫循序而进无往不通大抵主敬之功贯始终一动静合内外小学大学皆不可无也○玉溪卢氏曰敬者定志虑摄精神而存养本心之道故为圣学之始终百倍其功只在主敬篇首三言为大学一书之纲领明明徳一句为篇首三言之纲领朱子敬之一字则又明明徳之纲领也】不幸过时而后学者诚能用力于此以进乎大而不害兼补乎其小则其所以进者将不患于无本而不能以自达矣其或摧頽已甚而不足以有所兼则其所以固其肌肤之防筋骸之束而养其良知良能之本者亦可以得之于此而不患其失之于前也【记礼运故礼义也者人之大端也所以讲信脩睦而固人之肌肤之防筋骸之束也防合也物合其则也如头容宜合于直之类束收敛也如手容宜恭之类】顾以七年之病而求三年之艾非百倍其功不足以致之若徒归咎于既往而所以补之于后者又不能以自力则吾见其扞格勤苦日有甚焉而身心颠倒瞀【务茂二音】迷惑终无以为致知力行之地矣况欲有以及乎天下国家也哉【问人于已失学后须如此勉强奋励方得朱子曰失时而后学必着如此防补得前许多欠缺处人一能之已百之人十能之巳千之若不如是悠悠度日一日不做得一日工夫只见没长进如何要补前面○今人不曽做得小学工夫一旦学大学是以无下手处今且当自持敬始使端的纯一静専然后能致知格物敬字是彻头彻尾工夫自格物以至平天下皆不外此】曰然则所谓敬者又若何而用力耶曰程子于此尝以主一无适言之矣【程子曰主一之谓敬无适之谓一○朱子曰主一只是心专一不以他念杂之无适只是不走作如读书时只读书着衣时只着衣了此一件又做一件身在这里心亦在这里○今讲学更须于主一上做工夫若无主一工夫则讲底义理无安着处都不是自家物事若有主一底工夫则外面许多义理方始为我有都是自家物事工夫到时才主一便觉意思好卓然精明○北溪陈氏曰主一是心只在此不二不三无适是心只在此不东不西主一无适只展转相解释要分明非主一外又别有无适之功也】尝以整齐严肃言之矣【程子曰只整齐严肃则心便一一则无非僻之千矣○玉溪卢氏曰主一无适未易晓故又就事实上教人使只就眼前做工夫如正衣冠尊瞻视足容重手容恭之类皆是内外一致外面整齐严肃则内面便一内面便一则外面便无非僻之干】至其门人谢氏之说则又有所谓常惺惺法者焉【上蔡谢氏曰敬是常惺惺法○朱子曰惺惺乃心不昏昧之谓只此便是敬整齐严肃固是敬然心若昏昧烛理不明虽强把捉岂得为敬○学问须是警省且如瑞岩和尚每日常自问主人翁惺惺否又自答曰惺惺今时学者却不能如此○或问佛氏亦有此语曰其唤醒此心则同其为道则异吾儒唤醒此心欲他照管许多道理佛氏则空唤醒此心无所作为异处在此○心既常惺惺又以规矩防检之此内外交相养之道也○今人心耸然在此尚无惰慢之气况曰心常能惺惺者乎故心常惺惺自无客虑○陈氏曰是就心地上做工夫处盖心常惺惺在这里便常惺惺恁地活若不在便死了心才在这里则万理便森然于其中矣】尹氏之说则又有所谓其心收敛不容一物者焉【祈寛问如何是主一和靖尹氏曰只收敛身心便是主一且如人到神祠致敬时其心收敛便着不得毫发事非主一而何○朱子曰心主这一事不为他事搀乱便是不容一物○问心收敛不容一物曰这心都不着一物便收敛他上文云今人入神祠当那时直是更着不得些子事只有个恭敬此最亲切今人若能专一此心便收敛宻都无些子空罅若这事思量未了又走做那边去心便成两路】观是数说足以见其用力之方矣【问程子谢氏尹氏所说敬处朱子曰譬如此屋四方皆入得若从一方入到这里则那三方入处都在这里了○问敬诸先生之说各不同然总而言之常令此心常存是否曰其实只一般若是敬时自然主一无适自然整齐严肃自然常惺惺其心收敛不容一物但程子整齐严肃与谢氏尹氏之说又更分晓○问程子谢氏之説谢氏尤切当曰如某所见程子说得切当整齐严肃此心便存便能惺惺未有外面整齐严肃而内不惺惺者人一时间外面整肃便一时惺惺一时放寛了便昏怠也新安陈氏曰朱子深取整齐严肃之説者盖以有着实下手处耳○勿斋程氏曰整齐严肃及收敛不容一物皆敬之始也主一无适及常惺惺者皆敬之成也主一无适者敬之纯常惺惺者敬而明也然主一亦有浅深以初学言之则欲主乎一以成徳言之则所主者一○黄氏曰且将自家身心去体察见得如何是主一无适如何是整齐严肃如何是常惺惺如何是其心收敛不容一物是四者皆以有所畏而然朱子晚年言敬字之义惟畏字近之其意精矣○西山眞氏曰持敬之道合三先生之言而用力焉然后内外交相养之功始备】曰敬之所以为学之始者然矣其所以为学之终也奈何曰敬者一心之主宰而万事之本根也知其所以用力之方则知小学之不能无赖于此以爲始知小学之赖此以始则夫【音扶】大学之不能无赖乎此以爲终者可以一以贯之而无疑矣盖此心既立由是格物致知以尽事物之理则所谓尊徳性而道问学【新安陈氏曰尊徳性持敬以涵养本原也道问学穷格以开发聪明也】由是诚意正心以脩其身则所谓先立其大者而小者不能夺【新安陈氏曰先立其大者持敬以诚其意正其心也小者不能夺百体从心君所令而身脩也】由是齐家治国以及平天下则所谓脩已以安百姓笃恭而天下平是皆未始一日而离【去声】乎敬也然则敬之一字岂非圣学始终之要也哉【朱子曰敬者始终之要未知则敬以知之巳知则敬以守之若不敬则其心颠倒昏昧而不自知未知者非敬无以知巳知者非敬无所守○陈氏曰心之为物虚灵知觉所以为一身之主宰也身无此以为之主宰则四肢百体皆无所管摄矣然所以为心者又当由我有以主宰之我若何而主宰之乎所谓敬者是又一心之主宰也】○曰然则此篇所谓在明明徳在新民在止于至善者亦可得而闻其说之详乎曰天道流行发育万物其所以爲造化者隂阳五行而已【黄氏曰天道是理隂阳五行是气合而言之气即是理一隂一阳之谓道是也分而言之理自为理气自为气形而上下是也○未有五行只得唤做隂阳既有五行则隂阳在五行之中矣】而所谓隂阳五行者又必有是理而后有是气及其生物则又必因是气之聚而后有是形故人物之生必得是理然后有以为健顺仁义礼智之性必得是气然后有以为防魄五脏百骸之身周子所谓无极之眞二五之精妙合而凝者正谓是也【问必有是理然后有是气是如何朱子曰此本无先后之可言然必欲推其气之所从来则须说先有是理然理又非别为一物即存乎是气之中无是气则是理亦无挂搭处气则为金木水火理则为仁义礼智○理未尝离乎气然岂无先后理无形气便粗有查滓○就原头定体上说则未分五行时只谓之隂阳未分五性时只谓之健顺及分而言之则阳为木火隂为金水健为仁礼顺为智义○问隂阳五行健顺五常之性曰健是禀得那阳之气顺是禀得那隂之气五常是禀得五行之理人物皆禀得健顺五常之性○天地之间有理有气理也者形而上之道也生物之本也气也者形而下之器也生物之具也故人物之生必禀此理然后有性必禀此气然后有形其性其形虽不外乎一身然道器之间分际甚明不可乱也○北溪陈氏曰人始于气感则得防为先既而体凝焉则魄次之防主乎动所以行乎此身之中随所贯而无不生者也魄主乎静所以实乎此身之中随所注而无不定者也○节斋蔡氏曰先有理后有气者形而上为道形而下为器之谓也有则俱有者道即器之谓也盖不分先后则理气不明不合理气则判为二物如性之与情未发巳发自有先后固不可道性情同时也然情之本实具于性非先有此性而后别生一情是有此性即有此情也○东李氏曰天之运五行其实隂阳而已人之性五常其实健顺而巳仁之油然生意不可遏礼之粲然明盛不可乱健之为也义不拂乎可否之宜智不外乎是非之别顺之为也若夫信则体是理而不易者健也循是理而不违者顺也○玉溪卢氏曰防阳之灵魄隂之灵五脏五行之质百骸万物之象也眞以理言而理不杂气精以气言而气不离理妙者理气之莫测合者理气之无间凝则有是形而各一其性矣○周子之言见太极图说】然以其理而言之则万物一原固无人物贵贱之殊以其气而言之则得其正且通者为人得其偏且塞【先则反】者为物是以或贵或贱而不能齐也【朱子曰以理言之则无不全以气言之则不能无偏○人得其气之正故是理通而无所塞物得其气之偏故是理塞而无所通且如人头圆象天足方象地平正端直以其受天地之正气所以识道理有知识物受天地之偏气所以禽兽横生草木头生向下尾反向上物之间有知者不过只通得一路如乌之知孝獭之知祭犬但能守御牛但能耕而已人则无不知无不能人所以与物异所争者此耳○论万物之一原则理同而气异观万物之异体则气犹相近而理絶不同方赋与万物之初天命流行只是一般故理同二五之气有清浊纯驳故气异万物巳得之后虽有清浊纯驳之不同而同此二五之气故气相近以其昏明开塞之甚逺故理絶不同气相近如知寒暖识饥饱好生恶死趋利避害人与物都一般理不同如蜂蚁之君臣只是他义上有一防子明虎狼之父子只是他仁上有一防子明其他更推不去○新安倪氏曰理虽不杂乎气而亦不离乎气以不杂者言之则理同而气异以不离者言之则得气之正者理亦全得气之偏者理亦不全矣朱子后一条与或问之说略有不同者而亦未尝不互相发也】彼贱而爲物者既梏于形气之偏塞而无以充其本体之全矣唯人之生乃得其气之正且通者而其性为最贵故其方寸之间虚灵洞彻万物咸备【北溪陈氏曰此八字只是再详虚灵不昧以具众理之意虚灵洞彻盖理与气合而有此妙用耳非可专指气如心恙底人亦有气存何故昏迷颠错无此虚灵洞彻耶】盖其所以异于禽兽者正在于此而其所以可爲尧舜而能参天地以赞化育者亦不外焉是则所谓明徳者也然其通也或不能无清浊之异其正也或不能无美恶之殊故其所赋之质清者智而浊者愚美者贤而恶者不肖又有不能同者【朱子曰人虽皆是天地之正气但衮来衮去便有昏明厚薄之异盖气是有形之物才是有形之物便自有美恶也○问智愚贤不肖是所禀之气有清浊美恶之不同不归于所禀而归于所赋何邪曰赋如俗语云分俵均敷之意○问有人聪明通晓是禀气之清矣然却所为过差或流于小人之归又有为人贤而不甚聪明通晓何也曰或问中所谓知愚贤不肖之殊是也盖其所赋之质便有此四样聪明晓了者智也而或不贤便是禀赋中欠了清和温恭之徳又有人极温和而不甚晓事便是贤而不智为学便是要克化教此等气质令恰好耳○有是理而后有是气有是气必有是理但禀气之清者为圣为贤此如宝珠在清冷水中禀气之浊者为愚不肖此如宝珠在浊水中所谓明明徳者是就浊水中揩拭此珠也物亦有是理又如宝珠在至汚处然其所禀有些明处就上面便自不昩如虎狼之父子蜂蚁之君臣是也○黄氏曰美恶是有生之初便分了非以性言是以气言譬如玉之与石则美恶固分而玉之中又有美恶分焉○格庵赵氏曰通塞偏正判人物之大分而言其清浊美恶又就人中分别】必其上智大贤之资乃能全其本体而无少不明其有不及乎此则其所谓明徳者已不能无蔽而失其全矣况乎又以气质有蔽之心接乎事物无穷之变则其目之欲色耳之欲声口之欲味鼻之欲臭四肢之欲安佚所以害乎其徳者又岂可胜【平声】言也哉二者相因反覆深固是以此徳之明日益昏昩而此心之灵其所知者不过情欲利害之私而巳是则虽曰有人之形而实何以远于禽兽虽曰可以爲尧舜而参天地而亦不能有以自充矣然而本明之体得之于天终有不可得而昩者是以虽其昏蔽之极而介然之顷【介音甲倐然之顷也】一有觉焉则即此空【去声】隙之中而其本体巳洞然矣【问介然之顷一有觉焉则其本体已洞然矣须是就这些觉处便致知充广将去朱子曰然如击石之火只是些子才引着便可以燎原若必欲等大觉了方去格物致知如何等得这般时节那个觉是物格知至了大彻悟到恁地时事都了若是介然之觉一日之间其发也无时无数只要人识认得操持充养将去】是以圣人施教既已养之于小学之中而复【扶又反】开之以大学之道其必先之以格物致知之说者所以使之即其所养之中而因其所发以啓其明之之端也继之以诚意正心脩身之目者则又所以使之因其巳明之端而反之于身以致其明之之实也夫【音扶】既有以啓其明之之端而又有以致其明之之实则吾之所得于天而未尝不明者岂不超然无有气质物欲之累而复得其本体之全哉是则所谓明明徳者而非有所作爲于性分【去声】之外也然其所谓明明徳者又人人所同得而非有我之得私也向也俱爲物欲之所蔽则其贤愚之分固无以大相远者今吾既幸有以自明矣则视彼众人之同得乎此而不能自明者方且甘心迷惑没溺于卑汚【音乌】苟贱之中而不自知也岂不爲【去声】之恻然而思有以救之哉故必推吾之所自明者以及之始于齐家中于治国而终及于平天下使彼有是明徳而不能自明者亦皆有以自明而去【上声】其旧染之汚焉是则所谓新民者而亦非有所付畀【必至反】增益之也【玉溪卢氏曰非彼本无而我付畀之非彼本少而我増益之以其本体之明无不全也】然徳之在已而当明与其在民而当新者则又皆非人力之所爲而吾之所以明而新之者又非可以私意苟且而爲也是其所以得之于天而见【形甸反】于日用之间者固已莫不各有本然一定之则【西山眞氏曰则者法也天下之理皆天实为之莫不有一定之法非人力所可増损故曰则○玉溪卢氏曰至善乃太极之异名而明徳之本体得之于天而有本然一定之则者至善之体乃吾心统体之太极见于日用之间而各有本然一定之则者至善之用乃事事物物各具之太极也】程子所谓以其义理精微之极有不可得而名者故姑以至善目之而传【去声】所谓君之仁臣之敬子之孝父之慈与人交之信乃其目之大者也众人之心固莫不有是而或不能知学者虽或知之而亦鲜【上声】能必至于是而不去此爲大学之教者所以虑其理虽粗【上声略也】复而有不纯已虽粗克而有不尽且将无以尽夫【音扶】脩巳治人之道故必指是而言以爲明徳新民之标的也欲明徳而新民者诚能求必至是而不容其少有过不及之差焉则其所以去【上声】人欲而复天理者无毫发之遗恨矣【朱子曰至善只是极好处十分端正恰好无一毫不是处无一毫不到处且如事君必当如舜之所以事尧而后唤做敬治民必当如尧之所以治民而后唤做仁不独如此凡理皆有个极好处○陈氏曰所谓姑以至善目之者所以极形容其精微尔非谓精微之不为善而借此以形容之也○又曰自其大者言之如仁敬慈孝即君臣父子所当止之处自其小者言之如足容重手容恭重与恭即手足所当止之处视思明听思聪聪与明亦视听所当止之处】大抵大学一篇之指总而言之不出乎八事而八事之要总而言之又不出乎此三者此愚所以断【都玩反】然以爲大学之纲领而无疑也然自孟子没而道学不得其传世之君子各以其意之所便者爲学于是乃有不务明其明徳而徒以政教法度爲足以新民者又有爱身独善自谓足以明其明徳而不屑乎新民者又有略知二者之当务顾乃安于小成狃【女九反】于近利而不求止于至善之所在者是皆不考乎此篇之过其能成已成物而不谬者鲜【上声】矣【朱子曰不务明其明徳而以政教法度为足以新民如管仲之徒便是自谓能明其明徳而不屑于新民如佛老便是略知明徳新民而不求止于至善如王通便是看他于巳分上亦甚脩饰其论为治本末亦有条理甚有志于斯世只是规模浅窄不曽就本原上着工便做不彻须是无所不用其极方是古之圣贤明明徳便欲无一毫私欲新民便欲人于事事物物上皆是当也○玉溪卢氏曰成巳谓明徳成物谓新民不止至善故不谬者鲜】○曰程子之改亲爲新也何所据子之从之又何所考而必其然耶且以已意轻改经文恐非传疑之义奈何【新安倪氏曰春秋谷梁传云信以传信疑以传疑此传疑二字所本也】曰若无所考而辄改之则诚若吾子之讥矣今亲民云者以文义推之则无理新民云者以传【去声】文考之则有据程子于此其所以处【上声】之者亦已审矣矧未尝去【上声】其本文而但曰某当作某是乃汉儒释经不得已之变例而亦何害于传疑耶若必以不改爲是则世盖有承误踵【之陇反】讹【吾禾反】心知非是而故爲穿凿附防以求其说之必通者矣其侮圣言而误后学也益甚亦何足取以爲法邪○曰知止而后有定定而后能静静而后能安安而后能虑虑而后能得何也曰此推本上文之意言明徳新民所以止于至善之由也盖明徳新民固皆欲其止于至善然非先有以知夫【音扶下同】至善之所在则不能有以得其所当止者而止之如射者固欲其中【去声下同】夫正鹄【正音征鹄音谷】然不先有以知其正鹄之所在则不能有以得其所当中者而中之也知止云者物格知至而于天下之事皆有以知其至善之所在是则吾所当止之地也能知所止则方寸之间事事物物皆有定理矣【新安陈氏曰章句云知之则志有定向此云事物皆有定理合二说其义方备能知所止则此心光明见得事物皆有定理而志方有定向】理既有定则无以动其心而能静矣心既能静则无所择于地而能安矣能安则日用之间从【七恭反】容闲【音闲】暇事至物来有以揆之而能虑矣能虑则随事观理极深研几【平声】无不各得其所止之地而止之矣【问知止与能虑先生昨以比易中深与几或问中却兼下极深研几字觉未稳朱子曰极深研几是更审一审当时下得未仔细要之只着得研几字○陈氏曰物果格而无一理之不穷无一见之不尽则于天下之事所谓至善所当止者皆灼然有以知之矣○理既有定则心之所主更无外慕凡外物皆无以动之而能静矣身既能安则向者知所当止之事物或接乎吾前而吾从容以应之自能精于虑而不错乱矣】然既眞知所止则其必得所止固巳不甚相远其间四节盖亦推言其所以然之故有此四者非如孔子之志学以至从心孟子之善信以至圣神实有等级之相悬爲终身经歴之次序也【朱子曰如志学至从心中间许多便是大阶级歩却阔知止至能得只如志学至立立至不惑相似定静安大抵皆相类只是就一级中间细分耳○某事当如此某事当如彼如君当仁此是知止事至物来对着胷中恰好底道理将这个去应他此是得其所止】○曰物有本末事有终始知所先后则近道矣何也曰此结上文两节之意也明徳新民两物而内外相对故曰本末知止能得一事而首尾相因故曰终始诚知先其本而后其末先其始而后其终也则其进爲有序而至于道也不远矣【朱子曰知工夫先后次第则进为有序不忽近务逺处下窥髙而其入道为不逺矣谓至道之近也○黄氏曰知所先后方是晓得为学之道未能遂得夫道也然既知其进为之序则有至之阶矣故云去道不远】○曰古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物何也曰此言大学之序其详如此盖纲领之条目也格物致知诚意正心脩身者明明徳之事也齐家治国平天下者新民之事也格物致知所以求知至善之所在自诚意以至于平天下所以求得夫至善而止之也【朱子曰格物致知是求知其所止诚意正心脩身至平天下是求得其所止物格知至是知所止意诚心正身脩家齐国治天下平是得其所止】所谓明明徳于天下者自明其明徳而推以新民使天下之人皆有以明其明徳也人皆有以明其明徳则各诚其意各正其心各脩其身各亲其亲各长【上声下同】其长而天下无不平矣【问明徳之功果能若是不亦善乎然以尧舜之圣闺门之内或未尽化况谓天下之夭能服尧舜之化而各明其徳乎朱子曰大学明明徳于天下只是且说个规模如此学者须有如此规模不如此便是欠了且如伊尹思匹夫不被其泽如已推而纳之沟中伊尹也只大槩要恁地又如何使得无一人不被其泽又如説比屋可封也须有一家半家不恁地者只是见得自家规模自当如此到做不去处却无可奈何规模自是着恁地工夫便却用寸寸进若无规模次第只管去细碎处走便入世之计功谋利处去若有规模而又无细密工夫又只是一个空规模外极规模之大内推至于事事物物处莫不尽其工夫此所以为圣贤之学○新安陈氏曰不言各格物致知者民可使由不可使知之意也亲亲长长即齐家之大者】然天下之本在国故欲平天下者必先有以治其国国之本在家故欲治国者必先有以齐其家家之本在身故欲齐家者必先有以脩其身至于身之主则心也一有不得其本然之正则身无所主虽欲勉强【上声下同】以脩之亦不可得而脩矣故欲脩身者必先有以正其心而心之发则意也一有私欲杂乎其中而爲善去【上声】恶或有未实则心爲所累虽欲勉强以正之亦不可得而正矣故欲正心者必先有以诚其意若夫【音扶】知则心之神明妙众理而宰万物者也人莫不有而或不能使其表里洞然无所不尽则隐微之间眞妄错杂虽欲勉强以诚之亦不可得而诚矣故欲诚意者必先有以致其知致者推致之谓如丧致乎哀之致言推之而至于尽也【朱子曰神是恁地精彩明是恁地光明○道理固本有用知方发得出来所以谓之妙众理妙犹言能运用众理也运用字有病故只下得妙字○问宰是主宰之宰宰制之宰曰主便是宰宰便是制○问知如何宰物曰无所知学则不足以宰制万物要宰制他也须要知觉○心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞以狥物欲于躯殻之外则一身无主万事无纲虽其俯仰顾盼之间盖巳不自觉其身之所在○黄氏曰理是不动底物不着妙字如何发得许多理出来○陈氏曰致知言表里洞然以心之内外而言知不致则无以识是非善恶之眞将从何而趋从何而舍必有错认人欲作天理而不自觉者○三山陈氏曰欲意之诚而不始于致知则有善否未明而误于所向者多矣推之而至于尽有所用力之辞○玉溪卢氏曰心之神明即所得于天而虚灵不昩者也心固具众理而应事物所以妙众理而宰事物者非心之神明乎其表与里洞然无不尽则心之用与体无不明矣神明字与虚灵字相为表里虚主理言灵兼气言先言虚后言灵见心之体不离用神兼气言明主理言先言神后言明见心之用不离体○新安陈氏曰心本神明之物知又心之所以神明者惟神明所以妙也】至于天下之物则必各有所以然之故与其所当然之则所谓理也人莫不知而或不能使其精粗隐显究极无余则理所未穷知必有蔽虽欲勉强以致之亦不可得而致矣【朱子曰所当然之则如君之仁臣之敬所以然之故如君何故用仁臣何故用敬如君之所以仁盖君是个主脑百姓人民皆属他管他自是用仁爱非说是为君了不得巳以仁爱行之自是合如此若天使之然又如父之所以慈子之所以孝盖父子本同一气只是一人之身分成两个其恩爱相属自有不期然而然者其他大伦皆然皆天理使之如此岂容强为哉○玉溪卢氏曰粗也显也即事物当然之则也精也隐也即事物所以然之故也○新安陈氏曰所当然之则理之实处所以然之故乃其上一层理之源头也】故致知之道在乎即事观理以格夫物格者极至之谓如格于文祖之格【见书舜典】言穷之而至其极也【括苍叶氏曰但能随事观理尽与理防卒之天下事物之理不惟知得一件両件若隐若显盖将无所不知矣一事一物之间不唯知得一分両分若精若粗盖将无所不知矣】此大学之条目圣贤相传所以教人爲学之次第至爲纎悉然汉魏以来诸儒之论未闻有及之者至唐韩子【名愈字退之】乃能援【音袁】以爲说而见【形甸反】于原道之篇则庶几其有闻矣然其言极于正心诚意而无曰致知格物云者则是不探【音贪】其端而骤语其次亦未免于择焉不精语焉不详之病矣何乃以是而议荀哉【韩文集荀与也择焉而不精语焉而不详○荀子名况字卿战国时赵人也子名雄字子云西汉成都人也各有所着之书今传于世○朱子曰原道举大学却不说格物致知苏氏古史举中庸不获乎上却不说明善诚身这様都是无头学问】○曰物格而后知至知至而后意诚意诚而后心正心正而后身脩身脩而后家齐家齐而后国治国治而后天下平何也曰此覆说上文之意也物格者事物之理各有以诣其极而无余之谓也理之在物者既诣其极而无余则知之在我者亦随所诣而无不尽矣知无不尽则心之所发能一于理而无自欺矣意不自欺则心之本体物不能动而无不正矣心得其正则身之所处【上声】不至防于所偏而无不脩矣身无不脩则推之天下国家亦举而措之耳岂外此而求之智谋功利之末哉曰篇首之言明明徳以新民爲对则固专以自明为言矣后叚于平天下者复【扶又反】以明明徳言之则似新民之事亦在其中何其言之不一而辨之不明邪曰篇首三言者大学之纲领也而以其賔主对待先后次第言之则明明徳者又三言之纲领也至此后段然后极其体用之全而一言以举之以见【形甸反】夫【音扶】天下虽大而吾心之体无不该事物虽多而吾心之用无不贯盖必析之有以极其精而不乱然后合之有以尽其大而无余此又言之序也【陈氏曰天下事物无一之不格幽明巨细有以洞灼其表里其知之至也莹万理于胷中是极其所眞是而不可移非极其所眞非而不容易善极其本之所由来而无不彻恶极其几之所从起而无少遁物果格知果至由是而往则意极其诚而无一念之或欺心极其正而无一息之不存身极其脩而无一动之或偏矣此书首三言固当无所不尽而所谓明明徳者又通为一篇之统体又曰体具于方寸之间万理无所不备而无一物能出乎是理之外用发于方寸之间万事无所不贯而无一理不行乎其事之中此心之所以为妙○玉溪卢氏曰言明明徳与新民对则大学之体用犹二言明明徳于天下则大学之体用非二矣吾心之体即明徳之虚而具众理者也吾心之用即明徳之灵而应万事者也能析之极其精而不乱则知吾心之用无不贯矣能合之尽其大而无余则知吾心之体无不该矣不析之而遽欲合之则有虚空恍惚之病徒析之而不能合之则有支离破碎之病必析之极其精然后合之尽其大此二句其义无穷眞西山尝诵此而继之曰小徳川流大徳敦化又继之曰吾道一以贯之其旨深矣】○曰自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也何也曰此结上文两节之意也以身对天下国家而言则身爲本而天下国家爲末以家对国与天下而言则其理虽未尝不一然其厚薄之分亦不容无等差【楚宜反】矣故不能格物致知以诚意正心而脩其身则本必乱而末不可治不亲其亲不长【上声下同】其长则所厚者薄而无以及人之亲长此皆必然之理也孟子所谓于所厚者薄无所不薄其言盖亦本于此云【三山陈氏曰脩身者自格物致知诚意正心而积也不如是则身不可脩身之不脩则其本乱矣本之既乱如国家何事父母而不能孝事兄长而不能弟则是于其所厚者薄矣所厚者犹薄奚望其亲天下之亲长天下之长哉】○曰治国平天下者天子诸侯之事也卿大夫以下盖无与【音预】焉今大学之教乃例以明明徳于天下爲言岂不爲思出其位犯非其分【去声】而何以得爲【如字】爲【去声】巳之学哉曰天之明命有生之所同得非有我之得私也是以君子之心豁【呼括反】然大公其视天下无一物而非吾心之所当爱无一事而非吾职之所当爲虽或势在匹夫之贱而所以尧舜其君尧舜其民者亦未尝不在其分【去声】内也又况大学之教乃爲【去声】天子之元子众子公侯卿大夫士之适【音的】子与国之俊选【去声】而设是皆将有天下国家之责而不可辞者则其所以素教而预养之者安得不以天下国家爲已事之当然而预求有以正其本清其源哉后世教学不明爲人君父者虑不足以及此而苟循于目前是以天下之治【去声】日常少乱日常多而败国之君亡家之主常接迹于当世亦可悲矣论者不此之监而反以圣法爲疑亦独何哉大抵以学者而视天下之事以爲巳事之所当然而爲之则虽甲兵钱谷笾豆有司之事皆爲【去声】已也以其可以求知于世而爲之则虽割股庐墓弊车羸【力为反】马亦爲【去声下同】人耳善乎张子敬夫之言曰【张子名栻字敬夫号南轩广汉人乃朱子同志之友也】爲已者无所爲而然者也此其语意之深切盖有前贤所未发者学者以是而日自省【悉井反】焉则有以察乎善利之间而无毫厘之差矣【问为巳为人一条朱子曰这须要自看如一日之间小事大事只道我合当做便如此做这便是无所为如读书只道自家合当如此读合当如此理防身巳才说要人知便是有所为如世上人才读书便安排这个好做时文此又为人之甚者○如甲兵钱谷笾豆有司到当自家理防便理防不是为别人了理防如割股庐墓一是不忍其亲之病一是不忍其亲之死这都是为已者若因要人知了去恁地便是为人○问割股事如何曰割股固自不是若诚心为之不求人知亦庶几今有以此要誉者○南轩此言扩前圣所未发而同于孟子性善养气之功者欤】○曰子谓正经盖夫子之言而曾子述之其传【去声后凡言传文经传之类皆同】则曾子之意而门人记之何以知其然也曰正经辞约而理备言近而指远非圣人不能及也然以其无他左【佐同】验且意其或出于古昔先民之言也故疑之而不敢质至于传文或引曾子之言而又多与中庸孟子者合则知其成于曾氏门人之手而子思以授孟子无疑也盖中庸之所谓明善即格物致知之功其曰诚身即诚意正心脩身之效也孟子之所谓知性者物格也尽心者知至也存心养性脩身者诚意正心脩身也【朱子曰知性者物格也物字对性字尽心者知至也知字对心字○物理之极处无不到知性也吾心之所知无不尽尽心也】其他如谨独之云不慊【口簟口劫二反】之说义利之分恒言之序【新安倪氏曰孟子云人有常言皆曰天下国家天下之本在国国之本在家家之本在身此常言之序也】亦无不脗【武粉反又音冺】合焉者故程子以爲孔氏之遗书学者之先务而论孟犹处【上声】其次焉亦可见矣曰程子之先是书而后论孟又且不及乎中庸何也曰是书垂世立教之大典通爲【去声】天下后世而言者也论孟应机接物之微言或因一时一事而发者也是以是书之规模虽大然其首尾该备而纲领可寻节目分明而工夫有序无非切于学者之日用论孟之爲【去声】人虽切然而问者非一人记者非一手或先后浅深之无序或抑杨进退之不齐其间盖有非初学日用之所及者此程子所以先是书后论孟盖以其难易【去声下同】缓急言之而非以圣人之言爲有优劣也至于中庸则又圣门传授极致之言尤非后学之所易得而闻者故程子之教未遽及之岂不又以爲论孟既通然后可以及此乎盖不先乎大学无以提挈纲领而尽论孟之精微不参之论孟无以融贯防通而极中庸之归趣然不防其极于中庸则又何以建立大本【尽性也】经纶大经【立教也】而读天下之书论天下之事哉以是观之则务讲学者固不可不急于四书而读四书者又不可不先于大学亦巳明矣今之教者乃或弃此不务而反以他说先焉其不溺于虚空流于功利而得罪于圣门者几【平声】希矣
