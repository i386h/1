<!-- { "loadSidebar": true } -->
　　吴氏曰勇者喜于有为而不能持久故以此告之○程子曰子路问政孔子既告之矣及请益则曰无倦而已未尝复【扶又反】有所告姑使之深思也【朱子曰劳苦亦人之难事故以无倦勉之○南轩张氏曰先之劳之固足以尽为政之道矣而子路犹请益焉则告之以无倦使之敦笃乎是二者而已○觉轩蔡氏曰夫子方答以先之劳之子路遽又请益则其勇躁之意可见故但告以无倦所以救其勇躁之失也○双峯饶氏曰大凡事使人为之则易身亲为之则惮其难先之劳之皆是不便于己底事所以易倦故夫子以无倦勉之况子路勇者易得始勤终怠尤不容不告之以此○云峯胡氏曰子张堂堂子路行行皆易锐于始而怠于终故答其问政皆以无倦告之子张少诚心故又加之以忠】
　　○仲弓为季氏宰问政子曰先有司赦小过举贤才有司众职也宰兼众职然事必先之于彼而后考其成功则己不劳而事毕举矣【朱子曰先有司而后纪纲立而责冇所归○凡为政随其小大各有有司须先教他理防自家方可要其成且如钱谷之事其出入盈缩之数须是教他逐一自具来自家方可考其虚实之成】过失误也大者于事或有所害不得不惩小者赦之则刑不滥而人心悦矣贤有德者才有能者举而用之则有司皆得其人而政益脩矣【新安陈氏曰黄氏饶氏云先有司一句是总脑赦小过举贤才皆承先有司而言宰家臣之长其为政之要当以分任有司为先既先有司矣赦有司之小过故常人可以自勉举有司之贤才故非常之才可以自见推此心也岂但为季氏宰而已范氏以为举在位之贤才苏氏以为举未用之贤才须兼言其义方备有司中才徳有余而位不足称者固当举而进之上位如有司之才德不称其职则又当别举有才徳者充之如此方说得举贤才规模濶若专说举有司之贤才则狭矣】
　　曰焉知贤才而举之曰举尔所知尔所不知人其舍诸【焉于防反舍上声】
　　仲弓虑无以尽知一时之贤才故孔子告之以此程子曰人各亲其亲然后不独亲其亲【新安陈氏曰各亲其亲及人不独亲其亲二句本出记礼运程子引以为喻若曰人各举其所知之贤才然后不独举其所知之贤才】仲弓曰焉知贤才而举之子曰举尔所知尔所不知人其舍诸便见仲弓与圣人用心之大小推此义则一心可以兴邦一心可以丧【去声】邦只在公私之间尔【朱子曰仲弓只縁见识未极其开濶故如此人之心量本自大縁私故小蔽固之极则可丧邦矣○人各举其所知则天下之事无不举矣不患无以知天下之贤才也兴邦丧邦盖极言之然必自知而后举之则遗才多矣未必不由此而丧邦也程子之意固非谓仲弓有固权市恩之意而至于丧邦但一蔽于小则其害有时而至此亦不为难矣故极言之以警学者用心之私也○双峯饶氏曰仲弓之心不如圣人之广大仲弓以自己聪明为聪明故有焉知贤才之訚圣人则以天下之耳目为耳目故说举尔所知尔所不知人其舍诸如仲弓之言则局于所知之有限如圣人之言则未尝求以尽知自无徃而不知虽合天下之贤才举而用之可也】○范氏曰不先有司则君行臣职矣不赦小过则下无全人矣不举贤才则百职废矣失此三者不可以为季氏宰况天下乎【庆源辅氏曰范氏盖经筵劝讲之说所以推广其理以感切君心者至矣○苏氏曰有司既立则责有所归然当赦其小过则贤才可得而举也惟庸人与奸人为无小过张禹李林甫卢杞是也若小过不赦则贤者避罪不暇而此等人出矣○吴氏曰仲弓子贡子路冉有皆事季氏仲弓子贡夫子未尝责之子路之责又不若冉有之甚此可以见其优劣矣惜乎四子不能如闵子之辞而闵子又不若顔子之贤而康子不得而知也嗟乎若渊骞者其孔门之超絶者乎】
　　○子路曰卫君待子而为政子将奚先
　　卫君谓出公辄也是时鲁哀公之十年孔子自楚反乎卫
　　子曰必也正名乎
　　是时出公不父其父而祢【乃礼反】其祖【新安陈氏曰蒯瞆乃辄之父也蒯瞆欲入君卫而辄拒之是不父其父父庙曰祢辄继灵公是穪其祖】名实紊【音问】矣故孔子以正名为先谢氏曰正名虽为【去声】卫君而言然为政之道皆当以此为先【吴氏曰凡事皆有名不可不正亦不特卫辄父子为然○齐氏曰祖非祢也而祢之父非雠也而雠之无父之人非君也而君之名之不正孰大于是】
　　子路曰有是哉子之迂也奚其正
　　迂谓逺于事情言非今日之急务也【厚斋冯氏曰礼莫大于分分莫大于名夫子正名之论盖不与辄也时辄巳立十二年矣子路之所谓迂者盖为辄也】
　　子曰野哉由也君子于其所不知盖阙如也
　　野谓鄙俗责其不能阙疑而率尔妄对也
　　名不正则言不顺言不顺则事不成
　　杨氏曰名不当其实则言不顺言不顺则无以考实而事不成【新安陈氏曰集注于正名名不正凡三以实字言前云名实紊此云名不当其实又云无以考其实盖名当其实则名正名实紊则名不正名者实之賔实者名之主也实字于名最切○问言与事似不相干涉朱子曰如一人被火急取水来救始得却教他取火来此便是言不顺如何得事成○辄以兵拒父以父为贼是多少不顺其何以为国何以临民○双峯饶氏曰夫子谓必也正名是事事皆要正名君臣父子固是正名中之大者然不可专指此大凡一事才不正名便开口冇碍说不去了既说不去如何行得去○吴氏曰名正言顺即下文礼乐之本名正礼也言顺乐也】
　　事不成则礼乐不兴礼乐不兴则刑罚不中刑罚不中则民无所措手足【中去声】
　　范氏曰事得其序之谓礼物得其和之谓乐事不成则无序而不和故礼乐不兴礼乐不兴则施之政事皆失其道故刑罚不中【朱子曰事不成以事言礼乐不兴以理言盖事不成则事上面都无道理了说甚礼乐○大凡事须要节之以礼和之以乐事若不成则礼乐无安顿处礼乐不兴则无序不和如此刑罚安得不颠倒○庆源辅氏曰无一事无礼乐礼只是一个序乐只是一个和事成而有序则礼乐自兴不然则隳壊乖戾又乌得有礼乐哉礼乐不兴则凡施于政事者无非私意率皆倒行逆施无序而不知所谓刑罚不中而民无所措手足亦必然之理也○吴氏曰此礼乐非玉帛钟鼓之谓事事物物得其理而后和之谓也名不正言不顺则事物之间颠倒乖戾礼乐何由而起乎事失其理而不和故庆赏刑威无一中节独言刑罚者赏过则滥利及小人刑过则滛祸及君子举其害之重者言之刑罚所及非不善之人则民莫知趋避之路矣将安所置其手足乎自名不正推而至于民无所措手足圣人洞烛事情深达治体如此】
　　故君子名之必可言也言之必可行也君子于其言无所苟而已矣
　　程子曰名实相须一事苟则其余皆苟矣【新安陈氏曰名指名之言实指可行言谓行事之实也一事苟谓言之苟其余皆苟谓事不成礼乐不兴刑罚不中也夫子所谓名不正以下是反说名之必可言照应前面名不正则言不顺言之必可行照应前面言不顺则事不成此是正说言无所苟又反说从名正言顺来盖于言苟且即是名不正言不顺其余必无往而不苟且矣】○胡氏曰卫世子蒯【苦恠反】瞆【五恠反】耻其母南子之淫乱欲杀之不果而出奔【左传定公十四年卫侯为夫人南子本宋女召宋朝宋公子太子蒯瞆过宋野野人歌之曰既定尔娄猪求子猪也喻南子盍归吾艾豭艾老也貑牡豕也喻宋朝太子羞之谓戏许宜反阳速曰太子家臣从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯瞆将杀余公执其手以登防大子奔宋尽逐其党】灵公欲立公子郢【以并反灵公次子】郢辞公卒夫人立之又辞乃立蒯瞆之子輙以拒蒯瞆【左传哀公二年初卫侯游于郊子南仆郢御车公曰余无子蒯瞆奔将立女对曰郢不足以辱社稷君其改图卫灵公卒夫人曰命公子郢为大子君命也对曰郢异于他子言用意不同且君没于吾手若有之郢必闻之且亡人之子辄在乃立辄晋赵鞅纳卫大子于戚】夫【音扶】蒯瞆欲杀母得罪于父而辄据国以拒父皆无父之人也其不可有国也明矣夫子为政而以正名为先必将具其事之本末告诸天王请于方伯命公子郢而立之则人伦正天理得名正言顺而事成矣夫子告之之详如此而子路终不喻也故事辄不去卒死其难【去声下同】徒知食焉不避其难之为义而不知食辄之食为非义也【问胡氏说使孔子得政则是出公用之即谋逐之此岂近于人情意夫子果仕卫必以父子大伦明告出公使自为去就而后立郢之事可议也朱子曰此说得之但圣人之权亦必有非常情所可测度者○问胡氏只是论孔子为政正名合当如此设若卫君辄用孔子孔子既为之臣则此说亦可通否曰圣人必不肯北面无父之人若辄有意改过迁善则夫子须先与断约如此做方与他做若辄不能然则夫子决不为之臣矣○子路为人粗于精微处多未达合下仕卫便不是了孔悝即出公之党他不以出公为非故其事悝自以为善而为之而不知其非义宜其以正名为迂也○双峯饶氏曰集注引胡氏说盖以其辞严义正可为万世纲常作主使乱臣贼子知所警惧故特着之若真欲行此须是孔子为卫世卿而有权力当灵公初死辄未立之时为之则可】
　　○樊迟请学稼子曰吾不如老农请学为圃曰吾不如老圃
　　种五谷曰稼种蔬菜曰圃【朱子曰役智力于农圃内不足以成己外不足以治人是济甚事○新安陈氏曰两言吾不如虽不显辟之巳婉拒之矣】
　　樊迟出子曰小人哉樊须也
　　小人谓细民孟子所谓小人之事者也【新安陈氏曰此小人是以位而言者下文集注云礼义信大人之事也是自此小人上推广而对言之南轩曰孟子所谓有大人之事有小人之事正本此意○问古之圣贤若大舜伊尹皆躬耕畎畆习农圃事何圣人深斥樊迟潜室陈氏曰遇此时则习此事游圣人之门所学者何事】
　　上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼【好去声夫音扶襁居丈反焉于防反】
　　礼义信大人之事也好义则事合宜情诚实也敬服用情盖各以其类而应也襁织缕为之以约小儿于背者【庆源辅氏曰在己者皆尽其道在下者各以其类应之所谓正已而物正者非大人之徳其孰能之○双峯饶氏曰居大人之位有大人之徳四方之民自归之而为之耕稼岂必自耕稼哉】○杨氏曰樊须游圣人之门而问稼圃志则陋矣辞而辟之可也待其出而后言其非何也盖于其问也自谓农圃之不如则拒之者至矣须之学疑不及此而不能问【使其疑则必问矣】不能以三隅反矣故不复【扶又反下同】及其既出则惧其终不喻也求老农老圃而学焉则其失愈逺矣故复言之使知前所言者【二不如】意有在也【勉斋黄氏曰贫而为老圃之事亦未为过者樊迟之志岂亦有为许行之说者而慕之欤故夫子以大人之事告之】
　　○子曰诵诗三百授之以政不达使于四方不能专对虽多亦奚以为【使去声】
