<!-- { "loadSidebar": true } -->
　　或问如保赤子何也曰程子有言赤子未能自言其意而爲之母者慈爱之心出于至诚则凡所以求其意者虽或不中【去声】而不至于大相逺矣岂待学而后能哉若民则非如赤子之不能自言矣而使之者反不能无失于其心则以本无慈爱之实而于此有不察耳传之言此盖以明夫【音扶】使众之道不过自其慈幼者而推之而慈幼之心又非外铄【式约反】而有待于强【上声】爲也事君之孝事长之弟亦何以异于此哉既举其细则大者可知矣【细谓慈大谓孝弟○三山陈氏曰长民者往往不得下之情盖亦视之不切于已不若慈母之心耳孝弟与慈初无二心苟自切巳推之则举慈可以见孝弟矣】○曰仁让言家贪戾言人何也曰善必积而后成恶虽小而可惧古人之深戒也书所谓尔惟徳罔小万邦惟庆尔惟不徳罔大坠厥宗亦是意尔【朱子曰惟徳罔小言其不可小也○三山陈氏曰为恶之効防于为善仁让必积而刑于一家而后可以化一国贪戾则才出于一人之身而一国巳作乱矣见为善者不可无悠乆之积为恶者不可有斯须之暂也】○曰此章本言上行下效有不期然而然者今曰有诸巳而后求诸人无诸已而后非诸人则是犹有待于劝勉程督【音笃察也劝也】而后化且内适自脩而遽欲望人之皆有巳方仅免而遂欲责人以必无也曰此爲【去声】治其国者言之则推吾所有与民共由其条教法令之施赏善罚恶之政固有理所当然而不可已者但以所令反其所好则民不从故又推本言之欲其先成于已而有以责人固非谓其专务修巳都不治人而拱手以俟其自化亦非谓其矜已之长愧人之短而胁之以必从也故先君子之言曰【文公父名松字乔年号韦齐先生】有诸巳不必求诸人以爲求诸人而无诸巳则不可也无诸巳不必求诸人以爲非诸人而有诸已则不可也正此意也【玉溪卢氏曰有诸已而求诸人无诸已而非诸人者恕也求诸人而无诸已则不可非诸人而有诸已则不可者必先有忠而后有恕也】曰然则未能有善而遂不求人之善未能去【上声】恶而遂不非人之恶斯不亦恕而终身可行乎哉曰恕字之防以如心爲义盖曰如治巳之心以治人如爱已之心以爱人而非苟然姑息之谓也然人之爲心必甞穷理以正之使其所以治已爱已者皆出于正然后可以即是推之以及于人而恕之爲道有可言者故大学之传最后两章始及于此则其用力之序亦可见矣至即此章而论之则欲如治已之心以治人者又不过以强【上声下同】于自治爲本盖能强于自治至于有善而可以求人之善无恶而可以非人之恶然后推已及人使之亦如我之所以自治而自治焉则表端景正【景即影字古只作景至晋葛洪始加彡】源洁流清而治已治人无不尽其道矣所以终身力此而无不可行之时也今乃不然而直欲以其不肖之身爲标凖视吾治教所当及者一以姑息待之不相训诰不相禁戒将使天下之人皆如已之不肖而沦胥以防焉是乃大乱之道而岂所谓终身可行之恕哉近世名卿之言有曰【范纯仁字尧夫諡忠宣公】人虽至愚责人则明虽有聪明恕已则昏苟能以责人之心责已恕已之心恕人则不患不至于圣贤矣此言近厚世亦多称之者但恕字之义本以如心而得故可以施之于人而不可以施之于已今曰恕已则昏则是已知其如此矣而又曰以恕已之心恕人则是既不知自治其昏而遂推以及人使其亦将如我之昏而后已也乃欲由此以入圣贤之域岂不误哉借令【平声】其意但爲欲反此心以施于人则亦止可以言下章爱人之事而于此章治人之意与夫【音扶】中庸以人治人之说则皆有未合者盖其爲恕虽同而一以及人爲主一以自治爲主则二者之间毫厘之异正学者所当深察而明辨也若汉之光武亦贤君也一旦以无罪黜其妻其臣郅【音质】恽【委粉反】不能力陈大义以救其失而姑爲缓辞以慰解之是乃所谓不能三年而缌功之察放饭流歠而齿决是惮者光武乃谓恽爲善恕已量主则其失又甚逺而大啓爲人臣者不肯责难陈善以贼其君之罪一字之义有所不明而其祸乃至于此可不谨哉【后汉书郅恽传郭皇后废光武之后以宠衰数懐怼而废恽乃言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念其可否之计无令天下有议社稷而巳帝曰恽善恕已量主知我必不有所左右而轻天下也○问如心爲恕朱子曰如比也比自家心上推去仁之与恕只争些子自然底是仁比而推之便是恕○问范忠宣以恕己恕人此语固有病但上文先言以责人之心责己则连下句亦未害曰上句自好下句自不好盖才恕己便己不是若横渠云以爱己之心爱人则尽仁以责人之心责己则尽道语便不同盖恕是推去底我有是善亦要他人有是善推此计度之心此乃恕也于己不当下恕字○玉溪卢氏曰心必穷理以正之者格物致知之事治己爱己皆出于正者诚意正心脩身之事即是推之以及人者齐家治国平天下之事也治己爱己皆出于正是尽己之忠即是推之以及于人是推己之恕忠者体恕者用表端源洁忠也景正流清恕也忠者明徳之事恕者新民之事大学之道一忠恕而已此章言治国下章言治国平天下皆明明徳之推而恕之事也此章之义则欲如治己之心以治人下章絜矩之义则欲如爱己之心以爱人盖治国乃平天下之本故此章以治人言下章以爱人言义各有攸当也○新安陈氏曰大学传至治国平天下章方言恕观此言恕则隐然见脩身以前之当言忠矣卢氏之说正是即后之言以发明前之所未言者也】○曰既结上文而复【扶又反】引诗者三何也曰古人言必引诗盖取其嗟叹咏歌优游厌饫【依据反】有以感发人之善心非徒取彼之文证此之义而已也夫【音扶】以此章所论齐家治国之事文具而意足矣复三引诗非能于其所论之外别有所发明也然甞试读之则反覆吟咏之间意味深长义理通畅使人心融神防有不知手舞而足蹈者是则引诗之助与【音预】爲多焉盖不独此他凡引诗云者皆以是求之则引者之意可见而诗之爲用亦得矣曰三诗亦有序乎曰首言家人次言兄弟终言四国亦刑于寡妻至于兄弟以御于家邦之意也【新安陈氏曰所引诗见大雅思齐篇孟子甞引之集注云御治也于御字无音诗传云御迎也于御字音牙嫁反当依集注如字读】
