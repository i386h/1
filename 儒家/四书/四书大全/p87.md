<!-- { "loadSidebar": true } -->
　　朝【音潮】祭之服裳用正幅如帷要【与腰同】有襞【音璧】积而旁无杀【所戒反】缝【房用反】其余若深衣要半下齐倍要【齐音咨】则无襞积而有杀缝矣【问襞积恐若今裙制近要有杀也要半下谓近要者狭半于下靣齐也齐倍要谓向下者濶倍于上靣要也不知旁无杀缝如何恐是深衣之制裳下靣是裁市为之近要者杀从其小以打半下之法所以旁有杀缝也朱子曰帷裳如今之裙是也襞积即是折处耳其幅自全安得谓近要者有杀缝邪○庆源辅氏曰礼服取其方正故裳用正幅而人身之要为小故扵要之两旁为襞积即今衣揩也○双峯饶氏曰要半下取深衣篇要缝半下之语齐倍要取玉藻篇缝齐倍要之语○胡氏曰裳之如帷者上衣之裳皆然惟深衣则以布幅斜裁而易置之下齐倍于要三之一不为襞积○新安陈氏曰深衣之裳以布六幅斜裁为十二幅三分之一皆在上三分之二皆在下要狭齐阔要不用襞积而防有斜裁之杀缝惟朝祭之服帷裳用正幅者不杀之非帷裳而如深衣者必杀之杀谓要杀于齐者一半也】
　　羔裘冠不以吊
　　防主素吉主吊必变服所以哀死【李氏曰羔裘朝服冠祭服用之于吉故不以吊○南轩张氏曰吊必变服称其情也○胡氏曰吉凶异服故色之黒者不以吊○庆源辅氏曰诚于哀死故内外如一也】
　　吉月必朝服而朝
　　吉月月朔也孔子在鲁致仕时如此【李氏曰周礼云正月之吉又云月吉读邦法皆因吉礼以别凶賔军嘉尔所谓月吉也○庆源辅氏曰若未致仕时乃常礼有不必记】○此一节记孔子衣服之制【勉斋黄氏曰古人衣服不苟如此盖衣身之章也轻用之是轻其身也后世朝祭之服皆不如古而士君子之服其色其制无一合于礼矣】苏氏曰此孔子遗书杂记曲礼非特孔子事也【朱子曰前注君子谓孔子此谓非特孔子事二义兼存以待学者之自择○南轩张氏曰程子云孔子在鲁致仕时月朔朝也盖虽致其事而犹行月朔之朝尽为臣之恭也○云峯胡氏曰此以前记夫子之容貎此后记夫子之衣服饮食容貎无一定之象故以如字似字形容之而不字仅二见焉衣服饮食有一定之则故但以必字不字直言之而如字仅一见焉○新安陈氏曰吉月之朝岂亦杂记曲礼乎孟子曰君子之戹于陈蔡之间君子亦正记孔子也】
　　○齐必有眀衣布【齐侧皆反】
　　齐必沐浴浴竟即着【陟畧反】眀衣所以眀洁其体也以布为之【眀衣布浴衣见玉藻注○陈氏用之曰眀衣以其致精眀之德用布以其有齐素之心】此下脱前章寝衣一简
　　齐必变食居必迁坐
　　变食谓不饮酒不茹荤【朱子曰不茹荤谓不食五辛○今致齐有酒非也但礼中亦有饮不至醉之说】迁坐易常处也【南轩张氏曰变食迁坐盖皆变易其常致敬而不敢遑宁也○庆源辅氏曰变食以致洁迁坐以易常君子致敬无所不用其至也岂简细故一思虑而已哉○勉齐黄氏曰或曰齐必有眀衣布并所脱寝衣一简当属上章齐必变食居必迁坐当在下章则上章言衣服下章言饮食似有伦理当存之】○此一节记孔子谨齐之事杨氏曰齐所以交神故致洁【眀衣】变常【变食迁坐】以尽敬
　　○食不厌精脍不厌细【食音嗣】
　　○食饭也精凿也【云峯胡氏曰凿通作糳即各反粝米一斛舂米九斗】牛羊与鱼之腥聂而切之为脍【礼记少仪篇注云聂之为言防也先藿叶切之复报切之则成脍郊特牲防云先防而大脔切之而复切之聂少仪仪音之渉反一音泥渉反防少仪音直辄反郊特牲注聂本作摄又作防皆之渉反】食精则能养人脍麄则能害人不厌言以是为善非谓必欲如是也【庆源辅氏曰以是为善理也必欲如是欲也其流则为穷口腹之欲矣】
　　食饐而餲鱼馁而肉败不食色恶不食臭恶不食失饪不食不时不食【食饐之食音嗣饐于冀反餲乌迈反饪而甚反】
　　饐饭伤热湿也餲味变也鱼烂曰馁肉腐曰败色恶臭恶未败而色臭变也【吴氏曰馁自内出败自外入臭气也色恶臭恶广言众物物害而食必害人常人且谨况圣人乎或问圣人讥耻恶食者何也曰恶食谓蔬食菜之类以其粗菲故曰恶尔非谓腐烂之物不可食而食之也】饪烹调生熟之节也不时五谷不成果实未熟之类此数者皆足以伤人故不食【礼王制五谷不时果实未熟不粥扵市物未成不利人粥音育○朱子曰不时不食汉诏所谓穿掘萌芽鬰养强熟之类○庆源辅氏曰食饐以下数者之不食不使害于身也】
　　割不正不食不得其酱不食
　　割肉不方正者不食造【七到反】次不离【去声】于正也汉陆续之母割肉未尝不方断【音短】葱以寸为度盖其质美与此暗合也【后汉陆续传续诣洛阳诏狱眀帝时楚王英谋反连及太守尹兴续特为尹兴掾故坐就狱续被掠考肌肉消烂终无异辞母逺至京师觇侯消息狱事特急无縁与续相闻母但作馈食付门卒进之续虽见考苦毒而辞色慷慨未尝容易唯对食悲泣不能自胜使者恠而问故曰母来不得相见故泣耳使者大怒以为狱门吏卒通传意气续曰因食饷羮识母自调和故知来耳非人告也使者问何以知母所作乎曰母切肉未尝不方断葱以寸为度是以知之使者问诸谒舍停主人之舍也续母果来于是隂嘉之上书説续行状帝即赦兴等事还里禁锢终身续以老病卒】食肉用酱各有所宜不得则不食恶【去声】其不备也【礼记内则濡豚包苦实蓼濡烹煮之以汁调和也以苦荼包豚杀其恶气破开腹实蓼其中更缝合也濡鸡醢醤实蓼濡鱼卵醤实蓼卵郑氏读为鲲鲲鱼子也以鱼子为酱濡鳖醢酱实蓼鱼脍芥酱麋腥醢酱○朱子曰醤非今所谓醤如内则中数般酱随其所用而不同○双峯饶氏曰当看其字其是指其所食物而言酱之为品非一饮食各有所宜如食鱼脍宜入芥酱食濡鱼用卵酱食麋腥濡鸡濡鳖用醯酱如内则所云是也古之制饮食者使人食某物则用某酱必有意义不是气味相宜必是相制不得之则非特不备食之亦必有害故不食也】此二者无害于人但不以嗜味而苟食耳【朱子曰一言语一动作一饮食都有是有非是底便是天理非底便是人欲如孔子失饪不食不时不食割不正不食无非天理如口腹之人不时也食不正也食失饪也食便都是人欲都是逆天理】
　　肉虽多不使胜食气唯酒无量不及乱【食音嗣量去声】
　　食【如字】以谷为主故不使肉胜食气【朱子曰肉虽多不使胜食气非特肉也凡蔬果之类皆不可使胜食气○北山陈氏曰闻之老夀者言人得元气以生谷气以养肉气以辅肉气胜则滞谷气谷气胜则滞元气元气充行者夀夫子不使多肉胜谷食气者养生之理当然也】酒以为【去声】人合懽【乐记曰酒食者所以懽合也】故不为量但以醉为节而不及乱耳程子曰不及乱者非唯不使乱志虽血气亦不可使乱但浃洽而已可也【庆源辅氏曰酒以为人合懽而人之饮量各不同也故不预为之量而以醉为节虽以醉为节而又不及扵乱此亦圣人从心所欲不逾矩之一端○觉轩蔡氏曰集注谓以醉为节或者犹过疑其或导人扵醉也殊不知醉字所以释经文之无量而继之以为节二字而以不及乱承之正所以戒人之溺扵醉也况诗中如旣醉如賔之初筵未尝不言醉但醉甚至于乱威仪则为失耳所谓集注一字不可増减移易者正谓此也○胡氏曰乱者内昬其心志外防其威仪甚则班伯所谓滛乱之源皆在于酒是也圣人饮无定量亦无乱态盖従心所欲不逾矩是以如此○新安陈氏曰无量不及乱以夫子则可程子是以浃洽而已为限量此学者所当法学者当以有量学圣人之无量否则恐致乱矣】
　　沽酒市脯不食
　　沽市皆买也恐不精洁或伤人也与不尝康子之药同意
　　不撒姜食
　　姜通神眀去【上声】秽恶故不撒【本草云姜味辛防温久服去臭气通神眀】
　　不多食
　　适可而止无贪心也【庆源辅氏曰沽酒市脯不食圣人卫生之严也不撒姜食圣人养生之周也不多食当食者不去可食者不多惟理是従所欲不存也】
　　祭于公不宿肉祭肉不出三日出三日不食之矣助祭于公所得胙肉归即颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是防鬼神之余也但比君所赐胙可少缓耳【朱子曰若出三日则人将不食而厌弃之非所以敬神惠也○南轩张氏曰公家之祭不宿肉受神恵扵公所欲亟以及人也家祭之肉不出三日惧其或败而起人之防易非事神之道也故或出三日则寜不食焉】
　　食不语寝不言
　　答述曰语自言曰言【新安陈氏曰二字他处通用此则有辨○朱子曰食对人寝独居故即其事而言之】范氏曰圣人存心不他当食而食当寝而寝言语非其时也杨氏曰肺为气主而声出焉寝食则气窒而不通语言恐伤之也亦通【素问五藏生成篇诸脉者皆属于目诸髓者皆属于脑诸筋者皆属于节诸血者皆属于心诸气者皆属于肺肺藏主气故也○新安陈氏曰范说主理杨説主气范为优杨亦不可废】
　　虽防食菜羮祭必齐如也【食音嗣】
　　陆氏曰鲁论作必【新安陈氏曰字本齐论然即菜意重作必为是】○古人饮食毎种【上声】各出少许置之豆间之地【新安陈氏曰古席地而坐置豆于地故置祭物于豆间之地】以祭先代始为饮食之人不忘本也齐严敬貎孔子虽薄物必祭其祭必敬圣人之诚也【朱子曰曰必祭则眀无不祭之食也曰必齐如则眀无不敬之祭也】○此一节记孔子饮食之节【勉斋黄氏曰饮食以养生故欲其精然亦能伤生故恶其败至扵失节縦欲无不致其谨焉圣人一念之微莫非天理学者不可以不戒也】谢氏曰圣人饮食如此非极口腹之欲盖养气体不以伤生当如此然圣人之所不食穷口腹者或反食之欲心胜而不暇择也【庆源辅氏曰养气体不以伤生圣人饮食之正也穷口腹以快其欲常人饮食之流也】
　　○席不正不坐
　　谢氏曰圣人心安于正故于位之不正者虽小不处【上声问席不正不坐此是圣人之心纯正故日用间才有不正处便与心不相合心亦不安朱子曰圣人之心无毫厘之差谓如事当恁地做时便硬要恁地做○庆源辅氏曰形扵外者虽小不正不处则存扵中者宻矣○觉轩蔡氏曰此句与割不正不食同○叶少蕴曰席南乡北乡以西方为上此以方为正者也有忧者侧席而坐有防者专席而坐此以事为正者也○吴氏曰危坐为跪安坐为居凡礼坐皆谓跪也○云峯胡氏曰此曰不正不坐后曰必正席一席之防亦致严扵不与必之二字圣人之心无不正也】
　　○乡人饮酒杖者出斯出矣
　　杖者老人也六十杖于乡未出不敢先旣出不敢后【礼王制五十放于家六十杖于乡七十杖于国八十杖于朝九十者天子欲有问焉则就其室以珍从○庆源辅氏曰乡党尚齿故其出视老者以为节】
　　乡人摊朝服而立于阼阶【傩乃多反】
