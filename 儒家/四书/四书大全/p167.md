<!-- { "loadSidebar": true } -->
　　使毕战问井地孟子曰子之君将行仁政选择而使子子必勉之夫仁政必自经界始经界不正井地不均谷禄不平是故暴君污吏必慢其经界经界既正分田制禄可坐而定也【夫音扶】
　　毕战滕臣文公因孟子之言而使毕战主为井地之事故又使之来问其详也井地即井田也经界谓治地分田经画其沟涂封植之界也【双峯饶氏曰沟涂封植之界经纬错综直者为经横者为纬只举经字有纬在其中沟沟洫之类涂道涂封土堠植种木为界】此法不修则田无定分【去声】而豪强得以兼并【去声】故井地有不均赋无定法而贪暴得以多取故谷禄有不平此欲行仁政者之所以必从此始而暴君污吏则必欲慢而废之也有以正之则分田制禄可不劳而定矣【庆源辅氏曰度孟子来滕不久便去故使毕战往问○若有仁君欲行仁政使彼此均平田无多少之差则必从经界之事做起而暴君污吏贪得务多只知有我不知有民只知为己不知为人者则必欲慢而废之也凡事须是敬则能立才有慢心事日趋于弊壊也】
　　夫滕壤地小将为君子焉将为野人焉无君子莫治野人无野人莫养君子【夫音扶养去声】
　　言滕地虽小然其间亦必有为君子而仕者亦必有为野人而耕者是以分田制禄之法不可偏废也【双峯饶氏曰分田制禄虽平说然却相因谷禄即井地中公田拨其谷以为禄分田始可制禄○新安陈氏曰分田以给野人制禄以待君子】
　　请野九一而助国中什一使自赋
　　此分田制禄之常法所以治野人使养君子也野郊外都鄙之地也九一而助为公田而行助法也国中郊门之内乡遂之地也【周礼司徒乡老遂人百里内为六郷外为六遂万二千五百家为郷六郷七万五千家遂亦如之遂人主六遂六遂之地自逺郊以逹于畿中有公邑家邑小都大都焉遂谓王国百里外也】田不井授但为沟洫使什而自赋其一盖用贡法也周所谓彻法者盖如此以此推之当时非惟助法不行其贡亦不止什一矣【朱子曰国中行乡遂之法如五家为比五比为闾四闾为族五族为党五党为州又如五人为伍五伍为两四两为卒五卒为旅五旅为师五师为军皆五五相连属所以行不得那九一之法故只得什一使自赋如都鄙却行井牧之法乡遂之法次第是一家出一人兵且如五家为比比有一个长了井牧之法次第是三十家方出得士十人徒十人○此等亦难卒晓湏以周礼为本而参取孟子班固何休诸说订之庶几可见髣髴然恐终不能有定论但不可不尽其异同耳○庆源辅氏曰都鄙用助法则收公田所入以为君子之禄郷遂用贡法则使什自赋一以充国家所用此周所谓彻法也前云彻通也均也所以释彻字之义此则正言其法如此○集注以其请野九一而助则知助法之不行又云国中什一使自赋则当时之贡法亦有强取其赋于什一之外者矣】
　　卿以下必有圭田圭田五十亩
　　此世禄常制之外又有圭田所以厚君子也圭洁也所以奉祭祀也不言世禄者滕已行之但此未备耳
　　余夫二十五亩
　　程子曰一夫上父母下妻子以五口八口为率受田百畒如有弟是余夫也年十六别受田二十五亩俟其壮而有室然后更受百亩之田愚按此百畒常制之外又有余夫之田以厚野人也【问卿大夫之圭田必有耕之者岂亦有耕属可耕乎朱子曰恐圭田只是给公田之在民者大抵古者田禄皆是助法之公田充而八家因为之属如有田一成有众一旅是也圭田恐亦如此故王制云夫圭田无征○双峯饶氏曰圭田余夫亦是百畒中拨与他半分则五十畒四分则二十五畒问各受田百畒六十嵗传与其子子养其父但只是长子受父之田次子便是余夫别请二十五畒若无子则百畒纳之官曰然问人物繁庶公家安得有许多田分授曰天地间只着得许多物事少间人物过多便自有乘除亦理势使之然也】
　　死徙无出乡乡田同井出入相友守望相助疾病相扶持则百姓亲睦
　　死谓葬也徙谓徙其居也同井者八家也友犹伴也守望防冦盗也
　　方里而井井九百亩其中为公田八家皆私百亩同养公田公事毕然后敢治私事所以别野人也【养去声别彼列反】此详言井田形体之制乃周之助法也公田以为君子之禄而私田野人之所受先公后私所以别君子野人之分【去声】也不言君子据野人而言省文耳上言野及国中二法此独详于治野者国中贡法当世已行但取之过于什一尔【庆源辅氏曰上既言助法之善故此下遂言周之助法也方里而井井九百畒其中为公田便是井田形体之制也】
　　此其大略也若夫润泽之则在君与子矣【夫音扶】
　　井地之法诸侯皆去【上声】其籍此特其大略而已润泽谓因时制宜使合于人情宜于土俗而不失乎先王之意也【或问润泽之说双峯饶氏曰前靣说底是个硬局子到这里须是要防变通使合人情冝土俗可也润泽非文饰之谓乃是和软底意思不全是硬局子温润滑泽方可行得此朱子善于形容孟子用心处】○吕氏曰子张子【横渠】慨然有意三代之治【去声下言治同】论治人先务未始不以经界为急讲求法制粲然备具要【平声】之可以行于今如有用我者举而措之耳甞曰仁政必自经界始贫冨不均教养无法虽欲言治皆苟而已世之病难行者未始不以亟夺冨人之田为辞然兹法之行悦之者众苟处【上声】之有术期以数年不刑一人而可复所病者特上之未行耳乃言曰縦不防行之天下犹可验之一乡方与学者议古之法买田一方画为数井上不失公家之赋役退以其私正经界分宅里立敛【上声】法广储蓄兴学校成礼俗救菑【与灾通】恤患厚本抑末足以推先王之遗法明当今之可行有志未就而卒○愚按丧礼经界两章见孟子之学识其大者是以虽当礼法废壊之后制度节文不可复【扶又反】考【新安陈氏曰丧礼有节文经界之法有制度二者皆废壊故不可详考】而能因略以致详推旧而为新不屑屑于既往之迹而能合乎先王之意真可谓命世亚圣之才矣【南轩张氏曰井田王政之本而经界又井田之本也大要在分田制禄二事而已田得其分则小民安其业禄得其制则君子頼其养上下相湏而各冝焉治之所由兴也人皆知商鞅废井田开阡陌考孟子之言则井田之废久矣盖孟子时井田之法虽废而井田之名犹在暴君虽去其借犹不敢易其名也至鞅始荡然一泯其迹而扫除其阡陌并与其名亡之矣○双峯饶氏曰井田之法黄帝开端便做成了如何改得商人七十畒周人如何便更百畒至于沟洫涂畛亦非一朝一夕所能成朱子亦甞疑之王制与周礼已不同孟子多是臆度言之井田可行于中原平旷之地若是地势髙低如何可井恐江南是用贡法阡陌是田间路古人车制一车阔六尺有余两傍又翼之以人占田太多商君欲富国所以凿开阡陌为田前此诸侯欲富其国井田大纲已自废了商君则索性壊却】
　　○有为神农之言者许行自楚之滕踵门而告文公曰远方之人闻君行仁政愿受一防而为氓文公与之处其徒数十人皆衣褐捆屦织席以为食【衣去声捆音阃】
　　神农炎帝神农氏始为耒耜教民稼穑者也为其言者史迁所谓农家者流也【前汉艺文志农家者流盖出于农稷之官播百谷劝耕桑以足衣食】许姓行名也踵门足至门也仁政上章所言井地之法也防民所居也氓野人之称褐毛布贱者之服也捆扣椓【竹角反】之欲其坚也以为食卖以供食也程子曰许行所谓神农之言乃后世称述上古之事失其义理者耳犹隂阳医方称黄帝之说也【问许行为神农之言而有君臣并耕市不二价之说何耶朱子曰程子之言尽矣然以易考之二者皆神农之所为也当时民淳事简容或有如许行之说者及乎世变风移至于唐虞之际则虽神农复生亦当随时以立政而不容固守其旧矣况许行之妄乃欲以是而行于战国之时乎○庆源辅氏曰隂阳医方所称黄帝之说如素问灵枢之类是也使真有神农黄帝之说传于世孔孟岂得而不称述之哉○新安陈氏曰后世小道必推古圣贤为宗以求取信于世故也】
　　陈良之徒陈相与其弟辛负耒耜而自宋之滕曰闻君行圣人之政是亦圣人也愿为圣人氓
　　陈良楚之儒者耜所以起土耒其柄也
　　陈相见许行而大悦尽弃其学而学焉陈相见孟子道许行之言曰滕君则诚贤君也虽然未闻道也贤者与民并耕而食饔飱而治今也滕有仓廪府库则是厉民而以自养也恶得贤【饔音雍飱音孙恶平声】
　　饔飱熟食也朝曰饔夕曰飱言当自炊防【七乱反】以为食而兼治民事也厉病也许行此言盖欲隂坏【音恠】孟子分别【必列反】君子小人之法
　　孟子曰许子必种粟而后食乎曰然许子必织布而后衣乎曰否许子衣褐许子冠乎曰冠曰奚冠曰冠素曰自织之与曰否以粟易之曰许子奚为不自织曰害于耕曰许子以釜甑防以鐡耕乎曰然自为之与曰否以粟易之【衣去声与平声】
　　釜所以煑甑所以炊防然火也鐡耜属也此语八反皆孟子问而陈相对也
　　以粟易械器者不为厉陶冶陶冶亦以其械器易粟者岂为厉农夫哉且许子何不为陶冶舎皆取诸其宫中而用之何为纷纷然与百工交易何许子之不惮烦曰百工之事固不可耕且为也【舎去声】
　　此孟子言而陈相对也械【下戒反】器釡甑之属也陶为甑者冶为釜鐡者【新安陈氏曰厉陶冶厉农夫之说乃是因行厉民自养之言承其厉字而明辩以辟之○云峯胡氏曰樊迟欲学稼孔子斥之曰吾不如老农直谓其所学者小人之事而举大人之事以荅之孟子辟许行即此意也但迟之志陋不过欲自学之许之学僻欲以治国家此孟子所以深辟之也】舎止也或读属【音烛】上句舎谓作陶冶之处也
　　然则治天下独可耕且为与有大人之事有小人之事且一人之身而百工之所为备如必自为而后用之是率天下而路也故曰或劳心或劳力劳心者治人劳力者治于人治于人者食人治人者食于人天下之通义也【与平声食音嗣】
　　此以下皆孟子言也【新安陈氏曰百工之事不可耕且为此亦陈相对得理明处故孟子即此二句以难之百工之事尚不可耕且为而治天下国家乃可耕且为欤】路谓奔走道路无时休息也治于人者见治于人也食人者出赋税以给公上也食于人者见食于人也此四句皆古语而孟子引之也【首有故曰字知其为古语】君子无小人则饥小人无君子则乱以此相易正犹农夫陶冶以粟与械器相易乃所以相济而非所以相病也治天下者岂必耕且为哉【南轩张氏曰滕文亦可谓贤君矣而不克终用孟子之说寂然无闻于后意者许行之言有以夺之也听治于人者出力以食其上而治人者享其食焉此理天实为之万世所共由者故曰天下之通义也如许行之说则昧天理之当然务小惠以妨大徳昵私情以妨正体卒归于不可行耳】
　　当尧之时天下犹未平洪水横流汜滥于天下草木畅茂禽兽繁殖五谷不登禽兽偪人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿禹防九河瀹济漯而注诸海决汝汉排淮泗而注之江然后中国可得而食也当是时也禹八年于外三过其门而不入虽欲耕得乎【防音药济子礼反漯他合反】
