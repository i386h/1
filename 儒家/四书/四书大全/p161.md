<!-- { "loadSidebar": true } -->
　　与犹许也助也取彼之善而为之于我则彼益劝于为善矣是我助其为善也能使天下之人皆劝于为善君子之善孰大于此【庆源辅氏曰舜之取人以为善初未尝有助人为善之意也孟子推说其事故以为取诸人以为善是乃助人之为善也因吾取人之善以为善而使天下之人皆劝于为善则是圣人成己成物之事故曰君子之善孰大于此】○此章言圣贤乐【音洛】善之诚初无彼此之间【去声】故其在人者有以裕于己在己者有以及于人【朱子曰禹闻善言则拜犹着意做舜与人同是自然气象圣人之拜固出于诚意然拜是容貌间未见得行不行若舜则真见于行事处己未善则舍己之未善而从人之善人有善则取人之善而为己之善人乐于见取便是许助他为善也○庆源辅氏曰集注所谓圣贤兼子路禹舜言之三人虽浅深大小不同其乐善之诚皆无彼此之间末二句却单説舜○新安陈氏曰舜事优于禹禹事优于子路然学者之希贤希圣未有无其序者常人徇欲背理讳过饰非视子路之心已相背驰何敢言舜禹事必先忘私克己然后能至公而自然无私故必如子路之克己私始渐能如圣人之与人为公耳○新安倪氏曰语录云三者本意只是取人但有浅深而与人为善乃是孟子再叠一意以发明之即此条以证集注之説则是三人皆有乐善之诚子路乐于闻人告之以有过禹乐于闻人之善言而拜舜乐取人以为善虽有浅深是皆在人者有以裕于己也末一句所谓在己者有以及于人乃是申明孟子再叠之意耳辅氏谓末二句皆单说舜窃恐未然】
　　○孟子曰伯夷非其君不事非其友不友不立于恶人之朝不与恶人言立于恶人之朝与恶人言如以朝衣朝冠坐于涂炭推恶恶之心思与乡人立其冠不正望望然去之若将凂焉是故诸侯虽有善其辞命而至者不受也不受也者是亦不屑就已【朝音潮恶恶上去声下如字凂莫罪反】涂泥也乡人乡里之常人也望望去而不顾之貌凂污【去声】也屑赵氏曰洁也说文曰动作切切也不屑就言不以就之为洁而切切于是也【合赵氏説文二説以觧一屑字】己语助辞【朱子曰世之所谓清者不就恶人耳若善辞今而来者固有时而就之惟伯夷不然此其所以为圣之清也栁下惠不屑之意亦然○新安陈氏曰此言伯夷之清严于恶恶而不轻与人羣也】
　　栁下惠不羞污君不卑小官进不隠贤必以其道遗佚而不怨阨穷而不悯故曰尔为尔我为我虽袒裼裸裎于我侧尔焉能凂我哉故由由然与之偕而不自失焉援而止之而止援而止之而止者是亦不屑去已【佚音逸袒音但裼音锡裸鲁果反裎音程焉能之焉于防反】
　　栁下惠鲁大夫展禽居栁下而諡惠也不隠贤不枉道也遗佚放弃也阨困也悯忧也尔为尔至焉能凂我哉恵之言也袒裼露臂也裸裎露身也由由自得之貌偕并处【上声】也不自失不失其正也援【音爰】而止之而止者言欲去而可留也【朱子曰进不隠贤便是必以其道人有所见不肯发出尚有所蔵便是枉道○问集注谓不隠贤不枉道也疑与下文必以其道意相重曰两句相承只作一句读文势然也○所以不解作不蔽贤谓其下文云必以其道若作蔽贤説则下文不同矣○不隠贤谓不隠避其贤如己当廉却以利自污已当勇却以怯自处之类乃是隠贤是枉道也○双峰饶氏曰他人不羞污君不卑小官必至于苟进而栁下惠则不隠贤他人见袒裼裸裎而与之偕则必至于流而栁下恵则不自失此其所以为圣人之和而异乎常人之和也○新安陈氏曰此言恵之和寛以处众而不轻与人絶也】
　　孟子曰伯夷隘柳下惠不恭隘与不恭君子不由也隘狭窄【侧格反】也不恭简慢也夷惠之行【去声】固皆造【七到反】乎至极之地然既有所偏则不能无弊故不可由也【朱子曰伯夷既清必有隘处栁下恵既和必有不恭处道理自是如此孟子恐后人以隘为清以不恭为和故曰隘与不恭君子不由也○问如伯夷之清而不念旧恶栁下恵之和而不以三公易其介此其所以为圣之清圣之和也但其流弊则有隘与不恭之失曰这也是诸先生恐伤触二子所以说流弊今以圣人观二子则二子多有欠阙处才有欠阙处便有弊所以孟子直説他隘与不恭不曽说末流如此如不念旧恶不以三公易其介固是清和好处然十分只救得一分救不得那九分清和之偏处了○问不恭是处己是待人曰是待人如此其心玩世视人如无也○清和皆是一偏学之便有隘不恭处使懦夫学和愈不恭鄙夫学清愈隘矣可为百世师谓能使薄者寛鄙者敦顽者防懦者立君子不由不由其隘与不恭也○夷隘惠不恭不必言效之而不至者其弊如此只二子所为己有弊矣○云峰胡氏曰道惟中则无弊夷惠不合乎中庸之道故君子所不由夫子之道大中至正之凖故孟子所愿学○新安陈氏曰孟子一书言夷恵者不一以百世之师称之以圣之清和许之此章则谓其隘与不恭似若相反盖孟子实欲人法夷恵之得又恐人不知戒夷恵之失其忧学者至矣吕伯恭曰学伯夷者未必得其清而先得其隘学恵者未必得其和而先得其不恭大扺清之极易至于隘和之极易至于不恭学之者当法其清和之得而戒其隘不恭之失可也】











　　孟子集注大全卷三
<经部,四书类,四书大全__孟子集注大全>
　　钦定四库全书
　　孟子集注大全卷四
　　公孙丑章句下
　　凡十四章自第二章以下记孟子出处【上声】行实为详
　　孟子曰天时不如地利地利不如人和
　　天时谓时日支干孤虚王相【并去声】之属也【蔡氏曰时四时也日日辰也史记注六甲孤虚法甲子旬戌亥为孤辰巳为虚后五甲仿此如今人以甲子旬无戌亥为空亡是以空亡为孤也辰巳与戌亥对辰巳为虚王相如东方木旺相于卯之类○庆源辅氏曰时十二时日十日支十二支干十干也○双峰饶氏曰此大槩以五行衰旺言之五行有孤虚时有旺相时春属木甲乙木生丙丁火便是木旺而火相旺字即是王字相王之次也金到这里衰所以孤孤者无辅助之意如今説四废然水为母木为子子实则母虚水到此所以虚或问此説时日或是方所曰二者一般一个是横一个是直所以天徳月徳日亦有天徳月徳方大意如此其间又自有细宻处】地利险阻城池之固也人和得民心之和也【立两句为柱下文分两边自觧之】
　　三里之城七里之郭环而攻之而不胜夫环而攻之必有得天时者矣然而不胜者是天时不如地利也【夫音扶】三里七里城郭之小者郭外城环围也言四面攻围旷日持久必有值天时之善者
　　城非不髙也池非不深也兵革非不坚利也米粟非不多也委而去之是地利不如人和也
　　革甲也粟谷也委弃也言不得民心民不为【去声】守也【赵氏曰古甲以革为之故函人为攻皮之工后世始用金曰铠○双峰饶氏曰非谓可以全无天时地利但不如人和尔用兵也要天时地利但人和是本人心不和虽有天时地利亦不可取胜况时不时属天利不利属地人心和不和则在我而已在天地者难必在我者可恃】
　　故曰域民不以封疆之界固国不以山谿之险威天下不以兵革之利得道者多助失道者寡助寡助之至亲戚畔之多助之至天下顺之
　　域界限也【南轩张氏曰得道者顺乎理而已举措顺理则人心悦服矣先王之所以致人和者在此而极夫多助之效至于天下顺之其王也孰御一失道则违拂人心心之所睽虽亲亦踈也不亦孤且殆哉虽有髙城深池谁与为守○双峰饶氏曰紧要在得道二字上○新安陈氏曰封疆山谿兵革皆末也不以不全以此也其本在得道而已】
　　以天下之所顺攻亲戚之所畔故君子有不战战必胜矣
　　言不战则已战则必胜○尹氏曰言得天下者凡以得民心而已【新安陈氏曰此章言用兵在得人心得人心在得道得道以得人心则地利之险人为之守天时之善人为之乗先王之守国家用天下本末具举如此固以得道得人心为本而亦不废天时地利之末孟子见当时用兵者惟以天时地利为务而不知以得道得人心为本故此论】
　　○孟子将朝王王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝【章内朝并音潮唯朝将之朝如字造七到反下同】
　　王齐王也孟子本将朝王王不知而托疾以召孟子故孟子亦以疾辞也【问莫是齐王不合托疾否朱子曰未论托疾孟子之意只是説他不合来召为其賔师有事则王自来见或自往见若王召之则有自尊之意故不往见在他国时诸侯无越境之理只得以币来聘故贤者受其币而往见之答陈代如不待其招而往何哉此以在他国而言答万章天子不召师而况诸侯乎此以在其国而言○孟子于此处賔师之位未尝受禄非齐王所得臣也王不能见而乃召之既失礼矣其托疾又不诚若何而可往哉○新安陈氏曰王托疾以召孟子亦托疾以辞欲其称也与孔子亦瞰阳货之亡同意】
　　明日出吊于东郭氏公孙丑曰昔者辞以病今日吊或者不可乎曰昔者疾今日愈如之何不吊
　　东郭氏齐大夫家也昔者昨日也或者疑辞辞疾而出吊与孔子不见孺悲取瑟而歌同意【庆源辅氏曰孔子以疾辞孺悲而不见然又取瑟而歌使之知其非疾所以警教孺悲也孟子以疾辞齐王而不往朝然又出吊东郭而使之知其非疾者所以警教齐王也此皆圣贤至诚应物而得乎时中之义也】
　　王使人问疾医来孟仲子对曰昔者有王命有采薪之忧不能造朝今病小愈趋造于朝我不识能至否乎使数人要于路曰请必无归而造于朝【要平声】
　　孟仲子赵氏以为孟子之从【去声】昆弟学于孟子者也采薪之忧言病不能采薪谦辞也仲子权辞以对又使人要孟子令【平声】勿归而造朝以实已言【新安陈氏曰王先托疾以召意本不诚今问疾医来虚文美观意亦非诚也仲子遂权对促朝】
　　不得已而之景丑氏宿焉景子曰内则父子外则君臣人之大伦也父子主恩君臣主敬丑见王之敬子也未见所以敬王也曰恶是何言也齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢以陈于王前故齐人莫如我敬王也【恶平声下同】
　　景丑氏齐大夫家也景子景丑也恶叹辞也景丑所言敬之小者也孟子所言敬之大者也【庆源辅氏曰丑之説擎跽曲拳奔走承顺之敬敬君以貌世俗之所知故曰敬之小孟子所言陈善闭邪致君尧舜之敬敬君以心圣贤之所行故曰敬之大○西山真氏曰景子但知闻命奔走为敬其君不知以尧舜之道告其君仆之臣唯唯承命外若敬其君然心实薄之曰是何足与言仁义此不敬之大者也】
　　景子曰否非此之谓也礼曰父召无诺君命召不俟驾固将朝也闻王命而遂不果宜与夫礼若不相似然【夫音扶下同】
　　礼曰父命呼唯【以水反】而不诺又曰君命召在官不俟屦【官谓朝内】在外不俟车【并出礼记玉藻篇】言孟子本欲朝王而闻命中止似与此礼之意不同也
　　曰岂谓是与曽子曰晋楚之富不可及也彼以其富我以吾仁彼以其爵我以吾义吾何慊乎哉夫岂不义而曽子言之是或一道也天下有逹尊三爵一齿一徳一朝廷莫如爵乡党莫如齿辅世长民莫如徳恶得有其一以慢其二哉【与平声慊口簟反长上声】
