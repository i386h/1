<!-- { "loadSidebar": true } -->
　　○孔子曰君子有三畏畏天命畏大人畏圣人之言畏者严惮之意也天命者天所赋之正理也知其可畏则其戒谨恐惧自有不能已者而赋畀之正可以不失矣大人圣言皆天命所当畏知畏天命者不得不畏之矣【程子曰畏圣人之言则可以进徳○朱子曰大人不止有位者是指有位有齿有徳之大人○畏天命三字好自理防得道理便谨去做不敢违便是畏之也如非礼勿视听言动与夫戒谨恐惧皆所以畏天命○要须是知得天命即是天理若不先知这道理自是懵然何由知其可畏才知得便自不容不畏】
　　小人不知天命而不畏也狎大人侮圣人之言
　　侮戏玩也不知天命故不识义理而无所忌惮如此○尹氏曰三畏者脩己之诚当然也【汪氏曰尹氏此説所以别夫众人怵廹于利害之畏也】小人不务脩身诚已则何畏之有【南轩张氏曰畏天命奉顺而不敢逆也畏大人尊严而不敢易也畏圣人之言佩服而惟恐违也然而是三言主于畏天命盖其畏大人畏圣人之言亦以其知天命之可畏而已小人不知天命之所存是以防行而莫之畏不畏天命则其狎大人侮圣人之言亦无所不至矣大人徳与位之通称也○孟子谓説大人则藐之与斯言有以异乎孟子之言谓当正义以告之不当为其势位所动耳若夫尊严之分则固未尝不存也言各有所指耳○赵氏曰大人有徳位者之称是天命之所存圣人之言谓方册之所载是天命之所发也○厚斋冯氏曰此以上五章皆三事皆规诲之辞非必一时之言记者以类相从耳○新安陈氏曰三畏本平説上一节本无知字意然以小人不知天命推之则见得君子所以畏天命者以其知天命也故集注于上一节亦两以知字言之欲知天命者可不格物以致其知欲畏天命者可不诚意以正其心哉】
　　○孔子曰生而知之者上也学而知之者次也困而学之又其次也困而不学民斯为下矣
　　困谓有所不通言人之气质不同大约有此四等○杨氏曰生知学知以至困学虽其质不同然及其知之一也故君子惟学之为贵困而不学然后为下【朱子曰生知者尧舜孔子也学知者禹稷顔回也困者行有不得之谓知其困而学焉以増益其不能此困而学之之事也亦以卑矣然能从事于斯则其成犹不在善人君子之后不能从事于斯则靡然流于下愚而不知返均之困耳而二者相去之间如是之逺学与不学之异耳○或问气质四等之説曰人之生也气质之禀清明纯粹絶无查滓则于天地之性无所间隔而凡义理之当然有不待学而了然于胷中者所谓生而知之圣人也其不及此者则以昏明清浊正偏纯驳之多少胜负为差其或得于清明纯粹而不能无少查滓者则虽未免乎少有间隔而其间易达其碍易通故于其所未通者必知学以通之而其学也则亦无不通矣所谓学而知之大贤也或得于昏浊偏驳之多而不能无少清明纯粹者则必其窒塞不通然后知学其学又未必无不通也所谓困而学之众人也至于昏浊偏驳之甚而无复少有清明纯粹之气则虽有不通而懵然莫觉以为当然终不知学以求其通也此则下民而已矣○南轩张氏曰困学虽在二者下然而至则一者以其性之本善故尔困而不学是自暴自弃则为下愚矣又曰中庸言及其知之则一者言其终所至之同也此有三等之分者言其始所进之异也○庆源辅氏曰人之气质不同然及其知之则一者盖以人性之本善故耳是以君子唯学之为贵学则昏浊者可使清明偏驳者可使纯粹惟其昏浊之甚自暴自弃而不自知有学焉此则所谓下愚之民也○凡心思智虑行止动作有所窒塞而不得通则困之谓也○双峯饶氏曰生知学知困知属天质学不学属人事盖以气质言之只有三等若民斯为下则全是人事不尽盖困是穷而不通之意四面都窒塞行不去了却愤悱夺发转来为学如此尚可以勉进于中上若又困而不学则打入下等去更无可出时矣此圣人勉人务学处○云峯胡氏曰以生知为上则学知者为中困知者为下矣而圣人不以品之下者遽絶之但曰困而不学民斯为下盖困而学犹可以进于上困而不学遂为下而无复上之望矣】
　　○孔子曰君子有九思视思明听思聪色思温貌思恭言思忠事思敬疑思问忿思难见得思义【难去声】
　　视无所蔽则明无不见听无所壅则聪无不闻色见【形甸反】于面者貎举身而言思问则疑不蓄思难则忿必惩思义则得不茍【朱子曰视不为恶色所蔽为明听不为奸人所欺为聪若视听糊涂是非不辨则下靣诸事于当思处皆不知所以思矣有为气质所壅蔽有为私欲所壅蔽有为谗邪所壅蔽若思明思聪便须去其壅蔽○新安倪氏曰视外明而听内明蔽是蔽于外壅是壅于内故集注于视之明以无所蔽言于听之聪以无所壅言也】○程子曰九思各专其一【朱子曰九思不是杂然而思当这一件上思这一件问各专其一是主一之义曰然○云峯胡氏曰事思敬九思之一九思各专其一则皆主乎敬者也】谢氏曰未至于从【七恭反】容中【去声】道无时而不自省【悉井反】察也虽有不存焉者寡矣此之谓思诚【朱子曰视听如何要得他聪明如有物必有则只一个物自家各有个道理况耳目之聪明得之于天本来自合如此只为私欲蔽惑而失其理圣人教人做工夫内外夹持积累成熟便防无些子渗漏○又云忿思难如一朝之忿忘其身及其亲此不思难之故也○问人当随事而思若无事而思则是妄想曰若闲时不思量义理则临事而思已无及若只块然守自家个躯殻直道有事方思闲时却莫思量这却甚易只守此一句足矣何用事事须先理防何故中庸却不先説笃行之却先説博学之审问之慎思之明辨之大学何故不先便説正心诚意却先説致知是如何○南轩张氏曰九思当乎此则思乎此天理所由扩而人欲所由遏也然是九者要当养之于未发之前而持之于方发之际不然但欲察之于流而收之于暂则但见其纷扰而无力矣○勉斋黄氏曰九思固各专其一然随其所当思而思焉则亦泛然而无统矣苟能以敬义为主戒惧谨独而无顷刻之失然后为能随其所当思而思矣○双峯饶氏曰九者之目有次第视听色貎言是就自身説事疑忿得是就事上説一身之间视听向前其次则有色貎又其次言出于口又其次见之行事视与听对色与貎对言与事对疑与忿对得又是就事上説三者之中疑思问属知忿思难见得思义属行○齐氏曰孔子曰吾尝终日不食终夜不寝以思无益而今乃有九思彼为思而不学者言此为不思者而言也○新安陈氏曰君子苟未至于不思而得当随时随处而各致其思则处己待人应事接物无不各中其则矣岂但九者而已哉冯氏谓九者日用常行之要是也】
　　○孔子曰见善如不及见不善如探汤吾见其人矣吾闻其语矣【探吐南反】
　　真知善恶而诚好恶【并去声】之顔曾冉闵之徒盖能之矣语盖古语也【庆源辅氏曰见善如不及则表里皆好而无一念之不好不患其不为之矣见不善如探汤则表里皆恶而无一念之不恶不患其或为之矣此唯知至意诚者能之故顔曾冉闵之徒足以当之】
　　隐居以求其志行义以达其道吾闻其语矣未见其人也
　　求其志守其所达之道也达其道行其所求之志也【南轩张氏曰其退也所以安其义之所安而其进也所以推其道于天下盖其所逹之道即其所求之志也○新安陈氏曰闻其语可见四句皆古语也】盖惟伊尹太公之流可以当之当时若顔子亦庻乎此然隐而未见【形甸反】又不幸而蚤死故夫子云然【朱子曰行义以达其道所行之义即所达之道也未行则蕴诸中行则见诸事也○问集注谓伊尹太公之流可以当之顔子所造所得二贤恐无以过之而云亦庻乎此下语轻重抑处疑若于顔子少贬者若云古之人有行之者伊尹太公之流是也若顔子可以当之矣然隐而未见又不幸蚤死故夫子言然不知可否曰当时正以事言非论其徳之浅深也然语意之间诚有如所论者○问行义以达其道莫是所行合义否曰志是守所达之道道是行所求之志隐居以求之使其道充足行义是得时得位而行其所当为臣之事君行其所当为而已行所当为以达其所求之志又问如孔明可以当此否曰也是如伊尹耕于有莘之野而乐尧舜之道是隐居以求志及幡然而起使是君为尧舜之君使是民为尧舜之民是行义以达其道曰如漆雕开之未能自信莫是求其志否曰所以未能信者但以求其志未説行义以达其道○新安陈氏曰惟伊尹太公可以当之者方其耕萃钓渭则隐居求志也及遇汤文而大用则行义达道也穷达无意体用相须当时如顔子之用则行舍则藏亦庻几乎此然夫子虽许顔子以此而顔子未用且不夀则于行义达道未见顔子之如此也朱子尝谓以其事言非以其徳之浅深言是也前一节真知善恶而诚好恶之者此知至意诚之事方笃信自脩未达于用也后一节求志以守所达之道达道以行所求之志者则身脩而推以齐治平之事体用全而为大人矣此夫子所以有见与未见之分耳】
　　○齐景公有马千驷死之日民无徳而称焉伯夷叔齐饿于首阳之下民到于今称之
　　驷四马也【胡氏曰一车之用两服两骖也】首阳山名【胡氏曰在河东蒲阪县○新安陈氏曰富贵而无善可称身死而名随灭贫贱而有善可称世逺而名愈芳是名之称不称初不系于富贵贫贱也】
　　其斯之谓与【与平声】
　　胡氏曰程子以为第十二篇错简诚不以富亦只以异当在此章之首今详文势似当在此句之上言人之所称不在于富而在于异也愚谓此説近是而章首当有孔子曰字盖阙文耳大抵此书后十篇多阙误【厚斋冯氏曰夫人必有异于流俗而后称之君子所以疾没世而名不称也以千驷之马较首阳之饿夫贫富贵贱盖不侔矣而后世称之者乃在此而不在彼也君子之于斯世其可自同于流俗哉○叶氏少蕴曰伯夷叔齐同隐首阳而孟子不言叔齐者制行立教以示天下为之始者伯夷也叔齐则从之而已孟子论教之所始故独与伯夷夫子论行之所异故兼称叔齐也】
　　○陈亢问于伯鱼曰子亦有异闻乎【亢音刚】
　　亢以私意窥圣人疑必隂厚其子
　　对曰未也尝独立鲤趋而过庭曰学诗乎对曰未也不学诗无以言鲤退而学诗
　　事理通达而心气和平故能言【庆源辅氏曰诗本人情该物理故学之者事理通达其为教温柔敦厚使人不绞不讦故学之者心气和平事理通达则无昏塞之患心气和平则无躁急之失此其所以能言○新安陈氏曰诵诗三百而使能专对亦学诗能言之验】
　　他日又独立鲤趋而过庭曰学礼乎对曰未也不学礼无以立鲤退而学礼
　　品节详明而徳性坚定故能立【庆源辅氏曰礼有三千三百之目其序截然而不可乱故学之者品节详明其为教恭俭庄敬使人不淫不慑故学之者徳性坚定品节详明则义精而莫之惑徳性坚定则守固而莫之摇此其所以能立○新安陈氏曰夫子尝曰立于礼又学礼能立之证】
　　闻斯二者
　　当独立之时所闻不过如此其无异闻可知
　　陈亢退而喜曰问一得三闻诗闻礼又闻君子之逺其子也【逺去声】
