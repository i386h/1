<!-- { "loadSidebar": true } -->
　　厉严肃也人之徳性本无不备而气质所赋鲜【上声】有不偏【庆源辅氏曰徳性根于无极之真所以本无不备气质禀于隂阳五行之气有刚柔过不及之分所以鲜有不偏】惟圣人全体浑【上声】然隂阳合徳【防峯饶氏曰全体浑然应上文徳性而言隂阳合徳应上文气质而言】故其中和之气见【贤遍反】于容貌之间者如此【朱子曰厉便自有威底意思不猛便自有温底意思温威恭三字是主厉不猛安是带説如伯夷柳下惠犹未免偏下惠则温胜厉伯夷则厉胜温○问集注云隂阳合徳窃甞因其言而分之以上三截为阳而下三截为隂似乎有合然又以上三截为隂而下三截为阳亦似有合未知所决抑圣人浑是一元气之防无间可得而指学者强为之形容如且以其説自分三才而言则温然有和之可挹而不可屈夺则人之道也俨然有威之可畏而不暴于物则天之道也恭顺卑下而恬然无所不安则地之道也自阳根阴而言则温者阳之和厉者隂之严威者阳之震不猛者隂之顺恭者阳之主安者隂之定自隂根阳而言则温者隂之柔厉者阳之刚威者隂之惨不猛者阳之舒恭者隂之肃安者阳之健盖浑然无适而非中正和平之极不可得而偏指者也曰此説推得亦好○温厉之説若直以厉为主诚可为一偏之论矣或恐以气质之偏而欲矫以趋中则有当如是者亦不为过矣然圣人之温而厉乃是天理之极致不勉不思自然恰好毫髪无差处要须见此消息则用力矫揉随其所当自有凖则不至偏倚矣○此虽是説圣人之徳容如此然学者也当如此举偏补弊盖自舜之命夔已如此而臯陶陈九徳亦然○初学如何便得安除是孔子方恭而安初要持敬也须勉强乆后自熟○南轩张氏曰和顺充积者其发见必温然温而厉也徳盛者其威必着于外威而不猛也从容中礼者其貌必恭恭而安也温而不厉则和而无制有害于温矣威而猛则为物所惮有病于威矣恭而不安则不可以持乆有损于恭矣从容而全尽者其唯圣人乎○新安陈氏曰常人偏于温则不厉偏于威则易猛勉于恭则不安圣人温而厉阳中有隂也威而不猛隂中有阳也恭而安恭者严威俨肃隂也安者和顺自然阳也亦隂中有阳也惟其不偏而中是以不戾而和惟圣人有中和自然之徳性所以有中和自然之徳容也】门人熟察而详记之亦可见其用心之宻矣抑非知【去声】足以知圣人而善言徳行【去声】者不能记【庆源辅氏曰用心不宻则见其温不见其厉余皆然】故程子以为曽子之言学者所宜反复【方服反】而玩心也【问此章是总言圣人容貌郷党是逐事上説否朱子曰然此章就大体上看】

　　论语集注大全卷七
<经部,四书类,四书大全__论语集注大全>
　　钦定四库全书
　　论语集注大全卷八
　　泰伯第八
　　凡二十一章
　　子曰泰伯其可谓至德也已矣三以天下让民无得而称焉
　　泰伯周大【音泰】王之长【上声下同】子至徳谓徳之至极无以复【扶又反】加者也三让谓固逊也【朱子曰古人辞让以三为节一辞为礼辞再辞为固辞三辞为终辞】无得而称其逊隠微无迹可见也盖大王三子长泰伯次仲雍次季厯大王之时商道寖衰而周日彊大季厯又生子昌有圣徳大王因有翦商之志而泰伯不从【问诗云至于大王实始翦商恐是推本得天下之由如此朱子曰若推本说不应下实始翦商翦商自是周人说若无此事他岂有自诬其祖左氏分明说泰伯不从不知是不从甚事】大王遂欲位季厯以及昌泰伯知之即与仲雍逃之荆蛮【洪氏曰仲雍之让一也何以独称泰伯泰伯当立者也】于是大王乃立季厯国至昌而三分天下有其二是为文王文王崩子发立遂克商而有天下是为武王夫【音扶】以泰伯之徳当商周之际【谓二代交防之间】固足以朝【音潮】诸侯有天下矣乃弃不取而又泯其迹焉则其徳之至极为何如哉盖其心即夷齐扣马之心而事之难处【上声】有甚焉者【朱子曰夷齐谏武王不信便休泰伯不从大王翦商却是一家内事与谏武王不同所以谓之难处○夷齐处君臣间道不合则去泰伯处父子之际不可露形迹只得不分不明且去某书谓大王有疾泰伯采药不返疑此时去也】宜夫子之叹息而赞美之也泰伯不从事见【贤遍反】春秋传【吴越春秋古公三子古公周大王之本号后乃尊为大王名亶父长曰泰伯次曰仲雍一名虞仲少曰季厯季厯娶大任生子昌古公知昌圣欲国以及昌曰兴王业者其在昌乎泰伯仲雍望风知指古公病二人托名采药于衡山遂之荆蛮荆者楚旧号以州言曰荆蛮者南夷之名正义曰泰伯奔吴所居城在苏州北常州无锡县界梅里村其城及冢见存而云亡荆蛮者楚灭越其地属楚秦灭楚其地属秦秦讳楚故通号吴越之地为荆及北人书史加云蛮势使然也断髪文身因其俗为夷狄之服示不可用古公卒泰伯仲雍归赴丧毕还荆蛮国民君事之自号为勾吴吴言勾者夷之发声犹言于越耳吴名始于泰伯明以前未有吴号古公病将卒令季厯让国于泰伯而三让不受故云泰伯三以天下让○问泰伯逃必之荆蛮断髪文身者盖不示以不可立则王季之心不安其位未定终无以仁天下遂父志而成其逺者大者泰伯之让上以继大王之志下以成王季之业无非为天下之公而不为一身之私其事深逺民莫能测识而称之曰此意甚好非惟说得泰伯之心亦说得王季之心泰伯之让权而不失其正所以为时中也逃父非正但事须如此必用权然后得中虽变而不失其正也○大王见商政日衰是以冇翦商之志泰伯惟知君臣之义截然不可犯是以不从二者各行其心之所安圣人未尝说一边不是泰伯之心即夷齐叩马之心天地之常经也大王之心即武王孟津之心古今之通义也于二者中须见得道并行而不相悖乃善○论语两称至徳一为文王发是对武王誓师而言一为泰伯而发则是对大王翦商而言若论其志则文王固髙于武王而泰伯所处又髙于文王若论其事则泰伯王季文王武王皆处圣人之不得已而泰伯为独全其心表里无憾也○或问其为至徳何也曰让之为徳美矣至于三则其让诚矣以天下让则其让大矣而又隠晦其迹使民无得而称焉则其让非有为各之累矣此其徳所以至极而不可加也曰大王有立少之意非礼也泰伯又探其邪志而成之至于父死不赴伤毁髪肤皆非贤者之事不合于中庸之徳矣曰大王之欲立贤子圣孙为其道足以济天下非有爱憎利欲之私也是以泰伯去之不为狷王季受之不为贪不赴毁伤不为不孝盖处君臣父子之变而不失乎中庸所以为至徳也○陈氏曰泰伯让国人得见其迹其让天下人莫知其心所以圣人表而出之盖其处父子兄弟之变而欲全天性之恩处商周兴亡之际而欲全君臣之义其事类夷齐而又泯其迹也○双峯饶氏曰泰伯逃以成父之志所以上顺天命于防徴而下为他日开拯民水火之地非特逊国而实以天下让也○新安陈氏曰泰伯既不从大王翦商之志苟不并与仲弟逃之则大王无由之季厯不得遂其志矣今自泰伯与仲雍俱逃遂季厯以及武王而有天下是周有天下由于泰伯之逃人但见泰伯之逃而不知其实以天下让其让隠微无迹可见更渉三世事防漫灭人安得而称之必待夫子推原周得天下之由发其濳徳之幽光而后人始知之欤】
　　○子曰恭而无礼则劳愼而无礼则葸勇而无礼则乱直而无礼则绞【葸丝里反绞古夘反】
　　葸畏惧貌绞急切也【朱子曰绞如绳两头绞得紧都不寛舒】无礼则无节文故有四者之【朱子曰礼只是理只是看合当恁地不恁地若不合恭后却要去恭则必劳若合当谨后谨则不葸若合当勇后勇则不乱若不当直后却要直如证攘羊之类便是绞○南轩张氏曰恭而无礼则自为罢劳慎而无礼则徒为畏惧勇而无礼则流于陵犯直而无礼则伤于急切然则其如此何所贵于恭慎勇直者哉盖有礼以节之则莫非天理之当然无礼以节之则是人为之私而已是故君子以约诸已为要矣○庆源辅氏曰恭慎柔徳也勇直刚徳也四者虽皆美徳然无礼以为之节文则过而为四者之○双峯饶氏曰恭而过则病于夏畦者有之是谓劳慎而过则畏首畏尾者有之是谓葸勇而过则犯上作乱者有之是谓乱直而过则证父攘羊者有之是谓绞四徳以得中为贵礼是中底凖则无凖则则失之过故有】
　　君子笃于亲则民兴于仁故旧不遗则民不偷
　　君子谓在上之人也兴起也偷薄也【云峯胡氏曰君子不弛其亲故旧无大故则不弃周公之言与此同一忠厚之至也○新安陈氏曰亲亲仁也上仁则下兴仁不遗故旧厚也上厚则下归厚上行下效也】○张子曰人道知所先后则恭不劳慎不葸勇不乱直不绞民化而徳厚矣○吴氏曰君子以下当自为一章乃曽子之言也愚按此一节与上文不相蒙而与首篇慎终追逺之意相类吴说近是【朱子曰横渠说未敢决以为定不若吴氏分作两边说为是】
