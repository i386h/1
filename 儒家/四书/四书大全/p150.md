<!-- { "loadSidebar": true } -->
　　王又言此者好色则心志蛊惑用度奢侈而不能行王政也大王公刘九世孙诗大雅緜之篇也古公大王之本号后乃追尊为大王也亶父【音甫】大王名也来朝走马避狄人之难【去声】也【新安陈氏曰来朝其来以朝也古人纪事盖有此例如书曰王朝歩自周周公朝至于洛】率循也浒【呼五反】水厓也岐下岐山之下也姜女大王之妃也胥相也宇居也旷空也无怨旷者是大王好色而能推己之心以及民也【南轩张氏曰齐王好货好色孟子以公刘大王对但谓公刘好货大王好色而不知实未尝好也二君处心平和无一毫物我之私如曰居者有积仓行者有裹粮岂惟欲其国富而亦欲其民富也如曰内无怨女外无旷夫不惟君有室家而民亦欲其有室家也好字虽同而所以为好则异故孟子曰王如好货好色与百姓同之于王何有二君之好天理也齐王之好人欲也○新安陈氏曰孟子之言有因其近似而发挥之以足已意者如公刘好货本无事实只乃积乃仓一句大王好色亦无事实只爰及姜女一句而已然欲开导时君意正辞辩】○杨氏曰孟子与人君言皆所以扩充其善心【扩天理】而格其非心【遏人欲】不止就事论事若使为人臣者论事每如此岂不能尧舜其君乎愚谓此篇自首章至此大意皆同盖钟鼔苑囿游观之乐【音洛】与夫【音扶】好勇好货好色之心皆天理之所有而人情之所不能无者然天理人欲同行异情循理而公于天下者圣贤之所以尽其性也纵欲而私于一己者众人之所以灭其天也二者之间不能以髪而其是非得失之归相去逺矣故孟子因时君之问而剖【普后反】析于几【平声】防之际皆所以遏人欲而存天理其法似防【平声】而实宻其事似易【去声】而实难【庆源辅氏曰法似踈而实宻事似易而实难盖不直禁其好勇好色则似若踈且易矣然必使为公刘太王之事推己之心以及民循理而不纵欲公天下而不私一己则其实又甚宻而且难矣法指孟子之说事指公刘太王之事非孟子据理之极知言之要何能辨析其精防如此哉】学者以身体之则有以识其非曲学阿世之言而知所以克己复礼之端矣【新安陈氏曰克己复礼之端即谓天理人欲二者之间几防之际也○问孟子答梁惠王问利直扫除之此处却如此引导之何也朱子曰此处亦自分义利特人自不察耳○庆源辅氏曰钟鼔苑囿游观之乐与夫好勇好货好色之心固天理人情之所不能无者但有理与欲公与私之异耳故集注举胡氏天理人欲同行异情之说而辨析之夫圣贤之与众人其于好货好色其行虽同而其情则异循理而公天下者圣贤之所以尽其性此即公刘太王与民共欲之事也纵欲而私于一己者众人之所以灭其天理此即齐王自以为疾之事也二者同异不过毫髪之间而其终之是非得失则其相去遂有尽性灭天兴王絶世之相反集注言此不但賛其理之宻正欲使学者因其言以反诸身至诚体察于所谓毫髪之际然后力求所以循夫理而克其欲耳○云峯胡氏曰天理人欲同行异情出五峯胡氏之言朱子平日深取之今引以释此章者如齐王好色太王亦好色是同行也齐王是行从人欲上去太王是行归天理上来是异情也同行则天理人欲之几若不能以发异情则天理人欲之判不啻霄壌矣凡曲学阿世者非逢君之恶则长君之恶孟子之言无非止君之恶而诱君于善无非遏人欲而存天理也】
　　○孟子谓齐宣王曰王之臣有托其妻子于其友而之楚游者比其反也则冻馁其妻子则如之何王曰弃之【比必二反】
　　托寄也比及也弃絶也
　　曰士师不能治士则如之何王曰己之
　　士师狱官也其属有乡士遂士之官士师皆当治之已罢去【上声】也【周礼秋官司宼刑官之属士师乡士遂士县士注乡士掌六乡之狱遂士掌六遂之狱县士掌县狱】
　　曰四境之内不治则如之何王顾左右而言他【治去声】孟子将问此而先设上二事以发之及此而王不能答也其惮于自责耻于下问如此不足与有为可知矣【庆源辅氏曰顾左右以释其愧言他事以乱其辞有护疾忌医之心无责己求言之意○双峯饶氏曰自责下问集注自为他开两条路当言此则寡人之罪也这便是自责又当言如何可以治人这便是下问齐王亦无服善之心故顾左右而言他后来因孔距心之辞则不惮于自责矣然亦耻于下问】○赵氏曰言君臣上下【并王与士师言】各勤其任无堕【许规反】其职乃安其身
　　○孟子见齐宣王曰所谓故国者非谓有乔木之谓也有世臣之谓也王无亲臣矣昔者所进今日不知其亡也
　　世臣累【鲁水反】世勲旧之臣与国同休戚者也亲臣君所亲信之臣与君同休戚者也此言乔木世臣皆故国所宜有然所以为故国者则在此而不在彼也【此谓世臣彼谓乔木】昨日所进用之人今日有亡去而不知者则无亲臣矣况世臣乎
　　王曰吾何以识其不才而舎之【舎上声】
　　王意以为此亡去者皆不才之人我初不知而误用之故今不以其去为意耳因问何以先识其不才而舎之耶
　　曰国君进贤如不得已将使卑逾尊防逾戚可不慎与【平声】
　　如不得已言谨之至也盖尊尊亲亲【用世臣而尊其尊亲其亲】礼之常也然或尊者亲者未必贤则必进防逺之贤而用之是使卑者逾尊【非尊尊之常】防者逾戚【非亲亲之常】非礼之常故不可不谨也【朱子曰孟子言昔者所进今日不知其亡故王问何以识其不才而舎之而孟子告以进贤如不得已盖于进退之间无所不审非但使之致察于去人杀人也○庆源辅氏曰先儒皆以如不得已一句连下文说言不得已则将使卑逾尊防逾戚故不可不谨虽若可通然如此则是国君用人惟不得已之际方致其谨非孟子意也故集注直以如不得已一句连上文说言如不能得已是至谨之意人君于进贤之际皆不可不谨故于下叚结之云所谓进贤如不得已者如此至于尊者亲者未必贤则又将进其踈逺之贤者而用之至使卑者逾尊防者逾戚则又非礼之常尤不可不谨也】
　　左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之【去上声】
　　左右近臣其言固未可信诸大夫之言宜可信矣然犹恐其蔽于私也至于国人则其论公矣然犹必察之者盖人有同俗而为众所恱者【新安陈氏曰若孟子所论乡原一乡皆称原人是也】亦有特立而为俗所憎者【新安陈氏曰若韩子所论伯夷特立独行而举世非之是也】故必自察之而亲见其贤否之实然后从而用舎【上声】之则于贤者知之深任之重而不才者不得以幸进矣所谓进贤如不得已者如此【庆源辅氏曰所谓察之则必因言以察其心考迹以察其用如孔子之视所以观所由察所安然后能亲见其贤否之实从而用舎之则于贤者非徒知之知之必深而无所疑非徒任之任之必重而不可易至于不才亦不容于幸进矣○新安陈氏曰如此方见进贤谨之之至如必不得已而然者要之用舎之道参之于众而察之于独不贤者固去之勿疑矣贤者必任之勿贰是即君所亲信之臣也此非亲信之以己之私而实亲信之以国人之公所谓民之所好好之也今日为王之亲臣他日托孤寄命即为国家之世臣矣】
　　左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也此言非独以此进退人才至于用刑亦以此道盖所谓天命【结上文进人才】天讨【结此一节】皆非人君之所得私也【南轩张氏曰既言进退人才之道复及于可杀者盖如舜之于四凶孔之于少正夘天讨之施有不可已者也曰国人杀之言非已杀之因国人之公心耳然则其用是人去是人亦非吾用之去之国人用之去之也盖天聪明自我民聪明国人之公心即天理之所存一毫私意加于其间则非天之理矣○新安陈氏曰因用舎而及刑杀亦是孟子敷演以明其意不才者舎之有罪而甚焉者杀之也】
　　如此然后可以为民父母
　　传【去声】曰【大学传文】民之所好好之民之所恶恶之此之谓民之父母【新安陈氏曰总结上文用之去之杀之三节意】
　　○齐宣王问曰汤放桀武王伐纣有诸孟子对曰于传有之【传直恋反】
　　放置也书曰成汤放桀于南巢
　　曰臣弑其君可乎
　　桀纣天子汤武诸侯
　　曰贼仁者谓之贼贼义者谓之残残贼之人谓之一夫闻诛一夫纣矣未闻弑君也
　　贼害也残伤也害仁者凶暴滛虐灭絶天理故谓之贼害义者颠倒错乱伤败彞伦故谓之残一夫言众叛亲离不复【扶又反】以为君也书曰独夫纣盖四海归之则为天子天下叛之则为独夫所以深警齐王垂戒后世也【新安陈氏曰纣罪浮于桀故下文单说纣○朱子曰伤败彞伦只是小小伤败常理如不以礼食不亲迎之类若是紾兄臂逾东家墙便是絶灭天理周书怠胜敬者灭即贼仁谓贼之意欲胜义者凶即贼义谓残之意贼义是就一事上说贼仁是就心上说其实贼义便是贼那仁底但分而言之则如此○贼仁是将三纲五常天秩之礼一齐壊了义随事制宜贼义只是于此一事不是更有他事在○贼仁者无爱心而残忍之谓也贼义者无羞恶之心之谓也○问贼仁是害心之理贼义是见于所行处伤其理曰以义为见于所行便是告子义外矣义在内不在外义所以度事亦是心度之然此果何以别盖贼之罪重残之罪轻仁义皆是心仁是天理根本处贼仁则大伦大法亏灭了便是杀人底人一般义是就一节一事上言一事上不合宜便是伤义似手足上损伤一般所伤者小尚可以补○庆源辅氏曰贼之为害深残之为害浅凶暴滛虐指发于中者言颠倒错缪指见于事者言然发于中者必见于外见于事者实生于心絶灭天理则是殄阏其本根伤败彞伦则是损害其枝叶众叛亲离不复君之此贼仁贼义众恶皆备之证验也此事自君言之则理所当然自臣下言之则不得已之大变故集注下文举王勉之语所以着万世为臣者之大戒○新安陈氏曰贼仁贼义细分之有絶本根伤枝叶之残然仁义皆根于心未有贼仁而不贼义者所以下文只以残贼之人总言其恶耳孟子此言虽意在警齐王然亦见英气太露处】○王勉【建安人】曰斯言也惟在下者有汤武之仁而在上者有桀纣之暴则可不然是未免于簒弑之罪也【云峯胡氏曰无孟子之说无以警后世之为人君者无王氏之说无以警后世之为人臣者然孟子曰有伊尹之志则可无伊尹之志则簒王氏之说未甞不自孟子中来】
　　○孟子见齐宣王曰为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣夫人幼而学之壮而欲行之王曰姑舎女所学而从我则何如【胜平声夫音扶舎上声女音汝下同】
　　巨室大宫也工师匠人之长【上声】匠人众工人也姑且也言贤人所学者大而王欲小之也
　　今有璞玉于此虽万镒必使玉人雕琢之至于治国家则曰姑舎女所学而从我则何以异于教玉人雕琢玉哉【镒音溢】
