<!-- { "loadSidebar": true } -->
　　洪氏曰此篇或以为齐论凡十四章【胡氏曰疑为齐论以皆称孔子曰且三友三乐九思等条例与上下篇不同然亦无他左验○厚斋冯氏曰上篇首卫灵公以识诸侯之失此篇首季氏以识大夫之失下篇首阳货以识陪臣之失也此篇季氏而后即记礼乐征伐禄去公室之语乃记者以为篇次之意】
　　季氏将伐颛臾
　　颛臾国名鲁附庸也【春秋传曰颛臾风姓也实司太皥与有济之祀注云伏羲之后在泰山南武阳县之东北】
　　冉有季路见于孔子曰季氏将有事于颛臾【见贤遍反】按左传史记二子仕季氏不同时此云尔者疑子路尝从孔子自卫反鲁再仕季氏不久而复【扶又反】之卫也【左传定公十二年仲由为季氏宰将堕三都○史记定公十三年夏孔子言于公曰臣无藏甲大夫无百雉之城使仲由为季氏宰将堕三都○左传哀公十一年齐师伐我季孙谓其宰冉求曰若之何求曰一子守二子从公御诸境孟孺子泄帅右师冉求帅左师师及齐师战于郊师入齐军获甲首八十齐人遁冉有请从之季孙弗许○史记世家哀公三年孔子年六十矣在陈秋季桓子病辇而见鲁城喟然叹曰昔此国几兴矣以吾获罪于孔子故不兴也顾谓其嗣康子曰我即死若必相鲁相鲁必召仲尼后数日桓子卒康子代立已葬欲召仲尼公之鱼曰昔吾先君用之不终终为诸侯笑今又用之不能终是再为诸侯笑康子曰则谁召而可曰必召冉求于是召冉求既去明年孔子自陈迁于蔡冉有为季氏将与齐战于郊克之康子曰子之于军旅学之乎性之乎冉求曰学于孔子康子以币迎孔子孔子归鲁○赵氏曰鲁哀公十年孔子自楚反乎卫十一年鲁以币召之乃归子路从孔子反鲁当在此时十四年小邾射来奔曰使季路要我吾无盟矣使子路子路辞则子路尚在鲁也必是此年复之卫次年死于孔悝之难】
　　孔子曰求无乃尔是过与【与平声】
　　冉求为【去声】季氏聚敛【去声】尤用事故夫子独责之【问独责求何也朱子曰想他与谋较多一向倒在他身上去亦可知也】
　　夫颛臾昔者先王以为东蒙主且在邦域之中矣是社稷之臣也何以伐为【夫音扶】
　　东蒙山名【赵氏曰蒙山在泰山郡蒙阴县西南今沂州费县也○厚斋冯氏曰按禹贡有二蒙徐州蒙羽其艺东蒙也梁州蔡蒙旅平西蒙也○洪氏曰鲁颂曰奄有蒙遂荒大东又云乃命鲁公俾侯于东锡之山川土田附庸谓颛臾也】先王封颛臾于此山之下使主其祭在鲁地七百里之中【问从孟子地方百里之説则鲁地安有七百里朱子曰七百里是礼记説每疑百里如何做得侯国又容得附庸所谓锡之山川土田附庸必不止百里然此处亦难考】社稷犹云公家是时四分鲁国季氏取其二孟孙叔孙各有其一【左传昭公五年春正月季孙舍中军卑公室也罢中军季孙称左师孟孙称右师叔孙氏则自以叔孙为军名初作中军三分公室而各有其一各有一军家属季氏尽征之无所入于公叔孙氏臣其子弟以父兄归公孟氏取其半焉复以子弟之半归公及其舍之也四分公室季氏择二二子各一皆尽征之而贡于公】独附庸之国尚为公臣季氏又欲取以自益故孔子言颛臾乃先王封国则不可伐在邦域之中则不必伐是社稷之臣则非季氏所当伐也此事理之至当【去声】不易之定体而一言尽其曲折如此非圣人不能也【庆源辅氏曰不可伐而伐之则不仁不必伐而伐之则不智非所当伐而伐之则悖礼犯义】
　　冉有曰夫子欲之吾二臣者皆不欲也
　　夫子指季孙冉有实与【去声】谋以夫子非之故归咎于季氏
　　孔子曰求周任有言曰陈力就列不能者止危而不持顚而不扶则将焉用彼相矣【任平声焉于虔反相去声下同】
　　周任古之良史陈布也列位也相瞽者之相也言二子不欲则当谏谏而不听则当去也【朱子曰相亦是賛相之义瞽者之相亦是如此○双峯饶氏曰冉有真与谋子路只是不能谏止危未至于颠故持之使不至颠颠则既踣须扶起之】
　　且尔言过矣虎兕出于柙玉毁于椟中是谁之过与【兕徐履反柙户甲反椟音独与平声】
　　兕野牛也【赵氏曰兕似牛一角毛青皮坚可为铠】柙槛也椟匮也言在柙而逸在椟而毁典守者不得辞其过明二子居其位而不去则季氏之恶己不得不任其责也【朱子曰虎在山玉在他处不干典守者事今在柙中走了椟中毁了便是典守者之过○厚斋冯氏曰二子居其位而不去夫子称为具臣者以此】
　　冉有曰今夫颛臾固而近于费今不取后世必为子孙忧【夫音扶】
　　固谓城郭完固费【音秘】季氏之私邑此则冉有之饰辞然亦可见其实与季氏之谋矣【勉斋黄氏曰冉有此言但知费为季氏之邑而为季氏子孙谋也岂复知有鲁哉○齐氏曰孔子之为司寇也使仲由堕费而求乃谋伐颛臾以益费是孔子弱三家以强公室而求反之故孔子惟深责冉求以为非由本意也】
　　孔子曰求君子疾夫舍曰欲之而必为之辞【夫音扶舍上声】欲之谓贪其利【梅岩胡氏曰求以为夫子欲之吾二臣者皆不欲孔子从欲字发明切责之】
　　丘也闻有国有家者不患寡而患不均不患贫而患不安盖均无贫和无寡安无倾
　　寡谓民少贫谓财乏均谓各得其分【去声】安谓上下相安季氏之欲取颛臾患寡与贫耳然是时季氏据国而鲁君无民则不均矣君弱臣强互生嫌隙【乞逆反】则不安矣均则不患于贫而和和则不患于寡而安安则不相疑忌而无倾覆之患【朱子曰不均不和不安在当时有难显言者故夫子防辞以告之语虽畧而意则详也○双峯饶氏曰均无贫以下文理参差与上文不相当对何也曰上两句以贫与寡对説下三句又错综説大抵贫多起于不均均则彼此皆足而无贫故曰均无贫不和则争争则土地虽广人民虽众而心常以为寡惟和而不争则虽寡亦不见其为寡矣故曰和无寡倾覆生于不安人心苟安则祸乱不作自无倾覆之患矣故曰安无倾均无贫而后能和和无寡而后能安三者又自相因○郑氏曰有国家者不患民之寡患无上下之分而患于不均不患财之乏而患在失上下之心而至于不均也均则民志定定则不贫和则民志一一则不寡不贫不寡则安矣安则不倾○厚斋冯氏曰夫子称有国有家者正指鲁与季氏言之】
　　夫【音扶】如是故逺人不服则脩文徳以来之既来之则安之
　　内治【去声】脩然后逺人服有不服则脩徳以来之亦不当勤兵于逺【新安陈氏曰夫如是总包括上三句即所谓内治脩也今不均不安既与内治脩反矣又欲兴兵黩武则与脩文徳反矣】
　　今由与求也相夫子逺人不服而不能来也邦分崩离析而不能守也
　　子路虽不与【音预】谋而素不能辅之以义亦不得为无罪故并【去声】责之逺人谓颛臾【或曰颛臾在邦域中如何谓之逺人双峯饶氏曰逺人不特逺夷中庸柔逺人在怀诸侯之上夫子以萧墙对颛臾则萧墙近颛臾逺其为逺人可知】分崩离析谓四分公室家臣屡叛【左传定公五年九月阳虎囚季桓子及公父文伯桓子之从父昆弟也虎欲为乱恐二子不从故囚之而逐仲梁怀十月丁亥杀公何藐季氏族己丑盟桓子于稷门之内鲁南城门庚寅大诅逐公父歜即文伯及泰遄皆奔齐八年季寤桓子之弟公鉏极桓子族子公山不狃费宰皆不得志于季氏叔孙輙叔孙氏庶子无宠于叔孙氏叔仲志叔孙带之孙不得志于鲁故五人因阳虎阳虎欲去三桓以季寤代季氏叔孙輙更叔孙氏已更孟氏十月将享季氏于蒲而杀之阳虎前驱林楚御桓子以适孟氏阳虎刼公与武叔以伐孟氏公敛处父帅成人自上东门入与阳氏战于南门之内阳氏败阳虎说音脱甲如公宫取寳玉大弓以出入于讙阳闗以叛】
　　而谋动干戈于邦内吾恐季孙之忧不在颛臾而在萧墙之内也
　　干楯也【楯垂尹反兵器也正作盾】戈防也萧墙屏【音丙】也【问萧墙朱子曰据郑注云诸侯至屏内当有肃敬之意未知是否○厚斋冯氏曰萧肃也臣之见君至屏而加肃故曰萧墙】言不均不和内变将作其后哀公果欲以越伐鲁而去【上声】季氏【左传哀公二十七年公患三桓之侈也欲以诸侯去之欲求诸侯师以逐之三桓亦患公之妄也故君臣多间隙也公欲以越伐鲁而去三桓秋八月甲戌公如公孙有陉氏因孙于邾乃遂如越】○谢氏曰当是时三家强公室弱冉求又欲伐颛臾以附益之夫子所以深罪之为【去声】其瘠鲁以肥三家也洪氏曰二子仕于季氏凡季氏所欲为必以告于夫子则因夫子之言而救止者宜亦多矣伐颛臾之事不见【形甸反】于经传【去声】其以夫子之言而止也与【音余○豫章罗氏曰昔季氏伐颛臾孔子曰吾恐季孙之忧不在颛臾而在萧墙之内也其后阳虎果囚季桓子圣人之言不可为万世法哉自三代而下人主不师孔子之言不戒季氏之事而被萧墙之害者多矣○厚斋冯氏曰圣门纪録问答多单辞只语无文章可观唯此章数百辞折难抑优游反覆所宜深味也】
　　○孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣先王之制诸侯不得变礼乐专征伐【礼王制变礼易乐者为不从不从者君流放也革制度衣服者为畔畔者君讨有功徳于民者加地进律诸侯赐弓矢然后征赐鈇钺然后杀】陪臣家臣也【吴氏曰陪重也大夫于天子家臣于诸侯皆称陪臣此谓家臣也】逆理愈甚则其失之愈速大约世数不过如此【厚斋冯氏曰先王之时五礼六乐掌之以宗伯九伐之法掌之以司马礼乐征伐之权在上而下莫敢干也至自诸侯出则逆理矣然苟可自诸侯出则亦可自大夫出而逆理甚矣苟可自大夫出则陪臣亦可执国命而逆理愈甚矣○双峯饶氏曰天下无道先从礼乐上僭起礼乐乱则征伐之权亦为之下移矣礼乐之中礼先而乐后盖礼者道之节文有礼则上下之分定礼乱则便不和不和则争争则征伐之所从起征是上伐下伐是诸侯互相侵伐是以治天下者先要于礼上整顿○吴氏曰十世五世三世言其极大约不出此故称盖以疑之下章戒窃权者此戒失权者】
　　天下有道则政不在大夫
　　言不得专政【庆源辅氏曰天下有道诸侯既不得变礼乐专征伐则大夫亦岂得而专国政哉】
　　天下有道则庻人不议
