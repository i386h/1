<!-- { "loadSidebar": true } -->
　　实言絜矩之事在乎同民之所好恶也辟者好恶之偏也
　　是故君子先慎乎徳　　仁亲以为寳
　　以财用之聚散明同民好恶之实也
　　秦誓曰　　骄泰以失之
　　又以用人之得失明同民好恶之实也忠信则贤人附骄泰则士心离而谗谄面谀之人至矣
　　生财有大道　　以义为利也
　　复申明财用之道而以用人结之盖天下治乱存乎民民心聚散存乎财理财公私存乎人而所用之人善否则在乎君心义利之间而已易称何以守位曰仁何以聚人曰财理财正辞禁民为非曰义正此意也上文每段皆以国言之而此复结以治国所以发明平天下在治其国之指也
　　大学旧本自二程子各有更定朱子因之又加宻焉订为今本然五百年来不独持异议者不允自金华诸子元叶丞相明方学士以至蔡虚斋林次崖数公皆恪守朱学而羣疑朋兴逓有窜动所不能冺然于学者之心补传其最也地读朱子之书五十年凡如易之卜筮诗之雅郑周子无极之防邵子先天之传呶呶纷拏至今未熄皆能灼以不惑老而逾坚独于此书亦牵勉应和焉而非所谓心通而黙契者间考郑氏注本寻逐经意窃疑旧贯之仍文从理得况知本诚身二义尤为作大学者枢要所存似不应使溷于众目中而致为陆王之徒者得以攘袂扼自托于据经诘传以售其私也缅惟朱子平生用力此书为多持此有年逥惶倚阁又念朱子之道非一时之道盖将取信于天下万世焉尔自当时晚出鲰生挟难竞质沛然如江河之决无闭拒者则今日之聴荧于胸而援鹑已逺为宜直其所见待方来之朱子而折中焉
　　问知止一节之义与朱子异何也曰下有格物致知之义不应于此处顿出而观后章所谓于止知其所止者似为学者指示准的之语未遽及于精微也况大学之教既断自格物而不以辩志先之则非古人所谓向道而行望道而至者虽欲俛焉日有孳孳安知其不适于他岐乎故程子则曰格物者必立诚以格之又曰未有能致知而不在敬者胡氏则曰立志以正其本居敬以持其志而后义可精如此之类皆朱子所屡述而日为学者诵之其作大学或问尤于此惓惓焉故愚以为补之于经文之外不如求之于经文之中盖知止有定言辩志也观下所谓穆穆敬止者可见也能虑即格物致知之事所谓缉熙者固其义也但在文王则生知大圣而光明发于圣敬之中在学者则必常存于敬而后缉熙可得而言观诗所谓成王不敢康夙夜基命宥宻于缉熙单厥心又曰敬之敬之日就月将学有缉熙于光明则其存心进学之表里互发为可见矣若得止则意诚以下之事所谓君臣父子与国人交之善尤为统脩身齐家治国平天下而足以蔽之也盖今日所言皆一一本于朱子讲论之学的特章句于此节释义偶异焉尔问诚意之义有以真与妄对者则如释氏不起妄念之説也有以实与虚对者则如朱子所谓实用其力不可苟焉以自欺之説也有以诚与伪对者则为己而不为人对下文揜着之小人以为説也此其説皆可通而宜以何为正乎曰论首节之文意则朱子尽之矣虽然彼二説者皆不可废盖诚意之实用功处只是彻底为善以不欺其好善恶恶之初心如章句或问之所云者焉尔然推其本则是平时涵养本源故所发者好恶皆得其正而有以为省察之地究其流则君子终身之学求以自慊而已既不自欺又岂有作伪欺人之事哉是故去其妄念者主敬之事诚意之原也实用其力者所知之切诚意之功也不揜着以徇人者所发之真诚意之效也是三説者相为首尾本文之义固足以包之矣易曰闲邪存其诚则诚意之原也又曰修辞立其诚则诚意之功也书曰作徳心逸日休作伪心劳日拙则诚意之效也

　　大学古本説
　　钦定四库全书
　　中庸章段
　　大学士李光地撰
　　天命之谓性　　修道之谓教
　　天有本然之理焉而其流行而赋于物则命所由名也人物得其理以有生如受天之命者是之谓性性者生理之具于心者也理具于心必发见于日用之间如循之以出者是之谓道道者人所常行之路也因吾所常行者而脩饬之检摄于身心之微防范于事为之着始于庸行之谨而终于人伦之至是之谓教教者圣人以是教人而人由之者也
　　道也者　　恐惧乎其所不闻
　　此下皆脩道之事也道之得名虽曰事物当由之路然其体则性也事物有时而不交性体无时而可息须臾之顷偶然离之则天命于是而不行矣使其可离则岂道之谓哉不睹闻者己所不睹闻也君子心存惕畏其于事物之交见闻所及固有所警触而不忘虽不睹不闻暂焉无感之顷而戒谨恐惧未尝懈弛盖主敬以存其诚之学也不睹闻即须臾
　　莫见乎隠　　故君子慎其独也
　　隠微者动而交于事物之始人之所不见也然独知既不可欺而发见亦不可掩则莫显见于此矣是以君子谨审善恶之分不必待言行之显著也即介焉独知之际而必致其谨焉盖精义而察其防之事也独即隠微
　　喜怒哀乐之未　　天下之达道也
　　性者仁义礼智而已率之则为道无非理也惟其丽于喜怒哀乐以行则理与气杂矣惟方其未也气未用事而一理浑然不偏不倚则谓之中及其也以理为主而不动于气各中其节则谓之和中乃性之存而道所从出故曰大本和乃率性之用而人所共由故曰达道君子所为戒惧慎独者欲其存之厚而之当也
　　致中和　　万物育焉
　　自动以极于静无一息之不敬则性体存存而中无不致矣自微以达于显无一事之不谨则义理周流而和无不致矣天地性之本也万物共此性者也位谓七政顺山川宁之类育谓各得其理以遂其生也致中则诚敬之至有以合乎天徳而格乎天心故天地自我而位也致和则豫顺之至有以通乎物情而协乎物理故万物自我而育也盖性贯终始而流行道则应物而发见者尔故中之分虽属乎未实则无时不在而和行乎其间如天地之化长流而万物生于其际此心学之精蕴古今圣贤之所传也右第一章　此章为一篇体要自第二章至末皆所以明推广此章之防也首节性道乃理义之源性具于心道见于事心在内故必敬以直之是大本所以立也事在外故必义以方之是达道所以行也然敬者动静无息而以静而常存者为敬之纯义者显微无间而以微而必察者为义之精此周子所谓寂然不动之诚动而未形之防朱子解释此章盖用其意也
　　仲尼曰　　小人而无忌惮也
　　首章中字専以体言此中字兼体用言盖合中和之义以言中也庸常也以性言则为恒性以道言则为常道久而不易平而无异者也中庸者其理原于性命其事显于道教然体之则在乎人而已若上章戒惧谨独之君子则既存君子之心矣而能静而敬动而谨无时而不中此所以为中庸也小人之心与君子异是以不敬不谨无所忌惮此所以为反中庸也
　　子曰中庸其至矣乎民鲜能久矣
　　言久矣则有初之称也故程子断自世教衰民不兴行
　　右第二章　此章两引夫子之言中庸者盖标一篇之指以起作书之意
　　子曰道之不行也　　鲜能知味也
　　性之大分知仁而已天命同赋而气质有偏故有智者愚者贤者不肖者然自圣人在上而道行且明则虽气质不齐而皆有以范于中道故夫子言今日道之不行也我知之矣以智者愚者无践履之功而安于知之过不及也若道之行必无是也道之不明也我知之矣以贤者不肖者无开明之效而安于行之过不及也若道之明则无是也鲜能知味又就知愚贤不肖者而慨息之盖上虽无教化而道未尝离于日用苟行而着习而察则凡有性者皆可以兴也
　　子曰道其不行矣夫
　　引圣言以起下之大智盖莫能行道则智者愚者有终于过不及而已矣
　　子曰舜其大知也与　　其斯以为舜乎
　　自用其智者无躬行之实故也智者过之是也舜不自用其智虚受善择必实措之于事而后已焉此以行而善其知者也
　　子曰人皆曰予知　　而不能期月守也
　　引圣言以起下之大贤盖其曰予知者皆不智者也果智则不自纳于罟擭陷阱之中矣果智则不至于择中而不能守矣莫能明道则贤者不肖者有终于过不及而已矣
　　子曰回之为人也　　而弗失之矣
　　自用其贤而于中庸择之不精则不能朞月守矣贤者过之是也顔子择之也精故得一善而遂固守此以知而善其行者也
　　子曰天下国家可均也　　中庸不可能也
　　引圣言不可能以起下文之大勇均谓分以与人也三者皆勇之事然苟未合于中庸则皆气质用事而与贤智之过者同也
　　子路问强　　而强者居之
　　而强者汝之强也子路自恃其勇而问强故夫子还问之谓是南北之强抑是汝之所谓强与然南方之强犹有君子之风而北方之强则正子路所谓强也故其鼓瑟而有北鄙杀伐之声者以此
　　故君子和而不流　　强哉矫
　　南北之偏者气习之拘也君子之道者中庸之至也中庸之至盖知之真守之确不借乎血气而常伸此以明行交尽而善其勇者也和而不流处俗而不自失也中立不倚则有以立身而矫俗矣至于治而不变素守乱而守死善道则又极乎出处之大节而不可夺此四者自易而难然易者其基也自其易者勉之则行有本末而将无难能之事矣后章自行乎富贵而贫贱夷狄患难论语自富贵贫贱不处不去推而至于造次颠沛皆此意也
　　右第三章　此章申明首章天命谓性之义性有仁义礼智然举其纲则智仁而已勇者贯乎智仁之间者也智者见智仁者见仁所禀之偏也仁智合一则天命之本圣人之事也舜以实行而为大智顔子以真知而为大贤惟其合一是以不偏至于夫子所以告子路者则又矫正习俗变化气质以复其性之道也
　　子曰素隠行怪　　唯圣者能之
　　道者人伦日用之理而已素隠行怪者过于人伦日用之常者也半涂而废者不及于人伦日用之分者也深探其弊则隠怪者终有欺世盗名之心半涂者不无舎己徇人之失惟圣人者以中庸为依归下学上达本无求知之心故知命乐天自无悔恨之意也
　　君子之道费而隠　　察乎天地
　　以君子之道明索隠者之非也盖索隠者求道于人理之外而道实无隠也费者施与周给之称天命之性遍赋万物故虽夫妇之愚不肖莫不与知与能然充此理之分则圣人天地不过体是道者而亦不能尽也夫圣人天地有所不尽大莫能载可谓高深微妙之至矣而即夫妇之所与知与能小莫能破则初无隠也极之物类之细而性命各正见流行无非是者故君子之道就其见端于夫妇者而推其至焉天地之间皆是理之昭察而已何隠之有哉
　　子曰道不逺人　　君子胡不慥慥尔
　　引夫子之言明行怪者之非也盖行怪者出乎人情之表而道实非逺也即人而道在故君子以人治人即人情而道近故忠恕违道不逺君子之道即忠恕之道也不出乎人情之中故其徳庸徳也其言庸言也言行交脩慥慥笃实殊无虚诡之行何怪之有哉所求乎子者则以之而事父所求乎臣者则以之
　　而事君所求乎朋友者则以是而先施之四者皆所谓君子之道
　　君子素其位而行　　反求诸其身
