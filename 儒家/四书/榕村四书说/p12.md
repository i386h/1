<!-- { "loadSidebar": true } -->
　　一匡天下一字非统壹之义乃粗与之之意言东迁后王室陵夷蛮夷猾夏至是而始一正也　夫子于管仲小其器而大其功至子纠之事于子路则置而不论于子贡则曰岂若匹夫匹妇之为谅也夫死者为夫妇之谅则不死者无过矣先儒求其説而不得故以为桓公兄也子纠弟也兄当立而弟不当立故仲所辅非正而不死其难可也夫所从之非是当预决既从之而败乃曰去邪归正云者岂君子之道哉况桓之为兄仅见于汉志薄昭之言周人之书皆以为纠兄桓弟则此事未足据以为断且非嫡长而无先君之命则皆不当立者何论兄弟哉愚谓君臣之分有定者有未定者当齐之乱庶孽交争则桓纠皆非君也辅之者既无先君之命意如战国之为賔客者尔则管召亦未为臣也既未正其君臣之义故死者徒可云谅不死者未可以背君失节之罪加之则其事在不论之列而已矣若王魏则受命辅君臣之义定矣以此别二事之是非则可桓纠之孰为兄弟非所论也
　　陈成子弑简公章
　　或问夫子欲伐齐但声大义于天下乎抑必有以胜之也曰兵以义动有胜之理况所谓以鲁之全攻齐之半者正所谓同力度徳同徳度义乃行师之要亦未必非夫子之言也
　　曽子曰君子思不出其位章
　　此所谓近思亦所谓慎思性分之所固有职分之所当为者位也
　　子曰不逆诈章
　　逆诈亿不信不得谓之先觉者偶或得之而所失者多也万一以诚为诈以信为不信则其害也大矣君子之先觉不徒欲穷物之诡伪葢将有以化之而又有以处之也今自立于不诚之地则化之也无本而处之者必非其道矣奚贵于觉之先乎易曰恒易以知险恒简以知阻易者险之反简者阻之反以险阻遇险阻则必不能知险阻而亦无以处险阻者惟易简则知险阻而有以处之矣若无易简之德而徒曰无贰无虞云者使其果能息机忘物犹未足为贤也
　　子曰莫我知也夫章
　　不怨不尤无求知之心也下学上达无致知之道也盖于世无名利之贪于身无隐怪之行依乎中庸遯世不见知而不悔者也然天理固如是是以天必知之而人或莫知者天人理一而分殊形气所隔难与天通故也乾坤之心至易至简在人惟至诚之道与之黙焉而相契上天之载无声无臭在人惟不显之德与之泯然而同归子贡之在圣门可谓聪明而智足知圣者然陆子静谓江汉以濯秋阳以暴未必能如曽子之见其皜皜肫肫其仁渊渊其渊未必能如子思之知其浩浩故夫子以叹之因以所自得者告之葢与天何言哉及一贯之语皆圣门第一义也
　　子路问君子章
　　修己以敬者以敬修己也修己以安人安百姓者以其修己之敬推之而安人安百姓也修己安人安百姓内自有功夫然皆必以敬为主敬者徳之本而礼之实也他日言知徳者鲜又言为国以礼其言不让则此亦是因子路所不足者而告之故每未喻敬道之大而请益也
　　卫灵公篇
　　子曰赐也女以予为多学而识之者与章
　　此章一贯与告曾子者同异宜致思焉论其同则夫子一贯之道无两也两则非一矣论其异则彼以忠恕释其意而此以多学而识其端集注言彼以行言此以知言者是也葢所谓一理浑然者一而已矣就其泛应曲当处则是以行言就其融防贯通处则是以知言皆因二子平日所事者而启之也
　　子曰无为而治者章
　　集注德盛而民化不待有所作为是本意绍尧得人尤不见有为之迹是兼意正如有天下而不与亦不独舜禹以其皆自布衣崛起故特表而出之也恭已正南面正是形容其盛徳之至处如讲此句仍以绍尧得人意参入便不是
　　子张问行章
　　忠信者由中而有实也笃敬者淳厚而谨饬也此只是一诚字见于言行者如此分之则忠与笃者发于诚之存信与敬者形于诚之着君子以诚存心所谓徳也凡事之有得于己者必其根心而常顾諟于动静之间所以参前倚衡无非是物至诚而不动者未之有也
　　顔渊问为邦章
　　顔子问仁而夫子以克己复礼告之至其问为邦亦即此意推而大之耳四代礼乐乃礼之大者放郑声逺佞人则非礼勿视听言动之见于用者也有天德然后可以语王道故其言之相为表里如此
　　子曰君子义以为质章
　　此章专以制事而言故首曰义以为质以义制事也义之体主于直或恐其节文之未备义之行主于决则恐其逊让之未修然其成也归于信焉盖诚意周于事故始终如一而不懈力行以明信故表里如一而不虚也义以为质如木之榦礼行孙出如华叶信以成之则如果实之成复肖其根种而内外之道合矣
　　子曰吾之于人也章
　　此章毁誉并言而意多在誉葢毁者内实不直而外沽直者也誉者心迹俱不直者也曲意徇人违心阿世其意以为时非三代民心漓浇不如是委曲而不可行耳故夫子谓吾之于人固未尝毁之而没其真亦何尝誉之而过其寔间有近于誉者亦必有所试騐而决知其将来耳非吾独好直也葢以斯民也恒性不改秉彛难欺世歴三代所谓用舎举错彰瘅命讨无非以是直道而行之者也三代既不易民而治则生今之世亦患吾不能行古之道耳而何患乎民心之不古也哉
　　子曰君子谋道不谋食章
　　集注于此章语意有两转言君子之业谋道而不谋食然谋食未必得食而谋道禄在其中似乎谋道乃所以谋食者然君子之心则忧道而不忧贫禄之得失盖有所不计焉尔岂同于谋食者之心哉义理极为完备若迳直説下即是今日科举之学非道也
　　子曰知及之章
　　此章似专为临民者发知及仁守是修徳之事若知及之而仁不能守则诚意有所未至德行有所未立虽其知之所至或有得者终不能乆于其道而必失也庄涖动礼则出身加民之事所谓出入起居罔有不钦发号施令罔有不臧粹然以先王之道文之然后尽善也葢知及仁守所谓道之以徳也庄涖动礼所谓齐之以礼也他日对哀公问政既曰知仁勇以修身而知所以治天下国家矣又曰齐明盛服非礼不动而列于九经之首内外相须本末乃备前篇所谓修己以敬上好礼则民易使者意亦相通也季氏篇
　　季氏将伐颛臾章
　　不患寡而患不均不患贫而患不安语意盖云与其不均寜寡与其不安寜贫也夫一物而众分之乌得不寡然寡非所患患其分之不均虽欲守其寡不可得耳寡之又寡必至于贫然贫犹非所患患其势之不安虽欲守其贫而不可得耳夫子又释其意以为均虽不能无寡然皆少有得焉则已无贫矣况均则必无不平之争其势自和和则有相通相济之谊并可无寡矣如是则必安安则无论不寡不贫也虽或寡而至于贫然衅孽消而根本固必不至于倾矣此有国家者之常理即以一父之子騐之可见也所以不患寡而患不均不患贫而患不安者以此　逺人非指颛臾正对颛臾在邦域之中而至近者言之言虽有逺人不服疑乎可以动干戈矣然犹且来之以文徳况如颛臾之在邦内乎逺人不服而不能来应前修文徳一段邦分崩离析应前均和安一段　大抵季孙冉有之意不过欲兼并颛臾以自封殖则患寡患贫其本心也及夫子责之乃以为子孙忧是谋则患倾又其饰説也夫子以为三者之计皆当以均安为内治根本之图耳根本固则自无倾之患而贫寡不足计矣虽有强邻敌国力足相倾者犹当修文以来而勿竞武也今逺人不服而不能来则在邦内者不足忧不均而分崩离析势将不安而不能守则可忧者萧墙之内而邦内又非所忧也奈何以患倾自文而谋动干戈哉
　　孔子曰天下有道章
　　上文首言天下无道则礼乐征伐自诸侯出而后云天下有道则政不在大夫上文只言诸侯大夫陪臣专政而后又云天下有道则庶人不议首尾若不相应而义理实完密葢由前之言则自诸侯不得干政而大夫陪臣不得与于国命矣然有道之世公天下以为心诸侯虽不敢擅礼乐征伐之柄而方伯连帅未尝不承流以行礼乐征伐之事特不如今日之出自大夫耳大夫士虽不敢专政而政之得失有位得而议之或昌言以諌或防言以讽特不如今日之庶人纷纷私议耳此理不明而徒区区惩于祸败故至秦而灭国罢侯天子孤立于上其祸究于阬焚则士大夫之陈列无闻而诵説亦辜矣可见圣人之言完全无也然此意在言外推论则及此耳　此篇每章俱称孔子当是一人所记
　　孔子曰益者三友章
　　三者各由浅而深友直但足以闻吾过友谅则有以进吾徳友多闻又有以广吾学也友便辟但相习以文貌友善柔则相护其过非友便佞又相诱以机变也似不必两下相对説
　　孔子曰益者三乐章
　　三者亦各由浅而深乐节礼乐则有悦学之志乐道人之善则有公物之心乐多贤友则有进徳之效矣乐骄乐者其志始荒乐佚游者荒而荡乐宴乐者荡而溺且昏矣亦似不必两下相对説
　　孔子曰侍于君子有三愆章
　　言未及之而言者君子之意已形于顔色但语次未及耳未见顔色而言则纵臆妄言絶不察人意之所在
　　孔子曰君子有三畏章
　　朱子常説敬字之义谓惟畏字最相近以夫子此章观之便是学者持敬工夫有着落处终日之间常知天有正命帝有明威凛然常在心目而不敢肆而又致恭徳位之人尊尚圣贤之书如是而有不敬焉者寡矣明道程子喜诵易语圣人以此齐戒以神明其徳夫此三者君子所以齐戒而神明其徳者也
　　孔子曰君子有九思章
　　九思杂于日用之间而圣人言之盖自有序耳目之官不思则蔽于物虽欲用其存养省察之功不可得也故视听居首外诱既防则应物者不可不慎故色貌言事次之此六者皆所以闲邪存诚涵养之事也至于问辨而不蓄疑惩忿窒欲而不迷于利害之机则又穷理修身之要为学之至切者故以是终焉案洪范以思列于五事之中夫子则以思贯于九者之内葢视听言貌虽与心相对而莫非心之所为也故孟子初以小体大体并举后乃以思为主而曰思则得之其深得洪范论语之意者与
　　孔子曰见善如不及章
　　隐居以求其志行义以达其道以字与则字不同不可説似穷则独善其身达则兼善天下盖求志是进德修业事必隐居以求之遯世无闷不见是而无闷苟有易世成名之心则志为之夺矣达道是济人利物事必行义以达之道之将行必自重而不自失者固义也道之将废不忍坐视而不救者亦义也苟不能进以礼退以义又或愤时絶俗而羣鸟兽则道又为之失矣圣门惟顔子庶几故陋巷箪瓢所以求志也如由也求也赤也皆欲以材具自见夫子虽许以从政而未概于心独于曽防漆雕开有取焉者此也至行义达道即夫子一身可见虽汲汲于济时然而见几而作不俟终日也虽栖栖以终老然而所在求君志不舎命也葢进退之义固当如此故必行义而后可以达道他日又曰君子之仕也行其义也道之不行已知之矣葢极至之论也
　　邦君之妻章
