<!-- { "loadSidebar": true } -->
　　又以君子之行道明半涂者之非也所行为涂所居为位位有顺逆则涂有险易故或因之而废者有矣若是者心移于外物故也素位而行无顺无逆皆有以自得故外物之至天时人事皆无所怨尤然则涂有险易而君子居之皆易也且将遇险而反身脩徳焉何废之有哉
　　君子之道　　辟如登高必自卑
　　隠怪者骛于高逺而不知道之基半涂者溺于卑近而不尽道之分惟君子充其分于高逺之域而专其基于卑迩之间所以为中庸之极也
　　诗曰妻子好合　　父母其顺矣乎
　　引诗及夫子之言以申卑迩高逺之意常棣之诗言兄弟之爱而终之以妻子者明必妻子之合如琴瑟之同调而无异声然后兄弟之乐且耽慕以终身而无倦厌故宜尔室家者在乎乐尔妻孥也夫子又推其意以为所以顺父母者在是此道所以造端乎夫妇而行逺自迩登高自卑之意可识矣
　　子曰鬼神之为徳　　诚之不可揜如此夫
　　又引夫子之言以申卑迩高逺之意天地曰神人曰鬼人为天地祖宗所生则其神通为一体是鬼神之体物不遗也惟其体物故此之动也彼实使之彼之至也此实召之使之者不可度者也召之者不可射者也是其微之显而徳所以为盛也诚者徳之实也天地人浑然合一之理诚实不妄者也此见道所以察乎天地而自迩而逺自卑而高之极致也
　　右第四章　此章申明首章率性谓道之义或求道于性之外或不尽其性于道之中皆过与不及之弊也故首引夫子之言隠怪半涂者而推论其意以见自近而逺不可过不可不及自夫妇居室极而至于天地鬼神然后道之始终尽也然首言夫妇之知能者则曰费而隠终言鬼神之徳则曰微而显惟鬼神之徳之微而显而根于人伦故知夫妇之道之费而隠而察乎天地也此又互相发明之防
　　子曰舜其大孝也与　　故大徳者必受命
　　位禄名寿天之所命而唯大徳足以致之舜之徳至于动天是谓能充孝之量者所以谓之大孝　孝亦徳之一事也而以徳为孝之目何也曰仁者徳之首孝者又仁之首也故其发之也最先而统之也最全唯发之最先也故凡修徳之事皆自孝而推之也唯统之最全也故凡修徳之事皆所以成吾孝也此章主孝而言故必大徳而后谓之大孝必至于格天而后谓之大徳
　　子曰无忧者　　无贵贱一也
　　达乎诸侯大夫士庶之礼专指上祀言之也其言以大夫祭以士者起下以士祭以大夫之意即推其上祀者之所达也不言父为大夫子为诸侯父为庶人子为士者其事皆至少故举中以包之也又言丧礼者亦以证明祭礼之意盖丧礼之杀自下而上以贵者之职烦也祭礼之杀自上而下以贱者之分卑也然三年之丧则必达于天子而无贵贱之殊故上祀之典亦必达于士庶而无贵贱之异父母之恩情之至也以孝治天下道之极也此周公制礼之意也
　　子曰武王周公　　治国其如视诸掌乎
　　自脩其祖庙至燕毛祭之始终之序也盖洁治堂室陈设器服备具笾豆皆预期之事也叙羣庙昭穆之主辨助祭贵贱之班授奔走执事之职皆方祭之事也饮福酒则酬于阶绥后禄则燕于寝皆祭将毕及既毕之事也上言祖庙者七庙之主将合食于太祖之庙故特脩之也下言宗庙者统羣庙之主叙其位次故系之宗庙之礼也凡此皆春秋时祭也下宗庙禘尝之礼与郊社并称者则并包大禘大祫之祭也天地虽大逺祖虽辽然自父母推之皆一气之续尔故言孝之至者又必推及于此而因叹息其义蕴之深也
　　右第五章　此章申明首章脩道谓教之义盖前所言道自子臣弟友至于鬼神尽矣然能极乎子臣弟友之分以至通于神明者则非圣人不能故列引舜文武周以立之极皆始于孝弟庸行而终于格天受命飨帝飨亲之盛此圣人之脩道足以为后世法者乃教之所由立其余则必由教而入也
　　哀公问政　　不可以不知天
　　统而言之脩道以仁则五伦皆用仁矣析而言之则亲亲之属父子兄弟是也主于仁者也尊贤之属君臣朋友是也主于义者也亲亲有杀自仁而即于义也尊贤有等自义而即于仁也礼者进反于仁义之中故等杀于此生焉合而言之皆仁也仁莫先于孝故脩身者不可以不事亲仁者人也所性而具者也故事亲者不可以不知人仁之所从来则天地生物之心是已故知人者不可以不知天知人知天则智也智为仁义礼之原董子所谓明于天性然后知仁义知仁义然后重礼节者是也
　　天下之达道五　　所以行之者一也
　　达道五亲亲尊贤之条目也先君臣者对君之词也达徳三仁义礼智之约名也行之者一欲公以诚心为之本也
　　或生而知之　　及其成功一也
　　上文变四徳言三徳者以性之纲惟智仁学之功惟知行而勇则其所以强此者也故遂言知行之等有此三者而其究同归焉　按家语则夫子告君之言止此后又因问而更端之词也然前后之言虽互有详略其大指则皆相为发明而已
　　子曰好学近乎知　　知耻近乎勇
　　及其知之成功则一矣其初则近之而已三者学利困勉用力之要也按先儒言学以知行尽之然其端本则在立志立志即知耻之谓也知行非志不成志之所至则气亦至矣此勇所以与仁智列为三徳也
　　知斯三者　　则知所以治天下国家矣
　　以上皆言脩身之事至此将言为政而以此起之盖脩已治人初无二理下文所谓九经者不过达道之推而广其所以行乎九经者亦不过达徳之举而措也
　　凡为天下国家有九经　　懐诸侯也
　　凡此九经皆天子诸侯可通行者故以为天下国家槩之虽为政而不离乎脩身故脩身为之首前言亲亲尊贤者所以脩其身也故先亲次贤自身之切者而推之也此言尊贤亲亲者所以施诸政也故先贤次亲自政之切者而推之也以懐诸侯告公者古者邦交大小相维各有懐诸侯之道也　道有五然以亲亲尊贤二者统之经有九亦自尊贤亲亲二者推之故敬大臣体羣臣者尊贤之推也子庶民来百工柔逺人者亲亲之推也懐诸侯则或为兄弟昏姻之国或为明徳宗功之裔亲贤兼之者也
　　脩身则道立　　则天下畏之
　　聴不择则易惑任不专则易
　　齐明盛服　　所以懐诸侯也
　　上言脩身之要在智仁勇而此复以威仪动作言者亦就为政而临涖者言之也害贤莫甚于谗其次色其次货故三者除而后能贵徳矣好恶犹苦乐也同其好恶谓吉凶休戚无不共之也盖施之亲者有此三等尊位则其贤者也重禄则其尤亲者也同其好恶则通而行之者也敬大臣独以官盛任使言者盖使之无所不统以重其权不亲微细以崇其体且使之得以专心职要而责其效也忠信则心得以自通重禄则力得以自尽时使使其为有余力薄敛使其藏有余赀省事密则功勤饩禀平则效着嘉善而矜不能者为其自逺而至故其有行能者褒优之不能者亦有以收恤资助之也继絶举废则无兼并之事治乱持危则无倾覆之谋朝聘以时则礼不渎厚往薄来则交可继此皆三代盛时邦交之道而春秋反之者也　脩身则志气清明不迩声色不殖货利而可以尊贤尊贤则知人作哲官不及私禄不丰昵而可以亲亲自此以下皆有相因之势焉详玩可知
　　凡为天下国家有九经所以行之者一也
　　脩身立政皆当以诚为本
　　凡事豫则立　　道前定则不穷
　　以上皆言为政之事至此将复反之于身而以此起之以素而应卒执往以御来者谓之豫道者术业之称也
　　在下位　　不诚乎身矣
　　此自治民而推本于明善诚身皆所谓豫也告君而言在下位者因其言皆反説故借在下位者明之对君之词也盖治民者上下所同也臣之获上信友如君之取人信友之在顺亲如取人以身而脩身以道顺亲之在诚身如脩道以仁诚身之在明善如以仁事亲之必先于知人知天故其事可以相明也诚明即前之仁智然对明而言者偏言之诚也包明而言者专言之诚也与仁之义一也此节申前文为政在人以下之説
　　诚者天之道也　　择善而固执之者也
　　天人即前知天知人之所知者也天者实理所自来人者具此实理而务复其初者也惟圣人之于天道则无间故皆谓之诚者其余则必尽乎人道也择善所以明善固执所以诚身偏言之诚也然总为诚之之事专言之诚也此节申前文生安学利困勉之説
　　博学之　　人十能之己千之
　　此节又申学利困勉者用功之要
　　果能此道矣虽愚必明虽柔必强
　　此节又申知之一成功一之説
　　右第六章　此章引夫子告君之言虽以继舜文武周之后明道教之统然实全书之枢纽根柢也盖此书前半篇明首章性道教之源流后半篇明首章致中和之功化而此章达徳达道三知三行即性道教之实也诚明二字即中和之实也盖此章者夫子传心之典故凡曾子子思孟子之所述皆渊源于此焉
　　自诚明　　明则诚矣
　　徳无不实而理无不明者所性之体然也明乎善以复乎其初者立教之法然也徳实而理可明理明而徳可实二者原不相离也
　　右第七章　此章盖总结上章夫子告君之言而约其防夫子言一为知仁勇之本是诚则明也言明善以诚其身是明则诚也学问之道虽由明善之教而入而必求端于性之徳者孔门之宗也
　　惟天下至诚　　则可以与天地参矣
　　天下至诚即圣人也以性言之则曰至诚承上章自诚明谓之性而言也性者诚而已矣诚无不至故性无不尽而性者天地所赋于我与民物共之者也举斯心而加诸彼可使人皆得所焉是所以尽人之性者在是也推恩以同仁可使物咸若焉是所以尽物之性者在是也体信以达顺可使隂阳得其理而和也是所以赞天地之化育者在是也至于与天地合其徳则人极建而与天地并立而为三矣然此数者皆谓一诚之所周贯若其所以措置经纬之实则下章议礼制度考文之属是也盖尽性尽道虽非两事而有体用之分程子所谓有关雎麟趾之心而后可以行周官之法度者此也
　　其次致曲　　故至诚如神
　　此言诚之之事曲者一隅之谓致则孟子所谓扩充是也曲能有诚则亦至诚矣诚于中必形于外渐而着明则充实而有光辉也诚而不动者盖未之有渐而变化盖迁善而莫之为也至此则亦能尽人性物性而功用流行矣防者动之微吉凶之先见然防动于彼诚动于此则非尽性者不能也至诚性与天合故其心与天通气机之动自然先觉盖所以幽賛神明而显济民用者在此此賛化育参天地之至微妙者故特举而言之
　　诚者自成也　　故时措之宜也
　　诚者性分所固有故曰自成道者职分所当为故曰自道然道者着于事物者也诚者事物所以终始不诚则事物无以成终成始而道不虚行故君子必诚之为贵也体此诚之谓仁能推此诚之谓智既体此理自然能推是仁固性之徳而知亦性之徳也是乃合物我内外而无二道者所由以时措之人物而皆宜也此一节释至诚能尽性而尽人物之性之意言尽性者尽道之本故莫先于尽性而性分原不遗于物故能及物也
　　故至诚无息　　无为而成
