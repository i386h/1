<!-- { "loadSidebar": true } -->
　　无息者至诚之性体也自强不息而至于久则亦至诚矣征者騐于外也形而着明者是也博厚高明悠久尽其性之分量自然有此规模气象也载物覆物成物者尽人物之性而至于赞化育也配地配天无疆者赞化育而有以参天地也是皆至诚之能事而不息者亦如之故其形着明也不待表暴而自章也其动变也不待振作而自变也其化也不待作为而自成也此一节释致曲而能有诚以至能化之意言能不息于诚则有自然之騐以至于过化存神上下与天地同流而非自外也
　　天地之道可一言而尽也　　纯亦不已
　　不贰者天地之诚也博厚高明悠久者天地之徴也至于生物不测而无不覆载则其化不穷矣天地之为天地在生物而天之所以为天者在不贰惟其不贰是以不已至诚无息故也以文王之徳之纯配之明天地圣人同一至诚无息也此一节推原圣人与天地性真之合以终章首参赞之义而以文王实之也
　　右第八章　此章承上章而言诚之极至以结首章所谓中也盖以诚尽性则大本立而有以合天地之徳故其效至使天地位焉赞其化育则天地所以位而与之参焉者又极其合徳之量而言之也尽性者其存诚无须臾之离故其体则久而不息盖可久者圣人之徳天之所以为天者此也
　　大哉圣人之道　　至道不凝焉
　　圣人即至诚也以道教言之故曰圣人承上章自明诚谓之教而言也发育万物峻极于天者圣道之行有以茂对时而育万物故其功化之盛巍然际乎天地之间也此自其规模言之故曰洋洋礼仪威仪则自其节目言之故曰优优其人即圣人凡作者述者皆是也至徳则前所谓尽性者有至诚之徳然后圣人之道凝于身而行于世也
　　故君子尊徳性而道问学　其此之谓与
　　道问学所以学圣然必先以尊徳性者有徳而后道凝也致广大极高明者心包乎万物之外而出其上温故敦厚者心行乎事物之中而笃其基以其属于心性之分故皆为尊徳性之事尽精微知新者析理精而加精道中庸崇礼者制行谨而加谨以其属乎事理之分故皆为道问学之事尊徳性而后可以道问学者诚则明也根上章之意也道问学而莫非尊徳性者明则诚也乃此章之本指也夫能尊徳性道问学则道凝矣故其行也虽与时位消息然而穷达治乱道无不存出处语黙惟义所在要皆为尽道之圣人不以时位而有所加损也
　　子曰愚而好自用　　不信民弗从
　　礼度文合之皆礼乐也礼乐合之皆礼也故曰礼仪三百威仪三千则蔽之矣如夏殷周之兴礼乐达乎天下是斯道之行也周监二代损益大备故虽以夫子之圣而一于从周固其恪守为下之分而实文武周公之道寡所过失文之在兹盖夫子所以自任者也此一节释礼仪威仪待其人而后行之意言文武周公作者固行也夫子述者亦行也皆所谓有至徳而道凝者也
　　故君子之道　　而蚤有誉于天下者也
　　此君子即所谓尊徳性而道问学者意实指夫子而言也本诸身者求诸徳性之本徴诸庶民者騐以当世之宜考三王建天地则参以已然之法象而理不差质鬼神俟后圣则握其自然之符契而神不二理之不差则知人知天矣天且不违而况鬼神乎盖天者百神之宰鬼神不能出于天地故也殷因于夏礼所损益可知也周因于殷礼所损益可知也其或继周者虽百世可知也盖三王者百世之师后圣不能出于三王故也此问学之极功圣人之能事故有位者得志加于民则礼度文是也有徳者脩身见于世则动言行是也容貌威仪动无非礼处物治事行无非度声音辞令言无非文故容比礼而节比乐声为律而身为度也振鹭学校之诗也学者不厌故曰无恶教者不倦故曰无斁此皆以切夫子之一言一动为万世师盖不待有议礼制度考文之权而百王之礼乐在是矣是以友教洙泗之间成就人才于斯为盛所谓徳博而化天下文明者非夫子谁归哉此一节释道备于身则居上为下无所不宜之意
　　仲尼祖述尧舜　　此天地之所以为大也
　　祖述尧舜宪章文武此其所以考诸三王而不缪上律天时下袭水土此其所以建诸天地而不悖无不覆载者众理万事之兼该错行代明者众妙万善之时出此皆仲尼之道之大也然皆其徳之至者为之故又言万物并育于覆载之中而不相害道行乎四时日月之交错而不相悖皆小徳之川流也其于穆不已存乎时行物生之先则大徳之敦化也天地之道之大由于天地之徳之至故知天地之所以为大者而仲尼可知已此一节推原圣人与天地道化之同以终章首发育峻极之义而以仲尼实之也右第九章　此章承上章而言明之极至以结首章所谓和也盖以明尽道则达道行而有以成天地之功故其效至使万物育焉发育万物则万物所以育峻极于天又极其功化之分而言之也尽道者烛理无毫末之差故其用则大而无外盖可大者圣人之业天地之所以为大者此也
　　惟天下至圣　　足以有别也
　　至圣承前章圣人言也圣人者明之尽者也故言徳则以智为首而又各就其徳之分见者言之也然于分见之中而又各有表里之分聪明在外然聪藏而明也睿知在内然睿发而知藏也以下四事莫不皆然聪明睿知者开先之智也文理宻察者藏用之智也盖冬者万物所以终始故其徳首尾见之
　　溥博渊泉而时出之　　行而民莫不説
　　溥博渊泉以所存者言之溥徧则博大博大则渊深渊深则有本有本则又周流而溥徧矣其义又自为表里终始也时出即上文之四徳发而皆中节者是也见言行即上章之动言行也莫不敬信説者和之应也圣人之道其盛如此而皆其徳之溥博渊泉者为之也故曰诚则明矣
　　是以声名洋溢乎中国　　故曰配天
　　声名洋溢即前段有誉于天下而极言之其所指者当谓文武周公道化盛行之时然亦有以决仲尼之若是也
　　右第十章　此章承前章圣人之道而指其所发之盛以终中节之和之义极至于血气尊亲则所谓顺万物之情而能使万物育者此也
　　惟天下至诚　　夫焉有所倚
　　至诚承前章至诚言也至诚者诚之至者也故就一性之存主者言之而下文赞其徳则又以仁为首也经纶者言其诚之无不流贯非指事为设施之迹也大本者未发之中也诚存则大本以此立而经纶从此出矣然性者命于天天命流行而化育万物者又性之本也知其性则知天故可即是而黙契焉无倚言其中之至也有妄故有倚无妄则何倚之有
　　肫肫其仁渊渊其渊浩浩其天
　　肫肫渊渊浩浩皆未发气象也仁者诚之蕴故先曰其仁退藏于宻故曰其渊体大无外故曰其天
　　苟不固聪明圣知达天徳者其孰能知之
　　天徳即前章所谓不已之命而文王以纯徳合之者是也至诚之徳其妙如此而惟聪明睿知有以达之故曰明则诚矣
　　右第十一章　此章承前章至诚尽性而指其所存之神以终未发之中之义极至于上达天徳则所谓合天地之徳而能使天地位者此也　前两章先言至诚后言圣人此两章则先言至圣后言至诚前由体以及用此则自用而归体也中和之相为体用而和归于中者亦犹是而已矣
　　诗曰衣锦尚防　　温而理
　　前言诚以及于明言明而归于诚则诚者学之要也是以君子之学文不着而闇然盖务实而不近名专内而不徇外其心一于诚而已矣然闇然之中章者自不可掩故至淡至简至温而不厌而文且理焉诚明相生自然之理也
　　知逺之近　　可与入徳矣
　　知逺之由近则用心于近矣知风之有自则用心于自矣知微之莫显则用心于微矣此下学立心之始入徳之方也
　　诗云潜虽伏矣　　故君子笃恭而天下平
　　凡四引诗皆承微而显之意而其功益深其效益大盖内省者检察之宻也敬信者存养之厚也不赏怒而劝威者所感之深也笃恭而平者所存之神也内省则首章之谨独也敬信则首章之戒惧也喜怒而至于不用喜怒则和之至恭而至于笃恭则中之极也首章以功夫言则自体而用此以成徳言则由浅而深也
　　诗云予懐明徳　　至矣
　　徳至于不显则无以加故歴引诗以赞之然无声无臭者非窈防黙之谓盖天命之体纯粹以精其心则普万物而无心其用则利天下而不言淡然无声臭之可窥也此天徳之所以为至诚而达乎天徳者于是为至也
　　右第十二章　此章与首章之义相首尾而总结全篇之意盖首章论体道之要而曰不睹不闻曰隠曰微推本于未发之初求端于方动之际皆所谓不见是图自证而自修之非人之所能与也所以然者天命之性其本体原若是也是以学问之事伪则于外诚则一于中于外则表暴而有迹一于中则收敛而无形自立心之始至于盛徳之至虽浅深高下不同而其心则一故圣人不显之妙与天合徳然方其闇然淡简即无声无臭之体而达乎天徳之基也此书以中庸名篇者此理原于性命行乎道教惟其诚实而无妄是以至中而至常学道者以诚实无妄之心求之则内无隠怪之慕外无功利之贪淡泊平常无声色臭味之可娱悦然后可以明庶物察人伦而返乎性命之真矣故无声无臭者微妙之至即中庸之极也

　　中庸章段
　　钦定四库全书
　　中庸余论
　　大学士李光地撰
　　性也情也心也皆主于人而为言者也在天则但曰命尊天之辞也虽然易传有之复其见天地之心乎则天有心正大而天地之情可见则天有情又曰天徳曰天地之徳徳即性也则天有性是数者皆假人之所有以名天地天人之理一也性则太极也太极动静而情与心见矣然则何不曰性而曰太极亦尊天之辞也朱子之释太极也曰造化之枢纽品彚之根柢又曰极者至极之义标凖之名惟为造化之枢纽也斯所以为至极之义也惟为品彚之根柢也斯所以为标凖之名也今夫物之有枢有纽皆其旋动之宗挈系之本也天地之显设者曰象黙运者曰气其灵运者曰神性不可以象定也不可以气定也并不可以神定也而实神之所以妙气之所以运象之所以设乃其所以主张纲维居无事而推行是者言天至此则无以复上之故曰至极之义也物之有根柢也种也其所生之实虽千万之繁莫不肖而似焉天地之性万物之所肖而似也故人则具体而微物则或但有其一体要皆以天地之性为性而终古不易如有所望以为正所则以为平者故曰标凖之名也惟其有所以为性者徳者是以流行而赋于物则谓之命矣物各受其所赋则为人之性物之性矣论道者断自天命如作易者断自两仪太极之緼不可得而闻也黙而识之可也
