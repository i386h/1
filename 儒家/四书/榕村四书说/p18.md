<!-- { "loadSidebar": true } -->
　　富足则从善有资救死则犯义不顾举此一端以见心之因境而迁者如此
　　今夫麰麦　　人事之不齐也
　　麰麦之种类既同则其生其熟之候当无有不同者然必播耰之人事齐而无修废其池同而无肥瘠树之时同而无雨之先后然后应候而生及期而熟也其有不同必此三者有所殊异亦非天之降种尔殊也
　　故凡同类者　　圣人与我同类者
　　举一麰麦则凡同类者相似可知圣人之于人亦类也
　　故龙子曰　　无目者也
　　手足之形同口耳目之嗜好亦无不同以皆人类故也若禽兽则得形气之偏故兽蹄则四分鸟迹则三歧其体不具也饮食栖息乐于汚秽岂能如人之食味别声被色而生哉
　　故曰口之于味也　　至于心独无所同然乎
　　然者称是之谓凡口所称是者必其心所喜悦者也口耳目之嗜好既同则心所喜悦亦当无不同者
　　心之所同然者何也　　犹刍豢之悦我口
　　心之所同然者理义即上章所谓好是懿徳是也圣人亦与人同者特其气质之清明纯粹而先得之耳前文举足口耳目之同而于口加详焉盖嗜好最真而与犬马迥然异者莫若此故特曰易牙先得我口之所耆者以起圣人先得我心之所同然而以刍豢之悦口况理义之悦心也夫心悦理义者情也观情之同而性可知矣情同性同则非降才之殊而陷溺其心者非才之罪又可知矣此章盖以人类之同申明上章之説然不必复言性而但言心矣　须知足口耳目之类不是比喻乃是注明同类者举相似一句禽兽亦有人性惟其四体五官不与人同故难以责其心之与人同也若人则四体五官既同岂有心独不同者乎故曰人之有是四端也犹其有四体也论人性善之据盖在于此
　　孟子曰牛山之木尝美矣　　是岂人之情也哉山之生物之性未尝息故虽斧斤之后而萌蘖亦生人之仁义之心未尝息故虽丧失之余而善端亦见其日夜之所息者气静而性复未发之真也平旦清明之气动为好恶者方发之顷也旦昼所为者已发之后也未发之真人皆有之故静而必复方发之顷真未离也故微而甚着然无戒惧谨独之功则所息者物引而驰几希者物蔽而迁如为其所械系者而良心亡矣及其久也心愈失则气愈昏而日夜所息不足以存其未发之真气愈昏而心愈失而几希之动与人日逺而禽兽日近矣因上章陷溺其心者而究其説也
　　故苟得其养　　无物不消
　　养者扩而充之之功也消长则其效之验于积累之久也
　　孟子曰操则存　　惟心之谓与
　　操者持而守之之要也存亡则其机之决于斯须之间也　按存养一事也然操存者长养之端长养者操存之熟故后篇曰存其心养其性心性亦一物也以操存言之则曰心盖言心则属乎神明所以必持守以严其几也以长养言之则曰性盖言性则纯乎义理所以必扩充以尽其分也上言仁义之心即性也此在所养者也又言或放或存者即心也此在所操者也操之又操养在其中矣又细分之则持守此心者敬以直内之事扩充此理者义以方外之事上部所谓持其志者持守此心者也所谓善养其气者扩充此理者也持志养气即与此章心气相生之论相表里故知孟子之学其渊源于列圣者逺矣　前章言恻隐之心羞恶之心情也此直言仁义之心性也张子心统性情之説所自来也
　　孟子曰无或乎王之不智也章
　　不専心致志者放心之所由始此章次于上章者明心之不可不有以持守之也
　　孟子曰鱼我所欲也章
　　举羞恶之一端而其余者可知此章又次于上章者明心之不可不有以扩充之也
　　孟子曰仁人心也章
　　仁义对言则一体而一用一居而一路要之皆心也前章所谓仁义之心是也舍其路而不由者由于放其心而不知求求其放心则仁之徳立而其用之流行者即义矣凡圣人教人学问之道其大纲即所谓敬义是已敬者自外而敛之内持而守之之要也固所以求其放心也义者自内而逹之外扩而充之之功也亦所以求其放心也舍求放心而言学问则入耳出口饰名以华世者耳非圣贤之学也　集注以収放心为学问之本此固是古人为学大节目然似非孟子此章本意孟子所谓求放心者操存长养其仁义之心外此更无学问也以放其良心失其本心对看便明
　　孟子曰今有无名之指二章
　　此两章相次者上章承前章求心之意此章起后二章养身之端
　　孟子曰人之于身也　　于己取之而已矣
　　此节兼小体大体而言未有分别轻重之意盖养小体大体皆有善不善焉如养身则慎起居节饮食者其善者也养心则存忠信行徳义者其善者也于己取之者善与不善皆自知而自验之不由乎外也易曰观頥自求口实夫子释之曰观頥观其所养也自求口实观其自养也二句语意相承言观其所养者而自求其养之之方也如所养者身与则自求所以养身之要如所养者心与则自求所以养心之道自求者考其善不善而于己取之耳孟子之言深合易意
　　体有贵贱　　则口腹岂适为尺寸之肤哉
　　此节乃于兼爱兼养中别其轻重然非恶夫小体之养也恶其养小而有以害大耳若饮食而能不失其正即是养大体中之事而口腹躯命所闗岂其微哉
　　公都子问曰钧是人也章
　　上章言无以小害大无以贱害贵此章问答乃究小体所以害者而示人养大体之方也人不能以不应物然必有应之之理焉耳司听目司视则主乎应物之迹者也心职思则主乎应物之理者也徇迹则形为物役久之而神且为形役矣审理则形听命于心久之而物亦听命于我矣前章云仁义礼智我固有之也弗思耳矣求则得之舍则失之盖能思而得之则必有以持守扩充其仁义之心是之谓先立乎其大者　易之艮兑言小体大体之理兑徳説小体也故于两隂爻一曰来兑物感我而来也一曰引兑我随物而去也艮徳止大体也故其大象曰君子思不出其位诸爻自趾至口无不止者所谓不获其身也终之以敦艮则成终成始而足以应万物于无穷矣所谓不见其人也何则艮阳为主兑隂为主也易之大分阳大而隂小阳贵而隂贱盖自乾坤肇判而义已分故其在世则君父与夫大也臣子妾妇小也其在身则心大也耳目四体小也无臣子妾妇则国家之事不成无耳目四体则身之用不备然必其皆聼命于所主也然后贱者从贵而以贵行小化为大而以大终故君子小人并生于天地易所以谨别其道之长消者此也或曰小体大体与所谓人心道心同乎曰其文异也其意同也盖谓人之心则耳目视听亦心也然以耳目寓于形骸而执其咎故谓之为小体也谓之道心则心非即道也然以心具夫性命而专其功故谓之为大体也程子曰以形体言谓之天然天専言之则道也愚亦曰以形体言谓之心然心専言之则性也此章之义盖与危微之指同归焉
　　孟子曰有天爵者二章
　　天爵良贵有仁义而已矣前篇所谓天之尊爵是也
　　孟子曰仁之胜不仁也章
　　圣贤之学求仁而已异端及功利之徒皆不仁者也仁虽足以胜夫不仁然非其学之成而道之至则彼之焰方炽而吾力不足以抗之犹之纵风止燎而助之攻终必与之为化而丧区区之所有也
　　孟子曰五谷者章
　　与上章之意相近仁之为器重其为道逺一杯之水举不能胜者也五谷不熟行不能致者也
　　孟子曰羿之教人射章
　　学者亦有彀率规矩焉深造以道盈科后进是已上两章儆学者为仁之无成此则示其所以至之之方也
　　此篇凡二十章首六章言性中六章言心次三章论身体次二章论爵贵次二章论学者工夫而以教学之成法终焉告子不知爱敬之出于心故谓性无仁义爱即所谓恻隠之心也敬即所谓恭敬之心也告子因失爱敬而外仁义孟子则指爱敬以明仁义故必与告子之辨明然后四端之説可得而申性善之论可得而定也四端既申性善既明则但言人心而性斯在矣然人莫能尽其性者则以心有存亡得失故也是故必防其陷溺必谨其梏亡求之于既失収之于己放庻几存其心者而性可养矣夫心本仁也与性为体者也然而有放失者则以身体累之也能辨乎身体之贵贱小大者其知所以事其心者乎夫耳目口腹之在身所资几何然而有无穷之欲者则以爵贵动之也能审乎爵贵之天人良贱者其知所以处其身者乎虽然体之贵贱小大以心之存亡得失推而知之也爵之天人良贱又以体之贵贱小大推而知之也学者亦反求诸心而已矣通篇皆言仁义而后两章言仁盖仁义包四端仁又包义仁人心也求者求此而已熟者熟此而已学不至则邪説诐行如火之燎原其犹可扑灭哉道不成则异端曲学如荑稗之有秋将谁艺黍稷哉孟子之时纵横权诈之学方盛其贤者乃逃于杨墨之间若此章之告子则尤魁杰以自名其家者是皆其所深忧力挽而惧其不克胜故言此以勉学者卒章则欲其以圣人之教为凖的而期其至也
　　淳于髠曰先名实者为人也章
　　观孟子与髠问答总不相当对盖不肯明言王之不足有为与己所以不得行其道者忠厚之心也首问只辨明一仁字便止再问正当畧述鲁缪虚拘贤者以明己事然且亦以旁意答之直至髠以识贤自任然役引孔子去鲁之事微发本指以讥其不识君子之用心盖与功利俗人言固当如此也
　　孟子曰五霸者章
　　葵丘初命齐家得其理矣再命班朝得其序矣三命治国得其要矣四五命内职无冗旷而邻交相救恤又且一以王命为尊如此不庻几王者之事乎前文虽曰搂诸侯伐诸侯安知不以王命行之也而曰三王之罪人仲尼之徒所不道者何也曰搂伐者但据其迹畧论之以为窃权取威盛王所禁云尔至于辨王霸之微处则不在此乃所谓身之假之是也夫不依于仁义而行何以谓之假然惟其仁义不根于心也则但谓之假而已其君则欲威伸于邻国而无克相上帝之志其臣则耻功名不显于天下而岂有匹夫匹妇不被尧舜之泽者若已推而内沟之心也哉是故由其道则虽奉天子命以讨亦不得为王者之师也况有所谓挟天子以令诸侯者乎
　　孟子曰舜发于畎亩之中章
　　将降大任而使之动忍曾益者固是天意如因心衡虑而作徴色发声而喻有法家拂士敌国外患而得免于危亡莫非天也顾承天意者如其分之大小则就其自任最重者而以为天之降任独优焉耳如一先生之言听之者浅得浅焉深得深焉一王之法读之者或以进善修身焉或以畏威寡罪焉其终也师之传必在其深者王所举必在其善者则若意之独厚于此而已矣在易屯与豫曰动乎险中大亨贞能自振防终降大任者也贞疾恒不死克自忧畏免于危亡者也诗云天之牖民如壎如篪如璋如圭如取如携携无曰益牖民孔易夫天之啓发于民一也然如壎篪然随其声之高下以相应如璋圭然随其体之大小以相合如取携然随其取数之多少以携归携之富者非有以益之也天之牖民原若是其不难而甚易顾其所以取之者何如耳古人言天人之际者类若此尽心篇
　　孟子曰尽其心者　　则知天矣
