<!-- { "loadSidebar": true } -->
　　元亨利贞天徳也元之气为春其职生亨之气为夏其职长利之气为秋其职收贞之气为冬其职藏人之生也得乎元之徳以为仁得乎亨之徳以为礼得乎利之徳以为义得乎贞之徳以为智及乎感于物而动也由仁而发则为恻隠由礼而发则为辞让由义而则为羞恶由智而则为是非故曰人者天地之徳隂阳之交五行之秀气也仁义礼智者性也恻隠羞恶辞让是非者情也性情皆道心也达乎天徳者也虽然理乗于气而行故道心丽于人心而发人心者爱也恶也欲也惧也爱之发为喜恶之发为怒欲之发为乐惧之发为忧人心动而吉凶判焉是故喜者吉之根也怒者凶之根也乐者吝之根也忧者悔之根也必也爱而仁斯其喜也道矣恶而义斯其怒也道矣欲而礼斯其乐也道矣惧而智斯其忧也道矣必也动乎恻隠是谓爱而仁矣动乎羞恶是谓恶而义矣动乎辞让是谓欲而礼矣动乎是非是谓惧而智矣必也由仁而喜也道斯有所吉矣由义而怒也道斯无所凶矣由礼而乐也道斯无所吝矣由智而忧也道斯无所悔矣吉凶悔吝之介兴衰治乱之防也是故喜者治之象也怒者乱之象也乐者盛之象也哀者衰之象也必也喜而仁斯治可致矣怒而义斯乱可止矣乐而礼斯盛可保矣哀而智斯衰可兴矣礼者先王之所以饰喜也乐者先王之所以饰乐也兵者先王之所以饰怒也刑者先王之所以饰哀也必也礼而行于仁斯喜可以致治矣乐而节以礼斯乐可以保盛矣师而出以义斯怒可以沮乱矣刑而析以智斯哀可以扶衰矣是故喜怒哀乐心之机学之要也自此而上则通于天君子以之顺性命之理焉自此而下则达于世君子以之持气数之权焉
　　喜乐阳也怒哀隂也喜极则生乐怒过则生哀以类相生者也哀生喜乐生怒反类相生者也虽然哀生喜也易致乐生怒也难持心满则愈不足也气满则愈不制也智昬则愈不思也是故怒生哀哀生喜乱而向治者也喜生乐乐生怒治而入乱者也善检身者不于乐生怒之时而于喜生乐之际
　　木金水火统之者土也仁义礼智统之者信也爱恶欲惧统之者思也喜怒哀乐统之者和也是故诚则仁义礼智存矣思则爱恶欲惧正矣和则喜怒哀乐平矣土周流终始而旺于四时之季四时之季者相生之界也故爱欲恶惧相生之界则当节之以思也喜乐怒哀相生之界则当节之以和也节之者谓迟焉而勿容遽也节之以思则理明而气定节之以和则气定而理明木火金水运而木徳常伸仁义礼智行而仁道常贯故爱恶欲惧之丛生欲其爱心之常在也喜怒哀乐之杂发欲其喜气之常流也
　　四徳主于贞五常妙于智是故惧者平恶而节爱欲者也哀者杀怒而生喜乐者也忧惧亦情也而君子以制其情焉
　　是非与惧同位知是非则知惧矣怵惕而后恻隠是仁之情生于惧也恭而后敬是礼之情生于惧也羞而后恶是义之情生于惧也惧者众情之摄也生人之命也小人为畏威学者为畏义君子为畏天
　　喜而惧则不至于乐矣乐而惧则不至于怒矣怒而惧则不至于哀矣哀者必惧故能生喜也
　　人心者爱恶欲惧也外物引之故危道心者仁义礼智也形气隔之故微精以别之则不杂于物而人心可安矣一以守之则不已于命而道心可着矣精者所以审于防也一者所以存其诚也中庸诚在防先虞廷则自精而一何也中庸首言性故以性为主而必存诚以立其本也虞廷首言人心故以人心为要而必审防以谨其动也二者之功交养互发故中庸卒章内省则精也敬信则一也犹虞廷之指也典谟卒章惟时则戒惧也惟防则谨独也犹中庸之指也
　　形色天性也本无精粗者也然性纯乎理由理而动则天下之公也形梏于物交于物物与物对而私生矣心者神明知觉妙乎形性者也指其根于性而则道心也指其杂于形而发则人心也人心者口鼻耳目四肢之用是盖道心之所以兼体而不离同流而不息者非恶也危焉而已危之云者谓其一蹴而至于恶也好恶无节于内知诱于外不能反躬而天理灭焉则大恶至矣是故人心非恶而恶由是生荀卿因是而累性非也佛氏因是而黜形亦非也
　　允执厥中其言中之原乎在心则浑乎性命之真夫焉有所倚在事则卓乎义理之正旁行而不流皆执中之谓也兼中和之义者也君子时中亦然言其贯动静通行止合内外而无时不中也説者以达变行权为时中失其指矣
　　言中肇于唐虞庸之义于何起也曰舜言允执其中矣而继之曰无稽之言勿聴弗询之谋勿庸夫言必有稽谋必有询皆求道于庸之谓也故夫子称舜之智自好问好察迩言以至于用中不言庸而庸之义具矣聪明而优于知者啓以道之中未必契愚者则又不可晓解也故必使之从事于行则智者以躬践而渐就实愚者以率教而渐知方因行而自有得于知矣淳实而笃于行者抑以道之中未必返不肖者则又不可检束也故必使之从事于知则贤者以讲明而渐就正不肖者以闻义而渐格非因知而自有得于行矣盖智者高明非不能行贤者笃志非不能知故但因其所短而补之也愚者多纯厚未必不能行不肖者多聪慧未必不能知故又因其所长而用之也教化盛时随材造就所以使民不失其性而咸协于中者如此及王道之衰教化既微则任其气质之偏而有四者之弊智者不行故过于智愚者不行则益其愚贤者不知故过于贤不肖者不知故重其不肖是以观于民性之失有以知夫道之不行不明也道之不行不明故人有过不及之偏自人有过不及之偏而道益以不行不明矣始于王泽之竭学校之衰而成于学术之分俗化之敝人能道故在上与在下者皆交有责焉
　　知仁为性之徳固已勇者气也何以谓之徳也曰三徳皆根于诚者也仁者诚之厚智者诚之通勇者诚之强博厚高明悠久之义也皆根于诚则同为性之徳也明矣仁义礼智信无勇何也言信则勇在其中也信即诚也诚者实也勇者果也草木之成者曰实又曰果皆确然成就而不虚之称也志之决矣气亦副焉非诚之至而能与于此哉
　　夫妇之所知能圣人之所不知不能非两端也一事而已就一事言之夫妇所知能者此也圣人所不知能者亦此也非其充周着见之至则夫妇何以易非其精深微妙之极则圣人何以难此君子之道所以为费而隠也虽然精深微妙者不离乎充周着见之中此君子之道所以即费即隠而别无隠之可索也夫圣人之圣也天地之大也其知其能岂得与夫妇同然而道即夫妇之道也天地之道着察于夫妇故夫妇之道着察于天地也既曰着察则但有大小之殊分而无隠显之二观彼舎日用而求之窈冥黙之中安能和同天人之际哉四方北为幽四时冬为幽一日夜为幽四徳智为幽五伦夫妇为幽幽者显之基是以君子之学谨于独知君子之行防于暗室也
　　父子兄弟縁夫妇而有故为家道之先父子兄弟以有夫妇而踈故为齐家之始
　　人伦卑迩者也天地鬼神高逺者也然就人伦言之又自有逺迩高卑之异君臣朋友逺者也一家之亲近者也必顺亲而后可以信友获上是行逺自迩之意也就逺者言之则堂亷之分比朋游之好又为逺且高矣就近者言之寝门之节比同懐之驩牀箦之昵又为逺且高矣就兄弟妻子言之则妻子又为近卑然必信友而后获上妻子合而后兄弟翕兄弟和而后父母顺是登高自卑之意也盖父母于子无不爱故其心常欲兄弟之和而人之于兄弟亦无不少而相乐者自有妻子之后而不能必其同心于是兄弟之懽日薄而且相怨尤者有矣故必曰妻子之好合如琴瑟之同调而无异声然后兄弟和乐且耽嗜以终身而无倦厌也又重申之曰宜尔室家者在乎乐尔妻孥而已夫妇之为齐家之本者以此
　　鬼神者人伦之推也祖宗自父母而推者也天地自祖宗而推者也羣望百灵自尊长而推者也圣贤明祀自师友而推者也百族庶类之祭自胞与而推者也鬼神者虽有屈伸之异名然其为神则一也天地日月山川常伸者也祖宗先圣先贤既屈者也常伸者与生人之道而长流既屈者亦与生人之本而不二况乎其功之不可忘道之不可息者气虽屈其神则亦与天地日月山川常伸而不穷也故分而言之曰鬼神合而言之则神也
　　精气为物游魂为变是故知鬼神之情状者何也言以一身之鬼神知凡天地间之鬼神也一身之中隂精之灵曰魄阳气之灵曰魂犹之天神而地灵也常伸不穷者也思虑动作之杂揉者曰游魂游魂作为万事而有动静之变犹之游气纷扰生为万物而有聚散之殊也或伸或屈者也魂之动也乗于生气如神之从天其静也藏于精魄如鬼之从地精气魂魄合而为一故天地人鬼之道上下同流焉
　　人交于鬼神者正也鬼神交于人者变也人以正而交于鬼神如祭祀占祷之类正中之正也以邪而交于鬼神如淫祠黩祀之类正中之变也鬼神以正而交于人如示象告警之类变中之正也以邪而交于人如见怪兴妖之类变中之变也古者以正感正故幽明之接无非教也后世以邪感邪故欺诈诬异之事生焉中庸之言鬼神也以体物而其交之之道则惟在乎斋明承祀致敬无斁此三代圣人所以通幽明之际使之无间者也
　　人交于鬼如魂交于魄也昼之有思是也鬼交于人如魄交于魂也夜之有梦是也人交于鬼则鬼之灵即人之灵也故曰其鬼不灵若鬼交于人则其所凭依者如其所自为矣而鬼亦灵怪矣哉夫至治之世非鬼不灵也灵不二于人也如曰至人无梦非无梦也梦不异于思也
　　主徳言之孝者徳之大也主孝言之徳者孝之大也徳莫先于仁仁莫先于孝非孝而徳何以修然全徳之为仁全仁之为孝非徳而孝何以尽墨子佛氏之徳而无孝故不足为至徳也匹夫之孝而无徳故不足为大孝也知徳而不知孝者不爱其亲而爱他人不敬其亲而敬他人者也内失其本心外悖于礼教而何有于徳知孝而不知徳者爱亲而恶于人敬亲而慢于人者也其心不能推而通其辱又将踵而至而何有于孝故君子之徳也推亲亲之厚以大无我之公此之谓至徳要道也君子之孝也合四海之懽以尽事亲之道此之谓大孝也徳之始自孝而推焉徳之成以孝为极焉然则圣人之徳又何以加于孝乎
　　命者赋于生初之目也而亦申于有生之后之称也盖凡诗书之中圣贤所训言命云者此两端而已赋于生初者以彞秉言者也继之者善成之者性是也申于生后者以明威言者也修吉悖凶福善祸淫是也夫惟降于初者无不善故所禀之气质有所不足言夫惟应于后者无不公故所遇之气数有所不足道后世専以所禀所遇言命者君子不谓命也
