<!-- { "loadSidebar": true } -->
　　钦定四库全书　　　　　经部八
　　大学古本説　　　　　　四书类
　　中庸章段
　　中庸余论
　　读论语劄记
　　读孟子劄记
　　【臣】等谨案大学古本説一卷中庸章段一卷中庸余论一卷读论语劄记二卷读孟子劄记二卷
　　国朝李光地撰光地有周易观彖已著录是编大学用古本后有自记称读朱子之书五十年凡如易之卜筮诗之雅郑周子无极之防邵子先天之传皆能灼以不惑老而逾坚独于此书亦牵勉应和焉而非所谓心通而黙契者间考郑氏旧本寻逐经意窃疑旧贯之仍文从理得况知本诚身二义尤为大学枢要所存似不应溷于众目中致陆王之徒得攘袂扼掔自托于据经诘传云云葢意所未合不欲附和以自欺非故与朱子为难也其中庸不用朱子本亦不用郑注古本自分为一十二章然特聨属其文使节次分明大防则固无异余论一卷阐发精义尤多论语孟子则随有所见即劄记之但举经文首句标曰某章其无所诠解者则并其章目不存焉大防皆主于寻求义理宛转发明不似近代讲章惟以描摹语气为时文敷衍地也乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　大学古本説
　　大学士李光地撰
　　大学之道　　在止于至善
　　此三者大学之纲领也明徳即性也以其得之于天而昭明不昧故谓之明徳徳本明也昏于气而蔽于物学者所以明之而已民亦同有是徳而旧染污俗故又当推吾之明徳以新之也性之体纯粹至善而其用见于人伦事物之间故修已治人皆必止于至善然后有以尽其性此又明徳新民之标凖而大学教人之极致也
　　知止而后有定　虑而后能得
　　承上止至善而言为学之基也止于至善则至之矣知止者未能至之而知所向望归宿之谓也定谓志意坚定静谓心不外驰安谓所处而安虑则下文格物致知之事得则下文意诚以下之事也按自古圣贤言学未有不以立志存心为之地者盖志立则心自存心存则志益笃然后以之穷理而思可精反之于身而徳可据也古之入大学者皆于小学之中涵养而啓发者素矣故其秀且俊者必能识所趣向以定其志收敛宁静以安其心而不患于明善诚身之无本此节之义盖小学大学承接之关要也后世养蒙无具而欲遽从事于大学则无所以为之地者故程子朱子以敬字补其阙若以此节为立志存心端本之事则大学无阙义矣
　　物有本末　　则近道矣
　　承上能虑能得而言入徳之门也物即下文格物之物事即物中之事也物有本末之分事有终始之序不知则失所从事之要而于道也逺矣然必明乎万物之所以分殊而理一而后识本末之归察乎万事之所以异条而同贯而后达始终之义此所以必博学审问谨思明辩而有下文致知格物之功也知本末终始故知所当先者所当后者而用力有要中庸所谓可与入徳者也故曰近道知所先后而近道即虑而后能得之谓也
　　古之欲明明徳于天下者　　致知在格物
　　承上知所先后而言大学之条目也盖天下之本在国国之本在家家之本在身而心者又身之主也意者又心之主也故必诚其意然后可以正心脩身而家国天下可得而理矣此其先后之序皆理势之自然然知之不至则行之必谬故又当先致知然于事物本末终始格之不尽则知之不至故又在乎格物也
　　物格而后知至　　国治而后天下平
　　申明上节之意
　　自天子以至于庶人　　未之有也此谓知本此谓知之至也
　　总结上三节之意脩身为本则家国天下为末可知矣家者人伦切近之地言厚薄则终始可知矣此皆所谓物也格物者知天下国家以身为本则知身心之不可以放纵苟且自私知本乱而末不得而理则知天下国家之不可以智力权数相驭矣此谓知本结知所先后之意此谓知之至结物格知至之意必知本而后为知之至舎知本而言知至非古人之知矣
　　右第一章　按孔门相传心法曰诚身而已而欲
　　诚身者必先明善盖善者性之实理即所谓诚也明之则知性而可以反身而诚矣诚则必动而有以成已成物齐治均平之效可致矣自夫子传之曾子子思孟子言之若一实古昔圣人教人之法而孔子承之也此书者曾思相与衍绎成篇名曰大学首章盖总论大意而归重于格物之指二章以后则申释以究诚身之义也明诚之要曰虑曰得而必以知止定静者先之所以示人开端立本而有徳有造之基不可【阙】
　　所谓诚其意者　　故君子必慎其独也
　　格物致知之义上章尽之故此章直揭诚意以为明徳新民止至善之要也意者心之所主也人性皆善故其心之所主未有不好善而恶恶者物欲夺之然后防杂于念虑之间牵制于事为之际而所为意者虚而不实矣好恶之本心甚明至于虚而不实是自掩其本心之明也故曰自欺如恶恶臭如好好色好恶之真而取舎之决盖以快其本心之明故曰自慊其虚其实本心之明又独知之故谓之独慎其独者以本心之明察其欺本心者而克治以求其慊也意者已所独知诚者慎之成效慎独诚意其义一尔
　　小人闲居为不善　　其严乎
　　极言自欺之弊也自欺者意不实而自欺于本心尔然自欺必至欺人盖亦势所必至故自其甚者言之以为戒也言诚中形外以见中不诚者其不可掩饰于外无疑也
　　富润屋　　故君子必诚其意
　　极言自慊之效也自慊之积则不愧不怍心常平寛而体常舒泰是其徳之润身也盖至此则已造乎心正身脩之域而明徳明矣
　　诗云瞻彼淇澳　　民之不能忘也
　　申上节诚中形外之意而见明徳新民止善之统于诚者如此也学者格物致知之事诚意之端也自脩者谨独之事诚意之实也恂栗威仪者心正身脩之事诚意之騐也至于民不忘则齐治均平之机诚意之应也
　　诗云于戏前王不忘　　此以没世不忘也
　　承上文而究言及民之事也盖诚之感于人有化之者有处之者诚以化之则徳及人而人不忘诚以处之则泽及人而人益不忘也
　　康诰曰克明徳　　皆自明也
　　承上文淇澳之诗一节而申明明徳之义也
　　汤之盘铭曰　　君子无所不用其极
　　承上文烈文之诗一节而申新民之义也
　　诗云邦畿千里　　止于信
　　承上文盛徳至善而申止于至善及知止之义也引鸟之诗明至善之当止也引绵蛮之诗明止之不可不知也引文王之诗明静安之至则能虑而得也盖穆穆者静而安也缉熈者无待思虑自然光明继续也敬止者凡日用所止无非敬徳之安行也在圣人则安安者性之于天故能不思而自得不勉而自中明诚合一者也学者则必主静以安其心由明善以适诚身之路弗虑则无获弗为则无成故圣人者万世之标凖而学者必以圣为归也为君以下举文王之立人极者言之所谓敬止者也明必至于是而后为人伦之至不如是不足以言至善矣自古圣贤以敬为徳业之本而言敬又有体用之分故穆穆者敬之体也敬止者敬之用也心纯于敬则理明事一于敬则行顺程朱以敬统知行深得大学此章之指矣
　　子曰听讼吾犹人也　　此谓知本
　　上言明徳之兼乎新民矣故复言新民之要归于明徳以明诚意之为本而必先乎致知以知本之意也无讼者天下平之极也然因乎无情而不敢尽其辞则是民不自欺也由乎我之有以大畏其志则是诚意之感也务此之谓务本知此之谓知本也
　　右第二章　按此章前无诚意在致其知之文后无正心在诚其意之释章首又特揭诚意而于前后无所牵引故知此章释体独与众条不同盖以诚意为一篇之要与中庸之言诚身一也其必先致其知之意则第于章末一语发之大指明矣
　　所谓脩身　　在正其心
　　身有之身仍当从旧本盖忿懥之类以心之发乎身者言也苟有失正之时则其身之容貌辞气顔色亦因之不得其正矣本文正字因心之义以説身也右第三章　此章言身心之所以相因也朱子谓意之既诚尚有正心之功学者每疑惑于其説愚谓诚意犹中庸之戒惧谨独也正心犹中庸之致中和也戒惧谨独则无不中且和矣然朱子犹曰自戒惧而约之自谨独而精之盖涵养省察愈纯愈宻之功如此其至也观章句上节言察下节言
　　敬则知诚意之外别无正心之事殆亦约之精之之云尔学者宜深思焉而不可以轻致其疑也
　　所谓齐其家　　不可以齐其家
　　所亲爱之类以身之行于家者言之也盖五者之情无处不用然施始于亲而情溺于近则家之用情也先而为偏也易此身不脩之害所以于家先騐之也右第四章　此章言身家之所以相因也按正心脩身统于诚意无可疑者若自齐家以下则本前章明徳新民之义而有所谓诚以化之者焉有所谓诚以处之者焉如一家之观型国与天下之兴起非诚不动所谓化之也一家爱恶之施一国赏罚之令天下人才财用用舎聚散之权皆必因其公理而我无容私焉所谓处之也徳之不脩而观感之无本固不可谓意诚事之不当则是犹有蔽于私而挠于欲者亦未可谓之诚其意也朱子所谓节节有工夫者意盖如此后学不察以谓家国天下别有措置区画而不统于诚意则非矣
　　所谓治国　　故君子不出家而成教于国
　　不出家而成教于国者有两义焉一则不出家而得其理也一则不出家而行其化也
　　孝者所以事君也　　未有学养子而后嫁者也此节言不出家而得其理也凡言治国者不必皆君之事士大夫之服官涖众皆是也故事君事长使众皆以治国言之而与处家之理无异孝经曰君子之事亲孝故忠可移于君事兄弟故顺可移于长居家理故治可移于官正此意也中庸亦曰不获乎上民不可得而治矣故能事君事长而后能使众下引康诰専明使众之义者于治国为切也保赤子者慈也保民如保赤子是慈者所以使众也保赤子者心诚求之推之于民亦举斯心加之而已世未有学养子而后嫁者则亦岂必学养民而后治乎
　　一家仁　　一人定国
　　此与下节皆言不出家而行其化而此一节则观感而化之事也
　　尧舜帅天下以仁　　未之有也
　　此一节顺从而化之事也所令反其所好是不能推己以及人故曰不恕凡民心喻之而后其身从之不从者不喻故也　必言得其理而后言行其化何也曰非理之通安能使化之行乎老吾老推以及人之老理之通也使民兴孝而因以导之使养其老化之行也
　　故治国在齐其家　　在齐其家
　　总结上文而又引三诗以咏叹而申明之宜其家人兄弟而后可以教国人则其理之推也其为父子兄弟足法而民法之则其化之行也此所以不出家而成教于国
　　右第五章
　　所谓平天下　　此之谓絜矩之道
　　老老长长恤孤以其施于国者言也治国者养耆老则民知孝尚齿让则民知弟收孤弱则民归厚以是心之同推之则虽逺如天下无不同者所以君子推以度物自迩而逺莫不各有以兴其善心而得其分愿则天下无不平矣谓之絜矩之道者矩之为器以一隅而得四方君子以治国之一隅而得天下之全理亦犹是也复以上下前后左右之方形明絜矩之义盖就其身之所处而推而凖之使无不各得其分者此君子待物之常由之以平天下无二道也
　　诗云乐只君子　　失众则失国
