<!-- { "loadSidebar": true } -->
　　南宫适注孔安国曰适南宫敬叔鲁大夫也问于孔子曰羿善射奡荡舟注孔安国曰羿有穷之君也篡夏后相之位其臣寒浞杀之因其室而生奡奡多力能陆地行舟为夏后少康所杀也俱不得其死然注孔安国曰此二子者皆不得以夀终也禹稷躬稼而有天下夫子不荅注马融曰禹尽力于沟洫稷播殖百谷故曰躬稼也禹及其身稷及后世皆王也适意欲以禹稷比孔子孔子谦故不荅也南宫适出子曰君子哉若人尙徳哉若人注孔安国曰贱不义而贵有徳故曰君子也疏【南宫适至若人　南宫适者姓南宫名适字敬叔云问于云云者适问孔子之事也曰古有一人名羿而善能射故云羿善射淮南子云尧时有十日竝出草木燋枯尧命羿令射之中其九日日中乌皆死焉奡者古时多力人也荡推也舟舩也能陆地推舟也云俱不得其死然者言羿奡二人虽能射及多力俱为人所杀不终天夀故云俱不得其死然云禹稷躬稼而有天下者禹夏禹禹帝姓姒名文命黄帝孙鮌之子也諡法受禅成功曰禹治水九年也稷后稷事舜莳百谷也躬稼播种也有天下谓为天子也言禹身治沟洫手足胼胝勤劳九州稷播种百谷二人不为篡竝有徳为民禹即身为天子稷子孙为天子适所问孔子者以孔子之徳比于禹稷则孔子亦当必有王位也云夫子不荅者孔子知适以禹稷比已故谦而不荅也云南宫适出者孔子不荅适自退出云子曰云云者孔子不对面荅适是谦也适出后而美之欲天下皆知尙徳也若人如此人也言适知贱于羿奡贵重禹稷所徳也君子尙徳如此人也然就此南宫适非周有十士之南宫适也　注孔安国曰至杀也　羿有穷之君者有穷夏时诸侯国名也其君名羿也云篡夏后相之位者篡夺也夏后禹之后世为天子名相即位为君有穷之君篡夏后相之位杀夺也其臣寒浞杀之者羿夺相位而自立为君其位号有穷之君不修徳政好畋猎臣寒浞杀之而篡其位云因其室而生奡者因犹通也室妻也浞既杀羿而通于羿妻遂有孕生奡云奡多力能陆地行舟者奡是浞之子多力于陆地推舟云为夏后少康所杀者夏后少康亦夏禹后世子孙又杀奡而自立为天子也　注马融曰至王也　云禹及其身者禹身得天子也云稷及后世者文王武王得天子也云皆王也者皆为天子也　注孔安国曰至子也　云贱不义者羿奡之不义故适贱之云而贵有徳者禹稷有徳故贵重也】
　　子曰君子而不仁者有矣夫未有小人而仁者也注孔安国曰虽曰君子犹未能备也疏【子曰至者也　云子曰云云者此谓贤人已下不仁之君子也未能圆足时有不仁如管氏有三归官事不摄后则一匡天下九合诸侯是长也袁氏曰此君子无定名也利仁慕为仁者不能尽体仁时有不仁一迹也夫语助也云未有云云者小人并为恶事未能有行民善达于仁道故云未有小人而仁者也又袁氏曰小人性不及仁道故不能及仁事者也王弼曰假君子以甚小人之辞君子无不仁也】
　　子曰爱之能勿劳乎忠焉能勿诲乎注孔安国曰言人有所爱必欲劳来之有所忠必欲教诲之也疏【子曰至诲乎云爱之能勿劳乎者爱慕也凡人在志在心见形于外也既有心爱慕此人学问之道不无劳頼之辞也云忠焉能勿诲乎者忠者尽中心也诲教也有人尽中心来者不无教诲之辞李充曰爱志不能不劳心尽忠不能不教诲】
　　子曰为命裨谌草创之注孔安国曰裨谌郑大夫名也谋于野则获谋于国则否郑国将有诸侯之事则使乗车以适野而谋作盟会之辞也世叔讨论之行人子羽修饰之东里子产润色之注马融曰世叔郑大夫游吉也讨治也裨谌既造谋世叔复治而论之详而审之也行人掌使之官也子羽公孙挥也子产居东里因以为号也更此四贤而成故鲜有败事也疏【子曰至色之云为命者为作也命君命也此谓郑国之事也作盟防之书也云禆谌草创之者裨谌郑国大夫性静怯弱谓其君作盟会之辞则入于草野之中以创之获之云世叔讨论之者世叔亦是郑大夫也讨治也论者评也世叔有不能草创学问寡才藻盟会之辞但能讨论治正谋所造之辞云行人子羽修餙之者子羽亦郑大夫行人是掌使者官名也不能始创又不能讨治但能取前人所创治者更唯雕修饰之云东里子产润色之者居郑之东里因为氏姓又公孙侨名亦曰国侨字子产才学过超前之三贤加添润色周旋防盟之辞也有此四贤鲜有过失注孔安国曰至辞也　此注是春秋十九卷鲁襄公三十一年传语也获得也谌入野为盟防之辞则成于国中则辞不成也　注马融曰至事也　更经也鲜少也事经此裨谌等之四人也故郑国少有败事也】或问子产子曰惠人也注孔安国曰惠爱也子产古之遗爱也问子西曰彼哉彼哉注马融曰子西郑大夫彼哉彼哉言无足称也或曰楚令尹子西也问管仲曰人也注郑曰犹诗言所谓伊人也夺伯氏骈邑三百饭蔬食没齿无怨言注孔安国曰伯氏齐大夫骈邑地名也齿年也伯氏食邑三百家管仲夺之使至蔬食而没齿无怨言以当其理故也疏【或问至怨言　云或问子产者或人问于孔子郑之子产徳行于民何如云子曰惠人也者荅或人也言子产之徳于民不恡家资拯救于民甚有恩惠故云惠人也云问子西者或人又问孔子郑之大夫子西徳业如何郑之公孙夏或云楚令尹子西　云彼哉彼哉者又荅或人言人自是彼人耳无别行可称也云问管仲者或人更问孔子齐大夫管仲之徳行于民何如也矣云曰人也者荅曰管仲是人也云夺伯氏骈邑三百者释所以是人之事也伯氏名偃大夫骈邑者伯氏所食采邑也时伯氏有罪管仲相齐削夺伯氏之地三百家也云饭蔬食没齿无怨言者饭犹食也蔬犹麤也没终齿年也伯氏食邑时家资丰足夺邑之后至死而贫但食麤粝以终余年不敢有怨言也所以然者明管仲夺之当理故不怨也　注孔安国曰至爱也　子产徳行流于后世有古人之遗风子产卒仲尼闻之出涕曰古之遗爱也事在春秋第二十四卷鲁昭公二十年冬传也注郑曰至人也　诗曰所谓伊人于焉逍遥是美此人今云管仲人也是美管仲也】
　　子曰贫而无怨难富而无骄易疏【子曰至骄易　云贫而无怨难者贫交困于饥寒所以有怨若能无怨者则为难矣江熙曰顔愿无怨不可及也云富而无骄易者富贵丰足无所应怨然应无骄则为易也江熙曰若子贡不骄犹可能也】
　　子曰孟公绰为赵魏老则优不可以为滕薛大夫也注孔安国曰公绰鲁大夫也赵魏皆晋卿也家臣称老公绰性寡欲赵魏贪贤家老无职故优滕薛小国大夫职烦故不可为也疏【子曰至夫也　此明人生性分各有所能赵魏皆晋地也老者采邑之室老也优犹寛闲也公绰性静寡欲若为采邑之臣则寛缓有余裕也滕薛皆小国职烦公绰不能为大夫也注孔安国曰至为也　赵魏贤人多职不烦杂故家臣无事所以优也滕薛二国不贪贤贤人少其职事烦杂故不可使公绰为之】
　　子路问成人子曰若臧武仲之智注马融曰鲁大夫臧孙纥也公绰之不欲注马融曰鲁大夫孟公绰也卞庄子之勇注周生烈曰卞邑大夫也冉求之艺文之以礼乐注孔安国曰如之以礼乐文成也亦可以为成人矣曰今之成人者何必然见利思义注马融曰义然后取不苟得也见危授命久要不忘平生之言亦可以为成人矣注孔安国曰久要旧约也平生犹少时也疏【子路问至人矣　云子路问成人者问人何所行徳可为成人乎云子曰若臧武仲之智者荅若徳成人者使智如臧武仲然武仲唯有求立后于鲁而为孔子所讥此亦非智者齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉寜将事之非鼠如何乃弗与田臧孙知齐侯将败不欲受其邑故以比鼠欲使怒而止仲尼曰智之难也有臧武仲之智谓能避齐祸而不容于鲁国抑有由也作不顺而施不恕也夏书曰念兹在兹顺事恕施也此是智也事在春秋第十七巻襄公二十三年传也云公绰之不欲者非唯须智如武仲又须无欲如公绰不欲不贪欲所以唯能为赵魏老也范甯曰不欲不营财利也云卞庄子之勇者又非但公绰之无欲又须勇如卞庄子之勇庄子能独挌虎一云卞庄子与家臣卞夀途中见两虎共食一牛庄子欲前以剑挥之家臣曰牛者虎之美食牛尽虎之未饱二虎必关大者伤小者亡然后可以挥之信而言之果如卞夀之言也云冉求之艺者又非但勇如庄子又须有艺如求也云文之以礼乐者言备有上四人之才智又须加礼乐以文饰之也云亦可以为成人矣者亦可未足之辞言才智如上四人又加礼乐则亦可谓为成明人之难也云曰今之成人者何必然者曰者谓也向之所荅是说古之成人耳若今之成人亦不必然也云见利思义者此已下说下成人之法是今也若见财利思是仁义合宜之财然后可取顔特进曰见利思义虽不及公绰之不欲犹顾义也云见危授命者若见其君之危则当授命竭身不苟免也曲礼云临财无苟得临难无苟免是也顔特进曰见危授命虽不及卞庄子之勇犹顾义不苟免也云乆要不忘平生之言者久要旧约平生者少年时也言成人平生期约虽久至今不得忘少时之言云亦可以为成人矣者言如见利思义竭身致命至老不忘平生之言亦可得为今之成人也】子问公叔文子于公明贾曰信乎夫子不言不笑不取乎注孔安国曰公叔文子卫大夫公孙拔也文諡也公明贾对曰以告者过也夫子时然后言人不厌其言也乐然后笑人不厌其笑也义然后取人不厌其取也子曰其然岂其然乎注马融曰美其得道嫌其不能悉然也疏【子问至然乎　云子问云云者孔子见公明贾相访而问公叔文子之事时公明贾仕公叔文子故问之者也云曰信云云者此是问公叔文子之事也夫子呼公叔文子为夫子言人传文子平生不言不笑不取财利此三事孔子未信故见公明贾而问之也云公明贾对云云者过误也荅孔子曰文子有此三事是为误耳实理不然也云夫子时云云者先云是告者误后荅言以实事对言我夫子非时不语语必得之中既得之中故世人不厌其言也云乐然云云者夫笑为乐若不乐而强笑必为人所厌更云事言讫然后笑也云义然云云者夫取利若非义取则为人所厌我夫子见得思义义而后取故人不厌其取也云子曰其然者然如此也言今汝所说者当如此也云岂其然乎者谓人所传三事不言不笑不取岂容如此乎一云其然是惊其如此岂其然乎其不能悉如此也袁氏曰其然然之也此则善之者恐其不能故设疑辞　注马融曰至然也云美其得道者释其然也云嫌其云云者释岂其然乎也】
