<!-- { "loadSidebar": true } -->
　　子曰由知德者鲜矣注王肃曰君子固穷而子路愠见故谓之少于知德者也疏【子曰由知德者鲜矣　由子路也呼子路语之云夫知徳之人难得故为少也　注王肃曰至德者也　按如注意则孔子此语为问絶粮而讥发之者也】子曰无为而治者其舜也与夫何为哉恭已正南面而已矣注言任官得其人故无为而治也疏【子曰至已矣云子曰云云者舜上受尧禅于己已又下禅于禹受授得人故孔子叹舜无为而能治也云夫何云云者既受授善得人无劳于情虑故云夫何为哉既垂拱而民自治政所以自恭敬而居天位正南面而已也蔡谟曰谟昔闻过庭之训于先君曰尧不得无为者所承非圣也禹不得无为者所授非圣也今三圣相系舜居其中承尧授禹又何为乎夫道同而治异者时也自古以来承至治之世接二圣之闲唯舜而已故特称之焉　注言任至治也　由受授皆圣举十六相在朝故是任官得其人也】
　　子张问行子曰言忠信行笃敬虽蛮貊之邦行矣言不忠信行不笃敬虽州里行乎哉注郑曰万二千五百家为州五家为邻五隣为里行乎哉言不可行也立则见其参于前也在舆则见其倚于衡也夫然后行也注苞氏曰衡轭也言思念忠信立则常想见参然在前在舆则若倚衡轭也子张书诸绅注孔安国曰绅大带也疏【子张问至诸绅　云子张问行者问人立身居世修善若为事而其道事可得行于世乎云子曰言忠信行笃敬者答曰欲使道行于世者出言必使忠信立行必须笃厚恭敬也云虽蛮貊之邦行矣者若身修前德无论居处于华夏假令居住蛮貊逺国则己之道德无所不行也云言不云云者又云若不能身修前徳而身虽居中国州里之近而所行亦皆不行故云行乎哉言不行也云立则云云者参犹森也言若敬德之道行已立在世闲则自想见忠信笃敬之事森森满亘于己前也云在舆云云者倚犹凭依也衡车衡轭也又若在车舆之中则亦自想见忠信笃敬之事罗列凭依满于衡轭之上也云夫然后行也者若能行存想不忘事事如前则此人身无往而不行故云夫然后行也云子张书诸绅者绅大带也子张闻孔子之言可重故书题于己衣之大带欲日夜存録不忘也　注郑曰至为里　此王畿逺郊内外民居地名也】
　　子曰直哉史鱼注孔安国曰卫大夫史防也邦有道如矢邦无道如矢注孔安国曰有道无道行直如矢不曲也君子哉蘧伯玉邦有道则仕邦无道则可卷而懐之注苞氏曰卷而懐谓不与时政柔顺不忤于人也疏【子曰至懐之　云直哉史鱼者美史鱼之行正直也云邦有云云者证其为直譬矢箭也性唯直而不曲言史鱼之德恒直如箭不以国有道无道为变曲也云君子哉蘧伯玉者又美蘧瑗也进退随时合时之变故曰君子哉也云邦有道则仕者出其君子之事也国若有道则肆其聪明以佐时也云邦无云云者国若无道则韬光匿智而懐藏以避世之害也】
　　子曰可与言而不与言失人不可与言而与之言失言智者不失人亦不失言注所言皆是故无所失者也疏【子曰至失言　云子曰云云者谓此人可与共言而己不可与之言则此人不复见顾故是失于可言之人也云不可云云者言与不可言之人共言是失我之言者也云智者云云者唯有智之士则备照二途则人及言竝无所失也】
　　子曰志士仁人无求生以害仁有杀身以成仁注孔安国曰无求生而害仁死而后成仁则志士仁人不爱其身也疏【子曰至成仁　云志士仁人者谓心有善志之士及能行仁之人也云无求生以害仁者既志善行仁恒欲救物故不自求我之生以害于仁恩之理也生而害仁则志士不为也云有杀身以成仁者若杀身而仁事可成仁也则志士仁人必杀身为之故云有杀身成仁也杀身而成仁则志士所不恡也缪播曰仁居理足本无危亡然贤而图变变则理穷穷则任分所以有杀身之义故比干剖心孔子曰殷有三仁也】子贡问为仁子曰工欲善其事必先利其器居是邦也事其大夫之贤者友其士之仁者也注孔安国曰言工以利器为用人以贤友为助也疏【子贡问至仁者也云子贡问为仁者问为仁人之法也云子曰云云者将欲答于为仁之术故先为説譬也工巧师也器斧斤之属也言巧师虽巧艺若输般而作器不利则巧事不成如欲其所作事善必先磨利其器也云居是云云者合譬成答也是犹此也言人虽有贤才美质而居住此国若不事贤不友于仁则其行不成如工器之不利也必欲行成当事此国大夫之贤者又友此国士之仁者也大夫贵故云事士贱故云友也大夫言贤士云仁互言之也】
　　顔渊问为邦子曰行夏之时注据见万物之生以为四时之始取其易知也乘殷之辂注马融曰殷车曰大辂左传曰大辂越席也昭其俭也服周之冕注苞氏曰冕礼冠也周之礼文而备也取其黈纩塞耳不任视听也乐则韶舞注韶舜乐也尽善尽美故取之也放郑声逺佞人郑声淫佞人殆注孔安国曰郑声佞人亦俱能感人心与雅乐贤人同而使人淫乱危殆故当放逺之也疏【顔渊问至人殆　云顔渊问为邦者为犹治也顔渊鲁人当时鲁家礼乱故问治鲁国之法也云子曰行夏之时者孔子此答举鲁旧法以为答也行夏之时谓用夏家时节以行事也三王所尚正朔服色也虽异而田猎祭祀播种竝用夏时夏时得天之正故也鲁家行事亦用夏时故云行夏之时也云乘殷之辂者亦鲁礼也殷辂木辂也周礼天子自有五辂一曰玉辂二曰金三曰象四曰革五曰木五辂竝多文饰用玉辂以郊祭而殷家唯有三辂一曰木辂二曰先辂三曰次辂而木辂最质素无饰用以郊天鲁以周公之故虽能郊天而不得事事同王故用木辂以郊也故郊特牲説鲁郊云乘素车贵其质也旗十有二旒龙章而设日月以象天也郑注云设日月画于旗上也素车殷辂也鲁公之郊用殷礼也按如记注则鲁郊用殷之木辂也云服周之冕者亦鲁郊也周礼有六冕一曰大衮冕二曰衮三曰鷩四曰毛毳五曰稀六曰周王郊天以大衮而冕虽鲁郊不得用大衮但用衮以郊也郊特牲云祭之日王披衮以象天郑注云谓有日月星辰之章也此鲁礼也周礼王祀昊天上帝则服大衮而冕祀五帝亦如之鲁公之服自衮冕而下也按此记注即是鲁郊用衮也然鲁庙亦衮或问曰鲁既用周次冕以郊何不用周金辂以郊耶答曰周郊乘玉辂以示文服用大衮以示质但车不对神故示文服以接天故用质也云乐则韶舞者谓鲁所用乐也韶舞舜乐也周用六代乐一曰云门黄帝乐也二曰咸池尧乐也三曰大韶舜乐也四曰大夏夏禹乐也五曰大濩殷汤乐也六曰大武周乐也若余诸侯则唯用时王之乐鲁既得用天子之事故赐四代礼乐自虞而下故云乐韶舞也所以明堂位云凡四代之服器官鲁兼用之是故鲁王礼也而用四代竝从有虞氏为始也又春秋鲁襄公二十九年传吴公子季札聘鲁请观周乐乃为之舞自周以上至见舞韶箾者曰至矣哉大矣如天之无不帱如地之无不载也虽甚盛德其蔑以加于此矣观止矣若有他乐吾不敢请己也杜注云鲁用四代之乐故及韶箾而季子知其终也云放郑声逺佞人者亦鲁礼法也毎言礼法亦因为后教也郑声淫也鲁礼无淫乐故言放之也佞人恶人也恶人壊乱邦家故黜逺之也云郑声淫佞人殆者出郑声佞人所以宜放逺之由也郑地声淫而佞人鬬乱使国家为危殆也按乐记云郑音好滥淫志宋音燕女溺志卫音趋数烦志齐音傲僻骄志所以是淫也　注据见至知也　解所以用夏时之义也夏之春物出地上和暖着见已故易知之也　注马融曰至俭也　左传之言亦説鲁也　注苞氏曰至听也　周既文民人多过君上若任己视听见民犯罪者多数用刑辟过若见过不治则非谓人君之法故冕服前后垂旒以乱眼左右两边垂瑱以塞耳示不任视听也黈黄色也纩新绵也当两耳垂黄绵绵之下又系玉名为瑱也　注韶舜至取之也　解鲁所以极韶不取尧乐之义也】子曰人而无逺虑必有近忧注王肃曰君子当思虑而预防也疏【子曰至近忧　人生当思渐虑逺防于未然则忧虑之事不得近至若不为逺虑则忧患之来不朝则夕故云必有近忧也】
　　子曰已矣吾未见好德如好色者也疏【子曰至者也既先云已矣则乆已不见也疾时色兴德废故起斯叹也此语亦是重出亦孔子再时行教也】
　　子曰臧文仲其窃位者与知栁下惠之贤而不与立也注孔安国曰栁下惠展禽也知其贤而不举为窃位也疏【子曰至立也　云子曰云云者臧文仲鲁大夫也窃盗也臧文仲虽居位居位不当与盗位者同故云窃位者与云知栁云云者此臧文仲窃位之由也凡在位者当助君举贤才以共匡佐而文仲在位知栁下惠之贤而不荐之于君使与己同立公朝所以是素飡盗位也】
　　子曰躬自厚而薄责于人则逺怨矣注孔安国曰自责己厚责人薄所以逺怨咎也疏【子曰至怨矣　躬身也君子责己厚小人责人厚责人厚则为怨之府责己厚人不见怨故云逺怨蔡谟曰儒者之説虽于义无违而于名未安也何者以自厚者为责己文不辞矣厚者谓厚其德也而人又若己所未能而责物以能故人心不服若自厚其德而不求多于人则怨路塞责己之美虽存乎中然自厚之义不施于责也侃按蔡虽欲异孔而终不离孔辞孔辞亦得为蔡之释也】
　　子曰不曰如之何注孔安国曰不曰如之何者犹言不曰柰是何也如之何者吾末如之何也己矣注孔安国曰如之何者言祸难已成吾亦无如之何也疏【子曰至已矣云不曰如之何者不曰犹不谓也如之何谓事卒至非己力势可柰何者也言人生常当思虑卒有不可如何之事逆而防之不使有起若无虑而事歘起是不曰如之何事也李充曰谋之于其未兆治之于其未乱何当至于临难而方曰如之何也云如之云云者若不先虑而如之何之事非唯凡人不能柰何矣虽圣人亦无如之何也故云吾末如之何也已矣】
　　子曰羣居终日言不及义好行小惠难矣哉注郑曰小惠谓小小才智也难矣哉言终无成功也疏【子曰至矣哉云子曰云云者三人以上为羣居羣居共聚有所谈説终于日月而未曽有及义之事也云好行云云者小惠小小才智也若安陵调谑属也以此处世亦难为成人也】
　　子曰君子义以为质礼以行之逊以出之信以成之君子哉注郑曰义以为质谓操行也逊以出之谓言语也疏【子曰至子哉　云君子义以为质者义宜也质本也人识性不同各以其所宜为本云礼以行之者虽各以所宜为本而行之皆须合礼也云逊以出之者行之及合礼而言出之必使逊顺也云信以成之者行之合礼而言逊顺而出之终须信以成之也云君子哉者如上义可谓为君子之行也】
　　子曰君子病无能焉不病人之不已知也注苞氏曰君子之人但病无圣人之道不病人不知已也疏【子曰至知也病犹患也君子之人常患已无才能耳不患已有才能而人不见知之也】
　　子曰君子疾没世而名不称焉注疾犹病也疏【子曰至称焉没世谓身没以后也身没而名誉不称扬为人所知是君子所疾也故江熙曰匠终年运斤不能成器匠者病之君子终年为善不能成名亦君子病之也】
