<!-- { "loadSidebar": true } -->
　　周礼师氏掌以媺诏王以三德教国子【郑曰国子公卿大夫之子弟师氏教之而世子亦齿焉学君臣父子长幼之道】一曰至德以为道本二曰敏德以为行本三曰孝德以知逆恶教三行一曰孝行以亲父母二曰友行以尊贤良三曰顺行以事师长【吕氏曰贤良国中之先生长者师长朝夕与居处者也】居虎门之左司王朝掌国中【去声】失之事以敎国子弟【郑曰中中礼者失失礼者敎之使识旧事】凡国之贵游子弟学焉【黄氏曰贵游子弟其父兄之爵尊者也游郑谓无官司者也与诸子游倅之游同义渭按国子弟谓冢子及其母弟也贵游子弟谓妾所生之子也】
　　保氏掌谏王恶而养国子以道【郑曰以师氏之德行审谕之而后教之以艺仪】乃教之六艺一曰五礼【吉凶军宾嘉】二曰六乐【云门大咸大韶大夏大濩大武】三曰五射【白矢参连剡注襄尺井仪】四曰五驭【鸣和鸾逐水曲过君表舞交衢逐禽左】五曰六书【象形防意转注处事假借谐声】六曰九数【方田粟米差分少广商功圴输方程赢不足旁要】乃教之六仪一曰祭祀之容【少仪曰齐齐皇皇】二曰宾客之容【穆穆皇皇】三曰朝廷之容【济济翔翔】四曰丧纪之容【玉藻曰累累颠颠】五曰军旅之容【暨暨詻詻】六曰车马之容【少仪曰匪匪翼翼】按师氏所教不过父子长幼之道与旧事之中失而已未及夫朝廷君臣之礼保氏之艺仪亦皆仪文度数之事而先圣礼乐之义则未之讲也故亦谓之小学
　　诸子掌国子之倅【诸子即燕义所谓天子之官有庶子者也】掌其戒令与其敎治辨其等正其位凡国之政事国子存游倅使之修德学道春合诸学【大学即东序】秋合诸射【射宫即虞庠】以攷其艺而进退之【黄氏曰国子与王子弟共学国有政事国子虽尽有职任而必存游倅使之修德学道学校不可一日废也易氏曰使之修德即师氏所谓三德教国子者使之学道即保氏所谓养国子以道而敎以六艺者进者任以国事而退者亦有以勉其所未至也】
　　按命士以上及大夫之子有冢子有适子有庶子皆可称国子冢子代父而适子庶子皆副贰其代父者故谓之倅游倅其无官司者也冢子数少倅数多多则师保之敎或有所不逮故又设诸子之官以佐之使之修德学道而攷其艺以进退之也先王于民间之秀士固无所遗而故家大族尤其所留意周之盛也乔木有世臣之家裳华有贤者之类夫岂无自哉
　　彦升按诸侯有师儒之官【郑注大宰云师诸侯师氏有德行以教民者儒诸侯保氏有六艺以敎民者】其德行艺仪之敎当与天子师保之官同诸侯有庶子之官【燕礼有庶子官郑注文王世子云庶子为政于公族者】其攷艺进退之法亦当与天子诸子之官同
　　内则虞庠在国之西郊【三代小学周独用虞之下庠立于西郊而名之曰虞庠】虞庠与虎门皆国之小学也而虞庠敎士之法无闻焉周人养庶老于虞庠经有明文而文王世子云凡语于郊者必取贤敛才焉郑注曰语谓论说于郊学孔疏曰郊西郊也周以虞庠为小学在西郊又周礼庶子职云秋合诸射先儒以射为射宫即虞庠之在西郊者记射义云天子将祭必先习射于泽而后射于射宫郑注曰泽宫名也说者亦以泽宫为虞庠然语郊乃选举之事养老习射于是乎行礼皆非敎士之法也食货志言闾里之秀异者移于庠序庠序之异者移国【句】学于少学【即小学古书少小通也】何休注公羊传亦云庠之秀者移于国学【句】学于小学小学非即虞庠欤窃意乡论秀士升之司徒者本皆学于小学而司徒则又论其秀者以升之大学耳其不得入大学者或用为乡吏或仍留小学而曲艺则名曰郊人以别于成均也虞庠盖大乐正之所兼掌而教法终无可考岂选士之学于此者但观其行礼听其论辨而不必有师长朝夕以董之欤易曰观国之光利用宾于王其是之谓乎
　　论语子曰弟子入则孝出则弟谨而信泛爱众而亲仁行有余力则以学文
　　朱子曰谨者行【去声】之有常也信者言之有实也泛广也众谓众人亲近也仁谓仁者余力犹言暇日以用也文谓诗书六艺之文【语类曰只是行此数事外有余剩工夫便可将此工夫去学文非谓行到从容地位而后可学文也】
　　程子曰为弟子之职力有余则学文不修其职而先文非为【去声】己之学也尹氏曰德行本也文艺末也穷其本末知所先后可以入德矣洪氏曰未有余力而学文则文灭其质有余力而不学文则质胜而野愚谓力行而不学文则无以考圣贤之成法识事理之当然而所行或出于私意非但失之于野而已【蠡县李塨刚主曰或问弟子有余力则学文毋乃行先学后乎曰非也即如今一幼者入塾学幼仪其父忽命曰汝为我粪可对曰吾学粪礼乃来乎猝一朋友来访可谢曰吾学相见礼乃会之乎盖其事前此已学则行之即未学亦必先供其职待事讫即速学之以知其得失焉是论弟子之职非论为学之序立言各有当耳】
　　按古者小学敎人之法见于经传而朱子辑为小学书者亦云详矣而夫子括之以数语亦犹大学敎人以格致诚正修齐治平如彼其悉备而夫子括之以三言曰明明德新民止于至善也撮其机要简而愈明谓贤于尧舜生民以来所未有岂溢美哉
　　朱子大学或问曰大学之道吾子以为大人之学何也曰此对小子之学言之也曰敢问其为小子之学何也曰愚于序文已畧陈之而古法之宜于今者亦既辑而为书矣学者不可以不之考也曰吾闻君子务其逺者大者小人务其近者小者今子方将语人以大学之道而又欲其考乎小学之书何也曰学之大小固有不同然其为道则一而已是以方其幼也不习之于小学则无以收其放心养其德性而为大学之基本及其长也不进之于大学则无以察夫义理措诸事业而收小学之成功是则学之大小所以不同特以少长所习之异宜而有高下浅深先后缓急之殊非若古今之辨义利之分判然如薰莸冰炭之相反而不可以相入也今使幼学之士必先有以自尽乎洒埽应对进退之间礼乐射御书数之习俟其旣长而后进乎明德新民以止于至善是乃次第之当然又何为而不可哉曰幼学之士以子之言而得循序渐进以免于躐等陵节之病则诚幸矣若其年之既长而不及乎此者欲反从事于小学则恐其不免于扞格【胡客反】不胜【平声】勤苦难成之患欲直从事于大学则又恐其失序无本而不能以自达也则如之何曰是其岁月之已逝者则固不可得而复追矣若其工夫之次第条目则岂遂不可得而复补邪葢吾闻之敬之一字圣学之所以成始而成终者也为小学者不由乎此固无以涵养本原而谨夫洒埽应对进退之节与夫六艺之敎为大学者不由乎此亦无以开发聪明进德修业而致夫明德新民之功也是以程子发明格物之道而必以是为说焉【程子曰入道莫如敬未有能致知而不在敬者又曰涵养须用敬进学则在致知又曰致知在乎所养养知莫过于寡欲又曰格物者适道之始思欲格物则固已近道矣是何也以收其心而不放也】不幸过时而后学者诚能用力于此以进乎大而不害兼补乎其小则其所以进者将不患于无本而不能以自达矣其或摧頽已甚而不足以有所兼则其所以固其肌肤之防筋骸之束而养其良知良能之本者亦可以得之于此而不患其失之于前也顾以七年之病而求三年之艾非百倍其功不足以致之若徒归咎于旣往而所以补之于后者又不能以自力则吾见其扞格勤苦日有甚焉而身心颠倒瞀迷惑终无以为致知力行之地矣况欲有以及乎天下国家也哉
　　次崖林氏曰或问阳明云文公大学新本先去穷格事物之理即茫茫荡荡都无着落处须用添个敬字若须用添个敬字縁何孔门倒将一个最要底字落了直待千余年后要人来补出正谓以诚意为主即不须添敬字大抵中庸工夫只是诚身诚身之极便是至诚大学工夫只是诚意诚意之极便是至善工夫总是一般今说这里补过敬字那里补过诚字不无画蛇添足其说如何曰大学之敎是承小学做来古者八岁入小学教之洒埽应对进退等许多节目皆是持敬之事及至十有五年入大学此时持敬工夫已熟所以收其放心涵养本原以为穷理格物之地者固已素定初非茫茫荡荡无着落处须用添个敬字也朱子之所添是为过时不及从事于小学者敎之由此以为格物穷理之地固非前辈将个要底字落了而待千余年后人来补出也乃以是而议朱子宁不为所笑乎诚与敬自有分谓以诚意为主则不消添敬字是以诚当敬字固不是且经文曰物格而后知至知至而后意诚是意诚工夫又后格物一步也既以格物为去私意则当物格时私意已无了又何须再去诚意再做无自欺慎独许大工夫得无叠牀重屋邪若谓格物即是诚意又不应说物格而后知至知至而后意诚分做三节中间又用个而后字果如其说则后面家齐而后国治国治而后天下平与此一类也亦将谓齐家即是治国平天下邪可谓窒碍不通之甚矣又敬该动静彻始终八条目不言敬而敬自无不该今以诚意当敬则敬列于八条目而为一目不能贯通乎上下矣又可通乎中庸一书通篇言诚不一而足固无待于补先儒亦未尝补之也焉得为此语哉阳明之言句句有病此类甚多予不能尽辩也
　　渭按朱子欲以敬补小学之功此特为长年遽入大学者言之耳非谓幼时不必习洒埽应对进退之节与夫六艺之事而徒以敬为学也良知家妄议其后谓小子何年洒埽应对何事乃敎之以持守涵养岂不闻程子曰洒埽应对与精义入神贯通乎又谓朱子云洒埽应对间久已持守坚固涵养纯熟是孩童而神圣矣何须大学之敎岂不闻孔子曰蒙以养正圣功乎又谓虽已过时而小学之事终不可废敬不足以补之然则古者冠而后服备责以成人之礼亦将峩冠博带而习加帚拘袂负剑辟咡之仪乎若夫六艺之犹可为者则朱子固云进乎大而不害兼补乎其小矣曷尝尽废乎良知家阳儒阴释凡可以诋程朱者吹毛求疵不遗余力不可不痛为之辟也
　　大学之敎
　　礼记内则二十而冠始学礼可以衣裘帛舞大夏【夏禹之乐乐之文武兼备者也】惇行孝弟博学不敎内而不出
　　徐氏师曾曰冠则成人矣故可以学礼冠而后服备故衣裘帛八年敎逊让十年学幼仪则已知孝弟之道矣至此益加以笃行也孝弟百行之本故先务惇行而后博学也博学于文而不教人恐所学未精也内畜其德而不暴于外切于为己也
　　三十而有室始理男事【郑曰男事受田给政役也】博学无方孙【读曰逊】友视志【孔曰言逊顺朋友视志意所尚】
　　徐氏曰三十曰壮可以娶妻而成立矣于是始治受田给役之事博学无常所志所慕则学之所谓学无常师主善为师也逊顺朋友而视其志之所尚所谓舍己从人唯善是取也
