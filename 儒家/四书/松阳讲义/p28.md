<!-- { "loadSidebar": true } -->
　　这一章论士因子路所不足而言大抵士也者虽浅深髙下不同必能以学问变化其气质使一味气质用事则亦不可谓士矣故气质柔弱者必养得有一叚方正的气象气质刚劲者必养得有一叚和厚的气象而这一叚和厚气象尤是士之本领勉斋黄氏曰所谓士者涵泳于诗书礼义之泽必有温良和厚之气此士之正也至于发强刚毅则亦随事而着见耳子路负行行之气而不能以自克则切思怡怡之意常少故夫子箴之此一条説此章大意最好再将切切偲偲怡怡六字细味之朱子曰切切者教吿恳恻而不其过偲偲者劝勉详尽而不强其从二者皆有忠爱之诚而无劲忤之害观朱子之论切偲可见这六个字都是和厚之意不但怡怡是和厚也这叚气象正是子路所不足经夫子提出如和扁之用药恰中其病这不是空説便要子路想这叚气象从何而来非积之厚养之深岂一日间可装饰得出的然则讲习讨论之事不可一日弛矣省察克治之功不可一刻懈矣士之名岂易赴士之实岂易尽欤又恐其有了这个气象不知分别一槩发出则即此气象又生出病痛来故又申言之曰朋友切切偲偲兄弟怡怡非谓朋友不必怡怡也但当以切偲为主非谓兄弟不必切偲也但当以怡怡为主推之亦不但朋友兄弟总之当切偲处便切偲为主当怡怡处便怡怡为主如医之用药这一剂某药为君那一剂某药为君丝毫不爽说至此真是十分细密一毫也粗不得一毫也浮不得切偲怡怡犹当善用之如此而况一味行行者乎以子路之气质若不是夫子这样切磋如何能成得贤者然看其何如斯可谓士一问则其胷中原有不自安者他平日何等样气魄何等样才干忽然发此问便有歉然不敢自以为士的意思此所以能受夫子之教而在四科之列欤今日学者读了防篇滥时文便俨然以士自居试想与这切偲怡怡气象有防分相似真是可耻然又不要看得太难了诚能涵泳于诗书礼义之泽讲习讨论省察克治日积月累自家气质消磨得一分便与这气象近一分推而工之美大圣神无不可以学问做成何况此所谓士
　　切切固属情意然情意亦即在语言上见故大全朱子以教告言之此切偲二项内俱有忠告意俱有善道意
　　明季讲家有云切切偲偲怡怡六字成文如温良恭俭让五字拆开不得此等混话俱是从皮肤上起见不曾想圣贤神理本不足道然或有惑于其説者近日仇沧柱力黜其谬最是
　　克伐怨欲章
　　这一章见制私不足以为仁而仁之为仁可知大抵人心本来皆仁都被克伐怨欲之私累之先要将这四个字看得明白大全胡氏谓克伐者因己所有而生气盈也怨欲者因己所无而生气歉也盖这四件病痛不同总是气质用事总呌做己发于事前便为意必发于事后便为固我发于喜怒哀乐便皆不得其正发于视听言动便皆背违乎礼发于子臣弟友之间则纲常多欠缺发于辞受取予之介则操守多迁移譬如风寒感入脏腑一般发在头目则成头目的病发在手足则成手足的病总是这个风寒故天下人品学术政事之坏都由这克伐怨欲四件所以原宪平日用力制这四件不许他发出来这也是至难的盖这四件其力至猛卒然而发如奔马之不可控遏其势至大悍然而来如江河之不可隄防而且时夹杂于义理中其靣目最难认时倚靠于利害上其根脚最难除不是宪的力量不能制他使不行有这一种人也强如人欲横流的故夫子曰可以为难矣原是赞他的口气明季讲家谓夫子道他做得吃力走了难路乃是不满之词此谬説也但宪即以此为仁则其认仁字尚未清楚故夫子又抑之曰仁则吾不知也盖仁也者当理而无私心之谓也克伐怨欲不行可谓无私矣未必能当理也且徒制私使不行于外而心仍未必无私也故程子谓其未有拔去病根之意而容其潜藏隠伏于胷中与顔子之克己大不相同潜藏隠伏于胷中已不是仁况藏者必至于潜滋暗长伏者必有时乘间抵隙依旧要行出来如何呌得仁若论为仁工夫必如夫子所以告顔冉者一从敬恕入门积渐做去一从克复下手勇猛做去皆是拔去病根之法且不止拔去病根兼培养元气之法以不行对縦欲者言则不行为难以不行对克复敬恕言则不行又不足为难矣使宪再问夫子必随其病之所在授以为仁之法不知当时何故竟不言程子所以深惜之然亦有説焉大抵圣门髙弟皆是切问近思如行路然进了一程又进一程若第一步不曾着实不敢走第二歩问答之间皆非随口乱问当时宪闻夫子之言必汲汲在自家身上切己体认病根之未拔去者何在认得了病根然后再请药方未迟所以黙然无言正可想见其切问近思处不是蠢然无知而不问也学者读这章书要将克伐怨欲四字各于自家身上省察这四件随人气质不同所犯各有轻重然不论轻重但有一毫必湏连根拔去又恐怕病根虽去元气未复须更念念事事都要合天理顔子工夫未易学且従仲弓敬恕做起一刻也松不得一处也踈不得真是难事及早做去不知何时到得仁的地位若苟且因循不知不觉汨没于四件中岂不可惜
　　按双峯饶氏云四件病根在一欲字有所欲则贪多而求胜遂其所欲则夸伐不遂其所欲则怨恨白文本是平説然如此看亦好又按大全朱子曰克伐怨欲只是自就道理这边看得透则那许多不待除而自去依此则克己工夫只在复礼上了盖克复二者本互相为功也若良知家谓提良知作主这四者自然日消日化此又与朱子之説似是而不同朱子之説是以理为主所谓提良知作主是以心为主正是原宪不行的法
　　子路问成人章
　　这一章言成人要具众善而造于纯粹之地不可以今之成人自限上一节是中行下一节是狷上一节是善人君子下一节是有恒上一节亦只是就子路之所可及而语之尚未是圣人地位论成人必如圣人之践形尽性方才无愧于人然这个地位不是学者容易到的圣门教不躐等且降下一等使他到了材全德备中正和乐地位则圣人亦不难至矣智廉勇艺皆是学者所不可少的若无这様才德空空说个中和亦不济事这四项也有従天资上来的也有従学力上来的但未到中和地位则不免有病痛所以既要兼此四者又要文以礼乐文以礼乐即是立于礼成于乐工夫礼乐俱兼本末说内尽其中和之实外极其度数声容之美气禀学问中有疵纇处则以此消融之气禀学问中有得力处则以此涵养之所谓文之也文非假饰于外亦非寂守于内彻内彻外皆中正而无偏倚和乐而无驳杂至此则不见有知廉勇艺至此而方成其为知廉勇艺下圣人一等便是这等人矣岂不可谓之成人乎人湏要立个志必要望了这等人做进去气质未融必变化之使融学问未至必强勉之使至勿忘勿助如射者之期于中的不中不休如行者之期于到家不到不休方才不负了做个人不然縦使有见识有力量天资髙学问好只做得一今之成人而已今之成人不是天限住他只可如此不是圣贤寛假他只要他如此天命之性原无古今圣贤道理亦无古今只因今之风俗日下有稍能自拔于流俗者便不敢苛责他了今之名节日衰有稍能自励于名节者便不敢深求他了故自言利之风徧天下有一见利思义者便指为竒士偷生之徒满海内有一见危授命者便叹为异人反覆狙诈不知羞耻者比比而是有一乆要不忘者便目为真儒此等人只是一个主忠信的人以古人视之气质未必尽消融学问未必尽满足尚是进步之时未是住足之时以今人视之天下岂易得此材质岂易得此学术不得不推为豪杰之士不得不奉为圣贤之徒亦可以为成人矣此子路所已能者夫子指而言之欲其因所长而造乎其极亦犹因不忮不求而谓其何足以臧也今日学者未能到子路地位且要从下节做工夫起先将义利生死闗头打破了再要将虚伪根苗斩尽了使脚跟立定然后可去做上一节工夫犹之富与贵章先要取舍之分明然后存养之功熟也这义利生死闗头是最难打破的这虚伪根苗是最难斩尽的以见利言之这利字要看得好若是寻常货利虽中人亦能勉强慕义惟当至穷至困之时这个利闗系仰事俯育之计身家荣枯全视乎此且又现在靣前不待巧算曲计而可得斯时有志之士亦不能不动心以见危言之这个危字亦要看得好若是无可躱避的虽怯夫亦能就死谓之危则尚在可生可死之界有许多岐路可以避得有许多曲径可以走得祸福存亡只在吾一念间且又明白易晓利害了然斯时即有力量人亦不能不转念以平生之言言之若是无所闗系的谁不乐践约惟当事势阻碍之时践之或大不合于时或大不便于我且又言出已乆人都相忘了吾即不践亦未必有人责偹我斯时即真诚之士亦不能不随意然学者苟于此处立不定便不是堂堂正正的人了虽要到材全德备中正和乐地位无下手处不可不猛省
　　注材全德备指兼四子之长言中正和乐指文礼乐言云峯胡氏以不欲为德知勇艺为材防引又以廉勇为德知艺为材皆有未安知廉勇俱是德艺是材故下节思义是廉授命是勇只缺得知艺而注云才知礼乐有所未备明是以才字代艺字然又湏知分言则知廉勇为德艺为才合言则四者俱是德故注德成于内德字便兼艺在内而语类亦有四德之目以升堂入室言之下一节是升堂上一节是入室若善人不入于室之室则又是指圣人地位言盖室字有浅深也
　　乆要注只训旧约讲家谓是平生期许之言如志道德者期周孔志功名者期伊吕説得偏且是志不是约了
　　君子思不出其位章
