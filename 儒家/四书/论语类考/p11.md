<!-- { "loadSidebar": true } -->
　　元按尚书泰誓篇云予有乱臣十人同心同徳孔安国注十人与马融孔頴逹郑之説皆同故邢昺氏云十人自周公旦以下先儒相传为此説也君奭篇云惟文王尚克修和有夏亦惟有若虢叔有若闳夭有若散宜生有若大颠有若南宫括注云虢叔文王之弟也至武王时虢叔死矣故十臣之中无虢叔也周公已解见于前召公名奭亦与周同姓谯周氏云周之支族食邑于召谓之召公索隠云召畿内采地文王受命取岐周故墟周召二地分爵二公故诗有周召二南言在岐山之阳也召公封于燕亦如周公以元子就封而自留以相王召公次子代为召公至宣王时召康叔虎其后也世家云召公治西方甚得兆民和召公卒民思其政作甘棠之诗太公望吕尚也齐世家云吕尚东海上人其先祖尝为四岳佐禹平水土有功虞夏之际封于吕本姓姜氏从其封姓故曰吕尚吕尚盖尝困穷年老矣钓于渭西伯将出猎卜之曰所获非龙非彲非虎非罴所获覇王之辅于是西伯猎果遇太公于渭阳与语大恱曰自吾太公望子乆矣故号之曰太公望载与俱归立为师刘向别録云师之尚之父之故曰师尚父孙子兵法云周之兴也吕牙在殷谯周云姓姜名牙索隠云名尚字牙师尚父其官名也武王已平商封师尚父于齐营丘金石録云太公寿一百四十嵗毕公名髙马融氏云毕公文王庶子姓书云毕公文王少子魏世家云武王伐纣而髙封于毕其苖裔曰毕万乃魏之祖也杜预氏云毕在长安县西北括地志云毕原在雍州万年县西南周本纪云武王命毕公释百姓之囚表商容之闾路史云周公薨毕公髙入职焉盖髙食采于毕入为天子公卿也毕命篇云命毕公保厘东郊又云以周公之事徃哉又称为父师是毕公代周公父师之职治陜以东之郊也荣公名无考荣亦国名路史以荣为姬姓之国盖亦食采于荣而入为公卿者厉王三十年以荣公为卿用事盖其后也大颠闳夭散宜生大闳散宜皆姓颠夭生皆名周本纪云西伯文王善养老大颠闳夭散宜生鬻子辛甲之徒皆徃归之又云纣囚西伯于羑里闳夭之徒求有莘氏美女骊戎之文马以献纣又云武王伐纣散宜生大颠闳夭皆执剑以卫武王又云武王命闳夭封比干之墓是也南宫适亦姓名即八士中之伯适周本纪云武王命南宫适散鹿台之财发钜桥之粟国语晋胥云文王之即位度于闳夭而谋于南宫重之以周召毕荣韦昭注云南宫即南宫适也邑姜武王妃太公吕望之女张师曾氏云邑姜亦妇人之有圣德者
　　八士
　　元按马融郑皆以周之八士为成王时人刘向以为宣王时人朱子集注两存之且曰不可考矣然以为成王时人者近之汲冡周书克殷解云乃命南宫忽振鹿台之粟乃命南宫伯达与史佚迁九鼎盖南宫忽即仲忽南宫伯达即伯达尚书所谓南宫适即伯适也又宣和慱古图云武王时有南宫仲盖即仲突仲忽也是八士者皆南宫氏也国语云文王询于八虞贾唐氏云周八士皆尝为虞官又周书武寤解云尹氏八士太师三公咸作有绩又和寤解云王乃厉翼于尹氏八士注云八士武王贤臣也唐萧頴士游防山诗云子尚捐俗纷季随蹑遐轨丹铅续録云防山之季随即周八士中一人也然季随隠于蒙山事别无出雍大记云入士墓在咸阳县东北五十里
　　泰伯
　　朱子曰太王三子长泰伯次仲雍次季歴太王之时商道寖衰而周日彊大季歴又生子昌有圣徳太王因有翦商之志而泰伯不从太王遂欲传位季歴以及昌泰伯知之乃与仲雍逃之荆蛮
　　罗泌氏曰古公太王避狄居岐娶于骀曰太姜生泰伯仲雍季歴季歴居程古公属焉泰伯窥知及弟仲雍窜于荆蛮居梅里荆人义而君之号为呉泰伯伯卒仲继剪髪文身倮以从俗是为虞仲武王封其曽孙仲于夏墟亦曰虞仲
　　元按呉世家云季歴贤而有圣子昌太王欲立季厯以及昌于是泰伯仲雍二人乃奔荆蛮以避季厯季厯果立是为王季而昌为文王左传僖公五年宫之奇云泰伯不从是以不嗣故朱子亦云太王翦商而泰伯不从若然则周为强暴之诸侯取商之计已非一世而文王以服事殷又何谓也诗云居岐之阳寔始翦商者盖太王本无翦商之志而居岐之时始得民心王业之成寔基于此故诗人追原武王之所以翦商其先业寔始于太王耳岂太王有翦商之志哉然泰伯所以必逃之荆蛮者盖泰伯为长子序当传国而太王或欲传国于季歴故泰伯逃以逊国也然孔子不曰三以国让而曰以天下让者盖伯泰逃之荆蛮从而归者千余家立为呉君则其贤可知使传国位必能大其世业况商之天下至纣必絶纵无武王伐之纣能终有天下乎使泰伯不逃而有后焉则国位传于泰伯之后泰伯之后见纣无道亦必伐之不必武王也是周之天下乃商之天下商之天下必归于周乃泰伯之后之天下非季歴之后之天下也故孔子论武王得天下乃追探为泰伯所让盖人知泰伯让国而不知让天下故曰无得而称焉夫泰伯与仲虞俱逃使仲雍不逃则国位亦当传及仲雍矣而孔子不称仲雍为至徳惟以为逸民者岂让国之心出于泰伯而仲雍从兄以逃于国位无系耶
　　虞仲
　　朱子曰虞仲即仲雍与泰伯同窜荆蛮者
　　元按呉世家云泰伯弟仲雍皆周太王之子而季歴之兄也季歴贤而有圣子昌太王欲立季歴以及昌于是泰伯仲雍二人乃奔荆蛮为呉泰伯卒无子弟仲雍立是为呉仲雍武王克殷求泰伯仲雍之后封周章于呉封周章弟虞仲于周之北是为虞仲索隠云左传称泰伯虞仲太王之昭则虞仲是太王之子而周章之弟亦称虞仲者盖周章之弟字仲始封于虞故曰虞仲其仲雍本字仲而为呉之始祖后世亦称虞仲所以祖与孙同号也
　　夷逸
　　元按先儒谓夷逸姓名无考或者以为虞仲隠于夷故称虞仲夷逸金履祥云夷逸当自是一人但不知姓名故号夷逸耳薛应旂云夷氏逸名夷诡诸之裔也族人夷仲年为齐大夫夷射姑为邾大夫独逸隠居不仕或劝之逸曰吾譬则牛也寕服轭以耕于野岂忍被绣入庙而为牺乎是夷逸非虞仲明矣
　　伯夷　叔齐
　　朱子曰伯夷叔齐孤竹君之二子
　　罗泌氏路史曰怡姜姓也禹有天下封怡以绍烈山是为墨台成汤之初析封离支是为孤竹西伯之兴有允及致老矣而归之未至西伯薨武王急伐商叩諌不及义弃周禄北之止阳上俾摩子难之逮闻淑媛之言遂摘薇终焉是为伯夷叔齐先是齐嫡而夷长父初欲立夷不可初薨夷齐偕巽去之北海之濒于是凭立世其国定王十一年入于齐
　　元按韩诗外传云夷齐父名初字子朝孔丛子注云夷齐墨台初之二子也允字公信智字公达是叔齐名字不同又烈士传云夷齐之弟凭字伯僚然凭乃孤竹君之中子夷之弟非齐之弟也金履祥氏云古无名字之例盖纬书之附防耳宋元符三年封伯夷为清惠侯叔齐为仁惠侯






　　论语类考卷七
　　钦定四库全书
　　论语类考卷八
　　明　陈士元　撰
　　人物考
　　鲁公
　　朱子曰鲁公周公子伯禽也
　　元按索隐云周公元子就封于鲁次子留相王室代为周公其余食小国者六人樊蒋邢茅胙祭也洛诰云予小子其退即辟于周命公后是周公留相成王成王封其子伯禽于鲁也记云周公拜乎前鲁公拜乎后言受封告庙之礼耳陶渊明以为武王封之于鲁误也伯禽成王元年就封享国四十六年一统志云鲁公墓在兖州府曲阜县东八里
　　昭公
　　朱子曰昭公鲁君名稠
　　元按鲁世家云鲁襄公卒太子子野立七月而卒鲁人立禂为君是为昭公昭公年十九犹有童心穆叔不欲立曰禂非适嗣且居丧不戚若果立必为季氏忧季武子弗听卒立之昭公二十五年春鸜鹆来巢师已曰文成之世童謡曰鸜鹆来巢公在干侯鸜鹆入处公在外野至二十八年昭公如晋晋君果居昭公于干侯昭公在当时有知礼之名故陈司败以为问左传云昭公五年公如晋自郊劳至于赠贿无失礼晋侯谓女叔齐曰鲁侯不亦善于礼乎对曰是仪也不可谓礼礼所以定其国行其政令无失其民者也今政在三家不能取有子家覊弗能用也奸大国之盟陵虐小国公室四分难将及身不防其所礼之本末将于此乎在而屑屑焉习其仪以亟言善于礼不亦逺乎三十二年公薨明年夏叔孙成子逆公之丧于干侯秋七月葬昭公于墓道南孔子之为司寇也沟而合诸墓
　　吴孟子
　　许谦氏曰古者妇人皆以其姓在下而以孟仲之次加于上如春秋所书仲子伯姬诗所谓孟姬之类子宋姓姬鲁姓姜齐姓伯仲长幼之序仲子宋女伯姬鲁女孟姜齐女也吴祖泰伯文王之伯父鲁祖周公文王之子吴鲁无婚姻之礼昭公违礼欲掩其恶故改姬称子也
　　元按春秋哀公十二年夏五月甲辰孟子卒左传云昭公娶于吴故不书姓然先儒多以孟子为昭公夫人考之春秋经文未尝称为夫人也惟坊记有云鲁春秋去夫人之姓曰吴其死曰孟子卒故先儒遂以为夫人不知坊记多出汉儒未足据也春秋书夫人者如夫人姜氏至自齐之例孟子非夫人而亦书卒者鲁史畏吴彊之故耳然则昭公犯娶同姓之非岂其得己也哉吴孟子卒孔子与吊适季氏季氏不絻放绖而拜
　　定公
　　朱子曰定公鲁君名宋
　　元按定公名宋襄公之子昭公之弟也鲁世家云昭公卒于干侯鲁人共立昭公弟宋为君是为定公纲目前编云季孙意如废世子而立公子宋初公衍为太子季孙使叔孙告于子家羁曰公衍公为实使群臣不得事君若公子宋主社稷则群臣之愿也昭公之丧至自干侯甫及坏隤公子宋先入从者皆自坏隤反遂立宋为君然昭公丧至五日而后定公即位非常礼也昭公生务人及公衍二子从干侯乃亦季氏之所忌不敢复入公子宋以昭公母弟虽亦从公在外然于季孙无忌子家羁所谓貌而出者也故丧至坏隤而宋先入意如必欲抑使听已不以时定位不过将以市已挟立之恩而鲁之羣臣卒无一人倡明太义以奨公室使宋卒为意如所制而不得有为鲁衰自是不振矣悲哉定公以敬王十一年即位在位十五年薨于髙寝
　　哀公
　　朱子曰哀公鲁君名蒋
　　元按系本云哀公名蒋鲁世家云名将定公之子周敬王二十六年即位在位二十七年为三桓所攻奔于卫孙于邾国人迎以归卒于公孙有山氏哀公十四年春则春秋絶笔之年也哀公母曰定姒先儒谓哀公四嵗即位然春秋哀公七年秋公伐邾若四嵗即位则伐邾之年方十嵗耳何以能亲将耶又鲁君夫人多见于经而哀公夫人独不经见盖娶在先君之世薨在春秋絶笔之后也则公即位时年巳长矣四嵗即位之説似谬哀公子寜是为悼公
　　孟荘子
　　朱子曰孟荘子鲁大夫名速其父献子名蔑
