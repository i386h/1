<!-- { "loadSidebar": true } -->
　　元按孔邢注疏以揖让而升下为句朱子则以揖让而升为句射有三大射宾射燕射天子诸侯卿大夫皆有之士无大射而有宾射燕射大射为祭祀射王将有郊庙之事择诸侯羣臣与邦国所贡之士诸侯则择其臣大夫择邑宰家臣凡射中者得与于祭不中者不得与于祭与祭多者则有庆庆以地不与祭多者则有让削其地故君子必习于射射必有耦凡耦各服其所宜服袒决遂而立堂下阼阶之东南隅西面射时耦同出次西面揖旋转当阼阶北面揖行至阶下北面揖然后升堂南面当序而立于物以射所谓耦进三揖而后升堂也射者各发四矢以较胜负一揖而复位俟众耦升射毕司射命设丰于西楹之西胜者之子弟洗觯酌酒奠于丰上胜者乃揖不胜者升堂三揖至阶胜者先升堂少右不胜者至丰北面坐取觯立饮兴揖不胜者先降凡饮酒宾主劝酬必拜以送爵今不胜者自饮而无送爵劝饮之意以是为罚也
　　主皮
　　朱子曰皮革也布侯而栖革于其中以为的所谓鹄也
　　元按考工记云梓人为侯广与崇方参分其广而鹄居一焉郑云侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱小鸟而难中是以中之为儁故谓之鹄鹄的也凡射必有的总名为侯天子中之以服诸侯诸侯中之得为诸侯故曰侯也射有三大射之侯栖皮为鹄宾射燕射之侯画布为正天子虎熊豹三侯诸侯熊豹二侯大夫麋侯士豻侯凡侯皆以布为之其形必方其外一分以其名之皮饰之如虎侯虎皮豹侯豹皮也其中三分之一又以其皮缀于其中为射之的故曰栖皮为鹄宾射之侯外亦用皮饰其中三分之一则用彩画谓之正天子五正朱白苍黄诸侯三正朱白苍大夫士二正朱緑燕射之侯外亦用皮饰其中三分之一天子则白质而画其兽首诸侯则丹质而画其兽首大夫士则不以采为质止于布画之故曰画布为正凡侯道虎九十弓熊七十弓豹麋五十弓侯中之大小取数于侯道九十弓者侯中广丈八尺七十弓者侯中广丈四尺五十弓者侯中广一丈尊卑异等也郑众云方十尺曰侯四尺曰鹄二尺曰正四寸曰质是鹄与正不同度矣正为布而鹄为皮射不主皮者马融邢昺谓射有五善不但以中皮为善亦兼取礼乐容节也朱子引乐记贯革之射然贯革与主皮不同周礼卿大夫以乡射之礼五物询众庶一曰和二曰容三曰主皮四曰和容五曰兴武注云庶民无射礼因田猎分禽则有主皮主皮者张皮射之无侯也而军旅之射又有贯革之式乐记所谓贯革谓军旅之射也周礼所谓主皮谓田猎之射也仪礼乡射礼云天子熊侯白质诸侯麋侯赤质大夫布侯画以虎豹士布侯画以鹿豕礼射不主皮主皮之射胜者又射不胜者降注云礼射谓礼乐射也大射宾射燕射是已主皮者无侯张兽皮而射之主于获也尚书大传云战鬭不可不习故于搜狩以习之凡祭取余获陈于泽宫卿大夫相与为射中者向虽不中亦取不中者向虽中亦不取向之取于囿中者勇力之取今之取于泽宫者揖让之取也泽宫之射非但行礼又主于中此主皮之射而礼射则不主皮也
　　同姓
　　孔融氏曰鲁吴皆姬姓礼同姓不婚而君取之当称吴姬讳曰孟子
　　冯椅氏曰古者男子称氏辨其族也女子称姓厚其别也故制字姓从女
　　元按曲礼云取妻不取同姓大传云系之以姓而弗别缀之以氏而弗殊虽百世而昏姻不通者周道然也鲁昭公时吴国彊大齐尚出涕而女之况于弱鲁宁不借其势乎不曰孟姬而曰孟子昭公亦自知其非矣见人物考

　　论语类考卷十一
　　钦定四库全书
　　论语类考卷十二
　　明　陈士元　撰
　　礼仪考
　　瑚琏
　　包咸氏曰瑚琏黍稷之器夏曰瑚殷曰琏
　　元按明堂位曰有虞氏之两敦夏后氏之四琏殷之六瑚周之八簋注云皆黍稷器制之异同未闻夫记谓夏琏殷瑚而包郑注论语伏杜注左传皆谓夏瑚殷琏盖相沿而误也朱子集注夏曰瑚商曰琏亦因旧注之误而未考耳
　　笾豆
　　包咸氏曰笾豆礼器
　　朱子笾竹豆豆木豆
　　元按周礼笾人掌四笾之实醢人掌四豆之实注云笾竹器如豆者其容实皆四升尔雅云木豆谓之豆竹豆谓之笾其四笾之实谓朝事之笾馈食之笾加笾之实羞笾之实也其四豆之实谓朝事之豆馈食之豆加豆之实羞豆之实也仪礼特牲少牢云士二笾二豆大夫四笾四豆诸侯宜六天子宜八郊特牲疏云上公豆四十侯伯三十二子男二十四礼器云天子之豆二十有六诸公十六诸侯十二上大夫八下大夫六乐记云铺筵席陈尊俎列笾豆以升降为礼者礼之末节也故有司掌之此即曽子所谓有司存之意
　　俎豆
　　孔融氏曰俎豆礼器
　　元按明堂位云俎有虞氏以梡夏后氏以嶡殷以椇周以房俎注云房谓足下附也上下两间有似于堂房鲁颂云笾豆大房周语云郊禘有全烝王公有房烝亲戚燕飨有殽烝明堂位云夏后氏以楬豆殷玉豆周献豆注云楬无异物之饰献疏刻之也是知周俎称房者象其形周豆称献者取其刻画之文也然孔子所谓俎豆之事则非器数之末而已
　　东脩
　　朱子曰脩脯也十脡为束古者相见必执贽以为礼束脩其至薄者
　　元按周礼膳夫掌肉脩之颁赐郑注云脩脯也贾公彦云加姜桂鍜治者谓之脩不加姜桂以盐干之者谓之脯是脯脩异矣檀弓云束脩之问不出境少仪云其以乘壶酒束脩一犬赐人谷梁传云束脩之问不行境中是古礼亦以束脩为贽非但妇人贽用脯脩而已但比羔鴈雉鹜之礼为轻故先儒以为至薄也然传记所谓束脩皆泛交之辞非専指弟子见先生之礼惟大唐六典云国子生初入置束帛一篚酒一壶脩一案为束脩之礼杜佑通典云唐开元礼有皇太子束脩国学生束脩州县学生束脩皇太子束脩束帛一篚凡五匹酒一壶凡二斗脩一案凡二脡州县学生束帛一篚凡一匹酒一壶凡二斗脩一案凡五脡而十脡为束之説古今盖不相通焉
　　反坫
　　郑氏曰反坫反爵之坫在两楹之间若与邻国为好防其献酬之礼更酌酌毕则各反爵于其上元按郑注以坫为主宾献酬反爵之处杂记云管仲镂簋而朱纮旅树而反坫郊特牲云台门而旅树反坫明堂位云反坫出尊崇坫康圭皆注云反坫反爵之坫也又内则云士于坫一孔彦达疏云士卑不得作阁但于室中作土坫庋食也又士虞礼云苴茅束之实于篚馔于西坫上又既夕云设棜于东堂下南顺齐于坫又士冠礼云爵弁皮弁缁布冠各一匴执以待于西坫南而于内则士虞礼既夕篇之坫俱无所注惟于士冠礼之坫则注云坫在堂角岂非反爵之坫有难尽通者乎坫字从土凡累土而为之者皆可名坫而坫亦有髙卑东西之不同非専为反爵説也尔雅云垝谓之坫郭璞注云在堂隅坫端也郉昺疏云坫者堂角堂之东南角为东坫西南角为西坫也然郑注反爵之坫则因两君之好为饮酒故耳本文谓坫之反而注谓爵之反其义有碍汲冢周书云乃立五宫咸有四阿反坫注云反坫外向室也黄东亦云反者向外之名坫者别设大门屏之名然则为两君之好有反坫者盖欲容其仪卫之众而为此向外之室耳据特牲以反坫与台门相聨汲冢书以反坫与四阿相联论语以反坫与树塞门相联恐均为宫室僣侈之事
　　谅隂
　　孔安国氏曰谅信隂犹黙也
　　朱子曰谅隂天子居丧之名未详其义
　　吴程氏曰谅隂礼记作谅闇郑氏读为梁庵谓既葬而柱楣前不及未葬之倚庐后不及既练之垩室而遂以梁庵总该三年亦不通矣
　　许谦氏曰谅隂天子居丧之名礼又作梁闇凡居父母之丧次在中门外东墙之下大夫士居倚庐谓以两木斜倚于墙外被以茅茨寝苫枕块常处此中诸侯亦为倚庐而加以围幛天子则立柱前有梁形稍如屋楣故曰梁闇
　　元按孔氏以隂为黙黙者不言之谓然谅隂之下又云三年不言则语意重复矣尚书谅作亮説命篇云王宅忧亮隂三祀无逸篇云乃或亮隂三年不言礼记隂作闇丧服四制篇云髙宗谅闇三年不言郑注云谅古作梁楣谓之梁闇庐也庐有梁者所以柱楣也又仪礼丧服篇云居倚庐寝苫枕块既虞翦屏柱楣既练舎外寝郑注云楣谓之梁柱楣所谓梁闇也贾疏云柱楣者前梁谓之楣楣下竖柱施梁乃夹户旁之屏也又礼记丧大记篇云父母之丧居倚庐不涂君为庐宫之大夫士防之既葬柱楣涂庐不于显者君大夫士皆宫之凡非适子自未葬以隐者为庐郑注云宫谓围幛之也隐者谓不欲人属目盖庐于东南角也天子诸侯之居庐当在未葬之前谅闇则在既虞之后滕文公五月居庐是也又晋书云武帝泰始四年皇太后崩有司奏前代故事倚庐中施白缣帐蓐素牀至十年元皇后崩依汉魏旧制既葬帝及羣臣皆除服诏羣臣议皇太子亦应除否于是卢钦魏舒杜预等以古之谅闇三年乃除服心丧三年天子居丧斩之制既葬而除降服而谅闇以终制于是皇太子遂除衰麻而谅闇终丧是以谅闇为心丧三年也是时羊祜摰虞范宣等皆议古礼天子服丧三年非心丧三年盖合孔子通丧之説惜乎晋主不从焉
　　临丧
　　冯椅氏曰临丧谓临他人之丧
　　元按临当读作去声韵书云众大哭曰临礼记云临丧则必有哀周礼云王吊临注云以尊适卑曰临然歴代丧礼有举临之制以卑适尊亦曰临不知称自何时也
　　大葬
　　孔安国氏曰君臣礼葬
　　元按周礼春官冢人掌公墓之地辨其兆域而为之图以爵等为邱封之度与其树数注云别尊卑也又曰大丧既有日请度甫竁注云既有日既有葬日也盖自卿大夫以上之丧谓之大丧则其葬亦谓之大孔子尝为司寇大夫之官既去位无家臣则不得大葬也
　　祷
　　朱子曰祷者悔过迁善以祈神之祐也
　　元按周礼小宗伯之祷祠都宗人家宗人之祷祠皆为国有大故大烖非为疾病也惟女祝掌内祭祀祷祠之事以时招梗禬禳以除疾殃男巫春招弭以除疾病而仪礼亦云疾病乃行祷于五祀子路请祷而孔子拒之者恐人驰情于溟漠之中所以建人极也故晋侯有疾卜者谓祟也而子产责之君身齐侯疥痁祝史将诛也而晏子劝其修徳楚昭王有疾不祭河也而孔子叹其知道岂无故哉荘子云孔子病子贡出卜孔子曰汝待也吾坐席不敢先居处若齐饮食若祭吾卜之久矣观圣人之所谓卜则知圣人之所谓祷也子路问事鬼神其请祷也固宜
　　诔
　　孔融氏曰诔祷篇名
　　元按古论语诔作讄説文云累其事以求祷也周礼大祝掌六祝之辞以事鬼神祗一曰顺祝二曰年祝三曰吉祝四曰化祝五曰瑞祝六曰防祝掌六祈以同鬼神祗一曰类二曰造三曰禬四曰禜五曰攻六曰説其称诔曰者必祈祷之书如大祝所掌六祝六祈之辞而子路引之以证有祷之礼也集注以诔为哀死之辞饶鲁以诔为祭文之类谬矣
　　舞雩
