<!-- { "loadSidebar": true } -->
　　金履祥氏曰殿兵家所谓防后也
　　元按司马法谋帅篇云夫前驱啓乘车大震倅车属焉注云大震即大殿也左传襄公二十三年秋齐侯伐卫先驱谷荣御王孙挥大殿商子游御夏之御冦注云先驱前锋军名大殿后军名王孙挥为前锋帅谷荣为御夏之御冦为大殿后军帅商子游为御故曰殿在军后也哀公十一年齐为鄎故国书帅师伐鲁孟孺子泄帅右师冉求帅左师及齐师战于郊樊迟请逾沟师入齐军右师奔齐人从之涉泗孟之反后入以为殿抽矢防其马曰马不进也然则孟之反为殿者为右师之殿耳是时顔羽邴泄俱在右师而同奔其左师有冉求为帅管周父为御樊迟为右乃获齐之甲首八十而不与右师同奔者岂冉求以武城三百人为已徒卒皆其所自选而季氏所益之甲士七千人皆其精兵也耶
　　论语类考卷十四

　　总校官知县【臣】杨懋珩
　　校对官中书【臣】程　琰
　　誊録监生【臣】徐　苞

　　钦定四库全书
　　论语类考巻十五
　　明　陈士元　撰
　　宫室考
　　宗庙
　　陈祥道氏曰庙所以象生之有朝也寝所以象生之有寝也建之观门之内不敢逺其亲也位之观门之左不忍死其亲也家语曰天子七庙诸侯五庙自虞至周所不变也是故虞书禋于六宗以见太祖周官守祧八人以兼姜嫄之宫则虞周七庙可知矣伊尹言七世之庙商礼也礼记荀卿谷梁皆言天子七庙不特周制也则自虞至周七庙又可知矣
　　朱子曰王制天子七庙三昭三穆与太祖之庙而七诸侯大夫士降杀以两而祭法又有适士二庙官士一庙之文大抵士无太庙而皆及其祖考也其制皆在中门之左外为都宫内各有寝庙别有门垣太祖在北左昭右穆以次而南天子太祖百世不迁一昭一穆为宗亦百世不迁二昭二穆为四亲庙髙祖以上亲尽则迁诸侯无二宗大夫无二庙其迁毁之次与天子同仪礼所谓以其班祔檀弓所谓祔于祖父者也
　　季本氏曰礼纬云唐虞五庙亲庙四祖庙一夏四庙至子孙五殷五庙至子孙六周五庙至子孙七孔頴达云夏无太祖宗禹惟五庙殷祖契而宗汤则六庙周尊后稷宗文王武王则七庙文武二祧当时谓之庙如诗所谓于穆清庙是也或以文武二世室亦礼家之附防耳明堂位曰鲁公之庙文世室也武公之庙武世室也春秋武公公桓公僖公皆称宫鲁公伯禽亦不应独有世室之称所谓世室屋坏者葢指祧主所藏之处也古者祧主未瘗之前虽其世在太祖之上必别有一屋以安神主而世世藏之各一室焉此以同堂异室为义故不曰某宫某庙而曰世室屋也礼家以为祧主藏于太庙左右夹室者非矣苟藏于夹室则祭有不及祧主之时其祝号笙磬之声岂不彻于一壁之外何以妥逺祖之灵乎周礼有先公之祧是祧以世分先后不以室分左右也
　　元按宗尊也尊奉之庙故曰宗庙考工记云夏后氏世室堂脩二七广四脩一五室三四步四三尺九阶四旁两夹防白盛门堂三之二室三之一殷人重屋堂脩七寻崇三尺四阿重屋周人明堂度九尺之筵东西九筵南北七筵堂崇一筵五室凡室二筵室中度以几堂上度以筵宫中度以寻野度以步涂度以轨庙门容大扄七个闱门容小扄三个注云世室者宗庙也重屋者正寝也三代或举宗庙或举正寝或举明堂互言之以明同制也夫周之明堂有五室孝经云周公宗祀文王于明堂则明堂亦为宗庙矣有明堂必有太室书云王入太室祼注云太室清庙也则明堂亦为清庙矣又月令以五室皆为太庙则太室亦为太庙矣古人建国左祖五庙乃在雉门之左而明堂则在南门之外有五庙之寝则明堂非祖庙即寝庙也周礼夏官仆掌五寝注云五寝之庙葢明堂有五室故有五寝明堂之名不见于周礼而见于考工记意在当时或称为寝庙也朱子云一世各为一庙庙有门有堂有室有房有夹室有寝四面有墙宋祁氏云周制有庙有寝以象人君前朝后寝也庙藏木主寝藏衣冠至秦乃出寝于墓侧故陵上更穪寝殿后世因之今宗庙无寝葢始于秦也尔雅云室有东西厢曰庙无东西厢有室曰寝庙中路谓之唐堂途谓之陈閍谓之门宫中之门谓之闱其小者谓之闺小闺谓之閤夫谓东西厢者即夹室前堂也寝前庙后宜有道有闱门有閤门或谓閤门在庙门外然説文以閤为门旁户耳岂得在庙门外哉朱子谓堂下之壁闱门在焉妇人入庙由闱门闱门如今东西掖在旁壁夫闱门既为妇人所由则当在庙屋之后而男子所由为閤门当在庙屋之前矣孙毓氏云宗庙之制外为都宫内各有寝庙各有门垣太祖在北左昭右穆差次而南贾公彦氏云诸侯五庙太祖之庙居中二昭居东二穆居西每门之前两旁有隔墙墙皆有閤门诸侯受聘于太祖庙太祖庙以西隔墙有三閤门东行至太祖庙凡经三閤门夫谓东行至太祖庙者自外门入折而东也葢以路寝门为内门又谓之中门则天子诸侯之雉门也其外门则臯门也入外门而曲折以入于庙门则大门在雉门之外而为臯门可知矣是公彦之説与孙毓左昭右穆差次而南者不同既云太庙西有三閤门则东亦以此为定规而无所容世室矣然则世室岂必居于太祖左右而列于昭穆之上哉
　　太庙
　　朱子曰太庙鲁周公庙
　　元按春秋文公十三年世室屋坏公羊氏云世室者何鲁公之庙也周公称太庙鲁公称世室羣公称宫周公何以称太庙于鲁封鲁公以为周公也周公拜乎前鲁公拜乎后曰生以养周公死以为周公主此鲁之太庙所以为周公庙也春秋成公三年新宫灾六年立武宫定公元年立宫哀公三年桓宫僖宫灾又明堂位云鲁公之庙文世室也武公之庙武世室也然则诸侯葢不止于五庙矣又僖公八年禘于太庙夫太庙为周公庙禘文王于周公之庙见文王无庙也文王无庙主藏于世室以世室仅可藏主其制不广不可以周公就文王故迁文王主禘于周公庙也文王迁就其庙则周公元妃安得不退避后寝乎昔人有女主退避之说葢以此也荀子宥坐篇云子贡观于鲁庙之北堂出而问于孔子孔子曰太庙之堂亦尝有説官致良工因丽节文非无良材也葢曰贵文也庄公二十三年秋丹桓宫楹明年春刻桓宫桷皆非礼也明堂位云鲁之太庙天子明堂库门天子臯门雉门天子应门山节藻棁复庙重檐刮楹达乡反坫出尊崇坫康圭疏屏天子之庙饰也若然则鲁庙僣甚非周公所定侯国之礼制矣孔子之每事问也岂无意哉
　　朝廷
　　朱子曰朝廷政事之所出
　　元按周制天子有四朝一曰外朝秋官朝士掌之二曰中朝夏官司士正其位三曰内朝即路寝之朝四曰询事之朝小司冦掌其政恒言三朝者以询事之朝非常朝故不言也杜佑云天子路寝门有五其最外曰臯门二曰库门三曰雉门四曰应门五曰路门路门之内则路寝也臯门之内曰外朝朝有三槐左右九棘近库门有三府九寺库门之内有宗庙社稷雉门之外有两观两观之外有询事之朝在宗庙社稷之间雉门内有百官宿衞之廨应门内曰中朝中朝东有九卿之台燕朝即路寝之朝太仆掌之陈祥道云周官太仆掌燕朝之服位宰夫掌治朝之法司士掌朝仪之位朝士掌外朝之法此言天子之朝也礼记文王世子云公族朝于内朝庻子掌之其在外朝司士掌之又玉藻云朝服以日视朝于内朝退适寝路听政然则文王世子与玉藻所谓朝者诸侯之朝也葢天子库门之外外朝也朝士掌之路门之外治朝也宰夫司士掌之路寝燕朝也太仆掌之诸侯亦有路寝有外朝则文王世子所谓内朝者玉藻所谓路寝也玉藻所谓内朝者文王世子所谓外朝也玉藻于路寝之外言内朝则又有外朝矣诸侯内朝
　　司士掌之其官与天子同燕朝庻子掌之其官与天子异天子有五门而诸侯惟有臯应路三门而已明堂位穪鲁公之宫云库门天子臯门雉门天子应门言名制二兼四是鲁无臯门应门矣檀弓云鲁庄公之丧既塟而绖不入库门是库门在雉门外矣郊特牲云绎于库门内言逺当于庙门庙在库门之内也小宗伯云右社稷左宗庙则外朝在库门之外臯门之内明矣又鲁语云天子及诸侯合民事于外朝合神事于内朝注云神事谓祭祀也民事谓颁政事也然则孔子之在朝廷葢在外朝也
　　公门
　　元按诸侯有三门皆谓之公门此所谓公门乃孔子入朝之处葢应门也曲礼云龟防几杖席葢重素袗絺绤不入公门苞履扱祍厌冠不入公门书方衰凶器不入公门葢公门尊严不轻入也又考工记云应门二彻参个注云正门谓之应门谓朝门也彻辙也二彻之内八尺参个三八二丈四尺也此言天子之门而诸侯之礼则有降杀其门或狭于此然聘礼乃侯国之礼而疏引二彻三个为证岂门制或有同与
　　中门
　　朱子曰中门中于门谓当枨闎之间君出入处元按尔雅云枨谓之楔注云门两旁木葢门有二扉其两旁有长木谓之枨又名楔门之中有一短木谓之闑又名橛左右扉各有中左扉之中在闑东枨西右扉之中在闑西枨东此左右以内视外而言也然门以向堂为正谓自外视内也大抵左扉是主出入之道右扉是宾出入之道古人常掩左扉惟以右扉出入故玉藻云阖门左扉立于其中谓右扉之中也又云君入门介拂闑大夫中闑与闑之间士介拂枨宾入不中门不履阈公事自闑西私事自闑东此皆言宾客之事也又燕礼与大射礼俱云卿大夫皆入门右曲礼云大夫士出入君门由闑右此所谓右自外而视之者也故燕礼注云凡入门而右由闑东左则由闑西由闑东者是臣朝君之法由闑西者是聘宾入门之法论语所记立不中门者左扉之中也中者君出入之道臣入不敢由此必近闑东况敢中门而立乎
　　履阈
　　朱子曰阈门限也礼士大夫出入公门由闑右不践阈
　　元按尔雅云柣谓之阈郭璞孙炎皆注为门限邢昺云经传诸注皆以阈为门限谓门下横木为内外之限也俗谓之地柣
　　过位
　　朱子曰位君之虚位谓门屏之间人君宁立之处元按曲礼云天子当依而立诸侯北面而见天子曰觐天子当宁而立诸公东靣诸侯西面曰朝孔頴达疏云依状如屏风以绛为质髙八尺东西当户牖之间绣为斧文也亦曰斧依觐礼云天子设斧依于户牖之间郑注云依如今绨素屏风斧谓之黼是也依一作扆尔雅云牖户之间谓之扆门屏之间谓之宁即周礼所谓外朝也但天子外屏其屏在路门外诸侯内屏其屏在路门内则宁立之处天子当在门外屏内诸侯当在屏外门内此为不同耳朱子谓人君宁立饶鲁谓古无坐见臣下之礼至秦尊君卑臣始有君坐臣立之制是今之朝仪用秦制也古者朝防君臣皆立公西赤束带立于朝史记谓秦王一旦捐宾客而不立是也孔子过君之虚位者葢国有朝防则君立于门屏之间而卿大夫士之朝位各列于门外之东西故孔子入门之时须过门屏之间以就朝位君犹未视朝故云虚位也
　　萧墙　树塞
　　朱子曰萧墙屏也又曰屏谓之树塞犹蔽也设屏于门以蔽内外也
　　元按邢昺氏云萧之为言肃也君臣相见之礼至屏而加肃焉是以谓之萧墙金履祥氏云谓之萧墙者虽设屏以限内外而萧疎可以通望内外如汉罘罳之类夫既曰蔽内外而又曰萧疎通望非墙屏之制矣葢因明堂位云疏屏天子之庙饰注云疏刻也屏树也刻为云气虫兽如今桴思也桴思一作罘罳故
