<!-- { "loadSidebar": true } -->
　　晁説之氏曰石经嗅作戞谓雉鸣也
　　元按书云髙宗彤日越有雊雉诗云雉之朝雊尚求其雌又云有鷕雉鸣月令云季冬雉始雊是雉鸣曰雊而鷕者其声也何尝以雉鸣为戞哉篇海云嗅鼻审气也故邢氏以为三嗅其气而起者从何晏之注也春秋运斗枢云机星散为雉左传剡子云少昊之立以鸟名官丹鸟氏司闭五雉为五工正杜预注云丹鸟鷩雉五雉雉有五种尔雅云南方曰翟东方曰鶅北方曰鵗西方曰鷷伊洛而南曰翚是也尔雅又云秩秩海雉鸐山雉然则山梁雌雉其名鸐者与师
　　旷禽经云首有彩毛曰山雉张华注云山雉长尾不入鬰林恐伤其尾雨则避岩下恐濡湿也传云孔子去鲁作雉噫之歌杨慎云孔子覩雉之飞鸣叹曰时哉时哉因为雉噫之歌也扬子法言云孔子去鲁而雉噫注云雉噫犹梁鸿五噫之类歌叹之声也史记及家语载孔子去鲁歌曰彼妇之口可以出走此即雉噫之歌唐人所谓聆凤衰于接舆歌雉噫于桓子是也雉有耿介之节周礼春官士执雉仪礼士相见之贽各用雉注云取其交际有时是也雉有文明之象易云离为雉书云华虫是也吕氏春秋云子路掩雉而复释之注云不欲夭物故释之也是三嗅非审气之説矣
　　牡
　　孔安国氏曰殷家尚白未变夏礼故用牡
　　元按牡黒牲也檀弓云夏后氏尚黒戎事乘骊牲用殷人尚白戎事乘翰牲用白周人尚赤戎事乘騵牲用骍郑云戎兵也马黒色曰骊白色曰翰赤色曰騵黒类骍赤类也礼纬云天命以黒故夏有圭天命以赤故周有赤雀防书天命以白故殷有白狼防钩夫纬家之言虽不足据然三代迭更服色则革命之政所必有者然汤之誓师伐桀用牡以告皇皇后帝而武王誓师伐纣亦类于上帝宜于冡土岂秦誓之时周制未定亦用殷之白牲乎无所考也
　　骍角
　　朱子曰犂杂文骍赤色周人尚赤牲用骍角周正中牺牲也
　　元按集韵犂与黧通黒黄色也周祭用骍周礼牧人
　　掌六牲凡阳祀用骍牲洛诰云王在新邑烝祭歳文王骍牛一武王骍牛一鲁颂云皇祖后稷享以骍牺又云白牡骍刚牺尊将将注云骍刚鲁公之牲也白牡殷牲也又明堂位云殷白牡周骍刚注云骍刚赤
　　色谓之角者祭天地之牛角茧栗宗庙之牛角握社稷之牛角尺故云中牺牲也
　　饩羊
　　郑氏曰牲生曰饩
　　元按左传哀公十二年子服景伯谓子贡曰侯伯致礼地主归饩注云饩生物又哀公二十四年晋师乃还饩臧石牛注云生曰饩聘礼云归飱饔饩五牢饪一牢注云饩生牲也惟僖公三十三年皇武子曰饩
　　牵竭矣注云牲腥曰饩牲生曰牵与前注不同者盖以饩与牵对言则牵是牲可牵行饩是牲已杀者故曰牲腥曰饩也以饩与饪对言则饪是熟肉饩是生肉也故曰牲生曰饩
　　千驷
　　孔安国氏曰千驷四千匹
　　朱子曰驷四马也
　　元按四马为驷者一车之用两服两骖也周礼校人颁良马而养乘之乘马一师四圉三乘为皁皁一趣马三皁为系系一驭夫六系为廐廐一仆夫六廐成校校有左右驽马三良马之数丽马一圉八丽一师八师一趣马八趣马一驭夫天子十有二闲马六种邦国六闲马四种家四闲马二种注云校有左右则十二廐为十二闲良马一种者百有二十二匹五种合二千五百六十匹驽马三之则为一千二百九十六匹合五良一驽凡三千四百五十六匹此天子十二闲之马数而齐景公有马四千匹是富过天子矣
　　记云问国君之富数马以对若以司马法计之则天子提封百万井戎马四万匹谓之万乘诸侯千乘大夫百乘者非以廐闲之马言也葢成周之马有养于官有藏于民如丘甸歳取一马之制此藏于民者也不仰国家刍秣有事徴召而已然天子之都诸侯之国大夫之家皆有廐闲以畜马此养于官者也景公
　　之马葢养于官者然有马千驷而无徳可称其与衞文公騋牝三千而诗人致咏者异矣君子之埀名后世也诚不以富哉
　　十乘
　　朱子曰十乘四十匹也
　　元按郑众云四匹为乘邢昺曰古者以四马驾一车故谓四马为乘也陈文子有马十乘此亦自养之马非采邑所出者如郑西宫之乱子国为盗所杀子产以车十七乘出讨贼子产为大夫乃百乘之家若徴马于郊野之间盗贼卒至何以得集所谓十七乘之马皆其养之于家者也许谦云周制大夫四闲一良三驽则八百六十四匹掌牧者六百八十三人然大
　　国之卿四大夫禄其田不过三千二百亩上农夫可食二百八十八人而已祭祀服御宾客之需皆出于此固不能全以养马供牧也今畜马八百六十四匹而牧者六百八十三人何以给之哉然许氏不知周制所谓大夫四闲者乃天子之大夫授地视侯伯者也若侯国之大夫则如陈文子十乘亦谓之富岂有四闲之马哉
　　兕
　　朱子曰兕野牛也
　　元按尔雅云兕野牛郭璞注云一角青色重千斤交州记云兕一角长三尺余形如马鞭柄説文云兕如野牛青色其皮坚厚可制铠夫谓之如野牛则兕非野牛矣小雅云匪兕匪虎率彼旷野是虎兕本旷野之物而置之柙中非有典守之人岂能保其不出柙哉兕猛兽也古人饮酒以其角为觥寓戒意焉兕有水陆二种战国防云楚王游于云夣有狂兕忽至王弯弓而射之此陆兕也论衡云师尚父为周司马伐纣渡孟津杖钺把旄号其众曰苍兕夫苍兕水中之兽善覆人舟此水兕也
　　虎豹
　　孔安国氏曰皮去毛曰鞟虎豹与犬羊别以毛文异耳
　　元按易云大人虎变其文炳也君子豹变其文蔚也是虎豹之毛有文者也玉藻云犬羊之裘不裼注云质畧无文饰是犬羊之毛无文者也鞟譬则质毛譬则文虎豹譬则君子大羊譬则野人子贡之意主于文故曰虎豹之鞟犹犬羊之鞟然君子之质自与野人不同虎豹犬羊之鞟岂真无辨哉又虎皮谓之臯比愚竟莫晓其义朱子賛横渠云勇撤臯比葢以虎皮为讲席也然唐时戴叔伦诗云猊座翻萧索臯比喜接连是以臯比为讲席唐时已然矣以猊座对臯比则比与皮音义当同秇林伐山云古以虎皮包弓矢谓之櫜乐记云包以虎皮名曰建櫜郑注云兵甲之衣曰櫜櫜一作臯周礼地官云宜膏物注云膏当为櫜是膏櫜膏古字通用然称虎友为臯比其来乆矣左传庄公十年夏六月齐师宋师次于郎公子偃自雩门窃出防臯比而先犯之杜预注云臯比虎皮也葢以虎皮蒙马而先犯之也是臯比非但可以为讲席乃虎皮之别称耳而字义终未能洞然也
　　蔡龟
　　包咸氏曰蔡国君之守龟出蔡因以为名焉长尺有二寸
　　朱子曰蔡大龟也
　　元按汉书云元龟为蔡非四民所得居元龟长尺二寸公龟九寸侯龟七寸子男龟五寸家语漆雕平对孔子云臧氏有守黾其名曰蔡文仲三年而为一兆武仲三年而为二兆是蔡乃龟之名耳郑包咸皆云出蔡地因以为名不知何据又左传臧武仲得罪于鲁出奔邾使告其兄贾于铸且致大蔡焉贾再拜受龟乃立臧为为臧氏后其子昭伯尝如晋从弟防窃其寳龟偻句以卜吉后季平子立防为臧氏后防曰偻句不余欺也注云偻句寳龟所出地名岂臧氏二龟一名蔡一名偻句乎周礼龟人云六龟之属各有名物葢龟以径尺为寳诸侯以之守国易云十朋之龟是也大夫藏龟僣矣
　　草木考
　　五谷
　　朱子曰五谷不分犹言不辨菽麦尔
　　元按五谷之称见于经传多矣郑云五谷麻黍稷麦豆也月令云春食麦夏食菽季夏食稷秋食麻冬食黍注云麦属木黍属火麻属金菽属水稷受土周礼职方氏扬荆宜稻青宜稻麦雍冀宜黍稷幽宜三种兖宜四种豫并宜五种注云三种黍稷稻也四种黍稷稻麦也五种黍稷菽麦稻也汲冡周书云禾黍居东方黍居南方稻居中央粟居西方菽居北方越絶书云五谷者万民之命国之重寳东方麦稻西方多麻北方多菽中央多禾説文云禾嘉谷也木旺而生金旺而死麦金也金旺而生火旺而死黍禾属秔稻属也秫稷属稷五谷之长也粟嘉谷之实也崔豹古今注云稻之黏者为秫禾之黏者为黍广雅云大麦麰也小麦麳也尔雅云粢稷也稌稻也又云戎菽谓之荏菽此五谷之别名也周礼冡宰三农生九谷郑众云九谷黍稷秫稻麻大小豆大小麦郑则谓九谷无秫大麦有梁苽也又膳夫馈食用六谷注云六谷稌黍稷梁麦苽也食医所谓牛宜稌羊宜黍豕宜稷犬宜梁鴈宜麦鱼宜苽也星经又有八谷稻黍粟麻大小麦大小豆也易诗俱有百谷之称又杨泉物理论云梁者黍稷之总名稻者溉种之总名菽者众豆之总名三谷各二十种为六十蔬果之实助谷各二十是为百谷谷者众种之大名也
　　匏瓜
　　朱子曰匏瓠也匏瓜系于一处而不能饮食人则不如是也
　　元按埤雅云长而瘦上曰瓠短颈大腹曰匏诗云匏有苦叶是也匏瓜葢苦瓜系于彼而人不食者也金履祥云此二句葢当时俗语耳黄震日抄云黄勉斋宰临川时见临川人应抑之天文图有瓠瓜星其下注云论语吾岂匏瓜正指星言葢星有瓠瓜之名徒系于天而不可食与维南有箕不可簸扬四句同义又建昌吴觐附此于四书疑义中
　　瓜
　　陆徳明氏曰鲁论瓜作必
　　元按大戴礼云五月乃瓜乃瓜者治瓜之辞也八月剥瓜剥瓜者畜瓜之时也礼记云为天子削瓜者副之巾以絺为国君者华之巾以绤为大夫累之士防之庶人龁之此贵贱食瓜之等也又曰瓜祭上环而诗人之献皇祖亦云田有瓜卢谌祭法以夏祠秋祠皆用瓜然则孔子食瓜未必不祭始种瓜人也若曰疏食菜瓜孔子必祭祭必敬亦无不可何必曰瓜作必乎余冬序録亦云当以瓜为句
　　姜
　　元按本草云姜味辛微温久服去臭气通神明春秋运斗枢云璇星散为姜土失徳逆时则姜有翼而不辛援神契云椒姜御湿檀弓云食肉饮酒必有草木之滋焉葢谓姜桂之类也急就章云葵韮葱防蓼苏姜顔师古注云姜御湿菜也辛而不荤故齐者不撤焉
　　藻
　　邢昺氏曰藻水草有文者也
　　元按诗云于以采藻于彼行潦注云藻聚藻也左传
　　云苹蘩蕰藻之菜注云蕰聚也此草好聚生故言蕰藻也陆机云藻生水底有二种其一种叶鸡苏茎大如箸长四五尺其一种茎大如钗股叶知蓬蒿谓之聚藻然则藻之有文者葢聚藻也虞舜作服绘藻以
　　象其文而臧文仲居蔡画藻于棁亦取其文也
　　松柏栗
　　孔融氏曰凡建邦立社各以其土所宜之木
　　元按禹贡青州铅松恠石荆州杶榦括柏是才于五方各有所宜也故邢昺云夏都安邑宜松殷都亳宜柏周都丰镐宜栗是各以其土所宜木也白虎通引书云太社唯松东社唯柏南社唯梓西社唯栗北社唯槐厥兆天子爵今书无此语又公羊传云虞主用桑练主用栗则三代所奉社或以松柏栗为神之主非植此木也杜预程伊川俱有此说葢以左传陈侯拥社以见郑子展拥社者谓载社主以往也古以木为主而后世更以石图坚永耳春秋正义云古论语哀公问主于宰我孔郑以为社主张包周并以为庙主是周礼庙主用栗后代循之至今未改也
　　唐棣
　　何晏氏曰唐棣栘也华反而后合
　　元按尔雅云唐棣栘也郭璞云似白杨江东呼扶栘陆机云一名雀梅其华或白或赤本草云扶树即唐棣也亦名栘杨团叶弱蒂微风大摇此即召南何彼
