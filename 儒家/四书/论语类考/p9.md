<!-- { "loadSidebar": true } -->
　　朱子曰柴孔子弟子姓高字子羔
　　元按弟子传云高柴字子羔齐人敬仲傒十代孙也少孔子三十嵗子羔长不盈五尺受业孔子孔子以为愚郑氏云子羔卫人左传作子羔而家语则作子高礼记又作子臯唐赠共伯宋封共城侯一统志云墓在沂州西南一百三十里又开封府太康县西亦有柴墓
　　牢
　　朱子曰牢孔子弟子姓琴字子开亦字子张
　　元按琴牢卫人也家语载之而史记弟子传不载庄子谓琴张与子桑戸孟之反三人为友唐赠南陵伯宋封平阳侯
　　孺悲
　　朱子曰孺悲鲁人尝学士防礼于孔子
　　元按礼记杂记云恤由之防哀公使孺悲之孔子学士防礼士防礼于是乎书注云时人僣上士之防礼丧礼已废孔子以教孺悲国人乃复书而存之是孺悲盖孔子弟子也而史记家语皆不入弟子之列故朱子止称鲁人而不称弟子岂因孔子辞以疾而絶之耶然歌瑟使闻则固未尝深絶之其视鸣鼓攻求者何如而孺悲独不以弟子称何也
　　陈亢
　　朱子曰子禽姓陈名亢孔子弟子或曰亢子贡弟子未知孰是
　　元按陈亢陈人也家语收在孔子弟子篇中而史记弟子传不载焉今考论语子禽两问子贡一问伯鱼无请问孔子之事其谓子贡过恭于仲尼盖推尊其师也穪子贡为子穪孔子为仲尼他无此例以此推之当为子贡弟子无疑宋封南顿侯一统志云墓在开封府太康县北
　　互乡童子　阙党童子
　　元按互乡童子孔子与其进阙党童子孔子使之将命是皆得事孔子者但姓名俱无考耳







　　论语类考卷六
　　钦定四库全书
　　论语类考卷七
　　明　陈士元　撰
　　人物考
　　尧
　　元按史记五帝本纪惟云帝尧不书姓氏索隠云姓伊祁氏然伊祁乃炎帝之姓盖以尧与炎帝俱火徳王故谓尧为炎帝后而汉书遂以尧为炎帝子姓伊祁谬矣世纪云庆都寄居于伊长孺家故尧从母所居为姓灵台碑云昔者庆都氏姓曰伊则伊其母姓岂得为尧姓乎路史云帝尧姬姓帝喾之第二子也母陈丰氏曰庆都生尧于丹陵是曰放勲年十有三佐摰封埴受封于陶又改封于唐年十六以唐侯践帝曰陶唐氏都于平阳安邑以火纪徳在位七十载欲逊位于是四岳举舜又三载尧已八十九嵗荐舜于天以摄事一百载尧乃殂落寿一百十六嵗春秋元命苞云尧眉八采是谓通明尚书中侯云帝尧即政荣光出河龙马街甲世纪云尧二十登帝位厨生翣脯阶生蓂荚在位九十八年寿一百十八嵗后世称为尧云夫尧乃陶唐氏之名而索隠则以尧舜禹为谥然尧曰咨汝舜舜曰咨汝禹汝弃汝契若以为谥则弃契垂益防龙皆谥乎孟子云放勲乃殂落屈原云就重华而陈辞故路史又以尧名放勲舜名重华夫放勲者总名帝尧徳业之大也重华者帝舜重尧之华也岂可以为尧舜之名号乎郑氏云尧逰城阳而死葬焉外纪云尧葬于谷林子十人长曰监明先死监明之子式封于刘其后有刘累事存汉纪尧娶富宜氏生朱朱傲使出就丹尧崩舜封朱于房为房侯谓之虞賔夏后封之唐朱之庻弟九传铸冀郇栎函高唐上唐唐杜皆其后也而御龙豕韦范随士刘之姓见左传
　　舜
　　元按帝舜有虞氏姚姓其先国于虞为虞姓王符氏姓志云舜姓虞而史伯亦称虞幕则其上世为虞矣书云有鳏在下曰虞舜则虞舜防时止姓虞而名舜可知史记云舜祖句望出于颛顼非也予尝着荒史有辨矣风俗通云舜祖幕左传云舜祭幕路史云虞幕生乔牛乔牛生瞽叟是虞幕为舜祖而舜姓虞也纲目前编云尧即位四十有一载甲申舜生于诸冯索隠云舜母曰握登苏氏古史云舜生于诸冯之姚墟故为姚姓居于沩汭故为沩姓金履祥氏云诸冯沩汭皆在今河东县孟子以舜生诸冯为东夷之人盖对文王西夷而言犹云东方西方耳故曰地之相去千有余里盖自河中至岐周千余里也而说者指齐之歴山濮之雷夏为舜耕渔之地或又指防稽上虞牛羊村百官渡为舜所居其谬殊甚舜本虞帝之名一徙成市再徙成都万章云谋盖都君而皇甫谧遂以都君为舜之字路史云目瞳重曜故曰舜而字曰重华世纪云因瞳子名重华春秋演孔图云舜目四瞳谓之重明尸子与淮南子皆云舜两瞳子是为重明罗苹氏云目动曰舜与瞬同诸说皆非也尧舜禹字义古无定注广雅云尧晓也郑氏礼记注云舜充也玉篇云禹舒也或云尧逊也舜运也禹举也余冬録云舜准也循也禹辅也汤攘也又谥法云翼善传圣曰尧仁圣盛明曰舜受禅成功曰禹此皆后人臆说耳舜年三十为百揆三十三摄天子事六十而尧崩服尧三年防即天子位在位四十八载而崩于鸣条寿一百十嵗三妃娥皇盲无子女英生义均及季厘义均封于商是为商均季厘封于缗次妃癸比氏生二女曰宵明曰烛光是为湘神庻子七人而圭胡负遂庐蒲卫甄潘饶番傅邹息其何母辕余姚上虞濮阳余虞西虞无锡巴陵衡山长沙皆其裔也
　　禹
　　元按夏后姒姓名禹一曰伯禹又曰大禹索隠以禹为谥史记以文命为名或又以文命为字薛应旂氏云禹字高宻盖据世纪之说皆非也前已辨矣路史云禹之先出于颛顼颛顼生骆明骆明生白马生是为伯鲧字熈汶山广柔人也封于崇故曰崇伯舜遏之羽山三年而死初纳有莘氏曰志是为修己生禹于僰道之石纽乡长于西羗西夷之人也三十娶涂山氏纲目前编云尧在位七十有二载乙卯舜使禹平水土八十有一载甲子封于有夏舜在位三十有二载丁巳命禹总师戊午叙洪范九畴四十有八载甲戌舜崩乙亥禹避于阳城丙子禹即位在位八嵗崩于防稽年百有六嵗以金纪徳故又称白帝礼纬含文嘉云禹卑宫室垂意于沟洫百谷用成神龙至灵服尚书璇玑钤云禹开龙门导积石圭出刻曰延喜鬻子云禹饭一馈而七起世纪云禹手足胼砥故世传禹病偏枯足不相过至今巫称禹歩焉禹庙谥议云禹桀皆后世易名周人革民视听故以行为谥乃谥夏之末王为桀而追谥其始祖为禹也岂其然哉
　　稷
　　元按稷名弃周本纪云其母有邰氏女曰姜嫄为帝喾元妃姜嫄出野见巨人迹践之有孕居期生子以为不祥弃之隘巷林中寒氷皆有异遂收养焉初欲弃之因名曰弃及为成人好耕农尧举为农师天下得其利舜封之于邰号曰后稷别姓姬氏路史云弃字曰度辰勤百谷而死于黒水之山娶姞生蠒世为后稷周礼大司徒注云弃为尧稷官立稼穑死配稷名为田正诗人谓之田祖履迹之异则前贤辨之悉矣
　　臯陶
　　元按路史云少昊之裔子取颛顼氏之女曰修生大业大业取少典氏之女曰华生陶陶生而马喙渔于雷泽帝舜以为士师陶一振褐而不仁者逺乃立犴狱造科律听狱执中而天下无寃封之于臯是曰臯陶舜禅禹禹逊之陶辞焉卒于臯寰宇记云六安北有臯陶冡夏本纪云帝禹立而举臯陶荐之且授政焉而臯陶卒封臯陶之后于英六或在许又左传文公五年秋楚仲归防六冬公子爕防蓼臧文仲曰臯陶庭坚不祀杜预氏注云臯陶字庭坚罗泌氏云臯陶乃少昊之后而庭坚则高辛氏之子六乃臯陶之后而蓼则庭坚之后也预旣误以庭坚为臯陶字复以蓼为臯陶后失之矣盖臯陶之后有舒蓼而非蓼也舒蓼偃姓而蓼则姬姓蓼防而舒蓼犹存至宣公八年舒蓼始防臯陶之裔世为理官其后逃难伊墟为李氏是为之祖
　　舜臣五人
　　朱子曰五人禹稷契臯陶伯益
　　元按舜有臣五人禹稷臯陶三人解见于前兹考契益二人路史云契帝喾之子帝喾次妃有娀氏曰简狄感鳦致胎疈而生契聪明而仁尧命为司徒使布五教封于商赐姓子氏商人谓之王诗称天命鸟降而生商毛传以鳦降为祀郊禖之候而史迁乃有吞践之说苏洵氏辨之详矣至于伯益之世系则史传不同路史云颛顼娶邹屠氏生禹之祖及八凯伯益八凯之一也字隤敳为唐泽虞是为百防将军佐禹治水封于梁舜禅禹禹逊于益辞焉年过二百嵗史记秦本纪云帝颛顼之裔孙曰女修生子大业大业娶少典之子曰女华生大费与禹平水土已成禹曰非予能成亦大费为辅帝曰咨尔费賛禹功其赐尔皁斿尔后嗣将大出乃妻以姚女佐禹调鸟兽鸟兽驯服是为柏翳赐姓嬴氏索隠云此秦赵之祖一名柏翳尚书谓之益世本汉书谓之伯益观史记上下诸文柏翳与伯益是一人无疑罗泌氏则云柏翳者少昊之后臯陶之子而伯益乃颛顼之第三子刘秀表亦云夏禹治水伯益与柏翳主驱禽兽是翳益为二人金履祥氏云秦纪谓柏翳佐禹治水驯服鸟兽即尚书所谓随山刋木曁益奏庻鲜食益作朕虞若予上下鸟兽者也唐虞功臣独四岳不名其余未有无名者岂有柏翳之功如此而尚书不槪见乎泌之好异要非事实也
　　羿
　　朱子曰羿有穷之君善射
　　罗泌氏曰夷羿有穷氏穷国之侯也偃姓左臂修而善射五嵗得法于山中传楚狐父之道又学射于吉甫以善射着尝从呉贺北防见雀焉贺命射左目羿中厥右耻之由是每进妙中高出天下迨事夏王夏太康滔滛无度畋于有洛之表十旬不反羿因民弗忍兵于河以距之太康失邦仲康立于时羲和沈湎于酒叛官离次将羿是与王命侯征之羿遽隠慝及相之立爰逐相而自立因夏民代夏政自鉏迁于穷石防乐正后防之子伯封于是益恃射不修民事而蔽于从禽武罗伯困熊髠厐围皆贤臣也乃弃之而信任伯明氏之谗子寒浞又以厐门为受教之臣浞乃蒸取羿室纯狐谋杀羿而虞羿于畋羿弗察也八年归自畋厐门取桃棓杀之
　　元按尚书称大康尸位乃盘逰无度畋于有洛之表十旬弗反有穷后羿因民弗忍距于河穷国名也羿居穷石之地故以穷为国号孔安国注尚书云羿诸侯名杜预注左传云羿有穷君之号又説文云羿帝喾射官也贾逵云羿之先祖世为先王射官故帝喾赐羿弓矢使司射又尧之臣有羿亦善射是羿乃善射之穪非人名也左传襄公四年魏绛云昔有夏之方衰也后羿自鉏迁于穷石因夏民以代夏政注云禹孙太康滛于失国夏人立其弟仲康仲康卒子相立羿遂伐相号曰有穷孔頴逹云羿废太康而立其弟仲康及后相旣立羿代夏政则羿必自立为天子逐出后相后相依斟灌斟寻夏祚未防盖与羿并称王也及寒浞杀羿因羿室而生浇浇已长自能用兵始防后相相死之后始生少康少康生杼杼又年长能诱豷始得防浞而立少康自太康失邦至少康绍国当有百载据此则夏乱甚矣而夏本纪云仲康崩子相立相崩子少康立不言羿浞之事是迁之踈也
　　奡
　　朱子曰奡春秋传作浇浞之子也后为夏少康所诛罗泌氏曰寒浞者猗姓寒君伯明氏之谗子弟也寒君恶之弃诸穷穷羿收之立以为相而信使之羿逐后相自立而荒逰浞乃蒸羿室已而杀羿袭其号且因其室生浇及豷浇惟恃力荡舟走陆是曰奡浞任诈伪而不徳于民使浇帅师防斟灌斟寻氏处浇于过处豷于戈杀夏后相爰革夏命四十有三年为伯靡所杀
