<!-- { "loadSidebar": true } -->
　　元按孔氏以朝服为皮弁服者士冠礼云皮弁服素积缁带素韠郑注云此臣与君视朔之服也故孔氏以皮弁为吉月之朝服然郑注又云皮弁者以白鹿皮为冠也皮弁之衣用布十五升其色象焉又素衣麑裘为视朔之服是冠与衣之色俱白矣周礼司服云视朝则皮弁服凡甸冠弁服注云皮弁之衣用缁布而裳则积素以象皮弁耳此又与素衣麑裘裳不合也弁师云王之皮弁防五采玉璂象邸玉笄诸侯及孤卿大夫之韦弁皮弁各以其等为之注云韦弁皮弁侯伯璂饰七子男璂饰五玉皆三采孤璂饰四五命之卿璂饰三再命之大夫璂饰二玉皆二采此皮弁之制也记云天子与其臣皮弁以日视朝诸侯与其臣皮弁以朔视朝朝服以日视朝郊特牲云三王共皮弁素积祭仪云君皮弁素积以巡牲又云君皮弁素积卜三宫之夫人世妇使入于蚕室又云大学始敎皮弁祭菜然则皮弁之服岂但施于视朔而已哉葢皮弁乃天子至士通用之服以仪礼士冠士防考之则皮弁之上有爵弁以周礼司服考之则皮弁之上有韦弁但不如皮弁之用为多也孔子于吉月必朝服而朝者葢致仕不忘其君而孔邢俱以朝服为皮弁服其或以鲁君不视朔乃服视朔之服以存礼也乎若夫因君视疾加朝服拖绅者乃端常朝之服因乡人傩而朝服立阼阶者乃祭服耳葢大夫祭以朝服冠以皮弁服祭服以存室神也
　　帷裳
　　王肃氏曰衣必有杀缝唯帷裳无也
　　朱子曰朝祭之服裳用正幅如帷要有襞积而旁无
　　杀缝其余若深衣要半下齐倍要则无襞积而有杀缝矣
　　元按释名云帷围也广雅云帷幕帐也朝祭之服上衣必有杀缝在下之裳其制正幅如帷名曰帷裳则无杀缝其余服制如深衣之类必有杀缝故丧服之制裳内削幅注云削犹杀也辅广云礼服取其方正故裳用正幅而人身之要为小故于要之两旁为襞积即今衣折也陈傅良云深衣之裳以布六幅斜裁为十二幅三分之一在上三分之二在下要狭齐阔要不用劈积而旁有斜裁之杀缝杀也者谓要杀于齐一半也

　　论语类考卷十七
<经部,四书类,论语类考>
　　钦定四库全书
　　论语类考卷十八
　　明　陈士元　撰
　　冠服考【第二】
　　绅　带
　　邢昺氏曰以带束腰垂其余以为饰谓之绅
　　朱子曰绅大带之垂者
　　陈祥道氏曰玉藻天子素带朱里终辟诸侯素带终辟大夫素带辟垂士练带率下辟并纽约用组三寸长齐于带绅长制士三尺有司二尺五寸大夫大带四寸杂带君朱緑大夫华士缁辟二寸再缭四寸凡带有率无箴功辟犹冠裳之辟积也率缝合之也天子诸侯大带终辟则竟带之身辟之大夫辟其垂士辟其下而已杂饰也饰带君朱縁大夫华士缁故仪礼士冠主人朝服缁带冠者爵弁皮弁缁布冠皆缁带则士带练而饰以缁也士辟下二寸则所辟其下端二寸也再缭四寸则结处再缭屈之四寸也天子至士带皆合帛为之或以素或以练或终辟或辟垂或辟下其饰或朱緑或华葢素得于自然练成于人功终辟则所辟者备辟垂辟下则所积者少朱者正阳之色緑者少阳之杂与缁者隂之体华者文之成天子体阳而兼乎下故朱里而禆以朱緑诸侯虽体阳而不兼乎上故饰以朱緑而不朱里大夫体隂而有文故饰以华士则体隂而已故饰以缁然于大夫言带广四寸则其上可知而士不必四寸于士言绅三尺则其上可知而有司止于二尺五寸也凡带有率无箴功则带繂而已无刺绣之功也以至并纽约组三寸再缭四寸绅韠结三齐皆天子至士所同也夫所束长于饰则失之太拘所饰长于束则失之太文绅韠结三齐然后为称则有司之约韠葢亦长二尺五寸也古者于物言华则五色备矣于文称凡则众礼该矣郑氏以华为黄以凡带为有司之带以率为士与有司之带以辟为禆以二寸为士带广大夫以上用合帛士以下襌而不合皆非经据之论也
　　元按古人之带二有革带有大带革带以皮为之用以悬佩亦以系韨在裳之上衣之内易云鞶带内则云男鞶革玉藻云革带博二寸士丧礼云韐带搢笏左传云鞶厉游缨杨子云綉其帨鞶是也既服革带然后于衣上加以大带大带以缯为之围于腰结于前其两头垂在下者曰绅即今深衣之带诗云垂带而厉毛苌杜预皆以厉为带之垂者是也玉藻子游曰参分带下绅居一焉绅韠结三齐注云绅谓绅带韠谓蔽膝结谓约纽余组三者俱长三尺故为三齐也革带与韠其用相因则革带之色当与韠同而大带施于衣上其朝祭常服之制及君臣贵贱之等必有不同也故公西赤之束带立朝与孔子之朝服拖绅皆朝服之带而子张所书之绅非居士之锦带则弟子之缟带耳
　　佩
　　朱子曰君子无故玉不去身觽砺之属亦皆佩也许谦氏曰凡佩有徳佩有事佩徳佩则有琚瑀珩璜冲牙玉藻云古之君子必佩玉无故玉不去身君子于玉比徳焉天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶凡带必有佩玉唯丧否若事佩则如内则所谓左佩纷帨刀砺小觽金燧右佩玦捍管遰大觽木燧是也纷帨拭物之巾也刀砺小刀及砺石也小觽解小结大觽解大结状如锥鋭以象骨为之金燧取火于日木燧所以鑚火玦发者也捍拾也管笔彄遰刀鞸也玉藻又云孔子佩象环五寸而綦组绶盐鐡论云子思银佩
　　元按释名去佩倍也言其非一物有倍二也君子居防则去佩君在不佩玉左结佩右设佩居则设佩朝则结佩齐则綪结佩而爵韠去丧则无所不佩诗云杂佩是也其制上有折冲下有双璜中有琚瑀下有冲牙贯之以组绶纳之以蠙珠而其色有白苍赤之辨其声有角徴宫羽之应其仃有采齐肆夏之节其象有仁智礼乐忠信道徳之备故非僻之心无自入也然古制佩绶长短无所考见汉制贵者縌长三尺二寸卑者縌长三尺佩之防曰縌所以贯玉也盖与绅相比矣岂古制亦若此与
　　绀緅饰
　　邢昺氏曰绀色緅浅绛色孔氏云一入曰緅按考工记云三入为纁五入为緅七入为缁注云染纁者三入而成又再染以黒则为緅緅今俗作爵言如爵头色也又复再染以黒乃成缁矣郑司农谓尔雅云一染谓之縓再染谓之竀三染谓之纁凡色者在緅缁之间其六入者与今孔氏云一入曰緅未知何据又云緅者三年练服则似读緅为縓按檀弓云练衣黄里縓縁注云小祥练冠练中衣以黄为内縓为饰丧服也又云绀为齐服盛色者説文云绀帛深青赤色是绀为青赤色齐服也皆不可为领袖縁饰朱子曰绀深青赤色齐服也緅绛色三年之防以饰练服者饰领縁也
　　许谦氏曰按诸书言染色一入曰縓再入曰□三入曰纁四入曰朱五入曰緅六入曰即绀也七入曰缁经所谓不以绀緅饰者则齐用衣已明緅在朱之间则自赤渐变黒者但不知此色本为何用而决非饰练之縓矣
　　元按尔雅云一染谓之縓再染谓之竀三染谓之纁此三者皆以丹汁染之也考工记云三入为纁五入为緅七入为缁夫尔雅与考工记皆不言四入六入之色然士冠礼有朱纮之文郑注云朱则四入者是更以纁入赤汁而为朱也淮南子云以涅染绀则黒于涅涅即黒色也纁若入赤汁则为朱若不入赤汁而入黒汁则为绀矣若更以此绀入黑汁则为緅所谓五入为緅是也绀緅相类之色若更以此緅入黒汁则为是六入为故士冠礼注亦云六入也更以此入黒汁则为缁是七入而为缁缁亦相类之色故礼家每以缁布衣为端也然则绀葢四入之色而邢氏许氏以即绀似谬
　　寝衣
　　孔融氏曰今之被也
　　朱子曰齐主于敬不可解衣而寝又不可着明衣而寝故别有寝衣其半盖以覆足
　　元按齐寝不以衾致严也谓之寝衣其制或与衣相类但长半以覆足可寝而不可行専为齐之寝衣而已岂可以为今之被哉
　　袗絺绤
　　朱子曰袗单也葛之精者曰絺麤者曰绤表而出之谓先着里衣表絺绤而出之于外欲其不见体也诗所谓蒙彼绉絺是也
　　元按鄘风君子偕老草瑳兮瑳兮其之展也蒙彼绉絺是绁袢也注云蒙覆也绉絺絺之蹙蹙者当暑之服也以展衣蒙絺绤而为之绁袢所以自敛饰也夫展衣者礼衣也礼衣蒙于絺衣之上则絺衣之内必有中衣以表絺衣也绤乃麄葛而绉絺则葛之极细靡者然论语表絺绤絺绤在外也诗蒙绉絺绉絺在内也説文云袗服也若以絺绤染为服即当为表不宜别有礼衣以蒙之矣
　　缁衣羔裘
　　邢昺氏曰中衣外裘其色皆相称缁衣羔裘谓朝服
　　也
　　朱子曰缁黒色羔裘用黒羊皮
　　元按朱子谓衣以裼裘欲其相称以单衣加裘上而见其羙曰裼以全衣蒙之曰袭古者衣裘不欲其文之着故裼以单衣故曰裘之裼也见羙服之袭也充羙不文餙不裼是也旧注以羔裘为朝服诗郑风云羔裘如濡注云羔裘大夫服也桧风云羔裘逍遥注云缁衣羔裘诸侯之朝服唐风云羔裘豹袪注云君纯羔大夫以豹饰也夫郑风唐风以羔裘刺在位之臣而桧风则大夫赋羔衣以忧其君者是羔裘乃君臣视朝之通服也又郑风缁衣注云缁衣卿大夫居私朝之服葢卿大夫朝君毕则退而去朝服惟着羔裘上之缁衣也又周礼司裘云掌大裘以共王祀天之服注云大裘黒羔裘玉藻云羔裘豹饰缁衣以裼之注云卿大夫助祭于君之服是缁衣羔裘又为祭服矣
　　素衣麑裘
　　邢昺氏曰此在国视朔之服也卿大夫士皆然其受外国聘享亦素衣麑裘
　　朱子曰麑鹿子色白
　　元按聘礼疏云诸侯与其臣视朔及行聘礼皆服麛裘但君之麛裘以麛为褎臣则不敢纯如君用青豻褎其裼衣君臣亦有异若在国视朔君臣同素衣为裼若聘礼君臣同用麛裘但主君用素衣为裼使臣则用绞衣为裼然君臣视朔既可以同裼而行聘独不可以同裼乎玉藻注云绞苍黄之色则非可以称麛色矣孔子素衣麛裘盖用以朝朔而非行聘也玉藻麑作麛而聘礼注引论语亦作麛裘按韵书麑与麛俱训鹿子岂义固可相通与
　　黄衣狐裘
　　邢昺氏曰此大蜡息民之祭服人君以歳事成熟搜索羣神而报祭之谓之大蜡又腊祭先祖五祀因令民得大饮农事休息谓之息民于大蜡之后作息民之祭其时则有黄衣狐裘也大蜡之祭与息民异息民用黄衣狐裘大蜡则皮弁素服以其大蜡之后始作息民之祭息民大蜡同月其事相次故连言之耳郊特牲云蜡也者索也歳十二月合聚万物而索飨之也皮弁素服而祭是大蜡之祭用素服也郊特牲又云黄衣黄冠而祭息田夫也注云祭谓既蜡腊先祖五祀也于是劳农以休息之事息民之祭用黄衣也
　　元按玉藻云狐裘黄衣以裼之注云黄衣大蜡时腊先祖之服也郊特牲既云皮弁素服而祭蜡矣又云黄衣黄冠而祭以息田夫是蜡祭之后始为息民之祭息民腊先祖五祀故谓之腊祭是黄衣乃腊祭之服也月令云孟冬祈来年于天宗割祀于公社又云腊先祖五祀夫祈与腊不同然则皮弁素服而祭祈来年于天宗者蜡祭也黄衣黄冠而祭腊先祖五祀者腊祭也蜡以息老腊以息民周蜡于十二月即夏正建亥之月左传晋侯以十二月防虢遂袭虞宫之奇曰虞不腊矣是腊与蜡同月也然蔡邕独断乃云夏曰嘉平殷曰清祀周曰大蜡汉曰腊郑注月令腊先祖五祀乃云此周礼所谓蜡也故注论语者遂以黄衣狐裘为大蜡息民之祭服岂知蜡腊祭服不同哉自秦以建丑之月为腊而后世因之遂谓衰曰腊昧先王息民之礼矣
　　防裘
