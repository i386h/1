<!-- { "loadSidebar": true } -->
　　朱子曰林放鲁人
　　元按礼殿图有林放名而弟子传不载故集注止云鲁人唐赠清河伯宋封长山侯
　　子桑伯子
　　朱子曰子桑伯子鲁人
　　元按邢昺云子桑伯子当是一人故王肃包咸惟言伯子而已郑云子桑秦大夫盖以左传秦有公孙枝字子桑也郑引之谬矣集注所谓子桑户者盖以荘周穪子桑户孟子反子琴张三人相与友其言皆太简之意子桑死孔子闻之使子贡往吊焉盖子桑姓伯子字而户其名也
　　原壤
　　朱子曰原壤孔子之故人
　　元按原壤盖原宪之族周文王第十六子原伯之后也檀弓云孔子之故人曰原壤其母死夫子助之沐椁原壤登木而歌夫子为弗闻也者而过之孔頴达氏云原壤方外之士离文弃本不拘礼节妄为流宕盖败于名教误于后学者也
　　公山弗扰
　　朱子曰弗扰季氏宰与阳虎共执桓子据邑以叛元按公山弗扰左传作公山不狃字子泄盖阳虎之党也定公五年弗扰为费宰其据费以叛召孔子史记在定公九年孔子未为中都宰前春秋不书者以费叛季氏非叛鲁也而左传家语乃载在十二年是时定公尊用孔子而季孙斯仲孙何忌又从孔子堕费无费叛之事岂孔子舎鲁而欲赴费人之召耶盖史记九年费叛似是而左传所谓费人袭鲁仲尼命申句须乐颀下伐之妄矣春秋私考云季平子専权为恶以阳虎为腹心虎之预政已非朝夕及平子与叔孙成子相继卒而桓子武叔皆稚弱国命遂为虎所执公山弗扰为费宰侯犯为郈宰皆虎党也弗扰以费叛犯以郈叛宜在定公五六年间桓子武叔初立之时虎専国政倚以为助也何以知二邑之叛在此时邪盖虎归孔子蒸豚而曰大夫有赐于士弗扰叛欲召孔子则此时孔子尚未仕也孔子仕鲁猎较为兆必在定公七八年间而不在桓子初立时也
　　达巷党人
　　朱子曰其人姓名不传
　　元按前汉书董仲舒传云达巷党人不学而自知孟康氏注云此项槖也氏族大全云项本姬姓春秋时有项槖七嵗而为孔子师
　　冕　挚
　　元按周礼乐官有乐师大师小师其掌磬钟笙镈韎籥之官皆称师师冕师摰如春秋师旷师筏师慧之类摰本太师亦称师摰如旷本太师亦称师旷也摰又名乙乐记所谓子贡见师乙而问歌声是也摰冕姓皆无考
　　襄
　　朱子曰襄即孔子所从学琴者
　　元按襄击磬乐官之名史记世家云孔子学琴师襄子十日不进师襄子曰可以益矣孔子曰丘已习其曲矣未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其人也有间曰有所穆然深思焉有所怡然髙望而逺志焉曰丘得其为人黯然而黒颀然而长眼如望羊奄有四方非文王其谁能为此也师襄子辟席再拜曰盖文王操也襄姓亦无考
　　干　缭　缺　方叔　武　阳
　　元按干缭缺方叔武阳皆乐官之名或曰方叔方名而叔其字也姓皆无考其后子孙以官为氏故有亚饭氏三饭氏四饭氏少师氏云
　　乡原
　　朱子曰乡原乡人之愿者也
　　元按周生烈云乡原者所至之乡辄原其人情而为意以待之也何晏云乡向也谓其不能刚毅见人辄原其趋向容媚而合之也故孔子以为徳之贼其人姓名无考
　　此卷皆鲁国人物

　　论语类考卷八
<经部,四书类,论语类考>
　　钦定四库全书
　　论语类考卷九
　　明　陈士元　撰
　　人物考
　　齐桓公
　　朱子曰齐桓公名小白
　　元按左传小白齐僖公庶子也齐世家云僖公卒太子诸儿立是为襄公僖公同母弟夷仲之子曰公孙无知弑襄公而自立为齐君未防为雍林人所杀初襄公无道羣弟恐祸及故次弟小白奔莒鲍叔傅之次弟紏奔鲁管仲召忽傅之大夫髙傒及雍林人杀无知议立君髙国先隂召小白于莒鲁闻无知死亦发兵送公子紏而使管仲别将兵遮莒道射中小白带钩小白佯死管仲使报鲁鲁送紏者行益迟六日至齐则小白已入髙傒立之是为桓公发兵距鲁秋与鲁战于干时鲁败走齐絶鲁归道遗其书曰子紏兄弟弗忍诛请鲁自杀之召忽管仲雠也请得而甘心醢之不然将围鲁鲁人患之遂杀子紏于笙渎召忽自杀管仲请囚以往鲍叔牙迎管仲及堂阜而脱桎梏桓公厚礼以为大夫任政桓公多内宠五公子皆求立桓公病卒五公子争立相攻桓公尸在牀六十七日尸虫出户孝公元年八月始葬桓公
　　齐君
　　朱子曰齐君荘公名光
　　元按齐世家云灵公十年以公子光质晋十九年立光为太子髙厚傅之灵公又嬖仲姬生子牙请以为太子公许之遂东陡太子光使髙厚傅牙为太子灵公疾崔杼迎故太子光而立之是为荘公在位六年崔杼弑之晏婴枕公尸而哭三踊而出齐太史书曰崔杼弑荘公崔杼杀之其弟复书崔杼复杀之少弟复书崔杼乃舎之
　　齐景公
　　朱子曰齐景公名杵臼
　　元按齐世家云景公名杵臼荘公之异母弟也崔杼弑荘公而立杵臼是为景公景公嬖妾鬻姒生子荼荼少其毋贱无行诸大夫恐其为嗣尝以为言而景公乃计立荼为太子逐羣公子于莱景公卒陈乞作乱荼奔鲁乞立景公之庶子阳生是为悼公而使人杀荼乞遂専政春秋私考云齐景公亦贤君也当其始立即用晏婴故初年政治每有可观当时称晏子以其君显盖有由也至于晚年兴兵结怨大异往时意晏子必已老不在位自会夹谷之后或亦告终是景公之善恶繋于晏子之存亡难以言自立矣
　　简公
　　朱子曰简公齐君名壬
　　元按齐世家云简公名壬悼公阳生之子也初景公卒太子荼立是为晏孺子景公未葬而羣公子畏诛出亡陈乞与鲍牧共立阳生是为悼公使人迁晏孺子于骀而杀之幕下后鲍牧弑悼公国人立其子壬是为简公初简公与父阳生俱在鲁也阚止有宠焉及即位陈恒与阚争宠因杀阚而弑简公年表乃以简公为景公之子误矣
　　公子纠
　　程子曰桓公兄也子纠弟也使桓弟而纠兄管仲所辅者正桓夺其国而杀之则管仲与桓不同世之雠也若计其后功而与其事桓圣人之言无乃害义之甚啓万世不忠之乱乎
　　金履祥氏曰程子之説据汉史淮南王传大约以兄弟为防然荀卿杜预韦昭俱有桓公杀兄之説但二者曲直不待兄弟而后明顾子纠名义已失前无正首讨贼之义后有抗君争国之非桓公不诛仲而用之仲安得而雠桓乎
　　元按春秋荘公九年夏公伐齐纳纠九月齐人取子纠杀之胡安国氏云前书纳纠不称子者明不当立也后书杀纠复称子者明不当杀也季本氏云杀子纠称齐人者纠欲簒兄倚鲁为乱国人之所欲杀也纠不称弟絶于族属以罪讨也是以子纠为弟也以子纠为兄之説盖倡于公谷故于桓公之入曰簒曰不让公子纠而荀卿之学出于公谷故曰桓公杀兄以争国杜预氏因衍其説曰公子纠桓公之庶兄也惟汉书薄昭谏淮南厉王有曰齐桓杀其弟以反国故程子取此以证子纠之为弟考诸春秋经文书纠曰鲁纳纠书小白则曰齐小白入于齐夫以小白繋之齐则小白当立而纠之为弟明矣惟程子以子纠为弟然后有合于圣人不许召忽之意而金履祥氏强为之辩不论兄弟之序岂不谬哉
　　召忽
　　元按召忽公子纠臣也忽死纠之难而春秋不书者纠弟也桓公兄也桓公已立而忽乃纳纠倚鲁称兵干时决战岂非欲危社稷之计乎此纠之所以得罪于齐而见杀也孔子比之匹夫匹妇自经沟渎而莫之知也可以为万世之公案矣
　　管仲
　　朱子曰管仲齐大夫名夷吾相桓公霸诸侯
　　元按史记云管仲夷吾颖上人也少时尝与鲍叔牙游鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公霸诸侯管仲之谋也著书五十八篇名曰管子仲卒子孙世禄于齐有封邑者十余世一统志云管仲墓在牛山之阿
　　伯氏
　　孔安国氏曰伯氏齐大夫
　　元按伯氏名无考盖齐之公族也先儒以其有骈邑三百故云齐大夫然能饭疏食没齿无怨言其亦安分悔过者矣
　　晏平仲
　　朱子曰晏平仲齐大夫名婴
　　元按史记云晏平仲婴莱之夷维人也索隐云晏子名婴平諡仲字也山东通志云晏婴字平仲齐公族为大夫事齐灵公荘公景公以节俭力行显名诸侯虽尝为相然知陈氏必有齐国乃听季札之言纳邑与政及其间也从容风议时有匡救焉平仲之父曰桓名弱其子名圉因田乞作乱而奔鲁一统志云晏婴墓在临淄县东北三里
　　陈文子
　　朱子曰陈文子名须无
　　元按左传齐荘公三年秋晋大夫栾盈奔齐荘公厚待之晏婴陈文子谏弗听其后遂有崔杼之祸田完世家云陈完諡敬仲如齐改姓田氏完生穉孟夷穉孟夷生湣孟荘湣孟荘生文子须无事齐荘公文子生桓子无宇无宇生武子开与厘子乞乞事齐景公乞生子常是为成子即陈恒也陈文子弃马十乘事无考山东通志云齐有崔庆之乱自晏子而下能自守不汚者惟文子为贤
　　陈成子
　　朱子曰成子齐大夫名恒
　　元按陈恒史记作田常乞之子也乞卒恒代立是为陈成子陈成子与阚止相齐简公阚止字子我陈恒思害之阚有宠于简公权弗能去于是陈恒复脩厘子之政厚贷薄收齐人歌曰妪乎采芑归乎陈成子齐大夫御鞅谏简公曰陈阚不可并也君其择焉不听子我常舎公宫陈恒兄弟四人乘如公宫杀子我恐简公诛已遂弑简公
　　崔子
　　朱子曰崔子齐大夫名杼
　　元按崔武子杼齐公族也春秋襄公二十五年夏五月乙亥齐崔杼弑其君光史记世家云初棠公妻好棠公死崔杼取之荘公通之数如崔氏以崔杼冠赐人崔杼怒而不得间荘公尝笞宦者贾举贾举复侍为崔杼间公以报怨五月莒子朝齐崔杼称病不视事公问崔杼病遂从崔杼妻崔杼妻入室不出公拥柱而歌宦者贾举遮公闭门崔杼之徒持兵从中起公登台请解不许请盟不许请自杀于庙不许公逾墙射中公股反坠遂弑之崔杼立荘公异母弟杵臼是为景公崔杼为右相庆封为左相初崔杼生子成及彊其母死娶棠妻棠妻东郭女也生子明东郭女使前夫棠公之子无咎与其弟东郭偃相崔成成有罪二相急治之立明为太子成请老于崔杼崔杼许之二相弗听成彊怒告庆封庆封与崔杼有郤欲其败也成彊杀无咎偃于崔杼家崔杼怒见庆封庆封曰请为子诛之使崔杼仇卢蒲嫳杀成彊尽灭崔氏崔杼无归亦自杀諡曰武子
　　晨门
　　元按晨门齐臣姓名无考　以上皆齐国人物
　　卫灵公
　　元按卫灵公襄公之子也初襄公有贱妾幸之有身梦人谓曰我康叔也今若子必有卫名而子曰元妾怪之问孔成子成子曰康叔者卫祖也及生子男也以告襄公襄公曰天所置也名之曰元襄公夫人无子于是立元为嗣是为灵公灵公在位四十二年荘子云灵公死卜葬于故墓不吉卜葬于沙邱而吉掘之数仞得石椁焉洗而视之有铭曰不凭其子灵公夺而里之夫灵公之为灵也久矣季本氏云卫灵公主威不立而盗得以杀其兄家政不脩而妻得以逐其子事无名而每兴逺役行无信而屡召敌兵观孔子因其问陈而明日遂行其不足与有为可知然而不至于丧者有仲叔圉治宾客祝鮀治宗庙王孙贾治军旅三子虽非纯臣而才足使令故倚以苟自逸然有蘧伯玉而不能用岂真能任贤者哉一统志云灵公墓在东昌府观城县东南四十二里
