<!-- { "loadSidebar": true } -->
　　饮酒以斗掬饭以筲孔子所谓斗筲之人即孟子所谓饮食之人耳筭者计数之具以竹为之长六寸用以计厯数者也斗筲其量有限何必以厯数之具计之哉
　　六尺
　　孔安国氏曰六尺之孤幼少之君
　　郑氏曰六尺之孤年十五以下者
　　元按周礼乡大夫各掌其乡之政敎国中自七尺以及六十野自六尺以及六十有五皆征之孔颖达疏云国中自七尺以及六十者七尺谓年二十韩诗外传谓二十行役则知七尺年二十也野自六尺以及六十有五者六尺谓年十五以其国中七尺为二十对六十野云六尺对六十五晚校五年则知六尺与七尺早校五年故以六尺为十五也今郑谓六尺之幼年十五以下者言幼少之君虽不及十五亦可以
　　寄托非谓六尺可通乎十五以下而十四十三皆称六尺也然则五尺之童视六尺又少五年矣
　　数仞
　　朱子曰七尺曰仞
　　元按仞与轫同周书云为山九仞孔安国注云八尺曰仞郑注云七尺曰仞朱子于论语夫子之墙数仞注云七尺曰仞又于孟子掘井九轫则注云八尺曰仞盖两存孔郑之说也今考周礼匠人为沟洫广四尺深四尺谓之沟广八尺深八尺谓之洫广二寻深二仞谓之浍盖其为沟洫浍皆加一倍之数寻八尺也仞亦八尺也度修广则计之以寻度髙深则计之以仞是浍之广与深各一丈六尺以此观之则孔説为是故王肃注家语顔师古注汉书皆云八尺为仞也
　　箪
　　孔安国氏曰箪笥也
　　朱子曰箪竹器
　　元按曲礼云圆曰箪方曰笥是箪与笥方圆异矣孔注以箪为笥葢笥箪皆竹器举彼以明此也汉律令云箪小筐也集韵云箪笥小箧也説文云箪饭器也箪食者古人以箪盛食赵宣子见翳桑饿人与之箪食是也
　　瓢
　　朱子曰瓢瓠也
　　元按瓢与瓠不同集韵瓠亦作壶又音互瓢瓠皆以匏为之盖全用匏而窍其蔕者为瓠剖匏而用其半者为瓢是瓢与瓠异矣诗云八月断壶注云壶瓠也传云箪食壶浆夫以壶盛浆取其不渗漏耳顔子所饮之瓢乃剖匏而成者盖贫贱者之所用也恵子谓庄子曰魏王贻我大瓠之种我树之成而实五石剖以为瓠濩落无所容尔雅云康瓠谓之甈贾谊所谓
　　寳康瓠是也通俗文云瓠瓢为蠡方言云蠡陈楚宋魏之间谓之瓢楚辞九叹云瓠蠡筐簏是蠡即瓢也
　　东方朔客难所谓以蠡测海是也
　　觚
　　马融氏曰觚礼器一升曰爵二升曰觚
　　朱子曰觚棱也或曰酒器或曰木简皆器之有棱者也
　　元按仪礼云二爵二觚四觯一角一散礼器云贵者献以爵贱者献以散尊者举觯卑者举角郑注云凡觞一升曰爵二升曰觚三升曰觯四升曰角五升曰散孔颖达疏云二升曰觚觚寡也饮当寡少也据
　　此则觚为二升矣考工记云梓人为饮器勺一升爵二升觚三升献以爵而酬以觚一献而三酬则为一
　　豆韩诗外传亦云三升曰觚博古图云觚口容一爵足二爵説文云觚者乡饮酒之爵也觞受三升者谓
　　之觚据此则觚又为三升矣觚亦祭器秦使蒙恬筑城祭之以觚有鹑飞止觚上因以名县周地图记所
　　谓鹑觚县是也觚有四足汉之宫阙放之以为角文选所谓上觚棱而栖金雀是也足有四象礼所谓象觚是也三礼图云觚锐上方足漆赤中青云饰小其尾此所称觚皆酒器也论衡云文王饮酒千钟孔子百觚言圣人以徳持酒也或曰木简者史游急就章云急就奇觚与众异陆士衡文赋云或操觚而率尔太平御览云觚木简有棱角者是也杨慎丹铅续录云孔子所叹之觚乃酒器而非木简葢以觚为简起于秦汉以后孔子未尝见又酒觚可削而圆木简不
　　可削而圆也愚谓不然古之木简方而厚非今薄版也顔师古云觚者学书之牍或以记事削木为之或六靣或八靣靣皆可书其形有棱故顿置穏也削而
　　为圆者欲周旋书之耳史记所谓破觚而为圆者是也安得谓木简不可削而圆哉
　　篑
　　包咸氏曰篑土笼也
　　元按集韵云篑一作籄如筐□之类所以运土尚书
　　旅獒云功亏一篑郑注云篑盛土器是也
　　蒉
　　朱子曰蒉草器也
　　元按説文云防草器又引论语云有荷防而过孔子之门是古论语蒉作防也又集韵作防
　　蓧
　　包咸氏曰蓧竹器也
　　元按包氏以蓧为竹器朱子集注从之然蓧字从草从条则非竹器矣周礼条狼氏注云条除也与涤同蓧从条葢除草之器故説文云蓧芸田器也引论语以杖荷蓧为证然则丈人植其杖而芸者是立其荷
　　蓧之杖而即以其所荷之蓧芸田耳説文蓧作莜注云从省文
　　鞭
　　朱子曰防鞭也
　　元按集韵云鞭马防也説文云防马棰也初学记云
　　鞭防棰皆马挝之名古者用革以扑罪人以辟行人亦因以驱马故鞭文从革书云鞭作官刑周礼云执鞭辟行此施于民者也传云左执鞭弭又曰虽鞭之长不及马腹此施于马者也其后以竹代革故防棰二文并从竹葢因驱防棰击之义以立名耳礼记所谓献车马者执防绥君车将驾则仆执防立于马前是也左传谓孟之反抽矢防其马曰马不进也则是以矢击其马非以鞭非以棰矣
　　席
　　元按集韵云席荐席又借也释名云席释也可卷可释也礼天子诸侯席有黼黻纯饰尚书云成王将崩牖间南向敷重席黼纯西序东向敷重底席缀纯东序西向敷重丰席画纯西夹南向敷重笋席粉纯说文云筵竹席也三礼图云士蒲筵长七尺广三尺三寸无纯周礼玉府云掌王之祍席又司几筵掌五几五席之名物仪礼公食大夫礼云司宫具几与蒲筵常缁布纯加萑席寻帛纯郑注云丈六尺曰常半常曰寻纯縁也孔颖达疏云席无异物为记但织之者自有首尾可为记识耳陈馔之时正馔在左庶馔在右陈馔虽不在席上皆陈于席前当席左右其间容人故谓之长筵羣居则可同席联坐故曲礼云坐不中席又云羣居五人则长者必异席是席可同坐四人也若宾主礼席则无同坐之制故乡饮酒礼云宾介异席又云众宾之席皆不属焉此燕防之席也燕礼及大射礼云公席三重大夫再重其常礼则天子席五重诸侯三重耳席依户牖而设与宫室相向有忧者侧席而坐有丧者専席而坐南向北向以西方为上东向西向以南方为上故曰席不正不坐又曰必正席先尝凡坐皆有席故师冕及席子曰席也
　　杖
　　孔安国氏曰杖者老人也
　　元按集韵云杖所以扶行也王制云五十杖于家六十杖于乡七十杖于国八十杖于朝曲礼云必赐几杖周礼云共其杖函是也乡党尚齿其饮酒之礼视杖者以为节子路遇丈人以杖荷蓧谓之丈人其年可知子路之拱立固亦敬杖者之礼哉
　　负版
　　孔安国氏曰负版者持邦国之图籍
　　元按周礼天官小宰云听闾里以版图注云版户籍图地图也又司防云凡在书契版图者逆羣吏之治而听其防计注云版户籍图土地形象田地广狭也又司书云邦中之版土地之图以周知出入百物疏云版图即司防版图也又秋官司民云掌登万民之数自生齿以上皆书于版异其男女歳登下其死生及三年大比以万民之数诏司冦司冦献其数于王王拜受之登于天府注云男八月女七月而生齿版今户籍也夫图与籍不同未子注论语从孔氏之説以版为图籍然版可以言籍而不可以兼图也
　　桴
　　马融氏曰桴编竹木大者曰栰小者曰桴
　　朱子曰桴筏也
　　元按尔雅云舫泭也郭璞注云泭水中筏尔雅又云天子造舟诸侯维舟大夫方舟士特舟庶人乗泭郭璞注云泭并木以渡孙炎注云舫水中泭筏也方言云泭谓之谓之筏筏秦晋之通语也诗云江之永矣不可方思毛传云方泭也盖方舫泭桴音本同也近见击汰雅书云楚人编竹木曰泭秦人曰拨泭又谓江淮家居中谓之荐音敷荐音符是皆桴音之转耳邢昺亦云桴竹木所编小筏也夫孔子语子路以浮海若乘竹木之小筏子路何喜于从哉说文云桴海中大船也似是
　　弋
　　朱子曰弋以生丝系矢而射也
　　元按周礼司弓矢云矰矢茀矢用诸弋射注云结缴于矢谓之矰矰髙也茀矢象焉茀之言刜也矰矢弓所用茀矢弩所用皆以缴射也邢昺云缴射谓以绳系矢而射説文云缴生丝为绳也诗云弋鳬与鴈孟子云思援弓缴而射之是弋射飞鸟也易云公弋取彼在穴是射兽亦可称弋也孔颖达云结绳于矢以弋射鸟兽是也弋者取也故书云非我有周敢弋殷命
　　博奕
　　朱子曰博局戱也奕围棋也
　　元按説文博作簙局戏也六箸十二棋也古者鸟曽作簙邢昺云围棋谓之奕棋者所执之子以子围而相杀故谓之围棋围棋称奕者取其落奕之义也又陶侃云博纣所造也张华博物志云尧造围棋以敎丹朱传云象棋有六博汉书云吾丘夀王善格五注云格五博类也亦谓之塞庄周所谓博塞以游是也然古之博与今之象戏不同晁无咎云象戏戏兵也以三十有二棋为两军而博则十二棋耳
　　缧絏
　　孔安国氏曰缧黒索也絏挛也所以拘罪人
　　元按古者称罪人不曰在狱中而曰在缧絏之中亦当时恒言耳絏一作绁左传云越石父贤而在缧绁之中晏子出遭之涂解左骖赎之载与归弗谢入闺乆之越石父请絶晏子戄然摄衣冠出曰婴免子于难何子求絶之速石父曰君子诎于不知己而伸于知己方吾在缧絏之中彼不知我也夫子既感悟而赎我是知己矣知己而无礼不如在缧绁之中晏子于是延入为上客公冶长之贤岂下越石父哉汉儒谓长能解禽语故系之缧絏此言不经君子不论焉

　　论语类考卷十九
　　钦定四库全书
　　论语类考卷二十
　　明　陈士元　撰
　　鸟兽考
　　鳯凰
　　孔安国氏曰圣人受命则鳯鸟至
　　朱子曰鳯灵鸟舜时来仪文王时鸣于岐山圣王之瑞也
　　元按説文云鳯神鸟也孔演图云鳯火精也毛诗草防经云雄曰鳯雌曰凰礼器云升中于天而鳯凰降礼运云鳯以为畜故鸟不獝援神契云徳至鸟兽则鳯凰来帝王世纪云帝喾击磬鳯凰舒翼而舞外史云少昊氏立有鳯鸟适至故以鸟名官有鳯鸟氏又云黄帝时鳯凰巢阿阁是鳯为瑞鸟不特舜文时至中国也天老云鳯象麟前鹿后蛇头鱼尾龙文背燕颔鸡喙五色备举韩诗外传云鳯鸡冠鸾喙蛇头
　　龙胼鹤翼鱼尾鸿前麟后鹤颡鸳鸯臆目而中注世纪又云鳯鸟头鷰喙颈龙形麟翼鱼尾其状如鹤体备六色白孔六帖云鳯有六象九苞六象者头象天目象日背象月翼象风足象地尾象纬也九苞者一曰归命二曰心合度三曰耳聪达四曰舌屈伸五曰彩色光六曰冠短州七曰锐钩八曰音激扬九曰腹户也鳯之鸣行鸣曰归嬉止鸣曰提扶夜鸣曰善哉晨鸣曰贺世飞鸣曰即都汉太史令蔡衡云凡鳯象者五五色而赤多者鳯黄多者鹓雏紫多者鸑鷟青多者鸾白多者鹄家语云羽虫三百六十而鳯为之长瑞应图云鳯王者之嘉祥也负信戴仁挟义膺文苞智不喙生虫不折生草不羣居不侣行上通天维下集河洛明治乱见存亡此鳯之徳也孔子之徳犹凤也适楚而接舆以凤衰讥之葢知凤而不知孔子者也孔子以凤之隐见占道之行否故曰凤鸟不至吾己矣夫伤之也至也者自彼适此之谓也凤鸟不至岂凤鸟固有所产而未至乎天老云凤出于东方君子之国见则天下安宁逸论语云子欲居九夷而从凤嬉或曰陋子曰君子居之何陋之有故六帖云孔子欲居九夷从凤凤遇乱则居夷狄也然则孔子遇乱而欲居九夷岂真从凤也与
　　雉嗅
