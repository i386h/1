<!-- { "loadSidebar": true } -->
　　元按尚书大传云古者百里之国三十里之遂二十里之郊九里之城三里之宫季本云百里之国并算郊内两靣径四十里以四十里乘四十里得一千六百里除山林陵麓沟洫城郭宫室涂邑三分去一得一千六十六里三分里之二又以遂径方六十里乘六十里得三千六百里除郊内地一千六百里得三千里三分去一得一千三百三十三里三分里之一又以鄙径方百里乘百里得一万里除遂内地三千六百里得六千四百里三分去一得四千二百六十六里三分里之二又通计乡遂都鄙三分去一共六千六百六十六里三分里之二此百里之国之数也詹道传云大国地方百里积万里为田九十亿畆即九百万畆所谓提封万井也三分去一计三千三百三十三井井三之一实有田六千六百六十六井井三之二每井九百畆计六百万畆每井除公田二十畆为庐舍共除一十三万三千三百三十三畆公私通收五百八十六万六千六百六十七畆窃谓公侯百里乃其实封爵禄之数岂得三分去一于其间哉
　　方六七十如五六十
　　朱子曰方六七十里小国也五六十里则又小矣元按四围曰方方犹国也六十里之国未见于经传孟子云伯七十里子男五十里尚书大传云七十里之国二十里之遂九里之郊三里之城一里之宫五十里之国九里之遂三里之郊一里之城以城为宫季本云七十里之国郊内两靣径方十八里以十八里乘十八里得三百二十四里三分去一得二百一十六里又以遂径方四十里乘四十里得一千六百里除郊内三百二十四里得一千二百七十六里三分去一得八百五十里三分里之二又以鄙径方七十里乘七十里得四千九百里除遂内地一千六百里得三千三百里三分去一得二千二百里又通计乡遂都鄙共三千二百六十六里二分里之二若夫五十里之国则郊内两靣径方六里以六里乘六里得三十六里三分去一得二十四里又以遂径方十八里乘十八里得三百二十四里除郊内地三十六里得二百八十八里三分去一得一百九十二里又以鄙径五十里乘五十里得二千五百里除遂内地三百二十四里得二千一百七十六里三分去一得一千四百五十里三分里之二通计乡遂都鄙共计一千六百六十六里三分里之二詹道传云七十里之国井田公私实收二百八十七万四千六百六十七畆五十里之国井田公私实收一百四十六万六千六百六十六畆畆三之二此皆三分去一之数也窃疑非伯子男之实封矣盖公侯百里提封万井则七十里之伯国当积五千井而半于公侯五十里之子男国当积二千五百井而半于伯此其实数不可除者也古者封国止有七十五十里而冉求有六十之说者其意或在伯子男国之间不敢预拟耳或问王制孟子皆言公侯百里伯七十里子男五十里而周礼乃曰公五百里侯四百里伯三百里子二百里男百里其制不同何也曰王制孟子言诸国爵禄之实数而周礼则以封疆言也公侯封疆之至虽有五百里四百里而受田食禄则七十里而已子男封疆虽二百里而受田食禄则五十里而已如今之县大小不同而俸秩乃其定禄也周礼岂有异于王制孟子哉但子男之封疆有广狭而冉求六十之说或有所见耳不然岂春秋之时诸国侵并非先王封疆之旧而冉求乃有五六十六七十不定之说耶
　　万方
　　元按万盈数也万方犹言万国外纪谓黄帝画野分疆得百里之国万区刘恕疑百里者万非方十万里不能容是殆纵尺度之而不及于横也纵横合度则百里者万特方一万里耳书之称尧则曰恊和万邦称禹则曰万邦之君称汤则曰诞告万方称武王则曰抚万邦是盖极言其治化之逺以万为成数谓逺近大小之国不止于千而已郑氏云州十有二师每一师领百国每州千二百国畿外八州总九千六百国其余四百国在畿内王制云天子之县内方百里之国九七十里之国二十有一五十里之国六十有三凢九十三国又云天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六又云凢九州千七百七十三国天子之元士诸侯之附庸不与孔頴逹注云此殷制也盖以洛诰谓天下诸侯受命于周者千七百七十三国与数同故知王制所言为殷时诸侯之数若然则汤之所谓万方者岂真合乎万数哉或者以为三代地域惟殷为狭是拘于殷方三千里夏周皆方七千里之说而不知三代疆理天下皆地尽四海故禹之外薄四海汤之肇域四海武王则富有四海之内岂有三千里七千里广狭不同之若是乎三代田里虽无考徴而汉制则可例见汉时天下之地东西九千三百二里南北一万三千三百六十八里提封田一万万四千五百一十三万六千四百五顷除邑居道路山川林麓计一万万二百五十二万八千八百八十九顷其可垦田计三千二百二十九万九百四十七顷其已垦田计八百二十七万五百三十六顷虽夏后殷周之盛岂有过于汉时哉然汉以二百四十歩为畆当周歩百之畆二畆四分每顷当周二百四十畆可垦之田三千二百二十九万九百四十七顷当周七千七百四十九万八千二百七十二顷八十畆成周时畿内提封百万井井九顷为田九百万顷除外尚余六千八百四十九万八千二百七十二顷八十畆以方百里之国提封万井为田九万顷者约之当得百里之国七百六十一其九万顷之田中分之则四万五十顷而为七十里之国四分之则二万二千五百顷而为五十里之国不尽八千二百七十二顷八十畆若止以七十里之国提封田四万五千顷约之当得七十里之国一千五百二十二亦不尽八千二百七十二顷八十畆又止以五十里之国提封田二万二千五百顷约之当得五十里之国三千四十四亦不尽八千二百七十二顷八十畆夫大之则为百里之国七百六十一次之则为七十里之国一千五百二十二又次之则为五十里之国三千四十四而不尽之田可析为附庸者不与焉幅员相依大小交错其形固不能如棊局之方而其数亦不止于王制所谓千七百七十三国执玉者不皆百里执帛者不皆五十里以连帅繋以州伯而统于天王数虽未必合乎万而自千以上皆可以万称又况圣人声名洋溢蛮貊尊亲安可以侯封定数而谓殷汤地狭万方之言为虚哉
　　沟洫
　　邢昺氏曰考工记郑注云一井之中三屋九夫三三相具以出赋税治沟也方十里为成成中容一甸甸方八里出田税縁邉一里治洫也方百里为同同中容四都六十四成方八十里出田税縁边十里治浍也此沟洫之法也
　　朱子曰沟洫田间水道以正疆界备旱潦者也田间之道盖因田之疆畔制其广狭与其横纵以通人物之徃来即周礼遂上之径沟上之畛洫上之涂浍上之道也遂广二尺沟四尺洫八尺浍二寻则丈有六尺矣径容牛马畛容大车涂容乘车一轨道二轨路三轨则几二丈矣此其水陆占地不得为田者颇多先王非不惜而虚弃之也所以正经界止侵争时蓄泄备水旱为永乆之计有不得不然者商君以急刻之心行苟且之政尽开阡陌以尽地利千古圣贤传授精防之意泯矣
　　元按周礼遂人掌邦之野夫间有遂十夫有沟百夫有洫千夫有浍万夫有川说者以为夏后氏之田制贡法也又匠人为沟洫耜广五寸二耜为耦一耦之伐广尺深尺谓之畆田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仭谓之浍说者以此为助法贾公彦云遂人之法沟横而洫纵匠人之法沟纵而洫横盖言乡遂都鄙之制不同耳自今考之则周礼王制司马法未尝不合而世儒纷纷起议无怪乎三代井田不可行于后世也夫小司徒经土地而井牧其田野为井邑丘甸县都此即司焉法通成终同之制井田之正法也有田必有水故以遂沟洫浍川环之有水必有道故以径畛涂道路通之水与道旣依于田则井田之余必有硗确之处可以为田而不成井者亦有菜牧错杂之处而不可以定数者矣其道水也则十夫有沟而至于万夫有川岂拘拘于棊局之画而无通变之妙哉王制云山林川泽林麓沟渎城郭涂巷三分去一此乃田之实数也其三分益一者则以水与道及山川城郭菜牧之处言之故小司徒亦云周知九州之地域广轮之数辨其山林川泽丘陵坟衍原隰之名物盖谓此也孟子云请野九一而助国中十一使自赋此则言其大畧都鄙非无贡而助法多乡遂非无助而贡法多耳汉儒乃谓乡遂用贡法十夫有沟都鄙用助法八家同井岂都鄙之田无一沟洫以备旱潦者乎何其泥于一偏之论而不究三代变通之法也孔子称禹尽力乎沟洫盖禹平洪水之患又治田间之水使大小相注各循其道然后可以定九州田壤贡赋之制臯陶谟亦云濬畎浍距川谓禹之尽力沟洫岂不然哉
　　彻
　　邢昺氏曰古者公田之法十取其一谓十畆之内取一也春秋宣公十五年初税畆又履其余畆是十取二矣周礼载师云凢任地近郊十一逺郊二十而三甸稍县都皆无过十二漆林之征二十而五彼谓王畿之内所共多故赋税重诸书所言十一皆谓畿外之国也孟子云请野九一而助国中什一使自赋则郊外郊内其法不同
　　朱子曰彻通也均也周制一夫受田百畆而与同沟共井之人通力合作计畆均収大率民得其九公取其一故谓之彻
