<!-- { "loadSidebar": true } -->
　　宗庙之事
　　邢昺氏曰宗庙之祭祀谓禴祭烝尝及追享朝享禘祫之类
　　元按有虞氏宗庙四时之祭春杓夏禘秋尝冬烝其祭尚气夏后因有虞其祭贵心用昏殷亦因夏其祭尚声贵肝用日出周祭则春祠夏礿秋尝冬烝以禘为殷祭之名殷大也易曰殷荐上帝配祖考是也其祭尚臭故用郁鬯以灌也祭用肝用朝及闇子路祭于季氏质明而始行事孔子取之谓用朝也周礼大宗伯以肆献祼馈食享先王以祠禴尝烝享先王【祼与灌同禴与礿同】祭法则云王立七庙诸侯五庙皆月祭之是周礼有时祭无月祭祭法有月祭无时祭周语祭公父云日祭月祀时享嵗贡楚语射观父云日祭月享时类嵗祀然祭仪曰蔡不欲数数则烦祭不欲疏疏则怠家语谓亲庙有月祭似涉于烦四亲庙有享尝而无时祭又涉于怠纬书曰三年一祫五年一禘岂有逺祖惟三年五年一祭而间年不得一享者哉故皇氏谓虞夏每年一祫其説必有自矣王制云天子犆礿祫禘祫尝祫烝诸侯礿犆禘一犆一祫尝祫烝程子遂以此祫为时祫谓诸侯祀礿尝之祭为烦故毎年四祭之中三祭合食于祖庙惟春则祭羣庙然春秋宣公八年夏六月有事于太庙释者以为时祫而春秋又书烝书尝书绎则犆不止于春也何为而又有时祫乎四时皆有祭而享尝追享朝享乃间祭之名享尝即秋尝也追享即禘也朝享即祫也享尝于不迁之庙行之故礼记有大尝之名祫禘皆于冬烝之月行之故周礼有大烝之名周公告祭文武庙于雒邑亦禘礼也而周书谓之烝盖禘祫行于秋冬者皆得称时祭故孔安国以烝尝为大享谓秋冬易于洽百礼耳然鲁文公行祫于建未之月闵公行禘于建辰之月僖公又行于建午之月皆非冬月大烝也而后儒多引此以明祫禘之义将何取乎盖后儒多惑于王制犆祫纬书祫禘之説而不知起于汉儒之附防也
　　告朔
　　郑氏曰礼人君每月告朔于庙有祭谓之朝享鲁自文公始不视朔
　　元按周礼太史颁告朔于邦国郑注云天子颁朔于诸侯诸侯藏之祖庙至朔朝于庙告而受行之谓之告朔人君即以此日听视此朔之政谓之视朔春秋文公十六年公四不视朔僖公五年公既视朔是也视朔者听治此月之政亦谓之听朔玉藻云诸侯皮弁听朔于太庙是也其日又以礼祭于宗庙谓之朝庙周礼谓之朝享司尊彛职云追享朝享是也其嵗首为之则谓之朝正襄公二十九年正月公在楚左传云不朝正于庙是也告朔视朔听朔朝庙朝享朝正二礼各有三名同日而为之也每月朔之朝必朝于庙朝庙小于告朔文公废其大而行其小故春秋文公六年闰月不告月犹朝于庙犹者可止之辞也周自平王以后政令不行告朔礼废不独鲁也夫子作春秋特书文公四不视朔深致意焉子贡欲去饩羊其亦昧于先王之制矣
　　旅
　　朱子曰旅祭名
　　元按尚书禹贡云蔡蒙旅平又云九山刋旅孔安国注云祭山曰旅又引论语季氏旅于泰山为徴是以旅为祭山之名然周礼国有大故则旅上帝郑注云旅陈也陈其祭祀以祈焉是旅祭非但祭山而已释文云旅众也陈氏礼书云国有大故然后旅其羣神而祭之季氏旅泰山岂亦徧祀羣神以徼福耶尔雅云祭山曰庪县
　　媚奥媚灶
　　郑氏月令注曰春祀户祭先脾夏祀灶祭先肺中央土祀中霤祭先心秋祀门祭先肝冬祀行祭先肾凡祭五祀于庙用特牲有主有尸皆先设席于奥焉灶在庙门外之东祀灶之礼先设席于门之奥东面设主于灶陉乃制肺及心肝为俎奠于主西又设盛于俎南祭黍肉醴既祭彻俎设馔如祀户礼
　　孔颖达氏曰祭户祭中霤在庙室之中先设席于庙室之奥若祀灶门行皆在庙门外先设席于庙门之奥谓庙门外西室之奥也诸侯特牛大夫或特羊也既三祭移主于初设奥之筵上乃出户迎尸入即席而坐中霤之主设于庙室牖下户主中霤主北向门主行主南向灶主西向
　　朱子曰室西南隅为奥灶者五祀之一夏所祭也马端临氏曰白虎通云五祀者门户井灶中霤也大夫以上得祭之士但祭先祖耳天子诸侯以牛卿大夫以羊或曰户以羊灶以雉中霤以豚门以犬井以豕或曰中霤用牛余用豚井以鱼
　　元按五祀见于周礼礼记仪礼杂出于史传惟祭法加司命泰厉为七祀而左传家语皆以五祀为重该修熈黎勾龙之五官月令以五祀为户灶中霤门行白虎通及刘昭范以五祀为户灶中霤门井祭法七祀不见于他经而郑以七祀为周制五祀为商制然周官虽天子亦止于五祀仪礼虽士亦五祀则五祀通于上下非独商制也五祀或言行或言井杨慎云井即行也行者井间道八家同井井有八道八家所行也陈祥道云门户人资以出入中霤人资以居灶井人资以养先王兴此所以报之也王孙贾乃云媚灶媚之为言岂先王制祭之义哉
　　食祭
　　邢昺氏曰祭谓祭先也敌客则先自祭降等之客则后祭若臣侍君而赐之食则不祭若赐食而君以客礼待之则得祭亦须君命之祭乃敢祭也
　　朱子曰古人饮食每种各出少许置之豆间之地以祭先代始为饮食之人不忘本也
　　元按礼食必祭如将田祭貉将射祭侯用火祭爟用师祭祃爨祭先炊至于先衣先虞先蚕先卜先马先牧先农先穑之类莫不有祭先王制礼莫非教也记曰祭食祭所先进殽之序徧祭之周礼春官大祝辨其九祭一曰食祭所以报本也玉藻云祭瓜上环祭鱼尚膴惟水浆鱼腊湆醤馂余不祭昔叔孙穆子食庆封庆封泛祭工于是乎赋茅鸱矣君子无终食之间违仁孔子侍食于君君祭先饭食于季氏则不辞不食肉而飱者季氏之进食失礼也今人固有当饮食而祭者亦古礼之遗耳而佛氏窃效之又引为佛鬼之説如纪闻録所载薛直暴死事真欺俗不经之谈也

　　论语类考卷十

　　总校官知县【臣】杨懋珩
　　校对官中书【臣】程　炎
　　誊録监生【臣】徐　苞

　　钦定四库全书
　　论语类考卷十一
　　明　陈士元　撰
　　礼仪考
　　防同
　　朱子曰诸侯时见曰防众頫曰同
　　元按周礼春官大宗伯以宾礼亲邦国春见曰朝夏见曰宗秋见曰觐冬见曰遇时见曰防殷见曰同此六者诸侯见王之礼六服之内四方以时分来或朝春或宗夏或觐秋或遇冬更逓而徧朝犹朝也欲其来之早也宗尊也欲其尊王也觐勤也欲其勤王之事也遇偶也欲其若不期而偶至也时见者言无常期也王将有征讨之事则诸侯来防以师助讨左传所谓有事而防是也故谓时见曰防殷犹众也十二嵗王如不巡狩则六服诸侯众来相见故谓殷见曰同防无常期春来即为朝秋来即为觐夏来即为宗冬来即为遇也同则有常期春东方夏南方秋西方冬北方六服尽来凡防同朝宗觐遇之礼既毕王为坛于国外合诸侯而命焉其相此礼者则天子之公卿受地视侯者也朱子集注众頫曰同改殷为众避宋讳也其他注皆改殷为商云
　　执圭
　　朱子曰圭诸侯命圭聘问邻国则使大夫执以通信许谦氏曰天子封诸侯必以圭璧辨其等数为国之瑞信
　　元按周礼太宗伯以玉作六瑞以等邦国公执桓圭侯执信圭伯执躬圭子执谷璧男执蒲璧又秋官大行人时聘以结诸侯之好上公之礼执桓圭九寸缫借九寸诸侯之礼执信圭七寸缫借七寸诸伯执躬圭如诸侯之礼诸子执谷璧五寸缫借五寸诸男执蒲璧如诸子之礼又天官典瑞公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之又考工记注云凡圭广二寸厚半寸剡上左右瑗寸半一云圭博三寸璧圆径五寸中孔一寸盖璧内有孔孔外为肉其孔谓之好故尔雅云肉倍好谓之璧好倍肉谓之瑗肉好若一谓之环礼记云诸侯以圭为瑞朱子所谓诸侯受封于天子天子授之以圭为瑞节者也聘礼云使者载旜帅以受命于朝君朝服南面使卿进使者使者入众介随入君揖使者进之上介立于其左接闻命贾人啓椟取圭垂缫不起而授宰宰执圭屈缫自君左授使者使者受圭垂缫以受命既述命授上介上介受圭屈缫出又云上介不袭执圭屈缫授宾宾袭执圭公侧袭受圭于中堂与东楹之间盖自我国称使自他国称宾而孔子执圭或为使或为上介不可知已晁以道谓孔子定公九年仕鲁十三年适齐其间无朝聘往来之事疑使摈执圭两条孔子尝言其礼当如此尔然乡党一篇皆弟子随所见而记之岂可据鲁史之阙文而谓孔子无执圭聘问之事哉
　　享礼
　　郑氏曰享献也既聘而享用圭璧有庭实
　　朱子曰行聘礼毕而后行享礼聘是以命圭通信献而仍还之享是献其圭璧琮璜非命圭也皮币舆马之类皆拜跪以献退而又以物献其卿大夫皆受而不还但有物酬之耳
　　元按聘礼云宾裼奉束帛加璧享庭实皮则摄之又云聘于夫人用璋享用琮若有言则以束帛又觐礼云侯氏取圭升致命降阶拜摈者延之升拜乃出四享皆束帛加庭实唯国所有礼器云大飨其王事三牲鱼腊四海九州之美味也笾豆之荐四时之和气也纳金示和也束帛加璧尊徳也为前列先知也金次之见情也丹漆丝纩竹箭与众共财也其余无常货各以其国之所有则致逺物也郊特牲云旅币无方所以别土地之宜而节逺迩之期也为前列先知也以钟次之以和居参之也虎豹之皮示服猛也束帛加璧往徳也又周礼小行人云合六币圭以马璋以皮璧以帛琮以锦琥以绣璜以黼此六物者以和诸侯之好注云五等诸侯享天子用璧享后用琮其大各如其瑞若诸侯自相享则各降一等谓上公用璧琮而子男则用琥璜上公八寸侯伯六寸子男四寸使卿大夫頫聘之享礼亦如之夫鲁本侯爵而孔子为使以聘邻国其享礼当束帛而加以六寸
　　之璧尔　　　　　　　　　　　　　　　　一
　　私觌
　　朱子曰私觌以私礼见也
　　元按聘礼云摈者出宾告事毕宾奉束锦以请觌注云觌见也公事毕而请觌是欲交其欢敬不用羔者因使而见非特来也盖诸侯相朝其臣从君亦得执羔为君聘则不执羔故哀公八年公防晋侯于瓦左传云范献子执羔赵简子中行文子皆执鴈是从君以觌他国君之礼也若因聘而觌则惟束锦而已又郊特牲云为人臣者无外交注云外交谓私觌也盖为君之介而行私觌是外交若为聘则得私觌非外交矣
　　沐浴而朝
　　朱子曰孔子致仕居鲁沐浴斋戒以告君重其事而不敢忽也
　　元按玉藻云沐稷而靧梁孔颖达疏云沐沐髪也靧洗面也取稷粱之汤汁以洗沐滑故也玉藻又云浴用二巾上絺下绤出杅履蒯席连用汤疏云絺绤刷去垢也杅浴器也出杅者浴竟而出也履蒯席者践蒯草之席也连用汤者连去足垢而用兰汤也此沐浴之礼卿大夫适朝之常也玉藻又云将适公所宿斋戒居外寝沐浴此则卿大夫不常行之礼孔子沐浴而朝是也左传云孔丘三日斋而请伐齐夫斋必沐浴三日斋而请则沐浴可知
　　射让
　　孔安国氏曰射于堂升及下皆揖让而相饮
