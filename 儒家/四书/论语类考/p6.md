<!-- { "loadSidebar": true } -->
　　元按三代贡助彻本无二法于民所受田中取其租谓之贡就其中留公田借民耕而官收其租谓之助助即彻也公刘乃殷之诸侯其诗曰彻田为粮则当时巳谓助为彻矣但未世人皆自利不相通融而失助之本意故周特以彻名欲人知有通义耳贡法无常田而嵗有常额犹今之计畆收租也助则官有常田租无常额犹今之就田分租也观夏人有休助之谚则贡法之始亦非不善自上夺民时不得耕耨而嵗必取盈如龙子所讥者是用贡之所以不善而殷改为助也孟子云虽周亦助又云夏后氏五十而贡殷人七十而助周人百畆而彻盖举夏后氏之贡以起殷之助见周彻亦用助之意非谓彻兼贡助而以夏殷起之也周之彻法天子畿内提封百万井姑未暇论试言诸侯百里之国提封万井每井公田百畆当有百万畆每畆约收粟一石八斗当为一百八十万石一井八家每家秪以匹妇为率当为八万妇每妇约收布绢二疋当为十六万疋而丝絮不与焉以守宗庙之典籍如祭祀宫室婚姻死丧百官之廪禄燕飨诸侯之币帛饔飱并赏赐贤劳存问长老皆吉凶賔嘉之常礼至于军需则有车马甲兵之备旌旄戎服之修或取之粟米或取之布缕则租税所入费已充足鲁宣公何为税畆耶盖春秋之时盟防礼繁兵戎事广竭民力以供转输逞嗜欲以违农时则国用匮乏乃履畆加税亦势之所趋也税畆即衰夏不善之贡法也旣税畆而哀公又有年饥用不足之患故有若以彻为言欲其节用爱民而国用自足左传云季孙欲以田赋使冉有访诸仲尼仲尼不对而私于冉有曰季孙若欲行而法则周公之典在若欲苟而行又何访焉夫鲁之君臣皆欲加赋而有若之所谓彻即孔子所称周公之典也或疑周礼即周公之典何以无公田之文愚谓周之公田在九夫之中而彻法则十取其一然载师所掌自园防至漆林之征有轻于十一者有重于十一者郑求其说而不得乃曰周制轻近而重逺王畿用贡邦国用助盖不知周礼虽未明言公田之彻而彻法固已昭然可考小司徒经土地而井牧其田野自九夫为井至四县为都非井田乎有井田则有公田矣又云作民职以令地贡以敛财赋非公田之彻乎遂人之职云以兴锄利甿谓兴起众民共耕公田也里宰之职云以嵗时合耦于锄谓合众力耦耕公田也旅师之职云聚野之锄粟谓不合耦以耕公田而罚其公田之税粟也仓人之职云掌粟入之藏是公田所收之粟也然则公田之彻周礼昭然可考如此郑乃谓王畿用贡是执国中什一使自赋之一言而不探孟子之本防也岂非踈乎盖先儒以班禄之制不见于周礼故起成周无公田之说然成周公田之法至详且宻其耕也有草人以化其土有司稼以辩其种相地冝而廵稼穑有里宰以合其耦有遂人以兴其众有旅师仓人以敛其粟有卒伍之法以令其入有遗人以掌其委积有司禄以颁其用公卿大夫则有采地士大夫之在职与庶人在官之禄则给于司禄大役賔客防纪军旅之用则给于遗人所用之余以为赈贷凶荒之备此所以百姓与君无不足也
　　稼圃
　　马融氏曰树五谷曰稼树菜蔬曰圃
　　元按周礼太宰以九职任万民一曰三农生九谷二曰园圃毓草木大司徒辨十有二壤之物而知其种以教稼穑树蓻载师以园任园地人掌国之圃闾师任农以耕事贡九谷任圃以树事贡草木而又有遂人教稼穑遂师廵稼穑遂大夫修稼政至于邻长里宰县正司稼之官又各以趋稼事相土地辨稼种为职盖成周以农开国故其重农如此而官与民日周旋于田畆而情无所间所谓馌彼南畆田畯至喜其风可想矣今樊迟问稼圃而孔子拒之何也盖周礼所云稼穑即无逸豳风之防周公导君以重农也樊迟请学稼圃是欲亲为小人之事将以倡率乎四方之民而不知其势不可也故孔子拒樊迟与孟子辟许行之意无异焉戴埴氏防璞云古者人各有业一事一物必有传授如农事本末源流稍见于生民七月周礼任农任圃之职老农老圃盖习闻其业今所传齐民要术可推其槩管子地员一篇载土地沂冝比禹贡为详而亢仓子说农道比管子尤详汉艺文志神农二十篇野老十七篇宰氏十七篇董安国十六篇尹都尉十四篇赵氏五篇汜胜之十八篇王氏六篇蔡葵一篇凢九家百十四篇要之各有传授不可例以夫子鄙湏遂谓无此学也
　　躬稼
　　朱子曰禹平水土曁稷播谷身亲稼穑之事
　　元按马融氏云禹尽力于沟洫稷播百谷故曰躬稼窃谓躬稼者身亲为稼穑之事可以称稷而未可以称禹也然书传禹稷多并称故躬稼者稷也而孔子兼称乎禹八年于外三过其门而不入者禹也而孟子兼称乎稷是禹之躬稼固不必求其实也
　　耦耕
　　朱子曰耦并耕也
　　饶鲁氏曰两耜同队而耕谓之耦耕
　　元按周礼匠人耜广五寸二耜为耦贾公彦注云二耜为耦者二人各执一耜若长沮桀溺耦而耕也周颂云十千维耦国语云农夫作耦是已然古者耕必以牛而服牛以耕者人也观冉耕司马耕皆以牛为字则耕之义可见而贾公彦乃谓后汉始用牛耕岂其然乎两人并耕谓之耦而呉孙权以八牛为四耦亦当以八人耕矣董仲舒云禹见耕者五耦而轼盖服牛耕稼自炎黄以来有之
　　耰
　　郑氏曰耰覆种也
　　程复心氏曰耕毕而种种毕又复耕转土以盖之谓之耰
　　元按许慎氏说文云耰摩田器也韵防云布种后以此器摩之使土之开处复合所以覆种贾思勰云古曰耰今曰劳谚云耕而不劳不如作暴劳即今之压田也贾谊云秦民借父耰锄犹有德色耰与锄皆田器论语所谓耰而不辍盖执耰田之器以用力于耰耳




　　论语类考卷四
<经部,四书类,论语类考>
　　钦定四库全书
　　论语类考卷五
　　明　陈士元　撰
　　官职考
　　宰
　　马融氏曰宰天官卿佐王治者
　　朱子曰宰大宰也
　　元按殷制建官先六太一曰太宰无宰之名杜佑通典云太宰于殷为六太于周为六卿亦曰宰盖周武王旣黜殷命参考殷官始改太宰为宰夫高宗殷君而孔子曰听于冡宰者举周官之名耳宰太宰周通称也周礼云乃立天官冡宰使帅其属又云太宰卿一人郑注云冡大也宰官也百官总焉谓之冡列职于王则称大陆徳明注云宰调和膳羞之名此冡宰亦能调和众官故号大宰柯尚迁注云冡山顶也大也宰主也制也谓所主制者大也兼众说而冡宰之义明矣
　　大宰
　　孔融氏曰太宰官名或呉或宋未可知也
　　呉程氏曰左传鲁郑楚诸国皆有是官不但呉宋也金履祥氏曰天子之宰曰太宰宋王者之后呉僣王故当时其宰亦称太宰
　　元按郑邢昺皆以太宰为呉盖据左传哀公十二年公防呉于槖臯呉子使太宰嚭请寻盟又子贡尝适呉知太宰嚭之为人今越絶书详载其语故郑邢以为呉太宰也然洪兴祖则以为宋盖据列子仲尼闲居篇商太宰见孔子有丘圣者欤之问也又王柏云观知我少贱之辞宜是宋而金履祥亦云夫子本宋人虽居鲁而娶于宋又尝长居宋则是太宰素知其少长之事也若然则太宰当属宋但姓名无考耳
　　百官
　　马融氏曰已谓百官
　　元按百官之数孔子槩言之耳非真以百计也周书云唐虞稽古建官惟百是唐虞以前亦当有百官矣明堂位云有虞氏官五十而郑杜佑则以唐虞之官止有六十说者乃谓唐虞官多兼摄岂二典厘百工宅百揆之言不足信乎又孟子谓尧使百官事舜于畎畆之中况舜践帝位安得而无百官也礼记云夏后氏官百然以三公九卿二十七大夫八十一元士计之则一百一十有七故郑杜皆云夏官一百二十周书又云夏商官倍谓倍唐虞也数当二百故明堂位云殷官二百而郑杜皆以殷官二百四十王制又以殷周内官皆二千六百四十三人所谓内官者天子之官非侯国之官也夫三代官数后儒往往各记其传闻故参差不同如此若考周礼官数公三人卿二十四人中大夫六十八人下大夫二百九十三人上士一千一百三十三人中士四千五百三十六人下士一万九千二百九人共计二万五千二百六十六人其数又岂止于百而已哉然周礼太宰之文则多称百官其掌邦之六典则曰礼典以统百官政典以正百官刑典以刑百官事典以任百官其祀五帝则曰掌百官之誓戒其作大事则曰戒于百官賛王命其计吏治则曰嵗终诏王废置百官是百官之听于冡宰不独天子谅隂之时为然也夫周礼官不止于百而多称百官国至小而世子亦曰父兄百官然则百官之称乃古今之常语而唐虞三代之建官岂必脗合乎百数而后谓之百官哉
　　公卿
　　元按礼记虞夏商有师保有疑丞设四辅及三公不必备惟其人言使能也天文三台以三公法焉伊尹曰三公调隂阳九卿通寒暑周成王作周官云立太师太傅太保兹惟三公少师少傅少保曰三孤杜佑谓三太为周之三公而三少孤卿与六卿为九焉周礼建外朝之法以左九棘为孤卿大夫之位靣三槐为三公之位其典命则三公八命卿六命王制云天子三公九卿又云大国次国三卿小国二卿是侯国有卿而无公自周衰官失而百职淆乱侯国邑宰亦称公矣孔子正名分其曰出则事公卿者非谓鲁臣之公卿也盖称鲁君为公而鲁臣为卿耳又周礼地官二乡公一人每郷卿一人是谓乡官有爵秩而无官府孔子所谓公卿者岂指是耶
　　上大夫下大夫
　　元按王制上大夫卿又云大国次国三卿小国二卿皆下大夫又云次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫是王制未尝言中大夫也而周礼六官之属则有卿有上大夫中大夫下大夫岂天子之大夫有三等而侯国乃无中大夫耶所谓大国三卿者谓立司徒兼冡宰之事立司马兼宗伯之事立司空兼司防之事故春秋左传云季孙为司徒叔孙为司马孟孙为司空是三卿也以此推之成周之制侯国未尝特立冡宰宗伯司防之官其有此官乃侯国之僣设耳鲁之三家为三卿是皆上大夫之职而孔子仕鲁自下大夫为上大夫訚訚侃侃之言其当为下大夫之时乎
　　司败
　　孔融氏曰司败官名
　　朱子曰司败即司防也
　　元按左传文公十一年楚子西曰臣归死于司败杜预注云陈楚名司防为司败周礼秋官司防郑注云防害也掌刑者谓之司防亦谓之司败是刑所以禁其败类者而已陈改司防为司败避太子御防之讳犹晋以僖侯改司徒为中军宋以武公改司空为司城也
　　士师
　　孔融氏曰士师典狱之官
　　金履祥氏曰古者民颇少学而习文史有才能者谓之士岳官民之司命故以士为之其长则为士师后世遂以狱官为士师
　　王柏氏曰刑官曰士其长曰师故周礼士师之下有乡士遂士县士方士讶士皆掌狱词者
