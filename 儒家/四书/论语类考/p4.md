<!-- { "loadSidebar": true } -->
　　元按尔雅云涉水处曰津括地志云黄城山在许州叶县西南二十五里今叶县裕州黄城山在叶县北十里圣贤塜墓记云黄城山即长沮桀溺耦耕处下有东流水即子路问津处而一统志于叶县黄城山亦载子路问津事葢自叶适蔡之路也
　　石门
　　朱子曰石门地名
　　金履祥氏曰赵善誉舆地攷云石门在东平之境元按春秋隠公三年冬齐侯郑伯盟于石门杜预氏云石门齐地在济北庐县故城西南又水经注云济北庐县故城西南六十里有石门然庐县故城在今山东济南府长清县西南二十里则石门当在今兖州府东平州平隂县地是齐郑所盟之石门即子路所宿之石门也一统志云平隂县西二十五里山上有石门东西相向可通人行者是已而沂州志又云石门山在费县西南八十里即子路宿处似谬
　　互乡
　　朱子曰互乡乡名
　　元按寰宇记云徐州沛县合乡故城古互乡之地葢孔子难与言者一统志云互乡在河南陈州商水县论语互乡难与言即此二説不同葢沛县在春秋时为宋地商水乃陈地也夫子尝过陈宋未知孰是
　　达巷党　阙党
　　朱子曰达巷党名又曰阙党党名
　　元按二党地里今不知何在孟康氏云达巷党人项槖也荀卿氏云仲尼居于阙党阙党之子弟罔不知有亲者多取孝弟以化之也又仲尼所居之里谓之阙里括地志云阙里在兖州曲阜西南三里水经注云孔庙东南五百步有双石阙即灵光之南阙又灵光殿基之东有两观阙阙里之义葢本于此而阙党之称或亦近阙里者与
　　陋巷
　　元按一统志云陋巷在曲阜县顔子庙前
　　东里
　　朱子曰东里地名子产所居也
　　元按邢昺氏疏云东里郑城中里名子产居东里因以为号
　　三归
　　朱子曰三归台名
　　元按五经异义云天子有三台灵台以观天文时台以观四时囿台以观鸟兽鱼鼈诸侯无灵台惟有时台囿台而已管仲作台僣也一统志云三归台在东平州东阿县西二里然今之东阿县即古阿邑临淄去阿逺管仲相齐岂筑台于逺地若以阿为管仲采邑考之春秋则阿乃卫邑齐桓公与鲁庄公同时庄公六传而为襄公左传襄公十四年孙林父败卫侯于阿则是时阿尚属卫其后齐威王烹阿大夫乃卫亡之后也管仲岂筑台于卫地故知东阿三归为妄
　　舞雩
　　朱子曰舞雩祭天祷雨之处有坛墠树木也
　　元按一统志云舞雩台在曲阜县鲁城南一名雩坛余详礼仪考
　　社稷
　　朱子曰社稷犹言公家
　　元按颛臾始封为附庸之国以国事附于鲁本非鲁臣至春秋之世各相兼并颛臾始臣于鲁故孔子以为社稷之臣称国而必曰社稷者王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下立社曰置社天子社广五丈诸侯半之天子社五色冒以黄而诸侯受土各以其方之色亦冒以黄而苴以茅葢诸侯受封必先立社礼记王制云诸侯祭社稷周礼小宗伯掌建国之神位右社稷左宗庙又匠人营国左祖右社又封人设其社稷之壝又小司徒立邦国之社稷注云社以祭五土之只稷以祭五谷之神祭社必及稷以其同功均利而养人故也祭法王社侯社无预农事故不置稷大社国社则农之祈报在焉故皆有稷其位在中门之右其壝则北靣不屋其祭以甲日天子用大牢服则希冕诸侯用少牢乐则帗舞蔡墨云烈山氏之子曰柱为稷自夏以来祀之周弃亦为稷自商以来祀之国立社稷而祭必有神故以古之有功社稷者为之主里有里社如管仲书社三百是也邑有邑社如子路谓费有社稷是也孔子所谓社稷则以国社侯社言孟子云民为重社稷次之是也其曰社稷之臣者犹言鲁国之臣云尔不敢斥言鲁君故称社稷也
　　问社
　　邢昺氏曰社五土之总神夏都安邑殷都亳周都丰镐其土各有所宜木也
　　朱子曰古者立社各树其土之所宜木以为主也元按周礼大司徒设其社稷之壝而树之田主各以其野之所宜木遂以名其社与其野是自古社木固有不同者然宰我所称夏殷之社乃亡国之社也亡国之社则屋之祭则为之尸郊特牲云丧国之社屋之不受天阳也春秋哀公四年六月亳社灾孔颖达氏云亳社殷社也武王伐纣以其社班赐诸侯使各立之以戒亡国其社有屋故火得焚之周礼所谓右社稷者乃天子诸侯之正社稷又云决隂事于亳社言不与正社稷同也鲁之外朝东有亳社西有国社故左传云间于两社为公室辅是也哀公问社于宰我或因毫社之灾木烬于火而欲求木以植之故以为问而宰我乃举三代所植之木为对耳岂为非立社本意而宰我妄对乎但孔子所以责宰我者惟在使民战栗之一语周礼小宗伯立军社而尚书谓不用命戮于社故朱子以宰我附会其説然何休氏注公羊传亦云松犹容也想见其容貌而事之人正之意也柏犹迫也亲而不逺地正之意也栗犹战栗敬谨貌天正之意也岂休之言有所受耶余见草木考
　　山川
　　朱子曰山川山川之神也
　　元按王制天子祭天下名山大川五岳视三公四渎视诸侯诸侯祭名山大川之在其地者周礼大宗伯以血祭祭五岳以貍沈祭山林川泽小宗伯兆山川丘陵坟衍各因其方山虞若祭山林则为主而修除且跸山川望祭天子四望达于四方鲁三望惟祀泰山与河海为其在境内也祭山川之仪其瑞用璋邸其服用毳冕其乐则奏蕤宾歌函钟舞大夏其鬯用蜃其祭期以孟春仲冬而毕于季冬其所用牺牲则月令谓孟春毋用牝他时固可以牝祭而孔子必取骍角之牛何哉葢孟春毋用牝者谓祀山林川泽而非谓祀名山大川也名山谓五岳泰山霍山华山恒山嵩山大川谓四渎江河淮济也所谓山川其舍诸者谓人之祭山川不能舍骍角非谓山川之神不舍骍角也
　　山梁
　　邢昺氏曰桥梁也
　　元按尔雅云隄谓之梁郭璞注云梁即桥也卫风云有狐绥绥在彼淇梁毛苌注云石絶水曰梁谓之山梁者其山溪水流之处而为梁以渡者乎夫雉本山栖而山梁则人所徃来之地孔子见其色斯举矣翔而后集乃叹曰时哉时哉葢色斯举者可以速则速也翔而后集者可以止则止也时孔子去鲁葢有感焉若谓饮啄得其时则动物之常耳孔子何取哉夫山梁雌雉处非其地而举集得宜可以避祸时哉之叹孔子所以教子路者至矣子路不悟而共之宜其不免于卫难
　　沟渎
　　元按尔雅水注沟曰浍注浍曰渎渎乃水之大者后汉应劭奏议云昔召忽亲死子纠之难而孔子曰经于沟渎人莫之知是以孔子自经沟渎之言指召忽也春秋庄公八年左传云鲁杀子纠于生渎召忽死之生渎史记世家作笙渎注云笙渎鲁地句渎也句渎一作沟渎
　　夷狄蛮貊
　　郑氏曰东方曰夷南方曰蛮西方曰戎北方曰貊狄郭璞氏曰九夷在东八狄在北七戎在西六蛮在南次四荒者
　　朱子曰蛮南蛮貊北狄
　　元按曲礼云东夷西戎南蛮北狄四夷各自为国举夷狄则蛮貊可知犹四时错举春秋之义
　　九夷
　　朱子曰东方之夷有九种
　　元按尚书旅獒云惟克商遂通道于九夷八蛮周礼职方氏掌天下之地辨四夷八蛮七闽九貉五戎六狄之人民尔雅云九夷八狄七戎六蛮谓之四海明堂位云九夷八蛮六戎五狄夫四夷之数参差不同郑注周礼谓四八七九五六周之所服国数理或然也孔子欲居夷不言南蛮西戎北狄而独言东方之九夷何也范东夷论云东方之夷天性柔顺易以道御昔箕子违衰殷之运避地朝鲜施八条之约使人知禁回顽薄之俗就寛畧之法故东夷柔谨异乎三方之风孔子懐愤欲居九夷岂有感于箕子耶东夷传云九夷者畎夷方夷黄夷白夷赤夷夷风夷阳夷干夷九种也孔子居九夷言九夷尚可化而中国君臣不见用故发此叹耳尝读逸论语曰子欲居九夷从鳯嬉呜呼孔子忧世甚切岂为从鳯嬉也与哉
　　论语类考卷三
　　钦定四库全书
　　论语类考卷四
　　明　陈士元　撰
　　田则考
　　邻里乡党
　　朱子曰五家为邻二十五家为里万二千五百家为乡五百家为党又曰二十五家为州
　　元按周制有乡遂二法王畿六乡六遂大国三乡三遂次国二乡二遂小国一乡一遂乡以治国中遂以治四郊其乡制则掌于大司徒五家为比五比为闾四闾为族五族为党五党为州五州为乡而遂法则掌于遂人五家为邻五邻为里四里为鄼五鄼为鄙五鄙为县五县为遂比邻皆五家闾里皆二十五家族鄼皆百家党鄙皆五百家州县皆二千五百家乡遂皆万二千五百家乡则有乡大夫州长党正族师闾胥比长遂则有遂大夫县正鄙师鄼长里宰邻长是邻与里属之遂而党与州属之乡然其制则因于井田每井虽八家六乡之中有宅田圭田贾田六遂之中有官田牛田赏田牧田余夫之田则一井有不满八家者故乡遂惟以五家起数自比而积至于乡自邻而积至于遂即左传庐井有伍之法而伍两防旅师军之名亦由于此凢曰邻里曰乡党曰州里者甚言居处相近之地非在他邦也礼记云得罪于乡党州闾则乡遂比邻之名盖自古有之
　　千室十室
　　朱子曰千室大邑又曰十室小邑也
　　元按周制九夫为井四井为邑四邑为丘四丘为甸四甸为县四县为都每井八家家亦谓之室又谓之宅五畆之宅半在田半在邑四井为邑每邑凢三十二室十室之邑邑之至小者千室之邑则有一百二十五井是邑之至大者曰十曰千举成数耳千室之邑乃大夫之采地也载师以家邑之田任稍地治其邑者大夫之家宰也
　　千乘百乘
　　马融氏曰井十为通通十为成成出革车一乘千乘之赋其地千成地方三百一十六里有畸惟公侯之封乃能容之诸侯千乘大夫百乘
　　朱子曰千乘诸侯之国其地可出兵车千乘百乘卿大夫之家
　　元按班固谓殷周因井田而制军赋六尺为步步百为畆畆百为夫夫三为屋屋三为井井方一里是为九夫八家共之各受私田百畆公田十畆是为八百八十畆余二十畆以为庐舍井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵故四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乘牛十二头甲士三人卒七十二人干戈备具是谓乘马之法一同百里提封万井除山川沈斥城池邑居园囿术路三千六百井出赋六千四百井戎马四百匹兵车百乘此卿大夫采地之大者是谓百乘之家一封三百一十六里提封十万井出赋六万四千井戎马四千匹兵车千乘此诸侯之大者是谓千乘之国每乘有两车一曰兵车即驰车也一曰大车即革车也两车总百人谓之一乘车百乘则有地百成千乘则有地千成也
　　百里
