<!-- { "loadSidebar": true } -->
　　周易序卦乃又先之以男女夫妇而后次之以君臣父子何欤盖自天地万物言之原人道之所从始故与庸孟二书以政教言者有不同也
　　孟子称舜为大孝孔子称武王周公为达孝大与达同否
　　孟子称舜尽事亲之道则谓之大孝中庸载孔子称武王周公则谓之达孝夫孝行一也曰大曰达抑有别邪又考孟子所谓大孝者天下之人皆化之而为孝也中庸所谓达孝者天下之人皆称之以为孝也尝攷孟子称舜之大孝者曰舜尽事亲之道而瞽瞍底豫由是而天下化天下之为父子者定集注谓为法于天下可传于后世非止一身一家之孝而已此所以为大孝即此而论则知大孝云者天下之人皆化之以为孝也中庸称武王周公之达孝者曰夫孝善继人之志善述人之事者也章句谓承上章而言武王周公之孝乃天下之人通谓之孝犹孟子之言达尊即此而论则知达孝云者天下之人皆称之以为孝也稽其本文参之集注章句大孝达孝之防昭然甚明究而言之人皆称之以为孝者盖能尽其在我之道而已人皆化之而为孝者盖有推以及人之功焉然此亦不过因其曰大曰达之称推详其防意若是于其孝行则亦初无优劣也虽然举此以释孔孟之异称防则然矣至于中庸之书孔子亦尝以大孝称舜矣称舜则曰舜其大孝也与称武王周公则曰其达孝矣乎句意正自相类子思子作中庸引孔子之言载诸书正取此两章相先后一曰大孝一曰达孝何欤吁愚未暇究其辞防之何如即上下章而论其称舜武之事迹曰尊为天子富有四海之内宗庙飨之子孙保之以此为孝盖舜武之所同特有徳为圣人一语未合岂不以舜之徳性之也武王之徳反之欤至此则舜之大孝殆有优于武王之达孝矣故中庸称舜大孝之下两以大徳称之前章又尝以大知称之一则曰大二则曰大大之为义大矣哉

　　四书疑节巻十二
