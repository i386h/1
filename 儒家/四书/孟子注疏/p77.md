<!-- { "loadSidebar": true } -->
　　[疏]“孟子居邹”至“平陆”。○正义曰：此章指言君子交接，动不违礼，享见之仪，亢答不差，是以孟子或见或否，各以其宜者也。“孟子居邹”至“而不报”，言孟子居处邹国，季任为任国居守者也。以其任国之君朝会於邻国，季任为居守其国也。季任为居守，以币帛之礼以交孟子，孟子受而不答。孟子为齐卿相之时，居处於平陆，齐之下邑，储子为齐相，以币帛交孟子，孟子亦受之而不答。“他日，由邹之任”至“不见储子”，言孟子异日自邹之任国，乃见其季子；自平陆往齐国，乃不见储子。“屋庐子喜曰”至“为相与”，屋庐子见孟子於此二人见与不见，故喜而言曰：连於今日得间隙与夫子为语矣。故问孟子曰：夫子往任国乃见季子，往齐国乃不见储子，是为其储子为齐相，故欲轻之欤？“曰非也”至“为其不成享也”，孟子答之曰：非为其为相，故不见而轻之耳。以其《尚书·洛诰》篇有云“享多仪”，言享见之礼多仪法也。如仪不及享献之物，是曰不享。以其无仪法，虽有物以享之，但亦如不享耳。惟在上者，不役使下之志於享也，是以我不见储子者，为其仪不及物，不成享也，我所以受之币而不见答也。“屋庐子悦”至“得之平陆”，屋庐子已晓，故闻孟子言而喜悦。或人见屋庐子，故问之曰：此《洛诰》云，是何之谓？屋庐子答之曰：季子以其守国，故不得越境亲至邹国见孟子，故但以币交孟子，孟子所以往而见答也。储子为齐相，得循行国中，可以亲至平陆见孟子，然以不亲见之，但亦以币交之，是其不尊贤者也，是所谓仪不及物，为不成享也，孟子所以之齐，故不见而答之也。○注“任，薛之同姓。”正义曰：案鲁隐公十一年《左传》云：“滕侯、薛侯来朝，争长，公使羽父请於薛侯曰：‘周之宗盟，异姓为後，寡人若朝于薛，不敢与诸任齿。’”杜预云：“薛，任姓也。齿，列也。”是知薛与任为同姓也。○注“《尚书·洛诰》篇云”。○正义曰：此篇召公既相宅，周公往营成周，使来告卜，作此《洛诰》之篇也。孔安国云：既成洛邑，将欲成王告以居洛之义也。云“享多仪”至“惟不役志于享”者，案安国传云：“奉上谓之享，言奉上之道多威仪，威仪不及於礼物，惟曰不奉上。人君惟不役志於奉上，则凡人化之。惟曰不奉上矣。”
　　淳于髡曰：“先名实者，为人也。後名实者，自为也。夫予在三卿之中，名实未加於上下而去之，仁者固如此乎？”（淳于，姓。髡，名也。齐之辨士。名者，有道德之名。实者，治国惠民之功实也。齐，大国，有三卿，谓孟子尝处此三卿之中矣。未闻名实，下济於民，上匡其君，而速去之。仁者之道，固当然邪？）孟子曰：“居下位，不以贤事不肖者，伯夷也。五就汤，五就桀者，伊尹也。不恶污君，不辞小官者，柳下惠也。三子者，不同道，其趋一也。”（伊尹为汤见贡於桀，桀不用而归汤，汤复贡之，如此者五。思济民，冀得施行其道也。此三人虽异道，所履则一也。）“一者何也？”（髡问一者何也。）曰：“仁也。君子亦仁而已矣，何必同？”（孟子言君子进退行止，未必同也，趋於屡仁而已。髡为其速去，故引三子以喻意也。）曰：“鲁缪公之时，公仪子为政，子柳、子思为臣，鲁之削也滋甚。若是乎贤者之无益於国也。”（髡曰：鲁缪公时，公仪休为执政之卿。子柳，泄柳也；子思，孔子之孙也，二人为师傅之臣。不能救鲁之见削夺亡其土地者多。若是，贤者无所益於国家者，何用贤为？）曰：“虞不用百里奚而亡，秦缪公用之而霸。不用贤则亡，削何可得欤？”（孟子云：百里奚所去国亡，所在国霸，无贤国亡，何但得削？岂可不用贤也！）曰：“昔者王豹处於淇，而河西善讴。绵驹处於高唐，而齐右善歌。华周、杞梁之妻善哭其夫，而变国俗。有诸内必形诸外，为其事而无其功者，髡未尝睹之也。是故无贤者也，有则髡必识之。”（王豹，卫之善讴者。淇，水名。《卫诗·竹竿》之篇曰：“泉源在左，淇水在右。”《硕人》之篇曰：“河水洋洋，北流活活。”卫地滨於淇水，在北流河之西，故曰处淇水而河西善讴，所谓郑卫之声也。绵驹，善歌者也。高唐，齐西邑。绵驹处之，故曰齐右善歌。华周，华旋也。杞梁，杞殖也。二人，齐大夫，死於戎事者，其妻哭之哀，城为之崩，国俗化之，则效其哭。髡曰：如是歌、哭者尚能变俗，有中则见外。为之而无功者，髡不闻也。有功，乃为贤者，不见其功，故谓之无贤者也。如有之，则髡必识之矣。）曰：“孔子为鲁司寇，不用，从而祭，燔肉不至，不税冕而行。不知者以为为肉也，其知者以为为无礼也，乃孔子则欲以微罪行，不欲为苟去。君子之所为，众人固不识也。”（孟子言孔子为鲁贤臣。不用，不能用其道也。从鲁君而祭於宗庙，当赐大夫以胙，燔肉不至。膊炙者为燔，《诗》云：“燔炙芬芬，反归其舍。”未及税冕而行，出他国。不知者以为不得燔肉而愠也。知者以为为君无礼，乃欲以微罪行。燔肉不至我党，从祭之礼不备，有微罪乎，乃圣人之妙旨，不欲为，诚欲急去也。众人固不识君子之所为，谓髡不能知贤者之志也。）
