<!-- { "loadSidebar": true } -->
　　形色天性也惟圣人然后可以践形【尽心上】
　　右言性自理而言【非专论性】专主吾身之理言之也
　　好人之所恶恶人之所好是谓拂人之性【大学传十章】右言性自理【非专论性】自其所而言之也
　　愚谓此本是情而谓之性者情近乎私故以性言之亦以见情之根乎性而非二物也
　　口之于味也目之于色也耳之于声也鼻之于臭也四肢之于安佚也性也有命焉君子不谓性也【尽心下】　动心忍性【告子下】
　　右言性自气禀食色而言非专论性
　　愚谓不谓性兼为富贵贫贱者言之动心忍性专为困穷患难者言之
　　以上皆非特地论性而推其语意脉络则所谓性者各有所指也
　　孟子道性善【滕文公上】　告子曰生之谓性孟子曰生之谓性也犹白之谓白与曰然白羽之白也犹白雪之白白雪之白犹白玉之白与曰然然则犬之性犹牛之性牛之性犹人之性与　性犹杞栁也义犹桮棬也以人性为仁义犹以栁为桮棬孟子曰子能顺栁之性而以为桮棬乎将戕贼栁而后以为桮棬也如将戕贼栁而以为桮棬则亦将戕贼人以为仁义与率天下之人而祸仁义者必子之言夫　性犹湍水也决诸东方则东流决诸西方则西流人性之无分于善不善也犹水之无分于东西也孟子曰水信无分于东西无分于上下乎人性之善也犹水之就下也人无有不善水无有不下今夫水搏而跃之可使过颡激而行之可使在山是岂水之性哉其势则然也人之可使为不善其性亦犹是也　性无善无不善也或曰性可以为善可以为不善是故文武兴则民好善幽厉兴则民好暴或曰有性善有性不善是故以尧为君而有象以瞽瞍为父而有舜以纣为兄之子且以为君而有微子启王子比干今曰性善然则彼皆非与孟子曰乃若其情则可以为善矣乃所谓善也若夫为不善非才之罪也恻隐之心人皆有之羞恶之心人皆有之恭敬之心人皆有之是非之心人皆有之恻隐之心仁也羞恶之心义也恭敬之心礼也是非之心智也仁义礼智非由外铄我也我固有之也弗思耳矣故曰求则得之舍则失之或相倍蓰而无筭者不能尽其才者也诗曰天生蒸民有物有则民之秉夷好是懿徳孔子曰为此诗者其知道乎故有物必有则民之秉夷也故好是懿徳【并告子上】右孟子论性専以理言告子之徒论性専以气言【専论性】
　　愚谓此皆特地论性者然于告子生之谓性则折之性犹杞栁则责之皆引而未发之辞也湍水之説则略加辨明发其端矣犹未尽其蕴也及公都子连引三説以质其疑然后究言之而向之所以语告子者其防益明盖告子不求诸心故孟子之言略公都子笃信孟子故孟子之言详也食色一章亦皆折之之语但其意则専辨义外之非故与此四章不同
　　性相近也习相逺也【阳货】
　　右兼气质言
　　天命之谓性【中庸一章】　惟天下至诚为能尽其性能尽其性则能尽人之性能尽人之性则能尽物之性【中庸二十二章】右兼人物言
　　愚谓对相近之性而言则天命之性为天地之性对性善之性而言则天命之性以理言而气在其中盖率性谓道是理之同也修道谓教以气之同也至诚尽性章以己之性对人物之性而言之则性之本虽同而气禀则有不可得而同者矣
　　自诚明谓之性【中庸二十一章】　尧舜性之也【尽心上】　尧舜性者也【尽心下】
　　右以天理自然而言
　　愚谓此性字非指性而言乃所以性其性也但性之性者是性其性诚明谓性是性其诚指其人而言曰性者自其率性而言曰性之
　　仁
　　仁也者人也合而言之道也【尽心下】　仁者人也亲亲为大【中庸二十章】
　　右以天理言仁者人身之天理也
　　愚谓子思以生理言孟子以所以为人之理言子思欲人推之而有序孟子欲人体之而不违生理即天地生物之心所以为人之理即器中之道物中之则也　又案脩道以仁以仁之全体言仁者人也以仁之名义言亲亲为大以仁之事实言
　　仁人心也【告子上】
　　右以徳性言仁者本心之全徳也【北溪陈氏谓此以理言防饶氏谓此以性言】
　　余如巧言令色鲜矣仁是儆戒学者之辞我欲仁斯仁至矣是勉进学者之辞而所谓仁者皆以徳性言也　又如尊爵安宅之语亦是就徳性而形容之若论其章防则矢人岂不仁一章是泛以仁道言不得谓之专以徳性言也
　　若圣与仁则吾岂敢【述而】　囘也其心三月不违仁其余则日月至焉而已矣【雍也】　雍也仁而不佞子曰焉用佞御人以口给屡憎于人不知其仁焉用佞　孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也【并公冶】克伐怨欲不行焉可以为仁矣子曰可以为难矣仁
　　则吾不知也【宪问】
　　右以成徳言仁者心徳之全也【陈氏谓此以心言饶氏谓此以徳言又谓此以尽性言】
　　愚承先君子之教曰仁之一字以成徳言者不易言盖无所不体而自然不息者圣人也能全体之而不免有息者亚圣者也体之未必能全而息之之时又多者仲弓子路以下是也若原宪之克伐怨欲不行而遽以为仁则非惟未加不息之功而实不知全体之妙矣斯义也双饶子发其端云又案指仁之全体而言则为自然之徳性自人
　　能全体不息之而言则为体道之成徳此皆専言之仁皆可谓之以徳言也
　　夫仁者己欲立而立人已欲达而达人【雍也】
　　右以其爱之所存而言
　　朱子曰克己复礼是心之徳立人达人是爱之理愚谓此自仁者之心主乎爱之理而形容之非指爱之见于外者故集注以为状仁之体意与子贡无加诸人者同皆是以己及人之仁但夫子是顺言其所欲子贡是反言其所不欲
　　恻隐之心仁之端也【公孙丑上】　恻隐之心仁也【告子上】右指其爱之所而言【亦曰以用言】
　　余如肫肫其仁亦是此类是则偏言之仁也若孟子言人皆有所不忍达之于其所忍仁也此又因其所主乎扩充之功而言也
　　亲亲仁也【尽心上又告子下】　仁之实事亲是也【离娄上】　仁者人也亲亲为大【中庸二十章】　孝弟也者其为仁之本与【学而】樊迟问仁子曰爱人【顔渊】　君子之于物也爱之而弗
　　仁于民也仁之而弗亲亲亲而仁民仁民而爱物【尽心上】右以其爱之所及而言【亦曰以用言亦曰以道言亦曰以事实言】愚谓爱亲是爱之所由立爱人爱物是爱之所由施皆偏言之仁也　彭氏【名圭字孟圭】曰亲亲仁也与仁之实是指良心之着见而言之其余则自推行仁道而言之
　　伯夷叔齐何人也曰古之贤人也曰怨乎曰求仁而得仁又何怨【述而】　微子去之箕子为之奴比干谏而死孔子曰殷有三仁焉【微子】　三子者不同道其趋一也一者何也曰仁也【告子下】
　　右以事言
　　愚案孔子许三仁夷齐是就其处事处许之以仁孟子许三子是就其存心处许之以仁孔子是因其处事而知其心之仁孟子是因论出处而引三子之事以明仁人之心也然夷齐三子迹无可疑三仁之事则似反乎仁而实得乎仁故集注之说各不同
　　子罕言利与命与仁【子罕】　为人君止于仁【大学传三章】　苟志于仁矣无恶也　观过斯知仁矣　仁者安仁知者利仁　君子去仁恶乎成名【并里仁上】　志士仁人无求生以害仁有杀身以成仁【卫灵公】　君子而不仁者有矣夫未有小人而仁者也【宪问】　人而不仁如礼何人而不仁如乐何【八佾】　不仁而得国者有之矣不仁而得天下未之有也【尽心下】
　　右兼人心事理言【亦曰泛以仁道言】
　　愚案子罕言仁是泛举其大防若杀身成仁则就死生患难而言之安仁利仁君子去仁则就富贵贫贱而言之此皆即其处事言而存心在其中其余六条则自存心言而处事在其中皆専言之仁也
　　刚毅木讷近仁【子路】
　　右以质言
　　顔渊问仁子曰克己复礼为仁一日克己复礼天下归仁焉为仁由己而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣　仲弓问仁子曰出门如见大賔使民如承大祭己所不欲勿施于人在邦无怨在家无怨仲弓曰雍虽不敏请事斯语矣【并渊】顔　能近取譬可谓仁之方也已【雍也】　樊迟问仁子曰居处恭执事敬与人忠虽之夷狄不可弃也【子路】　问仁子曰仁者先难而后获可谓仁矣【雍也】　子张问仁于孔子孔子曰能行五者于天下为仁矣请问之曰恭寛信敏惠恭则不侮寛则得众信则人任焉敏则有功恵则足以使人【阳货】　仁者其言也讱曰其言也讱斯谓之仁矣乎子曰为之难言之得无讱乎【顔渊】
　　右以学言【亦曰以用功言】各因其人而言之也愚谓告顔冉者使之全其心之徳告子贡者使之充其爱之理于樊迟子张则兼人心事理而言之于司马牛则即其徳之一端而言之盖资质有不同所以教之亦不同而皆彻上彻下之道也　又案顔冉之所闻者为仁之道其余四子之所闻者求仁之方若子贡问为仁夫子告以事贤友仁则又为为仁之资与此不同盖此类欲人反求诸己彼则从其求辅于人也
　　士不可以不毅任重而道逺仁以为己任不亦重乎死而后已不亦逺乎【防伯】依于仁【述而】　君子无终食之闲违仁造次必于是颠沛必于是【里仁】　强恕而行求仁莫近焉【尽心上】　力行近乎仁【中庸二十章】　博学而笃志切问而近思仁在其中矣【子张】
　　右以学言【亦曰以用功言】泛为学者而言之也愚案依于仁与造次颠沛必于仁是欲其不息之也仁为己任死而后已是旣欲其全体之又欲其不息之也力行强恕则由此而可体夫天理之公博学笃志切问近思则自可不失其本心之徳所以至之者虽不同及其至焉则一也
　　如有王者必世而后仁【子路】　君子笃于亲则民兴于仁【泰伯】　一家仁一国兴仁【大学传九章】　民焉有不仁者乎【尽心上】
　　右以民俗言
　　愚谓此皆在上位者化民成俗之事而功效有迟速气象有小大不同菽粟如水火则富之之功其余则皆教之之功也里仁为美亦以民俗言而其意则専言在下位者择乡之事故与此类不同
　　如有博施于民而能济众何如可谓仁乎子曰何事于仁必也圣乎尧舜其犹病诸【雍也】为天下得人者谓之仁【滕文公上】
　　右以功用言【亦曰以事功言】极其大者而言之也愚谓博施济众者圣人之所病为天下得人者圣人之所能故曰尧舜之仁不徧爱人急亲贤也
　　桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁如其仁管仲非仁者与桓公杀公子纠不能死又相之子曰管仲相桓公霸诸侯一匡天下民到于今受其赐微管仲吾其被发左衽矣岂若匹夫匹妇之为谅也自经于沟渎而莫之知也【并宪问】
