<!-- { "loadSidebar": true } -->
　　因民之所利而利之斯不亦恵而不费乎择可劳而劳之又谁怨欲仁而得仁又焉贪君子无众寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不猛乎子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司【尧曰】　小人乐其乐而利其利【大学传三章】
　　右以天理自然之利言之
　　君子喻于义小人喻于利【里仁】　亦将有以利吾国乎孟子对曰王何必曰利亦有仁义而已矣王曰何以利吾国大夫曰何以利吾家士庶人曰何以利吾身上下交征利而国危矣万乗之国弑其君者必千乗之家千乗之国弑其君者必百乗之家万取千焉千取百焉不为不多矣苟为后义而先利不夺不餍未有仁而遗其亲者也未有义而后其君者也王亦曰仁义而已矣何必曰利【梁恵王上】　孳孳为利者蹠之徒也欲知舜与蹠之分无他利与善之间也【尽心上】　我将言其不利也曰先生之志则大矣先生之号则不可先生以利说秦楚之王秦楚之王悦于利以罢三军之师是三军之士乐罢而悦于利也为人臣者懐利以事其君为人子者懐利以事其父为人弟者懐利以事其兄是君臣父子兄弟终去仁义懐利以相接然而不亡者未之有也先生以仁义说秦楚之王秦楚之王悦于仁义而罢三军之师是三军之士乐罢而悦于仁义也为人臣者懐仁义以事其君为人子者懐仁义以事其父为人弟者懐仁义以事其兄是君臣父子兄弟去利懐仁义以相接也然而不王者未之有也何必曰利【告子下】　放于利而行多怨【里仁】
　　右以狥私便己之利言之
　　愚案圣贤言利或与义对或与善对或与仁义为对盖仁者义之体善者仁义之緫名言之虽若不同其为理欲之反对则一也又义与利对以处事言善与利对以存心言仁义与利为对兼存心处事言　余如见小利及枉尺直寻之利皆是此类
　　此谓国不以利为利以义为利也【大学传十章】
　　右兼天理人欲之利言之
　　愚谓以义利相对而言则是人欲之利以义利相贯而言则是天理中自然之利　已上利字皆以利便言若故者以利为本是以利顺言知者利仁利而行之皆以贪利言利字之训其不同如此祭祀
　　祭如在祭神如神在子曰吾不与祭如不祭【八佾】　子之所慎齐战疾【述而】　齐必有明衣布齐必变食居必迁坐【乡党】
　　右祭祀之正者【亦曰圣人祭祀之诚】
　　余凡丧祭之祭皆是此类今于葬祭之下详之
　　与其媚于奥宁媚于灶何谓也子曰不然获罪于天无所祷也【八佾】　子路请祷子曰有诸子路对曰有之诔曰祷尔于上下神只子曰丘之祷久矣【述而】
　　右祷祀以求福者
　　子贡欲去告朔之饩羊子曰赐也尔爱其羊我爱其礼【八佾】
　　右当祭而不祭者
　　非其鬼而祭之谄也【为政】　季氏旅于泰山子谓冉有曰女弗能救与对曰不能子曰呜呼曽谓泰山不如林放乎　禘自既灌而徃者吾不欲观之矣　或问禘之说子曰不知也知其说者之于天下也其如示诸斯乎指其掌【并八佾】
　　右不当祭而祭者
　　愚案夫子谓不知者讳之也谓不欲观者叹之也为父母之国而讳之为先王之礼而叹之皆所以正名分为世道计也
　　丧祭【附葬】
　　吾闻诸夫子人未有自致者也必也亲丧乎　丧致乎哀而止【并子张】　墨者夷之因徐辟而求见孟子孟子曰吾固愿见今吾尚病病愈我且徃见夷子不来他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则是以所贱事亲也徐子以告夷子夷子曰儒者之道古之人若保赤子此言何谓也之则以为爱无差等施由亲始徐子以告孟子孟子曰夫夷子信以为人之亲其兄之子为若亲其邻之赤子乎彼有取尔也赤子匍匐将入井非赤子之罪也且天之生物也使之一本而夷子二本故也盖上世甞有不葬其亲者其亲死则举而委之于壑他日过之狐狸食之蝇蚋姑嘬之其颡有泚睨而不视夫泚也非为人泚中心达于面目盖归反蔂梩而掩之掩之诚是也则孝子仁人之掩其亲亦必有道矣徐子以告夷子夷子怃然为闲曰命之矣【滕文公上】　养生者不足以当大事惟送死可以当大事【离娄下】
　　右本乎人心而言
　　高宗谅隂三年不言何谓也子曰何必高宗古之人皆然君薨百官总已以听于宰三年【宪问】　滕定公薨世子谓然友曰昔者孟子甞与我言于宋于心终不忘今也不幸至于大故吾欲使子问于孟子然后行事然友之邹问于孟子孟子曰不亦善乎亲丧固所自尽也曽子曰生事之以礼死之以礼祭之以礼可谓孝矣诸侯之礼吾未之学也虽然吾甞闻之矣三年之丧齐防之服飦粥之食自天子达于庶人三代共之然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也谓然友曰吾他日未甞学问好驰马试劒今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨听于宰歠粥面深墨即位而哭百官有司莫敢不哀先之也上有好者下必有甚焉者矣君子之徳风也小人之徳草也草上之风必偃是在世子然友反命世子曰然是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大悦【滕文公上】　齐宣王欲短丧公孙丑曰为期之丧犹愈于已乎孟子曰是犹或紾其兄之臂子谓之姑徐徐云尔亦教之孝弟而已矣王子有其母死者其傅为之请数月之丧公孙丑曰若此者何如也曰是欲终之而不可得也虽加一日愈于已谓夫莫之禁而弗为者也【尽心上】　无忧者其惟文王乎以王季为父以武王为子父作之子述之武王纉太王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之徳追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也【中庸十八章】　武王周公其达孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘甞之义治国其如示诸掌乎【中庸十九章】孟子之后丧逾前丧是以不徃见也曰何哉君所谓
　　逾者前以士后以大夫前以三鼎而后以五鼎与曰否谓棺椁衣衾之美也曰非所谓逾也贫富不同也乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉【梁恵王下】　子疾病子路使门人为臣病闲曰久矣哉由之行诈也无臣而为有臣吾谁欺欺天乎且予与其死于臣之手也无宁死于二三子之手乎且予纵不得大葬予死于道路乎【子罕】　顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也　门人欲厚葬之子曰不可门人厚葬之子曰回也视予犹父也予不得视犹子也非我也夫二三子也【并先进】右主乎礼制而言
　　宰我问三年之丧期已久矣君子三年不为礼礼必壊三年不为乐乐必崩旧谷既没新谷既升鑚燧改火期可已矣子曰食夫稻衣夫锦于女安乎曰安女安则为之夫君子之居丧食防不甘闻乐不乐居处不安故不为也今女安则为之宰我出子曰予之不仁也子生三年然后免于父母之懐夫三年之丧天下之通丧也予也有三年之爱于其父母乎【阳货】　孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然曰古者棺椁无度中古棺七寸椁称之自天子达于庶人非直为观美也然后尽于人心不得不可以为悦无财不可以为悦得之为有财古之人皆用之吾何为独不然且比化者无使土亲肤于人心独无恔乎吾闻之也君子不以天下俭其亲【公孙丑下】
　　右兼人心礼制而言
　　慎终追逺民徳归厚矣【学而】
　　右自其效騐而言
　　文质
　　质胜文则野文胜质则史文质彬彬然后君子【雍也】右以内外相对而言之
　　绘事后素曰礼后乎子曰起予者商也始可与言诗已矣【八佾】
　　右以先后相对而言之
　　林放问礼之本子曰大哉问礼与其奢也宁俭丧与其易也宁戚【八佾】　先进于礼乐野人也后进于礼乐君子也如用之则吾从先进【先进】
　　右矫其偏胜而言之
　　君子质而已矣何以文为子贡曰惜乎夫子之说君子也驷不及舌文犹质也质犹文也虎豹之鞟犹犬羊之鞟【顔渊】
　　右各倚于一偏而言之
　　文
　　子畏于匡曰文王既没文不在兹乎天之将丧斯文也后死者不得与于斯文也天之未丧斯文也匡人其如予何【子罕】
　　右以道言
　　文王之徳之纯盖曰文王之所以为文也【中庸二十六章】右以徳言
　　孔文子何以谓之文也子曰敏而好学不耻下问是以谓之文也【公冶】　公叔文子之臣大夫僎与文子同升诸公子闻之曰可以为文矣【宪问】
　　右以事言
　　饶子曰二章皆因谥法而言但是以谓之文是正言所以为文之义可以为文但言如此者可无愧于文之谥也
　　郁郁乎文哉吾从周【八佾】
　　右以礼乐制度言
　　余有以典籍言者易辨今不録
　　言行
　　君子欲讷于言而敏于行【里仁】　君子耻其言而过其行【宪问】　古者言之不出耻躬之不逮也【里仁】　其言之不怍则为之也难【宪问】
　　右泛为学者言之
　　先行其言而后从之　子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣【并为政】　言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行【卫灵公】
　　右各因其人而言之
　　大人者言不必信行不必果惟义所在【离娄下】　庸徳之行庸言之谨有所不足不敢不勉有余不敢尽言顾行行顾言君子胡不慥慥尔【中庸十三章】　言近而指逺者善言也守约而施博者善道也君子之言也不下带而道存焉君子之守脩其身而天下平【尽心下】
　　右自成徳者言之
　　愚谓不必信果者由其徳行之自然所以为大人也必信必果者由其识量之浅狭所以为小人也
　　邦有道危言危行邦无道危行言孙【宪问】
　　右为为人臣者言之
　　言辞
　　人之易其言也无责耳矣【离娄上】　辞达而已矣【卫灵公】我于辞命则不能也【公孙丑上】
　　右泛为学者言之
　　仁者其言也讱曰其言也讱斯谓之仁矣乎子曰为之难言之得无讱乎【顔渊】
　　右因其人而言之
