<!-- { "loadSidebar": true } -->
　　唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣【中庸二十二章】　至诚之道可以前知国家将兴必有祯祥国家将亡必有妖孽见乎蓍动乎四体祸福将至善必先知之不善必先知之故至诚如神【中庸二十四章】　故至诚无息不息则久久则徴徴则悠逺悠逺则博厚博厚则髙明博厚所以载物也髙明所以覆物也悠久所以成物也博厚配地髙明配天悠久无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也髙也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼龞生焉货财殖焉诗云维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已【中庸二十六章】　唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天苟不固聪明圣知达天徳者其孰能知之【中庸三十二章】右以心言【亦曰以徳言】圣人之事也
　　愚案至诚前知言至诚之能事至诚赞化及至诚经纶言至诚之功用至诚无息言其徳徴则悠逺以下指其验于天下之气象功效而言也又无息则与天地相配赞化则与天地相参知化则与天地相合无息则与天地合其徳前知则与鬼神合其吉凶
　　所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视已如见其肺肝然则何益矣此谓诚于中形于外故君子必慎其独也曽子曰十目所视十手所指其严乎富润屋徳润身心广体胖故君子必诚其意【大学传六章】　其次致曲曲能有诚诚则形形则着着则明明则动动则变变则化唯天下至诚为能化【中庸二十三章】　诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之徳也合外内之道也故时措之宜也【中庸二十五章】右以心言学以至于圣人之事也
　　愚谓诚意即致曲之功即诚之为贵之意此入徳之事也自谦即曲能有诚之谓即成已仁也之云此成徳之事也心广则自然体胖成已则自然成物诚形着明则自然有动变化之理此成德之效验又不期然而然也但至诚能化是圣人事心广体胖与时措之宜是通为圣人与大贤以上事其效验不同又如此云
　　自诚明谓之性自明诚谓之教【中庸二十一章】　凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人也诚之者择善而固执之者也【中庸二十章】　居下位而不获于上民不可得而治也获于上有道不信于友弗获于上矣信于友有道事亲弗悦弗信于友矣悦亲有道反身不诚不悦于亲矣诚身有道不明乎善不诚其身矣是故诚者天之道也思诚者人之道也至诚而不动者未之有也不诚未有能动者也【离娄上】右以心言兼言圣人学者之事也
　　余如反身而诚与强恕而行相对亦入徳成徳之不同也但诚明谓性诚者天道则専为圣人事反身而诚则通为圣人与大贤以上事在下位不获乎上说从人事上来万物皆备于我说从天理上来诚之者知行兼备者也明诚谓敎先知后行而知为本也思诚强恕则致知以后行之事也　又案平居之日讲求践履以实其实是曰诚之行事之际加之慎独以审实与不实之几是曰思诚
　　诚者自成也而道自道也诚者物之终始不诚无物【中庸二十五章】
　　右兼理与心而言
　　愚案此章之防本以心言而此三诚字则兼理与心而言
　　此谓诚于中形于外【大学传六章】
　　右以人欲之私言
　　心
　　人皆有不忍人之心先王有不忍人之心斯有不忍人之政矣以不忍人之心行不忍人之政治天下可运之掌上所以谓人皆有不忍人之心者今人乍见孺子将入于井皆有怵惕恻隠之心非所以内交于孺子之父母也非所以要誉于乡党朋友也非恶其声而然也由是观之无恻隠之心非人也无羞恶之心非人也无辞让之心非人也无是非之心非人也恻隠之心仁之端也羞恶之心义之端也辞让之心礼之端也是非之心智之端也人之有是四端也犹其有四体也有是四端而自谓不能者自贼者也谓其君不能者贼其君者也凡有四端于我者知皆扩而充之矣若火之始然泉之始达苟能充之足以保四海苟不充之不足以事父母【公孙丒上】　恻隠之心人皆有之羞恶之心人皆有之恭敬之心人皆有之是非之心人皆有之恻隠之心仁也羞恶之心义也恭敬之心礼也是非之心智也【告子上】　人能充无欲害人之心而仁不可胜用也人能充无穿逾之心而义不可胜用也【尽心下】
　　右以道心言
　　所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓修身在正其心【大学传七章】
　　右以人心言　已上皆専以用言
　　愚闻之伯兄克履曰大学经言正心是兼体用言传言所以正心之道是専以用言葢制于外所以养其内也
　　富嵗子弟多赖凶嵗子弟多暴非天之降才尔殊也其所以防溺其心者然也今夫麰麦播种而耰之其地同树之时又同浡然而生至于日至之时皆熟矣虽有不同则地有肥硗雨露之养人事之不齐也故凡同类者举相似也何独至于人而疑之圣人与我同类者故龙子曰不知足而为屦我知其不为蒉也屦之相似天下之足同也口之于味有同耆也易牙先得我口之所耆者也如使口之于味也其性与人殊若犬马之与我不同类也则天下何耆皆从易牙之于味也至于味天下期于易牙是天下之口相似也惟耳亦然至于声天下期于师旷是天下之耳相似也惟目亦然至于子都天下莫不知其姣也不知子都之姣者无目者也故曰口之于味也有同耆焉耳之于声也有同听焉目之于色也有同美焉至于心独无所同然乎心之所同然者何也谓理也义也圣人先得我心之所同然耳故理义之悦我心犹刍豢之悦我口【告子上】
　　右因论性善而以理义之心言之　已下皆兼体用言
　　牛山之木尝美矣以其郊于大国也斧斤伐之可以为美乎是其日夜之所息雨露之所润非无萌蘖之生焉牛羊又从而牧之是以若彼濯濯也人见其濯濯也以为未尝有材焉此岂山之性也哉虽存乎人者岂无仁义之心哉其所以放其良心者亦犹斧斤之于木也旦旦而伐之可以为美乎其日夜之所息平旦之气其好恶与人相近也者几希则其旦昼之所为有梏亡之矣梏之反覆则其夜气不足以存夜气不足以存则其违禽兽不逺矣人见其禽兽也而以为未尝有才焉者是岂人之情也哉故苟得其养无物不长苟失其养无物不消孔子曰操则存舍则亡出入无时莫知其乡惟心之谓与　仁人心也义人路也舍其路而弗由放其心而不知求哀哉人有鸡犬放则知求之有放心而不知求学问之道无他求其放心而已矣【并告子上】
　　右因论为学功夫而以理义之心言之
　　愚案一章言理义之心人所固有而众人梏之学者当有以养之也一章言理义之心人所当存而众人放之学者当有以求之也操存是存养求放心是省察　余如存心养心之类与此类同亦以为学功夫言若孔子不逾矩则是志学之极功孟子不动心是知言养气之成功孟子之言尽性是由知性而有其功大学言心正身修心广体胖是格物致知诚意而致其功是虽深浅之不同皆即其功效而言者也　又不动心是成徳之事动心忍性是进徳之事
　　大人者不失其赤子之心者也【离娄下】　钧是人也或从其大体或从其小体何也曰耳目之官不思而蔽于物物交物则引之而已矣心之官则思思则得之不思则不得也此天之所与我者先立乎其大者则其小者不能夺也此为大人而已矣【告子上】
　　右因论大人而以理义之心言之
　　愚案一章功夫在思字一章功效在不失字思则得之得之即不失之谓也
　　养心莫善于寡欲其为人也寡欲虽有不存焉者寡矣其为人也多欲虽有存焉者寡矣【尽心下】　饥者甘食渴者甘饮是未得饮食之正也饥渴害之也岂惟口腹有饥渴之害人心亦皆有害人能无以饥渴之害为心害则不及人不为忧矣【尽心上】
　　右因论理欲而以理义之心言之
　　愚案一章言理欲相为胜负其要在寡欲二字一章言天理有人欲之害其要在无以为害四字
　　饱食终日无所用心难矣哉不有博奕者乎为之犹贤乎已【阳货】　今有无名之指屈而不信非疾痛害事也如有能信之者则不逺秦楚之路为指之不若人也指不若人则知恶之心不若人则不知恶此之谓不知类也【告子上】　山径之蹊间介然用之而成路为间不用则茅塞之矣今茅塞子之心矣【尽心下】
　　右因儆戒学者而以理义之心言之
　　余如失其本心人心有害放其良心放心不求皆是此类盖惰者不能自强欲者不能自克此其所以为众人也
　　回也其心三月不违仁【雍也】
　　右因称许其仁而専以知觉之心言之
　　勉斋黄氏曰心不违仁専以知觉言仁人心也合性与知觉言愚尝以此推之凡以心与义理为一者合性与知觉言也以心与义理为二者専指知觉而言也仁义礼智根于心是合性与知觉言以仁存心以礼存心是専指知觉而言心不在焉専指知觉言心正而后身修合性与知觉言孟子之不动心合性与知觉而言也告子先我不动心専指知觉而言也推此类可见　尝有部使者案事于番问准轩吴先生论圣言心凡几处亦有异同如何先生应言曰简在帝心天之心也从心所欲不逾矩圣人之心也其心三月不违仁亚圣大贤之心也饱食终日无所用心众人之心也使者愕然叹服
　　身
　　欲修其身者先正其心【大学经一章】
　　右对心意而言之
　　愚案修身先正其心是反而推之身与心对心正而后身修是顺而达之心与身对内外不同分而言之者也
　　壹是皆以修身为本【大学经一章】　所谓齐其家在修其身者【大学传八章】　修身以道修道以仁仁者人也亲亲为大义者宜也尊贤为大亲亲之杀尊贤之等礼所生也故君子不可以不修身思修身不可以不事亲思事亲不可以不知人思知人不可以不知天　齐明盛服非礼不动所以修身也【并中庸二十章】　诚身有道不明乎善不诚乎身矣【中庸二十章又离娄上】　守孰为大守身为大【离娄上】　拱把之桐梓人苟欲生之皆知所以养之者至于身而不知所以养之者岂爱身不若桐梓哉弗思甚也【告子上】右包内外而言之
