<!-- { "loadSidebar": true } -->
　　恭而无礼则劳慎而无礼则葸勇而无礼则乱直而无礼则绞【泰伯】　礼之实节文斯二者是也【离娄上】　亲亲之杀尊贤之等礼所生也【中庸二十章】　子入太庙毎事问或曰孰谓鄹人之子知礼乎入太庙毎事问子闻之曰是礼也　然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼【并八佾】　麻冕礼也今也纯俭吾从众拜下礼也今拜乎上泰也虽违众吾从下【子罕】　礼与食孰重曰礼重色与礼孰重曰礼重曰以礼食则饥而死不以礼食则得食必以礼乎亲迎则不得妻不亲迎则得妻必亲迎乎屋庐子不能对明日之邹以告孟子孟子曰于答是也何有不揣其本而齐其末方寸之木可使髙于岑楼金重于羽者岂谓一钩金与一舆羽之谓哉取食之重者与礼之轻者而比之奚翅食重取色之重者与礼之轻者而比之奚翅色重往应之曰紾兄之臂而夺之食则得食不紾则不得食则将紾之乎逾东家墙而搂其处子则得妻不搂则不得妻则将搂之乎【告子下】陈司败问昭公知礼乎孔子曰知礼孔子退揖巫马
　　期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸苟有过人必知之【述而】　男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也【离娄上】
　　右主乎事理即其一事而言之
　　愚谓此则因论一事而及于礼即一事之中而有天理之节文是即所谓礼也　又案此有持身自约之礼事亲事长之礼有宗庙朝廷之礼有饮食男女之礼礼无不同随事而着此其言之所以异也其余可以类推
　　能以礼让为国乎何有不能以礼让为国如礼何【里仁】上好礼则民易使也【宪问】　上好礼则民莫敢不敬【子路】右以效验而言之
　　愚案言礼让则重在让字言好礼则重在好字能好礼则有礼让矣
　　智
　　是非之心智之端也【公孙丑上】　是非之心智也【告子上】右指其所而言
　　惟天下至圣为能聪明睿知足以有临也【中庸三十一章】　苟不固聪明圣知达天徳者其孰能知之【中庸三十二章】
　　右以质言
　　愚谓睿知圣知以质言仁义礼智以性言睿知圣知是生知之质若知者过之则是气质之偏又如臧武仲之知亦由资禀而得之知虽可称而未必天理之纯全也
　　天下之言性也则故而已矣故者以利为本所恶于智者为其凿也如智者若禹之行水也则无恶于智矣禹之行水也行其所无事也如智者亦行其所无事则智亦大矣天之髙也星辰之逺也苟求其故千歳之日至可坐而致也【离娄下】
　　右以事理言
　　好学近乎知【中庸二十章】
　　右以用功言
　　余如好知不好学亦是勉子路以用功之辞而其语意与此相反对盖凡好学则近乎知好知而不好学则昧于理而失其所以为知以此见学之为可贵也
　　智之实知斯二者弗去是也【离娄上】　樊迟问知子曰务民之义敬鬼神而逺之可谓知矣【雍也】　问知子曰知人【顔渊】
　　右主乎一事而以用功言
　　舜其大知也与舜好问而好察迩言隐恶而善执其两端用其中于民其斯以为舜乎【中庸六章】　人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也【中庸七章】　里仁为美择不处仁焉得知【里仁】
　　右以事言
　　余如孔孟所论臧文仲武子百里奚之事皆此类
　　信
　　自古皆有死民无信不立【顔渊】
　　右以徳言【亦曰固有之信】
　　子曰人而无信不知其可也大车无輗小车无軏其何以行之哉【为政】
　　右兼人心事理言【亦曰以实之信】
　　余如敬事而信言而有信及止于信之类皆是
　　君子信而后劳其民未信则以为厉己也信而后谏未信则以为谤己也【子张】
　　右以心言【亦曰交孚之信】
　　余如民信之矣朋友有信之类皆是
　　愚谓指其秉夷之徳而言为固有之信即其言动之间而言为以实之信自其彼此相与而言为交孚之信三者之义本自相随但其语意各有所主耳
　　谨而信【学而】
　　右以学言
　　愚案此与有诸己之谓信相对但此以用功言信之见于言者以实之谓也彼以成功言信之存于中者无自欺之谓也　余有约信之信易辨今不具
　　上好信则民莫敢不用情【子路】　信则人任焉【尧曰】
　　右以效验言
　　仁义礼智
　　君子所性仁义礼智根于心【尽心上】
　　右以性言
　　恻隐之心仁之端也羞恶之心义之端也辞让之心礼之端也是非之心智之端也人之有是四端也犹其有四体也【公孙丑上】　恻隐之心仁也羞恶之心义也恭敬之心礼也是非之心智也仁义礼智非由外铄我也我固有之也【告子上】
　　右兼性情言
　　愚谓前章因不忍人心而言重在四端字后章因论性善而言重在仁义礼智四字
　　寛裕温柔足以有容也强刚毅足以有执也齐庄中正足以有敬也文理密察足以有别也【中庸三十一章】
　　右以德言
　　愚谓孟子恻隐以下是众人之所同中庸寛裕温柔以下乃圣人之所独
　　仁之实事亲是也义之实从兄是也智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可已则不知足之蹈之手之舞之【离娄上】　仁者人也亲亲为大义者宜也尊贤为大亲亲之杀尊贤之等礼所生也【中庸二十章】
　　右以事理言
　　李氏【曅】曰人性之目仁义礼智不可紊也然孟子之言有不同者主乎事亲从兄而言曰仁义曰智礼而且以乐终言之即其命于气者而言曰仁义礼智而别以圣人天道对言之兼徳行而言曰仁义曰忠信而必以乐善不倦总言之此皆非指性之目而言其序其目各有所当也【曅字日华】
　　准轩吴先生曰吾闻之饶子仁义礼智性之徳也然考之圣贤之説仁智多就心言义礼多就事言虽合内外之道而实各有所主也是故人品之中有仁者智者而无曰礼者义者焉斯亦可以为见矣【先生名中行字直卿饶之乐平人】
　　仁义
　　由仁义行非行仁义也【离娄下】　亦有仁义而已矣【梁恵王上】右兼体用言【亦曰泛以仁义之道言】
　　愚谓仁之与义其体根于心其用见诸事二者皆合内外之道也凡以仁义相贯言之而不分体用者皆此类
　　仁人心也义人路也【告子上】　仁人之安宅也义人之正路也【离娄上】　居恶在仁是也路恶在义是也【尽心上】右分体用言
　　愚谓仁存诸心义形诸事是仁为体而义为用也然指仁义而名之则以人心人路言就仁义而形容之则以安宅正路言
　　亲亲仁也敬长义也【尽心上】　仁者人也亲亲为大义者宜也尊贤为大【中庸二十章】　未有仁而遗其亲者也未有义而后其君者也【梁惠王上】　杀一无罪非仁也非其有而取之非义也【尽心上】
　　右以事实言【又见仁义礼智类】
　　人皆有所不忍达之于其所忍仁也人皆有所不为达之于其所为义也人能充无欲害人之心而仁不可胜用也人能充无穿逾之心而义不可胜用也人能充无受尔汝之实无所往而不为义也士未可以言而言是以言餂之也可以言而不言是以不言餂之也是皆穿窬之类也【尽心下】
　　右充其良心主乎学力而言
　　愚案仁人心也章末専言仁人皆有所不忍章末専言义盖仁体统大不违仁则义在其中义头绪多不为非义而后仁可得而存体用本相须而用功则有不同也
　　仁知
　　学不厌知也教不倦仁也【公孙丑上】　成已仁也成物知也【中庸二十章】
　　右以徳言
　　吕氏曰不厌不倦以入徳而言也成已成物以成徳而言也朱子曰子贡之言主于知子思之言主于行
　　知者乐水仁者乐山知者动仁者静知者乐仁者夀【雍也】右以质言
　　愚案先儒以曽子之徒为仁者子贡之徒为知者盖所禀有不同故徳之所成亦不同也
　　智者无不知也当务之为急仁者无不爱也急亲贤之为务尧舜之知而不徧物急先务也尧舜之仁不徧爱人急亲贤也不能三年之丧而缌小功之察放饭流歠而问无齿决是之谓不知务【尽心上】　惟仁者为能以大事小是故汤事葛文王事昆夷惟知者为能以小事大故大王事獯鬻句践事吴【梁恵王下】　仁者安仁知者利仁【里仁】
　　右以事言
　　愚案急先务亲贤是治天下之道事大事小是交邻国之道安仁利仁是处富贵贫贱之道此各因一事而言者也
　　樊迟问知子曰务民之义敬鬼神而逺之可谓知矣问仁曰仁者先难而后获可谓仁矣【雍也】　问仁子曰爱人问知子曰知人樊迟未达子曰举直错诸枉能使枉者直樊迟退见子夏曰乡也吾见于夫子而问知子曰举直错诸枉能使枉者直何谓也子夏曰富哉言乎舜有天下选于众举臯陶不仁者逺矣汤有天下选于众举伊尹不仁者逺矣【顔渊】
　　右主乎事理而以用功言
　　愚闻之先君子曰圣贤之称仁者知者盖有不同自一人之心兼仁知而言则为全体之圣各就其一体指其仁知而言则为成徳之人若学者之为学则当兼致其力以变化气质之偏以扩充全体之极也
　　愚谓自其资禀各有所偏而言则仁者自仁知者自知自其成徳之浅深而言则仁足以兼乎知知不足以兼乎仁也
　　礼义
　　非礼之礼非义之义大人弗为【离娄上】
　　右泛以事理言
　　夫义路也礼门也惟君子能由是路出入是门也【万章下】孔子进以礼退以义【万章上】　万钟则不辨礼义而受
　　之【告子上】　无礼义则上下乱【尽心下】
　　右主乎一事而言
　　愚谓礼主辞譲义主断制故出处去就以礼义言礼有节文义有分限故居上临下辞受取予以礼义言
　　知仁礼【附仁礼】
　　知及之仁不能守之虽得之必失之知及之仁能守之不庄以涖之则民不敬知及之仁能守之庄以涖之动之不以礼未善也【卫灵公】
　　右兼修己治人而言
　　君子以仁存心以礼存心仁者爱人有礼者敬人爱人者人恒爱之敬人者人恒敬之有人于此其待我以横逆则君子必自反也我必不仁也必无礼也此物奚宜至哉【离娄下】　爱人不亲反其仁治人不治反其智礼人不答反其敬行有不得者皆反求诸己其身正而天下归之【离娄上】
　　右専以反身修省而言
　　愚谓一章自为学者言一章自为政者言
　　又案知及仁守仁以徳言専言之仁也仁者爱人爱人不亲反其仁仁以爱言偏言之仁也
　　知仁勇
　　知仁勇三者天下之达徳也【中庸二十章】
　　右自本然之徳言之
　　愚谓达徳之目亦因入徳而言故以知为首
　　好学近乎知力行近乎仁知耻近乎勇【中庸二十章】　知者不惑仁者不忧勇者不惧【子罕】
　　右自入徳之序言之
　　君子道者三我无能焉仁者不忧知者不惑勇者不惧子贡曰夫子自道也【宪问】
　　右自成徳之序言之
