<!-- { "loadSidebar": true } -->
　　右以功用言【亦曰以事功言】因其所至而许之也愚谓子路疑管仲之未仁正在不死夫子许其仁则可以无死之意在其中子贡疑管仲非仁者虽轻在不死而重在又相之毕竟两有疑焉故夫子称其功以明相桓之有益不责其死以明不死之无害是两释子贡之疑而重许管仲之仁也但管仲之仁未尝有本领工夫故与圣门之仁不同
　　一日克己复礼天下归仁焉【顔渊】　仁不可为众也夫国君好仁天下无敌民之归仁也犹水之就下兽之走圹也【并离娄下】　一家仁一国兴仁【大学传九章】未有上好仁而下不好义者也【大学传十章】
　　右以效验言
　　余如夫子告仲弓以邦家无怨告子张以恭则不侮以下五者及孟子言仁者无敌仁人无敌于天下皆是此类
　　惟仁者能好人能恶人【里仁】　此谓惟仁人为能爱人能恶人【大学传十章】　仁者必有勇【宪问】　仁者其言也讱【顔渊】仁者以财身【大学传十章】　志士仁人无求生以害仁有杀身以成仁【衞灵公】　仁者虽告之曰井有仁焉其从之也子曰何为其然也君子可逝也不可陷也可欺也不可罔也【雍也】
　　右以仁者言
　　余如夫子言而亲仁又言友士之仁皆是指仁人而言又案宰我専指爱为仁故其蔽也愚夫子指成徳而言则仁之中未尝无知也　又案専言仁者则成徳之人也若以仁者对知者勇者则又有不同以一人之身而兼有其徳则姑就其一体而以仁者目之也以其人质有所似徳有所成而称之为仁人则因其所有而得仁者之名也余见仁知及仁知勇类
　　仁逺乎哉我欲仁斯仁至矣【述而】　民之于仁也甚于水火水火吾见蹈而死者矣未见蹈仁而死者也【衞灵公】我未见好仁者恶不仁者好仁者无以尚之恶不仁者其为仁矣不使不仁者加乎其身有能一日用其力于仁矣乎我未见力不足者盖有之矣我未之见也【里仁】三代之得天下也以仁其失天下也以不仁国之所以废兴存亡者亦然天子不仁不保四海诸侯不仁不保社稷卿大夫不仁不保宗庙士庶人不仁不保四体今恶死亡而乐不仁是犹恶醉而强酒　不仁者可与言哉安其危而利其菑乐其所以亡者不仁而可与言则何亡国败家之有有孺子歌曰沧浪之水清兮可以濯我缨沧浪之水浊兮可以濯我足孔子曰小子听之清斯濯缨浊斯濯足矣自取之也夫人必自侮然后人侮之家必自毁而后人毁之国必自伐而后人伐之太甲曰天作孽犹可违自作孽不可活此之谓也【并离娄上】右勉人为仁之辞通乎上下为不知为仁者而言也愚谓仁逺乎哉以徳言其余泛以仁道言
　　当仁不让于师【衞灵公】　仁之胜不仁也犹水胜火今之为仁者犹以一杯水救一车薪之火也不熄则谓之水不胜火此又与于不仁之甚者也亦终必亡而已矣五谷者种之美者也苟为不熟不如荑稗夫仁亦在乎熟之而已矣【并告子上】
　　右勉人为仁之辞【泛以仁道言】通乎上下为为仁不至者而言也
　　仁则荣不仁则辱今恶辱而居不仁是犹恶湿而居下也如恶之莫如贵徳而尊士贤者在位能者在职国家闲暇及是时明其政刑虽大国必畏之矣诗云迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之今国家闲暇及是时般乐怠敖是自求祸也祸福无不自已求之者诗云永言配命自求多福太甲曰天作孽犹可违自作孽不可活此之谓也　矢人岂不仁于函人哉矢人惟恐不伤人函人惟恐伤人巫匠亦然故术不可不慎也孔子曰里仁为美择不处仁焉得智夫仁天之尊爵也人之安宅也莫之御而不仁是不智也不仁不智无礼无义人役也人役而耻为役由弓人而耻为弓矢人而耻为矢也如耻之莫如为仁仁者如射射者正已而后而不中不怨胜己者反求诸己而已矣【并公孙丑上】
　　右勉人为仁之辞【泛以仁道言】専为治民者而言也余如齐桓晋文之事可得闻乎章天下有道小徳役大徳章桀纣之失天下章规矩方圆之至也章与此类同　以上凡十章有激劝之辞有儆戒之辞有叹息之辞语意虽不同皆勉人之为仁也
　　雍也仁而不佞子曰焉用佞御人以口给屡憎于人不知其仁焉用佞　孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也【并公冶】　克伐怨欲不行焉可以为仁矣子曰可以为难矣仁则吾不知也【宪问】　我不欲人之加诸我也吾亦欲无加诸人子曰赐也非尔所及也【公冶】　吾友张也为难能也然而未仁　堂堂乎张也难与并为仁矣【并子张】　令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁【公冶】
　　右不许人以仁之辞
　　愚案不知其仁仁则吾不知以成徳言也未知焉得仁以一事言也难与为仁以资质言也【此刚毅木讷之反】然而未仁兼徳行言也非尔所及主乎爱之理而言也
　　予之不仁也子生三年然后免于父母之怀夫三年之丧天下之通丧也予也有三年之爱于其父母乎【阳货】不仁哉梁恵王也仁者以其所爱及其所不爱不仁者以其所不爱及其所爱公孙丑曰何谓也梁恵王以土地之故糜烂其民而战之大败将复之恐不能胜故驱其所爱子弟以殉之是之谓以其所不爱及其所爱也【尽心下】
　　右斥其不仁之辞
　　愚案予之不仁是因其所而知其所存恵王不仁是因其所行而知其所蕴二章皆以事言也义
　　羞恶之心义之端也【公孙丑上】　羞恶之心义也【告子上】右指其所者而言之
　　余如人皆有所不为达之于其所为义也此又指其所主乎学力而言也
　　君子之于天下也无适也无莫也义之与比【里仁】　君子义以为质礼以行之孙以出之信以成之君子哉【卫灵公】大人者言不必信行不必果惟义所在【离娄下】　君子
　　义以为上君子有勇而无义为乱小人有勇而无义为盗【阳货】是集义所生者非义袭而取之也【公孙丑上】　见义不为无勇也【为政】
　　右主乎事理而言之
　　愚谓此或泛以处事言或则専自言行而言　余凡以人路名之者及训事理之宜者皆是此类
　　食色性也仁内也非外也义外也非内也孟子曰何以谓仁内义外也曰彼长而我长之非有长于我也犹彼白而我白之从其白于外也故谓之外也曰异于白马之白也无以异于白人之白也不识长马之长也无以异于长人之长与且谓长者义乎长之者义乎曰吾弟则爱之秦人之弟则不爱也是以我为悦者也故谓之内长楚人之长亦长吾之长是以长为悦者也故谓之外也曰耆秦人之炙无以异于耆吾炙夫物则亦有然者也然则耆炙亦有外与　何以谓义内也曰行吾敬故谓之内也乡人长于伯兄一嵗则谁敬曰敬兄酌则谁先曰先酌乡人所敬在此所长在彼果在外非由内也公都子不能答以告孟子孟子曰敬叔父乎敬弟乎彼将曰敬叔父曰弟为尸则谁敬彼将曰敬弟子曰恶在其敬叔父也彼将曰在位故也子亦曰在位故也庸敬在兄斯须之敬在乡人季子闻之曰敬叔父则敬敬弟则敬果在外非由内也公都子曰冬日则饮汤夏日则饮水然则饮食亦在外也【并告子上】
　　右即事理之中主乎行敬而言之
　　愚谓以仁义礼智并言之则敬属礼以仁义自然对而言之则爱属仁而行吾敬者属乎义也仪文之见属乎礼敬所当敬属乎义余凡从兄敬长尊贤皆此类也
　　鱼我所欲也熊掌亦我所欲也二者不可得兼舍鱼而取熊掌者也生亦我所欲也义亦我所欲也二者不可得兼舍生而取义者也生亦我所欲所欲有甚于生者故不为苟得也死亦我所恶所恶有甚于死者故患有所不辟也如使人之所欲莫甚于生则凡可以得生者何不用也使人之所恶莫甚于死者则凡可以辟患者何不为也由是则生而有不用也由是则可以辟患而有不为也是故所欲有甚于生者所恶有甚于死者非独贤者有是心也人皆有之贤者能勿丧耳一箪食一豆羮得之则生弗得则死嘑尔而与之行道之人弗受蹴尔而与之乞人不屑也万钟则不辨礼义而受之万钟于我何加焉为宫室之美妻妾之奉所识穷乏者得我与乡为身死而不受今为宫室之美为之乡为身死而不受今为妻妾之奉为之乡为身死而不受今为所识穷乏者得我而为之是亦不可以已乎此之谓失其本心【告子上】
　　右即事理之中主乎羞恶之心而言之
　　愚案此章之两节前以死生之大节言后以口体之小节言
　　上好义则民莫敢不敬【子路】
　　右以效验而言之
　　礼
　　辞让之心礼之端也【公孙丑上】　恭敬之心礼也【告子上】右指其所者言之
　　愚谓恭敬切于心辞让切于事合而言之辞让又在恭敬之中矣
　　礼之用和为贵先王之道斯为美小大由之有所不行知和而和不以礼节之亦不可行也【学而】
　　右主乎事理専以礼之用而言之
　　林放问礼之本子曰大哉问礼与其奢也寜俭丧与其易也寜戚【八佾】
　　右主乎事理専以礼之本而言之
　　余如子夏以礼后乎对夫子绘事后素之説亦是此意但此则质重于文彼则质先于文此为稍不同耳
　　礼仪三百威仪三千待其人而后行【中庸二十七章】　动容周旋中礼者盛徳之至也【尽心下】　顔渊问仁子曰克己复礼为仁一日克己复礼天下归仁焉为仁由己而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰囬虽不敏请事斯语矣【顔渊】右主乎事理即其全体而言之
　　愚谓三千三百所以为礼之全体也动容周旋中礼者圣人之所以尽其全体也视听言动皆以礼则于全体也几矣余有自为学用功而言曰约之以礼自为学成功而言曰立于礼为未知学礼者而言曰不学礼无以立其言虽不同而皆即礼之全体以教人也　又如敦厚崇礼自为学而言约我以礼自施教而言凡不能悉举者以类推可也
