<!-- { "loadSidebar": true } -->
　　愚案所谓四十不动心者亦是此意但此则知时识势见孟子之智彼则胜重任大见孟子之勇又案孟子毎多自任之辞如教亦多术及引而不是以教人之道自任我非尧舜之道不敢陈于王前是以格君之道自任当今之世舍我其谁是以平治天下之道自任至论孔门弟子则曰姑舍是述道统则不及曽子子思论夷恵伊尹则曰愿学孔子皆可见其以圣人之道自任处
　　古今人物
　　伯夷叔齐不念旧恶怨是用希【公冶】　管仲之器小哉或曰管仲俭乎曰管氏有三归官事不摄焉得俭然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼【八佾】右以量言
　　愚谓一为清者之量一为霸者之量
　　蘧伯玉使人于孔子孔子与之坐而问焉曰夫子何为对曰夫子欲寡其过而未能也使者出子曰使乎使乎【宪问】右以学言
　　愚谓使者以愿学之心称伯玉可谓知贤者矣若公明贾以时然后言以下三者称文子则是以徳行之美赞之不几过其实乎故夫子一信一疑之
　　伯夷叔齐何人也曰古之贤人也曰怨乎曰求仁而得仁又何怨【述而】　防子去之箕子为之奴比干谏而死孔子曰殷有三仁焉【微子】　三子者不同道其趋一也一者何也曰仁也【告子下】　直哉史鱼邦有道如矢邦无道如矢君子哉蘧伯玉邦有道则仕邦无道则可卷而怀之【卫灵公】　武子邦有道则知邦无道则愚其知可及也其愚不可及也【公冶】　孟庄子之孝也其他可能也其不改父之臣与父之政是难能也【子张】
　　右以徳行言
　　孟公绰为赵魏老则优不可以为滕薛大夫【宪问】　盆成括仕于齐孟子曰死矣盆成括盆成括见杀门人问曰夫子何以知其将见杀曰其为人也小有才未闻君子之大道也则足以杀其躯而已矣【尽心下】
　　右以才徳言
　　愚谓孟公绰优于徳而短于才盆成括有其才而无其徳也
　　桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁如其仁管仲非仁者与桓公杀公子纠不能死又相之子曰管仲相桓公霸诸侯一匡天下民到于今受其赐微管仲吾其被发左袵矣岂若匹夫匹妇之为谅也自经于沟渎而莫之知也【并宪问】　管仲得君如彼其専也行乎国政如彼其久也功烈如彼其卑也【公孙丑上】
　　右以事功言
　　愚谓孔子志在尊王室故称管仲之功孟子志在行王道故卑管仲之功　又子路子贡不知管仲有及人之功故孔子称之公孙丑又但知有管晏而不知王道之大故孟子贬之
　　栁下惠不以三公易其介【尽心上】
　　右以操守言
　　子谓子产有君子之道四焉其行已也恭其事上也敬其养民也惠其使民也义　孔文子何以谓之文也子曰敏而好学不耻下问是以谓之文也　晏平仲善与人交久而敬之【并公冶】　孟之反不伐奔而殿将入门策其马曰非敢后也马不进也【雍也】　子谓衞公子荆善居室始有曰苟合矣少有曰苟完矣富有曰苟美矣【子路】公叔文子之臣大夫僎与文子同升诸公子闻之曰可以为文矣【宪问】　季文子三思而后行子闻之曰再斯可矣【公冶】臧文仲其窃位者与知栁下惠之贤而不与立也【衞灵公】　臧武仲以防求为后于鲁虽曰不要君吾不信也【宪问】　子产听郑国之政以其乗舆济人于溱洧孟子曰惠而不知为政嵗十一月徒杠成十二月舆梁成民未病涉也君子平其政行辟人可也焉得人人而济之故为政者毎人而悦之日亦不足矣【离娄下】　臧文仲居蔡山节藻棁何如其知也　令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁　孰谓微生髙直或乞醯焉乞诸其邻而与之【并公冶】　陈仲子岂不诚廉士哉居于陵三日不食耳无闻目无见也井上有李螬食实者过半矣匍匐往将食之三咽然后耳有闻目有见孟子曰于齐国之士吾必以仲子为巨擘焉虽然仲子恶能廉充仲子之操则蚓而后可者也夫蚓上食槁壌下饮黄泉仲子所居之室伯夷之所筑与抑亦盗跖之所筑与所食之粟伯夷之所树与抑亦盗跖之所树与是未可知也曰是何伤哉彼身织屦妻辟纑以易之也曰仲子齐之世家也兄戴盖禄万钟以兄之禄为不义之禄而不食也以兄之室为不义之室而不居也辟兄离母处于于陵他日归则有馈其兄生防者已频顣曰恶用是鶃鶃者为哉他日其母杀是防也与之食之其兄自外至曰是鶃鶃之肉也出而哇之以母则不食以妻则食之以兄之室则弗居以于陵则居之是尚为能充其类也乎若仲子者蚓而后充其操者也【滕文公下】仲子不义与之齐国而弗受人皆信之是舍箪食豆羮之义也人莫大焉亡亲戚君臣上下以其小者信其大者奚可哉【尽心上】
　　右以事言
　　浩生不害问曰乐正子何人也孟子曰善人也信人也何谓善何谓信曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之之谓神乐正子二之中四之下也【尽心下】
　　右以人品言
　　逸民伯夷叔齐虞仲夷逸朱张栁下恵少连子曰不降其志不辱其身伯夷叔齐与谓栁下恵少连降志辱身矣言中伦行中虑其斯而已矣谓虞仲夷逸隐居放言身中清废中权【微子】
　　右兼徳行志节言
　　愚谓泰伯仲雍俱是以天下让而夫子称之有轻重不同盖泰伯乃太王长子确然当有国者而见几明决用意忠厚当其挟仲雍俱逃之时仲雍未必能及此只从其兄所为耳况仲不去太王亦岂舍季厯乎
　　或问子产子曰恵人也问子西曰彼哉彼哉问管仲曰人也夺伯氏骈邑三百饭疏食没齿无怨言【宪问】
　　右兼人品事实言
　　愚案圣贤论人有不同者同一子产也举其重而言曰惠人数其事而称之曰养民也惠即其乗舆济人之事而言之曰惠而不知为政同一伯夷也孔子以统体言而曰贤孟子以一偏言而曰圣同一夷恵也以一事言之曰圣人百世之师以一徳名之曰圣之清圣之和以一偏之敝言之曰伯夷隘栁下恵不恭
　　大人
　　大人者不失其赤子之心者也　大人者言不必信行不必果惟义所在　非礼之礼非义之义大人弗为【并离娄下】　惟大人为能格君心之非【离娄上】　有大人者正已而物正者也【尽心上】
　　右以徳言为圣人之称
　　愚案格君心之非正已而物正専主为人臣者而言其余则通乎上下而言
　　钧是人也或为大人或为小人何也孟子曰从其大体为大人从其小体为小人曰钧是人也或从其大体或从其小体何也曰耳目之官不思而蔽于物物交物则引之而已矣心之官则思思则得之不思则不得也此天之所与我者先立乎其大者则其小者不能夺也此为大人而已矣【告子上】
　　右以徳言为圣人君子通称
　　説大人则藐之勿视其巍巍然堂髙数仞榱题数尺我得志弗为也食前方丈侍妾数百人我得志弗为也般乐饮酒驱骋田猎后车千乗我得志弗为也在彼者皆我所不为也在我者皆古之制也吾何畏彼哉【尽心下】右以势位言
　　畏大人【季氏】　居仁由义大人之事备矣【尽心上】
　　右兼徳位言
　　君子
　　君子不重则不威学则不固主忠信无友不如已者过则勿惮改　君子食无求饱居无求安敏于事而慎于言就有道而正焉可谓好学也已【并学而】　君子博学于文约之以礼亦可以弗畔矣夫【雍也】　君子有九思视思明听思聦色思温貌思恭言思忠事思敬疑思问忿思难见得思义【季氏】　君子尊徳性而道问学致广大而尽精微极髙明而道中庸温故而知新敦厚以崇礼【中庸二十七章】
　　右以徳言为学者之称【亦曰以学言】
　　人不知而不愠不亦君子乎【学而】　君子不器【为政】　君子之于天下也无适也无莫也义之与比【里仁】　君子病无能焉不病人之不已知也　君子疾没世而名不称焉君子矜而不争羣而不党　君子贞而不谅【并衞灵公】右以徳言为成徳之称正言之也
　　子路问君子子曰脩己以敬曰如斯而已乎曰脩已以安人曰如斯而已乎曰脩已以安百姓脩已以安百姓尧舜其犹病诸【宪问】　子贡问君子子曰先行其言而后从之【为政】　君子不忧不惧曰不忧不惧斯谓之君子矣乎子曰内省不疚夫何忧何惧【顔渊】
　　右以徳言彻上彻下之道因其人而言之也
　　夫君子所过者化所存者神上下与天地同流岂曰小补之哉　君子有三乐而王天下不与存焉父母俱存兄弟无故一乐也仰不愧于天俯不怍于人二乐也得天下英才而教育之三乐也君子有三乐而王天下不与存焉　广土众民君子欲之所乐不存焉中天下而立定四海之民君子乐之所性不存焉君子所性虽大行不加焉虽穷居不损焉分定故也君子所性仁义礼智根于心其生色也睟然见于面盎于背施于四体四体不言而喻【并尽心上】　君子依乎中庸遯世不见知而不悔唯圣者能之【中庸十一章】　君子笃恭而天下平【中庸末章】右以徳言为圣人之称
　　愚案四书所言君子甚多其等第不一今略取其的然有所指者以为例余不能悉举者可以类推
　　君子笃于亲则民兴于仁故旧不遗则民不偷【泰伯】　君子正其衣冠尊其瞻视俨然人望而畏之斯不亦威而不猛乎【尧曰】　君子有大道必忠信以得之骄泰以失之【大学传十章】
　　右以位言
　　愚谓以位言者必有其徳而后称其位故圣贤凡以君子为为人上者之称必言所以为人上者之道微意可见也
　　侍于君子有三愆【季氏】
　　右兼徳位言
　　士
　　士不可以不毅任重而道逺仁以为已任不亦重乎死而后已不亦逺乎【泰伯】　王子垫问曰士何事孟子曰尚志曰何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁由义大人之事备矣【尽心上】　志士仁人无求生以害仁有杀身以成仁【衞灵公】　待文王而后兴者凡民也若夫豪杰之士虽无文王犹兴【尽心上】　士见危致命见得思义祭思敬丧思哀其可已矣【子张】　古之贤王好善而忘势古之贤士何独不然乐其道而忌人之势故王公不致敬尽礼则不得亟见之见且犹不得亟而况得而臣之乎　故士穷不失义达不离道穷不失义故士得已焉达不离道故民不失望焉古之人得志泽加于民不得志脩身见于世穷则独善其身达则兼善天下【并尽心上】　士志于道而耻恶衣恶食者未足与议也【里仁】　士而懐居不足以为士矣【宪问】
　　右以人品言正言之也
　　愚案任重道逺以学力言居仁由义以趋向言虽无文王犹兴以才智言杀身成仁忘人之势以操守言见危致命以下兼有学有守言穷不失义达不离道则兼有守有为而言若士而怀居及耻恶衣恶食亦以志趣而言之此则为士者之戒也
