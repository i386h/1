<!-- { "loadSidebar": true } -->
　　公孙衍张仪持合从连衡之説以动诸侯景春徒见其言足以摆阖摇撼而遂以爲大丈夫其説固爲陋矣而孟子以衍与仪比妾妇之道者盖事君以弼违爲义不当徇其欲也衍与仪不知正救其心术而徒探其意之所欲爲以进其説此何以异于妾妇之道无违夫子以顺爲正者乎广居仁也正位礼也大道义也盖以人受天地之中以生与天地万物本无有间惟其私意自爲町畦而失其广居失其广居则迁夺流荡亦无以立于正位而行其大道矣惟君子爲能反躬而求之故豁然大同物我无蔽所谓居广居也视听言动必以其理所谓立正位也简易平直行所无事所谓行大道也得志与民由之与之共由乎此也不得志独行其道虽不得志此道未尝不行于己也富贵不能淫不能淫此也贫贱不能移不能移此也威武不能屈不能屈此也此者何也广居正位大道是也盖得乎已而外物举不足以贰之也所谓大丈夫者盖如此然则景春之见岂不陋哉
　　周霄问曰古之君子仕乎孟子曰仕传曰孔子三月无君则皇皇如也出疆必载质公明仪曰古之人三月无君则吊三月无君则吊不以急乎曰士之失位也犹诸侯之失国家也礼曰诸侯耕助以供粢盛夫人蚕缫以爲衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足吊乎出疆必载质何也曰士之仕也犹农夫之耕也农夫岂爲出疆舍其耒耜哉曰晋国亦仕国也未尝闻仕如此其急仕如此其急也君子之难仕何也曰丈夫生而愿爲之有室女子生而愿爲之有家父母之心人皆有之不待父母之命媒妁之言鑚穴隙相窥逾墙相从则父母国人皆贱之古之人未尝不欲仕也又恶不由其道不由其道而往者与鑚穴隙之类也周霄盖有疑于孟子见其厯聘于诸侯而不倦疑其欲仕也而未尝有所就焉则又疑若不欲仕者故从而问焉孟子以爲古之君子未尝不欲仕也孔子三月无君则皇皇如也皇皇云者求而不得之意古者臣执质以见君士之出疆必载其质以行是亦未尝忘夫见君也而公明仪又以爲古之人三月无君则朋友吊焉以是三者观之则古之人岂不欲仕乎周霄疑三月无君而吊爲急孟子则以爲士之失位犹诸侯之失国家诸侯之失国家则无以祭士之失位无田以爲粢盛而牲杀器皿衣服皆不备焉则亦无以祭也是则可吊矣盖古人于祭祀爲甚重诸侯必亲率耕夫人必亲蚕爲士者亦必躬治其田备其牲杀器皿衣服以事其祖考所以自尽者如此故也周霄又以出疆载质爲疑孟子以士之载质比之农夫之载耒耜盖其所当然者亦犹饮食衣服之不可阙于身也周霄复疑仕如此甚急而何君子之难于仕孟子谓丈夫生而愿爲之有室女子生而愿爲之有家者固其常理也然而必也待父母之命媒妁之言以礼行而后可不然谓室家爲急弃礼而不卹其可乎士之欲仕亦其常理也然而必也守道以待时可进而后进也若谓仕爲急而不由其道以求之则与儿女子之鑚穴隙者何异虽然非独此也凡一饮食一语黙一动静之际皆当以是体之苟惟见利而忘其义皆鑚穴隙之心也虽然在已者学未成则欲仕其可乎子使漆雕开仕对曰吾斯之未能信而夫子悦之苟惟所学未至不胜其私假借圣贤之言而欲以轻试是亦鑚穴隙之心而己矣
　　彭更问曰后车数十乗从者数百人以传食于诸侯不以泰乎孟子曰非其道则一箪食不可受于人如其道则舜受尧之天下不以爲泰子以爲泰乎曰否士无事而食不可也曰子不通功易事以羡补不足则农有余粟女有余布子如通之则梓匠轮舆【周礼木工七梓匠轮舆其四也】皆得食于子于此有人焉入则孝出则悌守先王之道以待后之学者而不得食于子子何尊梓匠轮舆而轻爲仁义者哉曰梓匠轮舆其志将以求食也君子之爲道也其志亦将以求食与曰子何以其志爲哉其有功于子可食而食之矣且子食志乎食功乎曰食志曰有人于此毁瓦画墁【画壁墁也】其志将以求食也则子食之乎曰否曰然则子非食志也食功也
　　孟子当战国之时以身任道其厯聘诸国后车数十乗从者数百人夫岂尊己而自大乎哉亦时义所当然有不得而避也彭更之徒疑传食以爲泰是以世俗利害贵贱之见观圣贤也孟子之所以告之者盖常道耳夫非其道则一箪食不可受于人如其道则舜受尧之天下而不以爲泰所谓其道者天理之所安也故伯夷叔齐不食周粟之心即舜禹受天下之心也而孟子后车数十乗从者数百人以传食于诸侯之心即顔子一箪食一瓢饮在陋巷之心也皆以其道故也以爲士无事而食不可观更之意亦许行之类与孟子又从而晓之以爲使子而不通功易事则农之余粟女之余布无所用之而人之饥寒者亦多矣此固不可行也子而通功易事则梓匠轮舆固得以其技而食于子矣今有贤者而反不得食于子是子以梓匠轮舆爲有用而尊之以仁义者爲无用而轻之也其辞曰入则孝出则悌守先王之道以待后之学者玩斯四言也则若人也其爲躬行仁义可知矣更则以爲梓匠轮舆志本在于求食故食之而君子之爲道志非爲食也孟子以爲君子之志固不在食而在爲国者则当食之也如更之言则是食志而不食功毁瓦画墁而志以求食则亦将食之矣更至此而其説穷焉夫王者之禄夫人也爲有以赖其用而可禄耳岂必以其志之欲而禄之哉如以其志则是率天下而利也观孟子所以告之者反复曲折辞气不迫而亦不厌焉亦可窥夫所飬之至者矣
　　万章问曰宋小国也今将行王政齐楚恶而伐之则如之何孟子曰汤居亳与葛爲邻葛伯放而不祀汤使人问之曰何爲不祀曰无以供牺牲也汤使遗之牛羊葛伯食之又不以祀汤又使人问之曰何爲不祀曰无以供粢盛也汤使亳众往爲之耕老弱馈食葛伯率其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也爲其杀是童子而征之四海之内皆曰非富天下也爲匹夫匹妇复雠也汤始征自葛载十一征而无敌于天下东面而征西夷怨南面而征北狄怨曰奚爲后我民之望之若大旱之望雨也归市者弗止芸者不变诛其君吊其民如时雨降民大悦书曰徯我后后来其无罚有攸不爲臣东征绥厥士女匪厥黄绍我周王见休惟臣附于大邑周其君子实黄于匪以迎其君子其小人箪食壶浆以迎其小人救民于水火之中取其残而已矣泰誓曰我武惟扬侵于之疆则取于残杀伐用张于汤有光不行王政云尔苟行王政四海之内皆举首而望之欲以爲君齐楚虽大何畏焉
　　万章之问意者宋之君臣见孟子谈王政而以爲迂阔迟乆之事惧王政之利未见而齐楚之祸立至故以爲疑也嗟乎爲是説者是未知王政之所以爲王政者也故孟子引汤武之事以告之夫葛伯放而不祀而汤使人问之爲其无牺牲也则馈之牛羊又不以祀而又问之爲其无粢盛也则使亳众爲之耕夫汤奚爲勤勤于葛伯若是哉盖成汤以天下爲已忧者也葛伯之与吾邻而旷不祀其先汤之所惧也故使问之至于使亳众爲之耕夫而葛伯杀饷馈之童子则其咈天心而纵人欲也甚矣故汤爲杀是童子也而征之然桀在上而汤专征可乎盖汤于是时当方伯连率之任诸侯有罪者固得以纠察奉桀之命而征之若文武之于商爲西伯然也四海之内皆知汤非有富天下之心特爲匹夫匹妇复雠耳是以毕起而应之周武之事亦何以异此有攸不爲臣东征言有不臣于商者武王则以纣之命征之也非有他也绥厥士女而已故国人执黄之篚愿见周王莫不臣附而无二心夫其君子实黄以迎君子而小人则持食浆以迎其小人所以乐从如此者以武王之心在于救民之急而除其害故也曰于汤有光云者言其相发挥云尔以是二君观之则行王政者天下方将倾慕爱戴而恨其征伐之不早又何强大之足畏哉嗟乎后之人君其无以王政爲迂阔而不务其无以敌人之强大爲可畏深味孟氏之言以究汤武之心则其纲领可知矣
　　孟子谓戴不胜曰子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之众楚人咻之【咻讙也】虽日挞而求其齐也不可得矣引而置之庄岳之间【庄岳齐之通衢名也】数年虽日挞而求其楚亦不可得矣子谓薛居州善士也使之居于王所在于王所者长幼卑尊皆薛居州也王谁与爲不善在王所者长幼卑尊皆非薛居州也王谁与爲善一薛居州独如宋王何
　　人君莫重于所与处盖上智贤明之君小人自不可得而迩其所与处者固无非天下之贤也若天资降于此不幸而小人在旁薫染积习而与之胥变者多矣试攷方册所载亡国败家之主固有天资甚不美者矣然而其间亦岂无庶几者乎惟其处于众小人之间沦胥以亡者亦多矣是以善论治者必本于人君之身而善救正其君者必欲多引善类与之共处盖望其薫陶渐染有以变革之也虽然君子难亲而小人易狎不幸众君子之间而置一小人则或足以败类使一君子而遇众小人则其决不能以自立也必矣愚读一薛居州独如宋王何之语未尝不太息也夫长幼卑尊皆众楚之咻也而望一居州欲以变王之质岂不难哉非惟力不能胜居州有言于前而众人尼之于后居州且将不能以自立而况敢望有益于王身乎然则爲戴不胜者将如何引一薛居州未足道也必广引居州之类庶几君子之道长而可望于王之感悟也虽然薛居州善士也盖可以辅成君德耳若曰格君之事则非居州之任也有孟子者而戴不胜独不能知之乎使孟子之説行则君心可格羣贤毕集而众楚之咻当如晛之消矣然其遇不遇则天也不胜亦岂得而爲之哉
　　公孙丑问曰不见诸侯何义孟子曰古者不爲臣不见段干木逾垣而辟之泄柳闭门而不内是皆已甚迫斯可以见矣阳货欲见孔子而恶无礼大夫有赐于士不得受于其家则往拜其门阳货矙孔子之亡也而馈孔子蒸豚孔子亦矙其亡也而往拜之当是时阳货先岂得不见曽子曰胁肩谄笑病于夏畦子路曰未同而言观其色赧赧然非由之所知也由是观之则君子之所养可知己矣
