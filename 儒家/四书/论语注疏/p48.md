<!-- { "loadSidebar": true } -->
    [疏]“子曰：巧言乱德。小不忍，则乱大谋”。○正义曰：此章戒人慎口忍事也。有言者不必有德，故巧言利口则乱德义。山薮藏疾，国君含垢，故小事不忍，则乱大谋。
    子曰：“众恶之，必察焉。众好之，必察焉。”（王曰：“或众阿党比周，或其人特立不群，故好恶不可不察也。”）
    [疏]“子曰：“众恶之，必察焉。众好之，必察焉”。○正义曰：此章论知人之事也。夫知人未易，设有一人，为众所恶，不可即从雷同而恶之。或其人特立不群，故必察焉。又设有一人，为众所好，亦不可即从众而好之。或此人行恶，众乃阿党比周，故不可不察。○注“王曰：或众阿党比周”。○正义曰：此解众好之也，谓众多恶人，私相阿曲朋党，比近周密也。文十八年《左传》言浑敦之恶云：“顽嚣不友，是与比周。”杜注云：“比，近也。周，密也。”言比是相近也，周是亲密也。唯是亲爱之义，非为善恶之名。《为政篇》“子曰：君子周而不比，小人比而不周”。孔曰：“忠信为周，阿党为比。”以君子小人相对，故观文为说也。
    子曰：“人能弘道，非道弘人。”（王曰：“才大者道随大，才小者道随小，故不能弘人。”）
    [疏]“子曰：人能弘道，非道弘人”。○正义曰：此章论道也。弘，大也。道者，通物之名，虚无妙用，不可须臾离。但仁者见之谓之仁，知者见之谓之知，是人才大者，道随之大也，故曰人能弘道。百姓则日用而不知，是人才小者，道亦随小，而道不能大其人也，故曰非道弘人。
    子曰：“过而不改，是谓过矣。”
    [疏]“子曰：过而不改，是谓过矣”。正义曰：此章戒人改过也。人谁无过，过而能改，善莫大焉。过而不改，是谓过矣。
    子曰：“吾尝终日不食，终夜不寝，以思，无益，不如学也。”
    [疏]“子曰：吾尝终日不食，终夜不寝，以思，无益，不如学也”。○正义曰：此章劝人学也。
    子曰：“君子谋道不谋食。耕也，馁在其中矣。学也，禄在其中矣。君子忧道不忧贫。”（郑曰：“馁，饿也。言人虽念耕而不学，故饥饿。学则得禄，虽不耕而不馁。此劝人学。”）
    [疏]“子曰：君子谋道不谋食。耕也，馁在其中矣。学也，禄在其中矣。君子忧道不忧贫”。○正义曰：此章亦劝人学也。人非道不立，故必先谋於道，道高则禄来，故不假谋於食。馁，饿也。言人虽念耕而不学，则无知岁有凶荒，故饥饿。学则得禄，虽不耕而不馁。是以君子但忧道德不成，不忧贫乏也。然耕也未必皆饿，学也未必皆得禄，大判而言，故云耳。
    子曰：“知及之，仁不能守之，虽得之，必失之。（包曰：“知能及治其官，而仁不能守，虽得之，必失之。”）知及之，仁能守之，不庄以莅之，则民不敬。（包曰：“不严以临之，则民不敬从其上。”）知及之，仁能守之，庄以莅之，动之不以礼，未善也。”（王曰：“动必以礼然後善。”）
    [疏]“子曰”至“善也”。○正义曰：此章论居官临民之法也。“子曰：知及之，仁不能守之，虽得之，必失之”者，得位由知，守位在仁。若人知能及治其官，而仁不能守，虽得禄位，必将失之。“知及之，仁能守之，不庄以莅之，则民不敬”者，庄，严也。莅，临也。言虽知及其官，仁能守位，不严以临之，则民不敬从其上。“知及之，仁能守之，庄以莅之，动之不以礼，未善也”者，言动必以礼然後善。李充云：“夫知及以得，其失也荡；仁守以静，其失也宽；庄莅以威，其失也猛，故必须礼然後和之。以礼制知，则精而不荡；以礼辅仁，则温而不宽；以礼御庄，则威而不猛，故安上治民，莫善於礼。”颜特进云：“知以通其变，仁以安其性，庄以安其慢，礼以安其情，化民之善，必备此四者。”
    子曰：“君子不可小知而可大受也；小人不可大受，而可小知也。”（王曰：“君子之道深远，不可小了知，而可大受；小人之道浅近，可小了知，而不可大受也。”）
    [疏]“子曰：君子不可小知，而可大受也；小人不可大受，而可小知也”。○正义曰：此章言君子小人道德深浅不同之事也。言君子之道深远，仰之弥高，钻之弥坚，故不可小了知也，使人餍饫而已，是可大受也。小人之道浅近易为穷竭，故不可大受，而可小了知也。
    子曰：“民之於仁也，甚於水火。（马曰：“水火及仁，故民所仰而生者，仁最为甚。”）水火，吾见蹈而死者矣，未见蹈仁而死者也。”（马曰：“蹈水火或时杀人，蹈仁未尝杀人。”）
    [疏]“子曰”至“者也”。○正义曰：此章劝人行仁道也。“子曰：民之於仁也，甚於水火”者，言水火饮食所由，仁者善行之长，皆民所仰而生者也。若较其三者所用，则仁最为甚也。“水火，吾见蹈而死者矣，末见蹈仁而死者也”者，此明仁甚於水火之事也。蹈犹履也。水火虽所以养人，若履蹈之，或时杀人。若履行仁道，未尝杀人也。王弼云：“民之远於仁，甚於水火，见有蹈水火者，未尝见蹈仁者也。”虽与马意不同，亦得为一义。
    子曰：“当仁不让於师。”（孔曰：“当行仁之事，不复让於师，言行仁急。”）
    [疏]“子曰：当仁不让於师”。正义曰：此章言行仁之急也。弟子之法，为事虽当让於师，若当行仁之事，不复让於师也。
    子曰：“君子贞而不谅。”（孔曰：“贞，正。谅，信也。君子之人，正其道耳，言不必小信。”）
    [疏]“子曰：君子贞而不谅”。○正义曰：此章贵正道而轻小信也。贞，正也。谅，信也。君子之人，正其道耳。言不必小信。案昭七年《左传》云：“子产为丰施归州田於韩宣子，曰：‘日君以夫公孙段为能任其事，而赐之州田。今无禄早世，不获久享君德。其子弗敢有，不敢以闻於君，私致诸子。’宣子辞。子产曰：‘古人有言曰：其父析薪，其子弗克负荷。施将惧不能任其先人之禄，其况能任大国之赐？纵吾子为政而可，後之人若属有疆场之言，敝邑获戾，而丰氏受其大讨。吾子取州，是免敝邑於戾，而建置丰氏也。敢以为请。’”杜注云：“《传》言子产贞而不谅。”言段受晋邑，卒而归之，是正也。知宣子欲之，而言畏惧後祸，是不信，故杜氏引此文为注也。
    子曰：“事君，敬其事而後其食。”（孔曰：“先尽力而後食禄。”）
    [疏]“子曰：事君，敬其事而後其食”。○正义曰：此章言其为臣事君之法也，言当先尽力敬其职事，必有勋绩而後食禄也。
    子曰：“有教无类。”（马曰：“言人所在见教，无有种类。”）
    [疏]“子曰：有教无类”。○正义曰：此章言教人之法也。类谓种类。言人所在见教，无有贵贱种类也。
    子曰：“道不同，不相为谋。”
    [疏]“子曰：道不同，不相为谋”。○正义曰：此章言人之为事，必须先谋。若道同者共谋，则情审不误。若道不同而相为谋，则事不成也。
    子曰：“辞达而已矣。”（孔曰：“凡事莫过於实，辞达则足矣，不烦文艳之辞。”）
    [疏]“子曰：辞达而已矣”。○正义曰：此章明言语之法也。凡事莫过於实，辞达则足矣，不烦文艳也。
    师冕见，（孔曰：“师，乐人盲者，名冕。”）及阶，子曰：“阶也。”及席，子曰：“席也。”皆坐，子告之曰：“某在斯，某在斯。”（孔曰：“历告以坐中人姓字、所在处。”）师冕出。子张问曰：“与师言之道与？”子曰：“然，固相师之道也。”（马曰：“相，导也。”）
    [疏]“师冕见”至“道也”。○正义曰：此章论相师之礼也。“师冕见”者，师，乐人盲者，名冕。见，谓来见孔子也。“及阶，子曰：‘阶也。’及席，子曰：‘席也’”者，师冕及阶、及席，孔子并告之，使师冕知而升阶、登席也。“皆坐，子告之曰：某在斯，某在斯”者，孔子见瞽者必起，弟子亦起。冕既登席而坐，孔子及弟子亦皆坐。孔子历以坐中人姓字、所在处告师冕，使知也。“师冕出。子张问曰：与师言之道与”者，道谓礼也。子张见孔子历告之，未尝知此礼。既师冕出去，而问孔子曰：“此是与师言之礼与？”“子曰：然，固相师之道也”者，相犹导也。孔子然答子张，言此固是相导乐师之礼也。
    ●卷十六 季氏第十六
    [疏]正义曰：此篇论天下无道，政在大夫，故孔子陈其正道，扬其衰失，称损益以教人，举《诗》、《礼》以训子，明君子之行，正夫人之名，以前篇首章记卫君灵公失礼，此篇首章言鲁臣季氏专恣，故以次之也。
