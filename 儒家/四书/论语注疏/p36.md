<!-- { "loadSidebar": true } -->
    司马牛问君子。子曰：“君子不忧不惧。”（孔曰：“牛兄桓将为乱，牛自宋来学，常忧惧，故孔子解之。”）曰：“不忧不惧，斯谓之君子已乎？”子曰：“内省不疚，夫何忧何惧？”（包曰：“疚，病也。自省无罪恶，无可忧惧。”）
    [疏]“司马”至“何惧”。○正义曰：此章明君子也。“司马牛问君子”者，问於孔子言君子之行何如也。“子曰：君子不忧不惧”者，言君子之人，不忧愁，不恐惧。时牛兄桓将为乱，牛自宋来学，常忧惧，故孔子解之也。“曰：不忧不惧，斯谓之君子已乎”者，亦意少其言，故复问之。“子曰：内省不疚，夫何忧何惧”者，此孔子更为牛说不忧惧之理。疚，病也。自省无罪恶，则无可忧惧。
    司马牛忧曰：“人皆有兄弟，我独亡。”（郑曰：“牛兄桓行恶，死亡无日，我为无兄弟。”）子夏曰：“商闻之矣：死生有命，富贵在天。君子敬而无失，与人恭而有礼，四海之内皆兄弟也。君子何患乎无兄弟也？”（包曰：“君子疏恶而友贤，九州之人皆可以礼亲。”）
    [疏]“司马”至“弟也”。○正义曰：此章言人当任命友贤也。“司马牛忧曰：人皆有兄弟，我独亡”者，亡，无也。牛兄桓行恶，死亡无日，故牛常忧而告人曰：“他人皆有兄弟，若桓死亡之後，我为独无兄弟也。”“子夏曰：商闻之矣：死生有命，富贵在天。君子敬而无失，与人恭而有礼，四海之内皆兄弟也。君子何患乎无兄弟也”者，子夏见牛忧无兄弟，以此言解之也。商，子夏名，谦，故云商闻之矣，示非妄谬也。言人死生短长，各有所禀之命，财富位贵则在天之所予，君子但当敬慎而无过失，与人结交恭谨而有礼。能此疏恶而友贤，则东夷、西戎、南蛮、北狄，四海之内，九州之人，皆可以礼亲之为兄弟也。君子何须忧患於无兄弟也。○注“郑曰”至“兄弟”。○正义曰：云“牛兄桓行恶，死亡无日”者，案哀十四年《左传》云：“宋桓之宠害於公，公将讨之。未及，先谋公。公知之，召皇司马子仲及左师向巢，以命其徒攻桓氏。向遂入於曹以叛。民叛之，而奔卫，遂奔齐。”是其行恶死亡之事也。桓氏即向也，又谓之桓司马，即此桓也。
    子张问明。子曰：“浸润之谮，肤受之，不行焉，可谓明也已矣。（郑曰：“谮人之言，如水之浸润，渐以成之。”马曰：“肤受之，皮肤外语，非其内实。”）浸润之谮，肤受之，不行焉，可谓远也已矣。”（马曰：“无此二者，非但为明，其德行高远，人莫能及。”）
    [疏]“子张”至“已矣”。○正义曰：此章论人之明德。“子张问明”者，问於孔子，何如可谓之明德也。“子曰：浸润之谮，肤受之，不行焉，可谓明也已矣”者，此答为明也。夫水之浸润，渐以坏物，皮肤受尘，渐成垢秽。谮人之言，如水之浸润，皮肤受尘，亦渐以成之，使人不觉知也。若能辨其情伪，使谮之言不行，可谓明德也。“浸润之谮，肤受之不行焉，可谓远也已矣”者，言人若无此二者，非但为明，其德行可谓高远矣，人莫能及之也。○注“马曰：肤受之，皮肤外语，非其内实”。○正义曰：亦谮也，变其文耳。皮肤受尘，垢秽其外，不能入内也，以喻谮毁之语，但在外萋斐构成其过恶，非其人内实有罪也。
    子贡问政。子曰：“足食，足兵，民信之矣。”子贡曰：“必不得已而去，於斯三者何先？”曰：“去兵。”子贡曰：“必不得已而去，於斯二者何先？”曰：“去食。自古皆有死，民无信不立。”（孔曰：“死者，古今常道，人皆有之。治邦不可失信。”）
    [疏]“子贡问政”至“不立”。正义曰：此章贵信也。“子曰：足食，足兵，民信之矣”者，此答为政之事也。足食则人知礼节，足兵则不轨畏威，民信之则服命从化。“子贡曰：必不得已而去，於斯三者何先”者，子贡复问曰：若不获已而除去，於此三者之中何者为先？“曰：去兵”者，孔子答言，先去兵。以兵者凶器，民之残也，财用之蠹也，故先去之。“子贡曰：必不得已而去，於斯二者何先”者，子贡复问：设若事不获已，须要去之，於此食与信二者之中先去何者？“曰：去食。自古皆有死，民无信不立”者，孔子答言，二者之中先去食。夫食者，人命所须，去之则人死。而去食不去信者，言死者古今常道，人皆有之，治国不可失信，失信则国不立也。
    棘子成曰：“君子质而已矣，何以文为？”（郑曰：“旧说云：棘子成，卫大夫。”）子贡曰：“惜乎！夫子之说君子也，驷不及舌。（郑曰：“惜乎！夫子之说君子也，过言一出，驷马追之不及。”）文犹质也，质犹文也。虎豹之享，犹犬羊之享。”（孔曰：“皮去毛曰享。虎豹与犬羊别者，正以毛文异耳。今使文质同者，何以别虎豹与羊犬邪？”）
    [疏]“棘子”至“之享”。○正义曰：此章贵尚文章也。“棘子成曰：君子质而已矣，何以文为”者，卫大夫棘子成言曰：君子之人，淳质而已，则可矣，何用文章乃为君子？意疾时多文章。“子贡曰：惜乎！夫子之说君子也，驷不及舌”者，夫子指子成也。子贡闻子成言君子不以文，为其言过谬，故叹曰：可惜乎！棘子成之说君子也，过言一出於舌，驷马追之不及。“文犹质也，质犹文也。虎豹之享，犹犬羊之享”者，此子贡举喻，言文章不可去也。皮去毛曰享。言君子、野人异者，质、文不同故也。虎豹与犬羊别者，正以毛文异耳。今若文犹质，质犹文，使文质同者，则君子与鄙夫何以别乎？如虎豹之皮，去其毛文，以为之享，与犬羊之享同处，何以别虎豹与犬羊也？
    哀公问於有若曰：“年饥，用不足，如之何？”有若对曰：“盍彻乎？”（郑曰：“盍，何不也。周法什一而税谓之彻，彻，通也，为天下之通法。”）曰：“二，吾犹不足，如之何其彻也？”（孔曰：“二谓什二而税。”）对曰：“百姓足，君孰与不足？百姓不足，君孰与足？”（孔曰：“孰，谁也。”）
    [疏]“哀公”至“与足”。○正义曰：此章明税法也。“哀公问於有若曰：年饥，用不足，如之何”者，鲁君哀公问於孔子弟子有若曰：“年不熟，国用不足，如之何使国用得足也？“有若对曰：盍彻乎”者，盍犹何不也。周法什一而税谓之彻，彻，通也，为天下之通法。有若意讥哀公重敛，故对曰：既国用不足，何不依通法而税取乎？“曰：二，吾犹不足，如之何其彻也”者，二谓什二而税。哀公不觉其讥，故又曰：什而税二，吾之国用犹尚不足，如之何其依彻法什而税一乎？“对曰：百姓足，君孰与不足？百姓不足，君孰与足”者，孰，谁也。哀公既言重敛之实，故有若又对以盍彻足用之理。言若依通法而税，则百姓家给人足。百姓既足，上命有求则供，故曰：君孰与不足也。今君重敛，民则困穷，上命所须，无以供给，故曰：百姓不足，君孰与足也。○注“郑曰”至“通法”。○正义曰：云“周法什一而税谓之彻”者，《公羊传》曰：“古者什一而藉。古者曷为什一而藉？什一者，天下之中正也。多乎什一，大桀小桀。寡乎什一，大貉小貉。什一者，天下之中正也。什一行而颂声作矣。”何休云：“多取於民，比於桀。蛮貉无百官制度之费，税薄。”《梁传》亦云：“古者什一而藉。”《孟子》云：“夏后氏五十而贡，殷人七十而助，周人百亩而彻，其实皆什一也。”赵岐注云：“民耕五十亩者贡上五亩，耕七十亩者以七亩助公家，耕百亩者彻取十亩以为赋，虽异名义，多少同，故云皆什一也。”书传云十一者多矣，故杜预云：“古者公田之法，十取其一，谓十亩内取一。”旧法既已十亩取一矣，《春秋》鲁宣公十五年初税亩，又履其馀亩，更复十收其一，乃是十取其二，故此哀公曰：二，吾犹不足。谓十内税二，犹尚不足，则从宣公之後，遂以十二为常，故曰初。言初税十二自宣公始也。诸书皆言十一而税，而《周礼 载师》云凡任地，“近郊十一，远郊二十而三，甸稍县都皆无过十二，漆林之征二十而五”者，彼谓王畿之内所共多，故赋税重；诸书所言什一，皆谓畿外之国，故此郑玄云：“什一而税谓之彻，彻，通也。为天下之通法。”言天下皆什一耳，不言畿内亦什一也。《孟子》又曰：“方里为井，井九百亩。其中为公田，八家皆私百亩，同养公田。公事毕，然後敢治私事。”《汉书 食货志》取彼意而为之文云：“井田方一里，是为九夫。八家共之，各受私田百亩，公田十亩，是为八百八十亩，馀二十亩为庐舍。”诸儒多用彼为义。如彼所言，则家别一百一十亩，是为十外税一也。郑玄《诗笺》云：“井税一夫，其田百亩。”则九而税一，其意异於《汉书》，不以《志》为说也。又孟子对滕文公云：“请野九一而助，国中什一使自赋。”郑玄《周礼 匠人注》引《孟子》此言乃云：“是邦国亦异外内之法。”则郑玄以为，诸侯郊外郊内其法不同，郊内十一使自赋其一；郊外九而助一，是为二十而税二。故郑玄又云：“诸侯谓之彻者，通其率以十一为正。”言郊内郊外相通其率为十税一也。杜预直云十取其一，则又异於郑，唯谓一夫百亩，以十亩归公。赵岐不解夏五十、殷七十之意，盖古者人多田少，一夫唯得五十、七十亩耳。五十而贡，贡五亩；七十而助，助七亩，好恶取於此。郑注《考工记》云：“周人畿内用夏之贡法，邦国用殷之助法也。”
    子张问崇德辨惑。（孔曰：“辨别也。”）子曰：“主忠信，徙义，崇德也。（包曰：“徙义，见义则徙意而从之。”）爱之欲其生，恶之欲其死。既欲其生，又欲其死，是惑也。（包曰：“爱恶当有常。一欲生之，一欲死之，是心惑也。”）诚不以富，亦祗以异。”（郑曰：“此《诗 小雅》也。祗，也。言此行诚不可以致富，足以为异耳。取此《诗》之异义以非之。”）
