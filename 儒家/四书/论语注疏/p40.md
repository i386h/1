<!-- { "loadSidebar": true } -->
    [疏]“子夏”至“不成”。○正义曰：此章弟子子夏为鲁下邑莒父之宰，问为政之法於夫子也。“子曰：无欲速，无见小利”者，言事有程期，无欲速成，当存大体，无见小利也。“欲速则不达，见小利则大事不成”者，此又言其欲速、见小利害政之意。若事不可以速成者，而欲其速，则其事不达矣。务见小利而行之，则妨大政，故大事不成也。
    叶公语孔子曰：“吾党有直躬者，（孔曰：“直躬，直身而行。”）其父攘羊，而子证之。”（周曰：“有因而盗曰攘。”）孔子曰：“吾党之直者异於是。父为子隐，子为父隐，直在其中矣。”
    [疏]“叶公”至“中矣”。○正义曰：此章明为直之礼也。“叶公语孔子曰：吾党有直躬者”，躬，身也。言吾乡党中有直身而行者。“其父攘羊，而子证之”者，此所直行之事也。有因而盗曰攘。言因羊来入己家，父即取之，而子言於失羊之主，证父之盗。叶公以此子为直行，而夸於孔子也。“孔子曰：吾党之直者异於是。父为子隐，子为父隐，直在其中矣”者，孔子言此，以拒叶公也。言吾党之直者，异於此证父之直也，子苟有过，父为隐之，则慈也；父苟有过，子为隐之，则孝也。孝慈则忠，忠则直也，故曰直在其中矣。今律，大功以上得相容隐，告言父祖者入十恶，则典礼亦尔。而叶公以证父为直者，江熙云：“叶公见圣人之训，动有隐讳，故举直躬，欲以此言毁訾儒教，抗衡中国。夫子答之，辞正而义切，荆蛮之豪丧其夸矣。”
    樊迟问仁。子曰：“居处恭，执事敬，与人忠。虽之夷狄，不可弃也。”（包曰：“虽之夷狄无礼义之处，犹不可弃去而不行。”）
    [疏]“樊迟”至“弃也”。○正义曰：此章明仁者之行也。弟子樊迟问仁於孔子。“子曰：居处恭，执事敬，与人忠。虽之夷狄，不可弃也”者，言凡人居处多放恣，执事则懈惰，与人交则不尽忠。唯仁者居处恭谨，执事敬慎，忠以与人也。此恭敬及忠，虽之夷狄无礼义之处，亦不可弃而不行也。
    子贡问曰：“何如斯可谓之士矣？”子曰：“行已有耻，（孔曰：“有耻者，有所不为。”）使於四方，不辱君命，可谓士矣。”曰：“敢问其次。”曰：“宗族称孝焉，乡党称弟焉。”曰：“敢问其次。”曰：“言必信，行必果，然小人哉！抑亦可以为次矣。”（郑曰：“行必果，所欲行必果敢为之。者，小人之貌也。抑亦其次，言可以为次。”）曰：“今之从政者何如？”子曰：“噫！斗筲之人，何足算也？”（郑曰：“噫，心不平之声。筲，竹器，容斗二升。算，数也。”）
    [疏]“子贡”至“算也”。○正义曰：此章明士行也。“子贡问曰：何如斯可谓之士矣”者，士，有德之称，故子贡问於孔子曰：“其行如何，斯可谓之士矣！”“子曰：行已有耻，使於四方，不辱君命，可谓士矣”者，此答士之高行也。言行已之道，若有不善，耻而不为。为臣奉命出使，能遭时制宜，不辱君命。有此二行，可谓士矣。“曰：敢问其次”者，子贡复问士之为行次此於二者云何。“曰：宗族称孝焉，乡党称弟焉”者，此孔子复为言其士行之次也。宗族，同宗族属也。善事父母为孝，宗族内亲，见其孝而称之。善事长上为弟，乡党差远，见其弟而称之也。“曰：敢问其次”者，子贡又问更有何行可次於此也。“曰：言必信，行必果，然小人哉！抑亦可以为次矣”者，孔子又为言其次也。若人不能信以行义，而言必执信。行不能相时度宜，所欲行者，必果敢为之。然者，小人之貌也。言此二行，虽非君子所为，乃然小人耳。抑，辞也。抑亦其次，言可以为次也。“曰：今之从政者何如”者，子贡复问今之从政之士其行何如也。“子曰：噫！斗筲之人，何足算也”者，噫，心不平之声。斗，量名，容十升。筲，竹器，容斗二升。算，数也。孔子时见从政者皆无士行，唯小器耳，故心不平之，而曰：“噫！今斗筲小器之人，何足数也！”言不足数，故不述其行。
    子曰：“不得中行而与之，必也狂、狷乎！（包曰：“中行，行能得其中者。言不得中行，则欲得狂、狷者。”）狂者进取，狷者有所不为也。”（包曰：“狂者进取於善道，狷者守节无为，欲得此二人者，以时多进退，取其恒一。”）
    [疏]“子曰”至“为也”。○正义曰：此章孔子疾时人不纯一也。“子曰：不得中行而与之，必也狂、狷乎”者，中行，行能得其中者也。言既不得中行之人而与之同处，必也得狂、狷之人可也。“狂者进取，狷者有所不为”者，此说狂、狷之行也。狂者进取於善道，知进而不知退；狷者守节无为，应进而退也，二者俱不得中而性恒一。欲得此二人者，以时多进退，取其恒一也。
    子曰：“南人有言曰：‘人而无恒，不可以作巫医。”（孔曰：“南人，南国之人。”郑曰：“言巫医不能治无恒之人。”）善夫！”（包曰：“善南人之言也。”）“不恒其德，或承之羞”。（孔曰：“此《易 恒卦》之辞，言德无常则羞辱承之。”）子曰：“不占而已矣。”（郑曰：“《易》所以占吉凶，无恒之人，《易》所不占。”）
    [疏]“子曰”至“已矣”。○正义曰：此章疾性行无恒之人也。“子曰：南人有言曰：‘人而无恒，不可以作巫医’”者，南人，南国之人也。巫主接神除邪，医主疗病。南国之人尝有言曰：“人而性行无恒，不可以为巫医。”言巫医不能治无恒之人也。“善夫”者，孔子善南人之言有徵也。“不恒其德，或承之羞”者，此《易 恒卦》之辞，孔子引之，言德无恒则羞辱承之也。“子曰：不占而已”者，孔子既言《易》文，又言夫《易》所以占吉凶，无恒之人，易所不占也。○注“孔曰”至“承之”。○正义曰：云“此《易 恒卦》之辞”者，谓此经所言，是《易 恒卦》九三爻辞也。王弼云：“处三阳之中，居下体之上，处上体之下。上不全尊，下不全卑，中不在体，体在乎恒，而分无所定，无恒者也。德行无恒，自相违错，不可致诘，故或承之羞也。”
    子曰：“君子和而不同，小人同而不和。”（君子心和，然其所见各异，故曰不同。小人所嗜好者同，然各争利，故曰不和。）
    [疏]“子曰：君子和而不同，小人同而不和”。○正义曰：此章别君子小人志行不同之事也。君子心和，然其所见各异，故曰不同。小人所嗜好者则同，然各争利，故曰不和。
    子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也。不如乡人之善者好之，其不善者恶之。”（孔曰：“善人善己，恶人恶己，是善善明，恶恶著。”）
    [疏]“子贡”至“恶之”。○正义曰：此章别好恶。“子贡问曰：乡人皆好之，何如”者，言有一人为一乡之所爱好，此人何如？可谓善人乎？“子曰：未可也”者，言未可为善。或一乡皆恶，此人与之同党，故为众所称，是以未可。“乡人皆恶之，何如”者，此子贡又问夫子，既乡人皆好未可为善，若乡人众共憎恶此人，何如？可谓善人乎？“子曰：未可也”者，言亦未可为善。或一乡皆善，此人独恶，故为众所疾，是以未可。“不如乡人之善者好之，其不善者恶之”者，孔子既皆不可其问，自为说其善人也。言乡之善人善之，恶人恶之，真善人也。○注“孔曰”至“恶著”。○正义曰：言乡人皆好之，是善善不明；乡人皆恶之，是恶恶不著。若乡人之善者善之，恶者恶之，则是善善分明，恶恶显著也。
    子曰：“君子易事而难说也。（孔曰：“不责备於一人，故易事。”）说之不以道，不说也。及其使人也，器之。（孔曰：“度才而官之。”）小人难事而易说也。说之虽不以道，说也。及其使人也，求备焉。”
    [疏]“子曰”至“备焉”。○正义曰：此章论君子小人不同之事也。“子曰：‘君子易事而难说也’”者，言君子不责备於一人，故易事。不受妄说，故难说也。“说之不以道，不说也。及其使人也，器之”者，此覆明难说、易事之理，言君子有正德，若人说已不以道而妄说，则不喜说也，是以难说。度人才器而官之，不责备，故易事。“小人难事而易说也”者，小人反君子故也。“说之虽不以道，说也。及其使人也，求备焉”者，此覆明易说、难事之理，以小人为人说媚，虽不以道而妄说之，亦喜说，故易说也。及其使人也，责备於一人焉，故难事也。
    子曰：“君子泰而不骄，小人骄而不泰。”（君子自纵泰，似骄而不骄。小人拘忌，而实自骄矜。）
    [疏]“子曰：君子泰而不骄，小人骄而不泰”。○正义曰：此章论君子小人礼不同之事也。君子自纵泰，似骄而实不骄。小人实自骄矜，而强自拘忌，不能宽泰也。
    子曰：“刚、毅、木、讷近仁。”（王曰：“刚无欲，毅果敢，木质朴，讷迟钝。有斯四者，近於仁。”）
    [疏]“子曰：刚、毅、木、讷近仁”。○正义曰：此章言有此四者之性行，近於仁道也。仁者静，刚无欲亦静，故刚近仁也。仁者必有勇，毅者果敢，故毅近仁也。仁者不尚华饰，木者质朴，故木近仁也。仁者其言也讠刃，讷者迟钝，故讷近仁也。
    子路问曰：“何如斯可谓之士矣？”子曰：“切切，怡怡如也，可谓士矣。朋友切切，兄弟怡怡。”（马曰：“切切，相切责之貌。怡怡，和顺之貌。”）
    [疏]“子路”至“怡怡”。○正义曰：此章问士行也。“子路问曰：何如斯可谓之士矣”者，问士之行何如也。“子曰：切切，怡怡如也，可谓士也”者，此答士行也。“朋友切切，兄弟怡怡”者，此覆明其所施也。切切，相切责之貌。朋友以道义切差琢磨，故施於朋友也。怡怡，和顺之貌。兄弟天伦，当相友恭，故怡怡施於兄弟也。
    子曰：“善人教民七年，亦可以即戎矣。”（包曰：“既，就也；戎，兵也，言以攻战。”）
    [疏]“子曰：善人教民七年，亦可以即戎矣”。○正义曰：此章言善人为政之法也。善人，谓君子也。即，就也。戎，兵也。言君子为政教民至於七年，使民知礼义与信，亦可以就兵戎攻战之事也。言七年者，夫子以意言之耳。
    子曰：“以不教民战，是谓弃之。”（马曰：“言用不习之民，使之攻战，必破败，是谓弃之。”）
