<!-- { "loadSidebar": true } -->
    [疏]“子曰：文莫，吾犹人也。躬行君子，则吾未之有得”。○正义曰：此章记夫子之谦德也。莫，无也。文无者，犹俗言文不也。文不吾犹人者，言凡文皆不胜於人，但犹如常人也。躬，身也。言身为君子，已未能也。
    子曰：“若圣与仁，则吾岂敢？（孔曰：“孔子谦，不敢自名仁圣。”）抑为之不厌，诲人不倦，则可谓云尔已矣。”公西华曰：“正唯弟子不能学也。”（马曰：“正如所言，弟子犹不能学，况仁圣乎！”）
    [疏]“子曰”至“学也”。正义曰：此章亦记孔子之谦德也。“子曰：若圣与仁，则吾岂敢”者，唯圣与仁，人行之大者也。孔子谦，不敢自名仁圣也。“抑为之不厌，诲人不倦，则可谓云尔已矣”者，抑，语辞。为，犹学也。孔子言已学先王之道不厌，教诲於人不倦，但可谓如此而已矣。“公西华曰：正唯弟子不能学也”者，公西华闻孔子云学之不厌，诲人不倦，故答於孔子曰：“正如所言不厌、不倦之二事，弟子犹不能学，况仁圣乎！”
    子疾病，子路请祷。（包曰：“祷，祷请於鬼神。”）子曰：“有诸？”（周曰：“言有此祷请於鬼神之事。”）子路对曰：“有之。《诔》曰：‘祷尔于上下神祗。’”（孔曰：“子路失旨。《诔》，祷篇名。”）子曰：“丘之祷久矣。”（孔曰：“孔子素行合於神明，故曰‘丘之祷久矣’。”）
    [疏]“子疾”至“久矣”。○正义曰：此章记孔子不谄求於鬼神也。“子疾病，子路请祷”者，孔子疾病，子路告请祷求鬼神，冀其疾愈也。“子曰：有诸”者，诸，之也。孔子以死生有命，不欲祷祈，故反问子路曰：“有此祷请於鬼神之事乎？”“子路对曰：有之。《诔》曰：“祷尔于上下神祗”者，《诔》，祷篇名。诔，累也。累功德以求福。子路失孔子之指，故曰有之。又引祷篇之文以对也。“子曰：丘之祷久矣”者，孔子不许子路，故以此言拒之。若人之履行违忤神明，罹其咎殃则可祷请。孔子素行合於神明，故曰“丘之祷久矣”也。
    子曰：“奢则不孙，俭则固。与其不孙也，宁固。”（孔曰：“俱失之。奢不如俭，奢则僭上，俭不及礼。固，陋也。”）
    [疏]“子曰：奢则不孙，俭则固。与其不孙也，宁固”。○正义曰：此章戒人奢僭也。孙，顺也。固，陋也。言奢则僭上而不顺，俭则逼下而窭陋，二者俱失之。与其不顺也，宁为窭陋，是奢不如俭也。以其奢则僭上，俭但不及礼耳。
    子曰：“君子坦荡荡，小人长戚戚。”（郑曰：“坦荡荡，宽广貌。长戚戚，多忧惧。”）
    [疏]“子曰：君子坦荡荡，小人长戚戚”。○正义曰：此章言君子小人心貌不同也。坦荡荡，宽广貌。长戚戚，多忧惧也。君子内省不疚，故心貌坦荡荡然宽广也。小人好为咎过，故多忧惧。
    子温而厉，威而不猛，恭而安。
    [疏]“子温而厉，威而不猛，恭而安”。○正义曰：此章说孔子体貌也。言孔子体貌温和而能严正，俨然人望而畏之而无刚暴，虽为恭孙而能安泰，此皆与常度相反。若《皋陶谟》之九德也。他人不能，唯孔子能然，故记之也。
    ●卷八 泰伯第八
    [疏]正义曰：此篇论礼让仁孝之德，贤人君子之风，劝学立身，守道为政，叹美正乐，鄙薄小人，遂称尧、舜及禹、文王、武王。以前篇论孔子之行，此篇首末载贤圣之德，故以为次也。
    子曰：“泰伯，其可谓至德也已矣。三以天下让，民无得而称焉。”（王曰：“泰伯，周太王之长子。次弟仲雍，少弟季历。季历贤，又生圣子文王昌，昌必有天下，故泰伯以天下三让於王季。其让隐，故无得而称言之者，所以为至德也。”）
    [疏]子曰：“泰伯，其可谓至德也已矣。三以天下让，民无得而称焉。”○正义曰：此章论泰伯让位之德也。泰伯，周太王之长子。次弟仲雍，少弟季历。季历贤，又生圣子文王昌，昌必有天下，故泰伯三以天下让於王季。其让隐，故民无得而称言之者，故所以为至德，而孔子美之也。郑玄注云：“泰伯，周太王之长子。次子仲雍，次子季历。太王见季历贤，又生文王，有圣人表，故欲立之而未有命。太王疾，太伯因吴、越采药，太王殁而不返，季历为丧主，一让也。季历赴之，不来奔丧，二让也。免丧之後，遂断发文身，三让也。三让之美，皆隐蔽不著，故人无得而称焉。”○注“王曰”至“至德也”。○正义曰：云“泰伯，周太王之长子云云”者，《史记 吴世家》云：“泰伯弟仲雍，皆周太王之子，而王季历之兄也。季历贤，而有圣子昌，太王欲立季历以及昌，於是泰伯、仲雍二人乃奔荆蛮，文身断发，示不可用，以辟季历。季历果立，是为王季，而昌为文王。泰伯之奔荆蛮，自号句吴。荆蛮义之，从而归之千馀家，立为吴泰伯。泰伯卒，无子，弟仲雍立，是为吴仲雍。仲雍卒，子季简立。季简卒，子叔达立。叔达卒，子周章立。是时周武王克殷，求太伯、仲雍之後，得周章。周章已君吴，因而封之。乃封周章弟虞仲於周之北故夏墟，是为虞仲，列为诸侯。”是泰伯让位之事也。
    子曰：“恭而无礼则劳，慎而无礼则葸，（“葸，畏惧之貌，言慎而不以礼节之，则常畏惧。”）勇而无礼则乱，直而无礼则绞。（马曰：“绞，绞刺也。”）君子笃於亲则民兴於仁，故旧不遗则民不偷。”（包曰：“兴，起也。君能厚於亲属，不遗忘其故旧，行之美者，则民皆化之，起为仁厚之行，不偷薄。”）
    [疏]“子曰”至“不偷”。○正义曰：此章贵礼也。“子曰：恭而无礼则劳”者，劳谓困苦，言人为恭孙，而无礼以节之，则自困苦。“慎而无礼则葸”者，葸，畏惧之貌。言慎而不以礼节之，则常畏惧也。“勇而无礼则乱”者，乱谓逆恶。言人勇而不以礼节之，则为乱矣。“直而无礼则绞”者，正曲为直。绞谓绞刺也。言人而为直，不以礼节，则绞刺人之非也。“君子笃於亲则民兴於仁，故旧不遗则民不偷”者，君子，人君也。笃，厚也。兴，起也。偷，薄也。言君能厚於亲属，则民化之，起为仁行，相亲友也。君不遗忘其故旧，故民德归厚不偷薄也。
    曾子有疾，召门弟子曰：“启予足，启予手。（郑曰：“启，开也。曾子以为受身体於父母，不敢毁伤，故使弟子开衾而视之也。”）《诗》云：‘战战兢兢，如临深渊，如履薄冰。’（孔曰：“言此《诗》者，喻已常戒慎，恐有所毁伤。”）而今而後，吾知免夫。小子！”（周曰：“乃今日後，我自知免於患难矣。小子，弟子也。呼之者，欲使听识其言。”）
    [疏]“曾子”至“小子”。○正义曰：此章言曾子之孝，不敢毁伤也。“曾子有疾，召门弟子曰：启予足，启予手”者，启，开也。曾子以为受身体於父母，不敢毁伤，故有疾恐死，召其门弟子，使开衾而视之，以明无毁伤也。“《诗》云：战战兢兢，如临深渊，如履薄冰”者，《小雅 小篇》文也。战战，恐惧。兢兢，戒慎。临深，恐坠。履薄，恐陷。曾子言此诗者，喻己常戒慎，恐有所毁伤也。“而今而後，吾知免夫。小子”者，小子，弟子也。言乃今日後，自知免於患难矣。呼弟子者，欲使听识其言也。
    曾子有疾，孟敬子问之。（马曰：“孟敬子，鲁大夫仲孙捷。”）曾子言曰：“鸟之将死，其鸣也哀。人之将死，其言也善。（包曰：“欲戒敬子，言我将死，言善可用。”）君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。（郑曰：“此道谓礼也。动容貌，能济济跄跄，则人不敢暴慢之；正颜色，能矜庄严栗，则人不敢欺诈之；出辞气，能顺而说之，则无恶戾之言入於耳。”）笾豆之事，则有司存。”（包曰：“敬子忽大务小，故又戒之以此。笾豆，礼器。”）
    [疏]“曾子”至“司存”。○正义曰：此章贵礼也。“曾子有疾，孟敬子问之”者，来问疾也。“曾子言曰：鸟之将死，其鸣也哀。人之将死，其言也善”者，曾子因敬子来问已疾，将欲戒之，先以此言告之，言我将死，言善可用也。“君子所贵乎道者三：动容貌斯远暴慢矣，正颜色斯近信矣，出辞气斯远鄙倍矣”者，此其所戒之辞也。道，谓礼也。言君子所崇贵乎礼者有三事也：动容貌，能济济跄跄，则人不敢暴慢之；正颜色，能矜庄严栗，则人不敢欺诞之；出辞气，能顺而说之，则无鄙恶倍戾之言入於耳也。人之相接，先见容貌，次观颜色，次交言语，故三者相次而言也。暴慢鄙倍，同是恶事，故俱云远。信是善事，故云近也。“笾豆之事，则有司存”者，敬子轻忽大事，务行小事，故又戒之以此。笾豆，礼器也。言执笾豆行礼之事，则有所主者存焉。此乃事之小者，无用亲之。○注“孟敬子，鲁大夫仲孙捷”。○正义曰：郑玄注《檀弓》云：“敬子，武伯之子，名捷。”是也。○注“包曰：欲戒敬子，言我将死，言善可用”。○正义曰：案《春秋左氏传》魏颗父病困，命使杀妾以殉。又晋赵孟、孝伯并将死，其语偷。又晋程郑问降阶之道，郑然明以将死而有惑疾。此等并是将死之时，其言皆变常。而曾子云“人之将死，其言也善”者，但人之疾患有深有浅，浅则神正，深则神乱。故魏颗父初欲嫁妾是其神正之时。曾子云“其言也善”，是其未困之日。且曾子，贤人，至困犹善。其中庸已下，未有疾病，天夺之魄，苟欲偷生，则赵孟、孝伯、程郑之徒不足怪也。○注“笾豆，礼器”。○正义曰：《周礼 天官》：“笾人掌四笾之实。”“醢人掌四豆之实。”郑注云：“笾，竹器如豆者，其容实皆四升。”《释器》云：“木豆谓之豆。竹豆谓之笾。”豆盛菹醢，笾盛枣栗，以供祭祀享燕，故云礼器也。
    曾子曰：“以能问於不能，以多问於寡，有若无，实若虚，犯而不校，（包曰：“校，报也。言见侵犯不报。”）昔者吾友尝从事於斯矣。”（马曰：“友，谓颜渊。”）
    [疏]“曾子”至“斯矣”。○正义曰：此章称颜渊之德行也。“曾子曰：以能问於不能，以多问於寡，有若无，实若虚，犯而不校”者，校，报也。言其好学持谦，见侵犯而不报也。“昔者吾友尝从事於斯矣”者，曾子云：“昔时我同志之友颜渊尝从事於斯矣。”言能行此上之事也。
