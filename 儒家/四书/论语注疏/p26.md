<!-- { "loadSidebar": true } -->
    [疏]“达巷”至“御矣”。○正义曰：此章论孔子道艺该博也。“达巷党人曰：大哉孔子！博学而无所成名”者，达巷者，党名也。五百家为党。此党之人，美孔子博学道艺，不成一名而已。“子闻之，谓门弟子曰：吾何执？执御乎？执射乎？吾执御矣”者，孔子闻人美之，承之以谦，故告谓门弟子曰：“我於六艺之中，何所执守乎？但能执御乎？执射乎？”乎者，疑而未定之辞。又复谦指云：“吾执御矣。”以为人仆御，是六艺之卑者，孔子欲名六艺之卑，故云“吾执御矣。”谦之甚矣。
    子曰：“麻冕，礼也。今也纯，俭，吾从众。（孔曰：“冕，缁布冠也，古者绩麻三十升布以为之。纯，丝也。丝易成，故从俭。”）拜下，礼也。今拜乎上，泰也。虽违众，吾从下。”（王曰：“臣之与君行礼者，下拜然後升成礼。时臣骄泰，故於上拜。今从下，礼之恭也。”）
    [疏]“子曰”至“从下”。○正义曰：此章作孔子从恭俭。“麻冕，礼也。今也纯，俭，吾从众”者，冕，缁布冠也。古者绩麻三十升布以为之，故云“麻冕，礼也。”今也，谓当孔子时。纯，丝也。丝易成，故云纯，俭。用丝虽不合礼，以其俭易，故孔子从之也。“拜下，礼也。今拜乎上，泰也。虽违众，吾从下”者，礼，臣之与君行礼者，下拜然後升成拜，是礼也。今时之臣，皆拜於上长骄泰也。孔子以其骄泰则不孙，故违众而从下拜之礼也。下拜，礼之恭故也。○注“孔曰”至“从俭”。○正义曰：云“冕，缁布冠也”者，冠者，首服之大名；冕者，冠中之别号，故冕得为缁布冠也。《士冠礼》曰：“陈服，缁布冠项青组，缨属于。”记曰：“始冠缁布之冠也。大古冠布，齐则缁之，其也，孔子曰：‘吾未之闻也。冠而敝之，可也。’”云“古者绩麻三十升布以为之”者，郑注《丧服》云：“布八十缕为升。”○注“王曰”至“恭也”。○正义曰：云“臣之与君行礼者，下拜然後升成礼”者，案《燕礼》，君燕卿大夫之礼也。其礼云：“公坐取大夫所媵觯兴，以酬宾。宾降西阶下，再拜稽首。公命小臣辞，宾升成拜。”郑注：“升成拜，复再拜稽首也。先时君辞之，於礼若未成然。”又《觐礼》：“天子赐侯氏以车服。诸公奉箧服，如命书于其上。升自西阶东面，大史氏右。侯氏升西面立，大史述命。侯氏降两阶之间，北面再拜稽首，升成拜。”皆是臣之与君行礼，下拜然後升成礼也。
    子绝四：毋意，（以道为度，故不任意。）毋必，（用之则行，舍之则藏，故无专必。）毋固，（无可无不可，故无固行。）毋我。（述古而不自作处，群萃而不自异，唯道是从，故不有其身。）
    [疏]“子绝四：毋意，毋必，毋固，毋我。○正义曰：此章论孔子绝去四事，与常人异也。毋，不也。我，身也。常人师心徇惑，自任已意。孔子以道为度，故不任意。常人行藏不能随时用舍，好自专必。惟孔子用之则行，舍之则藏，不专必也。常人之情，可者与之，不可者拒之，好坚固其所行也。孔子则无可无不可，不固行也。人多制作自异，以擅其身。孔子则述古而不自作处，群众萃聚，和光同尘，而不自异，故不有其身也。
    子畏於匡，（包曰：“匡人误围夫子，以为阳虎。阳虎曾暴於匡，夫子弟子颜克时又与虎俱行。後克为夫子御，至於匡。匡人相与共识克，又夫子容貌与虎相似，故匡人以兵围之。”）曰：“文王既没，文不在兹乎？（孔曰：“兹，此也。言文王虽已死，其文见在此。此，自谓其身。”）天之将丧斯文也，後死者不得与於斯文也。（孔曰：“文王既没，故孔子自谓後死。言天将丧此文者，本不当使我知之。今使我知之，未欲丧也。”）天之未丧斯文也，匡人其如予何？”（马曰：“其如予何者，犹言奈我何也。天之未丧此文，则我当传之。匡人欲奈我何，言其不能违天以害已也。”）
    [疏]“子畏”至“予何”。○正义曰：此章记孔子知天命也。“子畏於匡”者，谓匡人以兵围孔子，记者以众情言之，故云“子畏於匡”。其实孔子无所畏也。“曰“文王既没，文不在兹乎”者，孔子以弟子等畏惧，故以此言谕之。兹，此也。言文王虽已死，其文岂不见在我此身乎？言其文见在我此身也。“天之将丧斯文也，後死者不得与於斯文也”者，後死者，孔子自谓也。以文王既没，故孔子自谓已为後死者。言天将丧此文者，本不当使我与知之。今既使我知之，是天未欲丧此文也。“天之未丧斯文也，匡人其如予何”者，如予何，犹言奈我何也。天之未丧此文，则我当传之。匡人其欲奈我何，言匡人不能违天以害已也。○注“包曰”至“围之”。○正义曰：此注皆约《世家》，述其畏匡之由也。案《世家》云：“孔子去卫。将陈，过匡。颜克为仆，以策指之曰：‘昔日吾入此，由彼缺也。’匡人闻之，以为鲁之阳虎。阳虎尝暴匡人，匡人於是遂止孔子。孔子状貌类阳虎，拘焉五日。匡人拘孔子益急，弟子惧。孔子曰：‘文王既没，文不在兹乎？’”已下文与此正同，是其事也。
    大宰问於子贡曰：“夫子圣者与？何其多能也？”（孔曰：“大宰，大夫官名，或吴或宋，未可分也。疑孔子多能於小艺。”）子贡曰：“固天纵之将圣，又多能也。”（孔曰：“言天固纵大圣之德，又使多能也。”）子闻之，曰：“大宰知我乎！吾少也贱，故多能鄙事。君子多乎哉？不多也。”（包曰：“我少小贫贱，常自执事，故多能为鄙人之事。君子固不当多能。”）
    [疏]“大宰”至“多也”。○正义曰：此章论孔子多小艺也。“大宰问於子贡曰：夫子圣者与？何其多能也”者，大宰，大夫官名。大宰之意，以为圣人当务大忽小，今夫子既曰圣者与，又何其多能小艺乎？以为疑，故问於子贡也。“子贡曰：固天纵之将圣，又多能也”者，将，大也。言天固纵大圣之德，又使多能也。“子闻之曰：大宰知我乎”者，孔子闻大宰疑已多能非圣，故云：知我乎。谦谦之意也。“吾少也贱，故多能鄙事”者，又说以多能之由也。言我自小贫贱，常自执事，故多能为鄙人之事也。“君子多乎哉，不多也”者，又言圣人君子当多能乎哉？言君子固不当多能也。今已多能，则为非圣，所以为谦谦也。○注“孔曰”至“小艺”。○正义曰：云“大宰，大夫官名”者，案《周礼》，大宰六卿之长，卿即上大夫也，故云大夫官名也。云“或吴或宋，未可分也”者，以当时惟吴、宋二国上大夫称大宰，诸国虽有大宰，非上大夫，故云“或吴或宋，未可分也”。郑云“是吴大宰也”。以《左传》哀十二年，“公会吴于橐皋，吴子使大宰请寻盟。公不欲，使子贡对”，又子贡尝吴，故郑以为是吴大宰也。
    牢曰：“子云：‘吾不试，故艺。’”（郑曰：“牢，弟子子牢也。试，用也。言孔子自云，我不见用，故多技艺。”）
    [疏]“牢曰：子云：吾不试，故艺”。○正义曰：此章论孔子多技艺之由，但与前章异时而语，故分之。牢，弟子琴牢也。试，用也。言孔子自云：“我不见用於时，故多能技艺。”○注“牢，弟子子牢也”。○正义曰：《家语 弟子篇》云：“琴牢，卫人也，字子开，一字张。”此云弟子子牢，当是耳。
    子曰：“吾有知乎哉？无知也。（知者，知意之知也。知者言未必尽，今我诚尽。）有鄙夫问於我，空空如也。我叩其两端而竭焉。”（孔曰：“有鄙夫来问於我，其意空空然，我则发事之终始两端以语之，竭尽所知，不为有爱。”）
    [疏]“子曰”至“竭焉”。○正义曰：此章言孔子教人必尽其诚也。“子曰：吾有知乎哉？无知也”者，知者，意之所知也。孔子言，我有意之所知，不尽以教人乎哉？无之也。常人知者言未必尽，今我诚尽也。“有鄙夫问於我，空空如也。我叩其两端而竭焉”者，此举无知而诚尽之事也。空空，虚心也。叩，发动也。两端，终始也。言设有鄙贱之夫来问於我，其意空空然，我则发事之终始两端以告语之，竭尽所知，不为有爱。言我教鄙夫尚竭尽所知，况知礼义之弟子乎。明无爱惜乎其意之所知也。○注“知者”至“诚尽”。○正义曰：云“知者，知意之知也”者，知意之知，犹言意之所知也。云“知者言未必尽”者，言他人之短者，言之以教人，未必竭尽所知，谓多所爱惜也。云“今我诚尽”者，谓孔子言今我教人实尽其意之所知，无爱惜也，故云无知也。
    子曰：“凤鸟不至，河不出图，吾已矣夫！”（孔曰：“圣人受命则凤鸟至，河出图。今天无此瑞。‘吾已矣夫’者，伤不得见也。河图，八卦是也。”）
    [疏]“子曰：凤鸟不至，河不出图，吾已矣夫！”○正义曰：此章言孔子伤时无明君也。圣人受命则凤鸟至，河出图。今天无此瑞，则时无圣人也。故叹曰：“吾已矣夫”，伤不得见也。○注“孔曰”至“是也”。○正义曰：云“圣人受命则凤鸟至，河出图”者，《礼器》云：“升中於天而凤皇降。”《援神契》云：“德至鸟兽则凤皇来。”天老曰：“凤象：麟前鹿後，蛇颈鱼尾，龙文龟背，燕含鸡喙，五色备举。出於东方君子之国，翔四海之外，过昆仑，饮砥柱，濯羽弱水，莫宿丹穴。见则天下大安宁。”郑玄以为，河图、洛书，龟龙衔负而出，如《中候》所说“龙马衔甲，赤文绿色，甲似龟背，袤广九尺，上有列宿斗正之度，帝王录纪兴亡之数”是也。孔安国以为河图即八卦，是也。
    子见齐衰者、冕衣裳者与瞽者，（包曰：“冕者，冠也，大夫之服。瞽，盲也。）见之，虽少，必作；过之，必趋。（包曰：“作，起也；趋，疾行也。此夫子哀有丧，尊在位，恤不成人。”）
    [疏]“子见”至“必趋”。○正义曰：此章言孔子哀有丧，尊在位，恤不成人也。“子见齐衰者、冕衣裳者与瞽”者，齐衰，周亲之丧服也。言齐衰，则斩衰从可知也。冕，冠也，大夫之服也。瞽，盲也。“见之，虽少，必作；过之，必趋”者，作，起也；趋，疾行也。言夫子见此三种之人，虽少，坐则必起，行则必趋。
