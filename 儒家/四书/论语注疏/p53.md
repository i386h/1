<!-- { "loadSidebar": true } -->
    子曰：“礼云礼云，玉帛云乎哉？（郑曰：“玉，圭璋之属。帛，束帛之属。言礼非但崇此玉帛而已，所贵者，乃贵其安上治民。”）乐云乐云，锺鼓云乎哉？”（马曰：“乐之所贵者，移风易俗，非谓锺鼓而已。”）
    [疏]“子曰”至“乎哉”。○正义曰：此章辨礼乐之本也。“子曰：礼云礼云，玉帛云乎哉”者，玉，圭璋之属；帛，束帛之属，皆行礼之物也。言礼之所云，岂在此玉帛云乎哉者？言非但崇此玉帛而已，所贵者，在於安上治民。“乐云乐云，锺鼓云乎哉”者，锺鼓，乐之器也。乐之所贵者，贵其移风易俗，非谓贵此锺鼓铿锵而已，故孔子叹之。重言之者，深明乐之本不在玉帛锺鼓也。
    子曰：“色厉而内荏，（孔曰：“荏，柔也。为外自矜厉而内柔佞。”）譬诸小人，其犹穿窬之盗也与？”（孔曰：“为人如此，犹小人之有盗心。穿，穿壁。窬，窬墙。”）
    [疏]“子曰：色厉而内荏，譬诸小人，其犹穿窬之盗也与？”○正义曰：此章疾时人体与情反也。厉，矜庄也。荏，柔佞也。穿，穿壁。窬，窬墙也。言外自矜厉，而内柔佞，为人如此，譬之犹小人，外虽持正，内常有穿壁窬墙窃盗之心也与。
    子曰：“乡原，德之贼也。”（周曰：“所至之乡，辄原其人情，而为意以待之，是贼乱德也。。”一曰：“乡，向也，古字同。谓人不能刚毅，而见人辄原其趣向，容媚而合之，言此所以贼德。”）
    [疏]“子曰：乡原，德之贼也”。○正义曰：此章疾时人之诡随也。旧解有二：周曰：“所至之乡，辄原其人情，而为意以待之，是贼乱德也。”何晏云：“一曰：乡，向也，古字同。谓人不能刚毅，而见人辄原其趣向，容媚而合之言，此所以贼德也。”
    子曰：“道听而涂说，德之弃也。”（马曰：“闻之於道路，则传而说之。”）
    [疏]“子曰：道听而涂说，德之弃也”。○正义曰：此章疾时人不习而传之也。涂亦道也。言闻之於道路，则於道路传而说之，必多谬妄，为有德者所弃也。
    子曰：“鄙夫可与事君也与哉？（孔曰：“言不可与事君。”）其未得之也，患得之。（患得之者，患不能得之，楚俗言。）既得之，患失之。苟患失之，无所不至矣。”（郑曰：“无所不至者，言其邪媚，无所不为。”）
    [疏]“子曰鄙夫”至“至矣”。○正义曰：此章论鄙夫之行也。“子曰：鄙夫可与事君也与哉”者，言凡鄙之人不可与之事君也。“其未得之也，患得之”者，此下明鄙夫不可与事君之由也。患得之者，患不能得也。言其初未得事君也，时常患己不能得事君也。“既得之，患失之”者，言不能任直守道，常忧患失其禄位也。“苟患失之，无所不至矣”者，苟，诚也。若诚忧失之，则用心顾惜，窃位偷安，言其邪媚无所不为也。以此故不可与事君也。
    子曰：“古者民有三疾，今也或是之亡也。（包曰：“言古者民疾与今时异。”）古之狂也肆，（包曰：“肆，极意敢言。”）今之狂也荡；（孔曰：“荡，无所据。”）古之矜也廉，（马曰：“有廉隅。”）今之矜也忿戾；（孔曰：“恶理多怒。”）古之愚也直，今之愚也诈而已矣。”
    [疏]“子曰”至“已矣”。○正义曰：此章论今人浇薄，不如古人也。“子曰：古者民有三疾，今也或是之亡也”者，亡，无也。言古者淳朴之时，民之行有三疾，今也浇薄，或是亦无也。言古者民疾与今时异。“古之狂也肆”者，此下历言三疾也。肆，谓极意敢言，多抵触人也。“今之狂也荡”者，谓忿怒而多弗戾，恶理多怒。“古之愚也直”者，谓心直而无邪曲。“今之愚也诈而已矣”者，谓多行欺诈自利也。
    子曰：“巧言令色，鲜矣仁。”（王曰：“巧言无实，令色无质。”）
    [疏]“子曰：巧言令色，鲜矣仁”。○正义曰：此章与《学而篇》同。弟子各记所闻，故重出之。
    子曰：“恶紫之夺朱也，（孔曰：“朱，正色。紫，间色之好者。恶其邪好而夺正色。”）恶郑声之乱雅乐也，（包曰：“郑声，淫声之哀者。恶其乱雅乐。”）恶利口之覆邦家者。”（孔曰：“利口之人，多言少实，苟能悦媚时君，倾覆国家。”）
    [疏]“子曰”至“家者”。○正义曰：此章记孔子恶邪夺正也。“恶紫之夺朱也”者，朱，正色。紫，间色之好者。恶其邪好而夺正色也。“恶郑声之乱雅乐也”者，郑声，淫声之哀者。恶其淫声乱正乐也。“恶利口之覆邦家”者，利口之人，多言少实，苟能悦媚时君，倾覆国家也。○注“孔曰”至“正色”。○正义曰：云“朱，正色。紫，间色”者，皇氏云：正，谓青赤田白黑五方正色。不正，谓五方间色，绿红碧紫骝黄色是也。青是东方正，绿是东方间。东为木，木色青。木克土，土色黄，并以所克为间，故绿色青黄也。朱是南方正，红是南方间。南为火，火色赤。火克金，金色白，故红色赤白也。白是西方正，碧是西方间。西为金，金色白。金克木，木色青，故碧色青白也。黑是北方正，紫是北方间。北方水，水色黑。水克火，火色赤，故紫色赤黑也。黄是中央正，骝黄是中央间。中央土，土色黄。土克水，水色黑，故骝黄色黄黑也。
    子曰：“予欲无言。”子贡曰：“子如不言，则小子何述焉？”（言之为益少，故欲无言。）子曰：“天何言哉？四时行焉，百物生焉，天何言哉？”
    [疏]“子曰”至“言哉”。○正义曰：此章戒人慎言也。“子曰：予欲无言”者，君子讷於言而敏於行，以言之为益少，故欲无言。“子贡曰：子如不言，则小子何述焉”者，小子，弟子也。子贡闻孔子不欲言，故告曰：“夫子若不言，则弟子等何所传述？”“子曰：天何言哉？四时行焉，百物生焉，天何言哉”者，此孔子举天亦不言而令行以为譬也。天何尝有言语哉？而四时之令递行焉，百物皆依时而生焉，天何尝有言语教命哉？以喻人若无言，但有其行，不亦可乎！
    孺悲欲见孔子，孔子辞以疾。将命者出户，取瑟而歌，使之闻之。（孺悲，鲁人也。孔子不欲见，故辞之以疾。为其将命者不已，故歌令将命者悟，所以令孺悲思之。）
    [疏]“孺悲”至“闻之”。○正义曰：此章盖言孔子疾恶也。“孺悲欲见孔子，孔子辞以疾”者，孺悲，鲁人也。来欲见孔子，孔子不欲见，故辞之以疾也。“将命者出户，取瑟而歌，使之闻之”者，将犹奉也。奉命者，主人传辞出入人也。初，将命者来，入户言孺悲求见，夫子辞之以疾。又为将命者不已，故取瑟而歌，令将命者闻之而悟，己无疾，但不欲见之，所以令孺悲思之。
    宰我问：“三年之丧，期已久矣。君子三年不为礼，礼必坏；三年不为乐，乐必崩。旧既没，新既升，钻燧改火，期可已矣。”（马曰：“《周书 月令》有更火之文。春取榆柳之火，夏取枣杏之火，季夏取桑柘之火，秋取柞酋之火，冬取槐檀之火。一年之中，钻火各异木，故曰改火也。”）子曰：“食夫稻，衣夫锦，於女安乎？”曰：“安。”“女安，则为之。夫君子之居丧，食旨不甘，闻乐不乐，居处不安，故不为也。今女安，则为之！”（孔曰：“旨，美也。责其无仁恩於亲，故再言‘女安，则为之’。”）宰我出。子曰：“予之不仁也！子生三年，然後免於父母之怀。（马曰：“子生未三岁，为父母所怀抱。”）夫三年之丧，天下之通丧也，（孔曰：“自天子达於庶人。”）予也有三年之爱於其父母乎！”（孔曰：“言子之於父母，‘欲报之恩，昊天罔极’，而予也有三年之爱乎！”）
