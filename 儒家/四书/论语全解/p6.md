<!-- { "loadSidebar": true } -->
　　子谓公冶长可妻也虽在缧绁之中非其罪也以其子妻之子谓南容邦有道不废邦无道免于刑戮以其兄之子妻之 
　　公冶长能为不可罪之行而不能必免于缧绁南容有保身之明而能必免于刑戮其贤固有间矣孔子以己子妻长以兄子妻容处己子可薄处兄子不可不厚也孔子于疾病不祷周公于君之疾则金縢孝子于已则含菽缊絮于亲则致滋美其意亦若是也传曰君子为己不重为人不轻为人且不轻况于君亲乎圣人之妻人不必求其才徳之备要其修身慎行不累其妻孥可也故于公冶长言虽在缧绁之中于南容言邦无道免于刑戮家语曰公冶长能忍耻南容世清不废世浊不污 
　　
　　子谓子贱君子哉若人鲁无君子者斯焉取斯 
　　蓬生麻中不扶自直白沙在涅不染自黒此不齐在鲁所以取君子之名也故曰鲁无君子斯焉取斯不齐于君子有以父事者有以兄事者有以友事者此其所以取君子之名也家语言不齐之事其学益明骨月益亲朋友益笃孔子嘿然谓之君子者此也孔子曰君子吾不得而见又言鲁有君子与孟子所谓春秋无义战彼善于此同意 
　　
　　子贡问曰赐也何如子曰女器也曰何器也曰瑚琏也 
　　礼曰夏后氏四琏商六瑚朝廷之器也君子不器而子贡谓之瑚琏则不免于器也不免于器而犹为器之珍者方之君子则不足比之众人则有余然则不为人之所器者而后能器人为人之所器而器人则非人之所宜故子贡方人孔子非之 
　　
　　或曰雍也仁而不佞子曰焉用佞御人以口给屡憎于人不知其仁焉用佞 
　　讷则近仁巧言则鲜仁给则夺仁故颜子之如愚冉雍之不佞孔子以为仁宰予之言语公西华之可与宾客言孔子不以为仁盖仁者爱人爱人者常爱于人御人以口给屡憎于人则不仁可知矣孔子谓雍可使南面为人君止于仁故也 
　　
　　子使漆雕开仕对曰吾斯之未能信子说 
　　子曰道不行乗桴浮于海从我者其由与子路闻之喜 
　　子曰由也好勇过我无所取材 
　　孔子于天下环车接淅席不暇暖于南子阳货则见于佛肸公山则欲往尝谓茍有用我者三年有成如有用我者吾其为东周乎则其汲汲于行道不为不至矣然所歴者七十二君一君无所任用以至伐木于宋削迹于卫围于陈蔡欲避世也不可得矣于是有欲居夷浮海之说子路不知乎此而欲勇于必行故曰好勇过我无所取材以其能勇而不能怯非所以为成材也鼓方叔入于河播鼗武入于汉少师阳撃磬襄入于海范蠡之泛湖管宁之浮海亦乗桴之意也 
　　
　　孟武伯问子路仁乎子曰不知也又问子曰由也千乘之国可使治其赋也不知其仁也求也何如子曰求也千室之邑百乘之家可使为之宰也不知其仁也赤也何如子曰赤也束带立于朝可使与宾客言也不知其仁也 
　　颜渊冉雍得圣人之具体者也具体则为圣人而足以名仁故孔子与之仁由求与赤得圣人之一体者也一体则非成人而不足以名仁故孔子曰不知其仁有曰未知焉得仁者圣人知其为仁也不欲以不仁名之故曰不知其仁未知其为仁也特闻其忠清而已故曰未知焉得仁由于千乗之国可使治其赋也则大夫而已求于千室之邑百乗之家可使为之宰则陪臣而已然则千乗之国由也为之可使有勇方六七十如五六十求也为之可使足民则皆诸侯之事与此不同者三子所言者志也孔子所论者材也 
　　
　　子谓子贡曰女与回也孰愈对曰赐也何敢望回回也闻一以知十赐也闻一以知二子曰弗如也吾与女弗如也 
　　圣人后天地而生知天地之始先天地而成知天地之终故能以微知明以一知万岂特闻一知十哉葢道之所在有方有隅有上有下闻一知十者知方而已此颜回所以下于圣人闻一知二则不过告往知来而已此赐所以下于回也赐虽下于回与诗所谓人知其一莫知其它庄周所谓识其一不识其二者异矣孔子尝以赐为士君子以回为明君子盖士则上达故可以知二明则殆于几故可以知十也圣人之与人常与其自知而不与其自是子贡不蔽于自是而知其弗如故夫子与之 
　　
　　宰予昼寝子曰朽木不可雕也粪土之墙不可杇也于予与何诛子曰始吾于人也听其言而信其行今吾于人也听其言而观其行于予与改是 
　　良工能雕木而不能雕既朽之木杇者能杇墙而不能杇粪土之墙圣人能教人而不能变不美之质盖质干在于自然华藻在于人事所有不可耀所无不可强凡在因之而已此宰予之寝孔子所以不诛也盖宰予足于言而不足于行故尝欲短三年之丧与田常之作乱短丧则不仁与乱则不智则其质之不美可知矣质之不美虽不舎昼夜以学先王之道孔子犹且不与则昼寝之过何所责哉春秋责备贤者而畧于不贤亦此意也孔子尝曰吾以言取人失之宰我以貌取人失之子羽故于宰予则改之此所谓于予与改是也且君子于人也不逆诈不亿不信故始吾于人聴其言而信其行及宰予之不信然后以决之疑焉疑之所生因彼而已孔子之门人若求之自画赐之愿息其不能自勉非特宰予而已孔子于赐求则教之于宰予则何诛者以其质不同故也传曰皮之不存毛将安傅 
　　
　　子曰吾未见刚者或对曰申枨子曰枨也欲焉得刚 
　　刚本乎性欲出乎情欲不能无求不能无求则不能无挠也故曰枨也欲焉得刚君子之于欲也寡之使不胜窒之使不行其固不为物倾其完不为物亏此老子所谓自胜者强扬子所谓胜私之克者也又奚适不刚哉汤之奏勇其来乃自于不迩声色文王之赫怒其来乃自于无然歆羡子路之不求所以能全勇之名孟子之不动心所以能全至刚之气此皆以直养而无害者也盖欲之不行则难矣而未仁刚之于仁则近矣而未至欲不行然后能刚能刚然后近仁则欲仁不可不刚欲刚不可以有欲也然阳处父并植于晋不可谓之无欲而人以为刚赵文子生不交利可谓之无欲而人不以为刚者文子之刚也内处父之刚也外君子所贵刚于内而已 
　　
　　子贡曰我不欲人之加诸我也吾亦欲无加诸人子曰赐也非尔所及也 
　　孔子曰不使不仁者加乎其身所谓我不欲人之加诸我又曰己所不欲勿施于人所谓吾亦欲无加诸人也君子以仁存心以礼存心仁者爱人有礼者敬人爱而且敬则我无加诸人矣然横逆有时而至亦所不免也盖我无加诸人则易人无加诸我则难子贡不能匿人之过其于是之易者犹或未能况其难者乎故曰非尔所及也 
　　
　　子贡曰夫子之文章可得而闻也夫子之言性与天道不可得而闻也 
　　夫子之道出而致广大则为文章入而极髙明则为性与天道子贡得其言故于文章可得而闻未得其所以言故于性与天道不可得而闻盖性在我者也未尝不在天天道在天者也未尝不在我礼曰天命之谓性是在我者未尝不在天也孟子曰圣人之于天道是在天者未尝不在我也颜子殆庶几者也故于言无所不恱子贡非殆庶几者也故于其言不可得闻老子曰上士闻道勤而行之颜子是也中士闻道若存若亡子贡是也孟子之言性善自其离于道言之孔子之言性自其浑于道言之故孟子之言虽告子有所闻孔子之言虽子贡有所不得闻 
　　
　　子路有闻未之能行唯恐有闻 
　　君子有三患未之闻患不得闻既闻之患不得学既学之患不得行子路勇于必行其患又过于此故有闻未行唯恐有闻而行之不逮也孔子于其无宿诺则美之于其兼人则抑之美之所以长其善抑之所以救其失 
　　
　　子贡问曰孔文子何以谓之文也子曰敏而好学不耻下问是以谓之文也 
　　敬文之恭也忠文之实也信文之孚也义文之制也智文之舆也勇文之帅也教文之施也孝文之本也惠文之慈也让文之才也文之所施不一故古之为谥者多谓之文孔子谓敏而好学所以聚之也不耻下问所以辨之也好学则资诸已下问则资诸人此所以谓之文也然此可以为文而已其于文王周公之文固有间矣 
　　
　　子谓子产有君子之道四焉其行已也恭其事上也敬其养民也惠其使民也义 
　　子产逊不失礼所谓行己也恭事君无二心茍利社稷死生以之所谓事上也敬济人以乗舆殖民以田畴所谓养民也惠择能使之所谓使民也义行己恭然后移之于君则敬养民惠然后使民则义得其序也君子之道固多矣子产有是四者而已四者之中尤长于惠故又命之以惠人 
　　
　　子曰晏平仲善与人交久而敬之 
　　交患于不久久患其不敬晏平仲久而敬之此所以为贤大夫观平仲之与越石父交延而宾之久敬可知矣此曾子所以言晏子可谓知礼诗之故旧不遗周官之敬故皆久而敬之之谓也彼耳余之凶终萧朱之隙末其于平仲之交不亦逺乎此林回喻之以甘醴桓谭譬之以阛阓朱穆所以有比周之论刘峻所以有五交之叹也 
　　
　　子曰臧文仲居蔡山节藻梲何如其知也 
　　冀多良马天下命良马者因谓之骥泸水之黒天下命黒者因谓之卢蔡之出龟天下命龟者皆谓之蔡漆雕凭曰臧氏有守龟曰蔡文仲三年为一兆臧氏之居蔡始于文仲故也礼曰诸侯以龟为宝家不宝龟山节藻梲文仲之居蔡有僭于天子之庙饰非所谓知而夫子非之曰何如其知也管仲山节藻梲君子以为滥与此同也古之作服者绘山于衣所以象仁之静绣藻于裳所以象徳之洁侯伯之章犹不及山大夫之章犹不及藻又况可施于文仲之节梲乎孔子于文仲言不知于武仲言知则文仲之于武仲固有间矣颜渊问二者孰贤子曰武仲贤哉 
　　
　　子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁 
　　进退在君不在已故三仕三已无喜愠之色此忠于君者也待人以诚不以欺故旧政必告此忠于人者也不顾十乗之富不恤大夫之位无崔子之乱则就之有崔子之乱则违之此清其身者也忠足以尽己未足以成已清足以避乱未足以救乱故皆曰未知焉得仁比干之忠伯夷之清孔子皆以为仁何耶比干之忠所以戒万世之为君伯夷之清所以戒万世之为臣其所忠清与二子同其所以忠清与二子异令尹子文之无喜愠盖出于或使公孙敖之无喜愠则出于自然出于自然犹孟子之言不动心也出于或使犹告子之不动心也传曰卿违从大夫之位又曰凡诸侯之大夫违告于诸侯盖大夫去其位曰违 
　　
　　季文子三思而后行子闻之曰再斯可矣 
　　文子于国则忠于家则俭其逐纪太子以不忠孝责韩穿以非信义内无衣帛之妾外无食粟之马金玉非所藏宝器非所重鲁君以为社稷之臣而存亡之所系则其所举固寡过矣然犹三思而后行故孔子言再斯可矣古之人其谨身有至于三省其慎言有至于三复则三思而后行不为过矣盖有文子之质再斯可矣无文子之质非三思则不可孔子于三思则抑之于率尔而对则责之因人而为之教也文子尝曰备豫不虞三思可知矣 
　　
　　子曰宁武子邦有道则知邦无道则愚其知可及也其愚不可及也 
