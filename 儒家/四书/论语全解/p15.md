<!-- { "loadSidebar": true } -->
　　所存者在心所行者在迹心过于迹则于君子为有余迹过于心则于善人为不足盖善人之道未能有诸已者也未能有诸已则必以心践迹然后能入于室子张禹行舜趋夷考其行而不掩迹焉不践迹者也故答之以不践迹亦不入于室然又曰论笃是与君子者乎色荘者乎谓躬行君子则善矣色荘则不足于善论不笃者以色荘为善人论笃者则与君子而已子张能荘而不能诚故告之如此易曰元者善之长君子体仁足以长人是善者仁之体仁者善之用子张未足于善人则其难与并为仁也固矣 
　　
　　子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之 
　　善医者之于人补其不足损其有余善教者之于人长其善救其失此所以于求也退故进之由也兼人故退之也为人子者无私喜无私怒出必告反必面不有其身不私财不私其食飨不擅于税入有父兄在闻斯行诸其亦可乎曰告于父兄礼也闻斯行诸义也昔舜之娶君子以为犹告则闻斯行诸君子有时为之矣易曰过其祖是也盖由之有闻未之能行惟恐有闻故教之以礼而抑其过求悦夫子之道以力不足而自画故教之以义而勉其不及若夫道无二子之蔽则行礼以义守义以礼惟其当而已 
　　
　　子畏于匡颜渊后子曰吾以女为死矣曰子在回何敢死 
　　弟之于师犹臣之于君臣之于君君在与在君亡与亡故回曰子在回何敢死传曰死者非难处死者难若回可谓知处死矣卫君之难孔子于柴知其来于由知其死及匡之难孔子于回则疑之何也君子之善死义也或不免焉命也义固可知而不可必命则难谌而不可知孔子之于匡畏所不可不畏于颜渊也疑所不可不疑 
　　
　　季子然问仲由冉求可谓大臣与子曰吾以子为异之问曽由与求之问所谓大臣者以道事君不可则止今由与求也可谓具臣矣曰然则从之者与子曰弑父与君亦不从也 
　　大臣事君以道具臣事君以才事君以道故能致君于尧舜之隆措世于礼乐之盛及其不可则止而已事君以才则智足以効一官能足以効一軄及其不可则从之而巳仲由足于果不足于艺冉求足于艺不足于果季氏旅于泰山而不能救伐颛臾而不能谏而又不能致之而去是偹位者也故曰具臣然弑父与君而从之则孟子所谓乱臣者也由求于大臣则不能于奸臣则不为故曰弑父与君亦不从也齐鲁二生汉召之而不至且曰礼乐必百年而后兴是待天下以不仁也杨子谓之大臣过矣 
　　
　　子路使子羔为费宰子曰贼夫人之子子路曰有民人焉有社稷焉何必读书然后为学子曰是故恶夫佞者 
　　闻学而后从政未闻以政学者也故先人民社稷而学之则事至而办后人民社稷而学之则莅事烦矣孔子喜开点之不愿仕而恶子路以子羔为费宰则学其可忽哉夫有才而不闻道犹足以杀身则不学而仕者不能无害故曰贼夫人之子子产论尹何为邑亦犹是也 
　　
　　子路曽晳冉有公西华侍坐子曰以吾一日长乎尔毋吾以也居则曰不吾知也如或知尔则何以哉子路率尔而对曰千乗之国摄乎大国之间加之以师旅因之以饥馑由也为之比及三年可使有勇且知方也夫子哂之求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如会同端章甫愿为小相焉点尔何如鼓瑟希铿尔舎瑟而作对曰异乎三子者之撰子曰何伤乎亦各言其志也曰暮春者春服既成冠者五六人童子六七人浴乎沂风乎舞雩咏而归夫子喟然叹曰吾与点也三子者出曾晳后曾晳曰夫三子者之言何如子曰亦各言其志也已矣曰夫子何哂由也曰为国以礼其言不让是故哂之唯求则非邦也与安见方六七十如五六十而非邦也者唯赤则非邦也与宗庙会同非诸侯而何赤也为之小孰能为之大 
　　加以师旅因以饥馑则困于力而救死不暇矣困于力则不能勇救死不暇则不知为善由也于不知为善者则方之比及三年则能拯已困之民置之安强之地故不能勇者斯有勇不知为善者斯知方此果之效也足民者治之始礼乐者治之终求虽不足于礼乐而使足民此艺之效也由能勇而不知逊求赤知逊而不知道若点可谓知道矣故有志于学无志于仕而孔子与之也孔子无君则皇皇出疆必载质未尝不急于仕也点无志于仕孔子与之可耶君子之于道有余不可以不应不足不可以不求子有余而急于应点不足而急于求此所以为孔子曽点也 
　　
　　颜渊第十二 
　　
　　颜渊问仁子曰克己复礼为仁一日克已复礼天下归仁焉为仁由已而由人乎哉颜渊曰请问其目子曰非礼勿视非礼勿听非礼勿言非礼勿动颜渊曰回虽不敏请事斯语矣 
　　已物之敌也胜已之私谓之克礼性所有也克己而趋焉谓之复盖不逺之复令于修身故复礼本于克己克己则能仁复礼则能克一日克己复礼天下归仁焉则不在久矣为仁由已则不在外矣为仁由已故不可以不克己非礼勿视勿听勿言勿动故不可以不复礼孔子曰人而不仁如礼何礼曰道徳仁义非礼不成是礼以仁而后复仁以礼而后成颜渊尝曰约我以礼盖所以成其心也然克己未至于无我复礼未至于中礼此回所以止于殆庶也今夫水性无人火性无我无人未离乎有我而于五蔵为精精则为贤人无我则不特无人而已故于五蔵为神神则为圣人回之克己孔子之无我如此而已 
　　
　　仲弓问仁子曰出门如见大宾使民如承大祭已所不欲勿施于人在邦无怨在家无怨仲弓曰雍虽不敏请事斯语矣 
　　司马牛问仁子曰仁者其言也讱曰其言也讱斯谓之仁矣乎子曰为之难言之得无讱乎 
　　周礼大祭中祭小祭见于天官之酒正春官之大司乐大宾之礼大客之仪见于秋官之行人则凡祭与客其礼杀大祭大宾其礼隆出门如见大宾使民如承大祭钦也已所不欲勿施于人恕也钦则于人无所慢恕则于人无所拂故在邦无怨在家无怨在家无怨易在邦无怨难故先邦而后家也春秋传曰出门如宾承事如祭仁之则也孟子曰强恕而行求仁莫近焉仲弓问仁故孔子答之如此仲弓尝言居敬行简而其行则不録旧罪使臣如借居敬行简使臣如借则可教之以敬不録旧罪则可教之以恕圣人之于人岂能推其所有强其所无哉亦因其性而道之也故司马牛未可与言仁则告之以仁为之难而已樊迟子张可与言仁而未可与言为仁故或告之以先难或告之以爱人或告之以居处恭执事敬与人忠或告之以恭寛信敏恵而已惟颜子然后能尽仁故告之以克已复礼克复仁之事也仲弓可与言仁未可以尽仁故告之以敬恕而已讱与难一也言之难则曰讱为之难则曰难牛多言而躁言讱云者救之失欤 
　　
　　司马牛问君子子曰君子不忧不惧曰不忧不惧斯谓之君子矣乎子曰内省不疚夫何忧何惧 
　　君子之修身也言行无尤悔俯仰不愧怍以守则为仁以行则为勇仁故不忧勇故不惧古诗有之徳义之不愆何恤人之言内省不疚而不忧者也曽子曰自反而缩虽千万人吾往矣内省不疚而不惧者也不忧不惧孔子犹以为不能牛不足与言仁而告之以此何也牛以魋之为乱而忧惧焉故孔子解之而已非牛可以与言此也忧在内惧在外传曰民无内忧又无外惧 
　　
　　司马牛忧曰人皆有兄弟我独亡子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也 
　　郑师慧谓朝无人非无人也无贤人也晋叔向谓卒列无长非无长也无善长也司马牛忧无兄弟非无兄弟也无令兄弟也命者天之令天者命之所自出孟子曰莫之为而为者天莫之致而至者命是天以逺而在彼者为言命以近而在此者为言也死生非力之所能移故言有命富贵非人之所能为故言在天然合而论之则一而已书曰我生不有命在天是在命者可以言天也列子命谓力曰柰何贱贤而贵愚贫善而富恶是在天者可以言命也言与人恭则敬以处已者也言有礼则无失徳者也处已敬而有徳则人宗之与人恭而有礼则人亲之如此则四海之内孰非兄弟也曾子谓弟子曰执仁立志先言而后行千里之外皆兄弟也苟是之不为则虽汝亲庸亲汝乎与此同意观桓魋之乱司马牛致邑而适齐及桓魋奔齐司马牛致邑而适吴赵简子召之于晋陈成子亦召之于齐而莫之屑就反卒于鲁而已则司马牛之贤可知矣故孔子曰君子何患乎无兄弟 
　　
　　子张问眀子曰浸润之譛肤受之愬不行焉可谓眀也已矣浸润之譛肤受之愬不行焉可谓逺也已矣 
　　譛而言之谓之譛首而告之谓之愬浸润之譛若水之于物则渐而不暴肤受之愬若垢之于肤则浅而不廹皆其难知者也能知其所难知而止之使不行则其智眀出人逺矣盖眀则察言而已逺则眀之过于人君子之于譛愬有度以度之有数以数之故诗曰他人有心予忖度之往来行言心焉数之如此则贤者不以忠信见疑小人不以诞谩见信岂非眀而且逺哉传曰流丸止于瓯臾流言止于智者 
　　
　　子贡问政子曰足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立 
　　兵之于徳为末于器为凶故古者制字之意戈欲偃弓欲弛武欲止则兵岂先王之所尚哉此所以寜有信而去兵也食之所养者小体也信之所养者大体也故无信而生不若有信而死此其所以寜去食而信断不可少也然非兵则无以有其食非食则无以存其信三者固不可偏废惟其轻重缓急之不同故孔子之言有如此 
　　
　　棘子成曰君子质而已矣何以文为子贡曰惜乎夫子之说君子也驷不及舌文犹质也质犹文也虎豹之鞟犹犬羊之鞟 
　　毛谓之皮革谓之鞟虎豹犬羊所以别者以皮之不同也君子野人所以别者以文质之不同也今也去毛以为鞟则虎豹犹犬羊而已去文以从质则君子犹野人而已此棘子成之失于偏见也故子贡责之以驷不及舌邓析曰一言而非驷马勿追一言而急驷马勿及 
　　
　　哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足 
　　什一天下之中正也多乎什一则大桀小桀少乎什一则大貉小貉鲁自宣公初税亩多乎什一而二焉哀公又欲用田赋故有若因其忧不足而告以盍彻所以救其弊也方哀公之欲用田赋也故孔子尝曰君子度于此而礼以其薄则丘亦足矣不度于此而贪日用无穷则虽以田赋?又不足则有若所谓百姓足君孰与不足百姓不足君孰与足固孔子之意何则古之善为国者蔵于民不蔵于公与之为取而不以取之为取以为君则父民则子也未有子富而父贫未有民足而君不足扬雄所谓洪羊擅利其如子何子张学干禄孔子告之以言行或问不为政孔子答之以孝友卫公待之以为政孔子欲先正名梁王问利国孟子说以仁义盖君子之言恶茍简以狥利寜髙阔以正本也有若之于哀公问不足而告之以盍彻其意亦若此而已 
　　
　　子张问崇徳辨惑子曰主忠信徙义崇徳也爱之欲其生恶之欲其死既欲其生又欲其死是惑也诚不以富亦祇以异 
