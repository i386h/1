<!-- { "loadSidebar": true } -->
论语全解（宋）陈祥道撰 
　　
　　提要 
　　
　　
　　臣等谨案论语全解十卷宋陈祥道撰祥道字用之福州人元佑中为太常博士秘书省正字李廌师友谈记载其本末甚详晁公武读书志云王介甫论语注子雱口义其徒陈用之解绍圣后皆行于场屋为当时所重又引或人言谓用之书乃邹浩所著托之用之考宋史艺文志别有邹浩论语解义十卷则浩所著原自为一书并未托之祥道疑或人所言为误旧本祥道自序之首题门人章粹校勘而每卷皆标曰重广陈用之真本入经论语全解未详其义岂尔时尝以是本为经义通用之书故云然耶祥道长于三礼之学所作礼书世多称其精博故诠释论语亦于臣礼制最为明晰如解躬自厚而薄责于人章则引乡饮酒之义以明之解师冕见章则引礼待瞽者如老者之义以明之虽未必尽合经意而旁引曲证颇为有见又如臧文仲居蔡章则云冀多良马称骥泸水之黑称卢蔡出寳龟称蔡于闗雎之乱章则云治污谓之污治獘谓之獘治荒谓之荒治乱谓之乱此类或不免创立别解而连类引伸亦多有禆于义训惟其学术本宗信王氏故往往杂据庄子之说以作证佐殊非解经之体然其间征引详核可取者多固不容以一眚掩也 
　　
　　乾隆四十二年八月恭校上总纂官纪昀陆锡熊孙士毅总校官陆费墀 
　　
　　 
　　
　　论语全解原序 
　　
　　 
　　
　　言理则谓之论言义则谓之议庄子曰六合之外圣人存而勿论六合之内圣人论而不议春秋经世先王之志也圣人议而勿辨盖夫论则及理耳所亏者道议则及义耳所亏者理圣人岂不欲废去应问体道以自冥哉道无问无应不发一言不与万物同患此特畸人耳非圣人之所尚然则孔子虽欲忘言岂可得哉不得已而言理以答学者之问而已夫是之谓论语然而王者之迹熄圣人虽言理以答学者之问犹未可以已也故其言义则存乎春秋言理则存乎论语而春秋之作是是以劝善非非以惩恶善恶之判犹在权衡之上轻重或差予夺弗明其赏不足以为荣其罚不足以为辱矣不得不议若夫论语之言则答学者之问而已何事乎此尝谓希微者道易简者理君子以理明道以义明理言至于义去道逺矣孔子之世师道既明异端未起由辨议无间而作故圣人之答问言理而足矣平居之时弟子在侧各言其志圣人察其所安得其才性之病处仁孝之言随分而应不必屡告而详说之大扺君子之教人欲其思得之孔子之于弟子不愤则不启不悱则不发有所罕言有所不语其归则曰忠恕仁义而已一隅之举两端之叩近而逺约而详思得之则<会中间为由>其所固有者矣弟子之列有闻一而知二者有闻一而知十者问诗而知礼问伯夷而知夫子小以成小大以成大我告之约彼得之详以至于是欤不足之冉求不恱之季路闻理而不得叛卒为贤者则后世之学士大夫岂宜置诸口耳之间哉论语之后子思之中庸孟子之七篇尤得其详然而孟子之世许子之言盈天下孟子思欲拒诐说放淫辞不得已而有辨焉难疑问答不直则道不见故其为言尤详于论语虽然圣人之言或论或辨非立异也时焉而已矣 
　　
　　陈祥道序 
　　
　　 
　　
　　 
　　
　　论语全解卷一 
　　
　　（宋）陈祥道撰 
　　
　　学而第一 
　　
　　 
　　
　　 
　　
　　子曰学而时习之不亦说乎有朋自远方来不亦乐乎人不知而不愠不亦君子乎 
　　
　　 
　　
　　学所以穷理教所以通物学而时习之则于理有所见故恱有朋自远方来则于物有所通故乐于理有所见于物有所通宜为人知而不知宜愠而不愠然后谓之君子悦乐智之事也不愠仁之事也子夏出见纷华而恱入闻夫子之道而乐则恱者有所得于外乐者有所适于内朋友之讲习易以为恱得天下英才而教育之孟子以为乐是讲习亦此意也然人之情莫不喜其所同恶其所异荣其所达丑其所穷则其喜恶荣丑在物而不在我庸能安于命哉此孔子所以谓不知命无以为君子人不知而不愠然后为君子易曰不见是而无闷子曰不见知而不悔孟子曰人不知亦嚣嚣故孔子在陈弦歌不衰孟子去齐未尝不豫凡以此也传曰兰不为莫服而不芳舟不为莫乗而不浮君子不为莫知而愠彼子路之愠见子贡之色作岂知是哉 
　　
　　 
　　
　　 
　　
　　有子曰其为人也孝弟而好犯上者鲜矣不好犯上而好作乱者未之有也 
　　
　　 
　　
　　犯上者常始于不顺作乱者常始于犯上孝弟则顺矣故好犯上者鲜不好犯上则顺之至故好作乱者未之有也有子不曰不犯上而曰不好犯上者不犯上在迹不好犯上在心心之所不好则迹之所不为可知诗序以无犯非礼不及无思犯礼之深则不犯上不及不好犯上之为至也 
　　
　　 
　　
　　君子务本本立而道生孝弟也者其为仁之本与 
　　
　　孝弟出于性而道又出于孝弟人莫不有孝弟之良心而道常不存者以其务末不务本也言本立而道生又言孝弟仁之本盖仁者人也合而言之道也礼记言中者天下之大本继之以和者天下之达道诗序言葛覃后妃之本继之以化天下以妇道其所谓本者虽殊其本立而道生则一也孟子以事亲为仁之实有子则以孝弟为仁之本者孟子执同以为异有子合异以为同故也古之立言者类多如此孟子言尧舜之道孝弟而已礼记则言孝近王弟近霸孔子言人而不仁如礼乐何礼记则义近礼仁近乐 
　　
　　 
　　
　　 
　　
　　子曰巧言令色鲜矣仁 
　　
　　 
　　
　　讷者无巧言木者无令色木与讷务本者也故近仁巧言令色务末者也故鲜矣仁礼称辞欲巧诗美令仪巧令者何也子曰有其本而辅以末则庶乎其可若事其末而忘其本则不可 
　　
　　 
　　
　　 
　　
　　曾子曰吾日三省吾身为人谋而不忠乎与朋友交而不信乎传不习乎 
　　
　　 
　　
　　谋贵忠言贵信传贵习谋交传者施诸人忠信习者存诸已先忠信而后习与易言忠信进徳继之以修辞立其诚礼言尊徳性而继之以道问学同意季文子三思则思其所未然者也曽子之三省则省其所已然者也传曰君子三省乎身则智明而行无过此之谓欤孟子曰事孰为大事亲为大守孰为大守身为大曾子三省其身可谓善守身矣 
　　
　　 
　　
　　 
　　
　　子曰道千乗之国敬事而信节用而爱人使民以时 
　　
　　 
　　
　　敬则无所茍信则无所诞节用则不伤财爱人则不害民使民以时则不夺其力盖不能敬事则不能立信不能节用则无以爱人故言敬事而继之以信言节用而继之以爱人成王诰康叔以汝亦罔不克敬典乃由裕民则敬事而信所谓敬典也节用而爱人使民以时所谓裕民也示之以敬则民不慢示之以信则民不疑示之以爱则民不离然后从而使之且使之也又以时人孰以为厉已哉言人又言民者人有十等民则特其贱者而已爱则兼乎贵贱故言人使之则特其贱者故言民诗曰宜民宜人传曰和其民人与此同意周官县师质人朝士所谓人民则异于是矣千乗之国百里之国也礼记曰封周公于曲阜地方七百里革车千乗者革车千乗自百里言之地方七百里兼附庸言之 
　　
　　 
　　
　　 
　　
　　子曰弟子入则孝出则弟谨而信泛爱众而亲仁行有余力则以学文 
　　
　　 
　　
　　入则孝于父兄出则弟于长上庸行之谨庸言之信泛爱众而有容亲仁而有择凡此尊徳性者也尊徳性而后可以道问学故曰行有余力则以学文盖弓调然后可以求中马服然后可以求良士信悫然后可以求智能若夫不知出此而以学文为先此古人所以讥其圣读庸行凤鸣鸷翰也礼曰忠信之人可以学礼 
　　
　　 
　　
　　 
　　
　　子夏曰贤贤易色事父母能竭其力事君能致其身与朋友交言而有信虽曰未学吾必谓之学矣 
　　
　　 
　　
　　彼善而我善之谓之善善彼贤而我贤之谓之贤贤易色智也事父母能竭其力孝也事君能致其身忠也与朋友交言而有信信也有是四者则其质美矣故虽曰未学吾必谓之学矣由是观之朽木粪土之质虽博学多闻君子谓之未学可也 
　　
　　 
　　
　　 
　　
　　子曰君子不重则不威学则不固主忠信无友不如已者过则勿惮改 
　　
　　 
　　
　　言重则有法行重则有徳貌重则有威盖重足以畏人而不诎于人足以役物而不役于物不诎于人故有威不役于物故学固昔颜氏子视听言动无非礼则重矣得一善则拳拳服膺而不失之则固矣庄子云中无主则不正外无正则不行主忠信则有主于内无友不如已则有正于外也重以固其学友以辅其徳可谓善学矣然过而惮改则不足以成君子之道故终之以过则勿惮改也易之要终于补过之无咎孔子之忧终于不善不能改与此意同 
　　
　　 
　　
　　曾子曰慎终追逺民徳归厚矣 
　　
　　孝经曰擗踊哭泣哀以送之卜其宅兆而安厝之慎终者也为之宗庙以鬼享之春秋祭祀以时思之追逺者也于终慎之则生可知于逺追之则近可知此民徳所以归厚矣诗序有云民徳归厚一者一者民之行厚者民之性则民性即民徳归厚一者以行齐行也民徳归厚者以性化性也慎终追逺民徳归厚岂非以性化性哉 
　　
　　 
　　
　　 
　　
　　子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与 
　　
　　 
　　
　　礼曰温良者仁之本又曰恭俭以求役仁信让以求役礼则温良恭俭让者仁与礼而已仁者爱人爱人则人常爱之有礼者敬人敬人则人常敬之此夫子之至于是邦必闻其政也然夫子之道其体无方其用无体岂特温良恭俭让而已哉盖释其所有而致人之所以来者如斯而已若夫哀公季康子问之于鲁景公问之于齐叶公问之于楚凡此皆未尝求之而彼自以其政来问则夫子之所求求诸已而已 
　　
　　 
　　
　　 
　　
　　子曰父在观其志父没观其行三年无改于父之道可谓孝矣 
　　
　　 
　　
　　父在观其志将以承之也父没观其行将以行之也三年无改过乎此而改之可也庄子不改父之臣与父之政孔子以为难能谓其过三年而不改故也礼曰孝子之身终终身也者非终父母之身终其身也是故父母之所爱爱之父母之所敬敬之至于犬马尽然况于人乎此孝子所以改父之道不忍为也然父之道为可行也虽终身无改可也以为不可行也三年无改可乎曰古之人君有三年之丧皆以其国听于冢宰虽父之道为不可行吾犹不与改也彼鲁隠公于其可改而不改以至成先公之邪志秦襄公于其不可改而改之以至忘先君之举皆不足以语此 
　　
　　 
　　
　　 
　　
　　有子曰礼之用和为贵先王之道斯为美小大由之有所不行知和而和不以礼节之亦不可行也 
　　
　　 
　　
