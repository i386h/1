<!-- { "loadSidebar": true } -->
　　孝者所以事君也三句本无可解奈説经者多事谓三者是人因有以孝弟慈与事使总属一人者则其人祗一事君使民之人非大学治国平天下者也是必孝弟慈是一人事使又一人则在孝弟慈有三辈人在事使者有四辈人嘈杂极矣殊不知此三者是孝弟慈之教不是孝弟慈之人齐家治国各有一教但治国之教端不出齐家之中故孝弟慈者家教也而其所以教国者即在于此则此三者字皆指教言何曾有人在而一人七人烦聚讼为
　　中庸天下之达道五以君臣父子昆弟夫妇朋友当之此自言达道不言人伦故夫子重言五者天下之达道与篇首喜怒哀乐天下之达道并同彼以性言道此以教言道其皆非人伦一也是以郑康成注达道谓常行之道百王所不易而孔氏正义亦云五者皆是人间常行道理事得开通此自以常字解庸字与前庸徳庸言相照合观其云所求未能即此达道中君臣父子兄弟朋友诸名以为庸徳即达道故郑孔注疏皆以常行开通为言而并不及五伦五教一字此可騐矣及朱子作章句误以庸常之常为典常之常又误以孟子使契为司徒教以人伦所云父子有亲五句即此五达道五名因直注曰达道即书所谓五典孟子所谓父子有亲五者是也不知契之所为人伦在春秋以前另有五者与孟子所言不同孟子所言必战国相传别有如此然又与五达道不合五达道是兄弟孟子所言是长幼长幼以官府僚友乡党齿序为言并非兄弟故礼运十义以兄弟长幼判作四义而章句溷而为一旣非虞书五典又非孟子人伦将唐虞以后春秋战国以前诸经所各见之五伦一齐抹却而自宋以后六合八荒无不以五达道之五者为五伦定名并不知前此五伦为何如者此开辟以来又一混沌也
　　契所教人伦在尚书旧传极是明白然总见春秋文十八年莒弑其君庻其传季文子引臧文仲之言使史克告曰髙辛氏举八元使布五教于四方父义母慈兄友弟恭子孝谓之五教而杜预注云契作司徒五教在寛即在此八元之中是当时五伦只父母兄弟子五者有天合而无人合而其为教则又与春秋义方大学慈孝康诰友恭相左证自唐虞夏商以及周之末季皆只此数是以春秋臧孙辰季孙行父二大夫并有贤名而史克又熟于掌故并作此言即五帝纪述五教亦无异词因之孔安国注虞书慎徽五典曰五典者五常之教父义母慈兄友弟恭子孝五者是也至五品不逊正义谓五品即父母兄弟子五者敬敷五教正义谓五教即教之义慈友恭孝五者以至臯陶谟敕我五典周官君牙敷五典注皆如此其不以君臣父子兄弟夫妇朋友为五伦者以汉唐儒者皆在宋以前原不知有以五达道为五伦之说然亦不使孟子人伦阑入一字虽孟子所言定有来歴必不杜撰然显有前经自不宜以后来之说参互其内此亦前儒注经之一法也
　　大来曰孟子所言人伦在春秋时已有之观论语子路曰长幼之节不可废也君臣之义如之何其废之欲洁其身而乱大伦则亦以君臣长幼为人伦之二矣且其以主客为长幼则长幼正非兄弟与五达道有别不可不辨
　　葢古经极重名实犹是君臣父子诸伦而名实不苟偶有称举必各为区目如管子称六亲是父母兄弟妻子卫石碏称六顺是君义臣行父慈子孝兄爱弟敬王制称七教是父子兄弟夫妇君臣长幼朋友賔客礼运称十义是父慈子孝兄良弟弟夫义妇听长惠幼顺君仁臣忠齐晏婴称十礼是君令臣恭父慈子孝兄爱弟敬夫和妻柔姑义妇听祭统称十伦是君臣父子贵贱亲踈爵赏夫妇政事长幼上下白虎通称三纲六纪是君臣父子夫妇兄弟诸父族人诸舅师长朋友虽朝三暮四总此物数而十伦非十义五道非五常中庸三徳断非洪范之三徳如谓名目小事无闗得失宋后不识五伦而君臣父子不絶于世则始皇焚书世何尝竟絶伦行然而千古恨恨者正以此名目得失所闗者大也乃宋儒又曰秦人焚经而经存汉人穷经而经亡一似说经之害较焚尤甚则亦焚之而已何章句之有
　　礼器礼之以少为贵者以其内心也是以君子慎其独也
　　射义射者求正诸己巳正而后发发而不中则不怨胜己者反求诸已而已矣
　　黙而识之与学而不厌是一是二集注凿注作三件而于黙识句并无实指不知是学不是学东阳卢子逺曽询及之以为识是知耶则学当是行识是存诸心耶则学当是措诸身特注不分明一徃胡突不知此只一件无二件也何以知只一件此后即有若圣与仁抑为之不厌语与此正同彼为承圣仁此学承黙识为不得与圣仁作两件则学自不得与黙识作两件此易晓也此以经证经也且此不得分两件也惟分两件于是有知行对待之说而大不然者知不得言黙天下无知识而先有声响形诸外者若谓不借人讲求则人有言语不是不黙黙在已不在人也人自不言不可谓已黙然也又有心身对待之説而更不然者不言而存心必有物以存诸心非心存也且识训作记未尝训作存也此皆不知痛痒之语也黙识之学即强记之学学记所谓以记问为学者特今之为学多务口耳一如记之所谓呻其占毕多其讯言者因之以沈潜记志为难得之事故曰何有非此是心学又是知学与不厌之学有两等也又非谓此是絶学圣人有未至也何有者自谦且勉人也
　　博学而无所成名与执御执射是一串事射御即博学中两件学也集注不审学字并不审射御为何物致有御为人役卑之又卑之解东阳卢子逺来与之论学因问及此予曰此即学也内则十五学射御二十博学三十则博学无方无方者无类即无所成名也然则博学故无名博学不执学故无一名若射御则早学之矣故夫子曰吾将执一学则就平时所学中求之其射御乎然两不能执必当执一一又当择其易者则御易于射执御己矣此自明白若曰御为人役则御虽称仆如冉有仆类然太仆是周官名以大夫士为之与仆不同故曲礼君命召虽贱人必大夫士自御之昏礼夫御妻至于自御御君长御父御师御戎率御田长则职御所在并非人役即赵简子诟王良贱工王良亦反诟曰小人乗正以田禽职御御与射相抗故耳若周礼以保氏幼学自造六艺讲五御之法此不可信然曲礼少仪皆曰问大夫之子长曰能御矣幼曰未能御也是此一执御不惟非贱役并非幼学安得卑之
　　三年学不至于谷不易得也孔安国以谷作善解谓三嵗学而不至于善此必无之事予初是其说旣而以不易得语气不惬姑置之后江山洪孝标来偶与论学及此节始知朱子解谷作禄改至字为志字以为三年之久而不志于禄为不易得仍是不读书之言古者为学至入仕皆有年限如学记比年入学中年考校至七年论学九年通大学与内则十年入乡学尚书大传二十年入大学诸年约略相近故王制以乡人论秀初升乡学者名为选士俊士以司徒论秀升入国学者名为造士造者成也谓学至是始有成也然而七年九年小成大成至大乐正再论而升诸司马夫然后可以入仕然犹必辨论官材任事较爵而然后授之以禄此如汉志所云三年通一学至三十年而学始立始得授仕故曲礼四十强仕内则四十始仕自入学以至服官必以三十四十为学仕之限是以汉代限年非年满四十不得察举未有三年称久三年即志禄者若周礼三年大比乡大夫献贤能之书于王此正司徒升俊之时谓天道三年一闰谓之小成因之大比诸地官之政而旁及升贤凡升乡学升国学升司马皆以三年为断然是升贤之三年非学三年也徐仲山曰以就傅之年计之则三年祗学乐诵诗之年以升乡学升国学之年计之则三年尚未小成焉得志禄况易至作志必改经以就已说尤学者所不敢出也然则不易得如何曰学之始事务在至善大学诚意所云道盛徳至善是也特至善无难学即得之而沮善之徒必以为善匪易事将有学之久而仍不至者故夫子反言曰吾欲得其人而正未易也此与盖有之矣我未之见也同意
　　作者七人尔雅释言作为也言为此辟世诸事也郑康成分辟世四等而以论语中伯夷叔齐长沮桀溺诸人属之实本诸此但究非明据耳
　　足食足兵与民信之矣判作三者原属可疑乃集注谓仓廪实武备修而后教化行而民信于我则倍难明白兵食民信惟絶不相关故可称三者若民之信之由于兵食则二者矣且亦惟絶不相关故可去兵又去食若信由兵食则兵食一去而民信将并去矣此又不知痛痒之言也夫子贡问政则子所答者是民信之政论语敬事而信子夏云君子信而后劳其民是为政另一条件不必与兵食相闗且亦不是民信于我信之者谓我有以信之也
　　然而必不得已而去于斯三者何先亦不可解夫不得已非空一说过必如何是不得已徃求其说知国家难处别无他事惟荒札军旅周官所谓荒政与军政者此一荒一凶可称不得已之事他即无有矣特此二事则在荒政正需食在军旅正需兵岂有仓廪旣实武备旣修而反挥而去之之理夫子与子贡穷极到底本欲明此一节而所言胡突想夫子未必如此亦思此所云去者是旣足而去之耶抑亦行政之始原不曾足但不使之足便是去耶夫祗此凶荒正需兵食则旣足必不使去若云不使之足便谓之去则万一有不得已事在足之之后则又作何去法此非不使去三字可溷说过也间尝从此一问答而力求其义知去兵之说亦且从来无解者夫兵不可去也周制用井法皆藏兵于民民即兵也民不去即兵不去又安有专去其兵与民信民字截然两分之说按周官乡遂公邑赋徒役稍县鄙都征车乗虽有车徒之分然其所赋人不过收以作公家之用即丧祭搜狩外或佐戎行且以助辎仗轝辇诸役顾此即是兵并未有一兵在此民外者至春秋诸国渐设行徒如鲁僖伐楚即有烝徒増增列于车外而齐以内政征兵晋则毁车为行兵吴且兴甲士以为彻行之兵故左传有崇车崇卒之文崇车者车兵崇卒者徒兵也晋悼有中军什吏率其卒乗之文卒乗者徒兵与车兵也嗣此车兵之外别有徒兵而车徒两兵则又出之丘甸赋车乡遂赋人之外而自为聚散民是民兵是兵而兵与民离矣离故可去离故可却兵而留民曾夫子论政而不遵周制反取春秋之变法以为说者
