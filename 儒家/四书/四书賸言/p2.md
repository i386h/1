<!-- { "loadSidebar": true } -->
　　中庸一书集注单以分配比合为能事恐谈理之书不必如是如首章性道自只言人注分配人物则于率性修道俱説不去矣至于修道功夫全在慎独与大学首功相合乃又分别动静以隠微属动则所谓不睹不闻者非梦寐之间不可然且大本达道致中致和动静到底殊为难解张仲诚曰心意有动察性情无动察喜怒哀乐之未即天命之性也而皆中节即性所之情也几见喜可察而后喜怒可察而后怒哀可察而后哀乐可察而后乐者喜之所一察便不能复喜若能复喜则伪喜矣故夫子不动察观其遇旧馆人之丧一哀出涕苟动察则无従之涕何由而至儒即不然程伊川遇明堂大飨不肯吊司马相公之丧夫祗属吊防犹可借口万一遇父兄凶问能曰歌则不哭乎至若知仁勇三者不过知行二字为功夫要领何必节节分配幼时在塾中闻先教谕兄讲哀公章而疑之进询曰生知为知学知为仁困知为勇未能释然若谓及其知之一也及其成功一也为勇则疑倍生矣此是何解果理道如是耶抑功夫如是耶抑亦文字语气如是耶先兄无以应至于尊徳性而道问学此中庸吃处而一以为知一以为行一以为存心一以为致知先后次第组错不分初不意中庸一书其分配比合乃至如是
　　汉书武五子传壶关三老上书故父不父则子不子君不君则臣不臣后汉引论语亦多如此説然此是断章之言
　　范滂对王甫曰臣闻仲尼之言见善如不及见恶如探汤此易不善字为恶字且注云探汤喻去疾也按扁鹊传汤液醴洒所以治病者故以探汤去疾为却恶之喻若作探热水解则世无濯热水而俨畏恐者非其譬矣此字集注无解
　　先仲氏曰陈晦伯作经典稽疑引任昉王俭集序有云攻乎异端归之正义刘勰文心雕龙序亦云周公设辨贵乎体要尼父陈训恶乎异端则攻本攻击之攻不知朱子注论语何以作専治解也曾异端为害而需专治乎但朱子旣自立説则必数数回防之观其答汪尚书云君子反经而已经正斯无邪慝今恶邪説之害正而攻之则适所以自敝而已此俱是回防之语
　　孙奕示儿编曰攻如攻人之恶之攻己如末之也已之己
　　先仲氏曰齐鲁韩三家以凯风为母责子诗予向取其説以説国风旣读孟子则尤与不可矶并幽王逐子尹吉甫杀子义合彼皆戕害其子故过大此但责子过情故过小若不安室则过不小矣况儗必以伦母不安室与父不爱子何足比儗且诗有劬劳劳苦诸字则尤非泛指大凡经传劳字俱作困剧解如孟子父母恶之劳而不怨论语又敬不违劳而不怨皆是困剧其子故内则则直曰父母怒不恱而挞之流血不敢疾怨为劳而不怨之解分明可騐若不安室不安则有之矣劳则未也至小弁诗赵岐注作尹吉甫杀孝子伯竒事是韩诗朱注作周幽王逐子宜臼事是毛诗各不同
　　孟子或问乎曾西朱注曾子之孙按经典序録谓曾申字子西子夏以诗传曾申左丘明作传以授曾申则是曾西即曾申为曾子之子非孙也其以申字西者或以申枝为西方之辰如春秋鬭宜申公子申皆字子西可验
　　孟子尧典曰二十有八载至四海遏密八音今所行尚书在舜典中故朱注云古书二篇岂或合为一耶案伏生尚书原只尧典一篇无曰若稽古帝舜二十八字以旧别有舜典而其时已亡故东晋梅赜献尚书孔传亦无舜典至齐建武年吴兴姚方兴于大航头得孔氏传古文始分尧典为二以慎徽五典至末谓之舜典而加二十八字于其中此伪书也故汉光武时张纯奏宜遵唐尧之典二月廵狩至章帝时陈宠奏言唐尧着典眚灾肆赦皆是舜典文而皆冠以尧典之名即前汉王莽传所引十有二州皆称尧典后西晋武帝初幽州秀才张髦上疏引肆类上帝诸文亦称尧典自伪书一出而羣然改从则是古书二篇而今误分之非古书二篇而今误合之也葢二十八载以前是古尧典月正元日以后是古舜典则二十八字伪可验矣若朱子竟疑古文为伪此大无理之至者
　　孟子顽夫亷顽字古皆是贪字汉王吉传孟子云闻伯夷之风者贪夫亷懦夫有立志晋书羊祜传亦曰贪夫反亷懦夫立志虽夷惠之操无以尚也南史称任昉能使贪夫不取懦夫有立志
　　汉中常侍乐松对帝曰昔文王之囿百里人以为小齐宣五里人以为大与孟子不同
　　孟子今兹未能赵注今年未能兹字即年字阎潜丘云杜元凯左传注以兹作嵗解古诗为乐当及时安能待来兹来兹来嵗也即吕览有今兹美禾来兹美麦语明以今兹为今嵗可验
　　孟子五等之爵以天子当一等则与尚书列爵惟五之文不合岂有天子自列爵而列己位在内之理故王制曰王者之制禄爵公侯伯子男凡五等以子男分二等而天子不列数内其于诸侯之六等亦去君一位而列五等虽王制后起然较孟子之文稍为近理不然班禄之制孟子以天子之地方千里与公侯伯子男明分四等而尚书分土惟三止列三等则正以公侯百里伯七十里子男五十里为分土之三何曾有天子在其中乎则班爵不犹是乎
　　孟子天子之地方千里诸侯皆方百里其地字王制改作田字田即地也但地有山林川泽城郭宫室陂池涂巷种种而田则无有故田较之地则每里减三分之一是地有千里者田未必有千里矣今旣云班禄则禄出于田当纪实数焉得以三分减一之地而强名千里汉后儒者所以不能无纷纷也不知孟子所云地字亦只是田字观鲁欲使慎子为将军章周公之封于鲁也为方百里也地非不足也而俭于百里又曰不百里不足以守宗庙之典籍则较量千百惟恐不足当必是实数可知而按其上文仍是地字固知地即是田耳
　　论语则以学文姚立方云此文字是字字并非诗书六艺之文言弟子稍闲使学字耳説文文交画也吾犹及史之阙文谓字画有可疑处辄阙而不书孟子不以文害辞谓不以字义伤句义此其故以周官八嵗入小学保氏只教以六书使习字也信然则予以小学为写字之学非私言矣
　　论语放于利而行孔安国曰放依也然并无他据即字书亦従无此解后见檀弓梁木其壊则吾将安放郑注有云梁木众木所放谓榱桷皆依梁以立比之众之依夫子始知俗以安放为安效者误也若汉书有所放效礼记有放而文此是昉字与放不同

　　四书賸言卷一
　　钦定四库全书
　　四书賸言卷二
　　翰林院检讨毛竒龄撰
　　论语伯牛有疾包注牛有恶疾按古以恶疾为癞礼妇人有恶疾去以其癞也故韩诗解芣苡之诗谓蔡人之妻伤夫恶疾虽遇癞而不忍絶而刘孝标作辨命论遂谓冉耕歌其芣苡正指是也又淮南子曰伯牛癞又芣苡草可疗癞见列子生于陵屯则为陵舄及防蠙之衣注
　　论语伯牛有疾子问之自牖执其手朱注礼病者居北牖下此本丧大记而误墉字为牖字者但乡党篇疾君视之东首郉疏引此亦作北牖不知室制祗一戸一牖以北不开牖止有墙也仪礼北墙曰墉若北墙开牖则亡国之社所以通隂气而絶天阳者岂室制乎
　　孟子舎皆取诸其宫中而用之舎止也言止取官中不须外求也旧注舎止又以不肯为止谓不肯皆自取宫室之中则犹是止字而解又不同
　　孟子闻文王作兴曰盍归乎来今以作字句兴字连下读但汉读皆不如是赵注闻文王作兴以兴字句而疏云闻文王兴起乃曰盍归乎来又离骚吕望之鼓刀兮遭周文而得举王逸注太公避纣居东海之濵闻文王作兴则正引孟子文而以兴字句者汉儒句读与后不同多此类
　　孟子百里奚事赵岐注谓奚自卖五羖羊皮为人养牛卖己物以养人牛贫而不吝可以为要誉之具此依文度事其解不过如此实则百里五羊有必不可解者奚旧称五羖大夫其人全以此得名是必有一五羊实事流传人间乃言人人殊如扊扅之歌曰百里奚新娶我兮五羊皮是聘物也又曰西入秦五羊皮则擕作客赀者也史记百里奚亡秦走宛楚鄙人执之缪公以五羊之皮赎之归秦是又赎奚物也其不可凭如此若朱注谓得五羊之皮而为之食牛此是臆见従来无此説且此亦何足要誉赵氏去古未逺或有师承若以今人而造古事则何可如此
　　孟子放饭流歠出自曲礼然曲礼放饭解又不同古之礼饭必与人共饭而同一器不用匙箸以手取之故饭黏着手则不得拂之而放于本器之中当弃余于篚无篚弃余于防防者簋葢也其言凿凿如此则似未可为异解者但儒者因陋已乆恐骤闻之反惊人耳
　　阎潜丘尝言孟子舜使益掌火益烈山泽而焚之火者尧时官名即火正左传阏伯为尧火正是也周礼司爟掌行火之政令亦即此官朱子不晓火为官名于尚书命益作虞处谓尧但使益除障翳驱禽兽未必使为虞官至舜而后命作虞则不知火是官名而又误以烈山泽为虞官事两失之矣按此则益初为火官至舜时改作虞官书传自明【赵注火官名】
　　宋孙奕示儿编以子在齐闻韶三月不知肉味谓怒其在齐故至忘味所云不图至斯斯即齐也此是旧説而于理有未足者史记明云学之三月何至相怒即怒亦何至忘味据云食防不甘悲而不知也愤忘食怒而不知也夫以愤为怒则夫子为人怒且至老岂有此理
　　大学格物只是量度物之本末其格字释义己见广韵后阎潜丘读李善文选运命论注引仓颉篇格量度之也为解恍然谓大学格物只此已见尚何他疑矣葢仓颉训纂滂喜为三仓字书之最髙古者此并非格至格正所能争也况穷致物理显然为宋后所增入耶魏志和洽传因尚书毛玠等以节俭选人物尝云俭约过中以之处身则可若以之格物所失实多此正以格物为品量人物之解与大学格物正同须知格物二字自来有之然释义只是如此观此则后儒纷纷何为知行不分非谓知可兼行行可兼知也谓知者知此行者即行此也若以格物为穷致事物之理则未有所知在事物而所行在诚意者如谓事物只是知诚意只是行是知之与行断港絶流也如谓事物旣知诚意又须知是事物少一行诚意又多一知也若然则所云众物之表里精粗无不到而吾心之全体大用无不明恐未然矣或曰朱子所言物亦即心身家国天下之物原非泛泛事物则于补传所云天下之物即凡天下之物又説不去矣朱子明云十件物格到九件不妨一件物格到九分不可则心身家国即以朱子自言之亦止曰三纲领八条目有多少条件而曰十件九件乎
　　先仲氏曰六艺在小学已当传习何况大学则苟欲格物莫先六艺生平曾讲礼説乐穷尽心力且亦多年嵗然按之于身心性命了无干渉生年易尽精力有限无令人欺若云众物之表里精粗无不到无论众物试格六艺之一物格射如后羿如养由基必不能到假使能到亦断不能使后羿养由基其心之全体大用有一毫能明况曰无不明乎寃哉
　　魏文靖骥讲学于道南书院即宋杨山旧祠也【山为萧山令故祠此】时有以大学改本是否为问者公曰仆不能定其是否虽然有説于此向来此祠作西北向不正今改作正西向则改正矣第不知诸君皆以为正否众皆曰正曰可再改否皆曰不可改曰假使有人焉又以为不正再改之何如皆曰岂有此矣凡云改正只在一改若可再改则必今之所谓正者仍未正也可再改则并向之所谓不正者原未不正也公曰然则一大学而明道改之伊川改之朱子又改之宜何如矣众皆黙然后公殁敇赐公与山并祠改道南书院为徳惠祠至今祀之
