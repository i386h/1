<!-- { "loadSidebar": true } -->
　　钦定四库全书　　　　　经部八
　　四书賸言目录　　　　　四书类
　　卷一
　　论语十四条
　　大学十二条
　　中庸六条
　　孟子十一条
　　卷二
　　论语七条
　　大学八条
　　中庸二条
　　孟子十五条
　　卷三
　　论语七条
　　大学十一条
　　中庸一条
　　孟子十条
　　卷四
　　论语三十条
　　大学二条
　　中庸二条
　　孟子十三条
　　【臣】等谨案四书賸言四卷补二卷
　　国朝毛竒龄杂论四书之语其门人子侄辈辑而録之前二卷为盛唐王锡所编后二卷为其子逺宗所编补二卷则章大来所编也其书随文襍録不以经文为先后亦不以四书分编惟每卷目録各称论语若干条大学若干条中庸若干条孟子若干条耳竒龄説经善考证而喜辨论故诠释义理往往反覆推衍以典籍助其驳诘支离蔓衍不顾其安至于考核事实徴引训诂则偏僻者固多而精核者亦复不少如此论姚方兴所补二十八字为伪其説本确而考以所着古文尚书寃词则力以此二十八字为真引证诸史亦言之凿凿岂非辨之所至辄负气求胜遂不暇顾其矛盾耶至于以畏匡为郑地以公山弗扰之畔不在定公十二年诸条则证据确然实有出于集注之外者汰短取长未尝不可与阎若璩四书释地并传也补二卷中多载其门人子侄之説疑唐锡等亦有所删润非尽竒龄之旧观大来序称补缀所闻各有记忆且亦陆续成此书不能一辙则襍出众手如语録之类明矣乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　四书賸言卷一
　　翰林院检讨毛竒龄撰
　　论语古二十一篇出孔氏壁中有两子张谓即尧曰章后子张问从政别为一篇则未有一章可作一篇者是必别有子张一篇未必是从政章也若齐论语又有问王知道一篇合二十二篇似亦并子张一篇在内但问王知道四字相聫不合亦必问王一篇知道一篇其曰一篇者亦误也当时安昌侯张禹能通古齐鲁三家论语以授成帝则在汉末尚未亡至西晋何晏为鲁论集解然后古齐二论渐不可考耳
　　学记云古之王者建国亲人教学为先则是建国立学之义本在亲人即亲民也王文成公释大学谓亲民亲字不必改作新字以此
　　大学不分经传虽夫子出言成经然在汉以前多以传称如易系词称大传彖词象词称彖传象传汉武谓东方朔曰传曰时然后言人不厌其言则论语称传即孝经已称经而成帝赐翟方进册书云传曰髙而不危所以长守贵也亦称为传可见
　　汉艺文志有中庸説二篇则中庸在汉世早已单行若隋经籍志载梁武帝着中庸讲义一卷犹后此者也俗以中庸为宋儒表章误矣
　　论语子谓仲弓章以犁牛之子骍且角为喻按仲弓冉雍之字家语谓是伯牛之族人而其父行贱故云史记弟子传亦同独王充论衡谓母犁犊骍无害牺牲祖浊裔清不妨奇人鲧恶禹圣叟顽舜神伯牛寝疾仲弓洁全顔路庸固囘杰超伦孔墨祖愚丘翟圣贤竟以犁牛指伯牛仲弓者伯牛之子殊为可怪但王充汉人近古且其人博通坟典必非漫然无据而为是言者先仲氏曰伯牛名耕耕与犁通如司马牛本名耕而孔安国谓名犁字子牛以耕即犁也则伯牛本名犁其曰犁牛之子者但言畊牛以暗刺其名与氏所云色杂旁见也若然则仲壬此言似亦真可信者通人多怪语以世之闻者或寡耳
　　冶城客论无锡陈公懋云论语斯知仁矣仁字是人字与宰我问井有仁焉之仁同皆是以字音致误即周易系词何以守位曰仁晁以道伪古本作人字亦此类班昭上疏云论语曰能以礼让为国于従政乎何有贾逵上书亦云孔子称能以礼让为国于从政乎何有则汉时论语本必有多于从政三字者且于本文较明白或云是古论齐论非鲁论本然亦未可考
　　家语于论语其未得之也患弗得之多弗字王符潜夫论于爱日篇曰孔子病夫未之得也患不得之与家语同
　　论语贫而乐富而好礼坊记引子云作贫而好乐富而好礼多好字尝在史馆益都相公窃言入直时有词臣进颂以贫乐好礼对句不敌傍一臣引坊记正之众不语独
　　今上云不然史记弟子传与后汉东平王论皆作贫而乐道富而好礼比偶悉敌未尝不对也羣臣皆伏地咋舌不能起始知经学无尽诸生效八比事君辄矜学者其惭歉何可胜道
　　注疏引孔安国注亦曰贫而乐道富而好礼
　　汉王吉传今民大饥而死死又不塟为犬猪所食人至相食而廏马食粟苦其太肥气盛怒至乃日歩作之王者受命于天为民父母固当若是乎此借孟子语疏而为言
　　南史临汝侯嘲罗研蜀人好乱研曰若令家富有五母之鸡一母之豕牀上有百钱布被甑中有数升麦饭虽苏张巧説于前韩白按剑于后将不能一夫为盗况贪乱乎此亦疏孟子为言
　　论语人不知而不愠孔疏原有二义一是不知学一是不知我今人但知后説似于本章言学之意反未亲切何平叔云凡人有所不知君子不怒其云有所不知者言学有所不解也君子不怒者犹言君子易事不求备也葢独学共学教人以学皆学中事夫子一生只学不厌教不倦自言如此【见黙识节】门弟子言如此【见公西华节】后人言如此【见孟子】故首章即以此明之且分作节次此正指诲人一节故魏文靖讲学佘山有学者辨论不释怫形于色文靖曰人自不知于我何愠正得此意若云遯世无闷毋论遯世非学中事即以学仕言学求用世而反以遗世可乎
　　孔仲达解易不见是而无闷亦云目中所见无一是处不以为闷则遯世是不知我不见是是不知学分观益明
　　尔雅有如切如磋者道学也十二句即大学文也相传尔雅为周公所作则周公不宜释孔子之书若谓尔雅释言以后系仲尼弟子子夏之徒所増则未有曾子门人所辑之书而子夏辈即能释之入尔雅者以曾子后于子夏辈曾子之门人则又后于曾子也若谓尔雅不必定何人作则安见大学可定为曾子作者试亦思之相传庄烈帝入小学时问司礼官何谓子程子答曰子者尊之之词曰何不曰子孔子司礼无以应按公羊传子沈子曰注曰沈子称子冠字上者着其为师也不冠以子者他师也然则大学朱传称程伊川为子程子岂亦以伊川为己师也与若国语吴使王孙雄行成于越范蠡不许雄呼曰子范子又曰子范子则王孙雄未尝师范蠡而亦加子字古人偶然称谓原无定解何必袭此陆石庵防语支言曰易曰八卦而小成孟子孔子之谓集大成而不知有中成之説葢伏羲之易为小成神农之易为中成黄帝之易为大成也予谓尚书有古文今文而不知有中文后汉书有中文尚书又尝辑通韵见广韵平声有上平下平而金时韩道昭作五音集韵又有中平同年尤悔庵入史馆作外国竹枝词注西洋欧罗巴国有小学有大学有中学
　　邹文庄读中庸尝疑大学程朱补格致而中庸首言慎独不及格物者其説安在积疑于中防阳明讲学防台徃谒叩之论辨反覆夙疑顿释又罗近溪每苦格物之义难晓叅究三年一夕忽悟质之于父父亦跃然太常殷公亦苦格致之説求而不得终日哽咽后见礼记大学注有诚意为本句便剨然以解又山隂张阳和亦尝读书至格致篇沈思未得后潜心文成良知之学及举殿试第一作东宫讲官每讲大学必首阐诚意曰格物者格此致知者知此耳四贤所疑所证颇相似故并识之见陆石庵防语支言
　　大学学之大者小学学之小者汉书大戴礼皆云小学习小艺大学习大艺而贾谊新书引容经云小学蹍小节业小道大学蹍大节业大道总是一义容经即仪礼古以容字代仪字所谓容礼容台礼者此必仪礼逸文也朱子注大学不知何据曰大学者大人之学而究其为义则曰所以别于小子之学以时方作小学一书将以补涵养一节于洒扫应对之间故注作大人以为大人小子可对待也但白虎通云古者年八嵗入小学而贾谊引经即云九嵗入小学至伏生作尚书大传且云十有三嵗而入小学然则年齿尚未定而可以定大小乎
　　明儒薛应旂为两浙提学副使以大学之道试诸生诸生有以三达尊对者应旂斥之其人曰此章句也大人舎徳位与齿有他义乎应旂初嘿然旣而谕之曰以徳则难为小学大学是大人则小学是小人矣以位则自天子以至于庶人本文谓何若以齿则未闻有长年髙年称大人者文家通俗或有之经无是也且十五甫成童未成丁也髙年亦未也其人唯而退然则十五入大学未当为大人即尚书大传二十而入大学犹是弱齿未大耳【史长翟称大人与大人拥树而驰皆指长大言不以年言】
　　汉志所载八嵗入小学乃天子世子之礼其学在师氏虎门之左而尚书大传亦谓十三入小学者公卿大夫元士适子在年幼时不便入天子世子之学所以十年出就外傅且学于家塾直至十三方令入师氏所掌虎门小学则是虎门小学乃天子与公卿大夫元士之子之所学且天子与公卿以下其年齿各有大小不等不必尽孩幼也故唐髙祖武徳九年诏皇族子孙及功臣子弟于秘书外省别立小学专属皇族及公卿大夫之子而士庶不与则犹近古意但周制小学专习写字所云周礼八嵗入小学保氏教以六书而白虎通诸书多云入小学而学书计则兼书数耳然则小学本天子诸侯世子之学而所学又止书数岂民间小子洒扫应对所得与焉
　　杨终戒马廖不训子书有云人君之子八嵗为置外傅教之书计以开其明十五置太傅教之经典以道其志亦云小学教书计且亦云是人君之子之事
　　汉律厯志云其法在算术宣于天下小学是则算即计也然则所云书计者即是书数以写字计数俱小学中事也或谓许叔重説文序有云尉律不课小学不修似小学兼习律令则不然葢汉至和帝时萧何所草律己不行学僮不试古文其时入小学者止二人故兼举言之律厯与律令两律不同若律令岂小学事乎
　　南史陆澄传澄尝与王俭书云世有孝经题为郑注案不注孝经且是书为小学之不宜列在帝典俭答云孝经虽非郑注仆以为此书明百行之首不与仓颉凡将之流同日语也仓颉古造字者司马相如作凡将篇亦字学
　　杜邺传邺従张吉学吉子竦又幼孤従邺学并着于世然尤长小学谓字学也顔之推家训云惟有姚元标工于楷留心小学俱指写字言略见予大学证文一书北魏髙祐为兖州刺史令县立讲学党立教学村立小学此民间立小学所始然犹是写字之学故与教学讲学分别可验
　　中庸素隠行怪汉艺文志作索隠行怪吾弗为之矣作吾不为之矣好学近乎知汉书作好问近乎知
　　中庸礼仪三百威仪三千经解作礼经三百曲礼三千故有以礼仪为经礼威仪为曲礼者按梁徐勉上表晋刑律志尚书陈宠上疏及汉陈忠传皆作礼经三百威仪三千则礼仪或是礼经之误不然礼仪威仪有何分别而两仪字连出之乎
　　中庸蒲卢旧注是蜾蠃名尔雅曰蜾蠃蒲卢今之细腰蜂也又解颐新语曰瓠之细腰曰蒲卢蜂之细腰亦曰蒲卢葢蜾蠃取螟蛉为已子祝之而化诗曰螟蛉有子蜾蠃负之故以作人存政举之证谓百姓易化也朱子取同时沈存中之言谓是蒲苇则不惟无据且又改卢字为芦字矣按家语云天道敏生人道敏政地道敏树夫政也者蒲卢也待化而成其着待化而成四字正就蜾蠃为取譬作解是此一名物夫子自言而又自注之何强释为
