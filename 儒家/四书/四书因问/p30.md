<!-- { "loadSidebar": true } -->
　　或问孟轲氏上説配义与道下只云是集义所生者何象先曰朱子不觧云道者天理之自然义者人心之裁制故如慈孝之理是道也如抚养教训温凊定省之类是义也盖道其全体义其条件也道上却无做工夫处故下面只説集义是否先生曰此看亦可谓善属辞比事矣然集义处即是道不以道言者道统乎义也易云殊途而同归亦此意
　　王材问必有事焉而勿正心勿忘勿助长也见朋友记先生语勿忘云若坐驰了却是忽心不可窃意既谓之必有事如何又有坐驰曰此记者误也必有事以集义为事矣若为他念牵扯此便是忘勿忘即是不息不息最难曰必有事即是有为者辟若掘井勿忘即是掘井九仭而不及泉犹为弃井也先生曰然
　　先生曰陈白沙谓舞雩三三两两只在勿忘勿助之间想当时曽防只是知足以及之恐勿忘勿助工夫却欠缺些不然则不止于狂矣
　　问孟子所谓勿忘勿助只是説自然而已盖忘则渉于无情助则出于有意也先生曰勿忘亦非自然盖自强也功夫全在此
　　济民问舜之与人为善亦出于有心乎先生曰与人为恶则无是心也与人为善之心岂止有之耶盖加于中人之心万倍矣故曰欲并生哉故自耕稼以下言其实自取诸人以下言其所以大
　　王材问孟子曰天时不如地利地利不如人和只此二言省了多少兵家説话孔子所谓我战则克其道想亦是如此先生曰然防来只是要得人心就如程子云今将数千人能使他依时及节得饭吃亦是难事左氏所谓三军之士皆如挟纩此是人和至于昔日之羊子为政今日之事我为政虽有天时地利何所用之曰就是呉起所以成功亦是能与士卒同甘苦但此恐还是第二着先生曰是教之孝弟忠信之行务农讲武之法是第一着若夫凶年饥嵗君之民使老稚转乎沟壑壮者散而之四方则所谓夫民今而后得反之矣
　　先生曰曾子曰彼以其富我以吾仁等以今学者观之似不当説不知还不欲如此抑是气歉不敢説钦防曰还是气歉先生曰然连此语不道方是孔子
　　滕文公
　　先生曰孔子繋易言一隂一阳之谓道继之者善成之者性是性则善便在前孟子道性善便在后却源流于孔子世儒谓孟子性善专是言理孔子性相近是兼言气质却不知理无了气再那里有理有理便有气何须言兼都失却孔孟论性之防了
　　孟子引书多就己意説如言若药不瞑盖言滕虽可以为善国然而非勇不能也
　　柳本泰问助贡之法先生曰莫善于助莫不善于贡此是就后面行之者説若在夏禹之时贡法自是善或上上错或中上错或下上错至兖州则十有三年其赋贡岂为不善
　　老泉论井田终行不得也迂矣横渠欲买田一区自行井田恐亦难只是当时他心上有不平处故欲为之也欲行井田如古之制必是创业之君乃可易曰云雷屯君子以经纶必是时而后可以有为也然又须思量整置设法备尽使后世无所改易方为无弊若继世之君此法如何行得必也其均田乎均田即仲舒限田此法甚好其次唐口分世业法亦善亷吏奉行者少此朝廷之法所以难行
　　光祖问曰禹贡所载九州田赋上上者今反为下下下下者今反为上上如雍冀豫不如荆是也岂风气有迁转耶先生曰风气迁转虽亦有之但尧之时禹治洪水既平西北最髙故水初落时田壤方借渐渍灌溉是以田赋为上而荆一带地势卑淤水尽渰没故其土为涂泥财赋尚未甚美也及至后来水既归壑流行日下地之髙者无所润泽故西北之土多干枯甚至深掘犹未见泉而东南田壤犹禹时之西北是以其产胜也此皆土地因时之水势髙下而有肥硗不専委之风气之迁转人事之勤惰也田下而赋上田上而赋下据一时言之赋不止田中所出如山林川泽之财皆是故总计之为上为下也孔氏言田下赋上人功修田上赋下人力废亦未为得
　　滋问禹之治水不顾妻子矣其后戒舜犹识之不忘圣人亦常情乎先生曰圣人之心固人情耳但视事有轻重则非人所及耳当其水之方割也视万姓重视妻子轻犹尧为天下得人捐二女弃九男不恤也岂人所可及哉及其戒舜犹述之者职于惩丹朱耳盖以人所易恋者言之也呜呼此圣人行髙而言卑
　　王标问举齐景公言不可往见之义枉尺以下何也曰就以利言亦不可盖枉己者未有能直人是以理断其无枉尺直寻之事也
　　王标问居天下之广居其意何在先生曰广居正位大道而以天下言者见天下莫能尚也所居所立所行者皆天下莫能尚的大境界彼冨贵贫贱威武或以顺从乎人者何足道哉
　　王献荩问孔子三月无君胡为乎皇皇如也先生曰圣人见天下陷溺荼毒性未复生未遂故皇皇然要出去救他盖其民胞物与之心视天下疾痛疴痒与己一般故如此学者须要有这様心肠方好若后之汲汲于仕者盖为冨贵利禄计耳故曰同行异情
　　光祖问孔子之心常以尊周为本其至齐卫之邦皆见其君何独至周之都而不见其王耶果周王衰甚难于扶持抑周无贤人之引欤先生曰无贤人之引或然盖夫子亦尝至周问礼乐矣知礼乐者未尝荐夫子况其他乎故曰古之君子未尝不欲仕又恶不由其道标问戴不胜何如人先生曰必是宋之相臣故孟子以以人事君之道告之
　　戴盈之章王政行农则什一而税商贾则闗市无征天下多少快活


　　四书因问卷五
　　钦定四库全书
　　四书因问卷六　　　　　　明　吕柟　撰离娄上
　　斆问离娄之明以下孟子既言治天下当遵法度又言圣人既竭目力以下者何曰言人当知所以可遵也出于圣人心思之政如之何其勿遵之不然不智孰甚焉何以又言惟仁者宜在髙位曰惟有仁心仁闻者为能遵行仁政故耳故人臣之责难于君者责仁政也故曰恭陈善闭邪者陈仁心也故曰敬恭则尊君如元首欲四海之咸服非啻望以庸君小康也敬则爱君如腹心欲万理之皆备不止扩其善念美意也故是章之防君道在仁智臣道在恭敬
　　问至礼不让而天下治至乐无声而天下和其五帝之事乎三王而下涉乎迹矣后世至礼壊而民无所措手足至乐崩而民之怨咨生焉而欲至治太和难乎曰只是个仁则难故孟子曰惟仁者宜在髙位
　　思敬问圣人人伦之至者奚在乎曰仁而已矣是故尧舜之事君治民不外乎此幽厉之身危国削惟反乎此耳
　　王标问三代之得天下章如何先生曰天子不仁诸侯不仁是承上意推之以至于卿大夫士庶人俱有不仁之祸见为天子诸侯者不可以不仁也
　　思敬问孟子既以天下得失国之废兴论仁又言卿大夫士庶人以下者何曰举小以见大也小则有宗庙四体者且不敢违仁况于天子诸侯乎可不惧哉
　　应问孟子于恒言奚谓乎曰圣贤之心虽防言不畧也夫孟子以人言天下于国之先言国于家之先非其序也又遗其身而弗及非其本也故序而究言之耳朱子言韩退之言诚正而不及格物为语焉不详择焉不精然则孟子何以并诚正亦未及也曰言脩身诚意则自格物以下皆可见矣如必尽録经文而以为知道又何所自得哉
　　田问为政不难者何曰徳教溢乎四海即为政也不得罪于巨室即不难也夫不得罪于巨室非脩徳之诚致行之密处事之当接人之恭听言之审待物之洪不行也夫为政不难而不得罪之道亦甚易
　　恭问小国师大国而耻受命犹弟子耻受命于先师言必不可也如耻之莫如师文王文王不受命于大国乎曰非然也是犹父不得而子之说也故曰仁者不可为众言仁者之前不能为其众耳邵子曰以一人之人当兆人之人者其惟文王乎受命不受命不足道也仲武问既言得天下有道得其民斯得天下又言得其心者何曰有虽得民而不得其心如伯者是也所欲与聚所恶勿施即仁乎曰然故孟子自离娄以下七章其言仁皆主爱也孔子何以不以爱为仁但孔子于管仲亦许其仁于顔回何以止许三月不违仁乎曰顔子言其具体耳非管仲之所及也管仲则仁之一支也但其似之耳
　　守徳问旷安宅舍正路何以可哀也曰是犹逃亡迷失之子其死防未可知也而安居在路者垂涕泣而求之耳故孔子以夕死为可而孟子以此为哀也是世固有虽生如死虽死如生者矣
　　刘铣问既曰道在迩何以又曰事在易曰事即以道为事也在迩犹言在近有道也夫亲长在人岂逺而孝弟岂难者哉
　　官问至诚必动者何曰舜尽事亲之道而瞽瞍厎豫其明善诚身之极乎故曰舜明于庶物察于人伦由仁义行非行仁义也
　　荐问辟草莱任土地亦圣人重农之一事何以当次刑也曰不劝其君以仁政而惟土地之辟固有侮夺人者矣罪虽不比于死亦不可宥也
　　陟问孔子论观人有定规矣而孟子乃云听言观眸子者何曰虽孔子视以观由察安或亦用言与眸子耳视以观由察安非臯陶载采采之说乎曰虽载采采而言与眸子亦不可舍也言心声也眸子心象也
　　林问恭俭不可声音笑貌为者何曰虽见于声音笑貌者亦实心之不可掩耳若徒以声音笑貌为者有时而侮夺人矣故恭者惟为肃己俭者惟为节财其用自能不侮夺人
　　文举问君子不教子则周公挞伯禽孔子训伯鱼者非欤曰此孟子因责善之事而説之激也古之圣贤自妊子食食能言也教之矣子之不教是愈疏也故教则可责善则不可责善非教欤曰教有养之之道责善有服之之道若周公之事则为成王以责善也
　　标问古者易子而教之何如先生曰孔子言闻道则死亦可安孟子言不闻道则生亦可哀君子不教子以周公挞伯禽孔子训伯鱼之事观之孟子意重在责善上古有胎教君子何尝不教子但孟子教字説得重衢问孟子论事亲守身又以守身为事亲之本其卒也独证以曽子之事亲者何曰若曽子者可谓不失其身而能事亲者乎夫所谓养志者岂酒肉有无之顺意哉则于其身之所行可知矣
　　王标问守身之道先生曰此是个事亲之本下边説曽子能养志意思多少周详到此地位是个百行俱备的人守身不待言矣可也还是许他
　　田问大人之格君心既曰仁义又曰正者何曰虽仁义而少偏非姑息则残忍矣故正者至中之道也
　　本泰问格君心之非先生曰格字最广随其君意发动向着处即有以预防之不拘何事但将萌之欲就是如舜曰威之禹就说帝光天之下等语就是杜其用威之念极而论之则如伊尹见太甲不能变乃放之桐宫使之思法乃祖处仁迁义亦是格君心处
　　标问孟子何以责乐正子先生曰乐正子早见长者而后求舍馆必有审择所处之意盖乐正子从子敖来想亦同一舍馆也是个为善不力的人故责之
　　洙问以新造之地无所舍馆即见长者不亦迫乎曰孟子之意岂独以其迟慢者哉虽则舍馆亦当咨之于师耳惟不咨之师故主于子敖
　　标问仁之实一章如何先生曰只是平铺说孝弟到乐处自有个生意若勉强的人如何有生意出来故曰知之者不如好之者好之者不如乐之者老莱子诈跌卧地疑未及此今看小儿女在父母膝下就有这意思呉光祖问仁之实章先生曰重在乐上如读书得乐生意自不可遏若乐于事亲便不可已则不知手舞足蹈成于乐之谓也谓之不如乐之者学者须推求猛省知斯二者弗去是知行并用之功也乐斯二者乐即所谓有深爱也生则随其念虑之发皆孝之心矣足之蹈手之舞要亦有越礼意思但孝弟之心至恶可已则自不觉得手舞而足蹈要皆是孝弟呈露而不自知虽舞蹈亦不为过矣
