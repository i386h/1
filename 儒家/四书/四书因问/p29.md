<!-- { "loadSidebar": true } -->
　　増问三月无君则吊之谓何曰吊如吊防之吊不获祭其先人与亡其先人者等也故人皆吊之愿有室家不言男女而言父母之心者何曰父母之心可説也男女之心不可説也故不待父母之命以下则贱男女之心也君子而易仕与贱男女奚异哉
　　思敬问孟子既言传食诸侯之泰以为轻仁义者矣其自其志将以求食以下则谓之何曰上因彭更言食功责其反慢乎大功也下因彭更论食志诘其实贵乎无功也盖自何以其志为哉以下借以有功发其食志之言难以无功得其食功之心故耳孟子辨侫之巧如此夫
　　聘问孟子论王政言汤则言为童子复讐言武王则言士女为绥者何曰此可见汤武父母斯民之心矣斯谓之王政
　　世宁问孟子论宋王之为善而欲长防卑尊皆薛居州则何以能之曰此谓戴不胜也戴氏其宋国执政之臣薛居州其戴氏所喜之人乎相国之体用人之法俱尽之于斯言矣戴氏而知此宋虽以王天下不难也云霄问君子之所养可知者止言曾子子路乎曰虽段干木泄柳者处之已甚亦岂谄笑之徒哉则夫子见阳货之事可知矣然则不见诸侯岂无义乎集注谓此章言圣人礼义之中正者何曰此章非谓评品圣贤乃论见诸侯之事也
　　九仪问戴盈之言待来年者何曰此必有牵滞不断之欲故云尔故曰改过不速者迁善必不勇
　　孟子叙治乱言尧舜既没及纣天下又大乱启少康太甲武丁且勿言禹汤亦在乱数乎曰上既尧使禹治洪水故言尧舜正以言禹也其曰暴君代作则汤太甲武丁之贤自不没矣但不如唐虞之际圣贤之接迹为盛耳故曰及纣之身天下又大乱周室之治始于文王成于武王而乃叙周公为首以天下大悦系之而以文谟武烈之书证之于后者何曰虽则文谟武烈亦周公之所相也然则文武不及周公乎曰此章叙治乱多自臣下而言盖寓自任之意是故尧舜之时不言尧舜言禹周公之初不言文武言周公春秋之时言孔子也孔子之后则孟子自继之矣故曰禹抑洪水周公兼夷狄孔子成春秋我亦欲正人心云故此章治乱各凡三节也孔子之言春秋若曰知我则无罪若曰罪我则不知兼之者何也曰知我者其天乎罪我者其天乎孟子叙当时之乱无父无君之禽兽至于率兽相食者何曰此即孔子乱臣贼子之世传所谓甚于禹之洪水毒于周公之夷狄猛兽者也其曰圣人之徒者何曰言世无有独能为距杨墨之説者也有则亦圣人之徒人亦何故而从杨墨乎呜呼孟子于此虽欲辞斯道之传不可得矣学问孟子前既言充仲子之操则蚓而后可者也末又言若仲子者蚓而后充其操者奚不同曰上言若仲子之亷蚓优乎仲子下言若仲子之亷仲子必学蚓然后至也是岂人所为哉且母兄与妻孰重弃其大而小是为虽此于世之卑汚苟贱者不同然语其乱伦则一也
　　续因问【鹫峯东所语】
　　梁惠王
　　象先问圣贤之心直是与天地万物为一体欲使天下万物各得其所却有个要处只在君上转移故孟子因惠王招贤説以仁义其心便可想见此意未知是否先生曰岂惟招而后徃见哉昔者孔子辙环天下其之荆也先之以子夏申之以冉有是何等様心
　　问未有仁而遗其亲未有义而后其君注云此言仁义未尝不利象先以为仁义者吾心之天理人之居仁由义是天理合当如此的而民之兴起自无不爱亲急君之理是仁义本无一毫求利之心若説仁义有爱亲急君之利恐渉于有所利而为适所以开惠王求利之端殊非拔本塞源之意如何先生曰注亦不妨小人不见利不劝孟子对个惠王只得如此説昔其师子思亦曰仁义固所以利之也一友问孟轲氏于齐王好勇好货好色之类莫不委曲顺导未尝遽忤其説而于惠王利国之问遂断然遏絶之曰不可者何故象先曰好勇好货好色此一人之私情也而宣王天资朴实自説己短无所隐防孟子以为犹可引归于善故其意婉若利国之问干系治体故遏絶之辞不得不严未知是否先生曰此亦然但圣贤之言圆转流通应口而出无非至理其説到仁义未尝不利处与论好勇好货之致王者亦未尝不同也
　　柳本泰问引灵台之诗与本诗文辞不同者何先生曰如今引诗书皆是就字意上防矣若孟子引诗书因其曰台沼有一灵字即知道民欢乐之也因其麀鹿攸伏等语即知民乐其有麋鹿鱼鼈也因其有时日曷防之语即知其虽有台池鸟兽不能乐也盖他得其大意不在寻行数墨耳
　　象先问民乐台沼麋鹿鱼鼈不惟可见文王先忧后乐之情亦可见能尽己性则能尽人物之性先生曰然故予尝説灵台之篇一章言能仁民也二章言能爱物也三章言能养士作人也惟文王能修身以养士而作人斯能尽民物之性耳然则惠王不能与民同乐者将所谓修身作人者初未有乎
　　或问使圣人当衅钟之时亦以羊易牛如齐宣王乎象先曰不然宣王之见牛所谓乍见孺子将入井者而羊又未见故以易牛可也若圣人既知得衅钟是用之以礼虽见牛之觳觫亦不必易也故易牛之事只可在无心中偶一行之耳是否先生曰然有仁术者虽牲杀必备养仁术者于庖厨亦逺孟子姑即齐王之防仁而开广之非所以论于仁之全也
　　象先问一友云轻重长短不在物亦不在心在心之应物上不知是否先生曰轻重长短虽在物而所以能轻重长短实在心不然则老老幼幼犹恩加百姓也恩加百姓犹不忍牛之觳觫也
　　宋儒范氏云必欲以礼乐治天下当如孔子之言必用韶舞必放郑声为邦之正道孟子谓今乐犹古乐乃救时之急务所以不同象先谓孟轲氏述与民同乐一段非用韶舞之意乎述不与民同乐一段非放郑声之意乎而谓孟子之言不出于正道孔子之心不切于救民可乎不识以何者而谓其有不同也先生曰此辩亦是范氏盖就其立言之体而断之也
　　张南轩云文王之囿或搜田所及而民遂指为文王之囿耳象先意以为此论良是夫囿者蕃育鸟兽之所果以闲旷七十里之地为蕃育鸟兽恐亦非制节谨度者矣先生曰自不妨既与民同乐虽数百里亦可也或问孟轲氏于滕只説苟为善后世子孙必王又谓文王以百里起何耶一友云王者必世而后仁文王自后稷太王积徳深矣故文王可以百里起滕欲为善才自文公始故王须待其子孙象先意谓此固是一説大抵王天下徳为上势亦次之当时滕止五十里国势煞弱且列国漫无统纪欲朝行仁而暮及于天下却难文王时方百里起且天下只有个商舍商之暴便归于周之仁矣其势较易若説必待数世而后王君人者便得以委诸人而生今之民固不得蒙王者之泽矣且孟轲氏谓以齐王犹反手者又何也先生曰此论亦是
　　逹问句践之专呉也用大夫种之谋以己女女呉王大夫女女呉大夫士女女呉士复纳美女于大宰嚭抚越十四年而遂灭呉董子所谓先诈力而后仁义者也孟子比诸太王不亦过乎先生曰句践固非太王之俦矣然其愤檇李之败而栖防稽也葬死问伤养生吊忧送徃迎来去恶补不足免者医病者救怨旷者有罚国人三请战而后兴师可谓知辱自愤近于知矣当是时也有如此君者乎故秦穆公五伯之亚也孔子以其悔过可以入圣也録其书以终尧舜越句践诸侯之末也孟子以其知耻可以入智也取其志以并汤文圣贤乐善弃过之心如此夫
　　何坚问乐正子曰君为来见也如何先生曰乐正子自以为己能使鲁君见孟子但臧仓沮之故不行故孟子説行虽或有使之者止或有尼之者然其实非人所能为以此观之则鲁君今日之止臧仓固不能沮乐克亦焉能使之行哉盖亦沮乐正子耳观孟子滕文问他守国之法便告以凿池筑城效死之説梁惠问利国齐宣好色好货好乐皆随事区处应答不失其正凿乎可以见之实用可谓深逹一贯之道矣
　　公孙丑
　　官问孟子尊曽西子路而卑管仲晏婴至复以当时比纣文王比齐王而曰功必倍之真忘周室矣彼管宴者又何尝废周也温公之疑然矣先生曰非然也当管宴之时楚独称王天下诸侯未然也故管晏以其君伯孟子之时韩赵魏大夫也亦已为王而诸侯有称东西帝者矣故孟子以其君王管晏时可尊王而不尊孟子时当行王道而不能行故孟子卑管晏而称文王
　　问孟子时虽列国相雄长以今观之不过一诸侯况周室尚存名分固在孟子为大贤遨逰其间初未尝仕何故于齐梁皆称臣何故以王称诸侯先生曰周制虽士于大夫亦称臣故有舆臣皂之説况是时周室虽存实亡韩赵魏大夫也且称王况诸侯乎是故孔子时犹可尊周至孟子时则难矣
　　象先问持志养气是一时工夫非判然二事如手容恭足容重一般手容足容是气而其所以恭且重者孰主之皆志为之也故观孟子前面并説持志养气后面只説养气更不説持志可知矣然则志至气次之説如何此次字正如春秋传所谓其师次于某处之次一般非有先后之可言也先生曰志虽至极而气即次于志非可缓之物可见虽飬气亦用志也不然蹷者趋者虽是气而所以蹷趋者亦是志之未持也故孟子説善养浩然之气为不动心
　　象先问孟子所谓直养即子思所谓致曲工夫一般集义只是事事皆直仰不愧俯不怍浩然之气自生而今只将自家心体上验到那无私曲处自然有此气象故谢良佐有云浩然之气须于心得其正时识取此等説集义似亦尽了先生曰不知当三五人看又如何不知当百数十人防又如何如有未然焉得谓之尽乎象先愕然曰安能必百数十人之皆然哉先生曰只如此亦可以观集义
　　象先问塞于天地之间此是对后人欠缺时説不然虽不説充塞亦得故程子曰天人一也更不分别谢上蔡曰浩然是无亏欠时下面配义与道便是塞于天地的事有説此段是气之体下段是气之用恐不可如是支离也先生曰以予观之上段虽谓之用可也下段虽谓之体可也盖不有配义与道之体则无充塞天地之用矣然则所谓难言者岂惟在刚大充塞也且据刚大充塞而言固谓之难言若配义与道岂可以易而説乎故有配义与道则不患无刚大充塞矣刚大充塞不是做功处所説配义与道便是塞天地事良是
　　问塞乎天地之间六合是恁的大吾人以眇然之躯何以塞之先生曰吾与天地本同一气吾之言即是天言吾之行即是天行与天原无二理故与天地一般大塞犹是小言之也
　　象先问其为气也配义与道李延平説气与道义元是一滚出来的此论极是却又将衬贴字觧配字恐未稳夫天之生人道义与气便一齐具足无有个无理之气惟直养无害便与道义浑合无间故云配耳孟子下一配字对失养时言之故也注云若无此气一时所为未必不出于道义然其体有不充亦不免于疑惧而不足以有为恐亦未安盖无浩然之气便无道义了便欿然馁矣安有道义于一时而后日才馁耶是否先生曰这配字如广大配天地变通配四时之配盖天地就是个广大不是广大又是一个物与天地相对合也故配义与道方是浩然之气耳苟无道义虽谓之血肉之躯可也又安得以言浩然哉观诸乞墦之人紾臂之子又何尝一时所为出于道义哉
　　年问配义与道者何先生曰言此气是搭合着道义説不然则见冨贵也动见贫贱也动而馁矣又问孟子不及孔子者在何处先生曰只这説浩然之气便是不及孔子处孔子何尝无浩然之气却不如此説与天地合徳矣又何须説充塞
