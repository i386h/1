<!-- { "loadSidebar": true } -->
　　为政【首章不曰以徳为政而曰为政以德此为为政者言之也居为政之地者固不无法制禁令凡百施为而夫子则言为政若能以德则心得躬行无非道理以是率先之人心自感动兴起而向慕之不待他有作为故曰无为而天下归之】德【本】譬【以下效】德之为言得也得于心而不失也【德字训诂发例于此集注初本因第七篇志道章解德字曰行道而有得于心其后改从此盖道固人心所同有而人鲜可谓之有德者或暂悟而不能存之于心或徒知而不能体之于身是又皆失之矣所以不足谓之德也】北极天之枢【枢如枢轴谓天体斜倚而左旋北极乃其枢轴众星皆随天体旋转惟北极不动也北极无星故谓之北辰辰者北极之舍也其旁四辅星环之其前直四星后宫庶子帝星太子也】程子曰【叔子也为政以德然后无为若以才智苛察术数勇功则不能无为矣】范氏曰【王文宪曰不动而化不言而信无为而成此言感通之妙也不动不言无为也化而信者成也简以理言静以心言寡以身言也烦以事言动以物言众以民言也此言綂理之要也合二说尽无为之义履祥按至简者惟循一理自可以御事物之繁至静者惟正一心自足以制天下之动至寡者惟修一身自可以服人心之众】思无邪【程子曰诚也朱子谓世人固有修饰于外而其中未必纯正者故言无邪行无邪亦未见得诚惟是思无邪则合内外之道表里如一方可谓之诚程子之言不可不深思】恶者可以惩创人之逸志【王文宪有诗辨今不泛入因尝考之秦火之后书失几半礼失几亡而诗三百篇何以皆无恙虽云诗托于声音之流传然今之三百篇岂尽夫子之三百篇乎礼记左氏荀子所引之诗多有善者而今诗多无之此犹可也如素绚唐棣孔门尝举之而今不见于诗郑声之淫夫子尝欲放之而今郑诗具在虽序者巧以为他事及刺人然其淫丑之态不可掩也汉刘歆谓诗出非一人诸儒各以所能记或风或雅或颂防合而足三百篇之数则其所记闻或有出于夫子所删去者矣盖汉兴郑衞之乐尚在而管弦之声未衰也以此观之其间淫诗固夫子之所去而世俗之所传者诸儒得之例以为古诗而不察也不然则若溱洧桑中诸诗几于劝矣而何惩创之有哉】程子【未详】德礼【上章为政以德至此章意方备缁衣篇曰夫民教之以德齐之以礼则民有格心教之以政齐之以刑则民有遁心】一说【朱子集注凡例二说皆通故并存之必有一说得圣人之意大率二说前一说胜】志学章【矩法度之器王文宪曰矩虽器心之天则也程子二条皆圣人为学者设胡氏一条发明从心不逾矩朱子极以为好二条即程子勉进及成章二意张思诚以为意周履祥按朱子于本文之下但随文解义而其终总説处最尽盖圣人固自有圣人之资然圣人又自有圣人之学又自有圣人之进但非常情所可窥测尔盖天下之理无穷而圣人之心纯亦不已已则非圣人矣其实三十而立圣人之为圣人者已成此后但愈妙愈熟所谓借其近似以自名犹夫子一贯而曾子借忠恕以名之也学是圣人之学立则圣人之成不惑可以想见圣人之贯知天命可以想见圣人之一知字如知天地之化育不惑者小德之川流是于万殊处看一本知天命者大德之敦化是于一本处观万殊耳顺可以想圣人之化从心不逾矩可以想圣人之神此亦因圣人借近似以自名者而彷佛之在于心体难以言语形容王文宪曰自圣人生知之禀而言固未必冇等级自圣人体道之心而言初不妨冇等级二说非不同也】程子【二条叔子】孟懿子章【鲁大夫仲孙氏鲁三家本出桓公庆父之后为仲孙氏叔牙之后为叔孙氏季友之后为季孙氏仲孙而谓之孟者礼防古者适长谓之伯庶长谓之孟仲孙于庄公为大夫不敢宗诸侯而于三家为庶长三家所宗故谓之孟】三家僣礼【檀弓曰三家视桓楹三臣犹设拨是塟之僭礼也三家以雍彻是祭之僭礼也僭礼以处其亲将以尊亲而不知防亲于不义】得为而不为【分所得为者多有当为之事特恐不能尽尔不必求越于分之外也】孟武伯章【集注前说发父母之至爱警人子之守身恳切深长所该甚大旧说亦在其中然普为众人言之诚善矣若为武伯言则恐旧说为切故程子止依旧说而集注两存之也朱子始疑旧说不正言而为是迂昧不了之语尔然须防武伯之为人与当时之辞气左氏云哀公与三家始有恶遇武伯于涂问之曰吾得死乎而曰予不知其傲暴之气如此于君犹然况他事乎观其諡为武则为人可知矣程子尝言人有四百四病皆不由自家只是身与心不可不由自家疾病圣贤所不免但为人子者父母唯忧其病而他无忧焉则其为人可谓能守身而不遗亲忧矣今有人焉非子弟求益之素而其傲可忧不可缕数卒然有问何以为孝夫子答之曰使父母但以其疾为忧焉斯亦孝矣其辞气之间自有余味所谓举一隅之教初非不了之语使其惕然收敛不为不义为父母者唯忧其疾病之不由己者而不必忧其事为之由己者则其为人岂非天下之孝子哉集注于旧説始去而终存之殆有意矣】能养【去声】有养【上声至于犬马皆能有养作一句读至于二字其上所该亦多谓自骨肉子弟奴仆以下至犬马也子思曰今而后知君之犬马畜伋孟子曰食而弗爱豕交之也爱而弗敬兽畜之也大抵辞气不以贵贱尊卑悬絶者为言则无以见其不敬之罪重以不敬为无别盖充类至义之尽也有一老人见笼养者朝夕饲直心力备至因叹曰若养父母如此岂非至孝一学者闻之遂悟此章之防盖彼叹小人不能养而养鸟此责学者但能养而不能敬也】色难【何文定曰服劳馔食养口体者也柔顺顔色养志者也不曰养志而曰色难者盖愉色婉容皆诚实之发见于外者决非声音笑貌之所能为必其爱之积于中者深然后见于容色者始无一毫之不顺苟所以爱其亲者有纎悉之未至则形于外者决无愉婉之色则事亲者其色岂非难乎能尽此者其于养志固有余裕矣圣人所谓色难者惟体之而后知为不易也服劳奉养固非爱亲者不能然愉色婉容则尤其爱之深者服劳奉养或可以勉而为之愉色婉容则无所不顺而心与父母为一矣岂得不谓之难哉】曾【朱子曰论语除曽姓外皆作在登反】程子【未详】告众人【以其所该者广也然孟氏僣礼武伯多可忧之事故夫子所以告之者且正其大病游夏孝养服劳己无不至但意色几防之间有所不足盖狎恩恃爱者渐流于不足而严威俨恪者非所以事亲故夫子告之深戒子游之渐流于不敬为大不孝不许子夏之疏节而以服劳奉养不足为孝皆所以责其尽善也王文宪曰告门人皆切直告余人皆深婉各有当也】吾与囘言终日【六字为句与言终日固无所不言矣惜不尽传于世也】私亦【私是人所易忽之地而亦足以发其余可知顔子是从谨独下工夫圣人是于此处见顔子】闻之师曰【朱子师延平李先生名侗字愿中諡文靖此段延平全语具在师友问答】顔子深潜淳粹【顔氏本出邾登孔子门者八人囘为最贤囘字象水之洄故字子渊何文定曰深潜淳粹此四字只是形容顔子资禀气象如此盖虽一般圣贤各自有资禀气象如汤武自有汤武气象文王又自有文王气象且以此深潜淳粹四字着在孟子身上固不得便着在曾子身上亦不得惟顔子便有此资禀气象也程子亦曰顔孟于孔子其知之浅深同只是顔子尤温淳渊懿近圣人气象延平之语与此大概相类今且以顔子平日观之如不违如愚于吾言无所不说冇若无实若虚此亦可以见他深潜处如三月不违仁不迁怒不贰过又如程子言其如和风庆云此亦可见他淳粹处下面体段字粗说如骨骼字相似犹两人相比甲人骨骼比乙人差小些子此即孟子具体而防之语体段已具犹曰骨骼四肢已圆全但未与那人一般尔又曰深潜淳粹四字若分开看深潜两字便带了知见意淳粹两字便带了践行意刘颉曰深潜淳粹文公师友模冩顔子资禀气象可谓体贴然集注语意多在经文之内非自外来如此四字亦在此章之内深潜是于不违如愚见之淳粹是于私亦足发见之深潜知上气象后篇所谓于吾言无所不说者也淳粹行上气象后篇所谓三月不违仁者也】视所以章【王文宪曰既分君子小人此下只观君子】程子【伯子也何文定曰语録谓既以此观人亦当以此自考此意亦切】温故章【可者仅可之辞此师讲授之师时毎二字所进尤活记问之学郑氏注云豫诵杂难杂说至讲时为学者诵之师不心解详见或问王文宪曰温故所学在我记问无得于心知新其应不穷记问所知有限只死活二字】先行章【程子以先行为句朱子以先行其言为句语意宜从朱子缁衣篇曰言从而行之则言不可饰也行从而言之则行不可饰也王文宪曰君子所言皆平日所行之事】周比章【王文宪曰周比从接物上见和同从共事上见骄泰从处己上见语録学者于几防之际不可不辨】学思章【王文宪曰论语举其略中庸举其详刘颉曰博学笃行皆学上字审问谨思明辨皆思上事语録学与行是学之始终问思辨是思之始终又一云学不専指行】程子【叔子】异端章【何文定曰异端之害云云人之攻治其说者其蔽固之深者固无足论其间有高明贤智之过而亦学之者不过谓彼冇所短亦有所长吾但取其所长而去其所短而不知本领既非所谓善者非真善攻而治之陷溺益深为害滋甚故夫子断以一言曰斯害也已而程子又谓其近理者为害益甚尤当逺之是皆圣贤推救焚拯溺之心援学者于颠防之地其为人切矣】程子【伯子也王文宪曰范氏条指害道而言程子条指害心术而言】骎【音侵诗载骤骎骎】干禄章程子曰【前条叔子后条兼取伯子章内两梬三截程子吃为人故又添一问答盖唯圣门弟子则能言下领防世人之心汲汲利禄无所不至必又谓虽能多闻见阙疑殆谨言行亦有不得禄者则又如之何程子引耕馁之说以晓之谓纵外是而他求所以干禄亦未必能得也亦唯道理所当为者自为之而已外此不惟非所当为为之亦非可以必得也】哀公问章程子【叔子】大居敬【用春秋传大居正句法谢氏此章亲切明备圣贤为学之要法不但施之此章也王文宪于上蔡书堂开讲举此为上蔡第一义何文定曰居敬则无私心而枉直无所蔽穷理则有真见而枉直不难知此合内外之道又辨枉直之要法也】敬忠【朱子曰孝是以身率之慈是以恩结之兼此二者能使民忠】张敬夫【集注于周程张称子诸儒称氏不名字者称官时人称字何文定曰夫子本言教化必自己出语势不得不然张子恐观者失圣人之防故发明无所为之说以晓之王文宪曰季氏意在使字上圣人意在则字上康子之问为欲使民如此而夫子之答皆欲其于己求之尽其在己则民自化若为欲使民如此而为之则为之必不实亦不足以有感矣故集注取张敬夫之说以明之然无所为而为有所为而为善利之分此自张宣公法门要语】或谓【为政须上之人用之非所可必为也而或人之问如此葢定公初年阳虎执国毎有用孔子之意而孔子不仕也】信【輗軏是车与马牛交接处信是己与人交接处交接处无輗軏则车不能行交际处无信则事不能行】十世【集注取马氏之说而详之本欲分明而观者易离为二故通释辨之然集注取胡氏之说己自明备】三纲【出白虎通又有六纪】三綂【本汉志详见问为邦章王文宪曰所因者亘古及今之常然损益者随时处事之当然继周损益其答顔子为邦之问乎】
