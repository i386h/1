<!-- { "loadSidebar": true } -->
　　里仁
　　择【属知】处【本字上声】安仁则一利仁则二【仁者纯乎仁故安而行之知者知此仁故利而行之安则已与合一利则尚有彼此亦只在生熟之间耳朱子再三诵此二句以为解中未有及此者因叹此公见识之高】无私心好恶当于理程子所谓得其公正【叔子也通释举前后所言防有所疑王文宪曰朱子此章论好恶由心而达之事故先无私而后当理后篇论忠清因事以原其心故先当理而后无私程子论阳复则曰仁者天下之公论礼乐则曰仁者天下之正理此章则曰得其公正无私公也体也当理正也用也开说了方可合说】无恶【集注必无为恶之事平实通释恶念何自而生密】不以其道得之【二句于前句冠一苟字后句加一虽字文义即易见】谓不当得而得之【或问论不以其道得富贵通释论不以其道得贫贱何王二公令人兼看】去【王文宪并作上声然自去去声去之上声又已违之去声驱而去之上声】观过【何文定曰朱子谓此篇言仁有浅深此章却只是説慈爱之仁盖仁主于爱君子之过虽是失于厚而过于爱然毕竟不失为仁但是仁中之过耳若小人失之薄而流于忍却正与仁相反此处察见君子小人之仁不仁尤更分晓故曰观过斯知仁矣然意此等处夫子当时必冇所因而发】斯知仁【上文各于其党则斯知仁不是偏结之语谓于此亦可见仁之存否也故集注以尹氏之说补之】程子【叔子】后汉吴祐【后汉书呉祐字季英迁胶东相政惟仁简啬夫孙性私赋民钱五百市单衣进其父父得而怒曰有君如是何忍欺之促归伏罪性慙惧诣閤持衣自首祐屏左右问其故性具说父言祐曰掾以亲故受汗辱之名所谓观过斯知仁者盖谓啬夫受赇固是过然为欲衣其父而此又以父言请罪于斯可以知其仁矣掾属吏也音縁去声葢谓官之属犹衣之縁也啬夫汉时乡官主督租赋者】死可【所重在闻道非必夕死虽夕死亦可耳然夕死尚可其他可知】程子【上条叔子下条伯子】心欲求道【此志于道不如第七篇志于道重故集注止言心欲求道】识趣【识见志趣也志于道而犹以恶衣食为耻只可责志】程子【叔子】何足【圣人语平集注语峻盖切于警学者】于天下【谓于天下之事也】比必二反【当作毗志反如比周比义射者比比其反皆毗志反如比死者比化者皆必二反朱子尝因学者之问欲改未及】放利章程子【叔子】礼让【谓恭敬辞逊之心也故谓礼之实下文礼字乃礼文制度品节之详此章朱子或问作三句第二句至国字歇】无位章程子【叔子】一以贯之【朱子曰一字重读】用各不同【此句要看即后句所谓万殊也体之一即后注所云一本也昔尝亲受文定何子之语曰此章要实见得是理是何物文公好说个恰好处理只是恰好处此便是中便是至善自古圣贤相传只是这个天下万事万物各各不同而就每事每物中又自各有个好处故事理虽不同到得恰好处则一此所谓万殊而一本然其一本者非有形象在一处只是一个恰好底道理在事事物物之中此所谓一本而万殊】曾子于其用处盖已随事精察而力行之【精察知之力行行之曾子工夫如此故夫子告之以一贯其他学者岂可骤语以此昔者朱子为学之初务为儱侗宏阔后见延平李文靖皆以为不然曰理不患其不一所难者分殊耳朱子于是缕析毫差文理密察卒至体用浑圆故朱子亦尝曰而今不是一本处难认乃是万处难认】真积力久【谓真实积累功力之久也出荀子】子出【此篇曾子门人所记故称子出】门人【或曾子门人或孔门诸人也】尽已之谓忠推己之谓恕【此程叔子语乃学者忠恕之正训曽子借此以体一贯使学者知用力之方耳但一贯以道言忠恕以心言夫子之心即道故自一以贯之学者以心体道故曰忠恕盖必尽己之心以体道而推己之心以处物使各合于道也读此章者且须看此分明】夫子之一理【至】推矣【此以天道形容夫子之一贯一即至诚无息故忠可以名之贯即万物各得其所故恕可以名之此一贯之所以为忠恕也】盖至诚无息者【至】可见矣【至诚无息者夫子之忠也所以为一也万物各得者夫子之恕也所以为贯也】中心为忠如心为恕【此礼疏文当攷】程子曰【凡三条首条伯子语后又二条叔子语言忠恕者凡三节伯子忠恕一以贯之止大本达道此夫子之忠恕叔子天命条此造化之忠恕违道不逺二条此学者之忠恕中庸但以忠恕为近道尔而曾子乃谓夫子之道忠恕故用再三分辨然夫子不待忠恕天道亦无忠恕之名皆借此以形容耳】以己及物【至】是也【此本分仁恕而言集注统取入】忠恕一以贯之【此下方正说此章之意】忠者天道【中庸曰诚者天之道也诚之者人之道也朱子至诚无息之说即此意】恕者人道【谓体当人情无不曲中也朱子泛应曲当万物各得即此意黄文肃曰圣人之忠恕天道也学者之忠恕人道也如何又说忠者天道恕者人道以圣人比学者圣人之忠是天之天圣人之恕是天之人学者之忠是人之天学者之恕是人之人】忠者无妄【真实无妄也】恕者行乎忠【即天下雷行物与无妄下文所谓乾道变化各正性命也】大本达道【中庸首章】动以天【程子易无妄传文也圣人之忠恕是自然学者则力为也】喻义章程子【叔子】爱日【杨子曰不可得而久者事亲之谓也故孝子爱日集注爱日之诚四字章防方见深切然此意具在不可不知之中语録常记忆父母之年喜其寿而惧其衷惟恐举之不及是以孝敬之心日常切】讷敏【王文宪曰此矫轻警惰工夫】子游曰【何文定曰君臣朋友皆以义合故事君三谏不聼则有去义导友忠告不可则有止义过是若更强聒不置则是失之频数取辱取疏乃其势之必至然君臣朋友虽曰以义合而皆大伦之一其义甚重若未至于数而逆惮辱与疏而豫止焉则为不尽君臣朋友之义而薄亦甚矣尤非圣人之所许也按子游之言多有偏如此章者必得文定之说而后备】程子【伯子】















　　论语集注攷证卷二
　　钦定四库全书
　　论语集注攷证巻三
　　元　金履祥　撰
　　公冶长
