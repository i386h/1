<!-- { "loadSidebar": true } -->
　　钦定四库全书　　　　　　经部八
　　论孟集注考证　　　　　　四书类
　　提要
　　【臣】等谨案论语集注考证十卷孟子集注考证七卷宋金履祥撰后有自跋谓古书之有注者必有防论孟考证即集注之疏以有纂疏故不名疏而文义之详明者亦不敢赘但用经典释文之例表其疑难者疏之其书于朱子未定之说但折衷归一于事迹典故辨订尤多葢集注以发明理道为主于此类率沿袭旧文未遑详核故履祥拾遗补阙以弥缝其隙于朱子深为有功惟其自称此书不无微牾自我言之则为忠臣自他人言之则为谗贼则殊不可训夫经者古今之大常理者天下之公义论之得失惟其言不惟其人使所补正者果是虽他人亦不失为忠臣使所补正者或非虽弟子门人亦不免为谗贼何以履祥则可他人则必不可此宋元间门戸之见非笃论也其中如辨论语注公孙枝云案左传当作公孙发集注或传写之误辨孟子注许行神农之言史迁所谓农家者流云史记六家无农家汉书艺文志九流之中乃有农家皆为典确至于辨公刘后稷之曾孙一条谓公刘避桀居邠去后稷世逺非其曾孙不知古人凡逺祖多称髙祖左传郯子称我髙祖少皞是也凡逺孙多称曾孙左传蒯瞆称曾孙蒯瞆敢昭告皇祖文王是也如此之类则注不误而履祥反误亦未尽确当不移然其旁引曲证不苟异亦不苟同视胡炳文辈拘墟回防知有注而不知有经者则相去逺矣书凡一十七卷首有许谦序后有吕迟刋书防犹为旧本朱尊经义考称一斋书目作二卷注曰未见葢沿袭之误不足据也乾隆四十四年十一月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】　陆　费　墀













　　论语集注攷证原序
　　古之圣人得其位皆因时以制治孔子酌百世之道以淑天下而其事主于教孟轲氏推尊孔子传于后世以迄于今故论语孟子者斯道之阃奥也繇汉而还解之者率有不获至二程夫子肇明厥旨今散见于遗书嗣时以后诸儒所着班班可攷然各以所见自守有得有失未有能摉抉融液折诸理而一之者子朱子深求圣心贯综百氏作为集注竭生平之力始集大成诚万世之絶学也然其立言浑然辞约意广往往读之者或得其粗而不能悉防其义或一得之致自以为意出物表曾不知初未离其范围凡世之诋訾混乱务新竒以求名者其正坐此此攷证所以不可无也先师之着是书或櫽括其説或演绎其简妙或摅其幽发其粹或补其古今名物之略或引羣言以证之大而道德性命之精防细而训诂名义之弗可知者本隐以之显求易而得难吁尽在此矣盖求孔孟之道者不可不读论孟读论孟者不可不由集注集注有攷证则精朱子之义而孔孟之道章章乎人心矣谦自壮年服膺师训即知读朱子之书其始三四读胷中自以为洞然显白已而不能无惑学之颇久若徐有得焉及即其书而观之乃觉其意初不与己异学之愈久自以为有得者不遂止于一而与鄙陋之见合者亦大异于初矣由是知圣贤之言理趣无穷朱子之説隽永当味童而习之白首不知其要领者何限先师是书亦悯夫世之不善学朱子之学者也传曰仁者见之谓之仁知者见之谓之知百姓日用而不知故君子之道鲜谦于是深有感焉故翻阅羣书用加讐校藏诸家传诸其徒若好事君子能广而传之是固谦之所望亦先师之志云尔许谦序




　　钦定四库全书
　　论语集注攷证卷一前
　　元　金履祥　撰
　　序说
