<!-- { "loadSidebar": true } -->
　　学之为言效也【此张宣公语四声取训于义为切又古文学通作斆易传曰比而效之之谓体则效者体仿之谓也王文宪曰学之为言效也此字义正训人性皆善而觉有先后此原其所当学后觉者必效先觉之所为指学者之方也明善复初则学之效验第一句训下三句义此看集注凡例也】效先觉之所为【古人为学是先从事上学所谓先觉之所为是其行事践履文辞制度凡诗书六艺之文皆先觉之所为也朱子于或问中论学分知能二字集注盖合言之觉知也为能也明善知也复初能也其间语意并合二意而效先觉所为一句尤明备夫圣贤先觉之人知而能之知行合一后觉所以效之者必自其所为而效之葢于其言行制作而体认之也段内皆合知能意下文引程子曰一条是知上习说其二条及谢氏语是行上习说】习鸟数飞【数色角反此许氏说文语从羽从白于六书属谐声谓形声合也又月令鹰乃学习朱子欲入此而不及或问引之】程子【叔子】又曰【程氏遗书前十巻不分二先生语外书亦多有不分者今但曰未详】坐时习【谓坐而时习立而时习举此二句为例教学者习行之方】程子【二条叔子】说在心乐主发散在外【说乐皆喜也而学习言说朋来言乐故程子分内外言之说悦同悦从心则在内之乐而乐乃说之发于外者语录悦感于外而发于中乐充于中而溢于外】愠含怒意【何文定曰有一朋友言愠作含怒意固下得轻然终有怒字在不见君子气象惟训闷字为是如南风之诗曰南风之薰兮可以解吾民之愠兮暑气何可怒但令人闷耳薰风则能解人之愠闷也下文程子不见是而无闷正此意】程子【二条叔子】惟成德者能之【黄文肃疑其略倒盖不愠乃所以为君子王文宪曰朱子是接程子之意】乐由说而后得非乐不足以语君子【学至于説则其进不已其应不穷其教不困故及人而乐则其心不私其量能大所以进于君子此各举效验字言之谓有自得之说则有及人之乐有及人之乐则有君子之成徳本注逆而难进歩言学之正推本言程子此条顺进而言也】有子曰【门人尊之不以字行而称有子后人遂不知其字虽孟子亦名之冝史记弟子传不传其字也有子此章分为二节前节以质言后节以学言中二句泛言承上生下以凡人资质言则孝弟者无犯上作乱之事以学者务本言则孝弟者为行仁之本亲亲仁民爱物皆从此出而仁不可胜用何止不犯上作乱而已哉】为仁【为字重读朱子恐人不晓为仁是行仁之义而倒看性情体用故圜外收程子辨论之说过详】仁者爱之理心之德【何文定曰爱之理是偏言之仁心之德是专言之仁孟子首章是専言之仁故曰心之德爱之理此章孝弟是偏言之仁故曰爱之理心之徳其先后各有当也王文宪曰有子言仁之事集注言仁之性仁字训诂发例于此详见第五篇第十二篇】程子【二条叔子】性中【至】孝弟来【此洛中方言来字犹许蔡间里字谓性中只有仁义礼智何尝有孝弟事行在里犹言仓中只有谷粟何尝有秧禾在里仁发出方为孝弟谷粟发出方为秧禾一时记录者欠脩似觉语险须通上下文看则反覆开阖方见意畅】鲜矣仁【本文言鲜程子言非集注因之言絶无谓其心皆务在外则内亡矣此仁字言心之徳王文宪曰此言仁之德】程子【叔子】曾子【名参所金反字子舆本史记弟子传然孟子又字子舆盖轲车轲也若曾子而字子舆则参乃服参之参七南反矣家语作子舆蜀本坊本并同博物志字敬伯】三省【集注不训诂语录谓即宫省之省按字从少从目盖宫庭之门视察出入不令泛入故谓之省所耿反借作省察之省悉井反】尽己之谓忠以实之谓信【忠信字义发例于此程伯子曰发己自尽为忠循物无违谓信表里之谓也程叔子曰尽己之谓忠以实之谓信忠信内外也朱子谓明道之语周于事物之理如此圆转伊川之语严故截然方正】传谓受之于师【程伯子作传之于人按传字是前传后上传下之辞若是师传当云受业不当云传也兼曾子于师传之事冝无不习不待每日与为人交友同省矣以上二事例之为人交友俱为及人之事则此传当从程子之説乃传业与人者传业与人而不习于己正郑氏所谓讲时为学者诵之师不心解者不习而传宁不误人故必省而习之然则曾子笃学其所自省冝无一不至何独此三事盖此三事乃及人之事常情所易忽故曾子于此三事日省吾身恐以为不切己而有所不尽也其事虽属及人而不忠不信不习则其失实为切己故日省吾身而尹氏亦谓动必求诸身谢氏谓专用心于内盖事虽及人而在我之心则必忠必信必习也此三言日用交际所必有故忠信习随事而必省所以曰日省集注倒训传字而语录谓亦寻常学业不为要者不要者如曾子问篇诸变礼曲折亦细细叩问而习知之然朱子此语似已疑传之于师若太重矣兼又谓此曾子晩年之説昔者孔子殁曾子年最少若晚年则每日非有师传常业矣但学者欠于问辨故集注欠于修改今存程子之説以待学者】诸子之学皆出于圣人【按韩文子夏之后有田子方子方之后流而为庄周又商瞿及馯臂子弓其后为荀卿】敬者主一无适之谓【何文定曰主一者指示所以持敬之要若止曰整齐严肃则难捉模惟曰主一则用力之方昭然易见然所谓主一者静固要一动亦要一朱子所谓身在是则心在是而无一息之离此静中之主一也所谓事在是则心在是而无一念之离此动中之主一也若无适二字则又是为主一两字再下注脚谓如心在东而复移之西又移之南之北则是静不主一他有所适而非敬矣又如本是一事而复贰以二又参以三则是动不主一他有所适而非敬矣主一自然无适无适方为主一此两语只是展转相解只观程子主一之谓敬无适之谓一二语敬之为敬可得而持矣朱子曰敬者主一无适之谓其言尤约而明若此章所谓敬事者凡施之政事之间皆以是心应之如为一事则専一此事谨之重之察其表里虑其终始审而后发发而必行坚执如金石不移如四时不朝令而暮改不轻动而易摇此皆敬事之谓而信在其中矣履祥按敬其事便足信于民而分为二事者盖敬主行信主言事属政信属令也】程子【未详】杨氏曰【名时字中立諡文靖朱子谓杨氏説此处极好看】此特论其所存未及为政【意本程张程子曰敬事而信以下论其所存未及治具故不及礼乐刑政张子曰道千乘之国不及礼乐刑政而云是者言能如是则法行不能如是则法不能行礼乐刑政亦制数而已履祥按敬信节爱是其所存至于政则必有法制禁令纪网文章夫子答问政者亦多从身心说盖其时先王之制数尚多无恙但治国者无是心故其政不行尔至孟子时先王制数废改殆尽故孟子之论治国往往兼制数言之】五者反复相因【此补胡氏之意胡氏以敬为主固是本原然又须节节加意论有本则一节自生一节是下因乎上论全备则一歩须进一歩是上因乎下通释详之】余力犹言暇日【或问作余暇之力为是】程子【叔子也行重】尹氏【次第】洪氏【双重】朱子【学重尹氏名焞字彦明号和靖处士洪氏名兴祖丹阳人何文定曰文灭其质者虚文胜而实德亡也质胜而野者有实行而无节文也圣贤有见成之条法不攷之则无以为入道之方事物有当然之至理不穷之则无以为明善之要故虽尽力于孝弟谨信待人接物之间而不知毫厘之差千里之谬或以善为之而未必合天理之正而不出乎人欲之私甚则防父为孝误兄为悌无礼之谨复言之信泛爱而失于无择亲仁而未必识仁其有不可胜言者是则无余力而急于学文者其害固大矣有余力而不肯学文者其病亦岂小哉】竭其力【王文宪曰蜀士赵子寅曰有问于防亚夫曰事父母能竭其力是心力是事力亚夫曰也要心力也要事力曰心力可竭也事力不到则何如亚夫曰有心力必有事力人只是办不得此一片心尔此心果到虽园中之冬笋可生冰下之寒鱼可出也况可得之物乎】言而有信【旧说易色是变易顔色朱子谓竭力致身太重若变易顔色则太轻故从易其好色之心方见是诚然言而有信似亦稍轻刘器之问于司马公道自何入曰自诚入诚自何先曰自不妄语始刘公初甚易之及退而櫽括其日之所行与凡所言自相矛盾者多矣力行七年而后言行一致以此观之只此一句不可谓不重况朋友之交其常有平生久要之义其变有相许以死之节则言而有信与竭力致身其重一尔】四者人伦【贤贤与朋友交若共是一伦然不以事父母为首而以贤贤为首葢下三言所以能致其极者专在此一言尔贤贤易色好善之诚也大学诚意章所谓如好好色是也人惟有诚切好善之心故于孝悌忠信之事无所不用其极所以贤贤易色居首】君子不重则不威【重直用反语录此君子是大概说君子之道或问此章先威重而后忠信何也朱子曰圣贤言学之序例如此须先是外面分明有形象处抱捉竖起来然后渐及其内】主忠信【何文定曰主者谓凡事必靠这忠信为本而不容他有所之之谓也夫忠者发于心之实也信者见于事之实也专以为主则其一言一动一谋一为其始终表里无一不出于实而虚伪之妄念出而无所施于外入而无所藏于中自将消磨冺灭而无妄之真体由是可以渐复是乃思诚之机要而作圣之阶梯也】程子曰不诚则无物【伯子也何文定曰物事物也惟诚则以实心见之实事方可谓之有这物若无这诚则其所为皆不出于中心之实然谩试为之恰与不曽做一般故曰不诚则无物也且出入无时云云岂复有物乎者此申解上文不诚则无物之语也盖人心不测乘乎气而出入其或存或亡又无形影可以捉摸惟主乎忠信则此心便存而事皆自此实心中发出便是有物若不主乎忠信则方应此事而心已他之不主乎此事而无复有其事矣故曰岂复有物乎然则主忠信者非特为善之本实亦存心之要】程子【二条叔子】慎终追逺【程叔子谓不止为丧祭推而至天下事皆能谨其终不忘于逺朱子语録然之而集注止以丧祭为言通释加详今又因通释之言而文之曰亲之终也悲痛之情固厚而仓卒之际必诚必信之事薄亲之逺也恭敬之意固厚而嵗月之久思慕如存之念薄于常情所易薄者不薄马则已德可谓厚矣民徳安得不趋于厚哉】子贡【礼记史记作赣】过化存神之妙【详见孟子注及此章通释何文定于通释之上记录勉斋答问之语问曰朱先生解经只就句里转今过化存神何故突入外来一句于此章是説那里或曰若论圣人过化存神之妙能使人乐告以政者固不待见其容貌而自如此矣先生久之曰看来也是不足于子贡之所云故如此说亦引而不发之意且如温良恭俭让若无圣人之德而见者每每如此便是个世间大不好人子贡只说得礼恭处不说得徳盛处是他只见得到此若圣人之在当时能使所至之邦莫不乐告以政者其过化存神之妙恐非子贡所知也又问如此则潜心勉学之语如何曰必竟五者是个好德履祥按第十九篇子贡所言夫子绥来动和之化则过化存神之妙非其知不能知此但此章缘子禽求之之问甚低故且就其接人处言之以反其求字之意而其言遂欠内一层尔故集注曰盛德曰过化存神曰德盛皆补其内而本注亦字及谢氏三亦字盖但指其外也】私欲害之是以终不能用【委国而授圣人以政则已不得以行其欲故终不能也然私欲各不同如季桓子则始欲振其弱终又恐失其柄如楚子西又疑夫子之得国以正其僭齐景公衞灵公则苟且自适其欲而已尔】三年无改【此章为观人而发三年无改又为观行而发圣人之言一条自是一条事理凡例如此章者亦必有为而言之也其意主于观人其事盖主于改而观三年无改可以谓孝亦如观过可以知仁可亦仅辞事亦常事耳非谓善恶之相悬者若夫不善不可以不改则夫子于仲弓尝言其骍且角矣善不可不继则夫子于孟庄子尝称其难能矣此又各一凡例也此义不明于天下而元祐绍圣遂成天下之大祸道学可不明哉】道【谓其行事也以父言故曰道】天理节文人事仪则【何文定曰勉斋语录谓一句作体看一句作用看然又须参错看盖天理节文是体中之用在体中固有自然之节然不因发见于外之文则何以见其有节故言节而并及于文故曰体中之用人事仪则是用中之体就用上看固有灿然之仪然所以有是条理者皆原于自然之品节故举仪而必本乎则故曰用中之体盖节与则俱体上字文与仪皆用上字此所谓参错看】程子曰礼胜则离【叔子也程子礼乐之说所该甚大乐记天高地下万物散殊而礼制行矣流而不息合同而化而乐兴焉此章所谓礼盖高下散殊之分也其所谓和则合同交通之意也先王制礼其尊卑贵贱上下之体截然甚严然其用则常有交通和同之意行其间如宗庙之礼至严也而旅酬逮下献享之礼多仪也而燕示慈惠尊卑上下至辨也而灿然有文之中毎有懽然相爱之意此皆礼之用有和而小大事皆由之又如饮食合懽也而笾豆有数延祭有仪臣侍君燕不过三爵夫妇和好也而内外有辨衣服异藏湢浴异处此类非一或但知和洽之意而略上下名分尊卑降杀男女内外之节此所以流而生祸而亦不可行也集注但见行礼不拘廹之意似不见交际和洽之意但说君子行礼之意不推先王制礼之意然于其首取程子之说末有严泰和节之说则该之矣】严而泰和而节【有子指事而言礼与和相对则礼是严敬之礼朱子本理而言和在礼之中则礼是全体之礼严而泰说上截和而节说下截该尽章指】信近【信约信也如左传所谓五防之信近朱子曰近只是合古人下字寛按近字去声乃比近之近犹云义之与比故朱子经以合中二字补之】复【左氏欲复言好复言谓既言而再行其言也】亦【上二节各只一事因与宗则又有近久浅深轻重故以亦字递过】君子食无求饱【不求安饱与吾尝终日不食终夜不寝以思同意谓心在勤学不暇求安饱又能敏于事谨于言非不好学也然惟就有道之人而取正乃可谓之好学苟自是而不取正于有道之人则所好何学所学何道乎学而非道之正虽勤安得谓之好学】凡言道者【道字训诂发例于此然既在此章发例则当继之曰有道者知此理而能由之者也】子贡曰贫而无谄【有无谄无骄之节而后可语乐而好礼之意凡学皆然观书者见夫子之言而遂轻子贡之说此非善学者也正如玉未脱璞而遽求光莹之器木未尝斲而遽求绳墨之中可乎所以朱子章末之言切实周备学者不可不审】所已言【乐与好礼】所未言【义礼无穷未可遽足　学而一篇记夫子之言为书之首而弟子之言凡四人惟曾子之言直而简有子之言曲而中子夏言激而易废学子贡言外而不由内此曾子所以传道而有子之言所以似夫子也末章子贡之言其进宜未易量】
