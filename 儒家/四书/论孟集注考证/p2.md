<!-- { "loadSidebar": true } -->
　　史记【汉太史令司马谈所作子迁嗣成之】世家【史记有天下者为本纪有国綂者为世家其余为列传惟于孔子不敢入列传而次之世家以其盛德且子孙世有哲人也朱子欲学者知夫子始末故节其事文大略入序说疑者不入】丘【史记曰性而圩顶故名丘本姓解曰顔氏祷于尼丘之山生孔子故名丘字仲尼此非大义所闗故朱子不载】其先宋人【宋殷后子姓自防子防仲五传而至哀公熙生弗父何及厉公方祀弗父何以有宋授厉公而世为宋卿何生宋父周周生胜胜生正考甫考甫生孔父嘉别为公族以孔为氏一曰孔父者生时所赐号也子孙遂为氏孔父生金父金父生睾夷睾夷生防叔自孔父为华氏所杀子孙避祸奔鲁防叔生伯夏伯夏生叔梁纥为邹大夫追封齐国公】母顔氏【名征在顔父生三女追赠齐国夫人】鲁襄公二十二年庚戌之嵗十一月庚子【公羊谷梁二传皆谓鲁襄公二十一年孔子生或谓史记用秦法谷梁用夏正然不可考】昌平乡陬邑【陬论语作鄹侧留反在今兖州仙源县叔梁纥为陬邑大夫故生于陬】委【乌伪反周礼有委人掌敛野之赋敛薪刍凡疏材木材凡蓄聚之物以稍聚待宾客以甸聚待覊旅余聚待颁赐共祭祀之薪蒸宾客之刍薪防纪之薪材军旅之委积舘军旅之宾客其聚散之多如此所以贵于防计之当也又遗人三十里有路室路室有委委吏掌之史记季氏史及下文司职吏皆当以孟子为正】司职吏作樴【周礼牛人读为樴义与杙同】适周【南宫敬叔与孔子俱适周歴郊社之所考明堂之则察朝庙之度】问礼于老子既反而弟子益进昭公二十五年甲申孔子年三十五嵗而昭公奔齐【春秋传昭公攻季孙意如不克逊于齐】鲁乱适齐景公封以尼谿之田晏婴不可【晏婴字仲婴以贤闻于诸侯孔子亦贤之景公欲封孔子而婴不可此必有说史记载其言朱子削之以其未可信也至夹谷之会史记亦言其与谋朱子亦削之晏子墨者或道不同夫子虽尝病其隘而未尝不以为贤与彼子西不同则论晏子者当以夫子之言为正故史记二説朱子皆不取】阳虎作乱専政【论语作阳货虎货声通定公五年季氏家臣阳虎执季桓子囚之专鲁政】定公以孔子为中都宰为司空又为司冦十年辛丑相定公会齐侯于夹谷齐人归鲁侵地【定公十年公防齐侯于祝其实夹谷孔丘相牟弥言于齐侯曰孔丘知礼而无勇若使莱人以兵刦鲁侯必得志焉从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于德为愆义于人为失礼君必不然齐侯闻之遽辟之将盟齐人加于载书曰齐师出境而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐人来归郓讙阴之田】十二年癸卯堕三都收其甲兵孟氏不肯堕成围之不克【鲁自三家四分公室鲁公无民久矣孔子虽为大司冦为其议政交邻可尔土地甲兵皆三家有也纵堕三都三都之人民财赋岂遽为公室有哉去其城郭差可防三家之叛乱耳幸而公山不狃以费畔侯犯以郈叛二子自以为患故堕之易为势至孟氏不肯堕成则成固未易堕矣当时家臣知有其家而不知有公室类如此然成终不可堕乎曰使孔子而久于其位安知其不堕使孔子别有所为则虽不堕成亦可葢孟氏不如季氏之强而成亦边齐之城也孔子用于鲁于今一年堕三都而不尽则期月而可之説无乃已虚乎孔子固曰如有用我者此为授之以国家言也】摄行相事【三家者于孔子岂有土地甲兵为之用哉其明年始摄相事与闻国政将朞年而始曰摄曰与则前乎此年其权可知矣孟子谓孔子于此为见行可之仕葢谓其或可以行耳而不行而后去然则谓孔子得用于鲁则未也学者忿圣人之失职幸圣人之见用方且以反侵地诛正卯堕三都为夸皆未为知孔子亦非知事势者详又见第十八篇】诛少正卯【荀子曰孔子为鲁相摄朝七日诛少正卯门人进问曰少正卯鲁之闲人也夫子为政而始诛之得无失乎孔子曰人有恶者五而盗窃不与焉心达而险行辟而坚言伪而辩记丑而博顺非而滓此五者有一于人则不得免于君子之诛而少正卯兼有之故居处足以聚徒成羣言谈足以饰荣褒众彊御足以反是独立此小人之奸雄也不可以不诛也朱子曰少正卯之事予窃疑之盖论语所不载子思孟子所不言虽以左氏春秋内外传之诬且驳而犹不道也乃独荀况言之是必鲁齐陋儒愤圣人之失职故为此说以夸其权尔安敢轻信其言而遽稽以为决乎按朱子之言如此而于此存诛少正卯四字盖存疑尔】齐人归女乐【说见第十八篇】匡人以为阳虎而拘之【史记孔子去卫将适陈过匡顔刻为仆以其策指之曰昔吾入此由彼缺也匡人闻之以为鲁之阳虎阳虎尝暴匡人又孔子状类阳虎拘焉五日乃解司马云阳虎暴于匡顔刻时与虎俱至是刻为孔子御匡人识之又孔子貌似阳虎故匡人共围之庄子云孔子弦歌不辍围者进曰昔以为阳虎也而今非也请辞而退】桓魋【见第七篇集注】中牟【详见第十七篇】赵简子【名鞅】季桓子卒遗言谓康子必召孔子其臣止之【史记季桓子病草辇而见鲁城喟然叹曰昔此国几兴以吾获罪于孔子故不兴顾谓其嗣康子曰我即死若必相鲁相鲁必召仲尼桓子卒已葬康子欲召仲尼公之鱼曰昔吾先君用之不终为诸侯笑今又用之不能终再为诸侯笑康子曰谁召而可曰必召冉求于是使召冉求】孔子如蔡【按孔子称危邦不入乱邦不居夫子既去鲁矣以卫灵公之无道也而居卫以陈国之小嵗有呉师而在陈以蔡侯死于盗国迁于吴民分于楚而如蔡不几乎居乱而入危与曰前日之言君子守身之常法今日之事夫子行道之大权也夫以圣人盛德固无施不可使夫二三君者能用孔子委国而听之则衞可正陈可彊蔡可守也而皆不能惜夫虽然夫子既知其不能用矣其时楚昭之贤闻于天下夫子固将如楚也当在衞也特以衞灵公致粟有际可之礼而再主蘧伯玉之家当去陈也又以司城贞子为之主而陈侯亦有言议之适故为二国留行然其如蔡盖为如楚也何以知之有子曰夫子失鲁司冦将之荆先之以子夏又申之以冉有则知孔子去鲁则将之楚矣圣人无固无必故为二国留行尔然而适楚又卒为子西所阻愚以为此皆非圣人意也】令尹子西不可【史记楚令尹子西曰王之使诸侯有如子贡者乎曰无有王之辅相有如顔囘者乎曰无有王之将帅有如子路者乎曰无有王之官尹有如宰予者乎曰无有且楚之祖封于周号为子男五十里今孔子述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔子得据土壤贤弟子为佐非楚之福也昭王乃止】又反乎衞【按朱子有言当衞輙之时父争于外子拒于内不知其国何以度日是谓君子于此不可一日处也孔子世家称孔子自楚反衞在哀公六年其后自衞反鲁首尾又六年矣以衞父子之乱而夫子久于其国何耶岂居乱邦见恶人在圣人则可或时其得政而将借是以正名义也及考陈世家则楚昭卒之年孔子在陈非反衞也考之衞世家则齐弑悼公之年孔子始自陈至衞明年反鲁则非久于衞也然犹在衞何也孔子在陈曰盍归乎来盖思鲁之狂士则自陈至衞盖过衞耳意则主乎归鲁也以夫子门人如子夏子羔子贡之徒亦多衞人者孔子于鲁为父母之邦其出也既以司冦去国则其反也不可以无故而复国故明年召之即归矣经世于丙辰书孔子自陈至衞于丁巳书自衞反鲁可以订世家之谬而孔子久速之可于此见矣】冉求为季氏将与齐战有功【左氏哀公十一年齐国书帅师伐鲁冉求帅左师季氏之甲七千冉有以武城人三百为己徒卒战于郊冉有用矛于齐师故能入其军获甲首八十齐人不能师】不求仕【王文宪曰非所以言圣人】叙书传礼记【王文宪曰传礼记三字可疑履祥按史记谓孔子序书编次其事夫书序非孔子作而周书诸篇多失其次愚于武王武成之编皆尝攷正之矣计古者事时前后已具编年之史而书则每事自为首尾固未必诸篇相为次第也然或诸篇本有次第而孔安国伏生时失之前汉书言张覇作书首尾后汉书言衞宏作诗序书训义自前儒以诗书之序皆出孔氏朱子尝引后汉书以证诗序之伪矣独书序疑而未断方汉初时泰誓且有伪书何况书序且孔传古文其出最后则附会之作有所不免若书序果出壁中亦不可谓非附会者盖孔鲋兄弟藏书之时上距孔子殁二百六七十年其同藏者论语孝经论语既有子曾子门人所集孝经又后人杂引诗书旁取传记之语附会成书何独古书首尾尚是夫子旧本则其为齐鲁诸儒次序附会而作序亦可知也子曰夏礼吾能言之杞不足徴也殷礼吾能言之宋不足徴也文献不足故也足则吾能徴之矣圣人于夏殷之礼不曰吾能知之而曰吾能言之此记礼之时语也圣人生知之资其于礼之义理则知之素矣此其所言盖谓其器度文物之详尔虽当时二代之礼失亡将尽而圣人之资触类旁通皆能歴歴言之但其谨重之意必欲得文献以证成之足则吾能证成其书矣而卒不可得故终于从周而幽厉伤之又终于从鲁而郊禘又非礼后世讫不得见其成书之盛其间见于礼记之所传者又多杂以门人经师之说惜哉】删诗【王文宪尝谓今之三百篇非尽夫子之三百篇也夫子删繁芜之三千取雅正者三百而三千之中岂无播传于世俗之口者夫子之诗既燬于秦火矣汉兴管弦之声未衰诸儒传夫子之诗不全得见世俗之流传管弦之滥在者皆以为古诗取以足夫子三百之数而不辨其非也不然若孔门之诵咏如素绚唐棣诸诗经书之所传如貍首辔柔先正繁渠诸诗何以皆不与于今之三百而夫子已放之郑声何为尚存而不削】序易彖系象说卦文言【彖系象说卦文言魏伯阳顔师古所谓十翼者此则夫子之意而门人述以成书谓皆夫子所笔则亦非也彖传例有发明中间岂无未尽之意象传句多重复中间宁无填足之词葢门人得夫子之说而欲足成其书不得不尔何以知之以系辞传知之也十翼莫粹于系辞传或不以子曰起文或以子曰起文或引子曰以答问或中引子曰以为证或末引子曰以为断王文宪谓与子思作中庸同体盖系辞传门人以夫子之意发明非夫子之亲笔也果夫子之亲笔则章首之子曰何以或有或无或问或答篇中之子曰何以或引或断耶然则系辞传之成文且非夫子之全笔则彖传之具体小象之比辞安得为夫子之全笔耶独大象乃夫子之笔辞简义精体用明切三圣所作之外此自为夫子之一经而门人得夫子之言独文言无所附防夫子文言最为明白乾卦文言各以子曰答问深密明畅其后申述卦爻之义不以子曰起文者意便不及如所谓故或之或之者疑之也故无咎逈与前章不同其于六十四卦之中发明爻义者亦文言之体间举数爻辞义俱明门人不敢足成三百八十四首故于乾坤二卦文言之外余卦文言杂诸系辞传是为得之后之学者于系辞十翼但欲见夫子著述之多而不敢别其为门人发明之辞与其足成之体今姑论其梗概如此又当别为读经者言之】七十二人【顔囘闵损冉耕冉雍宰予端木赐冉求仲由言偃卜商颛孙师曾防曾参澹台灭明高柴宓不齐樊须有若公西赤原宪公冶长南宫縚公析哀顔由商瞿漆雕开公良孺秦商顔刻司马耕巫马期梁鳣琴牢冉孺顔幸伯防公孙龙曹防陈亢叔仲防秦祖奚蒧公祖兹亷洁蘧瑗宰父黒公西蒧穰驷赤冉季石处左郢狄黒商泽任不齐荣旂顔哙秦冉秦非漆雕从燕伋林放申党步叔栾石子蜀施之常郑国乐欣顔之防孔忠漆雕哆容蒧顔相史记家语所载间冇不同凡七十七人今依文翁石室图七十二人之数】作春秋【春秋者鲁史记之旧名周公之封于鲁祝史与册皆备故鲁国之史谓之春秋韩宣子适鲁观书于太史见鲁春秋深叹周公之徳与周之所以王则春秋之史书一国之事及诸侯赴告者本自有礼法制度东迁以后王法不行而诸侯放恣伯政迭兴诸所赴告闗系既大而春秋旧法又失是非不明善恶差谬故夫子晚年道不行遂因鲁史起隠公元年止哀公十四年获麟改正其失以明王法于是褒贬既彰善恶难掩乱贼知惧遂为百王不易之大法】子路死于衞【事见哀公十五年及檀弓】塟鲁城北泗上【水经泗水迳鲁县北注泗水南有孔子冡在鲁城北六里史记注孔子冡茔百畞冡南北广十歩东西十三歩高一丈二尺冡前以瓴甓为祠坛方六尺茔中树以百数皆异种又无能名其树者茔中不生荆棘及刺人草】弟子皆服心丧【孟子曰三年之外门人治任将归入揖于子贡相向而哭皆失声然后归子贡反筑室于独居三年然后归】孟子受业子思之门人【受业于门人此史记孟子本传之说朱子谓孟子亲受业子思之门人字疑衍而此存之盖未及改去】
