<!-- { "loadSidebar": true } -->



　　论语集注攷证卷三
<经部,四书类,论孟集注考证__论语集注考证>
　　钦定四库全书
　　论语集注攷证卷四
　　元　金履祥　撰
　　述而
　　老彭商大夫【此古注之说然杂书本云彭祖商贤大夫恐古注之说或出于彼】见大戴礼【按大戴礼戴德所编戴圣取其前三十余篇并他书为礼记其后者为大戴礼记今按虞戴德第七十篇曰公曰善哉子之察敎我也子曰丘于君唯无言言必尽于他人则否公曰敎他人则如何子曰否丘则不能昔商老彭及仲傀政之敎大夫官之敎士技之敎庶人则抑抑则缀以德行不任以言又按仲傀即仲虺仲虺为左相而云老彭及又云敎大夫则老彭不止于大夫矣此虽不可攷然云大夫则恐古注误认为彭祖尔按述而不作信而好古此二句乃老彭之规模见趣夫子引而自比之也】黙识章【朱子曰此必因人称圣人有此故圣人谦辞以答之后来记者失其上文但作圣人自言耳黙识是得之于心学不厌则更加讲贯诲不倦是施之于人】德修章【此章亦必有上文盖因学者有不切已之忧而言也德指行学指知义善指事下二句犹言迁善改过朱子谓有浅深闻义则迁就合冝耳不善则是过失矣】燕居章程子【叔子】甚矣吾衰也【句】久矣吾不复梦见周公【句从致堂胡氏】程子【叔子】志道章【添入知此二字盖须有知之在前】得其道于心而不失之谓【旧本作行道而有得于心后改定从此第二篇德字虽改作得之于心而不失不如此章之密　按此章上三句一节密于一节下一句虽寛而实密文中子曰志道据德依仁而后艺可游朱子亦称之王文宪曰此句尤要细玩六艺于小学中已习元在志道之先至是方可游而后二字不在艺字却在游字上观朝夕二字艺实游于志据依之间所以为重诸说皆说游艺轻了称不得上三句惟朱子说得停当曰朝夕游焉曰动息有养曰内外交养曰无少间隙曰心无所放此皆游艺之功虽通释亦失之】举一隅【石经下有而示之三字】程子【二条叔子】行藏章【番阳语録周谟録内有一条曰用之则行舍之则藏此八字极要玩味若他人用之则无可行舍之则无可藏唯孔子与顔渊先有此事业在已分内若用之则见成将出来行舍之则藏了他人岂有是哉故下文云唯我与尔有是夫有是二字当如此看婺本刘砥所録意亦同此今按集注不明说此意然意已在内盖行藏字与仕隠字不同谓之行必有所施行之事谓之藏必有所留藏之具孔顔有此不在言者但孔子圣之时故用之则行舍之则藏可仕止久速无意必固我若伊尹则圣之任未免必于行伯夷圣之清未免必于藏尔至于所以行藏之具盖不在言者下此则可言仕隠不可言行藏矣子路见夫子许顔子谓惟我与尔有此行藏之具故自许以有将帅之具而以行三军谁与为问若上文但是说用舎无固必则下文所问不相类矣惟兼看语録之说则相应】暴虎徒博冯河徒渉【本尔雅文通释谓暴冯皆有慢侮欺陵之意】富求章【此章上増入一二虚字则不待说而明曰使富而可求也虽执鞭之士吾亦为之矣其如不可求何岂若从吾所好语录引伊川之说谓君子嬴得为君子小人枉了做小人】所慎【圣人无所不谨俱从容中道人不觉其谨尔然于是三者尤加重故门人觉而记之】齐【音齐】齐不齐以致齐【礼记语并如字】子在齐闻韶【仪礼通解曰孔子至齐郭门之外遇婴儿挈壶俱行其视精其心正其行端孔子谓御曰趣驱之韶乐方作孔子至彼而闻韶学之三月不知肉味履祥按视精行端之说亦见汉书注朱子谓此说差异亦有此理　汉志曰至春秋时陈公子完犇齐陈舜之后韶乐存焉故孔子适齐闻韶朱子谓此亦无据何文定谓齐大国有此事力故能备此履祥按齐之有韶非敬仲所能致也敬仲亡公子岂能以韶乐奔齐哉古者天子赐诸侯乐安知非周以之赐太公耶故鲁亦有韶箾然孔子不于鲁闻之盖是时孔子年三十五鲁乱适齐而适闻之也其后晚年归而正鲁乐岂韶之遗音齐人识之不失其旧即】三月【朱子自作一句防史记谓学之三月程子谓三月当作音字盖误写也程子之意盖谓一闻之三月不知肉味圣人之心不应如此固滞此可谓知圣人之心朱子谓史记三月上有学之二字程子适不攷尔盖圣人闻韶则必学学之亦必数月始熟方圣人之学之也以夫子之诚与大舜之德妙感契悟自忘肉味此正可见圣人之乐与圣人之心为如何三月盖谓学之三月尔非三月之久不知肉味也】曰不图为乐之至于斯也【为字平声谓舜之作乐何其情文善美之尽如此近有北士因汉志陈敬仲以韶奔齐之说遂谓夫子在齐闻韶三月忘味伤之至也曰韶乃陈乐何为而至于齐盖伤陈氏之必篡齐也其后陈成子果弑简公夫子请讨之此乃证古集之说路史意亦然大为躁妄且感韶之盛而三月忘味程子犹以为非圣人之心故集注取史记学之三月以证之岂有陈氏専齐而夫子一闻乐声三月忘味圣人之心乃伤忿固滞如此圣人之怒在物不在己何为忿忿悒悒一病三月也学者不知守文公之说求圣人之心而好为新竒何所不至可忧甚矣】晋纳蒯聩而輙拒之【事附十三篇内】伯夷叔齐【见前篇此注事在史记伯夷传】中子【中去声一音仲伯夷长子叔齐第三子故二子既逃国人遂立其中子中子不知其名其墓汉灵帝光和元年沦于海】不斥衞君而以夷齐为问【子贡在言语之科其善问如此】怨【或问云出于激发过中之行不能无感慨不平之心子贡善问莫精在怨乎一问盖伯夷叔齐固以事言而怨乎一问又以心言事可勉而心不可掩夫言夷齐】
