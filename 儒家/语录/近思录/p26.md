<!-- { "loadSidebar": true } -->
　　学者于释氏之说直须如淫声美色以逺之不尔则骎骎然入于其中矣顔渊问为邦孔子旣告之以二帝三王之事而复戒以放郑声逺佞人曰郑声淫佞人殆彼佞人者是他一邉佞耳然而于已则危只是能使人移故危也至于禹之言曰何畏乎巧言令色直消言畏只是须着如此戒慎犹恐不免释氏之学更不消言常戒到自家自信后便不能乱得【初学立心未定必屏逺异端之说信道旣笃乃可考辨其失】
　　所以谓万物一体者皆有此理只为从那里来生生之谓易生则一时生皆完此理人则能推物则气昏推不得不可道他物不与有也【天地之理流行化生人之与物均有是生则亦均具是理所谓万物一体也然人所禀之气通故能推物所禀之气塞故不能推】人只为自私将自家躯殻上头起意故看得道理小了他底放这身来都在万物中一例看大小大快活【人知万物一体之理不为私己之见自然与物各得其所】释氏以不知此去他身上起意思奈何那身不得故却厌恶要得去尽根尘为心源不定故要得如枯木死灰然没此理要有此理除是死也【释氏惟不知万物一体顺理而行本无障碍顾乃自生私见为吾身不能不交于物也遂欲尽去根尘空诸所有佛书以耳舌口鼻身意为六根以色声香味触法为六尘其说为幻尘灭故幻根亦灭幻根灭故幻心亦灭然心本生道有体则有用岂容絶灭哉】释氏其实是爱身放不得故说许多譬如蝜蝂之虫已载不起犹自更取物在身又如抱石投河以其重愈沈终不道放下石头惟嫌重也【原释氏之初本是爱己妄生计较欲世离生死而不知去私己之念本无事也】
　　人有语导气者问先生曰君亦有术乎明道曰吾尝夏葛而冬裘饥食而渴饮节嗜欲定心气如斯而已矣【圣贤养生顺理窒欲而已岂若偏曲之士为长生久视之术哉】
　　佛氏不识隂阳书夜死生古今安得谓形而上者与圣人同乎【以上竝明道语　伊川先生曰形而上者性命也隂阳书夜死生古今乃天命之流行二气之屈伸释氏指为轮回为幻妄则其所谈性命亦异乎圣人矣】
　　释氏之说若欲穷其说而去取之则其说未能穷固已化而为佛矣只且于迹上考之其设教如是则其心果如何固难为取其心不取其迹有是心则有是迹王通言心迹之判便是乱说故不若且于迹上断定不与圣人合其言有合处则吾道固己有有不合者固所不取如是立定却省易【此言虽为初学立心未定者设然孟子辟杨墨亦不过考其迹而推其心极之于无父无君此实辨异端之要领也】
　　问神仙之说有诸明道曰若说白日飞升之类则无若言居山林间保形炼气以延年益夀则有之譬如一炉火置之风中则易过置之密室则难过有此理也又问子言圣人不师仙厥术异也圣人能为此等事否曰此是天地间一贼若非窃造化之机安能延年使圣人肯为周孔为之矣【人之精气聚则生散则死彼有见于造化之机窃而用之使精气固结而不散故能独夀理之所有也顾其自私小技圣贤弗为耳】
　　谢显道歴举佛说与吾儒同处问伊川先生先生曰恁地同处虽多只是本领不是一齐差却【外书　大本既差则其说似同而实异】
　　横渠先生曰释氏妄意天性而不知范围之用反以六根之微因縁天地明不能尽则诬天地日月为幻妄【范围犹裁成也圣尽性故能裁成天地之道释氏乃欲识性而不知范围之用则是未尝知性也谓六根悉本天地六根起灭无有实相天地日月等为幻妄】蔽其用于一身之小溺其志于虚空之大此所以语大语小流遁失中【厌此身之小则蔽其用而不能推乐虚空之大则溺其志而不能反故其语大语小辗转流遁皆失其中】其过于大也尘芥六合其蔽于小也梦幻人世谓之穷理可乎不知穷理而谓之尽性可乎谓之无不知可乎【上下四方为六合谓六合在虚空中特一微尘芥子耳所以言虚空之大一切有为法如梦幻泡影所以言人世之微此皆不能穷理尽性之过】尘芥六合谓天地为有穷也梦幻人世明不能究其所从也【正防下同○佛说谓虚空无穷天地有穷人世起灭皆为幻妄莫知所从来也】
　　大易不言有无言有无诸子之陋也【易曰一隂一阳之谓道葢隂阳之运其所以然者即道也体用相因精麤罔间不可以有无分后世异端见道不明始则以道为无以器为有有者为幻妄为土苴无者为妙为真空析有无而二之皆诸子之陋见也】
　　浮圗明谓有识之死受生循环遂厌苦求免可谓知鬼乎【精气聚则为人散则为鬼散则澌灭就尽而已释氏谓神识不散复寓形而受生是不明鬼之理也】以人生为妄见可谓知人乎【人生日用无非天理之当然释氏指为浮生幻化岂为知人乎】天人一物辄生取舎可谓知天乎【天人一理今乃弃人事而求天性岂为知天乎】孔孟所谓天彼所谓道惑者指逰魂为变为轮回未之思也大学当先知天徳知天徳则知圣人知神今浮圗剧论要归必谓死生流转非得道不免谓之悟道可乎【本注云悟则有义有命均死生一天人推知昼夜通隂阳体之无二○当生而生当死而死是则有义有命生死均安何所厌苦天人一致何所取舎知昼夜通隂阳则知生死之说何所谓轮】自其说炽传中国儒者未容窥圣学门墙已为引取沦胥其间指为大道乃其俗达之天下致善恶知愚男女臧获人人着信使英才间气生则溺耳目恬习之事长则师世儒崇尚之言遂防然被驱因谓圣人可不修而至大道可不学而知故未识圣人心已谓不必求其迹未见君子志已谓不必事其文此人伦所以不察庶物所以不明治所以忽徳所以乱【世儒于圣门未有所见而耳目习熟固已防溺于异端乃谓不假修为立地成佛不立文字教外别传不修而至故谓不必求其迹不学而知故谓不必事其文】异言入耳上无礼以防其伪下无学以稽其弊自古诐淫邪遁之辞翕然竝兴一出于佛氏之门者千五百年向非独立不惧精一自信有大过人之才何以正立其间与之较是非计得失哉【诡服异行非修先王之礼何以防其伪邪说异教非通圣人之学何以稽其弊】





　　近思録卷十三
　　钦定四库全书
　　近思录卷十四　　　　宋朱子吕祖谦同编
　　叶采集解
　　总论圣贤【凡二十六条】
　　此卷论圣贤相传之统而诸子附焉断自唐虞尧舜禹汤文武周公道统相传至于孔子孔子传之顔曽曽子传之子思子思传之孟子遂无传焉于是楚有荀卿汉有毛苌董仲舒扬雄诸葛亮隋有王通唐有韩愈虽未能传斯道之统然其立言立事有补于世教皆所当攷也迨于宋朝人文再辟则周子唱之二程子张子推广之而圣学复明道统复续故备着之
　　明道先生曰尧与舜更无优劣及至汤武便别孟子言性之反之自古无人如此说只孟子分别出来便知得尧舜是生而知之汤武是学而能之文王之德则似尧舜禹之德则似汤武要之皆是圣人【遗书下同○性之者生而知之安而行之天性浑全不待修习者也反之者学而知之利而行之修身体道以复其性者也文王不识不知顺帝之则盖亦生知之性也禹克勤克俭不矜不伐盖亦学能之事也】
　　仲尼元气也顔子春生也孟子并秋杀尽见【夫子大圣之资犹元气周流浑沦溥博无有涯涘罔见间隙顔子亚圣之才如春阳盎然发生万物四时之首众善之长也孟子亦亚圣之才刚烈明辨整齐严肃故并秋杀尽见】仲尼无所不包顔子示不违如愚之学于后世有自然之和气不言而化者也孟子则露其材盖亦时然而已【夫子道全德备故无所不包顔子不违如愚与圣人合德后世可想其自然和气黙而成之不言而信者也孟子英才发越盖亦战国之时世道益衰异端益炽又无天子主盟于其上故其卫道之严辨论之明不得不然也】仲尼天地也顔子和风庆云也孟子泰山岩岩之气象也观其言皆可见之矣【天地者高明而博厚也和风庆云者协气祥光也泰山岩岩者峻极不可逾越也】仲尼无迹顔子微有迹孟子其迹着【夫子浑然天成故无迹顔子不违如愚本亦无迹然为仁之问喟然之叹犹可窥测其防至于孟子则发明底蕴故其迹彰彰】孔子尽是明快人顔子尽岂弟孟子尽雄辩【夫子清明在躬犹青天白日故极其明快顔子有若无实若虚犯而不校故极其岂弟孟子息邪说讵诐行放滛辞故极其雄辩○此段反覆形容大圣大贤气象各臻其妙古今之言圣贤未有若斯者也学者其濳心焉】
　　曽子传圣人学其德后来不可测安知其不至圣人如言吾得正而毙且休理防文字只看他气象极好被他所见处大后人虽有好言语只被气象卑终不类道【曽子悟一贯之旨已传圣人之学矣至其易箦之言吾何求哉吾得正而毙焉斯可矣自非乐善不倦安行天理一息尚存必归于正夫岂一时之所能勉强哉○遗书又曰曽子疾病只要以正不虑死与武王杀一不辜行一不义得天下不为同心】
　　传经为难如圣人之后才百年传之已差圣人之学若非子思孟子则几乎息矣道何尝息只是人不由之道非亡也幽厉不由也【羣经定于夫子之手至孟子时才百年间微言絶而大义乖矣犹赖曽子之门有传子思孟子之徒相继缵述提纲挈领辟邪辅正以埀万世如论语大学中庸孟子之书可见矣】荀卿才高其过多雄才短其过少【苟卿名况字卿为楚兰陵令扬雄字子云为汉光禄卿荀卿才高敢为异论如以人性为恶以子思孟子为非其过多扬雄才短如作太以拟易法言以拟论语皆模仿前圣之遗言其过少】
　　荀子极偏驳只一句性恶大本已失扬子虽少过然已自不识性更说甚道【率性之谓道荀子性恶扬子善恶混均之不识本然之性何以语道】董仲舒曰正其谊不谋其利明其道不计其功此董子所以度越诸子【自春秋以来举世皆趋功利仲舒此言最为纯正○朱子曰仲舒所立甚高后世所以不如吉人者以道义功利闗不透耳】
　　汉儒如毛苌董仲舒最得圣贤之意然见道不甚分明下此卽至扬雄规模又窄狭矣【毛苌治诗为汉时献王博士仲舒举贤良对策为胶西相二子论治皆以修身齐家为本先德敎而后功利最为得圣贤意扬雄以清净寂寞为道无儒者规模○或问伊川谓仲舒见道不分明朱子曰如云性者生之质性非敎化不成似不识本然之性又问何所主而取毛公曰考之诗传紧要有数处如闗雎所谓夫妇有别则父子亲父子亲则君臣敬君臣敬刚朝廷正朝廷正则王化咸要之亦不多见只是气象大槩好】
　　林希谓扬雄为禄隐扬雄后人只为见他著书便须要做他是怎生做得是【禄隐谓浮沉下位依禄而隐即禄仕之意也雄失身事莽以是禄隐何辞而可】
　　孔明有王佐之心道则未尽王者如天地之无私心焉行一不义而得天下不为孔明必求有成而取刘璋圣人宁无成耳此不可为也【诸葛亮字孔明东汉末曾操据汉将簒孔明辅先主志欲攘除奸凶兴复汉室而其规模宏逺操心公平有王佐之心然于王道则有所未尽盖圣人之道如天地发育无有私意行一不义虽可以得天下而不为先主以诈取刘璋孔明不得以无责盖其志于有成行不义而不暇顾若圣人则宁汉无兴不忍为此】若刘表子琮将为曹公所并取而兴刘氏可也【先主依刘表曹操南侵防表卒子琮迎降孔明说先主取荆州先主不忍琮降则地归曹氏矣取以兴汉何负于表较之取刘璋则曲直有间矣或谓先主虽得荆州未必能御曹操然此又特以利钝言者也】
