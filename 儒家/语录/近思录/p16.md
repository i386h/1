<!-- { "loadSidebar": true } -->
　　圣人责己感也处多责人应也处少【圣人所谓厚于责己而薄于责人者非若后世欲为长厚之意盖有感而后有应责人之应而不自反其感之之道则是薄于本而厚望于末无是理也】
　　谢子与伊川别一年往见之伊川曰相别一年做得甚工夫谢曰也只去个矜字曰何故曰子细检防得来病痛尽在这里若按伏得这个罪过方有向进处伊川点头因语在坐同志者曰此人为学切问近思者也【按胡文定公问上蔡矜字罪过何故恁地大谢曰今人做事只管要夸耀别人耳目浑不闗自家受用事有底人食前方丈便向人前吃只蔬食菜羹却去房里吃为甚恁地愚谓充谢子为己之学则一切外物皆不足以动其心矣】思叔诟詈仆夫伊川曰何不动心忍性思叔慙谢【说见孟子○朱子曰动心忍性谓悚动其心坚忍其性然所谓性者亦指气禀而言耳】
　　见贤便思齐有为者亦若是见不贤而内自省盖莫不在已【说见论语○见人有善即思自勉则谁不可及见人不善惟当自省亦无非反己之地】横渠先生曰湛一气之本攻取气之欲口腹于饮食鼻舌于臭味皆攻取之性也知德者属厌而已不以嗜欲累其心不以小害大末丧本焉耳【正防下同○湛而不动一而不杂者气之本体也饮食臭味之嗜而营求攻取于外者气之动于欲者也攻取之性即气质之性属足也属厌犹饫足也君子知德之本故凡饮食臭味才取足而已不以嗜好之末而累此心之本也孟子所谓不以口腹累心毋以小害大贱害贵是也】
　　纤恶必除善斯成性矣察恶未尽虽善必麤矣【成性者全其本然之天】
　　恶不仁故不善未尝不知徒好仁而不恶不仁则习不察行不着【人能恶不仁则其察已也精有不善必知之矣苟徒知仁之可好而不知不仁之可恶则所习者或未之察所行者或未之明虽有好仁之心而卒陷于不仁而莫之觉矣】是故徒善未必尽义徒是未必尽仁好仁而恶不仁然后尽仁义之道【徒好仁而不恶不仁则虽有向善之意而无断制之明故曰未必尽义徒恶不仁而不好仁则虽有去非之意而无乐善之诚故曰未必尽仁】
　　责己者当知无天下国家皆非之理故学至于不尤人学之至也【处世有乖违岂在人者皆非在我者皆是以此存心则惟务尽已不必咎人也】有潜心于道忽忽为他虑引去者此气也旧习纒绕未能脱洒毕竟无益但乐于旧习耳【旧习未除志不胜气则心虑纷杂】古人欲得朋友与琴瑟简编常使心在于此惟圣人知朋友之取益为多故乐朋友之来【横渠论语说○朋友有讲习责善之义琴瑟有调适性情之用简编有前言往行之识朝夕于是则心有所养而习俗放僻之念不作矣然三者之中朋友之益尤多故有朋自远方来所以乐也】
　　矫轻警惰【语录下同○轻则浮躁惰则弛慢二者为学之大患然轻者必惰虽二病而实相因其进锐者其退速轻与惰之谓也】
　　仁之难成乆矣人人失其所好盖人人有利欲之心与学正相背驰故学者要寡欲【仁者天理之公利欲者人心之私故背驰】君子不必避他人之言以为太柔太弱至于瞻视亦有节视有上下视高则气髙视下则心柔故视国君者不离绅带之中学者先须去其客气其为人刚行【音项】终不肯进堂堂乎张也难与并为仁矣【学者当去轻傲之气存恭谨之心刚行麤暴也其为人麤暴必不肯逊志务学而亦终不能深造于道子张气貌高亢而无收敛诚实之意故曽子以为难与并为仁】盖目者人之所常用且心常托之视之上下且试之已之敬傲必见于视所以欲下其视者欲柔其心也柔其心则听言敬且信【心之神寓于目故目视高下而心之敬傲可见心柔者聴人之言必敬且信而不敢怠慢矣】人之有朋友不为燕安所以辅佐其仁今之朋友择其善柔以相与拍肩执袂以为气合一言不合怒气相加朋友之际欲其相下不倦故于朋友之间主其敬者日相亲与得效最速【始则气轻而苟于求合终则负气而不肯相下若是者其果有益于己乎故朋友之间以谦恭为主则其相亲之意无厌相观之效尤速】仲尼尝曰吾见其居于位也与先生并行也非求益者欲速成者则学者先须温柔温柔则可以进学【阙里童子居则当位行则与先生并盖轻傲而不循礼故夫子以为非能求益者但欲速于成人而已故学者当以和顺为先则谦虚恭谨有以为进学之地】诗曰温温恭人维德之基盖其所益之多【诗大雅抑篇温和恭敬为德之本】
　　世学不讲男女从幼便骄惰坏了到长益凶很只为未尝为子弟之事则于其亲己有物我不肯屈下病根常在又随所居而长至死只依旧为子弟则不能安洒扫应对在朋友则不能下朋友有官长则不能下官长为宰相则不能下天下之贤甚则至于徇私意义理都丧也只为病根不去随所居所接而长人须一事事消了病则义理常胜【后世小学既废父母爱逾于礼恣之骄惰而莫为禁止病根既立随寓随长卒至尽失其良心盖有自来学者所当察其病源力加克治则旧习日消而道心日长矣】

　　近思录卷五
　　钦定四库全书
　　近思录卷六　　　　　宋朱子吕祖谦同编
　　叶采集解
　　家道【凡二十二条】
　　此卷论齐家盖克己之功旣至则施之家而家可齐矣
　　伊川先生曰弟子之职力有余则学文不修其职而学非为己之学也【经解说见论语　为弟为子者其职在于孝弟而已行之有余力而后可学诗书六艺之文职有未尽而急于学文则是徒欲人之观美非为己之学也】
　　孟子曰事亲若曽子可也未尝以曽子之孝为有余也盖子之身所能为者皆所当为也【易传下同○师卦九二传可者仅足而无余之称竭其所当为无过外也】
　　干母之蛊不可贞子之于母当以柔巽辅导之使得于义不顺而致败蛊则子之罪也【蛊卦九二传干治也蛊事之弊也人子事亲皆当以承顺为主使事得于理而已然妇人柔暗有难以遽晓尤当以柔巽行之比之事父又有间矣但为矫拂而反害其所治之事则子之过也】从容将顺岂无道乎若伸已刚阳之道遽然矫拂则伤恩所害大矣亦安能入乎在乎屈己下意巽顺将承使之身正事治而已刚阳之臣事柔弱之君义亦相近【以刚直之资遽为矫拂内则伤恩而有害天伦之重外则败事而卒废干蛊之功刚阳之臣事柔弱之君若孟子于齐宣王诸葛孔明于蜀后主是也】
　　蛊之九三以阳处刚而不中刚之过也故小有悔然在巽体不为无顺顺事亲之本也又居得正故无大咎然有小悔已非善事亲也【九爻阳而三位刚位又不中刚过乎中者也事亲而过刚不能无悔矣然蛊之下卦为巽巽者顺也又阳爻居阳位居得其正则亦不至大过故无大咎也但谓之小悔则于事亲之道已非尽善者矣】
　　正伦理笃恩义家人之道也【家人卦彖传正伦理则尊卑之分明笃恩义则上下之情合二者并行而后处家之道得矣然必以正伦理为先未有伦理不正而恩义可笃者也】
　　人之处家在骨肉父子之间大率以情胜礼以恩夺义惟刚立之人则能不以私爱失其正理故家人卦大要以刚为善【家人卦六二传相亲附犹骨之于肉】
　　家人上九爻辞谓治家当有威严而夫子又复戒云当先严其身也威严不先行于己则人怨而不服【上九威如终吉象曰威如之吉反身之谓也所贵治家之威者非徒绳治之严盖必正己为本使在我持身谨严而无少纵弛则家人自然有所严惮而不敢逾越有所观感而率归于正凡御下之道皆然齐家本于修身则尤为切近】归妹九二守其幽贞未失夫妇常正之道世人以媟狎为常故以贞静为变常不知乃常久之道也【正静乃相处可久之道媟狎则玩侮乖离所自生】
　　世人多愼于择壻而忽于择妇其实壻易见妇难知所系甚重岂可忽哉【遗书下同】
　　人无父母生日当倍悲痛更安忍置酒张乐以为乐若具庆者可矣【具庆谓父母俱存】
　　问行状云尽性至命必本于孝弟不识孝弟何以能尽性至命也伊川曰后人便将性命别作一般说了性命孝弟只是一统底事就孝弟中便可尽性至命【伊川先生所作明道先生行状孝弟者人道之本百行之原仁民爱物皆由是推之人能尽孝弟之道扩而充之至于极致则可以尽性至命矣　朱子曰此与孝弟也者其为仁之本与一意又曰若是圣人如舜之孝王季之友便是尽性至命事】如洒扫应对与尽性至命亦是一统底事无有本末无有精粗却被后来人言性命者别作一般高逺说故举孝弟是于人切近者言之【天下无理外之事亦无事外之理即其末而本已存即其粗而精实具本末精粗非二致也】然今时非无孝弟之人而不能尽性至命者由之而不知也【今之孝弟者未必能尽性至命盖行不着习不察故亦不能扩充之以抵作圣之极功】
　　问第五伦视其子之疾与兄子之疾不同自谓之私如何伊川曰不待安寝与不安寝只不起与十起便是私也父子之爱本是公才着些心做便是私也【后汉第五伦传或问伦曰公有私乎对曰吾兄子尝病一夜十起退而安寝吾子有疾虽不省视而竟夕不眠若是者岂可谓无私乎人知安寝与不眠为私爱其子而不知十起与不起亦私意也盖事事物物各有自然之理不容安排父子之爱天性今子疾不视而十起于兄子岂人情哉着意安排卽是私矣】又问视己子与兄子有间否曰圣人立法曰兄弟之子犹子也是欲视之犹子也【视兄弟之子亦如己子】又问天性自有轻重疑若有间然曰只为今人以私心看了孔子曰父子之道天性也此只就孝上说故言父子天性若君臣兄弟宾主朋友之类亦岂不是天性只为今人小看却不推其本所由来故尔己之子与兄之子所争几何是同出于父者也只为兄弟异形故以兄弟为手足人多以异形故亲己之子异于兄弟之子甚不是也又问孔子以公冶长不及南容故以兄之子妻南容以己之子妻公冶长何也曰此亦以己之私心看圣人也凡人避嫌者皆内不足也圣人至公何更避嫌凡嫁女各量其才而求配或兄之子不甚美必择其相称者为之配己之子美必择其才美者为之配岂更避嫌耶若孔子事或是年不相若或时有先后皆不可知以孔子为避嫌则大不是如避嫌事贤者且不为况圣人乎【圣人所为至公无私安行乎天理何嫌之可避凡人避嫌者皆内有不足而不能自信者也】
　　问孀妇于理似不可取如何伊川曰然凡取以配身也若取失节者以配身是己失节也【妇人从一而终者也再嫁为失节】又问或有孤孀贫穷无托者可再嫁否曰只是后世怕寒饿死故有是说然饿死事极小失节事极大【饿死事极小所恶有甚于死也】
　　病卧于牀委之庸医比之不慈不孝事亲者亦不可不知医【外书下同】
　　程子葬父使周恭叔主客客欲酒恭叔以告先生曰勿陷人于恶【周行已字恭叔临丧饮酒非礼也】
