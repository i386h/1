<!-- { "loadSidebar": true } -->
　　伊川先生曰当世之务所尤先者有三一曰立志二曰责任三曰求贤今虽纳嘉谋陈善算非君志先立其能听而用之乎君欲用之非责任宰辅其孰承而行之乎君相恊心非贤者任职其能施于天下乎此三者本也制于事者用也三者之中复以立志为本所谓立志者至诚一心以道自任以圣人之训为可必信先王之治为可必行不狃滞于近规不迁惑于众口必期致天下如三代之世也【立志笃实而逺大则不胶于浅近不惑于流俗】
　　比之九五曰显比王用三驱失前禽伊川易传曰人君比天下之道当显明其比道而已如诚意以待物恕己以及人发政施仁使天下防其惠泽是人君亲比天下之道也如是天下孰不亲比于上【积诚实之意以待物推爱己之心以及人发政施仁公平正大羣心自然豫附人君显比天下之道也】若乃暴其小仁违道干誉欲以求天下之比其道亦己狭矣其能得天下之比乎【暴小惠以市私恩违正道以干虚誉以是求比则非显比矣】王者显明其比道天下自然来比来者抚之固不煦煦然求比于物若田之三驱禽之去者从而不追来者则取之也此王道之大所以其民皥皥而莫知为之者也【煦煦日出微温之貌礼夫子不合围盖搜田之时围于三面前开一路来者取之去者不追亦犹王者显明比道初不执小惠以求人之比也皥皥广大自得之意】非惟人君比天下之道如此大率人之相比莫不然以臣于君言之竭其忠诚致其才力乃显其比君之道也用之与否在君而已不可阿谀逢迎求其比己也在朋友亦然修身诚意以待之亲己与否在人而已不可巧言令色曲从苟合以求人之比己也于乡党亲戚于众人莫不皆然三驱失前禽之义也【易传下同】
　　古之时公卿大夫而下位各称其德终身居之得其分也位未称德则君举而进之士修其学学至而君求之皆非有预于己也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣【履卦象曰君子以辨上下定民志上之人不度其德而制爵位则庶士以至公卿日志于尊荣不明其分而立品节则农工商贾日志于富侈贵贱竞趋而心欲无穷此乱之所由生也】
　　泰之九二曰包荒用冯河伊川易传曰人情安肆则政舒缓而法度废弛庶事无节治之之道必有包含荒秽之量则其施为寛裕详密革事理而人安之若无含之度有忿疾之心则无深逺之虑有暴扰之患深弊未去而近患己生矣故在包荒也【当泰之盛上下安肆政令舒缓而不振法度废弛而不立庶事泛溢而无节未可以亟正骤起之也必有包含荒秽之量而后见于施为者寛裕而不迫详密而不疎不迫不疎则弊可革事可理而人且安之矣或者见其百度慢弛不能含忍而遽怀忿疾之心则不暇详密何有深逺之虑不能寛裕宁免暴扰之忧无深逺之虑则深弊未易革有暴扰之忧则近患己生矣】自古泰治之世必渐至于衰替盖由狃习安逸因循而然自非刚断之君英烈之辅不能挺特奋发以革其弊也故曰用冯河【治泰之道虽不容峻迫然人情玩肆因循苟且渐已陵夷苟非一人刚断宰辅英烈则亦未能挺持自立奋发有为而作新积弊也无舟渡河曰冯谓必用冯河之勇也】或疑上云包荒则是包含寛容此云用冯河则是奋发改革似相反也不知以含容之量施刚果之用乃圣贤之为也【有含容之量则刚果不至于疎廹有刚果之用则含容不至于委靡二者相资而后治泰之道可成也】观盥而不荐有孚颙若伊川易传曰君子居上为天下之表仪必极其庄敬如始盥之初勿使诚意少散如旣荐之后则天下莫不尽其孚诚颙然瞻仰之矣【盥者祭祀之始盥洗之时也荐者献腥献熟之时也方盥之初人心精纯严肃既荐之后则礼仪繁缛人心渐散故为人上者必外庄内敬常如始盥之时则天下之人莫不诚信其上颙颙然仰望之矣】
　　凡天下至于一国一家至于万事所以不和合者皆由有间也无间则合矣以至天地之生万物之成皆合而后能遂凡未合者皆为有间也若君臣父子亲戚朋友之间有离贰怨隙者盖谗邪间于其间也去其间隔而合之则无不和且治矣噬嗑者治天下之大用也【噬嗑卦传天地有间则气不通而生化莫遂人伦有间则情不通而恩义日睽颐中有物曰噬嗑噬而合之所以去间也有治天下之大用焉】
　　大畜之六五曰豮豕之牙吉伊川易传曰物有总摄事有机防圣人操得其要则视亿兆之心犹一心道之斯行止之则戢故不劳而治其用若豮豕之牙也【得其要防则视繁犹简令行而禁止矣】豕刚躁之物若强制其牙则用力劳而不能止若豮去其势则牙虽存而刚躁自止君子法豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动苟不知敎而廹于饥寒虽刑杀日施其能胜亿兆利欲之心乎圣人则知所以止之之道不尚威刑而修政敎使之有农桑之业知廉耻之道虽赏之不窃矣【圣人所以制强暴者盖亦察其机要而治其本原则人自服矣如所谓止盗之法是也非若后世权谋之术执其要害以御人之谓也】
　　解利西南无所徃其来复吉有攸往夙吉伊川易传曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其宜也【文王八卦方位坤居西南维故西南为坤大难初解与民休息之意】既解其难而安平无事矣是无所往也则当修复治道正纪纲明法度进复先代明王之治是来复也谓反正理也自古圣王救难定乱其始未暇遽为也既安定则为可久可继之治自汉以下乱既除则不复有为姑随时维持而已故不能成善治盖不知来复之义也【大难既解虽已安平而无所事然兴废举坠修复治道以为久安长治之计者不容苟且而遂已也】有攸往夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也【张柬之等不杀武三思及其势复成乃欲除之则亦晩矣】
　　夫有物必有则父止于慈子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已【艮卦彖传事物各有天然之则圣人非能为物作则但处之各当其则而已】兑说而能贞是以上顺天理下应人心说道之至正至善者也【兑卦彖曰说以利贞是以顺乎天而应乎人】若夫违道以干百姓之誉者苟说之道违道不顺天干誉非应人苟取一时之说耳非君子之正道君子之道其说于民如天地之施感之于心而说服无斁【道出于天违道则非顺天矣誉出于人干誉则非应人矣】天下之事不进则退无一定之理济之终不进而止矣无常止也衰乱至矣盖其道已穷极也圣人至此奈何曰惟圣人为能通其变于未穷不使至于极尧舜是也故有终而无乱【旣济彖曰终止则乱其道穷也盛止必衰者天下之常势有盛无衰者圣人之常道常人苟安于既济乃衰乱之所由生圣人通变于未穷故有终而无乱易大传曰尧舜氏作通其变使民不倦是也】
　　为民立君所以养之也养民之道在爱其力民力足则生养遂生养遂则敎化行而风俗美故为政以民力为重也春秋凡用民力必书其所兴作不时害义固为罪也虽时且义必书见劳民为重事也后之人君知此义则知愼重于民力矣【春秋书不时者如隐公七年夏城中丘之类书时者如桓十六年冬城向之类书不义者如庄二十三年丹桓宫楹之类书义者如庄元年筑王姬之馆之类】然有用民力之大而不书者为敎之意深矣僖公修泮宫复閟宫非不用民力也然而不书二者复古兴废之大事为国之先务如是而用民力乃所当用也人君知此义知为政之先后轻重矣【经说下同○泮半也诸侯之学乡射之宫其东西南方有水形如半璧以其半于天子之辟雍故曰泮宫也閟闭也幽阴之义宫庙也毛氏曰先妣姜嫄之庙孟仲子曰是禖宫也泮宫者所以敎育贤材閟宫者所以尊事祖先二者皆为国之先务以是而用民力故无议焉】
　　治身齐家以至平天下者治之道也建立治纲分正百职顺天时以制事至于创制立度尽天下之事者治之法也圣人治天下之道唯此二端而已【道者治之本法者治之具不可偏废然亦必本之立而后其具可举也】
　　明道先生曰先王之世以道治天下后世只是以法把持天下【遗书下同○先王治天下以仁义为主法固在其中后世把持法令以控制天下而法亦非先王之法矣】
　　为政须要有纪纲文章先有司乡官读法平价谨权量皆不可阙也【大曰纲小曰纪文章谓文法章程也有司众职也必先正有司而后考其成防其要乡官如党正族师闾胥比长之属读法如州长于正月之吉及岁时祭祀各属其州之民而读法以考其德行道艺而劝之以纠其过恶而戒之是也平价如贾师各掌其次之货贿之治辨其物而均平之展其成而奠其价之类是也权五铢两斤钧石也量五龠合升斗斛也】人各亲其亲然后能不独亲其亲【使人各亲其亲则亲亲之道公于天下】仲弓曰焉知贤才而举之子曰举尔所知尔所不知人其舍诸便见仲弓与圣人用心之大小推此义则一心可以丧邦一心可以兴邦只在公私之间耳【仲弓欲以一人之知举天下之贤故疑其不足夫子则因天下之贤举天下之贤惟见其有余用心之公私小大如此推其极致则一可以丧邦一可以兴邦】
　　治道亦有从本而言亦有从事而言从本而言惟是格君心之非正心以正朝廷正朝廷以正百官若从事而言不救则已若须救之必须变大变则大益小变则小益【论治本则正君而国定矣就事而言则必有大更革然后能救积然要以格君心为本】
　　唐有天下虽号治平然亦非尽善之道三纲不正无君臣父子夫妇其原始于太宗也故其后世子弟皆不可使君不君臣不臣故藩鎭不宾权臣跋扈陵夷有五代之乱【太宗以智力劫持取天下其于君臣父子之义有亏闺门之间又有慙德三纲皆已不正是以后世子孙气习相传纲常陵夷而不可止宗使肃宗至灵武则自立称帝使永王璘使江南则反君臣之道不正遂使藩鎭割据于外阉竖擅专于内驯致五季之极乱也】汉之治过于唐汉大纲正唐万目举本朝大纲正万目亦未尽举【大纲谓纲常唐之治目若世业若府兵若租庸调若省府其区画法制略仿先王之遗意故亦足以维持天下】
　　敎人者养其善心而恶自消治民者导之敬让而争自息【外书下同○道之以德齐之以礼】
