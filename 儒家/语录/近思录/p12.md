<!-- { "loadSidebar": true } -->
　　五经之有春秋犹法律之有防例也律令唯言其法至于防例则始见其法之用也【律令者立法以应事防例者因事以用法】学春秋亦善一句是一事是非便见于此此亦穷理之要然他经岂不可以穷理但他经论其义春秋因其行事是非较着故穷理为要【较判别也春秋一句为一事故是非易决又考其事迹而是非易明故于穷理为要】甞语学者且先读论语孟子更读一经然后看春秋先识得个义理方可看春秋【更读一经如下文所论中庸春秋虽于穷理为要然又须义理通明然后能察人事得失之机识圣人裁制之权】春秋以何为准无如中膺欲知中庸无如权须是时而为中若以手足腁胝闭戸不出二者之间取中便不是中若当手足腁胝则于此为中当闭户不出则于此为中【春秋之权衡即中庸之时中也若于禹顔之间取中则当洪水之时不躬乎胼胝之劳在陋巷之时不安乎箪瓢之乐皆失乎时中矣】权之为言秤锤之义也何物为权义也时也只是説得到义义以上更难説在人自看如何【义者所以处时措之宜所谓权也义以上则圣人之妙用未易以言尽也】
　　春秋传为按经为防【本注程子又云某年二十时看春秋黄□偶问某如何看某答曰以传考经之事迹以经别传之真伪】
　　凡读史不徒要记事迹须要识其治乱安危兴废存亡之理且如读髙帝纪便须识得汉家四百年终始治乱当如何是亦学也【观髙祖寛大长者能用三杰则知汉所以得天下观其入闗除秦苟法则知汉所以立四百年基业观伪游云梦则知诸侯王次第而叛观系萧相国狱则知汉之大臣多不保终如此之类皆致知之方也】
　　先生每读史到一半便掩卷思量料其成败然后却看有不合处又更精思其间多有幸而成不幸而败今人只见成者便以为是贬者便以为非不知成者煞有不是败者煞有是底
　　读史须见圣贤所存治乱之机贤人君子出处进退便是格物【机谓治忽动于防防者】
　　元祐中客有见伊川者几案间无他书惟印行唐鉴一部先生曰近方见此书三代以后无此议论【外书○范祖禹字淳夫按外书又云范淳夫甞与伊川论唐事及为唐鉴尽用先生之説先生谓门人曰淳夫乃能相信如此】横渠先生曰序卦不可谓非圣人之蕴今欲安置一物犹求审处况圣人之于易其间虽无极至精义大槩皆有意思观圣人之书须遍布细宻如是大匠岂以一斧可知哉【横渠易説】
　　天官之职须襟怀洪大方看得葢其规模至大若不得此心欲事事上致曲穷究凑合此心如是之大必不能得也【周建六官而天官冢宰统理邦国内外之政小大之事无所不总若非心量广大何以包举四海综理百职今无此心量但欲毎事委曲穷究必不能周悉通贯之矣】释氏锱铢天地可谓至大然不甞为大则为事不得若畀之一钱则必乱矣【释氏论性极广大然不可以理事其体用不相涉也如此】又曰太宰之职难看葢无许大心胷包罗记得此复忘彼其混混天下之事当如捕龙蛇抟虎豹用心力看方可其他五官便易看止一职也【语録下同】
　　古人能知诗者惟孟子为其以意逆志也夫诗人之志至平易不必为艰崄求之今以艰崄求诗则已丧其本心何由见诗人之志【人情不相逺以己之意迎彼之志是为得之诗以感遇而发于人情之自然本为平易今以艰崄之心求诗则已失吾心之自然矣而何以见诗人之心】诗人之情性温厚平易老成本平地上道着言语今须以﨑岖求之先其心已狭隘了则无由见得诗人之情本乐易只为时事拂着他乐易之性故以诗道其志【诗人之情性温厚而无刻薄平易而无艰崄老成而无轻躁若以崎岖狭隘之心安能见诗人寛平广大之意】
　　尚书难看葢难得胷臆如此之大只欲解义则无难也【朱子曰他书却有次第尚书只合下便大如尧典克明峻徳以亲九族至黎民于变时雍展开是大小大分命羲和定四时成嵗便是心中包一个三百六十五度四分度之一底天方见得恁地若不得一个大底心胷如何看得】
　　读书少则无由考校得义精葢书以维持此心一时放下则一时徳性有懈读书则此心常在不读书则终看义理不见【读书不多则见义不精然读书者又所以维持此心使无放逸也故读书则心存心存则理得】
　　书须成诵精思多在夜中或静坐得之不记则思不起但通贯得大原后书亦易记【朱子曰书须成诵少问不知不觉自然触发晓得葢一段文义横在心下自是放不得必晓得而后已今人所以记不得思不去心下若存若亡皆不精不熟之故也又曰横渠作正防时或夜里黙坐彻晓他直是恁地勇方做得】所以观书者释己之疑明己之未达每见每知新益则学进矣于不疑处有疑方是进矣【每见是书而每加新孟则学进矣然学固足以释疑而学亦贵于有疑葢疑则能思思则能得于无疑而有疑则察理宻矣】
　　六经须循环理防义理尽无穷待自家长得一格则又见得别
　　如中庸文字辈直须句句理防过使其言互相发明春秋之书在古无有乃仲尼所自作惟孟子能知之非理明义精殆未可学先儒未及此而治之故其説多凿【孟子论春秋皆发明圣人之大旨举春秋之纲领后人未及于理明义精而揣摩臆决故其説多凿】















　　近思录卷三
　　钦定四库全书
　　近思録卷四　　　　　宋朱子吕祖谦同编
　　叶采集解
　　存养【凡七十条】
　　此卷论存养葢穷格之虽至而涵养之不足则其知将日昏而亦何以为力行之地哉故存养之功实贯乎知行而此卷之编列乎二者之间也
　　或问圣可学乎濂溪先生曰可有要乎曰有请问焉曰一为要一者无欲也无欲则静虚动直静虚则明明则通动直则公公则溥明通公溥庶矣乎【通书○一者统一而不杂也湛然无欲心乃纯一静而所存者一人欲消尽故虚虚则生明而能通天下之理动而所存者一天理流行故直直则大公而能周天下之务动静惟一明通公溥庶防作圣之功用○朱子曰此章之旨最为要切学者能深玩而力行之则有以知无极之真两仪四象之本皆不外乎此心而曰用间自无别用力处矣】
　　伊川先生曰阳始生甚防安静而后能长故复之象曰先王以至日闭闗【易传下同○朱子曰一阳初复阳气甚防不可劳动故当安静以养防阳如人善端方萌正欲静以养之方能盛大○愚谓天人之气流通无间至日闭闗财成辅相之道于是见矣】动息节宣以养生也饮食衣服以养形也威仪行义以养徳也推己及物以养人也【頣卦传威仪见于容貎行义着于事叶】慎言语以养其徳节饮食以养其体事之至近而所系至大者莫过于言语饮食也【颐卦象传言语不谨则败徳饮食无度则病身】震惊百里不丧匕鬯临大震惧能安而不自失者惟诚敬而已此处震之道也【震卦彖传七以载实鬯秬酒也雷震惊百里可谓震矣而奉祀者不失其匕鬯诚敬尽于祀事则虽震而不为惊也是知君子当大患难大恐惧处之安而不自失者惟存诚笃至中有所主则威震不足以动之矣】
　　人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安【艮卦彖传不见可欲则心不乱然非屏视聴也葢不牵于欲则无私邪之见耳○朱子曰即非礼勿视聴言动之意】不获其身不见其身也谓忘我也无我则止矣不能无我无可止之道【朱子曰外既无非礼之视聴言动则内自不见有私己之欲矣】行其庭不见其人庭除之间至近也在背则虽至近不见谓不交于物也【不交于物非絶物也亦谓中有所主不诱于外物之交也○朱子曰奸声乱色不留聪明淫乐慝礼不接心术惰慢邪僻之气不设于身体是也】外物不接内欲不萌如是而止乃得止之道于止为无咎也【内欲不萌不获其身也外物不接不见其人也人已两忘内外各定是动静之间各得其所止何咎之有】
　　明道先生曰若不能存养只是説话【遗书下同○徒事问辨而不加存养口耳之学也】
　　圣贤千言万语只是欲人将已放之心约之使反复入身来自能寻向上去下学而上达也【圣贤垂训多端求其指归则不过欲存此心而己心不外驰则学问日进于髙明矣○朱子曰孟子求放心乃开示要切之言程子又发明之曲尽其防学者宜服膺而勿失也】
　　李龥问每常遇事即能知操存之意无事时如何存养得熟明道曰古之人耳之于乐目之于礼左右起居盘盂几杖有铭有戒动息皆有所养今皆废此独有理义之养心耳但存此涵养意久则自熟矣敬以直内是涵养意【李龥字端伯程子门人也义理养心本兼动静但此答无事时如何存养得熟故曰但存涵养意久则自熟敬则心存于中无所越逸即涵养之意】
　　吕与叔甞言患思虑多不能驱除明道曰此正如破屋中御宼东面一人来未逐得西面又一人至矣左右前后驱逐不暇葢其四面空疎盗固易入无縁作得主定又如虚器入水水自然入若以一器实之以水置之水中水何能入来葢中有主则实实则外患不能入自然无事【诚存则邪自闲矣】
　　邢和叔言五曹常须爱养精力精力稍不足则倦所临事皆勉强而无诚意接宾客语言尚可见况临大事乎【邢恕字和叔】
　　明道先生曰学者全体此心学虽未尽若事物之来不可不应但随分限应之虽不中不逺矣【体犹体干全体谓全主宰以为应酬之本心存而理得虽有不中于理亦不逺矣】
　　居处恭执事敬与人忠此是彻上彻下语圣人元无二语【説见论语○恭者敬之形于外者也平居之时斋荘严肃俨然于容貎而已及夫执事而敬主于事与人而忠推于人自始学以至成徳皆不外此但勉强与安行之异耳】
　　伊川先生曰学者须敬守此心不可急迫当栽培深厚涵泳于其间然后可以自得但急迫求之只是私己终不足以达道【养心莫善于持敬然不可执持太迫反成私意于道却有碍】
　　明道先生曰思无邪毋不敬只此二句循而行之安得有差有差者皆由不敬不正也【诗鲁颂曰思无邪曲礼曰毋不敬心存乎中而邪念不作则见之所行自无差失○朱子曰思无邪是心正意诚毋不敬是正心诚意】
　　今学者敬而不自得又不安者只是心生【持敬而无自得之意又为之不安者但存心未熟之故】亦是太以敬来做事得重此恭而无礼则劳也恭者私为恭之恭也礼者非体之礼是自然底道理也只恭而不为自然底道理故不自在也须是恭而安【作意太过勉强以为恭而不知礼本自然是以劳而不安也私为恭者作意以为恭而非其公行者也非体之礼谓非升降揖逊之仪铺筵设几之文葢自然安顺之理】今容貎必端言语必正者非是道独善其身要人道如何只是天理合如此本无私意只是个循理而已【私意谓矫饰作为之意循理则顺乎自然尽乎当然何不安之有】
　　今志于义理而心不安乐者何也此则正是剩一个助之长虽则心操之则存舍之则亡然而持之太甚便是必有事焉而正之也亦须且恁去【有志问学而作意太迫则有助长欲速之患○朱子曰正预期也春秋传曰战不正胜是也説见孟子】如此者只是徳孤徳不孤必有邻到徳盛后自无窒碍左右逢其原也【孤谓寡特而无辅也涵养未充义理单薄故无自得之意及徳盛而不孤则胷中无滞碍左右逢其原沛然有余裕又何不安乐之有】
