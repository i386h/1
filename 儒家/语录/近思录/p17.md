<!-- { "loadSidebar": true } -->
　　买乳婢多不得已我不能自乳必使人然食己子而杀人之子非道必不得已用二子乳食三子足备他虞或乳母病且死则不为害又不为己子杀人之子但有所费若不幸致误其子害孰大焉【幼吾幼以及人之幼其虑之周盖如此】先公太中讳珦字伯温前后五得任子以均诸父子孙嫁遣孤女必尽其力所得俸钱分赡亲戚之贫者伯母刘氏寡居公奉养甚至其女之夫死公迎从女兄以归敎养其子均于子侄旣而女兄之女又寡公惧女兄之悲思又取甥女以归嫁之时小官禄薄克己为义人以为难【任子谓保任使之入仕诸父谓从父也】公慈恕而刚断平居与幼贱处惟恐有伤其意至于犯义理则不假也左右使令之人无日不察其饥饱寒燠娶侯氏侯夫人事舅姑以孝谨称与先公相待如宾客先公赖其内助礼敬尤至而夫人谦顺自牧虽小事未尝专必禀而后行仁恕寛厚抚爱诸庶不异己出从叔幼孤夫人存视常均己子治家有法不严而整不喜笞扑奴婢视小臧获如儿女【男仆曰臧女仆曰获】诸子或加呵责必戒之曰贵贱虽殊人则一也汝如是大时能为此事否先公凡有所怒必为之寛解唯诸儿有过则不掩也常曰子之所以不肖者由母蔽其过而父不知也夫人男子六人所存惟二其爱慈可谓至矣然于敎之之道不少假也才数岁行而或踣家人走前扶抱恐其惊啼夫人未尝不呵责曰汝若安徐宁至踣乎饮食常置之坐侧尝食絮羹即叱止之曰幼求称欲长当何如【絮羹调羹也礼不絮羹为其详于味也】虽使令辈不得以恶言骂之故颐兄弟平生于饮食衣服无所择不能恶言骂人非性然也敎之使然也与人争忿虽直不右曰患其不能屈不患其不能伸及稍长常使从善师友游虽居贫或欲延客则喜而为之具夫人七八岁时诵古诗曰女子不夜出夜出秉明烛自是日暮则不复出房閤既长好文而不为辞章见世之妇女以文章笔札传于人者则深以为非【文集】
　　横渠先生尝曰事亲奉祭岂可使人为之【行状○使人代为孝敬之心安在】
　　舜之事亲有不悦者为父顽母嚚不近人情若中入之性其爱恶略无害理姑必顺之【事亲以顺为主非甚不得已者固不可轻为矫拂也】亲之故旧所喜者当极力招致以悦其亲凡于父母宾客之奉必极力营办亦不计家之有无然为养又须使不知其勉强劳苦苟使见其为而不易则亦不安矣【横渠记说○所谓养志者也】
　　斯干诗言兄及弟矣式相好矣无相犹矣言兄弟宜相好不要相学犹似也人情大抵患在施之不见报则辍故恩不能终不要相学己施之而已【诗说下同○兄弟友爱尽其在我不可视报以为施兄友而弟不恭不可学弟而废其友弟恭而兄不友不可学兄而废其恭】
　　人不为周南召南其犹正墙面而立常深思此言诚是不从此行甚隔着事向前推不去盖至亲至近莫甚于此故须从此始【宜其家人而后可以敎国人不然犹正墙面隔碍而不可通行也】婢仆始至本怀勉勉敬心若到所提掇更谨则加谨慢则弃其本心便习以成性故仕者入治朝则德日进入乱朝则德日退只观在上者有可学无可学耳【语录提掇谓提起警防之也】

　　近思录卷六
　　钦定四库全书
　　近思录卷七　　　　　宋朱子吕祖谦同编
　　叶采集解
　　出处【凡三十九条】
　　此卷论出处之道盖身旣修家旣齐则可以仕矣然去就取舍惟义之从所当审处也
　　伊川先生曰贤者在下岂可自进以求于君苟自求之必无能信用之理古之人所以必待人君致敬尽礼而后徃者非欲自为尊大盖其尊德乐道之心不如是不足与有为也【易传下同○防卦彖传贤者之进将以行其道也自非人君有好贤之诚心则谏不行言不听岂足以有为哉】
　　君子之需时也安静自守志虽有须而恬然若将终身焉乃能用常也虽不进而志动者不能安其常也【需卦初九象传静退以待时而终至于失常者盖其身虽退而志则动也】
　　比吉原筮元永贞无咎伊川易传曰人相亲比必有其道苟非其道则有悔咎故必推原占决其可比者而比之所比得元永贞则无咎元谓有君长之道永谓可以常乆贞谓得正道上之比下必有此三者下之从上必求此三者则无咎也【羣然相比而不得所主苟焉为比而非可久邪媚求比而不由正皆不能无咎者也】
　　履之初九曰素履往无咎伊川易传曰夫人不能自安于贫贱之素则其进也乃贪躁而动求去乎贫贱耳非欲有为也旣得其进骄溢必矣故往则有咎【小人志在富贵故得志则骄溢】贤者则安履其素其处也乐其进也将有为也故得其进则有为而无不善【贤者素其位而行穷而在下初无贫贱之忧逹而在上将遂行道之志以是而进何咎之有】若欲贵之心与行道之心交战于中岂能安履其素乎【欲贵之心胜则必不能安行乎素位而亦卒无可行之道矣】大人于否之时守其正节不杂乱于小人之羣类身虽否而道之亨也故曰大人否亨不以道而身亨乃道否也【否卦六二传身之否亨由乎时道之否亨由乎我大人者身有否而道无否也盖否之时小人羣集君子不入其党身则否矣然直道而行无所挠屈道则亨也】
　　人之所随得正则逺邪从非则失是无两从之理随之六二苟系初则失五矣故象曰弗兼与也所以戒人从正当专一也【随六二与九五为正应然下比初九苟随私昵必失正应】
　　君子所贵世俗所羞世俗所贵君子所贱故曰贲其趾舍车而徒【君子所贵者行义也世俗所贵者势位也贲之初九所贲在下故为趾为徒行世俗以失势位为羞君子以得行义为荣】
　　蛊之上九曰不事王侯髙尚其事象曰不事王侯志可则也伊川易传曰士之自高尚亦非一道有怀抱道德不偶于时而高洁自守者【伊尹耕于莘野太公钓于渭滨之时是也】有知止足之道退而自保者【张良疏广之类是也】有量能度分安于不求知者【徐孺子申屠蟠之类是也】有清介自守不屑天下之事独洁其身者【严陵周党之类是也】所处虽有得失小大之殊皆自高尚其事者也象所谓志可则者进退合道者也【四者虽处心有大小处义有得失要皆能高尚其事者若蛊上九阳刚之才超然斯世之表象谓其志可则者盖指怀抱道德进退合义者言也】
　　遯者阴之始长君子知微故当深戒而圣人之意未便遽己也故有与时行小利贞之敎【艮上干下为遯二隂初长固所当戒然干刚在上九五六二中正而应君子于此犹可与时消息不一于遯虽未能大正尚幸其小有可正也】圣贤之于天下虽知道之将废岂肯坐视其乱而不救必区区致力于未极之间强此之衰难彼之进图其暂安苟得为之孔孟之所屑为也王允谢安之于汉晋是也【强此之衰扶君子之道未尽消难彼之进抑小人之道未骤长】
　　明夷初九事未显而处甚艰非见防之明不能也如是则世俗孰不疑怪然君子不以世俗之见怪而迟疑其行也若俟众人尽识则伤己及而不能去矣【离下坤上明夷离明坤地也明入地中伤明也初九伤犹未显而爻之象曰君子于行三日不食盖知防而去之速处人之所难而不疑也楚王戊不设醴酒而穆生去之曰不去楚人将钳我于市当时虽申公之贤犹以为过其后申公受胥靡之辱至是欲去而不得矣】
　　晋之初六在下而始进岂遽能深见信于上苟上未见信则当安中自守雍容寛裕无急于求上之信也苟欲信之心切非汲汲以失其守则悻悻以伤于义矣故曰晋如摧如贞吉罔孚裕无咎【在下则势疎始进则交浅上未见信惟当安于守正寛以待人岂可求其信也求信之急则必汲汲以失其贞正之守求信愈急人愈不信则必悻悻以伤其事上之义晋之初六未敢必于进也进而复退得正则吉未敢必人之信也寛裕以待之则无咎矣】然圣人又恐后之人不达寛裕之义居位者废职失守以为裕故特云初六裕则无咎者始进未受命当职任故也若有官守不信于上而失其职一日不可居也【卦之初为无位晋之始未当职任故寛裕以待其自信可也苟有官守不见信于上必将废职失守急去可也岂容寛裕以处之哉】然事非一槩久速唯时亦容有为之兆者【兆几微之见君子知几则可久可速不失其时矣】
　　不正而合未有久而不离者也合以正道自无终睽之理故贤者顺理而安行智者知几而固守【睽卦六三传贤者顺是理之当然安而行之智者知其几之必然固而守之皆谓必以正道而后合者】
　　君子当困穷之时既尽其防虑之道而不得免则命也当推致其命以遂其志知命之当然也则穷塞祸患不以动其心行吾义而已【困卦象曰君子以致命遂志推致其命知其当然而不可免则无所挠惧而能遂其为义之志矣盖命者出乎气数而不可易义者在我裁制而不可违彼已定之祸福虽忧惧而何益行吾义而已】苟不知命则恐惧于险难陨获于穷戹所守亡矣安能遂其为善之志乎【陨获犹顚隮也】
　　寒士之妻弱国之臣各安其正而已苟择势而从则恶之大者不容于世矣【困卦九四传】
　　井之九三渫治而不见食乃人有才智而不见用以不得行为忧恻也盖刚而不中故切于施为异乎用之则行舍之则藏者矣【九三阳刚而处下卦之上在井则已渫治而可食矣然而无得于五故不见食爻位刚而不中切于施为故忧恻异乎圣贤视用舍为行藏防然不以累其心者矣】
　　革之六二中正则无偏蔽文明则尽事理应上则得权势体顺则无违悖时可矣位得矣才足矣处革之至善者也必待上下之信故已日乃革之也【六二居中得正下卦为离故曰文明二与五应故曰应上爻位皆柔故曰体顺时当变革则时可矣居中应上则位得矣文明体顺则才足矣是处革之至善者然必待上下尽信而后革故辞曰已日乃革之谨之至也】如二之才德当进行其道则吉而无咎也不进则失可为之时为有咎也【革固不可遽然当其时处其位有其才岂容自己故辞曰征吉无咎】
　　鼎之有实乃人之有才业也当愼所趋向不愼所往则亦陷于非义故曰鼎有实愼所之也【抱负才业急于有为每不暇谨持所向则反为才业累矣如苟彧之类是也】
　　士之处高位则有拯而无随在下位则有当拯有当随有拯之不得而后随【艮卦六二传在上位者当以正君定国为己任故有拯而无随在下位者职守所在是当拯也职所不及是当随也又有拯之不得而后随者如孔子尝从大夫之列故请讨陈恒然不在其位则亦随之而已】
　　君子思不出其位位者所处之分也万事各有其所得其所则止而安若当行而止当速而久或过或不及皆出其位也况逾分非据乎【艮卦象传位者所处当然之分也处之不逾其分是不出其位也所谓止者当其分而已苟当行而止当速而久或过或不及皆为出位而非得其止者也况逾越常分据非所据者又出位之尤者也】
　　人之止难于久终故节或移于晩守或失于终事或废于久人之所同患也艮之上九敦厚于终止道之至善也故曰敦艮吉【人之止易于暂而难于久易于始而难于终艮之上九止之终也止道愈厚是以吉也】
　　中孚之初九曰虞吉象曰志未变也伊川易传曰当信之始志未有所从而虞度所信则得其正是以吉也志有所从则是变动虞之不得其正矣【处卦之初未有所从则中无私系虞度所信得其正矣苟志有所系则好恶成于中是非变于外所度者牵于私意安能得其正哉】
