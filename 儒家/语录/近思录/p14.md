<!-- { "loadSidebar": true } -->
　　蘓季明问喜怒哀乐未发之前求中可否曰不可既思于喜怒哀乐未发之前求之又却是思也既思即是已发【本注云思与喜怒哀乐一般】才发便谓之和不可谓之中也【蘓昞字季明张程门人也喜怒哀乐未发谓之中发而皆中节谓之和方其未发此心湛然无所偏倚故谓之中一念才生便属已发之和矣】又问吕学士言当求于喜怒哀乐未发之前如何曰若言存养于喜怒哀乐未发之前则可若言求中于喜怒哀乐未发之前则不可【吕学士与叔也四者于未发之前可以涵养是中若有意求之则不得谓之未发】又问学者于喜怒哀乐发时固当勉强裁抑于未发之前当如何用功曰于喜怒哀乐未发之前更怎生求只平日涵养便是涵养久则喜怒哀乐发自中节【未发之前不容着力用功但有操存涵养而已】曰当中之时耳无闻目无见否曰虽耳无闻目无见然见闻之理在始得【朱子曰喜怒哀乐未发之时虽是耳无闻目无见然须是常有个主宰操持底在这里始得不然向空寂了】贤且説静时如何曰谓之无物则不可然自有知觉处【朱子曰无物字恐当作有物字】曰既有知觉却是动也怎生言静人説复其见天地之心皆以为至静能见天地之心非也复之卦下面一画便是动也安得谓之静【复者动之端也故天地之心于此可见】或曰莫是于动上求静否曰固是然最难释氏多言定圣人便言止如为人君止于仁为人臣止于敬之类是也易之艮言止之义曰艮其止止其所也人多不能止盖人万物皆备遇事时各因其心之所重者更互而出才见得这事重便有这事出若能物各付物便自不出来也【此段问答皆论喜怒哀乐未发之中此条问者乃转就动处言也止其所者动中其则而不迁也若心有所重则因重而迁物各付物而我无预焉则止其所止而心不外驰矣】或问先生于喜怒哀乐未发之前下动字下静字曰谓之静则可然静中须有物始得这里便是难处学者莫若且先理防得敬能敬则知此矣【朱子曰静中有物者只是敬则常惺惺在这里又曰静中有物只是知觉不昧或问伊川云才有知觉便是动曰若云知寒觉暖便是知觉已动今未曽着于事物但有知觉在何妨其为静不成静坐便只是瞌睡】或曰敬何以用功曰莫若主一季明曰昞甞患思虑不定或思一事未了他事如麻又生如何曰不可此不诚之本也须是习习能专一时便好不拘思虑与应事皆要求一【心不专一则言动皆无实故曰不诚之本犹学奕者一心以为鸿鹄将至则非诚于学奕也思虑者动于心应事者见于言行皆不可不主于一】
　　人于梦寐间亦可以卜自家所学之浅深如梦寐颠倒即是心志不定操存不固【朱子曰魂与魄交而成梦心在其间依旧能思虑所以做出梦若心神安定梦寐亦不至颠倒】
　　问人心所系着之事果善夜梦见之莫不害否曰虽是善事心亦是动凡事有眹兆入梦者却无害舍此皆是妄动【吉凶云为之兆见于梦者则此心之神应感之理却不为害苟无故而梦皆心妄动】人心须要定使他思时方思乃是今人都由心曰心谁使之曰以心使心则可人心自由便放去也【人心操之则在我放而不知求则任其所之以心使心非二心也体用而言之耳】
　　持其志无暴其气内外交相养也【持其志者有所守于中无暴其气者无所纵于外然中有所守则气自完外无所纵则志愈固故曰交相养】
　　问出辞气莫是于言语上用工夫否曰须是养乎中自然言语顺理若是慎言语不妄发此却可着力【曽子曰出辞气斯逺鄙倍矣中有所养而后发于外者不悖至若谨言语此亦学者所可用力但不可专于言语上用功】先生语绎曰吾受气甚薄三十而浸盛四十五十而后完今生七十二年矣校其筋骨于盛年无损也绎曰先生岂以受气之薄而厚为保生耶夫子黙然曰吾以忘生徇欲为深耻【张南轩曰若他人养生要康强只是利伊川説出来纯是天理】
　　大率把捉不定皆是不仁【外书下同○仁者心存乎中纯乎天理者也把捉不定则此心外驰理不胜欲皆是不仁】
　　伊川先生曰致知在所养养知莫过于寡欲二字【外无物欲之挠则心境凊内有涵养之素则明睿生】
　　心定者其言重以舒不定者其言轻以疾【心専而静则言不妄发发必审确而和缓浮躁者反是】
　　明道先生曰人有四百四病皆不由自家则是心须教由自家【只有此心操之在我不可任其所之也】
　　谢显道从明道先生于扶沟明道一日谓之曰尔辈在此相从只是学颢言语故其学心口不相应盍若行之请问焉曰且静坐伊川每见人静坐便叹其善学【心以静而定理以静而明朱子曰静坐则收拾得精神定道理方有凑泊处】
　　横渠先生曰始学之要当知三月不违与日月至焉内外宾主之辨使心意勉勉循循而不能已过此防非在我者【文集○仁犹人之安宅也居之三月而不违者是在内而为主也其违也暂而已日月至焉者是在外而为宾也其至也暂而已过此谓三月不违以上大而化之之事非可以勉强而至矣故曰非在我者○朱子曰不违仁者仁在内而为主然其未熟亦有时而出于外日月至焉者仁在外而为宾虽有时入于内而不能久也愚按前説则是已不违乎仁后説是仁不违乎已虽似不同其实则一也】
　　心清时少乱时常多其清时视明聴聪四体不待羁束而自然恭谨其乱时反是如此何也葢用心未熟客虑多而常心少也习俗之心未去而实心未完也【心者耳目四肢之主天君澄肃则视明聴聪四体自然从令若存心于道者未熟则客虑足以胜其本心习俗足以夺其诚意○朱子曰横渠大段用工夫来説得更精切又曰客虑是泛泛底思虑习俗之心是从来习染偏胜之心实心是义理之心】人又要得刚太柔则入于不立亦有人生无喜怒者则又要得刚刚则守得定不囘进道勇敢载则比他人自是勇处多【语録下同○刚则守之固行之决故足以进于道柔懦委靡必不能有立矣】
　　戏谑不惟害事志亦为气所流不戏谑亦是持气之一端【朱子曰横渠学力絶人尤勇于改过独以戏为无伤一日忽曰凡人之过犹有出于不知而为之者至戏则皆有心为之也其为害尤甚遂作东铭】
　　正心之始当以己心为严师凡所动作则知所惧如此一二年守得牢固则自然心正矣【视心如严师则知所敬畏而邪僻之念不作】
　　定然后始有光明若常移易不定何求光明易大抵以艮为止止乃光明故大学定而至于能虑人心多则无由光明【易説下同○此心静定而明生焉水之止者可鉴而流水不可鉴亦是理也】
　　动静不失其时其道光明学者必时其动静则其道乃不蔽昧而明白今人从学之久不见进长正以莫识动静见他人扰扰非闗己事而所修亦废由圣学观之防防悠悠以是终身谓之光明可乎【艮卦彖辞动静各有其时然学者多失于不当动而动因循废学终何光明之有】
　　敦笃虚静者仁之本不轻妄则是敦厚也无所系阂昏塞则是虚静也此难以顿悟苟知之须久于道实体之方知其味夫仁亦在乎熟之而已【孟子説○阂闭碍也言动轻妄而不敦笃则此心外驰非仁也有所系阂昏塞而不虚静则此心罔觉非仁也然必存心之久实体于己然后能深知其味】

　　近思录卷四
<子部,儒家类,近思录>
　　钦定四库全书
　　近思录卷五　　　　　宋朱子吕祖谦同编
　　叶采集解
　　克治【凡四十一条】
　　此卷论力行盖穷理旣明涵养既厚及推于行已之间尤当尽其克治之力也
　　濓溪先生曰君子干干不息于诚然必惩忿窒欲迁善改过而后至干之用其善是损益之大莫是过圣人之旨深哉【重干相继故九三曰君子终日干干言君子体干健而又健至诚不息此用干之善者也山泽为损激于忿象山之髙必惩创之溺于欲象泽之深必窒塞之此用损之大者也风雷为益迁善象风之烈则德日长改过象雷之迅则恶日消此用益之大者也○朱子曰干干不息者体也去恶进善者用也无体则用无以行无用则体无所措故以三卦合而言之或曰其字亦是莫字】吉凶悔吝生乎动噫吉一而已动可不愼乎【通书○动而得则吉失则凶悔则过失而自咎吝则私小而可羞四者一善而三恶动其可不谨乎】
　　濓溪先生曰孟子曰养心莫善于寡欲予谓养心不止于寡而存耳盖寡焉以至于无无则诚立明通诚立贤也明通圣也【遗文○朱子曰诚立谓实体安固明通则实用流行立如三十而立之立通则不惑知命而乡乎耳顺矣○或问孟子与周子之言果有以异乎曰孟子所谓欲者以耳目口鼻四肢之欲人所不能无然多而无节则为心害周子则指心之流于欲者是则不可有也所指有浅深之不同然由孟子之寡欲则可以尽周子之无欲矣】
