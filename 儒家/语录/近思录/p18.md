<!-- { "loadSidebar": true } -->
　　贤者惟知义而已命在其中中人以下乃以命处义【命者穷达夭夀出于气质有必然之数义者是非可否夲乎天理有当然之宜贤者惟知义之当然命固在其中矣中人以下于义未能眞知而安行然知命之已定则亦不敢越义以妄求故曰以命处义】如言求之有道得之有命是求无益于得知命之不可求故自处以不求【孟子所谓求之有道谓不可以苟求也得之有命谓不可以幸得也是求无益于得者谓得非可以求而遂也此言要亦为中人以下者设尔】若贤者则求之以道得之以义不必言命【遗书下同○求之必以道不枉道以求之也得之必以义不非义而受之也所求所得惟道与义而已命何足道哉○愚谓命虽定于事物之先实显于事物之后义虽因事物而有实着于应酬之时如去就辞受之间要决于义也而后命从之以显苟应事之时欲以命决之其可乎故君子求之道义而已命不必言也】
　　人之于患难只有一个处置尽人谋之后却须泰然处之有人遇一事则心心念念不肯舍毕竟何益若不防处置了放下便是无义无命也【人遇患难但当审所以处之之道所谓义也若夫处置之后在已无阙则亦安之而已成败利钝亦无如之何所谓命也或遇事而不能处是无义也或处置了而不能放下是无命也】
　　门人有居太学而欲归应乡举者问其故曰蔡人尠习戴记决科之利也先生曰汝之是心已不可入于尧舜之道矣【尠甚少也得失有命妄起计度之私是利心也故不可入尧舜之道】夫子贡之高识曷尝规规于货利哉特于丰约之间不能无留情耳且贫富有命彼乃留情于其间多见其不信道也故圣人谓之不受命有志于道者要当去此心而后可与语也【谓不能安受乎天命而有心于贫富也】
　　人苟有朝闻道夕死可矣之志则不肯一日安于所不安也何止一日须臾不能如曾子易箦须要如此乃安【朱子曰道者事物当然之理苟得闻之则生顺死安无复遗恨矣】人不能若此者只为不见实理实理者实见得是实见得非【朱子曰实理与实见不同恐记录漏字愚谓本以人心见处而言唯实见是非之理然后为实理盖理无不实但见有未实耳】凡实理得之于心自别若耳闻口道者心实不见若见得必不肯安于所不安人之一身尽有所不肯为及至他事又不然若士者虽杀之使为穿窬必不为其他事未必然至如执卷者莫不知说礼义又如王公大人皆能言轩冕外物及其临利害则不知就义理却就富贵如此者只是说得不实见及其蹈水火则人皆避之是实见得须是有见不善如探汤之心则自然别昔曽经伤于虎者他人语虎则虽三尺之童皆知虎之可畏终不似曽经伤者神色慑惧至诚畏之是实见得也【此一节反覆推明实见之理最为亲切学者要亦察理之明立志之刚知行并进豁然有悟然后所见为实见充其所见死生利害皆不足以移之矣】得之于心是谓有德不待勉强然学者则须勉强古人有捐躯陨命者若不实见得则乌能如此须是实见得生不重于义生不安于死也故有杀身成仁只是成就一个是而已【心有实见而后谓之有徳此则不待勉强学者实见有所未尽则亦勉而行之可也】孟子辨舜跖之分只在义利之间言间者谓相去不甚逺所争毫末耳义与利只是个公与私也才出义便以利言也只那计较便是为有利害若无利害何用计较利害者天下之常情也人皆知趋利而避害圣人则更不论利害惟看义当为不当为便是命在其中也【张南轩曰无所为而为之者义也有所为而为之者利也○愚谓义之与利始于毫厘之差实则霄壤之判有心于计较利害者即是人欲之私有所为而为者也不论利害惟义所在者卽是天理之公无所为而为者也圣人惟义之从固不论利害况义如是则命亦当如是又何趋避之有】
　　大凡儒者未敢望深造于道且只得所存正分别善恶识廉耻如此等人多亦须渐好
　　赵景平问伊川曰子罕言利所谓利者何利曰不独财利之利凡有利心便不可如作一事须寻自家稳便处皆利心也圣人以义为利义安处便为利【圣人处义不计其利然事当乎义处之而安乃所以为利也】如释氏之学皆本于利故便不是【释氏恶死则欲无生恶物欲乱心则灭絶人伦推其本心惟欲利已而已是贼义之大者】
　　问郉恕久从先生想都无知识后来极狼狈先生曰谓之全无知则不可只是义理不能胜其利欲之心便至如此【郉恕事见国史及语录】
　　谢湜自蜀之京师过洛而见程子子曰尔将何之曰将试敎官子不答湜曰何如子曰吾尝买婢欲试之其母怒而弗许曰吾女非可试者也今尔求为人师而试之必为此媪笑也湜遂不行
　　先生在讲筵不曽请俸诸公遂牒户部问不支俸钱户部索前任厯子先生云某起自草莱无前任厯子【先生元祐初以大臣荐除校书郎三辞不听除崇政殿说书未几除侍讲本注云旧例初入京官时用下状出给料钱厯先生不请其意谓朝廷起我便当廪人继粟庖人继肉也】遂令户部自为出券厯又不为妻求封范纯甫问其故先生曰某当时起自草莱三辞然后受命岂有今日乃为妻求封之理问今人陈乞恩例义当然否人皆以为本分不为害先生曰只为而今士大夫道得个乞字惯却动不动又是乞也因问陈乞封父祖如何先生曰此事体又别再三请益但云其说甚长待别时说【封亲与封妻事体不同显荣其亲亦人子之至情谓之不当求则不可谓之当求则先生特召与常人异故难为言也○或云若是应举得官便只当以常调自处虽陈乞封防可也朱子曰此自今常人言之如此可也然朝廷士却不当如此伊川所以难言之也但云其说甚长其意谓要当从科举法都变了乃为正耳】
　　汉策贤良犹是人举之如公孙者犹强起之乃就对【武帝初卽位招贤良文学之士是时公孙以贤良徴为博士使匈奴还报不合意乃移病免归元光五年复徴贤良文学菑川国复推上谢曰前已尝西用不能罢愿更选国人固推】至如后世贤良乃自求举尔若果有曰我心只望廷对欲直言天下事则亦可尚已若志在富贵则得志便骄纵失志则便放旷与悲愁而已
　　伊川先生曰人多说某不敎人习举业某何尝不敎人习举业也人若不习举业而望及第却是责天理而不修人事但举业既可以及第即己若更去上面尽力求必得之道是惑也
　　问家贫亲老应举求仕不免有得失之累何修可以免此伊川先生曰此只是志不胜气若志胜自无此累家贫亲老须用禄仕然得之不得为有命曰在己固可为亲奈何曰为己为亲也只是一事若不得其如命何孔子曰不知命无以为君子人苟不知命见患难必避遇得丧必动见利必趋其何以为君子
　　或谓科举事业夺人之功是不然且一月之中十日为举业余日足可为学然人不志于此必志于彼故科举之事不患妨功惟患夺志【外书○夺志则根本废矣故妨功之患小夺志之患大朱子曰科举亦不害为学但今人把心不定所以为害才以得失为心理防文字意思都别了又曰科举特一事耳自家工夫到后那边自轻】
　　横渠先生曰世禄之荣王者所以录有功尊有德爱之厚之示恩遇之不穷也为人后者所宜乐职劝功以服勤事任长廉逺利以似述世风而近代公卿子孙方且下比布衣工声病售有司不知求仕非义而反羞循理为无能不知荫袭为荣而反以虚名为善继诚何心哉【文集○声病诗律有四声八病今进士诗赋之学是也求仕非义谓投牒觅举之类循理谓服勤事任似述世风者也】
　　不资其力而利其有则能忘人之势【孟子说○人之歆动乎势位者皆有待于彼也惟不借其力而利其所有则己自重而彼自轻】
　　人多言安于贫贱其实只是计穷力屈才短不能营画耳若稍动得恐未肯安之须是诚知义理之乐于利欲也乃能【语录下同○朱子曰人须是读书洞见此理知得不求富贵只是本分求着便是罪过不惟不可有求之之迹亦不可有求之之心愚谓眞知义理之可乐然后富贵不足动其心】
　　天下事大患只是畏人非笑不养车马食麤衣恶居贫贱皆恐人非笑不知当生则生当死则死今日万钟明日弃之今日富贵明日饥饿亦不恤惟义所在【义之所在则死生去就有所不顾况夫怀龌龃之见畏人非笑而耻居贫贱岂有大丈夫之气哉】












　　近思録卷七
　　钦定四库全书
　　近思录卷八　　　　　宋朱子吕祖谦同编
　　叶采集解
　　治体【凡二十五条】
　　此卷论治道盖明乎出处之义则于治道之纲领不可不求讲明之一旦得时行道则举而措之耳
　　濓溪先生曰治天下有本身之谓也治天下有则家之谓也【朱子曰则谓物之可视以为法者犹俗言则例则样是也】本必端端本诚心而已矣则必善善则和亲而已矣【朱子曰心不诚则身不可正亲不和则家不可齐○以上总论治天下者其本在身其则在家也】家难而天下易家亲而天下疎也【朱子曰亲者难处疏者易裁然不先其难亦未有能其易者也】家人离必起于妇人故睽次家人以二女同居而其志不同行也【朱子曰睽次家人易卦之序二女以下睽彖传文二女谓睽卦兑下离上兑少女离中女也阴柔之性外和悦而内猜嫌故同居而异志】尧所以厘降二女于妫汭舜可禅乎吾兹试矣是治天下观于家【朱子曰厘理也降下也妫水名汭水北舜所居也尧理治下嫁二女于舜将以试舜而授之天下也○以上论善则在和亲之道】治家观身而已矣身端心诚之谓也诚心复其不善之动而已矣【朱子曰不善之动息于外则善心之生于内者无不实矣】不善之动妄也妄复则无妄矣无妄则诚焉【程子曰无妄之谓诚】故无妄次复而曰先王以茂对时育万物深哉【通书○茂笃实盛发之意对犹配也谓配天时以育物○朱子曰无妄次复亦卦之序先王以下引无妄卦大象以明对时育物惟至诚者能之而赞其旨之深也○以上论端本在诚心之道】
　　明道先生尝言于神宗曰得天理之正极人伦之至者尧舜之道也用其私心依仁义之偏者霸者之事也【宁二年先生以大臣荐召除太子中允权监察御史里行上疏首言王霸之事有天理人欲之分纲常纯驳之辨】王道如砥本乎人情出乎礼义若履大路而行无复囘曲霸者崎岖反侧于曲径之中而卒不可与入尧舜之道【王道本乎人情之公出乎礼义之正平易正直而无囘邪委曲之行崎岖艰险反侧不安之意径委曲小路也】故诚心而王则王矣假之而霸则霸矣二者其道不同在审其初而已易所谓差若毫厘缪以千里者其初不可不审也【王者修己爱民正中国攘夷狄无非以诚心而行乎天理霸者假尊王攘夷救灾讨叛之名义以号令天下而自尊大耳其道虽霄壤之不侔然其初但根于一念之公私诚伪而已　朱子曰宣帝杂王霸原不识王霸只是以寛慈唤做王严酷唤做霸自古论王霸至明道先生此劄无余蕴矣】惟陛下稽先圣之言察人事之理知尧舜之道备于己反身而诚之推之以及四海则万世幸甚【文集下同】
