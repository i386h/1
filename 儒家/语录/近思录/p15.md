<!-- { "loadSidebar": true } -->
　　伊川先生曰顔渊问克已复礼之目夫子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也【朱子曰由乎中而应乎外谓视听言动乃此心之形见处制乎外所以养其中谓就视听言动上克治也上二句言其理下二句是工夫】顔渊请事斯语所以进于圣人后之学圣人者冝服膺而勿失也因箴以自警【或问明知其不当视而自接乎目明知其不当听而自接乎耳则将如何朱子曰视与见异听与闻异非礼之色虽过乎目在我不可有视之之心非礼之声虽过乎耳在我不可有听之之心】视箴曰心兮本虚应物无迹操之有要视为之则蔽交于前其中则迁制之于外以安其内克己复礼久而诚矣【人心虚灵感应出入无迹可执操存之要莫先谨视则犹节也苟物欲之蔽交乎吾前惑于所见中必移矣惟能制之于外目不妄视则神识泰定内斯以安久而诚则实理流行动容周旋中礼矣】听箴曰人有秉彝本乎天性知诱物化遂亡其正卓彼先觉知止有定闲邪存诚非礼勿听【人禀五常之性本无不善惟知识诱于外而忘返物欲化其内而莫觉由是所禀之正日以丧矣诱者化之初化者诱之极也知止者知其所当止也有定者得其所当立也闲邪于外所以存诚于中也】言箴曰人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支已肆物忤出悖来违非法不道钦哉训辞【躁轻肆也妄虚谬也言语之发禁其轻肆则内静定矣禁其虚谬则内专一矣枢扉臼也机弩牙也户之阖辟射之中否皆由之发言乃吾身之枢机故一言之恶或至于兴师一言之善或可以合好得则有吉有荣失则有凶有辱躁而伤于易则诞肆而不审妄而伤于烦则支离而逺实肆纵情也肆已者必忤物躁之致也悖乖理也悖而出者必悖而反妄之致也】动箴曰哲人知几诚之于思志士厉行守之于为顺理则裕从欲惟危造次克念战兢自持习与性成圣贤同归【文集○朱子曰思是动之微为是动之着思是动于内为是动于外○明哲之人知其几防故于所思而诚之一念之动不敢妄也立志之士勉励其行故于所为而守之一事之动不敢忽也顺理而动则安裕从欲而动则危殆守于为也造次俄顷而克念不忘战兢恐惧而自持不失诚于思也习谓修于已性谓得于天习与性合则全其本然之善而与圣贤一矣】复之初九曰不逺复无祗悔元吉伊川易传曰阳君子之道故复为反善之义初复之最先者也是不逺而复也【阳往为剥阳来为复复卦乃善之返初爻乃复之先过而先复是不逺而复也】失而后有复不失则何复之有唯失之不逺而复则不至于悔大善而吉也【人必有所失而后有所复旣有失则不能无悔惟未逺而复故不至于悔乃元吉也】顔子无形显之过夫子谓其庶几乃无祗悔也过旣未形而改何悔之有【有过而知之敏改之速不待其形显故无悔也】旣未能不勉而中所欲不逾矩是有过也然其明而刚故一有不善未尝不知旣知未尝不遽改故不至于悔乃不逺复也学问之道无他也惟其知不善则速改以从善而已【易传下同○不待勉强而中乎道从心所欲而不过乎则是圣人之事无过之可改者也顔子未能及是故未免于有过然其明也故过而必知其刚也故知而即改】
　　晋之上九晋其角维用伐邑厉吉无咎贞吝伊川易传曰人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也【以阳居上刚之极也在晋之终进之极也刚进之极动则为过惟可用之以自伐其邑伐邑内自治也以是自治则守道固而迁善速虽过于严厉吉且无咎】虽自治有功然非中和之德故于贞正之道为可吝也【刚进之极有乖中和终为疵吝】
　　损者损过而就中损浮末而就本实也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已【损卦彖传天下之事其本皆出于天理民生日用之常治道之不可废者其末流则末胜本华胜实人欲胜天理其害有不胜言者矣故损之为用亦惟损过以就中损浮末而就本实损人欲以复天理耳】夬九五曰苋陆夬夬中行无咎象曰中行无咎中未光也传曰夫人心正意诚乃能极中正之道而充实光辉若心有所比以义之不可而决之虽行于外不失其中正之义可以无咎然于中道未得为光大也盖人心一有所欲则离道矣夫子于此示人之意深矣【九五与上六比心有所昵未必能正特以义不可而勉勉决去之意亦未必诚也但九五中正故所行犹不失中正之义仅可无咎然心有所比不能无欲其于中正之道未得为光大圣人发此示人欲使人正心诚意无一毫系累乃能尽中正之道充实而有光辉也】
　　方说而止节之义也【节卦彖传兑上坎下为节兑说也坎险也见险则止矣人惟说则易流方说而能止是节之义也】
　　节之九二不正之节也以刚中正为节如惩忿窒欲损过抑有余是也不正之节如啬节于用懦节于行是也【九二以刚居柔在节卦是为不正之节也惩忿窒欲损过抑有余者节其过以就中此刚中正之节也节于用而为吝啬则于用有不足节于行而为柔懦则于行有不足此不正之节九二是也】
　　人而无克伐怨欲惟仁者能之有之而能制其情不行焉斯亦难能也谓之仁则未可也此原宪之问夫子答以知其为难而不知其为仁此圣人开示之深也【经说○克忮害伐骄矜怨忿恨欲贪欲四者皆生于人心之私也天理流行自无四者之累则仁矣四者有于中而能力制于外则亦可谓之难能然欲之根未除故未可谓之仁○朱子曰克己为仁者从根源上便斩截了更不复萌不行者但禁制其末不行于外耳若其本则着于心而未能去也】
　　明道先生曰义理与客气常相胜只看消长分数多少为君子小人之别义理所得渐多则自然知得客气消散得渐少消尽者是大贤【遗书下同○义理者性命之本然客气者形气之使然】或谓人莫不知和柔寛缓然临事则反至于暴厉明道曰只是志不胜气气反动其心也【学以立志为本而后气质可变化】人不能祛思虑只是吝吝故无浩然之气【吝则为私意小智所纒绕而无浩然正大之气】
　　治怒为难治惧亦难克己可以治怒明理可以治惧【怒气盛则不能自遏惧气怯则不能自立故治之皆难然己私既克则一朝之忿有所不作矣物理既明则非理之惧有所不动矣】
　　尧夫解他山之石可以攻玉玉者温润之物若将两块玉来相磨必磨不成须是得个麤砺底物方磨得出譬如君子与小人处为小人侵陵则修省畏避动心忍性増益豫防如此便道理出来【邵康节先生名雍字尧夫解诗小雅鹤鸣篇君子与小人处为小人所侵陵则修省其身者必谨畏避小人者必严动心而不敢苟安忍性而不敢轻发增益其所不能豫防其所未至如此则德日进而理日明矣】
　　目畏尖物此事不得放过便与克下室中率置尖物须以理胜他尖必不刺人也何畏之有【人有目畏尖物者明道敎以室中率置尖物习见旣熟则不复畏之矣克己之功类当如此】
　　明道先生曰责上责下而中自恕己岂可任职分【专务责人而不知责己是舍己职分而忧人之忧者也】
　　舍己从人最为难事己者我之所有虽痛舍之犹惧守己者固而从人者轻也【朱子曰此程子为学者言若圣人分上则不如此也】九德最好【臯陶曰亦行有九德寛而栗柔而立愿而恭乱而敬扰而毅直而温简而亷刚而塞强而义寛而庄栗则寛不至于弛和柔而卓立则柔不至于懦愿而恭则朴愿而不専尚乎质乱治也乱而敬则整治而不徒事乎文盖恭着于外敬守于中也驯扰而毅则扰不至于随劲直而温则直不至于讦简大者或规矩之不立今有亷隅则简不至于疎刚者或伤于果断今塞实而笃厚则刚不至于虐强力者或徇血气之勇今有勇而义则强不至于暴盖游气纷扰万有不齐其生人也有气禀之拘自非圣人至清至厚至中至正浑然天理无所偏杂盖自中人以下未有不滞于一偏者惟能就其气质之偏穷理克己矫揉以归于正则偏者可全矣是知学问之道在理虞之际其论德已如是之密矣】
　　饥食渴饮冬裘夏葛若致些私吝心在便是废天职【食饮衣服各有当然之则是天赋之职分也有一毫私己贪吝之意即是废天职】
　　猎自谓今无此好周茂叔曰何言之易也但此心潜隐未发一日萌动复如前矣后十二年因见果知未也【本注云明道年十六七时好田猎十二年暮归在田野间见田猎者不觉有喜心○周子用功之深故知不可易言程子治心之密故能随寓加察在学者警省克治之力尤不可以不勉也】
　　伊川先生曰大抵人有身便有自私之理宜其与道难一【人有耳目鼻口四肢自然有私己之欲惟能克己然后合天理之公】
　　罪己责躬不可无然亦不当长留在心胷为悔【有过自责乃羞恶之心然已徃之失长留愧怍应酬之间反为系累】
　　所欲不必沉溺只有所向便是欲【一念外驰所向旣差即是欲也】明道先生曰子路亦百世之师【本注云人告之以有过则喜○闻过而喜则好善也诚改过也速子路以兼人之勇而用之于迁善改过其进德也庸可既乎是足为百世师矣】人语言紧急莫是气不定否曰此亦当习习到言语自然缓时便是气质变也学至气质变方是有功
　　问不迁怒不贰过何也语录有怒甲不迁乙之说是否伊川曰是曰若此则甚易何待顔子而后能曰只被说得麤了诸君便道易此莫是最难须是理防得因何不迁怒【怒甲而不迁其怒于乙槩而观之则禀性和平者若皆可能然以身验其实而求其所以不迁怒之由则非此心至虚至明喜怒各因乎物举无一毫之私意者殆未易勉强而能也○朱子曰顔子见得道理透故怒于甲者虽欲迁于乙亦不可得迁也】如舜之诛四凶怒在四凶舜何与焉盖因是人有可怒之事而怒之圣人之心本无怒也譬如明镜好物来时便见是好恶物来时便见是恶镜何尝有好恶也【圣人之心因事当怒者而怒之是怒因物而生不自我而作也又岂有之于己耶譬明镜照物妍媸在物镜未尝自有妍媸也】世之人固有怒于室而色于市且如怒一人对那人说话能无怒色否有能怒一人而不怒别人者能忍得如此已是煞知义理者若圣人因物而未尝有怒此莫是甚难【怒气易发而难制世固有怒于其室而作色于市人者其迁怒也甚矣有能自禁持怒此人而不以余怒加辞色于他人者已不易得况乎物各付物而喜怒不有于我者岂非甚难者耶】君子役物小人役于物今见可喜可怒之事自家着一分陪奉他此亦劳矣圣人之心如止水【役物者我常定役于物者逐物而往圣人之心常湛然如止水无有一毫作好作恶】
　　人之视最先非礼而视则所谓开目便错了次听次言次动有先后之序人能克己则心广体胖仰不愧俯不怍其乐可知有息则馁矣【外书下同○朱子曰此数语极有味又曰当初亦知是好语谩录于此今看来直是恁地好○身心无私欲之累自然安舒俯仰无所愧怍自然快乐少有间断则自视欿然矣】
