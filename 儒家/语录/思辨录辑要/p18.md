<!-- { "loadSidebar": true } -->
　　日月薄蚀之说亦气感也何以必于朔朢曰气至此而后相感也天之有道度犹人身之有脉络日月之有薄蚀犹肢体之有疾痛日月必同道度而后生薄蚀肢体必中脉络而后见疾痛肾虚而齿揺肝盛而目赤肾之与齿肝之与目其形未尝相见也然而根伏于此眚见于彼者其脉络同也世未有肾虚而目赤肝盛而齿揺者则非朔朢日月又安得蚀哉
　　
　　西学言日月蚀为地影所障似亦有理然即以地影之说求之恐未必然日之体犹火月之体犹水火外景水内景内景者受景于内也故月中之景古今相传为山河大地近以西洋望逺镜窥之良然今为地景之说者曰日之体大于地地之体大于月故日之光能及于月而月之光每障乎地其所以或障或不障者以其去地逺中间空处多故也夫内景之物其体常虚其照常广愈逺则被照之物愈少而所照愈广今夫地虽大于月然月去地逺则地小而月中之景当亦小矣地之周围空处甚多则月之照地宜四边俱作圆形而中心一点独黒譬如髙广大厦繋镜髙梁中悬一球球体虽大而自髙梁之镜照之则球形自小而球之周围俱见此常理也乃今月中之景不为圆形而作散形或白或黒其体不一又其黒处有直际月之边者则知地之形未必为球而地之大未必仅大于月地球间隔之说犹有可议也
　　
　　月抗日而食盖阴以抗阳而得罪也朢而盈似乎抗矣然不蚀者盖同度不同道虽盈而不抗也至于同道同度则抗矣此如后妃然正位中宫与人主为敌体此盈也非抗也如吕如武则抗矣
　　
　　即日月食亦可识天地间阳贵阴贱之义阴虽与阳匹敌然一至于抗则其体自亏阳虽为阴所掩而真体常存不少损坏然则为阴类者固不宜自盈而至于抗为阳类者亦慎毋自忽而至为物所蔽也哉
　　
　　古今言厯者无虑数十家其称善者惟汉司马迁大初厯唐一行大衍厯元郭守敬授时厯然三家之中又惟授时厯最善盖三家定厯之数太初则以锺律大衍则以蓍策授时则以晷影以理揆之虽云六律为万事根本又云易能弥纶天地之道然据其成数以为厯算终属凑合不若晷影之法以天测天尤为精切所以迄今二百余年交食之法犹未甚爽也
　　
　　欲验厯法合否只在交食然交食只定时刻分数便难假如二人言厯其一人定某日午时一刻日食一分又一人定某日午时二刻日食二分欲辨正之须先定晷刻其定晷刻之法或以沙漏或以水漏或以晷影晷影或阴云不现沙水二漏则互相参差者有之盖漏本人为非天造地设也此时刻之难也至于分数则三分已上便易识认其一二分之间日光晃耀谁能确然分别即用油盆用様板终不能不差分杪也此分数之难也即此二者孰能定其优劣以此知定厯之难天本动物占天者亦安能毫发不爽但时勤测验务使宻合于授时不悞足矣
　　
　　岁差者岁岁有差假如今岁冬至日在箕三度至明年冬至日仍在箕三度其间已差杪忽矣所以然者天行与日行各自不同其间自不能无过与不及但所差甚微须久久积算乃见所以古厯有以四十年差一度者失之过有以百年差一度者失之不及惟大衍厯以八十三年纪元厯以七十八年为近而又不若近时西学岁约一分五十杪不等约六十六年八个月而差一度者之为宻也盖讴罗己人君臣尽心于天终岁测验故其精如此
　　
　　岁差尧时冬至日在虚一度今在算四度上距尧时约差五十度自尧至今不过四千年耳其所差已如此自尧以前不知几千万年自今以后又不知几千万年若约以四千年差五十度论之周天度数不过三百六十只二万八九千年周天度数尽矣尧夫元会运世以一元为十二万九千六百年则岁差亦须在周天打三四转
　　
　　看蛛网可悟天文图其纵布处即周天二十八宿分度法也其衡布处蛛网较宻旧图止赤道一围今西图亦有三百六十度矣
　　
　　汉儒谈天家多谬至于升降四游尤属可笑考灵曜云地有升降星辰有四游春分时地当正中自此渐下至夏至下游万五千里秋分地亦当正中自此渐上至冬至上游万五千里立春后地与星辰西游春分而极春末复正立夏后南游夏至而极夏末复正立秋后东游秋分而极秋末复正立冬后北游冬至而极冬末复正此皆揣摩昼之长短日之逺近以为言不知地之上下星辰之东西有南北极可考而谬妄若此载之史册足征知天者之鲜
　　
　　宋中兴天文志采近世诸儒之论其间固多可采然最舛谬者若如客星一段其言曰天有客星三曰老子曰国星曰温星老子非李耳古之有徳行而不仕老而有寿之人国星者国皇也不知何国之人温星者温其姓古之有操行而不仕者三人之精皆为星帝命之为客星错出之五纬之间其见无期其行无常此无论古今史传未尝载三星之名即其立言之荒诞谬妄亦有大可笑者而史官采之书传引之难矣哉
　　
　　天官惟占候家最多谬妄此不可不知
　　
　　汉儒之占天失之凿晋唐宋诸儒之占天失之畧
　　
　　甚哉占天之难也魏明帝问黄权三国孰为正统权对曰以天文则魏为正然考之史黄初四年三月癸夘月犯心大星占曰王者恶之四月癸巳蜀先主殂晋天文志云二石虽僣号其强弱常占昂宿不闗紫宫太微然以载记考之流星入紫宫而刘聪殒彗尾扫太微而符坚败荧惑守帝座而吕隆破梁武帝时荧惑入南斗武帝被发跣足下殿禳之而北魏有孝静帝之变晋庾翼与兄氷书曰岁星犯天闗江东无恙而季龙频年闭闗此复是天公愦愦无皂白之证也以此言之天道逺人道迩占验之家岂能一一尽中而术数之士每每妄言其亦过矣
　　
　　西学絶不言占验其说以为日月之食五纬之行皆有常道常度岂可据以为吉凶此殊近理但七政之行虽有常道常度然当其时而交食凌犯亦属气运国家与百姓皆在气运中固不能无闗渉也此如星命之家谈五星之恩仇五星之行与人无与然值之者亦不无小有微验况国命之大乎或以为西学有所慎而不言则得之矣
　　
　　占天之书国家例有明禁其所以禁之者正以术数之家多冒昧妄言易于惑人作乱也若夫天道之运行日月五星之晦蚀盈缩星野氛祲之变见则性理纲目载之二十一史全着之矣国家亦何尝禁而博学之士固可以束书而不读哉
　　
　　厯数难而易占验易而难厯数所争常在分杪之微非理明心细者不能窥其门户然有成法可按而知占验则占书具在然以二十一史观之或同一灾变而事应各异或灾变甚大而絶无事应非心通造化未足以语此矣
　　
　　
　　
　　思辨録辑要卷十五太仓陆世仪撰
　　
　　治平类
　　
　　建都之地自古为闗中洛阳近则有北平其余如汴如金陵地势偏坦俱不可用三者之中议者以闗中为第一北平次之洛阳为下愚窃谓不然自古建都当以漕贡便利为第一岩险次之北平背倚雄闗东环沧海诚天府之国然漕贡之地元人全仰海运兼取给会通河我朝则専恃会通河一路一旦海波有警河淮路塞京师便成枵腹此不可之大者又其势偏在东北内阻黄河设边警卒临中原阻塞则更无退歩是京师为孤注也闗中沃野千里三面阻险一面东制诸侯地势之险天下莫与匹然吾以为此霸国非王国据之以取天下则有余临之以守天下则不足挽天下粟给闗中率三十锺而致一石一也自周及汉唐世有戎狄之祸二也有事出走居洛阳则地势益坦居蜀则险阻难出三也惟洛邑居天下之中地势适均河漕便利昔周公既作镐京而犹营都洛邑非仅谓有徳易兴无徳易亡也知镐京之地形势虽固后必有以贡赋为艰者读诗之大东小东可知也故欲以洛邑为堂皇以闗中为家当无事则坐镇洛邑享天下之便安有事则退保闗中据天下之形势建都之善无过于此自成王不及居洛仅以为朝贡之地幽王失镐而后平王始建之是犹家当已失而兀坐堂皇其不至衰弱而遽亡者几希此非其地之不善所以居之者未得其道故也
　　
　　建都长久之策必当如成周之制以洛阳为堂皇闗中为家当至于王畿之地尤当较成周为倍广北枕太行则可以収胡貉代马之用西控潼闗夔峡则可以通秦豫徃来之路絶川蜀觊觎之萌南引江淮汉沔则可以尽粟米百物之利制东南上游之势所当备者惟东北一路诚能彷古封建之意参以贾谊众建诸侯之法使之棊置星罗人自为守而又于燕云青徐要害之区各设重镇统以京师重臣戍以京营鋭卒更练土兵以辅之即有不虞力能自卫况以京师之力西収秦晋川蜀之甲南漕江广三吴之粟势又甚便其谁能窥之万一不支上则入闗次则入蜀可以图恢复最下则泛舟江南犹可为晋宋六朝之继所谓狡兎三窟是也况乎有国家者以得民心为第一漕贡便则民心不至遽失周平王汉光武虽处末季而犹享国长久者正谓此也有天下者可不加之意乎
　　
　　或云子房有言洛阳四面受敌非用武之地此子房就当日时势言耳是时天下未定羣雄犹有窥伺之念况高帝经营草昧未暇营筑京师不若因天地自然之险故以闗中为第一至于天下既定则断当以洛阳为都易曰王公设险以守其国夫险不必皆天险人力固可设也洛阳即无险若环王畿千里之地皆多筑城堡周围聨络盗贼亦自不可卒入况乎前江淮而后太行左成皋而右殽函又何可因之险乎故天下未定则当都闗中而经营洛阳天下已定则当都洛阳而经营闗中
　　
　　洛阳虽无险然一都洛阳设兵控制潼闗夔峡吴会燕云能令天下皆失其险此所谓大险也
　　
　　都洛阳有十便居天地之中风雨会阴阳和一也朝贡便利二也以秦蜀吴会为家当进退有据三也所防止东北一面为力易办四也襄邓之间多闲田区处耕垦可以处四方辐辏之众五也背河向洛江汉朝宗中龙灵气所聚风气中和歴代帝王圣贤多产于此六也岁省漕挽之费数十万可以佐大农金钱七也从来盗贼之乱多起于徐泗多藏于郧襄今使之属在畿辅则盗贼不至易炽八也湖广地饶一岁再获京师可常足九也民俗剽悍善斗可养为兵十也
　　
　　都洛阳亦忌河患即于荆襄之间亦得但无大都可因耳王畿之制必南际江北抵大行孟门西控潼闗夔峡东连吴会为妙如今省制则地势太狭不可用
　　
　　读禹贡一篇知建都之要全在漕运便利
　　
　　人欲知地利须是熟看通鉴将古今来许多战争攻守处一一按图细阅天下虽大其大形势所在亦不过数项如秦蜀为首中原为脊东南为尾又如守秦蜀者必以潼闗剑阁夔门为险守东南者必以长江上流荆襄为险此等处俱有古人说过做过只要用心理会其或因事逺游经过山川险易则又留心审视黙以证吾平日书传中之所得久之贯通胸中自然有个成局其它琐碎小利害去处俟身到彼处或按阅图籍或询问土人当自知之无庸屑屑也
　　
　　地利只是险阻二字山为险水为阻秦以一面东制诸侯山为之也长江天限南北水为之也推此以徃可以知地利矣
　　
　　看地理风水书亦有益于地利之学以其言山水颇有条贯便于记忆也
　　
　　地势险夷古今亦有变更不可尽据书传昔当秦汉时函谷至潼闗八百里其右阻河其左傍山道逺险陿敌来犯闗常在千里之外故曰秦得百二今闻河流渐北中饶平陆寛坦无阻失其险矣天下之古今易势者岂特一潼闗哉
　　
