<!-- { "loadSidebar": true } -->
　　地理风水不可谓无昔人云人身小天地反观之则天地即大人身天地之有山水犹人身之有骨血也骨血所聚能生育男女山水所聚能长养万物故古今大都会处必是好大风水
　　
　　地理书最多然惟蔡牧堂发微论最纯正精简学者不可不观葢儒者之书也外此则近于隐怪矣观者幸无为所惑
　　
　　潮汐之论惟余襄公安道之说最得其正其言曰月临卯酉则水涨乎东西月临子午则潮平乎南北确不可易朱子极取之然愚以为襄公之说但能测验而得其事应耳犹未为探本之论也夫子者阴之极而阳之始午者阳之极而阴之始卯为阳中酉为阴中据襄公说潮汐始于卯极于午始于酉极于子是始于阳中而极于阳盛始于阴中而极于阴盛也窃谓不然天地之气无一息之停当其消时便是息时正如姤复之于乾坤紧紧相随如环无端海潮亦然当其平于子午是其极盛之时正其极消之时也纔过子午之半海中之潮又生矣是潮汐生于子极于午生于午极于子但初生时甚微又其来甚逺初不之觉至于卯酉而后盛见非生于卯酉也此即一日中之小乾坤一日中之小剥复学者不可不知
　　
　　问潮汐应月昔人论之详矣然闻番禺有沓潮又不尽应月如何曰此即所谓分殊也即所谓一物一太极也要之理一与统体太极自在
　　
　　问潮汐分殊与物物太极处亦有实际可言乎曰有譬如人之呼吸一气也而亦有噫嗳吹呵之不同然其为气则一也
　　
　　邵子曰潮汐者地之喘息也所以应月者从其类也此语最好潮汐是天地间大呼吸呼吸气也潮汐则气之见于水者也故知满乾坤俱有呼吸之气特人未之见耳
　　
　　问水皆就下亦有西流之水乎曰水只是就下非必东流也如弱水是西流澜沧江是南流又海中有落漈海舟入则漂而不返殆昔人所谓尾闾者又一处两水相背而翻其深不测舟经其上则曳而入必乘快风乃可过海人谓之氻性各不同总之皆就下耳即山东趵突泉喷薄而上高且数尺亦终必归于就下
　　
　　问趵突泉之义何居曰气激之耳如人之津唾便溺皆能激而使高气为之也
　　
　　问海醎泉甘何也曰海下泄泉上涌下泄故醎上涌故甘如人之便溺则醎津液则甘也
　　
　　问尾闾沃焦之说有之乎曰尾闾之说难信若果有尾闾则所泄之水归于何处沃焦山以为水至此处则如沃焦釡理或有之然一山能耗几多水愚谓水在天地间渗入土中润泽万物犹血在人身中渗入肌肉流通营卫由多渐少由盈渐涸不必尾闾沃焦而后水始泄也如人老则精血竭想天地老则海水亦当枯耳昔人海水桑田云云事虽未必理则有之如禹贡三江此亘古以来大水今皆成平陆亦一证也
　　
　　天地间只有幽明死生鬼神六个字最难理会最易惑人凡异端邪教无不从此处立说以其无可捉摸无可对证所谓乗人之迷也孔子系辞曰仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状是与他个实境界实对证人被异端惑只是读此节书未透
　　
　　二氏之说以为天堂地狱人死之后果报厯厯不爽即贤知者亦然其说果尔是幽胜于明也天地之间阴不能胜阳夜不能胜昼岂有幽胜于明之理即所云果报只是惠廸吉从逆凶只在明中非在幽也
　　
　　或谓果如此言则自古忠孝受殃奸恶幸免者将遂如是己耶曰此气之不齐者也自有天地以来气之不齐者多矣何独于此致疑而必沾沾然责其报乎且古之为忠臣孝子者非以其必有果报而为之也以果报而为则其为忠孝也亦薄矣夫忠孝而受殃奸恶而幸免者气也惠廸必吉从逆必凶者理也气有时而胜理而理必胜气试观天地之间忠孝获福者多乎奸恶获福者多乎忠孝获罪者多乎奸恶获罪者多乎得其正者常也不得其正者千百中之一二也变也常则人不以为讶变则人皆怪之故往往以为不平而必快其意于果报也要之果报非无但皆在明中未必如二氏之说耳
　　
　　忠孝虽受殃奸恶虽幸免然事定之后或易世之后未有不表扬忠孝追罚奸恶者是即所谓果报也岂藉于不可见闻之空言乎
　　
　　或曰礼言明则有礼乐幽则有鬼神若子言则幽无鬼神耶曰何言无鬼神但礼言礼乐鬼神亦只是惠廸吉从逆凶之意非必如二氏刻画一不可见之鬼神以滋人之惑也
　　
　　古人动色相戒往往称天称鬼神五经中所载甚多四书中虽罕言然中庸称鬼神之为德论语称敬鬼神而逺之何尝不言鬼神乃今人不学五经四书之言鬼神而效二氏之言鬼神亦昧于幽明之故矣
　　
　　问易言仰以观于天文俯以察于地理是故知幽明之故朱子释之曰天文则有昼夜上下地理则有南北高深以昼上南高为明以夜下北深为幽何如曰此以释幽明则得矣然幽明之故故字则如何解故字中须有个所以然在葢幽明二字人知之矣而其中所以然则未必知故往往一言幽明则便有许多异端杂说使人恍惚疑似而无所主此不读易之过也惟一读易则知天文之所以为天文地理之所以为地理不过是阴阳所成道理俱有一个来厯俱有一个着落即周子太极图说所谓太极动而生阳动极复静静而生阴静极复动一动一静互为其根分阴分阳两仪立焉之谓也此数语便是此段书故字注脚不然舍太极图而别求一解不惟肤浅且全失圣人之意矣
　　
　　天文不但昼夜上下地理不但南北高深其中无穷无尽道理总只在一故字中也
　　
　　二氏好言果报往往缀拾闾阎细事为书其为果报浅矣子谓廿一史是大果报书试观多少成败兴亡那一件不是果报
　　
　　问释氏好言生死吾儒独不言生死何也曰儒家如何不言生死只是言生死与释氏不同朝闻夕死全受全归此一身之生死也使民养生丧死无憾此天下之生死也生事以礼死葬以礼此孝子事亲之生死也事君有犯无隐服勤至死此忠臣事君之生死也无求生以害仁有杀身以成仁此志士仁人之生死也危邦不入乱邦不居天下有道则见无道则隐此明哲保身之生死也吾儒之言生死也大矣岂必日日低眉合眼饱食安坐思所谓无常迅速者而后谓之生死哉
　　
　　儒者之言生死专在生上用功故曰未知生焉知死祗求尽生前之学问以祈夕死之可佛氏之言生死专在死上用力故曰但念无常慎勿放逸祇求尽死时之工夫以冀来生之福缘为僧之人多系鳏寡孤独现前己无生路不得不于死路上开一生面要之只是世上无全受全归之圣人不能行养生丧死之王政故使穷民之无告者郁而为此等生死之说所谓如得其情哀矜勿喜也
　　
　　友人问生从何来死从何往予曰子未读太极图说乎无极之真二五之精妙合而凝干道成男坤道成女此生之所从来也知生之所从来则知死之所从往矣孔子曰未知生焉知死此是实话不是机锋话
　　
　　问朱子言僧道既死多不散此语有之乎曰有之葢僧道平日务于宝啬精神完养此心又其胸中无穷意愿未曾发舒故其死往往结而不散生有投胎夺舍之事亦是常理此等事君子非不能为然非天地间中正经常之道故不肯为
　　
　　问僧道虽保啬完养恐必无死而不散之事曰未必人人如此然此亦不是竒特事譬如妖狐拜月亦可为人草木无情之物久得天地之精气亦可作怪家语所谓物老则为怪酋也况人为万物之灵岂不能结聚精神神通作弄但此亦是成精作怪之类故君子不之贵耳
　　
　　问僧徒如何必要打坐坐化岂以此惑世乎曰人之精神竖起则明放倒则昏医经言肺为心之华葢竖起则肺不掩心故明放倒则掩心故昏又睡中以手掩心则梦魇此一证也左传云沐则心覆心覆则图反亦是此意僧徒打坐坐化只是要其生前死后不昏散之意
　　
　　养生家议论如调息守中咽津叩齿之类皆有益于人予少尝为之亦颇有益然殊费读书工夫年余遂决去人欲思为圣贤不知有几多事业在安能垂帘塞兑日日学深山道士乎
　　
　　问三魂七魄之说朱子谓魂属木魄属金三七只是金木之数是如何曰此亦不典之论不必究心穿凿魂只是气魄只是精人之悟性属魂记性属魄大约即是天气地质故人死则魂升魄降复归于天地也
　　
　　质附气而起魄附魂而强今人视听衰者魄先衰也大约由思虑物欲之多故古人恒用收视返听之功朱子所谓收召魂魄也
　　
　　问系辞言精气为物游魂为变是故知鬼神之情状朱子注曰阴精阳气聚而成物神之伸也魂游魄降散而为变鬼之归也何如曰此似说死生不似说鬼神矣物只是神物非人物如龙漦流庭化为鼋及神降于莘之类游魂只是说魂气无不之非魂升魄降之意变如伯有为厉啸于梁触于胸之类情状二字妙葢鬼神有情亦有状如鬼犹求食及为立后是其情也神灯鬼火是其状也人能明于易道则鬼神虽千态万状不过阴阳之所为其为物者精气也其为变者游魂也其所以精气为物游魂为变者阴阳也从为物为变中想出鬼神许多情状则所以安妥鬼神之道即在于此矣
　　
　　问如此似止论得变怪之鬼神其寻常之鬼神却不曾言得曰寻常之鬼神不过是天神地祇人鬼然天神地祇人鬼意已在上文幽明之故死生之说中此只是因鬼神中有变怪者虽贤智不能无惑故又摘抉言之所谓铸鼎以知神奸使民入川泽山林不逢不若之意也细玩精气为物游魂为变八字意可见
　　
　　即两句中亦可以见寻常鬼神精气为物天神地祇也游魂为变人鬼也然物字变字终有形迹
　　
　　问如何是安妥鬼神之道曰龟山杨氏曰可者使人格之不使人致死之不可者使人逺之不使人致生之致生之故其鬼神致死之故其鬼不神议论最妙只是有其诚则有其神无其诚则无其神之意言鬼神有无只在人心也妙处在分别可不可可者正祀也不可者淫祀也可者使人致生之不可者使人致死之圣人务民义而敬鬼神之道不过如此故曰推此义也可以制祀典
　　
　　鬼神气也气必有所慿而后久设主以依之血食以资之皆所以使之有所慿也此古人制祭祀之意也
　　
　　鬼神二字毕竟与阴阳不同程子曰鬼神者天地之功用造化之迹也张子曰鬼神者二气之良能也虽说得精密阔大然毕竟是就阴阳上说所以一向讲到春生秋杀日升月沉花开叶落手持足行竟与阴阳无二至于伯有为厉则以为别是一种道理意在扶持世教防世人之惑而世人之惑滋甚此主于理而失之过者也愚谓鬼神二字与阴阳不同以鬼神为阴阳则可以阴阳为鬼神则不可即以四书五经中所称鬼神证之季路问事鬼神子曰未能事人焉能事鬼是把鬼神与人对说又曰敬鬼神而逺之若是阴阳之鬼神如何可逺中庸云鬼神之为德其盛矣乎下面便说使天下之人紧紧接去明是指祭祀之鬼神易经鬼神害盈而福谦人道恶盈而好谦亦是把鬼神与人对说与四时合其序与鬼神合其吉凶四时是四时鬼神是鬼神系辞曰原始反终故知死生之说精气为物游魂为变是故知鬼神之情状以鬼神根死生言是鬼神二字明明专指祭祀之鬼神何尝与阴阳相混惟其不与阴阳相混而又确然有一定之理不离世俗之所谓鬼神亦不杂世俗之所谓鬼神此圣人之理所以不同于异端也
　　
