<!-- { "loadSidebar": true } -->
　　顾泾阳先生云异教家徃徃好言天地未生前父母未生前不如中庸言喜怒哀乐之未发于此有得则二者皆在其中矣愚谓泾阳言错此二语者儒家亦何尝不言天地未生前太极也父母未生前继之者善也易经上明明说过人于此处不究心即究心亦不熟见异教拈出便以为另是一条道路而不知实非另有道路也但异教论天地未生父母未生则又不如此解盖若如此解则仍是儒教故必诡异其辞秘宻其旨以为不落言诠不入见解切忌说破也要之二语若不如此解便不是故曰吾儒之外无道
　　
　　一僧问曰儒家说太极之前有无极且道无极之前还作甚么予曰和尚且道无极是甚么来僧不能答
　　
　　不识无极道不得太极字不识太极道不得无极字
　　
　　道生天地天地生人人配天地故能尽道只此四句可该太极图一篇之义
　　
　　或问动而生阳静而生阴是太极动静是阴阳动静朱子曰是理动静愚谓不若云动静是阴阳所以动静是太极
　　
　　朱子曰太极自是涵动静之理却不可以动静分体用盖静即太极之体也动即太极之用也愚谓如此是仍以动静分体用了且语意未明疑是门人误记不若云静者动之体动者静之用太极者动静之主宰似较明白
　　
　　理气二者原不可分先儒之说甚多无有出此者朱子独谓必先有是理而后有是气予向来体认不得其解近谓蔡虚斋蒙引恍然有会于朱子之言而知虚斋之说有未畅也虚斋之言曰理气是一齐有的朱子虽就天道本体言然天道本体岂容无气此就天地已生后论矣朱子谓理先于气是就天地未生前论假如轻清上浮者为天是气也然必有轻清上浮之理而后轻清者浮而为天重浊者下降而为地是气也然必有重浊下降之理而后重浊者降而为地不然何不闻重浊上浮轻清下降乎譬如人着新衣忽生虮虱此气之所成也然必有生虮虱之理而后虮虱生衣服外面则不生矣无是理故无是气也岂非理先于气乎
　　
　　喜而后喜气生怒而后怒气生有是理故有是气喜而饰怒怒而饰喜则气不至矣无是理故无是气也
　　
　　尊素寻思理先于气之旨久而未得时方与蕃侯论集义养气予呼尊素曰理先于气尊素大省称快
　　
　　罗整庵论理气以程伯子原来只此是道一语为定论以伊川所以阴阳者道为渐有二物之嫌又以朱子一阴一阳徃来不息即是道之语为直截而以理与气决是二物气强理弱与若无此气则此理如何顿放之语为未合以予观之程子朱子之言皆是整庵之见犹有未到也盖气只是阴阳理只是太极太极不离乎阴阳亦不杂乎阴阳明道原来只此是道之语与朱子阴阳不息即是道是说不离阴阳之太极伊川所以阴阳者道与朱子理与气决是二物云云是说不杂阴阳之太极整庵疑是知其一不知其二也薛文清见亦同此
　　
　　整庵疑周子无极之真二五之精妙合而凝三语以为物必两而后可以言合太极与阴阳果为二物则方其未合之先各安在耶予以为整庵之言理气亦固矣夫即气是理者以为气之中即有理非气即是理也既非气即是理则安得不为二物
　　
　　理之与气一而二二而一未知即气是理之人若与之析言理气恐其认作二物若既知即气是理之人虽与之析言理气终不害其为合一也周子三言正是指出理气浑合无间之妙整庵乃必以合字疑之何也
　　
　　只一个理字一个气字字义各有不同便是二物矣岂必各有形质而后谓之二物耶
　　
　　无极之真二五之精妙合而凝即中庸注所谓气以成形理亦赋焉也
　　
　　整庵曰阴阳太极未合之先二物果各安在予以为此无难晓即如此火炉子是气也上可藏炭下可通风即所以为火炉之理也当既有火炉之时所以为火炉之理即在此炉之中未有火炉之时但无此炉之形耳所以为炉之理固在也所以造炉之木石铜鐡亦在也安得以为遂无着落耶
　　
　　理只是气的源头整庵不识伊川所以二字之妙便终身疑惑到底
　　
　　整庵最爱程伯子原来只此是道一语予谓即此便可见理气是二物盖只此是道所谓即气是理也妙在原来二字煞有深意未尝言此便是道假如有一器于此指谓人曰此中有道便说得去若谓此就是道便说不去矣整庵认真道即器器即道之说以为其中更不容着一语未免反生鹘突
　　
　　朱子理与气决是二物一语煞是下得倒断无本领汉决说不出
　　
　　就不杂阴阳之太极言理气是二物就不离太极之阴阳言理气亦是二物此处看得明白方是学问
　　
　　整庵云气之聚便是聚之理气之散便是散之理惟其有聚有散是乃所谓理也是即就聚散上观理而不知所以为聚散者理也宜其于程朱之言多所未合矣
　　
　　看来整庵只未会理先于气之旨便有许多不合处予庚辰春初偶见到此后来触处俱无疑碍
　　
　　胡敬斋气乃理之所为及所以为是太和者道与有理而后有气三语皆无可疑至云人之道乃仁义之所为易即道之所为则欠明通矣整庵疑之是也至于余子积性书则悖谬之甚
　　
　　蔡虚斋谓理全而气分似亦未妥夫理有全有分气亦有全有分天地气之全者也万物气之分者也綂体一太极理之全者也物物一太极理之分者也
　　
　　凡事凡物莫不各有当然之理所谓即气是理也至事物所以当然之故微乎微乎非明乎理先于气之说其孰能知之
　　
　　知当然之理者可与立知所以然之故者可与权
　　
　　先儒论理气既曰理在气中又曰理先于气既曰即气是理又曰理与气决是二物凡此等处俱要看得歴歴分明絶无分毫窒碍方是学问
　　
　　理先于气一语明儒中惟昆山魏庄渠见到余则多有未曾论及者或有论及而终于格格者乃知此处工夫急切正未易到
　　
　　呉康斋见耕耘者曰此亦是赞化育此语非有得者不能道
　　
　　陈白沙学问以自然为宗最近于天然却又是曾点一家只是天机动荡非性与天道全体太极之天
　　
　　朱子论理气之言最精当者有曰必先有是理然后有是气既有是气即有是理又曰论万物之一原则理同而气异论万物之异体则气犹相似而理絶不同此四言皆论理气之的学者宜将四言参伍错综寻求玩味使其贯串通彻于胸中全无一毫疑惑则天地万物性命之理了然若揭矣
　　
　　高景逸先生云若说有生天生地者便不是动静无端阴阳无始原寻不出起头处此即整庵本无先后之说也不知太极不离阴阳而亦不倚阴阳动静阴阳虽无端始毕竟先有理而后有气会得此意方可读易有太极是生両仪句
　　
　　必先有是理然后有是气事事物物皆然然亦有不尽然者以天下言之或宜治而忽乱宜乱而忽治以一人之身言之或为恶而蒙福为善而得祸以瞽瞍为父而生舜以尧舜为父而生朱均皆不可解故朱子曰气强理弱然细思之其中毕竟有所以然在
　　
　　问张子虚空即气之说如何曰天地间只理气二字易所谓形而上者谓之道形而下者谓之器也不必更分虚空与气张子知虚空即气而又曰太虚不能无气又曰合虚与气则仍分虚与气矣所以正蒙下语虽极精微终不如周子朱子之划然也
　　
　　要知天地间总只阴阳阴阳总只是气则于何处更讨虚空
　　
　　问张子云太虚无形气之本体其聚其散变化之客形耳至静无感性之渊源有识有知物交之客感耳何如曰气无形而其聚其散皆气之所为也性无感而有识有知皆性之所在也本所固有道不得个客字
　　
　　易曰形而上者谓之道形而下者谓之器要知形下不但是有形之物即空虚无形其中皆有气气亦是形下其中之所以然则道也故中庸曰洋洋乎发育万物峻极于天张子误认此意以有形者为器无形者为道故有取乎庄子之野马絪缊而曰太和所谓道此处一差所以正蒙中言道徃徃多错
　　
　　道器二字即理气二字知气即是器则决不误以无形者为道矣
　　
　　要知形上形下即中庸费隠二字
　　
　　道不可见惟知道之君子能见之诗云鸢飞戾天鱼跃于渊言其上下察也满空中都是道在
　　
　　问鸢飞戾天鱼跃于渊如何便是道曰鱼飞戻天鸢跃于渊便不是道曰鱼有文鳐鸟有鹈鹕何也曰水有温泉火有阴火阴阳互根反其类也
　　
　　鸢飞鱼跃是言虚空劈塞都是道理随意指见前一物都是这个
　　
　　程子曰天人本无二只缘有此形体便与天隔一层除却形体浑是天也予谓形体本天所付若能践形尽性即此便浑然是天何消除得锡山高氏曰真知天自是形体隔不得此言甚妙
　　
　　正蒙谓天地之感遇聚散为风雨为霜雪万品之流行山川之融结糟粕煨烬无非教也盖天地之风雨霜雪万品山川犹圣人之视听言动善观天者无非教也此可与论语予欲无言及无行不与两章参看
　　
　　问正蒙太虚太和之说本是说无极却只说得无字曰周子无极太极明理之无形张子太虚太和以无形为理
　　
　　正蒙极言气之絪缊聚散升降皆是道与易言一阴一阳之谓道相似而实不同易着意在理上正蒙着意在气上不知絪缊聚散皆气也其所以然处即道只隔些子便未透
　　
　　舜光阅伊洛渊源问曰周子观盆鱼不除牕草此意可晓张子听驴鸣以为此亦是道何耶曰此意思都只一般诗云鸢飞戾天鱼跃于渊言其上下察也
　　
　　有勇知方足民礼乐只见得人事暮春童冠风浴咏归却见得天事
　　
　　暮春数语须是先有个道在这里充足饱满自然随时随处都是天理发扬流动如孟子之手舞足蹈程子之吟风弄月傍花随栁都是满腔子天机故能发挥出如许从容潇洒若胸次有一毫不干净只现前便不能领畧此个道理与别人说不得工夫到后便自能见得也
　　
　　邵尧夫拉明道伊川看花明道去伊川不去尧夫曰吾辈看花与别人不同伊川只不肯去是他未见到这所在然却是伊川妙处若未到此地位而强学作家则反失之也
　　
　　虞九兄问尧夫前知全凭易数夫理数并称理尊于数尧夫明理便能前知如何反资易数曰理无形数有迹无形者难见有迹者易知也
　　
　　又问明理之人亦有能如尧夫事事前知者否曰天地间原无此理既称明理岂有此事
　　
　　言夏兄问理在天地之先数在天地之后如何明数之人能事事前知明理之人却不能事事前知曰理在天地之先范围天地之化数在天地之后曲通天地之情明数之人所以能事事前知者以数合天地非以天地合数若夫明理之人所见在天地之先以天地随理不以理随天地故明理之人所知者惠迪吉从逆凶十日风五日雨皆理也若惠迪有时而凶从逆有时而吉风雨有时而不时则非理矣明理者不能知也明理者之不能知是天地之不能尽理非理之不能尽天地也岂反出明数者下耶
　　
　　程子善恶皆天理诸儒皆以为疑不知此一语是从太极图中出来不过是阴阳皆太极
　　
