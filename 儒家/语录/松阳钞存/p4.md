<!-- { "loadSidebar": true } -->
　　孔子之时虚无寂灭自托于上达之说尚少故孔子教人只从下学说起使其循序渐进朱子之时异端之说方且共托于上达而浸灌于学者之耳不先去其疾则孰肯从事于吾所谓下学哉故凡朱子之言性天道言上达者皆所以先去其疾薛文清曰孔子教人说下学处极多说上达处极少至宋诸老先生多将本原以示人亦时不得不然耳盖此之谓也【原第五十七条】
　　【基按吕东莱先生近思録后序云首卷列隂阳变化性命之说大抵非始学之事祖谦尝与闻次辑之意后出晚进于义理本原未容骤语茍茫然不识其梗槩则何所底止列之篇端特使知其名义有所向望而已东莱此序与此条相先去其病与粗知名义皆浅一层看所谓时不得不然盖立教之权法也】
　　辨学术
　　象山对朱济道言収拾精神自立主宰当恻隠时自然恻隠当羞恶时自然羞恶愚按収拾精神而不读书穷理出来不能无差且其所谓収拾精神者不免如观心说之所讥非如程子之主一无适朱子之略绰提撕也安得无病至其所以収拾精神主于自私自利而非主于存天理又无论矣大抵象山阳明景逸念台皆是収拾精神一路功夫但象山主静阳明则不分动静景逸主静念台则不分动静象山阳明都不要读书穷理景逸念台则略及于读书穷理象山阳明则指理在心外景逸念台则指理在心内究竟则一辙【原第六条】
　　【按此条文集亦载日记内无中间观心说一段○基按先生此条评定象山阳明景逸念台直是等上等来真无可躱闪人但知偏于静者为禅而不知不分动静者亦禅人但知指理在心外者为禅而不知指理在心内者亦禅此条便可当一部学蔀通辨○先生日记中尚有一条云指理在心外者如镜之影指理在心内者如树之根得失自不同按此于一様之中又分得失剖晰极细而钞存不载者盖先生辨学术寜峻其防如此】
　　阳明年谱载其将征思田之日与钱绪山王龙溪证道于天泉桥上绪山谓无善无恶是心之体有善有恶是意之动知善知恶是良知为善去恶是格物四语是师门宗旨龙溪谓心体既无善无恶意亦无善无恶知亦无善无恶物亦无善无恶阳明两存之曰汝中须用徳洪功夫徳洪须透汝中本体吾学无遗念矣愚谓此一条是王学病根其所谓致良知亦是如此依绪山之说则以本于无善无不善者为良依龙溪之说则直以无善无不善者为良总是知有心不知有性若以孟子仁人心也程子性即理也之义求之其说不攻而自破矣不知明季诸儒何以必极力为之回防如髙忠宪云阳明无善之说不足以乱性而足以乱教则以性原可谓无善特不可以此教人耳岂性与教有二道乎陈几亭云阳明所言无者直指本来不着一相非谓有善恶而不分别也衍之于意与事是既有善恶之后仍不分别其学术祸世之罪可胜诛哉自汝中之说倡遂蔑视进退取予无足轻重不见性者为善亦无益见性者为恶亦无伤非惟程朱之闲荡然而良知之教亦且口实于天下则似阳明无善无恶心之体一语未尝差特龙溪衍之过当耳果足以服龙溪之心乎几亭又云孟子言性善未尝云有善呼性为善犹赞青天为好耳若夫善意善事犹彩霞明星恶意恶事犹黒云浊雾虽彩霞明星与黒云浊雾相去逺甚要不可执此霞此星为青天之本体也善意善事性所也非性所有也性中本无一物夹杂至虚至粹故谓之善孔孟未尝言有何待后人言无必云无善是无上加无也则似孟子云性善即无善无不善之谓与告子何异乎岂无声无臭者性而有物有则者非性一物不有者性而万物皆备者非性乎其言不必无上加无若与阳明稍相左而实深于回防阳明者也以景逸几亭之好学深思亦知姚江末流之弊而不知其病根在昧于心性之辨反从而为之辞甚矣莠苗朱紫之易乱也【原第七条】
　　王龙溪曰先师首掲良知之教以觉天下学者靡然宗之凡在同门得于见闻之所及者虽良知宗说不敢有违未免各以其性之所近拟议搀和纷成异见有谓良知本寂如镜之照物明体寂然而妍媸自辨有谓良知是从已立教非未发无知之本旨有谓良知无见成由于修证而始全有谓良知本来无欲直心以动无不是道不待复加销欲之功有谓学有主宰有流行而以良知分体用有谓学贵循序求之有本末得之无内外而以致知别终始此皆论学同异之见差若毫厘而其谬乃至千里不容以不辨者也寂者心之本体寂以照为用守其空知而遗照是乖其中也良知原是未之中无知而无不知若良知之前复求未即为沉空之见矣见入井之孺子而恻隠见嘑蹴之食而羞恶仁义之心本来完足感触斯应不学而能也若谓良知由修而后全挠其体也古今立教原为有欲设销欲正所以复还无欲之体非有所加也主宰即流行之体流行即主宰之用体用一原不可得而分分则离矣所求即得之之因所得即求之之证始终一贯不可得而别别则支矣按龙溪此条言良知之说各自为派如此然总知有心不知有性其或分主宰流行或不分主宰流行或分工夫本体或不分工夫本体皆只是指此昭昭灵灵之知觉非孟子之所谓良知也【原第八条】
　　【基按尝闶龙溪集满口是禅固阳明之滥觞也此条特引其言良知各自为派耳若龙溪之纯是释学明季诸儒已明言之先生故不复辨云】
　　髙景逸先生之学见于先生所谓困学记者大略谓始读大学或问见朱子言入道之要莫如敬故专用力于肃恭収敛持心方寸间但觉气鬰身拘及放下又散漫如故继见程子谓心要在腔子里解者曰腔子犹言身子耳大喜以为心不专在方寸浑身是心也顿自快然及谪官赴揭阳于舟中严立规程以半日静坐半日读书将程朱所示诚敬主静观喜怒哀乐未发诸法一一叅求觉心气澄清时便有塞乎天地气象第不能常过汀州陆行憇旅舍小楼读二程书见明道先生曰万变俱在人其实无一事猛省曰原来如此从前牵纒俄然斩絶至此见六合皆心腔子是其区宇方寸亦其本位神而明之无方所可言也平生深鄙学者张皇言悟此时看作平常自知从此方可下工夫耳甲辰顾泾阳先生始作东林精舍大得明友讲习之功徐而騐之终不可无端居静定之力葢各人病痛不同大圣贤必有大精神其主静只在寻常日用中学者神短气浮便须数十年静力方得厚聚深培而最受病处在自防无小学之教浸染世俗故俗根难防必埋头读书使义理浃洽变易其俗肠俗骨澄神黙坐使尘妄消散坚凝其正心正气乃可耳余虽有豁然之见而缺此一大段功夫所幸呈露面目以来才一提策便是原物此记作于甲寅先生进学之大槩具见于此又行状载其自揭阳归与呉子徃归季思往来相与焚香兀坐坐必七日取大易七日来复之义葢先生之学专以静为主而其静也又以呈露靣目为主纯是禅学由其初不知延平观喜怒哀乐未发一语为有病而从此入门遂有旅店小楼之张皇其后焚香兀坐坐必七日皆是欲守此旅店一段光景遂执此以为学者下手工夫其讲一贯也谓一贯尚是入门之学非终身结果之学即指此一段光景为一贯也其论格物也谓格物者穷理之谓也穷理者知本之谓也亦指此一段光景为知本为格物也其论性也谓阳明无善之说不足以乱性其论尽心也谓此心广大无际常人局于形囿于气缚于念蔽于欲故不能尽尽心则知性知性则知天曰心曰性无非指此一段光景虽未尝废读书然看得这一边重那一边轻到后来临终与友人书云心如太虚本无生死何幻质之足恋乎又遗疏云君恩未报愿结来生全是佛家话头其平生好处只是从天资上发出来与学问全无干渉在延平观喜怒哀乐未发一语只是略欠自然与朱子所谓略绰提撕者稍异耳未是禅然景逸用之遂至于此甚矣学之不可丝毫有偏也【原第十条】
　　【基有劄记一条云髙忠宪旅店小楼忽悟明道实无一事之防与罗文庄初年晤老僧后揽衣流汗所见正同陈几亭反谓髙子所见者性也文庄所见者心也文庄见后渐体认渐觉其非髙子体认既乆忽见本原一时透脱是为实悟此后惟有纯熟永无走作矣又谓圣人不必有此一番不过由于正路愈行愈熟则愈识其精防学者必湏有此一畨按此论大非忠宪所以不及文庄正在于此文庄迷而能改忠宪即从此悟做成也几亭又谓朱子言一旦豁然贯通观其生平亦尝经此段光景过来苐不欲向人道破按此则直诬朱子矣因读先生此条检出附此】
　　罗念庵在阳明之后深知阳明末流之而欲以主静功夫救之其集中有云良知固出于禀受之自然而未尝冺灭然欲得流行见常如孩提之时必有致之之功阳明公之龙塲是也学者舍龙塲之惩创而第谈晚年之熟化譬之趋万里者不能蹈险出幽而欲从容于九达之逵岂止病躐等而已哉又与王龙溪书云终日谈本体不说工夫才拈工夫便指为外道此等处使阳明复生亦当攒睂也此皆切中当时之病然不反求之居敬穷理而第欲以主静为致恐只是致其所致非圣门所谓致髙景逸之学大抵本于念庵观其所作三时记言在揭阳念庵之门人萧自麓出念庵诸书观之深叹为阳明门人对病之药可见至若李见罗亦深言阳明末流之而取止至善为宗旨只是将阳明之良知改头换靣耳非有二也其学又在念庵景逸之下矣【原第十一条】
　　【基按陆王一派学问如白沙甘泉念庵诸公皆是做静时工夫得力者彼自以为学有本领即斥之者亦以偏于静非之岂知只是致其所致毫不识静时工夫耶尝谓彼于静时要察见要寻求要捜根及至于动以为内既无私遂听其自然流出则是静则扰之而动则任之也乌覩所谓主静立极耶】
　　程篁墩之道一编王阳明之朱子晚年定论皆以朱合陆援儒入墨使学者认集注或问为朱子中年未定之说而谓其晚歳大悟旧说之非虽有信从朱子者不能不惑于其言较之显背紫阳其害尤甚幸罗整庵陈清澜之徒深辟其谬如拨云见日至徐文贞学则一书则又欲以陆合朱推墨附儒盖以象山未尝不曰亲师友曰观书册曰讲明与朱子之格物穷理髣髴相似遂强而一之不知象山虽未尝不言讲明其视讲明一边却轻且其所讲明者亦止讲明其自家一派学耳非可与朱子之格物穷理同日语也谓陆无异于朱不知陆子先不知朱子推墨附儒与援儒入墨其归一而已矣文贞平生极尊阳明良知之学而其语録有云学湏有要辨路径路径既明纵行之不能至犹不失日日在康庄也又曰学须有所见乃能行得如登万仞之山必见山头所在乃有进歩处非可防目求前也此亦与象山所谓讲明一般【原第十四条】
　　【按此条问学録所载前引清澜几亭两段甚长后引文贞学则甚略与此不同】
　　顾泾阳学蔀通辨序以象山为有我朱子为无我其说是矣至谓朱子岐徳性问学为二不能无失而曰辨朱陆者不须辨其孰为支离孰为禅辨其孰为有我而已矣则似朱子之胜象山者仅在无我此则愚所未安【原第十三条】
　　【基按读泾阳还经録其辟阳明可谓力矣然尚有未深烛其蔀处故小心斋劄记及文集内说到下手工夫终觉含糊先生日记有云辨学术同异若在经书文义上辨之则彼此胶执葛藤无已矣若舍文义而单论下手工夫则得失自见泾阳此序舍清澜本意而别生议论诚不免躱闪】
