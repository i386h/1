<!-- { "loadSidebar": true } -->
　　家语一书乱于后人之手又未经程朱大儒论正是以愈传愈乱余冬叙録谓考汉书艺文志载家语二十七卷顔师古曰非今所有家语也唐书艺文志有王肃注家语十卷此则师古所谓今之家语者欤今世相传家语殆又非肃本非师古所谓今之所有者所以知之者盖司马贞与师古同代人也贞作史记索隠引及家语今本或有或无有亦不同可知其非肃之全书矣史记传顔何字冉索隠云家语字称仁山金氏考七十二子姓氏以顔何不载于家语论语问子桑伯子朱注云家语记伯子不衣冠而处张存中取说苑中语为证盖金张二人所见已是今本今家语元王广谋所注本也顔何伯子事广谋本所无者以余冬叙録观之则朱子犹及见家语王肃本而今亡矣王守溪震泽长语云于书市中得家语王肃注阅之则今本所无多具焉是王肃本尚存然未知守溪所见果肃本否谭梁生以伯子事见说苑不见家语而议朱注之疎殆未考家语之始末也亦可为读书轻议古人者之戒【原第三十九条】
　　春秋公羊言襄公二十一年十有一月庚子孔子生谷梁则书庚子于十月之后以此年十月庚辰朔考之则十一月无庚子庚子乃十月二十一日也谷梁是而公羊非周十月今八月是孔子生日为八月二十一日无疑也然以史记考之则孔子之生乃在襄公二十二年杜预亦主之朱子论语序说用史记生年而序公羊月日于下于是说者自二十一年十月庚辰朔推之除朔虚六日则以二十二年十月二十七日庚子为孔子生日实今之八月二十七日也二说未详孰是吴氏程则又取索隠之说谓史记以周正十一月为属明年故误而朱子因之然索隠亦是臆说非有所据大抵以为二十一日则是己酉歳生七十四年以为二十七日则是庚戍嵗生七十三年学者疑则传疑可也必欲强而定之则凿矣【原第四十六条】处事
　　正直忠厚处世之道只此二端所难得恰好者分寸耳不讲分寸而各持一说则二者皆必之道也矜而争羣而党正是正直忠厚之无分寸者虽如韩魏公之不欲分别黑白顾泾阳之自谓吾辈持濓洛关闽之清议不持顾厨俊及之清议皆不免有士君子处世当先正其本旷然无我而惟以天下国家为念其积诚已足风世而其语黙刚柔之节则又因乎其时所谓邦有道危言危行也因乎其交所谓信而后谏也因乎其地所谓不在其位不谋其政也贤否不可不辨而不宜处之以刻使之无地自容也是非不可不白而不宜或伤于讦使之穷而思逞也忧时之心弥笃而能渐以导之抗节之意弥坚而能婉以出之不为西京之顽钝亦不为东京之矫激此所谓君子而时中此所谓君子义以为质礼以行之孙以出之信以成之其庻几乎然尚书有直寛刚简之教则人之不能皆中也唐虞时已然是又頼在上之君子主持而化裁之取其长而导其偏使君子之忠厚者不病于正直正直者不病于忠厚则东西京末流之祸不见于天下而唐虞之治可几【原第十九条】
　　顾泾阳告王荆石曰以模棱为工以调停为辨遇贤否不欲分明别白混而纳之于平等而曰吾能剖破藩篱遇是非不肯直截担当漫而付之于含糊而曰吾能脱落意见乆之正气日消清议日防士习日巧宦机日滑此正孔子所谓徳之贼孟子所谓众皆悦之自以为是而不可与入尧舜之道者也三代而下髙官大禄大率此一路人居多此是忠厚之假者张侗初涣羣论曰易称涣小羣以成大羣大羣羣也小羣党也大羣为君子而小羣则虽有君子之名行君子之事而其流必中于小人之无忌惮何也以有小人为之借也君子一有偏则不肖之人遂窥所向而托足焉猎名者托其芳负诟者营其窟愤盈者张其势毒螫者假其焰荆棘载道风波弥天始于立气节而竟収占风转舵之人始于明学术而竟引涂靣防心之軰此是正直之假者假忠厚假正直又不可与无分寸之正直忠厚同论【原第二十条】
　　【按右二条问学録本一条此分为二而语亦节得简明】
　　人生处处要树立一界限事事要斟酌一分寸【原六十条基按朱子每好言恰好二字先生此二语亦只是要恰好又此二语省察克治都在里】
　　人无逺虑不但是溺于宴安耽于嗜欲如虚无寂灭记诵词章之徒皆是不知逺虑逺虑不是从利害起见只是歩歩循天理【原第五十一条】
　　史传成汤解网一事此非特言汤之恩及禽兽乃商家一代用法之权衡也大抵先王立法止存其大纲而不能必天下之毫厘不差故商道号尚严然未尝不时开其一靣此所以法行而天下安之若夫立法而必天下之毫厘不差此商鞅韩非之所谓法而岂先王之法哉余在嘉定时体认得如此宋史仁宗赞曰四十二年之间吏治若媮惰而任事蔑残刻之人刑法似纵弛而决狱多平允之士国未尝无嬖幸而不足以累治世之体朝未尝无小人而不足以胜善类之气仁宗可谓得商汤解网遗意汉卓茂谓律设大法礼顺人情其意亦犹是【原第三十条】
　　【基按先生治邑以清廉着声者也而其论治体如此所以民沾其至今称道弗衰也盖王道与管商只此毫厘之辨世之号为清亷而以刻核为治者尚其三复于斯】
　　马贵与云周礼虽似烦扰而不见其为法之者盖以私土子民痛痒常相关而良法可世守自封建变为郡县壤土既广则志虑有不能周长吏数易则设施有不及竟于是法立而奸生令下而诈起处以简静犹或庻几稍渉繁伙不胜其渎乱矣此是至言然简湏要有分寸若简无分寸便是太简欲有分寸湏是主敬穷理【原增第一条】
　　一篇洪范只是要叙彛伦然非九畴咸备彛伦不可叙不是区区司徒一官可以叙得所以孟子言敎必先言养【原第六十六条】
　　东方朔曰水至清则无鱼人至察则无徒冕而前旒所以蔽明黈纩充耳所以塞聪明有所不见聪有所不闻此举大徳赦小过无求备于一人之义也枉而直之使自得之优而柔之使自求之揆而度之使自索之此数语不善用之则为柳下之不恭又甚则为东方朔之玩世为胡广之中庸为苏味道之模棱善用之即寛则得众之道也其不同处只在分寸上又在时候上如何能恰中其分寸恰中其时候只是主敬穷理晋伯宗曰川泽纳污山薮藏疾瑾瑜匿瑕国君含垢路温舒上徳缓刑书亦引用此语皆与东方朔同意皆要讲分寸看时候【原第六十八条】
　　孔子于鲁猎较可从而女乐必行者一则是由剥而复之机一则是由复而剥之机也圣人之审几精矣语类曰天下无道譬如天之将夜虽未甚暗然自此只向暗去知其后来必不可支持故亦湏见几而作正此之谓然圣贤见几虽决而用心则甚厚故孔子以微罪行伯淳之诗曰未湏愁日暮天际乍轻隂【原第四十四条】
　　【基按问学録内少圣贤见几一段必如此方形容得圣贤出处之心若但曰见几而作犹只见得一半】
　　读阳明奏防疏平八寨诗不如曹彬下江南归朝气象逺矣【原增第五条】
　　【基按阳明文集正徳十二年五月有闽广防音疏十二月有横水桶冈防音疏十三年四月有浰头防音疏六月有三省夹勦防音疏十四年有江西防音疏及擒获宸濠防音疏十五年重上江西防音疏嘉靖七年有八寨断滕峡防音疏凡八疏未知先生指何篇言抑以其槩不免夸张功效耶平八寨诗云见说韩公破此蛮貔貅十万骑连山而今止用三千卒遂尔収功一日间岂是人谋能妙筭偶逢天助及师旋穷搜极讨非长计湏有恩威化梗顽诚与曹武惠奉敕江南勾当回气象殊矣】
　　儿寛带经而鉏为左内史推情与下不求名声以负租课殿当免民闻当免皆恐失之大家牛车小家担负输租繈属不絶课更以最可谓有真儒循吏之风矣及天子以司马相如封禅书问寛寛对曰封泰山禅梁父帝王之盛节也然享荐之义不着于经非羣臣之所能列唯天子建中和之极兼总条贯金声而玉振之是何言欤亦异于宋孙奭天书之对矣汉书以寛与公孙卜式同传有以也夫【原第六十七条】
　　何椒丘云自道学不明士名一善而不克终者多矣昔胡邦衡论和议名动遐方及归自海南遂冺冺无闻焉陈宜中论丁大全之奸直声闻天下至其晚节乃附奸相以求进此无他不能善养其气故更忧患而馁耳椒丘此言自好者宜书绅然此所言犹是正气之不克终者也若直之出于客气者又无足论也矣【原第五十四条】
　　朱子答江元徳曰所喻易中庸之说足见用心之切其间好处亦多但圣贤之言防意深逺仔细反复十年二十年尚未见到一二分岂可如此才方拨冗看得一过便敢遽然立论似此恐不但解释之义有所差错且是气象轻浅直与道理不相似吾辈才举笔不可不思此一段何曾侍晋武帝宴退谓诸子曰主上开创大业吾每宴见未尝问经国逺图惟说平生常事非贻厥孙谋之道也及身而已后嗣其殆乎吾辈才开口不可不思此一段【原第六十五条】
　　道听涂说不但不能体之于身且亦辨之未必能便明盖听来之言或似是而非或止见一边或言其当然而未及其所以然或言其纲而未及其目不深辨之而骤行之犹恐不胜其病痛而况徒资口说乎听一论人之言不察而遂播为毁誉且不以为法戒而仅为毁誉听一谈理之言不察而遂为议论且不求其躬行而仅为议论其害岂可胜道【原第二十七条】

　　松阳钞存卷上
<子部,儒家类,松阳钞存>
　　钦定四库全书
　　松阳钞存卷下
　　赠内阁学士陆陇其撰
　　教学
　　圣人不得中行而与狂狷与之之内有许多裁成辅相之法究竟欲其归于中行非徒嘉奬之而已也若但知嘉奬则狂者之气将益髙而狷者之守将益僻其去中行将益逺岂圣人之教乎人多错认圣人取狂狷之意顾泾阳谓学问当从狂狷起脚是何言欤【原第十八条】
　　圣人以杖叩原壤此亦因人而施若使遇庄周苏轼必不如此彼亦必不肯黙受适以启其不逊耳大扺人之流于异端者有刚柔之不同而圣人之教亦有刚克柔克之不同原壤之叩盖以刚克柔之法也【原第四十五条】
　　孔孟毎称善人明季陈几亭以善人为中行谭梁生以善人为狂然按朱子语类讲论语不得中行章则皆不然语类曰善人只循循自守不防勇猛精进循规蹈矩则有余责之以任道则不足狷者虽非中道然这般人终是有筋骨又曰汉文帝谓之善人武帝却有狂气象文帝天资虽美然止此而已武帝多有病痛然天资髙足以有为据此则是朱子以善人为谨厚之士今当从之大扺中行狂狷善人有恒皆是以天资言而善人又不如中行有恒又不如狂狷【原第三十七条】
　　【基按问学録原本云大抵善人之类不一有近于狂之善人有近于狷之善人有近于中行之善人善人者任其狂狷中行之质而自成焉者也君子者因其狂狷中行之质而裁成焉者也语类曰善人云云据此则又似以善人为谨厚之士愚谓有近于谨厚之善人而不可谓善人止谨厚之士也谓善人不及狂狷止可指近于谨厚之一种而不可以此该善人也朱子此条宜善防永乐时辑大全删去善人字甚有见此论不主语类庐陵王勉轩见之谓显与朱子不合疑非定论此时尚未见钞存全本也今读此条先生改定仍从语类可见钞存为定论仪封刻本删钞存而存问学録殊失先生意矣】
