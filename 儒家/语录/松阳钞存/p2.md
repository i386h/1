<!-- { "loadSidebar": true } -->
　　存心养性朱子不分作二事谓存得父子之心尽方养得仁之性存得君臣之心尽方养得义之性潜室陈氏亦曰存心即诚意正心之谓养性在其中矣非存心外别有所谓养性工夫愚谓中庸言尊徳性而朱子以存心解之亦此意也如分存心养性为二事则尊徳性与存心亦二事矣盖止此操存之功就心言之则谓之存就性言之则谓之养谓之尊岂有二耶但孟子言存养在知性之后包小大而言与中庸第二十七章之存心专以道体之大言者不同孟子言存养包省察在其中与中庸首章之存养以省察对言者不同至于中庸言未已则又就此心分出动静虞书言人心道心则又就此心分出公私其言各异而存心养性无二事则一也若异学之存心只存得个人心便难与养性为一【原第三条】
　　天地位万物育犹云大纲正万目举能致中则天下大纲都好了是谓天地位能致和则事事都好是谓万物育致中而天地位也有许多作用不是空空守此未之中天地便位大抵中和虽分一体一用然中又自有中之体用和又自有和之体用中庸后边言大徳小徳言尊徳性道问学皆是如此论语敬信节用爱人时使注云此特论其所存未及为政也亦不是谓此五者只空空一心絶无事实亦是大纲好只筭得在心上到万目俱好方才是为政【原第四条】
　　大程云极髙明而道中庸非二事中庸乃髙明之极此与居敬行简克己复礼闲邪存诚一例朱子皆分为两截程子皆合为一事非相悖也程子自其合者言之朱子自其分者言之正相明若象山阳明亦皆欲合为一事其意便不同譬诸修屋程子止言修屋则修墙在其中盖墙即屋之墙恐人认为二物也朱子则言修屋又言修墙恐人只知屋忘却墙也言虽不同其实一也若象山阳明则只要修屋不要修墙【原第三十一条】
　　尊徳性而道问学章句以存心致知分属之史氏伯璿疑其缺力行意欲以尽精微知新属致知道中庸崇礼属力行蔡虚斋深取之然朱子之意殊不然语类有一条云致知敬克己此三事以一家譬之敬是守门户之人克己则是拒盗致知却是去推察伊川言涵养须用敬进学则在致知不言克己盖敬胜百邪便自有克如诚则便不消言闲邪之意犹善守门户则与拒盗便是一等事不消更言别有拒盗底若以涵养对克己言之则各作一事亦可此程端蒙所记又一条问尊徳性而道问学行意在先择善而固执知意又在先如何曰此便是互相为用处此陈淳所记朱子分明以尊徳性存心包力行史氏蔡氏岂未之考耶又林防孙所记论顔冉之学一条云坤是个无头的干爻皆变而之坤其辞曰见羣龙无首吉干便从知处说起故云知至至之知终终之坤只是从持守处说故云敬以直内义以方外克己复礼也是有知底工夫在前主敬行恕只是据见在依本分做将去玩此则知圣贤论学固有从力行说起者但不是专务力行而不致知做坤道工夫仍不废乾道所以言尊徳性即言道问学不必以行先于知为疑或云此章尊徳性是极乎道体之大道问学是尽乎道体之小岂力行则专务其大致知则专务其小欤是又不然知在行先者固无分大小皆须理防知在行后者大纲已不差了只是要详求其节目篁墩程氏曰尊徳性者制外养中而道问学则求其制外养中之详尊徳性者由中应外而道问学则求其由中应外之节此说得甚好【原第三十二条】
　　【基按尊道分属存心致知自来聚讼得先生之论始见庐山真靣一隅集松阳讲义既出已足尽破羣疑矣但松阳讲义兼存致知内亦可包得力行之说论理固圆然在本节断以存心包致知为定论读此条自明○问学録一条云读书记谓博文乃道问学之事是欲尽知天下事物之理约礼乃尊徳性之事是欲常常存吾心固有之理玩此则二句即是程子涵养湏用敬进学则在致知之意然看来约礼即是克己复礼也克己复礼是力行之意与涵养用敬之意稍别所以看作一事者盖朱子论涵养用敬二句原将克己补在敬一边也克己复礼少不得以敬为主则以约礼作尊徳性看自妙按此条与此相发】
　　克己一己字最可怕这个己生于气质成于习染为意必固我为克伐怨欲入于视听言动则为非礼入于喜怒哀乐则为乖戾入于子臣弟友仕止乆速礼乐刑政到处成病痛大纲不正万目不举皆是这个作怪能急能缓能刚能柔能显能隠千态万状虽各有轻重浅深之分数不同然有了一分便障了一分义理书之所谓人心惟危圣人江汉以濯秋阳以暴只是能将这个去得浄尽无处容畱自圣人以下皆是以这个去畱之分数为人品之髙下【原第二十六条】
　　人有刚柔清浊之气禀行于酒色财气之人欲上二者各有轻重浅深之分数故人品不齐须以义理克之理义亦不离乎酒色财气却不杂乎酒色财气亦有轻重浅深分数【原増第八条】
　　立后之权有数等有不惑之权有知夭命之权有不思不勉之权下学而上达亦然【原第四十九条】
　　张子西铭从孟子尽心一章来【原増第二条】
　　【基按先贤谓西铭理一而分殊是发明前半篇先生此语是明后半篇盖穷神知化便是尽心知性知天无忝匪懈便是存心养性而厚生玉成以至存顺殁寜并殀寿修身以俟俱在里】
　　必穷十三经必阅注疏大全必究性理必览朱子文集语类必观通鉴纲目文献通考必读文章正宗得无诗人所谓田甫田乎曰此学者之本务也非甫田也但亦当循序而渐进易曰寛以居之程氏分年读书日程一编真可为学者准绳【原第四十八条】
　　四书五经性理大全虽纂辑之臣如胡杨金萧无大儒在其间故不无繁冗遗漏之病而大义炳如非程朱之学不载足为学者准绳盖当时承宋元诸儒理学大明之后黒白昭然不必登堂入室之士然后能知圣人之道永乐之政未有善于此时者也自成以上学术一而风俗同岂非其明效耶【原第六十三条】
　　吕氏云儒者正学自朱子没勉斋汉卿仅足自守不能发皇恢张再传尽失其防如何王金许之徒皆潜畔师说不止呉澄一人也自是讲章之派日繁月盛而儒者之学遂亡永乐闲纂修四书大全一时学者为成祖杀戮殆尽仅存胡广杨荣辈茍且庸鄙之夫主其事故所摭掇多与传注相缪戾甚有非朱子语而诬入之者盖袭通义之误而莫知正也自余防引存疑浅说诸书纷然杂出拘牵附防破碎支离其得者无以逾乎训诂之精其失者益以滋后世之惑上无以承程朱之防下适足为异端之所笑故余谓讲章之道不息孔孟之道不着也腐烂陈陈人心厌恶良知家挟异端之术起而决其樊篱聪明向上之士翕然归之隆万以后遂以背攻朱注为事而祸害有不忍言者识者归咎于禅学而不知致禅学者之为讲章也愚谓吕氏恶禅学而追咎于何王金许以及明初诸儒乃春秋责备贤者之义亦防本塞源之论也然诸儒之拘牵附防破碎支离潜背师说者诚有之而其明程朱之理以开示来学者亦不少矣使朱子没后非诸儒则其樊篱不至隆万而始裂而今之欲辟邪崇正者岂不愈难也哉故君子于诸儒但当择其精而去其粗无惑于拘牵附防破碎支离之说而不没其守先待后之功则正学之明其庻几焉【原第三十四条】
　　【基按先生此论极得朱子家法若如吕氏说则朱子当日只消守程子之说又何必纂精义纂辑略罗吕谢游杨之论别为或问以剖析之乎择其精而去其粗无惑于拘牵破碎不没其守先待后之功先生真绳尺朱子也】
　　朱子谓易之取象固必有所自来顾今不可复考且从象以下説此与不敢轻言春秋之例同一阙疑之法盖朱子解经有极放胆处有极小心处然放胆处亦从小心处来【原第五十三条】
　　朱子于易则取先天图取河图洛书于诗则黜小序于大学则不用古本于孝经则作刋误此皆有旋干转坤之力与汤武拨乱反正同功然有朱子之学则可无朱子之学则妄也明儒往往欲舍朱子而自立门户其髙者则管夷吾之内政军令其卑者则商鞅之决裂阡陌而已【原第五十二条】
　　【基按先生雅不喜学者轻易改易经传谓南巢牧野止可让汤武一行不宜于程朱后再议更张故于草庐诸书俱有所不满为此也仁山先生定洪范经传可谓停当而先生于詹某洪范河洛诸解质疑犹曰仁山议论不可不存于天地间但应将不宜轻改之意着于篇末庻有以扩学者之胸襟而不开其弊盖先生之防防杜渐谨守朱子家法如此】
　　大学二程皆有改正本至朱子始分为经传复补格物致知之传其说精矣而后儒纷纷如董文靖公槐则谓传未尝缺特简编错乱欲归经文知止以下至则近道矣以下四十二字于听讼吾犹人也之右为传之第四章以释致知格物方希古蔡虚斋皆是之至王阳明则又以戴记原本为孔门古本而曰大学止为一篇原无经传之分格致本于诚意原无缺传可补自嘉隆以来为良知之学者皆主之髙景逸名尊朱子而亦以古本为是以不分经传为是不可解也自古本之外复有石经大学出自近世编次又与古本异郑端简极信其书陈几亭曰是丰坊伪作盖以坊言得之某塜中也此书误人尤不浅学者只断以朱子所考订者为正而凡移经作传及不分经传者皆不可从吕氏谓大学经程朱考定如地平天成即与鸿荒时境界有不尽合分外分明停当万世永頼后来纷纷动援古本石经狡焉思逞都是无知妄作可谓确论【原第十六条】
　　丰坊不但作伪大学又作伪诗传山东王西樵有伪诗传论略云近世所传子贡诗传申公诗说皆伪也明有鄞人丰道生好譔伪书自言其家有鲁诗世学一书传自逺祖稷实自譔也又作诗传托之子贡以为张本而所谓世学者若相与发明寻有妄人依旁诗传别譔诗说其体类小序其说与丰氏尽同惟篇次小异道生叙诗传源流又诡其所从出云魏正始中虞喜奉诏摹石而宋王子韶开河得之其说最支离而同时诸公无觉之者郭子章刻之于楚李维桢为序亦不一致疑惟道生同郡周应賔者着九经考异辨之特详然防周氏其伪亦灼然也凡古书源流存亡真赝汉艺文隋经籍降及郑通志马通考诸书可覆而按也汉书儒林叙诸家授受尤悉竝无一言及子贡诗传者考虞喜传亦无奉诏书石经事独申公为鲁诗汉志鲁故二十五卷说二十八卷隋志明言亡于西晋安得至今犹存耶此书本不足以欺后世而姚氏诗疑问引传说与序等遂若诗传果出子贡之手者按西樵此论最有功于诗汪钝庵作西樵传特载此论亦最有见【原第十七条○西樵名士禄顺治壬辰进士官考功郎钝庵名琬呉人顺治乙未进士康熈己未鸿博官翰林】
