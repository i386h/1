<!-- { "loadSidebar": true } -->
　　钦定四库全书　　　　　子部一
　　松阳钞存　　　　　　　儒家类
　　提要
　　【臣】等谨案松阳钞存二卷
　　国朝陆陇其撰陇其有三鱼堂四书大全别着録是编乃其为灵夀知县时于簿书之暇所辑问学録日记二书摘其中切要之语録为一编以示学者灵夀古松阳地故以松阳钞存为名本七十八条仪封张伯行尝为刋板删其与问学録重复者仅存二十八条殊失陇其之意此本刋于乾隆辛未乃金山杨开基所重编分道体为学处事教学辨学术观圣贤六门仍以原第防条注于本条之下以存其旧而别以己见附识于后前有开基序称学问録为中年之书此本为晚年手定之书极论伯行之删本为非又有陇其孙申宪跋亦谓伯行刻陇其遗书四种惟读礼识疑
　　读朱随笔为足本此书及问学録均删节失真云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　松阳钞存序
　　松阳钞存二卷共七十八条当湖先生摘自着问学録及随记中有闗学术人心及先儒未发之语重録成册以惠后学者也先生精义微言不尽于此书而晚年审定为迷者指途已该先生讲道之大防仪封张清恪公曾有刋本仅二十八条葢仪封见问学録中多与此同故删去过半不知问学録乃先生中年之书而此则先生晚年所审定也即如论善人一条问学録以为中行狂狷各有善人显与朱子善人画定无进步之解不合钞存内则将此条削去其半改从朱子困勉续録内壬申所记一条正与此同其为晚年手定无疑清恪转删抄存而存问学録此条亦未细考矣【基】久有刋刻此书之意因循未果嵗辛未舘清献文孙令嘉书塾拟辑陆子全书而功力浩烦未能猝就及门相与怂恿先梓抄存乃勉从其请其附识之语本拟削去而学徒軰以为籍此可以就正有道故亦附存【基】于此窃有叹焉夫子朱子后大儒若西山若鸖山若鲁斋固谨守绳尺矣自是以迄有明非程朱之学不道然尝厯选先贤记録其极醇无疵者薛文清读书録胡文敬居业録罗文庄困知记而止尔他如曹靖修之夜行烛陈布衣之正学纂要专言一事未为全书而顾端文小心劄记髙忠宪语録陈防亭学言陆桴亭思辨録其果克继薛胡罗三君子为朱子功臣乎
　　国朝治教昌隆先生应运而起其着所系真有以羽翼考亭而维持邹鲁而是书乃其手定则尤心精所系讵可以少而忽之先生手定尚有杂纂杂抄偶记十余种行将掇其要语同问学録随记参定为书以继读书居业困知三书之后与天下学者共见先生之全而以此编为乘韦焉尔金山后学杨开基斋甫敬识

　　钦定四库全书
　　松阳钞存卷上
　　赠内阁学士陆陇其撰
　　道体
　　仁义礼智各有体用而以其流行之序言之仁初发出只是一防萌芽及其盛则为义及其成则为礼既成而藏则为知孟子所以指仁为人心义为人路其实仁义礼知皆在心岀来皆是路【原第五条】
　　【后学杨开基按朱子云仁固为体义固为用然仁义各有体用各有动静又曰以仁存于心义形于外言则以仁义相为体用若以仁对恻隠义对羞恶言则就一理之中又以未发已相为体用先生此条阐朱子意极明】
　　唐以前儒者皆以爱言仁自程子曰偏言则一事专言则包四者而人始知爱不足以言仁自程子之后儒者又多离爱言仁自朱子曰仁者心之徳爱之理而人又知仁非即爱亦不离爱仁是未之爱爱是已之仁言仁之说于是始精然不读朱子仁说及语类所记论仁各条亦不知程朱用心之苦【原第四十条按此较问学録节去数句】
　　昆山诸庄甫论仁义礼智信最好曰仁义礼智信虽作五件其实是一时俱有的但要识得那一件为政耳如有时仁为政仁主于慈爱而慈爱莫切于子爱而教诲之仁之义也爱而有节文仁之礼也爱而知其恶仁之智也爱而有始有终仁之信也四者缺一则非仁矣如有时礼为政礼主于尊敬而尊敬莫大于君敬而忠爱之礼之仁也敬而裁制之礼之义也敬而每事先见礼之智也敬而终身不易礼之信也四者缺一则非礼矣推之义智信莫不皆然先儒所谓理一而分殊也庄甫此一条盖即十二律旋相为宫之意医家君臣佐使亦然【原第二十八条○庄甫名士俨隠居嘉定基按性理大全或问性之四端迭为賔主恭而无礼是以礼为主也义以为质是以义为主也盖四徳未尝相离遇事则层见迭出朱子曰说得是此疑庄甫所本也然却得甚明宜先生深取之也】
　　周子太极图全是知天命之学【原第五十条】
　　【按仪封所刋本无之学二字】
　　陆桴亭谓一本万殊犹言有一本然后有万殊是一串说下理一分殊犹言理则一而分则殊是分别说开譬之于水一本万殊者如黄河之水出于一源而分出千条万派皆河水也理一分殊者如止是一水而江河湖海自不同也其说极明但桴亭以理一分殊解一贯愚却未敢以为然一贯是一本万殊不是理一分殊【原第二十九条○桴亭名世仪字道威嘉定人明季诸生研精理学着有思辨録诸书基按先生日记云罗文庄日理一分殊本程子论西铭之言推之天下之理无所不尽持此以论性自不须立天命气质之两名文庄尊理一分殊之语可也而便欲以此破除天命气质之名则非矣但知理气之合而不知理气之分可乎此条亦学者所当知故附于此○按文庄困知记内论理一分殊津津乎言之然却与朱子不合当辨】
　　程子言在物为理处物为义又云性即理也言性即理则义在其中矣仁义礼智皆义也天命之性也达徳也父子有亲君臣有义夫妇有别长防有序朋友有信则理也率性之道也达道也合而言之则理而已矣朱子大学或问云心虽主乎一身而其体之虚灵足以管乎天下之理理虽散在万物而其用之微妙实不外乎一人之心心管乎天下之理者也非即理也【原第五十八条】
　　礼乐二者相为表里论语曰礼之用和为贵是礼中之乐周礼以乐徳教国子中和只庸孝友曰中以无相夺伦言曰祗以肃然起敬言是乐中之礼【原増六条】为学
　　左传载周原伯鲁不说学鲁闵子马曰周其乱乎夫必多有是说而后及其大人大人患失而惑又曰可以无学无学不害不害而不学则茍而可于是乎下陵上替能无乱乎原伯之不说学不知其意如何大抵当时老子有圣人不死大盗不止之说浸滛于士大夫之耳原伯亦尤而效之者也大人身居髙位不能不患失患失不能不回惑所頼以维持启廸之者学耳今曰可以无学则何所不至乎自此说行而文武典章将弁髦视之茍且之风成而大乱之兆见矣闵子马之言亦犹辛有伊川之叹也嵇阮之清谈盛而永嘉之乱兴姚江之良知炽而启祯之祸作皆是如此彼岂徒不说学方且侈然自以为善学而笑圣贤之不知学【原第十五条】
　　考亭渊源録载郭友仁徳元告行朱子曰人若于日间闲言语省得一两句闲人客省得一两人也济事若浑身都在閙塲中如何用工人若逐日无事有见成饭吃用半日静坐半日读书如此一二年何患不进愚按徳元曾学禅此语系徳元所记恐失其真观朱子答刘淳叟曰某旧见李先生尝教令静坐后来看得不然只是一个敬字好方无事时敬于自持及应事时敬于应事读书时敬于读书便自然该贯动静心无时不存又答潘子善云所论为学之意善矣然欲专务静坐又恐堕落那一边去只是虚着此心随动随静无时无处不致其戒谨恐惧之力则自然主宰分明义理昭著矣然着个戒慎恐惧四字已是压得重了要之只是略绰提撕令自省觉便是工夫也可见朱子未尝教人静坐况限定半日哉愚故谓徳元所记恐失其真几亭陈氏以此二语为朱子教人之法误矣或疑伊川见人静坐便叹其善学载于近思録第四卷中朱子于复卦象注曰安静以养微阳也是言初动之时宜静也于咸卦初爻注曰此卦虽主于感然六爻皆宜静而不宜动也是言方动之际宜静也于太极图注曰圣人全动静之徳而常本之于静是言未动之先宜静也程朱何尝不言静不知程朱固未尝不言静而未尝限定半日且其所谓静者皆是指敬非如学禅者之静又恐敬之混入于禅也而申言之曰略绰提撕夫敬犹恐其有病也而况专言静乎【原第一条】
　　【基按此条极有关系但谓朱子语类一条为徳元所记想先生祗据渊源録未及细考耳查语类乃沈庄仲僴所记然看朱子训沈僴诸条则庄仲初曾为永嘉之学者又一条云今公虽曰知为学然却放得逺少间防失心去玩失心二字则庄仲又似为金溪之学者又一条训以善读书之法与友仁同则此语诚恐失其真也先生此条定为学术稍偏者所不乐闻基惧或借误庄仲为徳元以借口故附辨于此○按先生文集亦载此条但无答潘子善一后靣略绰提撕句似无根宜以此为正】
　　大学言八条目而戒慎恐惧贯乎其中中庸言戒慎恐惧而八条目贯乎其中【原增三条】
　　【基向有劄记一条云戒惧慎独是大学诚意正心工夫不言格致者已包在戒惧中也罗整庵先生欲以首节指防性道教当格致偏矣近思録小序云存养之功实贯乎知行可知戒惧慎独该得格致在内胡敬斋亦云致知力行皆靠住戒慎做去庐陵王勉轩见而极取之批曰戒惧中本包有格致工夫异端之所以借口者皆举中庸首章不用格致工夫为词此金溪黒腰子所由来也掲出此条快极快极有功后学不小按勉轩不免过誉然似与先生此条有发明处故附于此】
　　李厚庵言知行工夫有三様小学则先行后知大学则先知后行成徳则又先行后知愚谓圣贤之言知行有分先后言者有不分先后言者如子思云尊徳性道问学程子云涵养须用敬进学则在致知皆不可分先后然却又不是王阳明知行合一之谓【原増四条○厚庵名光地庚戍进士安溪人大学士諡文贞】
　　朱子白鹿洞学规无诚意正心之目而以处事接物易之其明大学之意可谓深切着明矣盖所谓诚意正心者非外事物而为诚正亦就处事接物之际而诚之正之焉耳故传释至善而以仁敬孝慈信为目仁敬孝慈信皆因处事接物而见者也圣贤千言万语欲人之心意范围于义理之中而已而义理不离事物明乎白鹿洞学规之意而凡阳儒隂释之学可不待辨而明朱子答陈肤仲书云所谓涵养工夫非是闭睂合眼如土偶人然后谓之涵养也只要应事接物处之不失此心各得其理而已亦即学规之意【原第二条】
　　【基按文集亦载此条但答陈肤仲以下则云夫子告顔子克己复礼而以视听言动实之其即朱子之意也夫似不若此条之明透可见钞存为定本耳】
