<!-- { "loadSidebar": true } -->
　　臣良胜曰雄见道之言此其最者也然道者心所具之理而行之者也心即道道即心也言心不言道则无政矣言道不言心则无本矣故曰以仁心仁闻而行先王之道是也
　　诸葛亮曰亲贤臣逺小人此先汉所以兴隆也亲小人逺贤臣此后汉所以倾頺也
　　臣良胜曰读出师二表而不为之流涕者其为人必不忠也盖亮之平生大节惟见于二表表之肯綮大义惟在于此数言非特以决汉之兴亡殆徃古之断案后世之龟鉴也然此特其言尔若开诚心布公道集众思广忠益又其事业之本先儒谓其有王佐之心不独以其言已也
　　陆防曰君天下者以天下之心为心而不私其心以天下之耳目为耳目而不私其耳目故能通天下之志尽天下之情
　　臣良胜曰苏轼尝言陆防奏议论深切于事情言不离乎道德若斯言是也盖天之立君非为君也为天下也则天之心本以公也人君视天下为公乃所以奉天之公也若使天下志有不通而情有不尽皆自私其耳目也私其耳目由私其心也私其心由以天下为己私也此盖荡荡平平之道防何以语德宗也人君而不以王道自任非君也人臣而不以王道望其君非臣也德宗以苛刻为能而防之言则忠厚也德宗以猜忌为术而防之言则推诚也德宗好用兵而势之言则消兵也德宗善畜积而防之言则散财也有臣如此而忠州之行一斥不复势亦何负于学何负于天子也哉
　　韩愈曰善医者不视人之肥瘠察其脉之病否而已矣善计天下者不计天下之安危察其纪纲之治乱而已矣
　　臣良胜曰尝闻苏轼上书神宗曰世有尫羸而夀考亦有盛壮而暴亡若元气犹存则尫羸而无害及其已耗则盛壮而愈危是以善养生者慎起居节饮食导引闗节吐故纳新不得已而用药则择其品之上性之良可以久服而无害者则五脏和平而夀命长不善养生者薄节慎之功持吐纳之效厌上药而用下品伐真气而助彊阳根本已危僵仆无日天下之势与此无殊噫味愈之言则有以审死生治乱之几矣味轼之言则有以制死生治乱之道矣
　　刘蕡曰为君者所发必正言所履必正道所近必正人臣良胜曰蕡之试防直节正论冠絶古今其切要之论则在近正人也正人得近则所以正君者自有其道而正言正道相因而善故曰一正君而国定矣蕡之意盖在于劝主逺絶宦竪有司畏惮意以抑之是以当时有刘蕡下第我辈登科宁无顔厚之叹噫斯言一开流布万世荣于状元宰相多矣后以指蕡为戒而迎合新法和议以取上第者所得能几何哉
　　欧阳修曰为人君者以细务而责人専大事而独断此致治之要术也纳一言而可用虽众说不得以阻之此力行之果断也知此二者天下无难治矣
　　臣良胜曰天下之治非一人之治也天下之言非一人之言也修之事宋当仁宗英宗之时庸有主威未断事或阻于众议如濮王典礼者是修乃一人之言非所以为天下之治也尧之禅舜事孰有大于此而咨四岳既荐舜而复试之岂以独断为贤乎谋及卿士谋及庶人谋及龟筮岂不以阻众说者为是乎唐太宗征辽似独断矣而终悔不从魏征之言宋神宗之新法似无阻矣卒有误于安石之僻故臣未敢以修之言为然
　　邵雍曰圣人所以能立无过之地者以其善事乎心者也
　　臣良胜曰心者天君也天君泰然百体从令故善事乎心则身之无过也必矣然无身过易无心过难恒人之无过易人君之无过难恒人之过辱于一身人君之过播及于天下矣宴安肇荒滛之迹珍异啓奢泰之端沾词辟侥幸之途顾语来谗贼之口名器导僭偪之防威福移陵替之渐是故人主立无过之地视恒人万倍其难所以善事乎心者必万倍其功而后可也
　　程颢曰先王之世以道治天下后世只是以法把持天下
　　臣良胜曰治道公案歴千万世只此两言断决无遗议矣所谓道者即得天理之正极人心之安无所为而为之者王者之道也法者假仁义之偏建事为之末有所为而为之者霸者之术也若颢者诚有得于圣贤之学欲效于时以为帝王之治者故常陈十事于朝曰师傅曰六官曰经畧曰乡党曰贡士曰兵役曰民食曰四民曰山泽曰分数且言曰无古今无治乱如生民之理有穷则圣人之法可改茍若徒知泥古而不能施之于今姑欲狥名而遂废其实此则陋儒之见何足以论治道哉呜呼以周程而不得行于北宋以孔孟而不得行于东周岂非天未欲平治也哉
　　程頥曰治身齐家以至平天下者治之道也建立治纲分正百职顺天时以制事至于创制立度尽天下之事治之法也圣人治天下之道在此二端而已矣
　　臣良胜曰頥之言即颢之意也体用贵于一原道法须于兼备治非以道为本则行于法者将无以信天下矣治非以法为用则深于道者将无以济天下矣故曰徒善不足以为政徒法不能以自行有闗睢麟趾之化而行周官之法度其于治也何有
　　张载曰能通天下之志者为能感人心圣人同乎人而无我故能和平天下莫盛于感人心
　　臣良胜曰生民有欲所谓欲者我之根也夫惟视天下为我有也则有我之为害也深矣如以天下为天下有也则无我之为感也深矣是故天下之患常生于有我天子以天下为我诸侯以一国为我大夫以一家为我士庶人以一身为我我则私私则利利则害随之矣若推其极尧之禅舜舜之禅禹其有天下而不与也皆无我也臣弑其君子弑其父非有我之为害哉
　　范祖禹曰圣人顺天理而感人心敛天下之贤而聚之于朝使之施其所有为国之有则贤者无不得其所而民物亦无不得其所矣
　　臣良胜曰天之立君以为民也天之生贤以为君也故为天养民者天子之职也为天子治民者贤者之职也故人君用贤非为贤也为民也为民所以自为也贤者之见用非自为也为民也为民所以为君也
　　苏轼曰古之人君收天下之英雄而不失其心故天下皆争归之
　　臣良胜曰伯夷太公一归西伯则曰天下之父归之而其子焉徃英雄之才虽未可云二老其足以系天下之望一也所以收之者何道也哉所谓英雄者非常之才非常之才必有非常之主而后能用之亦必有非常之礼而后能尽其用彼常人者禄之可富也位之可贵也予之可宠也夺之可辱也招之而可来麾之而可去也故随能而置列程功而叙赏皆可以为之制也非常之才富贵非其所欲也宠辱非其所惊也来去无期而死生之际有不可夺者也故礼不备不足以致之遇之不殊不足以使之知不深不足以结之恩不隆不足以感之譬之养鹰则一雉一鼠而饫以依人千里之骥非食之充其量而防之通其意能尽其才也哉故汉髙于韩彭黥布未见尺寸之功裂数千里而王之其殆几于此矣
　　苏轼曰圣人之为天下不务逆人之心人心之所向因而顺之人心之所去因而废之故天下乐从其所为臣良胜曰佑贤辅善显忠遂良圣人非有心命之也五服五章天命之也兼弱攻昧取乱侮亡圣人非有心讨之也五刑五用天讨之也然而天道防防何所依据观诸人心而已人心顺天意得矣天之所助者顺而况人乎谢安之用诸桓未必是而众之所乐则国以乂安庾亮之召苏峻未必非而众谓不可适以召辱是故君子立事未论物理之是非先观人情之向背王安石以新法为人阻挠为恨而程子曰相公何故欲作此拂人心事安石无以为应意辙之言是亦有为而发也
　　朱熹曰王者知有天而畏言行必信政教必立喜怒必公用舍必当黜陟必明赏罸必行
　　臣良胜曰人君至尊无上者也上之者惟天尔天下无足畏也畏之者亦惟天尔然非徒畏也动与天惟一尔一有愆违则与天不相似非肖子矣所以付托之者有所负所以责望之者有所孤则所以谴告之者至矣可不畏哉
　　胡寅曰人君莫大乎修身修身莫先于寡欲欲诚不行则心虚而善入气平而理胜动无非礼事无不善唐虞之治不越此矣
　　臣良胜曰唐虞之治古今以为极隆而伯益致戒亦曰儆戒无虞罔失法度罔游于逸罔滛于乐则致盛治保盛治如唐虞者修身寡欲之外无余事矣夫人之身一人之身也人君则天下恃以为治乱者则天下之身也夫人之欲一人之欲也人君一心则天下之求遂其欲者皆思以中之则天下之欲也是人君修身乃以正天下之身而其寡欲乃以絶天下之欲致治之原孰大于此
　　圣祖谓礼部侍郎曽鲁曰朕求古帝王之治莫盛于尧舜观其授受其要在允执厥中后之儒者讲之非不精及见诸行事徃徃背驰鲁对曰尧舜以此道宰制万事如执权衡物之轻重长短自不能逆而皆得其常所以致雍熙之治后世鲜能此道处事之际欲求其至当难矣圣祖曰人君一心治化之本存于中者无尧舜之心欲施于政者有尧舜之治决不可得也
　　戊戌十二月辟儒士叶祖干叶仪既至祖干持大学以进圣祖问治道何先对曰不出乎此书命剖析其义祖干以为帝王之道自修身齐家以至治国平天下必上下四旁均齐方正使万物各得其所而后可以言治圣祖曰圣人之道所以为万世法吾自起兵以来号令赏罚一有不平何以服众夫武定祸乱文致太平悉此道也
　　臣良胜曰徒善不足以为政徒法不能以自行是故欲求尧舜之治必先尧舜之心圣祖自得之师心得之言也至谓大学之道惟在于平一言以蔽之矣是故论治之本惟存于心之一字论治之效惟在于平之一字古今言治理者只此二字可以集大成矣故以为终卷献焉
　　右衍经常之治













　　中庸衍义卷十七
