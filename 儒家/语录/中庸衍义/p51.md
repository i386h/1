<!-- { "loadSidebar": true } -->
　　臣良胜曰宥坐之器凡君当置之也而必曰明君以为至诫明者易于满也亦观诸月三五而盈则明之极矣亦满之极矣三五而缺葢亦自然之数也魏武得荆州而张松见忽唐庄宗自矜取汴而高氏不朝二君皆明者也葢亦明之为累也人君而知谦之必益满之必损则戒满之有器而持盈之有道斯明之至也呜呼制器尚象圣人有取于易也金人置于后稷之庙百世不迁者也欹器置于鲁桓之庙亦三桓所自出将以不毁者也是器也将以为世守而世戒者视之竒技淫巧有不侔矣
　　汉高祖至长安萧何治未央宫见其壮丽甚怒谓何曰天下匈匃劳苦数岁成败未可知是何治宫室过度也何曰天下方未定故可因以就宫室且夫天子以四海为家非壮丽无以重威且无令后世有以加也上説臣良胜曰谋臣策士之所为众人固有不识也萧何治家不治垣屋欲后世师其俭更欲以侈导上决不为也然则何居闗中可都娄敬曰此扼天下之吭而拊其背也张良曰金城千里天府之国也项羽入咸阳宫殿烧燬乃思东归遂失大势高祖起丰沛而诸将多山东人何尝一日忘洛阳哉高祖虽于五年夏之闗中时宫殿未成寄治于栎阳尔秋征臧荼复至洛六年取韩信还又至洛七年自征韩信自洛归宫阙始成高祖自栎阳徙治而后都长安之心始固然则何之为是顺适其意以成大计故假词曰欲无令后世加尔是则何之深意高祖亦由其术中而不得窥其秘也汉史书上说二字以终之意亦远矣虽然是非臣之说也葢闻之刘安世云
　　汉文帝即位二十三年宫室苑囿车骑服御无所増益有不便輙弛以利民尝欲作露台召匠计之直百金上曰百金中人十家之产也吾奉先帝宫室尝恐羞之何以台为
　　唐太宗问褚遂良曰舜造漆器諌者十余人此何足諌对曰奢侈者危亡之本漆器不已将以金玉为之忠臣爱君必防其渐若祸乱已成无所复諌矣帝曰然朕有过卿亦当諌其渐贞观六年公卿奏依礼曰季夏之月可以处台榭今隆暑未退秋霖方始宫中卑湿请营一阁以居上曰朕有气病岂宜下湿若遂来请糜费良多固请竟不许
　　宋太祖尝令后苑造薫笼数日不至责怒左右对以事下尚书省尚书省下本部本部下本曹下本局覆奏又得防复依方下制造乃进御以经厯诸处行遣至速须数日太祖怒曰谁做这般条贯来约束我左右曰可问宰相上曰呼赵学究来赵普既至上曰我在民间时用数十钱可买一薫笼今为天子乃数日不得何也普曰此是自来条贯葢不为陛下设乃为陛下子孙设使后代子孙若非理制造奢侈之物破坏钱物以经诸处行遣须有台諌理防此条贯深意也太祖大喜曰此条贯极妙若无薫笼是甚小事也
　　臣良胜曰国家工费直是不赀然若文帝惜费之防太宗防事之渐唐臣假礼以导侈宋臣立法以防奢玩味于斯是台阁之小者必慎也况其大者乎器物之用者必慎也况其异者乎
　　洪武八年改建大内宫殿圣祖谓廷臣曰唐虞之时宫室朴素后世穷极侈丽习尚华美去古远矣朕今所作但求安固不事华丽凡雕饰竒巧一切不用惟朴素坚壮可传永久使吾子孙守以为法至于台榭之作劳民费财以事游观之乐决不为之
　　宋国公冯胜督建周王殿宇开封府敕谕之曰中原民食所恃者二麦耳近闻尔令有司集民夫欲以九月赴工正当播种之时而役之是夺其时也过此则天寒地冻种不得入土来年何以续食自古治天下者必重农时朕封建诸子将以福民今福未及施而先夺民时朕恐小民之怨咨也敕至其即放还俟农隙之时赴工未晩也
　　圣祖赐临濠造作军士衣米谕中书省臣曰忧人者常体其心爱人者每惜其力朕常亲军旅备知其疾苦凡有兴造未免资军民之力土木之工亦甚难集朕每造一膳即思天下军民之饥服一衣即思天下军民之寒今临冬兴作之士宜加给米一石衣一袭庶不至饥寒也谕工部曰曩以边境未宁兵甲未弛故集天下工匠于京师其中有以病疾致死者不能归葬深可悯也尔工部即遣人收其遗骸函送其家各以钞七锭给其妻子瘗之着为令
　　江西行省以陈友谅镂金牀进圣祖观之谓侍臣曰此与孟昶七宝溺器何异以其一牀工巧若此其余可知陈氏父子穷奢极靡焉得不亡即命毁之
　　司天台进元氏所制水晶宫漏备极工巧中设二木偶人能按时自击钲鼓圣祖览之谓待臣曰废万几之务而用心于此所谓作无益害有益也使移此心以治天下岂至灭亡立命碎之
　　臣良胜曰尝闻宋儒胡安国曰鲁僖公尝修泮宫复閟宫奚斯董其役史克颂其事春秋不书者宗庙以祀其祖考学校以教国之子弟虽用民力不可废也我圣祖诸役或以宅中图大或以报本追远或以贻谋燕翼或以分建屏翰皆义之所当为者而闵闵焉惟恐伤民之力耗民之财妨民之时又加赐以厚其生归衬以厚其死而恤及其后是之谓人道使人示万世子孙法也至于胜国竒技淫巧器用一切毁而不用示万世子孙戒也而国奢示俭国俭示礼转移导化之机固有行乎其间矣
　　永乐初建北京采宫殿材木于东南命夏原吉督视运送于号令中备矜恤之意
　　初迁北都军储未充文皇命平江伯陈瑄董运百万石从海道给之建百万仓于直沽城天津衞籍兵万人戍守之海溢坍没堤岸起扬之海门厯通泰抵盐城八百里发卒四十万修之既罢海运复济宁临清河始通南北疏清江浦引水由管家湖入鸭陈口达淮免风涛之患就湖筑堤十里以便引舟浚仪真步二坝凿吕梁徐州二洪筑沛县刁阳湖济宁南望湖扬州高邮湖堤内凿渠四十里以通舟行建桥以便陆行自徐至兖魏相水高下建闸四十有七以时启闭于淮建常盈仓五十区贮江南输粟建徐州临清通州仓以便转输濵河置铺舍五百六十八置卒守使导舟行縁堤凿井树木为永世利焉
　　臣良胜曰繄我圣祖积累之深足宏文皇经济之畧工役之兴莫重于迁北都而天下不知其害莫烦于通运河而天下不失其利葢定都以镇北冲所以己万世之害也通运以制国用所以享万世之利也其时文武臣工有如原吉如瑄者足以祗承从事通变宜民是谓有君有臣而政无不举己臣尝考汉唐初都长安与西北之敌密迩其后亡也东汉则在洛阳南唐则在江南宋远【阙】都汴【阙】
　　南宋之亡又在临安大叚敌患迩则惧心生惧心生则防之者日慎慎所以能安也敌患远则怠心生怠心生则忽之者日肆肆所以必危也故曰无怠无荒四方来王文皇所以自南迁北向迩于敌者真高万古之见贻万世之安也至于漕河直达京师省民节费迨十之九视秦汉之运率三十钟而至一钟者为利既博视元海运委民命于波涛鱼龙之区者去害为远议者恒为过虑谓喉嗌或梗万一借海道以济变殊不思元当盛时海运时至及其衰败则以蟒衣赐张士诚方国珍仅得百一之偿既而升斗不发若果喉嗌有梗国不可为奸雄有如士诚国珍者海道适资彼内侵之道尔以此计彼孰利孰害必有能辨之者若云海道无所不通是则固然文皇时海运百万抵直沽尹儿湾秦时运负海粟以给北边吴徐承自海率舟师入齐汉武自防稽道海入闽是燕可达齐齐可达吴吴可达闽闽可达粤但计利害终未可重物而轻人也亦未可弃常而图变也方今漕政日废军民困穷或谓畿辅郡邑开田废地广召江南之民因高就下相宜开种或引河为渠或因污为沼使旱有所备潦有所归纵是逃民遗业亦许坐户代耕止令上供赋税毋假复业毋争年丰谷贱官籴运京可省漕粟之半折价以为籴本视元儒虞集所议圩海为田为费大减为效尤速至于通州厚储及郑村坝上等仓正坐宋人牟駞冈之弊郭药师以击毬窥见虚实后引金人据之刍茭有余京城坐困杞人之忧恒切于此今惠通河于春夏闲月陆续转运入京亦为思患预防之计隂夺奸雄窥伺之心即如己巳之变议者焚弃通仓殆数百万策亦晩矣迂陋不知长策冐昧附陈伏惟圣明裁察
　　永乐元年三月有司言殷太师比干墓及祠圯坏请发民脩理上从之因谕侍臣曰君子为国不为身故犯顔諌诤死且不避小人为身不为国惟谗謟面谀以茍富贵明君乐諌诤而国以兴昏君乐谗謟而国以亡桀纣杀龙逄比干明效具在而后世人主如秦隋之末皆不监覆辙国安得不亡哉朕方以是为戒尔等当以君子之道自勉庶几共保祖宗之洪业
　　江西饶州府言鄱阳康山忠臣祠坏请命脩治文皇谓侍臣曰此皆首佐皇考成帝业者也不幸遇艰难效忠奋义以死昔人盛德百世祀今不数年而庙坏不治岂报德劝功之道今国家于异代忠义之臣犹致礼其祠墓况皇考股肱牙爪之臣哉礼父母所爱亦爱之况有功于国乎遂命工部遣官督修仍谕所司岁时严祀礼守庙者悉复其家
　　臣良胜曰事无常形礼有义起法有时制未可以执一论也祖宗最慎工役行于其所当行止于其所不可不止皆视理义之当然若脩忠臣之祠严佐命之祀是也至论君子敢諌而明君乐諌足以示万世之忠父母所爱亦爱足以示万世之孝矣
　　右衍来百工之义
　　舜典曰食哉惟时柔远能迩惇德允元而难任人蛮夷率服
　　蔡沉曰王政以食为首农事以时为先舜言足食之道惟在于不违农时也柔者寛而抚之也能者扰而习之也远近之势如此先其畧而后其详也惇厚允信也德有德之人也元仁厚之人也难拒絶也任古文作壬包藏凶恶之人也言当厚有德信仁人而拒奸恶也凡此五者处之各得其宜则不特中国乂安虽蛮夷之国亦相率而服从
　　臣良胜曰天无所不覆也地无所不载也虽至于旃裘毳幕之地雕题漆齿之乡其生育长养于覆载之间与中国无异其心之灵知是非善恶亦人性也故帝王顺治生民既遂远附迩安进善絶恶必有以体天地覆载之德【阙】

　　故圣王之治外本乎内也又何以虚内事外
　　为哉
　　大禹谟曰帝乃诞敷文德舞干羽于两阶七旬有苗格蔡沉曰舜之文德非自禹班师而始敷苖之来格非以舞干羽而后至史臣以禹班师弛其威武专尚德教干羽之舞雍容不迫有苖之至适当其时故作史者因即其实以形容有虞之德数千载之下犹可以是而想其一时之气象也
　　旅獒曰明王慎德四夷咸賔无有远迩毕献方物惟服食器用
　　蔡沉曰方物方土所生之物明王谨德四夷咸賔其所贡献惟服食器用而已言无异物也
　　既济九三高宗伐方三年克之小人勿用
　　程頥曰九三当既济之时以刚居刚用刚之至也既济而用刚如是乃高宗伐方之事高宗必商之高宗天下之事既济而远伐暴乱也威武可及而以救民为心乃王者之事也惟圣贤之君则可若骋威武忿不服贪土地则残民肆欲也故戒不可用小人小人为之则以贪愤私意也非贪愤则莫肻为也三年克之见其劳惫之甚圣人因九三当既济而用刚发此义以示人为法为戒岂浅见所能及也
　　六月诗曰戎车既安如轾如轩四牡既佶既佶且闲薄伐玁狁至于大原文武吉甫万邦为宪
　　朱熹曰凡车从后视之如轾从前视之如轩然后适调也至于大原言逐出之而已不穷追也先王治夷狄之法如此吉甫尹吉甫此时大将也宪法也非文无以附众非武无以威敌能文能武则万邦以之为法矣
