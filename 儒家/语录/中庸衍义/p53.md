<!-- { "loadSidebar": true } -->
　　班固曰孝武之世图制匃奴患其兼从西国结党南羌乃表河曲列四郡开玉门通西域以防匃奴右臂隔絶南羌月氐单于失援由是远遁而幕南无王庭遭值文景恭黙养民五世财力有余士马强盛故能覩犀布瑇瑁则建珠崖二郡感蒟酱竹杖则开牂柯越巂闻天马葡萄则通大宛安息自是殊方异物四面而至于是开苑囿广宫室盛帷帐美服玩设酒池肉林以享四夷之客作鱼龙角抵之戱以观视之及赂遗赠送万里相奉师旅之费不可胜计至于用度不足乃酒酤筦盐铁铸白金造皮弊算至车船租及六畜民力屈财用竭因之以凶年寇盗并起道路不通直指之使衣绣杖斧断斩于郡国然后胜之是以末年遂弃轮台之地而下哀痛之诏岂非仁圣之所悔哉建武以来西域思汉威德咸乐内属数遣使置质于汉愿请都防圣上远览古今因时之宜辞而未许虽大禹之序西戎周公之让白雉太宗之郤走马义兼之矣
　　江统徙戎论曰夫夷蛮戎狄地在要荒禹平水土而西戎即叙其性气贪婪凶悍不仁四夷之中西北为甚弱则畏服强则侵叛是以有道之君牧夷戎也惟以待之有备御之有常虽稽颡执防而边城不弛固守强暴为寇而兵革不加远征期令境内获安疆场不侵而已魏兴之初与蜀分隔疆场之戎一彼一此武帝徙武都氐于秦川此葢权宜之计非万世之利也今者当之已受其弊矣夫闗中土沃物丰帝王所居未闻夷狄宜在此土也非我族类其心必异而因其衰敝迁之畿服士庶翫习侮其轻弱使其怨恨之气毒于骨髓至于蕃育众庶则坐生其心以贪悍之性挟愤怨之情隙乗便輙为横逆而居封域之内无障塞之隔掩不备之人收散野之积故能为祸滋蔓暴害不测此必然之势已验之事也犬马充肥则有噬啮况于仇讐能不为变但顾其防弱势力不逮尔此等皆可申谕发遣还其本域慰彼羁旅怀土之思释我疆宇纎芥之忧惠此中国以绥四方德施永世于计为长也
　　臣邱濬曰昔人有言晋之亡大率中原半为敌居刘渊劲敌也而居晋阳石勒羯也而居上党姚氏羌也而居扶风符坚氐也而居临渭慕容鲜卑也而居昌黎种族日蕃其居处饮食日趋于安惟其桀暴贪悍乐鬬喜乱之志态则无时而可变也是以刘渊一倡而并雍之众乗时四起自长淮之北无复晋土而为战争之塲者几二百年呜呼后之人思为国家远虑者其尚为子孙计预有以杜絶消弭之无谓彼既久处中国必无后患而轻忽之哉晋之事可鉴也已臣良胜曰居敌于内地始于汉武綂之所论则魏兴之事也徙戎之论始于郭钦綂葢引而申论之也浑邪王降之时汉发车二万乗以迎之县官赀马不得欲斩长安令乃命降者居陇西北地上郡朔方云中为五属国至羌胡鲜卑降者汉魏皆居之闗中晋武太康初已杀害长史渐为民患而郭钦之疏竟不见用君子已知五戎之乱不可制也覆车在前晋鉴不远唐太宗复从温彦博议准汉武故事处突厥降众东自幽州西至灵州左置定襄右置云中愿入居长安者数万家夫汉一线之绪尚存之远竟为刘渊所贼则西北之遗孽也唐祚几移于禄山之祸则营州牧竖皆蕃将也则受其蔽者岂特晋哉呜呼前人不鉴又后人哀之臣恐前人之不鉴非前人而后人之复哀后人也
　　西川节度使李德裕奏吐蕃维州副使悉坦谋请降已遣兵入据其城且陈出师之利百官集议皆请如德裕策牛僧孺曰比来修好约罢戍兵中国御戎守信为上上以为然诏德以其城归吐蕃执悉坦谋及所与偕来者悉归之吐蕃尽诛之于境上
　　臣良胜曰君子不登叛人僧孺之议是也但维州唐故地也天宝中改维州郡明皇自陜幸蜀此其喉嗌要害失而复之未为不可君子执论固当右德裕而下僧孺矣或者谓德裕以李宗闵议切父吉甫之政遂相倾斥而分牛李之党故凡李之议牛輙抑不行大臣不为国谋而专以党同伐异为能罪亦大矣臣观德达于国体者使非故地而通秦蜀之要害决不为贪广地以开边隙之拙谋也异时黠戛斯来言取安西德裕以为不可曰假令安西可得即须置都防以万人往戍何所兴废何道馈挽彼天德振武于京师犹近力犹恐不足况七千里安西哉即安西而有所不取则维州之受必有以策其可取而无疑也
　　宋真宗时诏羣臣议灵州弃守之宜杨亿即日奏以为比贼方黠其财犹丰未可以岁月破也须废弃灵州退保环庆然后以计困之尔帝访于左右辅臣咸以为灵武乃必争之地茍失之则沿边诸州亦不可保帝颇然之宰相李沆奏曰继迁贼不死灵州必非朝廷所有莫若遣使密召州将使部分军民空垒而归如此则闗右之民息肩矣
　　吕中曰灵州之议当以辅臣之言为是而李沆杨亿之言为非
　　臣良胜曰君子不以人废言也辅臣之言独尽利岂害杨亿李沆当局故迷而旁观亦有圣算惜乎其不能用也汉灵帝时西羌与边卒乱陇右司徒以为宜弃凉州议郎李燮曰斩司徒天下以安凉州天下冲要国家藩衞牧御失人使一州叛逆崔烈为宰相不思所以弭之之策乃欲割弃一方臣窃惑焉若烈不知是极蔽也知而故言是不忠也噫凉州之不可弃犹灵州之必当守也故何亮上安边书曰灵武地方千里舍之则戎狄之地广且饶一患也西域戎狄合而为一二患也冀地马之所生自匃奴猖獗战马咸取足乎西戎今既合而为一夏贼不许诸戎货马未知马从何来五患也观是书则当时固有定论矣
　　富弼使契丹契丹主曰吾祖宗故地当见还尔弼曰晋以卢龙赂契丹周世宗复取闗南地皆异代事若各求地岂北朝之利哉契丹主召弼同猎引弼马自近谓曰得地则欢好可久弼反复陈其不可状且言北朝既以得地为荣南朝必以失地为辱兄弟之国岂可使一荣一辱哉
　　辽使萧喜来言疆宇神宗问王安石安石对曰将欲取之必姑与之乃诏于分水岭为界东西失地七百里遂为异日兴兵之端云
　　臣良胜曰内外之辨固辨也疆域之辨亦辨也在故地则当世守在要地不可轻弃富弼于辽折其求地詟其气而服其心矣安石所以辅神宗者厌薄祖宗所以欲图富强以鞭笞强敌乃降心敛手无故而削七百里之故地终宋之世何能复其尺寸而顾以将欲取之大言欺主独不内愧于心乎
　　魏绛曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四隣震动诸侯威怀三也以德绥戎师徒不勤兵甲不烦四也鉴于后羿而用德度远至迩安五也君其图之公悦使魏绛盟诸戎
　　臣良胜曰和戎自绛始也行而既效悼公以是徴赏赐金石之乐矣然绛之意非以和戎为永利也晋当中衰而迩于戎时天下之大敌而争伯者在楚敌楚未可而复事于戎则腹背皆兵矣虽有智者其何以应之哉其为此者消众敌而畜力以当大敌权宜之术也后世狃于茍安恒以绛为得策而效之致有假兵来援中夏被毒如肃宗之于回纥信而结盟臣主防耻如德宗之于尚结赞皆五利之説有以误之也悲夫
　　汉高帝八年匈奴冐顿数苦北边上患之刘敬曰天下初定士卒罢于兵未可以武服也冐顿杀父代立妻羣母以力为威未可以仁义説也诚能以嫡长公主妻之彼必慕以为阏氏生子必为太子冐顿在固为子壻死则外孙为单于岂尝闻外孙敢与大父抗礼哉九年取家人子名为长公主以妻单于使刘敬结和亲约司马光曰建信侯谓冒顿残贼不可以仁义説而欲与为婚姻何前后之相违也夫骨肉之恩尊卑之序惟仁义之人为能知之奈何欲以此服冐顿哉葢上世帝王之御戎狄也服则怀之以德叛则震之以威未闻与为婚姻也且冐顿视其父如路人而杀之奚有于妇翁建信侯之术固已疎矣况鲁元已为赵后又可夺乎
　　臣丘濬曰夫以创业之君任百战之将驭戎岂无他防而必以所爱以遗所恶哉葢高帝因刘敬之言刘敬本魏绛之説后世遂祖之以为驭戎上策夫以闺阃窈窕之姿为语言不通之配田舍翁溺所爱者尚不忍也孰谓英雄之主如汉高祖唐太宗者乃忍为之哉葢其慕割爱为民之名而不明内外之分人伦之理故也
　　汉文帝遗匈奴书曰汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服绣袷绮衣长襦锦袍各一比疎一黄金饰具带一黄金犀毗一绣十匹锦二十匹赤绨绿缯各四十匹使中大夫意谒者令肩遗单于
　　贾谊曰天子者天下之首何也上也蛮夷者天下之足何也下也今匃奴慢侮侵掠至不敬也而汉岁致金絮防缯以奉之是足反居上首顾居下倒悬如此莫之能解犹为国有人乎可为流涕者此也
　　班固匃奴传赞曰久矣夷狄之为患也故自汉兴忠言嘉谋之臣曷尝不运筹策相与争于庙堂之上乎人持所见各有异同然总其要归两科而已缙绅之儒则守和亲介胄之士则言征伐要皆偏见一时之利害而未究匃奴之终始也自汉兴至于今有脩文而和亲之矣有用武而克伐之矣有卑下而承事之矣有威武而臣畜之矣诎伸异变强弱相反是故其详可得而言也昔刘敬约和亲赂遗单于冀以救安边境孝惠高后时遵而不违而单于反加骄倨至于孝文与通闗市妻以汉女増厚其赂而匃奴数背约束边境屡被其害是以文帝中年赫然发奋遂躬戎服亲御鞍马从六郡良家材力之士驰射上林讲习战阵聚天下精兵军于广武顾问冯唐与论将帅喟然叹息思古名臣此则和亲无益已然之明验也仲舒亲见四世之事犹欲复守旧文颇増其约与之厚币以没溺其意与盟于天以坚其约质其爱子以累其心当孝武时虽征伐克捷而士马物故亦畧相当匃奴人民每来降汉单于亦輙拘留汉使以相报复其桀骜尚如斯安肯以爱子而为质乎此不合当时之言也夫边城不选守边武畧之臣修障隧备塞之具厉长城劲弩之械恃吾所以待边寇而赋敛于民远行货赂割剥百姓以奉寇仇信甘言守空约而几胡马之不窥不已过乎孝宣之世乗武帝奋击之威值匈奴百年之运因其坏乱几亡之厄权时施宜覆以威德然后单于稽首臣服遣子入侍三世称藩賔于汉庭是时边城晏闭牛马布野三世无犬吠之警黎庶无干戈之役后六十余载遭王莽篡位始开边隙单于由是归怨自絶边境之祸搆矣夫规事建议不图万世之固而媮恃一时之事者未可以经远也若乃征伐之功秦汉行事严尤论之当矣
