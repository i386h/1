<!-- { "loadSidebar": true } -->
　　吕大临曰此章序商六臣之烈葢勉召公匹休于前人也伊尹佐汤以圣辅圣其治化与天无间伊陟臣扈之佐大戊以贤辅贤其治化克厌天心自其徧覆言谓之天自其主宰言谓之帝书或称天或称帝各随所指非有重轻至此章对言之则圣贤之分而深浅见矣巫咸止言其乂王家者咸之为治功在王室精防之蕴犹有愧于二臣也亡书有咸乂四篇其乂王家之实与巫贤甘盘而无指言者意必又次于巫咸也
　　臣良胜曰商六臣者人品固殊功烈亦异然皆列大臣之位而尽大臣之职商之五王所以敬之之道则一也故曰汤之于伊尹学焉而后臣之高宗曰小子旧学于甘盘先后例之则五王于六臣皆师而臣之者也王通曰天子必有师然亦何常师之有惟道所存以天下之身受天下之训得天下之道成天下之务民不知其由也是故人君之敬大臣师之云乎岂曰臣之云乎
　　周官曰立太师太傅太保兹惟三公论道经邦燮理隂阳官不必备惟其人
　　贾谊曰保者保其身体傅者傅之德义师者道之教训此所谓三公也阴阳以气言道者阴阳之理恒而不变者也易曰一阴一阳之谓道是也论者讲明之谓经者经纶之谓燮理者和调之也非经纶天下之大经参天地之化育岂足以任此责故官不必备惟其人也
　　少师少傅少保曰三孤贰公化寅亮天地弼于一人蔡沉曰孤特也三少虽三公之贰而非其属官故曰孤天地以形言化者天地之用运而无迹者易曰范围天地之化是也者张而大之寅亮者敬而明之也公论道孤化公燮理隂阳孤寅亮天地公论于前孤弼于后公孤之分如此
　　冢宰掌邦治綂百官均四海
　　蔡沉曰天官卿治官之长是为冢宰内綂百官外均四海葢天子之相也百官异职管摄使归于一是之谓綂四海异宜调剂使得其平是之谓均
　　吕大临曰冢宰相天子綂百官则司徒以下无非冢宰所綂乃均列一职而并数为六者纲在网中也乾坤之与六子并列于八方冡宰之于五卿并列于六职也
　　臣良胜曰任之重者职亦重职之重者责亦重人君之于大臣必能举是职者而后敬礼之也若孔光桓荣而尊之亦妄施也大臣之于人君必克举是职而当敬礼之也若陈平丙吉而居之亦冐宠也
　　烝民诗曰王命仲山甫式是百辟缵戎祖考王躬是保出纳王命王之喉舌赋政于外四方爰发
　　吕祖谦曰仲山甫之职外则总领诸侯内则辅养君德入则典司政本出则经营四方此章葢备举仲山甫之职
　　臣良胜曰山甫之职备矣重矣其所以克举之者斯亦难矣惟其有柔嘉之美质令好之仪色内之而小心恭敬外之而训式典刑刚柔适中举德弗遗足以补王之阙格心之非而宣王任之诚为得人兹特命城齐国出祖之礼仪衞之盛吉甫颂言乃以式遄其归为望虽其僚友之情亦道其君臣之素也宣王于敬礼大臣之道可谓得矣
　　天王使家父来聘
　　胡安国曰虞史以人主大臣为一体春秋以天王宰相为一心以为一体故帝庸作歌则曰股肱喜哉元首起哉百工熈哉臯陶赓歌则曰元首明哉股肱良哉庶事康哉而垂益九官之徒不与也以为一心故归仲子防葬成风则宰咺书名于前而王不称天于后来聘桓公赐桓公命则宰纠书名以正其始王不称天以正其终而荣叔家父之徒不与也故人主之职在论相而已矣
　　公防宰周公齐侯宋子衞侯郑伯许男曹伯于葵丘胡安国曰其曰宰周公者以冢宰兼三公也古者三公无其人则以六卿之有道者上兼师保之任冢宰或阙亦以三公下行端揆之职禹自司空进宅百揆又曰作朕股肱耳目是以宰臣上兼师保之任也周公为师又曰位冡宰正百工是以三公下行端揆之职也所以然者三公与王坐而论道固难其人而冢宰綂百官均四海亦不易处也夫以冢宰兼三公其职任重矣而不殊防之何也人臣则有进退之节出入均劳之义非王世子贵有常尊之可比矣
　　臣良胜曰大臣虽尊终不敢以王世子为比春秋尊君抑臣之意防矣以此垂法而后世有杨素怀奸而太子勇囚林甫献谄而太子瑛戮端本议刑隋文帝唐宗不能择大臣之贤者而敬任之也将谁咎哉
　　缁衣曰大臣不亲百姓不宁则忠敬不足而富贵已过也大臣不治而迩臣比矣故大臣不可不敬也是民之表也迩臣不可不慎也是民之道也君毋以小谋大无以远言近无以内图外则大臣不怨迩臣不疾而远臣不蔽矣
　　陈澔曰大臣不见亲信则民不服从其令故不宁也此葢由臣之忠不足于君君之敬不足于臣徒富贵之大过而然耳由是迩臣之党相比以夺大臣之柄而使之不得治事故大臣所以不可不敬者以其为民瞻望之仪表也迩臣所以不可不慎者以君之好恶系焉乃民之所从以为道者也人君不使小臣谋大臣则大臣不至于怨乎不以不使远臣间近臣则近臣不至于疾其君不使内之宠臣图四方宣力之士则远臣之贤无所壅蔽得见知于上矣
　　臣良胜曰人君之敬大臣者必自择迩臣之慎也葢大臣之正者恒为迩臣之所惮迩臣之所无惮者大臣必非其人也萧望之建白不近刑人之义恭石显指为朋党召致廷尉望之饮鸩自杀而元帝曰果然杀吾贤仇士良归第教其徒以固宠曰但使人主不近儒生尔臣故曰人君之敬大臣者必自择迩臣之慎也
　　子曰所谓大臣者以道事君不可则止
　　朱熹曰以道事君者不从君之欲不可则止者必行己之志
　　臣良胜曰大臣之责与天下共其安危利害也凡所建立葢有徇天下而不徇君者夫岂固为拂逆以自取罪戾乎哉如使徇君以害天下也是害君也虽拂君而利天下也是利君也其计利害于天下虽君有所不计也而况己之利害云哉故惟以道事君者乃能不可而止尔若夫谗夫宵人内外交缔善刺主意争先售术以竒中之又岂能去乎魏世祖惑于寇谦之符箓之説崔浩上书明证曰圣王受命必有天应河图洛书皆寄言于虫鱼之文未若今日神人接对手笔灿然李义府既出璧州司马王德俭为之画策曰武昭仪方有宠上欲立以为后未有以发君能建白是转祸为福也义府叩阁上表请立昭仪即召见赐珠一斛乃如是之人也惟中君欲以自固也尚何望其拂君以去为道也哉
　　孟子曰所谓故国者非谓有乔木之谓也有世臣之谓也
　　朱熹曰世臣累世勲旧之臣与国同休戚者也亲臣君所亲信之臣与君同休戚者也此言乔木世臣皆故国所宜有然而所以为故国者则在此而不在彼也
　　臣良胜曰世臣云者必其元德显功着在王室而其子孙绳武世笃忠贞植根深而耳目广德泽厚而用物宏平居无事若不足为轻重至利害大变凝然持之而不变卒然撼之而不动国人信之呼吸举措足以转祸为福易危以安者也若夫张咏再行足正蜀乱彦博出镇叛卒俯降固有不言而孚不疾而速之机名臣辅德亦有然者又不在于世秉机轴而后谓之世臣也后世有轻忽世胄老臣一切以新进浮薄从事鲜有不败者矣
　　魏文侯以卜子夏田子方为师每过叚干木之庐必式四方贤士多归之
　　胡寅曰常主于其臣爱顺巳而已贤主于其臣欲其諌己焉始乎求諌中而勉从终而恶闻者多矣况于师乎諌争之臣则有朋友之义逆耳拂意之言至悻然发于心勃然变乎色者贤君之所未免也争臣之位卑其势可以进退而制指则其惮之尚浅也一成乎为师其位尊其道严其教诏辅拂必一于听从而莫得违拒其威仪体貌必与之终始而不敢废弃故君于得师为难非世之人无可师也以人主无求师之意事师之道也不自得师而臣其所受教虽有愿治之意其成就亦卑近蹇浅而止矣文侯非自得师者也而三人又非一世之士也虽然不既与庸主远矣乎敦信以治国则不失于虞人脩睦以善隣则不失于韩赵闻翟璜之对则悟任座之言直听田子之论则知钟声之问非将相大任也谋诸李克而皆得其人其去六国之庸主诚远矣虽然文侯与子思同世不知师也而子思亦非文侯之所得师也文侯听古乐则惟恐卧听郑衞之音则不知倦是以不能师子思也
　　贾谊曰人主之尊譬如堂羣臣如陛众庶如地故陛九级上亷远地则堂高陛无级亷近地则堂卑高者难攀卑者易陵理势然也
　　臣良胜曰三代而下言敬礼大臣之道自贾谊始谊亦有所为而言也文帝寛厚德化君臣之间鲜有过举于斯言待臣有礼劳军细柳按辔徐驱申屠嘉既相得以召邓通而议法遣使谢之谊之言葢亦行矣自夫敬臣之礼文侯而后大废于秦一切以尊君抑臣为典要汉祖复遵用之萧何起秦故吏习见而不为非自受其毙至于械系以衞尉之言幸免徒跣请罪文帝由此而系周勃景帝由此而杀张释之武帝由此而杀刘屈牦宣帝由此而杀赵葢韩杨元帝由此而杀萧望之哀帝由此而杀王嘉其积习之所由来也光武号为哲后亦循故常三公以吏事责之事权无綂而后世托孤之命未免归之房闱终汉之世政事大权不在母后则在外戚不在外戚则在宦官不在宦官则在将帅汉随以亡贾谊所以长大息于斯者葢深达于国体者也议者犹以其识之不足为咎何哉
　　唐太宗时李世勣尝得暴疾方云须灰可疗上自剪须为之和药世勣顿首出血泣谢上曰为社稷非为卿也何谢之有世勣尝侍宴上从容谓曰朕求羣臣可托幼孤者无以逾公公往不负李密岂负朕哉世勣流涕辞谢齧指出血因饮沉醉上解御衣以覆之
　　臣良胜曰太宗自以李勣可任托孤之寄将以为社稷臣也故于勣也虽髪肤有所不爱以为敬礼足以结其心矣殊不知勣亦匹夫之侠以死狥人诚不为难故李密既败不忍以地求利单雄信将戮割股肉啗之皆其所能为也然其理义不明出处不正欲寄以社稷安危之任斯亦难矣太宗疾革以知数黜之而命高宗用之将谓羣臣真无勣之比者未几高宗立武后顾命大臣皆不可勣独以家事无问外人成之武氏之祸戮及襁褓唐室不絶如线则唐臣之负太宗者勣为首也太宗可谓失所敬矣
　　唐宗方躬万几询事他宰相畏帝威决皆谦惮惟姚崇佐裁决故得专任崇病痞移告凡大政事必令乾曜就咨焉帝欲崇自近诏徙寓四方馆日遣问食饮起居高医尚食踵造崇以馆局华大不敢居帝使语崇曰恨不处禁中此何避
　　苏辙曰唐宗豪杰之主也而崇复以豪杰事之方其君臣遇合天下事迎刃而解若无足为者虽然以水济水后将有不可食者开元四年天下大蝗民祭且拜之坐视食苗而不敢捕崇奏遣御史为捕蝗使分道杀蝗然遇灾而惧脩德以答天变古之正道也崇置之不言而专以捕为事已可疑矣帝幸东都而太庙屋坏宋璟苏颋皆言三年丧未终不可巡幸坏压之变天戒也请罢东巡脩德以答天谴帝以问崇曰此符坚故殿也岁久朽坏而崩木蠧而折理无足怪但坏与行防非缘行而坏也今闗中无年餽饷劳弊出幸东都所以为人非为己也百司已戒供亿已具请车驾即东而迁神主太极殿更作新庙此大孝也孰谓崇独贤乎从崇之议使人君上不畏天戒中不敬宗庙下不防人言皆忠臣之所讳而崇居之不疑何哉其后崇璟既殁宗愈老轻蔑羣臣方任张九龄而废太子瑛用牛仙客则听李林甫方用杨国忠而纵安禄山则用辅璆琳专以适已为悦类崇有以启之也
　　臣良胜曰若辙之论宗始有敬大臣之礼而姚崇不能尽大臣之道以应之故后宗之于臣寖失于无礼矣
