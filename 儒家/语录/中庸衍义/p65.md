<!-- { "loadSidebar": true } -->
　　洪武四年以李守道詹同为吏部尚书圣祖谕之曰吏部者衡鉴之司鉴明则物之妍无所遁衡平则物之轻重得其当盖政事之得失在庶民任官之贤否由吏部任得其人则政理民安任非其人则瘝官旷职卿等居持衡秉鉴之任宜在公平以别贤否毋但庸庸碌碌充位而已
　　永乐元年四月吏部尚书蹇义奏请明选官上谕之曰尔等职専铨部辨别邪正但当揆理不当任情揆理则以是非为进退任情则以从违为取舍慎之慎之又曰用人之道各随所长才优者使治事徳厚者令牧民盖有才者未必皆君子有徳者必不同小人
　　文皇又谕吏部尚书蹇义左都御史陈瑛等曰为国牧民莫切于守令守令贤则一一邑之民有所恃而不得其所者寡矣如其不贤当速去之盖吏部选授出一时仓卒未能悉其才行必者察所行乃见贤否其令巡按监察御史及按察司凡府州县官到任半嵗之上者察其能否亷贪之实具奏
　　永乐二年九月上谓蹇义等曰徃者虑各处守令未必皆得人故命御史分巡考察比闻御史至邑但坐公馆召诸生及庶人役于官者询之輙以为信如此何由得实如入其境田野辟人民安礼让兴风俗厚境无盗贼吏无奸欺则守令贤能可知无是数者则守令无所可取矣且询言之非一端好恶不同则毁誉亦异若只凭在官数人之言以定贤否其君子中正自立小人赂遗求誉而即墨与阿之毁誉出矣故孟子论取舍必徴诸国人自今御史及按察司考察有司贤否皆令具实以闻
　　永乐十三年正月遣御史吴文等分行天下陛辞上论之曰百姓艰难有司蔽不以闻尔等受朕耳目之寄宜悉咨访凡朝廷所差人及郡县有贪刻不律者执之阘茸不职及老病者悉送京师惟布政司按察司堂上官以状来闻毋枉毋纵必合公道军民利病宜一一奏来尔不恭命尔则有罪
　　臣良胜曰守圣祖之谕则选举之法无弗公明者也守文皇之谕则考课之法无弗精核者也上下各尽所长内外交修其职如此而吏有弗称民有弗安太平之治弗能逺绍于唐虞三代之隆者皆臣下守法弗防之过也若我祖宗立法之意无以复加者从古人君谕下固亦多端惟我祖宗独举其要而唐太宗克举其详然有互相发者臣敢附録之以备考焉其谕左仆射房龄曰卿为百司之首佐理隂阳朕有不逮宜矫其失吏部尚书侯君集曰职在选举发言朕听宜屛黜不肖进用贤才户部唐俭曰朕情存兆庶诚不懈怠宜知其疾苦体其虚实工部杜楚客曰人君欲竒服异器以散府藏当谏而勿为也鸿胪卿刘善固曰今逺方之人朝贡不絶来数则烦迎送拒之便絶通和宜处之以道令懐而不怨呜呼由唐宗之详而执我祖宗之要审官之道几于舜典周官矣右衍命官之制
　　舜典曰象以典刑流宥五刑鞭作官刑朴作教刑金作赎刑灾肆赦怙终贼刑钦哉钦哉惟刑之恤哉蔡沉曰象如天之垂象以示人也典常也示人以常刑所谓墨劓剕宫大辟五刑之正也所以待夫元恶大憝杀人伤人穿窬滛放凡罪之不可宥者也流宥五刑者流遣之使逺去如下文流放窜殛之类也宥寛也所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭作官刑者木末垂革官府之刑也朴作教刑者夏楚二物学校之刑也皆以待夫罪之轻者金作赎刑者金黄金赎赎其罪也盖罪之极轻虽入于鞭朴之刑而情法犹有可议者也此五句者从重入轻各有条理法之正也肆纵也灾肆赦者谓过误灾谓不幸若人有如此而入于刑则又不待流宥金赎而直赦之也贼杀也怙终贼刑者怙谓有恃终谓再犯若人有如此而入于刑则虽当宥当赎亦不许其宥不听其赎而必刑之也此二句者或由重而即轻或由轻而即重盖用法之权衡所谓法外意也圣人立法制刑之本末此七言者大畧尽之矣虽其轻重取舍阳舒隂惨之不同然钦哉钦哉惟刑之恤之意则未始不行乎其间也盖其轻重毫厘之间各有攸当者乃天讨不易之定理而钦恤之意行乎其间则可以见圣人好生之本心也防此经文则五刑有流宥而无金赎周礼秋官亦无其文至吕刑乃有五等之罚疑穆王始制之非法之正也盖当刑而赎则失之轻宜赦而赎则失之重且使富者幸免贫者受刑又非所以为平也
　　噬嗑亨利用狱
　　朱熹曰物有间者齧而合之也为卦上下两阳而中虚頥口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电本自益卦六四之柔上行以至于五而得其中是知以隂居阳虽不当位而利用狱盖治狱之道惟威与明而得其中之为贵故筮得之者有其徳则应其占也
　　臣良胜曰天下之患皆自间而生之也近莫若夫妇以妾媵间之而失其夫妇者多矣亲莫若父子以嬖幸间之而失其父子者多矣至于君臣其势既逺而所以间之者日有至也则君臣之保全能几何哉故噬嗑之象取于治间治间用狱之大者也若幽王之褒姒晋献之骊姬不特附喉之瘿其何能治平勃之于产禄五王之于诸张太子重俊之于三思其成也亦大幸矣必如是而后明威之用为广岂但勅罚议狱之足云哉
　　汉文帝除肉刑诏曰盖闻有虞氏之时画衣冠异章服以为戮而民弗犯何治之至也今法有肉刑三而奸不止其咎安在非乃朕徳之薄而教不明与吾甚自愧故夫训导不纯而愚民防焉诗曰恺悌君子民之父母今人有过教未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之及令罪人各以轻重不亡逃有年而免具为令陈季雅曰古人肉刑之法所以使民易避而难犯也故人人自爱而重犯法夫以古人用法之意若此而文帝乃以为可畏易之以笞法殊不知此法一立上之人轻用之下之人轻犯之按刑法志文帝肉刑之除乃在于刑措之后自是而下以至人轻冒法而文书盈于几阁不足以胜奸矣
　　臣丘濬曰三代以前所谓肉刑者墨劓剕宫大辟五者是也至汉时仅有三焉黥劓斩趾而已文帝感淳于少女缇萦之言始下诏除之遂以髠钳代黥笞三百代劓笞五百代斩趾自是以来天下之人犯法者始免断肢体刻肤肌万世之下人得以全其身文帝之徳大矣
　　景帝减笞法诏曰加笞重罪无异幸而不死不可为人其定律笞五百曰三百笞三百曰二百既减笞法笞者犹不全乃更减笞三百曰二百笞二百曰一百又定棰令自是笞者得全然死刑既重而生刑又轻民易犯之谳狱诏曰狱重事也人有知愚官有上下狱疑者谳有司有司所不能决移廷尉有令谳而后不当谳者不为失欲令治狱者务先寛
　　臣良胜曰史称景帝刻薄任数得于晁错为多今观其减笞法定棰令下谳狱诏务先从寛其本心之仁者文帝之遗也其用刑之刻者晁错之过也君子谓秦用商鞅法以毒天下而子孙自受其毙则朝服东市之诛亦错自服其辜也与
　　宣帝时廷尉史路温舒上书曰秦有十失其一尚存治狱之吏是也夫狱者天下之大命也死者不可复生絶者不可复属书曰与其杀不辜宁失不经今治狱吏则不然上下相敺以刻为明深者获公名平者多后患故治狱之吏皆欲人死非憎人也自安之道在人之死太平之未致凡以此也俗语曰画地为狱议不入刻木为吏期不对此皆疾吏之风悲痛之词也惟陛下省法制寛刑罚则太平之风可兴于世上善其言
　　臣良胜曰狱吏之苛固然也所以使之至是者宣帝明察之过也不然赵盖韩杨之狱亦吏之为哉善乎刘徳威告唐太宗曰人主好寛则寛好急则急吏各自爱竞执深文非有教使之然畏罪之所致尔噫吏之弊也久矣独汉唐为然乎
　　唐髙祖入京师约法十二条及受禅命刘文静等损益律令武徳三年颁新格伍十三条太宗诏房龄复定旧令龄以为肉刑既废今以笞杖徒流死为五刑而又刖足是六刑也于是除断趾法
　　唐太宗谓侍臣曰死者不可再生用法必从寛恕有司覆一狱必求深刻作何道理今得平允侍中王珪曰但用公正善人为法官则奸伪自息帝曰古者断狱必讯于三槐九棘之官今三公九卿是也今后大辟罪结正更取公卿议之
　　帝尝览明堂鍼炙图见人五脏皆近背针炙失所其害致死叹曰棰者五刑之轻死者人之所重安得犯至轻之刑而或致死诏曰罪人无得鞭背
　　胡氏曰太宗诚有意于养民者也故耳目所接其心必在于民禁笞囚背亦可谓善推其所为矣
　　宋太祖尝读二典叹曰尧舜之罪四防止投窜何近代法网之宻乎谓宰相曰五代诸侯跋扈有枉法杀人者朝廷置而不问人命至重姑息藩镇当如是耶自今诸州决大辟録状闻奏付刑部覆视之着为令
　　仁宗诏曰狱者人命之至重也故刑罚不中则民无所措手足方盛夏长养之时有司其蠲烦狱出轻系以奉天时夫以苛为察以刻为明岂所以称哀矜之意孝宗诏曰比年以来治狱之吏大率巧持多端随意援引而重轻之卿等其革巧习之弊明审克之公使奸不隐情罚必当罪
　　圣祖吴元年命中书省定律令初以唐宋皆有成律惟元不访古制取一时所行之事为条格胥吏易为奸弊自平武昌以来即议定律至是台谏已立各道按察司将巡歴县欲颁成法俾内外遵守乃命丞相李善长详定谕之曰立法贵在简当使言直理明人人易晓若条绪繁多或一事而两端可轻可重使奸贪之吏得以夤縁为奸则所以禁残暴者反以贼良善非良法也务求适中以去烦弊卿等宜尽心叅究凡刑名条目逐日来上吾与卿等面议斟酌之庶可以为久逺之法圣祖谕台官刘基章溢周祯等曰纪纲法度为治之本所以振纪纲法度则在台宪尔等执法上应天象少有偏曲则纪纲废弛而民不得其安况或深文以为能苛察以为知若寗成郅都周兴来俊臣之徒巧诋深文恣为酷虐终亦不免若于公隂徳子孙乃至贵显天道昭然深可畏也
　　臣良胜曰道有升降政由俗革三代之政因时损益有不可泥焉者也昔郑铸刑书而叔向贻书子产曰先王议事以制不为刑辟惧民之有争心也夏有乱政而作禹刑商有乱政而作汤刑周有乱政而作九刑三辟之兴皆叔世也臣窃谓叔向子产皆春秋之季人也议或如是若盛王之世创制立法以酌乎前而垂于后刑典有可废乎虞舜之时象以典刑固亦明示之也周礼悬法象魏安得谓独无刑章也况世衰道微吏守于令民徴于法而髙下其手其害滋深自汉髙入闗萧何定律令张苍定章程歴代因之但通变宜人固有随世而更者圣祖受命之初首事乎此频经更定一恊于中又以继元紊法之后不能一日安于烦苛之政故也是谓法天立道孰大于此者至于谕台臣者明举善恶之应以为劝戒呜呼好生之徳洽于民心其在斯乎
　　刑部奏决重刑圣祖谕之曰朕尝命尔等凡有重狱必三覆奏以人命至重恐不得其情则刑法滥及而死者不可复生也故必欲详审今尔等槩以重刑来奏其间固有渎伦乱法罪不可原者亦有一时过悮情可矜者必当分别若一槩言之则轻重不分矣自今凡十恶非常赦所原者则云重刑其余杂犯死罪许听收赎毋槩言也
　　淮安府山阳县民有父得罪当杖请以身代圣祖谓刑部曰父子之亲天性也然不亲不逊之徒亲遭患难有坐视而不顾者今此人以身代父出于至情朕为孝子屈法以劝厉天下其释之
