<!-- { "loadSidebar": true } -->
　　明堂位曰成王以周公为有勲劳于天下是以封周公于曲阜地方七百里革车千乗命鲁公世世祀周公以天子之礼乐
　　王安石曰周公能为人臣所不能为之功故可用人臣所不可用之礼乐
　　程颢曰是不知人臣之道也夫居周公之位则为周公之事由其位而能为者皆所当为也周公乃尽其为臣之职耳岂得独用天子之礼乐哉成王之赐伯禽之受皆非也
　　臣良胜曰成王昔命微子于宋以賔王家必曰慎乃服命以率由典常其虑至深逺也盖偪生于僣僣生于疑宋爵上公又王者之后尤易于僣偪而可疑者故所以命之必慎服命以守典常庶免于僣偪之患岂其于鲁而命其僣越至是哉故先儒有曰成王于宋谨慎如此必无赐周公以天子礼乐之事岂周室既衰鲁窃僣用托为成王之赐伯禽之受乎
　　汉髙祖封功臣爵誓曰黄河如带泰山若砺国以永存爰及苖裔
　　臣良胜曰髙祖定天下列元功十八侯位次而譬之于猎曰诸将狗也萧何发纵指示人也可谓明而公矣沙中偶语张良犹曰所封皆故人所诛皆仇怨是以其后异姓王者八人侯者一百四十四人其封誓之词若此盖欲其传之永永与国咸休也终髙祖世七王皆絶惟吴芮尚存至武帝时列侯存者止四人则山河带砺之誓亦安足恃哉纵曰世禄之家鲜克由礼多自取败然在武帝时以酎金爵夺者一百六人意有不乐而文致之者亦多以萧何首功至景帝时以祀絶乃封其孙嘉为后庶几存一线之绪足盖前人之愆尔
　　宣帝思股肱之美乃图其人于麒麟阁凡十一人法其形貌署其官爵姓名惟霍光不名曰大司马大将军博陆侯姓霍氏次曰卫将军富平侯张安世车骑将军龙侯韩増后将军营平侯赵充国丞相髙平侯魏相博阳侯丙吉御史大夫建平侯杜延年宗正阳城侯刘徳少府梁丘贺太子太傅萧望之典属国苏武皆有功徳知名当世是以表而之
　　吴养心曰定策如博陆济治如丙魏靖边如充国寘之前列夫谁曰不然安世以谨厚闻延年以安和着萧望之梁丘贺以文学显其他如韩如刘不过一艺一能之士未见有卓然之功也而苏武大节凛然乃寘之于羣臣之后帝岂无见于此哉盖麒麟之图绘正逺人观听之所系彼其平日之所畏慕者知有武而已一旦顾瞻杰阁厯数元勲而畴昔敬畏之人乃居羣臣之后必相顾骇愕私相告语以中郎之大节如此且居羣臣之下则凡偃然其右者功徳顾可量与将益信中国人才之盛而隐然有虎豹在山之势矣
　　臣良胜曰是非优劣每公于无所弊而已而好恶不可以有所欺也宣帝寘苏武于末谓足以夸示外藩而重中国也彼博陆之尊崇若此独不知乎赤族之惨夫谁不知崇虚礼以掩之将无起刻薄少恩之议乎是近于欲盖而张之也且夫长吏贤否于府史市卒或不能得而深山穷谷耕樵之夫乃称量铢两而不失以其无所蔽也外藩于中国人才无所忌也无所争也何所蔽乎耶律防至王徳用与射玉津园防曰天子以公典枢宻而用富公为相将相得人矣及司马入相则曰中国相司马慎无生事朱熹在潭州曰朱先生安在是诸贤之在中国时或毁誉失真而外藩定论乃万世之不可易则凡是非优劣岂得而欺之也哉故曰中国之待外藩亦推其至诚可也
　　明帝思中兴功臣乃图画二十八将于南宫云台以邓禹为首次马成吴汉王梁贾复陈俊耿弇杜茂冦恂傅俊岑彭坚谭冯异王霸朱祐任光祭遵李忠景丹万修盖延邳肜姚期刘植耿纯臧宫马武刘隆又益以王常李通窦融卓茂合三十二人马援以椒房之亲独不与焉
　　臣良胜曰君臣之际相成之难而相保之尤难也荣于当世为难而荣于嗣世尤难也晋文从亡在外十有九年介子推不及禄而竟灰于緜上勾践范蠡﨑岖战鬭而五湖扁舟未免弓藏狗烹之虑也岂独白马之盟血未干而爼醢继之哉光武功臣终身保全而明帝继治复追崇之斯功臣之大遇也是以邓景之后与汉始终视麒麟阁之绘不克全于霍氏者亦为优矣独马援以椒房之亲不与是避嫌之过也使其功之足崇虽途人而可也如诸将是也如其不足崇虽贵戚而不可也唐太崇以长孙无忌为司空无忌固辞曰臣忝外戚恐天下谓陛下为私太宗曰吾为官择人惟才是与茍或不才虽亲不用今日之举非私亲也后世不以太宗为私则固知明帝之过也虽然臣又有以发帝之微者帝隂后子也隂识其舅也亦有贤名于光武时而非功臣列也马后明帝后也图援而不及识将无有厚薄之疑因援而及识惧无以服功臣之心矣然则帝之是举非不私马后之过也乃私隂后之过也终归于私而已矣
　　安帝诏曰建武元功二十八将至此未逺而或至乏祀朕甚闵之其条二十八将无嗣絶世若犯罪夺国其子孙应当继后者分别置状以上明年二十八将絶国者皆绍封焉
　　臣良胜曰君子创业垂统为可继也髙祖裂土侯王连城兼郡皆所不惜盖攫取他人之有而弃之不甚惜侯王骄侈自败故诛除削夺亦不甚惜光武有徴于此以髙宻首功而分土不过四县与朝请叅决政事者不一二人是以保全髙帝之后克绍髙帝虽文景亦不甚矜容至武帝而国除者若弃孤雏腐鼠皆髙帝之流祸也光武之后恒思光武明帝追崇至安帝复继其絶世皆光武之遗泽也故曰作法于仁其后犹忍作法于忍其将若之何
　　唐太宗图功臣于凌烟阁长孙无忌赵郡元王孝恭杜如晦魏徴房龄髙士廉尉迟敬徳李靖萧瑀叚志刘基屈突通殷开山柴绍长孙顺徳张亮侯君集张公谨程知节虞世南刘政会唐俭李世勣秦叔寳凡二十四人
　　唐宗天寳六载南郊礼毕诏太庙配享功臣髙祖室宜加裴寂刘文静太宗室加长孙无忌李靖杜如晦髙宗室加禇遂良髙季雅刘仁轨中宗室加狄仁杰魏元忠王用侯文武之道既惟并用宗敬之仪不可独阙宋髙宗诏图像功臣赵普曹彬薛居正石希载潘美李沆王旦王曽李继隆吕夷简曹玮韩富弼曽公亮司马光韩忠彦十六人配享景灵宫
　　理宗诏太常寺绘配享景灵宫功臣赵普以下十六人増赵鼎吕頥浩韩世忠张浚陈康伯史浩葛邲益以赵汝愚二十四人于昭勲崇徳阁
　　臣良胜曰朱熹尝谓九庙之制既废惟景灵都宫别殿门制亢严犹存古庙之制臣谓配享之臣若唐宗之文武并列宋髙宗理宗之创业守成并存最为得体视専祀武功创业之制为大偹矣臣尝具疏请建庙如文武世室之制与増祀守成辅相功徳之显者以集先代之成且足以厉守成君臣之志时为当事所抑遂寝议焉臣之志未巳也俟别陈之
　　洪武二年圣祖勅中书省臣曰元末政乱祸及生灵朕倡义临濠以全郷曲继率英贤度大江遂西取武昌东定姑苏北下中原南平闽广越十有六载始克混一每念诸将相从损躯戮力开拓疆宇有共事而不覩其成建功而未食其报追思前劳痛切朕懐人孰无死死而不朽乃为可贵若诸将者生建忠勇之节死有无穷之荣身虽没而名永不磨矣其命有司立功臣庙于鸡鸣山序其封爵为像以配之
　　文皇即位之初享太庙毕遣官祭功臣于鸡鸣山庙先是礼部侍郎宋礼言功臣自有庙请罢太庙配享但于本庙祭之文皇曰先帝所定配享不可罢此皆佐命开国之臣既自有庙俟太庙享毕亦别遣官即其庙祭之于义可也着为令
　　臣良胜曰在易有曰云从龙风従虎圣人作而万物覩文王之兴而思皇多士生此王国汉髙受命而一时佐命皆丰沛故人圣祖飞龙濠梁勲旧名义烈辉映山川庙祀报功后先隆称慰精灵于九京啓忠魂于万世视韩彭不保其终房杜不恤其后度量相越岂不逺哉
　　右衍崇勲之制















　　中庸衍义卷十五
<子部,儒家类,中庸衍义>
　　钦定四库全书
　　中庸衍义卷十六　　　　明　夏良胜　撰三重之义【经济之文　词翰之文】
　　舜弹五之琴歌南风之诗曰南风之薫兮可以解吾民之愠兮南风之时兮可以阜吾民之财兮
　　臣良胜曰南风长养之风也万物长养而后民财可阜民财阜而后民愠可解盖财者天之利也民之心也圣人以美利利天下亦因民所利而利之焉尔然当唐虞盛时亦复以财阜民为说者人生有欲无主乃乱为之主以治其乱君也故曰圣人之大寳曰位何以聚人曰财后世托为清旷视财计为末务而或若以凂焉固非也颛颛以利媚上若汉之桑羊唐之宇文融宋之王安石者又不足言矣
　　训有之内作色荒外作禽荒甘酒嗜音峻宇雕墙有一于此未或不亡
　　蔡沈曰此亦禹之训也色荒惑嬖宠也禽荒耽逰畋也荒者迷乱之谓甘嗜皆无厌也峻髙大也宇栋宇也雕绘饰也言六者有其一皆足以致防亡也臣良胜曰三代家天下自禹始故其示后以保天下亦自禹始其为训昭明若此太康一犯禽荒遂以失邦夏桀一犯色荒遂以亡国呜呼不愆不忘率由旧章为人后者于先世懿训其慎保之哉
　　汤诰曰俾予一人辑宁尔邦家兹朕未知获戾于上下栗栗危惧若将陨于深渊
　　蔡沈曰天使我辑宁尔邦家其付予之重恐不足以当之未知已得罪于天地与否惊恐忧畏若将坠于深渊盖责愈重而忧愈大也
　　臣良胜曰成汤胜夏诞告万方与之更始乃自戒惧若此尧之兢兢舜之业业禹之临兆民若朽索之驭六马其道一而已矣其心一而已矣
　　系辞曰易之兴也其当殷之末世周之盛德耶当文王与纣之事邪是故其词危危者使平易者使倾其道大百物不废惧以终始其要无咎此之谓易之道也朱熹曰危惧故得平安慢易则必倾覆易之道也臣良胜曰生于其心克于其道发于其道成于其言文王羑里之囚虽死生利害不足以动其心而忧患疢疾益足以深其道故其易彖之言容有近乎危者然而言之危者心之安也心之安者道之大也故履和以至谦尊以光复小而辨恒杂而理损难而易益裕而施困穷而通井安而迁巽称而隐凡其所以为危者皆反身修德以即于安也嗟夫天有徤之道而后有日月星辰之文也地有顺之道而后有山川草木之文也圣人有防天地之道而后有经天纬地之文也是文王之易之谓也
　　武王席铭曰安乐必敬无行可悔一反一侧尔不可不念所监不逺视尔之所代鉴铭曰见尔前虑尔后盘铭曰与其溺于人也宁溺于渊溺于渊犹可逰也溺于人不可救也楹铭曰毋曰胡残其祸将然毋曰胡害其祸将大毋曰胡伤其祸将长牖铭曰随天之时以地之财敬祀皇天敬以先时剑铭曰带之以为服动必行徳行徳则兴倍德则崩
　　臣良胜曰武王之铭得于丹书之戒者深矣天下之道二理与欲而已出乎此则入乎彼故敬则毋怠从怠非敬也义则无欲多欲非义也武王之铭志敬而辞义此其所以垂拱而天下治也
　　周公曰呜呼君子所其无逸先知稼穑之艰难乃逸则知小人之依
　　蔡沈曰逸者人君之大戒自古有国家者未有不以勤而兴以逸而废也益戒舜曰罔逰于逸罔滛于乐舜大圣人也益犹以是戒之则时君世主其可忽哉成王初政周公惧其知逸而不知无逸也故作是书以训之言则古昔必称商王者时之近也必称先王者王之亲也举三宗者继世之君也详文祖者耳目之所逮也上自天命精防下至畎亩艰难闾里怨诅无不具载岂独成王之所当知哉实天下万世人主之鉴也
