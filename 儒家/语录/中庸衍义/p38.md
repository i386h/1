<!-- { "loadSidebar": true } -->
　　臣良胜曰天地至仁只是生意不息所以不息者气也一人之身即天地也故穷覆载间虽一草一木无不欲遂其生犹人一身一毛一髪无不欲运其气然而人物之生有夭折有喑哑有跛躃有伛偻有残缺毁败当发生之时而有震木有风禾时而有潦苗时旸而有焦土万不能齐亦万不能遂故博施济众欲使天地万物皆由一体岂惟尧舜犹有病诸虽天地亦有病诸但能立己以立人达己以达人则仁有不可胜用者矣
　　子曰君子无终食之间违仁造次必于是颠沛必于是朱熹曰终食者一饭之顷造次急遽茍且之时颠沛倾覆流离之际盖君子之不去乎仁如此不但富贵贫贱取舍之间而已
　　臣良胜曰人之所以为人以其具是仁义礼智之性而此独言不违乎仁者仁綂四端而兼万善也故有是仁则谓之人违是仁则不得谓之人矣况谓之君子乎哉然曰终食之间不违则终日旬时可知曰造次不违则从容自适之时可知曰颠沛不违则安常处顺之时可知矣
　　子曰志士仁人无求生以害仁有杀身以成仁
　　朱熹曰志士有志之士仁人则成德之人也理当死而求生则于心有所不安矣是害其心之德也当死而死则心安而德全矣
　　臣良胜曰有志之士言其始也成德之人言其终也非其志有所处则不足以至于仁及其成仁亦成其初志焉是故杀身成仁之事志士仁人同其趣也譬之射者立的于百步之外非其志之必中何以能中但慷慨杀身则志士可为从容就义非仁人未可能也故曰慷慨杀身易从容就义难及其成仁一也
　　孟子曰先王有不忍人之心斯有不忍人之政矣以不忍人之心行不忍人之政治天下可运之掌上
　　朱熹曰言众人虽有不忍人之心然物欲害之存焉者寡故不能察识而推之政事之间惟圣人全体此心随感而应故其所行无非不忍人之政也
　　臣良胜曰不忍之心所谓仁也天之生人人之生理皆仁也不忍则生忍则杀人必欲生而恶杀是则所谓不忍之心也圣人全体此心举天下之人皆欲生之其行之政事者皆所以生人天下万物莫不各遂其生而先王之治所以成也是不忍之心发之而恻隠仁之仁也发之而羞恶仁之义也发之而辞让仁之礼也发之而是非仁之知也故恻隠而非仁则姑息也羞恶而非仁则怯懦也辞让而非仁则迂曲也是非而非仁则过察也以是而发之政事非偏则滞也又何能运天下于掌上乎哉
　　孟子曰尧舜之道不以仁政不能平治天下
　　范氏曰此言治天下不可无法度仁政者治天下之法度也
　　臣良胜曰为人君止于仁仁之外无君道也仁之外无治法也故人君治道至尧舜而极其所以为治法者不过曰仁而已然而尧舜之仁存之为仁心发之为仁闻行之为仁政内外一致本末备具非厚于内而遗于外举其一而废其百者可并言也真德秀曰自古帝王独称尧舜为至仁者以其兼体用之全无纎微之间故也若宋襄公以不禽二毛为仁梁惠以移民移粟为仁是特区区之小善尔臣观尧舜之仁所以至者亦急先务而已所谓先务亲贤而已故洪水为患则举大禹然后人得平土而居之乃举后稷教民稼穑民得而富之举契为司徒教以人伦民得而教之尧舜所以仁天下之政莫大于此而所以行此政亦举禹稷契而敷治之也道岂逺乎哉人君而求治天下之法求之尧舜至矣
　　夏禹出见罪人下车问而泣之左右曰罪人不顺道君王何为痛之禹曰尧舜之人皆以尧舜之心为心寡人为君百姓各自以其心为心是以痛之
　　臣良胜曰尝闻贾捐之有言尧舜圣之盛也禹入圣域而不优今观禹泣罪人之言信乎其未优者与君子则曰风气有渐开世道有渐降人情有渐伪禹非未优者也以尧舜之盛难乎其为继也亦禹之于尧舜学之而未能盖望道未见之心岂真有不能哉董仲舒曰三圣相授而守一道韩愈曰尧以是传之舜舜以是传之禹未尝以优劣论也禹泣罪人以为百姓各以其心为心也尧舜之时有谓四防者果以尧舜之心为心者哉味斯言也益见禹之不自满假所以优于圣也所以至于仁也
　　成汤见祝网者置四面祝曰从天出者从地出者从四方来者皆入吾网汤曰嘻尽之矣乃解三面置一面更祝曰欲左者左欲右者右髙者髙下者下不用命者入吾网汉南诸闻之曰汤德至矣及禽兽归之者四十国
　　胡安国曰易称王用三驱在礼天子不合围诸侯不掩羣夫子钓而不纲弋不射宿皆爱物之意也推此心以及物至于鸟兽若草木格无淫猎之过矣
　　西伯治岐耕者九一仕者世禄闗市讥而不征泽梁无禁罪人不孥为池沼掘得死人之骨西伯曰塟之吏曰此无主人西伯曰有天下者天下之主有一国者一国之主寡人固其主矣以衣棺更塟之天下闻之曰西伯泽及枯骨况于人乎
　　臣良胜曰禹汤文王发政施仁者广矣大矣独举其泣辠解网与枯骨之事者圣人之心莫非天理随处发见而应用不穷皆所以为仁也即其小可以知其大观其忽可以信其勉仁之不可胜用也如此人君预养此心充周盈溢当有无时无处而不用其力者宋哲宗讲罢而折槛栁程頥曰方春时和生意不可摧折是人臣而辅养君心亦有无时无处而不用其力者可不慎哉
　　汉髙祖入闗告谕曰父老苦秦苛法久矣诽谤者族偶语者弃市吾与诸侯约先入闗者王之吾当王闗中与父老约法三章尔杀人者死伤人及盗抵罪余悉除去秦法吏民皆安堵如故凡吾所以来为父兄除害非有所侵暴毋恐且吾所以还军坝上待诸侯至而定要束尔乃使人与秦吏行至县乡邑告谕之
　　臣良胜曰方懐王遣沛公项羽西入闗时诸老将皆曰项羽为人慓悍猾贼尝攻襄城襄城无余噍类所过无不残灭且楚数进取前陈王项梁皆败不如更遣长者扶义而西告谕秦父兄秦父兄苦其主久矣诚得长者徃无侵暴宜可下卒不许项羽而遣沛公沛公入闗而项羽方与章邯持于河北故羽不能进攻邯不能退救沛公告谕悉如老将所料项羽再入坑降卒二十万焚咸阳一仁一暴有若黑白在楚将已有定论况秦民之饥渴而易饮食者乎其兴与亡于是决矣固不在于垓下之战也
　　汉文帝议赈贷诏曰方春时和草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以赈贷之
　　臣按贾山至言曰闻山东吏布诏令民虽老羸癃疾扶杖徃聴之愿少须臾无死思见德化之成也然则吏所布者殆斯诏也耶
　　光武遗冯异曰三辅王莽更始之乱重以赤眉延岑之酷元元涂炭无所依诉将军今奉词讨诸不轨营堡降者遣其渠帅诣京师散其小民令就农桑壊其营壁无使复聚征伐非畧地屠城要在平定安集之尔诸将非不健鬬然好虏掠卿本能御吏士念自脩勅无为郡县所苦异顿首受命引而西所至布威信羣盗多降司马光曰昔周人颂武王之德曰敷时绎思我徂维求定言王者之志在布陈威德安民而已观光武所以取闗中用是道也岂不美哉
　　光武徇河北所过郡县考察官吏黜陟能否平遣囚徒除王莽苛政复汉官名吏民大悦喜争持牛酒迎劳皆不受
　　尹起莘曰帝王之兴其施为气象必有大过人者汉祖入闗之始除秦苛法世祖徇河北之日除莽苛政则区区逐鹿争雄之徒岂可同日而语然则祀夏配天不失旧物亦岂偶然之故哉
　　唐髙祖伐隋所经行宫籞苑罢之出宫女还其家次长乐宫谕代王侑及留守卫文升不报乃围城下令曰有犯隋七庙及宗室者罪三族既克令收图籍约法十二条悉除隋苛禁
　　唐太宗以英武定天下然其天资仁恕初即位有劝以威刑肃下者魏徴以为不可因为上言王政本于仁恩所以爱民厚俗之意太宗欣然纳之遂以寛仁治天下而于刑法尤谨
　　宋太祖还汴揽辔诸将曰尔等自贪富贵立我为天子能从我命则可不然我不能为若主也皆下马曰愿受命曰太后主上皆我北面事者不得惊犯公卿皆我比肩不得侵陵朝市府库不得侵掠用命有重赏不然当族诛皆应曰诺遂肃队而行入汴秋毫无所犯苏辙曰予观孟子以来自汉髙祖及光武及唐太宗及我宋太祖髙皇帝能一天下者四君皆以不嗜杀人者致之其余杀人愈多而天下愈乱秦晋及隋力能合之而好杀不已故或合而或分或遂以亡国孟子之言岂偶然而已哉
　　宋仁宗恭俭仁恕敬天重民吏治蔑刑刻之人决狱多平之士君臣上下恻怛之心忠厚之政所以培壅国本者厚矣升遐之日虽深山穷谷之人莫不奔走悲号而不能止
　　胡一桂曰仁宗可谓至仁之主大辟疑者皆令谳上所活岁以千计尝云朕未尝詈人以死况敢滥刑语近臣昨因不寐而饥思食烧羊曰何不取索曰恐遂以为例可不忍一夕之饥而启无穷之杀或献蛤蜊二十八枚枚千钱曰一下箸便费二十八千吾不堪也北使言髙丽职贡疎今欲加兵曰此只王子罪不干百姓事今加兵王子未必能加诛且屠戮百姓卒寝兵京师疫太医进方内出犀角二一通天犀也或请留供服御曰朕岂贵异物而贱百姓哉苏辙制策言过直或请黜之曰求直言而以直弃之天下谓何又好学崇儒扶植斯道上承一祖二宗之心下开濓洛道学之意尤为盛美经筵谓侍臣曰朕盛暑未尝少倦但恐卿等劳尔
　　元太祖时有近臣必图等言汉人无补于国可悉空其人为牧地耶律楚材曰陛下将南伐军需宜有所资诚均定中原地税商税盐酒铁冶山泽之利嵗可得银五万两帛八万疋粟四十余万石足以供给何谓无补哉帝曰试为朕行之乃奏立燕京等十路徴收税课使凡长贰悉用土人如陈时可赵昉等皆寛厚长者极天下之选叅佐皆用省部旧人帝至云中十路咸进廪籍及金帛陈于庭中帝笑谓楚材曰尔不去朕左右而能使国用充足南国之臣复有如卿者乎
　　臣良胜曰楚材辅元致理无足言者然非其言则中原尽为牧地殄无遗育天下万世何望有今日文明之治以复帝王自立之地乎且其定赋简薄如今一大郡县之数所用皆寛厚预养财力以待圣祖之兴盖已黙为之地矣元之初令凡攻城以一矢相拒者得即屠之楚材曰将士暴露数十年所欲者土地人民尔得地无民将焉用之遂更其令罪止完顔氏时汴京所活百四十七万人楚材虽胜国佐命而有功于中国若二事不可冺焉者
　　洪武元年八月大将军徐达克元都表至羣臣上表称贺礼毕侍臣进曰自昔革命之际多有所资惟汉髙祖取秦起自民间陛下不阶尺土一民以定天下元主遁归沙漠兵不黩武跨越千古圣祖谕之曰朕思三代及汉唐宋歴年多者皆其祖宗仁厚然于人心植本固深人不能忘故也元自世祖混一天下寛恤爱仁亦可谓有人心矣但其子孙无承借之德不能以仁爱守之故至如此他日吾子孙能持仁厚之心守而不替社稷之福也
　　臣良胜曰昔曹彬下江南捷至宋祖曰攻城之际必有横罹锋镝者是可哀也富弼谓太祖爱民之深推是仁心以临天下宜乎致太平之速也哉圣祖念及子孙世守仁厚以水保太平视宋祖所见益宏逺矣初徐达之北征也圣祖谕之曰前代革命之际兵戈相加视如仇雠肆行屠戮违天虐民朕实不忍尔诸将帅当以为戒克城之日毋虏掠毋焚荡毋妄杀人必使市不易肆民安其生元之宗戚皆善保之庶几上答天心下慰民望以成朕伐罪救民之志呜呼仁哉斯汤武顺天应人以安天下之志也逹之恪守成命亦几于师中丈人之吉矣圣子神孙与天无极达之嗣守与国匹休有由然哉
