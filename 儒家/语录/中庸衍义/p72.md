<!-- { "loadSidebar": true } -->
　　圣祖命有司访求古今书籍以资览阅谓詹同曰三皇五帝之书不尽于世故后世鲜知其行事汉武帝购求遗书而六经始出唐虞三代之治始得而见武帝雄才大畧后世罕及至表章六经开阐圣贤之学有功于后世又曰吾每于宫中无事辄取孔子之言观之如节用而爱人使民以时真治国之良规万世之师法也洪武六年祖训録成圣祖谓侍臣曰朕着祖训録所以垂训子孙朕更歴世故创业艰难常虑子孙不知所守故为此书日夜以思具悉周至防绎六年始克成编后世子孙守之则永保天禄茍作聪明以乱旧章是违祖训矣又曰日月之能久照万世不改其明尧舜之道不息万世不改其行三代因时损益其小过不及尔若一代定法不可轻改故荒坠厥绪几于亡夏颠覆典刑几于亡商后世子孙当思敬守祖法
　　臣良胜曰天纵圣学能自得师求帝王之遗书诵孔子之格言皆以资治臻于至理出其绪余见之制作金匮所藏莫窥秘奥惟祖训典章流布海宇真大禹典则之训成汤风愆之戒也伏闻仁庙在御言曰朕十余岁侍太祖皇帝侧亲见作祖训屡更改而后成书秦晋周世子皆在太祖闲暇即召太孙及诸世子于前分条逐事委曲开谕之皆持身正家以至治天下之要为天子为藩王能每事遵守岂有不福禄永逺者呜呼休哉惟创业而知虑子孙之易惟守成而知继祖宗之难必有万世无疆之恤而后有万世无疆之休谅哉
　　御制大诰三编成颁示天下初上以中外臣民染元之俗徃徃不安职业触罹宪章欲彷成周乃作大诰之制以训化之乃取当世事之善可为法恶可为戒者为条目以诰天下又虑诰条未能尽天下之情续为一编以申其意使民观感知所劝惩自是民之作非者鲜从化者多故又作三编大诰其意切至而词益加详焉每编成上亲序之
　　臣良胜曰周公治殷乱民乃有大诰之作尚未格乂乃有多士多方之作怙侈灭义之风未息而召公毕公君陈复治之矧圣祖继故元之乱而大诰之训劝解始明务使家传人诵故论刑以有大诰则减罪一等极有深意而今以为虚文故案未之省也
　　洪武三年命儒士魏俊文等六人编类天下郡县地里形势归附始末为大明志
　　臣良胜曰圣谟宏逺盖序禹贡述职方意也所以一区宇用以昭示子孙创守艰难皆于是乎在故文皇十六年又遣官分行天下采摭事实至睿皇又命儒臣通辑成书为大明一统志于古今建置人贤地里形势民物登耗风俗媺恶不出殿廷而可知天下足以成圣祖之盛制云
　　洪武十七年命礼部颁行科举程式士各专一经皆兼大学中庸论语孟子四书义主朱氏集注章句易主程朱传书主蔡氏传及古注疏诗主朱氏集传春秋主三传及胡氏张洽传礼记主古注疏
　　文皇帝修五经四书大全易诗书如旧惟春秋则宗胡氏礼记则加陈澔集说焉
　　臣良胜曰天下一统有征于书同文也而文之同者其转移导化之机莫先于科目盖上以是取下以是应师以是教弟子以是学也我祖宗垂训明切如此而今之业易业春秋者置易传与三传而不省业书业礼者已不闻有古注疏之书是在主司者当有一道德而同风俗之志也申明初制是有望焉
　　圣祖与侍臣论及古之女宠寺人外戚权臣藩镇边徼之祸曰木必蠧而后风折之体必虚而后病乘之国家之事亦犹是已汉无外戚奄寺之权唐无藩镇边徼之祸国何能灭朕观徃古深用为戒然制之有其道若不惑于声色严宫闱之禁贵贱有体恩不掩义女宠之祸何自而生不牵于私爱惟贤是用茍于政典裁以至公外戚之祸何由而作阍寺便习职在扫除供给使令不假兵柄则无寺人之祸上下相维大小相制防耳目之壅蔽谨威福之下移则无权臣之患藩镇之设本为民使财归有司兵必待符而调岂有防扈之忧至于制四裔则修武备谨边防来则御之去不穷追岂有侵暴之虞常欲著书使后世子孙观览亦社稷无穷之福也臣良胜曰戒之者所以图存也警恶者所以思善也昔孔子观周明堂门墉间见图有桀纣之象叹曰此周之所以盛也明镜所以察形徃古所以知今也我圣祖歴举前代所以灭亡者皆由女宠寺人外戚权臣藩镇边徼之祸而思所以制之皆原于人主之身古今经济之畧殆无遗虑若果成编藏之秘府圣子神孙有所取法诚万世长存与天无极之道也如其未就之志则继述之孝无有大于是者臣不胜惓惓仰望之至
　　右衍经济之文
　　系辞曰上古结绳而治后世圣人易之以书契百官以治万民以察盖取诸夬
　　臣良胜曰文字之兴自庖牺氏而书制有六曰象形若日月之类象日月形体而命之也曰防意若人言为信止戈为武防人意而命之也曰转注若考老之类文意相受而命之也曰指事若人在一上为上人在一下为下事得宜也曰假借若令长之类一文而二用也曰谐声若江河之类皆以水为形耳为声也是天下义理必归文字天下文字必归六书又不特鱼鸟之迹防画之求而已也
　　卿云歌曰卿云烂兮糺缦缦兮日月光华旦复旦兮臣良胜曰圣人为世瑞也故舜之时卿云之见乃以章礼鳯凰之仪乃以成乐不以瑞名之也若后世天马寳鼎朱鴈之歌则甚侈矣
　　箕子麦秀诗曰麦秀渐渐兮禾黍油油彼狡童兮不我好仇
　　臣良胜曰箕子朝周过殷墟咸生禾黍伤之欲哭不可欲泣为近妇人故作是诗以歌之民为流涕东周大夫赋黍离之诗是本于此陶渊明曰去乡之感犹有迟迟矧伊代谢触物皆非哀哀箕子云胡能夷狡童之歌凄矣其悲噫是可以观箕子之心矣
　　采薇歌曰登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣
　　臣良胜曰按史记武王灭商伯夷叔齐耻食周粟隐于首阳山采薇而食之乃作此歌其后四皓隐商岩亦祖此义而作歌曰莫莫髙山深谷逶迤紫芝可以疗饥驷马髙盖其忧甚大富贵之畏人不知贫贱之肆志然则西山之歌可以察天下兴亡之几商山之歌可以识一身安危之理
　　孔子获麟歌曰唐虞世兮麟鳯逰今非其时来何求麟兮麟兮我心忧
　　公羊传曰麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭靣涕泪沾袍臣尝闻夫子之生有麟而赤绂人以为祥也今出而见获岂惟夫子道之穷越二年而两楹之奠梦矣故曰圣人之生天地之交感五行之秀防也岂偶然哉
　　汉武帝幸河东祠后土作秋风辞曰秋风起兮白云飞草木黄落兮雁南归兰有秀兮菊有芳懐佳人兮不能忘泛楼船兮济汾河击中流兮素波箫鼓鸣兮发掉歌欢乐极兮哀情多少壮几时兮柰老何
　　臣良胜曰武帝此词雄壮激烈为辞人所宗其意既壮感叹繋之固亦悔心之萌也然留连光景耽乐追欢而所懐佳人其不迨髙祖之思猛士逺矣
　　曹操神龟篇曰老骥伏志在千里烈士暮年壮心不已
　　臣良胜曰诗言志也操之诗奸雄之志也所谓壮心不已欲何为哉九锡未已簒夺而后厌也晋王敦极爱此诗每醉则歌以鐡如意击唾壶壶为之缺二奸心事率于此一诗见之故曰诗可以观
　　魏文帝虽在军中手不释卷少诵诗论及长备歴五经史汉诸子百家之言靡不毕览所著书论诗赋凡六十篇
　　陈夀曰文帝天资文藻下笔成章博闻强识材艺兼该若加之旷大之度励以公平之诚迈志存道克广德心则古之贤主何逺之有
　　真德秀曰文帝之为太子也与一时文士若王粲阮瑀诸人逰号建安七子帝及粲瑀所为文章至今具在其藻丽华美则诚有之揆诸风雅典诰则罪人也
　　魏髙祖好读书手不释卷在舆据鞍不忘讲道善属文多于马上口占既成不更一字自太和十一年以后诏防皆自为之
　　臣良胜曰宋魏之世魏髙祖为独贤变北语用文士欲兴礼乐郁然有太平之风最可称者诛沙门废佛寺而曰法者朕与天下共之何敢轻也是岂可以北朝少之惜其恃于严明肆行杀伐初破南兖徐豫青冀六州丁壮斩截婴儿贯于槊上盘舞为戱所过赤地春燕归巢于林木此岂为久长之道哉宜其传世防君萧衍以六贵同朝必知有乱尔朱荣髙欢之毒既施而魏以三岁之婴亡天道何还之速而显也
　　唐太宗时著作佐郎邓世隆表请集上文章上曰朕之词命有益于民者史皆书之足为不朽若其无益集之何用梁武帝父子陈后主隋炀帝皆有文集行于世何救于亡人主患无德政文章何为
　　臣良胜曰太宗可谓真知轻重者矣然而太宗固非不好文者特论欲占上格尔尝作宫体诗使虞世南赓和世南曰圣作诚工然体非雅正后为一诗述古兴亡世南已即世命褚遂良即世南灵座焚之推是心也与隋炀帝忌薛道衡王冑等尔又何叹于梁陈也哉但太宗别有政事可观不専于文此其所以致治安也
　　宋真宗天僖四年作天章阁藏御集
　　臣良胜曰真宗遘疾既久太子于资善堂决事时作也不逾年而真宗晏驾矣或曰时丁谓用事搆隙两宫托藏御集实欲尊奉所降天书恱其意以固宠尔观其后以之殉葬则建阁珍藏亦或然也真宗有御集可藏其于文字甚所注意故于邢昺讲春秋则曰勤学有益又曰资于政理无如经书然卒不免于矫诬上天之议人君不事实德而崇饰虚文则臣下以虚文应之如丁谓者众矣
　　元宗时张说宋璟乾曜同上官命宴东堂赐诗曰赤帝收三杰黄轩举二臣由来丞相重分掌国之钧我有握中璧双飞席上珍子房推要道仲子讶风神复辍台衡老将为调防人鹓鸾同拜日车骑拥行尘乐奏南宫宴觞连北斗醇俾予成百揆垂拱叙彛伦
　　臣良胜曰元宗游意词翰动有可传此其一也其后择廷臣出刺史诸州诏宰相祖道洛濵命髙力士赐诗令题座右帝亲书且给笔札令自赋观此境界岂不为盛而天寳之乱竟亦无救盖其心自矜于是也夫矜文则轻士轻士则弃贤弃贤则政乱炀帝曰天下皆谓朕承籍绪余而有四海设令朕与士大夫髙选亦谓天子矣矜侈若此夫岂不亡唐庄宗既取汴谓臣下曰吾于十指上得天下而髙氏不朝魏武才得荆州而于张松忽之率此累也尚戒之哉
　　唐宪宗见洪州观察判官栁公权书迹爱之以公权为右拾遗翰林学士上问公权卿书何能如是之善对曰用笔在心心正则笔正上黙然改容知其以笔谏也宋英宗于资善堂出御书唐人诗分赐在坐翌日吕公着奏曰陛下日新典学诚以尧舜三代为法则四海不劳而治将来论语终帙进讲尚书二书皆圣人格言为君之要道臣辄取其中及孝经内节要语共百叚进呈圣人之言本无可去取臣惟取明白切于治道者庶便省览若逰意笔砚之间以备挥染亦日就月将之一助也
　　臣良胜曰公着之善谏自公权而来公权直攻其所短匡救之意也公着因就其所长将顺之意也二者皆引君当道足为事君者之法也
　　理宗时魏了翁在朝凡六月前后二十余疏皆当世急务帝将引以共政而忌者相与谋排摈之且言了翁知兵体乃命出视师赐便宜诏书如张浚故事陛辞御书唐严武诗及鹤山书院四大字赐之
