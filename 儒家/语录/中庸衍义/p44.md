<!-- { "loadSidebar": true } -->
　　十月之交诗曰皇父卿士番维司徒家伯冢宰仲允膳夫棸子内史蹶维趣马楀维师氏艶妻煽方处
　　朱熹曰小人用事于外而嬖妾蛊惑王心于内以为之主故也
　　臣良胜曰后宫盛色则贤者隐微持衡之势不待朝夕而自见艶妻若褒姒者既蛊于内则尹氏之小人盘结于外正人君子尚何为容足之地乎骊姫内嬖而申生必死重耳必出里克荀息均于不保其身史苏谓之有女戎者必有男戎其理然也太真既宠九龄必疎九龄既疎林甫必用林甫用杀三子而亡之矣欲令智昏岂特不保其臣哉
　　国语厉王说荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来也故周颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流于彘
　　臣良胜曰义利犹水火也其不能相入也明矣尊贤为国义之利也贪利丧国利之害也成汤懋功懋赏功德并施必以不殖货利为之先也后世若德宗于奉天罪已其视陆贽真如鱼水裴延龄以羡余进则贽也逺州之行矣宪宗于淮蔡用命其任裴度同休社稷皇甫镈以聚敛进则度也外镇之命矣入者主之出者奴之入者辅之出者污之其播迁簒弑之祸与流彘同归尔
　　臣良胜曰尊贤之道二有君道焉有臣道焉君如用之有养之也有求之也有择之也有知之也有好之也有下之也有任之也有全之也而后用贤之道至臣如荐之不避亲也不避怨也必崇本也必训俗也不市恩也不责报也而后荐贤之道至又必谗无所间也色无所夺也利无所挠也而后贤之生也不为虚生贤之用也不为徒用臣所以成天下之务君所以享天下之福尊贤治道之大成也臣敢缕覼陈之惟圣明采览焉
　　右衍尊贤之义
　　尧典曰克明峻德以亲九族九族既睦平章百姓百姓昭明协和万邦黎民于变时雍
　　蔡沈曰九族髙祖至孙之亲举近以该逺五服异姓之亲亦在其中也睦亲而和也
　　臣良胜曰同姓之亲自吾而上及于始祖自吾而下及于云仍皆一体而分也由母而推及于父母兄弟由妻而推及于父母兄弟皆一气而连也故惟亲之而后睦之然必克明峻德以为亲睦九族之本协和时雍亦自亲睦九族而推周敦頥曰治天下有本身之谓也治天下有则家之谓也家难而天下易家亲而天下疏也此亲亲所以为仁民爱物之先也可不慎哉
　　行苇诗曰敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几
　　朱熹曰言敦彼行苇而牛羊勿践履则方苞方体而叶泥泥矣戚戚兄弟而莫逺具尔则或肆之筵而或授之几矣此言其开宴设席之初而殷勤笃厚之意蔼然已见于言语之外矣
　　臣良胜曰天地生物一本而已犹木而千枝万叶皆一根之所发也水而千支万派皆一源之所流也是故古之治最重亲亲亲亲而贤贤贤贤而贵贵尧舜之时九官元恺多出世族周封同姓文昭武穆并列显侯是以入而助祭祭而宴享皆若家人之礼而畧君臣之分观行苇之诗可想见矣
　　板诗曰价人维藩大师维垣大邦维屏大宗维翰懐徳维宁宗子维城无俾城壊无独斯畏
　　朱熹曰言是六者皆君之所恃以安而德其本也有德则得是五者之助不然则亲戚叛之而城壊城壊则藩垣屏翰皆壊而独居独居则所可畏者至矣
　　富辰曰太上以徳抚民其次亲亲以相及也昔周公吊二叔之不咸故封建亲戚以藩屏周管蔡郕霍鲁卫毛郜雍曹滕毕原酆郇文之昭也邗晋应韩武之穆也凡蒋邢茅胙祭周公之也召穆公思周徳之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何
　　臣良胜曰富辰言周之亲亲可谓备矣襄王不听是以有出居于郑之祸所谓城壊而畏者也
　　大传曰是故人道亲亲也亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也
　　陈澔曰祖之迁者愈逺宗之继者无穷必知尊祖乃能敬宗收不离散也宗道既尊故族无离散而祭祀之礼严肃内严宗庙之事故外重社稷之礼知社稷之不可轻则知百官族姓之当爱官得其人则刑不滥而民安其生安生乐业而食货所资上下俱足有恒产者有恒心仓廪实而知礼节故非心邪念不萌而百志以成乖争陵犯不作而礼俗一致刑犹成也如此则协气嘉生薰为太和矣岂不乐乎诗周颂清庙之篇言文王之德岂不光显乎岂不见尊奉于人乎无厌斁于人矣引此以喻人君自亲亲之道推之而家而国而天下至于礼俗大成其可乐者亦无有厌斁也
　　诸侯王表曰昔周监于二代三圣制法立爵五等封国八百同姓五十有余周公康叔建于鲁卫各数百里太公于齐亦五侯九伯之地诗载其制曰介人维藩太师惟垣大邦维屏大宗维翰懐德维宁宗子维城毋俾城壊无独斯畏所以亲亲贤贤褒功表徳闗诸盛衰深根固本为不可拔者也故盛则周召相其治致刑错衰则五伯扶其弱与共守自幽平之后日以陵夷至乎阸防河洛之间分为二周有逃责之台被窃鈇之言然天下谓之共主强大弗之敢倾歴载八百余年数极德尽至于赧王降为庶人用天年终号位已絶于天下尚犹枝叶相持莫得居其虚位海内无主三十余年秦据胜势之地骋狙诈之兵蚕食山东一切取胜因矜其所习自任私智姗笑三代荡灭古法窃自号为皇帝而子弟为匹夫内无骨肉本根之辅外亡尺土藩翼之卫陈吴奋其白挺刘项随而毙之故曰周过其歴秦不及期国势然也汉兴之初海内新定同姓寡少惩戒亡秦孤立之败于是割裂疆土立二等之爵功臣侯者百有余邑尊王子弟大启九国自雁门以东尽辽阳为燕代常山以南大行左转渡河济渐于海为齐赵谷泗以徃奄有防为梁楚东带江湖薄防稽为荆吴比界淮濒畧庐衡为淮南波汉之阳亘九嶷为长沙诸侯比境周匝三垂外接胡越天子自有三河东郡颍川南阳自江陵以西至巴蜀北自云中至陇西为京师内史凡十五郡公主列侯颇邑其中而藩国大者跨州兼郡连城数十宫室百官同制京师可谓矫枉过其正矣虽然髙祖创业日不暇给孝惠享国又浅高后女主摄位而海内宴如亡狂狡之忧卒折诸吕之难成太宗之业者亦赖之于诸侯也然诸侯原本以大末流滥以致溢小者淫荒越法大者暌孤横逆以害身丧国故文帝采贾生之议分齐赵景帝用晁错之计削吴楚武帝施主父之策下推恩之令使诸侯王得分户邑以封子弟不行黜陟而藩国自析自此以来齐分为七赵分为六梁分为五淮南分为三皇子始立者大国不过十余城长沙燕代虽有旧名皆亡南北邉矣景帝遭七国之难抑损诸侯减黜其官武帝有衡山淮南之谋作左官之律设附益之法诸侯惟得衣食税租不豫政事至于哀平之世皆继体苖裔亲属疏逺生于帷墙之中不为士民所尊势与富室无异而本朝短世国统三絶是故王莽知汉中外殚微本末俱弱亡所忌惮生其奸心因母后之权假伊周之称颛作威福庙堂之上不降阶序而运天下诈谋既成遂据南面之尊分遣五威之吏驰传天下颁行符命汉诸侯王厥角稽首奉上玺绂惟恐在后或乃称美颂德以求容媚岂不哀哉是以推其终始彊弱之变明监戒焉唐太宗即位举宗正属籍问侍臣曰徧封宗子于天下便乎封德彛对曰歴观徃古封王者今最为多两汉以降封帝子及亲兄弟若宗室既逺非有大功如周之郇滕汉之贾泽不得滥封所以别亲疎也先朝敦睦九族一切封王爵命既隆多贻力役盖以天下为私殊非至公驭物之道帝曰朕理天下本为百姓非欲劳百姓以养己之亲也于是宗室率以属疏降爵郡公惟有功者数十人封王
　　宋太祖即位承唐之制宗室襁褓即列土而爵之降至疏属宗正存籍玉牒有名宗学有教郊祀明堂遇国庆典皆有禄秩所寓州县月有饩廪凡诸王公侯伯子男皆子孙承嫡者传袭若无嫡子及有罪疾立嫡孙无嫡孙以次立嫡子同母弟无母弟立庶子无庶子立嫡孙同母弟无同母弟立庶孙曾孙
　　臣良胜曰三代而下享国之长曰汉曰唐曰宋其建亲叙族封制屏翰强弱盛衰利害大较如是汉用其强其大必折是以烦削夺之策起叛逆之资然刘章制诸吕光武奋于长沙定王之后昭烈起于中山靖王之后害由是利亦由是唐宋用其弱虽不获利害亦鲜矣汉之刘向唐之李白不废仕禄而宋则玉牒科名济济相望赵鼎赵汝愚辈荐登相位国祚虽移苖裔日逺谓至今存可也呜呼兹永世之利哉
　　洪武元年十一月宴东宫官及儒士各赐袍服先是建大本堂取古今图书充其中延四方名儒教太子诸王分番夜直选才俊之士充伴读时赐宴赋诗商确古今评论文字无虚日
　　洪武三年四月以封建诸王告太庙礼成宴羣臣于奉天门及文华殿圣祖谕廷臣曰昔元失其驭群雄并起四方鼎沸民遭涂炭朕躬率师徒以靖大难皇天眷佑海宇宁谧然天下之大必建藩屏上卫国家下安民生今诸子既长宜各有封爵分镇诸国朕非私其亲乃遵古先哲王之制为久安长治之道群臣稽首对曰陛下封建诸王以卫宗社天下万世之公议圣祖曰先王封建所以庇民周行之而久逺秦废之而速亡汉晋以来莫不皆然其间治乱不齐特顾施为何如尔要之为长久之计莫过于此
