<!-- { "loadSidebar": true } -->
　　臣良胜曰任贤享天下之福观之汤文其信然也但贤才之任天下岂惟用之为难其生亦自以为难有生而不用犹不生也故天之生贤何代无之惟世非其君用非其道或隐匿而不见于用或小试而未竟其施则谓之世不生贤亦可也不然兴国之才皆亡国之遗也文王在国成人有徳小子有造誉髦多士若自文王而生之也彼闗龙逢生于桀之世微子此干箕子生于纣之世其能有用协式德之治乎其能为国之桢而君以宁乎其所谓有生不如无生者乎
　　孔子闲居曰清明在躬志气如神嗜欲将至有开必先天降时山川出云其在诗曰嵩高维岳峻极于天维岳降神生甫及申维申及甫为周之翰四国于蕃四方于宣文武之徳也
　　陈澔曰清明在躬志气如神即至诚前知之谓也嗜欲所愿欲之事也有开必先言有以开发其朕兆者如将兴必有祯祥若时将降山川必先为之出云也国家将兴天必为之豫生贤佐故引大雅嵩髙之诗言文武有此无私之德故天为之生贤佐以兴周而文武无此诗故取宣王之诗为喻而曰此文武之德也
　　臣良胜曰圣王开基植国根本其歴年有永不永皆定于创造之初周家八百年兴王之泽在文武之德已有歴数之期已故虽经夷厉之衰而宣王中兴天乃笃生申甫以应岳神之降皆文武之徳积累深厚以致然也宣王之治益所以见文武之泽之延也夫圣王不世出出有如文武者天既为之生贤以创业之规又为之生贤以继垂统之治夫岂偶然之故哉
　　卷阿诗曰有冯有翼有孝有德以引以翼岂弟君子四方为则
　　吕祖谦曰贤者之行非一端必曰有孝有德何也盖人主常与慈祥笃实之人处其所以兴居善端涵养德性镇其躁而消其邪日改月化有不在言语之间者矣
　　晋侯搜于緜上以治兵使士匄将中军辞曰伯游长昔臣习于知伯是以佐之非能贤也请从伯游荀偃将中军士匄佐之使韩起将上军辞以赵武又使栾黡辞曰臣不如韩起韩起愿立赵武君其听之使赵武将上军韩起佐之栾黡将下军魏绛佐之新军无帅晋侯难其人使其什吏率其卒乗官属以从于下军礼也晋国之民是以大和君子曰让礼之主也范宣子让其下皆让栾黡为汰弗敢违也晋国以平数世赖之刑善也夫一人刑善百姓休和可不务乎
　　臣良胜曰君子谓读唐风可以见尧舜节俭之化臣谓读晋史可以见唐虞德让之遗也士匄让善一国刑之且城濮之战命将也其让如是邲之战命将也其让如是悼公之命六官也其让如是皆春秋诸国所未闻者霸业之盛亦赖夫是况明王有道之长者乎
　　秦人伐晋
　　左氏曰秦伯伐晋济河焚舟取王官及郊晋人不出遂自茅津济封殽尸而还遂伯西戎用孟明也君子是以知秦穆公之为君也举人之周也与人之壹也孟明之为臣也其不懈也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪懈以事一人孟明有焉贻厥孙谋以燕翼子子桑有焉
　　晋侯问原守于寺人勃鞮对曰昔赵衰以壶飱从径馁而弗食故使处原
　　栁宗元曰余谓守原政之大也所以承天子树伯功致命诸侯不宜谋及媟近以沗王命而晋君择大任不公议于朝而私议于家不博谋于卿相而独谋于寺人虽或衰之贤足以守国之政不为败而贼贤失政之端由是滋矣其后景监得以相卫鞅宏石得以杀望之误之者晋文公也呜呼得贤臣以守大邑则问非失举也盖失问也然犹羞当时陷后代若此况问与举又两失之者其何以救之哉
　　孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之
　　朱熹曰左右近臣其言固未可信诸大夫之言宜可信矣然犹恐其蔽于私也至于国人则其论公矣然犹必察之者盖人有同俗而为众所恱者亦有特立而为俗所憎者故必自察之而亲见其贤否之实然后从而用舍之则于贤者知之审任之重而不才者不得以幸进矣
　　周惇頥曰心纯则贤才辅贤才辅则天下治纯心要矣用贤急焉
　　臣良胜曰范祖禹云敛天下之贤者而聚之于朝使之施其所有以为国之所有则贤无不得其所而民物亦无不得其所矣是则治平天下之道虽尧舜以亲贤为先务也然而择贤之道固亦多端先其孝徳则恃才者在所后已与其让善则争名者在所夺已能弃其过人皆可用己左右寺宦固非贤者所由进之道也审度于此而得贤才之辅治者其惟纯心之主乎
　　汉髙祖曰运筹帷幄之中决胜千里之外吾不如子房镇国家抚百姓给餽饷不絶粮道吾不如萧何连百万之众战必胜攻必取吾不如韩信三人者皆人杰吾能用之此吾所以取天下项羽有一范増而不能用是以为我禽也
　　臣良胜曰好善则裕自用则小创业之君每以知术先天下而英雄欺世谁肯自谓不如人者髙祖自谓不如三杰真大度也若光武唐太宗亦为贤者以其吏事责之三公而兼行将相无非与下争能尔至于宋孝武欲擅书名而王僧防輙用拙笔宋文擅文名而鲍照为俚语仅仅自免隋炀以诗忌薛道衡而杀之曰复能作空梁落燕泥否髙帝以后惟文帝自谓不及贾生魏明不能堪作汉文胜贾生论苏轼谓此非独求胜其臣乃与异代之臣争善正如妬妇不独禁其夫且妬人之妾也呜呼此小技尔乃不能相容若此此髙祖所以度越千古也
　　宋仁宗以富弼同中书门下平章事与文彦博并命宣制之日士大夫相庆于朝帝微觇之以语学士欧阳脩曰古者命相或得之梦卜岂若今日人情如此哉臣良胜曰三代而下纯心用贤择贤固难其选然若汉髙祖之虚已听人宋仁宗之人情尤协其庶几于近古者
　　圣祖命吏部访求贤才曰世有贤才国之宝也古之圣王恒汲汲于求贤若髙宗之于傅说文王之于吕尚二君者岂知不足也而皇皇于版筑鼔刀之徒盖贤才不备不足以为治鸿鹄之能逺举者为其有羽翼也蛟龙之能腾跃者为其有鳞鬛也人君之能致治者为其有贤人而为之辅也今山林之士岂无德行文艺之足称者宜令有司采举备礼送至京朕将任用之以图至治使召章溢刘基叶琛宋濓同至建业入见圣祖问劳曰我为天下屈四先生耳四海纷纷何时定乎对曰天道无常惟德是辅不嗜杀人者能一之尔曰卿等其留辅予矣
　　王袆隠青岩山中圣祖取婺徴至行在商略机务悉契上衷语必称子充而不名进平江西颂上览而喜曰吾固知浙东有二儒卿与宋濓耳学问之博卿不如濓才思之雄濓不如卿
　　臣良胜曰求贤之道旁及侧微则在位之贤尊尚可知一则曰先生一则曰子充惟师惟友无间然矣至谓浙东二儒已素知之而辨其所长毫髪不爽即是尧之于舜曰予闻如何也倪寛视畜牧上所作疑奏武帝则曰吾闻之久矣望之为治礼丞而宣帝曰此东海萧生耶先儒有曰人主不能自知天下豪杰惟左右权臣佞幸之是听乌能起太平之治圣祖身致太平其道何以加此
　　圣祖开科诏曰自洪武三年为始特设科举以起懐材抱德之士务在经明行脩博古通今文质得中名实相称其中选者朕将亲策于廷观其学识品其髙下而任之以官果有才学出众者特以显擢使中外文臣皆由科举非科举者无得与官
　　臣良胜曰登荐被召所以罗先代遗逸之贤也设科取士所以收当代作养之贤也二者并行而野无遗才矣窃观圣诏所选必经明行脩博古通今文质得中名实相称之士不知今科目所得果若而人乎又谓中外文臣皆由科举非科举者无得与官而好异议者每曰科目不足以得强拔他途而宠异之不知圣祖求贤初意果若是否也
　　文皇外严内仁雄才大畧条理精密知人善任使推诚待下凡所委任非浸润所能间谗谀之人终见疎斥矜过误略小罪不以私爱蔽大罪
　　永乐三年命大学士解缙等于新进士中选才质英敏者俾就文渊阁进其学缙等选脩撰曾棨编脩周述周孟简庶吉士杨相刘子钦彭汝器王英王直余鼎章敞王训柴广敬王道熊直陈敬宗沈升洪顺章朴余学夔罗汝敬卢翰汤流李时勉叚民倪维哲袁添禄吴绅杨勉二十八人入见文皇谕勉之曰人须立志志立则功就天下古今之人未有无志而能建功成事者尔等简拔于千百人中为进士又简拔于进士中至此固皆今之英俊然当立志逺大不可安于小成为学必造道德之微必具体用之全为文必并驱班马韩欧之间如此立心日进不已未有不成者古之文学之士岂皆天成亦积功所致也朕不任尔以事文渊阁古今载籍所萃可各食其禄日就阁中恣尔玩索务实得于己庶国家将来可得其用不可自怠以辜朕期待之意时进士周忱自陈年少愿进学文皇喜曰有志之士也命増忱为二十九人遂命司礼监月给笔札纸光禄给朝暮膳礼部月给膏烛钞三锭工部择近第宅居之
　　臣良胜曰呜呼休哉任贤之道以仁明诚达为之本而谮毁谗佞不足以间之不以过掩能不以私废法而养贤之道尊尚之诚谕教之切诸司供给之具无非备者其后道德文学之臣效忠宣力黼黻皇猷不独班马韩欧之匹书曰敷求哲人以贻后嗣呜呼休哉
　　仲弓曰焉知贤才而举之曰举尔所知尔所不知人其舍诸
　　程子曰人各亲其亲然后不独亲其亲仲弓曰焉知贤才而举之子曰举尔所知尔所不知人其舍诸便见圣人与仲弓用心之大小推此义则一心可以兴邦一心可以防邦只在公私之间尔
　　儒行曰儒有内举不避亲外举不避怨程功积事推贤而进达之不望其报君得其志茍利国家不求富贵其举贤援能有如此者
　　吕大临曰儒者之志以天下为度者也寛裕之至既足以有容则物我之间无所别也天下有事而不治天下有贤而不达吾任其责矣故知其贤者犹有亲怨之避谓之公而实私也过计于一己之私而不同于天下之公也传称祁奚称其讐不为谄立其子不为比忘乎亲雠者也公叔文子之臣大夫僎与文子同升诸公忘其君臣者也范文子所举于晋国筦库之士七十有余家忘乎贵贱者也管仲遇盗取二人焉上以为公臣曰其所与者可人也忘乎其素者也能忘乎是而惟天下国家之利然后举贤授能尽其功矣夫望报于人求富于己小人之道也又何足道哉
　　毛玠典选举所用皆清正之士虽时有盛名而行不由本者终莫得进务以俭率人由是天下之士莫不以亷耻自励
　　陈俊卿为尚书仆射以用人为己任所除吏皆一时之选奬恬退抑奔竞或才有可用资歴尚浅奏荐于上未尝语人
　　韩在相位所汲引多正直有名或忠厚可镇风俗列侍从备台谏以公议用之多有未尝识者
　　王曾进退士人莫有知者范仲淹尝问曾曰明士类宰相之任公之盛德独少此尔曾曰夫执政者恩欲归已怨使谁归仲淹服其言
　　臣良胜曰用贤人主之权也荐贤人臣之职也臣荐之君用之与治同道而野无遗贤矣
　　巷伯诗曰彼谮人者谁适与谋取彼谮人投畀豺虎豺虎不食投畀有北有北不受投畀有昊
　　朱熹曰此皆设言以见欲其丧亡之甚也故曰好贤如缁衣恶恶如巷伯
　　臣良胜曰尊贤之道去谗为首谗人之説行则贤者之志沮其志沮则言不听道不行不能一日安乎其位矣屈原之为楚使以结强援谋既效矣秦患之而赂上官靳尚之属内及郑袖交谮而出之懐王拘囚客死而屈原犹以谗废则夫利害未明者虽百贤能胜一谗之喙哉胡安国曰无极以谗胜而策士竒才为敌国用矣此寺人孟子恶谗至投有昊而无所归者情之正也
