<!-- { "loadSidebar": true } -->
　　蔡沉曰二十二人四岳九官十二牧也周官言内有百揆四岳外有州牧侯伯盖百揆者所以统庶官而四岳者所以统十二牧也既分命之又总告之使之各敬其职以相天事也考核实也三考九载也九载则人之贤否事之得失可见于是陟其明而黜其幽赏罚明信人人力于事功此所以庶绩咸熈也北犹背也其善者留其不善者窜徙之使分背而去也命二十二人之后立此考绩黜陟之法以时举行而卒言其效如此也
　　王制曰天子使其大夫为三监监于方伯之国国三人陈澔曰监者监临而督察之也自王朝出权亦尊矣一州三人则二十四人也
　　臣良胜曰君人者如天运于上若无所为也然而代之以有为者若星垣日月度次分抄不能差忒而后运化行焉故内有公卿外有列侯州长可谓専矣而方伯领之方伯帅州可谓尊矣而三监制之职上于大夫所谓王人虽微列于诸侯上也天子命一大夫犹足以制方伯逆邪心窒乱源体统益严而天子之尊为何如哉汉制万户以上令秩千石守二千石刺史十三州行部才六百石而六条检察一治强宗豪右其五皆治二千石不法秩卑以期于进权重以责其成此王制三监之遗也唐置观察则尊官矣而养尊自爱卒与藩镇比而为祸宋以前宰相典置帅而以清望为监司不过台省寺监官藩臣一事不法即按劾以行犹汉制也圣朝守令统之于方伯周制也监司按察唐制也重臣抚治宋制也又以御史代巡守而监察之亦七品官尔则汉制之本于三监者也是所谓斟酌歴代之善而取其尤者真万世常行之法也
　　汉文帝问右丞相周勃曰天下一嵗决狱几何勃谢不知又问一嵗钱谷出入几何又谢不知汗出沾背上问左丞相平平曰有主者陛下即问决狱责廷尉问钱糓责治粟内史上曰君所主者何事也平谢曰宰相上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职焉帝称善于是勃自知其能不如平乃谢病请归相印上许之平専为丞相
　　臣良胜曰自成汤之时伊尹仲虺为左右相至周则设三公如周公为师召公为保无独任也至是以勃之谢病止置一相权専位重其祸滋深至宋太祖始置参知政事以分其权而専决之政卒难改于其旧故有如桧如似道者卒以殃人祸国如是也大端宰相须用读书人綘侯勃织畚人尔宜其出陈平下也而贻之忧亦至于此其后董贒治哀帝丧一无所知太后乃召王莽谓明习故事遂信向之代汉之事成于贤矣人君置相亦慎之于始哉
　　汉宣帝诏曰有功不赏有罪不诛虽唐虞不能以化天下今胶东相王成劳来不怠流民自占八万余口治有异等之效其赐成爵闗内侯秩中二千石未及徴用会病卒官后诏使丞相御史问郡国上计长史守丞以政令得失或对言前胶东相成伪自増加以蒙显赏其后俗吏多为虚名云
　　胡寅曰甚哉事之难乎核实也史称宣帝拜刺史守相考所行以质其言有名实不相应者必知其所以然而王成以伪増流民占田之口遂蒙显赏后帝因问上计长史既知其妄而不追改王成诏书自是俗吏多为虚名而棕核名实之政其疵多矣夫所谓虚名者乃人臣聋瞽君上之奸术也为君者深居九重堂下之事逺于千里而况四海九州之大乎故寄心腹于一相而托耳目于臣隣欲其莫我欺也人君不好名而笃实则宰相务实而去华在下者皆尽忠赤莫敢诞谩朝廷内外归于一实而天下之理得矣惟人君不笃实而好名也于是宰相尚华而废实在下者靡然成风为欺为防如幻如戯朝廷内外归于一虚而天下之理乱矣实则聚敛而名曰理财用实则掊尅而名曰抑兼并实则开边而名曰讨不庭实则尚同而名曰一众志移囚于外舍而奏囹圄空水旱不以闻而称大有年谏诤路絶则曰无事可言贤才尽废则曰小人退听人君乐其名良是也使之夸颂太平玩心宴安而不知天变实章地变实着人心实离虽祸乱自此而起则虽家置一喙汗竹南山亦不足以掩蔽矣故为天下国家者贵实则益隆虚则损自古不易之道也
　　章帝诏曰夫俗吏矫餙外貌似是而非朕甚厌之甚苦之安静之吏悃愊无华日计不足月计有余如襄城令刘芳吏民同声谓之不烦虽未有他异斯亦殆近之矣夫以苛为察以刻为明以轻为徳以重为威四者或兴则下有怨心吾诏书数下冠盖接道而吏不加治民或失职其咎安在勉思旧令称朕意焉
　　戴溪曰甚矣俗吏之为民患也以办事为功以称职为能以刻为威以察为明以政化为髙论以风俗为迂濶当其初也百姓畏其威令行禁止所求者遂所欲者得有所任使不避剧易皆能成功故朝廷之上翕然以为能以此驯致大位典领方面徃徃如是天下之士争慕效之翕然成风离散民心破壊国体斵丧元气而风俗自此耗矣古之君子深嫉俗吏如仇者恶其为民患也夫天下善人君子安静不扰悃愊无华其政闷闷若不足以快人意而恺悌慈祥寛洪广大将以感动民心扶持教化薫烝和气与一世共跻于仁夀之域舍斯人其谁与共治哉
　　唐太宗谓魏徴曰为官择人不可造次用一君子则君子皆至用一小人则小人竞进矣对曰然天下未定则専取其才不取其行丧乱既平则非才行兼备不可用也
　　范祖禹曰太宗以治乱在庶官欲进君子退小人此王者之言也而魏徴之所为才行者不亦异乎夫才有君子之才有小人之才古之所谓才者君子之才也后世之所谓才者小人之才也髙阳氏有子八人天下以为才其所以为才者曰忠肃恭懿宣慈恵和周公制礼作乐孔子以为才然则古之所谓才者兼徳行而言也后世之所谓才辩给以御人诡诈以用兵邪僻险陂趋利就事是以天下多乱职斯人之用于世也在易师之上六曰开国承家小人勿用象曰小人勿用必乱邦也未济曰髙宗伐方三年克之小人勿用王者创业垂统敷求哲人以遗后嗣故能长世也岂其以天下未定而専用小人之才乎夫有才无行之小人无时而可用退之犹惧其或进也岂可先用而后废乃取才行兼备之人乎徴之学驳而不纯故所以辅导其君者卒不至于三代之治也
　　唐宗时姚元之尝奏请序进郎吏上仰视殿屋元之再三言之终不应元之惧趋出罢朝髙力士谏曰陛下新总万几宰相奏事当面加可否奈何一不省察上曰朕任元之以庶政大事当奏闻共议之郎吏卑秩乃一一以烦朕耶会力士宣事至省中为元之道上语元之乃喜闻者皆服上识人君之体
　　臣良胜曰宗以専任宰相不预除吏固为得体然不自言于宰相而与宦官言之为大失体矣使力士变换其言元之何所从质方懐疑震惧之际非去则死而已此奸臣欲固权宠必预结左右以刺人主意好恶喜怒无不知之而先意承迎如李林甫卢杞元载之俦皆宗有以啓之也
　　唐髙宗时少常伯裴行俭有知人之鉴与贠外张仁祎设长名姓歴榜行铨注之法又定升降官资髙下其后遂为永制无能革之者大抵唐之选法取人以身言书判计资量劳而拟官始集而试观其书判已试而铨察其身言己铨而注询其便利已注而唱集众告之各给以符谓之告身
　　宋真宗时冦凖为相用人不以次同类颇不悦目吏持例簿以进准曰宰相所以进贤退不肖也若用例一吏职尔
　　臣良胜曰冦凖之郤例簿真宰相事也而积日取贵自汉以来便之以为茍禄圣书崔亮始立年格専以倚解日月为断而薛琡上书曰选曹惟取年劳不简贤否义均行雁次若贯鱼执簿呼名一吏足矣同列欲进例簿者崔亮之格也凖之意薛琡之议也虽然惟凖行之则可以其无所私也是以上信之下服之也其后王安石变法吕恵卿軰以为不取众不悦者骤用之无以震动人心一时少年新进幸门大张而作福作威之术随地而布故有不须用人特防御前处分金字牌指挥纷然并出而赏罚纪纲于是大壊是又不可不虑也故曰资格以畜常调闻望以待异才二者并行而不相悖此叙官之大要也
　　仁宗时范仲淹上百官图指其次第曰如此为序迁如此为不次如此则公如此则私况进退近臣凡超格者不宜全委之宰相吕夷简不悦
　　臣良胜曰人主之职在论一相相择十使十使择其刺史县令之贤此姚崇之论官人之最简而易者也以汉宣之核于名实未免王成之欺至章帝而厌苦之吏治之得人亦难矣哉必若唐太宗宗为命官之主裴行俭冦凖当审官之局又必有主张公议如仲淹者以正其后如是而有官不得人民受其弊未之有也
　　汉灵帝时开西邸卖官入钱各有差二千石二千万四百石四百万其以徳次应选者半之或三分之一于西园立库以贮之或诣阙上书估令长郡县好丑丰约有贾富者则先入钱贫者到官然后倍输又私令左右卖公卿公千万卿五百万初帝为侯时常苦贫及即位每叹桓帝不能作家居曽无私钱故卖官聚钱以为私藏武后时引见存抚使所举人无问贤愚悉加擢用髙者试凤阁舍人给事中次试贠外郎侍御史补阙拾遗校书郎试官自此始时人为之语曰补阙连车载拾遗平斗量欋槌侍御史盌脱校书郎有举人沈全交续之曰心存抚使眯目圣神皇
　　臣良胜曰先是官爵之滥故有曰烂羊头闗内侯灶下飬中郎将又曰貂不足狗尾续然未有拾遗补阙御史校书清要之秩亦滥至此盖武曌以匪人窃位惟恐人不已附以兹清秩为餂人之具也
　　中宗时安乐长寜公主及皇后妹郕国夫人上官婕妤等皆依势用事请谒受赇虽屠沽臧获用钱二十万则别降墨勅除官斜封付中书时人谓之斜封官肃宗时府库无畜积朝廷以官爵赏功诸将出征皆给空名告身自开府特进列卿大将军下至中郎将听临事注名其后又听以信牒授人官爵有至异姓王者诸军但以职任相统摄不复计官爵髙下及清渠之败复以官爵收散卒由是官爵轻而货重大将军告身一通才易一醉凡应募入军者一切衣金紫至于朝士衣金紫称大官而执贱役者名器之滥至是而极焉
　　范祖禹曰官爵者人君所以驭天下不可以虚名而轻用也君以为贵而加于君子则人贵之矣君以为贱而加于小人则人贱之矣肃宗欲以茍简成功而滥假名器轻于粪土此乱政之极也
　　臣良胜曰物之敝以渐而至也官制亦然始若汉灵君自壊之次而后壊之又次而近习壊之其初犹官贵而货贱有一官而至千万至肃宗大将军告身才易一醉则官轻而货重矣
　　皇明祖训曰自古三公论道六卿分职并不曽设立丞相秦始皇置丞相不旋踵而亡汉唐宋因之虽有贤相所用多有小人専权乱政今我朝罢丞相设五府六部都察院大理寺等衙门分理天下庶务彼此颉颃不敢相压事皆朝廷处之所以稳当以后子孙做皇帝时并不许立丞相臣下敢有奏请设立者文武群臣劾奏将犯人凌迟全家处死
　　臣良胜曰圣祖此训所谓洞视千古贻谋万世者也但洪武六年命编修张淮等十人入文华堂肄业宋濂为之师听政之暇輙幸堂中取其文亲评优劣光禄给酒馔皇太子亲王迭为之主给冬夏衣时赐鞍马盖有微意在也文皇縁此遂简解缙等七人入内阁掌制诰备顾问参预机务秩上五品仁皇以后加师保殿阁隆名先臣丘濬谓不与以相之名而与以相之实也臣又尝闻宋儒胡安国曰古者三公无其人则以六卿之有道者上兼师保之任禹自司空进宅百揆是也宰臣或阙亦以三公下行端揆之职周公为师而位冢宰正百工是也然则圣制宏逺盖将追复乎有虞成周之盛而秦汉以下不足法也
