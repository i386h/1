<!-- { "loadSidebar": true } -->
　　苏轼曰世祖上惩韩彭之难中鉴七国之变下悼王氏之祸于是尽侯诸将而不以任事裁减同姓之封而黜三公之权以为前世之弊尽去矣及其衰也宦官之权盛而党锢之难起士大夫相与搤腕而游谈者以为天子一日诛宦官而解党锢则天下犹可以无事于是外召诸将而内胁其君宦官既诛而董卓曹操之徒亦因以亡汉汉之所以忧者凡六变而其乱与亡輙出于其所不忧而终不可备由此观之治乱存亡之势其皆有以取之抑将不可推如江河之推移其势自有以相激而不可救与其所可以理推力救而莫为之也
　　昭烈章武元年蜀中传言汉帝已遇害于是汉中王发防制服谥曰孝愍皇帝夏四月即位于武担之南大赦改元以诸葛亮为丞相许靖为司徒立宗庙祫祭髙皇帝以下
　　臣良胜曰昭烈之所以能中兴者大端见于草庐之言曰奸臣窃命欲信大义于天下自是帝王器度所谓他人千言万语说不尽只此两言而决之无遗蕴矣且尝于刘表坐中流涕曰平常身不离鞍马髀肉皆消今不复骑髀里肉生日月如流老将至矣而功业不建是以悲尔有如是之才有如是之志安得不兴然于此益见封建为有道之长而髙祖贻谋之善也惩秦孤立大封同姓文景继而行之光武之兴出于长沙定王之后昭烈之兴出于中山靖王之后仆者虽在人之所共知而兴者乃出于人之所不见故奸雄窥窃神器垂涎染指卒莫敢动盖惧宗室之胄有如光武昭烈者出于其间是故英雄犹有所辅而奸邪盖有所惮也
　　唐宪宗时李师道所养客说师道曰天子所以锐意诛蔡者武元衡赞之也请宻徃刺之元衡死则他相不敢主其谋争劝天子罢兵矣师道资给遣之六月天尚未明元衡入朝所居靖安坊东门有贼自暗中杀之取其颅骨而去又入通化坊撃裴度伤其首度氊防厚得不死京城大骇宰相出入加金吾骑士或请罢度官以安恒郓之心上怒曰若罢度官是奸谋得成朝廷无复纪纲吾用度一人足破二贼以度为中书侍郎同平章事度上言淮西腹心之疾不得不除且朝廷业已讨之两河藩镇防扈者将视此为髙下不可中止上以为然悉以用兵事委度
　　臣良胜曰唐宪宗所以称中兴者只此平淮蔡一事而淮蔡所以平者用裴度一人昔韩愈上言曰淮西三小州残弊困剧之余而当天下之全力其破败可立而待然则未可知者在陛下断与不断尔今观用一度足破二贼之言则淮蔡功惟断乃成有信然者矣未几而皇甫镈程异以言利得幸裴度以朋党见疑求仙迎佛卒以弑终分明为两截人利令智昏有如是哉
　　宋髙宗谓赵鼎曰近将士致勇争先诸路守臣亦翕然自效乃朕用卿之力也鼎谢曰皆出圣断臣何力之有焉或问鼎曰金人倾国来攻众皆汹惧公独言不足畏何也鼎曰敌众虽盛然以刘豫邀而来非其本心战必不力以是知其不足畏也帝语张浚曰赵鼎真宰相天使佐朕中兴可谓社稷之幸
　　臣良胜曰髙宗为康王时质于金左右惊震而意思安闲射命连中金疑其将家子还之及汴京失守复遣徃质亦不辞此其器畧足称中兴之任有李纲张浚赵鼎之相宗泽韩世忠刘锜岳飞之将竟不能建中兴之绩者前阻于迁议则黄潜善汪伯彦为之也后阻于和议则秦桧为之也髙宗首杀陈东欧阳彻以失天下士大夫之心张浚杀曲端秦桧杀岳飞以失天下将士之心故桀纣之失天下失其心也如此而谓天佐中兴为社稷之幸乃为不幸也
　　右衍中兴之治
　　繋词曰黄帝尧舜垂衣裳而天下治盖取诸乾坤朱熹曰乾坤变化而无为
　　臣良胜曰易之制器尚象此最大者以其器御而制治也然则伏羲时已作易矣衣裳之制犹有未立歴神农至黄帝尧舜而后垂衣裳以治天下盖创制变制在圣人犹以为难也故必通变而民不倦神化而民宜之乃能变通以垂久然则伏羲神农未变衣裳之制亦时未可变尔程頥谓据如此事只是一个圣人都做得了然必须数圣人然后成亦因时而已衣裳之制上下之辨天地之位也元黄之采天地之色也君臣上下尊卑贵贱皆于是乎辨是以定民志而天下治也是衣裳制于黄帝至舜乃观古人之象日月星辰山龙华虫作防宗彛藻火粉米黼黻絺绣以五采章施于五色作服是神农以前非不能为黄衣元裳之制也必至黄帝而后制尧以前非不能为五采五色之服也必至舜而后备是皆神化之道亦至是而后适变通之宜尔后世人君动有制作其亦审于宜民之意而后可
　　子曰为政以德譬如北辰居其所而众星共之
　　朱熹曰为政以徳则无为而天下归之其象如此范氏曰为政以徳则不动而化不言而信无为而成所守者至简而能御烦所处者至静而能制动所务者至寡而能服众
　　礼运曰大道之行也天下为公选贤与能讲信修睦故人不独亲其亲不独子其子使老有所终壮有所用防有所长鳏寡孤独废疾者皆有所养男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外户而不闭是谓大同
　　臣良胜曰天地无为而气自运也圣人无为而化自成也故大同之治主治于上从治于下皆非有所为而为之者也说者以五帝为大同禹汤文武成王周公为小康为非圣人之言也然天地气运愈厚则愈长愈长则愈生愈生则愈薄伯之不迨于王王之不迨于帝帝之不迨于皇自然节限邵雍于经世书推算有不能易者也洪荒之世譬之沃土土而生木而根荄而枝叶而畅茂而花实实而繁繁而稀稀而小小而枝叶先瘁瘁而枯枯而根伤地力且尽即如天地其初混沌既而开辟而生人物穷极而天地亦有蔽塞是故古今有不相及亦气数使然其最可见者于文义间识之观唐虞之书则三代训诰不可并也观孔孟之文则先秦两汉不足言矣观唐史不若汉史宋史不若唐史元史不若宋史岂人性禀学术有异乎哉天地之气得于人者亦自渐薄岂独治道为然哉虽然君子任治以理不可委之数也
　　圣人耐以天下为一家以中国为一人者非意之也必知其情辟于其义明于其利达于其患然后能为之陈澔曰非意之谓非以私意臆度而为之也必是知其有此七情也故开辟其十义之途而使之忠之明达其利与患之所在而使之知所趋知所避然后能使之为一家为一人也
　　臣良胜曰天下中国亿兆其人其生于天地则一心也心之属气则为情属理则为义狥情而失义则利害昏矣否则无不自明者圣人知天下中国之心犹已也以己之情度人之情以己之义达人之义以己之所利知人之利而聚之以己之所害知人之害而逺之则天下中国运之一心而有余矣
　　大学古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物
　　臣良胜曰自天子至于公卿大夫元士嫡子与凡民之俊秀者皆有天下国家之责故其所以为学者皆以明明德于天下为极致也然其用力之地则自格物致知始盖天下国家与吾身皆物也天与人心之知足以具众理而天下国家与吾身运之一心之知皆吾心之知也惟不能格此物则不能致吾之知而所以治身以施之天下国家者皆自昧矣若此物理皆明而心之全知独秉则所以诚意正心以修吾身而施之国家天下举而措之尔
　　孟子曰人皆有不忍人之心先王有不忍人之心斯有不忍人之政矣以不忍人之心行不忍人之政治天下可运之掌上
　　朱熹曰天地以生物为心而所生之物因各得天地所生之心以为心所以人皆有不忍人之心也众人虽有不忍人之心然物欲害之存焉者寡故不能察识而推之政事之间惟圣人全体此心随感而应故其所行无非不忍人之政也
　　孟子曰尧舜之道不以仁政不能平治天下
　　朱熹曰仁政者治天下之法度也
　　臣良胜曰孟子七篇无非仁义之说而仁义所以用者无非治天下之道也所谓仁者不忍人之心也推之以为政者义也然是心夫人之所必有推而极之则尧舜之治亦不过善推此心之所为而已矣然恐人不尽知又指所易见者示之曰乍见孺子入井而有怵愓恻隐之心是不忍也若视天下犹夫孺子也又安有一夫不被其泽一物不得其所者哉
　　国语曰兴王赏谏臣逸王罚之古之王者德政既成又听于民于是乎使工诵谏于朝在列者献诗使勿兠风听胪言于市辨妖祥于謡考事于朝问谤誉于路有邪有正之尽戒之术也
　　臣良胜曰唐虞君臣相与都俞吁咈未有谏之名也至禹而后悬器以待天下之士曰教寡人以道者击皷谕以义者击钟告以事者振铎语以忧者击磬有狱颂者揺鼗然尚未有谏之官也然则古者谏无官欲其人皆有谏而无所限又赏之而使谏夫安得不兴后世以谏名官则固限之以职谏复不听而或罚之夫安得不逸善乎唐髙祖语杜正伦等曰我闻神龙可扰以驯然颔下有逆鳞婴者死人君亦有之卿等遂犯吾鳞禆阙失朕岂虑有危亡哉思卿至此故举酒以相乐呜呼人臣进谏亦难矣而人主每以受谏为难亦独何哉
　　贾谊曰为人主计者莫如先审取舍取舍之极定于内而安危之萌应于外矣
　　臣良胜曰天下之道二出乎此则入乎彼矣于事则有善恶于人则有忠邪于极则有安危治乱而已如其所举者善而所用者忠虽未必治而所以治者正在也所举者恶而所用者邪虽未必乱而所以乱者在是也与治同道罔不安与乱同道罔不危明者覩于未萌是故有重于取舍之审也然而所以审而决之非茍然也亦必有道也臣闻程頥有言曰君道稽古正学明善恶之归正忠邪之分趋道之正又在君志先定定志者以圣人之训为必当从先王之政为必可法而已呜呼由贾谊之言则有以决取舍之几由程頥之言斯有以端取舍之本
　　董仲舒曰王者欲有所为宜求其端于天天道之大者在隂阳阳为德隂为刑刑主杀而德主生是故阳常居大夏而以生育长养为事隂长居大冬而积于空虚不用之处此见天之任德而不任刑也
　　臣良胜曰仲舒之意重于端之一字端者事之初也事行于末视其初意固有违之者矣王者德刑以象隂阳虽若并用及其用也而刑胜于德者居多是以求其端于天则制刑之物皆不使胜于德故曰刑期于无刑也春秋传曰爵赏以类天之生育刑罚以类天之震曜夫震曜者非以杀物也雷行天曰无妄先王以茂对时育万物雷之动和之极而万物皆甲拆也是故刑以禁暴以行仁也刑以治恶以安善也刑以靖乱以制治也于刑之之中恒存德之之意此则大冬严寒成物之终为生物之始德刑之大用也王道之大成也仲舒谓积于空虚无用之地臣故思以广其说
　　刘向曰道之所在天下归之德之所在天下贵之仁之所在天下爱之义之所在天下畏之
　　臣良胜曰汉之宗向为最贤者也向之言斯为最粹者也初以望之荐引给事于中而成帝方以宏恭石显明习朝章专宠无比所谓刑余周召法律诗书而道德仁义之言宜乎枘凿之不入矣未几望之下狱而向亦无以自容故又有言曰大道容众大德容下圣人寡为而天下理是皆有为言之也而成帝竟不知悟其不足以有为可知矣君子谓王政君之宠成于成帝之世而王莽簒汉由于政君是故亡汉者成帝非哀平也
　　雄曰天下为大治之在道不亦小乎四海为逺治之在心不亦近乎
