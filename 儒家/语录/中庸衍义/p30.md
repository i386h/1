<!-- { "loadSidebar": true } -->
　　圣祖御膳后必躬自省视宫人请曰宫中人众无烦圣体后曰吾固知宫中有人但妇人事夫不可不谨膳羞上进不可不蠲洁脱有不至尔軰受责吾心岂安吾所以为此者一以敬上而不敢忽一以保尔軰免于责也岂为无人耶宫人有过圣祖怒亦怒之命左右执付宫正司议罪怒解问曰尔不自责罚付之宫正司何也对曰妾闻赏罚惟公足以服人故不以喜而加赏不以怒而加刑喜怒之际而行赏罚必有偏重人议其私付之宫正司则当斟酌其轻重矣治天下者亦岂能人人自赏罚之哉有司者论之耳圣祖曰尔亦怒之何也对曰当陛下怒时遽自罚之非惟宫人得重罚亦损中和之气妾之怒所以解陛下之怒也后慈以接下亲戚勲旧之家无不得其懽心命妇入朝不以尊贵临之延接如家人礼
　　后有疾圣祖问曰尔有身后之嘱乎对曰惟陛下当求贤人教育诸子使进德脩业子孙皆贤臣民得所妾虽死如生也
　　仁孝皇后中山武宁王徐达之长女自幼贞静纯明孝敬仁厚王与夫人言此女天禀非常宜以经史充其知识故书一览成诵不忘愽通载籍圣祖一日召王问曰知卿有贤女朕第四子气质不凡能以配焉王拜稽首谢洪武九年正月册为燕王妃恭勤妇道孝慈高皇后深所爱重尝曰燕王妃所行足以仪范宫闱又曰此吾孝妇也髙皇后崩哀毁恸左右执丧三年蔬食如礼免丧或语及未尝不流涕云
　　文皇入正大綂后正位中宫愈益祗勤数言南北战鬬累年兵民俱敝宜与休息又言帝尧施仁自亲族始又言人才难得昔汤武之佐伊尹太公皆先代之人况今日贤才皆太祖皇帝所成望陛下不以新旧为间悉皆嘉纳一日退朝晏请其故文皇曰吏部选人每循资格朕今日亲防二十余人为方岳守不觉晏尔后曰国之理乱系于民之安否民之安否系于守牧之贤不肖奈何悉用资格任牧守哉往古令制有出众之才必有不次之擢积年劳之多亦有叙陞之典二者并行则士无枉才官得实用而治效可致文皇然之
　　初册立仁宗为皇太子言曰太子国家之本愿择老成端正之士辅养德器文皇曰斯言正合朕意既而又曰皇考之制东宫官属悉以廷臣兼之任使一则疑隙不生今凡宫臣之重者悉择廷臣贤者兼之后曰此先朝鉴戒往古之法诚良法也虽万世当守而行之又曰长子仁厚足为令器不忝祖宗矣
　　后作内训有曰君子为宗庙之主奉神灵之綂宜蕃衍嗣续传序无穷故夫妇之道世祀为大古之哲后贤妃皆推德逮下荐达贞淑不独任已是以茂衍来裔长流庆泽周之太姒有逮下之德故樛木形福履之咏螽斯扬振振之美终能昌大本支绵固宗社三王之隆莫此为盛矣故妇人之行贵于寛惠恶于妒忌月星并丽岂掩于末光松兰同畆不嫌于俱秀自后妃以下至于士庶人之妻诚能贞静寛和明大孝之端广至仁之意不专一已之欲不蔽众下之美务广君子之泽斯上安下顺和气蒸融善庆源源实肇于此矣
　　尝从容问文皇曰陛下日与共图政理者谁与曰六卿治政务翰林职论思典词命皆朝夕左右者乃请悉赐其命妇冠服钞币且谕之曰妻之于夫岂止于衣服馈食必有德行之助焉今皇上所与共图理道者六卿翰林之臣数軰诸命妇可不有以翼赞于内乎百姓安则国家安国家安则君臣同享富贵泽被子孙矣
　　后有疾遗令皇太子曰吾祗事皇上于今三十有二年上不能继承先皇后懿德吾甚愧之今至此命也奚悲尔吾之长子仁孝淳厚当夙夜恪勤敬事君父勿以吾故过哀毁以伤君父之心吾素菲薄无德及人身没之后丧葬务从简省无妨臣民往者皇上遭罹内难躬率将士在外吾子母留北京敌兵围城将校士民之妻皆擐甲胄挟矢石登城列阵协力一心以死固守及内难平吾正位中宫富贵已极而将校士民之妻至今报赉未称吾寝疾未尝忘近闻皇上将廵狩北京意愿从行将请恩泽及之而吾今不逮矣尔能体吾心九原无憾呜呼主器之任在尔匪轻敬以事上仁以抚下肃以正家恩以睦亲尔念之
　　臣良胜曰我朝后德万善咸备令典宝训蔚有表扬臣今编次萃于妇道一目葢以昭我祖宗正身齐家之化所谓有闗雎麟趾之意而行周官之法度也周公列诗以周南为首而闗雎葛覃樛木诸咏并列虽不及文王而刑于寡妻之治乃风化之原也况圣祖丰功盛德门分类纪班班并见而不敢以宫闱言行一杂于其间者创业垂綂内言无预于外政臣故恪遵之也
　　汉冯昭仪元帝时自美人为婕妤帝幸虎圏鬬兽后宫皆从熊出圏攀槛欲上殿左右惊走婕妤当熊而立左右格杀熊帝问婕妤人情皆惊惧何故当熊对曰妾闻猛兽得人而止妾恐至御座故以身当之帝嗟叹以此敬重焉
　　班婕妤贤才通敏入后宫成帝尝欲与同辇辞曰观古图画圣贤之君皆有名臣在侧三代末主乃有女嬖今欲同辇得无似之乎帝善其言而止鸿嘉以后见帝稍隆于女宠乃进侍者李平平得幸亦立为婕妤君子谓班婕妤进李平于同列即古樊姬之德也
　　徐惠妃唐太宗妃也以上东征高丽西讨龟兹翠防玉华营缮相继又服玩颇单靡上疏曰东戍辽海西讨昆丘士马罢耗漕饟漂没捐有尽之农填无穷之壑图未获之众丧已成之军昔秦皇并吞六国反速危亡之基晋武奄有三方翻成败覆之业又曰作法于俭犹惧其奢作法于奢何以制后上善其言甚礼重之
　　国朝成穆贵妃孙和卿女也圣祖闻其有容德纳宫中言行有礼法如昔古贤册为贵妃小心恭谨于圣祖有警戒相成之助佐髙皇后以理治于内宫壸雅肃臣良胜曰天子一娶十二女诸侯一娶九女妾媵与嫡偕行诗美戴妫而春秋于叔姬全节亟与之劝善之道广矣臣故防其尤者类附焉
　　右衍夫妇之法
　　小畜九三舆説辐夫妻反目象曰夫妻反目不能正室也
　　程頥曰三以阳爻居不得中而宻比于四阴阳之情相求也又昵比而不中为阴畜制者也故不能前进犹车舆説去轮辐言不能行也夫妻反目阴受制于阳者也今反制阳如夫妻之反目也反目谓怒目相视不顺其夫而反制之未有夫不失道而妻能制之者也三自处不以道故四得以制之不使进犹夫不能正其室家故致反目也
　　姤女壮勿用取女
　　朱熹曰非所望而卒然值之如不期而遇者故为遇遇已非正又以一阴而遇五阳则女德不贞而壮之甚也取以自配必害乎阳故其象占如此
　　臣良胜曰夫妇之道谨于始遇也遇失于初欲善其后难矣叔向欲娶申公巫臣氏其母曰子灵之妻杀三夫一君一子而亡一国两卿可无惩乎吾闻之甚美必有甚恶昔有仍氏女光可以鉴后夔娶之生伯封实有豕心后羿灭之夔以不祀三代之亡共子之废皆是物也夫有尤物足以移人茍非德义则必有祸叔向卒娶之生伯石母视之闻其声曰是豺狼之声非是莫丧羊舌氏矣夫以叔向贤者犹昧女壮之戒卒丧其宗若成帝之于飞燕宗之于太真其殒身丧国之祸能免乎哉
　　瞻卬诗曰哲夫成城哲妇倾城懿彼哲妇为枭为鸱妇有长舌惟厉之阶乱匪降自天生自妇人匪教匪诲时惟妇寺
　　朱熹曰男子正位乎外为国家之主故有知则能立国妇人以无非无仪为善无所事哲哲则适以覆国而已故以此懿美之哲妇而反为枭鸱葢以其多言能为祸乱之梯也若是则乱岂真自天降哉时由此妇人而已葢其言虽多而非有教诲之益者是惟妇人与奄人尔岂可近哉上文恒言妇人之祸末句兼以奄人为言葢二者常相倚而为奸不可不并以为戒也欧阳公尝言宦者之祸甚于女宠其言尤为深切有国家者可不戒哉
　　夏桀伐有施氏有施氏以妹喜女焉喜有宠所言皆从为琼宫瑶台殚百姓之财肉山脯林酒池可以运船糟堤可以望十里一鼓而牛饮者三千人妹喜笑以为乐汤伐之放于南巢而死
　　商纣无道有苏氏以妲己女焉妲己有宠其言是从使师延作朝歌北鄙之音北里之舞靡靡之乐造鹿台为琼室玉门广沙丘苑台以酒为池悬肉为林男女祼相逐于其间宫中九市为长夜之饮诸侯有叛者妲己以为罚轻于是为熨斗以火烧然使人举之手烂更为铜柱以膏涂之加炭火之上使有罪缘之纣与妲己以为大乐武王伐之乃衣宝玉自焚而死夏之衰也褒人之神化为二龙以伺王庭而言曰余褒之二君也夏后卜杀之莫吉卜请其漦而藏之吉乃布币而策告之龙亡漦在椟而藏之传及殷周莫之发也厉王之末发而观之漦流于庭不可除也化为鼋入于王府童妾未既齓而遭之笄而孕当宣王时生弃之有夫妇哀其夜号而取之逸于褒褒人有狱入是女于幽王王嬖爱之褒姒不好笑王説之万方故不笑乃无故举火诸侯至至而无寇褒姒大笑好闻裂缯声王发缯裂之适其意犬戎杀王于骊山下虏褒姒
　　潘荣曰唐虞三代之治纯用礼乐教化大行不言而信不怒而威无为而治如斯而已及其衰也夏以妹喜商以妲己周以褒姒是佚欲之亡人而百令不从矣
　　晋贾后初为太子妃尝以妬手杀数人又以防掷孕妾子随刃堕及太子即位是为恵帝每欲干预政事而为太傅杨骏所抑遂搆骏以谋反杀之废太后送永宁宫后无子诈为有娠内藳物产具取妹夫韩寿子养之诈称帝不豫召太子入朝既至不见置于别室遣婢以帝命赐酒三升使尽饮之遂大醉后使黄门郎潘岳作书草称诏使书之其字半不成后补成之以呈帝召公卿入示之废太子为庶人幽金墉城杀其母谢淑妃赵王伦孙秀等收后废为庶人幽之于建始殿捕贾氏亲党斩之赍金屑酒赐后死
　　宋光宗一日浣手宫中覩宫人手白悦之他日李后遣人送食于帝启之则宫人两手也后又以黄贵妃有宠因帝祭太庙宿于斋宫后杀贵妃以暴疾闻翌日合祭天地风大作黄坛烛灭尽不能成礼而罢帝既闻贵妃卒又值此变震惧増疾不视朝政事多决于后后益骄恣寿皇闻帝疾亟往南内视之且责后后怨愈深臣良胜曰人君合二姓之好以为天地宗庙社稷之主可不慎所选乎贾后贾充女也初议立时宫中人语曰不立真皇后乃立假皇后邪李后则李道之女道闻道士皇甫坦善相出女拜之坦惊不受拜曰此女当母天下坦言于髙宗而聘之为恭王妃妒悍诉左右于髙宗髙宗不怿曰此将种吾为皇甫坦所误古称后德若马邓则马援邓禹之后曹髙则曹彬髙琼之后皆世德而有家教者是以能贤贾以奸邪之产而李后乃借道士之誉宜其误矣
　　吕后酖杀赵王遂断戚夫人手足去眼煇耳饮瘖药使居厠中号曰人彘召惠帝观之帝问知为戚夫人乃大哭因病岁余不能起使人请太后曰此非人所为臣不能为太后子后帝崩吕后临朝称制
　　赵弼曰厯代妇人窃弄国柄自吕后始牝鸡晨鸣为万世戒惠帝慈祥仁厚之主被其亏损圣德使纳甥女为后乱夫妇之大伦召观人彘骇而成疾竟至不起絶母子之恩义僭窃天位擅王诸吕诛杀刘氏子孙宠幸审食其而弗耻秽德真汉室之罪人也髙帝创业垂綂使立其典章贻戒后世母后不得临朝妇人不得预政则吕氏必不敢启觊觎之心而执政大臣得以力争矣失此不为流弊后世至孝平初立孝元太后王氏临朝致王莽簒位汉祚中衰东汉之世章帝之窦后和帝之邓后安帝之阎后顺帝之梁后桓帝之窦后灵帝之何后相继临朝专政实自吕后发端故后世效尤也
