<!-- { "loadSidebar": true } -->
　　刘基尝游西湖有异云起光映湖水中时鲁道元宇文公谅皆以为庆云公纵饮不顾曰天子气也应在金陵十年后有王者起我当辅之圣祖下金华定括苍遣使聘基基由间道诣金陵陈时务十八防从之中书省设御座将奉小明王基曰彼牧竖尔不拜遂陈天命所在圣祖大悟遂定征伐之计天威严重惟基抗言直议不以利害怵其中甚见礼重呼为老先生而不名又曰吾子房也封诚意伯归老乡里
　　彭韶赞曰华沦于夷曷仕于时夷归诸夏仕上乃宜就桀就汤节义奚亏大哉王佐烛物炳几运筹制胜翼龙以飞昭回制作文章是咨允为宗臣尔爵尔祠臣良胜曰人臣当屯难之际固经纶之是责也震撼击撞调和剂量或谏或去或报或死各适于义而已是变之大而有常也若张良愤宗国之廹于强暴兴汉灭秦以代寛仁之政刘基痛中华之沦于古翊运宣城以复文明之统是变之变而达权也臣故以是终之也
　　右衍君臣之变
　　丰六五丰其蔀日中见斗往得疑疾有孚发若吉朱熹曰六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昏也往而从之则昏暗之主必反见疑惟在积其诚意以感发之则吉戒占者宜如是也臣良胜曰人君之患莫大于蔽也君非昏暗以障蔽之而无所见闻虽贤明者亦昏暗矣故若日中见斗昼以为夜也然其震动得中本明未尽贤臣犹得在位尽其诚以发之左右之蔽犹有不能尽肆其奸者使君无震动动而不中若弄婴儿于股掌间大臣虽明何所用其诚也哉昔司马光读轮台诏曰汉武用兵之久而中国不亡盖成败胜负輙以实闻无毫发不知者故不为左右欺罔其后田千秋一言而大悟封富民侯矣若后世云南荆襄丧师数十万而以防闻安有不亡者哉臣谓防蔽天下之通患也岂特万里之逺君臣之间有之亲之近者莫若父子子有不得于其父者必嬖宠为之蔽也情之宻者莫若夫妇妇有不得于其夫者必妾媵为之蔽也善反其初亦惟用诚然尔至诚可以开金石感豚鱼而况于人心本明者乎
　　鼎九四鼎折足覆公餗其形渥凶
　　程颐曰大臣之位任天下之重者也天下之事岂一人所能独任必当求天下之贤知与之协力得其人则天下之治可不劳而致也用非其人则败国家之事贻天下之患四下应于初初隂柔小人不可用者也而四用之其不胜任而败事犹鼎之折足也鼎折足则倾覆公上之餗餗鼎实也居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰德薄而位尊知小而谋大力小而任重鲜不及矣言不胜任也
　　蔡仲之命曰率自中无作聪明乱旧章详乃视听罔以侧言改厥度
　　蔡沉曰中者心之理而无过不及之差者也旧章者先王之成法厥度者吾身之法度皆中之所出者作聪明则喜怒好恶皆出于利而非中矣其能不乱先王之旧章乎戒其本于已者然也侧言一偏之言也视听不审惑于一偏之説则非中矣其能不改吾身之法度乎戒其徇于人者然也
　　洪范曰臣之有作福作威玉食其害于而家凶于而国人用侧颇僻民用僭忒
　　真德秀曰夫君臣上下之分如天冠地履之不可易臣而福威则盗上之柄矣臣而玉食则拟上之奉矣大夫为此则害于家诸侯为此则凶于国臣民尤而效之亦将顺邪而妄作僭忒而逾分矣孟子所谓不夺不餍者理固然也或谓呉楚尝僭天子鲁之三家尝僭诸侯不闻其害与凶何邪曰惠迪吉从逆凶顺乎道则吉逆乎道即凶也臣而僭上即所谓害即所谓凶也况呉楚之簒弑相寻而季孟之家臣继叛又非凶害而何以此防民犹有窃弄威福如齐田氏选物上第尽归私室如董贤者
　　汤誓曰夏王率遏众力率割夏邑有众率怠弗协曰时日曷丧予及汝偕亡
　　蔡沉曰夏王率为重役以穷民力严刑以残民生民厌夏德亦率皆怠于奉上不和于国疾视其君指日而曰是日何时而亡乎若亡则我宁与之俱亡盖苦桀之虐而欲其亡之甚也
　　按史记桀观炮烙于瑶台谓龙逢曰乐乎龙逢曰乐桀曰观刑何无恻怛之心龙逢曰天下苦之而君以为乐臣君之股肱何不乐乎桀曰听子谏谏得我改之谏不得我刑之龙逢曰臣观君冠危石也臣观君履春冰也未有冠危石而不压蹈春冰而不陷桀叹曰是日亡则与俱亡子知我之亡而不知自亡乎子就炮烙之刑吾观子龙逢遂火而死
　　泰誓曰今商王受狎侮五常荒怠弗敬自絶于天结怨于民斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作奇技淫巧以悦妇人上帝弗顺祝降时丧蔡沉曰纣于君臣父子兄弟夫妇典常之道防狎侮慢荒弃怠惰无所敬畏上自絶于天下结怨于民孔氏曰纣冬月见朝涉水者谓其胫耐寒斫而视之史记云比干强谏纣怒曰吾闻圣人心有七窍遂剖比干观其心痡病也作刑威以杀戮为事毒痡四海之人言其祸之所及者逺也回邪也正士箕子也郊所以祭天社所以祭地奇技谓奇异技能淫巧为过度之巧列女纣膏铜柱下加炭令有罪者行輙坠炭中妲己乃笑夫欲妲己之笑至为炮烙之刑则其奇技淫巧以悦之者宜无所不至矣祝断也言纣于奸邪则尊信之师保则放逐之屏弃先王之法囚奴忠正之士轻废奉祀之礼专意淫防之行悖乱天常故天弗顺断然降是丧亡也
　　厉王虐国人谤王召公告王曰民不堪命矣王怒得衞巫使监谤者以告则杀之国人莫敢言道路以目王喜告召公曰吾能弭谤矣乃不敢言召公曰是障之也防民之口甚于防川川壅而溃伤人必多民亦如之是故为川者决之使导为民者宣之使言故天子听政使公卿至于列士献诗瞽献典史献书师箴赋蒙诵百工谏庶人传语近臣尽规亲戚补察瞽史敎诲耆艾脩之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜财用衣食者也夫民虑之于心而宣之于口成而行之胡可壅也若壅其口其与能几何王弗听国人莫敢言三年乃流王于彘
　　幽王以褒姒而嬖爱之褒姒不好笑王説之万方故不笑王与诸侯约有冦至举烽火为信则举兵来援王欲褒姒笑乃无故举火诸侯悉至至而无冦褒姒乃大笑虢石父佞善谀好利王以为卿用事专任国人皆怨政治多邪诸侯或畔王室始骚申侯召西夷犬戎伐王王举火诸侯兵莫至犬戎杀王于骊山下西周遂亡臣良胜曰孔子有云汤武革命顺乎天而应乎人以桀纣之恶天人所厌也孟子亦云名之曰幽厉虽孝子慈孙百世不能改也是君之大戒也
　　桓帝建和元年京师地震杜乔以灾异防免梁冀诬李固杜乔以为与妖贼刘鲔交通请逮按罪太后素知乔忠不许冀遂收固下狱死于狱中冀使人胁杜乔曰早从宜妻子可得全乔不肯遂收系亦死狱中河内张成善风角推占当赦敎子杀人司李膺督促收捕竟案杀之成素以方技交通宦官帝亦颇信其占宦官敎成弟子牢脩上书告膺等与大学游士交结诸郡生徒互相驱驰共为部党诽讪朝廷疑乱风俗于是帝大震怒班下郡国逮捕党人布告天下使同愤疾案经三府太尉陈蕃郤之曰今所案皆海内人誉忧国忠公之臣此等犹将十世宥也岂有罪名不彰而致收掠者乎不肯平署帝愈怒下膺等于黄门北寺狱其词所连及陈寔范滂以下二百余人或逃遁不获悬金搆募使者四出相望
　　灵帝熹平五年永昌太守曹鸾上书曰夫党人者或耆年渊德或衣冠英贤皆宜股肱王室左右大猷者也而久被禁锢辱在泥涂灾异水旱皆由于斯帝大怒诏收鸾下狱掠杀之
　　何进召董卓将兵诣京师卓即时就道并上书曰中常侍张让等窃幸承宠浊乱海内请收让等以清海内让诈以太后防召进斩于嘉德殿前袁绍及何苗闻进被害引兵屯朱雀闗下捕得赵忠等及诸宦官皆杀之凡二千余人让困迫遂将帝与陈留王出谷门让投河而死
　　臣良胜曰天下权宠固有相禅而盛者天下祸咎亦有相禅而至者自恭显盛而有王氏之专自窦宪诛而拜郑众之爵其后诛阎显立顺帝皆出于宦官黜清河王杀李固皆由于外戚梁冀势重天下不能容后假宦官以去之宦官害极朝廷不能堪至召外兵以除之张让等既戮董卓亦诛袁术曹操继起而汉遂以亡诸葛亮曰先帝与臣论此未尝不痛恨于桓灵也
　　王莽既尊重欲以女配帝为皇后以固其权奏言长秋宫未建请考定五经定娶礼正十二女之义以广继嗣莽女遂立为后又采伊尹周公称号加莽宰衡位上公莽先遣风俗使者八人还诈为郡国造歌谣颂功德凡三万言泉陵侯刘庆言周成王幼称孺子周公居摄今帝富于春秋宜令安汉公行天子事平帝崩莽选宣帝孙最幼子婴年二岁托以卜相最吉莽居摄如周公故事立婴号曰孺子后以居摄三年为初始元年即真天子位定有天下之号曰新
　　班固曰王莽始起外戚折节力行以要名誉及其居位辅政成哀之间勤劳国家动见称述岂所谓色取仁而行违者邪莽既不仁而有邪佞之才又承四父歴世之权遭汉中微国统三絶而太后寿考为之宗主故得肆其奸慝以成簒窃之祸及其窃位南靣处非所据颠覆之势隆于桀纣而莽晏然自以为黄虞复出也乃始恣睢奋其威诈滔天虐民最凶极恶毒流诸夏乱延四方自书传所载乱臣贼子无道之人考其祸败未有如莽之甚者也
　　曹操下令曰孤始于谯东筑精舍欲秋夏读书冬春射猎为二十年规待天下清乃出仕尔然不能如意征为典军校尉意遂更欲为国家讨贼立功使题墓道曰汉故征西将军曹侯之墓此其志也而遭值董卓之难兴举义兵后领兖州破降黄巾三十万众又讨袁术使穷沮而死摧破袁绍枭其二子后定刘表遂平天下身为宰相人臣之位已极意望已过矣设使国家无有孤不知当几人称帝几人称王或者人见孤彊盛妄相忖度言有不逊之志每用耿耿故为诸君陈道此言皆肝鬲之要也然欲孤便尔委捐所典兵众实不可也诚恐已离兵为人所祸已败则国家倾危是以不得慕虚名而处实祸也
　　侍中陈羣等曰汉祚已终非适今日殿下功德巍巍羣生注望故孙权在逺称臣此天人之应也宜正大位操曰若天命在吾吾为周文王矣
　　操至洛阳薨汉帝使御史大夫张音奉玺绶诏册禅位于魏王丕即帝位改元黄初奉汉帝为山阳公追尊操为武皇帝
　　刘安世曰老先生居洛日无三日不见之一日见老先生曰昨夕看三国志识破一事乃理防武帝遗令也老先生曰遗令之意如何安世曰曹公平生奸至此尽矣故临死谆谆作此令也老先生曰不然此乃操之微意也遗令者世所谓遗嘱也必择要言语嘱付子孙至若纎细不要之事则或不暇矣且操身后之事有大于禅代者乎今操之遗令谆谆百言下至分香卖履之事家人婢妾无不处置详尽无一语及禅代其意若曰禅代之事自是子孙所为吾未尝敎为之是实以天下遗子孙而身享汉臣之名此遗令之意歴千百年无人识得昨夕偶窥破之老先生自有喜色且戒安世曰非有识之士不足以语此尹起莘曰呜呼乱臣贼子窃人家国常患于取之无名则必曲为委折以文之三家分晋田氏并齐借周人之命以自好莽贼簒汉欲求其説而不可得乃以周公居摄称之至操丕始以传禅为文后世簒窃相继皆踵而行之其原起于曹氏之作俑也
