<!-- { "loadSidebar": true } -->
　　永乐六年三法司言大辟囚三百余人已覆讯皆实请决文皇令行人持节谕之有寃抑者许自陈又召五府六部六科官谕之曰三百余人未必人人皆得其情实有一不实则死啣寃尔等更从容审之一日不尽则二日三日十日亦何害必使其无寃大抵人之实情难得有言语便捷輙驾虚辞掩实者有讷于言语懐实情而口不能发者须详悉以听亦不可以刑迫之
　　都督程逹有罪文皇特宥之命随西平侯沐晟立功自赎遂勅晟曰都督程逹犯死罪今惜其才特宥之使从尔立功盖其才足当一面其余文武官有罪发立功者各量罪之轻重察才之髙下而用之用当其才成功可必既而顾侍臣曰君人之道犯极恶则不宥有小善亦不弃人孰无过论小过而弃大善则为善者怠亦孰无才若録小才而免大恶则为恶者肆故恶之难容者乃不论其才才有可用者乃畧其小过如此则善善恶恶皆不失矣
　　臣良胜曰繄我祖宗之祥刑也其立法也明慎若此其用法也平恕若此而矜疑弼教审讯惜才徃徃行乎其间无俾大舜専美有虞为法吏者能守立法之常而推广用法之意信乎天下无寃民矣
　　皇明祖训曰朕自起兵至今日十余年人情善恶真伪无不歴涉其中奸顽刁诈之徒情犯深重灼然无疑特令法外加刑使人知所警惧不敢轻易犯法然此等权时处置顿挫奸顽非守成之君所当用以后子孙做皇帝时并不许用黥刺剕劓阉割之刑敢有请用此刑者将犯人凌迟全家处死
　　臣良胜曰制法有经用法有权故虞书象以典刑经之谓也周官治乱国用重典权之谓也圣祖承前元之乱权以用法拨乱反正之义也而经常示后有如此训创业垂统之仁也是以圣子神孙休平翔洽至我孝皇又删定明例以辅律令率用平国中典之意所以衍宗社灵长之庆者端在于此臣故结言之以申重祖宗好生之徳因以警夫兴事之臣輙请严刑以济督责之术者
　　右衍审刑之制
　　系辞曰包牺氏没神农氏作斵木为耜楺木为耒耒耜之利以教天下盖取诸益
　　朱熹曰天下之益莫大于此
　　臣良胜曰耕获之益益在下也贡赋之益益在上也惟下之益上乃益矣
　　禹贡曰五百里甸服百里赋纳总二百里纳铚三百里纳秸服四百里粟五百里米
　　蔡沉曰甸服畿内之地也甸田服事也以皆田赋之事故谓之甸服五百里者王城之外四面皆五百里也禾本全曰总刈禾曰铚半藁也半藁去皮曰秸谓之服者三百里内去王城为近非惟纳总铚秸而又使之服输将之事也独于秸言之者总前二者而言也粟谷也内百里为最近故并禾本总赋之外百里次之只刈禾半藁纳也外百里又次之去藁粗皮纳也外百里为逺去其种而纳糓外百里为尤逺去其谷而纳米盖量其地之逺近而为纳赋之轻重精粗也此分甸服五百里而为五等者也
　　臣良胜曰此贡法田赋之制止于王畿五百里则逺于五百里有土贡无田赋矣至后秦汉漕粟闗中率二十钟而致一钟盖有赋之于千万里之逺者无复以五百里为限矣
　　公刘诗曰笃公刘既溥既长既景乃冈相其隂阳观其流泉其军三单度其隰原彻田为粮度其夕阳豳居允荒
　　臣良胜曰周之兴也自豳始也易于剥象曰君子以厚下安宅于益爻曰利用为依迁国然则非剥不迁也非益不迁也公刘居邠迫西狄之祸匪居匪康其剥甚矣今而迁豳相土地之宜为田宅之利为益大矣若其测景以正位相冈以候气就灌溉之源立井田之法三军之赋于是焉定百畆之彻于是焉立虽迁国邑而居然经制有天下之畧有万世之规在故后文王作丰曰丰水东注四方攸同武王迁镐曰自东自西自南自北无思不服周公体国经野田以是食赋以是兵彻法之行率循公刘之旧至于相度之宜亦遵用而不能废其卜洛则曰涧水东瀍水西惟洛食大司空土圭测騐则天地之所合也四时之所交也风雨之所防也隂阳之所和也是故相其隂阳观其流泉之遗也若卫文望楚与堂降观于桑韩献子谓郇瑕土薄水浅有沉溺重膇之疾新田土厚水深居之不疾又周公卜洛之遗也惟我圣祖龙飞淮甸而刘基曰凤阳虽帝乡然非置都之地乃卜金陵则郭璞所云江东分王三百年之应也文皇迁于北都虽因潜邸适当朱熹所谓冀州风水之域盖山脉自云中发脊为祖脊以西水西流入于河脊以东水东流入于海华山耸右泰山耸左嵩山居中而前又前列淮南诸山又前列江南诸山又前列五岭按图审势今所都为最协或曰熹所云盖古冀州则又曰河东地形极好乃尧舜禹之故都今河中府是也呜呼圣王继统立极固有先天而天弗违后天而奉天时者南都之建先天者也北都之迁后天者也相度之宜亦公刘周公之遗法也臣叙田赋而牵比及于迁都者贡法甸服皆以王畿为中而禹都朔南暨声教讫则五百里亦存其法制之常非必四方均正如是今所都犹禹制也商制无所考见而公刘度田本乎商助又为周制彻法之始故牵连书之以存其故焉尔
　　初税畆
　　公羊氏曰初者何始也税畆者何履畆而税也初税畆何以书讥何讥尔讥始履畆而税也何讥乎履畆而税古者十一而借什一者天下之中正也多乎十一大桀小桀寡乎十一大貊小貊十一者天下之中正也什一行而颂声作矣
　　用田赋
　　左氏曰季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取于厚事举其中敛从其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲茍而行又何访焉
　　哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足
　　朱熹曰民富则君不至独贫民贫则君不能独富有若深言君民一体以止公之厚敛为人上者所宜深念也
　　孟子曰夏后氏五十而贡殷人七十而助周人百畆而彻其实皆什一也彻者彻也助者借也
　　朱熹曰夏时一夫受田五十畆而每夫计其五畆之入以为贡商人始为井田之制以六百三十畆之地画为九区区七十畆中为公田其外八家各受一区但借其力助耕公田而不复税其私田周时一夫受田百畆乡遂用贡法十夫有沟都鄙用助法八家同井耕则通力合作收则计畆均分故谓之彻其实皆什一者贡法固以十分之一为常数助法乃是九一而商制不可考周制则公田百畆中以二十畆为庐舍一夫所耕公田实计十畆通私田百畆为十一分而取其一则又轻于十一矣窃料商制亦当类此而以十四畆为庐舍一夫实耕公田七畆是亦不过十一也
　　臣良胜曰三代之制足民以田足国以赋中正之道此其大较也然自宣公税畆而十取其二哀公用赋而军足于农赋民之政壊矣至战国时诸侯兼并恶经界之病已有去其籍则受田之制壊矣由赋政之壊而有郑子产之丘赋魏文侯之増租田制之壊而有李悝之尽地力商鞅之开阡陌天下后世无复先王之旧矣臣于冉求有追责焉鲁国之政惟在季氏桓子之卒遗言必召仲尼康子乃召冉求今而加赋必命以访仲尼则其心有慕而不安于所为也哀公又问于若亦心有所疑而不安于所为也使求于季氏能申仲尼之意而善道之则田赋之用已矣且哀公之谓用不足者非直以年饥也以是为名尔鲁国分于三家季氏尽征其二叔孙臣其子孟氏臣其子弟之半而贡于公固宜公之有不足也有若对以盍彻则正赋治彻于是焉一举而正私家张公室乃仲尼所谓周公之典在则宣公之失可救而后之效尤者亦或省矣知不及此而徒以加赋附益为能此仲尼所以曰非吾徒也臣故曰于求有追责焉
　　汉光武诏曰顷者师旅未解用度不足故行十一之税今军士屯田粮储稍积其令郡国收见田租三十税一如旧制
　　臣良胜曰赋民之薄未有甚于汉制者也然自汉文恭俭国用以饶故或赐民田租之半或通赐焉而当时家给人足都鄙京师粟陈贯朽塞下积贮人行晁错之策而边食足支五嵗率以受爵免罪取充于田赋无与至景帝而三十税一以为常议者或谓非中正之道不可以常然而君子之取民也与其失之厚也宁薄
　　光武时以天下垦田多不以实自占又户口年纪互有増减乃诏下州检覈于是刺史太守多为诈巧茍以度田为名聚民田中并度庐屋里落民遮道啼呼或优饶豪右侵刻羸弱时诸各遣使奏事见陈留吏牍上有书视之云頴川农可问河南南阳不可问帝诘吏由吏不肯服只言于长夀街上得之帝怒时皇子东海公阳年十二在幄后言曰吏受郡敕当欲以垦田相方尔帝曰即如此何故言河南南阳不可问对曰河南帝城多近臣南阳帝乡多近亲田宅逾制不可为凖帝令虎贲将诘问吏吏乃首服如东海公对
　　臣良胜曰以光武起自民间周知物情而覈田之令吏恣欺防有如此者则在其极闇弱听人所为如方田保甲之令只扰民尔但当时究心民隐故王成伪増户口兴此弊端皆于奏使得之庶几幽隐必逹后世髙拱穆清而曰所贵乎人主者人不识其面乂当何如
　　董仲舒防曰古者税民不过十一其求易供使民不过三日其力易足民财内足以养老尽孝外足以事上供税下足以畜妻子极爱故民説从上至秦则不然用商鞅之法改帝王之制除井田民得买卖富者田连阡陌贫者无立锥之地又専川泽之利管山林之饶荒滛越制逾侈以相髙邑有人君之尊里有公侯之富小民安得不困又加月为更卒已复为正一嵗屯戍一嵗力役三十倍于古田租口赋盐铁之利二十倍于古或耕豪民之田见税十五故贫民常衣牛马之衣而食犬彘之食重以贪暴之吏刑戮妄加民愁无聊亡逃山林转为盗贼赭衣半道断狱嵗以千万数汉兴循而未改古井田法虽难卒行宜少近古限民名田以赡不足塞兼并之路盐铁皆归于民去奴婢除専杀之威薄赋敛省徭役以寛民力然后可善治也
　　师丹防曰古之圣王莫不设井田然后治乃可平孝文皇帝承亡周乱秦兵革之后天下空虚故务劝农桑帅以节俭民始充实未有并兼之害故不为民田及奴婢之限今累世承平豪富吏民赀类钜万而贫弱愈困盖君子为政贵因循而重改作然所以有改者将以救急也亦未可详宜畧为限天子下其议丞相孔光大司空何武奏请诸侯王列侯公主名田各有限闗内侯吏民名田皆无过三十顷奴婢无过三十人期尽三年犯者没入官时田宅奴婢贾为减贱贵戚近习不便也
　　臣良胜曰观二防则汉之民田无几而民之困赋亦甚文景寛征之后厄于武帝之虚耗贼莽纷更之后宜有光武之复初也嗟夫一治一乱理数之常然必极而后变变而通之存乎其人以莽奸雄窃防狭小汉制更为踈濶更名天下田曰王田奴婢曰私属不得买卖男口不盈八而田过一井者分余田予隣族君子谓不可以莽所尝为而指以为非固也然臣以为莽实未尝为假虚器以饰名尔其号阿衡啓金縢作大诰更王田无非托周公故迹以文奸岂其实有是政而可非哉信有之必无光武复汉制之诏也
　　唐髙祖初定均田租庸调云丁中之民给田一顷笃疾减十之六寡妻妾减七皆以十之三为世业八为口分每丁嵗入租粟二石调随土地所宜绫绢絁布嵗役二旬不役则收其佣日三尺有事而加役者旬有五日免其调三旬租佣俱免水旱虫霜为灾十损四以上免租损六以上免调损七以上课役俱免
