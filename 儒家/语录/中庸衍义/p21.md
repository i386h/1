<!-- { "loadSidebar": true } -->
　　臣良胜曰弑君簒国接迹当世而臣独举莽操者二贼奸之雄也于簒弑之中而又要其名为周公为文王隂夺人国而瞢主愚人有不知者是宜有以表异而诛其心也且莽为王太后之侄子曹为宦官曹腾之养子使成帝不任外戚桓灵不任宦官亦何由致此患哉易曰履霜坚冰至人主固当辨之于早也
　　秦桧从二帝至燕金主以桧与达兰为其任使及南伐以为参军事桧与妻王氏自军中趍禩水砦自言杀金人监已者夺舟而来航海至越州见帝帝命先见宰执首言欲天下无事须是南自南北自北朝士多疑之桧初言有二防可以竦动天下后陈二防欲以河北人还金中原人还刘豫帝曰南人归南北人归北朕北人将安归桧语乃塞
　　金乌珠遗桧书曰汝朝夕以和请而岳飞方为河北图必杀飞始可和桧以飞不死终梗和议已必及祸故力谋杀之洪皓在金以蜡书奏言金人所畏服者惟飞及闻其死诸酋酌酒相贺桧病遗表曰臣愿陛下益坚邻国之懽盟谨国是之摇动桧居相位凡十九年刼制君父倡和误国一时忠臣良将诛锄畧尽其顽钝无耻者率为桧用争以诬防善类为功又隂结内侍及医师王继先伺上动静开门受赂富敌于国外国珍寳死犹及门隂险深阻与同列论事帝前未尝力辨但以一二语倾挤之俾帝自怒凡陷害忠良率用此术晚年残忍尤甚数兴大狱焉
　　宋史论断曰奸臣之恶莫甚于宋之秦桧焉盖宋至髙宗危亡已甚自桧挈家北还专主和议以罢四方援兵上蔽日月之光下乱彞伦之叙大讐不复辜二帝望救之心报本义亏废七庙烝尝之祭陷生民于水火丧廉耻于偏安妬害忠良杀岳飞而并父子挤排谠论窜赵鼎以及诸臣贿通外夷寃含九地恶固同于梼杌凶实类于穷奇使圣人再生春秋再作亦不能书其弥天之罪矣然则秦桧以奸邪卖国诚天地不容之人人神共怒之贼然犹得保首领以没追封加諡者何哉嗟夫此又天地至微之理也盖太宗负太祖背盟专位使其子孙几至灭絶天安得不生秦桧使负髙宗以丧其社稷与不然何朝士皆疑之惟范宗尹李囘力荐其忠卒使其秉执大权也君子观乎宣和殿桧生玉芝则知亡宋之祸已兆于是矣诗云取譬不逺昊天不忒此之谓也
　　臣良胜曰古今愤桧之奸犹以其得保首领为有遗恨以臣观之桧本无子取妻兄王焕孽子养为已子曰熺生埙虽奕世仕途而秦氏之庙异姓主之先世有灵不祀久矣是太宗之报尚在数世之后而奸桧之报当宠盛之时而身亲见之比之诛夷之后无遗类者尤为惨矣天道果无知也哉
　　三学生台谏侍从皆上疏乞诛贾似道有防防遣归越以终丧制似道留不还王爚复论似道既不死忠又不成孝乞下诏切责太后下诏曰卿其亟归丧次以尽臣子之道则当曲示保全否则众论益甚忠孝靡容虽欲屈法伸恩而不可得似道还绍兴府守臣闭城不纳王爚复言贬似道三官州居住人率众为露布逐之诏徙建宁御史孙荣叟等乞斩之以正法方回复论似道侥诈贪淫骄吝专忍谬十罪翁合言似道以妬贤无比之林甫輙自托于伊周以不学无术之霍光敢效尤于莽操滔天之罪人人能言台谏交章乞行逺窜廹于众论仅谪建宁建宁实朱熹讲道之阙里虽三尺童子亦知向方闻似道名咸欲呕唾况见其面乎乞逺投荒昧以御魑魅诏谪授髙州团练使郑虎臣以父尝为似道所配请行为监押似道寓建宁开元寺侍妾尚数十人虎臣至悉屛去夺其寳玉撤轿盖暴行秋日中令舁夫唱杭州歌谑之窘辱备至入古寺壁上有呉潜所题字虎臣呼似道曰呉丞相何以至此舟次黯淡滩虎臣曰水清甚何不死于此似道曰候有诏即死至木棉庵虎臣曰吾为天下杀似道虽死何憾遂拘似道妻子于别室即厠上拉似道胷杀之殡于庵侧
　　吕中曰贾似道当国十五年杀三大臣行公田困浙右百姓吝军赏失将士心背和约挑衅敌国祸宗庙社稷其罪可胜诛哉人有恒言奸臣富贵则自取之留祸患以遗君父然秦桧似道之败身死家僇前后一辙后之谋人国者亦可以鉴矣
　　臣良胜曰人臣专权蔽主祸国殃民何能指数然若秦桧之卖国贾似道之误国使帝后辱于沙漠区宇沦于寇雠尤万世所痛恨也臣故曰此罪之尤者也
　　胡广周流四公三十余年歴仕六帝礼任极优京师谣曰万事不理问伯始天下中庸有胡公然温柔谨慤常逊言恭色以取媚于时无忠直之风天下以此薄之赵弼曰孔子曰中庸之为德也其至矣乎广有何德而以天下中庸称之广事六帝为司空再为司徒三为大尉又为太傅未闻出一谠正之言献一匡时之防惟逊言恭色取媚戚宦趋炎附势陷害正人滕抚方直之贤不交权势为宦者所恶论讨贼功当封大尉广承防奏黜之使抚愤恚而卒孝桓时梁冀与唐衡共诬李固杜乔下狱固与广书曰梁氏迷谬公等曲从汉家之微从此始矣呜呼斯言可伤也哉广得书但悲惭而已既而五侯专横白马令李云切説政事之失帝大怒诏送黄门北寺狱五官掾杜众伤云以忠谏获罪上书愿与云同日死嗟夫云居下僚忧时之危捐生以谏杜众伤云忠而以死诤此广亲目所覩也灵帝信王甫曹节之诬以李膺范滂诸名士为钩党广为三公尸其位视诸贤之寃枉如盲如喑曾无片言之诤不但为汉廷之罪人亦云众之罪人也孔子曰志士仁人无求生以害仁有杀身以成仁广为国之大臣值天下多故羣奸乱政既不能匡扶汉祚又不能引身而退窃禄固位与时浮沉八十二乃死谚所谓愚福而痴寿也乡原德之贼也广之谓也
　　冯道少以孝谨知名唐庄宗世始贵显自是屡朝不离将相三公三师之位为人清俭寛人莫测其喜愠滑稽多知浮沉取容尝着长乐老叙自述屡朝荣遇之状时人往往皆以德量推之
　　欧阳脩曰礼义廉耻国之四维四维不张国乃灭亡礼义治人之大法廉耻立人之大节既为大臣而无廉耻天下其有不乱国家其有不亡者乎余读冯道长乐老叙见其自述以为荣其可谓无廉耻者矣天下国家可从而知也
　　司马光曰天地设位圣人则之以制礼立法内有夫妇外有君臣妇之从夫终身不改臣之事君有死无贰此人道之大伦也茍或废之乱莫大焉范质称冯道厚德稽古宏才伟量虽朝代迁贸人无间言屹若巨山不可转也臣愚以为正女不从二夫忠臣不事二君为女不正虽复华色之美织絍之巧不足贤矣为臣不忠虽复才智之多治行之优不足贵矣何则大节已亏故也道之为相歴五朝八姓若逆旅之视过客朝为讐敌暮为君臣易面变词曾无愧怍大节如此虽有小善庸足取乎或以为自唐室之亡羣雄力争帝王兴废逺者十余年近者四三年虽有忠智将若之何当是之时失臣节者非道一人岂得独罪道哉臣愚以为忧公如家见危致命君有过则强谏力争国败亡则竭节効死知士邦有道则见无道则隠或灭迹山林优游下僚今道尊宠则冠三师权任则首诸相国存则依违拱黙窃位素餐国亡则图全茍免迎谒劝进君则兴亡接踵道则富贵自如兹乃奸臣之尤安得与他人为比哉
　　臣良胜曰奸邪如桧如似道若毒药猛虎人知必死少有知识犹将避之中立如广如道若厚味冶色人毎称惬虽贤者亦多效之不知荼毒消耗终以自毙其乱亡一也臣故并以为戒焉
　　右衍君臣之戒













　　中庸衍义卷五
<子部,儒家类,中庸衍义>
　　钦定四库全书
　　中庸衍义卷六　　　　　明　夏良胜　撰逹道之义【父子之常　父子之变父子之戒】
　　五子之歌其四曰明明我祖万邦之君有典有则贻厥子孙闗石和钧王府则有
　　蔡沈曰典犹周之六典则犹周之八则所以治天下之典章法度也钧与石五权之最重者也闗通以见彼此通同无析阅之意和平以见人情两平无乖争之意言禹以明明之德君临天下典则法度所以贻后世者如此至于钧石之设所以一天下之轻重者王府亦有之其为子孙后世虑可谓详且逺矣
　　伊训曰敷求哲人俾辅于尔后嗣
　　臣良胜曰自家天下而后所以贻孙谋燕翼子者要道也乃若商王敷求哲人尤大要也自商以光为虞夏所用之人不过一二世族八元八恺则髙辛髙阳氏之才子舜禹稷契世系均出黄帝商以后为周武王兄弟九人为显诸侯而毕召亦以同姓为上公吕望苏公三恪之外异姓之贤亦鲜矣凡民论官司马不过州闾族党出掌入治之职孔门弟子仕者止于大夫家臣是亦求贤之道未之广也惟汤立贤无方以为贻后之大训故伊尹告于太甲者莫大于此是故终商之世伊尹仲虺莱朱伊陟巫咸傅说祖已祖伊皆以防逺之贤得尽其用汤之孙子中兴歴世七王之泽入人之深周既革命而人心思商歴再世而后定虽周目之为顽民在商不失为义士此振古所未有者哲人贻后其效有若此哉禹汤皆身致太平者禹之贻后以法汤之贻后以人君子曰有治人无治法臣愿圣明决择轻重而并施之则贻以万世之太平也
　　文王诗曰亹亹文王令闻不已陈锡哉周侯文王孙子文王孙子本支百世凡周之士不显亦世
　　朱熹曰文王非有所勉也纯亦不已而人见其若有所勉耳其徳不已故今既没而其令闻犹不已也令闻不已是以上帝敷锡于周维文王孙子则使之本宗百世为天子支庶百世为诸侯而又及其臣子使凡周之士亦世世脩德与周匹休焉
　　臣良胜曰文王之贻后者以其德也视人与法尤为要矣夫文王之徳非以永令闻也文王令闻非以徼后福也所谓无所为而为之者与天为一也是以于昭于天陟降左右而天之厚之不于其身而及其孙子为天子为诸侯延及百世至其所以辅孙子者亦波及焉在天则因材而笃在文王则德厚而流光皆无所为而为之者也故曰瑟彼玉瓉黄流在中明寳器不荐于防味黄流不注于瓦缶盛徳必享于禄夀福泽不降于淫人天人一理相为流通断可识矣
　　假乐诗曰干禄百福子孙千亿穆穆皇皇宜君宜王不愆不忘率由旧章
　　朱熹曰言王者干禄而得百福故其子孙之蕃至于千亿适为天子庶为诸侯无不穆穆皇皇以遵先王之法者
　　臣良胜曰王者福禄得于天者可谓极矣而享厚之报尚有流及于子孙者固在于蕃尤在于贤也子孙所以为贤者非自贤也亦守先王之旧章贤其先王之贤乃所以为贤也先王创业垂统功德并懋越歴艰险安危成败皆身亲而熟虑之者故典则贻谋必度其子可世守而能行之者所谓可继而可传也惟子孙自贤而或小前人所为故有作聪明以乱旧章者谄谀并进法度纷更倾覆颠危而先王之泽亦因以斩矣故商之孙子其丽不亿惟纣自贤故曰虽无老成人尚有典刑曾莫是听大命以倾然则子孙非能守法为贤虽多何为哉文王之后有若武王之圣而周公穪之亦曰丕承哉武王烈而已君子知纣之所以亡武王之所以兴则知先王之所以贻子孙者欲其何所法哉
　　震亨震来虩虩笑言哑哑震惊百里不丧匕鬯
　　朱熹曰震动也一阳始生于二隂之下震而动也其象为雷其属为长子震有亨道震来当震之来时也虩虩恐惧惊顾之貌震惊百里以雷言匕所以举鼎实鬯以秬黍酒和鬰金所以灌地降神者也不丧匕鬯以长子言也此卦之占所以为恐惧则致福而不失其所主之重矣
