<!-- { "loadSidebar": true } -->
　　唐宗东封还至宋州宴从官谓张説曰怀州刺史王邱饩牵之外一无他物魏州崔沔供张无锦绣示我以俭济州裴耀卿表数百言莫非规諌且曰人或重扰则不足告成朕常置之坐隅如三人者不劳人以市恩真良吏矣顾谓刺史寇泚曰比亦屡有以酒馔不丰诉于朕者知卿不借誉于左右也自举酒赐之于是以邱为尚书左丞沔为散骑侍郎耀卿为定州刺史
　　臣良胜曰宗于道途之间而灼知臣下之善可谓善体之矣至如宋璟入相道途不与使者交言宗亦尝赐以金筯曰表君直也其后在蜀与裴士淹论及璟曰彼卖直以取名尔然则人主聪明固有在近而蔽在远而彻者邪何其明于此而闇于彼也故有问长吏之政于铃下马卒而不得至田间野老能厯厯言之此舜之明目达聪必辟四门以来远方之见闻也或曰璟以直道事君屡拂上意一斥不复至是犹有余憾焉林甫一意迎合虽知其妬贤嫉能无以为比而任之久好恶一偏贤否莫辨虽有英明之资卒归闇缪之祸如宗者众矣
　　宋太祖即位之初交广剑南太原荆湖江表辽夏皆为敌国也因注意谋帅命李汉超屯闗南马仁瑞守瀛州韩令坤镇常山贺惟忠守易州何继筠领棣州郭进控西山武守琪戍晋州李谦溥守隰州李继勲镇昭义以御太原赵赞屯延州姚内斌守庆州董遵诲屯环州王彦升守原州冯继业镇灵武以备西夏其族属在汴京者抚之甚厚郡中筦之利悉以与之恣其贸易免其所过征税许其召募亡命以为爪牙凡军中事皆得便宜每入朝必召对命坐厚为锡赉以遣之由是边臣富赀能养死士使为间谍洞知敌情及其入寇设伏掩击多致克捷二十年间无西北之忧以至平蜀楚拓吴越所向遂志葢能推赤心以驭羣下之所致也
　　臣良胜曰宋太祖经理天下只此十四镇使而足有藩镇之权而无藩镇之弊本之以诚而济之以法也有专兵而无专地有专利而无专杀族属在汴而易置在朝便宜在军而文法在吏故文臣知州朝官知县京朝官监临财赋运使通判县尉之司各有守焉镇使亦何能为故李汉超取部女为妾贷钱不还虽小民亦得而讼之矣太祖虽折以言责其人遣之而谕汉超亟还其女偿其贷军校诬郭进终于不杀遣使立功而荐之董遵诲尝以紫气黒龙之侮而卒用此又委之以心而济之以知也曽巩曰太祖最得驭将之宜为此故尔
　　国朝指挥张温守兰州元将王保保兵围城温督将士备守夜二鼓围兵登城千户郭佑醉卧不之觉廵城官军击却之围既解温执佑将斩之天策衞知事朱友文诤曰当贼犯城时将军斩佑以令众所谓以军法从事人无得而议之今贼既退乃追罪之非惟无及于事且有擅杀之名窃以为不可温悟杖而释之圣祖闻之谓辅臣曰友文以幕僚能守朝廷法直言开谕长官此正人也宜加赉予遂赐绮帛各五匹
　　凌汉为监察御史鞫狱平恕人有德汉者遇诸途邀汉饮厚报以金汉曰子罪当尔律有定法非我私子酒可饮金不可受圣祖闻而嘉之擢汉右副都御史
　　金吾衞知事黄福改龙江左衞早暮勤职而才识开敏刻剔宿弊数出意见辅翼上官陞本衙经厯上书论国大计圣祖览而奇之陞工部右侍郎特见信用
　　臣良胜曰君门远于万里谓其难于达也我圣祖诚明体下虽下僚之善必闻必用而道路辞受之际亦所奬拔所谓无幽不烛无远弗届如是而人臣不知自勉于善者非有人心者也
　　右都御史袁泰奏监察御史胡昌龄等四十一人缄口不言时事当罪之圣祖曰言之非难言而当理者为难昌龄辈安知其终不言邪复执奏曰昌龄等非不能言但心怀诡诈不肻言尔圣祖曰人臣进言于君必有闗于国之利病民之休戚亦岂得轻易若遽以怀诡计罪之此何异张汤腹诽之法泰不敢复言
　　臣良胜曰圣朝无阙事自觉諌书稀圣祖兴道致治至于末年凡志之所欲为力之所能为者将无遗阙可指泰犹以台臣不言为罪泰固失矣圣祖之盛于是益徴先儒吕祖谦云欲观君德成就只于言者验之若言之委曲囘謢则是德之未成未孚于人故也言之剀切直指是德之既成有以孚于人也圣祖德既大成孚于人者久矣泰犹欲责人以言视之多方以阻言者为何如哉然而圣祖卒不罪昌龄者非乐人之无言也葢深重于有言也古者台谏官无所綂谓之天子耳目故言及天子天子改容言及宰相宰相待罪若泰而视为属吏而督责之言亦可阴持之而使之不言矣殊失建置重言之意然则渊微之意殆亦在于斯乎
　　圣祖行后苑见巢鹊卵翼之劳喟然叹曰禽鸟勤劳若是况人母子之恩乎乃令羣臣有亲老者许归养时故元镇抚陈兴被俘来京恩待甚厚兴言有母嵩州年八十余欲求归养即赐白金衣防遣之陛辞圣祖顾侍臣曰孝弟之性天下皆同陈兴虽武夫闻朕言即怆然思归朕始不知其有母若知之岂肻令其违远耶人寿不过百岁今其年已八十余万一不得相见兴有无穷之痛兴归母子相见其乐宜何如侍臣曰陛下以孝治天下推测人情无防不烛非惟一家之老得所天下之独鳏寡皆防其惠矣圣祖曰人情莫不爱其亲必使之得尽其孝一人孝众人皆趋于孝此风化之本也故圣人之于天下必本人情而为治
　　臣良胜曰体羣下之情至于俘臣所谓充类至义之尽也
　　永乐四年进士陈纪等还乡陛辞文皇谕之曰为学至以进士发身亦出乎等伦然道理无穷古人至老务学不厌今人茍遂一得即不复前进故远不逮古尔等年富力强当立志远大务进脩非独成己之德将来国家亦得实才之用纪等皆叩首谢复谕之曰乡里父兄所在不可以一得輙生骄慢骄慢凶德孔子于乡党恂恂似不能言尔曹勉之各赐钞五锭为道里费
　　臣良胜曰进士筮仕之初而文皇所以谕勉之者若此葢教之以为人臣为人子为人少之行也教之以脩身以齐家以治国平天下之道也待之诚而养之厚有若是乎
　　右衍体羣臣之义
　　益彖曰损上益下民説无疆
　　程頥曰卦之为益以其损上益下损于上而益下则民説之无疆谓无穷极也
　　臣良胜曰君民一体君之富藏于民也君何尝不欲益民也哉然而謟佞之徒进则诱以狗马导以工役引以宴游开以征伐百费不供而兴利之臣入则阴増赋敛明夺商贾及酒盐税及间架无非损下益上而不知割肌充腹其所损于上者大矣故益若九五之君有孚惠心有孚惠我德上下交惠勿问元吉其益何如故曰保民如子君犹父也父而有可以益其子者虽髪肤有不爱也况其他乎
　　井象曰木上有水井君子以劳民劝相
　　程頥曰木承水而上之乃器汲水而出井之象君子观井之象法井之德以劳徕其民而劝勉以相助之道也劳徕其民法井之用也劝民使相助法井之施也
　　臣良胜曰水性下而井居于下犹能上之以养是所难也君处乎上下施其泽以养民固易事尔然而民之仰赖无穷君之施与有限容有不得尽遂其养者故君子劳徕于民俾其有以自养而又劝于民使之相助为养则民之不得其养者寡矣
　　节彖曰天地节而四时成节以制度不伤财不害民程頥曰推言节之道天地有节故能成四时无节则失序也圣人立制度以为节故能不伤财害民人欲之无穷也茍非节以制度则侈肆至于伤财害民矣
　　大禹谟禹曰于帝念哉德惟善政政在养民水火金木土谷惟脩正德利用厚生惟和九功惟叙九叙惟歌蔡沉曰益言儆戒之道禹叹而美之谓帝当深念益之所言也且德非徒善而已惟当有以善其政政非徒法而已在乎有以养其民下文六府三事即养民之政也水火金木土谷惟脩者水克火火克金金克木木克土而生五谷或相制以泄其过或相助以补其不及而六者无不脩矣正德者父慈子孝兄友弟恭夫义妇听所以正民之德也利用者工作什器商通货财之类所以利民之用也厚生者衣帛食肉不饥不寒之类所以厚民之生也六者既脩民生始遂不可以逸居而无教故为之惇典敷教以正其德通工易事以利其用制节谨度以厚其生使皆当其理而无所乖则无不和矣九功合六与三也叙者言九者各顺其理而不汩陈以乱其常也歌者以九功之叙又咏之歌也言九者既以脩和各由其理民享其利莫不歌咏而乐其生也
　　臣良胜曰君臣儆戒所以为德也德不足以行政非德也政不足以养民非政也天之立君以为民也君之为政以养民也故益之儆戒禹之叹美舜之深念无非上之为德下之为民也此所以为唐虞之君臣而后世所当法也
　　泰誓曰惟天地万物父母惟人万物之灵亶聪明作元后元后作民父母
　　蔡沉曰亶诚实无妄之谓言聪明出于天性然也大哉乾元万物资始至哉坤元万物资生天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者天性聪明无待勉强其知先知其觉先觉首出庶物故能为大君于天下而天下之疲癃残疾得其生鳏寡孤独得其养举万民之众无一而不得其所焉则元后者又所以为民之父母也夫天地生物而厚于人天地生人而厚于圣人其所以厚于圣人者亦惟欲其君长乎民而推天地父母之心而已天之为民如此则任元后之责者可不知所以作民父母之义乎商纣失君民之道故武王发此是虽一时誓师之言而实万世人君之所当体念也
　　臣良胜曰汤之放桀其作诰也则曰惟皇上帝降于下民若有恒性克绥厥猷维后则所以教民者人君之责也武之伐纣其作誓曰惟人万物之灵元后作民父母则所以养民者人君之责也此汤武革命所以顺乎天而应乎人也虽然天视自我民视天听自我民听天之顺也其何徴也亦顺乎民焉尔
　　咸有一德曰后非民罔使民非后罔事无自广以狭人匹夫匹妇不获自尽民主防与成厥功
　　蔡沉曰伊尹言君民之使事虽有贵贱之不同至于取人为善则初无贵贱之间葢天以一理赋之于人散为万善人君合天下之万善而后理之一者可全也茍自大而狭人匹夫匹妇有一不得自尽于上则一善不备而民主亦无与成厥功矣伊尹于篇终致其儆戒之意而言外之防则又推广其所谓一者如此葢道体之纯全圣功之极致也尝因是言之以为精粹无杂者一也终始无间者一也该括万善者一也一者通古今达上下万化之原万事之干语其理则无贰语其运则无息语其体则并包而无所遗也咸有一德之书而三者之义悉备前乎伏羲尧舜禹汤后乎文武周公孔子同一揆也
　　臣良胜曰君之与民非特相须以为养葢亦相须以为善是故可近也不可下也然而君之所以为君者以其有邦也邦之所以为邦者以其有民也民之所以为民者以其有养与教也民之弗善邦国瘁殄故曰民者邦之本也本固而后邦宁人君欲宁其邦以自固也不于本焉图之可乎
　　南山有台诗曰南山有杞北山有李乐只君子民之父母乐只君子德音不已
