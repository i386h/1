<!-- { "loadSidebar": true } -->
　　臣良胜曰天子燕飨之乐而率以民之父母为颂祝之辞葢君子之在上民之所攸塈也其所以足为民之塈者以其不懈于位也上而爱民有若其子民而爱上有若其父母所谓德音之昭于久远者孰大于此哉大学引此诗以释平天下之义而申之曰民之所好好之民之所恶恶之葢上下之分虽殊而好恶之情则一故君子而反思于己是故政之行也吾之所安也民之心亦所安也吾必勉之而民亦遂其安焉是故令之出也吾之所危也民之心亦所危也吾必改之而无以危吾民焉吾之所施于吾子欲安而必恶危是心也推之而施于吾民欲安而恶危犹是心也是爱民如子也民有不爱之如父母者哉晁错曰人情莫不欲寿三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽充是类也则所谓絜矩之道何以外此
　　甘棠诗曰蔽芾甘棠勿翦勿伐召伯所茇蔽芾甘棠勿翦勿败召伯所憩蔽芾甘棠勿翦勿拜召伯所説朱熹曰召伯循行南国以布文王之政或舍甘棠之下其后人思其德故爱其树而不忍伤也
　　臣良胜曰召伯之行于南国推行文王之德也其所致思召伯者即所以思文王也召伯听治于民不安所居至舍棠下以便于民则凡所施为措置无非所以便民者矣读是诗者固可知其感民之德尚当思其便民之政
　　师旷曰天生民而立之君使司牧之勿使失所有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皂牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴諌大失规诲士传言庶人谤商旅于市百工献艺故夏书曰遒人以木铎徇于路官师相规工执艺事以諌正月孟春于是乎有之諌失常也天之爱民甚矣岂其使一人肆于民上以从其淫而弃天地之性必不然矣
　　郑子展卒子皮即位于是郑饥而未及麦民病子皮以子展之命饩国人粟户一钟是以得郑国之民故罕氏常掌国政以为上卿宋司城子罕闻之曰隣于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎
　　臣良胜曰子民之责也岂惟君哉观师旷之言也罕乐之政也臣亦与有政焉然而罕乐之施其末也将以为宋商人齐陈氏矣未可以为法也子路治蒲以箪食壶浆劳沟渎者孔子使子贡止之子路曰夫子以仁教人而禁其行仁由也不受子曰尔以民为饥何不告于君而以尔私馈之是汝不明君之惠见汝之德义也速已则可否则尔之罪不久矣然则人臣而子民也辅君以行之可也专君而私之不可也召公之泽宜其远矣
　　檀弓孔子过泰山侧有妇人哭于墓者而哀夫子式而听之使子路问之曰子之哭壹似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也陈澔曰虎之杀人出于仓卒之不免苛政之害虽未至死而朝夕有愁思之苦不如速死之为愈此所以猛于虎也为人上者可不知此哉
　　顔渊侍鲁定公于台东野毕御马于台下公曰善哉顔渊曰善则善矣其马必将佚须防马败闻矣定公问曰子何以知其马之将佚也顔渊曰臣以政知之昔者舜巧于使人造父巧于使马舜不穷其民力造父不穷其马力是以舜无佚民造父无佚马今东野毕之御也升马执御衔体正矣步骤驰骋朝礼毕矣厯险致远马力尽矣然而犹乃求马无己是以知其佚也定公曰善可以少进乎顔渊曰鸟穷则啄兽穷则攫人穷则诈马穷则佚自古及今穷其下能无危者未之有也
　　臣良胜曰圣贤时人之耳目也孔子因猛虎而戒苛政顔子因佚马而喻穷民皆足以见行道济时之心致君泽民之志也
　　老曰圣人无常心以百姓为心
　　臣良胜曰人之常言老子之教主于无然观百姓为心之言则谓之有可也其谓之无者曰无为而民自化好静而民自正无事而民自富无欲而民自朴以是而无葢有百姓为心之先也矧其生当春秋末造五伯纷争诸侯大夫家臣僭叛骎骎然入于战国之风故矫而镇之以静故孔子生同其时而曰吾见老子其犹龙乎且其论礼则曰吾闻之老云宗其教者自葢公有闻秦自商君变法如毛刘项之际死者十九曹参延之又承高祖萧何规画既定之后是以治齐治汉一以无扰着于近效汉文虽尚其术而贾谊建策亦畧施行劳军细柳奋击匃奴岂真溺志于无者至晋王衍何晏之流渐入虚之论以事物有形目为刍狗臣不必忠子不必孝礼法不必事威仪不必修是学老子之过非老子之教本然也况其高谈妙而名宠势利一莫之能远晏图台鼎戎执牙筹衍营三窟浩达空函安知所谓百姓为心者彼老子超然万物之表肻为是哉范甯谓王何之罪深于桀纣其必有以恕夫者不然彤管之什取其节焉可也
　　文帝劝农诏曰农天下本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半
　　真德秀曰按文帝即位十二三年间减租税半者再除租税者一后世人主未有能及之者岂非躬行节俭之效与
　　景帝令二千石脩职诏曰今岁谷不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各脩其职不事官职秏乱者丞相以闻请其罪布告天下使明知朕意
　　武帝遣博士循行诏曰仁不异远义不辞难京师虽未为丰年山林池泽之饶与民共之今水潦移于江南迫隆冬至朕惧其饥寒不活江南之地火耕水耨方下巴蜀之粟致之江陵遣博士中等分循行谕告所抵无令重困吏民有拯救饥民免其戹者具举以闻
　　宣帝令二千石察官属诏曰狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平増词饰非以成其罪奏不如实上亦无由知此朕之不明吏之不称四方黎民将何仰哉二千石各察官属勿用此人吏务平法或擅兴徭役饰厨传称过使客越职逾法以取名誉譬犹践薄氷以待白日岂不殆哉
　　光武封卓茂诏曰前密令卓茂束身自脩执节淳固诚能为人所不能为夫名冠天下当受天下重赏故武王诛纣封比干之墓表商容之闾今以茂为太傅封褒德侯
　　眞德秀曰西都之亡以士节不厉故尔光武举此所以洗二百年靡敝之俗与礼严光周党之意同或者乃谓其褒表循吏夫茂于出处去就之节焕然光明如此岂徒一循吏而已是不惟不知帝亦不知茂矣
　　章帝廪给婴儿诏曰葢君人者视民如父母有惨怛之忧有中和之教匍匐之救其婴儿无父母亲属及有子不能养食者廪给如律
　　臣良胜曰汉诏数条蔼然恻怛慈爱犹存子民之意录之以存古焉
　　唐太宗诏朝集使刺史以上升殿亲问之曰卿等在州何以抚教定州刺史薛献对曰老者国家所养臣每存恤之少者国家所使臣每劝诫之田畴荒废渐加垦辟礼义既行产业咸振此皆禀之圣化非臣之力帝曰如公所奏足称循良清净为政朕所望于公等也
　　宋仁宗时契丹岁大饥流民过界河帝曰皆吾赤子也可大赈救之乃诏转运司分送唐邓襄汝州处以闲田所过州县给食
　　臣良胜曰臯陶陈谟曰在知人在安民知人固为安民之本也汉帝唐宗拳拳于刺史二千石州县官之劝戒者无非欲其代子民之职也若宋仁宗推及契丹流民济之一体此所以为仁也在方外之民厚费不惜则于京师之疫又何爱于通天之犀乎然而世运升降隆替相因四十余年深仁厚泽民丰物阜可谓太平英宗继綂未久而神宗嗣位安石变法天下纷纷民物太耗党籍学禁驯致靖康而兵戎相防无一日息肩之期君子尝谓齐桓方盛而陈完来奔异时代齐者陈氏也汉宣于呼韩来朝之岁王政君得幸于太子生成帝于甲观异时代汉者王氏也验之天道若夏至六阳极盛万物繁鲜一隂己生其中则天地沍寒肃杀万物实自伊始天道人事相为流通人君尤谨于盛衰之际也乎
　　圣祖尝大宴羣臣因谕之曰朕本布衣以有天下实由天命当羣雄初起所在剽掠生民惶惶不保朝夕朕见其所为非道心常不然既而与诸将渡江驻兵太平深思爱民安天下之道自是十有余年收揽英雄【阙】仁四克赖诸将辅佐之功尊居天位念天下之广生民之众万几方殷朕中夜寝不安枕忧悬于心御史中丞刘基对曰往者四方未定劳烦圣虑今四海一家宜少纡其忧上曰尧舜圣人处无为之世尚犹忧之矧德歉尧舜治非雍熈天下之民方脱于创残其得无忧乎
　　洪武元年谕中书省臣曰中原兵难之后老稚孤贫者多有失所宜遣人赈卹之省臣以国用不足为对圣祖曰得天下者得民心也夫老者民之父母幼者民之子孙恤其老则天下之为子孙者悦恤其幼则天下之为父母者悦天下之老幼咸悦其心有不归者寡矣茍视其困穷而不之恤民将抚然曰恶在其为我上也故周穷乏者不患无余财惟患无是心能推是心何忧不足今日之务此最为先
　　洪武八年命中书省令天下郡县访穷民无告者月给以衣食无所依者给以屋舎仍谕之曰天下一家民犹一体有不获其所者当思所以安养之昔吾在民间目击其苦鳏寡孤独饥寒困踣之徒常自厌生恨不即死如此者宛转于沟壑可坐而待也吾乱离遇此心常恻然故躬提师旅誓清四海以同吾一家之安今代天理物已十余年若天下之民有流离失所者非惟昧朕之初志于代天之工亦不能尽也尔等为辅相当体朕怀不可使天下有一夫之不获也
　　洪武十七年谕礼部曰古者治天下有掩骼埋胔之令推恩及于朽骨近世狃于薄俗亲死或以火焚之而投其骨于水孝子慈孙之心何忍伤恩败俗莫此为甚其禁止之苦贫无地葬所在官司择近城寛闲地为义冢俾之葬埋或有宦游远方不能归葬者官给舟车以归之
　　臣良胜曰得天下之道得其民也得民之道得其心也况救民有若汤武忧民有若尧舜泽及鳏寡枯骨有若文王集羣圣之大成其在斯己臣尝因义冢之令而考之至元间西僧嘉木喇勒智与僧格表里为防请发宋防稽诸陵取宝器以诸帝遗骨建浮屠于杭之故宫戳理宗颅为饮器圣祖受命初年即命索饮器于西僧而藏之故陵呜呼圣人之仁不可胜用也于下民骨榇尚图安厝况于先代帝王哉然以此知元政之虐岂及百年圣政之仁视文王之泽为益厚万世之祚其基之矣
　　天下来朝府州县官陛辞圣祖谕之曰天下初定百姓财力俱困譬犹初飞之鸟不可防其羽新植之木不可揺其根要在安养生息之惟亷者能约已而利人贪者必朘人而厚己况人有才敏者或昵于私善柔者必昧于欲此皆不害之害也尔等深戒之
　　文皇初命监察御史分诣各布政司廵视民瘼陛辞谕之曰父母于赤子先寒而备之衣先饥而备之食适其温饱之宜避湿就燥以处之无不尽心人主为民父母理亦当然朕居深宫一饮一食未尝不念及军民然在下之情不能周知尔等为朝廷耳目其用心咨访但水旱灾伤之处有司不言者悉具奏来军民之间何利当兴何弊当革亦悉以闻
