<!-- { "loadSidebar": true } -->
　　臣良胜曰圣人之视天下一体也故上之比下下之比上必若水地之无间而后为一此封建之制所以比天下乃所以公天下也公则久故论者恒云周封建而厯年八百秦废之而郡县二世而亡惟栁宗元以为封建非圣人之意势也苏轼是之遂谓秦建郡县足为万世法胡寅折之无遗论矣但封建所以能久郡县所以速亡臣尚有以申其説焉谓秦专以郡县速亡则未然而郡县固有速亡之势也谓周专以封建而久则未然而封建固有长久之势也何者封建以天下分而为公其封域之世守者视之为私也郡县聚天下而为私其守宰之更代者视之为公也天下大数为公之人不若为私者之众也守公之器不若守私者之众也人之亲孰若父子其饥寒忧乐荣辱成败相与共之耕父之田不若耕已之田之勤也葺父之庐不若葺已之庐之密也用父之财不若用己之财之啬也则守宰于郡县望其若诸侯自守之固斯亦难矣且其疆域世守尺寸不移纵有奸雄强暴并隣兼弱积岁月之劳兵革之费取一邑并一城天子有讨之方伯有问之敌国有挠之隣国有救之虽有齐桓晋文之盛兼数国而老且死矣岂若后世一举兵而下数十城哉是以厯春秋争夺战鬭而周拥虚器莫之敢动其假以率诸侯如桓文者必以尊周为名而后可以动众况能并天下而取周也哉此封建为制中国之利所以能长久之道也况夫天下所以败亡一在中国一在外藩周之衰时北戎之患晋自当之而不及周也西戎之患秦自当之而不及周也东夷之患燕齐当之而不及周也南夷之患荆楚吴越当之而不及周也列数强国自消肘腋之忧而王室居中絶无边陲之警此封建为制戎夷之利所以为长久之道也宗元与轼谓封建非圣人意也岂其然哉
　　晋康侯用锡马蕃庶昼日三接
　　程頥曰大明之君安天下者也诸侯能顺附天子之明德是康民安国之侯也故谓之康侯是以享宠锡而见亲礼昼日之间三接见于天子也不曰公卿而曰侯者天子治于上者也诸侯治于下者也在下而顺附于大明之君诸侯之象也
　　旅曰王乃昭德之致于异姓之邦无替厥服分宝玉于伯叔之国时庸展亲人不易物惟德其物
　　蔡沉曰昭示方物于异姓之诸侯使之无废其职分宝玉于同姓之诸侯使之益厚其亲如分陈以肃慎氏之矢分鲁以夏后氏之璜之类王者以其德之所致方物分赐诸侯故诸侯亦不敢轻易其物而以德视其物也
　　顾命曰柔远能迩安劝小大庶邦
　　蔡沉曰怀来驯扰安宁劝导皆君道所当尽者合远迩大小而言又以见君德所施公平周溥而不可有所偏滞也
　　蓼萧诗曰蓼彼萧斯零露瀼瀼既见君子为龙为光其德不爽寿考不忘
　　朱熹曰为龙为光喜其德之词也其德不爽则寿考不忘矣
　　臣良胜曰天子燕来朝诸侯而歌此诗既以并笑誉处为乐而此以龙光之德为训者发乎情止乎礼义也夫德者寿之基也皇极之道曰富曰寿曰康宁必以攸好德终之故惟不爽于龙光之德而后寿考之不忘也虽然此常理也亦有不得其常者顔仁而不寿其德在人永永不忘谓之寿可也若其否德如跖之寿何足筭乎
　　彤弓诗曰彤弓弨兮受言藏之我有嘉賔中心贶之钟鼓既设一朝飨之
　　吕祖谦曰受言藏之言其重也弓人所献藏之王府以待有功不敢轻与人也中心贶之言其诚也中心实欲贶之非由外也一朝飨之言其速也未尝有迟留顾惜之意也后世视府藏为己私分至有以武库兵赐弄臣者则与受言藏之者异矣赏赐非出于利诱则迫于事势至有朝赐铁劵而暮屠戮者则与中心贶之者异矣屯膏吝赏功臣解体至有印刓而不忍与者则与一朝飨之者异矣
　　臣良胜曰君臣势隔其所以相通者一心而已彤弓之诗只在中心贶之为要也方弓人初献而藏先有待功之心矣及遇有功而心贶之又何爱惜之焉故凡锡予之恩有一羽重于千钧其心所与彼亦心受之也万金视之若无者非心所与亦非心受之也非物视物惟心视物故一彤弓之赐足以昭功懋赏乃其心贶之是以与之者为宠而受之者为荣敌忾之功所以益勤也不然裂土而王不能制侯景之命残炙之惠阴铿亦获脱死之报也谓之何哉
　　王制曰天子之县内诸侯禄也外诸侯嗣也
　　叶梦得曰内之公卿大夫其受田视公侯子男故亦通称诸侯也内以世禄为主而有贤者亦得世爵外以世爵为主而不贤者亦止于世禄然则诸侯之子自非大恶犹得袭位而公卿大夫之子必贤而后爵岂轻内而重外乎葢古者公卿大夫有功德则出封为诸侯是在外之世爵乃在内之世禄臣也至诸侯有功德亦必入而为公卿则在内之世禄者或在外之世爵诸侯者内外更易而轻重所以均者此先王之仁政也
　　聘义曰天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子所以养诸侯兵不用而诸侯自为正之具也
　　吕大临曰上下不交则天下无邦人道之所以不能羣也故先王之御诸侯使之相交以修其好必使之相敬以全其交其相交也必求乎疏数之中故比年小聘三年大聘也其相敬也必相厉以礼故使者之误主君不亲飨食以愧厉之然后仁达而礼行外则四隣相亲而不相侵内则君臣有义而不相陵也先王制礼以善养人于无事之际多为升降之文酬酢之节賔主有司有不可胜行之忧先王未之有改者葢以养其德意使之安于是而有惮也故不安于偷惰而安于行礼不耻于相下而耻于无礼也天子以是养诸侯诸侯以是养其士大夫上下交相养此兵所以不用天下所以平也
　　武王追思先圣乃褒封神农之后于焦黄帝之后于祝帝尧之后于蓟帝舜之后于陈大禹之后于杞于是封功臣谋士而师尚父为首封于营丘曰齐封周公于曲阜曰鲁召公奭于北燕毕公高于毕弟叔鲜于管叔度于蔡叔振铎于曹叔武于郕叔处于霍兼制天下立七十一国
　　臣良胜曰兴灭国继絶世天下之民归心焉武王封建先圣贤之后次功臣次兄弟同姓有贤贤有庸庸有亲亲轻重有伦内外屏翰曹冏曰百足之虫至死不僵以其扶之者众此之谓也
　　宣王欲得国子之能训导诸侯者樊穆仲曰鲁侯孝王曰何以知之对曰肃恭明神而敬事耉老赋事行刑必问于遗训而咨于故实不干所问不犯所咨王曰然则能训治其民矣乃命鲁孝公于夷宫
　　胡安国曰昔毕高以父师而保厘东土衞武以列国而入相于周葢与后世出入均劳之意同
　　汉高帝六年剖符封诸功臣异姓为王者八人列侯一百四十四人
　　班固诸侯王表曰昔诗书述虞夏之际舜禹受禅积德累功洽于百姓摄位行政考之于天经数十年然后在位殷周之王乃由稷契脩仁行义厯十余世至于汤武然后放杀秦起襄公章文缪献孝昭严稍蚕食六国百有余载至始皇乃并天下以德若彼用力如此其难也秦既称帝患周之败以为起于处士横议诸侯力争四夷交侵以弱见夺于是削去五等堕城销刃钳语烧书内锄雄俊外攘胡粤用壹威权为万世安然十余年间猛敌横发乎不虞适戍强于五伯闾阎偪于戎狄响应防于谤议奋臂威于甲兵向秦之禁适所以资豪杰而速自毙也是以汉无尺土之阶由一剑之任五载而成帝业书传所纪未尝有焉何则古世相革皆承圣王之烈今汉独收孤秦之弊镌金石者难为功摧枯朽者易为力其势然也故据汉受命谱十八王月而列之天下一綂乃以年数讫于孝文异姓尽矣
　　臣丘濬曰古者爵有公侯伯子男然既列之以爵则必分之以土使以莅其土主其神以君其民自秦汉以来始有封以郡邑之名而惟奉朝请于朝曽不一出国门者汉之封爵止于侯而无有所谓公伯子男者书于此以志其始
　　文帝令列侯之国诏曰朕闻古者诸侯建国千余各守其地以时入贡民不劳苦上下欢欣靡有违德今列侯多居长安邑远吏卒给输费苦而列侯亦无由教训其民其令列侯之国为吏及诏所止者遣太子
　　臣良胜曰汉初封异姓功臣皆未就国同姓诸王则分裂天下大半田肯谓秦得百二齐得十二非亲子弟莫可王齐而吴王铸山煮海资以强戾主父偃建议于武帝朝曰诸侯子弟十数而适嗣代立余无尺地之封故诏令推恩分子弟邑则藩国益分而子弟悉侯是为同姓分国之始文帝此诏是为异姓就国之始
　　宣帝封丙吉后诏曰葢闻褒有功继絶綂所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今通谊也其封吉孙中郎将闗内侯是故博阳侯奉吉后
　　光武赐诸侯策曰在上不骄高而不危制节谨度满而不溢敬之戒之传尔子孙长为汉藩
　　封功臣诏曰人情得足苦于放纵快须臾之欲忘其罚之义惟诸将策逺功大诚欲传之无穷宜如临深渊如履薄氷战战栗栗日慎一日其显功未酬名籍未立大鸿胪趣上朕将差而録之
　　臣良胜曰右三诏义近古词亦近古故录之以为后世法
　　唐太宗时诸王归藩上与之别曰兄弟之情岂不欲常相共处耶但以天下之重不得不尔诸子尚可复有兄弟不可复得因流涕呜咽不能已
　　真德秀曰太宗此言其殆有感于隐巢之事乎昆弟至情虽不幸怵于利害或有时而忘然是理之真终有不可掩者使能因此心之发而知夫天理之不可昧则见之于事必有充其实矣惜太宗之不能也
　　唐宪宗遣裴度至魏博宣慰以钱百五十万缗赏军士六州百姓给复一年军士受赐欢声如雷成湘兖郓使者数軰见之相顾失色叹曰倔强者果何益乎度为田兴陈君臣上下之义兴听终夕不倦
　　臣良胜曰唐之方镇拟古诸侯至于赐钱宣慰不可以言怀柔之道矣但宪宗当其难裴度处其变固亦有足称者议者每谓方镇非能亡唐唐自亡也臣谓唐非自亡奸邪亡之也贞观之时尝任蕃将阿史那社尒契苾何力皆以忠奋一有文臣总制之其后以积劳多入相如郭元振张说者林甫忌之恐夺己权乃请悉以蕃将代汉将而安思顺安禄山高仙芝哥舒翰遂为大将而起天宝之祸其后成德则李宝臣魏博田承嗣相衞薛嵩卢龙李怀仙各收安史余党拥劲兵数万治兵完城自署文武将吏不供贡赋遂请袭封朝廷不能制虽在中域藩臣实同蛮貊宪宗刚明辅以李绛裴度乃能谕河北平淮蔡终于复叛而唐因以亡然则自天宝迄建隆初凡二百有七年推原祸本由林甫以蕃将代汉将之故也彼其用心不过欲絶节度入相之阶以久已权耳而遂贻宗社之祸断棺之戮葢亦晩矣
　　宋太祖干德初吴越王钱俶来朝帝待之甚厚晋王乃与中外臣僚表请留俶帝曰俶职贡无阙今又来朝若利其土宇而留之何以示信于天下也俶辞归国赐与金帛名马以黄绡封署文书一束付俶曰至国开之俶开封乃羣臣请留五十余封俶大惊上表称谢元城语录曰大哉太祖之神武也既平孟蜀而两浙钱王入朝羣臣争欲留之圣意不允晋王从容言及太祖曰二哥你也出这言语我平生不曽欺善怕恶不容易留住这汉捉得河东薛王来令纳土至太平四年河东既平乃令钱王纳土先生曰太祖此意何也仆曰此所谓不欺善也先生曰此固然钱氏久据两浙李氏不能侵借使钱王纳土使大将镇之未必能用其民须本朝兵去镇服又未必能守两浙必不敢附李氏李氏既平则两浙安归乎此圣谟之宏远也
