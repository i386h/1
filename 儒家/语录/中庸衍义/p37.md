<!-- { "loadSidebar": true } -->
　　汉髙祖召韩信拜大将择良日设坛塲具礼毕王曰丞相数言将军将军何以教寡人计策信辞谢因问王曰今东乡争权天下岂非项羽耶汉王曰然曰大王自料勇悍仁强孰与项王汉王良久曰不如也信曰信亦以为大王不如也然臣尝事之请言项王之为人也项王喑哑叱咤千人自废然不能任属贤将此特匹夫之勇尔项王见人恭敬慈爱言语呕呕人有疾病涕泣分食饮至使人有功当封爵印刓敝忍不能予此所谓妇人之仁也项王虽霸天下而臣诸侯不居闗中而都彭城放逐义帝所过无不残灭虽为霸实失天下心故其强易弱今大王诚能反其道任天下武勇何所不诛以天下之邑封功臣何所不服以义兵从思东归之士何所不散且三秦王为将将秦子弟数嵗矣欺其众降诸侯至新安项王诈坑秦降卒三十余万惟独邯欣翳得脱秦父兄怨此三人痛入骨髓今楚强以威王此三人秦民莫爱也大王入闗秋毫无所害除秦苛法秦民无不欲得大王王秦者今大王举而东三秦可传檄而定也南阳邓禹杖策追刘秀及至邺秀曰我得专封拜生逺来宁欲仕乎禹曰不愿也但愿明公威徳加于四海禹得效其尺寸垂功名于竹帛尔秀笑因留禹宿进説曰今山东未安赤眉青犊之属动以万数更始既是常才而不聴防诸将皆庸人崛起志在财币争用威力朝夕自快而已非有忠良明智深虑逺图欲尊主安民也明公素有盛徳大功为天下所向服军政齐肃赏罚明信为今之计莫如延揽英雄务悦民心立髙祖之业救万民之命以公而虑天下不足定也
　　刘备诣亮凡三徃乃见因屏人曰汉室倾頺奸臣窃命孤不度德量力欲信大义于天下而知术短浅遂用猖獗至于今日然志犹未巳君谓计将安出亮曰今曹操已拥百万之众挟天子以令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连吴会西通巴蜀此用武之国而其主不能守此殆天所以资将军也益州险塞沃野千里天府之国刘璋闇弱张鲁在北民殷国富而不知存防知能之士思得明君将军既帝室之胄信义着于四海若跨有荆益保其岩阻抚和夷越结好孙权内脩政治外观时变则霸王可成汉室可兴矣
　　刘基至京时陈友谅据湖广张士诚据浙西皆未下众以为苏湖地肥饶欲先取之基曰张士诚自守者尔陈友谅居上流且名号不正宜先伐之陈氏既灭取张氏如囊中物尔防陈氏攻洪都圣祖遂伐陈因大战于彭蠡湖胜负未决公密言于上移军湖口期以木金相犯日决胜皆从之陈氏平上还京定计取张士诚因定中原拓土西北密谋居多
　　臣良胜曰方英雄奋起之时非特君择臣臣亦择君故谋臣策士必附贤哲以自见而立谈顷刻毕见底蕴终身步骤不出范围之外如臣所録四臣是也知数相当俱翊元运以基帝业惟孔明心术最明学问益粹出处甚正乃以志蹶身殱为后世所共惜者不可以成败论也苏轼每昝其以闗羽之故而脩怨于吴是以失策然观初在草庐之言已云孙权可与为援而不可图先主既殂邓芝脩好事固明甚非孔明之失也轼又云尝梦杜甫云世人皆不解予八阵图诗江流石不转遗恨失吞吴本谓吴蜀唇齿之国不当相图晋之能有蜀在吞吴之后此为可恨尔彼谓欲与闗羽复雠故恨不能吞吴非也子美死已四百年犹不忘诗臣谓轼既立论以孔明失策雠吴故托言子美以自信其説实是未忘情于文尔
　　右衍临知之法
　　齐侯伐卫遂伐晋
　　左氏曰齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠而何乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念兹在兹顺事恕施也
　　臣良胜曰人患无知亦患多知武仲多知而欲用者是以不免方其对季孙以诘盗何其正也既而以谄盗事之从其废长立少季孙以为当然而不疑复狥公鉏而乱孟氏之嫡庶恶于孟氏而哭之哀曰药石生我比季孙于美疢而毒故孟氏之愬行而斩闗之逃速矣夫其顺季孙哭孟氏皆以知称其爱恶亦若知免齐田者讵知爱恶两失所资如是也哉噫若武仲者殆多知之为累也
　　龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有御龙氏豢龙氏献子曰今何故无之对曰夫物物有其官官脩其方朝夕思之一日失职则死及之失官不食官宿其业其物乃至若冺弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰勾芒火正曰祝融金正曰蓐收水正曰防土正曰后土龙水物也水官弃矣故龙不生得不然周易有之干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之
　　臣良胜曰若是乎龙之知也嘘气成云以下土其泽厚矣而其为山岳为叶为梭神化莫测故谓之能大能小在郑国尝鬬于洧国人欲祀之子产曰吾鬬龙不之觌龙鬬吾何觌且水其窟也龙惟知故多欲欲则争争则鬬鬬则有能求其欲而食之而醢之矣呜呼龙以欲而失其灵人以欲而昏其知可不戒哉右衍任知之戒
　　繋辞曰天地之大德曰生圣人之大寳曰位何以守位曰仁何以聚人曰财理财正辞禁民为非曰义
　　臣良胜曰天地之大德易也生生之谓易故其合隂阳妙理气以生人与物无非仁也然而人物之生有弗遂焉天地之仁无以自成也故生圣人而与之以天子之位聚天下人物而使之各遂其生以守夫位乃所以为天地生生之仁也然人非财弗聚弗生故水火金木土谷惟脩正德利用厚生惟和财聚而阜民用以繁财者利之源也利者争之端也争者是非之辨也故圣人理财又必正其辞使有所制禁其非使知所避然后民物生聚无所伤戾是故曰义义所以行仁者也故曰圣人之仁犹天地也
　　又曰显诸仁藏诸用鼔万物而不与圣人同忧盛德大业至矣哉
　　朱熹曰显自内而外也仁谓造化之功德之发也藏自外而内也用谓机缄之妙业之本也程子曰天地无心而成化圣人有心而无为
　　大禹谟曰好生之德洽于民心兹用不犯于有司蔡沈曰圣人之法有限而心则无穷故其用刑行赏或有所疑则常屈法以伸恩不使执法之意有以胜其好生之德此其本心无所壅遏而得行于常法之外及其流衍洋溢渐涵浸渍有以入于民心则天下之人无不爱慕感恱兴起于善而自不犯于有司也
　　仲虺之诰曰惟王不迩声色不殖货利德懋懋官功懋懋赏用人惟已改过不吝克寛克仁彰信兆民
　　蔡沈曰不近声色不聚货利若未足以尽汤之德然此本原之地自非纯乎天德而无一毫人欲之私者不能也本原澄彻然后用人处已而莫不各得其当臣良胜曰君德以仁为本也故汤之不迩声色不殖货利立仁之基也懋官懋赏用人之仁也惟己不吝治己之仁也如是而寛以居之仁以行之君德于是乎大备而孚信于天下必矣
　　晋栾书帅师救郑
　　左氏曰或谓栾武子曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钧从众夫善众之主也三卿为主可谓众矣从之不亦可乎
　　胡安国曰两军相加兵刃既接折馘执俘计功受赏此非仁人之心王者之事故舞干而苖格者舜也因垒而崇降者文也次于陉而屈完服者齐桓也防于萧鱼而郑不畔者晋悼也武子之能不迁戮而知还也亦庶几哉
　　子产始知然明问为政焉对曰视民如子见不仁者诛之如鹰鹯之逐鸟雀也子产喜以语子太叔且曰他日吾见蔑之面而已今吾见其心矣子太叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣
　　缁衣曰禹立三年百姓以仁遂焉岂必尽仁诗云赫赫师尹民具尔瞻甫刑曰一人有庆兆民赖之大雅曰成王之孚下土之式
　　陈澔曰岂必尽仁者言不必朝廷尽是仁人而后足以化民也得一仁人为民之表则天下皆仁矣所谓君仁莫不仁也此所以禹以仁君立三年而百姓皆以仁遂
　　臣良胜曰岂惟君哉君而用一仁人其效亦由是也故舜有天下选于众举陶不仁者逺矣汤有天下选于众举伊尹不仁者逺矣君仁矣所举又仁矣不仁者化而为仁矣南山之诗言大臣之仁也甫刑大雅言人君之仁也所谓咸有一德者也
　　儒行曰温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者
　　陈澔曰仁之本谓根本于仁也地犹践履也作充广也能能事也八者皆仁之发见哀公问儒行夫子既歴数以告之矣仁包四德百行之原故于其终也以仁为説焉兼有此仁之行而不敢以为仁是尊仁而让善也故曰尊让有如此者
　　仲尼燕居子曰郊社之义所以仁神也尝禘之礼所以仁昭穆也餽奠之礼所以仁死丧也乡社之礼所以仁乡党也食飨之礼所以仁宾客也
　　应氏曰仁者善之道也祭祀聘享周旋委曲焉者凡以全此而已仁心发于中而后礼文见于外及礼之既举而是心达焉则幽明之间咸顺其序驩欣浃洽皆在吾仁之中是仁之周流畅达也
　　表记子曰无欲而好仁者无畏而恶不仁者天下一人而已是故君子议道自己而置法以民
　　吕大临曰安仁者天下一人而已则非圣人不足以性仁茍志于仁矣无恶也则众人皆可以为仁以圣人所性而议道则道无不尽以众人之可为而制法则法无不行
　　顔渊问仁子曰克己复礼为仁一日克己复礼天下归仁焉为仁由己而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰囘虽不敏请事斯语矣
　　臣良胜曰孔门之所以为教者曰仁也故弟子问仁殊众孔子随其才质髙下而为之启导固非一端然而遏人欲存天理同归于爱者一也独顔子学力已至而负王佐之才故其问仁孔子即告之以天下归仁犹其问为邦即告之以斟酌先王之礼乐也天下归仁则一视同仁笃近而举逺矣其所以致力之地只在非礼勿视聼言动之间亦若自好者之所能为然而体验真切非人欲净尽天理流行者未足以语此也凡非礼之物有所交于外由其非礼之念有所蓄于中也蓄久于中遇物而应而发若铦锋悍焉莫之制御故君子克己之功尸居龙见渊黙雷声静则养动则察当有不动而敬不言而信而后天理浑全随处发见一毫非礼之物举不足以动吾中而后能勿视聼言动也穷之为圣贤则动容周旋而中礼也达之为帝王则垂衣拱手而天下治也故斯言也孔子非顔子不以告亦非顔子不足以事斯语也
　　子贡曰如有博施于民而能济众何如可谓仁乎子曰何事于仁必也圣乎尧舜其犹病诸夫仁者己欲立而立人己欲达而达人能近取譬可谓仁之方也已程頥曰医书以手足痿痹为不仁此言最善名状仁者以天地万物为一体莫非己也认得为已何所不至若不属已自与己不相干如手足不仁气已不贯皆不属己故博施济众乃圣人之功用仁至难言故止曰己欲立而立人己欲达而达人能近取譬可谓仁之方也已欲令如是观仁可以得仁之体
