<!-- { "loadSidebar": true } -->
　　臣良胜曰于是见春秋诸侯之交之礼也怨不废义怒不废礼古之道也鲁庄十年尝败宋师于桑丘十一年又败于鄑皆宋师侵轶我也夏则交恶秋则吊灾此岂以怨怒废礼义者哉宋有御説致词有章鲁有臧孙致礼有节故曰不有君子其能国乎
　　范宣子为政诸侯之币重郑人病之郑伯如晋子产寓书于子西以告宣子曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国坏晋国贰则子之家壊何没没也将焉用贿夫令名德之舆也德国家之基也有基无壊无亦是务乎有德则乐乐则能久诗云乐只君子邦家之基有令德也夫上帝临汝无贰尔心有令名也夫恕思以明德则令名载而行之是以远至迩安无宁使人谓子子实生我而谓子浚我以生乎象有齿以焚其身贿也宣子悦乃轻币
　　臣良胜曰子产之忠告宣子之受尽言可以见春秋大夫之交之义也祁奚请免叔向曰子为善孰敢不勉多杀何为宣子悦而免之宣子固可与言者也逾年赵文子为政令薄诸侯之币而重其礼则当时同政诸卿非不知宣子之过举竟匿弗言待自为而形若短也言之使补过者乃在既老之祁奚隣国之子产则晋卿之睦已不及先君之时而后荀范韩魏赵鞅之相恶其机亦见于此矣
　　吴入郢
　　左氏曰伍员与申包胥友其亡也谓申包胥曰我必覆楚国申包胥曰勉之子能覆之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷德无厌若隣于君疆塲之患也迨吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出
　　臣良胜曰友之道以信为达也友之责以善为道也若子胥包胥之友也其言践责善之道则未也方子胥以父讐而图覆楚国包胥如知其非义一言止之而足也如其义也则固不必遗君之忧而后图其安也昭王初奔在郧郧公辛之弟懐欲杀之曰平王杀吾父我杀其子不亦可乎辛曰君讨臣谁敢讐之君命天也天命将谁雠违强凌弱非勇也乗人之弱非仁也灭宗废祀非孝也动无令名非知也必犯是余将杀汝使包胥亦若郧辛之谕其弟子胥贤者莫逆之矣不图其易而图其难何居
　　缁衣曰惟君子能好其正小人毒其正故君子之朋友有乡其恶有方是故迩者不惑而远者不疑也
　　陈澔曰君子与君子以同道为朋小人与小人以同利为朋君子固好其同道之朋矣小人亦未尝不好其同利之朋不当言毒害其匹也小人视君子如仇雠常有祸之之心此所谓毒其正也君子所好不可以非其人故曰朋友有乡所恶不可以及善人故曰其恶有方前章言彰善瘅恶以示民厚则民情不惑今好恶既明民情归一故迩者远者不惑不疑也
　　儒行曰儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者
　　陈澔曰合志以所向言营道以所习言方即术也并立爵位相等也相下以尊位相让而已处其下也流言恶声之传播也闻之不信不以为实也其行本方立义谓所本者必方正所立者必得其宜也同于为义则进而从之不同则退而避之故曰同而进不同而退
　　表记曰君子之接也如水小人之接也如醴君子淡以成小人甘以壊小雅曰盗言孔甘乱是用餤
　　臣良胜曰王通有云君子先择而后交小人先交而后择故君子寡尤然则君子贵择交也择之道最先于言言者心之声也如水之淡如醴之甘君子小人于是辨矣然而溺于甘厌于淡恒人情也故君子之交正以异乎恒情也人君之择乎臣要亦无出乎此其言虽未免有拂而意在匡君必正人也其言不敢有违而志于狥主必邪人也然乐其狥已而疎其拂已亦恒情也英杰之士自有异乎是者
　　子贡问友子曰忠告而善道之不可则止
　　朱熹曰友所以辅仁故尽其心以告之善其説以道之然以义合者也故不可则止若以数而见疏则自辱矣
　　臣良胜曰君臣朋友均以义合者也而君臣之分则尊矣故人臣而欲进主于三代之隆岂但责善于友以相成而已哉然以数而见疏见辱则进退之权度亦在我矣
　　子曰益者三友损者三友友直友谅友多闻益矣友便辟友善柔友便佞损矣
　　朱熹曰友直则闻其过友谅则进于诚友多闻则进于明便辟谓习于威仪而不直善柔谓工于媚説而不谅便佞谓习于口语而无闻见之实三者损益正相反也
　　臣良胜曰友之损益固如是也若人君所任之臣其所损益又有大于是者可不谨乎
　　子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤与于人何所不容我之不贤与人将拒我如之何其拒人也
　　朱熹曰子夏之言迫狭子张讥之是矣但其所言亦有过髙之病葢大贤虽无所不容然大故亦所当絶不贤固不可拒人然损友亦所当远学者不可不察臣良胜曰斯友道也推之君道无遗善无弃材矣
　　孟子曰以友天下之善士为未足又尚论古之人诵其诗读其书不知其人可乎是以论其世也是尚友也朱熹曰论其世论其当世行事之迹也言既观其言而不可不知其为人之实是以又考其行也夫能友天下之善士其所友众矣犹以为未足又进而取之古之人是能尽其取友之道而非止一世之士矣臣良胜曰昔傅説告于髙宗曰学于古训乃有获事不师古匪説攸闻则人君尚友正以师于古也若论夫覇者之世则霸而已矣进而论三王之世则禹汤文武固今日之友也又进而论二帝之世则尧舜固今日之友也友也者友其德也不徒以外慕其名者也至如阴盗神器便借口于唐虞簒逆诛夷欲比迹于汤武今之贼也古之罪人也又何以尚友为哉
　　孟子曰古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎
　　朱熹曰言君当屈已以下贤士不枉道而求利二者势若相反而实则相成葢亦各尽其道而已
　　孟子曰故汤之于伊尹学焉而后臣之故不劳而王桓公之于管仲学焉而后臣之故不劳而霸
　　朱熹曰先从受学师之也后以为臣任之也
　　臣良胜曰师臣者王賔臣者霸有必然者也伊尹于汤曰惟尹暨汤咸有一德以德行仁是以王也管仲既囚桓公举以相国一曰仲父二曰仲父有司致请曰若是乎君之易也桓公曰吾难于得仲父既得之故其易也九合诸侯一匡天下其霸者仲之刀也呜呼汤与伊尹不得而见之矣得见如桓公管仲者臣亦曰民到于今受其赐矣
　　鲁哀公问子夏曰必学而后可以安国保民乎子夏曰不学而能安国保民者未尝闻也哀公曰然则五帝三王有师乎子夏曰有臣闻黄帝学于太贞颛顼学乎缘图帝喾学乎赤松子尧学乎尹寿舜学乎务成跗禹学乎西王国汤学乎威子伯文王学乎鲛时子斯武王学乎郭叔此数圣人未遭此师则功业不着乎天下名号不传乎千古夫不学不明古道而能安国家者未之有也
　　臣良胜曰鲁哀公有为善之资有去恶之志惟强臣有以制其势而圣贤无所用其心也观公问政礼于孔子矣问驭民于顔子矣问社于宰我矣问彻于有若矣与兹问学于子夏皆切问也亦其志之所欲为也三家之专陪臣之叛公亦无所于治有求于越而竟以为辱其志亦可悲矣慕若圣贤莫效于用故曰虽有粟吾得而食诸
　　文侯以卜子夏田子方为师每过叚干木之庐必式四方贤士多归之
　　胡寅曰常主于其臣爱顺已而已贤主于其臣欲其諌已焉始乎求諌中而勉从终而恶闻者多矣况于师乎諌争之臣则有朋友之义逆耳拂意之言至悻然发于心勃然变乎色者贤君所未免也然争臣之位卑其势可以进退而制指则其惮之尚浅也一成乎为师其位尊其道严其教诏辅拂必一于听从而莫得违拒其威仪体貌必与之终始而不敢废故君于得师为难非世之人无可师也以人主无求师之志事师之道也不自得师而臣其所受教虽有愿治之意其成就亦卑近蹇浅而止矣文侯非自得师者也而三人又非一世之士也虽然不既与庸主远矣乎敦信以治国则不失信于虞人脩睦以善隣则不失交于韩赵闻翟璜之对则悟任座之意直听田子之论则知钟声之问非将相大任也谋诸李克而皆得其人其去六国之庸主诚远矣虽然文侯与子思同世不知师也而子思亦非文侯所得师也文侯听鼓乐则惟恐卧听郑衞之音则不知倦是以不能师子思也
　　汉髙祖还过沛宫置酒召故人父老酒酣自为歌起舞谓沛父兄曰游子悲故乡朕自沛公以诛暴逆遂有天下其以沛为朕汤沐邑
　　臣良胜曰富而能贫贵而能贱在士人已为髙致矧贵为天子而恋恋乡曲父老是谓亲者不失其为亲故者不失其为故虽周公未有改也是时髙祖酣歌所谓大风歌者是也王通谓安不忘危其有覇心者乎覇固能假仁义者也故齐桓之存纪季似义葬伯姬似仁晋文避三舍以报楚亦将以为礼也
　　严光与光武同游学及光武即位光乃变姓名隐身不见帝思其贤乃令以物色访之后齐国上言有一男子披羊裘钓泽中帝疑其光乃备安车纁遣使聘之三反而后至车驾即日幸其馆光卧不起帝即其卧所抚光腹曰咄咄子陵不可相助为理邪光乃张目熟视曰昔唐虞着德巢父洗耳士固有志何至相迫乎帝曰子陵我竟不能下尔邪于是升舆叹息而去复引光入道故旧相对屡日因共偃卧光以足加帝腹上明日太史奏客星犯帝座甚急帝笑曰朕故人严子陵共卧尔范仲淹曰在易屯之初九阳刚方亨而能以贵下贱光武以之蛊之上九众方有为而能不事王侯髙尚其事子陵以之非子陵不能成光武之大非光武岂能遂先生之髙哉而使顽夫亷懦夫立是大有功于名教也
　　臣方正学曰敬贤当远色治国在齐家何如废郭后宠此阴丽华糟糠之妻尚如此贫贱之交安足拟羊裘老子早见几独向桐江钓烟水
　　汉明帝自为太子时师事博士桓荣学通尚书及即位尊以师礼乗舆尝幸太常府令荣坐东面设几杖防百官及荣门生数百人天子亲自执业每言輙曰太师在是悉以大官供具赐之
　　章帝为太子受学于张酺酺为东郡太守帝幸东郡引酺及门生掾吏防庭中先备弟子之仪讲尚书一篇然后脩君臣之礼
　　臣良胜曰明章尊学事师诚为帝王髙致盛节也然而德业所就竟亦未有大异乎汉季之主炎刘之泽于是息焉知所事而未知择所事之人也桓荣张酺章句之学也未论格心至于变化气质未之能焉故传称明帝性急好以耳目隐发为明章帝虽云长者而优柔不断其过益繁于尚书所谓髙明柔克沉潜刚克未知有以动其中否程頥曰未读是书犹是人也既读是书亦犹是人也则为不善读矣
　　陈平患诸吕力不能制恐祸及已尝燕居深念陆贾往直入坐曰天下安注意相天下危注意将将相和调则士豫附士豫附则天下虽有变权不分何不交驩大尉平用其计两人深相结吕氏谋益衰
