<!-- { "loadSidebar": true } -->
　　臣良胜曰仁主于爱德也勇主于刚威也德所以济威威所以成德也故勇而不本于仁非勇也仁而不发于勇非仁也沈潜刚克皆所以为仁也威克厥爱爱克厥威皆所以为勇也昔子产语子太叔曰惟有德者能以寛服民其次莫如猛夫火烈民望而畏之故鲜死水懦弱民狎而玩之则多死焉子产亦仁者而欲尚猛非徒猛也以寛为之先也是以太叔之政啓雈苻之盗非杀之而不止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和然则仁也勇也并行而不相悖者也
　　子路曰君子尚勇乎子曰君子义以为上君子有勇而无义为乱小人有勇而无义为盗
　　臣良胜曰圣门弟子以勇著称莫子路若也其初见夫子时冠鸡服豕以武自负既而有闻大道闻过而喜则其所谓勇者有德义焉非特血气之刚者故治蒲之政三年有成夫子入其境曰善哉由乎恭敬以信矣入其邑曰善哉由乎忠信以寛矣至其庭曰善哉由乎明察以断矣噫以若此为政岂徒尚其勇者夫子尚义之教盖有行乎其间矣
　　诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民朱熹曰人君能惩小忿则能恤小事大以交邻国能养大勇则能除暴救民以安天下
　　张栻曰小勇者血气之怒也大勇者礼义之怒也血气之怒不可有礼义之怒不可无知此则可以见性情之正而识天理人欲之分矣
　　臣良胜曰孟子于战国之君曲于开导徃徃不逆其意就其所欲以伸其説葢将以启其心而沃之是以开而牖之也是故其言好勇则进以文武之大勇好货则进以公刘之好货好色则进以太王之好色虽至昏庸悻戾之主必且亹亹听纳惟恐其説之终也虽然此岂其本心哉降而自卑以行救世之志焉尔若在春秋之时如孔子对卫灵公之问陈鲁哀公之问政一以正议不少贬焉是知圣人之心无心而成化也贤人之心有心于行道也后世儒者于时君世主而有谘焉师孔子而不得犹不失其正君之志刻鹄之鹜也师孟子而不得将不免有徇君之欲画虎之狗也此所以为圣贤之别亦邪正之原也后世谗谄谀之徒于君之恶长而逢之惟恐拂逆率因縁古义以孟子导齐梁之君借口攘窃神器则曰尧舜禅受弑君簒国则曰汤武征伐放废其主则曰伊尹桐宫戕虐本支则曰周公致辟反顔事仇则曰就桀就汤台苑肆志则曰文王百里故议者益奋至以六经为奸宄囊槖圣贤之累大矣臣故欲预为之所焉
　　昔者曾子谓子襄曰子好勇乎吾尝闻大勇于夫子矣自反而不缩虽褐寛博吾不惴焉自反而缩虽千万人吾徃矣孟施舍之守气又不如曾子之守约也
　　朱熹曰言孟施舍虽似曽子然其所守乃一身之气又不如曽子之反身循理所守尤得其要也孟子之不动心其原葢出于此
　　臣良胜曰孟子之勇原于曽子曽子之勇原于夫子夫子固无所用于勇者若其诛少正卯却莱兵堕郈费一言之出威重三军此非天下之大勇何以能是故胡安国曰天下莫大于理而强于众有不与焉
　　汉文帝十四年匈奴老上单于十四万骑入朝那闗杀北地都尉遂至彭阳上亲劳军自欲征【阙】　　皇太后要固乃止于是以张相如为大将军击之逐出塞即还尝辇过郎署谓冯唐曰父家安在对曰臣大父赵人上曰昔有为我言赵将李齐之贤战于钜鹿下令吾每饭意未尝不在钜鹿也唐对曰尚不如亷颇李牧之为将也上拊髀曰嗟夫吾独不得亷颇李牧为将吾岂忧匈奴哉
　　朱黻曰文帝于备边一事未尝少忽虽恬静恭黙而躬骑射之习虽慈祥淡泊而甘游畋之娱虽尊礼大臣而方正常侍之士日与驰逐虽勤恤民隠而六郡良家之子悉皆调集虽爱惜财用而缮脩城堡未尝靳费卫军罢矣而广武之兵犹聚也苑囿弛矣而上林之射不息也髙袪一言李齐之贤毎饭不忘冯唐一论颇牧之善拊髀称叹晁错一奏边事玺书褒美请徙民守塞则募徙民请入粟实边则诏入粟凡三十三年之间其商畧区画舍农桑外所深注意者独边事而已然其卑辞屈已嵗致金缯与匈奴结好岂得已哉帝亦度匈奴桀骜之势未可以遽服而疮夷甫定之民未可以遽用故虽外为和亲之礼而内实未尝轻弃自治之策帝于是愤怒激烈锐志雪耻屯兵三郡亲御六飞劳军勒兵申教令赐士卒必欲躬自北伐虽羣臣之谏不聴岂非仁者之勇哉
　　臣良胜曰勇非善仁而勇者为善用勇非难勇而有制者为难文帝慈仁专务徳化吴王不朝赐之几杖张武受赂金钱愧心若无所用勇者至于御虏备边奋自将艰险不避无事则谦抑如不能有难则英气横发而不可遏其于髙祖平城之辱髙后嫚书之耻未尝一日而忘于怀故李齐颇牧之思诚欲用以泄先世之愤然其命将撃之出塞即还不为穷追逺讨若武帝之为者是仁而勇勇而有制者也周宣王时玁狁孔炽侵镐及方而吉甫薄伐至于太原而止文帝之善用其勇其闻宣王之风而兴起者与
　　光武初至郾定陵悉发诸营兵俱进自将步骑千余为前锋寻邑亦遣兵数千合战犇之斩首数千级诸将喜曰刘将军平生见小敌怯今见大敌勇甚可怪也复进寻邑兵却诸部共乘之斩首数百千级连胜遂前乗锐崩之诸将胆气益壮无一不当百遂杀王寻城中亦鼓噪而出中外合势震呼动天地莽兵大溃防大雷风屋瓦皆飞下如注川盛溢虎豹皆股栗战士卒赴水溺死者以万数水为不流王邑严尤轻骑乗死人度水逃去尽获其军实辎重于是海内豪杰翕然响应皆杀其牧守自称将军用汉年号以待诏命
　　臣良胜曰时焉而怯人不轻其怯时焉而勇人不伤其勇更始在平林中汉兵已十余万欲立刘氏以从人望而更始即位朝羣臣羞愧流汗举手不能言豪杰失望矣非光武昆阳之役大发其勇则炎祚之复不可必也既而更始忌其威名杀刘縯光武不为服丧饮食言笑如常而枕席间泪涕积痕不御酒肉故能冺更始之疑以就大业然则光武勇怯皆中其节其所以怯者正所以大伸其勇也帝王之自有真信哉
　　唐太宗车驾发辽东至安市城进兵攻之髙丽北部延夀惠真帅兵十五万救安市上敇诸军齐出奋击因命有司张受降幕于朝堂之侧诸军鼓噪并进防有龙门人薛仁贵者大呼陷阵所向无敌髙丽披靡大军乗之髙丽兵大溃延夀惠贞帅其众三万六千八百人降髙丽举国大骇后黄城银城皆自拔遁去数百里无复人烟上驿书报太子仍与髙士亷等书曰朕为将如此何如更名所幸山曰驻跸山
　　范祖禹曰太宗之伐髙丽非独恃其四海之富兵力之强也本其少时奋于布衣志气英果百战百胜以取天下治安既久不能深居髙拱犹思所以逞志抗腕踊跃喜于用兵如冯妇搏虎不能自止非有礼义以养其心中和以养其气始于勇敢终于勇敢而已矣记曰所贵于勇敢强有力者贵其敢行礼义也天下无事则用之于礼义天下有事则用之于战胜用之于战胜则无敌用之于礼义则顺治太宗于天下无事不知用之于礼义而惟以战胜为美也是故以天子之尊而较胜负于逺夷一战而胜自以为功矜其知能夸示臣下其器不亦小哉
　　臣良胜曰兵犹火也不戢将自焚太宗以兵畧取天下老而不自戢犹欲矜功逺伐率以勇力先之其所以成之者李靖自请将兵以坚黩武之志李世勣亦劝伐之此苏轼以为二人者唐腹心之疾也善乎褚遂良曰陛下指挥则中原清宴顾盼则四夷詟服威望大矣今乃渡海逺征小虏万一蹉跌伤威损望更兴忿兵则安危难测矣卒之辽左无功士马敝耗粮尽班师却自悔曰魏徴若在不使朕有是行也当是时遂良无恙不悔弗聼其言而顾追思于既死之徴盖亦愧之也
　　宋太祖围太原既久辽援不能进殿前都虞侯赵廷翰率诸班卫士叩头愿先登急撃以尽死力太祖曰尔曹皆我所训练无不一当百所以备肘腋同休戚也我宁不得大原岂忍驱尔曹冐锋刃蹈必死之地乎众皆感泣时大军顿甘草池中防暑军士多疾太常博士李光赞曰蕞尔晋阳岂须亲讨重劳飞挽取怨黔黎岂若囘銮复都屯兵上党使夏取其麦秋取其禾既寛力役之征便是荡平之策从之乃命赵普谕诸将解围而还臣良胜曰知哉宋祖善藏其勇也方其雪夜幸赵普家计欲下太原尔以普难之姑俟削平诸国是在军志曰攻坚则瑕者坚攻瑕则坚者瑕譬之善奕不失先后着宜如是也又以幽燕图示普普曰图必出曹翰曰然翰可取否曰可孰可守曰以翰守之自后积贮金帛期满五十万与契丹赎之否则决战期以绢二百万疋易敌首十万级未尝一日忘是宋祖开国百里之心不在唐太宗下而仁厚保全冺其形迹此所以为大勇也故太原之平乃其素志以光赞之言解围无难志复幽燕却曰安得人才如桑维翰者维翰正割地以赂石晋者也徐铉求缓江南之师则曰天下一家卧榻之下岂容他人鼾睡耶此其真情毕见而谓哀筠之言终其世不加兵者亦俟衅而动尔臣故以为宋祖善藏其勇者也
　　圣祖平陈友谅还告庙论功行赏因与诸将论鄱阳之战诸将请曰自古水战必得天时地利乃为可胜当周瑜之破曹操因风之便乃能胜之陈友谅兵据鄱阳先处上流以待我是得地利矣况我劳彼逸今胜之诚未谕也圣祖曰尔不闻古人所谓天时不如地利地利不如人和陈友谅兵虽强众人各一心上下猜疑矧用兵连年数败无功不能养威俟时今日适劳于东明日驰骛于西失众心矣兵贵时动动则威威则胜我以时动之师威不振之虏将士一心人百其勇如鸷鸟搏击巢卵俱覆此所以为我破也诸将叹服
　　臣良胜曰兵阵者有形之勇战之战也人心者无形之勇不战之战也人心至诚可以开金石可以动神况区区兵革之间哉武王伐纣纣亿万人惟亿万心武王三千人惟一心圣祖之克伪汉即武王之大勇也以天下之勇为勇也
　　右衍昭勇之法
　　履六三曰眇能视跛能履履虎尾咥人防武人为于大君象曰眇能视不足以有明也跛能履不足以与行也咥人之防位不当也武人为于大君志刚也
　　朱熹曰六三不中不正柔而志刚此以履干必见伤害故其象如此而占者防又为刚武之人得志而肆暴之象如秦政项籍岂能久也
　　梁亡
　　胡安国曰梁本侯国鱼烂而亡何哉易曰天行健君子以自强不息古者诸侯朝脩其禁令昼考其国职夕省其典刑夜儆百工无使慆淫而后即安故克勤于邦荒度土功者禹也栗栗危惧检身若不及者汤也自朝至于日中昃不遑暇食用咸和万民者文王也凡有国家者土地虽广人民虽众兵甲虽多城郭虽固而不能自强于政治则日危月削如火销膏以至灭亡而莫觉也而况好土功轻民力湎于酒淫于色心昏而出恶政者乎其亡可立而待矣
　　晋阳处父聘于卫反过甯甯嬴从之及温而还其妻问之嬴曰以刚商书曰沈潜刚克髙明柔克夫子一之其不没乎天为刚德犹不干时况在人乎且华而不实怨之所聚也犯而聚怨不可以定身余惧不获其利而罹其难是以去之
