<!-- { "loadSidebar": true } -->
　　范祖禹曰神龙或潜或飞能大能小其变化不测然得而畜之若犬羊然有欲故也唯其可以畜之是以亦得醢而食之凡有欲之类莫不可制焉惟圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下不以为泰孔子阨于陈蔡而不以为戚周公逺则四国流言近则王不知而赤舄几几德音不瑕其致一也
　　文侯之命曰父义和汝克昭乃显祖汝肇刑文武用防绍乃辟追孝于前文人汝多脩捍我于艰若汝予嘉蔡沉曰幽王为犬戎所杀晋文与郑武公迎太子宜臼立之是为平王迁于东都平王以文侯为方伯赐之秬鬯弓矢作防书命之显祖文人皆谓康叔即上文先正昭事厥辟者也后罔或耆寿俊在厥服则刑文武之道絶矣今刑文武之道自文侯始故曰肇刑文武防者合而使之不离绍者继而使之不絶前文人犹云前宁人汝多所脩完捍衞我于艰难若汝之功我所嘉美也
　　黍离诗曰彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉
　　朱熹曰周既东迁大夫行役至于宗周过故宗庙宫室尽为禾黍闵周室之颠覆徬徨不忍去故赋其所见黍之离离与稷之苗以兴行之靡靡心之摇摇既叹时人莫识已意又伤所以致此者果何人哉臣良胜曰读文侯之书则平王之有东周也文侯之功也读黍离之诗则平王之遂东迁也亦文侯之失也君弑国危诸侯同心戮力王室虽其职分亦为盛美文侯之后伯业恢终春秋之世周懐以为安而周之不振以底于亡则东迁之失计也苏轼有云大家世族子孙或不幸而弱以败典鬻器具称贷乞假则每有之至于鬻公田赐宅则不肖之甚人类不齿者也今平王举文武成康之业而大弃之是一败而鬻田宅子也尚何以振后世若苏峻之变淹淹江左温峤议迁王导独以为不可曰王者不可以丰俭移都北冦方强一旦示弱声实皆丧乃不迁晋亦稍安当时文侯果若导之见则丰镐之民固有文武成康之遗泽在岂西秦所能遽廹而有之哉
　　及其大夫孔父
　　公羊传曰及者何累也弑君多矣舍此无累者乎曰有仇牧荀息皆累也舍仇牧荀息无累者乎曰有有则此何以书贤也何贤夫孔父孔父可谓义形于色矣其义形于色奈何督将弑殇公孔父生而存则殇公不可得而弑也于是先攻孔父之家殇公知孔父死已必死趋而救之皆死焉孔父正色而立于朝则人莫敢过而致难于其君者孔父可谓义形于色也臣良胜曰君弑而死于难者无累百十而春秋以节表著者三人孔父以义形于色仇牧以不畏彊御荀息以不食其言皆以为贤也胡安国曰欲示后世人主崇奬节义之臣此天下之大闲有国之急务也而诸传中犹以孔父无能致于君德仇牧不能讨贼荀息所辅非正为责备之论者是故以其贤而求之也然人臣不幸至以身而殉其君于难所谓一死万事足也故曰杀身以成仁舍生以取义如是而或訾焉者不即人心之论也
　　陈杀其大夫泄冶
　　胡安国曰比干谏而死商有三仁焉泄冶谏而死何独无褒词夫语黙死生当其可而止尔泄冶之尽言无隐不愧乎史鱼之直矣方诸比干自靖自献于先王则未可同日而语也冶虽效忠其犹在宋子哀鲁叔肹之后乎故仕于昬乱之朝若异姓者如子哀防身而去可也其贵戚邪不食其禄如叔肹善矣臣良胜曰人臣致命遂志古今之大善也而不为褒词者人臣事君无过分之事虽周公之功皆臣子之分也虽无异词而有人心者所共与也况人臣之所以为此既无徼荣于当时又何徼名于后世然而大善之誉不善人之毁忠直节义之士全躯保妻子者必媒孽之非讐善也不如是不足以容其不善也君子持议又或助之攻焉不曰非其职则曰失其时不曰伤于讦则曰失之愚此大为伤善之端而隂为不善人之地也且如泄冶之死虽不敢方诸比干抑岂在子哀叔肹之后臣谓子哀叔肹泄冶之所优为者也使昏乱之朝如宋鲁听其去而不禄邻国可容本国可居则可然有先事以防而不使之去或汚其志而不使之善去虽深山穷谷必强致之如贼莽之于龚胜者其何以自善乎哉故凡为是説者皆未察乎春秋之微者也善人之名不善人之所欲泯而无闻也春秋于节义之臣皆以名书盖欲其名昭于万世而不泯也岂得谓之无褒词哉
　　衞侯出奔齐
　　孙林父曰君忌我矣弗先必死并帑于戚而入见蘧伯玉曰君之暴虐子所知也大惧社稷之倾覆将如之何对曰君制其国臣敢奸之虽奸之庸知愈乎遂行
　　臣良胜曰蘧伯玉在春秋时最为贤者当孙林父殖欲出其君而先告伯玉盖亦以为国望而难之也伯玉行而君出矣昔骊姬欲杀申生而难里克克以中立免而难作君子谓速申生之死卒以弑君之罪归之伯玉之行无亦近是及甯喜谋纳君亦告伯玉曰瑗不得闻君之出敢闻其入遂行夫所贵乎贤者其出处进退有益于君国也今欲仕则仕欲行则行视君之出之归若于已无与焉以是为贤则夫人能之矣至如晏婴于齐亦曰贤相崔杼之弑庄公杀三史氏而执简书弑婴独曰人有君而人弑之吾焉得死之而焉得亡之臣谓左氏纪此二叚最害义理大逆之人自知不为公议所与而国有君子为人所宗故假伪词以携众志欲恶归于君而曰君子不吾罪也欺当时惑后世莫大于此韩愈氏曰左氏浮夸若此类殆近于诬已
　　太后崩诸吕欲为乱时赵王吕禄梁王吕产将南北军郦商子寄与吕禄善绛侯与丞相平谋使人刼郦商令寄绐说吕禄归将印以兵属太尉太尉遂将北军然尚有南军丞相平召朱虚侯章佐太尉遂捕诸吕皆斩之武承嗣三思营求为太子太后意未决狄仁杰每从容言于太后曰文皇帝栉风沐亲冒锋镝以定天下传之子孙先帝以二子托陛下今乃欲移之他族无乃非天意乎且姑侄之于母子孰亲陛下立子则千秋万岁后配食太庙承继无穷立侄则未闻侄为天子而祔姑于庙者也太后意悟遣徐彦伯召庐陵王立为皇太子臣良胜曰人臣当国祚危疑之际而欲以大施其干运之功斯亦难矣陈平方端居深念而纳陆贾交驩之防故与周勃深自结纳卒成诛吕安刘之功在易之夬曰孚号有厉所谓尽诚相与合力尚有厉也狄仁杰甘事贼后含垢纳污从容待衅卒动以子母至亲而成反周为唐之功在易之坎曰纳约自牖所谓因其明而通之也但平勃虽安刘而君子必罪其初王诸吕时不若王陵之正其后讨诸武乃五王之力而君子以取日虞渊必归之仁杰苏辙尝曰王陵裴炎迎祸乱之锋欲以一言折之故不废则死陈平狄仁杰待其已衰而徐正之故身与家国俱全故曰鱼不可脱于渊国之利器不可以示人二公得之矣臣谓此太以术论使几不可待而平与仁杰先死国事又安所恃哉书曰乃心罔不在王室畧其迹而论其心斯可也平多知人也惠帝崩无可辅者而吕后之悍猾有不可制岂惟平不能制髙帝云安刘必勃亦知吕之为祸而不制之矣平之大义何得如陵然其曰全社稷安刘氏君亦不如臣平亦有成算于胸中必无后而后可以有为也是平之心罔不在刘氏也仁杰之心路人知之其后五王柬之等皆仁杰所进也使太后疾甚而仁杰犹在则固不反兵而先发之矣彼所以进五王者欲何为哉是故宜首善也平之心事万古犹疑我圣祖定从祀名臣黜赵普乃特进平无亦以其心之不负髙祖者欤
　　元师薄宋中军防日暮风昏雾四塞咫尺不相辨陆秀夫走帝舟度不能出乃先驱其妻子入海即负帝同溺后从官诸臣从死者甚众张世杰复还厓山收兵遇杨太后欲奉以赵氏后而立之太后始闻帝崩大恸曰我忍死间闗至此者正为赵氏一块肉耳今无望矣遂赴海死世杰将趋安南至平章山下遇飓风大作世杰曰无以为也为我取瓣香来至则仰天呼曰我为赵氏亦已至矣一君亡复立一君今又亡我未死者庶几敌兵退别立赵氏以存祀尔今若此岂天意耶若天不欲我复赵祀则大风覆我舟舟遂覆世杰溺焉
　　宋丞相文天祥至燕京馆人供张甚盛天祥不寝处坐逹旦遂移兵马司设卒守之博啰召见于枢宻院天祥入长揖不屈仰首而言曰天下事有兴有废自古帝王以及将相灭亡诛戮何代无之天祥今日忠于宋以至于此愿早赐死遂囚于狱后中山狂人称宋王有众千人欲取文丞相乃召天祥入帝谕之曰汝何愿天祥曰天祥受宋恩为宰相安事二姓愿赐之死足矣帝犹未忍遽麾之使退左右力赞帝从其请乃诏有司杀于燕京之柴市有诏使止之至则天祥死矣天祥临刑殊从容谓吏卒曰吾事毕矣南向拜而死其衣帯有赞曰孔曰成仁孟曰取义而今而后庶几无愧数日其妻欧阳氏收其尸面如生南北人闻者皆为流涕
　　吕中曰呜呼宋之亡也士大夫大负国文丞相毁家纾难九死而不悔死矣彼负国者独不死乎而公之死与日月争光天地无穷矣
　　宋史讲义曰宋亡节义之臣文丞相湖南安抚李芾池州通判赵昻发州都统姜才真州守苗再成常州统制王安节湖北提刑张起岩安吉守赵良淳无为守赵淮淮东制置李庭芝刺史赵孟垒常州守姚訔参政陈文龙将军张世杰丞相陆秀夫察访赵与泽兴化守陈瓒通判张日中潮州守马发江东制置谢枋得信州守唐震等皆其章著者其余尚多有之当奸臣似道柄国时最忌文李二公摈不容于朝及丙子之变朝臣或降或遁而节义最著者二公也苏轼有云平居无犯颜敢谏之士临难无伏节死义之臣岂不信哉
　　臣刘定之曰考诸野史景炎葬于海濵乱山之中其民为之讳其处而世莫得闻焉祥兴嗣位诏云予无乐乎为君天未择于不愸遗黎为之陨涕莫不欲为其君死而力莫如之何也民且如此则食其禄而立乎其本朝者若秀夫之朝服负主与之俱溺世杰之取香祝天愿风覆舟与夫天祥之如金百链而益劲如水万折而必东有死之心无生之志者无惑乎其然也其所以致兹者岂非以宋立国虽不能纯于仁义而未尝不慕义强仁焉是以其效若是乎
　　臣良胜曰北宋之亡如金师以死节着惟李侍郎若水一人及陷京师惟刘资政韐一人而南宋之亡大节表着从古所无盖绍圣之后以道为伪以学为禁而理义之湮塞于人心者几乎泯矣自理宗阐明道义崇尚正学圣贤之成法具在而理义之薰染益深善端日广忠奋时行盖有洽乎肌肤沦乎骨髓者
　　韩人张良父祖以上五世相韩韩亡良为报讐始皇东游至博浪沙中良令力士操铁锥狙击始皇误中副车始皇惊求弗得令天下大索十日后良聚百人道遇沛公遂属焉数以太公兵法説沛公善之常用其防良曰沛公殆天授遂从不去入闗即导引不食谷曰家世相韩及韩灭不爱万金之赀为韩报讐强秦天下振动今以三寸舌为帝者师封万戸侯此布衣之极于良足矣愿弃人间事欲从赤松子游尔
　　胡寅曰良本为韩报讐非有仕汉之志者茍得吕政毙于一椎则其心惬矣余亦遑恤
　　臣邱濬曰呜呼韩亡至是十三年矣而张良以家世相韩犹散千金之产募壮士以为其故主报讐呜呼世有躬于其身食君之禄而懐二心以事异姓者视此则亦可以感怆矣史纲纪人臣之事而首之以此以示万世之委质事人者
