<!-- { "loadSidebar": true } -->
　　圣祖遣徐达常遇春帅师二十万伐张士诚集将佐谕之曰自大乱以来豪杰并起所在割据称名号者不可胜数江南乱雄西有陈友谅东有张士诚皆连地千里拥众数十万吾介乎二人之间相与抗者十余年观二人所为其志岂在于民不过贪富贵聚渊薮刼夺冦攘而已友谅败灭独士诚据有浙西北连两淮恃其强力数侵吾之疆赖诸将连嵗征讨克取两淮之地今惟浙西姑苏诸郡未下故命卿等讨之卿等宜戒饬士卒毋肆虏掠毋发丘垅毋毁庐舍闻士诚母姑苏城外慎勿侵毁其墓尔毋忘吾言诸将帅务在辑睦勿纵左右欺凌军士凡为将之功必资士卒善抚恤之大抵克敌者必以成功为效树徳者必以广恩为务卿等勉之诸将皆再拜受命
　　臣良胜曰圣祖神武不杀命将专征指无不捷臣独详于克元都取友谅士诚者三者皆勍敌也其余么麽不足比数者矣且夫天下之势怯而遇勇则勇者胜闇而遇知则知者胜知勇之相当则天下之难固有纷起而难平者是故英雄之主黜知去勇而真知大勇乃有行乎至仁之间若圣祖者天下之知勇固有不足为之敌矣况发政施仁动罔非德臣独详于用师师以毒天下而仁先之则无所徃而不为仁矣
　　文皇在御时仁宗皇帝为皇太子自南京过山东境内遇饥民即令布政司发粟赈之及入见以闻文皇曰正是昔范仲淹之子犹能举麦舟济其父之故旧况百姓吾赤子乎
　　右衍施仁之法
　　秦二世东行郡县至咸阳谓赵髙曰人生世间譬犹骋六骥过决隙也吾欲悉耳目之所好穷心志之所乐以终吾年夀可乎赵髙曰陛下严法而刻刑尽除先帝之故臣更置陛下之所亲信则髙枕肆志宠乐矣二世信之乃更为法律务益刻深大臣诸公子有罪辄戮死后髙与其壻咸阳令阎乐谋易置更立子婴乐将吏卒入望夷宫谓二世曰受命于丞相诛足下麾其兵进二世自杀赵髙乃立子婴为秦王令斋当庙见受玉玺子婴与其子二人谋曰丞相髙杀二世恐羣臣诛之乃佯以义立我使我斋见庙我称病不行丞相必自来来则杀之髙果自来子婴遂刺杀髙于斋宫夷其三族
　　胡寅曰使扶苏嗣位则秦祚可延使子婴继世则诸侯未必尽西然吕政反道天所不佑杀人之子多矣人亦杀其子宜也子婴居无可奈何之势乃能不动声色屠戮赵髙虽不救亡亦舒愤志岂不可怜也哉汉祖遂王闗中必有以处项氏杀之不仁甚矣臣丘濬曰呜呼古者罪人不孥罚弗及嗣秦人始创为夷族之法君用之以快其愤臣假之以报其怨卒之始皇子女骈首就戮斯髙族类靡有了遗是则向之所以害人者适以自害也天道何昭昭哉
　　隋文帝之克陈也天下皆以为将太平监察御史房彦谦独谓所亲曰主上忌刻而苛酷太子卑弱诸侯擅权天下虽安方忧危乱其子龄亦密言于彦谦曰主上本无功德以诈取天下诸子皆骄奢不仁必自相诛夷今虽承平其亡可翘足待
　　臣良胜曰秦之暴甚于夷族而隋之法至盗一钱而死者或三人盗一而死行旅晏起早宿天下凛凛有数人却执事者曰吾岂求财者为我奏至尊曰自古以来未有盗一钱而死也而不为我以闻吾更来而属无类矣文帝不善之积如此而帝弑父杀兄其罪有浮于纣者又慕秦皇汉武之为人穷奢极欲重赋烦刑兵连夷狄盗起诸郡而巡游不已以乐慆淫其灭亡之徴不出房氏父子之所料呜呼戒之哉
　　曹彬下江南唐州郡皆降独江州指挥使胡则杀刺史谢彦实集众为唐固守曹翰围之城陷翰执之数其拒命之罪对曰犬吠非其主公何怪也翰杀之因纵兵悉取其资财而尽屠其民彬之子孙贵盛累世翰没未久子孙有乞丐者
　　宋史臣曰兵者凶器也圣人不得已而用之将者武夫也圣人亦不得已而任之任非其人而假以生杀之柄则其屠戮之祸庸有已乎太祖深知其然每遣将更必谆谆戒之曰慎勿妄杀当时诸将莫不奉命不奉命者惟曹翰一人而已翰至江州胡则率兵拒守翰怒其拒命执而腰斩之又忿江州民诉掠民家遂屠其城何其酷之甚耶昔李广之杀降卒虑其有变故也则为义士今已就执何其震怒腰斩以快其忿其好杀之心尤有甚于师殱之暴矣然而天道好还理无不复白起之丧杜邮坑赵卒也李广之不封侯杀降卒也史称翰没未久子孙有乞丐者盖以为杀戮过当之报嗟夫以翰之屠戮而言其报岂止如是而已哉宋之元气亦为翰所丧多矣厥后金人入冦纵兵大掠二帝防尘忠良遇害其祸岂不尤于江州乎故世之为将者诚不可不以曹翰为鉴而以杀戮为戒也
　　右衍贼仁之戒
　　乾象曰天行健君子以自强不息
　　朱熹曰天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天徳之刚则自强不息矣
　　臣良胜曰天无象所以为天者气也气之运用无有停息是以日月星辰悬丽于天之下山川人物承载于天之上各安其所无有崩坠倾泄之患一有止息则不得其常矣尝见伎儿以水一盂布裹之疾手转运如飞防滴不漏停手则倾天行之健而不息似亦类此君子内之脩徳外之制治其自强不息有如天行之健所谓有天德以行王道故曰君德以刚为主也孔子发此义于干之大象周公之吿成王亦曰夙夜基命宥密于缉熈殚厥心则所以继文武而受天命者不外是矣
　　大壮九三小人用壮君子用罔贞厉羝羊触藩羸其角程頥曰凡物莫不用其壮齿者啮角者触蹄者踶羊壮于首羝为喜触故取为象羊喜触藩篱以藩篱当其前也盖所当必触喜用其壮如此必羸其角矣犹人尚刚壮所当必用必摧困也
　　臣良胜曰隂长而君子为遯遯极而阳长阳长而君子为壮然壮而利贞必大者正也若一于用壮多伤寡与未免于贞厉之危故在君位而求治之太急在臣位而疾恶之过严皆非壮之正也此隂阳消长之机治乱兴衰之际君子不能不用其壮亦不可不善用其壮此勇之所以贵乎其中也若夫小人势穷力屈计于必败忿然一逞以幸其或成而卒莫之救是之谓罔也尚何以云壮哉然则君子之罔岂真视之无者与其废之将有举也待时而动焉尔是小人之壮乃所以为罔君子之罔乃所以为壮此易之所以无方也
　　仲虺之诰曰天乃锡王勇知表正万邦缵禹旧服兹率厥典奉若天命
　　蔡沈曰天锡汤以勇知之徳勇足以有为知足以有谋非勇知不能成天下之大业也表正者表正于此而影直于彼也天锡汤以勇知者所以使其表正万邦而继禹旧所服行者也此但率循其典常以奉顺乎天而已天者典常之礼所自出而典常者禹之所服行者也汤革夏而缵旧服武革商而政由旧孔子所谓百世可知者正以是也
　　武诗曰于皇武王无竞维烈允文文王克开厥后嗣武受之胜殷遏刘耆定尔功
　　朱熹曰周公象武王之功为大武之乐言武王无竞之功实文王开之而武王嗣而受之胜殷止杀以致定其功也
　　臣良胜曰大武之乐象武王之武也而必曰允文文王以开之者盖以文徳为之先武非帝王所尚也及不得已而后用武武以止杀非以为杀也故曰文王一怒而安天下之民也然是时以颂武王之功必归之文王者周公亲父尊祖之心不敢顷刻而忘也故论文王之徳必本之太王王季以及太任则论武王之功固宜本之文王太姒者称人之善又本其父兄师友厚之至也后世有所追崇上祀之典而谓灵芝无根醴泉无源盖亦薄之甚已殊未达于周公之意欤
　　常武诗曰赫赫业业有严天子王舒保作匪绍匪游徐方绎骚震惊徐方如雷如霆徐方震惊
　　朱熹曰夷厉以来周室衰弱至是而天子自将以征不庭其师始出不疾不徐而徐方之人皆已震动如雷霆作于其上不遑安矣
　　臣良胜曰佳兵不祥之器也宣王出师诗人颂以为美拨乱反正振衰起敝非师不可然徒恃兵威亦不可也故末章必曰王猷允塞乃为天子之功盖曰此之兴师乃王道之大之当然也若其恃威黩武之师岂足为中兴之盛举也哉
　　晋荀林父帅师及楚子战于邲晋师败绩
　　左传曰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载櫜弓矢我求懿徳肆于时夏王保之又作武其卒章曰耆定尔功其三曰敷时绎思我徂维求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无德而强争诸侯何以和众利人之几而安人之乱以为已荣何以丰财武有七德我无一焉何以示子孙其为先公宫告成事而已武非吾功也
　　臣良胜曰春秋之世兵争俶扰荆楚争衡上国素以轻剽为习乃有庄王居功不伐而序武必本于德葢仅见也苏辙尝谓所贵乎五伯者皆以其不得已而用兵庄王声罪于陈以讨夏征舒之贼此尤义之不可已者视桓文胜楚伐戎必献王宫以徼宠命亦有间矣故虽终身未能一主会盟之权而君子许之五伯之列有由然也
　　季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞍齐师败绩
　　左氏曰齐髙固入晋师桀石以投人禽之而乗其车繋桑本焉以徇齐垒曰欲勇者贾余余勇齐侯曰余姑剪灭此而后朝食不介马而驰之郤克伤于矢流血及屦未絶鼔音曰余病矣张侯曰自始合而矢贯余手及肘余折以御左轮朱殷岂敢言病吾子忍之臣良胜曰临事而惧好谋而成乃可以言师也齐之君臣矜勇若此晋之将佐用命若此晋安得不胜齐安得不败乎
　　及国佐盟于袁娄
　　左氏曰晋师归范文子后入武子曰无为吾望尔也乎对曰师有功国人喜而迎之先入必属耳目焉是代帅受名也故不敢武子曰吾知免矣郤伯见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也变何力之有焉栾伯见公亦如之对曰变之诏也士用命也书何力之有焉
　　臣良胜曰成功匪难居功为难范文子不有其功而诸将佐率以让名所谓一人刑善四方其训之况其国乎后世若钟防邓艾之伐蜀王濬王浑之平吴同功相忌至于争夺而祸延家国其亦未闻晋卿之让善者乎
　　乐记子曰乐者象成者也总干而山立武王之事也发蹈厉太公之志也武乱皆坐周召之治也
　　陈澔曰孔子言作乐者放象其成功故将舞之时舞人縂持干盾如山之立嶷然不动以待诸侯之至故曰武王之事也所以发蹈厉象太公威武鹰之志也乱乐之卒章也上章言复乱以武言武舞将终而坐象周公召公文德之治盖以文而止武也
　　儒行曰儒有忠信以为甲胄礼义以为干橹戴仁而行抱义而处虽有暴政不更其所其自立有如此者吕大临曰忠信则不欺不欺者人亦莫之欺也礼者敬人敬人者人亦莫之侮也忠信礼义所以御人之欺侮犹甲胄干橹可以捍患也行则尊仁居则守义所以自信者笃虽暴政加之有所不变自立之至者也
　　子曰仁者必有勇勇者不必有仁
　　朱熹曰仁者心无私累见义必为勇者或血气之强而已
