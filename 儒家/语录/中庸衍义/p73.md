<!-- { "loadSidebar": true } -->
　　臣良胜曰理宗笃于向道不独词翰之工而已其幸太学则书道统赞及白鹿洞学规赐诸生于邱岳则赐忠实事皆其所优也观于此了翁不为不知竟伤于忌者之口而出之于外非帝之不明也盖忌者之言近于理是则曰君子可欺以方也夫其曰知兵且仿张浚故事在理宗固当深信在了翁不得自避在天下亦不得而非议之也昔卢杞忌张镒则荐曰才兼文武望重中外遂使朱泚以杀之于顔真卿于李揆率用此术此小人忌嫉之尤者人主有以察此而后为至明是何敢望于理宗也独惜了翁与真德秀俱以正直为邪人所忌且造为飞语曰魏了翁伪君子真德秀真小人流落十年遭遇未几而不终于用非二贤之不幸亦宋室之不幸也
　　国朝陶安知饶州府时闽冦陷浮梁乐平进围郡城安谕父老率子弟固守后防就擒胁从者立宥之全活甚众圣祖嘉其功诗以美之曰匡庐岩穴甚济济水怪无端盈彭蠡鳄鱼因韩去逺洋陶安鄱阳即一理又制门帖赐之曰国朝谋畧无双士翰苑文章第一家
　　魏国公徐达薨圣祖怆然不乐谓羣臣曰朕起自徒步大将军为朕股肱心膂戮力行阵东征西讨削平羣冦克济大勲今边境未殄朕方倚任为万里长城之寄而太隂屡犯上将不意遽殒其命天何夺吾将之速朕夜来竟夕不寐欷嘘流涕思尽国家为社稷之重安得复有斯人乃欲有以报之无所用其情耳但着其勲烈宣于金石永垂不朽使后世知斯人为国之元勲也遂亲制碑文树之于墓
　　臣良胜曰文以载道也文艺也道实也笃实而艺书美而爱爱而传矣圣祖文翰以道为之实也故文若陶安武若徐达乃克堪之岂溢美而滥施者伦哉苏轼曰为文如万斛原泉行其所当行止其所不可止此之谓也
　　圣祖问侍臣曰三代以上所读何书宋濓对曰上古载籍未立不专读诵而尚躬行人君兼治教之责躬行以率之天下有不从化者乎
　　圣祖至白虎殿见有孟子书顾问许存仁曰孟子何说为要对曰劝国君行王道施仁政省刑罚薄税敛其要也圣祖曰孟子専言仁义使当时有一贤君能用其言天下岂有不定于一乎
　　圣祖看书议论英发毎儒臣进讲必有辨说因讲君之视臣如草介臣之视君如冦讐辨曰孟子于此处只是有意感动齐王近人错理防便干出许多背义防君事体读书固不可无识又讲攻乎异端斯害也已辨曰攻是攻城之攻己止也孔子之意盖谓攻去异端则邪说之害止而正道可行也宋儒乃以攻为专治而欲精之为害已甚岂不谬哉
　　臣良胜曰孔明读书不务记诵止观大意真读书法也圣学天纵而本之躬行根极抵要注疏之外輙得新意内内外外之辨崇正黜邪之防凛然万世之正议皆不主故常而发先圣贤所未发者此圣人之文之本也世之学者因是得师亦或于传注之外而求自得之意者则羣攻力诋直指以为叛教诬贤盖不知义理自是无穷以一人言之而有余以万世人言之而未足臣敢请以圣祖之辨注者示天下为万世法
　　文皇既迁北都勅翰林院凡南京文渊阁收贮古今一切书籍自一部至有百部以上者各取一部送京余悉封识收贮如故
　　臣良胜曰帝王之学与儒生异然而载籍所考有古今治乱之迹焉有礼乐名物之资焉有人物贤否之辨焉是以圣祖开国即访遗书文皇于南京贮书尚存正本大有深意凡载籍在天地间经厄为多秦王之初王莾之末献帝既迁西京燔荡刘石凭陵失坠既多侯景破梁周师焚郢君子谓经籍已经五厄至隋唐又备而禄山黄巢之变极于五代女真防古至正之末又不知经几厄已繄我祖宗购求收畜不遗于力不遗于虑故典充栋指取可稽而文子文孙宸章炳燿辉映海宇盖亦有所自云
　　文皇命杨士竒侍讲皇太子兼春坊谕德时赞善王汝玉每以诗法进皇太子以问士竒士竒对曰陛下明品讲道之暇娯意文事两汉诏诰皆可观非为文词髙古亦可裨益治道诗非所急也皇太子曰儒者亦作诗否士竒曰儒者固皆作诗然儒者之经有髙下有道德之儒有经济之儒专意词章君子谓之俗儒人主尤当辨于此
　　永乐二年仁庙在东宫翰林学士王达讲干之九四举储贰为语讲毕召问杨士竒曰于此恐无储贰之说达不含讥否士竒对曰讲臣非正道不陈岂敢含讥此出宋儒胡瑗之说仁庙曰对我言此常人得此爻亦举此说乎士竒因举程子云凡卦中六爻人人有用圣贤有圣贤用众人有众人用君有君用臣有臣用无所不通又举王昭素对宋太宗之言仁宗恱
　　臣良胜曰帝王之学固有资于载籍之富尤有资于辅导之臣盖九重邃宻亲儒生亦无几时万几丛委亲简册亦难遍阅惟于讲读之际每慎决择之几则万古之书皆在目前羣臣之学皆为度内使进讲读皆若达承顾问皆若士竒若汝玉者将无容议矣盖达之讲实有所师士竒之对亦有所戒程頥尝讲贤哉囬也一章乃曰顔渊之贤箪瓢陋巷其贫如此以季氏而富于周公鲁之用舍如此何以为国此达之所师也陈后主隋文帝专意词章至以空梁落燕泥庭草无人随意緑之句杀戮臣下以成忌嫉此士竒之所戒也故曰宰相须用读书人又况于君人者哉右衍词翰之文















　　中庸衍义卷十六
<子部,儒家类,中庸衍义>
　　钦定四库全书
　　中庸衍义卷十七　　　　明　夏良胜　撰平天下之义【创业之治　守成之治中兴之治　经常之治】
　　咸彖曰天地感而万物生圣人感人心而天下和平观其所感而天地万物之情可见矣
　　程頥曰天地二气交感而化生万物圣人至诚以感亿兆之心而天下和平天下之心所以和平由圣人感之也观天地交感化生万物之理与圣人感人心以致和平之道则天地万物之情可见矣感通之理黙而观之可也
　　系辞曰易简而天下之理得矣天下之理得而成位乎其中矣
　　朱熹曰成位谓成人之位其中谓天地之中至此则体道之极功圣人之能事可以与天地参矣
　　臣良胜曰圣人之生得天地理气之精也圣人之位代天地生成之位也而其所以参天地者一法天地简易之道也天以易知非徒易也以其无所为而为虽有所为犹谓之易也地以简能非徒简也以其有所因而成虽有所成犹谓之简也是故天地运化圣人成能其理一也
　　子曰大哉尧之为君也巍巍乎惟天为大惟尧则之荡荡乎民无能名焉巍巍乎其有成功也焕乎其有文章尹氏曰天道之大无为而成唯尧则之以治天下故民无得而称所可名者其功业文章巍然焕然而已
　　子曰无为而治者其舜也欤夫何为哉恭已正南面而已矣
　　朱熹曰无为而治者圣人徳盛而民化不待其有所作为也独称舜者舜绍尧之后而又得人以任众职故尤不见其有为之迹也恭已者圣人敬徳之容既无所为则人之所见如此而已
　　臣良胜曰尧之则天舜之恭已即所谓简易之理也其感人心而天下和平犹天地也是则所谓性之也故杨时曰尧舜所以为万世法亦率是性而已所谓率性循天理也外边用计用数假饶立得功业只是人欲之私与圣贤作处天地悬隔
　　禹贡曰祗台徳先不距朕行
　　蔡沈曰禹平水土定土赋建诸侯治已定功已成矣当此之时惟敬徳以先天下则天下自不能违越我之所行也
　　臣良胜曰地平天成万世永赖禹所以治平天下盖有功之可言非若尧舜之可以无为而治也即如治水之事乃开辟以来未除之害鲧治之九年绩用弗成禹继之而八年于外三过门而不入胼手胝足乃克告成自非徳为之先则民力之作劳民心之弗顺民言之胥动而距行者或亦未免也今而东渐于海西被流沙朔南暨声教讫于四海非盛德之感何以至此
　　太甲曰先王顾諟天之明命以承上下神祗社稷宗庙罔不祗肃天监厥德用集大命抚绥万方
　　蔡沈曰伊尹言成汤常目在是天之明命以奉天地神祗社稷宗庙无不敬肃故天视其徳用集大命以有天下抚安万邦
　　大明诗曰维此文王小心翼翼昭事上帝聿懐多福厥德不回以受方国
　　朱熹曰小心翼翼恭慎之貎即前篇之所谓敬也文王之德于此为盛昭明懐来回邪也方国四方来附之国也
　　下武诗曰媚兹一人应侯顺德永言孝思昭哉嗣服朱熹曰言天下之人皆爱戴武王以为天子而所以应之惟以顺德是武王能长言孝思而明哉其嗣先王之事也
　　臣良胜曰禹汤文武所以治天下者皆以德为之先也是所以为易简之道也
　　汉髙祖不修文学而性明达好谋能听自监门戍卒见之如旧初顺民心作三章之约天下既定命萧何次律令韩信申军法张苍定章程叔孙通制礼仪剖符作誓丹书鐡劵金匮石室藏之宗庙虽日不暇给而规模逺矣
　　班彪王命论曰盖在髙祖其兴也有五一曰帝尧之苖裔二曰体貎多竒异三曰神武有征应四曰寛明而仁恕五曰知人善任使加之以信诚好谋达于听受见善如不及用人如由已从谏如顺流趋时如响起当食吐哺纳子房之防防足挥洗揖郦生之语悟戍卒之言断懐土之情髙四皓之名割肌肤之爱举韩信于行阵防陈平于亡命英雄陈力羣防毕举此髙祖之大畧所以成帝业也
　　唐太宗问侍臣曰帝王创业与守成孰难房龄曰草昧之初羣雄并起角力而后臣之创业难矣魏征曰自古帝王莫不得之于艰难失之于安逸守成难矣上曰龄与吾共取天下出百死得一生故知创业之难魏征与吾共安天下尝恐骄奢生于富贵祸乱生于所怱故知守成之难然创业之难既已徃矣守成之难方与诸公慎之
　　曽巩曰太宗有天下之志有天下之才又有治天下之效而不得与先王并者法令之行拟之先王未纯也礼乐之具田畴之制庠序之教拟之先王未备也躬行战阵之间战必胜攻必取天下莫不以为武而非先王之所尚也四裔万古所未及以致者莫不服从天下莫不以为盛而非先王之所务也太宗之为政于天下得失如此
　　臣良胜曰唐太宗创业之主也而迹兼守成汉光武中兴之主也而志同创业才略相当亦有惭徳而太宗甚焉
　　宋太宗既诛李筠李重进等诏赵普曰天下自唐季以来数十年间帝王凡易八姓十二君僣窃相踵鬬战不息生民涂地其故何也吾欲息天下兵建国家久长之计其道何如普对曰陛下之言及此天地神人之福也此无他方镇太重君弱臣强而已今欲治之宜稍夺其权制其钱谷收其精兵天下自安矣
　　臣良胜曰宋祖所以建天下之治赵普所以辅天下之治莫大于收藩镇之权前可以洗五季之弊后可以肇四百年之基自是一兵一民贯钱斛谷皆朝廷主之文吏掌之君子谓其始也足以戢奸雄之变而其后也亦渐无以御外敌之骄持衡之势轻重然也若其深长之虑尤有见于迁都之议其初幸洛阳都民垂白者曰我辈少经乱离不图今日复见太平天子仪卫帝欲畱都而晋王谏止太祖曰迁河东未已终当都长安且曰据榆山之胜而去省冗兵循用汉故事以安天下呜呼此策果行则南渡之祸必免矣盖天下利害每慎于切身西都则迩敌迩敌则有惧心惧则善心生而所以为谋者日宻惟其逺敌是以缓祸缓而怠怠而忘之故曰待尔家议论定吾已过河矣是亦死地而后生亡地而后存不独兵家之法为然臣幸其收兵之谋成于赵普而恨迁都之议阻于晋王也
