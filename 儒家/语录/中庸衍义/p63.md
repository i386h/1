<!-- { "loadSidebar": true } -->
　　宋濓致仕岁一来朝是年九月入朝圣祖伫想已久廷问累矣及至大喜加劳再三皇太子诸王皆讙动顔色翌日降勅符遣仪曹奉醪膳诸物抵寓馆以赐自是日侍游厯观阙盘旋禁籞询谘备至便殿侍食日晏始退上喟然叹曰纯臣哉方今四裔皆知卿名卿其自爱濓避谢不敢当岁暮辞还复遣中贵人赐上尊既行数日上问濓子璲曰朕畴昔之后梦见尔父笑谈如曩时尔父虽去其容仪俨然在吾目中也
　　臣良胜曰明良相遇千载为难若濓者真奇遇也圣祖优礼始终宴赐特厚所谓康侯庶马昼日三接者矣精诚感通形诸梦寐惟高宗于傅说几先未遇圣祖于濓情感既归故古今殊絶事也若汉文帝于邓通竟以幸佞有伤令德君子讥之曰不梦商岩梦邓郎是也唐太宗亦梦遂良而飞雉入宫之对不知雉为吕后之名正协武才人之兆而谬举陈仓之故曰得雄者王得雌者伯君子谓舎鼎耳而取陈宝非忠臣是也遂良非濓匹也而文帝太宗岂足为圣祖之伦哉
　　文皇御右顺门晩朝百官奏事毕召六部尚书近臣谕曰早朝四方所奏事多君臣之间不得尽所言午后事简卿等有所欲言者亦可从容陈论毋以将晡朕倦于听纳葢朕所欲言者亦欲及此时与卿等计议
　　臣良胜曰晩朝议政祖宗之盛制也如是而接贤士大夫之时多矣如是而亲宦官宫妾之时少矣且诸司面陈政事其心术之邪正谋猷之慎疎政务之举废不能自掩而人才之贤否高下得之畴咨听览之真贤者得以自尽不肖者亦无以自容凡黜陟进退自持权度左右权宠莫为之先奸雄无所庸术官无失人人无失职天下之治端在是矣是道也汉宣帝一行之丞相以下奉职而进以考功能然即于听政之时急遽茍且辨讷失常容亦未尽所蕴至如唐太宗置宏文舘引内学士番宿更休宋朝迩英崇政延论从容夜直禁中不时召对第所选有限所听或偏皆未若晩朝接对雍容公平正大一以养主德一以厉臣脩一以别羣才一以防壅蔽一以絶谗谄一以远幸佞一事而众事集焉孝庙初年儒臣杨守陈尝请复午朝之制亦未及于议政臣知有待今日也故备陈之
　　永乐十四年周王楚王来朝谒孝陵上命东宫皇太孙及诸皇孙陪谒问侍臣拜位当何如杨士竒对曰二王尊属当分列在前东宫稍后居中皇太孙又后亦居中诸皇孙与太孙同班而分别两旁上出片纸书位次与士奇言合然下有六字未书授笔命足之遣依礼行遂以宸翰付士竒
　　臣良胜曰礼者正名定分别嫌明微杜陵僭之阶夺觊觎之志必于其微而谨之也齐僖公宠爱同母之弟仲年衣服礼秩如嫡遂贻姑棼之祸汉文帝以淮南王长而最亲入朝从猎即与同辇终启斗粟尺帛之谣吴孙权之爱鲁王霸唐太宗之爱魏王恭而和与承干之隙遂成大变文皇于弟于子于孙相序礼仪毫缕曲折皆入睿思其所鉴者远矣所虑者深矣以此垂法而汉府暨诸王侍皇太子太孙谒寿陵尚有前人失脚后人把滑之喻所赖皇孙正言把滑在后逆折奸萌卒成竒防然则帝王埀法后嗣虑患于始礼数嫌疑之际亦谨于微也哉
　　宁夏都指挥佥事韩诚来朝初诚言鞑靼别部同居宁夏者有怀贰心文皇未忍发既而果叛焉镇兵所擒斩获相半至是文皇曰朕于远人来归者皆推诚待之不疑早从尔言发兵擒叛何至多损物命然初不欲发兵者犹欲怀之以恩不谓野心终不可驯今悉就擒戮皆其自取也然尔忠议明于几先朕嘉念不忘自今更加勉之命礼部赐诚钞三百锭羊一腔酒五十瓶宴于防同馆
　　臣良胜曰文皇礼御韩诚谓其先事而烛擕贰之奸当事而除腹心之变然止于宴赏未尝进一官资乃知爵赏之典其重如此臣因思文皇神武足以镇压仁恩足以怀绥诚意足以威孚而归附之人亦有背叛先儒云非我族类其心必异凡叛乱之阶其祸不可长也昔晋武帝以逺裔降者建五郡而卒有刘渊石勒之亡晋唐太宗以突厥降者列两镇而因有囘纥吐番之祸唐魏晋之际郭钦江綂着徙戎论时不见用而有五戎之乱皆明鉴也圣祖平定中原而色目人亦有散居中州者然其先本中州人而染于元久处民间渐复本性有矣文皇以后一切降人羣处畿甸以其骁雄时亦调遣先臣丘濬尝有深忧谓正綂己巳之变亦有乗时易服为彼向导者欲预为散处之防而未得其便也臣谓宋太祖时尝择衞卒之骁勇者散在各州军谓之军样若昉此意以此类骁雄出众散之天下每衞所无过五人处以居室优以廪饩名以教师彼心无所疑势必乐就而潜移阴制之机亦有行乎中者矣臣昔尝闻此类旧亦处于南荒英庙时兵部尚书陈汝言阿顺权臣将发去云南两广达官取回大学士李贤言曰达人非我族类自古为中国患昔幸迁之江南远方今复取来甚是不便英庙曰吾亦悔之呜呼贤名臣也濬老儒也其为言为虑若此臣何人斯敢有谬议然犬马一得之愚盖掇取贤之所尝言以补濬之所未备者尔伏惟圣明裁察
　　右衍朝廷之礼
　　子谓韶尽美矣又尽善也谓武尽美矣未尽善也朱熹曰韶舜乐武武王乐美者声容之盛善者美之实也舜绍尧致治武王伐纣救民其功一也故其乐皆尽美然舜之德性之也又以揖逊而得天下武王之德反之也又以征诛而得天下故其实有不同者
　　汉高祖时叔孙通用秦乐人制宗庙乐大祀迎神于庙门外奏嘉玉犹古降神之乐也皇帝入庙门奏永安犹古采齐肆夏也干豆上奏登歌犹清庙之乐也登歌再终奏休成美神明既享之也皇帝就酒东厢奏来安美礼已成也又有房中祠乐高祖唐山夫人所作也刘安世尝曰西汉乐章可齐三代旧见礼乐志房中乐十七章观其格韵高严规模简古骎骎乎商周之颂噫异哉此高帝一时佐命功臣下至叔孙通軰皆不能为此歌寻推其源乃唐山夫人所作服防曰高帝姬也韦昭云唐山姓也而汉初乃有此人纵使竹竿载驰方之陋矣然后妃传中乃独不载何也
　　光武时益州传送公孙述瞽师郊庙乐器葆车舆辇于是法物始备乃广郊祀礼乐青阳朱明西皓防及云翘育命舞
　　明帝时博士曹充上言汉再受命宜兴礼乐引尚书璇玑铃曰有帝汉出德治作乐名予诏改大乐官曰大予乐乐凡四品一曰大予乐郊庙上陵诸食举之二曰周颂雅乐辟雍六宗社稷用之三曰黄门鼓吹天子宴乐羣臣用之四曰短箫铙歌军中用之又采百官诗颂以为登歌
　　唐太宗时太常少卿祖孝孙作唐雅乐上曰礼乐者葢圣人缘物以设教尔治之隆替岂由于此御史大夫杜淹曰齐之将亡作伴侣曲陈之将亡作玉树后庭花其声哀思行路闻之皆悲泣何得言治之隆替不在乐也上曰不然夫乐能感人故乐者闻之则喜忧者闻之则悲悲喜在人心非由乐也将亡之政民必愁苦故闻乐而悲尔今二曲具存朕为公奏之公岂悲乎右丞魏徴曰古人称礼云礼云玉帛云乎哉乐云乐云钟鼓云乎哉乐诚在人和不在声音也
　　司马光曰礼者圣人之所履也乐者圣人之所乐也圣人履中正而乐和平又思与四海共之百世传之于是乎作礼乐焉夫礼乐者有本有文中和者本也声音者文也二者不可偏废先王守礼乐之本未尝须臾去于心行礼乐之文未尝须臾远于身兴于闺门着于朝廷被于乡遂比隣达于诸侯流于四海自祭祀军旅至于饮食起居未尝不在礼乐之中如此数十百年然后治化周洽凤凰来仪也太宗遽云治之隆替不由于乐何发言之易而果于非圣人也夫礼非威仪之谓也无威仪则礼不可得而行矣乐非声音之谓也然无声音乐不可得而见矣故曰无本不立无文不行奈何以齐陈之音不验于今世谓乐无益于治乱何异睹拳石而轻泰山乎
　　臣良胜曰乐之作难言也唐乐之作尤难言也西汉之乐失于长安光武平陇蜀而法物瞽师始备东汉之乐失于南阳曹操平荆州获杜夔尝为汉雅乐郎乃悉乐事至隋氏所传本南北之乐梁陈吴楚之声周齐二氏之音大唐继之以反于正斯不亦尤难乎哉时祖孝孙正宫调吕才习音张文收考律吕古钟十二近代自黄钟一均变极七音余并废谓之哑钟文收吹律调之乃响彻孝孙又为旋宫之法曰大乐与天地同和造十二和以法天下之成数亦可谓难能矣太宗礼乐之本一无足称并声音之文亦欲废之岂足言乐其后命孝孙教宫人音乐不称责之温彦博王珪諌曰孝孙雅士乃使之教宫人又从而谴之臣窃以为不可呜呼以太宗为之君以孝孙为之臣而云礼乐之治亦事虚文而已何足道哉
　　宋神宗将有事于明堂大臣言秘书监致仕刘几知音乐诏诣太常定雅乐几言律主于人声不以足度求合古今异时声亦随变犹以冠服加于今人安得而称儒者泥古致详于形名度数间而不知清浊轻重之用故求器虽合考于声则不谐且古乐备清声五季乱杂而废请増之帝许焉乐成遂用于明堂
　　臣良胜曰宋乐至是已五变矣太祖初窦俨奏改周乐章十二顺为十二安而雅乐声高近于哀思和蚬凖王林律较司天影尺制律吕乐始畅仁宗时诏胡瑗阮逸较钟律韩琦谓四方多事虽乐韶濩无益也乃已后享明堂复诏瑗定之黄钟律短而所奏音高又钟弇直声郁不发刘义叟曰是谓害金将感心腹之疾乎是非义叟之言周乐师之言也周铸无射伶州鸠曰王其心疾乎天子省风以作乐器以钟之小者不窕大者不槬则和于物故和声入于耳而藏于心窕则不咸槬则不容心是以感感实生疾今钟槬矣王心弗堪若是言者真知乐也而世罕其人义叟亦习闻其说焉尔其后范镇亦上乐书自谓得古法而司马光竟议不合至以壶奕决之其胜者则曰大乐还魂矣夫以胡瑗韩琦范镇司马光诸贤卒无定论而刘几以人声验之不必求合于古度虽为一时意见然于乐记之论则几也记曰凡音者生于人心者也情动于中故形于声声成文谓之音乐之本也舎此而言乐皆泥于器数之末者
　　洪武四年吏部尚书詹同礼部尚书陶凯制燕享九奏乐章成其曲一曰本太初二曰仰大明三曰民初生四曰品物享五曰御六龙六曰泰阶平七曰君德成八曰圣道成九曰乐清宁先是圣祖厌前代乐章率用谀词以为容悦甚者鄙陋不称乃命凯等更制其词至是上之命协音律者歌之谓侍臣曰礼以道敬乐以宣和不敬不和何以为治元时古乐俱废惟淫词艶曲更唱迭和又使异域之声与正音相杂甚者以古先帝王祀典神祗饰为舞队谐戏殿廷殊非所以导中和崇治体也今所制乐章颇协音律有和平广大之意自今一切流伪諠譊淫防之乐悉屏去之
　　洪武十七年圣祖谕礼部曰近命制大成乐器将以颁天下学校俾诸生习之以祀孔子朕思古人之乐所以防民欲后世之乐所以纵民欲其故何也古乐之诗章和而正后世之歌词淫以奢古之律吕协天地自然之气后世之律吕出人为知巧之私天时与地气不审人声与乐声不比故虽以古之诗章用古之器数亦乖戾而不合凌犯而不伦矣手击之而不得于心口歌之而非出于志人与乐判然为二而欲以动天地感神岂不难哉其流已久救之甚难卿等宜究心于此庶几可以复古人之意
　　臣良胜曰大哉圣言礼乐之道备矣审如是追美于韶自武以下未足方也
　　右衍正乐之礼

　　中庸衍义卷十四
<子部,儒家类,中庸衍义>
　　钦定四库全书
　　中庸衍义卷十五　　　　明　夏良胜　撰三重之义　【命官之制　审刑之制　田赋之制兵戎之制　崇勲之制】
　　舜典帝曰咨汝二十有二人钦哉惟时亮天工三载考绩三考黜陟幽明庻绩咸熈分北三苖
