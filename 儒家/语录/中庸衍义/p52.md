<!-- { "loadSidebar": true } -->
　　臣良胜曰天生五材民并用之何能去兵诛讨不庭有不能以德来者故不得已而有征伐之举然若苖民逆命舜禹敷文德以来之方之伐三年乃克玁狁薄伐亦至大原而止以威服夷终非圣王之所尚也又况师危道也器具未备以其卒与敌也士卒未习以其将与敌也将非其人以其国与敌也宣王六月之师车如轩轾戎车整矣壮而佶闲戎马壮矣戌卒有一月三捷之心矣大将有文武为宪之吉甫矣以此遇敌何敌不御以此进攻何攻不克况玁狁侵及镐京又门庭之寇所必御者亦薄伐之又于大原而止其慎于用师如此此宣王所以为中兴之令主也吉甫所以为文武之将也此所以为万世御敌之上策也
　　齐人伐山戎
　　胡安国曰北戎病燕职贡不至桓公内无固国外无从诸侯越千里之险为燕辟地可谓能修方伯连帅之职矣何以讥之乎桓不务德勤兵远伐不正王法以讥其罪则将开后世之君劳中国而事外夷舍近攻而贵远畧困吾民之力争不毛之地其患有不可胜言者故特贬而称人以为好武功而不修文德者之戒也
　　汉武帝时雁门马邑豪聂壹因大行王恢言匈奴初和亲亲信边可诱以利致之伏兵袭击必破之上召公卿问韩安国曰臣闻高皇帝尝围于平城七日不食及解围反位而无忿怒之心夫圣人以天下为度者也不以己私怒伤天下之功故遣刘敬结和亲至今为五世利臣窃以为弗击便恢曰不然高帝身披坚执鋭行几十年所以不报平城之怨者非力不能所以休天下之心也今边境数惊士卒伤死此仁人之所隐也故曰击之便上从恢议
　　苏轼曰王恢与韩安国论匈奴于上前至三往复安国初持不可击甚坚后乃云意者有他谬巧可以擒之则臣不可知也安国揣知主意所向故自屈其议以信恢尔不然安国所论殆天下所以存亡者岂计于谬巧哉安国少贬其论兵连祸结至汉几亡可以为后世君子之戒
　　罢田轮台诏曰前有司奏欲益民赋三十助边用是重困老弱孤独也乃者贰师败军士死畧离散悲痛常在朕心今请远田轮台欲起亭隧是扰劳天下非所以优民也当今务在禁苛暴止擅赋力本农脩马复令以补阙毋乏武备而已
　　眞德秀曰此武帝悔过之书也其事有四益民赋一田轮台二募囚徒送匃奴使者三明封侯赏以报忿四方帝志盛气壮时闻羣臣此请必鋭然从之矣更变知难乃始悔艾帝之齿已六十九虽徙义弗早然汉家社稷几危而实安实有赖焉
　　臣良胜曰武帝之开边患始于马邑之议终于轮台之诏虽帝之矜能自大原始要终皆臣下之罪也严安书曰今欲徇南夷朝夜郎深入匃奴燔其龙城此人臣之利非天下之长策也夫惟人臣一有所利而人主恒有所欲欲期于中中先于试主之欲有所贪也试之以利者进矣有所淫也试之以色者进矣有所怠也试之以游者进矣有所忍也试之以杀者进矣有所骄也试之以誉者进矣有所侈也试之以土木者进矣有所伐也试之以兵革者进矣有所诞也试之以神仙者进矣有所夸也试之以祥瑞者进矣人主一心其欲甚众凿秘巧施其术以求试于一中者日且万也故武帝雄才大畧几续亡秦皆起于马邑之一试尔呜呼人臣自享其利而不顾其君负怨于天下取讥于万世如汉廷之公卿者观此亦为之少省矣
　　唐太宗征高丽还京师江夏王道宗薛万彻等招谕铁勒诸部酋长请入朝上大喜诏曰夷戎与天地俱生上皇并列流殃搆祸乃自运初朕聊命偏师遂擒颉利始恢庙畧已灭延陀铁勒百万万户散处北漠远遣使人委身内属请同编列并为州郡混元以降殊未前闻宜备礼告庙仍颁示普天
　　范祖禹曰太宗不得志于东夷而欲收功于比荒因延陀破亡以兵临之势如振槁左袵之民解辫内属自以为开辟以来未之有也殊不思域外隔絶之氓山川之所限风气之所移言语不通嗜欲不同得其地不可居得其民不可使也列为郡县是慕虚名而受实害也且得之既以为功则失之必以为耻其失不在于己则在于子孙故有征讨之劳馈饷之扰民不堪命而继之以亡隋炀帝是也太宗矜其功能好大无穷华夷中外欲其为一非所以遗后嗣驭外国之道此当以为戒者不可慕也
　　魏相諌伐匃奴书曰救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之众欲见威于敌者谓之骄兵兵骄者灭间者匈奴未有犯于边境今闻欲兴师入其地臣愚不知此兵何兵也今年计子弟杀父兄妻杀夫者凡二百二十二人臣愚以为此非小变也今左右不忧此乃欲发兵报纎芥之忿于远夷殆孔子所谓吾恐季氏之忧不在颛臾而在萧墙之内也严尤策曰夷狄为害所从来久矣未闻上世有必征之者也后世三家周秦汉征之然而未有得上策者也周得中策汉得下策秦无策焉周宣王时玁狁内侵至于泾阳命将征之尽境而还其视玁狁之侵犹蟁蝱驱之而已故天下称明是为中策汉武帝选将练兵约赍轻粮深入远戍虽有克防之功胡輙报之兵连祸结三十余年中国疲弊匃奴亦创艾而天下称武是为下策秦皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为无防今天下比年饥馑西北边尤甚大用民力功不可必立臣伏忧之
　　房龄遗表曰边鄙贱类不足待以仁义责以常礼古者以方外畜之陛下每决重囚必令三覆五奏进素膳止音乐者重人命也今驱无罪之士卒委之锋刃之下使肝脑涂地老父孤子寡妻慈母望槥车抱枯骨椎心掩泣其所以变动阴阳伤害和气实天下之痛也臣愿下沛然之诏许高丽自新即臣死骨不朽
　　臣良胜曰古今勤兵于远者众矣臣独举汉武帝唐太宗者二君皆才武杰出其复平城之雠雪臣民之耻名既正矣师将纪律亦近世无伦伟功茂绩汉至幕南无王庭唐至四夷郡县若足以垂耀万世然其虚内事外几于不戢自焚二君亦自悔之况天下后世之议乎三臣之言已尽兵革之忧班固云介胄之士则言征伐尚鉴于兹
　　坎彖曰天险不可升也地险山川丘陵也王公设险以守其国险之时用大矣哉
　　臣良胜曰自家天下之后而守天下之策立矣至于设险守国固末世之议亦君子所不废也孔子发此义于坎坎陷之际亦将以重险为足恃也故虞之下阳赵之上党魏之安邑燕之榆闗吴之西陵秦之函谷蜀之剑阁皆曰一夫当闗万夫莫敌在中国隣境亦有必守以为固者况中外之大防其山川之险要城垒之坚完可视之为末务而不知谨乎
　　秦始皇廵北边卢生入海还因奏录图书曰亡秦者胡也始皇乃遣防恬发兵三十万人北伐匈奴收河南地为四十四县筑长城因地形用制险塞起临洮至辽东延袤万余里
　　隋炀帝诏发丁男百余万筑长城西距榆林东至紫河二旬而毕
　　臣良胜曰长城之守至今为防边之利而秦隋适当其弊遂至于亡何也葢天地间本有此界限至秦隋而后备不然疆之防弛矣臣谓秦隋之所以亡其故多也岂真以长城哉秦法如毛人心久失阿房宫之建取之锱铢用之泥沙隋暴嗣秦盗钱至死显仁宫之修运米载兵死者相枕其无益之费于长城者又数倍也使其他无营制而仁爱及民则筑城之役未必非保民利也况先始皇而筑者秦昭王自陇西以至上郡燕武灵王自代阴山以至高阙其后燕破东胡自辽东以至襄平皆筑长城以拒敌矣先臣邱濬曰继秦者皆因其已城之势稍加修补之功世世不废安知天下后世不赖之以界限外内也哉臣故曰君子不以成败论事也
　　唐景龙间张仁愿于河北筑三受降城三叠相距各四百里其北皆大碛置烽火千八百所自是敌人不敢逾山牧马
　　宋庆厯间范仲淹以庆州西北马铺砦当后桥川口在贼腹中欲城度贼必争密遣其子纯佑与蕃将赵明先据其地引兵随之诸将不知所向行至柔远版筑皆具旬日城成即大顺城也大顺既城而白豹金汤皆不敢犯环庆自此寇盗益少
　　李牧尝居代鴈门备匃奴以便宜置吏市租皆输幕府为士卒费日击数牛享士习骑射谨烽火多间谍为约曰匃奴入盗则急收保有敢捕贼者斩如是数岁无所亡失匃奴皆以为怯边士得赏赐而不用皆愿一战于是大破杀匃奴十余万骑灭襜褴破东胡单于奔走十余岁不敢近赵边
　　赵充国上屯田奏曰臣所将吏士马牛食月用粮谷茭藁调度甚广徭役不息恐生他变且羌易以计破难用兵碎也故臣愚以为击之不便东至浩亹羌虏故田及公田民所未垦可二千顷以上臣愿罢骑兵留步兵万三百八十一人分屯要害处浚沟渠人二十畆省大费曹玮知镇戎军时陜西岁取边人为弓箭手玮以塞上废地募人为之若干畆出一卒至其种敛为发州兵戍守边赖以安所募皆为精兵使驰射较强弱胜者与田二顷再更秋课市一马马必胜甲然后官籍之则加田五十畆至三百人以上团为一指挥择要害处为筑堡使自堑其地为方田缳之立马社众为出钱市马开边壕山险因其峭絶治之使足限敌后皆为法敌闻曹玮姓名即以手加额
　　种世衡初至清涧城逼近贼境守备单弱刍粮俱乏世衡以官钱贷商旅使通货嬴其利未几仓廪皆实教吏民习射虽僧道妇人亦习以银为的中者輙与之或事徭役射中得优式有过失射中释之数年遂成富强延州诸寨中独不请益兵粮而自足
　　臣良胜曰守边将吏多贤独举法效于古而可施之今者录之然皆上之人任之专久而不制以法乃克有勲如李牧便宜置吏市租皆听经费故得死士力后世少有出入文吏有以绳之一议建置将以变更启衅从法议矣如是而望张范李赵曹种之得策可乎
　　王制曰中国夷蛮戎狄皆有安居和味宜服利用备器五方之民言语不通嗜欲不同达其志通其欲东方曰寄南方曰象西方曰狄鞮北方曰译
　　方氏曰以言语之不通也则必达其志以嗜欲之不同也则必通其欲必欲达其志通其欲非寄象鞮译则不可故先王设官以掌之
　　刘氏曰寄者寓也以其言之难通如寄托其意于事物而后能通之象像也如以意仿像其形似而通之周官象胥是也狄犹逖也鞮戎狄屦名犹履也远履其事而知其言意之所在而通之周官鞮屦氏亦以通其声歌而以舞者所履为名译释也谓以彼此言语相誊释而通之也越裳氏重九译而朝是也
　　汉光武时西域诸国侍子久留炖煌皆愁思亡归莎车王贤知都防不至击破鄯善攻杀兹王鄯善王安上书愿复遣子入侍更请都防都防不出诚迫于匃奴帝报曰今使者求兵未能得出如诸国力不从心东南西北自在也于是鄯善车师复附
