<!-- { "loadSidebar": true } -->
　　臣良胜曰得天下有道得其民也得其民有道得其心也故古者天子廵守以行庆让之典者以为民也诸侯述职以行黜陟之典者以为民也今观圣祖改元而谕述职之守令如此文皇继綂而谕代廵之御史如此无非视民如伤之心也所以固结人心以延万世之祚者端在斯乎
　　永乐九年戸部言赈北京临城县饥民三百六十五户给粮三千七百石有奇文皇曰国家储蓄上以供国下以济民故丰年则敛凶年则散但有土有民何忧不足隋开皇间大旱民饥文帝不肻开仓赈济听民流移就食末岁计所积可供五六十年仓廪虽丰民心不固炀帝无道遂至灭亡前鉴具在今后遇水旱民饥即开仓赈给毋令失所
　　臣良胜曰仁者以财发身不仁者以身发财文皇以隋为鉴而必赈饥民至仁之道也虽然岂特隋可鉴哉武王既集大綂而散鹿台之财发钜桥之粟非商纣之积者耶臣又尝闻解州儒学教谕白威言安邑民饥流徙吏不知恤旱伤田稼而科徴不已其税粮乞折收钱帛庶少苏息之文皇曰守令民之父母艰难困苦而不之恤又重以徴敛岂为民父母之道命户部停徴税粮令御史治县官罪命吏部以威为安邑知县呜呼从古以救荒难为善政若体文皇之鉴戒法文皇之听纳凡人皆得以言闻而有司不容以不恤如是而曰天下有饥民臣亦未之信也
　　右衍子庶民之义










　　中庸衍义卷十一
<子部,儒家类,中庸衍义>
　　钦定四库全书
　　中庸衍义卷十二　　　　　明　夏良胜　撰九经之义【来百工　柔远人　怀诸侯】
　　兑彖曰説以先民民忘其劳説以犯难民忘其死程頥曰君子之道其説于民如天地之施感于其心而説服无斁故以之先民则民心説随而忘其劳率之犯难则民心説服于义而不恤其死
　　臣良胜曰养民之道在爱其力工役之兴民劳瘅瘁然而亦有説焉而忘之者葢其平日所以爱养之者无非悦怿之地也惟其説之是以来之惟其来之是以趋之惟其趋之是以忘之故古之役民可任也者家三人而岁不过三日则其赋于民者简矣民安有不说而忘之者哉
　　系词曰上古穴居而野处后世圣人易之以宫室上栋下宇以待风葢取诸大壮
　　臣良胜曰凡役皆工也而宫室之工最其大者然圣人初制取其足以庇风而已取其安于壮固而已是故其役于民者无几也后世则殿陛尊严门观深密龙楼雉帐桂寝椒房穷极富丽已不胜其烦者至若秦建阿房可以坐万人隋宫一柱之费数十万工宜其自速灭亡之祸矣
　　舜典曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐
　　蔡沉曰若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工塼埴之工皆是也帝问谁能顺治于百工之事者垂臣名有巧思庄子曰攦工倕之指即此也殳斨伯与三臣名也殳以积竹为兵建兵车者斨方凿斧也古者多以其所能为名殳斨岂能为二器者与往哉汝谐者往哉汝和其职也
　　臣良胜曰一人之身而百工之所为备矧于天子其所以供宗庙宫寝乗舆服御之用者又非若寻常工役之比然天下事物各有其理而凡人艺能各有所长一顺其理则物物各中其则一和其职则人人各尽其才奇技淫巧之惑不兴妬贤嫉能之患自息而百工熈矣
　　緜诗曰乃召司空乃召司徒俾立室家其绳则直缩版以载作庙翼翼
　　朱熹曰赋也司空掌营国邑司徒掌徒役之事绳所以为直凡营度位处皆先以绳正之既正则束版而筑也缩束也载上下相承也言以索束版投土筑讫则升下而上以相承载也君子将营宫室宗庙为先廐库为次屋室为后翼翼严正也
　　臣良胜曰安土同情也迁都重事也违宗庙弃社稷委朝市振族属失久宅之田里惮新造之工役皆人力之所不堪而人情之所难强也故盘庚以天子之尊徙都邑之民违害就利去危即安而世家大族胥动浮言必丁宁反覆播告之备而后定其难若此太公去豳迁岐民如归市至于作室鼛鼓弗胜其易若此何也葢商有天下世济贤王民安于治而水患之来犹冀朝夕之幸免安而驱之以劳是宜其为难也周之始封于邰密迩戎翟迨于其后吞噬日肆公刘迁豳民既易从大王又遭獯鬻之侵不获一息宁居危而易之以安是宜其为易也矧太王仁德固结人心尚何以工役为烦哉
　　灵台诗曰经始灵台经之营之庶民攻之不日成之经始勿亟庶民子来
　　朱熹曰国之有台所以望氛祲察灾祥时观游节劳逸也文王之台方其经度营表之际而庶民子来作之所以不终日而成也虽文王心恐烦民戒令勿亟而民心乐之如子趋父事不召而来也孟子曰文王以民力为台为沼而民欢乐之谓其台曰灵台谓其沼曰灵沼此之谓也
　　文王有声诗曰丰水有芑武王岂不事贻厥孙谋以燕翼子武王烝哉
　　朱熹曰镐京犹在丰水下流故取以起兴言丰水犹有芑武王岂无所事乎贻厥孙谋以燕翼子则武王之事也谋及其孙则子可以无事矣
　　臣良胜曰武王末受命其所以治天下之大经大法固多所事而亟迁镐京去文王所作丰邑才二十五里是非有所谓违害就利者无亦有择于风气之完水土之厚民物之便将诒于万世之谋故不惮于一时之役也故诗人谓之以燕翼子虽或违先人之意有不避者诒谋孙子己之心亦先人之心也是之谓西周其克商也迁九鼎于洛邑故曰我南望三涂北望岳鄙顾瞻有河粤瞻洛伊母远天室其后周公之营洛者亦武王之志也是之谓东周创业之君所以为后谋者慎于建都如此夫周自后稷封邰公刘治邠太王居岐文王作丰武王迁镐又欲宅洛以为末世永安之图譬则富室厚赀以数十年之经营而后卜宅子孙不幸而败生息耗敝而不鬻故宅人亦未敢傲然轻之将谓有所振也周平王一有犬戎之祸遂议东迁君子谓之一败而鬻宅子也是宜其不振也然则何以不亡洛都固武王之志亦成王周公之业也不然则若魏惠迁大梁楚昭迁郢项襄迁陈考烈迁寿春汉末之长安宋末之临安未或不亡者也议者谓惟汉高祖之迁闗中光武之都南阳我文皇之迁北平当盛而举择而居之即武王作镐周公营洛之意所以为万世之谋也
　　新作南门
　　胡安国曰言新者有故也言作者创始也其曰南门南非一门也书新作南门讥用民力于所不当为也臣良胜曰鲁以周公之勲受成王之赐故礼文僭侈先公习用其故未有创为僭拟如僖公之作南门者僖公贤君也何以有是意者季孙之所为也僖公以成风事季友而得直故赐友汶阳之田及费俾世为卿遂致成风为夫人则友之为也友以素贤终身未敢动于恶友卒数月而行父继之僖公方在防而专兵灭项浸不用公之命越三年而有南门之作是必行父导使为之夫既以诸侯而僭天子则已之以大夫而僭诸侯固其所也复何所惮乎观僖之脩泮宫复閟宫行父请命于周而史克作颂则其导谀行僭假礼畜奸亦故知也是故奸雄之欲无礼于其国或先为非礼以导君行父之作南门是也或为非礼以动民意如之大搜是也或济其好或启其欲或徇其名或制其心固不独行于愚暗亦有因其高明如鲁僖公者惟人主有以察之而制之于始则不堕其术中矣
　　宋皇国父为太宰为平公筑台妨于农功子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执朴以行筑者而抶其不勉者曰吾侪小人皆有阖庐以避燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也
　　臣良胜曰子罕可谓善分君宰之谤矣昔齐桓公多内好立宫中七市宫闾七百国人非之管仲不諌而作三归以掩君过君子每不之与也人臣于君过则当諌諌而不用则当去若曲为污行以分谤亦怀禄固宠者之为知者为之贤者不为也惟是之为恒以知免也而后逄君长君之恶者得以为口实矣
　　石言于晋魏榆晋侯问于师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒祁之宫叔向曰子野之言君子哉
　　臣良胜曰物无知者必曰草木其发生开落荣悴犹有知也至于石信其顽朴一无所知今而工役敝民亦有所感冯而言者人之与物其初之生皆一气也人不敢言有托物以言之者矣人不能言有托物以言之者矣晋筑虒祁之宫崇侈为甚叔向为卿乃不之言石言之师旷言之而称曰君子哉则非不知其可言也及诸侯往落而齐侯中壶有志代兴乃言曰诸侯贰矣不可以不示威治兵建斾恶是何言也可言而不言是谓不忠不可言而言是谓不知叔向贤者也臣故责备之焉
　　王制曰凡使民任老者之事食壮者之食
　　陈澔曰老者食少而功亦少壮者功多而食亦多今之使民虽少壮但责以老者之功程虽老者亦食以少者之饮食寛厚之至也
　　子曰道千乗之国敬事而信节用而爱人使民以时程頥曰圣人言虽至近上下皆通此三言者若推其极尧舜之治亦不过此
　　臣良胜曰为政者爱养斯民在重其力民力足则生养遂生养遂则教化行教化行则风俗美矣故夫子言治道敬信以正其志节爱以厚其生然后使之而必以时焉所谓时者有岁时也有时势也故龙见而戒事火见而致用水星正而栽日至而毕此审于岁时而使者也韩昭侯作南门屈宜曰不时所谓时者非时日也人固有利时不利时前年秦防宜阳今年旱君不以此时防民之急而顾益奢所谓时诎而举嬴者此审于时势而使者也君子谓役不违时又当分财用平扳干称畚筑程土物议远迩畧基址揣厚薄仍沟洫具糇度有司董工命日不愆于素然后为爱养斯民之道也呜呼民力民时其当慎重有如此哉
　　孔子入后稷之庙有金人焉三缄其口而铭其背曰古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓不闻神将伺人熖熖不灭炎炎若何涓涓不壅终为江河绵绵不絶或成网罗毫末不札将寻斧柯诚能慎之福之根也口是何伤祸之门也强梁者不得其死好胜者必遇其敌君子知天下之不可上也故下之知众人之不可先也故后之温恭慎德使人慕之江海虽左长于百川以其卑也天道无亲而能下人戒之哉
　　臣良胜曰老氏有言为天下谿为天下谷为天下君其原葢出于此老氏无足取也而斯言有不可废者人君至尊无上固以下人为难也昔楚子入郑郑伯肉袒牵羊以迎楚子曰其君能下人必能信用其民矣是金人者置周后稷之庙则凡嗣君致礼于祖庙必将亲绳于祖武覩斯人而诵斯铭固若祖宗之灵有以命之必将有警于心而无敢以君上人矣无上则必下能下则能君矣易曰天道亏盈而益谦地道变盈而流谦神害盈而福谦人道恶盈而好谦盈者上之谓也谦者下之谓也周公之政其后也弱而后亡其以是哉
　　孔子观于鲁桓公之庙有欹器焉问于守庙曰此何器对曰此为宥坐之器孔子曰虚则欹中则正满则覆明君以为至诫故常置之坐侧顾谓弟子曰试注水焉中则正满则覆夫子喟然叹曰呜呼夫物乌有满而不覆者哉子路进曰敢问持满有道乎子曰聪明睿知守之以愚功葢天下守之以让勇力振世守之以怯富有四海守之以谦此之谓损之又损之道也
