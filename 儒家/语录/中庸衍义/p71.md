<!-- { "loadSidebar": true } -->
　　臣良胜曰上知之君可正也中才之主难乎其为正也老成之君可道也幼冲之主难乎其为道也故拂其志之所不欲不可也强其力之所不能不可也矧周公有圣人之德叔父之亲冡宰之位摄政之权而所事成王又幼冲中才之主无逸之陈亦难乎其为言矣故其书之纲领但知稼穑艰难而已此夫人之所能为固不阻之以难从者推其至于为三宗为文王者实不外是而所以永年所以享国长久亦不外是夫继世之君所欲孰有大于永年享国者乎是亦诱之以易从也夫以成王之贤周公之圣而以文致戒其委曲之难如此况其下乎故伯益于舜则曰罔逰于逸臯陶于禹则曰无教逸欲有邦儆戒之词若临师保而昌言是拜弗逆于心万世而下每有望于都俞之遇难矣哉
　　烝民诗曰吉甫作颂穆如清风仲山甫永懐以慰其心臣良胜曰诗三百篇皆不言作者之名惟烝民诗则曰吉甫作颂穆如清风崧髙诗则曰吉甫作颂其诗孔硕盖朝宁公言友朋正义无隐义无愧词亦足以见宣王之治上下无回故公事而公言之也况申伯徃邑于谢山甫城彼东方皆王命有作以大其行君臣礼义亦非后世之可言矣惟节南山之刺尹氏亦曰家父作诵以究王讻夫以尹氏厉威专权使人无得戯谈家父乃欲自表言出于己以身当尹氏之怒则当时权臣犹有所惮而人犹敢以言犯之卒未闻家父之祸若后世诵君子之泽五世而斩而惨祸继之视幽厉之世又逺矣巷伯恶谗之诗初无所指而曰寺人孟子作为此诗斯人也而有斯作也诗固可以观也
　　鲁颂诗曰思无邪思马斯徂
　　朱熹曰孔子曰诗三百一言以蔽之曰思无邪盖诗之言美恶不同或劝或惩皆有以使人得其情性之正然明白简切通于上下未有若此言者故特称之以为可当三百篇之义以其要为不过乎此也学者诚能深味其言而审于念虑之间必使无所思而不出于正则日用之为莫非天理之流行矣
　　臣良胜曰六经之文以载道也道一而已故千条万绪而本原之地必归于一而后为道之文也诗之本思无邪也礼之本无不敬也易之隂阳必知其所以消长变化者何如书之政事必知其所以治乱升降者何如春秋褒贬必知其所以王伯名分者何如是之谓知本是之谓善学不然博闻强记皆糟粕而已至如读屈骚人皆知其屈抑悲愤之志而莫知大意只在逺逰一篇当时君闇臣谗世莫可与但相与归之防漠焉尔读陶诗人但知其恬淡隐况之髙而不知其大意在述酒一篇盖刘裕以进酒行弑而莫能正者则托酒而逃以慕于仙也是故作文者不可不有是也考文者不可不知是也是孔子读诗之遗教也
　　夫人姜氏薨
　　左氏曰穆姜薨于东宫始徃而筮之遇艮之八史曰是谓艮之随随其出也君必速出姜曰亡是周易曰随元亨利贞旡咎元体之长也亨嘉之防也利义之和也贞事之干也体仁足以长人嘉德足以合礼利物足以和义贞固足以干事然固不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四德者随而无咎我皆无之岂随也哉我则取恶能无咎乎必死于此弗得出矣臣良胜曰书传所记妇人之言近于理者甚众若其析性命之理断吉凶之占达死生之道有补于圣贤之学惟穆姜数言而已孔子系易而文言取之以明干之大义不可以人废也夫以姜之明达识事而溺于宣伯至行谮毁几杀其子卒祸其身后世若武曌机术能不动声色潜移唐祚而溺于二张杀废其子而不惜大类夫此哲妇倾城信若是哉
　　叔孙豹如晋
　　左氏曰穆叔如晋范宣子逆之问焉古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄鲁有先大夫曰臧文仲既没其言立其是之谓乎豹闻之太上有立德其次有立功其次有立言虽久不废此之谓不朽若夫保姓受氏以守宗祧世不絶祀无国无之禄之大者不可谓不朽臣良胜曰穆叔之言加于宣子数等矣文仲之称于鲁惟告籴于齐与吊宋灾为可称述而行父之出莒仆亦曰文仲之教以事君也其言信有立者可不朽也独不思三不仁不智其名亦将不朽者乎穆叔特取其言而功德不与焉是亦有所别矣
　　晋侯使韩起来聘
　　左氏曰韩宣子来聘且告为政而来见礼也观书于太史氏见易象与鲁春秋曰周礼尽在鲁矣吾乃今知周公之德与周之所以王也公享之季武子赋绵之卒章韩子赋角弓武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公
　　臣良胜曰鲁闵公时齐桓使仲孙省难有乗乱取国之心仲孙曰鲁犹秉周礼国家之本未防也于是务宁鲁难而亲之是之谓周礼以先世俗政而言也今宣子之谓周礼者徒有其文而已武子方以私交为重一誉其树则欲封殖无忘且以召公甘棠之德谄之此其志欲何为哉専国逐君其势既成于此矣而曰周礼在焉何哉
　　史记世家曰康子乃召孔子而孔子归鲁实哀公之十一年丁巳而孔子年六十八矣然鲁终不能用孔子孔子亦不求仕乃叙书传礼记删诗正乐序易彖系易象说卦与文言弟子盖三千焉身通六艺者七十二人十四年庚申鲁西狩获麟孔子作春秋
　　刘安世曰后生未可遽立议论以褒贬古今盖见闻未广而渉世浅故也且如孔子万世师也方孟僖子且死戒其嗣懿子师孔子时孔子年尚少也又齐景公晏子适鲁问礼时孔子年方三十其后孔子年五十余方歴聘诸国十四年而归退居鲁时孔子年六十八岁乃始删诗定书繋周易作春秋只数年间了却一生著述盖是时学问成矣渉世深矣故其著述始可为后世法譬如积水于千仞之渊源一日决之滔滔汩汩直至于海其源深也若夫潢潦之水乍流乍涸终不能有所至者其源浅也古人著书多在暮年盖为此也
　　汉髙帝至丰沛酒酣击筑而歌曰大风起兮云飞威加海内兮归故乡安得猛士兮守四方
　　臣良胜曰髙祖以马上得天下不事诗书而歌词壮烈乐而不纵安不忘危数言之间而天时人事乡情治道咸具焉三代而下人君制作此其最简而切者孰谓其不事诗书而有是哉
　　武帝谓倪寛曰吾始以尚书为朴学弗好及闻寛説可观乃从寛问一篇
　　真德秀曰典谟训告誓命之文凢百篇皆人主之轨范也武帝初以为朴学弗好既失之矣及闻寛说可观又止从问一篇则是其弗好如故也然圣经之蕴无穷随其所入皆必有获百篇之书无所不备使帝于其一篇果尝深玩而服膺焉修已治人亦有余用而帝之行事未见有一与书合者是亦徒问而已果何益哉
　　唐太宗至邺自为文祭魏太祖曰临危制变料敌设竒一将之知有余万乗之才不足
　　胡氏曰知人则易自知则难太宗之评魏武正所以自状尔或问汉髙祖光武昭烈魏武唐太宗人品如何曰髙祖尚矣光武昭烈犹鲁卫之政也魏武太宗并驱中原未知鹿死谁手其所长短盖畧相当光武昭烈才德俱优魏武太宗才优于德然规模建立皆在髙祖范围之内尔
　　又幸灵州勅勒诸部相继诣灵州者数千人上为诗序其事曰雪耻酬百王除凶报千古公卿请勒石于灵州从之
　　臣良胜曰有其善防厥善矜其能防厥功太宗自矜才知而欲逞志髙丽及无成功而欲自掩于北代复为诗词勒石示武自矜功伐正与曹操一等见识尔故有识者观之将谓太宗除凶而凶未可除突厥之祸终唐之世则所谓雪耻乃自雪其耻也何与于百王也哉
　　唐宪宗留意坟典及观贞观开元实録见太宗撰金镜书及帝范宗撰开元训诫遂采尚书春秋及史汉等书君臣行事可为金镜者集成十四篇曰君臣道合辨邪正戒权幸慎防行任贤臣纳忠谏谨征伐重刑法去奢泰崇节俭奬忠臣修德政简田猎録勲贤书于屏风列之座右
　　臣良胜曰宪宗于文知所以钩提要为世切用其用心亦勤矣然推其心特以太宗宗均有制作垂世故为是弥文之具以耀前而夸后尔淮西既平骄侈自恣程异皇甫镈以言利幸裴度以忠直踈李逢吉以谗謟行土木既兴仙术并进所谓十四篇无一不背是谓无本之文若潢潦之朝满夕涸亦何贵于文哉
　　唐宣宗夜召学士令狐绹出金镜书曰太宗所着也卿为我举其要绹语对曰至治未尝任不肖至乱未甞任贤任贤享天下之福任不肖罹天下之祸帝曰善朕谓此书三复乃已
　　臣良胜曰宣宗少有至性而隐德不形宫中以为不慧盖当时援立之权皆出宦官若见英明必为所忌矣初临政而夺德裕之权听樵夫父老而知泾阳醴泉之政闻绹之言即曰凡求致太平当以此言为首则于任贤退不肖之说知之审矣其最可称者乐闻规谏封驳合理必屈意从之得大臣章防焚香盥手而读之宰相徙其故人为隣州刺史诘责之曰诏命既行废阁不用宰相可为有权虽自谓犹畏宦官而有罪勿舍有阙勿补图为渐耗之术至今犹为可行故大中之治人称为小太宗得于金镜之文者多矣惜其溺于方士以药饵终人故有遗恨焉
　　宋太宗雅好文史于禁中建清心殿收藏图籍以资观览视朝之暇必读太平御览三卷有所阙废即进补之虽隆冬短晷必足其数大臣请少息曰朕开卷有益不为疲也常作戒词戒州县官书于治所曰尔俸尔禄民膏民脂下民易虐上天难欺
　　宁宗为王时深慕朱熹之学每讲官进讲必问熹说何如及即位熹进大学讲议一日启曰臣所进讲议于圣意何如曰其要只在求放心熹顿首曰陛下天纵生知举此正是要领愿推之以见于行
　　理宗制训防慎刑二铭戒饬中外训防铭曰周典六计吏治条陈以亷为本乃良而循彼肆贪虐与豺虎均肥于其家多瘠吾民纵逭于法愧其冠绅货悖而入灾及后人我朝忠厚黜贪为仁咨尔羣辟是训是遵谨刑箴曰民吾同胞疾痛犹已服虐以威刑非得已仰惟祖宗若保赤子明谨庶狱恻怛恩防金科玉条毫析铢累夫何大吏蔑弃法理逮于郡邑滥用笞棰典听朕言式克钦止
　　臣良胜曰天下有实心乃有实理有实理乃有实学从古人君不废讲学未有如宋之盛者若宁宗尊尚朱熹而知本原用力之地只在求放心尤大要也然制于其母而大位不受之父此心之大失何以救之哉闻彭龟年进讲鲁庄公事曰母不可制当制其侍御之人此其心惕然有动乎理宗制作尤当缉熙有记道统有赞元良有规皆近义理若兹训亷谨刑之铭尤切吏治但真德秀云窒贿送而贿进者尚存惩賍吏而賍多者漏网宋狱之滥最甚于理宗之朝监司郡守擅作威福擅制狱具非法残民富实之家稍有罥罣动籍其赀不问轻重并从科罚至有监司郡守毋籍民家之禁而未己呜呼文乎文乎岂将谓饰虚名之具而已乎
