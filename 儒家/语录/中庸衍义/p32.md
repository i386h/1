<!-- { "loadSidebar": true } -->
　　真德秀曰汉显宗以东海王疆逊已而友之唐明皇以宋王成器逊已而友之其友虽同而所以友之则异王季之友无所为而然者也显宗明皇之友有所为而然者也此天理人欲之分而汉唐之盛不若周之盛与
　　臣良胜曰兄弟俱贤能成乎让而友以终者泰伯王季是也不成乎让而友者夷齐襄公子鱼也弟之不善而大舜周公之圣处之或封或诛其心一也兄之不善而鱄之去肹之不去虽未敢言五子之戒其义均也显宗明皇勉于成义虽不可方王季之贤其性存也臣于此亦重有感焉古者天下为公本支敦厚何有疑间猜忌之心至于末世择利自私薄恩崇怨嫌隙之生谗邪之间至有网罗诛杀无以庇其本根卒不师大舜王季之友而动以周公借口是故君子有不得已而予显宗明皇者也
　　永乐元年六月文皇以盛暑赐书在京诸王曰吾与诸弟皆先帝子往者各在一方有一岁得一见者数岁得一见者手足之情不能自己今吾承继大綂诸弟早暮来聚岂不甚惬于心炎暑方盛举动烦劳可三日一朝用称友于之意
　　永乐三年文皇赐诸王皇明圣训且谕之曰皇考所以垂训子孙至要之道具在此书朝廷常守之可以永安宗社藩王常守之可以长保富贵朝廷与藩王本同祖宗所出但能皆以祖宗之心为心则自然各尽其道前代有帝王不能保全宗室者如宋太宗亦有宗室不能自保全如周三监汉七国皆是不能以祖宗之心为心朕与诸弟各勉之
　　秦王尚炳将归文皇谕其从臣曰王前在国中言动时有错谬朕遣书戒之颇闻克自省改今日见王应对进退循循合度甚适朕意此皆尔等辅导之力长史以下皆叩头曰此由王天资之美克奉陛下圣训臣等庸愚实无所效力文皇复谕之曰美玉非资良工不适为器嘉木非得良匠不适为材人之成德亦然尔等宜益尽心辅王虽小过必规正之虽小德必助成之谓小过无害驯至于大过谓小德无益驯致于无德不可因循但和平以导之从容以入之积以诚意未有不相信者王能脩善行尔曹亦有令名其往勉之命赐纱衣一袭及道里费
　　臣良胜曰尝闻圣祖在御时建大本堂命太子诸王讲学于中命选名儒训廸一体葢欲同归于善也文皇仰体此心友于备至见之书劄复有祖训之赐交相戒勉期以万世与宗社咸休友爱之义蔼然词防至于奬谕从官申锡赞导极其委曲诸藩奉职远过前代有由然也昔汉文帝于淮南王固非自处以薄者以王骄蹇丞相御史屡请论如法文帝不忍但废王迁之蜀竟以道死后闻斗粟尺帛之謡为之赐諡置园分惠其三子皆王若无愧于天下议者犹谓当淮南擅杀辟阳侯时帝使吏治其国留之长安使名儒朝夕辅导之而威以汉家之明刑必有所惩艾而改也易曰童牛之牿元吉彼欲禁于已然者犹将以为善也况我文皇成之于未然其善为何如哉右衍兄弟之法
　　康诰曰于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彛大冺乱
　　蔡沉曰天显犹孝经所谓天明尊卑显然之序也弟不念尊卑之序而不能敬其兄兄亦不念父母鞠养之劳而不友于弟是兄弟相贼也父子兄弟至于如此茍不于我为政之人而得罪焉则天之与我民彛必大冺灭而紊乱矣
　　角弓诗曰骍骍角弓翩其反矣兄弟婚姻无胥远矣尔之远矣民胥然矣尔之教矣民胥效矣此令兄弟绰绰有裕不令兄弟交相为瘉民之无良相怨一方受爵不让至于已斯亡
　　真德秀曰弓之为物其体往来张之则内向而来弛之则外反而去骨肉之亲亲之则附疎之则离亦如角弓翩然而反也然则兄弟婚姻其可使疎远乎夫人君风化之本尔远其亲则民亦皆然矣尔之教如此则民亦皆效之矣尔指幽王而言也人之性固有笃于善而不为风化所移者然不移者寡而移之者多故必令善兄弟而后能寛裕而不变若不善之兄弟本自薄恶上又教之则交相为病当愈深矣于是民之失其良心者虽细微之故亦相怨憾一方犹一事也专利欲得其受爵者无复逊让之意至争夺以取亡皆由上之化故也人主诚惩角弓之刺则于兄弟之亲可不厚其恩意乎
　　春王正月
　　谷梁传曰公何以不书即位成公志也焉成之言君之不取乎为公也君之不取乎为公何也将以让桓也让桓正乎曰不正春秋成人之美不成人之恶隐不正而成之何也将以恶桓也其恶桓何也隐将让而桓弑之则桓恶矣桓弑而隐让则隐善矣让则其不正焉何也春秋贵义不贵惠信道不信邪孝子扬父之美不扬父之恶先君之欲与桓邪也则是成父之恶也兄弟天伦也为子受之父为诸侯受之王废天伦而忘君父以行小惠曰小道也葢隐者可谓轻千乗之国蹈道则未也
　　齐人取子纠杀之
　　胡安国曰取者不义之词前书纳纠不称子者明不当立也后书杀纠复称子者明不当杀也或夺或予于义各安春秋精意也仁人之于兄弟不藏怒焉不宿怨焉亲爱之而已纠虽争立越在他国置而弗问可也必请于鲁杀之然后快于心其不仁亦甚矣后世以传让为名而取国者必杀其主以为一人心防后患意与此同流毒岂不远哉故孟子曰五伯三王之罪人也仲尼之徒无道桓文之事者
　　汉景帝二年梁孝王来朝时上未置太子与王宴饮从容言曰千秋万岁后传于王王辞谢虽知非至言然心内喜太后亦然之詹事窦婴引巵进酒曰天下者髙祖之天下父子相传汉之约也上何以得传梁王太后以此憎婴王以此益骄
　　臣良胜曰景帝刻薄任数人也何能致厚于梁王葢其任数之深也梁王本窦太后幼子甚爱之列土而王四十余城居膏腴地帝本忌之其为此言聊以愚弄其母与弟云尔为太子时吴太子以侍博争道即提杀之亲子荣既立为太子以无罪而废何独爱于梁哉故七国反时亚夫曰楚兵剽轻难与争锋愿以梁委之乃可制也帝无所难而许之其志可知吴攻梁急亚夫坚壁不出梁与吴楚俱毙矣昔卞庄欲刺虎馆竖子止之曰两虎方且食牛食甘必鬬鬬则大者伤小者死从伤而刺之一举必有双虎之名庄子从之得双虎然则景帝于梁与吴楚正卞庄子之术也岂曰友爱之哉
　　唐武德九年太史令傅奕密奏太白见秦分秦王当有天下上以其状授世民于是世民密奏建成元吉淫乱后宫且曰臣于兄弟无丝毫负今欲杀臣似为世充建德报雠上省之愕然曰明当鞫问尔宜早防世民遂帅长孙无忌等入伏兵于武门世民射建成杀之尉迟敬德将七十骑既至左右射元吉坠马世民马逸入林下为木枝所絓坠不能起元吉遽至夺弓将扼之敬德跃马叱之元吉步欲趋武德殿敬德追射杀之
　　苏轼曰唐髙祖起兵汾晋间时子建成元吉智云皆留河东防家髙祖起兵乃密召之隋购之急建成元吉能间道赴太原智云幼不能逃为吏所诛髙祖以父子之故不能少缓义师数日以须建成等至乎以此知为秦王所逼髙祖逼于裴寂乱宫之事不暇复为三子性命计矣太宗本谋于是时借隋吏以杀兄弟其意甚明新旧史皆曲为太宗润饰然难以欺后世矣
　　臣良胜曰甚哉太宗之行诈也举兵之时坐策必成计杀兄弟而已当元嗣以传位及其既成又何有于建成元吉者哉司马光谓始欲俟其先发然后应之又云为羣下所迫逐孙甫则归罪于髙祖不能舍长而立功丘濬又谓承高祖见命之意不必为虚词伪让而恬然居之是皆为之释言为史之所欺者也葢唐史太宗贞观又以龄首谋者当局又经许敬宗邪人粉饰凡所以为太宗谋者无不至矣今如苏轼之论则有以知其欲葢而弥彰者虽然太宗之故智亦六朝之余习也晋之末也翦除宗室宋废帝杀江夏王义恭南阳王敬猷明帝杀安陆王等十三人又杀庐江王祎齐明帝杀鄱阳公锵等七人衡阳王钧等四人西阳王子明等三人河东王竑等十人梁元帝杀桂阳王楚豫章王栋武陵王纪北齐后主杀赵郡王叡琅琊王俨兰陵王长恭南阳王绰忮害心淫诛杀横及始以自保寻亦灭亡太宗不知惩创而忍效其尤传及其子而才人女主易姓改命芟刈子孙亦几于尽可不戒哉可不戒哉
　　宋太祖弟晋王病亟亲往视之自为灼艾晋王觉痛帝亦取艾自灸以分其痛每对近臣言晋王龙行虎步他日必为太平天子福德非吾所及也及帝不豫壬子夜大雪帝召晋王光义延入大寝属以后事宦官宫妾悉屏之左右皆不得闻但遥见烛影下晋王时或避席若有逊避之状既而帝引柱斧戳地大声谓晋王曰好为之俄而帝崩时漏下四鼔矣宋后见晋王愕然遽呼曰吾母子之命皆托于官家晋王泣曰共保富贵无忧也臣刘定之曰噫古者帝王兄弟若汉景帝之于梁孝王武宋文帝之于彭城王义康其初也亦未尝不相友爱其后也弟有次及之望兄无付托之诚因循积久间隙生焉大利诱之于前羣小推拥于后而兄弟遂不相容矣岂特太宗哉史谓是夕宋后遣王继恩召其子德芳继恩径召晋王王曰吾当与家人议之入久不出继恩促之曰事久将为他人有矣时大雪遂与王步至宫继恩使王止其直庐曰且待于此继恩当先入言之王从者德曰便当直前何待之有乃与王俱进至寝殿以此证之亦可见其挟诈乗机之举未为无心未为无党内外布置有自来焉岂一日之积哉
　　臣良胜曰弑逆之恶一也于恶之中又有恶焉宋太宗之谓也唐太宗之致难于建成也建成与元吉比谋欲害之者累矣虽太宗之不恭建成之不友有以来之也宋太祖友爱天至其传位之言出于本意故直语近臣以为太平天子得张齐贤留尔作相何有系吝之私也太宗欲速之心机械必有先露其萌者故太祖尝遣王祐体治符彦卿事曰归与王官职彦卿太宗之妇翁也必有隐谋飞语闻于上矣祐往辞太宗欲与私竟趋而出既全之矣故祐植三槐曰吾子二郎必相葢有阴造于太宗也然则太宗弑逆之罪诚有不可逭者况唐太宗虽蹈是恶犹欲掩葢不敢以薄自居尝遣诸王归藩至于流涕曰儿子尚或可求兄弟更不可得又曰前代帝王莫不疎弟而爱子惟汉明帝赐诸王不令子多于弟我罔极之恩情钟诸弟于是内外诸王同有班赐虽其缘饰之词亦若有感怆之恨宋太宗既弑其兄复杀其弟廷美又杀德昭德芳若薙狝之惟恐不尽者此岂复有人心哉昔刘裕代晋则杀恭帝萧道成代宋则杀顺帝萧衍代齐则杀和帝陈覇先代梁则杀敬帝杨坚代周则杀静帝朱晃代唐则杀昭宣帝奸雄故态则然而太宗并及其弟与子又皆骨肉贤厚非若彼异姓相代者此太宗之罪通于天也所谓于恶之中而恶焉者也异时举族连宫北狩不返南渡不嗣天下重器终归德昭德芳之后天道好还有如是哉
　　宋理宗封兄济阳郡王竑为济王出居湖州史弥远忌竑谋杀之乃诈言竑有疾令客秦天锡召医如湖州视之天锡至谕防逼竑缢于州治以疾薨闻于朝后真德秀入对曰陛下初膺大宝不幸处人伦之变有所未尽流闻四方所损非浅霅川之变非济邸本志前有避匿之迹后闻捕讨之谋情状本末灼然可考愿诏有司讨论雍熈追封秦邸舍罪卹孤故事斟酌行之虽济王未有子息兴灭继絶在陛下耳
