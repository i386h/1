<!-- { "loadSidebar": true } -->
　　宋高宗绍兴元年诏曰太祖皇帝创业垂綂德被万世神祖诏封子孙一人为安定郡王世世勿絶今其封不举朕甚悯之有司其上合封人名遵故事施行遂以燕懿王孙令畴袭封
　　臣良胜曰高宗此诏实天理民彛之不可泯焉者也惟有此诏而后有娄寅亮之请有孝宗理宗之立德昭德芳之后皆嗣帝业以终太祖之綂矣
　　洪武初广东何真率其官属入朝诏授真江西行省防政圣祖谕之曰天下纷争所谓豪杰有三易乱为治者上也保民达变识所归者次也负固偷安流毒生民身死不悔斯不足论矣顷者师临闽粤卿即输诚来归不烦一旅之力使兵不血刃民庶按堵可谓识时达变者矣真叩首谢曰昔武王伐暴救民诸侯不期而防者八百圣上除暴乱以安天下天命人归四海景从臣本外邦之人始者逢乱不过结聚乡民为保生之计实无他志今幸遇大明丽天无幽不烛臣愚岂敢上违天命圣祖曰夫能不贾祸于生灵者必世享其泽朕嘉卿忠念江西地近广东用是特授江西行省防政以表来归之诚古云令名德之舆也令名既着尚懋脩厥德以辅我国家
　　臣良胜曰按秦史胡亥时南海尉任嚣病且死召龙川令赵佗语曰番禺负山险阻南海东西数千里颇有中国人相辅此亦一州之主可为国陀遂行南海尉事至汉文帝时乃有赐尉佗书入贡称藩而已光武于窦融亦赐书曰必有任嚣教尉佗制七郡之计融既归遂以为凉州牧今何真所据尉佗故国也不烦檄谕而服既服而官于近地威德并行视文帝光武之为远迈之矣
　　永乐五年安南国陈王为黎季犛篡弑文皇命新城侯张辅綂兵八十万往问其罪贼沿江列栅六七百里水陆拒守王师扼江口破其坚壁遂防多邦城进攻交州引兵蹙清化城覆其巢穴降夷民十余万季犛遁入海辅屯兵醎子闗贼袭我朝击败之擒季犛并二子苍澄交南平遂议复古郡县都布按三司綂镇之辅还进爵英国公以刑部尚书黄福兼掌三司事狥其所欲革其所恶劳辑训饬戒郡邑吏脩抚字之政福以新造之邦新附之民改令区画靡问纎钜悉尽心焉
　　臣良胜曰按名臣录所叙如右尝读五伦书载四年文皇谕成国公朱能往征有曰陈日煃在我太祖高皇帝时率先归顺日煃死其后王为贼臣黎季犛所弑僭称大号杀陈氏子孙殆尽罪人既得即择陈氏子孙之贤者立之使抚治一方呜呼大哉斯言兴灭继絶治乱持危真古怀诸侯之道也至五年而辅始讨平之郡县其地以福镇治之七年而余孽简定煽乱又命辅往讨获之以归九年陈季扩假复陈氏后以叛复命辅往讨获之以归福抚治几二十年交人戴福如父中官马骐怙恩肆虐为福所抑诬福有异志文皇曰此君子不容于小人寝其奏仁庙驿召福还以兵部尚书陈洽代治马骐激变交人复叛命将帅讨之载福以往我师失利福为贼所得皆下马拜馆礼如昔津送北归至宣庙初交人乞立陈氏后命大学士杨士奇与杨荣谋之咸曰十数年来兵民困于交阯极矣汉弃珠崖前史以为美遂从其请至是而文皇择立陈氏复之初命始行安南职贡惟谨南人无兵革之扰已为百年利圣谟宏远臣故备陈之若预阻外徼生事之心则犬马之愚也
　　永乐七年甘肃总兵何福奏托克托布哈率所部来归命谕德杨荣往同福处置西宁侯宋琥奏叛寇娄达衮逃居赤斤防古衞将为边患命丰城侯李彬之且命杨荣往与计度可否还奏曰天时沍寒人疲马瘠不可行且小敌不足烦大军无几叛者复归
　　臣良胜曰我文皇英畧葢世而于怀绥边境慎重如此此所以收内外宁谧之效也
　　右衍怀诸侯之义













　　中庸衍义卷十二
<子部,儒家类,中庸衍义>
　　钦定四库全书
　　中庸衍义卷十三　　　　明　夏良胜　撰诚明之义　【治己之诚　应物之诚自知之明　知人之明】
　　无妄元亨利贞其匪正有眚不利有攸往
　　程頥曰无妄者至诚也至诚者天之道也天之化育万物生生不穷各正其性命乃无妄也人能尽无妄之道则所谓与天地合其德也无妄乃大亨之理君子行无妄之道则可以致大亨矣无妄天之道卦言人由无妄之道利在贞正失贞正则妄也虽无邪心茍不合正理则妄也乃邪心也
　　习坎有孚维心亨行有尚
　　程頥曰阳实在中为中有孚维心亨惟其心诚故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣
　　臣良胜曰无妄之诚居常之道也习坎之诚处变之道也
　　抑诗曰视尔友君子辑柔尔顔不遐有愆相在尔室尚不愧于屋漏无曰不显莫予云觏神之格思不可度思矧可射思
　　朱熹曰言视尔友于君子之时和柔尔之顔色其戒惧之意常若自省曰岂不至于有过乎盖常人之情其脩于显者无不如此然视尔独居于室之时亦当庶几乎不愧于屋漏然后可尔无曰此非明显之处而莫予见也当知神之妙无物不体其至于是有不可得而测者不显亦临犹惧有失况可厌射而不敬乎此言不但脩之于外又当戒谨恐惧乎其所不覩不闻也子思子曰君子不动而敬不言而信又曰夫防之显诚之不可揜如此夫此正心诚意之极功而武公及之则亦圣贤之徒矣
　　臣良胜曰武公愼独之功若此可谓诚意以正心矣至其箴儆于国曰自卿以下至于大夫师长士茍在朝者无谓我老耄而舎我必共恪于朝夕以交戒我在舆旅贲之歌位宁官师之典倚几训诵之谏居处御之箴临事瞽史之道宴居工师之颂史不失书蒙不失诵所谓交脩之道无不至矣本末兼该内外交养至老不倦无非自治诚切所以称睿圣武公不在斯乎孟僖子曰圣人有明德者若不当世其后必有达人武公之贤若此其康叔之遗教也夫
　　大学所谓诚其意者毋自欺也如恶恶臭如好好色此之谓自慊故君子必慎其独也
　　朱熹曰言欲自脩者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于已不可徒茍且以徇外而为人也然其实与不实盖有他人所不及知而已独知之者故必谨之于此以审其几焉
　　臣良胜曰天下之理实理而已圣贤之学实学而已故大学条目虽有人事而实际用功惟在诚意意既诚则是非善恶有如黒白诚则明也一决其几则去恶为善而正心脩身齐家治国平天下惟意所适而无不善矣故君子谓诚意为大学人之闗过此则人否则为人之名善恶之大辨也此孔子传授心法曽子独得其宗子思得之而有诚明之辨孟子得之而有天人之分其极只实理实学也老子生当孔子之时其说曰虚庄周宗之辨及孟子之时而万世之下言实学者必宗孔孟以其学皆实理也实则有有则无弊老庄之虚则无虚则妄妄则弊之源也故神仙方药则牝之门为天下根之弊也申韩刑名则将欲取之必固与之之弊也放达至于伶籍则礼为乱首之弊也谈至于王何则事物粗迹之弊也臣每比而观之一实一虚一有一无而善恶利害相悬若此是以大学诚意义理最难理防朱熹作大学中庸或问曰平生精力尽在此书而捐馆之际尚改诚意章未定则其致力尤难于此可知也已
　　孟子曰反身而诚乐莫大焉
　　朱熹曰言反诸身而所备之理皆如恶恶臭好好色之实然则其行之不待勉强而无不实矣其为乐孰大于是
　　臣良胜曰道而至于乐其道大备矣学而至于乐其学大成矣然而反之于身不过曰诚而已盖天地之所以为天地者诚也人之所以为人者诚也人之所以参天地而为三者诚也吾身而诚无一毫私意杂于其间则独行不愧于影独寝不愧于衾昼无愧向明夜无愧处晦矣无愧怍则吾之一身与天地相似发防而不可见充周而不可穷其为乐也所谓不知手之舞之足之蹈之者矣书曰作德心逸日休作伪心劳日拙人君而求所以为逸乐盍于此焉求之彼以宴安盘游声色为乐者祗见其劳而拙尔
　　周惇頥曰圣诚而已矣诚五常之本百行之源也朱熹曰圣人之所以圣不过全此实理而已所谓太极者也五常仁义礼智信吾之性也百行孝弟忠顺之属万物之象也实理全则五常不亏而百行脩矣
　　禹为人敏给克勤其德不违其仁可亲其言可信声为律身为度
　　臣良胜曰凡人敏给者多不好学故其勤者为难矣禹之敏而克勤故曰大禹圣人也犹惜寸阴所谓终日干干而夕惕若至诚而不息也是以其言可信而声为律其德不违其仁可亲而身为度诚为之本也
　　成王与其弟叔虞削桐叶为圭戏曰吾以此封若史佚请择日王曰与之戏尔佚曰天子无戏言言则史书之礼成之乐歌之遂封叔虞于尧之故墟曰唐侯
　　柳宗元辨曰古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封邪周公宜以时言于王不待其戏而贺以成之也不当封邪周公乃成其不中之戏以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶封妇寺亦将举而从之乎凡王者之德在行之何若设未得其当虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之词又不当束防之驰骤之使若牛马然急则败矣且家人父子尚不能以此自克况号为君臣者邪是直小丈夫鞅鞅者之为非周公所宜用故不可信或曰封唐叔史佚成之
　　臣良胜曰宗元之辨必非周公所为然今史所载皆史佚之言也君子曰有桐叶之戏则随事箴规人臣谏君当于其微人君至诚自治至于言无敢戏则几于大禹声之为律者于君德大有补也
　　宋太祖仁孝豁达质任自然不事矫饰宫中帘缘用青衣常服之澣濯至再
　　刘安世尝与马永卿言仁庙恭俭安世曰仁庙恭俭出于天性故四十二年如一日也易所谓有始有卒者常记得先生司马光言明皇即位之初焚锦绣珠玉于前殿为非永卿曰何以言之安世曰夫锦绣珠玉世之所有也己不好之则不用何至焚之焚之必于前殿是欲人知之此好名之弊也夫恭俭不出于天性而出于好名好名之心衰则其奢侈必甚必至之理也故当时识者见其焚珠玉知其必有末年之敝若仁庙则不然若非大臣问疾则无由见其黄絁被漆唾壶
　　臣良胜曰宋太祖仁宗不近名者自治之诚也明皇则伪而已岂惟明皇晋武帝焚雉头裘亦有末年奢侈之敝皆以不诚故也
　　荀况曰天地为大矣不诚则不能化万物圣人为知矣不诚则不能化万物
　　臣良胜曰诚者无妄之谓也易之无妄取象于天与雷之行天天下无不知者无不闻者是不容以伪也雷既动而天下之物勾萌甲拆则物物与之无妄是天以诚化万物也圣人取象于此以茂对时育万物则圣人之诚以化万物也况之论诚亦本乎此而程伯淳谓荀子原不识诚盖其以性为伪是不识性是以不识诚也以伪为性则必以诚为非性诚有不由于性者是皆非所谓诚也
　　司马光曰为国家者必先实而后文也安国家利百姓仁之实也保基绪传子孙孝之实也辨贵贱立纪纲和上下亲远近乐之实也清奸邪禁暴乱刑之实也察言行试政事求贤之实也量材能课功状审官之实也询安益访治乱纳谏之实也选勇果习战鬭治兵之实也实之不存虽文之盛美无益也
