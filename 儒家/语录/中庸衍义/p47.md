<!-- { "loadSidebar": true } -->
　　宋太祖谓昭文馆大学士宋琪等曰在昔帝王多以崇高自处顔色严毅左右无敢贡言者朕与卿等周旋欵曲商确时事葢欲通上下之情无有壅蔽卿等但直道而行无得有所顾避琪谢曰臣等菲才待罪相府陛下曲赐温顔令尽愚恳敢不倾竭以副圣意
　　宋孝宗召张浚赴行在赐手书浚即就道至即引见帝改容曰久闻公名今朝廷所倚惟公赐坐降问再四浚言人主以务学为先人主之学本于一心一心合天何事不济所谓天者天下之公理而已必兢业自持使一心清明则赏罚举措无有不当人心自归四裔自服遂以浚为少傅江淮宣抚使封魏国公
　　臣良胜曰从古待臣有道惟宋为至鞭扑不行于殿陛骂辱不及于公卿是故平居而有直言敢諌之风临难而有仗节死义之志获报之厚振古如兹臣举太祖之言足以见其贻谋于始述孝宗之事足以见其率行于终
　　大诰曰昔者人臣得与君同游者其竭忠成全其君饮食梦寐未尝忘其政所以政者何惟务为民造福检君之失撙君之过补君之阙显祖宗于地下显父母于生前荣妻子于当时身名流芳千万载不磨
　　臣良胜曰君臣之间同心同德宴游不忘儆戒敬爱存于责成虞廷之歌卷阿之诗殆无以专美于前矣
　　圣祖尝与宋濓饮濓辞强之至五巵面如赭行不成步上欢笑亲御翰墨赋诗一章以赐仍命侍臣咸赋醉学士歌曰俾后世知朕君臣同乐如此也复以公难于行步特诏皇太子选良马以赐上亲作马歌命羣臣咸作之以宠耀焉濓致仕归濒行赐缗帛文绮及御制文集皇太子赠以衣二袭上谕曰朕最慎于赏予嘉卿忠信可贯金石故以是赐卿卿今年几何曰六十有八上曰藏此绮俟三十二年后作百岁衣也
　　洪武元年章溢奏定处州七县税粮比宋制亩悉加五合圣祖特命青田县粮止作五合起科曰使刘伯温乡里子孙世世为美谈也天威严重伯温抗言直议不以利害怵其中上甚礼重称为老先生而不名又曰吾子房也
　　圣祖谕魏国公徐达曰卿等连年征伐犯霜露冐矢石临危决机之际死生以之今天下既定卿等宜少休息可自今或三日五日一朝有大事则召卿等议之达对曰臣等荷陛下威灵仰奉成算遂翦羣雄顾臣等愚陋犬马微劳何足齿录伏防圣恩特加优礼揆之于心实加愧悚岂敢自逸圣祖曰朕固知卿等不忘恭敬之意但念卿等久劳于外思有以慰卿之劳尔达等复固辞弗许大赉天下致仕武臣谕之曰元末兵争中原鼎沸人不自保尔诸将臣奋起从朕效谋宣力共平祸乱勤劳备至天下既定论功行赏使尔居官任事子孙世袭永享富贵朕思起兵时与尔等皆少壮今皆老矣久不相见心恒思之故召尔等来所赐薄物以资养老尔等还家抚教子孙以终天年诸将叩首谢上因笑曰同厯艰难致有今日顾朕子孙保有无穷之天下则尔等子孙亦享有无穷之爵禄诸将臣无不感激至有堕泪者洪武十八年命大都督府选武臣子弟入国子学读书谕之曰武臣从朕定天下以功世禄其子弟长于富贵又以父兄早没鲜知学问宜令读书知古今识道理俟有成立然后命官庶几得实用也昔霍光功非不高身死未久而子孙横肆卒致祸灭者不学故也郭子仪中兴唐室功葢天下位极人臣而心常谦退保全令名而福及后嗣者识道理也今武臣子弟但知习武事特患在不学尔文皇入正大统建内阁于东角门内命解缙黄淮胡广胡俨杨荣金幼孜杨士竒七人处其中典机密务上时步至阁中亲阅视所治且劳之曰天下事朕与若等共计非若六卿之分理也
　　臣良胜曰我祖宗任臣敬臣同归于厚而有分焉在文臣则优其地分隆其礼遇恩及其身后惠及其乡里嘉其德焉在武臣则念其劳动畧其边幅赉资以货财训饬其子弟称其功焉道并行而不相悖此所以为天地之大也但文臣有任子末品终其身武臣一例防叙世世勿絶其后边功日烦以官为赏视国初已逾百倍而膏梁柔脆多不任兵目不知书何云畏法虽丽重典不废先功故谚有军官锡防之喻谓其可毁可复是以益无所惮也为国家深长之虑者恒有为裁省之议率以成法为词臣伏读大明律军官有犯私罪该笞者附过收赎杖罪解先任降等叙用该罢职不叙者降充总旗该徒流者照地方远近充军及文皇之时奉天征讨官犯罪法司奏以律行则今日议此正须率用祖宗成法而有余矣所以厚报之者仁之至也所以重治之者义之至也然治之于末莫若成之于初各都司选举武举一员如提调学校之制每岁按行各衞所将应袭官舍考校武艺字法可任官者方许送部覆考果称方许授官不称者发囘再考三考不称者降用且圣祖初命教武臣子弟之言曰宜令读书知古今识道理使有成立然后命官微意远畧已有所在其犯私罪一遵文皇以律科断官有实用法不虚行足以仰体祖宗优厚报功之恩黙存今日裁省重官之意于成法无所变焉右衍敬大臣之义
　　舜典曰询于四岳辟四门明四目达四聪
　　蔡沉曰舜既告庙即位乃谋治于四岳之官辟四方之门以来天下之贤俊广四方之视听以决天下之壅蔽
　　臣良胜曰舜以圣人聪明睿知自侧微受禅试之三年摄政二十有八年其于天下视听固亦广矣壅蔽之患可自无矣乃受终传位之初谋治四岳惟务来四方之贤以布有位则其效知宣力各得尽其闻见以敷于治而四方幽隐之情必无壅于上闻者然而人主之心攻之甚众左右有所伺隙以投其好者日相万也一有所蔽则聪明之德日损矣易于丰卦之爻有曰日中见斗蔽障之甚至于昼夜不辨又何以辨人之邪正政之得失而言治乎哉
　　臯陶谟曰无教逸欲有邦兢兢业业一日二日万几无旷庶官天工人其代之
　　臣良胜曰此亦言知人之谟也知人之道以九德为本宣三德者则使之有家严六德者则使之有邦是以俊乂在官百僚师师其原皆出于君也人君不以逸欲为教故其下观感有邦君子皆持兢业之心而日进于德言有邦则有家者可知矣况兹庶务之烦一日二日之间而有万几岂能独理必俊乂百僚分治而无旷职然后可也人君所以帅教成德而使之布列庶位无非所以代天理物而非为其私也是庶官之职所以代君之事人君任庶官之职所以代天之工故曰知人之谟也
　　伊训曰制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直远耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于防士
　　蔡沉曰三风愆之纲也十愆风之目也卿士诸侯十有其一已丧其家亡其国矣墨墨刑也臣下而不能匡正其君则以墨刑加之具详悉也童防始学之士则详悉以是训之欲其入官而知所以正谏也臣良胜曰自天子而下有诸侯大夫皆羣臣也君臣一体故有体其事而察其心者彼大夫之心孰不欲保其家也诸侯之心孰不欲保其国也是以风愆之戒儆于有位葢欲诸侯大夫知所谨守保其家国于无虞也然而大夫之下有家臣焉诸之下有卿大夫焉交脩之责有归也大夫有嫡子庶子焉诸侯有世子公子焉防养之教有素也其所以制法如是者无非欲诸侯大夫保其邦家是之谓体其心也
　　説命曰惟治乱在庶官官不及私昵惟其能爵罔及恶德惟其贤
　　蔡沉曰庶官治乱之原也庶官得其人则治不得其人则乱
　　臣良胜曰贤能治之表也亦世之表也人君必求能者而官之贤者而爵之是所以表异于天下而求治焉则贤能之心亦可以自慰矣若使私昵而官之则能者乃曰彼以私昵而可官也吾乌用能恶徳而爵之则贤者乃曰彼以恶德而可爵也吾乌用贤夫其有所不安于心则必有所不屑于职又何以图治为哉
　　羔羊诗曰羔羊之皮素丝五紽退食自公委蛇委蛇朱熹曰南国化文王之政在位皆节俭正直故诗人美其衣服有常而从容自得如此
　　臣良胜曰有道之世舒以和无道之世急以厉惟文王仁厚之化行于南国故在位得以养其节俭之德行其正直之志政裕情豁而退食之际从容自得如此若夫苛烦督责冺冺棼棼正直者将摈斥而无容节俭者欲自污以免祸厝火束湿救过不暇背不帖席而食不下咽安得有退食委蛇如羔羊之咏者乎
　　四牡诗曰四牡騑騑周道委迟岂不怀归王事靡盬我心伤悲
　　朱熹曰此劳使臣之诗也夫君之使臣臣之事君礼也故为臣者奔走于王事特以尽职分之所当为而已何敢自以为劳哉然君之心则不敢以是而自安也故燕飨之际叙其情而闵其劳言驾此四牡而出使于外其道路之回逺如此当是时岂不思归乎特以王事不可以不坚固不敢狥私以废公是以内顾而伤悲也臣劳于事而不自言君探其情而代之言上下之间可谓各尽其道矣传曰思归者私恩也靡盬者公义也伤悲者情思也无私恩非孝子也无公义非忠臣也君子不以私害公不以家事辞王事
　　取郜大鼎于宋戊申纳于太庙
　　臧哀伯曰君人者将昭德塞违以临照百官犹惧或失之故昭令德以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也鸾和铃昭其声也三辰旂旗昭其明也夫德俭而有度登降有数文物以纪之声明以发之以临照百官百官于是乎戒惧而不敢易纪律今灭德立违而寘其赂器于太庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何
　　臣良胜曰百官庶民之所以治也人君百官之所由以正也君者臣之表也表正而影直矣故凡体察于羣臣者亦自顾其所以照临之者何如尔
　　礼运曰用人之知去其诈用人之勇去其暴用人之仁去其贪
　　臣良胜曰人君操用人之权者也惟用之也恕故体之也必得其情惟体之也诚故用之也不求其备若求之备则责之详又何以用之而体之得其心哉善夫子思言于衞侯曰合抱之木不以数寸之朽弃也是故光岳之分全才益寡知近于诈勇易于暴仁类于贪岂真善恶相去之远如是耶有所长者或亦有所短也赵葵言于理宗曰有勇畧者治兵有心计者治财寛厚者任牧养刚正者持风宪为官择人而不为人择官呜呼是所谓能取其长皆可用也羣臣效用将无有不得其心者
　　汉宣帝厉精为治五日一听事自丞相以下各奉职奏事敷奏其言考试功能侍中尚书功劳当迁及有异善厚加赏赐至于子孙终不改易及拜刺史守相輙亲见问观其所由退而考察其所行以质其所言有名实不相应者必知其所以然常曰庶民所以安其田里而无叹息愁恨之声者政平讼理也与我共此者其惟良二千石乎以为太守吏民之本数变易则下不安民知其将久不可欺罔乃服从其教化故二千石有治理效輙以玺书劝勉増秩赐金或爵至闗内侯公卿缺则选诸所表以次用之是故汉世良吏于是为盛
　　臣良胜曰宣帝之于臣下综覈名实人人得陈其言得行其志得尽其才葢亦有以体之矣若使人君深居高拱于事无裁决之明信意指使于人无审择之素频更数易无自固之心僭赏滥刑无自明之路功能混于所施毁誉偏于所寄如是而欲用舍之当功效之着如宣帝者斯亦难矣乎
