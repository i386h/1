<!-- { "loadSidebar": true } -->
　　臣良胜曰我祖宗肇建亲藩教爱一体防制宏密度越千古者矣既无汉室尊土之强亦无烦于分邑之策王止亲子无及他亲其后递封有郡王有将军中尉之别制禄因之视唐髙祖时从弟侄始成童者悉封郡王宋太祖时宗室襁褓即裂土而爵之者为有制矣议者谓左官之制近方有同于汉玉牒之学后期有举于宋制禄之地初省一国今宗茂以繁如山西河南陜西湖广江西诸处国初赋止万石今至度支百万石而未已地不改辟民亦渐寡负经世之责者必思裒多益寡达变通之权以建万世之策愚臣疎陋何敢僭陈谨述近闻用备采择尝闻一子受禄仁及其宗一家积余周于里党今贵为天子而天下禄粮至积欠数百万石皇子皇孙而衣食不继婚婣失时呌号于官府奔诉于京师虽彼自失贵贵之体要亦有负亲亲之仁如求目前近计户部难于处分欲赋于民而地废民逃已不堪命欲给于官而官库虚耗不足常供臣尝闻太仓节年附余银两久未查盘皆非常额之赋近年没入刘瑾江彬钱宁等钱亦为官用之賍皇上富有四海出此羡余以亲九族当不惜也或曰是非可继之策臣又曰国初分封定赋惟欲均平今初封宗室地方原禄万石者今至有百万石而未已若营造婚婣之费物产庄田之求斋郎民校之役又不知几十百倍于初其他未有分封之地赋役如常以此较彼轻重悬殊若除两京及边境尚须他省接济外其余未有分封省分随原额粮数多寡量派禄粮毎年同折银征解户部酌量原派少数去处赍赴各布政司分给是亦均平足赋之一画也至于各处抽分钞闗钱物所收倍于所解贤者耻于羡余自进而不肖者辄以贪黩自卑防交通侵渔无筭正烦经理少济度支仍乞戒谕宗亲无得交通赌博兊放禄粮已徃债负并照近年漕运私债之利免追其奸豪积年放债兊粮规取厚利者特立条例从众科断已徃宥之庶几可防既徃可济方来而亲亲仁民之政称物平施之道皆于是乎在若谓处补之无方而善后之无策及至有求有犯而徒挫辱之无礼惩治之无法则亦付之无可奈何而已是则非愚臣所知也尝闻宣庙时杨士竒杨荣修玉牒成上览之曰古人重世族谱盖欲正伦理笃恩义我国家宗枝之盛皆祖宗积德所致今于族有亲疎然泝所自实本于一人朕何敢忽士竒等对曰周自后稷以来世积忠厚是以子孙众多维持王业所歴年世最逺国家世德隆厚故本枝繁衍陛下又逺宗帝尧明峻德以亲九族将来盛福当过周家臣谓宣庙之言深有得于祖宗之心陛下之言必有契于宣庙之言在廷之臣有如士竒者不知宜何如为策也臣复何言哉
　　崧髙诗曰申伯番番既入于谢徒御啴啴周邦咸喜戎有良翰不显申伯王之元舅文武是宪
　　朱熹曰申伯既入于谢国人皆以为喜而相谓曰汝今有良翰矣元长宪法也言文武之士皆以申伯为法也
　　臣良胜曰宣王于异姓之亲可谓厚矣命召公定其宅彻其土选其私人重以车马介圭之锡出郊之饯极其礼遇将为异数之恩宣王非以元舅故而私之也吉甫颂之则曰崧岳降神而生又曰四方于宣曰南国是式曰文武是宪其功德在人固宜优厚之者但既封之后亲宠日隆幽王复娶其女为后以黜生怨至率犬戎杀之遂有东迁之祸周亦以衰臣观始封之后隆盛如此固宜其有尾大不掉之患也君子谓秦之始封于雍已知其有朝同列之风申之始邑于谢已知其弱周室之渐矣
　　之水诗曰之水不流束薪彼其之子不与我戌申懐哉懐哉曷月予还归哉
　　朱熹曰申侯与犬戎攻宗周而弑幽王则申侯者王法必诛不赦之贼而平王与其臣庶不共戴天之讐也今平王知有母而不知有父知其立己之有德而不知其弑父为可怨至使复仇讨贼之师反为报施酬恩之举则其忘亲逆理得罪于天已甚矣
　　汉文帝窦后兄长君弟广国字少君闻后立上书自陈后言帝召见问之具言其故是窦后持之而泣厚赐之家于长安绛侯灌将军等曰吾属不死命乃且悬此二人所出微不可不为择师傅又复放吕氏大事也于是乃选长者之有节行者与居长君少君由此为退让君子不敢以富贵骄人
　　臣良胜曰少成若天性习惯如自然文帝以绛灌之言而择人以教外戚遂成谦让之德至薄昭有罪虽母后之弟必寘于法此谓恩威并用待外戚之至要也文帝于此盖惩于吕氏之祸者深矣
　　汉章帝时皇后兄窦宪以贱直夺沁水公主园田事觉帝大怒切责宪深思前过夺主田园时何异于赵高指鹿为马久念使人惊怖国家弃宪如孤雏腐鼠尔宪大震惧皇后为毁服谢良久乃解使以田还主
　　臣良胜曰章帝于窦宪己洞烛其奸横之情矣既失教于初若能如文帝不贷以法于宪非薄而窦氏之宗保全为厚尤多且不惩于王氏之祸而复使之与政郑以为言竟中以漏泄机事罢之欲释罪专封则邀功万里父子兄弟至为卿校悍卒刺客布满都城卒以诛夷是章帝贷窦宪一人之罪乃所以酿窦氏一宗之祸也岂曰爱之云哉虽然纵使章帝制之于终已不若文帝教之于始为得也
　　光武时隂识以征伐军功増封叩头曰天下初定将帅有功者众臣托属掖庭仍加爵邑不可以示天下帝甚善之及显宗立为皇太子以识守执金吾辅导东宫帝巡郡国留镇京师委以禁兵虽极言正议及与宾客语未尝及国事
　　臣良胜曰崔骃尝言外戚所以获讥于时垂愆于后盖在满而太溢位有余而仁不足也汉兴以后迄于哀平外家二十保族全身四人而已真德秀又谓田蚡骄横仅而获免丁氏之祸见于身后其获全者二家而已戚里之难全亦至于此则隂识之自全者宜如是也
　　宋太宗朝李继隆特被亲信每征行必委以机要真宗以元舅之亲恩礼甚笃然能谦谨保身明德皇后寝疾欲面见之上促其徃继隆但于万安门外拜笺终不入又尝命诸王诣第不设汤茗苐假从行茶炉烹饮焉臣良胜曰宋朝家法最正外戚不预政事其一也又若继隆周慎若此此宋之后族保全盛节与国咸休宜也尝考汉之戚属以权宠败者十有六家而吕氏王氏为盛后汉则梁窦氏晋杨贾氏唐武韦氏犹吕王也其罪之及一人之祸未足深悼盖有数十年之爱不偿一日之惨甲第厚赀无赦同坎之悲岂不哀哉人君而知此必思所以保全于其始戚属而知此必思所以自全于其终
　　汉元帝寝疾太子希得进见驸马都尉史丹视疾上间独寝时直入卧内顿首伏青蒲上涕泣言曰皇太子以嫡长立积十余年名号系于天下百姓莫不归心臣子见定陶王雅素爱幸今者道路流言以为太子有动摇之议审若此公卿以下必有死争不奉诏臣愿先赐死以示羣臣天子素仁不忍见丹涕泣言又切至上意大感喟然太息吾日困劣而太子两王幼少意中恋恋亦何不念乎然无此议且皇后谨慎先帝又好太子吾岂可违指驸马都尉安所受此语丹即却顿首曰愚臣妄闻罪当死
　　卫尉马廖虑美业难终上疏劝成德政曰夫改政易风必有其本传曰吴王好劒客百姓多创瘢楚王好细腰宫中多饿死长安语曰城中好高髻四方髙一尺城中好广眉四方且半额城中好大袖四方全匹帛斯言如戏有切事实
　　臣良胜曰内戚之善谏有若史丹外戚之陈言有若马廖盖不徒保族宜家盖亦有益于人国也贤可少乎但丹以父任为中庶子廖亦将军援之后也然则连姻肺腑必择文武世德世泽之厚者其教之也有数其制之也无难又所以为亲亲之先事也乎
　　国朝李文忠父贞尚曹国长公主以舍人领军策应器量沈闳人莫测其际临阻遇敌胆气益壮故敌无不胜及释兵居家恂恂若儒士尝师金华范祖干胡翰讲明性理之学出为诗辞皆壮伟可观至音乐华美事泊如也
　　臣彭韶赞曰勲戚之胄一世人豪淹贯群籍曾是六韬甲囊尽赤家有战袍宋元故都兼举并包宣威万里实为尔劳庸建上公以国于曹追王庙食后裔宠褒
　　臣良胜曰昔唐太宗以长孙无忌为司空因辞曰臣沗预外戚恐天下谓陛下为私太宗曰吾为官择人惟才是与茍或不才虽亲不用今日之举非私亲也夫无忌本太宗布衣交凡举大事决策为多是固不以亲为嫌也文忠于开创之际战功茂着年方四十即解兵务祖宗之为后世虑也深矣太宗无忌虽不为失而武三思韦月将杨国忠之辄干大政未必不以无忌为故实也大扺守天下与取天下其道异也取之也以权守之也以正取之为英雄畧守之为子孙计其运用固有难以齐者降及英庙时乃有以戚里典营务者大学士李贤言于上曰祖宗以来外戚不与政今若此不审太后知乎曰太后正不乐此初为闗防之説至今独悔贤奏曰此见太后之德但后不可为例呜呼祖宗之立法后世之守法斯尽之矣臣故録之以备考焉
　　右衍亲亲之义








　　中庸衍义卷十
<子部,儒家类,中庸衍义>
　　钦定四库全书
　　中庸衍义卷十一　　　　明　夏良胜　撰九经之义【敬大臣　体羣臣　子庶民】
　　干九五飞龙在天利见大人
　　朱熹曰刚健中正以居尊位如以圣人之德居圣人之位故其象如此
　　臣良胜曰干之道易知也然非日月星辰之丽乎天茫然而已天之用于是乎息也坤之道简能也然非山川草木之丽乎地隤然而已地之用于是乎息也君之尊犹天地也非大臣左右则百司庶府将亦不得其职而庶事隳矣故以九五圣德而居尊位犹必利见九二之大人利于见之故亦利于用之欲有以用之必有以敬之或曰有圣君矣无九二中正之大臣足以当其敬者则如之何曰云从龙风从虎水流湿火就燥圣人作而万物覩有尧舜禹汤文武之为君必有臯陶伊傅周召之为臣天地理数阳一阴二则君一臣二有自然者有臣而无君者葢有之矣有君而无臣者未之闻也不然则用非其臣与无臣等尔
　　頥上九由頥厉吉利涉大川
　　程頥曰上九以阳刚之德居师傅之任六五之君柔顺而从于己赖己之养是当天下之任天下由之而养也以人臣而当是任必常怀危厉则吉也如伊尹周公何尝不忧勤兢畏故得终吉夫以君之才不足而倚赖于己身当天下大任宜竭其才力济天下之艰危成天下之治安故曰利涉大川得君如此之专受任如此之重茍不济天下艰危何足称委遇而谓之贤乎
　　师九二在师中吉王三锡命象曰在师中吉承天宠也王三锡命怀万邦也
　　臣良胜曰文武并用长久之道也大臣之任不特宰相之职将之责固匪轻也由爻词观之可以得任将者之心也以象词观之可以得为将者之心也以六五柔中之主而任九二刚中之将在阃外有专制之权在居中有异数之宠将得行其志而成其功是以为吉然而为将者不敢自矜其能故师中之吉承天宠也则无恃功骄恣之过矣王三锡命怀万邦也则有平定安戢之道矣夫必有是君而后能任其将有是将而后能用其师将者师之命也众之死生君之安危国之存亾系焉故足以当大臣之位者如此然而戡乱以武致治以文承平之世率尚文士至鄙武夫于不齿故若宋真宗于澶渊之役渡浮桥及半高琼执御辔曰此处好唤宰相吟两首诗则其平日忿憾可知琼犹稍知大义能成寇凖之谋者言犹若是则在骄悍之夫又何如持衡之势人主有以审度之焉
　　君奭曰我闻在昔成汤既受命时则有若伊尹格于皇天在太甲时则有若保衡在大戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘
