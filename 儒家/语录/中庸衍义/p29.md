<!-- { "loadSidebar": true } -->
　　赵弼曰明德斯言诚万世母后之鉴也方之吕氏封王诸吕孝元王后封诸弟为侯岂不大有悬絶乎良由伏波将军忠义之德垂式于后观其戒兄子严敦之书足以知其义方家教之善也明德为贵人时德冠后宫暨母仪天下愈崇俭素兄廖尝虑美业难终上书劝成德政借喻之言足以匡扶治教忠贤萃于一门两汉外戚无一可拟者猗与休哉
　　和熹皇后和帝后也尝有疾特令后母兄弟入侍医药不限日数后言于帝曰宫禁至重而使外人久在内省上令陛下有幸私之讥下使贱妾获不知足之谤上下交损诚不愿也帝曰人皆以数入为荣乃反以为忧深自抑损诚难及也
　　赵弼曰太后邓禹之孙邓训之女性孝友好读书昼脩妇业暮读经史家人号曰诸生和帝纳为贵人后正位中宫郡国贡献悉令禁絶岁时但供纸笔而已和帝每欲封邓氏后輙哀言逊让故兄隲终和帝世不过虎贲中郎将和帝崩孝殇始生百余日即位太后临朝孝章子孙岂无年长聪慧者乃立饮乳之儿其意固有在也孝殇未逾年而崩太后迎立清河王庆之子祐是为安帝既立不明太后犹临朝称制不免有贪权固位之心乃为贤明之累也
　　臣良胜曰古有植遗腹朝委裘者殇帝为和帝子虽生一日犹当立也赵弼谓后意有所在则望之深矣舍殇帝而他立是召乱也晋襄公卒赵孟谋欲立长君襄夫人日抱太子哭于朝曰舍嫡嗣而外求君将焉置此此则后宜免矣但汉书云和帝皇子十数后生者輙隐秘养于民间羣臣无知者长子胜又以痼疾废此则和帝之过而后不得谓不预知也抱殇帝以临朝亦周公负成王意也安帝立时年已十三若大臣辅之自可立政朱熹脩纲目特书太后犹临朝以讥之得其情矣及后杜根上书请还政盛以缣囊扑杀于殿庭即此一短已掩其终身之长靡不有初鲜克有终慎之哉
　　唐长孙皇后兄无忌于太宗本布衣交以佐命功出入卧内帝将引以辅政后固谓不可乗间曰妾托体紫宫尊贵已极不愿私亲更据权于朝汉之吕霍可以为鉴又密谕无忌牢让不获已帝乃听后喜见顔色后喜图传视古善恶以自鉴帝与言及天下事辞曰牝鸡之晨家之索也帝固要之迄不对帝尝罢朝怒曰防须杀此田舍翁后问为谁上曰魏徴每廷辱我后退具朝服立于庭上惊问其故后曰妾闻主明臣直今魏徴直由陛下之明故也妾敢不贺帝悦既崩太宗悲恸谓近臣曰朕非不知天命而为无益之悲但入宫不复闻规諌之言失一良佐故不能忘怀尔
　　臣良胜曰后之不预政不私其兄右贤规諌信足为法承干其所生也武德九年既立为太子至贞观七年承干以亏礼法闻于志宁孔頴达数直諌赐之金一斤绢五百疋是必后有以赞助之也阅二年而后崩则承干之过日稔而魏王夺嫡之谋益深至十七年而承干废使后尚存则承干之过其少损矣太宗废长立少之心其遂已矣魏王泰亦且有所惩创不敢萌觊觎之志矣观承干对太宗之言曰臣为太子夫复何求但为泰所图时与朝臣谋自安之术若此言岂真大愚者太宗闻晋王言泰并欲图已遂悔立泰之言而谓无忌等曰我三子一弟所为如是我心诚无聊赖自投于牀又抽佩刀欲自刺葢其愧悔之心有不能自达者使当时有长孙后在宁有是耶噫后之贤上有系于天道下有系于子道其不轻而重也明矣
　　唐穆宗疾大渐命太子监国宦官请郭太后临朝称制太后曰昔武氏称制几覆社稷我家世守忠义非武氏之比也太子虽少但得贤宰相辅之尔等勿预朝政何患国家不安自古岂有女子为天下主而能致唐虞之理乎取制书手裂之太后兄太常卿钊闻有是议密笺曰若果狥其请臣请先率诸子纳官爵归田里太后泣曰祖考之庆终于吾兄
　　臣良胜曰汉之后德以马氏为最唐之后德以郭后为最时有马廖郭钊相成其美尤所难也葢马援素有义方之教戒严敦之书大近道理郭子仪再造唐室卒全令名其子尚主奉天之变不受伪官而直趋衞跸皆其家教之素然也近丹之赤近墨之黒所习亦有然者岂必曰鹭白乌而出于性哉
　　宋慈圣皇后仁宗后武穆惠王曹彬之孙也庆厯八年闰正月望夕后三日衞卒作乱夜越屋叩寝殿后方侍遽起帝欲出后闭阁拥持趣呼都知王守忠使引兵入贼伤害宫嫔声彻帝所内宦以乳妪殴小女子绐奏后叱之曰贼在近杀人敢妄言耶后度贼必纵火阴遣人挈水踵其后果举炬焚帘水随灭之是夕所遣宦侍后皆剪髪谕之曰明日行赏用是为验故争尽死力贼即擒灭阁内妾与卒乱当诛祈哀幸姬姬言之帝贷其死后具衣冠见请论如法曰不如是无以肃清禁掖帝命坐后不可立请移数刻卒诛之故事外家男子无得入谒神宗以后春秋髙数请召弟佾入见久之乃许少顷后谓佾曰此非尔所当得留趣遣出焉神宗尝有意燕蓟与大臣议定而白其事太后曰事体至大吉凶悔吝生乎动得之不过南面受贺而已万一不谐生灵所系未易以言茍可取之太祖太宗收复久矣何待今日帝曰敢不受教宣仁皇太后英宗后也不豫吕大防范纯仁等问疾太后曰试言九年间曾施恩髙氏否只为至公一男一女死皆不得见言讫泣下又曰先帝追悔往事至于泣下此事官家宜深知又曰正欲对官家説破老身没后必多有调戏官家者宜勿听之公等亦宜早退令官家别用一番人乃呼左右问曾赐出社饭否因曰公各去吃社饭一匙明年社饭时思量老身也史臣曰太皇召用故老名臣罢废新法苛政举边砦之地以赐西夏于是宇内复安辽主戒其臣下令勿生事于疆塲曰南朝尽行仁宗之政矣有臣请循天圣故事帝后皆御殿又请册宝于文德殿太皇曰母后当阳非国家美事况天子正衙岂所当御崇政足矣临朝九年朝廷清明夷夏绥定力行故事抑絶外家私恩人以为女中尧舜
　　国朝孝慈髙皇后从圣祖在军时岁大歉常自忍饥怀糗饵脯脩供给未尝乏絶造次颠沛恪遵妇道每有防记书札輙命善藏之仓卒取视后即于囊中出而进之未尝脱误
　　圣祖尝焚香祝天愿天命早有所付毋苦天下生民后曰方今豪杰并争虽未知天命所归以妾观之惟以不杀人为本颠者扶之危者救之收集人心人心所归即天命所在彼纵杀掠以失人心天命之所恶其身亦难保也圣祖曰尔言深合我意明日冐归语曰昨闻尔言往来方寸间不能忘有一卒违令忽与妇人俱诘之不能隐吐实云掠得之我告之曰今日用兵所以禁乱若寡人之妻孤人之子适以生乱不即舍之吾必戮尔此卒感悟遂即舍之由尔言也后曰用心如此何忧人心之不归乎
　　圣祖帅师渡江后亦率诸将士妻妾继至太平及居建康时吴汉接境战无虚日亲率妾媵完缉衣鞵助给将士夜分不寐时时左右规画动合事机
　　圣祖即帝位册立为皇后因谓侍臣曰昔汉光武劳冯异仓卒芜蒌亭豆粥滹沱河麦饭厚意久不报君臣之间始终保全朕念皇后起布衣同甘苦尝从朕在军仓卒自忍饥饿怀糗饵食朕比之豆粥麦饭过之尤甚昔唐太宗长孙皇后当隠太子搆隙之际内能尽孝谨承诸妃消释嫌猜朕为郭氏所疑径情不恤将士有所献后先献郭氏慰悦其意及欲危朕輙为弥缝卒免于患又难于长孙皇后者朕或服御诸怒小过輙谓朕曰忘昔日之贫贱邪朕复为之惕然家之良妻犹国之良相岂忍忘之罢朝因以语后后曰妾闻夫妇相保易君臣相保难妾安敢比长孙皇后贤但愿陛下以尧舜为法尔
　　后自少贞静端一孝敬慈惠聪明出人意表尤好诗书恒以不逮事舅姑为恨见圣祖追慕悲伤亦为之流涕晨夕祎翟从拜谒奉先殿每当祭躬治膳脩务尽诚敬后一日闻得元府库输其宝货至京师问圣祖曰得元府库何物曰宝货尔后曰元氏有此宝何以不能保而失之葢货财非可宝帝王自有宝也圣祖曰皇后之意朕知之矣但谓以得贤为宝尔后即拜谢曰诚如圣言妾每见人家产业厚则骄至时命至则逸生家国不同其理无二人之常情所当深戒妾与陛下同处穷约今富贵至此恒恐骄纵生于奢侈危亡起于忽防故世传技巧为丧国斧斤珠玉为荡心酖毒诚哉是言但得贤才朝夕启沃共保天下即大宝也显名万世即大宝也而岂在于物乎圣祖曰善
　　尝侍坐乾清宫语及穷约时事圣祖曰吾与尔防涉艰难备尝辛苦今日化家为国无心所得上感天地之德祖宗之恩然亦尔内助之功也后曰陛下一念救民之心格于皇天天命眷之祖宗祐之妾何力之有但愿陛下不忘穷约之时而警戒于治安之日妾亦不忘相从于患难而谨饬于朝夕天地祖宗非惟庇佑于今日将为子孙无穷之福
　　后自正位中宫益自勤励尝讲求古训谕告六宫孜孜不倦一日集女史清江范孺人等问曰自汉唐以来何后最贤家法何代最正对曰惟赵宋诸后多贤家法最正后于是命女史録其家法贤行每令诵而听之曰不徒为吾今日法子孙帝王后妃皆当省览此可为万世法也尝闻元世祖后煮故弓事亦命取练之织为衾裯以惠孤老每制衣裳余帛缉为中褥织工治丝有荒纇弃遗者亦俾缉而织以赐诸王妃公主谓曰生长富贵当知蚕桑之不易此虽荒纇弃遗民间犹为难得故织以示尔不可不知也
　　又尝语诸王妃公主曰无功受福造化所恶吾与若属被锦绣美饮食终日无所为当勤女工以报造化太子诸王虽爱之甚笃勉令务学谆切恳至尝曰尔父尊临万国身致太平亦由学以聚之尔小子当思继继绳绳以不辱所生又曰吾闻女史言邓禹为将不妄杀人故其女为后吾家世忠厚至吾父虽无禹之功然平生急于义今日为后非偶然也尔軰异日有人民社稷之寄尤必积累忠厚乃可长世切不可自恃而不务德谓事有偶然也诸王或以服用相尚者后曰唐尧虞舜茅茨土阶夏禹文王恶衣卑服尔父俭约尤恶奢丽日夜忧勤以治天下尔軰无功锦衣玉食犹欲以服御相加何志气不同如是乎惟当亲师取友讲论圣贤之学开明心志自无此气习也
　　尝令女史诵小学书注意听之既而奏曰小学书言易晓事易行于人道无所不备真圣人之教法盍表章之圣祖曰然吾已令亲王驸马太学生咸讲读之矣尝遇水旱岁凶进食必间设麦饭野蔬圣祖因告以赈卹之事曰妾闻水旱无时赈卹之有方不如蓄积之先备卒不幸有九年之水七年之旱将何法以赈之圣祖深以为然又言施恩欲溥徧然亦有等差众庶日给固有艰难百官家在京者其乡里远近不同家贫富亦异而俸入有限虑或不给艰难必甚遇暑祁寒輙形于嗟叹圣祖感其意每遣存问周给之近臣及奏事官朝罢防食廷中后命中官取其饮食亲尝之滋味淡薄奏圣祖曰朝廷用天禄以养天下之贤故自奉欲其薄养贤欲其厚今之典大烹者不能辑其下人惟奉上者甘防羣臣饮食皆不得其味岂养贤之道乎圣祖曰饮食之事朕不经心将谓羣臣皆得甘防岂意所司自分厚薄想羣臣欲言又难于启齿事虽甚防所系亦大皇后今日不言朕岂知其如此亟召光禄卿徐兴祖等切责之
　　圣祖尝临太学祀先师孔子还后问曰太学生几何荅曰数千又问悉有家乎曰亦多有之后曰善理天下者以贤才为本今人才众多深足为喜但生员廪食于太学而妻子无所仰给宁无所累于心乎圣祖即命月赐粮给其家以为常
