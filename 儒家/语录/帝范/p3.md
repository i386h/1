<!-- { "loadSidebar": true } -->
　　秦之季也，[季犹末也。]弃淳于之策，[《秦纪》始皇三十四年，置酒咸阳宫，博士仆射周青臣等颂称始皇威德。齐人淳于越进谏曰：“臣闻之，殷周之王千余岁，封子弟功臣，自为支辅。今陛下有海内而子弟为匹夫，卒有田常六卿之臣，无辅弼，何以救哉！事不师古而能长久者，非所闻也。今青臣等又面谀以重陛下过，非忠臣也。”始皇下其议丞相，丞相谬其说，绌其辞。]纳李斯之谋。[丞相李斯破议淳于策曰：“周文、武所封子弟同姓甚众，然后属疏远，相攻击如仇讐。诸侯更相诛伐，周天子弗能禁”。始皇竟从其议。○按：李斯议，乃驳丞相绾等，非为淳于越言。破字亦疑误。]不亲其亲，独智其智，[《中庸》曰：“愚而好自用，贱而好自专。生乎今之世，反古之道。如此者，灾及其身者也。”又《列子》曰：“治国之难，在于知贤，而不在自贤。”《书》曰：“自用则小。”是也。]颠覆莫恃，二世而亡。[始皇至胡亥才二世耳。颠，颓也。覆，败也。此谓秦之所以亡者，为分置郡县也。覆，方福切。]斯岂非枝叶不疏，则根柢难拔，[《晋纪总论》曰：基广则难倾，根深则难拔。夫根本巩固，枝叶荣茂。不疏者，荣茂也。既枝叶荣茂，是根本巩固矣。既根本巩固，则未易提拔也。柢，都礼切，本也。]股肱既殒，则心腹无依者哉！[《书》曰：“元首明哉，股肱良哉，庶事康哉；元首丛脞哉，股肱惰哉，万事堕哉。”君者，元体也。臣者，股肱也。君之有臣，譬人之一身有手臂也。凡欲有为，必资手臂以运用。
　　手臂既伤，虽心腹欲有为，无所依藉也。何能运用哉？故曰：股肱既损，则心腹无依。殒，伤也。堕，许规反。]
　　汉初定关中，[谓汉高帝。]诫亡秦之失策，[秦以孤立而亡，故云失策。]广封懿亲，[高祖初定天下，因秦之失，大封懿亲。以帝从父兄刘贾封为荆王，以从祖兄弟刘泽封为燕王，兄刘仲为代王，同父少弟刘交为楚王。凡同姓为王者，九国。]过于古制。[周封爵五等：公、侯、伯、子、男。公，地方五百里；其次侯，四百里；其次伯，三百里；其次子，二百里；其次男，百里。其分封之古制也。]大则专都偶国，小则跨郡连州。[《汉纪》自雁门、太原以东，至辽阳为燕、代国；常山以南、太行左转，度河、济、阿、甄以东，薄海为齐、赵国；自陈以西，南至九疑，东带、江淮、榖、泗，薄会稽为梁、楚、吴、淮南、长沙国，皆外接於胡越。内地北距山以东尽诸侯地。大者或五六郡，连城数十，置百官宫观，僭于天子。汉独有三河、东郡、颍川、南阳，自江陵以西至蜀，北自云中至陇西，与内史凡十五郡而已。《左传》曰：“嬖子配适大都偶国，乱之本也。”又《坊记》曰：“故制：国不过千乘，都城不过百雉，家富不过百乘。以此坊民，诸侯犹有畔者。”况以如此过制，宁有不乱乎？适，音嫡。○按：注“汉纪”当作《史记》。]末大则危，尾大难掉。[《左传》曰：“末大必折，尾大不掉。”此谓诸侯地广而强，帝室弱而见侵，如末大根小必折，尾大身小难掉。且尾在于身者也，欲掉之尚犹不从其心，况诸侯强盛且非己体之尾，何掉哉？谓难以禁止也。掉，徒吊切。]六王怀叛逆之志，[六王谓楚王戊、赵王遂、胶西王卬、济南王辟光、淄川王贤、胶东王雄渠。约从共谋反。]七国受鈇钺之诛。[七国谓吴、楚、赵、济南、淄川、胶东、胶西也。]此皆地广兵强，积势之所致也。[高祖封以齐七十二城，楚四十城，吴三十城，余各有等差。是地广也。]
　　魏武创业，[魏武，曹操也。操本谯人。献帝时封魏王。其子丕受汉禅，是为文帝。创，初也。]暗于远图。[魏武只知汉过，不知秦失。
　　汉封虽过，至四百年始失天下。殊不知秦二世而亡。故云暗于远图也。]子弟无封户之人，宗室无立锥之地。
　　[《庄子》曰：“尧舜有天下，子孙无置锥之地。”魏时子弟宗室但封之一位，不与其土，拥虚名而已。]外无维城以自固，内无盘石以为基。[在外无藩维之城，以为固保；内无大盘之石，以为基址。盘者，大也。又，柱下之石也。谓柱下既无磐石以为基址，承载栋梁则必易为颓陷。屋有磐石，犹有懿亲贤臣也。屋有磐石则固，君有贤臣则安。故荀子曰：“国安于磐石。”又《汉书》宋昌曰：“高帝王子弟，犬牙相制，所谓磐石之宗也。”言万国相连，以固王室，如大石之不可转动也。按：盘、磐通。]遂乃大器保于他人，社稷亡於异姓。[《老子》曰：“国之利器，不可示人。”大器，谓君之权位。言魏不自保其权位，太阿倒持，削弱滋甚，竟以天下付于他人，终于异姓夺之耳。异姓，谓司马氏。魏禅位与司马氏，是为晋。]语曰：[古人之语也。]“流尽其源竭，条落则根枯。”此之谓也。[《六代论》曰：夫泉竭则流涸，根朽则叶枯，枝繁者荫根，条落者本枯。夫水无活源则其流易尽，故孟子曰：“七八月之间雨集，沟浍皆盈；其涸也，可立而待。”流尽、源竭，谓水无本也。○按：《文选》“本枯”作“本孤”。]
　　夫封之太强，则为噬脐之患；[《左传》庄六年，楚文王伐申，过邓。祁侯曰：“吾甥也。”止而享之。骓甥、聃甥、养甥请杀楚子。
　　邓侯弗许。三甥曰：“亡邓国者，必此人也。若不早图，后君噬脐，其及图之乎？图之，此为时矣。”邓侯曰：“人将不食无余。”对曰：“若不从三臣，抑社稷实不血食，而君焉取余？”弗从。还年，楚子伐邓，灭之。噬脐，言若自噬腹脐，喻不可及也。]致之太弱，则无固本之基。[弱则不能胶固根基。]由此而言，莫若众建宗亲而少力。[贾谊说文帝曰：诸侯强盛，长乱起奸。夫欲天下之治安，莫若众建诸侯而少其力。令海内之势若身之使臂，臂之使指，则下无背叛之心，上无诛伐之事。]使轻重相镇，[轻重谓大小之国也。]忧乐是同。[《六代论》曰：“共其乐者，人必忧其忧；同其安者，人必拯其危。”]则上无猜忌之心，下无侵冤之虑。此封建之鉴也。[无过、不及之谓中；不偏不倚之谓正。太强则张，太弱则弛。若随时处宜，得其中正而居之，其衅罅自塞，萌芽不生，奸邪祸乱从何而出哉？自是在上者绝嫌猜疑忌之意矣。既嫌猜疑忌绝矣，则争端怨由不起，而疾害不生矣；则上下和合，而侵陵冤枉之机除矣。如此方为封建之昭鉴也。]斯二者，安国之基。
　　[斯二者谓损其太强，益其太弱，执其中道。乃是安治国家之基本。]
　　君德之宏，唯资博达。[董仲舒《贤良策》曰：“今陛下并有天下，海内莫不率服。广览兼听，极群下之知，尽天下之美，至德昭然，施於方外，此为宏德之资也。”]设分悬教，以术化人。[术，法也。法可以治民，故张设明分，悬示教令，使民不敢犯也。设，张也。分，名分也。悬，示也。教，令也。分，扶问反。]应务适时，以道制物。[道，理也。理可以御物，故应决事务，适当时宜，使物得其所也。务，事物也。适，当也。]术以神隐为妙，[术者，不易之法，兆民之所遵也。
　　故当神隐，使民莫测，则为妙矣。若非神隐，民或窃玩其法，乱矣。]道以光大为功。[道者，乃无穷之理，万物之所由也，故当光大，使物不遗，则为功矣。若非光大，物或失照其理，狭矣。]括苍旻以体心，则人仰之而不测；[《记》曰：天子者，与天地参。故德配天地，兼利万物。与日月并明，明照四海而不遗微小。苍旻，天也。言人君当总括其天，以质我之心，则人仰望之而不得以窥测。谓无物我之界，以至大至公也。]包厚地以为量，则人循之而无端。[坤为地。地，底也。
　　其体底下，载万物也。《易坤卦大象》曰：“地势坤，君子以厚德载物。”言人君度量当如广厚之地，无所不包容，则人循依之而不得其端涯也。谓无憎爱之限，至宽至贞也。]荡荡难名，宜其宏远。[语曰：大哉尧之为君也。巍巍乎，唯天为大，唯尧则之。荡荡乎，民无能名焉。人君既能以天为心，以地为量，岂不宏远哉！]且敦穆九族，[敦，重也。穆，和也。九族，见前序注。]放勋流美於前；[放勋，帝尧名。又，放，效也。勋，功也。《书》曰：放勋钦明，文思安安，允恭克让，光被四表，格于上下，克明俊德，以亲九族，九族既睦。言尧圣德，又能亲睦九族，流布美善之道在于前尔，可则之。放，上声。]克谐烝乂，重华垂誉于后。[重华，帝舜名。克，能也。谐，和也。烝，进也。乂，善也。《书》曰：重华协于帝。华谓文德，言其光。又，重华合于帝尧，谓俱圣明也。又曰：“克谐以孝，烝烝乂，不格奸。”言帝舜有嚚母、顽父、傲弟，能和谐以孝，使进之于善，自不至于奸恶也。此克谐烝乂，帝舜垂美誉，在于后尔，可法之。]
　　无以奸破义，无以疏间亲。[《左传》曰：远间亲，淫破义，所谓六逆也。间，谓居其间，使彼疏远也。破，谓破散。淫，谓邪淫。间，去声。]察之以德，则邦家俱泰，骨肉无虞，良为美矣。[凡事事物物，审察必合于道德，庶几邦家尽得泰安。并近亲之间，亦可保无疏虞。如此则实为大善矣。美，善也。]
　　夫国之匡辅，必待忠良。[《书》曰：“佑贤辅德，显忠遂良。”
　　匡，正也。辅，弼也。不欺之谓忠，为善之谓良。夫国之匡辅，上佐一人，中总百官，下抚兆民，其任重矣。若非忠良，欲臻至化，未之有也。]任使得人，天下自治。[昔鲁哀公问政孔子，对曰：“文武之政，布在方策。其人存则其政举，其人亡则其政息。”此之谓也，得人则治，失人则乱。]故尧命四岳，[《尧典》：帝曰：“咨！四岳。”四岳，官位，如三公。尧时，舜为之；舜时，禹为之。]舜举八元，[《左传》曰：昔高辛氏有才子八人，忠、肃、恭、懿、宣、慈、惠、和，天下之民谓之八元。舜臣尧，举八元使布五教于四方。五教者，父义、母慈、兄友、弟恭、子孝，五常之教。八元：伯奋、仲堪、叔献、季仲、伯虎、仲熊、叔豹、季狸也。]以成恭己之隆，[《论语》：子曰：“无为而治者，其舜也与。夫何为哉？恭己正南面而已矣。”此谓舜举八元而任之，故能成其恭己之隆也。]用赞钦明之道。[《尧典》：曰若稽古，帝尧曰放勋，钦明文思安安。此谓尧命四岳而任之，故能赞其钦明之道。]
