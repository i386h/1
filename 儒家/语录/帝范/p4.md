<!-- { "loadSidebar": true } -->
　　士之居世，贤之立身，[汉志曰：学以居位曰士。士者，事也。通合古今事务曰士。《春秋繁露》曰：“人之清者为贤。”]莫不戢翼隐鳞，待风云之会；[任昉敦劝梁王令曰：“在昔晦明，隐鳞戢翼。博通群籍，而让齿乎一卷之师；剑气陵云，而屈迹于万夫之下。”又班固《宾戏》曰：“卒不能摅首尾，奋翼鳞，振拔洿涂，跨腾风云。”又云：“蹑风云之会。”言士贤未遇，藏器待时，亦犹鳞翼以待风云也。○按：注“蹑风云之会”，《文选》作“风尘”。]怀奇蕴异，思会遇之秋。[汉梅福上书曰：“天下之士，云合归汉，争进奇异。”今谓怀奇蕴异，必待有所求者。故思会遇也。所以思会遇者，非汲汲于自衒也。《礼记》曰：“粗而翘之，又不急为也。”其是之谓与。]
　　是明君旁求俊乂，[《书》曰：“旁招俊乂。”又曰：“旁求俊彦。”
　　晋阮种曰：“旁求俊乂，以辅至化，此诚尧舜之用心也。”《北史苏绰传》曰：“万人之秀谓之俊。”]博访英贤，搜扬侧陋。[尧曰：“明明扬侧陋。”又汉元帝诏曰：“延登贤俊，招显侧陋。”《北史苏绰传》曰：“千人之秀曰英。”侧陋者，隐僻鄙陋之处。夫俊贤之处世也，怀宝韫玉，不肯自售于时，是以旁求博访者，惟明君为能耳。]不以卑而不用，不以辱而不尊。[卑，下也。辱，汙也。自三代以来，明君圣主，求访贤俊，惟在野无遗贤，共成无为之化，何尝择其贵贱哉！古今用卑辱之事，下文自明。]
　　昔伊尹，有莘之媵臣；[伊尹，名挚，力牧之后，生于空桑。又《吕氏春秋》曰：伊尹，有侁氏女采桑，得婴儿于空桑，后居伊水，命曰伊尹。故耕有莘之野，后为有莘氏媵臣。有莘氏，《列女传》云：“汤妃，有莘氏之女也。”]吕望，渭滨之贱老。[吕望，《吕氏春秋》曰：“东夷之士也。”案：《史记》：太公吕尚者，东海上人。其先祖尝为四岳，佐禹平水土甚有功。虞夏之际，封于吕，或封于申，姓姜氏。夏商之时，申吕或封支庶子，或为庶人，尚其后苗裔也。本姓姜氏，从其封姓，故曰吕尚。盖尝穷困，年老矣，以渔钓奸周西伯。西伯将出猎，卜之曰：“所获非龙非螭，非虎非熊，所获霸王之辅。”于是周西伯猎，果遇太公于渭之阳。与语，大说。曰：“自吾先君太公曰尝有圣人适周，周以兴。子真是耶？吾太公望子久矣。”故号之曰太公望。载与俱归，立为师。伊尹、吕望，卑贱者也。○按：注“支庶子”下脱“孙”字。]
　　夷吾困于缧绁；[鲁仲连曰：“管仲不耻身在缧绁之中，而耻天下之不治。”案：《史记》，管仲字夷吾，颖上人也。少时尝与鲍叔牙游，鲍叔知其贤。管仲贫困，尝欺陵鲍叔，鲍叔终善遇之，不以言已。而鲍叔事齐公子小白，管仲事公子纠。及小白立为桓公，公子纠死，管仲囚焉。缧绁，狱中黑索也。]韩信弊於逃亡。[《汉书》：韩信，淮阴人也。家贫无行，不得推择为吏，而又不能治生为商贾，常从人寄食。其母死，无以葬，乃行营高燥地，令旁可值万家者。及项梁度淮，乃仗剑从之，居戏下，无所知名。梁没，则又属项羽，为郎中。信数策干项羽，羽弗用。汉王入蜀，信亡楚归汉，未得知名。为连敖。坐法当斩，其畴十三人皆已斩，至信，信乃仰视，适见滕公，曰：“上不欲就天下乎？而斩壮士！”滕公奇其言，壮其貌，释弗斩。与语，大说之，言于汉王。王以为治粟都尉，上未奇之也。数与萧何语，何奇之。至南郑，诸将道亡者数十人。信度何等已数言上，不我用，即亡。何闻信亡，不及以闻，追之。人有言上曰：“丞相何亡。”上怒，如失左右手。居一二日，何来谒。上且怒且喜，骂何曰：“若何亡也？”何曰：“臣非敢亡，追亡者耳。”上曰：“所追者谁也？”曰：“韩信。”上复骂曰：“请将亡者已数十，公无所追；追信，诈也。”何曰：“诸将易得，如信，国士无双。王必欲长王汉中，无所事信；必欲争天下，非信无可与计事者。
　　顾王策安决。”王曰：“吾亦欲东耳，安能郁郁久居此乎？”何曰：“王计必东，能用信，信即留；不能用信，终亡耳。”王曰：“吾为公以为将。”何曰：“虽为将，信不留。”王曰：“以为大将。”何曰：“幸甚。”于是王欲召信拜之。何曰：“王素嫚无礼，今拜大将如召小儿，此乃信所以去也。王必欲拜之，择日斋戒，设坛具礼，乃可。”王许之。诸将皆喜，人人各自以为得大将。至拜，乃信也，一军皆惊。信已拜，上坐。王曰：“丞相素言将军，将军何以教寡人计策？”信谢，因问王曰：“今东向争权天下，岂非项王邪？”上曰：“然。”“大王自料勇、悍、仁、强孰与项王？”汉王默然良久，曰：“弗如也。”信再拜贺曰：“唯信亦以为大王弗如也。然臣尝事项王，请言项王为人。项王怒乌猝嗟，千人皆废，然不能任属贤将，此特匹夫之勇也。项王见人恭谨，言语姁姁，（姁，许于反，和也。）人有疾病，涕泣分食饮，至使人有功，当封爵，刻印刓，忍不能予，此所谓妇人之仁也。项王虽霸天下而臣诸侯，不居关中而都彭城；又背义帝约，而以亲爱王，诸侯不平。诸侯之见项王逐义帝江南，亦皆归逐其主，自王善地。项王所过亡不残灭，多怨百姓，百姓不附，特劫于威，强服耳。名虽为霸，实失天下心，故曰其强易弱。今大王诚能反其道，任天下武勇，何不谋！以天下城邑予功臣，何不服！以义兵从思东归之士，何不散！且秦王为秦将，将秦子弟数岁，而所杀不可胜计，又欺其众降诸侯。至新安，项王诈坑秦降卒二十余万人，唯独章邯、欣、翳脱。秦父兄怨此三人，痛于骨髓。今楚以威王此三人，秦民莫爱也。大王之入武关，秋毫亡所犯，除秦苛法，与民约，三章耳，秦民亡不欲得大王王秦者。于诸侯之约，大王当王关中，民户知之。王失职之蜀，民亡不恨者。今王举而东，三秦可传檄而定也。”於是汉王大喜，自以得信晚。遂听信计，后平赵、燕、齐，并项羽。遂封信为齐王，再封楚王。管仲、韩信，汙辱者也。○按：《汉书》怒乌，作“意乌”。何不谋，作“何不诛”。斩其众，作“欺其众”。“邯”
　　字上无“章”字。“与民约”下有“法”字。]
　　商汤不以鼎俎为羞，[案，《史记》：阿衡欲干汤而无由，乃为有莘氏滕臣，负鼎俎，以滋味说汤，致于王道。]姬文不以屠钓为耻，[《国策》云：太公当纣之时，隐于朝歌，屠牛沽酒，居七年，无有识者。人人谓之狂夫。随复钓于渭水，文王见而师之。]终能献规景亳，光启殷朝；[此指伊尹也。成汤既没，太甲嗣位，伊尹乃作《伊训》肆命；徂后，《咸有一德》以戒之。太甲不明，伊尹放诸桐，三年克终允德，伊尹以冕服奉嗣王复归于亳，以昌汤祚。故曰光启殷朝。]执旌牧野，会昌周室。[此指太公也。文王崩，武王即位。九年，欲修文王业，尊太公师尚父。东伐以观诸侯集否。师渡孟津，诸侯不期而会者八百国。十一年正月甲子，誓于牧野，作《牧誓》。王左杖黄钺，右秉白旄以麾，恭行天罚。一戎衣而天下大定，皆太公之功也。牧野，商郊名。]
　　齐成一匡之业，实资仲父之谋；[史载鲍叔既出夷吾囚，而累进之于桓公。管仲既任政于齐，连五家之兵，设轻重鱼盐之利以赡贫穷，禄贤能。齐人大说。所以齐桓公九合诸侯，一匡天下，皆管仲之谋也。
　　随尊为仲父。]汉以六合为家，是赖淮阴之策。[韩信既灭项羽，封为楚王，降封淮阴侯。汉之灭楚以定天下，不出韩信坛上一论耳，故云赖其策。]
　　故舟航之绝海也，必假桡楫之功；[刘子曰：故信行之于人，譬济之须舟也；信之于行，犹舟之待楫也。将涉大川，非舟何以济之？欲泛方舟，非楫何以行之？今人虽欲为善，而不知立行，犹无舟而济川也；虽欲立行，而不知立信，犹无楫而行舟也。故舟航必藉桡楫也。假，藉也。航，大船。]鸿鹄之凌云也，必因羽翮之用；[《管子霸形篇》：桓公在位，管仲、隰朋见，立有间，有一鸿飞过，桓公叹曰：“仲父，今彼鸿有时而南，有时而北，四方无远，所欲至而至焉，惟有羽翼之故，是能通其意于天下乎。寡人之有仲父，犹飞鸿之有羽翼也。”]帝王之为国也，必藉匡辅之资。[《四子讲德论》曰：“千金之裘，非一狐之腋；大厦之材，非一丘之木；太平之功，非一人之略。”言帝王欲用建邦国，期广大绵远无疆者，亦必须藉托贤才，辅翼资助。不然，奇居孤处，虽欲有为，亦无如之何也。故当藉托匡辅之资矣。]
　　故求之斯劳，任之斯逸。[《圣主得贤臣颂》云：君人者，勤于求贤而逸于得人，人臣亦然。即此义也。蜀先主三屈茅庐而谒孔明，斯即劳也。一用孔明而王蜀中，斯即逸也。]照车十二，[《史记》：梁惠王与齐威王田于郊，惠王问曰：“王亦有宝乎？”威王曰：“无之。”
　　惠王曰：“若寡人，国小尚有径寸之珠，照车前后各十二乘者，十枚。
　　奈何以万乘之国而无宝乎？”威王曰：“寡人之为宝者，与王异。吾臣有檀子者，使守南城，则楚人不敢为寇东取，泗上十二诸侯皆来朝。吾臣有盼子者，使守高唐，则赵人不敢东渔。吾臣有黔夫者，使守徐州，则燕人祭北门，赵人祭西门，徙而从之者，七千余家。吾臣有种首者，使备盗贼，则道不拾遗。将以照千里，岂特十二乘哉！”梁惠王惭，不怿而去。]黄金累千，[《语林》曰：“黄金累千，不如一贤士。”]岂如多士之隆，一贤之重。[《诗》曰：“济济多士，文王以宁。”《吕氏春秋》曰：“得地千里，不如得一贤也。”以此言之，虽得地千里之广，尚不如一贤之重。况其累千之金、十二之珠乎？此盖为“士之居世，贤之立身，怀奇蕴异”张本。]此乃求贤之贵也。[《韩诗外传》曰：“圣人求贤者，以自辅。”《尚书》曰：“所宝惟贤。”有国者，既不以宝为宝，故以求贤为贵也。]
　　夫设官分职，所以阐化宣风。[《周礼》曰：“惟王建国，辨方正位，体国经野，设官分职，以为民极。乃立天官冢宰，使帅其属而掌邦治，以佐王均邦国。”设官分职，谓置三公六卿，各有所职而百事举也。既各有所职而百事举矣，所以得阐扬德化，宣布风教，以齐庶物。]
