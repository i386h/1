<!-- { "loadSidebar": true } -->
　　　　至当篇第九

　　至当之谓德，百顺之谓福。德者福之基，福者德之致，无入而非百顺，故君子乐得其道。
　　循天下之理之谓道，得天下之理之谓德，故曰「易简之善配至德」。
　　「大德敦化」，仁智合一，厚且化也；「小德川流」，渊泉时出之也。
　　「大德不踰闲，小德出入可也」，大者器则小者不器矣。
　　德者得也，凡有性质而可有者也。
　　「日新之谓盛德」，过而不有，(不)凝滞于心，知之细也，[非盛德日新。惟日新，是谓盛德。]
　　浩然无害，则天地合德；照无偏系，则日月合明；天地同流，则四时合序；酬酢不倚，则鬼神合吉凶。天地合德，日月合明，然后能无方体；能无方体，然后能无我。
　　礼器则藏诸身，用无不利。礼运云者，语其达也；礼器云者，语其成也。达与成，体与用之道，合体与用，大人之事备矣。礼器不泥于小者，则无非礼之礼，非义之义，盖大者器则出入小者莫非时中也。子夏谓「大德不踰闲，小德出入可也」，斯之谓尔。
　　礼，器则大矣，修性而非小成者与！运则化矣，达顺而乐亦至焉尔。
　　「万物皆备于我」，言万物皆有素于我也；「反身而诚」，谓行无不慊于心，则乐莫大焉。
　　未能如玉，不足以成德；未能成德，不足以孚天下。「修己以安人」，修己而不安人，不行乎妻子，况可忾于天下。
　　「正己而不求于人」，不愿乎外之盛者与！
　　仁道有本，近譬诸身，推以及人，乃其方也。必欲博施济众，扩之天下，施之无穷，必有圣人之才，能弘其道。
　　制行以己，非所以同乎人。
　　必物之同者，己则异矣；必物之是者，己则非矣。
　　能通天下之志者为能感人心，圣人同乎人而无我，故和平天下，莫盛于感入心。
　　道远人则不仁。
　　易简理得则知几，知几然后经可正。天下达道五，其生民之大经乎！经正则道前定，事豫立，不疑其所行，利用安身之要莫先焉。
　　性天经然后仁义行，故曰「有父子、君臣、上下，然后礼义有所错」。
　　仁通极其性，故能致养而静以安；义致行其知，故能尽文而动以变。
　　义，仁之动也，流于义者于仁或伤；仁，体之常也，过于仁者于义或害。
　　立不易方，安于仁而已乎！
　　安所遇而敦仁，故其爱有常心，有常心则物被常爱也。
　　大海无润，因暍者有润；至仁无恩，因不足者有恩。乐天安土，所居而安，不累于物也。
　　爱人然后能保其身，能保其身则不择地而安。不择地而安，盖所达者大矣；大达于天，则成性成身矣。
　　上达则乐天，乐天则不怨；下学则治己，治己则无尤。
　　不知来物，不足以利用；不通昼夜，未足以乐天。圣人成其德，不私其身，故干干自强，所以成之于天尔。
　　君子于仁圣，为不厌，诲不倦，然且自谓不能，盖所以为能也。能不过人，故与人争能，以能病人；大则天地合德，自不见其能也。
　　君子之道达诸天，故圣人有所不能；夫妇之智淆诸物，故大人有所不与。
　　匹夫匹妇，非天之聪明不成其为人，圣人，天聪明之尽者尔。
　　大人者，有容物，无去物，有爱物，无徇物，天之道然。天以直养万物，代天而理物者，曲成而不害其直，斯尽道矣。
　　志大则才大、事业大，故曰「可大」，又曰「富有」；志久则气久、德性久，故曰「可久」，又曰「日新」。
　　清为异物，和为徇物。
　　金和而玉节之则不过，知运而贞一之则不流。
　　道所以可久可大，以其肖天地而不离也；与天地不相似，其违道也远矣。
　　久者一之纯，大者兼之富。
　　大则直不绞，方不刿，故不习而无不利。
　　易简然后能知险阻，易简理得然后一以贯天下之道。易简故能悦诸心，知险阻故能研诸虑，知几为能以屈为伸。
　　「君子无所争」，彼伸则我屈，知也；彼屈则吾不伸而伸矣，又何争！
无不容然后尽屈伸之道，至虚则无所不伸矣。
　　「君子无所争」，知几于屈伸之感而已。「精义入神」，交伸于不争之地，顺莫甚焉，利莫大焉。
　　「天下何思何虑」，明屈伸之变，斯尽之矣。
　　胜兵之胜，胜在至柔，明屈伸之神尔。
　　敬斯有立，有立斯有为。
　　「敬，礼之舆也」，不敬则礼不行。
　　「恭敬撙节退让以明礼」，仁之至也，爱道之极也。
　　己不勉明，则人无从倡，道无从弘，教无从成矣。
　　礼：直斯清，挠斯昏，和斯利，乐斯安。
　　将致用者，几不可缓；思进德者，徙义必精；此君子所以立多凶多惧之地，干干德业，不少懈于趋时也。
　　「动静不失其时」，义之极也。义极则光明着见，唯其时，物前定而不疚。
　　有吉凶利害，然后人谋作，大业生；故无施不宜，则何业之有！
　　「天下何思何虑」，行其所无事斯可矣。
　　知崇，天也，形而上也；通昼夜[之道]而知，其知崇矣。知及之而不以礼性之，非己有也；故知礼成性而道义出，如天地[设]位而易行。
　　知德之难言，知之至也。孟子谓「我于辞命则不能」，又谓「浩然之气难言」，易谓「不言而信存乎德行」，又以尚辞为圣人之道，非知德，达乎是哉？
　　「闇然」，修于隐也；「的然」，着于外也。

　　　　作者篇第十

　　「作者七人」，伏羲、神农、黄帝、尧、舜、禹、汤，制法兴王之道，非有述于人者也。
　　以知人为难，故不轻去未彰之罪；以安民为难，故不轻变未厌之君。及舜而去之，尧君德，故得以厚吾终；舜臣德，故不敢不虔其始。
　　「稽众舍己」，尧也；「与人为善」，舜也；「闻善言则拜」，禹也；「用人惟己，改过不吝」，汤也；「不闻亦式，不谏亦入」，文王也；[皆虚其心以为天下也]。
　　「别生分类」，孟子所谓明庶物、察人伦者与！
　　象忧喜，舜亦忧喜，所过者化也，与人为善也，隐恶也，所觉者先也。
　　「好问」，「好察迩言」，「隐恶扬善」，「与人为善」，「象忧亦忧，象喜亦喜」，皆行其所无事也，过化也，不藏怒也，不宿怨也。
　　舜之孝，汤武之武，虽顺逆不同，其为不幸均矣。明庶物，察人伦，然后能精义致用，性其仁而行。汤放桀有斩心德而不敢赦，执中之难也如是；天下有道而已，在人在己不见其间也，立贤无方也如是。
　　「立贤无方」，此汤所以公天下而不疑，周公所以于其身望道而必吾见也。
　　「帝臣不蔽」，言桀有罪，己不敢违天纵赦；既已克之，今天下莫非上帝之臣，善恶皆不可揜，惟帝择而命之，己不敢不听。
　　「虞芮质厥成」，讼狱者不之纣而之文王。文王之生，所以縻絷于天下，由多助于四友之臣尔。
　　「以（左木右巳）包瓜」，文王事纣之道也，厚下以防中溃，尽人谋而听天命者与！
　　上天之载，无声臭可象，正惟仪刑文王，当冥契天德而万邦信悦，故易曰「神而明之，存乎其人」。不以声色为政，不革命而有中国，默顺帝则而天下自归者，其惟文王乎！
　　可愿可欲，虽圣人之知，不越尽其才以勉焉而已。故君子之道四，虽孔子自谓未能；博施济众，修己安百姓，尧舜病诸。是知人能有愿有欲，不能穷其愿欲。
　　「周有八士」，记善人之富也。
　　重耳婉而不直，小白直而不婉。
　　鲁政之弊，驭法者非其人而已；齐因管仲，遂并坏其法，故必再变而后至于道。
　　孟子以智之于贤者为有命，如晏婴智矣，而独不智于仲尼，非天命耶！
　　山(楶)[节]藻梲为藏龟之室，祀爰居之义；同归于不智，宜矣。
　　使民义不害不能教爱，犹众人之母不害使之义。礼乐不兴，侨之病与！
　　献子者忘其势，五人者忘人之势。不资其势而利其有，然后能忘人之势。若五人者有献子之势，则反为献子之所贱矣。
　　颛臾主祀，东蒙既鲁地，则是已在邦域之中矣，虽非鲁臣，乃吾事社稷之臣也。

　　　　三十篇第十一

　　三十器于礼，非强立之谓也。四十精义致用，时措而不疑。五十穷理尽性，至天之命；然不可自谓之至，故曰知。六十尽人物之性，声入心通。七十与天同德，不思不勉，从容中道。
　　常人之学，日益而不自知也。仲尼学行、习察异于他人，故自十五至于七十，化而(知)裁[之]，其(德)进[德]之盛者与！
　　穷理尽性，然后至于命；尽人物之性，然后耳顺；与天地参，无意、必、固、我，然后范围天地之化，从心而不踰矩；老而安死，然后不梦周公。
　　从心莫如梦。梦见周公，志也；不梦，欲不踰矩也，不愿乎外也，顺之至也，老而安死也，故曰「吾衰也久矣」。
　　困而不知变，民斯为下矣；不待困而喻，贤者之常也。因之进人也，为德辨，为感速，孟子谓人有德慧术知者存乎疢疾以此。自古困于内无如舜，困于外无如孔子，以孔子之圣而下学于困，则其蒙难正志，圣德日跻，必有人所不及知而天独知之者矣，故曰「莫我知也夫」，「知我者其天乎」！
　　立斯立，道斯行，绥斯来，动斯和，从欲风动，神而化也。
　　仲尼生于周，从周礼，故公旦法坏，梦寐不忘为东周之意；使其继周而王，则其损益可知矣。
　　滔滔忘反者，天下莫不然，如何变易之？「天下有道，丘不与易」，知天下无道而不隐者，道不远人；且圣人之仁，不以无道必天下而弃之也。
　　仁者先事后得，先难后获，故君子事事则得食。不以事事，「虽有粟，吾得而食诸？」仲尼少也国人不知，委吏、乘田得而食之矣；及德备道尊，至是邦必闻其政，虽欲仕贫，无从以得之。「今召我者而岂徒哉」，庶几得以事事矣，而又绝之，是诚系滞如匏瓜不食之物也。
　　不待备而勉于礼乐，「先进于礼乐」者也；备而后至于礼乐，「后进于礼乐」者也。仲尼以贫贱者必待文备而后进，则于礼乐终不可得而行矣，故自谓野人而必为，所谓「不愿乎其外」也。
　　功业不试，则人所见者艺而已。
　　凤至图出，文明之祥，伏羲、舜、文之瑞；不至则夫子之文章知其已矣。
　　鲁礼文阙失，不以仲尼正之，如有马者不借人以乘习。不曰礼文而曰史之阙文者，祝史所任，仪章器数而已，举近者而言约也。
　　「师挚之始」，乐失其次，徒洋洋盈耳而已焉；夫子自卫反鲁，一尝治之，其后伶人贱工识乐之正。及鲁益下衰，三桓僭妄，自太师以下，皆知散之四方，逾河蹈海以去乱。圣人俄顷之助，功化如此，「用我者期月而可」，岂虚语哉！
