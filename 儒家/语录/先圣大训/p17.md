<!-- { "loadSidebar": true } -->
　　民吾之赤子不可有抗拒之意今以忠信寛裕行之则无抗民之志矣盖官与民交贡赋征役争辨鬬讼之间不能一一皆顺聴故或有抗民之志卒于民理屈而服是谓胜之胜之而又自矜而有犯民之言则失民情矣今以忠信寛裕行之则无是失矣是皆求子张之过也
　　量之无狡民之辞
　　民未从服唯大体量度之不复以狡谲之辞取其服大抵好察者或未得民之情往往或施狡之术此亦中子张之隠与
　　养之无扰于时
　　忿数者急躁往往使民多非其时
　　爱之勿寛于刑
　　子张虽忿数至于当刑又或寛纵大抵人欲用事不失之猛则失之寛
　　言此则身安誉至而民自得也
　　言其如此则身安誉至而民心自得矣
　　故君子南面临官所见迩故明不可蔽也
　　家语作蔽大戴作弊迩者逺之始书曰迩可逺在兹孔子所告子张之言皆使子张求诸己是谓迩所见迩则明白易见求诸逺则茫难明矣
　　所求迩故不劳而得也所以治者约故不用众而誉至也
　　约亦迩之意求诸己唯治己之过岂不甚约故行不用多端而誉自至矣
　　法象在内故不逺
　　周礼曰乃县治象之法昧者求治于外唯明者知法象在内而不在外民唯从上之心上心不善虽有法象民弗从也
　　源泉不竭故天下积也
　　源泉亦在内之意谓吾之道心也心动乎意则为人欲则有竭则不常唯不动乎意无诸过失是为道心故常故不竭亦犹源泉不竭则天下积水甚广且深道心不动乎意故应用不竭此心常一布诸事业无不咸善
　　而木不寡短长人得其量
　　而继辞也又为之喻也亦犹木材不寡则或短或长人皆得而用之满足其意量有大小随其量之所容而满足之曰得其量不寡犹不竭称物而施大小多寡轻重人心咸得而悦矣
　　故治而不乱故六者贯乎心藏乎志
　　六者六言云尔亦犹孔子闲居五至三无五起其实一也志犹心也贯通也旣曰贯乎心又曰藏乎志非有二也畅而明之故重复也今人之常言亦多此类
　　形乎色发乎声
　　言自心志而发诚而非伪
　　若此则身安而誉至而民自得也故君子南面临官不治则乱至乱至则争争之至又反于乱
　　前言故治而不乱谓如孔子之言则有道则治而不乱若临官不治则乱至矣乱至则争者以行事不合乎民情民不从故辨而争前言胜之无犯民之言者谓与民辨而胜之也后言民不辨法谓民聴而不争也争之至甚将以辨其理直而治之也而民愈不从反乱
　　是故寛裕以容其民慈爱以优柔之而民自得也己故躬行者政之始也
　　前所言皆教子张躬行也政本于躬行不必求诸后
　　调说者情之道也
　　和调说豫者人情之道也不可忿数争辨
　　善政行易则民不怨
　　易者平易和乐
　　言调说则民不辨法
　　争辨多因于激言辞调说则民自顺聴不复辨矣
　　仁在身则民显以佚之也
　　仁者躬行调说之道显者民咸誉之尊之故荣显也佚者政简民说不争辨故佚也
　　财利之生微矣贪以不得善政必简矣茍以乱之善言必不聴矣详以纳之
　　财利之生微矣悯民之贫也子张奢侈则财不足将贪而取于民曰不得者戒之也善政必简知子张茍然乱之矣善言民必聴子张必徒详言而民不聴以子张未明在我之道心而动于人欲求诸外求诸详也前言奢侈者财之所以不足又言略行之于以知子张奢侈又失之太详大抵本心未明多有此患家语多好改作乃供已而不节财则财利之生者微矣贪以不得则善政必简矣茍以乱之则善言必不聴也详以纳之则规谏日至屡见家语于辞旨稍疑輙以意改作此类甚多
　　规谏日至烦以不聴矣
　　规谏日至顾烦躁不聴而遂已矣者遂己之辞言其不复谘问
　　言之善者在所日闻行之善者在所能为
　　勉子张以聴善言行善行以改过
　　故上者民之仪也有司执政者民之表也迩臣便辟者羣臣仆之伦也
　　便者近便也辟者侧也谓近便辟侧左右之臣也
　　故仪不正则民失誓表弊则百姓乱迩臣便辟不正亷而羣臣服汚矣
　　誓戒勑之也上不正则不能誓民虽誓之民亦不从是谓失誓服事也迩臣不正亷则羣臣咸从事乎污下矣盖迩治则逺治源清则流清
　　故不可不慎乎三伦矣故君子脩身反道察说而迩道之服存焉
　　脩身也反道也察说也是谓三伦脩身言其大略反道言其精至脩身而未反乎道虽善而未至亦未能以感化下民虽脩身虽反道而不能察言说知人则虽有善道为小人所障蔽不得下达矣道者人心之所自有此心即道故曰反言其非外也三伦皆在我者为迩近之道服事也三伦备而迩道之事存矣存谓不失也
　　是故夫工女必自择丝麻良士必自择赍财
　　赍谓资也
　　贤君良上必自择左右始故佚诸取人劳于治事劳于取人佚于治事故君子欲誉则谨其所便
　　顺便适意之处易于迷惑而失
　　欲名则谨于左右故上者辟如縁木者务高而畏下者滋甚六马之离必于四面之衢民之离道必于上之佚政也故上者尊严而絶百姓者卑贱而神民而爱之则存恶之则亡也【亡谓逃去】故君子南面临官贵而不骄富而能恭有本能图
　　不骄不侈富恭敬一道也记者不善为辞而不明白欤抑有阙文欤不骄不侈富恭敬唯有本者能图之本者道也
　　脩业居久而谭
　　谭者覃字之讹欤日用云为皆事也业也不骄不侈富恭敬皆业也脩业居久则诚纯浸深广而及逺矣
　　情迩畅而及乎逺察一而关乎多一物治而万物不乱者以身为本者也
　　脩身迩道也本乎心故曰情一者本也即身也即所谓一物治者也
　　故君子莅民不可以不知民之性达诸民之情旣知其以生有习然后民特从命也
　　民生有血气目视耳聴口之于味鼻之于臭四肢之于安佚有喜有怒有哀有惧有爱有恶有欲有习于善习于恶习于俗习于学有习于正有习于怪有习于富贵有习于贫贱纷纭万状不可殚述必咸知其性情顺以导之故民从命也特有甚义
　　故世举则民亲之
　　谓举世之民亲之言辞有如此者
　　政均则民无怨故君子莅民不临以高不道以逺不责民之所不能今临之明王之成功则民严而不迎也子张堂堂故孔子告之以恭敬以不骄戒其尊严而絶此又曰不临以高逺者迩之反前屡言迩此又曰不道以逺子张不寛周衰世乱俗坏遽欲责民如明王已成功之时不以渐图之故民严惮而不迎承也迎顺也
　　道以数年之业则民疾
　　数年而后可成之业今遽导之使即成则民疾怨
　　疾则辟矣
　　疾其上则乱其心邪辟矣
　　故古者冕而前旒所以蔽明也纮紞塞耳所以弇聪也故水至清则无鱼人至察则无徒故枉而直之使自得之优而柔之使自求之揆而度之使自索之
　　民枉矣固当直之然未可遽絶其枉唯当随其所枉而直之使民自得之优而柔之优裕也寛也柔者不加之以严也临官者固当揆度人情事理必使民自索之索犹求也书曰御众以寛
　　民有小罪必以其善以赦其过
　　旣有罪虽小亦不可徒赦也必以其有善补其过而赦之
　　如死使之生其善也
　　如杀人罪当死然其情有出于误杀偶然而非其本情者则不可置之死是谓宥过是亦小罪其有如此类则甚善也善犹美也
　　是以上下亲而不离故惠者政之始也政不正则不可教也不习则民不可使也
　　子张严而不惠故孔子告以惠子张于修身反道有未至焉其于政则有不正不正则民不服不可教矣民情不相亲不相习则难使
　　故君子欲言之见信也者莫若先虚其内也欲政之速行也者莫若以身先之也欲民之速服也者莫若以道御之也
　　言之不见信于民由立己私而不虚也虚其内而后能脩身以先民是谓道
　　故不先以身虽行必僯矣
　　说文僯行难也引易曰以往遴僯音吝
　　不以道御之虽服必强矣故非忠信则无可以取亲于百姓矣外内不相应则无可以取信者矣四者治民之统也
　　此言四者亦犹前言六者言虽有四其道实一欲畅而明之故重复而言之子张堂堂用志多外故外内不相应故多过尤故未得道故民多不信服
　　定公问郊第二十二
　　定公问于孔子曰古之帝王必郊祀其祖以配天何也孔子对曰万物本于天人本乎祖郊之祭也大报本反始也故以配上帝天垂象圣人则之郊所以明天道也公曰寡人闻郊而莫同何也孔子曰郊之祭也迎长日之至也
　　冬至而日渐长
　　大报天而主日配以月
　　祭义亦云郊之祭大报天而主日配以月郊特牲唯言郊之祭大报天而主日不言配以月
　　故周之始郊其月以日至其日用上辛至于启蛰之月则又祈谷于上帝此二者天子之礼也鲁无冬至大郊之事降杀于天子是以不同也公曰其言郊何也孔子曰兆丘于南所以就阳位也于郊故谓之郊焉曰其牲器何如孔子曰上帝之牛角茧栗必在涤三月
　　在者观察也涤者洗濯之
　　后稷之牛唯具
　　有牛足以具礼斯已矣不必茧栗也具犹备也今人有曰备礼足矣亦有降杀之意
　　所以别事天神与人鬼也牲用骍尚赤也
　　周礼牧人职云凡阳祀用骍牲毛之隂祀用黝牲毛之望祀各以其方之色牲毛之郊阳祀尚赤故用骍
　　用犊贵诚也扫地而祭于其质也器用陶匏以象天地之性也万物无可称之者故因其自然之体也
　　诚者如斯而已一无所知犊似之质犹诚也不文之谓也古者质而已矣陶亦质以匏为器亦质而又因其自然而非人为之器于扫地而祭已明其质故于此不复再言而发其自然之旨自然犹质也天地之性道之异名也此郊天而并言地者因以明天地无二性也曰诚曰质曰自然一也皆所以明道也夫道一而已矣人之所以违道者以失其本然诚实之性而起意也起意则支则离则变诈则浮外趋文而失其质君子之文质彬彬者由质而生文非逐外也起乎意则作则为非自然也不起乎意虽视聴言动如日月之照临如四时之错行如水鉴中之万象交错而非思也非为也是谓自然又谓之诚谓之质天以此健行地以此发生日月以此明四时以此行故亦谓之天地之性三才同此一道君以此尊臣以此卑父以此慈子以此孝夫妇以此别朋友以此信一也今将以祭天而不以天道行之安能格天阳位尚赤盖因古始
　　公曰天子之郊其礼仪可得闻乎孔子对曰臣闻天子卜郊则受命于祖庙而作龟于祢宫尊祖亲考之义也卜之日王亲立于泽宫以聴誓命受教谏之义也射义云天子将祭必先习射于泽泽者所以择士也已射于泽而后射于射宫射中者得与于祭不中者不得与于祭
　　旣卜献命库门之内所以诚百官也
　　小戴记郊特牲不言定公孔子问答无此旣卜之文诚作戒戒百官也之下又曰太庙之命戒百姓也孔疏云有司献王所以命百官之事百姓王之亲属孔子不言射以择士岂略之耶抑孔不欲以中不中择士耶孔子尝曰射不主皮为力不同科古之道也孔子于礼亦有所变有所略孔子之时周衰王政不行故孔子得以申其本志以明道与
　　将郊则天子皮弁以聴报示民严上也
　　郊特牲将郊作祭之日
　　郊之日丧者不敢哭凶服者不入国门汜扫清路行者毕止弗命而民聴敬之至也
