<!-- { "loadSidebar": true } -->
　　子曰射有似乎君子失诸正鹄反求诸其身君子之道譬如行逺必自迩譬如登高必自卑诗曰妻子好合如鼔瑟琴兄弟旣翕和乐且湛宜尔室家乐尔妻孥子曰父母其顺矣乎
　　射而不中反求诸己已尽射之道则发无不中矣君子行而不中节亦反求诸己已尽其道则行无不中节矣道不必求诸逺求诸身足矣求诸闺门之内足矣盖迩者逺之始孔子引妻子好合兄弟和乐曰父母其顺矣乎明其道一也
　　子曰鬼神之为徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫
　　生则为人死则为鬼神孔子言鬼神之徳如此其盛所以明人心之神其盛徳亦若是初无死生之殊初无幽明之间人心出入无时莫知其乡心无体质则亦不可见不可闻无体无方之神万物以此发育四时以此运行非体物而不可遗乎洋洋乎如在其上如在其左右以明有无莫测之妙而人心出入应用之神其有无莫测之妙一致诗曰神之格思不可度思矧可射思人之心神亦然忽焉而视忽焉而听又忽焉而言忽焉而动莫究厥始莫穷厥终莫执厥中非不可度不可射乎思语助此言鬼神而曰诚者诚即鬼神诚亦视不见听不闻体物即诚之显一以贯之
　　子曰舜其大孝也与徳为圣人尊为天子富有四海之内宗庙飨之子孙保之
　　言福禄之盛大以验其徳之大
　　故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子显显令徳宜民宜人受禄于天保佑命之自天申之故大徳者必受命
　　材质也其质善固培之保佑命之宜民宜人即大徳故舜得位得禄得名得夀周公位冢宰名垂万世孔子称王万世祀之名垂无穷
　　子曰无忧者其唯文王乎以王季为父以武王为子父作之子述之
　　舜禹则不能无忧矣舜父瞽母嚚弟象傲禹之父鲧孔子无他意
　　武王缵太王王季文王之绪壹戎衣而有天下身不失天下之显名尊为天子富有四海之内宗庙享之子孙保之武王末受命周公成文武之徳追王太王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也
　　因言祭之达礼遂及丧之达礼期之丧达乎大夫此据周礼而言未必孔子深以为然古者不降上下各以其亲
　　子曰武王周公其达孝矣乎
　　文王事殷武王伐之周公诛管蔡达孝之道故通变如此天下后世皆以武王周公为圣人信其大公无私之诚也
　　夫孝者善继人之志善述人之事者也春秋脩其祖庙陈其宗器设其裳衣荐其时食宗庙之礼所以序昭穆也
　　三昭三穆父为昭则子为穆子为昭则父为穆面南曰昭面北曰穆以太祖居奥面东而坐左昭右穆
　　序爵所以辨贵贱也序事所以辨贤也
　　以其贤可任以职事
　　旅酬下为上所以逮贱也
　　旅酬于下下亦得献于上
　　燕毛所以序齿也
　　旣祭而燕乃序齿尊老毛髪白位于上
　　践其位行其礼奏其乐敬其所尊爱其所亲事死如事生事亡如事存孝之至也
　　备尽众义皆大道之妙用不可度思惟达之者寡
　　郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
　　郊社之礼禘尝之义即治国之道一也至易至简如示诸掌
　　子曰愚而好自用贱而好自专生乎今之世反古之道如此者烖及其身者也
　　生乎乱世虽善犹恐不免况反古道乎
　　非天子不议礼不制度不考文今天下车同轨书同文行同伦
　　言上下无别
　　虽有其位茍无其徳不敢作礼乐焉
　　孔子曰古之治天下者必圣人后世无其徳则必求盛徳之士而作礼乐
　　虽有其徳茍无其位亦不敢作礼乐焉子曰吾说夏礼杞不足征也吾学殷礼有宋存焉
　　语云宋不足徴恐传之差孔子殷人当隠
　　吾学周礼今用之吾从周王天下有三重焉其寡过矣乎
　　谓三王
　　上焉者虽善无徴无徴不信不信民弗从
　　谓五帝文籍罕存无徴验
　　下焉者虽善不尊不尊不信不信民弗从
　　谓五霸
　　故君子之道本诸身徴诸庶民
　　民之所欲天必从之民言可徴
　　考诸三王而不缪建诸天地而不悖
　　凡所建立不悖天地
　　质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也诗云予懐明徳不大声以色子曰声色之于以化民末也
　　子曰为政以徳譬如北辰居其所而众星拱之又曰徳之流行速于置邮而传命又曰君子之徳风小人之徳草草上之风必偃其系易曰圣人以神道设教而天下服此心之神无所不通其应也如响盖三才同此一道举天下之人同此一心此心即道故曰道心君由道心以行而下民之道心靡不毕应矣斯道之神自然若此礼乐刑政所以行君心之徳使礼乐刑政具备而君失其道民亦不化故声色之可闻见皆末也道徳为本
　　隠而第二十
　　孔子曰君子隠而显不矜而庄不厉而威不言而信矜与厉道心所无动乎意则有之吾心虚明意虑不作唯有自然之庄敬自然之徳威虽无所思为至隠矣而有自然之光自然之文显著于外故不言而人自信彼中心之放逸者虽谆谆告人曰我善我诚人终不信
　　子曰君子不失足于人不失色于人不失口于人君子至于此则纯矣以曾子之战战兢兢终其身而犹失口于出祖失口于裼裘而吊而况不逮于曾子者乎必进于舜之精一文王之纯而后能每每无所失此心神明如日月自无所不照自无所失其有失者皆因乎旧习未之消意欲之或起故本明之或亏必也又进乎顔子之三月不违仁至于百年如一日融融纯纯神光四达靡不照矣
　　孔子曰事君不下达不尚辞非其人弗自子曰事君欲谏不欲陈
　　郑云陈其过于外
　　诗云心乎爱矣瑕不谓矣中心藏之何日忘之子曰事君难进而易退则位有序
　　自可循序而进不至无位
　　易进而难退则乱也故君子三揖而进一辞而退以逺乱也子曰事君三违而不出竟则利禄也子曰事君可贵可贱可富可贫而不可使为乱子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯高尚其事子曰君子不以辞尽人
　　彼辞有所隠不可穷尽其言
　　故天下有道则行有枝叶天下无道则辞有枝叶言致曲不敢太直而隠
　　是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以坏小雅曰盗言孔甘乱是用餤
　　郑注餤进也
　　子曰君子不以口誉人则民作忠子曰口惠而实不至怨菑及其身是故君子与其有诺责也宁有己怨郑注己不许也
　　子曰君子不以色亲人情疏而貌亲在小人则穿窬之盗也与子曰情欲信辞欲巧子言之昔三代明王皆事天地之神明无非卜筮之用不敢以其私亵事上帝是故不犯日月不违卜筮卜筮不相袭也
　　郑注袭因也大事则卜小事则筮
　　大事有时日小事无时日有筮外事用刚日内事用柔日子曰君子敬则用祭器上不渎于民下不亵于上已上皆出表记皆称子所言其可疑者多今録如前其害道之甚着人皆可晓知断非孔子之言者如曰仁天下之表夫仁不可得而言也仁觉也医书谓四体不仁不知觉也孔子欲言仁者之所乐不可得而言姑取象于山使人黙觉而可以表言乎觉非思虑之所及故门弟子问仁者不一而孔子答之每不同以仁即人心人心自仁唯动意生过故昏今随羣弟子动意生过而启之使过消则心自明实无可言者不可生微意奚可言表又曰畏罪者强仁仁岂可强为也又曰仁者右也道者左也仁言觉道言通名殊而实一岂可分仁有用道无为裂而为二又曰以徳报怨寛身之仁也夫仁不可思不可言不可知而可以寛身言哉以徳报怨孔子不取而谓子言之乎诬圣人太甚又曰以怨报怨则民有所惩孔子曰以直报怨圣言奚可改以怨报怨小人之乱也而以诬圣人乎余不甚明着姑置不备论
　　入官第二十一
　　子张问入官于孔子
　　论语曰子张学干禄盖鄙之之辞此言入官子张自言故其辞婉孔子答以政从矣其情可睹
　　孔子曰安身取誉为难也
　　子张所以未能入官者誉之不善也安身明其未免于狱
　　子张曰安身取誉如何孔子曰有善勿专
　　子张有专善于己之失圣人设教因人而启之
　　教不能勿搢
　　搢进也搢亦进之使入也故通用家语搢作怠者家语多以疑而輙改勿搢勿强进也
　　己过勿发
　　人旣已有过勿复发之
　　失言勿踦
　　王肃云有人失言勿掎角之
　　不善辞勿遂
　　人有言辞不善勿遂之遂谓成之也彼辞不善犹未十分明着不可又从而发明之使无隠此意成人之恶也
　　行事勿留
　　子张有怠惰稽留之失已上六者皆子张之过故致毁而无誉众多不乐之则身亦将不得安矣而况于政乎
　　君子入官自行此六路者则身安誉至而政从矣六者亦人之通患故泛言君子入官之道特亦黙中子张之心过
　　且夫忿数者狱之所由生也距谏者虑之所以塞也慢易者礼之所以失也怠惰者时之所以后也奢侈者财之所以不足也专者事之所以不成也歴者狱之所由生也君子入官除七路者则身安誉至而政从矣此篇始畧指六路今切指七路皆使子张求诸己季康子问从政唯及子路子贡冉求得非子张有前所陈之过失誉故与孔子言不虚施皆有所启门人问同所答輙异因随其蔽而启之故异与子张忿厉繁数故缧絏于狱距谏不受故知虑蔽塞逺想子张堂堂之容则慢易距谏往往有之怠惰人之通患堂堂者多专不肯谘谋自任故多失事多不成歴者狱事之经歴戒其凡百于事宜务省约子张以多事致狱辞所经歴故戒之若夫公冶长则无俟乎致戒矣
　　故君子南面临官
　　因问入官故此始言临官之道
　　大城而公治之
　　家语作临官大城之中家语多以疑而改作殊未安城者殆诚字之讹与孔子诲子张多曰忠信盖其所少焉
　　精知而略行之
　　孔子知子张以太察失民誉故教之以知察精详无害唯当略行之行之不可详
　　合是忠信考是大伦存是美恶进是利而除是害而无求其报焉而民情可得也
　　脩己主于忠信临民亦当由忠信行之凡万事悉当由忠信以行之总合尽由忠信其考察唯当及其大伦类不乱辨其美恶大槩而兴利除害足矣不必责其详不必责其报寛裕而民情斯得矣
　　故临之无抗民之志胜之无犯民之言
