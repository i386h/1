<!-- { "loadSidebar": true } -->
　　亲亲则诸父兄弟不怨【小戴记兄作昆】敬大臣则不【不犹不惑】体羣臣则士之报礼重
　　孟子曰君之视臣如手足则臣视君如腹心
　　子庶民则百姓劝来百工则财用足柔远人则四方归之怀诸侯则天下畏之
　　德懐诸侯诸侯心服则天下之远未亲德者亦观势而畏
　　公曰为之奈何孔子曰齐明盛服非礼不动所以脩身也去谗远色贱货而贵德所以尊贤也
　　好色与货其亲贤必不固
　　爵其能重其禄同其好恶所以笃亲亲也
　　小戴中庸篇爵其能作尊其位不如家语爵其能义正亲族不必皆贤能择其能者爵之斯可矣能亦贤能之通称其余则重其禄以养之而已同其好恶亲亲之意非同其邪也
　　官盛任使所以敬大臣也
　　盛其任使之属不敢勤劳大臣所以尊敬大臣也
　　忠信重禄所以劝士也
　　德之大者为大臣其次贤者为羣臣不忠信者皆不可用故仕必忠信
　　时使薄敛所以子百姓也日省月考既廪称事所以来百工也
　　郑云既读为饩饩廪稍食也槀人职曰乘其事考其弓弩以下上其食
　　送往迎来嘉善而矜不能所以绥远人也继絶世举废国治乱持危朝聘以时厚往而薄来所以懐诸侯也治天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷
　　平居无事时不脩习则事变之忽至必败
　　在下位不获乎上民不可得而治矣
　　下位非所以言公也孔子不敢正指公而言之将以尽言恐伤公也故泛指下位而言使公默谕倘正指公则其后不信不顺不诚不明之论将不敢发何以畅明其旨
　　获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人之定体也诚之者择善而固执之也
　　夫诚天道又曰明乎善者非复有异道也诚者人心之所同而明者千无一万无一易曰百姓日用而不知孔门之明善者顔子三月不违仁其余日月至焉而已有子子夏子张子游子路子贡宰我皆不可以言明曽子明之故曰江汉以濯之秋阳以暴之皜皜乎不可尚已夫诚者诚实无他无竒无巧直心无二而已矣人皆有之而自不知其善知其善则明已通矣一矣大矣无思无为而变化不穷矣然而非于诚实之外有加焉也以明者寡故虽有诚而昏昏则乱故圣人又曰明乎善矣别之至矣哉至矣哉诚实无他之心无较计无思虑如四时之错行如日月之代明虽动而未尝动虽静而未尝静是谓一定不移之妙体其从容中节如水鉴中之万象水鉴未尝动也故此曰定体易曰寂然不动此寂然不动之心体无内外无始终即人所同有诚实无他之心特圣人明之而无亏贤者明之而有亏众人不明尔择得此善斯能固执不明此善虽执不固固而纯纯而化则全明而无亏矣
　　公曰子之教寡人备矣敢问行之所始孔子曰立爱自亲始教民睦也立敬自长始教民顺也教之慈睦而民贵有亲教以敬而民贵用命民既孝于亲又顺以听命措诸天下无所不可
　　诚者公所自有孔子告以不思不勉虑公忽觉而无先证也公既未觉问行之所始故孔子于是又云爱敬即道爱亲敬长已行其道而民从之矣曰民顺听命欲以切公之心知民之从违国之安危在此而不在他也曰措诸天下导公以莫大之业觊公喜而勉行也
　　公曰寡人既得闻此言也惧不能果行而获罪咎哀公问曰二三大夫皆劝寡人使隆敬于高年何也孔子对曰君之及此言将天下实赖之岂唯鲁哉公曰何也其义可得闻乎孔子曰虞夏商周天下之盛王也未有遗年者年之贵乎天下久矣次乎事亲也是故朝廷同爵则尚齿七十杖于朝君问则席八十不俟朝君问则就之而弟达乎朝廷矣行肩而不并不错则随
　　郑云错鴈行也兄弟之党鴈行父党则随行
　　见老者则车徒辟班白不以其任行乎道路而弟达乎道路矣居乡以齿而老穷不遗强不犯弱众不暴寡而弟达乎州巷矣古之道五十不为甸徒
　　言古之道则知今不然四井为邑四邑为丘四丘为甸甸六十四井也以为出役之法五十始衰不从力役之事
　　颁禽隆诸长者而弟达乎獀狩矣军旅什伍同爵则尚齿而弟达乎军旅矣孝弟发诸朝廷行乎道路至乎州巷放乎獀狩脩乎军旅众以义死之而弗敢犯也公曰善哉寡人虽闻之弗能成
　　呜呼孔子言之如此明白如此平易如此切于治乱安危而公曰弗能成孟子曰不仁者可与言哉安其危而利其灾乐其所以亡者不仁而可与言则何亡国败家之有哀公之时国虽甚危三家虽强而犹未尽废事君之礼人性皆善公能行道则感化之妙黙然转移可以易危而安易乱而治而公不悟也昭公之出季孙惧焉叔孙死焉孰谓其不可感化

　　先圣大训卷一
<子部,儒家类,先圣大训>
　　钦定四库全书
　　先圣大训卷二
　　宋　杨简　撰
　　问冠第十
　　邾隐公既即位将冠使大夫因孟懿子问礼于孔子子曰其礼如世子之冠冠于阼者以着代也【东序为阼以明代父】醮于客位加其有成
　　郑康成谓戸西为客位盖本于士冠礼既冠则筵于戸西而醴孔子曰虽天子之元子犹士也其礼无变
　　三加弥尊导谕其志【每加皆有祝辞】冠而字之敬其名也虽天子之元子犹士也其礼无变天下无生而贵者故也行冠事必于祖庙以祼享之礼以将之【祼灌鬯也】以金石之乐节之
　　世子冠礼与士同唯祼享金石乐异故特言于其末
　　所以自卑而尊先祖示不敢擅也懿子曰天子未冠即位长亦冠乎孔子曰古者王世子虽幼其即位则尊为人君人君治成人之事者何冠之有懿子曰然则诸侯之冠异天子与孔子曰君薨而世子主丧是亦冠也己人君无所殊也懿子曰今邾君之冠非礼也孔子曰诸侯之有冠礼夏之末造也有自来矣今无讥焉天子冠者武王崩成王年十有三而嗣立周公居冢宰摄政以治天下明年夏六月既葬冠成王而朝于祖以见诸侯亦为君也周公命祝雍作颂辞曰使王近于民远于年【远长也祝其寿】啬于时【啬惜也惜时言勤于进德】惠于财【财者人之所啬今使惠以及人】亲贤而任能其颂曰令月吉日王始加元服【元首也】去王幼志心服衮职
　　舜曰予欲观古人之象日月星辰山龙华虫作绘宗彝藻火粉米黼黻絺绣以五采彰施于五色作服是为十二章周升三辰于旂而衮九章司服云公之服自衮冕而下如王之服郑康成谓周衮九章初一曰龙次二曰山次三曰华虫次四曰火次五曰宗彝画以为缋次六曰藻次七曰粉米次八曰黼次九曰黻絺以为绣则衮之衣五章裳四章康成唯言其名不言其义诸儒皆无説夫以大舜之圣犹使禹明其义则后世学者奚敢遽言然此云心服衮职则其义不可以不明人心即道故书曰道心此道圣愚之所同有百姓之所日用学者不明乎道无以修身无以事君无以辅君而行道简姑以所觉略言之道心无体变化无方而利泽万物龙似之虽变化云为而实寂然不动山静止而生物似之由是心而发诸礼乐政事焕乎其有文章华虫似之徒质而无文非道之全火之明象道心之照用火之温燠象道心之惠和民非水火不生活火能熟物以养民象道心之惠养万物宗庙之彝尊象道心之孝德藻其以水之难形容姑为藻以寓其象欤水之为德至矣水流行不息而无心焉清明洞彻而润泽万物实象道心之妙米以养人君之所以养人者常患乎不溥博粉而散之则所被广矣黼为斧形铁黑而刃白如道心之刚断当断不断反受其乱刚虽非道之所尚而亦道之所有徒柔而无刚亦足召乱是刚是断匪生于私匪动于意此心明照当断自断如雷如霆西色白北色黑二者之间乾卦序焉有天道之象威断不可出于人为当同天道黻形如两己相背其色半黑半青北黑东青东北艮位万物之所成终成始是为冬春之际一岁之分象道心之辨察是是非非也自夏后氏而上建寅周虽建子犹兼用夏时日正岁衮职如此奚可不心服之服事也当从事乎斯道也周虽升三辰于旂其在旂犹在服也九章即十二章之道也夫道一而已矣舜起于畎亩虽未详明其义而舜之道心已明矣叙陈其义舜必心合而首肯
　　钦若昊天六合是式率尔祖考永永无极此周公之制也懿子曰诸侯之冠其所以为賔主何如孔子曰公冠则以卿为賔无介公自为主迎賔揖升自阼立于席北其醴也则如士飨之以三献之礼既醴降自阼诸侯非公而自为主者其所以异皆降自西阶端与皮弁异朝服素韠
　　士冠礼始加缁布冠服端再加皮弁服三加爵弁服醴毕冠者降自西阶此曰异朝服素韠者谓异于士朝服公衮侯伯鷩子男毳皆素韠不加爵弁服
　　公冠四加冕祭
　　王肃云着祭服玉藻诸侯端以祭裨冕以朝玉藻端以祭祭先君也此加冕祭服裨冕祭于王之服也杂记大夫冕而祭于公弁而祭于已则知公助祭于王必非端简谓冕在衮冕之下在四加之中尔三加冕四加衮冕与末特言公冠四明唯此与诸侯异及前所言降自阼
　　其酬币于賔则束帛乘马王太子庶子之冠拟焉拟其酬賔束帛乘马之礼
　　皆天子自为主其礼与士无变飨食賔也皆同
　　大戴礼记公冠篇公冠自为主迎賔揖升自阼立于席北既醴降自阼其余自为主者其降也自西阶以异其余皆与公同也公端与皮弁皆韠朝服素韠公冠四加冕飨之以三献之礼无介无乐皆端其醻币朱锦采四马其庆也同太子儗焉太子与庶子其冠皆自为主其礼与士同其飨賔也皆同大戴礼记是篇不言孔子孟懿子问答其甚异者太子庶子冠皆自为主夫冠礼既行之于庙则天子自为主也宜火戴所记其后世尊君卑臣之习改杂于其间欤
　　懿子曰始冠必加缁布之冠何也孔子曰示不忘古太古冠布齐则缁之其緌也吾未之闻
　　郑云緌缨饰太古质盖无饰白布冠今之丧冠礼丧冠不緌缨之余垂者曰緌
　　今则冠而敝之可也懿子曰三王之冠其异何也孔子曰周弁殷冔夏收一也三王共皮弁素积委貌周道也章甫殷道也母追夏后氏之道也
　　郑云弁名出于槃槃大也冔名出于幠幠覆也收言所以收敛发也其制之异未闻委犹安也言所以安正容貌母发声也追犹堆也以形名之其制之异同未闻章文明也甫美也大也释氏语无或作谟今闽音亦然史记帝尧黄收纯衣虞夏因之欤郑云皮弁者以白鹿皮为冠积犹辟也以素为裳质素象道故三王不变
　　庙制第十一
　　卫将军文子将立先君之庙于其家使子羔访于孔子子曰公庙设于私家非古礼之所及吾弗知子羔曰敢问尊卑上下立庙之制可得而闻乎孔子曰天下有王分地建国设祖宗乃为亲踈贵贱多少之数是故天子七庙三昭三穆与太祖之庙而七太祖近庙皆月祭之远庙为祧有二祧焉享尝乃止诸侯五庙二昭二穆与太祖之庙而五曰祖考庙享尝乃止大夫三庙一昭一穆与太祖之庙而三曰皇考庙享尝乃止士一庙曰考庙王考无庙合而享尝乃止庶人无庙四时祭于寝此自有虞以至于周之所不变也凡四代帝王之所谓郊者皆以配天其所谓禘者皆五年大祭之所及也太祖其庙不毁不及太祖虽在禘郊其庙则毁古者祖有功而宗有德
　　非谓有功者无德谓其以功着也创始者必有功
