<!-- { "loadSidebar": true } -->
　　谓之祖宗者其庙皆不毁子羔问曰祭典云昔有虞氏祖颛顼而宗尧夏后氏亦祖颛顼而宗禹
　　此谓夏后氏殆啓以后若禹之时则往往宗舜
　　殷人祖契而宗汤周人祖文王而宗武王此四祖四宗或乃异代或其考祖之有功德其庙可也若有虞宗尧夏祖颛顼皆异代之有功德者也亦可以存其庙乎大戴记帝系篇黄帝产嚣嚣产蟜极蟜极产高辛是谓帝喾帝喾产放勲是谓帝尧黄帝产昌意昌意产高阳是谓帝颛顼颛顼产鲧鲧产文命是谓禹颛顼产穷蝉穷蝉产敬康敬康产句芒句芒产蟜牛蟜牛产瞽叟瞽叟产重华是为帝舜据此帝系所载则尧舜皆虽本于黄帝而异支阔远则亦可以言异代至于谓颛顼产鲧鲧产禹则正其祖非异代而此子羔所问孔子所答乃为异代何耶又家语宰我问禹孔子曰高阳之孙鲧之子也史记亦本此文然则必有一是一非简观家语宰我所问黄帝颛顼帝喾尧舜禹一篇大有可疑言旨殊觉浅陋殆非孔子之言谓帝舜承受大命依于二女浅陋太甚家语此类亦多然则谓禹为高阳之孙未可遽谓孔子之言故阙不敢录录此子羔所问孔子所答司马迁亦谓帝系姓儒者或不传此千古同然之心也况姑据帝系自颛顼六世而后及舜而又谓颛顼生鲧鲧生禹世次长短断断乎非矣
　　孔子曰善如女所问也如殷周之祖宗其庙可以不毁其他祖宗者功德不殊虽在殊代亦可以无疑矣诗云蔽芾甘棠勿翦勿伐召伯所憩周人之于召公也爱其人犹敬其所舍之树况祖宗其功德而可以不尊奉其庙与
　　曾子问第十二
　　曾子问曰君薨而世子生如之何孔子曰卿大夫士从摄主北面于西阶南太祝裨冕执束帛升自西阶尽等不升堂命毋哭祝声三告曰某之子生敢告【郑云声噫歆警神也某夫人之氏也】升奠币于殡东几上哭降众主人卿大夫士房中皆哭不踊【郑云众主人君之亲也房中妇人也】尽一哀反位遂朝奠【郑云反朝夕哭位】小宰升举币三日众主人卿大夫士如初位北面太宰太宗太祝皆裨冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭【郑云奉子者拜哭】祝宰宗人众主人卿大夫士哭踊三者三降东反位皆袒子踊房中亦踊三者三袭衰杖【郑云踊袭衰杖成子礼也】奠出太宰命祝史以名徧告于五祀山川【郑云因负子名之丧于礼略也】曾子问曰如已葬而世子生则如之何孔子曰太宰太宗从太祝而告于祢三月乃名于祢以名徧告及社稷宗庙山川
　　未葬不告宗庙宗庙同哀可略也不告社稷殆阙文也诸儒曲説不通葬后不言五祀其告甚明不言可知
　　孔子曰诸侯适天子必告于祖奠于祢
　　郑云皆奠币以告之互文也郑説殆未安孔子继曰凡告用牲币郑又云牲字误当为制币郑盖以觐礼侯氏释币于祢不言牲故也不思觐礼者当时所行之礼孔子所言垂教于万世之礼亦犹相司徒敬子之丧多变礼答颜子为邦之问曰行夏时乘商辂舞韶乐康成于礼学虽详博惟不知道率多牵合奠之为义何止于币于祖言告于祢言奠非不告于祢也尊无二上既告于祖则次乃告祢告不主于祢也故特曰奠以明斯义祖言告则奠可知矣继言凡告用牲币明凡告皆奠况卿大夫出聘犹释币于祢则国君宜加牲事理甚明康成信觐礼而疑孔子之言不可
　　冕而出视朝命祝史告于社稷宗庙山川乃命国家五官而后行道而出
　　郑云祖道也聘礼记出祖释軷祭酒脯
　　告者五日而徧过是非礼也凡告用牲币反亦如之诸侯相见必告于祢
　　下言反必亲告于祖祢此不及祖非略于祖其适诸侯之礼当略也
　　朝服而出视朝命祝史告于五庙所过山川
　　既亲告于祢则命祝史所告实四庙而曰五庙者虑或者以为其礼杀而不徧告五庙也
　　亦命国家五官道而出反必亲告于祖祢乃命祝史告至于前所告者而后听朝而入曾子问曰并有丧如之何何先何后孔子曰葬先轻而后重其奠也先重而后轻礼也自啓及葬不奠行葬不哀次反葬奠而后辞于殡遂修葬事
　　郑云殡当为賔声之误也辞于賔谓告将葬啓期也康成每轻于改经文康成惟据既夕礼既夕哭请啓期告于賔及夙兴设陈之后商祝升西阶声三啓三而已不闻有辞故改曰辞于賔不思夫先轻后重乃变礼不可执常礼以论其反葬也奠于室而后辞于殡其辞告以轻丧之既葬今将啓欤凡礼皆缘情而制若夫既奠而告賔以啓期乃礼之常奚以特言为况葬光轻后重孔子于此不言幷卜二日则至是始当卜后葬之日岂得遽告啓期也哉使卜先葬之时幷卜二日无乃不专敬乎使先葬者雨不克则后葬之日尤难预卜况孔子初无幷卜之文今定从经文不改其先葬自啓及葬不奠者以盛奠不可特及其轻而遗重也今反葬其重则奠如常孔疏云行葬不哀次者次谓大门外之右平生待賔之处葬柩车出门至此孝子悲哀柩车暂停今为父丧在殡故行葬母之时出门外孝子不得为母伸哀于所次之处遂行而去
　　其虞也先重而后轻礼也孔子曰宗子虽七十无无主妇非宗子虽无主妇可也曾子问曰将冠子冠者至揖让而入闻齐衰大功之丧如之何【郑云冠者賔及賛者】孔子曰内丧则废外丧则冠而不醴彻馔而埽即位而哭如冠者未至则废如将冠子而未及期日而有齐衰大功小功之丧则因丧服而冠【于此当有曾子曰阙文与】除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴
　　冠礼以醴为正若不醴则醮用酒郑云服此赐服酌用酒尊赐也不醴明不为改冠皇云谓诸侯及大夫幼弱天子赐之孔疏云此孔子引类答不答改冠诸侯幼弱未冠总角从事因朝天子天子赐冕弁服于天子大庙之中归设奠于已宗庙服此赐服不改冠也郊特牲云无大夫冠礼而有其昏礼古者五十而后爵何大夫冠礼之有然则今赐大夫冠服衰世之礼也虽衰世之礼而不改冠合于义故孔子取焉
　　父没而冠则已冠埽地而祭于祢已祭而见伯父叔父而后飨冠者曾子问曰祭如之何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也曾子问曰大功之丧可以与于馈奠之事乎孔子曰岂大功耳自斩衰以下皆可礼也曾子曰不以轻服而重相为乎【疑轻已丧服而重其相为】孔子曰非此之谓也天子诸侯之丧斩衰者奠大夫齐衰者奠士则朋友奠不足则取于大功以下者不足则反之
　　反之者谓执一事已反而再执事
　　曾子问曰小功可以与于祭乎孔子曰何必小功耳自斩衰以下与祭礼也曾子曰不以轻丧而重祭乎孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者曾子问曰相识有丧服可以与于祭乎孔子曰缌不祭又何助于人曾子问曰废丧服可以与于馈奠之事乎孔子曰説衰与奠非礼也以摈相可也
　　郑云执事于人之神为其忘哀疾也郑説殊未安礼三年之丧祥则可以鼓琴可以笙歌谓与奠为忘哀疾甚非礼意礼惟有服及朋友与奠今相识非朋友故曰非礼摈相则轻矣故可
　　曾子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母
　　郑云父使人吊之辞云某子闻某之丧某子使某如何不淑母则若云宋荡伯姬闻姜氏之丧伯姬使某如何不淑
　　父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也壻免丧女之父母使人请壻弗取而后嫁之礼也女之父母死壻亦如之曾子问曰亲迎女在涂而壻之父母死如之何孔子曰女改服布深衣缟总以趋丧女在涂而女之父母死则女反如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曾子问曰除丧则不复昏礼乎孔子曰祭过时不祭礼也又何反于初孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也曾子问曰女未庙见而死则如之何孔子曰不迁于祖不袝于皇姑壻不杖不菲不次归葬于女氏之党【菲扶义反】示未成妇也曾子问曰取女有吉日而女死如之何孔子曰壻齐衰而吊既葬而除之夫死亦如之曾子问曰丧有二孤庙有二主礼与孔子曰天无二日土无二王尝禘郊社尊无二上未知其为礼也昔者齐桓公亟举兵作伪主以行及反藏诸祖庙庙有二主自桓公始也丧之二孤则昔者衞灵公适鲁遭季桓子之丧衞君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也
　　攷春秋鲁哀公二年衞灵公卒三年秋七月季孙斯卒盖桓子康子即位然则非灵公乃出公也传录之误
　　曾子问曰古者师行必以迁庙主行乎孔子曰天子巡狩以迁庙主行载于齐车言必有尊也今也取七庙之主以行则失之矣当七庙五庙无虚主虚主者唯天子崩诸侯薨与去其国与祫祭于祖为无主耳吾闻诸老聃曰天子崩国君薨则祝取羣庙之主而藏诸祖庙礼也卒哭成事而后主各反其庙君去其国太宰取羣庙之主以从礼也祫祭于祖则祝迎四庙之主主出庙入庙必跸老聃云曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舍奠焉而后就舍反必告设奠卒敛币玉藏诸两阶之间乃出盖贵命也子游问曰诸侯之世子丧慈母如母礼欤孔子曰非礼也古者男子外有傅内有慈母君命所使教子也何服之有昔鲁孝公少丧其母有慈母良及其死也公弗忍也欲丧之
　　孔子家语鲁孝公小戴记作鲁昭公按昭公居丧而不哀在慼而有嘉容比及葬三易衰年十九而即位犹有童心则安能不忍于慈母即位十一年其母齐归始薨则公已年三十矣不为少郑康成亦谓必非昭公康成未见家语
　　有司曰礼国君慈母无服今也君为之服是逆古之礼而乱国法也若终行之则有司将书之以示后世无乃不可乎公曰古者天子练冠以燕居公弗忍也遂练冠以丧慈母丧慈母自鲁孝公始也曾子问曰诸侯旅见天子入门不得终礼废者几孔子曰四请问之曰太庙火日食后之丧雨霑服失容则废如诸侯皆在而日食则从天子救日各以其方色与其兵太庙火则从天子救火不以方色与兵
　　周礼有救日之弓是射以救之也日有食之隂侵阳也然则射其所食之方之隂也凡兵皆攻其所食之方之隂也夫隂气之食日疑非人力之所能救而古先圣王不废斯礼知其有此理也三才同此一气此感则彼应不明者以为远不相及明者信其相应之速君德不善故日食亦犹腹心有疾疾见首面天子之于日食也诚能知过痛改则已足以感天地之和气而又率诸侯诸臣以兵救之则随兵所指隂邪退伏阳光亟复实有此理天者吾之阳地者吾之隂日亦吾之阳月亦吾之隂此心无体天地日月皆在吾范围之中何远何近各以方色者以五色五行之和气正气感天地不和不正之气为和为正也救火不以方色与兵者火人也当以人事救不可以气感也
