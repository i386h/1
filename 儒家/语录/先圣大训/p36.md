<!-- { "loadSidebar": true } -->
　　人之性命即道而未有知之者故孔子因哀公之问以言之命者性之始虚名尔非有命性之二体也曰分者何也道则一人则众因人之常情而言自一而散殊故曰分于道自形而言也人与道实未始分也分则异矣何以曰道易曰百姓日用而不知则人之用无非道者分形于至一之中谓之性故性未始不一以一阳一隂竒耦相配谓之道合化成呜呼圣人之明道如此切的彼不知道与知道之未大明者安知斯妙易曰归妹天地之大义也又曰男女正天地之大义也昏礼行事必用昏昕所以示隂阳之交天人无二道也人惟动于意欲始邪始淫而失道矣有始必有终者形气也性命之妙有清明而无生死也曰形于此者于此着明也非形气之形也惜乎哀公之不能深悟其防又不能致疑而发问也孔子曰清明在躬又曰立则见其参于前在舆则见其倚于衡曾子曰皜皜此有所见矣亦可以言形矣而实无体
　　公曰男子十六精通女子十四而化是则可以生民矣而礼男必三十而有室女必二十而有夫也岂不晩哉孔子曰夫礼言其极不是过也男子二十而冠有为人父之端女子十五许嫁有适人之道于此而往则自婚矣羣生闭藏乎隂而为化育之始故圣人因时以合偶男女穷天数霜降而妇功成嫁娶者行焉
　　正嵗夏正九月霜降九者天数之穷又为化育之始因时合偶所以配天也又况妇功是时亦成
　　冰泮而农桑始婚礼而杀于此男子者任天道而长万物者也
　　易曰乾道成男男即天道顾人自不知天生万物男子亦生子姓立万事亦明天人一道
　　知可为知不可为知可言知不可言知可行知不可行者也是故审其伦而明其别谓之知所以効匹夫之听也【王肃曰听宜为徳】女子者顺男子之教而长其理者也劳勤而任其理之所当为亦足以长益其家事
　　是故无专制之义而有三从之道幼从父兄既嫁从夫夫死从子言无再醮之端
　　郑康成曰酌而无酬酢曰醮冠礼醮无酬酢婚礼父醴女而俟迎者不言女有酬酢故曰醮故再嫁谓之再醮与
　　教令不出于闺门事在供酒食而已无阃外之非仪也不越境而奔丧事无擅为行无独成参知而后动可验而后言昼不游庭夜行以火所以効匹妇之徳也参知谓从夫而请于舅姑与
　　孔子遂言曰女有五不取逆家子者乱家子者世有刑人子者
　　遭刑之人有恶徳
　　有恶疾子者
　　虑其气类相
　　丧父长子者
　　无父兄主之虑无检束凡此五不取之意所以谨其始故卒曰重婚姻之始也
　　妇有七出三不去七出者不顺父母者无子者淫僻者嫉妬者恶疾者多口舌者窃盗者三不去者谓有所取无所归与共更三年之丧先贫贱后富贵凡此圣人所以顺男女之际重婚姻之始也
　　孔文子第五十四
　　卫孔文子将攻太叔疾
　　文子使太叔出其妻而以女妻之疾诱其初妻之娣为之立宫与文子女如二妻文子怒
　　孔子舎蘧伯玉家就访焉孔子曰簠簋之事则尝学之矣兵甲之事未之闻也退命驾而行曰鸟则择木木岂能择鸟乎孔子之始至卫也灵公夫人南子使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北靣稽首夫人自帷中再拜环佩玉声璆【音求】然孔子曰吾乡为弗见见之礼答焉子路不悦孔子矢之曰予所不者天厌之天厌之卫出公使人问孔子曰寡人之任臣无大小一一自言问观察之犹复失人何故答曰如君之言此乃所以失之也人既难知非言问所及观察所尽且人君之虑者多多虑则意不精以不精之意察难知之人宜其有失也君未之闻乎昔者舜臣尧官才任士尧一从之左右曰人君用士当自任耳目而取信于人无乃不可乎尧曰吾之举舜已耳目之矣今舜所举人吾又耳目之是则耳目人终无已也君茍付可付则己不劳而贤才不失矣子贡问曰昔孙文子以卫侯哭之不哀知其将为乱不敢舍其重器而行尽寘诸戚而善晋大夫二十人或称其知何如孔子曰吾知其为罪人未知其为知也子贡曰敢问何谓也子曰食其禄者必死其事孙子知卫君之将不君不念伏死以争而素规去就尸利携贰非人臣也臣而有不臣之心明君所不赦幸哉孙子之以此免戮也卫孙文子得罪于献公居戚公卒未葬文子击钟焉延陵季子适晋过戚闻之曰异哉夫子之在此犹燕之巢于幕也惧犹未也又何乐焉君又在殡可乎文子于是终身不听琴瑟孔子闻之曰季子能以义正人文子能克己服义可谓善改矣齐伐鲁季康子使冉求率左师御之樊迟为右师入齐军齐军遁冉有用戈故能入焉孔子闻之曰义也季孙谓冉有曰子之于战学之乎性逹之乎对曰学之季孙曰从事孔子恶乎学冉有曰即学之孔子孔子大圣无不该文武并用兼通求也适闻其战法犹未之详也季孙悦樊迟以告孔子子曰季孙可谓悦人之有能矣南宫説仲孙何忌既除丧而昭公在外未之命也定公即位乃命之辞曰先臣有遗命焉嘱家老使二臣必事孔子而学礼以定其位公许之二子学于孔子孔子曰能补过者君子也诗云君子是则是效孟僖子可则效矣惩己所病以诲其嗣大雅所谓诒厥孙谋以燕翼子是类也夫
　　昭公如楚孟僖子为介不能相仪又不能荅郊劳故惩己所病诲其嗣使学于孔子孔子前称季孙此称孟僖子不以人之悦己崇己为嫌者圣人无己私故也
　　楚灵王汰侈右尹子革侍坐【子革郑丹】左史倚相趋而过王曰是良史也子善视之是能读三坟五典八索九丘对曰夫良史者记君之过扬君之善而此子以润辞为官不可为良史臣又尝闻焉昔周穆王欲肆其心将遍行天下使皆有车辙马迹焉祭公谋父作祈招之诗以止王心王是以获殁于只宫【春秋传只作祗】臣问其诗而不知也若问远焉其焉能知王曰子能乎对曰能其诗曰祈招之愔愔乎【春秋无乎字】式昭徳音思我王度式如玉式如金【式者发语助辞】刑民之力而无醉饱之心
　　王肃曰刑伤民力用之不节无有醉饱之心言无厌足春秋刑作形
　　王揖而入馈不食寝不寐数日不能自克以及于难孔子读其志曰古也有志克己复礼仁也信善哉楚灵王若能如是岂其辱于干谿子革之非左史所以风也称诗以谏顺哉叔孙穆子避难奔齐宿于庚宗之邑庚宗寡妇通焉而生牛穆子返鲁以牛为内竖相家牛谗叔孙二子杀之叔孙有病牛不通其馈不食而死牛遂辅叔孙庻子昭而立之取东鄙三十邑以与南遗昭子既立朝其家众曰竖牛祸叔孙氏使乱大从杀嫡立庶又披其邑以求舎罪罪莫大焉必速杀之遂杀竖牛孔子曰叔孙昭子之不劳【不以立己为功劳】不可能也周任有言曰为政者不赏私劳不罚私怨诗云有觉徳行四国顺之昭子有焉
　　寛猛第五十五
　　郑子产有疾谓子太叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒太叔为政不忍猛而寛郑国多盗取人于萑苻之泽【苻音蒲】太叔悔之曰吾早从夫子不及此兴徒兵以攻萑苻之盗尽杀之盗少止孔子曰善哉政寛则民慢慢则紏之以猛猛则民残残则施之以寛寛以济猛猛以济寛政是以和诗云民亦劳止汔【许讫反】可小康惠此中国以绥四方施之以寛也毋从诡随以谨无良式遏宼虐惨不畏明纠之以猛也柔远能迩以定我王平之以和也又曰不竞不絿不刚不柔布政优优百禄是遒和之至也孔子善子太叔能纠之以猛而言则每以寛和始终首言施之以寛次言平之以和又言和之至圣人深虑人之复偏于猛也
　　及子产卒孔子闻之出涕曰古之遗爱也吴伐陈楚昭王曰吾先君与陈有盟不可以不救乃救陈师于城父卜战不吉卜退不吉王曰然则死也再败楚师不如死杜预曰前已败于柏举今若退还亦是败
　　弃盟逃雠亦不如死死一也其死雠乎命公子申为王不可则命公子结亦不可则命公子啓
　　申子西结子期啓子闾皆昭王兄
　　五辞而后许将战王有疾是嵗也有云如众赤鸟夹日以飞三日昭王使问诸周太史周太史曰其当王身乎杜预曰日为人君妖气守之故以为当王身云在楚上唯楚见之故祸不及他国
　　若禜之可移于令尹司马王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜及昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡
　　家语有作在其行作厥道灭而作底灭
　　又曰允出兹在兹由已率常可矣
　　昭王无我唯道义之从略不以死亡为意故曰知大道
　　昭王攻大冥卒于城父子闾退曰君王舎其子而让羣臣敢忘君乎从君之命顺也立君之子亦顺也与子西子期谋师闭涂逆越女之子章立之而后还卫孔文子之将攻太叔访于孔子孔子曰甲兵之事未之闻也退命驾而行文子遽止之将止
　　圣人无意必
　　鲁人以币召之乃归季孙欲以田赋使冉有访诸孔子孔子曰丘不识也三发卒曰子为国老待子而行若之何子之不言也孔子不对而私于冉有曰君子之行也度于礼施取其厚事举其中敛从其薄如是则以丘亦足矣若不度于礼而贪冒无厌则虽以田赋将又不足此据春秋左国语云季康子欲以田赋使冉有访诸仲尼仲尼不对私于冉有曰先王制土籍田以力而砥其远迩赋里以入而量其有无任力以夫而议其老幼于是乎有鳏寡孤疾有军旅之出则征之无则已其嵗收田一井出稯禾秉刍缶米不是过也家语先载国语次载左首言季康子欲以一井田出法赋焉聘礼十斗曰斛十六斗曰薮十薮曰秉今文薮为逾四秉曰筥四筥曰稯国语韦昭注曰缶庾也引聘礼十六斗曰庾十庾曰秉秉一百六十斛也稯六百四十斛也贾侍中云田一井也周制十六井赋戎马一匹牛二头一井之田而欲出十六井之赋昭谓此数甚多似非也下虽云收田一井凡数从夫井起故云井尔
　　且子季孙若欲行而法则周公之典在若欲茍而行又何访焉弗听
　　春秋哀公十二年用田赋
　　哀公十四年春西狩于大野叔孙氏之车子鉏【即锄字】商获兽如麕而肉角以为不祥以赐虞人冉有以告曰岂天之妖乎孔子曰今何在吾将观焉遂往谓其御高柴曰若求之言其必麟乎到视之果信鲁人闻之乃取之子游问曰飞者宗鳯走者宗麟其难致也敢问今见其谁应之子曰天子布徳将致太平则麟鳯龟龙先为之祥今周宗将灭天下无主孰为来哉遂泣曰予之于人犹麟之于兽也麟出而死吾道穷矣乃歌曰唐虞世兮麟鳯游今非其时来何求麟兮麟兮我心忧
　　杜预谓反袂拭靣称吾道穷非事实曰吾无取焉简则不敢记固多差讹而简于此未见其为决然非事实也以众人而度之则曰何至于泣又曰何为以麟自喻自矜也是安知圣人大公无私乐以天下忧以天下无思无为寂然不动未为得道之全喜怒哀乐如四时之错行如日月之代明岂众人之所能识况语子游师弟子至情无伪非言于他人
