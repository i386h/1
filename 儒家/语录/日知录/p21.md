<!-- { "loadSidebar": true } -->
　　宋孝宗崩，光宗不能执丧，宁宗嗣服，已服期年丧，欲大祥毕更服两月。监察御史胡言：“孙为祖服已过期矣。议者欲更持礻覃两月，不知用何典礼？若曰嫡孙承重，则太上圣躬亦已康复，于宫中自行二十七月之重服，而陛下又行之，是丧有二孤也。”诏侍从、台谏、给舍集议。时朱熹上议，以言为非，而未有以折之。后读《礼记正义。丧服小记》“为祖后者”条，因自识于本议之末。其略云：准五服年月格斩衰三年，嫡孙为祖，法意甚明。而《礼经》无文，传云：“父殁而为祖后者服斩。”然而不见本经，未详何据。但《小记》云：“祖父卒，而后为祖母后者三年”，可以傍照。至“为祖后者”条下，疏中所引郑志，乃有“诸侯父有废疾，不任国政，不任丧事”之问，而郑答以“天子诸侯之服皆斩”之文，方见父在而承国于祖之服。向日上此奏时，无文字可检，又无朋友可问，故大约且以礼律言之。亦有疑父在不当承重者，时无朋友可问，故大约且以礼律言之。亦有疑父在不当承重者，时无明白证验，但以礼律人情大意答之。心常不安，归来稽考，始见此说，方得无疑。乃知学之不讲，其害如此，而《礼经》之文诚有阙略，不无待于后人。向使无郑康成，则此事终未有所断决。不可直谓古经定制，一字不可增损也。呜呼！若曾子、子游之伦，亲受学于圣人，其于节文之变，辨之如此其详也。今之学者生于草野之中，当礼坏乐崩之后，于古人之遗文一切不为之讨究，而曰：“礼吾知其敬而已，丧吾知其哀而已。”以空学而议朝章，以清谈而干王政，是尚不足以窥汉儒之里，而何以升孔子之堂哉！《论语》之言“斯”言七十，而不言“此”；《檀弓》之言“斯”者五十有三，而言“此”者一而已。《大学》成于曾氏之门人，而一卷之中言“此”者十有九。语音轻重之间，而世代之别从可知已。

　　○太公五世反葬于周太公，汲人也。闻文王作，然后归周。史之所言已就封于齐矣，其复入为太师，薨而葬于周，事未可知。使其有之，亦古人因薨而葬不择地之常尔。《记》以首丘喻之，亦已谬矣；乃云“比及五世，皆反葬于周”。夫齐之去周二千余里，而使其已化之骨，跋履山川，触冒寒暑，自东徂西，以葬于封守之外，于死者为不仁。古之葬者祖于庭，崩于墓，反哭于其寝，故曰：“葬日虞，弗忍一日离也。”使齐之孤重趼送葬，旷月淹时，不获遵五月之制，速反而虞，于生者为不孝。且也入周之境，而不见天子则不度；离其丧次，而以衰见则不详；若其孤不行，而使卿摄之则不恭；劳民伤则不惠。此数者无一而可。禹葬会稽，其后王不从，而ゾ之南陵有夏后皋之墓，岂古人不达礼乐之义哉。体魄则降，知气在上，故古之事其先人于庙，而不于墓。圣人所以知幽明之故也。然则太公无五世反葬之事明矣。

　　○扶君“扶君，卜人师扶右，射人师扶左，君薨以是举。”此所谓男子不死于妇人之手也。三代之世，侍御、仆从罔非正人，缀衣、虎贲皆惟吉士，与汉高之独枕一宦者卧异矣。《春秋传》曰：“公薨于小寝，即安也。”魏中山王哀疾病，令官属以时营东堂，堂成，舆疾往居之。其得礼之意者与？

　　○二夫人相为服“人母之夫、舅之妻，二夫人相为服。”从母之夫与谓吾从母之夫者相为服也，舅之妻与谓吾舅之妻者相为服也。上不言妻之姊妹之子，下不言夫之甥，语繁而冗，不可以成文也。闻一知二，吾于《孟子》以纣为兄之子言之。

　　○同母异父之昆弟同母异父之昆弟不当有服，子夏曰：“我未之前闻也。”此是正说。而又曰：“鲁人则为之齐衰。”则多此一言矣。狄仪从而行之，后人踵而效之。今之齐衰，狄仪之问也，以其为大贤之所许也，然则鲁人之前固未有行之者矣。是以君子无轻议礼。

　　广安游氏曰：“后世所承传之礼，有出二代之末，沿礼之失而为之者。不丧出母，古礼之正也。孔氏丧出母，惟孔子行之，而非以为法。今礼家为出母服齐衰杖期，此后世之为，非礼之正也。同母异父之昆弟，子游曰：”为之大功。‘鲁人为之齐衰，亦非礼之正也。昔圣人制礼，教以人伦，使之父子有亲，男女有别，然后一家之尊知统乎父，而厌降其母，同姓之亲厚于异则虽异父之子，以母之故，亦为之服矣。此其失在乎不明父母之辨、一统之尊，不别同姓、异姓之亲而致然也。及后世，父在而升其母三年之服；至异姓之服，若堂舅、堂姨之类亦相缘而升。夫礼者，以情义言也。情义者有所限止，不可遍给也。母统于父，严于父则不得不厌降于其母，厚于同姓则不得不降杀于异姓。夫是以父尊而母卑，夫尊而妇卑，君尊而臣卑，皆顺是而为之也。今子游欲以意为之大功，此皆承世俗之失。失之之原，其来浸远，后世不考其原，而不能正其失也。“

　　○子卯不乐古先王之为后世戒也至矣。欲其出而见之也，故亡国之社以为庙屏；欲其居而思之也，故子卯不乐，稷食菜羹，而太史奉之，以为讳恶。此君子安而不忘危，存而不忘亡之义也。汉以下人主莫有行之者。后周武帝天和元年五月甲午，诏曰：“道德交丧，礼义嗣兴，褒四始于一言，美三千于为敬。是以在上不骄，外满不溢，富贵所以长守，邦国于焉义安。故能承天静地，和民敬鬼，明并日月，道错四时。朕虽庸昧，有志前古。甲子、乙卯，《礼》云不乐。苌宏表昆吾之稔，杜蒉有扬觯之文。自世道丧乱，礼仪紊毁，此典茫然，已坠于地。昔周王受命，请闻颛顼庙有戒盈之器，室为复礼之铭。矧伊末学，而能忘此。宜依是日省事停乐。庶知为君之难，为臣不易。贻之后昆，殷鉴斯在。

　　子，甲子也；卯，乙卯也。古人省文，但言“子卯”。翼奉乃谓：“子为贪狼，卯为阴贼，是王者忌子卯，《礼经》避之，《春秋》讳焉。”此术家之说，非经义也。

　　○君有馈焉曰献“仕而未有禄者，君有馈焉曰献，使焉曰寡君。”示不纯臣之道也。故哀公执挚以见周丰，而老菜子之于楚，王自称曰“仆”，盖古之人君有所不臣，故《九经》之序，先尊贤而后敬大臣。尊贤，其所不臣者也。至若武王之访于箕子，变“年”称“祀”，不敢以维新之号临之，恪旧之心，师臣之礼，又不可以寻常论矣。

　　○邾娄考公“邾娄考公之丧，徐君使容居来吊含。”注：“考公，隐公益之曾孙。‘考’或为‘定’。”按隐公当鲁哀公之时，传至曾孙考公，其去春秋已远。而鲁昭公三十年，吴灭徐，徐子章羽奔楚，楚沈尹戍帅师救徐弗及，遂城夷，使徐之处之。是已失国而为寓公，其尚能行王礼于邻国乎？定公在鲁文、宣之时，作“定”为是。

　　○因国有胜国，有因国。《周礼。媒氏》：“凡男女之阴讼，听之于胜国之社。”《丧祝》：“掌胜国邑之社稷之祝号。士师若祭胜国之社稷，则为之尸。”《书序》言汤既胜夏，欲迁其社；又言武王胜殷。《左传》凡胜国曰“灭之”是也。《王制》：“天子诸侯祭因国之在其地而无主后者。”《左传》：“子产对叔向曰：”迁阏伯于商丘，主辰，商人是因；迁实沈于大夏，主参，唐人是因。‘“齐晏子对景公曰：”昔爽鸠氏始居此地，季因之，有逢伯陵因之，蒲姑氏因之，而后太公因之“是也。”

　　○文王世子“文王之为世子，朝于王季，日三，鸡初鸣而衣服，至于寝门外。”不独文王之孝，亦可以见王季之其勤也。为父者未明而衣，则为子者鸡鸣而起矣；苟宴安自逸，又何怪乎其子之惰四支而不养也。是以《小宛》之诗必曰“夙兴夜寐”；而管宁三日晏起，自论其愆。古人之以身行道者如此。

　　○武王帅而行之文王之孝可谓至矣。“武王帅而行之，不敢有加焉。”如三朝食上，色忧复膳之节皆不敢有过于文王。此中庸之行，而凡后人之立意欲以过于前人者，皆有所为而为之也。故乐正子春之母死，五日而不食，曰：“吾悔之，自吾母而不得吾情，吾恶乎用吾情！”

　　○用日干支三代以前，择日皆用干。《郊特牲》：“郊日用辛，社日用甲。”《诗》：“吉日惟戊，既伯既祷。”《梁传》：“六月上甲，始庀牲。十月上甲，始系牲。”《月令》：“仲春上丁，命乐正习舞释菜。仲丁，命乐正入学习乐。季秋上丁，命乐正入学习吹。”《春秋》焉：“秋七月上辛，大雩。季辛，又雩。”《易。蛊卦》：“先甲三日，后甲三日。”《巽》：“九五，先庚三日，后庚三日”之类是也。秦汉以下，始多用支。如午祖、戌腊、三月上巳祓除。及正月刚卯之类是也。《月令》：“择元辰，躬耕帝藉。”卢植说曰：“日，甲至癸也；辰，子至亥也。郊天，阳也，故以日；藉田，阴也，故以辰。”蔡邕《月令章句》云：“日，干也；辰，支也。有事于天用日，有事于地用辰。”此汉儒之说。考之经文，无用支之证。

　　○社日用甲《月令》：“择元日，命民社。”注：“祀社日用甲。”据《郊特性》文，日用甲，用日之始也。正义曰：“《召诰》：”戊午乃社于新邑。‘用戊者，公告营洛邑位成，非常祭也。“《墨子》云：”吉日丁卯，周你祝社。“疑不可信。汉用午，魏用未，晋用酉，各因其行运。潘尼《皇太子社诗》：”孟月涉初旬，吉日惟上酉。“则不但用酉，又用孟月。唐武后长寿元年制，更以九月为社；玄宗开元十八年诏，移社日就千秋节，皆失古人用甲之义矣。

　　○不齿之服道二，仁与不仁而已矣。出乎吉，则入乎凶。惰游之士缟冠垂，不齿之人玄冠缟武。以其为自吉而之凶之人，故被之以不纯吉，而阿乎凶之服。

　　○为父母妻长子礻覃礻覃者，终丧之祭。父母之丧，中月而礻覃固已，妻与长子何居？夫不有祖父母、伯叔父母及昆弟乎？曰夫为妻父为长子，丧之主也；服除而礻覃，非夫、非父，其谁主之？若祖父母、伯叔父母及兄弟，则各有主之者矣，故不礻覃。父在为母，则从乎父而礻覃。

　　○为殇后者以其服服之“为殇后者，以其服服之。”殇无为人父之道，而有为殇后者，此礼之变也。谓大宗之子未及成人而殇，取殇者之兄弟若兄之子以为后，则以为人后之服而服之如父，不以其殇而杀，重大宗也。若鲁之闵公，八岁而薨，僖为之后是已。夫礼之制殇，所以示长幼之节而杀其恩也。大宗重则长幼之节轻，故殇之服而有时不异乎成人，不以宜杀之恩而亏尊祖之义，此所谓权也。若曰服其本服云尔，《记》何必言之，而亦乌有为殇后者哉。

