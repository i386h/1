<!-- { "loadSidebar": true } -->
　　○以字为讳古人敬其名，则无有不称字者。《颜氏家训》曰：“古者名以正体，字以表德。名终则讳之，字乃可以为孙氏。孔子弟子记事者皆称仲尼。吕後微时，尝字高祖为季。汉袁种，字其叔父盎曰丝。王丹与侯霸子语，字霸为君房。江南至今不讳字也，河北士人全不辨之。”故有讳其名而并讳其字者，《三国志。司马朗传》：“年九岁，人有道其父字者，朗曰：”慢人亲者，不敬其亲者也。客谢之。“《常林传》：”年七岁，有父党造门，问：“林伯先在否？‘林不答。客曰：”何不拜’林曰：“虽当下拜，临子字父，何拜之有！‘”《晋书。儒林刘兆传》：“尝有人著靴骑驴至兆门外，曰：”吾欲见刘延世。’兆儒德道素，青州无称其字者，门人大怒，兆曰：“听前。‘”《旧唐书。韩愈传》：“拜中书舍人，有不悦愈者，言愈前左降为江陵椽曹，荆南节度使裴均馆之，颇厚。近者均于锷还省父，愈为序饯锷，仍呼其字。此论喧于朝列，坐是改太子右庶子。”至于山阳公《载记》言：“马超降蜀，尝呼先生字，关羽怒，请杀之。”此则面呼人主之字，又不可以常侪论矣。

　　○自称字《汉书》注：“张晏曰：”匡衡少时字鼎。世所传衡《与贡禹书》，上言‘衡敬报’，下言‘匡鼎白’。“《南史》：”陶宏景自号华阳，隐居人间，书札即以‘隐居’代名。“此自称字之始也。

　　《东观馀论》言：“古人或有自称字者。王右军《敬谢帖》云”王逸少白“，《庐山远公集》卢循《与远书》云”范阳卢子先叩首“，柳少师《与弟帖》云”诚悬呈“。今按唐权德舆《答杨湖南书》称”载之再拜“，柳冕《答郑衢州书》称”敬叔顿首“，白居易《与元九书》称”乐天再拜“，宋陈抟《谒高公诗》称”道门弟子图南上“。

　　唐张谓《长沙风土碑铭》：“有唐八叶，元圣六载，正言待理湘东”；张洗《济读庙祭器币物铭》：“濯缨不才，谬领兹邑”；元稹作《白氏长庆集序》自书曰“微之序”，乃是作文自称其字。

　　自称其字不始于汉人，家父、吉甫、寺人，孟子之诗已先之矣。

　　○人主呼人臣字汉高帝曰：“运筹策帷帐之中，决胜千里之外，吾不如子房。”景帝曰：“天下方有急，王孙宁可以让邪？”皆人主呼人臣字也。

　　晋以下，人主于其臣多小呼名。《南史》：“梁蔡撙为吏部尚书侍中。武帝尝设大臣饼，撙在坐，帝频呼姓名，撙竞不答，食饼如故。帝觉其负气，乃改唤‘蔡尚书’，博始放箸执笏曰‘尔’。帝曰：”卿向何聋，今何聪？‘对曰：“臣预为右戚，且职在纳言，陛下不应以名垂唤。’帝有惭色。”又南朝人加王敬宏、王仲德、王景文、谢景仁，北朝人如萧世怡、李元操之辈，名犯帝讳，即以字行，不复更名。魏王昕对汝南王悦自称“元景”，北齐祖对长广王湛自称“孝徵”，隋崔颐《答豫章王启》自称“祖浚”，王贞《答齐王柬启》自称“孝逸”，而唐太宗时如封伦、房乔、高俭、尉迟恭、颜籀，并以字为名，盖因天子常称臣下之字故尔。其时堂陛之间未甚阔绝，君臣而有朋友之义，後世所不能及矣。

　　《因话录》：“文宗对翰林诸学士因论前代文章，裴舍人素数道陈拾遗名，柳舍人目之，裴不觉，上顾柳曰：”他字伯玉，亦应呼陈伯玉。‘“

　　○两名《礼记》正义：“公羊说《春秋》，讥二名，谓二字作名，若魏曼多也。”左氏说二名者，楚公子弃疾弑其君，即位之後，改名为居，是为二名。许慎谨案云：“文武贤臣有散宜生，苏忿生，则公羊之说非也。”今按古人两名见于经传者，不止楚平王。如晋文侯名仇，而书云“父义和”。楚灵王名围，而《春秋》书“弑其君虔于乾溪”。赵简子名鞅，而铁之战自称“志父”。南宫敬叔名说，一名纟舀，字容，又字括，《蜚廉石棺铭》自称“处父”。屈原名平，其作《离骚》也，名正则，字灵均。《贾谊传》：“梁王胜”注：“李奇曰：《文三王传》言揖，此言胜，为有两名。”

　　○假名甲乙《史记。万石君传》：“长子建，次子甲，次子乙，次子庆。”甲乙非名也，失其名而假以名之也。《韩安国传》：“蒙狱吏田甲”，《张汤传》：“汤之客田甲”，《汉书。高五王传》：“齐宦者徐甲”，《严助传》：“闽越王弟甲”，疑亦同此。《任安传》：“某子甲何为不来乎？”《三国志》注：“许攸呼魏太祖小字曰：”某甲，卿不得我，不得冀州也。‘“《左传。文十四年》：”齐公子元不顺懿公之为政也，终不曰’公‘，曰’夫己氏‘。“注：”犹言某甲。“《汉书。魏相传》：”中谒者赵尧举春，李舜举夏，儿汤举秋，贡禹举冬。“不应一时四人同以尧、舜、禹、汤为名，若有意撰而名之者。及读《急就章》，有云”祖尧舜，乐禹汤“，乃悟若此类皆古人所假以名之也。或曰：高帝时实有赵尧，然非谒者。

　　蜀汉费作《甲乙论》，设为二人之辞。晋人文字每多祖此，虚设甲乙。中书令张华造甲乙之问云：“甲娶乙为妻。後又娶丙。”博士弟子徐叔中《服议》，以母为甲，先夫为乙，後夫为丙，先子为丁，继子为戊。梁范缜《神灭论》有张甲、王乙、李内、赵丁。而《关尹子》云：“甲言利，乙言害，丙言或利或害，丁言俱利俱害。”《关尹子》亦魏晋间人所造之书也。先秦以上即有以甲、乙为彼此之辞者，《韩非子》：“罪生甲，祸归乙，伏怨乃结。”

　　○以姓取名古人取名连姓为义者绝少，近代人命名，如陈王道、张四维、吕调阳、马负图之类，榜目一出，则此等姓名几居其半，不知始自何年。尝读《通鉴》至五代後汉，有虢州伶人靖边庭。胡身之注曰：“靖，姓也。优伶之名与姓通取一义，所以为谑也。”考之自唐以来，如黄幡绰、云朝霞、镜新磨，罗衣轻之辈，皆载之史书，益信其言之有据也。嗟乎，以士大夫而效伶人之命名，则自嘉靖以来然矣。

　　○以父名子《左传。成十六年》：“潘之党”，潘之子名党也。《襄二十三年》：“申鲜虞之傅挚”，申鲜虞之子名傅挚也。按《仪礼。特牲馈食礼》：“筮某之某为尸”，注曰：“某之某者，字尸父而名尸也。”亦此类也。

　　○以夫名妻《左传。昭元年》：“当武王邑姜，方震大叔。”《汉书。杜钦传》：“皇太後女弟司也君力。”《南齐书》：“周盘龙爱妾杜氏，上送金钗镊二十枚，手敕曰‘饷周公阿杜。’”《孔丛子》：“卫将军文子之内子死，复者曰，皋媚女复‘。子思闻之，曰：”此女氏之字，非夫氏之名也。妇人于夫氏以姓氏称，礼也。’“

　　○回兼举名字史文有一人而兼举名、字，如子玉得臣“百里盂明视”之类，已于《左传》见之。若骈俪之文，必无重出，而亦有一二偶见者。《焦氏易林》：“申公颠倒，巫臣乱国。”刘琨《答卢谌诗》：“宣尼悲获麟，西狩涕孔丘。”谢惠连《秋怀诗》：“虽好相如达，不同长卿慢。”沈约《宋书。恩幸传》论：“胡广累世农夫，伯始致位公相；黄宪牛医之子，叔度名动京师。”皆一人而兼举其名、字也。古诗：“谁能刻镂此，公输与鲁班。”下一“与”字，竟以公输鲁班为二人，则不通矣。

　　○排行兄弟二名而用其一字者，世谓之排行，如德宗、德文，义符、义真之类。起自晋末，汉人所未有也。《水经注》：“昔北平侯王谭不同王莽之政，子兴生五子，并避乱隐居。光武即帝位，封为五侯：元才北平侯，益才安喜侯，显才蒲阴侯，仲才新市侯，季才唐侯。”是後人追撰妄说，东汉人二名者亦少。

　　单名以偏旁为排行，始见于刘琦、刘琮，此後应璩、应。卫、卫之流，踵之而出矣。

　　今人兄弟行次称一为大，不知始自何时。汉淮南厉王常谓上“大兄”，孝文帝行非第一也。

　　○二人同名有以二人同名而合称之者。《左传。庄二十八年》：晋献公外嬖梁五与东关嬖五，晋人谓之“二五耦”。《战国策》：杜赫谓楚王曰：“此用二忌之道也。”以齐田忌、邹忌为二忌。唐高宗显庆二年诏曰：“踪二起于吴、白。”盖仿此称。○字同其名名字相同，起于晋、宋之间。史之所载，晋安帝讳德宗，字德宗；恭帝讳德文，字德文；会稽王道子，字道子；殷仲文，字仲文；宋蔡兴宗，字兴宗；齐颜见远，字见远；梁王僧孺，字僧孺；刘孝绰，字孝绰；庾仲容，字仲容；江德藻，字德藻；任孝恭，字孝恭；师觉授，字觉授；北齐慕容绍宗，字绍宗；魏兰根，字兰根；後周王思政，字思政；辛庆之，字庆之；崔彦穆，字彦穆之类，至唐时尤多。

　　《藩镇传》田绪，字绪；刘济，字济，此起家军伍，未曾立字，如李载义辞，未有字之比尔。史家例以为字，非也。且其文不可省乎？

　　○变姓名古人变姓名，多是避仇，然亦有无所为而变者。范蠡适齐，为鸱夷子皮；之陶，为朱公。第五伦客河东，自称王伯。齐梁鸿适齐，姓运期，名耀。

　　○主而日讳生曰名，死曰讳。今人多生而称人之名曰讳。《金石录》云：“生而称讳，见于石刻者甚众。”因引孝宣元康二年诏曰：“其更讳询”，以为西汉已如此。《蜀志》刘豹等上言：“圣讳豫睹，”许靖等上言：“名讳昭著。”《晋书》高κ言：“范伯孙恂。恂率道名讳，未尝经于官曹。”束《劝农赋》：“场功毕，租输至。录社长，召闾师。条牒所领，注列名讳。”

