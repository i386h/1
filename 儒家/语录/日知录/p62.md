<!-- { "loadSidebar": true } -->
　　汉人有以师丧去官者，如延笃、孔昱、刘焉，并见于史。而苟淑之卒，李膺时为尚书，自表师丧，则朝廷固已许之矣。其亦子贡筑室于场，二三子群居则之遗意也与？

　　○缌丧不得赴举宋天禧三年正月乙亥，诸路贡举人郭稹等四千三百人见于崇政殿，时稹冒缌丧赴举，为同辈所讼。上命典谒诘之，引服。付御史台劾问，殿三举；同保人并赎金，殿一举。今制，非三年之丧皆得赴举。故士弥躁进，而风俗之厚不如昔人远矣。

　　○丧娶《春秋。文公二年》：“冬，公子遂如齐纳币。”《公羊传》：“纳币不书，此何以书？讥。何讥尔？丧娶也。娶在三年之外，则何讥乎丧娶？三年之内不图婚。”何休注曰：“僖公以十二月薨，至此未满二十五月。又礼，先纳采、问名、纳吉，乃纳币，此四者皆在三年之内，故云尔。然则纳市犹讥，而况于昏嫁乎！”唐高宗永徽中，衡山公主将出降长孙氏，议者以时既公除，合行吉礼。于志宁上疏言：“《礼记》曰：”女子十五而笄，二十而嫁。有故，二十三而嫁。‘郑玄云：“有故，谓遭丧也。’《春秋》书鲁庄公如齐纳币，杜预云：”母丧未再期而图婚：二《传》不讥失礼，明故也。‘此则史策具载，是非历然，断在圣情，不待问于臣下。其有议者云：准制公除之後，须并从吉。此汉文创制其仪，为天下百姓。至于公主服是斩衰，纵使服随例除，无宜情随例改。心丧之内，方复成婚，非惟违于《礼经》，亦是人情不可，伏惟陛下嗣膺宝位，临统万方，理宜继美羲、轩，齐芳汤、禹。弘奖仁孝之日，敦崇名教之秋，伏愿遵高宗之令轨，略孝文之权制，国家于法无亏，公主情礼得毕。“于是诏公主待三年服阕，然後成礼。岂非有国之典本于天经地义，故守礼之臣犹得引经而争者哉。

　　《晋书。载记》言：“石勒下书，禁国人不听在丧嫁娶。”《金史。章宗纪》：“承安五年三月戊辰，定妻亡服内昏娶听离法。七月癸亥，定居祖父母丧昏娶听离法。”僭国闰朝犹然，今人反不讲此。

　　《实录》：“正统十三年四月，楚王季叔奏弟大冶王季Й择武昌护卫指挥同知翟政妹为妃。昏期在迩，不意叔崇阳王孟炜薨逝，季Й应持服，未敢成昏。上命礼部议，言：”王于崇阳王当服期年。缘崇阳王未薨之先，君命已下，节册到日，合令妃翟氏拜受，候月医满成昏。‘从之。“

　　天顺三年十月庚戌，潘王佶享奏父康王存日，择潞州民李刚女为弟永年王妃，李磐为妹长平郡主仪宾，己受封册，未及成昏，而父王薨。今父丧已越大祥，阴阳书谓明年为弟妹婚不利，乞允于今年择日嫁娶。礼部侍郎邹斡言：“三年之丧，礼之大者。服内成亲，律有明禁。今潘王与郡王、郡主俱父丧未终；乃惑于阴阳之说，而欲废此丧制；乞行长史司启王，惮待服阕成礼。”上曰：“是长史不能辅导之罪也，其命巡按御史执问如律。”

　　十月癸丑，广灵王逊民薨。癸酉，敕灵丘王逊全曰：“所奏第四子、第五子俱镇国将军，并女临城县主，俱已奏报，欲于本年九月後成婚。且尔兄初丧，正哀戚不暇之时，乃欲为男女成婚，以废大礼，岂是所忍为哉！”不允所奏。宪庙大婚在天顺八年之七月，虽托之遗诏，而士大夫多以为非。故南京礼部右侍郎章纶有请待来春之奏。

　　○衫帽入见《唐书。李训传》：“文宗召见，训以衰粗难入禁中，令戎服，号王山人。”《宋史。蔡挺传》：“仁宗欲知契丹事，召对便殿。挺时有父丧，听以衫帽人。”则唐宋有丧者，不敢假公服也。今人干谒官长，辄易青黑，与常人无异，是又李训之不如乎！

　　○奔丧守制《记》曰：“奔丧者，自齐衰以下。”是古人于期功之丧无有不奔者。《大祖实录》：“洪武二十三年闰四月甲戌，除期年奔丧之制，先是，百官闻祖父母、怕叔父母、兄弟丧，俱得奔赴。至是吏部言：祖父母、伯叔父母、兄弟皆期年服，若俱令奔丧守制，或一人连遭数丧，或道路数千里；则居官日少，更易繁数，旷官废事。

　　今後除父母及祖父母承重者丁忧外，其余期服不许奔丧。诏从之。“此出于一时权宜之政，沿习以来，至三百年，遂以不奔丧守制为礼法之当然，而倍死忘哀多见于绅之士矣。

　　《实录》又言：“二十六年四月，署北平按察司事、监察御史陈德文奏言：”嫁母刘氏卒，乞奔丧。‘许之。德文四岁丧父，家贫，随母嫁陈氏，往年长归宗。至是其母卒，时已除奔丧之制，德文恳请甚至，上特怜而许之。“是圣祖虽依吏部之奏，而仍通于人子之情，固未尝执一也。

　　三代圣王教化之事，其仅存于今日者，惟服制而已。丧乱以来，浸已废坠。窃谓父母之丧，自非金革不得起复，著之国典。人人所知其祖父母、伯叔父母、兄弟之丧，并依洪武初年之制，许令解官奔赴，服满补职。其他虽持重服而不去官者，及大功以下丧者，京官许以素服朝参，不预庆贺。在外诸司素服治事。祭祀宴会，俾佐贰摄之。未任之官无得谒选。生员但岁考，不赴科举。庶人之家不许嫁娶。十五月礻覃後，复故。其有期功丧，宴会作乐者，官员罢职，士子黜退。仍书之申明亭，以示清议，庶几民德归厚。若夤缘干请之风，亦不待禁而衰止矣。

　　洪武十一年二月，广西布政使臧哲以母丧去官，上思之，特遣人赐米六十石，钞二十五锭。自後，凡官以父母丧去职而家居者皆有赐焉。十六年正月，命吏部，凡官员丁忧，已在职五年，廉勤无赃私过犯者，照名秩给半禄终制。在职三年者，给三月全禄。

　　○丁忧交代昔时见有司丁父母忧，闻讣奔丧，不出半月。近议必令交代，方许离任。至有欠库未补，服阕犹不得归者。是则钱粮为重，伦纪为轻，既乖宰物之方，复失使臣之礼。其弊之由，始于刻削太过。盖昔者钱粮掌于县丞，案牍掌于主簿，税课掌于大使，令者稽其要而无所与焉。又皆俸足以赡其用，而不取之于库藏。故闻讣遄行，无所留滞，而亦不见有那移侵欠之事。今则州县之中，锥刃之未上尽取之，而大吏之诛求尤苦不给，库藏罄乏，报以虚文，至于近年，天下无完库矣。即勒令交代，亦不过应之以虚文，徒滋不孝之官，而无益于国计盈虚之数也。呜呼！君人者，亦知养廉为致孝之源乎？

　　陶侃谓王贡曰：“杜韬为益州刺史，盗用库钱，父死不奔丧。卿本佳人，何为随之也？天下安有白头贼乎？”贡遂来降，而韬败走。今日居官之辈大半皆如杜韬，然如此之人作贼，亦不能成也。

　　史言：梁高祖丁文皇帝忧时，为齐随王镇西谘议参军，在荆镇仿佛奉问，便投剑星驰，不复寝食，倍道前行，愤风惊浪，不暂停止。及居帝位，立七庙，月中再过。每至展拜，常涕泗滂沱，哀动左右。然则明王孝治天下，而不遗小国之臣，必有使之各尽其情者矣。

　　洪武八年八月戊辰，诏百官，闻父母丧者，不待报，许即去官。时北平按察司佥事吕本言：“近制，士大夫出仕在外，闻父母之丧，必待移文原籍审核，俟其还报，然後奔丧。臣窃以为中外官吏去乡，或一二千里，或且万里。及其文移往复，近者弥月，远者半年，使为人子者衔哀待报。比还家，则殡葬已毕，岂惟莫睹父母容体，虽棺柩亦有不及见者。揆之子情，深可怜悯。臣请自今官吏，若遇亲丧，许令其家属陈于官，移文任所，令其奔赴，然後核实。庶人子得尽送终之礼，而朝廷孝理之道彰矣。”上然之，故有是命。

　　○武官丁忧《晋书》言：“姚兴下书，将帅遭大丧，非在疆场险要之所，皆听奔赴，及期，乃从王役。”宋岳飞乞终母丧，以张宪摄军事，步归庐山。《元史》言：“成宗诏军官，除边远出征，其徐遇祖父母、父母丧，依民官例，立限奔赴。”然则今制，武官不丁忧，非一道同伦之义也。《国史》言：“洪武二十八年，兰州卫指挥佥事徐遵等以父及祖母病卒，奏乞扶枢归葬乡里。廷议勿许，上特可之。”岂非求忠臣必于孝子之门者邪？

　　○居丧饮酒唐宪宗元和九年四月癸未，京兆府奏：“故法曹陆赓男慎馀与兄博文居丧，衣华服，过坊市，饮酒食肉。”诏各决四十，慎徐流循州，博文递归本贯，十二年四月辛丑，附马都尉于季友坐居嫡母丧与进士刘师服宴饮。季友削官爵，苔四十，忠州安置。师笞四十，配流连州。于ν以不能训子，削阶。以礼坊民，而法行于贵戚，此唐室之所以复振也。

　　姚兴时，有给事黄门侍郎古成洗，每以天下是非为己任。京兆韦高慕阮籍之为人，居母丧，弹琴饮酒。洗闻而位曰：“吾当私刃斩之，以崇风教。”遂持剑求高，高惧而逃匿，终身不敢见。僭乱之国犹有此人。

　　○匿丧俊唐明宗天成三年闰八月，滑州掌书记盂升匿母忧，大理寺断流。奉敕：“朕以允从人望，嗣守帝图，政必究于化源，道每先于德本，贵持国法，以正人伦。孟升身被儒冠，职居宾幕，比资筹画，以赞盘维。而乃都昧操修，但贪荣禄，匿母丧而不举，为人子以何堪，渎污时风，败伤名教。五刑是重，十恶难宽。将复投荒，无如去世，可赐自尽。”其观察使、判官、录事参军失于纠察，各有殿罚。

　　○国恤宴饮《春秋传》言：“吴公子札自卫如晋，将宿于戚。闻钟声焉，曰：”异哉，夫子获罪于君以在此。‘惧犹不足，而又何乐？夫子之在此，犹燕之巢于幕上，君又在殡。而可以乐乎？’遂去之。文子闻之，终身不听琴瑟。“汉魏以下有山陵未成而宴饮者。《汉书。元後转》：”司隶校尉解光奏，曲阳侯王根，骨肉至亲，社稷大臣。先帝山陵未成，公聘取故掖庭女乐五官殷严、王飞君等，置酒歌舞，无人臣礼，大不敬不道。以根尝建社稷之策，遣就国。其兄子成都侯况免为庶人，归故郡，“《魏书。甄楷传》：”除秘书郎。世宗崩未葬，楷与河南尹丞张普惠等饮戏，免官“是也，有国丧末期而宴饮者。《晋书。钟雅传》：”拜尚书左丞。奏言肃祖明，皇帝弃背万国，尚未期月，圣主缟素，百僚渗怆。尚书梅陶无大臣忠慕之节，家庭侈靡，声伎纷葩，丝竹之音流闻衢路，宜加放黜，以整王宪“是也。有国忌而宴饮者。《旧唐书。德宗纪》：”贞元十二年五月丁巳，附马都尉郭暧、王士平及暖弟煦、暄坐代宗忌日宴饮，贬官归第“是也。此皆故事之宜举行者。礼者，君之大柄，可听其颓弛而不问乎？

