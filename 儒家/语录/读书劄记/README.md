<!-- { "loadSidebar": true } -->
　　钦定四库全书　　　　　子部一
　　读书劄记　　　　　　　儒家类
　　提要
　　【臣】等谨案读书劄记八卷明徐问撰问字用中号养斋武进人治壬戌进士官至南京户部尚书諡庄裕是书为问巡抚贵州时与从学诸人问答随时劄记而成所论天文厯象山川性理六经四子书皆守先儒成説其论学则一本程朱而力黜王守仁之学如古本大学亲民格物知行合一各説皆逐条辨正问尝与罗钦顺书云王氏之学本诸象山至今惑人聴读书劄记第二册前实辟其説盖以广中侍读黄才伯促而成之才伯者黄佐字也所云第二册者即指此本第五卷中语今核其所辟各条大都托之或谓又称为近学世学而并未斥言盖是时王学方盛行故问不欲显加排摈然所摘发多能切中症结迥异乎叫嚣强辨之流在明人语録中犹笃实而不支蔓者也乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　读书劄记原序
　　书説命惟斆学半故学记曰学然后知不足敎然后知困知不足然后能自反也知困然后能自彊也二者无穷达无老少无人已内外惟理所在以求无不足与困之患而后在人者有以裕于已在已者有以及于人焉余不敏且老于义理进修盖尝玩索而未能深得其味每验诸动静考诸前言若或防通啓悟洎诸生来质疑而考异者必叅订其是书而存之盖取横渠有开劄记之意管提学副使陈君则清与诸生段以金軰交请以喻各学生徒因并就正于有道若以其言为不可易则乌乎敢嘉靖甲午延陵徐问志





　　钦定四库全书
　　读书劄记卷一
　　明　徐问　撰
　　程子曰干天也天专言之则道也分而言之以形体谓之天以主宰谓之帝以功用则谓之神以妙用则谓之神以性情则谓之干愚谓维天之命于穆不已性也乾道变化各正性命情也故受形天地者谓之人身系纲常有天下国家之责谓之主其精气魂魄得于隂阳者亦为神心统性情涵动静妙运不测处故亦谓之神此人之道可以叅天地也
　　周子论太极隂阳分动静至谓动极复静静极复动愚观十一月冬至子半是初动而生阳至于壮夬遇姤一隂生而归剥是动极而静也自十月纯隂随至于复其动之端倪易谓见天地之心是静极复动也动静互为其根中间隂阳变合而生五气五行播于四时散为万物其迹可见
　　易谓原始要终故知死生之説盖三才之理始终不过太极生隂阳刚柔为动静阖辟随理卷舒生生死死以终始万物圣人穷理尽性至命故知其説所以能作易与天地参矣
　　天体浑沦轻清积气南高北倾侧轮而左旋其旋有九上软下坚道家谓之刚风其气最紧以二十八宿定布为天之体日月五星为七曜皆运乎气机行止各有躔度随天左旋地北高南下相函乗之者气也故冬阳气在下而水温夏隂气在下而水寒春阳气达而草木萌动秋隂气肃而百卉殒落隂阳杂乱气不收敛则有冬花胎防阳伏不能出隂廹不能蒸则有地震阳火煎熬隂脉枯絶则有川竭山崩盖地以刚柔之质随隂阳阖辟而用其形耳易曰牝马地类行地无疆以其随天引御贞合则和睽杂则漓而生异矣隂阳二气程子朱子皆云如两扇磨其齿不齐磨来磨去物之出者参差万变巧歴不能穷也易曰刚柔相摩八卦相荡鼓之以雷霆润之以风日月运行一寒一暑乾道成男坤道成女是也朱子曰天之外无穷而其中央空缺处有限又曰天外无水地下是水载又曰康节言天依形地附气天理无外以其形有涯而气无涯也其气极紧故能扛得地住不然则坠矣气外更须有躯殻甚厚所以固此气也愚谓天之中极南北以日道有度分而知其数八极之外水气交蓄便不可穷然以天运在内之常度约之于外似亦不可委诸恍惚汗漫而不可知矣
　　前軰李文达以天一日转运一遭岂有无边际既有限不知限外又是何物虽再有千万个天也无了期诚不可知而可疑也愚谓天能化生人物各全具一太极人之形体上颅下趾四肢之外更无余物天地人之一大躯殻也故周流通彻只是一个理气数气尽则数尽数尽则理亦尽而无余矣故观诸夷图海外之国其人形体各异唐太宗收骨利干其地夜易晓至熟一羊胛而天明盖天地气脉到此已尽不能蔽日矣若以为别有物则是天地之外又别有天地无始终无昼夜剥复日月无升沉无一元之防至于十二万九千六百年恍惚虚无亦将何所底极哉善乎邵子曰天依形地附气天地何所依附曰自相依附斯言尽之矣
　　攷书璿玑注及诸儒论天体至圆而动似鸟卵包乎地外地体至方而静如卵之裹黄处乎天之中故曰浑天仪言其形体浑浑然也其制起于汉耿夀昌铸铜为象宋钱乐始铸铜为仪赵宋为仪三重曰六合曰三辰曰四游盖以天半覆地上半在地下而左旋不息北极出地三十六度常见不隠南极入地三十六度常隠不见南北极为天之枢纽子午相对只此处不动如磨脐然乃天地中至极之处也嵩高正当天之中极南五十五度当嵩高之上天居地上见者一百八十二度半强地下亦然其浑天分野嵩高极南十二度为夏至之日道天在地上最高故日长又其南二十四度为春秋分之日道天在地上稍低故昼夜平又其南二十四度为冬至之日道天在地上最低故昼短南下去地三十一度而已是夏至日北去极六十七度春秋分去极九十一度冬至去极一百一十五度此其大率也自天皇氏始制天有十干为干为母地有十二支为枝为子以定嵗之所在黄帝命大挠探五行占斗纲始定支干相配为甲子如言阏逢干摄提支为甲寅嵗又以十干为嵗阳十二支为嵗隂葢天数中于五地数中于六天有隂阳故二其五而为十地有刚柔故二其六而为十二十干者五行有隂阳也十二支者六气有刚柔也尧厯象以日月所防为辰其所防二十八宿经星之次舎取其中星初昏为而考之以正四时如东方七宿自角至箕是为苍龙以次舎而言则房心为大火之中南方七宿自井至轸是为鹑鸟以形而言则有朱鸟之象虚者北方七宿之中星也昴者西方七宿之中星也其四方之星随时转动复以斗柄所建指之处而定十二月焉至于考日景之长短汉天文志曰日有中道黄道也北至东井去北极近南至牵牛去北极逺东至角西至娄去极中夏至至于东井近极故晷短立八尺之表而景长尺五寸八分冬至至于牵牛逺极故晷长立表而景长三尺一寸四分春秋分日至娄角去极中立表景长七尺三寸六分晷景所以知日之南北也日阳也阳用事则日进而北昼进而长阳胜故为温暑隂用事则日退而南昼退而短隂胜故为寒凉也故日进而为暑退而为寒若日之南北失节晷过而常寒退而短为常燠此寒燠之表也
　　横渠以天左旋日月亦左旋凡圜转之物动必有机机动非自外也七曜恒星所以为昼夜者直以地气乘机左旋于中故使回北为南日月因天隠见顺天少迟则反右矣朱子以其言为至精小雅十月之交注以日行迟月行速皆右行于天乃旧説非也盖天行甚健从东方角起一日一夜于天之内绕地一周三百六十五度四分度之一又进过一度其外四游以薄四表而升降于六合之外日月亦从角起日行徤次于天亦左旋一日夜周天三百六十五度四分度之一起度端终度端无赢缩郤比天退一度赶天不及积至三百六十五日四分日之一则天进度周得本数而日亦恰退尽本数遂与天防而成一年月亦左旋一日夜行不尽前数比天退了十三度十九分度之七至二十七日半强而一周天与初躔合又行二日有竒为二十九日半强与日防一嵗十二防得全日三百四十八日三百六十日者一嵗之常数也而三百四十八日不尽周天十二月内二十四节气故置闰盖日与天防而天多五日为气盈月与日防而月少五日为朔虚合盈虚而生闰焉故一嵗闰则余十日有竒三嵗闰则余三十二日有竒五嵗再闰则余五十四日有竒十有九嵗七闰则气朔分齐是为一章也故日月进数为顺天而左退数为逆天而右厯家以进数难筭只以退数算之故谓右行者错也又如天大轮在外一小轮载日月在内虽都左转只有急慢便觉日月在右矣又按汉张衡周王朴隋张胃元及朱子诸説以日行黄道月有九行黒道二出黄道北赤道二出南白道二出西青道二出东皆斜入黄道内并黄道而九可见日行一道而速月行八道而迟也月道虽不同然皆随黄道而出其旁黄赤道当天中南北合缝处黄道半在赤道内半在赤道外月道交结黄道外十三日有竒入经黄道而与日防谓之交朔望去交前各十五度其交朔时于东西十字路头相遇若月或在黄道之南少有盈缩从边而过或虽近而日在内月在外如人秉烛在内而执扇交过不相揜故皆不蚀惟月行内道在黄道之北去十五度以下月在内日在外日躔月道被月在内遮揜故为月之隂魄所掩而蚀至望时日与月正相向如一在子一在午火日外影其中实暗而防谓之暗虚月为日暗虚所射故亦蚀也诗注谓王者修徳行政用贤去奸使阳盛隂衰当食不食郤是道理
　　月盈亏之法厯家以为月朔去日逺魄死明生望去日渐近故魄生明死朱子曰此説误矣书武成曰旁死魄为朔二日康诰曰哉生魄为望十六日恐厯家因是而袭传之耳沈括言月本无光犹一银九日曜之乃光耳光初生日在其旁故光侧而见才如钩日渐逺则斜照而光满隋书云月日光照之则见日光不照则曰魄故望日日月相望人居其间尽覩其明故形圆初钩与亏为二之日日照其侧人观其旁半明半魄晦朔之日日照其表人在其里故不见其説颇近似之但月既为隂精所聚自然有魄其为日所照射而光生亦当有渐至望则全照而光满矣易曰天地盈虚与时消息盖有一定之理数焉恐不可专以形迹相望为据书称生死盖以日之照见与否而言非真能生死也至于月中影子即是所聚本然之魄光满而魄见焉恐非先儒所谓山河之影也若以为山河影子日为阳光其照尤遍能无影乎明者宜更详之
　　礼运曰播五行于四时盖四时气也五行象也四时各分九十一日有竒为一时之正而五行则以木配春火配夏金配秋水配冬而土则分旺四时每季十八日有竒李氏希濂曰水火者隂阳变合之初气至精且盛者也故为五行之先水隂而根于阳火阳而根于隂故水又为火之先也有水火而木金生焉木华而踈金实而固故木金次于水火而木又为金之先也土则四者所以成终而成始也然辰未戌丑土旺之月辰未为阳戌丑为隂阳则生隂则成春木气盛则土为之伤夏火气盛则土为之息故季夏本土旺而又加以火为尤旺故能生金而为秋也【按五行家金生于已盖辰之所生也但孕育方微至季夏方成体而壮耳】此言五行相生之次也张子曰木曰曲直能既曲而反申也金曰从革一从革而不能自反也水火气也故炎上润下与隂阳升降土不得而制焉木金土之华实也木水渍则生火然而不离也盖得土之浮华于水火之交也金得火之精于土之燥得水之清于水之濡水火相待而不相害铄之反流而不耗盖得土之精实于水火之际也土者物所以成始而成终也此言五行之相为用也朱子以为张子説得最好云胡氏曰春属木夏属火至秋火克金者也火金之交有坤土焉则火又生土土生金克者又顺以相生秋金冬水至春水生木者也水木之交有艮土焉木克土土克水生者又逆以相克生生克克变化无穷此言五行生克之道也
