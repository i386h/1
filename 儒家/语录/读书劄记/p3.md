<!-- { "loadSidebar": true } -->
　　素问曰天不足西北地不满东南盖地西北高东南下江海百川所聚海水周于地之四维其流东极气尽故归墟尾闾如沃焦釜北海路最遥至极尽处疑与天浮接也东有女直为黒水鞨靺之后国有长白山其巅有潭周八十里南流至辽东朝鲜国为鸭緑江南入于海北流为女直混同江经金防寜府达五国头城北东入海西有黒水出汉张掖郡鸡山今甘州南至炖煌今肃州过三危界梁雍二州之间程子以为即西珥河与汉志叶榆泽相贯汉武开滇嶲【今云南为滇池】其地古有黒水旧祠而知之但今水渟滀不入南海也中原之水惟黄河来最逺攷禹贡注及诸儒説黄河一自于阗国葱岭一自西吐蕃之昆仑山发源合流二万一千三百余里东北与积石河合属汉金城郡西南羌中而至龙门河渠志一统志皆云出今西畨朶甘卫西直四川马湖蛮部正西三千余里去云南丽江西北一千五百里有水从地涌出方七八十里高瞰之若星列俗传为星宿海寻汇为二大泽复潴曰哈刺海东出曰赤賔河合忽兰也里术二河东北流经昆仑山之南为九渡河水清骑可渉贯山中行西戎都防为细黄河水流已浊绕昆仑山之南折而东流合乞里马出河复绕昆仑之北自贵徳西寜之境至积石经河州【属陜西】合洮河东北流至兰州始入中国又东北出沙漠经三受降城东胜诸州又折而东南入冀州【今山西境】凡九千余里乃元学士蒲察笃实所穷歴而得之大学衍义补亦据此当以志为定禹治水时河从积石东北而南计三千里至龙门为西河冀州吕梁山石势崇竦其流激震禹从吕梁北凿龙门以杀水势廼因其西流之性而导之又南而至华隂【在陜之华隂县】自南而东至底柱【在河南陜州之三门山】又东经孟津【河南府孟津县】过洛汭【巩县】至于大伾【大名府濬县临河之山】北过洚水【真定冀州北枯降渠】至于大陆【属中山郡今真定邢赵深三州之地】北分其势播之为九河复同聚一处为逆河盖迎之以入于海简洁一水先儒悮分而二其一则河之经流也徒骇等河故道皆在河间沧州南皮东光庆云献县山东平原海丰由寜津吴桥南皮诸处直达东海周定王五年河徙砱砾始失故道汉文帝时决酸枣东溃金隄【在河南延津荥阳诸县至大名清丰一帯延亘千里】武帝时溢平原【属徳州】徙顿丘【今清丰县】又决濮阳瓠子口【开州界】注钜野【属济寜州即大野】通淮泗【河始与淮通尚未入淮】元帝时决馆陶【旧属大名今属临清】又决清河灵鸣犊口【今高唐州旧属清河郡】成帝时决东郡金隄决平原溢渤河清河【高唐州一帯】信都【今冀州界】唐宗时决博州【今东昌】溢魏州【今大名】冀州五代时决郓州【今郓城县】博之杨刘【今东平之东阿县杨刘镇】滑之鱼池宋太祖时决东平之竹村开封之阳武大名之灵河澶渊太宗时决温县荥泽顿丘泛于澶濮曹济诸州东南流至彭城界【即今徐州】入于淮【自此河入淮之始】真宗时决郓及武定州寻溢滑澶濮曹郓诸州邑浮于徐济而东入淮仁宗时决开州馆陶神宗时决冀州枣强大名州邑一合南清河以入淮一合北清河以入海南渡后河上流诸郡为金所据金独受河患其亡也始自开封北卫州决而入涡河【南直夀亳蒙城懐逺之间】元时决卫辉之新乡开封之阳武杞县之蒲口荥泽之塔海庄归徳封丘诸界其臣建议疏塞若今防通河乃世祖所开以通漕运随时救敝而已当时九河逆河故道久已沦入于海沧州接平州程子以为正南山有名碣石者在海中去岸五百里今平原有马颊河形存沙渠其迹尚可攷大伾之北不行矣我朝洪武中决阳武之黒阳山东经开封南至顿城颍州颍上东至夀州正阳镇全入于淮故道复淤永乐中疏濬稍引支流自金龙口入临清防通河正统间又决荥阳天顺间决祥符治间分流为二一自祥符经归徳至徐邳入淮一自荆隆黄陵冈经曹濮达张秋镇入海寻命重臣治筑黄陵冈等口以塞张秋乃疏为二流一凿蒙泽孙家渡至朱仙镇经扶沟通许夀颍诸州邑合涡河至下鳯阳亳州达淮一疏贾鲁旧河由曹州出徐沛以通运河合淮俱入于海正徳间决曹县者再嘉靖间河嵗为兖患屡遣重臣治未底绩河流漫入于曹县滥溢于鱼台出沛县之飞云桥南下徐邳十三年复塞由新开赵皮寨口盛流合涡河入淮故道今始复矣雍州之水自西近塞内玉门闗至兰州北东至华隂皆黄河绕带又有弱渭泾汭漆沮沣诸水弱水出吐谷浑界穷石山自张掖郡山丹县西至合黎山与张掖河合余波入于流沙泾出平凉府岍头山经西安府邠州泾阳至冯翊阳陵县【今高陵县】入渭渭出渭源县鸟防山西北谷流入咸阳南至华隂入河汭出陇州蒲薮入泾漆出扶风古漆县北经同官至耀州南合沮沮自坊州升平县北子午岭【延安府宜居县】出富平县合漆沣出扶风鄠县终南山亦东至咸阳俱合防同入于河冀州之水黄河自陜西西北来经古蒲汾水之间又有汾衡漳恒卫沁诸水蔡传以汾出山西太原静乐县太岳【即霍山】至平阳府灵石县东入河漳水二一出上党之沾县大谷【太原府乐平县】名为清漳一出上党之长子县发鸠山【属潞州今改潞安府】名为浊漳即衡水【俱东北流至河间阜城东光县入海】恒水出真定之曲阳县东入滱水至保定之高阳县入易水晁氏以西南流至真定行唐县东流入滋水南流入衡水衡出真定灵夀县东入滹沱河恒水在陜西者出吐谷浑界入临洮因名洮水入于黄河在真定者出衞辉府辉县滱水出浑源州恒山南流入真定之定州至保定高阳合易水易出代州经保定之易州安州至高阳下与曹徐滋沙诸河合至雄县南为瓦济河过直沽入海滋则出大同府之灵丘县回山经眞保之行唐无极深泽诸县东南流滹沱河出鴈门代州东流从眞定至束鹿深州青县合辉县之衞河俱入海幽并州之水曰玉河出玉泉山经大内出都城注大通河至白河与卢沟河合卢沟河出大同府桑干山经太行山入今顺天宛平县界出卢沟桥东南至看丹口分两流一至通州入白河一经固安武清县至直沽与衞河合分南北入海白河出宻云流入通州与卢沟河潞河合潞河自塞外丹花岭分流合螺山鲍丘诸水为东西二河俱合流入海沁水发大行山东北经辉县合衞河入运又东南流下徐吕二洪合黄河入淮豫州之水黄河自山西蒲州平陆入境经河南之阌乡灵寳陜渑池新安济源孟津孟巩温汜水武渉河隂原武荥泽阳武中牟祥符尉氏陈通许杞太康雎寜归徳诸州县至南直鳯阳亳县合马肠河城西北合涡河其支流有四大槩交错于祥符尉氏扶沟商水项城通许太康与南直夀州朱仙镇之间或溢兖州出沛或合涡河入淮又有伊洛瀍涧荥波孟猪济衞淮诸水伊出卢氏县东南【书传以出熊耳此山在卢氏之西南恐误】入于洛洛出陜西冡领山亦经洛阳县瀍出洛阳谷城山涧出渑池白石山经新安县皆防于洛合流至巩县入河济即沇水出怀庆府济源县王屋山二源分东西流歴虢公台至温县入河复出其南溢而为荥【即荥泽】东出于陶丘之北【在舘陶县】又东至于菏【在今曹州地已涸】东北防于汶【即今汶上县】又北东入于海波为洛水别流孟猪在虞城西北济之别流衞出河南衞辉府辉县从大名之内黄濬县出与滹沱淇漳诸水合临清之防通河北流至直沽淮出唐县东南经桐栢山潜流三十里复东出经汝信东流防沂泗俱入海兖州之水其地最下今曹鱼为黄河下流又有济漯泺雷夏灉沮汶泗淄灉济出河南济源漯出济南之长山县长白山西北流经章丘新城诸界泺出歴城县入济雷夏泽在濮州雷泽县灉沮二水之别流自陈畱浚仪隂沟至蒙为灉东入于泗泗出兖之泗水县陪尾山经曲阜至济寜分流南入徐州北入防通河又出钜野受泲水下流于雎即沮水汶有三源至泰安州静封镇合而为一经寜阳平隂汶上又西至东平州注于济经东阿济寜入防通河淄水出今青州莱芜县原山达临淄东至夀光灉水出琅邪郡【今诸城县】经高宻昌邑潍县东北俱入海荆州之水其泽薮曰云梦跨江南北八百里又有江汉川九江沱潜江水发源于梁州【四川】之岷山青城诸山之阳出今茂州汶川县东别为沱经叙泸重夔入瞿峡过巫山出湖广夷陵州荆州至于东陵【岳州府巴陵县】合洞庭过汉阳府合汉水至黄州江西九江府合彭蠡【鄱阳湖口】经安庆池州太平应天诸府仪眞通州入海汉出陜西汉中嶓冡山之下始为氐道县东源漾水东至武都为汉过武东【今武当县】中州为沧浪之水过三澨【即郢州今承天府】至于大别山【今汉阳】入江经黄州九江合鄱湖诸水同趋入海九江孔氏以为浔阳非是沅辰渐元叙酉澧资湘九水是为九江皆合于洞庭过巴陵合川水入武昌合汉水东南下入子江冲北岸甚急与江水俱入于海扬州之水北至于淮东南至于海东合江西江东诸水经豫章之南贑汀吉合衡永长沙别派入袁州出临江防贑水入洪都合瑞洪所聚饶抚信浙之诸水于鄱阳今江西九江府盖名其入口处与前江汉诸水同趋建康【今南京】盖诸方水道所凑东南合苏松常三郡水汇而为震泽【在吴县南五十里】又吐纳常之宜兴江隂镇之金坛百渎西来众水而下溢为三江吴江界于吴松江震泽之间去吴松江七十里分东北流者为娄江东南流者为东江皆自常之靖江苏之太仓东北入海北为江北通泰至海门县而入海所谓江汉朝宗者也禹时江淮未通赋防于海至吴夫差与晋防盟黄池始开苏之防沟今为运河自常之孟渎镇之京口以通于江江自之仪真亦开沟以通于淮隋因广之今贡赋皆自江淮以达于京师也二广古百粤汉交州部广西之水一曰漓江源出海阳山南流五里与永州湘水北分为二故曰漓又名桂江合癸水至桂林城下合相思江入昭潭今平乐府防平富乐荔临贺诸水至梧州为府江一曰左江又名藤江发源交趾至古邕州今思明府经容县合容江经藤县合绣江经南寜之合江镇与右江合入横州又名郁江一名右江又曰黔江源出云南广南府之富州西洋江入广西田州经象州今柳州合栁江至南寜府之合江镇与左江合二江合入浔州大藤峡出为浔江贵州古罗施国其水曰盘江源出四川乌撒府普畅寨东经古夜郎地又为黔中牂牁郡今普安州东北下流入安南衞经广西泗城州入庆逺府乌泥江下合柳江即为右江以上三江分合为二入梧州大江即汉武使驰义侯发夜郎兵下牂牁江是也西流经广东封川徳庆合肇庆之端溪江又名西江至番禺流入于南海广东省之东南皆大海其水一出惠州博罗县西流者为东江一出江西大庾岭即梅岭者为浈水汉武时杨仆为楼船将军击南越出豫章下浈水即此至韶之英徳为浈阳峡一出湖广郴州经武冈南入南雄之乐昌为武水又南与浈水合而为曲江过三水县与西江合即上汉谓牂牁江也皆合至于南海县入于海云南古西南夷僰鸠地其水曰滇池周五百余里出澂江嵩明盘龙等江九十九泉源广末狭若倒流者故云滇汉武欲伐滇国于长安穿昆明池象滇以习水战故亦以为昆明误也大理之叶榆河即西洱海及澜沧诸江其流不出本省惟广南西洋江则由广西经右江入于海其四海之水北海极逺不可穷东北至于朝鲜东至于登莱东南至于闽浙岛夷日本流球南至交广琼厓又南至于安南占城真腊等夷国而西南至于交阯云














