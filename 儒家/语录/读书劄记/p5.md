<!-- { "loadSidebar": true } -->
　　韩子以博爱为仁爱只是仁之用又流于兼爱所以道理难説学者要知理一分殊又知去私公于物我始可以求仁矣
　　朱子与延平论三仁事引东坡谓殷欲立微子之意涉计利害罗明仲非之而引存祀叙畴皆后来事初无此念也此何异介甫之説三仁恐如此正是病处昬了仁字此意甚莹彻非知仁者不能如此道
　　程子以敦防虚静为仁之本葢非敦防则无存养以凝道非虚静则不能照物而公溥其要只在慎独
　　世俗上下相接之间一套仪文皆所谓非礼之礼矣葢其中无主只管从时徇俗又为利害诱夺不能自信随气盈歉遂以成习所以中间寻不出真实辞让礼来
　　程子定性书以人之情有蔽患在自私而用知故不能适道知本人性不能明照物来而顺应凡有意皆自私也自私则知非当知惟事穿凿而于性于道日逺矣与孟子论智意同
　　明道谓天地设位而易行乎其中只是敬也敬无间断葢敬则仁义中正常存得立人之道人已逺近皆此敬徳流通充满故无间断遂与易道三才并行矣又曰毋不敬可以对越上帝敬之义大矣防
　　朱子谓圣贤之学彻头彻尾只是一敬字致知力行皆以敬而知行之愚谓敬之功如诚之理故曰物之终始理与工夫无二致若内敬而外慢始敬而终衰非所谓敬也曽子三省曰为人谋而不忠乎与朋友交而不信乎皆敬以接物工夫孔子言修已以敬而复曰安人安百姓所谓体信达顺之道敬徳之极功也
　　书曰徳惟一动防不吉徳二三动防不凶葢自人心所具为体用只是一个理贯通天下万事万物而天下事理皆来就其统宗所谓天下之动贞夫一者是也其要只在敬徳葢敬则心不杂欲徳无二三而浑融于一矣
　　先儒谓敬曰主一无适又曰主敬与易敬以直内较稍用力葢为学者求敬而言如曾子以夫子一贯之道为忠恕也
　　书称成汤以义制事以礼制心制有品节防维俾无过不及之意义以制之于外则事皆合于天理礼以约之于内则性皆得其中和自外以养内也礼以端庄整肃为体与易敬以直内义同葢交举而互相发耳
　　程子谓人心不可二用用于一事则他事不能入者事为之主也若主于敬又焉有纷扰之患乎主一之谓敬无适之谓一且欲涵泳主一之义不一则二三矣至于不敢欺不敢慢尚不愧于屋漏皆敬之事也
　　圣贤论心曰静葢以时言曰直以体言曰中以所存言曰正以用功言曰敬则正心之枢纽一则此徳之翕聚也
　　朱子答吕子约以操存曰主一无适非礼不动愚谓此最切要语然主一无适为存养工夫非礼不动为省察工夫格物穷理为致知工夫义以方外为力行工夫反躬践实亦在义方之内矣先儒反覆辨论要无出此
　　邵子观物外篇凡人之善恶形于言发于行人始得而知之但萌诸心发于虑神已得而知之矣此君子所以慎独也诗曰昊天曰明及尔出王昊天曰旦及尔游衍又曰神之假思不可度思亦此意
　　主一无适之谓敬学者未能涵泳其义泥为専主故好事者从而议之若与六经所载敬义逈别葢道心本纯一不杂中无妄动则不岐杂于二三心要在腔子里畏惧收敛则不放逐于物欲故无妄动斯一矣有畏惧斯不妄适矣人所以易动而恒不得制其欲者只縁无有畏心能内尊天命之性而不敢放失外惧物欲之害而先意防闲则敬自从此起矣敬则私欲退聴而天理之心常存是谓涵养涵养之义如程子所谓菜子中许多生意只须培壅浇灌方才得成所以成之者敬也故兢兢业业小心翼翼严恭寅畏克自抑畏瑟兮僩兮与戒慎恐惧同是一个意学者要以畏为主
　　孟子集义注以为事事皆合于义似在事上求事虽有理在然制之合理则本此心天理之当然也故一念天理则为义一念人欲则为不义必有事者葢于念虑动处省察而决其机俾人欲遏而天理常存理与事合所谓集义也义集理全则不愧不怍中此气自防生自来配合故可复还天地所以与我本然至大至刚之正气而无所亏欠乃可塞乎天地观上章曰自反而缩下文曰心勿忘又曰行有不慊于心则馁矣其义可见
　　百念者心之感动情之变迁绪之相因相生倚伏寻于无端至不一矣以至眇之心而填至棼之绪以有限之日而赴无穷之端悲夫况富贵利达何加于我喜怒哀乐易偏其情人欲足以蚀其天理斧其根而戕其枿者也抑孰知人生之性浑具于湛然虚灵之心本一而无杂也防故寅畏敛戢所以为敬也敬所以返多岐而归之一也所以存心而养性也神明其居握其枢纽时其扃钥以顺应而不留人心焉而后一可防矣

　　读书劄记卷三
<子部,儒家类,读书劄记>
　　钦定四库全书
　　读书劄记卷四
　　明　徐问　撰
　　延平云今之学者虽存养知有此理但旦昼之间一有懈焉遇事接物处不觉打发机械即离间而差矣惟存养熟理道明习气渐尔销铄道理油然而生然后可进亦不易也愚谓此即庄子所谓嗜欲深者天机浅天机即道心也道心浅则人心易随而动矣于此中间不可无主而有主不可不豫
　　孔子答子张问行以言忠信行笃敬盖忠敬本心上工夫而欲于言行上求之恐其伪为于外而不由夫心之实也如告顔子克己复礼为仁而其目乃在于视听言动盖心本无私恐为物欲牵引而蔽之也故须以志克制克如战而胜人欲负而退听所以全夫中之理也意亦畧同
　　程子引春秋传谓人有怒于室而色于市防来怒不畱自不迁若畱得怒时根在就是病自防迁也所谓有所忿懥则不得其正此顔子克己性情工夫到处
　　顔子不迁怒伯夷不念旧恶只是克己处无私心忘物我
　　顔子不贰过与易复卦不逺复无祗悔元吉同言近过即复不再而有悔故天理尽还而得大善之吉象曰不逺之复以修身也
　　伊川云罪已责躬不可无然不当长畱在心胸为悔延平与朱子亦尝论此谓是积下一团私意盖有过宜速改悔则忧虞渐有迁善之象也易风雷益取迅速之意畱而不化非克己工夫
　　谢上蔡与程子别一年工夫云只去得个矜字盖骄矜气盈也气盈则自满而中无以入善切问近思工夫须此着力
　　书説命曰有其善防厥善矜其能防厥功以所见不大所得不深而义理之功止也大禹不矜不伐顔子无伐善施劳盖见大知进而不满假耳学者要大段见得又务逊志时敏则客气渐渐消融不矜可防矣
　　克己先儒云在性偏难处克如大学正心便先言忿懥恐惧等事诚意便先言亲爱敖惰等事以心局于气质交于物欲牵引固滞遮了天理故克偏最难要从此上省察其然力扫而荡去之而后吾心所具之性为天理本然者可复矣若畱而不化任其自用一种根苖随处生发而为害人已皆无益也
　　六经克字训能不言胜私至孔子始言克己圣贤工夫亦恁地着力
　　或问不矜伐固是盛徳圣贤皆然禹称洪水怀山襄陵予乗四载啓呱呱而泣予弗子弼成五服各廸有功夔称作乐以咏祖考来格羣后徳让鳯凰来仪又曰于予击石拊石百兽率舞庶尹允谐孔子春秋书叔孙堕郈季孙仲孙堕费齐人来归郓讙隂田皆若嫌于自伐者何邪曰圣贤不矜其徳也据有而敷陈之不以小廉虚让遗其实者也古善则称君过则称已固是忠厚之道然一向以此做去恐流为后世虚让纳谀而公心亡矣唐虞君臣只是实徳相孚吐露无隠后世仰其形容气象如立春风中孔子春秋为万世信史当时亦嘉邻国有悔过改图即与其善之意故书之非为己也
　　明道谓义理与客气常相胜只看消长分数多少为君子小人之别消尽为大贤又曰人知和缓临事反至暴厉只是志不胜气反动其心又曰今人不能袪思虑只是吝故无浩然之气又曰治怒为难治惧亦难克己可以治怒明理可以治惧非实用工夫体认不能论及此
　　上蔡云凡事必有根又必须有用处寻讨要用处病根将来斩防便没事语粗而意精决与孟子谓万钟不辨礼义受之两节义同
　　学者知心上公私便知事上有义利张南轩许鲁斋谓学莫先乎义利之辨比之程朱论学已是第二件工夫然于世态沉冥中要识此便能卓然自立
　　朱子云李先生説人心中大段恶念易制伏最是那不大段计利害乍往乍来的念虑相续不防难为驱除今看来是如此愚谓此即所谓将迎之病事已去而随之未至而迎之憧憧徃来者也此而不除根讨不得虚静心学用功处正在里许
　　周子谓诚心复其不善之动愚谓凡身之不端由心之不诚心所以不诚由所感淫邪非僻易触而动内有不善之动外有不善之为如木本不直而欲影正水源不洁而望流清无是理也与大学正心诚意义同而复不善之动窒欲不行不行有还反之义于学者尤有力程子动箴曰哲人知防诚之于思志士励行守之于为确哉言矣
　　太甲曰顾諟天之明命注谓常目在之盖虚灵之心而五常万善森然毕具心与理合原无私伪之杂习染之汚何明如之此即天之所命于我而我所以为徳者本如是也古人视不下于带君视不离乎袷带之间正持守此心不敢放耳目既在心使不走作即存养之事主敬之功顔子之服膺中庸之尊徳性孟子之心勿忘皆是此一句于学者用功甚有力
　　易震惊百里不防匕鬯程子以处大震惧而不自失惟诚敬而已观其遇风波日心存诚敬实能践言
　　洪范所称平康正直沈潜刚克高明柔克本舜命夔典乐敎胄子及皋陶九徳中出来皆恐其过与不及就其偏而益损之使归于中而已圣贤道理言语自无不同处
　　孔子谓不怨天不尤人愚谓天理渺茫难究故不怨天易人事物我相形故不尤人难欲不尤人必先克己
　　易咸程传谓感以心盖心无私系故虚虚中无我故感无不通如王道之皡皥也往来憧憧系其私感如覇者之民驩虞而已耳所感有限其能大通乎
　　横渠谓不知疑者只是不实作心不忘学虽接人事即是实行学未至而好语变必知终有患盖学至疑处始知其实行不疑非行也道只在日用常行间若此心不忘而行能实虽涉人事即是道也事理有常则非圣人不可轻议权变若无礼义为之凖衡揣摩臆度觊其幸中则是不知而妄语以欺人为能耳三者人情所同患学者可时时经心也
　　朱子答张南轩书曰以天理观之动之不能无静犹静之不能无动也静之不能无养犹动之不可不察也但见得一动一静互为其根敬义夹持不容间断则虽下静字元非此物至静之中盖有动之端焉是所以见天地之心者先王以至日闭关安静以养乎此耳固非逺事絶物闭目兀坐而偏于静之谓但未接物时便有敬以主乎其中则事至物来善端昭著而所以察之者益精明耳伊川于已发之际观之正谓未发则有存养而已发则有可观也此语甚精确而犹不安于静观未发之论愚恐终不能遗于反观也
　　明道以必有事焉而勿正为直内之道是亦欲以集义上求之盖心有裁制动无违理则理存而邪曲之私自不能容以干吾之直勿正是行所当为而不计功效计则为私意所动而反害于直矣若曰闲邪存诚事同而功尤宻学者宜并观之
　　气为志使动循其矩志为气使背逆起君子定其志养其气愼其动故心体常安而气体受命也
　　孟子谓气动志如蹶者趋者盖颠越急趋在气而欲速则亦由乎心又如人鬬很是气然忿懥则发于心驱仆鬬很仆固为气然其主翁为心若心操得乎中则气自平主得其理则仆不乱故曰志动气者十九言其时常多气动志者十一言甚少也
