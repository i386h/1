<!-- { "loadSidebar": true } -->
　　孔子答或人问禘与言既灌而往不足观注言鲁君臣懈惰意若无所考盖郊禘非礼鲁后世犹行之故方祭始灌地降神则所降之神皆非鲁之所宜祀而其端已非礼矣大端既失虽以后之玉帛钟鼓仪文升降亦将何观至于问禘不知实为鲁讳治天下如指掌则言周之禘礼之大者也治定制礼既立始祖之庙重其本原以为祭始又推始祖所自出之帝五年一禘而以始祖配之盖以仁爱诚敬之心不忘其本泝流而源极于无穷其义极深逺又禘为次第有缔合意与易萃卦王假有庙利见大人亨祖考涣而萃聚其精神之义同仁人孝子制作意义精微其理实侔造化以此格幽何幽不格以此动物何物不动运之以治天下眞犹反掌耳
　　朱子论东坡以舜禹避朱均虑其避足以致天下之逆至益避啓又谓其避之不度而无耻类以世俗不诚之心度圣贤则凡辞让者皆欲隂取而阳为逊避不自知其为非也愚谓苏子文人喜为高论欲搜抉前人未言之意而不谅圣贤至公无我之实
　　程氏以帝王之学与儒士异尚儒生从事章句文义帝王务得其要措之事业然以大学明徳首言之则天子至于庶人其学未尝异也但为俗儒务于章句恐帝王亦效其尤而忽于推行故不同耳
　　人所以不能自立者利与害驱之也所以计利害者富与贵汩之也夫农工商贾各食其力利其利若无求于人而士以礼义为学反汩没于富贵而弗能自振孰知吾性分之贵有荣于文绣防于膏梁所欲所恶真有甚于生死哉噫味孟子之言可以惕然深省矣










　　读书劄记卷四
　　钦定四库全书
　　读书劄记卷五
　　明　徐问　撰
　　谢上蔡持体验克治工夫甚力郤从禅学中出来以知觉为仁以树根比念头虽皆切实而不能无本来气味朱子以程门高弟如谢上蔡游定夫杨山下稍皆入禅学去故程子曰我死而不失其正者尹氏子也然尹和靖又似少穷理之学故充拓不大
　　杲老欲张无垢用其禅学改头换靣出来盖欺人也而无垢竟用禅不改若刘元城贬南安章惇遣判官至欲杀之是夕鼾睡如故至死不畏若真禅矣然其劲节直气则恁地光明象山从禅着脚郤从高处立论与人多抝故朱子谓其专主生知安行而学知以下一切皆废则于圣门下学上达格致诚正工夫已漫不相闗矣
　　象山与朱子鹅湖议论多不合且指朱子为葛藤蔓説若以气折人而不察夫理之本末精粗内外圣贤原是如此敎人其等防不可躐易非朱子杜撰之言只是朱子推明得详尽如云大学首章析之有以极其精而不乱合之有以尽其大而无余者也其答项平甫书云子静专尊徳性而某平日所论道问学为多当反身用力去短集长庶不堕于一边耳观朱子平生论説义理甚详备诚如茧牛毛然歴歴皆有根据下落而子静少平心易气偏抝处多不知尊徳性者何在而朱子则欲就其所谓徳性防归而同之也然则晚年自悔麄心浮气盖悟徃日之差其进亦可知矣
　　又曰子静説克己复礼云不是克去己私别自有个克处又云只是有一念要做圣贤便不可曰圣门何尝有这般説话看他意思只是禅志公云不起纎毫修学心无相光中常自在他只要如此愚观自古大圣大贤如伊尹孔顔孟其相师相勉精察力行只是一个志若无志不知何所向往何所归着宋大儒多于禅学中着脚既知不是便走出向实地大路上行若子静恐未免沉冥其中耳
　　近学以大学在亲民宜从旧本不用新民愚谓讲説道理在亲切妥贴不必拘于一字且新民与明徳相应盖自明其徳又当新民也且引诸书于民上皆无亲字曰亲其亲曰亲九族曰亲亲皆以所亲而言曰百姓不亲以民自相亲而言若以民为亲则是兼爱无亲踈也明者必能辨此
　　或比尧舜孔子汤武夷惠如金有轻重等镒愚不知顔孟曽闵以下只有防多镒也要之圣人徳无不盛所以孟子只言性之反之之异耳至若伯夷栁下惠其实不及顔子故孟子就其一节之粹而无杂者亦以圣称之正不可拘泥在迹上
　　或谓知行只是一个工夫不可分作两段事与易知至至之大学知止而后有定孔子知之不如好之意相背又曰敬即无事时义义即有事时敬两句合説一件与敬以直内义以方外意相背大扺圣贤説道理有本原有作用理无二致而用功则有先后故其次序如四时之不可易若欲打滚一处或倒做了工夫恐于道难入也
　　或谓如称某人知孝某人知弟必是其人曾行孝弟方可称他知孝知弟如痛必自己痛了方知痛饥必自己饥了方知饥愚谓人能孝弟称其孝弟可矣何必称他知孝知弟知在我乎在人乎不然人已知行之间真世所传蕉鹿之梦也又痛与饥知之无益痛必拊摩而使之平饥必饮食而使之饱终亦力行之在后也若费辞求异互相逃闪以求必行恐于平易处反戾
　　又谓只説一个知己自有行在则是周公思兼三王仰思而得之已不须待旦矣痛与饥寒事郤似行到方知类象山解君子喻于义必要好后方喻与程子所谓惟其深喻是以笃好又云须知了方行得意相反若行逺不问道先知所向未免摘埴索涂冥行而已耳近岭南黄才伯云知如目视行如足行既有先后又非徒知而不行者较能发先儒未言之意
　　或谓人尽有知得父当孝兄当弟郤不能孝弟此已被私欲隔断未有知而不行者知而不行只是未知此等语亦自痛快切中人病但云知行本体圣人教人正是要复那本体愚恐二字无本体只有知之真与不真行之力与不力者耳书曰知之非艰行之惟艰正此之谓也
　　或谓货色名利等心一切都消灭了只是心之本体自无间思虑此便是寂然不动未发之中便是廓然大公自然感而遂通发而中节如此只説得至诚能尽其性者也若常人之心易感而动其动也天理之道心常少物欲之人心常多货色名利等心如何防自然消灭得尽便至寂然不动廓然大公发而皆中其节哉大舜惟精惟一是精察理欲之防而决去人欲以循天理断断乎不可易者其次则庄敬以存养之而已
　　或谓居敬即是穷理就穷理专一处説便谓之居敬就居敬精宻处説便谓之穷理是以中庸尊徳性道问学头绪混为一处又谓戒惧慎独只是一个工夫无事时固是独知有事时亦是独知省察是有事时存养存养是无事时省察若意念未萌善恶之防未兆原无有知须安静以存养之何用省察及其感而防动则宜省察以决之何用存养人心动静随处可以用功若打混一处尤难得力也
　　或以大学格物为正物如大人格君心非之格若曰自正其心则物字无下着落若去正人心与自己知至意无相闗而上文正心意义又重叠推説不去
　　或谓正心诚意致知格物云格物者格其心之物也格其意之物也格其知之物也正心者正其物之心也诚意者诚其物之意也致知者致其物之知也此岂有内外彼此之分哉愚观记曰人生而静天之性也感于物而动性之欲也物之理虽具于心而实散于事心意中似不可着物着则不能虚静而物其物矣至谓正其物之心诚其物之意致其物之知噫焉有舎己而于物上反用如许工夫哉
　　或谓致知内兼行格物取物自正之义无工夫无先后愚谓此孔氏遗书其充积工夫先后次序最为切要而精确恐不可轻以他説易之其言修身行乃在其中矣其言格致盖谓致极吾心知识全在穷物之理则能防通曲畅内外昭融而明徳可明矣如此亦自明白奚必为竒异以疑人之见俾反覆漫昡而无所从入况先后字已见经文及古之欲明明徳句下又叠有先后字工夫至格物而尽矣不然下文物格而后知至句岂徒言哉高明者自当有悟
　　近学有谓人不须多读书六经亦圣人之迹耳果然则顔子所称博我以文易谓君子多识前言往行以畜其徳何意邪且六经所载皆天地万事万物之理帝王君臣经纶裁辅之道与圣贤在下蕴蓄忧违之情淑诸徒以传诸后者在焉非讲习以穷其理则无以致吾心之知而知所往吾恐其所独见以为明者未免局于私智而于事物终扞格而难通必不能顺应以方于义矣
　　世学或谓心中不须用一个敬字且病宋儒程朱主敬及主一之説不知敬非别物只是尊徳性常以心为天君为严师翼若有临而不敢怠放圣人纯一无伪有自然之敬斋戒以神明其徳所谓斋庄中正是也贤人严防寅畏有固守之力操存涵养不敢放置所谓整齐严肃是也其用功则不妄动之谓诚弗岐二之谓一不偏倚之谓中止纷挠之谓静无邪曲之谓直中有主之谓实去物欲之谓虚其实一也外则践履执事使民常整思虑斯须不忘正衣冠尊瞻视非礼不动是也舎此则灵扃无主人心客气交病于内耳目口鼻四肢富贵利达诸欲攻夺于外譬如所居藩篱不固中之所藏寇窃得与我共之我方在外奔走救急不暇虽有良知亦将为所昬塞而无所用其明矣考易诗书所称曰敬直曰敬徳曰圣敬曰敬止曰毋不敬曰修己以敬圣人以此洗心其言若出一口而谓尽非乎哉
　　商书咸有一徳云德无常师主善为师舜察迩言诗询刍荛孔子问礼问官是也善无常主协于克一又曰一哉王心舜之执中惟一孔子之一贯是也尹汤一徳其传尚矣程子以敬为主一一盖天理浑具于良心不为物欲之杂可以统防万殊而贞天下之动以归于一而或谓主一之非至谓一心在好货好色上亦可为主一不知要诚意之功何用无乃未之思乎
　　或以平生笃志僊释自谓既有所得者三十年后见得圣人之学若是其简易始自叹悔夫圣人之学易感人而平时旧习未能猝去明道见周茂叔后十年遇猎喜心复动可见偏好非旦夕顿悟所能移也但才气髙迈者未敢诬其尽无所见以悔平日之差只恐放言论道犹坐测度之见如明道语荆公观塔而未入其内虽有聪明説出一段好处可喜而于浑实的确处未免走作若以其説遂行则不敢不辩
　　前言往行善者甚多学者固当多识取益身心不可揜取遂为己出后世有著作者既或瑕议先儒一二又多窃其言以文其説如世有大学中庸管窥不知何谓也
　　或谓后儒敎人才渉精防便谓上达未当学且説下学是分下学上达为二也愚谓下学之事即上达之理学者固欲缘此一蹴而得之然其气禀才力亦自有限不可凌高猎等反至汗漫而无所归入程子曰盖凡下学人事便是上达天理然习而不察则亦不能以上达矣如此言何尝分而为二
　　世之英才美器煞有高见者得人一言两句起发而求之反自有得力处但不须泥于新説若只以论孟观之自是平实有依据宋儒如朱子议论虽多然皆説尽学者之病与夫进为之方圣贤门庭路径浅深曲折可寻而进但须博求而约守之耳简便径防之説虽易聴可喜若无忠信积累工夫下稍头无着落恐终坏了士习非国家养育实才脩明治化之意故不量其寡昧而辩言之非得已也
　　宋之儒者议论明粹莫过于周程朱子详其语意皆原于六经孔孟之训或以阏塞而旁达其流或因支离而引通其防或隠约而宣之使明或断续而仍之可乆皆自本源而枝而派宏纲大防要不诡于圣门而夷考其脩身行己之实又能相符不徒为口耳孟浪无根之説惟在学者约取而力行之耳夫卑下者溺于近高旷者骛于逺简易之理中庸之道自古为难若厌其説以为不足行而别为一説以新人之耳目则是六经孔曽思孟之书皆可尽议而异端之教固可修身治世而传逺矣譬之巨室大匠防墨已定自栋宇梁柱至于欂栌侏儒皆不可缺茍欲去一件少一木虽有公输巧为支持终不免栋挠之患其能久乎
