<!-- { "loadSidebar": true } -->
　　汤既胜夏，欲迁其社，不可，作《夏社》《疑至》《臣扈》。
　　《史记殷本纪》云「汤既胜夏，欲迁其社，不可，作《夏社》。」即刘歆所本。《序》有《疑至》《臣扈》，而《史记》无之，亦歆增之以足百篇之数者也。
　　伊尹相汤伐桀，升自陑，遂与桀战于鸣条之野，作《汤誓》。
　　《史记殷本纪》云「伊尹从汤，汤自把钺以伐昆吾，遂伐桀……作《汤誓》。」即刘歆所本。
　　夏师败绩，汤遂从之。遂伐三朡，俘厥宝玉。谊伯、仲伯作《典宝》。
　　《史记殷本纪》云「夏师败绩，汤遂伐三朡，俘厥宝玉，义伯、仲伯作《典宝》。」即刘歆所本。
　　汤归自夏，至于大埛，中虺作《诰》。
　　《史记殷本纪》云「汤归至于泰卷陶，中壨作《诰》。」即刘歆所本。
　　汤既黜夏命，复归于亳，作《汤诰》。
　　《史记殷本纪》云「既黜夏命，还亳，作《汤诰》。」即刘歆所本。
　　伊尹作《咸有一德》。
　　《史记殷本纪》云「伊尹作《咸有一德》。」即刘歆所本。
　　咎单作《明居》。
　　《史记殷本纪》云「咎单作《明居》。」即刘歆所本。
　　成汤既没，太甲元年，伊尹作《伊训》《肆命》《徂后》。
　　《史记殷本纪》云「帝太甲元年，伊尹作《伊训》，作《肆命》，作《徂后》。」即刘歆所本。
　　太甲既立不明，伊尹放诸桐，三年，复归于亳。思庸，伊尹作《太甲》三篇。
　　《史记殷本纪》云「帝太甲既立三年，不明，暴虐不遵汤法，乱德。于是伊尹放之于桐宫三年，伊尹摄，行政当国，以朝诸侯……帝太甲修德，诸侯咸归殷，百姓以宁。伊尹嘉之，乃作《太甲训》三篇。」即刘歆所本。
　　沃丁既葬伊尹于亳，咎单遂训伊尹事，作《沃丁》。
　　《史记殷本纪》云：「帝沃丁之时，伊尹卒。既葬伊尹于亳，咎单遂训伊尹事，作《沃丁》。」即刘歆所本。
　　伊陟相大戊，亳有祥，桑谷共生于朝，伊陟赞于巫咸，作《咸乂》四篇。
　　《史记殷本纪》云「帝太戊立，伊陟为相。亳有祥，桑谷共生于朝，一暮大拱。帝太戊惧，问伊陟。伊陟曰‘臣闻妖不胜德，帝之政其有阙与？帝其修德。’太戊从之，而祥桑枯死而去。伊陟赞言于巫咸。巫咸治王家有成，作《咸艾》，作《太戊》。」即刘歆所本。《史记》有《太戊》而《序》无之，是即《史记》非采《书序》之明证。彼犹固执《史记》采《书序》之说者，妄也。辨亦见前
　　太戊赞于伊陟，作《伊陟》《原命》。
　　《史记殷本纪》云「帝太戊赞伊陟于庙，言弗臣，伊陟让，作《原命》。」即刘歆所本。《序》有《伊陟》而《史记》无之，亦歆增之以足百篇之数者也。
　　仲丁迁于嚣，作《仲丁》。
　　《史记殷本纪》云「帝仲丁迁于隞。」即刘歆所本。
　　河亶甲居相，作《河亶甲》。
　　《史记殷本纪》云「河亶甲居相。」即刘歆所本。
　　祖乙圮于耿，作《祖乙》。
　　《史记殷本纪》云「祖乙迁于邢。」即刘歆所本。
　　盘庚五迁，将治亳，殷民咨胥怨，作《盘庚》三篇。
　　《史记殷本纪》云「帝盘庚之时，殷已都河北，盘庚渡河南，复居成汤之故居……殷民咨胥皆怨，不欲徙。盘庚乃诰喻诸侯大臣曰‘昔高后成汤与尔之先祖俱定天下，法则可修。舍而弗勉，何以成德！’乃遂涉河，南治亳，行汤之政，然后百姓由宁，殷道复兴。诸侯来朝，以其遵成汤之德也。帝盘庚崩，百姓思盘庚，乃作《盘庚》三篇。」《序》以为迁时作，《史记》以为盘庚崩后作，显然不同。《史记》非采《书序》，亦其证也。《序》与《史记》异者，《盘庚》《高宗肜日》《高宗之训》二篇合序《文侯之命》《秦誓》五篇，《序》本《史记》，而复有异同者，盖作伪时故为错迕，以泯其迹。犹王肃所伪古文剿袭诸书，仍故作异同耳。不足为异。难者或曰：《序》采《史记》可有异同，然则《史记》采《序》何以不可有异同？答曰：《序》采《史记》而有异同，盖由有意为之以泯其剿袭。若《史记》采摭古书，力求征信，声音训诂之通借，先后详略之同异，则或有之，何嫌何疑，使之刺谬至此乎？《史记》之非采《书序》，断矣。
　　高宗梦得说，使百工营求诸野，得诸傅岩，作《说命》三篇。
　　《史记殷本纪》云：「武丁夜梦得圣人，名曰说。以梦所见视群臣百吏，皆非也。于是乃使百工营求之野，得说于傅险中。」即刘歆所本。
　　高宗祭成汤，有飞雉升鼎耳而雊，祖己训诸王，作《高宗肜日》《高宗之训》。
　　《尚书大传》云「武丁祭成汤，有飞雉升鼎耳而雊。」《史记殷本纪》云「帝武丁祭成汤，明日，有飞雉登鼎耳而呴。祖己乃训王。武丁修政行德，殷道复兴。帝武丁崩……祖己嘉武丁之以祥雉为德，立其庙为高宗，遂作《高宗肜日》乃《训》。」《序》以为祖己训王时作，《史记》以为武丁崩后作，不同。《史记》非采《书序》，亦其证也。
　　殷始咎周，周人乘黎，祖伊恐，奔告于受，作《西伯戡黎》。
　　《史记殷本纪》云「西伯伐饥国，灭之。纣之臣祖伊闻之而咎周，恐，奔告纣。」即刘歆所本。
　　殷既错天命，微子作《诰》《父师、少师》。
　　唯十有一年，武王伐殷。一月戊午，师渡孟津，作《太誓》三篇。
　　《史记周本纪》云：「以东伐纣，十一年十二月戊午，师毕渡盟津，武王乃作《太誓》。」即刘歆所本。唯《史记》作「十二月」，而《序》作「一月」，盖殷之十二月即周之正月，《序》用周正。然既改十二月为一月，自当称为十二年。《吕氏春秋首时篇》，武王立十二年而成甲子之事，盖以周正计《序》仍曰「十一年」，此其妄也。《汉书律历志》引《书序》亦作「十一年」，知非传写之误
　　武王戎车三百两，虎贲三百人，与受战于牧野，作《牧誓》。
　　《史记周本纪》云：「遂率戎车三百乘，虎贲三千人，甲士四万五千人，以东伐纣。二月甲子昧爽，武王朝至于商郊牧野，乃誓。」即刘歆所本。唯《序》「虎贲三百人」，《史记》作「三千人」。《孟子尽心篇》亦作「三千人」考《后汉书顺帝纪》注引《汉官仪》曰：「《书》称虎贲三百人。」《汉官仪》之说即本《书序》。又《墨子明鬼篇》以为「武王虎贲之卒四百人」，《风俗通三王篇》以为「《尚书》武王虎贲八百人。」是古虎贲之数最多异说，《书序》改「三千」为「三百」，未可遽以为后来传写之讹。孙氏星衍《尚书今古文注疏》云「《司马法》云：‘革车一乘，士十人。’《乐记》云‘虎贲之士说剑。’则虎贲即士也。一乘十人，三百两则三千人矣。」据此，则《序》之作「虎贲三百人」者谬也。
　　武王伐殷，往伐归兽，识其政事，作《武成》。
　　《史记周本纪》云「乃罢兵西归，行狩，记政事，作《武成》。」即刘歆所本。
　　武王胜殷杀受，立武庚，以箕子归，作《洪范》。
　　《史记周本纪》云「乃出，封商纣子禄父殷之余民。已而命召公释箕子之囚。武王已克殷后二年，问箕子殷所以亡。箕子不忍言殷恶，以存亡国宜告。武王亦丑，故问以天道。」《宋世家》云「武王封纣子武庚、禄父以续殷祀。武王既克殷，访问箕子。」即刘歆所本。
　　武王既胜殷，邦诸侯，班宗彝，作《分器》。
　　《史记周本纪》云「封诸侯，班赐宗彝，作《分殷之器物》。」即刘歆所本。
　　西旅献獒，太保作《旅獒》。
　　巢伯来朝，芮伯作《旅巢命》。
　　武王有疾，周公作《金縢》。
　　《史记鲁世家》云「武王有疾不豫，周公于是乃自以为质，告于太王、王季、文王……周公藏其策金縢匮中。」即刘歆所本。
　　武王崩，三监及淮夷叛，周公相成王，将黜殷，作《大诰》。
　　《史记周本纪》云「管叔、蔡叔群弟疑周公，与武庚作乱畔周。周公奉成王命伐诛武庚、管叔，放蔡叔。故初作《大诰》。」《鲁世家》云「管、蔡、武庚等果率淮夷而反，周公乃奉成王命兴师东伐，作《大诰》。」即刘歆所本。
　　成王既黜殷命，杀武庚，命微子启代殷后，作《微子之命》。
　　《史记周本纪》云「周公奉成王命伐诛武庚。以微子开代殷后，作《微子之命》。」《宋世家》云「周公既承成王命诛武庚，乃命微子开代殷后，作《微子之命》以申之。」即刘歆所本。
　　唐叔得禾，异亩同颖，献诸天子，王命唐叔归周公于东，作《归禾》。
　　《史记周本纪》云「晋唐叔得嘉谷，献之成王，成王以归周公于兵所，作《归禾》。」《鲁世家》云「唐叔得禾，异母同颖，献之成王。成王命唐叔以馈周公于东土，作《馈禾》。」即刘歆所本。
　　周公既得命禾，旅天子之命，作《嘉禾》。
　　《史记周本纪》云「周公受禾东土，鲁天子之命，作《嘉禾》。」《鲁世家》云「周公既受命禾，嘉天子命，作《嘉禾》。」即刘歆所本。
　　成王既伐管叔、蔡叔，以殷余民封康叔，作《康诰》《酒诰》《梓材》。
　　《史记卫世家》云「周公旦以成王命兴师伐殷，杀武庚、禄父、管叔，放蔡叔，以武庚殷余民封康叔为卫君，乃申告康叔。故谓之《康诰》《酒诰》《梓材》以命之。」即刘歆所本。
　　成王在丰，欲宅洛邑，使召公先相宅，作《召诰》。
　　《尚书大传》云「成王在丰，欲宅洛邑，使召公先相宅。」《史记周本纪》云「成王在丰，使召公复营洛邑，作《召诰》。」即刘歆所本。
　　召公既相宅，周公往营成周，使来告卜，作《洛诰》。
　　《史记周本纪》云「周公复卜，申视卒营筑，作《洛诰》。」即刘歆所本。
　　成周既成，迁殷顽民，周公以王命诰，作《多士》。
　　周公作《无逸》。
　　《史记周本纪》云「成王既迁殷遗民，周公以王命告，作《多士》《无佚》。」《鲁世家》云「乃作《多士》，作《毋逸》。」即刘歆所本。
　　召公为保，周公为师，相成王为左右。召公不说，周公作《君奭》。
　　《史记周本纪》云「召公为保，周公为师。」《燕世家》云「成王既幼，周公摄政。当国践祚，召公疑之，作《君奭》。」《列子杨朱篇》云：「周公摄天子之政，召公不悦，四国流言。」即刘歆所本。
　　成王东伐淮夷，遂践奄，作《成王征》。
　　《尚书大传》云「遂践奄。」《史记周本纪》云「东伐淮夷，残奄。」即刘歆所本。
　　成王既践奄，将迁其君于蒲姑，周公告召公，作《将蒲姑》。
