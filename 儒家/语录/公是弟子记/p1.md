<!-- { "loadSidebar": true } -->
　　钦定四库全书　　　　　子部一
　　公是弟子记　　　　　　儒家类
　　提要
　　【臣】等谨案公是弟子记四卷宋刘敞撰敞有春秋传已着録是编题曰弟子记者葢托言弟子之所记而文格古雅与敞所注春秋词气如出一手似非其弟子所能故晁公武读书志以为敞自记其问答之言当必有据也公武又称书中于王安石杨慥之徒书名王深甫欧阳永叔之徒书字以示褒贬今考公武所説亦大概以意推之即如王囘一人论四岳荐鲧一条论圣人一条则书其名论泰伯一条论晋武公一条则书其字是于褒贬居何等乎且其书固多攻王氏新学而亦兼寓鍼贬元祐诸贤之意故其言曰声出乎律吕而非所以正律吕也小道生乎仁义而非所以明仁义也又曰八音不同物而同声同声乃和贤能不同术而同治同治乃平又曰忘情者自以为达悖情者自以为难直情者自以为真三者异趋而同乱又曰学不可行者君子不取也言不可用者君子弗询也又曰智不求隠辨不求给名不求难行不求异又曰无为而治者因尧之臣袭尧之俗用尧之政斯孔子谓之无为也又曰夫贤者为人所能为而己矣人所不能为贤者不为也又曰君子耻过而欲改之小人耻过而欲遂之君子欲善而自反小人欲善而自欺又曰矜小名以售大伪餙小防以钓大利者惟钜孱尔盖是时三党交讧而敞独萧然于门戸之外故其言和平如是至于称老子之无为则为安石之新法发辨孟子之人皆可以为尧舜则为安石之自命圣人发其説稍激则有为言之者也又王守仁谓无善无恶者性之体有善有恶者意之用明人龂龂辨正称为卫道今观是书乃知王安石先有是説敞已辞而辟之是其发明正学又在程朱之前其或谓仁义礼智不若道之全一条谓道固仁义礼智之名仁义礼智弗在焉安用道亦预杜后来狂禅之弊所见甚正徒以独抱遗经澹于声誉未与伊洛诸人倾意周旋故讲学家视为异党抑之不称耳实则元丰熙宁间卓然一醇儒也其书宋时蜀中冇刻板乾道十年豫章谢谔得之于刘文濬付三衢江溥重刋淳熙元年赵不黯又于敞从曾孙子和及子和从叔椿家得二旧本较正舛脱就江本改刻十八页补三百七十字此本即从不黯刻抄出者末有谔溥不黯三跋证以永乐大典所引一一符合知为原书亦可谓罕觏之笈矣敞墓志及宋史本传俱称弟子记五卷读书志则作一卷盖南宋之初已病其繁碎合并为一今以篇页稍多厘为四卷以酌其中又钱曾读书敏求记载极没要一卷注曰即刘原父弟子记也考浙江取进遗书有极没要一卷亦题公是先生撰其文皆采掇郭象庄子注语似出依托与此显为二书今别存其目于道家中庶真赝不相淆焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　公是弟子记卷一
　　宋　刘敞　撰
　　刘子曰四十而仕为不惑也五十而爵为知命也不惑然后可以为士知命然后可以为大夫
　　兼近四隅不失其所者中是也并总万物不失其元者一是也明徳制义不失其方者礼是也礼者道之中也教人以道云乎岂曰教人以文云乎道者文之本也循本以求末易循末以求本难今之所谓作者笔墨焉尔简牍焉尔
　　君子之谋也尽下而用其所长不以已夺人故曰功成而已矣事立而已矣众人尽其虑而君子受其名道之势似迂阔道之文似诡伪道之情似刚狷势无迂阔则鄙文无诡伪则野情无刚狷则荡
　　舜作九招九招者九名也予识其三焉祈征角之谓焉天可顺而不可恃也神可敬而不可谄也
　　庙中其至矣百官备万物具【案物一本作事】不言而事行无为而功立
　　齐一变至于鲁鲁一变至于道春秋变鲁之实也修已以安人
　　治天下其犹作乐乎作乐者备八音八音不同物而同声同声乃和治天下者进贤能贤能不同术而同治同治乃平是故乐之和一物不得主焉天下之平一贤不能名焉
　　政莫美于简易何为而可曰繁矣而后求简焉难矣而后求易焉简之而简者繁不可如何矣易之而易者难不可如何矣
　　儒者之原仁义也乐工之本律吕也本律吕者众而知律吕者寡原仁义者众而通仁义者寡律吕之所以乱淫声乱之仁义之所以毁小道毁之淫声出乎律吕而非所以正律吕也小道生乎仁义而非所以明仁义也善治声者择乎律吕善治道者择乎仁义
　　天下之道莫大乎学莫贵乎学夫学者匹夫也而居圣人之业可不谓大乎匹夫也而言王者之事可不谓贵乎【案以上二条一本误连为一条】
　　圣人辩必能穷万物而不言智必能兼万物而不为不言者有所止之不为者有所因之
　　君人议道有司守法君人议道故议道者君人之徳也有司守法故守法者有司之器也
　　古所以治者当其分也古所以乱者违其分也当其分而劝违其分而竞劝则事立竞则怨作
　　关雎乐而不淫哀而不伤何谓也曰徳之至也窈窕淑女琴瑟友之乐也不淫其色悠哉悠哉辗转反侧哀也无伤善之心此之谓也
　　古之教者言不足而征征不足而谕谕不足而类类不足而辩古之君子言而已矣辩其末也
　　天有常运也地有常势也人有常性也物有常理也是故天地始者由今日知之万世后者由今日知之虽有至愚之人而不疑于天不惑于地审必然也审必然则不可敓以辞不可敓以辞者众人皆然而君子为甚是故圣贤之事出于上古者虽甚逺必有以信之虽甚幽必有以明之虽甚繁必有以诏之虽甚乱必有以治之书所以纪逺而书未必尽信也信有理言所以交近而言未必尽聴也聴有理故信理者不惑于书聴理者不惑于言不惑于书可以为师不惑于言可以为友汉武帝好马而余吾渥洼为之出马叶公好龙而龙亦下之髙宗好贤恭黙思道梦帝赉以良弼此皆可以谓笃好之矣
　　柱厉叔事莒敖公不见用而死其难曰吾以羞后世不知臣者狼瞫黜于晋不肯为乱而死国事亦以使上知也
　　不肖之君讳言死亡秦人不敢言死衰宋之主怒言白也
　　赵王杀其良将李牧而作山木之讴项羽既败悲歌慷慨泣下沾衣李斯就戮东市嘻吁感动使彼早自警安有此患哉
　　齐灵公淫于崔氏崔氏杀之将死曰请自刃于庙楚成王求食熊蹯而死赵武灵王梁武帝探鸟鷇而食胡亥曰愿为黔首皆不忍平居为善而希望须臾之生楚灵王闻诸公子被杀自投车下曰予杀人子多矣能无及此乎商君设法残民及死之日叹曰为法之敝一至此乎使此两人幸而免犹自以为行之是也楚荘王曰吾以不祥道民则灾及吾身
　　桀纣可与为善哀平不可与图存非桀纣优也时势失也
　　武王戎车三百两虎贲三百人而誓司徒司马司空此三卿三军也诸侯以百乘为军不以万二千五百人为军下天子也以百乘为军者一乘凡八十家家出一人其中步卒七十二人甲士三人其余以为厮役扈养者凡一乘则一右右皆虎贲勇士也故武王戌军三百两则虎贲三百人
　　汉武帝初好兵事征伐故卫青霍去病李广杨仆诸酷吏皆为用及后悔之封丞相为富民侯而捜粟都尉赵过平都令光更以务农重谷进天下亦翕然赖之此一君之身终始相反如此而随其取舍辄皆得人外则伸威四海内则安养百姓世岂乏士哉常患人主不求也礼不以近人为达乐不以易备为乐事不以便用为利味不以爽口为美行之似迂逺作之似疎拙居之似愚朴安之似淡泊化民成俗俗既已成偷伪者不能入物谓之命生谓之性道谓之情情者圣人所贵也诗书礼乐所由作也仁义忠信所由显也五帝三王所以有其人民也
　　忘情者自以为达悖情者自以为难直情者自以为真三者异趋同乱不可以为王霸之民
　　哀公问弟子孰为好学孔子曰顔囘季康子问弟子好学子曰顔囘好之者乐之也十室之邑必有忠信如丘者焉不如丘之好学也此圣人之好学也
　　齐桓欲用管仲求之于鲁鲁施父曰不如杀之卫鞅为秦伐魏破魏师魏安厘王曰吾悔不用公叔痤之言以诛鞅也夫不忍克已为徳而谋害人之臣犹窃铃掩耳也智止于自欺而已
　　教民者礼乐为急非谓三王之礼五帝之乐也时礼时乐礼谕其制乐谕其功百姓鼓之舞之而不敢叛焉教民以学为将行之也试人以言为将用之也是故学不可行者君子弗取也言不可用者君子弗询也书曰无稽之言勿聴弗询之谋勿庸
　　智不求隠辩不求给名不求难行不求异推神虚无诡聴易视乘人以【缺】如此者执而杀之
　　民难聚也而易散难安也而易危聚之有道安之有术不出于人情而已矣
　　叔赣问曰尚书记人之功忘人之过春秋収毫毛之善贬纎芥之恶二者无异乎曰无异何谓无异也曰忘其过不忘其恶贬其恶无贬其过
　　仁义礼智信五者霸王之器也爱之而仁利之而义严之而礼谋之而智示之而信之谓霸仁不待爱义不待利礼不待严智不待谋信不待示之谓王王者率民以性者也霸者动民以情者也性者莫自知其然情者如畏不可及王者百年而立百年而备百年而裕百年而衰百年而踣有过之矣霸者十年而立十年而备十年而裕十年而衰十年而踣有不及矣
　　率人以教人其政乃纯率人以事神【案此句人字一本讹作神】其乃神政之不纯教之过也之不神事之过也教人过于觳事神过于渎民不见严而烦是防非渎乎【案此二句有脱佚字】古之事神者必有则弗征弗征民弗信也必无则弗畏弗畏民弗从也事神若疑故筮则弗非盟则弗叛祷则壹斋则洁言则信令则从居则谨行则顺郊则见帝庙则见先王奥则见主而谁职思乱
　　任天下之忧者相天下者也苦天下之重者君天下者也任天下之忧者非忧败也言以已为天下法苦天下之重者非实可苦也言富贵之非已伊尹非忧天下任天下之忧者也故举于亩而相汤舜禹非乐天下苦天下之重者也故受天下禅也
　　古之君子为义于其学为功于其业义非其学虽刑不避为政者有以徇之而劝事师也功非其业虽赏不就为政者有以置之则劝事君也事师贵一事君贵一一之外毋敢动其心人人一以事师人人一以事君天下治矣义非其学虽刑不避者谁欤曰若齐景公虞人魏绛栾氏之臣是也功非其业虽赏不就者谁欤曰若董安于屠羊説者是也
　　五经者五常也诗者温厚仁之质也书者训告信之纪也易者渊微智之表也春秋褒贬义之符也惟礼自名其道専也
　　利已者亡利民者霸能以美利利天下不言所利者王君临臣丧以桃茢先非古也周之未造也古者教民不倍死臣已死君不忍呼其名
　　事师者北面言臣之也就养无方死则为三年之服言子之也故受道焉不敢倍倍之者君不以为臣士不以为友故善事其师者必善事其亲善事其亲者必善事其君故人君莫不欲其臣之善师也故立师保之官人父莫不欲其子之善师也故易子而教
