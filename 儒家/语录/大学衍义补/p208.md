<!-- { "loadSidebar": true } -->
　　臣按挍人之职郑氏解挍为比挍之挍或者又谓用木相交为圏槛以制禽兽之出入谓之挍因谓主马者为挍人观挍人所掌者始于乘积而为皁为系为廏而成于挍或者之解未必非也六马之属注谓玉路驾种马戎路驾戎马金路驾齐马象路驾道马田路驾田马驽马给宫中之役臣窃以为不然谨考马质量马三物一曰戎马即此戎马也二曰田马即此田马也三曰驽马即此驽马也其所谓齐马者以驾齐车者也齐车云者先儒以为王自整齐之车所谓道马者以驾道车者也道车云者先儒以为王行道徳之车意者马之足力齐者则择以为一类而谓之齐马之范驱驰者则择以为一类而谓之道欤且挍人掌王马之政辨六马之属六者之马皆谓之物先儒谓其毛其足其力皆所谓物也辨其物使之皆以类而相从可为育种者为一类可供戎事者为一类毛足齐一者为一类善于驰走者为一类可供田猎者为一类材下而供杂役者为一类挍人用其材质髙下毛色纯驳辨之各为一类而共有六类焉况所掌者王马之政谓之政则非但分类以驾车一事可知也六马之用以种马为先后世乘舆惟牡是用汉人乘牝者为世所摈况以驾天子之辂乎郑氏解种马谓马之上善似母者贾公彦谓马亦有似父者主母而言也臣窃以谓古人质朴所谓种马者安知非谓牝哉呉澂谓马之至良可为种者丘葵亦谓马之善育者所谓为种善育非牝而何夫用以乘惟取其质之良色之纯而力足以任者尔又何牝牡之拘哉盖马之性牡者多有不驯而牝则多驯焉故用之以驾天子之辂虑其或有奔踶而致倾轶耳后世马惟用牡所以驾乘而征战者未甞用牝而其所谓牡者又往往去其势而絶其生道马之所以不蕃硕者坐此故也盍观卫诗所谓騋牝三千言牝不言牡可见矣臣请今日除战马外凡公私所乘之马皆许以牝有牡者官以价售之以为内廏及官府营伍边方之用如此则习以成风人皆仿效非惟官得其用而私亦得其利而国家马政修举生息日多武备日盛而中原之民不受保马之害矣
　　天子十有二闲马六种邦国六闲马四种家四闲马二种凡马特【牡马】居四之一
　　郑曰此降杀之差也凡马每廏一闲诸侯有齐马道马田马大夫有田马各一闲其驽马则皆分为三焉
　　贾公彦曰天子十二闲分为左右每马各分为两廏诸侯与大夫每马直一廏不分左右
　　呉澂曰闲犹阑也以木距门防马者也六廏成挍挍有左右故十二闲也特居四之一特牡马也三牝一牡欲其生之众也
　　臣按成周之世其马之牧于官者牝牡皆具而牡居四之一则是马百匹而有七十五匹之牝矣后世在官之马惟有牡而无牝而民间所畜者虽有牝然亦牡多而牝少孳牧所以不蕃而马政所以不举武备所以不修者坐此故也譬则人焉惟育男而不育女而欲户口蕃息难矣臣愿朝廷复古昔王马之政特敕有司修举废典凡马之在官在民者皆必牝多于牡则刍豆不徒费而国马日以蕃息矣
　　春祭马祖执【拘也】驹【马二嵗曰驹】夏祭先牧【始养马者】颁马攻特秋祭马社臧【善也】仆冬祭马步【神为马灾害者】献马【见成马于王】【简习】驭夫【驭车者】
　　郑曰马祖天驷也房为龙马执驹无令近母春通淫之时驹弱血气未定为其乘四恐伤之也先牧谓始养马者夏通淫之后攻其特为其蹄齧不可乘用故騬之马社始乘马者臧仆谓简练驭者令皆善也臣按周人于马不惟养于人而又祷之于神盖国之大事在戎而戎之大政在马然马之为物所以遂其性者虽系乎人之养而有人力之所不及者非神以相之安能得其孳育多而臕息壮哉此成周所以有四时之祭而其祭也又各因其祭而有所攻执简习焉不徒责之人而又求之神不专恃乎神而又任乎人古之帝王合天人而一之非但以之治人虽畜类之贱亦无不然此治古之政后世所以不能及也今国家每嵗春秋太仆寺有马神之祭而各州县皆立马神庙亦周人意也但所谓执驹攻特臧仆讲驭夫之政尚缺焉诚随其时举其祭因其祭而行其政则马得其养国赖其用矣或曰春之执驹秋之臧仆冬之讲驭夫无非马政也而独于夏之攻特谓之颁何也盖特之为言牡也攻之为言治也郑司农所谓騬之是也韵书騬犗也【俗谓之骟】马之驹者春则拘执之使其体全而不伤其血气马之特者夏则攻治之使其性驯而不至于蹄齧是以所牧之马神全而力健性驯而质良然后简择其饲养之人练习其驾驭之卒此所以独谓之颁也意者六马之中惟种与驽有牝曰戎曰田曰道皆所攻之特欤不然所谓特居四之一者牝多而牡少其牝之多如此将置之何所也
　　趣马【趣养马者】掌赞正良马而齐其饮食简其六节掌驾说【音税】之颁辨四时之居治以听驭夫
　　呉澂曰简其六节谓差择良马以为六等也驾以行说以止有劳逸之节故叙而颁之也居谓牧庌所处之宜治谓执驹攻特之属
　　臣按此可见古人养马适饥渴之宜顺劳逸之节辨寒温之时先儒谓辨四时之居者二月之后盛阳处外则在牧而有庌八月之后阳在地中则在廏而有闲也
　　巫马下士二人医四人府一人史二人贾【主买卖者】二人徒二十人掌养疾马而乗治之相【助也】医而药攻马疾受财【以资医马之费】于挍人马死则使其贾粥【卖也】之入其布【泉也泉即钱也】于挍人贾公彦曰巫知马祟医知马病故连类在此
　　呉澂曰巫马知马祖先牧马社马步之神者马疾若有犯焉则知之是以使与医同职乘治之者谓驱马以知其疾之所在而治之也
　　臣按先儒谓巫所以通神医所以寄生死非但于人为然而于畜类亦莫不然也周官设巫马之官专掌疾马而乘治之乘治云者盖以马之疾难知必驱步之以发其疾而后验而疗之也其职虽主于乘治然以其药而攻马之疾者则有医四人焉巫马不过祷之神以相助之而已非专主于巫祷也本朝设马神庙太仆寺及州县皆设兽医盖得周人意也近世有安骥集等书专主马病乞下大医院挍正刻板颁布有司俾专其业者讲而用之则马无有不得其死者矣
　　牧师掌牧地皆有厉禁而颁之孟春焚牧中春通淫掌其政令凡田事赞焚莱
　　郑曰颁之者授圉者以牧地孟春焚牧地以除陈生新草也中春通淫以隂阳交合之时合马之牝牡也
　　贾公彦曰言厉禁者谓可牧马之处亦使其地之民遮防禁止不得使人辄牧牛马
　　臣按古人养马处处皆有牧田即今之草场也可耕则授之于农不可耕者则留以养马盖耕垦之地草莱不生留其地所以蓄草蓄草所以养马养马所以备武事备武事所以安边方壮王室非小故也昔人谓农事弗扰则马政自修故诗人称马政必归之农鲁颂美僖公亦曰务农重谷牧于坰野岂不以农政既修则马政自举乎我祖宗于畿甸之间民耕之外辄择有水草处以为草场近日尽为权贵所有民间之马无地可牧请一切复之立为厉禁政令异日欲行周人牧师之政举而措之云耳
　　以上论牧马之政【上】









　　大学衍义补卷一百二十三
　　钦定四库全书
　　大学衍义补卷一百二十四
　　明　丘濬　撰
　　治国平天下之要
　　严武备
　　牧马之政【中】
　　庾人掌十有二闲之政教以阜马【句】佚特【句】教駣【句】攻驹【句】及祭马祖祭闲之先牧【句】及执驹【句】散马耳【句】圉马【句】正挍人员选【句】马八尺以上为龙七尺以上为騋六尺以上为马
　　郑曰阜盛壮也佚特者用之不使甚劳安其血气也三嵗曰駣始教乘习之也二嵗曰驹攻騬之也散马耳以竹栝押马耳其头动摇则括中物后遂串习不复惊也正员选者选择可备员者平之也
　　臣按此九者马之政教也
　　圉师掌教圉人养马春除蓐衅廏始牧夏庌【庑也】马冬献马
　　臣按古人之养马必顺其四时冬之寒也则借之以蓐春之暖也则除去之然又恐其所居之廏积粪秽之乆而或足以致马疾故杀牲以血涂之而后以居焉冬之寒也则燠之以廏夏之炎也则凉之以庌其养也殆无异于人则其马安得而不壮盛哉
　　圉人掌养马刍牧之事以役圉师
　　臣按刍以食马牧以放马皆所以养之也周官设官以掌王马之政不惟有政而又有教有养焉政以正之教以导之而养以安之也养之则生息多而壮健教之则性习驯而调和是故马质挍人掌其政者也趣马巫马牧师圉师圉人则以养之而庾人则又所以教之者焉
　　月令季春之月乃合累【平声】牛腾马游牝于牧牺牲驹犊举书其数
　　陈澔曰春阳既盛物皆产育故合其累系之牛腾跃之马而游纵之使牡者就牝者于刍牧之地欲其孳生之蕃也养其中牺牲之用者及马之驹牛之犊皆书其数者以备稽校多寡也
　　臣按先儒谓游牝则牡虽在牧不得游也盖嗜欲不制则虽有龙牡犹将耗矣游虽牛马之真性若牡则连之以羁馽编之以皁栈亦岂可少哉于此可见先王于牛马固欲遂其生育之性而亦不使之得以纵其欲而损其真如此则牝者生育多而不失其时牡者气力全而咸得其用是亦至诚圣人尽物之性之一事也
　　仲夏之月游牝别羣则絷腾驹班马政
　　陈澔曰季春游牝于牧至此妊孕已遂故不使同羣拘絷腾跃之驹者止其踶齧也班马政布养马之政令也
　　方慤曰马政者若周官趣马之简其节巫马之治其疾校人之辨其属庾人之掌其闲以至圉师之所教圉人之所养莫不有政焉故班之也班则制而分之之谓欤
　　臣按月令仲夏之月班马政则其政以养为主季秋之月班马政则其政以御为主养之欲得其蕃息御之欲得其调习各因其时而班其政令各有其宜焉
　　季秋之月班马政命仆【戎仆也】及七驺咸驾载旌【旂羽曰旌】旐【蛇曰旐】授车以级整设于屏外司徒搢扑【即夏楚也】北面誓之郑曰马政谓齐其色度其力使同乘也七驺谓趣马主为诸官驾说【音税】者也
　　孔颖达曰七驺者天子马有六种种别有驺则六驺也又有总主之人并六驺为七既班马政乃命戎仆及七驺等皆以马驾车又载旌旗既毕授此七戎之车以其尊卑等级正其行列设于军门屏之外东西厢以为行陈
　　臣按月令虽吕氏所作然其所载者皆先王之故典季秋之月班马政而命戎仆驾车载旌以设行陈盖以操习天子之六种马也先王之练兵不惟习其人而又习其马不惟命典兵之官而又命掌教之职吁三代之兵人与马相习三代之政文与武兼用此所以兵威所及而功无不成而武不至黩也欤
　　魏武侯问呉起曰凡畜率骑岂有方乎起对曰夫马必安其处所适其水草节其饥饱冬则温廏夏则凉庑刻剔毛鬛谨落四下戢其耳目无令惊骇习其驰逐闲其进止人马相亲然后可使车骑之具鞍勒衔辔必令完坚凡马不伤于末必伤于始不伤于饥必伤于饱日暮道逺必数上下宁劳于人慎无劳马常令有余备敌覆我能明此者横行天下
　　臣按古人调养战马之法无出此矣畜战马者所宜用心观玩
　　秦之先有非子居犬丘好马及畜善养息之犬丘人言之周孝王孝王召使主马于汧渭之间马大蕃息于是孝王曰昔栢翳为舜主畜之多息故有土赐姓嬴今其后世亦为朕息马朕其分土为附庸邑之秦使复续嬴氏之祀
