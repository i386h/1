<!-- { "loadSidebar": true } -->
　　府兵之法人具弓一矢三十刀一其介胄戎具皆藏于库有所征行则给之畨上宿卫者给弓矢横刀而已臣按此唐人府兵所执之器械也我朝制兵毎一百户辖百军分为二队毎队铳手五名刀牌手十名弓箭手十五名鎗手二十名臣愚以为今毎队之中短兵太多长兵太少宜如唐府兵之法毎人皆具弓刀则长短兼用也或曰国家承平于今百年内外慑伏何用变更为臣非敢变乱成法也亦惟循而用之特于定制队伍中执短兵者加以长兵执长兵者加以短兵尔于旧制固无所更变也
　　宗开元中择宿卫勇者为畨头习弩射又有羽林军飞骑亦习弩凡伏逺弩自能弛张纵矢三百步
　　臣按昔人谓弩者中国之劲兵四夷所畏服者也古有黄连百竹八担双弓之号绞车擘张马弩之差后世亦有参弓合蝉手射小黄皆其遗法葢射坚及逺争险守隘怒声劲势遏冲制突者非弩不克
　　马燧为河南节度使造甲必为长短三等称其所衣便于进趋
　　臣按马燧所造之甲可以为后世法则
　　宋太祖开寳二年冯义升岳义方上火箭法试之赐束帛
　　真宗咸平元年马军都头石归宋进木羽弩箭以木为簳为翎长尺余入铠甲则簳去而箭留牢不可防五年石普言能发火毬火箭
　　臣按古所谓火攻者因风纵火也而无有今世所谓火药者宋太祖时始有火箭真宗时始有火毬之名然或假木箭以发未知是今之火药否也今之火药用硝石硫黄柳炭为之硝之名见于本草汉张仲景方论中已用为剂则是汉时已有矣然陶隠居日华子及宋图经衍义等注未尝言其可为兵用也硫黄自舶上来唐以前海岛诸夷未通中国则唐以前无此也自古中国所谓礟者机石也用机运石而飞之致逺尔近世以火药实铜鐡器中亦谓之礟又谓之铳铳字韵书无之盖俗字也其以纸为之者俗谓之爆爆者如以火烧竹而有声如竹爆然也今礟之制用铜或鐡为具如筒状中实以药而以石子塞其口旁通一线用火发之其石子之所及者无问人物皆糜烂然惟用之攻与守也战则资其声以为号令焉近有神机火鎗者用鐡为矢镞以火发之可至百步之外捷妙如神声闻而矢即至矣永乐中平南交交人所制者尤巧命内臣如其法监造在内命大将总神机营在邉命内官监神机鎗盖慎之也歴考史册皆所不载不知此药始于何时昉于何人意者在隋唐以后始自西域与俗所谓烟火者同至中国欤天祚国家锡以自古所无之兵器五兵而加以一五行而用其三可以代矢石之施可以作鼓角之号可以通斥候之信一物而三用具焉呜呼神矣哉自有此器以来中国所以得志于四夷者徃徃借此然用久而人玩敌人习知其故或出其巧智以为之避就者亦不能无也何也盖士卒执此鎗而用之也人持一具临时自实以药一发之后仓卒无以继之敌知其然凡临战陈必伏其身俟我火发声闻之后即冲突而来请自今以后凡火鎗手必五人为伍就其中择一人或二人心定而手捷目疾者専司持放其三四人者互为实药畨递以进専俾一人司放或髙或下或左或右应机迁就则发无不中者矣其视一发即退心志不定而髙下无凖者有间矣又宜用纸为爆其声与火鎗等者毎发一鎗必连放三五纸爆或前或后以混乱之使敌不知所避如此则其用不测而无敌于天下矣书生不经战陈以意消息而为此説乞下曽经战陈者议其可否以闻
　　太宗至道二年上部分诸将攻讨李继迁以方略授诸将先阅兵崇政殿引陈着为攻撃之状刺射之法且令多设强弩及贼布陈万弩齐发贼无所施其技矢才一发贼皆散走凡十六战而抵其巢穴
　　臣按此前代用弩取胜之效
　　真宗景徳元年幸澶州王师成列李继隆等伏劲弩分据要害周文质部下以连弩射杀达兰
　　臣按宋澶渊之役所以退敌而成和者达兰一矢之功也由是观之则弩之为用其于守尤不可无焉城寨之守环之万弩张其机而驾以矢动辄发焉其视礟铳必待防火弓矢必待开张其用为速矣
　　欧阳修言于仁宗曰诸路州军分造器械工作之际已劳民力辇用般送又苦道途然而鐡刃不刚筋胶不固长短大小多不中度造作之所但务充数而速了不计所用之不堪经歴官司又无检责此有器械之虚名而无器械之实用也以草草之法敎老怯之兵执钝折不堪之器百战百败理在不疑临事而悔何可及乎臣按修此言切中官府造作之弊今世管工监造兵器者得无有近似之者乎宜严加戒饬庻不虚费民财物料工力官俸而无益于兵用也
　　熈宁中内副都知张若水进神臂弓初民李宏献此弓其实弩也以檿为身檀为弰鐡瞪鎗头铜为马面牙麻解索札丝为弩身通长三尺二寸两弭各长九寸二分两闪各长一尺一寸七分弝长四寸通长四尺五寸八分长二尺五寸箭木羽长数寸时于玉津园校验射二百四十余步穿榆木没长簳有司并箭奏御诏依式制造
　　大观中吴择仁奏神臂弓实乃天授以甚利之器徽宗御笔谓射逺攻坚所向无前可谓利器使敌人习而能之非中国利令民间不得习制
　　臣按自古弓弩之制其最善者汉称大黄唐称伏逺宋之神臂克敌其最也其制略见于史谨録于此使后世留心邉事者或因其名而得其遗法想像而造之以为中国之长技是亦御邉卫民之一助也
　　神宗时有臣僚上言曰方今外御两邉之患内虞盗贼之变而天下歳课弓弩甲胄之类入充武库之积以千万数乃无一坚好精利实可以为武备者臣尝观诸州作院有兵匠乏少而拘市人以备役所作之器但形质具而已矣武库吏亦惟计其多寡之数藏之未有贵其实用者故所积虽多大抵敝恶为政如此而欲抗威决胜外慑夷狄之强犷内沮奸凶之窃发未见其可臣私计其便莫若更制法度敛数州之作而聚以为一处毎监择知工事之臣使専于其职且募天下之良工散为匠师而朝廷内置工官以总制其事察其精窳而赏罸之则人人务胜不加责而皆精矣
　　臣按此王雱所上之疏其言虽为宋神宗时发然今日亦可依此而行焉
　　又熈宁六年置军器监凡产材州置都作院凡天下知军器监利害者聴诣监陈述于是吏民献器械法式者甚众是歳又置内弓箭南库而军器监奏遣使以利器颁诸路作为式
　　臣按设官以造军器是诚严武偹之要务我祖宗以来以其事属之工部凡军器専设军器局军装设针工局鞍辔设鞍辔局掌管时常整防若有缺少随即行下本局计料委官监督定立工程如法造完进纳内帑内帑遇有闗支奏闻支给其外藩府州县呈禀成造具奏行下依式造完支拨若各处有司歳造之数起解到部辨验堪中送库交收有不堪者坐监造者以罪其所邉军器弓有二等曰二意角弓曰交阯弓鎗有二等曰鱼肚鎗曰芦叶鎗刀之制有马军雁翎刀步军腰刀将军刀凡三等又有马军义黒漆鈚子箭红油团牌等器械若夫甲胄则有水磨头盔水磨镴子防项头盔红漆齐腰甲水磨齐腰钢甲水磨栁叶钢甲水银摩挲长身甲并鎗马赤甲之类此皆国初所造之制其后内兵仗局各以巧计加添新様者又不止是臣考汉之史臣称颂宣帝综核名实至谓其技巧工匠咸精其能此虽有司之事然亦上繋朝廷之政葢有是君则有是臣有是臣则有是政治政治之大者不徒在文事而亦有武功焉文事有一物之或遗则是其文之未明武功有一器之或亏则是其武之未备是故经武之有五兵犹修文之有六借也六借未明固是文之缺典五兵未具岂非武之失策乎汉宣帝于技巧工匠犹且留心况此兵戎之器所以修武备立战功以卫国家安生灵而保国祚于亿万年者哉
　　宋髙宗绍兴中诏有司造克敌弓弓乃韩世忠所献者命殿前司阅习诏能贯甲逾三石弓施二十矢者进秩一等帝谓宰执曰此弓最为强劲虽被重甲亦须洞彻若得万人习熟何可当也其后杨存中以为克敌弓虽劲而士病蹶张之难乃増损旧制造马黄弩制度精密彼一矢未竟而此发三矢矣
　　臣按观其所谓施二十矢及病蹶张之难之语则克敌虽以弓名其实弩也窃惟自古论兵者莫不以弩为中国长技臣故备载之以贻后世
　　元西域人伊斯玛音善造礟世祖时与阿尔威丹同至京师从攻襄阳未下伊斯玛音相地势置礟于城东南隅重一百五十斤机发声震天地所击无不摧陷入地七尺宋吕文焕遂以城降元人渡江宋兵陈于南岸拥舟师迎战元人于北岸陈礟以击之舟悉沈没后毎战用之皆有功
　　臣按元人始造此礟以攻破襄阳世因目曰襄阳礟考唐史李光弼作驳飞巨石一发辄毙二十余人疑即此礟葢古原有此制流入西畨伊斯玛音仿而为之也自有此驳用以攻城城无不破用以击舟舟无不沈今民间多有知其制度者宜行天下俾民间有传其式様者许具其图本赴官投献给赏有私藏习制者罪之而赏其首者仍将其式様给与邉将收藏非警急不许辄造亦犹宋徽宗禁民不许习制神臂弓然
　　以上器械之利【下】
　　大学衍义补卷一百二十二
<子部,儒家类,大学衍义补>
　　钦定四库全书
　　大学衍义补卷一百二十三
　　明　丘濬　撰
　　治国平天下之要
　　严武备
　　牧马之政【上】
　　易说卦干为天为良马为老马为瘠马为驳马
　　胡一桂曰干为天而贯四时纯阳而健为马在春为良夏为老秋为瘠冬为驳干取象无所不包不可与诸卦例论
　　呉澂曰马加良老瘠驳四字以见纯阳无隂异于震坎隂阳相杂之马也良谓纯阳健之最善者也老谓老阳健之最乆者也瘠谓多骨少肉健之最坚彊者也驳马锯牙食虎豹健之最威猛者也
　　震为雷其于马也为善鸣为馵足为作足为的颡蔡渊曰阳动于下故为雷气始亨故于马为善鸣阳在下故又为馵足为作足隂在上故为的颡的白也而颡在上也诗所谓白颠传所谓的颅是也
　　坎为水其于马也为美脊为亟心为下首为薄蹄为曳徐几曰三画之卦上画为马颡下画为马足其中画阳故为美脊为亟心上柔故又为下首下柔故又为薄蹄为曳
　　臣按易之为书以明隂阳其取诸物也无所不有而于马独详焉孔子于坤既以利牝马之贞以取象而于大畜又取干之象以称马盖以天地间动物莫健如龙而马次之龙非可畜之兽而世不常有就地用论之健而不息者皆莫如马也故于大畜之马则谓之良良者禀纯阳之气而有刚健之才者也其间坤之牝者虽曰其隂之质而其所以为性者则从一而不变亦有健徳存焉良以马之健者属干而牝则属坤坤者干之对言马于坤明其为干之配也是以杂卦之中八卦所取之物惟一二见独于马凡三取之于物惟取其一体至于马则其质之良齿之老形之瘠色之异性之偏无所不具以见马之为物于畜类中最健而且大人世所不可无而有天下国家者必畜之以为治具者也
　　周书司马掌邦政
　　蔡沈曰军政莫急于马故以司马名官
　　臣按周六官其五者之卿皆以人为名而独于夏官卿以马名焉者盖以见国之大事虽在于戎而戎之大用则在于马所谓五官者皆主于文事而此一官独用于武备武备之说所以平诸侯正天下无马则无以驾车辂而以为礼无马则无以整戎行而以即戎邦政有所不行矣
