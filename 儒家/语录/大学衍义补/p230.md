<!-- { "loadSidebar": true } -->
　　元魏孝文以李崇为兖州刺史兖土旧多刼盗崇命村置一楼楼皆悬鼓盗发之处乱击之旁村始闻者以一击为节次二次三俄顷之间声布百里皆发人守险要由是盗发无不禽获其后诸州皆效之自崇始也臣按李崇建楼置鼓防盗之法今亦可行然可于盗发之时行之平时不用亦可
　　孝明时盗贼日滋征讨不息国用耗竭豫徴六年租调犹不足乃罢百官所给酒肉又税入市者人一钱及邸店皆有税百姓嗟怨郎中辛雄上疏以为夷夏之民相聚为乱岂有余憾哉正以守令不得其人百姓不堪其命故也宜及此时早加慰抚宜分郡县为三等清官吏选补之法不拘以停年三载黜陟有称职者补在京名官如不歴守令不得为内职则人思自勉枉屈可伸彊暴自息矣
　　臣按北魏之时以盗贼滋发之故征讨不息遂至国用耗竭而行一切聚敛之法议者归其罪于守令不得其人诚是也今宜为之法曰州县境中有盗羣聚至五十人以上者半年不获亲民官革去冠带捕贼一年不获者除名府官及分廵官递减其罪获盗之数十获其三即与准免
　　隋炀帝谋讨高丽诏山东置府令养马以供军役又发民夫运米塞下车牛往者皆不返士卒死亡过半耕稼失时谷价踊贵东北边尤甚斗米值数百钱所运米或粗恶令民籴以偿之又发鹿车夫六十二万二人共推米三石道途险逺不足充糇粮至镇无可输皆惧罪亡命重以官吏侵渔百姓穷困于是始相聚为羣盗邹平民王薄拥众据长白山剽掠齐济之郊自称知世郎言事可知矣又作无向辽东浪死歌以相感劝避征役者多往归之于是平原刘霸道漳南窦建徳鄃人张金称蓨人高士达皆聚众为乱自是所在羣盗蜂起不可胜数徒众多者至万余人攻陷城邑
　　臣按周书有之抚我则后虐我则雠所谓虐之之甚者有三焉征戍之无已劳役之无已科敛之无已有一于此皆足以致乱为人上者盍亦反思乎吾之祖若宗皆起自匹夫吾幸承祖宗之祚防而有今日贵贱不同而好生恶死则同好逸恶劳则同好取恶予则同设使吾身处民之地上之人如此虐我必欲尽取吾之财使吾父母冻馁必欲竭尽吾之力使我亲属离亡吾堪此否乎一旦叛我起而为乱而吾之位得安乎身得乐乎不安不乐则吾不能以不操心纵假势力以平之则所损亦多矣况未必能平乎古语有言水所以载舟亦以覆舟得乎民心则为天子失乎民心则为独夫得民心之道无他惜民财爱民力而已民之财恒自足民之力恒有余则得其心矣此保天下夀国脉之第一事也
　　唐懿宗咸通九年初南诏陷安南敕徐泗募兵二千赴援分八百人别戍桂州初约三年一代至是戍桂者已六年屡求代还徐泗观察使崔彦曽性严刻押牙尹戡等用事以军帑空虚不能发兵请令更留戍一年戍卒闻之怒都虞候许佶等作乱推粮料判官厐勋为主刼库兵北还所过剽掠州县莫能御诏遣中使赦其罪部送归徐各以私财造甲兵旗帜招集亡命众至千人陷宿州城悉聚城中货财募兵得数千人自称兵马留后寻陷徐州城城中愿从者万余人勋又募人为兵人利于剽掠皆断鉏首而鋭之执以应募由是贼众日滋官军数不利遂破鱼台等县又陷都梁城据淮口漕驿路絶勋又分遣其将南冦舒庐北侵沂海破沭阳下蔡乌江巢县攻陷滁州大掠泗州勋自谓无敌于天下作露布散示诸寨乗胜围夀州掠诸道贡献商货既而诸道兵大集于宋州勋始惧应募者益少勋乃驱人为兵敛富室及商旅财十取七八杀崔彦曽自称天册将军勋自九年七月作乱至明年八月始为官军所平
　　胡寅曰何以聚人曰财故省费节用恐穷竭而召祸也民无信不立故明约慎令恐欺诈而人携也徐卒所以叛者为崔彦曽失信而已彦曽所以失信者为军帑空虚而已自宣宗末年诸镇相继逐帅而叛言事者以谓藩镇减削衣粮以充贡献之所致况懿宗穷奢极侈所费不赀则敛财之方必又多岐州府调度仅足自给一有变故无以应之如徐州是也然则俭与信岂非为国之急务乎
　　臣按唐末之乱始此宋祁曰易云丧牛于易有国者知戒西北之虏而不知患生于无备唐亡于黄巢而祸基于桂林易之意深矣后世人主宜鉴前代之所以亡而兢兢于今日省费节用以足国之用明约慎令以孚人之心而毋驯致于唐人桂林之乱也哉
　　僖宗时政在臣下南衙【宰相】北司【宦官】互相矛盾自懿宗以来奢侈日甚用兵不息赋敛愈急关东连年水旱州县不以实闻上下相防百姓流殍无所控诉相聚为盗所在蜂起州县兵少加以承平日久人不习战每与盗遇官军多败干符元年濮州人王仙芝始聚众数千起于长垣明年宛朐人黄巢亦聚众数千应仙芝巢少与仙芝俱以贩私盐为事巢善骑射喜任侠粗渉书传屡举进士不第遂为盗与仙芝攻剽州县横行山东民之困于重敛者争归之数月之间众至数万
　　范祖禹曰自古贼盗之起国家之败未有不由暴赋重敛而民之失职者众也唐之季世政出阉尹不惟赋敛割剥复贩鬻百物尽夺民利故有私盐之盗使民无衣食之资欲不亡其可得乎
　　臣按天地生人其蚩而蠢者为民其秀而黠者为士所业不同而各求以资所生者则同也是以国家盛时仕路通而聚敛之政不行士有士之业民有民之产有以自生故视死为重不敢轻其生恐或致于死地也故盗贼不兴祸乱不作当唐之世使黄巢一举而第进士或于进士科外别有进身之途则巢不贩私盐矣使盐而无禁则巢必终身业之盐虽有禁而无大罪巢必不改业而为盗矣使当时民生有恒业官司无厚敛而民皆有仰事俯育之资巢虽为盗不过为推埋刼掠之雄尔岂能旬月之间众至数万而横行于天下逐天子而犯宫阙乎是故明圣之主必多方以取士不尽利以遗民
　　广明元年黄巢陷东都留守刘允章帅百官迎谒巢入城劳问闾里晏然张承范等将神防弩手发京师神防军士皆长安富家子赂宦官窜名军籍厚得廪赐但华衣怒【鞭之以发其怒而疾驰也】马凭势使气未尝更战陈闻当出征父子聚泣多以金帛雇病坊贫人代行往往不能操兵承范等至潼闗搜菁中得村民百许使运石汲水为守御之备与齐克让军皆絶粮士莫有鬪志巢至举声大呼声振河华士卒饥甚遂烧营而溃贼自潼闗入长安称齐帝改元金统
　　臣按黄巢入潼闗时唐之兵粮皆无有也呜呼尚何以为国哉夫巢以一介小民攘臂一呼众至数十万而堂堂朝廷乃至冦临国门曽无数百可以御敌之兵曽无数月可以给军之饷不知平日举朝之间官僚所以坐曹分局者所干何事舟车所以日辇月运者其物安在虽曰承平日久储备废弛然自仙芝乱起至是亦七朞矣帝虽不之悟而文武羣臣乃无一人言及之一时南衙大臣皆出北司之门纵不为国计独不为身家计乎盍思曰贼若入闗我用何人御之今日禁卒皆街市小人安能御冦纵使有人又于何处得军饷乎贼至潼闗无备必长驱入京师天子必出走我一人随行而家属将置于何所乎呜呼后世人主观史至此必反思于心而思所以谨身节用信任君子而疎斥嬖近毋使国家一旦驯致于此无可奈何之地则永无祸患而常享安乐矣
　　中和三年西川节度使陈敬瑄多遣人歴县镇诇事所至多所求取有二人过资阳镇独无所求镇将谢宏让邀之不至自疑有罪亡入羣盗中捕盗使杨迁诱宏让出首而执以送使云讨击禽获以求功敬瑄不之问杀之备极惨酷见者寃之又有卭州牙官阡能因公事违期避杖亡命杨迁复诱之能方出闻宏让之寃遂大骂杨迁去而发愤为盗驱良民不从者举家杀之逾月众至万人立部伍署职役横行卭雅二州间攻陷城邑所过涂地先是蜀中少盗贼自是纷纷竞起
　　臣按盗冦之生发固有民穷而为之者亦有官吏将激发而致之者焉此又不可不知
　　周世宗时窦俨上疏请令盗贼自相纠告以其所告资产之半赏之或亲戚为之首则论其徒侣而赦其所首者如此则盗不能聚矣又新郑乡村团为义营各立将佐一户为盗累其一村一户被盗累其一将每有盗发则鸣鼓举火丁壮云集盗少民多无能脱者由是邻县充斥而一境独清请令他县皆效之亦止盗之一术也臣按窦俨所言新郑义营之法可与北魏时李崇村置鼔楼合而为一诚然则乡村之盗无所容矣及其所谓盗贼自相纠告给赏之法诚行则贼党互相疑贰不能久聚昔崔安潜出库钱千五百缗分置三市榜其上曰有能告捕一盗赏钱五百缗盗不能独为必有侣同侣者告捕释其罪赏同平人未几有捕盗而至者盗不服曰汝与我同为盗十七年赃皆平分汝安能捕我我与汝同死耳安潜曰汝既知吾有榜何不捕彼以来则彼应死汝受赏矣汝既为所先复何所辞立命给捕者钱使盗视之然后呙盗于市并灭其家于是诸盗与其侣互相疑无地容足散逃出境此其法虽善然用官钱可以暂而不可以久不若俨就以所告资产之半给之为可常也今后若有盗为同侣所执而不服者亦可以安潜此语折之
　　以上论遏盗之机【中】








　　大学衍义补卷一百三十七
　　钦定四库全书
　　大学衍义补卷一百三十八
　　明　丘濬　撰
　　治国平天下之要
　　严武备
　　遏盗之机【下】
　　宋太祖淳化四年青城民王小波作乱初蜀亡其府库之积悉输汴京自后任事者于常赋外更置博买务禁商贾不得私市布帛蜀地土狭民稠耕稼不足以给由是兼并者益籴贱贩贵以规利青城民王小波因聚众为乱且曰吾疾贫富不均今为汝均之贫者争附遂攻青城掠彭山杀县令旁邑响应王小波中流矢死其党推小波妻弟李顺为帅冦掠州县众至数十万僭称大蜀王诏以张咏知益州得便宜从事时宦官王继恩及上官正等总兵讨贼渐有成功顿师不进専务饮博剽掠余冦匿山谷恃险结集势复张大州县多陷咏至以言激正等勉其亲行仍盛为供具饯之酒酣举爵属军校曰尔曹国厚恩无以塞责此行当直抵冦垒平荡丑类若老师旷日即此地还为尔死所矣由是决行深入大致克捷时冦掠之际民多脇从咏移文谕以恩信使各归田里且曰前日李顺脇民为贼今日吾化贼为民不亦可乎真宗咸平元年广武叛卒刘旴啸聚数千辈逐都巡检使畧汉蜀邛州
　　咸平三年益州戍卒作乱奉王均为帅均僭号大蜀改元化顺陷汉州
　　吕中曰李顺之党方息而刘旴兴刘旴之徒方平而王均起何蜀人之好乱邪葢蜀民勇悍又狃于僭伪之久故易诱以乱耳然安李顺之党者张咏也平刘旴之乱者亦张咏也代以牛冕则王均反牧守其可非其人乎张咏使蜀者再真宗曰得卿治蜀无西顾忧此为蜀择咏非为咏择蜀也
　　臣按苏洵尝拟为张方平之言谓民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是民始忍以其父母所仰頼之身而弃于盗贼故每每大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身洵之言虽若假设然亦实有此理也盖秉彞好徳之性好善恶恶之心人人有之谁肯甘于为非为恶哉由乎上之人不以人理待之彼习知其然故亦自弃其身于非人理之地而不自惜耳呜呼为人上者寄斯民于守牧乌可専委柱后惠文冠峩峩武弁者哉
