<!-- { "loadSidebar": true } -->
　　臣按互市之法自汉通南越始歴代皆行之然置司而以市兼舶为名则始于宋焉葢前此互市兼通西北至此始专于航海也元因宋制每歳招集舶商于蕃邦博易珠翠香货等物及次年廻帆验货抽解然后听其货卖其抽分之数细色于二十五分中取一麤色于三十分中取一漏税者断没仍禁金银铜铁男女不许溢出本朝市舶司之名虽沿其旧而无抽分之法惟于浙闽广三处置司以待海外诸蕃之进贡者葢用以懐柔逺人实无所利其入也臣惟国家富有万国故无待于海岛之利然中国之物自足其用固无待于外夷而外夷所用则不可无中国物也私通溢出之患断不能絶虽律有明禁但利之所在民不畏死民犯法而罪之罪之而又有犯者乃因之以罪其应禁之官吏如此则吾非徒无其利而又有其害焉臣考大明律于戸律有舶商匿货之条则是本朝固许人泛海为商不知何时始禁窃以为当如前代互市之法庻几置司之名与事相称或者若谓恐其招惹边患臣请以前代史册考之海上诸蕃自古未有为吾边冦者且暹罗瓜哇诸番隔越涨海地势不接非西北戎狄比也惟日本一国号为倭奴人工巧而国贫窘屡为沿海之冦当遵祖训不与之通傥以臣言为可采乞下有司详议以闻然后制下濵海去处有欲经贩者俾其先期赴舶司告知行下所司审勘果无违碍许其自陈自造舶舟若干料数収贩货物若干种数经行某处等国于何年月囘还并不敢私帯违禁物件及囘之日不致透漏待其囘帆差官封检抽分之余方许变卖如此则歳计常赋之外未必不得其助矧今朝廷每歳恒以蕃夷所贡椒木折支京官常俸夫然不扰中国之民而得外邦之助是亦足国用之一端也其视前代算间架经总制钱之类滥取于民者岂不犹贤乎哉【以上市】
　　齐管仲相桓公通轻重之权曰歳有凶穰故谷有贵贱令有缓急故物有轻重人君不理则畜贾游于市【谓贾人多蓄积】乘民之不给百倍其本矣【以十収百】民有余则轻之故人君敛之以轻民不足则重之故人君散之以重凡轻重敛散之以时即凖平守凖平使万室之邑必有万钟之藏藏镪千万【六斛四斗为钟】千室之邑必有千钟之藏藏镪百万春以奉耕夏以奉耘耒耜器械钟饟粮食必取赡焉故大贾畜家不得豪【谓轻侮之】夺吾民矣又曰国之广狭壤之肥硗有数终歳食余有数彼守国者守谷而已矣曰某县之壤广若干某县之壤狭若干则必积委币【委蓄也各于州县里蓄积钱币即上文万室千室所藏者】于是县州里受公钱君下令谓郡县属大夫里邑皆籍谷入若干
　　臣按管仲伯者之相也其辅桓公以兵车伯天下而其治国犹知以守谷为急务而通轻重之权为敛散之法歳穰民有余则轻谷因其轻之之时官为敛籴则轻者重歳凶民不足则重谷因其重之之时官为散粜则重者轻上之人制其轻重之权而因时以敛散使米价常平以便人是虽伯者之政而王道亦在所取也
　　魏文侯相李悝曰粜甚贵伤人【人谓士工商】甚贱伤农人伤则离散农伤则国贫故甚贵与甚贱其伤一也善为国者使人无伤而农益劝是故善平籴者必谨观歳有上中下三熟大熟则上籴三而舍一中熟则籴二下熟籴一使人适足价平则止【又见固邦本】
　　马端临曰古今言粜籴敛散之法始于齐管仲魏李悝管仲之意兼主于富国李悝之意专主于济民管仲言人君不理则畜贾游于市乘民之不给百倍其本此则桑孔以来所谓理财之道大率皆宗此説然山海天地之藏闗市物货之聚而豪强擅之则取以富国可也至于农人服田力穑之赢余上之人为制其轻重时其敛散使不以甚贵甚贱为患乃仁者之用心若诿曰国家不取必为兼并者所取遂敛而不复散而资以富国误矣
　　臣按天生万物惟谷于人为最急之物而不可一日无者有之则生无之则死是以自古善为治者莫不重谷三代以前世无不耕之民人无不给之家后世田不井授人不皆农耕者少而食者多天下之人食力者什三四而资籴以食者什七八矣农民无逺虑一有収熟视米谷如粪土变谷以为钱又变钱以为服食日用之需曾未几时随即罄尽不幸而有荒年则伐桑卖子女流离失所草芽木皮无不食者天下之民莫不皆然而淮北山东为甚臣愿朝廷举李悝平籴之法于此二处各立一常平司每司注戸部属官三员量地大小借与官钱为本每歳亲临所分属县验其所种之谷麦熟几分粟熟几分与夫大小豆之类皆定分数申达戸部因种类之丰荒随时价之多少収籴在官其所収者不分是何米谷逐月验其地之所収市之所售粟少则发粟麦少则发麦诸谷俱不収然后尽发之【若易朽腐者又在临时斟酌】随处立仓通融般运分散量时取直凡货物可用者皆售之不必专取银与钱也其所得货物可资国用者其数送官其余听从随时变卖以为籴本臣言傥有可采乞下有司计议先行此二处试其可否由是推之天下州郡可行之处仍乞敕谕奉行之臣俾其体李悝立法之心必使农与人两不伤丰与歉两俱足其法虽不尽合于古人是亦足以为今日养民足食之一助也
　　汉宣帝时大司农中丞耿寿昌奏言故事歳漕闗东谷四百万斛以给京师宜籴三辅农河东上党太原等郡谷足供京师可以省闗中漕卒过半又令边郡皆筑仓以谷贱时增其价而籴贵时减价而粜名曰常平仓司马光曰常平仓乃三代圣王之遗法非独李悝耿寿昌能为之也谷贱不伤农谷贵不伤民民頼其食而官取其利法之善者无过于此
　　臣按寿昌于宣帝时上言欲籴三辅及农等四郡谷以足京师可省闗中漕卒至明帝时刘般已谓常平外有利民之名而内实侵刻百姓豪右因縁为奸小民不得其平置之不便考寿昌初立法时兼请立法于边郡臣愚亦窃以为内地行之不能无惟用之边郡为宜非独可以为丰荒敛散之法亦因之以足边郡之食寛内郡之民焉请于辽东宣府大同极边之处各立一常平司不必専设官惟于戸部属遣官一二员歳徃其处涖其事毎歳于収成之候不问是何种谷遇其収获之时即发官钱収籴贮之于仓谷不必一种惟其贱而収之官不必定价随其时而予之其可久留者储之以实边城其不可久者随时以给廪食之人凡诸谷一以粟为则如粟直八百豆直四百则支一石者以二石与之他皆准此然后计边仓之所有豫行应运边储州县俾其依价収钱以输于边如此不独可以足边郡而亦可以寛内郡矣由是推之则虽闗中盐粮之法亦可以是而渐有更革焉【又见经制之义下仓人条】
　　唐都闗中土地所入不足以供军国之用歳不登天子常幸东都以就食宗时有彭果者献防请行和籴于闗中自是京师粮廪溢羡宗不复幸东都
　　马端临曰三代以前京畿千里自甸服百里赋纳总至于五百里米而五百里之外皆诸侯国不过任土作贡以输王府而赋税米粟则未尝徴之当时宗庙百官有司与后世不殊然赋税取之千里之内而自足不闻其责饷运于畿外之诸侯籴米粟于畿内之百姓也然则不能量入为出以制国用虽竭天下之力以奉之多为法以取之秪益见其不足耳
　　德宗时宰相陆贽以闗中谷贱请和籴可至百余万斛一年和籴之数当转运之二年一斗转运之资当和籴之五斗减转运以实边存转运以备时
　　贞元四年诏京兆府于时价外加估和籴差清强官先给价直然后収纳续令所司自般运载至太原先是京畿和籴多被抑配或物估逾于时价或先敛而后给直追集停拥百姓苦之及闻是诏皆忻忭乐输宪宗即位之初有司以歳丰熟请畿内和籴当时府县配戸督限有稽违则迫蹙鞭挞甚于税赋号为和籴其实害民白居易曰凡曰和籴则官出钱人出谷两和商量然后交易今则配戸督限蹙迫鞭挞何名和籴今若令有司出钱开塲自籴比时价稍有优饶利之诱人人必情愿
　　臣按和籴之法始于唐今若效其法遇米谷狼戾之秋遣官赍钱于丰熟之处开塲设法自籴比时价稍有优饶如白居易之言是亦足国之一助也但恐任之不得其人一切委之吏胥配戸督限蹙迫鞭挞则利未必得于国而害己先及于民又不若不籴之为愈也
　　宋太宗淳化三年京畿大穰物价甚贱分遣使臣于京城四门置塲增价以籴俟歳饥即减价粜与贫民真宗景德元年内出银三十万付河北经度贸易军粮自兵罢后凡边州积谷可给三歳即止市籴其后连歳登稔乃令河北河东陜西增籴
　　马端临曰古之国用食租衣税而已毋俟于籴也平籴法始于魏李悝然丰则取之于民歉则捐以济民凡以为民而已军国之用未尝仰此歴代因之自唐始以和籴充他用至于宋而籴遂为军饷边储一大事熈丰而后始有结籴【熈宁八年刘佐体量川茶因便结籴】寄籴【元丰二年王子渊因纲舟利害设寄籴以权轻重】俵籴【熈寜八年设俵散于民】均籴【政和元年童贯奏行以人戸家业田土均敷】博籴【熈宁七年以歳用余粮听民博买秋成博籴】兑籴【熈宁九年诏淮南常平司及时兑籴】括籴【元符元年章楶括索蓄家量存其一】等名何其多也推原其故葢自真宗仁宗以来西北用兵粮储阙乏遂以茶盐货物召商人入中而奸商黠贾遂至低价估货高价入粟国家急仰军储致有此后来惩其所以只取之民而不复堕商人之计然至于计其家产而均敷之量其蓄积而括索之甚至或不偿其直或强敷其数其为民病又有不可胜言者葢始也官为商所亏终也民又为官所亏其失一也臣按马氏此言唐以前所谓籴者聚米以赈民宋以后所谓籴者聚米以养兵所以为民者今日宜行之内郡臣向谓置常平司于辽以东淮以北是也所以为兵者今日宜行之边郡臣向谓置常平司于辽东大同等处是也伏惟尧舜在上不弃刍荛之言下有司究竟其可否以闻其于国家储蓄之计未必无助云
　　神宗用王安石立制置三司条例司言诸路常平广惠仓敛散未得其宜以见在斛斗遇贵量减市价粜遇贱量增市价籴以见钱依陜西青苗钱例取民情愿预给令随税纳斛斗内有愿请本色或纳时价价贵愿纳钱者皆许从便其青苗法以钱贷民春散秋敛取二分息苏辙曰以钱贷民使出息二分出纳之际吏縁为奸法不能禁钱入民手虽良民不免非理费用及其纳钱虽富民不免违限如此则鞭笞必用州县多事矣臣按青苗之法谓苗青在田则贷民以钱使之出息也贷与一百文使出息二十文夏料于正月俵散秋料于五月俵散盖假周礼泉府国服为息之说虽曰不使富民取民倍息其实欲专其利也昔人谓其所以为民害者三曰徴钱也取息也抑配也条例司初请之时曰随租纳斗斛如以价贵愿纳钱者听则是未甞徴钱曰凡以为民公家无利其入则是未甞取息曰愿给者听则是未甞抑配及其施行之际实则不然者建请之初姑为此美言以惑上听而厌众论耳夫奄有四海之大亿兆之众所以富国之术义无不可而取举贷出息之利则是万乘而为匹夫之事也假令不徴钱不抑配有利而无害尚且不可况无利而有害哉神宗用王安石而行此法其流祸至于民离散而国破败后世英君硕辅宜鍳宋人覆辙尚其以义为利而毋专利以贻害哉
