<!-- { "loadSidebar": true } -->
　　臣按此人君征蛮夷誓众之始先儒谓舜时薄海内外皆迪有功弗率惟有苖耳三苖之君舜尝窜之三苖之民又尝分之至此而尤弗率故征之盖征之为言正也必其人有不正之罪然后人君奉天道以正之茍在我者有不正则亦无辞以正彼矣观禹誓师所谓昏迷不恭侮慢自贤反道败德君子在野小人在位民弃不保则三苖之君其所为不正甚矣帝舜奉天命以为华夷主坐视其不正而不有以正之则非天意失君道矣故命禹以往征之焉大扺人君一身率天下以正道使天下之人若内若外无间华夷惟吾正道之是循是遵茍有一人之弗循王道则必命其臣以正之使之咸归于正道之中人君于是奉君之辞而声其不正之罪以致伐焉然人非一人人各一心而趋向之不同膂力之不齐故又必誓之戒之欲其同心同力庶几其功勲之有成也盖心不一则敌忾之志不专力不一则击刺之勇不决又安能以成功哉
　　甘誓【誓师于甘故以甘誓名】大战于甘【地名】乃召六卿【六乡之卿】王曰嗟六事之人予誓告汝有扈氏威【暴殄之也】侮【轻忽之也】五行怠弃【不用正朔】三正【子丑寅】天用勦絶其命今予惟恭行天之罚左【车左】不攻【治也】于左汝不恭命右【车右】不攻于右汝不恭命御非其马之正汝不恭命用命赏于祖不用命戮【杀也】于社予则孥戮汝
　　蔡沈曰誓与禹征苖之誓同义言其讨叛伐罪之意严其坐作进退之节所以一众志而起其怠也有扈夏同姓之国史记曰啓立有扈不服遂灭之有扈氏暴殄天物轻忽不敬废弃正朔虐下背上获罪于天天用勦絶其命今我伐之惟敬行天之罚而已左车左右车右也古者车战之法甲士三人一居左以主射一居右以主击刺御者居中以主马之驰驱也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲其各尽其职而不敢忽也礼天子亲征必载其迁庙之主与其社主以行以示赏戮之不敢专也祖左阳也故赏于祖社右隂也故戮于社孥戮言不用命不但戮及汝身将并汝妻子而戮之战危事也不重其法则无以整肃其众而使赴功也
　　臣按先儒谓甘誓一篇仅八十字而其间六军之制车乘之法邦国赏刑之典誓师之辞靡不明备葢古人之学精粗本末不废啓虽承禹传道之后而干戈行陈之事亦曾从家学素讲明来臣窃以此篇合禹征苖之辞而观之啓所以数有扈之罪者无以异于禹之于苖也然誓之中皆必以天为言禹之于苖谓天降之咎今啓于有扈亦谓天用勦絶其命可见古之帝王所以兴师问罪皆因其得罪于天而奉天讨以正之也苖惟昏迷不恭所以来徂征之师有扈之侮慢怠弃即苖之不恭也禹奉辞于帝以征苖啓恭行天罚以征有扈夫征者正也人之不恭故正之茍在己有不恭与夫左右从事之人不恭命焉则己不正矣又何以正人哉故一篇之中拳拳以恭为言用命而赏赏其恭也不用命而戮戮其不恭也赏与戮不敢自专必行之于祖与社皆所以致其恭者也恭者敬之别名乃帝王相传之心法啓之恭即禹之祗承禹之祗承即舜之恭已尧之钦明也事有常变而恭敬之心则无往而不存焉大哉恭乎其行师之本乎
　　征惟仲康肇位四海侯命掌六师羲和废厥职酒荒于厥邑后承王命徂征告于众曰嗟予有众惟时羲和顚覆厥德沈乱于酒畔官离次俶【始也】扰【乱也】天纪遐【逺也】弃厥司【所司之事】今予以尔有众奉将【行也】天罚尔众士同力王室尚弼予钦承天子威命火炎昆【山名】冈【山瘠也】玉石俱焚天吏逸【过也】德烈于猛火歼厥渠【大也】魁胁从罔治旧染污俗咸与维新呜呼威克厥爱允济爱克厥威允罔功其尔众士懋戒哉
　　蔡沈曰仲康始即位即命侯以掌六师畔官则乱其所治之职离次则舍其所居之位天纪即洪范所谓歳月日星辰厯数是也又言火炎昆冈不辨玉石之美恶而焚之茍为天吏而有过逸之德不择人之善恶而戮之其害有甚于猛火不辨玉石也今我但诛首恶之魁而已胁从之党则罔治之旧染污习之人亦皆赦而新之威者严明之谓爱者姑息之谓记曰军旅主威盖军法不可以不严严明胜则信其事之必济姑息胜则信其功之无成誓师之末而复嗟叹以是深警之欲其勉力戒惧而用命也
　　臣按蔡氏谓天子讨而不伐诸侯罚而不讨仲康之命侯得天子讨罪之权侯之征羲和得诸侯敌忾之义其辞直其义明非若五覇楼诸侯以伐诸侯其辞曲其义迂也臣窃以谓篇中所谓火炎昆冈玉石俱焚可以为万世滥杀不分者之戒殱厥渠魁胁从罔治可以为万世诛恶宥善者之法威克厥爱允济爱克厥威允罔功可以为万世行师姑息者之戒
　　汤誓王曰【王曰者史臣追述之称】格【至也】尔众庶悉听朕言又曰尔尚辅予一人致天之罚予其大赉【赐与也】汝尔无不信朕不食言【言已出而反吞之】尔不从誓言予则孥戮汝罔有攸赦臣按誓者临众发命述其所以兴师之辞用之以作士气一人心自禹征苖有誓之后啓征有扈则有誓侯征羲和则有誓至是汤之伐桀亦有誓焉先儒谓禹之征苖也曰尔尚一乃心力其克有勲至啓则曰用命赏于祖不用命戮于社予则孥戮汝至汤又益以朕不食言罔有攸赦可以观世变矣
　　泰誓王曰【追称之】嗟我友邦【亲之也】冢君【尊之也】越【及也】我御事【治事者】庶士【众士也】明听誓予小子夙夜祗惧受命文考类于上帝宜【祭社名】于冢土【大社】以尔有众底【致也】天之罚蔡沈曰告以伐商之意且欲其听之审也言予小子告于天神地祗以尔有众致天之罚于商也王制曰天子将出类乎上帝宜乎社造乎祢受命文考即造乎祢也王制以神尊卑为序此先言受命文考以伐纣之举天本命之文王武王特禀文王之命以卒其伐功而已
　　臣按泰誓所谓友邦冢君御事庶士明听誓以征伐之意告诸人也受命文考类上帝宜土以征伐之意告于神也人君举事必上承天意下顺人心誓于臣民而无疑质之神明而无愧然后兴师动众是为王者之师不然徒以土地之故意气之间恃强以陵弱倚众以暴寡言于人则强为之辞告于神则曲为之祷是以人命而摅其贪残忿怒之心人必不直之而神亦不之祐矣
　　王曰呜呼我西土君子天有顕道厥类惟彰树德务滋除恶务本肆予小子诞以尔众士殄歼乃雠尔众士其尚迪【蹈也】果毅以登【成也】乃辟功多有厚赏不迪有显戮蔡沈曰天有至显之理其义类甚明至显之理即典常之理也植德则务其滋长去恶则务絶根本两句古语喻众恶之本在所当去故我小子大以尔众士而殄絶歼灭汝之世雠也杀敌为果致果为毅尔众士其庶几蹈行果毅以成汝君若功多则有厚赏非特一爵一级而已不迪果毅则有显戮谓之显戮则必肆诸市朝以示众庶
　　臣按人君出师以作士气一众心者不过赏罚二者而已啓誓师于甘曰用命赏于祖不用命戮于社而武王伐商其所以申命有众亦曰功多有厚赏不迪有显戮是即甘誓之意也然甘誓以用命不用命为言泰誓则以迪不迪为言盖惟用命则能迪果毅以有功赏不用命则不能迪果毅以致显戮其言互相发也
　　牧誓今予发惟恭行天之罚今日之事不愆【过也】于六歩【进趋】七歩乃止齐【齐整】焉夫子朂【勉也】哉不愆于四伐【击刺】五伐六伐七伐乃止齐焉朂哉夫子
　　蔡沈曰今日之战不过六歩七歩乃止而齐此告之以坐作进退之法所以戒其轻进也少不下四五多不过六七乃止而齐此告之以攻杀击刺之法所以戒其贪杀也上言夫子朂哉此言朂哉夫子者反覆成文以致其丁寜劝勉之意
　　吕祖谦曰大司马之法伍两卒旅各有其长使止齐之者使其部伍之长各自止其止各自齐其齐故当战时井然有序不失纪律三军如一人
　　臣按后世战法之见于经者始于此先儒谓六歩七歩足法也六伐七伐手法也列陈进战之时所以坐作进退者足也足以行止于六七歩焉所以戒其轻进也所以攻杀击刺者手也手之伐止于六七伐焉所以戒其贪杀也盖王者之师声罪致讨理直而气壮不虑其不勇惟虑其过于勇耳武王之誓师不劝其进而戒之止而其所以止者皆必要其整肃齐一焉此王者之师所以不急于成功而亦不至于败北其与后世之师进之惟恐不速杀之惟恐不多一败即至于溃散也异矣
　　尚桓桓【威武貌】如虎如貔【执夷也】如熊如罴于商郊弗迓【迎也】克奔以役西土朂哉夫子尔所弗朂其于尔躬有戮蔡沈曰欲将士如四兽之猛而奋击于商郊也能奔来降者勿迎击之以劳役我西土之人此勉其武勇而戒其杀降也弗朂谓不勉于前三者此篇严肃而温厚与汤诰誓相表里真圣人之言也
　　臣按先儒谓用兵以制节为尚以武勇为主武王虑其或拘故喻以虎貔之勇又虑其过于勇而妄杀故以杀降为戒其篇终所谓弗朂者即申前所言之三朂哉也一朂其勿轻进再朂其勿贪杀三朂其尚武勇而勿杀降出师临战而能勉于此三者是则所谓节制之兵也是惟不战战则必胜虽不胜亦不败矣武王于此丁寜反覆呼其人而致其勉然犹恐其聼信之不专也故其终也又示以有戮之戒盖军士主严不严则号令不立也呜呼此其所以为王者之师欤
　　武成丁未祀于周庙邦甸侯卫骏【速也】奔走执豆【木豆】笾【竹豆】越三日庚戌柴望大告武成
　　蔡沈曰周庙周祖庙也武王以克商之事祭告祖庙近而邦甸逺而卫皆骏奔走执事以助祭祀既告祖庙燔柴祭天望祀山川以告武功之成由近而逺由亲而尊也
　　臣按此武功成告祖及天之礼先祖后郊者郑氏谓其自近始蔡氏以为由亲而尊臣窃以谓武王伐商受命于文考及其成功也先告焉因告文考遂及七世之庙故又三日然后以所以成文考之志者告天焉盖武王成文考之志而文考又所以成天之志也岂以逺近为先后哉
　　底【至也】商之罪告于皇天后土所过名山大川曰惟有道曾孙周王发将有大正于商惟尔有神尚克相予以济兆民无作神羞
　　蔡沈曰后土社也周礼大祝云王过大山川则用事焉孔氏曰名山为华大川谓河曰者举武王告神之语有道指其父祖而言
　　臣按王者之师代天致罚非其人得罪于天天理所不容人情所不堪必不轻易以动众也其始也必以其人所积之恶所犯之罪以告于皇天后土军旅所至之地所经过之山川皆必致吾所以兴师及彼不可不讨之意以告于神明茍揆之理反诸身而有一毫利己之私一念忿人之意不合于天不顺于人决不敢轻举焉孟子曰征者正也己必正而后可以正人未有己不正而能正人者也不正之事言之人且不可况神乎神所不可闻者人决不可为也一己为之且不可况役使千万人而为之乎
　　诗序常武穆公美宣王也有常德以立武事因以为戒然其首章曰赫赫明明王命卿士南仲大祖大师皇父整我六师以脩我【宣王自我】戎【兵器也】既敬既戒惠此南国朱熹曰宣王自将以伐淮北之夷诗人作此以美之
　　其四章曰王奋厥武如震如怒进【鼔而进之】厥虎臣阚【奋怒貌】如虓【虎之自怒】虎铺【布也】敦【厚也】淮濆仍【就也】执丑虏截【不可犯之貌】彼淮浦王师之所
　　辅广曰言王师在淮浦之上有截然不可犯之勇也臣按先儒谓此言王师至徐布陈而制胜也
