<!-- { "loadSidebar": true } -->
　　记曰天下有道则行有枝叶天下无道则辞有枝叶辞之繁者行之慝也道之贼也政之蠧也周衰处士横议杨墨塞路孟轲昌言以距之而后人知杨墨之非唐季佛老之说横行乎中国上自天子下逮甿庶翕然信之韩愈原道以排之而后人知佛老之非夫杨墨佛老与吾周孔之道判若黑白可以惑憃愚而不可以欺贤智故排之也易为力今之伪者则不然其所诵读者周孔之诗书也其所讲习者程朱之传疏也而其所谈者则佛老之糟粕也其所行者则桀跖之所弗为也假道学之美名以济其饕餮穷竒之欲剿圣贤之格言以文其肤浅缪悠之说党同而伐异尊陆以毁朱凡其所言者不出老生之常谈庸人孺子皆知其非而士之好名利趋富贵者方以为孔孟复出也翕翕訾訾如沸如狂创书院以聚徒而黉校几废着语录以惑世而经史不讲学士薄举业而弗习缙绅弃官守而弗务以静坐为存养以诗歌为礼乐互相标榜私立门戸以希终南之捷利合则引援势倾则挤轧吠声聚臭牢不可破似是实非固不特紫夺朱郑乱雅而已今圣人御极大道为公而邪说肆起正学湮芜坏人心术祸惨乎杨墨灾深乎佛老世无轲愈孰能距之圣天子尝下明诏示禁絶矣而风俗颓败株连蒂固势莫能止昔孔子诛少正卯子产诛邓析恶其乱政也然亦未有诋毁先儒蔑弃明诏乱王制蛊人心似是实非如今之伪者也距之如何火其书迸其人不与同中国举文皇之所以罪朱季友者以罪之庶乎正学明而异端息邪说不至于诬民矣

　　○抑躁

　　今天下之最可忧者莫甚乎士习之躁竞夫躁竞者进则恬退者逺而贤不肖倒植教化陵夷风俗坏败而沦胥以溃矣管子曰礼义亷耻国之四维四维不张国乃灭亡是岂可不为之寒心哉国初取士先行谊而后辞华奬纯实而鄙浮薄士皆避匿不乐仕进干旌贲乎丘园束帛加乎岩穴上下乆任内外均劳大臣有羔羊之风小臣怀貂尾之耻司衡者秉公绰之亷洁而当官者甘颜驷之沉滞士风朴醇猗欤美矣自乆任之法坏而速化之弊滋重内而轻外恶劳而喜逸士希清贯人竞要津牧宰冀台谏之司郎署徼翰林之选视廨宇为传舍剥膏血为钩饵苞苴公行货贿昼入谄谀成风钻刺得志未有如今日者也恶直丑正反蒙讥笑由是清修者淹屈下僚恬退者肥遯丘壑而小人比周为鬼为蜮鸱鸮啸乎殿廷蜩螗沸乎宫社阴凝氷坚渐不可救势之所趋谁能御之夫司铨者人物之衡鉴庶僚之仪表也其进也既不以正则律己也必不严素望既轻则人多侮易而货贿易入不五六年超迁美秩既富且贵士争觊觎奔走权门以求必得先后居此者率以赃败以若人而望其低昂贤否黜陟幽明譬之责盲者以视逺必不能矣此官方之所由污滥士风之所由坏败躁竞日繁而亷耻道销也昔鲍宣进而王氏敛手杨绾相而黎干失色故表仪立则人知法式名器愼则士修行检采纯朴则浮伪屏崇正直则回邪逺擢修洁则贪浊畏奬恬退则躁竞消风俗美而教化兴四维其张而国家尊安矣

　　○乆任

　　汉去古未逺法制尚简吏咸乆于其任如仓氏庾氏类以官为氏故史称吏皆老死长子孙终汉之世多循吏自乆任之法坏而吏弊滋矣夫数易长吏则吏皆循资计日以冀迁改其所施设因循茍简曾无终岁之计而继之者又好为纷更令方行而遽寝政未成而中罢下之人皇皇焉无复法守而吏胥得并缘为奸送故已去而迎新未来其代署者肆为侵牟狼贪虎苛不餍不止噫弊亦甚矣国初官皆乆任内而公孤六卿台谏郎署外而方岳牧守丞簿掾史率九载三考而后叙迁其称职者有进秩而无改任如蹇夏三杨胡濙周忱诸公皆专任责成上下相安无茍且之意列圣继承守而勿失自正德以来阉竖擅命幸涂旁启士希终南之捷而鄙更生之滞然清议颇严骤迁速化者羣讥众讪不旋踵而罢乆任之法犹未大坏也自夫鬻爵之例数开而士之待选于都下者日以停壅当衡者欲疏通之繇是长吏数易而迁转无常外之牧守丞簿内之台谏郎署率不满一考而即叙迁不如是则人多缺少而停壅者益甚甚者三载考绩则令丞以下多不察其材否而槩罢之以处待选之士下既数易则上必递迁曾不数年内而拜京堂官外不失为方岳伯者往往是矣迁转既速则罢黜亦易贤愚莫分略不爱惜积薪之喻良可慨叹上下茍且日冀月望于禄秩之崇庳丰薄而乆任之法坏败极矣今天子明圣深烛此弊亦尝一诏吏部行乆任之法矣当衡者不考其本而急急焉救其末流知停壅者之当疏通而不知鬻爵之例之当禁知守令之不可数易而不知方岳之不可轻黜知台谏郎署之当乆于其职而不知公卿之不可易退故欲行乆任之法者必自大臣始上不数易则下不得递迁而鬻爵之例必闭絶勿开凡府之贰倅邑之令丞必科贡乃授如是则待选者不至于停壅而当官者莫敢为茍且庶绩其凝而九载三考之法可恒矣

　　○惜爵

　　记曰大臣法则小臣亷夫大臣者是民之表也吏之帅也天子之所尊信而礼敬者也秩髙而禄且厚矣是奚所不足而乃屑屑于小吏之赂遗甚者视其货贿之多寡以为髙下即其有无以为否臧是教之贪也假令小吏一再入贿却之而弗受且亟黜焉则墨者逺矣是故苞苴行则硕鼠之风滋簠簋不饬则羔羊之节斁大臣取之小吏小吏取之民禁隳而俗败上不法而下亡耻利壅而民日贫而国之丧乱无日矣今天下之雕敝其最者莫若赃吏而吏之犯赃者多出于小官自丞簿以至杂流其不贪者葢百之一二焉是皆入钱以鬻爵者也方其国用之不足也经国者曾不与少知治体者熟计之而鬻爵之令下矣其始下令也以为是特取之富家大室而已民不加赋而国以足用是亡伤也曾不熟计其利之微而害之博也夫入钱以鬻爵者皆非有曾史之行也皆非有游夏之艺也皆非有伯夷之洁也皆非有卓鲁之政也是乡里之所谓白丁也而一旦偃然使之临民法令之弗习也文字之弗通也流浊而品卑监司之弗礼也胥史之弗畏也而其人亦无复叙迁之望阘茸骫骳嗜利亡厌视其初之所入于县官者必数倍而后止国之所得者亡几而民之所损者亡算害博而利微政蠧而民耗未有逾此极者也国初取士之途甚广而鬻爵之令不行吏之作奸犯科者少而丞簿以下又多以进士为之其乡举岁贡者参用焉愼名器也正统以后朝野多故师旅数兴权宜之制兴而鬻爵之令开于是乎有纳粟买马之例盖甚不得已也而入钱拜官者不过处以杂流固未始有偃然为令得亲民者也今天下泰宁非有金革之事甚不得已也而数开此例其就选也入钱多者且得为大县令名器之滥流品之淆未有如今日者也司衡者稍加之意凡以此例进者悉视故事处以杂流而经国者虽甚不得已亦闭而勿开塞侥幸之涂絶冒滥之端惩贪墨之源防衰乱之渐一举而四利附焉者禁鬻爵之谓也

　　○惩墨

　　司马君实有言天之生财止有此数不在官则在民今天下之仓库所在空虚曾无一年之蓄而县官所入恒苦于不足用箕敛日急而田野日穷农夫作苦终岁焦劳不得一饱禾稼甫纳而场圃已空破釡无糜败突不烟妻孥枵腹相对而泣催科隶下突如豺虎鞭挞不已子女随鬻愁苦万状言之痛心今日之财下不在民上不在官盈箱累槖一归贪墨下车视篆首籍富戸剥削及肤敛括入髓胁以峻刑罗以密法百计敓攘不尽不止两浙之民以富为戚怨口载路思食其肉而当衡者方利其赂馈苞苴一入立登清贯贪浊之风煽乎京毂腥秽之臭遍乎遐壤墨吏之得志未有如今日者也昔桓灵之世崔烈入钱为司徒史官书之以垂明戒今之崔烈奚啻百千习以成风恬不知耻而清修之士反蒙嗤笑亷洁之吏多见摈逐官失其职民不聊生澜倒堤溃莫知止极夫贪墨之吏幸而不败也则捐其所有之什一已足以躐清华而据津要不幸而败也不过夺官甚者发配极矣一经肆赦得归田里乃复以其所有者美田宅髙宫室妖冶之妾便给之仆酣歌燕舞荡心娯意穷奢极欢遗之子孙利及数世扬扬里闬自谓得讣良由赃巨而罚太轻利博而害甚小导之为贪奚所忌惮我髙皇帝洞烛民隐深探化本崇亷洁之赏严贪墨之诛吏犯赃者寘之极典枉法受赇坐以死律于是当官者怀刑牧民者逺罪吏称民安几致刑措乃后钞法渐壅赃贯太严诛杀不胜不得已而从世轻之典増杂犯之科而墨吏亦渐以肆矣正统以后赃贿繁滋益以例禁赃多者发戍甚者则逺配极边然发配未几而诏赦随下司刑者及贯而止且无籍没之典髙下任情出入狥私赃者不必问而问者不必赃戍者未几犯者相继建言者纷然病之而莫知变通之术夫律诚不易例则可增如入官给主固有定律而赃至巨万者特以诏例籍没之其以赃罪戍边者永不得赦且着为令夫戍者不得赦则不得归享其所入而赃多者必籍则无以遗其子孙彼将畏罪之不暇而何利之有将赏之不贪矣国朝小吏之俸甚薄而冗员日増俸薄则不足以养亷而中人之性罕克自树陈平所谓不受金则无以为资势使然也是故冗员既增则吏俸不得不薄吏俸薄则犯赃者必多此相因之势也假令天子下方尺之诏诏吏部凡冗员之无益者悉汰之而即以其禄冗员者益小吏之俸又有籍没不赦之例以为之禁本既正而末流衰止赃吏知畏而民其汔可小康矣乎

　　○节浮

　　夫承平乆则禁防阔禁防阔则奸伪滋奸伪滋则浮费冗食莫知纪极而财力诎今六边之士朝廷之所赖以扞封守者也而日不得一饱冦至则京师震恐人无固志两浙之农朝廷之所赖以供军国者也而日不得一饱岁饥则父鬻子夫鬻妻而道殣相望夫人无固志而道殣相望则嚣然变其乐生之心而有思乱之志不逃而之敌则挺而为盗此非细故也而当事者莫之省忧宴然以为无虞病伏于膏肓而饮食如故此扁鹊之所以骇而走也夫岁入有常而悖出无经则财必诎财诎矣而土木不息师旅数兴其最者则官之冗者日益增裁革之诏未干而添注之令寻下额外之员溢于常品如工部太常寺光禄寺中书科太医院皆亡赖之渊薮而耗财之螟螣也正德间官方滥极圣天子嗣统下诏清稽凡传升乞升者悉汰无遗薄海内外鼔舞称快今几复旧矣武官袭替比试之法特故事耳降革之例曾不一行其带俸者又数倍于正额锦衣卫之缉获妖言强盗者升俸署级莫敢诘问而边将之上首级论功者岁不知几何也军士失伍而支粮如故上下相欺公私并竭建言者方急急于理财之术而不知节费之说夫浮费不节虽积如丘山来如江河日朘月削终致陵迟朝渗夕泄立见枯涸虽使管商执筹桑孔司计亡益也古者冢宰制国用量入以为出必使有九年之蓄而后可以为国汉之文景躬行节俭海内富庶宋神宗锐于富国而闇于知人新法纷纷卒基丧乱由此观之则生财之不如节用富国之不如足民亦已明矣今宜特诏吏部凡额外之官如传升乞升添注填注自工部以下如前所云者一切革罢复诏兵部集议以闻新官之袭替一如旧官比试而比试之法必严其不如式者不得袭例应降革者必如例而功赏之滥者必痛裁之其军之无丁有粮者以法清之使不得冒支再诏戸部通计岁之所入与所出者而消息之必入浮于出而后可凡营缮赐予尚方监局岁造物料悖出不经者悉罢之行之数年其盐课之所赢与太仓之所积贮者悉以筹边而复下令时赐民田租之半则六边之士皆乐战而两浙之农悉力田矣其视不知节费而皇皇于财利者功相万万也

　　○革奢

