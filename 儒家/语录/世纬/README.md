<!-- { "loadSidebar": true } -->
世纬（明）袁袠撰

　　●自序

　　昔孔子谓，我欲载之空言，不如见诸行事之深切着明也，悲夫！古之人苟怀抱材德者，曷尝不欲匡依明圣，兴立事业者哉！而卒托之空言，命也。是以君子进则勒洪伐于钟彝，退则修遗文于方册，身虽不得躬行其道，文之所垂亦足以自见，而为法于将来。周秦而下，善言治理者莫如贾谊，其次则王通、陆贽，又其次则苏轼、王通。《太平十二策》，亡逸莫考，我欲观唐宋之事，舍陆、苏何适矣？夫欲考往而知来者，恶可无空言哉！是《世纬》之所由作也。客曰：古之立辞者，不得志则为之。故屈平放而赋骚，虞卿穷而着书。今圣人在位，材杰进趋，言行计从，《世纬》之作何也？袁子曰：否，非是之谓也。夫高居而逖听者，天子之职也；叙官而诏禄者，大臣之业也；程功而累劳者，百司之分也；博稽而广议者，众士之虑也。古者庶人工商，有谤有谏，而况于士乎。袠也，尝从大夫之后矣！官守有恒，言责无与，未尝得排阊阖之门，趋文石之陛，一摅其愚，徒以强壮之年，婴狗马之疾，一旦恐溘先朝露，非托笔札何以自见。《世纬》凡二十篇，语多刺讥，且阔于事情，亦知其柄凿异用竽瑟，殊好空言无益，祗增多口。有志于应世者，亦矜其狂愚，采其可用者云尔。

　　●卷上

　　○官宗

　　夫宗室日蕃而禄不给，何也？封建之法坏，而仕宦之途绝也。昔在周室，并建诸侯，同姓封者什七，异姓封者什三，各治其国，以蕃王室入为公，孤出为牧伯，亲疏相制，外内联络，卒赖其力，享祚长久。秦坏周法，疏忌骨肉，阙翦枝叶，二世陵迟，荡然亡卫。汉兴，鉴秦覆辙，损益周制，虽有七国之变，而莽操之际，犹赖宗室，众强南顿，中山之后奋起，徒步光复大业，此则亲亲之明验也。唐宋封建之法废，而仕宦之途犹足以救其末流，侯王将相，布列中外，是以本根不蹙，而枝叶扶疏，卒受其荫。我明草创，高皇帝鉴周汉之所以得惩。孤秦之所以失宗子，分王裂地，而封犬牙盘石，祟其位号，安享禄给，不任以事，内销七国之变，而外耸维城之固，岁朝京师，宴赏有度，十王有舍，宗人有府，诗书礼乐炳焉可述，仕进之途禁防未设。逮及文皇帝，稍稍摄以文法，朝觐之典不行，仕宦之途以塞，生者日众，而岁禄有限，分析微弱，下同氓隶，贤愚壅阏，莫能自效，分地则不足，益禄则无给，干法丽禁者纷纷是也。而议者乃谓宗室不仕高皇之法，此特未之深考耳。古之哲王，莫不以亲亲为先务，故《诗》曰：宗子维城。又曰：无俾城坏。曹魏窃命，忽弃远谋，忌嫉陈思，亲贤弗用，大权下授，阼移司马。《诗》曰：本实先拨。此之谓也。譬之县黎结绿之珍，连城夜光之宝，委之他人，固弗若遗之子姓之愈也。是故固本者，莫若亲亲，亲亲者，莫若崇贤，崇贤之术在责之保傅，而升其俊秀者于乡学，三岁而简之，升之于国学，而试之于乡，试之于大宗伯，登之于天子，随材以官之，诏德以禄之。贤者进，不肖者绌，而考课之法，黜陟之典与疏远者等，则忠勤之心生，而奸逆之节泯。且仕者有禄，则岁禄足。不仕者有教，则刑法省。施亲亲之名，而享贤贤之利，则何弗为也。

　　○遴傅

　　考之《皇明祖训》，凡亲王子孙，才堪出仕者，宗人令具以名闻，授任后俱如常选法，此高皇帝意也。夫宗室之才者，得仕于朝矣。而仪宾、长史等官，乃不得为京朝官，此岂祖宗法哉！宣德间，有旨，汉府亲戚，不许选官。盖止为汉府设也。弘治初，布政雍泰，连姻秦府，得为宣府都御史。国初，杨士奇以审理副，入为翰林编修；周忱以长史，累官尚书。弘治间，雷霖以德府长史，升提学副使，此其证也。夫连姻宗室者，不得为京朝官，故衣冠之族，与宗室婚者鲜矣。官王府者，不得为京朝官，故傅相率不肖矣，此非细故也。今之傅王者，率老死王国，终其身弗齿于有司铨衡者，必阘茸则授之，耄昏则置之，而其人亦且绝望于通显，苟利其禄耳矣！是弃之也。欲宗室之循法轨，遵理道，而乃以阘茸、耄昏者傅之，甚亡谓也。汉法，官王府者，必慎简其人。如董仲舒之于江都，贾谊之于长沙，田叔之于梁，申公之于楚，王吉之于昌邑，谏诤论议，斐然可述，虽有邪心逆节，而犹存畏惮之意。今诸侯王，皆血气壮强，而不为置贤师傅，此教之乱也。是故高煦反于汉，寘鐇反于安化，宸濠反于南昌，此非傅相官京朝之患也，置傅相不得其人也。欲宗室之贤，莫若遴选傅相，而训之以礼义，择京朝官之有行谊者则为之。博通古今，明当世之务者则为之。考其殿最，均其劳逸，出为傅相，入为公卿，略如汉法，以不失祖宗之意。是官傅相者，有仲舒、贾生之称，而宗室获河间、东平之誉，维城永固，而尾大之患自销也。

　　○简辅

　　夫内阁者，即今之宰相也。是天子之所与，承天地、理阴阳、和万物、抚四夷者也。而徒取充位之人，甚亡谓也。《书》曰：官不必备，惟其人。盖言有其人则官之，无其人则虚焉。三代以前，率用此道。秦始置丞相，专任李斯。汉以下置相，多非其人，萧、曹、丙、魏、房、杜、姚、宋，随时立业，固未有熙载代工，弘格心之道者也。高皇帝深虑远算，因胡李之败，鉴蒙古之失，博稽往籍，略仿周制，革丞相，而置六部，公孤之官，不轻畀人。忠勋如刘基，亲敬如宋濂，终其身弗以授也。文皇嗣统，妙简英哲，于时解缙、杨士奇等七人入直内阁备顾问，代王言而已。洪熙以来，爵子稍轻。然当时兼保傅者，三杨、蹇、夏、黄福、钱山之外无闻焉。景顺之后，保傅满朝而师尹多辟矣，何则？祖宗朝，凡才望者，皆得入参机务。如黄子澄则以太常少卿入，薛瑄则以大理少卿入，李贤则以吏部侍郎入。而今则非翰林不入内阁矣！祖宗朝，凡才望者，皆得入翰林，如宋讷则以助教入，胡俨则以知县入，杨士奇则以审理副入，周是修则以纪善入，刘球则以仪制主事入。而今则非及第庶吉士不入翰林矣！夫及第者，徼一日之长，其所对策多浮泛，掇拾务，诡时好，稍触忌讳，即抑寘下甲间。有以直言及第，如罗伦、舒芬之徒，复流落不偶，壹郁以死。而庶吉士之选，尤多徇私，不协舆望。其选也，必权贵之私人乃得与焉，其留也，亦必权贵之私人乃得与焉。凡材识修洁之士，悉摈弗用。启侥幸之门，开奔走之路，莫此为甚。文皇帝储材论相之意，荡无遗矣！方其未得志也，则惟权贵之门是趋，挤排同列，不顾廉耻；其既得志也，则养骄安禄，积日累月，坐致高显；爵位已极，则患得患失，无所不至。六曹之务，进退可否，必咨而后行。盖有天子不知，而内阁先闻者矣。上蒙下蔽，作威作福，可不畏哉！故议者以为，今之内阁，无丞相之名，而有丞相之实，殊非高皇帝不立丞相之本意也，必革之而后可以为理。噫，是因噎以废食，惩覆而弃舟也！权之所寄不在此则在彼，苟得其人何患弗理。如其材也，则置之翰林，不必其及第庶吉士也；如其材也，则登之内阁不必其翰林也。凡及第者，必直言是取，务采舆望焉。庶吉士之选，必端良者是留，务采舆望焉。破拘挛之陋格，塞请托之私穴，官内阁者，必极天下之选，而公孤之尊，弗以轻授兼收并用，以复祖宗之故事，庶乎其得人也。

　　○降交

　　秦制，尊君卑臣，百官非奉诏不得上殿，视其君如天神。然汉兴，稍变秦制，百官得召见论事，面折庭争，止辇以受言，临轩以策士，前席之问，拊髀之叹，虽疏远小臣，得与天子相唯诺，盖犹有先王之风焉。唐之贞观、开元，宋之庆历，莫不亲贤礼下，大臣有赐坐之仪，造膝之请。谏官有入阁议事、对仗读弹文之典，君臣之交蔼如也。明兴，金华数子，赞襄献替，分虽君臣，而情犹父子。乃后复简杨士奇等七人，以备顾问，下至牧守，咸赐召见，不独察其器能，且得问民疾苦，周知情伪。观其君臣同游之歌，亦曩时卷阿宴镐之盛也。文皇仁宣待下有礼，三杨、蹇、夏日侍帷幄，射凫西苑，饮酒极欢，赏花赋诗，雍容可想。天顺间，李贤、王翱，亲信宠任，事关机务，面决可否。孝庙励精寤寐，英哲尊礼元老，数开文华，讲求政理，平台暖阁，不时燕见。大学士刘健、谢迁、李东阳等，呼以先生，弗名也。六曹之长，皆民誉也，华容刘公昼，日三接吁谟，密议左右，莫闻君臣，一心虞廷之都，俞何以过此。今天子神圣，削资格而弗拘，拔奇材于不次，一言当意，立跻华要，士有起家六七年而秉钧轴，斯亦岩渭非常之遭也。亦尝数御便殿，延见二三大臣矣；亦尝改容礼貌，宴赏赓歌矣。然延见有时，不数语而退，天威咫尺，分严堂陛，六曹之长，台谏之司，文学侍从之官，咸不得与。敬大之礼已渥，而下交之情未通，流俗之见未能深识，不曰天子过劳，则曰大臣畏议己者，噫！为斯言者，非愚即谄也。人之恒情，逸则思欲，欲则骄纵之心生；劳则思艰，艰则兢业之怀切，安危理乱，鲜不由斯。故《书》曰：无教逸欲有邦。程颐有言，接贤士大夫之时多，亲宦宫宫妾之时少，则可以涵养气质，而熏陶德性，甚矣！古人之爱其君也！今不思逸欲之丧邦，而徒虑忧勤之劳其君，是非真能好君者也。夫大臣者，天子所与燮调者也，台谏者，献替者也。文学侍从之官，论思启沃者也，皆天子所亲信者也。大臣论道于前，则台谏拾遗于后，而文学侍从之臣得以引经而对，据礼而议，面相诘难，不出一堂，虽有谗说弗行也。且以大臣而畏人之议，已将焉用彼相哉！故曰：为斯言者，非愚即谄也。诚使国有大事，天子召大臣者面计之，而大臣亦得以其事请见文学之臣，轮对以备顾问。而官台谏者，许入阁以议，从容赐坐，务尽所言，谋无遗虑，动无过举，政体之得失以尽，而群臣之心术见矣。其经筵日，讲必妙选，端良忠谠，明于经术者为之。讲章之进，要在剖析经旨，切劘政理，削浮泛之剿说，黜谄谀之故习，有疑焉，必辨问折衷，归诸至当而后已。而外之方岳、守令，于其来朝也，特召数人焉。赐之清问，以观其材识。凡闾阎之情伪利病，悉周知之，上自亲信以逮疏贱，若元气之周流于一身，流通联属，无复间隔。嘉猷入告而谠言上，闻壅蔽之患销，而太和之休应。《易》曰：上下交而其志同。此之谓也。

　　○诱谏

