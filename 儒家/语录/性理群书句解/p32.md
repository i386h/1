<!-- { "loadSidebar": true } -->
　　世人知道之自然【众人虽皆知道非可以勉强为】未始识自然之为体尔【而所以不待勉强自然之本体则众人由之而不知也】
　　神化篇第四【此篇论圣人神化不测之妙】
　　神天德【神妙不测者天之德也】化天道【变化不穷者天之道】德其体【神妙者不可窥故为体】道其用【变化者尚可测故为用】一于气而已【然天之为天皆一气运行而已】虚明昭鉴【清明洞澈昭晰鉴照】神之明也【此至神之明者也】无逺近幽深【无逺无近无幽无深】利用出入【顺于致用或出或入】神之充塞无间也【此神之无方充塞上下无间隔也间去声】
　　大可为也【德之大者犹顔子具圣人之体尚可为也】大而化【大而至于化则造于不可知之域】不可为也【非至于圣者不能为也】在熟而已【亦在乎工夫纯熟则自能从容而中矣】易谓穷神知化【神者妙万物而无方化者着万物而有迹易言穷神知化是穷理尽性以至于命】乃德盛仁熟之致【非圣人德盛仁熟不能至也】非智力可强也【又岂専尚智力所可勉强而得哉如顔子既竭吾才所立卓尔虽欲从之末由也已正此是也】
　　大而化之【德大而化圣也】不勉而大也【是无所勉强其德自大】不已而天【积而不已则与天一】则不测而神矣【圣人不可知之谓神】
　　先后天而不违【先天后天皆不违此理】顺至理以推行【顺天理而行】知无不合也【自无不合于天】虽然【转语辞】得圣人之任者【任者能负荷圣人所当为之事伊尹是已有其德而当其事】皆可勉而至【亦可勉力以求至圣人之地】犹不害于未化尔【虽未至于化不害其为圣】大哉圣矣【德之大者近乎圣人】化则位乎天德矣【大而至于化则上达天德而为圣人矣】
　　无我而后大【我己私也能克夫己私则其德自大】大成性而后圣【德既大矣性焉安焉是谓圣也】圣位天德【圣人地位达天德】不可致知谓神【不可测度而知是之谓神】故神也者【故神之为言】圣而不可知【即圣而不可测度之谓也】
　　精义入神【研精义理防妙入神】事豫吾内【事理素定于内】求利吾外也【则施于外者无不顺知之功也】利用安身【顺于致用以安其身行之功也】素利吾外【所用既顺于外】致养吾内也【则养于内者益以厚内外交养则知行并进】穷神知化【神者妙万物而无方化者着万物而有迹穷神知化盖穷理尽性以至于命】乃养盛自至【是则知行交养德盛所致】非思勉之能强【非思之所能得非勉之所能至强上声】故崇德而外【故精义以致其用利用以崇其德自崇德之外】君子未或致知也【则有所不容致其力故曰过此以往未之或知也】
　　徇物丧心【逐乎外物失其本心丧去声】人化物而灭天理者乎【是人心为物欲所变移而天理灭亡】存神过化【所存者神妙不测所过化者去不留滞】忘物累而顺性命者乎【不为物欲所累则能安性命之正者也】
　　敦厚而不化【笃厚固守而不能变化】有体而无用也【能敦厚是有体不能变化是无用】化而自失焉【化而失其化之道】徇物而丧己也【乃化于物而失其己之善】大德敦化【德之大者所化者厚】然后仁知一而圣人之事备【仁为四端之首始条理事也知居四端之末终条理事也惟圣人集大成始终条理仁知之道尽圣人能事毕矣】性性为能存神【性性犹言尽性也能尽性而不失其性则胸中所存者皆神妙】物物为能过化【物物犹言物各付物也能物物而不滞于物则所过者与之俱化】
　　无我然后得正已之尽【克去己私则脩身之道尽矣】存神然后妙应物之感【所存者神然后能应事接物而妙于无迹】范围天地之化而不过【范为铸金之模范围匡廓也天地之化无穷圣人范围天地之化使不过于中道】过则溺于空【过于中道则溺于空虚】沦于静【沦于寂灭】既不能有夫神【既不能穷理以致其知】又不能知夫化矣【则不能尽性以知天命矣】
　　动物篇第五【此篇説人物化生之妙】
　　物之初生【凡物之生自少以至壮】气日至而滋息【气日至而进故滋长生息滋息言生而就满也】物生既盈【凡物之生自壮而至老】气日反而防散【气日反而退故防往而消散防散言消而就尽也】至之谓神【日至而伸则谓之神】以其伸也【以其生意之方达也】反之为鬼【日反而归则谓之鬼】以其归也【以其生意之将尽也】
　　气于人生而不离【是气在人于其生也不离其体】死而防散者魂【于其死也防散于外是曰魂属阳】聚成形质【凝聚成形】虽死而不散者谓魄【以至于死定体不易是曰魄属隂】
　　有息者根于天【指动物也动物属阳赋命于天故云根于天动者亦有止息之时故云有息鸟兽之类是也】不息者根于地【指植物也植物属隂质具于地故云根于地植者常常如此故云不息草木之类是也】根于天者不滞于用【本乎天者惟其动而不居所以不滞其用】根于地者滞于方【本乎地者惟其静而植也所以每滞于一方】此动植之分也【此动物植物之所以分也】
　　生有先后【人之生也先者为长后者为幼】所以为天序【此所谓得于天者自然之伦序】小大髙下【有小大则有髙下】相并而相形焉【相与并立粲然有文以着见】是谓天秩【此其秩然不可紊之礼无非天也】天之生物也有序【上天生物皆有不可易之序】物之既形也有秩【物之既生则当有不可紊之礼】知序然后经正【知有长幼之序则大经以正】知秩然后礼行【知有此礼而后逊以行之】
　　寤形开而志交诸外也【人之睡既觉则形神开爽而心与物接寤音悟】梦形闭而气専乎内也【梦则形神昏闭而气守其宅】寤所以知新于耳目【觉则所见所闻得于耳目者而一新】梦所以縁旧于习心【梦则多縁旧事得于此心之习熟者】
　　诚明篇第六【此篇论性有差等之殊】
　　诚明所知【实理存于内则明见洞于外自诚而明生而知之者也】乃天德良知【皆天德清明曰良知】非闻见小知而己【非若常人有所闻有所见而后知茍以闻见而知则亦浅近而已矣】
　　义命合一存乎理【当为而为之谓义天付一定之谓命义命虽二者其实一理也】仁智合一存乎圣【善无不包之谓仁明无不通之谓智智仁兼尽则可以为圣】动静合一存乎神【静则寂然不动动则感而遂通动静相倚感应不测可以言神矣】隂阳合一存乎道【一隂一阳运行不息则谓之道】性与天道合一存乎诚【性实理也天道亦实理也合而言之则为诚】
　　自明诚【自明以至于诚】由穷理而尽性也【是自穷究事物之理以全尽吾性之实理者也】自诚明【自诚而及于明】由尽性而穷理也【是全尽吾心之理则于事事物物之理自无不照也】
　　性者万物之一原【性者人物所同得于天之理故云一原】非有我之得私也【非天独付于我也】惟大人为能尽其道【惟大德之人能尽己之性以尽人之性】是故【转语】立必俱立【己有所立必欲夫人以俱立礼之干也】知必周知【己有所知必使夫人以周知智之用也】爱必兼爱【使人皆得所爱仁之施也】成不独成【使人皆有所成义之遂也】彼自蔽塞【彼或蔽塞而不通】而不知顺吾理者【不知所以顺乎理】则亦末如之何矣【则亦无如之何】
　　上达反天理【君子上达反天理则所趍日以髙逺】下达徇人欲【小人下达徇人欲则所趍日以沈溺】
　　湛一气之本【湛而不浊一而不杂者气之本体也】攻取气之欲【饮食臭味之需而营求攻取于外者气之动于欲者也】口腹于饮食【口与腹之欲饮食】鼻口于臭味【鼻之于臭口之于味】皆攻取之性也【皆气质之性营求攻取于外也】知德者属餍而已【属餍饫足也君子知德之本故凡饮食臭味才取足而已】不以嗜欲累其心【不以嗜好之末而累此心之本】不以小害大末丧本焉尔【如孟子所谓毋以小害大贱害贵是也】
　　尽其性【全尽在己所禀受之性】能尽人物之性【则亦能全尽人物所禀受之性盖人物之性与已一也】至于命者【推而上之又穷至在己所从禀受之天命】亦至人物之命【则亦穷至人物所从禀受之天命盖人物之命亦与己一也】莫不性诸道【无不性具此道】命诸天【命之于天】我体物未尝遗【我有此理万物亦有此理理具于万物之中未尝有一之或遗】物体我知其不遗也【万物之理即我之理理具于吾身之中知其皆偹而不遗也此体字与天体物仁体事之体一般】至于命【推而极于天命所在】然后能成己成物【而后能始于成己终于成物】不失其道【皆不失此道也】
　　性于人无不善【是性在人无有不善是为天地之性】系于善反与不善反而已【若有气质之性则闗系夫人能反与不能反而已反者克而治之以复其初也】过天地之化【天地之化初无过差或不能复其本然之性则为过天地之化矣】不善反者也【此不善反其性之正也】命于人无不正【天之命于人者无不各得其正】系其顺与不顺而已【亦闗系夫人能顺受其正与不能顺受而巳顺者素其位而行之不敢有所拂违也】行险以侥幸【若小人専行险以冀侥幸于万一】不顺命者也【是不能顺受其正者也】形而后有气质之性【天命流行赋予万物本无非善所谓天地之性也气聚成形性为气质所拘则有纯驳偏正之异所谓气质之性也】善反之则天地之性存焉【然人能加克治之功则天地之性复全矣】故气质之性【故气质之为性】君子有弗性者焉【君子不以为性盖不徇乎气质之偏必欲复其本然之善朱子曰天地之性専指理而言气质之性则兼理气而言又曰性譬之水本皆清也以净器盛之则清者愈清以汚器盛之则浊者愈浊澄治之则本然之清未尝不在也】
　　德不胜气【义理与气质相为消长德不能胜夫气】性命于气【则气为之主理为之賔而性反听命于气】德胜其气【德足以胜夫气】性命于德【则德为之主气为之賔而性乃听命于德】穷理尽性【穷万物之理而尽一已之性此学问之极功】则性天德【则杳浑化义理昭融所性者即天之德】命天理【所命者即天之理尚何气禀之为累】气之不可变者【夫气有定数而不可移者】独死生修夭而已【独有死与生夀与不夀而已矣】
　　纎恶必除【恶虽小而必去】善斯成性矣【则无有不善斯全其本然之天】察恶未尽【恶虽已察而未能尽去】虽善必粗矣【虽已为善然未至于全本然之天犹为粗疎也】莫非天也【人之气质不齐要皆禀于天也】阳明胜则德性用【阳明而隂暗阳清而隂浊禀阳之多者则明而不暗故德性用】隂浊胜则物欲行【禀隂之多者浊而不清故物欲行】领恶而全好者【若夫领物欲之恶而不得行全德性之好而尽其用者】其必由学乎【必须由学所谓虽愚必明柔必强也】
　　大心篇第七【此篇论心大则可体天下之物理】
