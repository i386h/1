<!-- { "loadSidebar": true } -->
　　先生施教【先我而生谓父兄施其教诲】弟子是则【为弟为子即此取法】温恭自虚【温顔恭己谦虚其心】所受是极【则所听受斯能极其本原】见善从之【见一善则从之惟恐其后】闻义则服【闻一义则服之惟恐其忘】温柔孝弟【温和柔顺孝亲逊长】毋骄恃力【毋敢骄慢恃其有力】志毋虚邪【心志毋虚伪邪僻】行必正直【所行必端正方直行去声】游居有常【出处有常时】必就有德【必亲近有德之人】顔色整齐【顔色必肃毋使骄矜】中心必式【中心敬谨有法式】夙兴夜寐【早起夜睡】衣带必饬【虽至衣带亦必谨饬】朝益暮习【朝有所益暮必温习】小心翼翼【小心戒慎】一此不懈【常如此不怠】是谓学则【是谓之学法也】
　　蚤作【此篇述弟子蚤起事长之仪】
　　少者之事【为弟子之事】夜寐蚤作【在于夜睡蚤起】既拚盥潄【拚洒扫室堂盥手涤齿拚扫也弗运反盥音管】执事有恪【各顺其事无不恭敬】摄衣共盥【褰衣供具盥器】先生乃作【先我而生者乃起】沃盥彻盥【遂沃水于盥待先生盥罢则撤去】泛拚正席【广扫内外复正坐席泛广也】先生乃坐【父兄就坐】出入恭敬【出入之间必常恭敬】如见賔客【虽无賔客如见賔客】危坐仰师【直躬而坐以敬仰授业之师】顔色毋怍【顔色毋有愧怍】
　　受业对客【此篇述弟子受学对客之节】
　　受业之纪【从师受业之纲纪】必由长始【必从长者教之长去声】一周则然【一周则然】其余则否【余则不必然】凡言与行【凡言出于口行履于身行去声】思中为纪【只欲以无过不及为法之常】古之将兴【古人兴家】必由此始【断自此始】后至就席【后来者就坐席】狭坐则起【宻坐者则当先起】若有賔客【或有賔来】弟子骏作【为弟为子是必急起】对客无譲【对賔客供给使令不敢亢礼】应且遂行【既应则当便行】趋进受命【行进受先生使令】所求不得【凡求待客之物有不得者】必以反命【又必反告先生】反坐复业【于是归坐复理学业】若有所疑【如或有疑未释】捧手问之【以手奉书问于其师】师出皆起【迨师出则皆起】至于食时【至于食罢之时复聚】
　　字训【此篇推明一字一理之义】　　　　　　　程端防
　　天理流行【天以元亨利贞四徳运行于上】赋予万物【畀付万物予与同】是之谓命【所谓命也】人所禀受【人心禀受此理而为仁义礼智】莫匪至善【莫非纯粹至善】是之谓性【所谓性也】主于吾身【为吾一身之主宰】统乎性情【未发为性已发为情心介乎中而兼统之】是之谓心【所谓心也】感物而动【感于事物而不能不动】斯性之欲【性之所发则有欲】是之谓情【所谓情也】为性之质【本性听受之本质】刚柔强弱【或刚或柔或强或弱】善恶分焉【刚之善者为果毅恶者为强柔善者为慈祥恶者为弱二者以分】是之谓才【所谓才也】心之所之【此心所适】趋向期必【趋向者定期其所到必不可回】皆由是焉【皆自此始】是之谓志【所谓志也】为木之神【禀得木之神气】在人则爱之理【具在人心则是为爱之道理】其发则恻隐之情【发见于外则为恻怛之情】是之谓仁【所谓仁也】为金之神【禀得金之神气】在人则宜之理【具在人心则是宜之道理】其发则羞恶之情【发见于外则为羞恶之情恶音污】是之谓义【所谓义也】为火之神【禀得火之神气】在人则恭之理【具在人心则为恭之道理】其发则辞逊之情【发见于外则为辞逊之情】是之谓礼【所谓礼也】为水之神【禀得水之神气】在人则别之理【具在人心则为分别之道理别音鳖】其发则是非之情【发见于外则为是非之情】是之谓智【所谓智也】人伦事物【君臣父子夫妇长幼朋友之伦事事物物酬应之际】当然之理【理有当然而然】是之谓道【所谓道也】行此之道【践履是道】有得于心【有所得于吾心】是之谓徳【所谓徳也】真实无妄【确然真实无有欺妄】是之谓诚【所谓诚也】循物无违【靠事之实无所违背】是之谓信【所谓信也】发已自尽【发诸己者无一毫不尽】是之谓忠【所谓忠也】推己及物【推己之心以及乎人】是之谓恕【所谓恕也】无所偏倚【此心未发无所偏斜无所倚着】是之谓中【所谓中也】发必中节【此心已发无一乖戾皆其中节】是之谓和【所谓和也】主一无适【心主此一更不走作】是之谓敬【所谓敬也】始终不二【自初及末一而不二】是之谓一【所谓一也】善事父母【能顺承父母】是之谓孝【所谓孝也】善事兄长【能敬兄及年齿长我者】是之谓悌【所谓悌也】天命流行【天道运行】自然之理【自然而然之道理不待假借作为】人所禀受【人皆得以禀受于天】五性具焉【仁义礼智信之性以具】是曰天理【是谓天理】人性感物【人性感触于物而动】不能无欲【岂能无所欲】耳目鼻口【耳之于声目之于色鼻之于臭口之于味】斯欲之动【四者皆是有欲之动】是曰人欲【是谓人欲】无为而为【无为之为音谓无所求而为】天理所宜【合于是理之宜】是之谓谊【所谓谊也】有为而为【有为之为音谓有所求而为】人欲之私【动于欲心之私】是之谓利【所谓利也】纯粹无妄【纯美精粹真实无妄】天理之名【合于天理之名】是之谓善【所谓善也】凶无道【凶狠暴戾所为悖道】不善之名【得不良善之名】是之谓恶【所谓恶也】物我兼照【已之与物相视如一】旷然无私【洞然八荒照无所私】是之谓公【所谓公也】蔽于有我【蔽塞人欲惟知有已】不能大公【不能达乎大公之道】是谓之私【所谓私也】凡此字训【凡是为此诲】搜辑旧闻【无非采録往训以编类之搜音搜辑音七】嗟尔小子【嗟彼后学】敬之戒之【敬其当为戒其不当为】克循其名【能随其字之名】深惟其义【深思其字之义】以达于长【上以问于师长长上声】以防于学【下以询于同学】审问明辨【审其问明其辨】精思笃行【精于思力于行】孜孜勉焉【劝汝惟以此自勉】圣可贤致【则圣人地位可以由贤而致】
　　戒【戒者警戒之义】
　　子弟戒【此篇戒子弟躁求利禄之心文公载之小学书中】范鲁公质
　　戒尔学立身【戒尔当学立身之道】莫不先孝悌【无如孝顺悌逊之徳】怡怡奉亲长【和其顔色以奉其亲事其长怡和也长上声】不敢生骄易【不敢萌一骄贵慢易之心】战战复兢兢【恐惧又复凌兢】造次必于是【虽顷刻之间亦必于是】戒尔学千禄【戒尔学为求禄之人】莫若勤道艺【无如尽力道徳文艺】尝闻诸格言【曾闻圣贤之至言】学而优则仕【学而无不足则可入仕】不患人不知【不忧人不已之知】惟患学不至【惟忧学力之未至无以见知于人耳】戒尔逺耻辱【戒尔当逺去耻辱之事】恭则近乎礼【惟恭敬则可近于礼】自卑而尊人【每自卑下而尊敬乎人】先彼而后己【先乎人而后乎我】相防与茅鸱【相防讥无礼茅鸱刺恶言】宜鉴诗人刺【宜明诗人兴讽之由】戒尔勿放旷【戒尔勿放荡】放旷非端士【放旷则非端直之士】周孔垂名教【周公孔子垂世立教】齐梁尚清议【齐国梁国崇尚清虚之议】南朝称八达【东晋称为八达之士】千载秽青史【千年之下秽汚史册】戒尔勿嗜酒【戒尔勿贪于酒】狂药非佳味【狂恶之药酿造而成不是好味】能移谨厚性【能移人谨敬厚重之性】化为凶险类【变为凶强倾险之人】古今倾败者【自古及今由此倾败者】歴歴皆可纪【歴歴皆可纪録】戒尔勿多言【戒尔勿多言语】多言众所忌【多言语之人众人所忌】茍不慎枢机【茍不能谨其言之所发枢户楯机弩牙皆以所发处言】灾厄从此始【灾祸自是而起】是非毁誉间【或是或非或誉人或毁人】适足为身累【适足为吾身之累】举世重交防【举世之人重其交防】拟结金兰契【拟结为金兰之契类之同如兰之臭志之坚如金可断】忿怨从是生【忿怒怨恶自此而生】风波当时起【激为风波当时而起】所以古人疾【是以古人所疾恶】籧篨与戚施【籧篨不能俯者戚施不能仰者籧音渠篨音除】举世重防侠【举世重防谈轻侠之士】俗呼为气义【世俗名为气义之人】为人赴急难【人有危急险难之事则往而趋之难去声】往往陷囚系【易至犯法往往自入囹圄自取械系】所以马援书【所以马援之书辞】殷勤戒诸子【勤拳恳欵戒其诸子】举世贱清洁【举世贱清修雅洁之人】奉身好华侈【自奉尚荣华侈靡好去声】肥马衣轻裘【乗肥马衣轻裘】过闾里【自得过其乡里】虽得市童怜【虽得市井之童怜惜】还为识者鄙【又为有识之人鄙薄】我本羇旅臣【质事周世宗后方事太祖故言羇旅之臣】遭逢尭舜理【遭逢尭舜之治】位重才不充【位为相则已重才则不足充此】戚戚懐忧畏【戚戚然常懐忧畏之心】深渊与薄氷【如在深渊之中如履薄氷之上】蹈之惟恐坠【蹈之于间惟恐坠落】尔曹当悯我【尔辈当悯念我】勿使増罪戾【毋使我添得罪咎】闭门敛踪迹【闗门収敛其迹勿轻出】缩首避名势【缩头以避声名势位之隆】势位难乆居【丞相之势位虽尊实难久处】毕竟何足恃【毕竟是何足倚恃】物盛则必衰【物之盛者其终必衰】有隆还有替【有兴隆则必有衰废】速成不坚牢【天下事欲急就则不坚固】速走多颠踬【急速而走则必遭踬踬音至】灼灼园中花【灼灼其盛者园中之花】早发还先萎【虽是开发之早又先零落】郁郁涧畔松【郁郁而生者涧边之松】迟迟含晩翠【虽是秀发之晚经雪经霜不改苍色】赋命有疾徐【赋命于天有早者有迟者】青云难力致【事业青云之上不可以力而致】寄语谢诸郎【寄言以谢诸郎之进奏者】躁进徒为耳【躁求而进徒耳】
　　言戒【此篇戒人言语躁妄之失】　　　　　　司马温公
　　迂叟曰【迂叟公自称也】言不可不重也【言之发不可不谨重】子不见钟鼓乎【汝不见夫钟之与鼓】夫钟鼓扣之鸣铿訇【击之则其声洪大訇音宏】鞈人不以为异也【鞈人不以为怪以击之使然鞈钟鼓之声鞈人司钟鼓之人鞈音榻】若不扣而自鸣【如是不曽扣击而自有声】人孰不以为之妖邪【人谁不指为妖怪】可以言而不言【当可言之时而不言】犹扣之而不鸣也【正如钟鼓扣而无声】亦为废钟鼓也【是特无用之物而已】
　　事神戒【此篇戒人事神之神不若事心之神】
　　或问迂叟事神乎【迂叟公自称或问曰汝事神明乎】曰【应之曰】事神【吾事神明】或曰【或人又问】何神之事【所事何神】曰【应之曰】事其心神【吾事心之神明】或曰【或人又问】其事之何【其奉事之当如何】如曰【若谓】至简矣【至简至要】不黍稷【不以黍稷祀】不牺牲【不以牲牛祭】惟不欺之为用【惟以正直不欺为用】君子上戴天【君子为人上顺乎天】下履地【下足乎地】中函心【中天地立而有此心】虽欲欺之【虽欲欺其心】其可得乎【其能得耶】
　　箴【箴者箴戒之义】
　　四箴　　　　　　　　　　　伊川先生
