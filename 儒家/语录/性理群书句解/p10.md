<!-- { "loadSidebar": true } -->
　　矮作墙垣小作台【矮筑墙堵小立一台矮隘上声】时邀明月写襟怀【时约明月吟咏胸怀】夜深独有长庚伴【及夜深独有长庚星与月相伴长庚西方星也】不许庸人取次来【不许庸凡之徒容易到此盖清幽之兴须有好胸怀者方识得也】
　　观书【此篇形容本体清明之象】　　　　　　文公先生
　　半畆方塘一镜开【半畆方塘如一镜之开所以状吾心之体也】天光云影共徘徊【天光云影皆徘徊其间所以言万理之涵具也】问渠那得清如许【问他安得清明如此所以喻吾心之静定昭明也】为有源头活水来【盖由源头常有活水来耳程子有云涵养须用敬人之一心能敬以养之则天理流行亦犹是也为去声】
　　观书【此篇形容读书穷理始疑终悟之意】
　　昨夜江边春水生【昨宵江之边春水新长喻其读书穷理忽有所得】蒙冲巨舰一毛轻【蒙冲大船也如一毫毛轻喻其积年所阙之疑一旦释然而悟舰音阚】向来枉费推移力【向日枉费推挽撑移之力喻其向时未悟此理枉费心力推防推通囘切】今日中流自在行【今日中流帖然而行不劳余力谓此理既悟彻上彻下畧无窒碍亦犹舟行中流而自在也】论啓防【此篇言复阳方动万物皆春　此诗当与邵尧夫复卦五言诗相参看】
　　忽然半夜一声雷【忽然于冬至夜交子之中气一阳来复如一声雷震于地下复卦坤上震下象曰雷在地中复雷阳也言一阳生于下耳非真谓冬至夜有雷鸣也】万户千门次第开【阳主辟一阳萌动则八卦三十六宫次第而开浑然春意万户千门言三十六宫详见前尧夫观物诗注】若识无中含有象【当此时一阳虽动万物未生冲漠无眹之中而万象森然已具此所谓无中含有象也若能识得此意】许君亲见伏羲来【便许汝亲见伏羲氏来盖伏羲先天之图载乾坤姤复处极妙已解见前】
　　寄籍溪【此篇言出仕者固尊显隠处者亦清髙】
　　先生去上芸香阁【秘书省谓之芸阁者盖植芸草其中香可辟蠧籍溪当有此召而上芸香阁】阁老新峩豸角冠【台官冠豸角冠以其能触撞邪物犹其弹劾羣官刘恭父以阁职而戴豸角之冠】留取幽人卧空谷【只留得我清幽之人髙卧空山】一川风月要人防【一川风月清白正要人防这些子也】
　　寄籍溪【此篇谓富贵如浮云吾终不为之动亦犹云自舒卷而山色长青也】
　　瓮牖前头翠作屛【瓮牖言牕之小其开明处只如瓮大前面青山拥翠如屛】晚来相对静仪刑【然山之体静吾之性亦静晚来相对肃然仪刑】浮云一任闲舒卷【云气生于山一任自舒自卷卷上声】万古青山只麽青【青山万古只恁地青岂以浮云而増损哉此诗寄籍溪胡先生盖是时秦桧当国籍溪为正字籍溪趋朝文公以其出非所当出故作诗讥之意谓富贵如浮云吾终不为之动亦犹云自舒卷而山色长青也】
　　水口行舟【此篇形容人欲之波自在泛溢天理常常昭著】
　　昨夜扁舟雨一蓑【昨夜扁舟遇两沾浥蓑衣】满江风浪夜如何【满溪之中无非风浪此夜将谓何如】今朝试掲孤篷防【今朝早头试掲开孤篷防】依旧青山緑树多【青山緑树不改旧观盖一夜之雨满江风浪正犹人欲之波涨溢而青山緑树不改旧观明人欲浄尽而天理着明学者详味自有深长之意】
　　咏开牕【此篇咏塞者既去明者自来】
　　昨日土墙当面立【昨日土墙当面而立】今朝竹牖向阳开【今朝竹牕向日而开谓向南而开亦得】此心若道无通塞【此心若云无通无塞】明暗如何有去来【如何昨日墙立则塞而暗今朝牖开则通而明乎暗之去明之来是即明暗有去来也】
　　七言长句
　　秋日【此篇形容心体髙明超乎天地万物之上外物不足为累】明道先生
　　闲来无事不从容【此心清闲则事事惟见其优游不迫】睡觉东牕日已红【睡醒则东牕日色已红觉音教】万物静观皆自得【万物散在天地间静而观之无非自得】四时佳兴与人同【四时佳兴春暖秋凉与自家意思一般】道通天地有形外【道通天地有形之外致广大也】思入风云变态中【思入风云变态之中尽精微也思去声】富贵不淫贫贱乐【处富贵不淫处贫贱而能乐】男儿到此是豪雄【男儿到此地位岂不真豪杰也哉】
　　和尧夫打乖吟【此篇形容尧夫居贫乐道虽混处尘俗而至徳之容自使人畏】
　　打乖非是要安身【打乖非是要安其身打乖尧夫自号】道大方能混世尘【道极其大方能混世尘而不汚】陋巷一生顔氏乐【顔居陋巷一生自乐】清风千古伯夷贫【伯夷清风千古一贫】客求墨妙多携卷【客来求字多携卷纸】天为诗豪剰借春【天见诗兴豪迈剩借春光即所谓壶中日月长多少剩占风光十二年之意】尽把笑谈亲俗子【或笑或言尽将此亲近世俗之人即上文所谓混世尘也】徳言犹足畏乡人【至徳之容自能使乡里之人皆知敬畏】
　　龙门道中【此篇言观物达理泰然自处是非荣辱不足为吾累】康节先生
　　物理人情自可明【物理人情显然可见】何尝慼慼向平生【一生之间未尝忧戚】卷舒在我有成算【卷舒以道在我先有定画卷上声】用舍随时无定名【用舍在人随时而应初无定名】满目云山俱是乐【云山苍翠满目无非可乐】一毫荣辱不须惊【虚花荣辱虽毫毛不足惊异】侯门见説深如海【诸侯之门深虽似海】三十年前掉臂行【向来已曽扬臂而行不屑见之此所谓荣辱不须惊也掉徒吊反】
　　名利【此篇言求名求利皆非乐事不如循理清乐自是无忧】
　　名利到头非乐事【虚名虚利到底皆非可乐之事】风波终久少安流【如在风涛中终久不能安穏】稍邻美誉无多取【人当省悟稍近美名处便勿贪取】才近清欢与賸求【才有清乐处分外求之膡音甚】美誉既多须有患【美名之多必有祸患即上文非乐事也】清欢虽賸且无忧【清乐之多且是无忧】滔滔天下曽知否【天下滔滔于名利波涛中还知之否】覆辙相寻未肯休【前车覆后车又不复戒其相继寻未肯休止此所谓风波少安流也】
　　闲行【此篇言悟易道消息之数则能安分自处一防闲气不入胸中】
　　长忆当年扫弊庐【长记当年扫开弊庐】未尝三迳草荒芜【三径之中未尝有草荒秽其中】欲为天下屠龙手【欲为天下施屠龙之手屠宰也言其任大也】肯读人间非圣书【肯诵读世间非圣人所作之书】否泰悟来知进退【故以易卦观否则悟君子道消之机而知退观泰则悟君子道长之机而知进】乾坤悟了识亲踈【此以先天图言也干居南在上较踈坤居北在下较亲】自从防得环中意【环中即先天圆图也自从防得此环中之意】闲气胸中一防无【消息进退皆有一定之理不由人造作亦惟顺而安之而已此所以胸中无一防闲气也】
　　天意【此篇言天道自然人当絶利欲之心以求造圣人之极致】
　　天意无他只自然【天意无他只一自然之理】自然之外更无天【自然之外更无所谓天意】不欺谁怕居暗室【此心茍能诚实不欺何患居暗室中而不能谨独】絶利须求在一源【絶其功利之心专一从义理上寻求路径】未吃力时犹有説【未曾着力时尚有假于论説之详此乃博学详説底意】到收功处更何言【及其功深力到初何俟乎言语之及此乃无声无臭底意】圣人能事人难继【天何言哉四时行百物生莫非自然圣人能事亦犹是也虽常人难为继及】无价明珠止在渊【然又未有不可及者犹无价之至宝止在深渊之间惟尽心力以求之而已】
　　极论【此篇言人生天地间只有百年必须反己以求至贵而为出人之事】
　　下有黄泉上有天【下有地上有天】人人许住百来年【天髙地下人居其间皆许住百年言百年举成数也】还知虚过死万遍【不能学圣人学为君子儒过一生则虽死万遍】却似不曽生一般【却似不曽生此身则一般】要识明珠须巨海【故要见光明之珠须于大海之中】如求良玉必名山【如寻至良之玉必须有名之山言欲求众理当求之此心】先能了尽世间事【先能全尽世间日用常行之道即三纲五常四端万善也】然后方言出世间【然后方可言超出一世之表而有髙见也】
　　观易【此篇言天以一为太极人以心为太极大人之理则一当充而广之】
　　一物原来有一身【人物生来各有一身】一身还有一乾坤【禀气于天赋形于地一身之中各具一乾坤之理】能知万物备于我【茍知万物之理皆防于我】肯把三才别立根【肯将天地人之三者别立根本】天向一中分造化【故天于太极中以分造化一即太极】人于心上起经纶【人具太极之理于心万事由此经纶一与心即上文所谓立根也】天人焉有两般义【曰天曰人皆不外乎太极又乌有两様义理】道不虚行只在人【是道不能自行要在人充广之耳】
　　观物【此篇言姤复隂阳及八卦之数】
　　耳目聪眀男子身【此诗言阳贵隂贱人受形天地得为男子又耳聪目眀】洪钧赋予不为贫【且其禀赋良厚万物皆备于我可见天造之赋予不为贫薄矣茍不识造化之理宁不枉做男人乎予上声】须探月窟方知物【此又以先天图言姤卦一隂生于下月隂也窟指一隂生处言也姤卦处图之上故言探非真以手探也须探姤之月窟方知隂而贱者为物】未蹑天根岂识人【复卦一阳生于下天阳也根指一阳生处言也复卦处圗之下故言蹑非真以足蹑也未履复之天根岂识阳而贵者为人】干遇巽时为月窟【干与巽遇其卦为姤此时是为月窟】地逢雷处见天根【坤与震逢其卦为复此处可以见天根】天根月窟闲来往【阳来隂往如循环然故尧夫又曰弄环余暇时往时来即此意也】三十六宫都是春【一阳之来则融贯于三十六宫无非春意三十六宫干一兑二则三宫也离三震四合三与四则为七则以三乗七十宫也巽五坎六合五与六为十一以十乘十一则二十一宫也艮七坤八合七与八则十五以二十一乗十五则三十六宫也○三十六宫此就先天八卦图防以八卦圆图言之干三画坤六画则数九也震坎艮各五画则数十五也防离兑各四画此数十二也合之为三十六】
　　首尾吟【此篇借物形容本体清明纎毫人欲不能感】
　　尧夫非是爱吟诗【尧夫不是好吟咏诗句】诗是尧夫可爱时【诗是尧夫自述其有可贵重之理】宝鉴造形难隠发【如宝鉴之照则形之造马虽毫发不能隠喻其见善明也造去声】鸾刀迎刃岂容丝【如鸾刀之利则刃而迎焉虽丝不容留喻其用心刚也】风埃若不来侵路【譬之风埃若不来侵近道路】尘土何由上得衣【则尘土无因上身喻人若不为知诱物化则私欲亦不得以蔽其本心】欲论诚明是难事【欲言与理无不尽而本心无不照如圣人者真是难事诚实明照】尧夫非是爱吟诗【重言尧夫不是好呤咏诗句只是欲咏其可爱之理耳】
　　首尾吟【此篇言天理生生于中虽贫亦乐屈己下人虽贵何用】
