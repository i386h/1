<!-- { "loadSidebar": true } -->
　　程子曰【伊川言】顔渊问克己复礼之目【姓顔名回字子渊孔门髙弟也问仁夫子答以克己复礼克己是克去己私复礼是复还天理又问其条目】子曰【夫子言】非礼勿视【视者目之所睹非礼不正则禁止而勿视】非礼勿听【听者耳之所闻非礼不正则禁止而勿听】非礼勿言【言者口之所称非礼不正则禁止而勿言】非礼勿动【动者手足之所持履非礼不正则禁止而勿动】四者身之用也【视听言动四者皆身之用而不能无者】由乎中而应乎外【四者皆此心之形见而应酧乎外】制乎外所以养其中也【就形见处用功禁制于外所以养此心也】顔渊事斯语【顔渊从事此言】所以进扵圣人【所以能庻几圣人地位】后之学圣人者【后之有志学为圣人者】宜服膺而勿失也【当以此语服着于胸膺之间而防敢失坠也】因箴以自警【因作为箴训以自警戒】
　　视箴【此篇专言非礼勿视】
　　心兮本虚【人之一心本自虚灵】应物无迹【感应出入无迹可执】操之有要【操存必有其要】视为之则【莫先谨视则犹节也】蔽交于前【物欲之蔽交接于其前】其中则迁【惑于所见中必移矣】制之扵外【禁制于外目不妄视】以安其内【则神识泰定内斯以安】克己复礼【克去己私复还天理】久而诚矣【久则实理流行周旋中礼矣诚实理也故克己复礼则犹待于用力至于诚则无所用其力】
　　听箴【此篇专言非礼勿听】
　　人有秉彛【人有此生便秉执得此彛常之性】本乎天性【本原于天无不善也】知诱物化【知识诱于外而忘返物欲化其内而莫觉知去声】遂亡其正【由是所禀之正日以防亡】卓彼先觉【卓然天民之先觉】知止有定【知止者知其所当止有定者得其所当止】闲邪存诚【闲邪妄于外存实理于中】非礼勿听【非礼不听之矣】
　　言箴【此篇专言非礼勿言】
　　人心之动【心活物也故动】因言以宣【动则因言语而宣达】发禁躁妄【躁轻肆者也妄虚缪也言语之发禁止其轻肆虚缪】内斯静专【禁其轻肆则内斯静定禁其虚缪则内斯专一】矧是枢机【枢户楯也机弩牙也户之阖辟射之中否皆由之发言乃吾身之枢机】兴戎出好【一言之恶或至于兴师一言之善或至于合好好去声】吉凶荣辱【得则有吉有荣失则有凶有辱】惟其所召【发于口者甚轻召于彼者甚捷】伤易则诞【躁而伤于易则诞肆而不审易去声】伤烦则支【妄而伤于烦则支离而逺实】已肆物忤【肆纵情也肆己者必忤物躁之致也】出悖来违【悖乖理也悖而出者必悖而反妄之致也】非法不道【非法度之言不敢称道】钦哉训辞【敬此圣贤教训言辞】
　　动箴【此篇专言非礼勿动】
　　哲人知几【明哲之人知其几防】诚之于思【于所思而诚之一念之动不敢妄也】志士励行【立志之士勉励其行】守之于为【于所为而守之一事之动不敢忽也合而言之思是动之防为是防之着思是动于内为是动于外】顺理则裕【顺天理而动则安而裕】从欲惟危【从人欲而动则殆而危】造次克念【顷刻之间常思以顺乎理造去声】战兢自持【恐惧自守惟恐或陷于欲】习与性成【习谓修于己性谓得于天习与性合则全其本然之善】圣贤同归【与圣贤一矣】
　　心箴【此篇专言心不可为物所役文公载之于孟子集注中】兰陵范先生
　　茫茫堪舆【堪天道舆地道茫茫广大貌】俯仰无垠【仰观俯察无穷尽】人于其间【人处于天地间】眇然有身【一身眇然而防】是身之防【此身细防】太仓稊米【如太仓中之小米稊稗也】参为三才【然人与天地相参而为三才】曰惟心耳【惟曰有此虚灵之心耳】往古来今【已往之古方来之今】孰无此心【谁无此心】心为形役【茍心无定主从耳目之欲】乃兽乃禽【则悖理伤道与禽兽无异】惟口耳目【形也】手足动静【亦形也】投间抵隙【从间缺鏬隙而入】为厥心病【为此心病痛】一心之微【一心之小】众欲攻之【声色臭味之欲羣而攻之】其与存者【其能操之存者】呜呼几希【嗟叹少有】君子存诚【君子之人存此诚意】克念克敬【能念能敬】天君泰然【心为君主泰然而安】百体从令【四肢百骸无不听命】
　　敬斋箴【此篇言动静皆不可无此敬】　　　　文公先生
　　正其衣冠【衣冠严整也】尊其瞻视【目容端也】潜心以居【潜存此心以自处也】对越上帝【越于也可对于上天也此四句主静而敬言】足容必重【规行矩歩而无躩遽之态躩遽急行貌】手容必恭【束臂拱手而无弛下之状弛下垂手貌】择地而蹈【一举歩必择地而行】折旋蚁封【犹曲折回旋于蚁垤中蹜蹜如有循也　此四句主动而敬言也已上两条皆言处己之敬】出门如賔【行出门便如见賔而不敢易】承事如祭【承一事如主祭而不敢忽】战战兢兢【畏谨也】罔敢或易【无敢慢易也易去声此四句亦动而敬也】守口如瓶【谨言语如瓶之贮水而不泄】防意如城【杜私意如城之防防而甚周】洞洞属属【质慤专一】毋敢或轻【毋敢轻忽也　此四句亦静而敬也已上两条皆言接物之敬】不东以西【不于东而转以西】不南以北【不于南而转以北】当事而存【当此一事则心存于此事】靡他其适【更不走作程子曰主一无适之谓敬主一是主此一件无适是无所往而非敬释无适也主动而言】勿贰以二【此心主此一事更不参挿第二事】勿参以三【非惟不参挿第二事亦不参挿第三事】惟精惟一【此心惟主此】万变是监【事有万变此为监临释主一也主静而言监平声】从事扵斯【从而事乎此】是曰持敬【是谓持守此敬】动静弗违【一动一静皆不违此敬】表里交正【外貌内心俱得其正】须防有间【顷刻才有间断间去声】私欲万端【物欲之私千条万绪】不火而热【无火而自热烦而躁也】不氷而寒【无氷而自寒惮而栗也】毫厘有差【敬忽之差毫厘耳】天壌易处【天地为之易位】三纲既沦【君臣父子夫妇之大纲既沦防】九法亦斁【洪范九畴之法亦斁壊】于乎小子【嗟尔后生】念哉敬哉【此念所存当持此敬】墨卿司戒【墨卿墨之号也冩为此戒语】敢告灵台【敢告之灵台敬忽在心也】
　　勿斋箴【此篇言视听言动当于勿字用功】　　西山真先生
　　天命之性【天所赋是为性】得之者人【禀得者惟人耳】人之有心【人生而有此心】其孰不仁【又谁不有此仁】人而不仁【人而不有此仁】曰为物役【亦为外物所役】耳荡于声【耳为声所摇荡】目扵色【目为色所惑】以言则肆【言则放肆】以动则轻【动则轻易】人欲放纷【欲心放恣纷扰】天理晦【天理不明】于焉有道【于此而有要道】礼以为凖【礼为凖则】惟礼是由【惟礼则行】匪礼勿徇【非礼勿从】曰礼伊何【所谓礼者如何】理之当然【理之当如此耳】不杂以人【不问杂以人欲】一循乎天【一率由乎天理】勿之为言【勿之一语】如防止水【犹防止水】孰其尸之【谁其主此】曰心而已【谓心而已】圣言十六【夫子非礼勿视十六字】一字其机【勿之一字是其机括】机牙既干【机牙弩闗利也闗利既动】钧石必随【三十斤为钧百三十斤为石弩之最重者必随之而发】我乗我车【吾载吾车】驷马交骤【乗马交驰】孰范其驱【谁范法其驰驱】维辔在手【惟缰辔常在手中】是以君子【所以君子其人】必正其心【必先正其一心】翼翼兢兢【敬谨也】不显亦临【虽处不显中亦如上帝监临】万夫之屯【万人屯聚】一将之令【皆聼一将之令】霆鍧飚驰【犹雷之震犹风之驰鍧音宏】孰敢干命【谁敢犯其威命】众形役之【耳目口鼻众形之役】统于心官【心为之官实统治之】外止弗流【外能禁止便不流荡】内守愈安【内之所守愈得其安】其道伊何【止之守之其道如何】所主者敬【主乎一心惟有此敬】表里相维【内外交养故曰相维】动静俱正【或动或静俱得其正】莠尽苖长【欲去如莠之尽理明如苗之长】醅化醴醇【如糟醨浑化酒醴醇醲醅音坯】方寸盎然【此心冲融盎音暗】无物不春【物物生意】惟勿一言【惟勿之一语】万善自出【万善皆从此出】念兹在兹【念此常存在此】其永无斁【虽久而不厌】
　　思诚斋箴【此篇论诚与思诚存天道人道之分】
　　诚者天道【真实无妄谓诚乃天之道也】本乎自然【自然而然无事作为】诚之者人【求尽此诚者人为也】以人合天【由诚之以至乎诚由人之道以合乎天道】曰天与人【凡天与人】其本则一【其初则一】云胡差殊【如何等差有殊】盖累于物【盖为物欲所累耳】心为物诱【此心为外物诱去】性遂情移【此性为私情所移】天理之真【天理之真实无妄者】其存几希【所存者亦甚少】岂惟与天【岂止与天】邈不相似【相去之逺絶不相似】形虽人斯【虽具人形】实则物只【实则何异于物斯只皆助语】皇皇上帝【大哉上天】命我以人【与我以人之形】我顾物之【我乃自侪于物】抑何弗仁【何其不仁之甚】维子思子【维此子思】深悯斯世【重悯一世】指其本源【指出实理之本源】祛俗之蔽【以开世俗之惑祛音驱】学问辨行【即博学审问明辨笃行】统之以思【以上四者总而归之谨思】择善固执【必择其善而坚执之】惟日孜孜【惟日不足】狂圣本同【狂者圣者其初亦同】其忍自弃【何忍自弃其天】人十己千【人十能之己必求千能之】弗至弗已【不至此亦不止】云披雾卷【一旦思之而通犹云开雾収】太虚湛然【苍苍之天湛然在上】尘扫镜空【垢去镜空】清光自全【清光了然无蔽】曰人与天【人之与天】既判复合【其始既判今复合矣】浑然一真【浑全一心之理】诸妄弗作【一等邪妄无有萌作】孟氏继之【孟子继乎子思】命曰思诚【乃名之曰思诚】更两钜贤【更子思孟子二大贤】其指益明【其指意愈分晓】大哉思乎【大哉思之一字】作圣之本【此乃为圣之本根】归而求之【茍能反而求之于心】实近非逺【实至近而未尝逺也】
　　规【规乃规矩之规迩年皇上亲洒白鹿洞规以赐南康】
　　白鹿洞规【此篇论明伦为学修身处事接物五者之道】文公先生
　　洞在南康军唐李渤之隐居学徒常数百人本朝兴国初尝赐九经又官其洞主明道后废不治淳熈间文公守南康请于朝而重剏焉故为此规以示学者
　　父子有亲【父子有相亲之恩】君臣有义【君臣有相与之义】夫妇有别【夫妇有分别而不可防】长幼有序【长幼有次序而不可紊】朋友有信【同门曰朋同志曰友交处有信而不可欺】
　　右五教之目【以上五者乃教化之条目】尭舜使契为司徒【尭帝舜帝命契为司徒之官】敬敷五教【敬布五者之教】即此是也【只此是也】学者学此而已【学者学习此而止】其所以学之之序【所以为学次序】亦有五焉【又有五件】其别如左【别具于左方别入声】
　　博学之【广学于文】审问之【审问其疑】谨思之【谨思其道理】明辨之【明辨其是非】笃行之【专笃而践行之】
