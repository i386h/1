<!-- { "loadSidebar": true } -->
　　三十器于礼【夫子年三十成于礼而有所立】非强立之谓也【乃自然而然非勉强而有立也】四十精义致用【四十则研精义理妙于致用】时措而不疑【时而出之自无所惑】五十穷理尽性至天之命【五十则穷究事物之理不异己之理而能尽己之性尽得己之性又不外上天之命于我者故可至于天之命三事一时并了非有次序】然不可自谓之至故曰知【但夫子不自言其至故但曰知天命】六十尽人物之性【六十则人之性物之性无不全尽】声入心通【声入于耳心通其理故曰耳顺】七十与天同德【七十则德与天同运】不思不勉【不待思索不待勉强从心所欲皆不逾正】从容中道【优防顺适身与理俱故曰从心不逾矩从平声】
　　困之进人也为德辨【辨明也人处患难之时则操心危惧而无驰纵之能故其见理也明】为感速【置身穷危而有反本之思故其从善也敏】孟子谓人有德慧术知者【德慧谓德之慧术知谓术之知人有此则于事理无不达矣】常存乎疢疾以此【然常在于疢疾灾患之时盖有疢疾则动心忍性増益其所不能也疢音趂】自古困于内无如舜【古昔之人如舜之父顽母嚚象傲是困于内者也】困于外无如孔子【如孔子之絶粮于陈畏于匡是困于外者也】以孔子之圣【以夫子之大圣】而下学于困【但知下学于处困之时】则其防难正志【虽防患难益正其心之所向难去声】圣德日跻【既圣而愈极其圣日进其德】必有人所不及知【盖有人不能知】而天独知之者【而天实知之】故曰【故言】莫我知也夫【人皆莫己之知夫音扶】知我者其天乎【知我者惟天而已盖下学工夫自然上达天德此岂人所能知耶】
　　仲尼生于周【仲尼夫子字也生于周之未也】从周礼【礼则从周之礼】故公旦法壊【周公名旦制礼作乐及数代其法寖壊】梦寐不忘为东周之意【夫子形诸梦想不忘为东周之意东周谓兴周道于东方也】使其继周而王【若使夫子得时行道继周室而王】则其损益可知矣【则损其太过益其不及必可得而知也】
　　不待备而勉于礼乐【不必礼乐之文既备而先能勉于礼乐】是先进于礼乐者也【是所谓先进于礼乐者】备而后至于礼乐【必俟礼乐之文既偹而后勉于礼乐】后进于礼乐者也【是所谓后进于礼乐者】仲尼以贫贱者必待文备而后进【夫子无其时无其位乃一贫一贱之人如必待礼乐之文偹而后进】则于礼乐【则其于礼与乐】终不可得而行矣【终无可行之日矣】故自谓野人而必为【故夫子自言如用之则吾从先进自处于野人之列而必为之】所谓不愿乎其外也【若此者皆是不愿乎外盖必待礼乐之文备而后进则必须富贵而后能是愿乎其外也】
　　圣人于物无畔援【圣人于人无有界限无有拒絶】虽佛南子【佛鲁之邑大夫南子卫灵公妻虽一为叛臣一为淫妇佛音弼音翕】茍以是心至【然茍有召见于我是以慕道之心来也】教之在我尔【在我亦因所问而诲之耳】不为已甚也如是【不为拒絶之过甚盖如此也即孟子所谓仲尼不为已甚之意】
　　爱人以德【夫子爱人以大德不为姑息之爱】喻于义者常多【故晓之以义理者常加多】故罕及利【少有一言及于利】尽性者方能至命【能尽人物之性理可知天所赋予之命】未达之人【昏蔽而未能有觉者】告之无益【虽与之言无益于事】故不以亟言【故未尝亟以此告人待其有意则言也】仁大难名【仁道至大不可名状】人未易及【人未易知】故言之亦鲜【故形诸言亦少待其可以进于是则与之言也鲜上声】法立而能守【正法既立又能固守不变】则德可乆业可大【则德性可乆而存事可而大】郑声佞人【郑声者郑国淫邪之声佞人者口给面防之人二者皆荡心之原败法乱纪之具】能使为邦者【能俾为邦之人】丧所以守【丧失其中心之所守丧去声】故放逺之【故当放斥郑声逺弃佞人此是顔渊问为邦夫子所告之二事乃大节也】
　　仲由乐善【子路乐与善人交】故车马衣衾【车马衣服衾被等物衾音轻】喜与贤者共敝【喜与贤者共之虽被敝而无憾敝音弊】顔子乐进【顔渊乐于进道】故愿无伐善无施劳【故愿无矜夸其能于己无施其劳苦于人矜善惮劳则不能进也】圣人乐天【圣人与天为一所乐者天理】故合内外而诚其仁【故自内及外一仁道之流行盖仁者生生不息之理诚其仁则仁道流行无非实也】
　　有德篇第十二【此篇论人有德之实】
　　有德者必有言【蕴诸中为德发于外为言】能为有也【有诸中必形诸外是能为有者也】志于仁而无恶【仁者善心之全德心之所向在乎仁则为善而不为恶】能为无也【善必欲有恶必欲无是能为无也】
　　言有教【非先王之法言不敢言是也】动有法【非先王之德行不敢行是也】昼有为【终日干干是也】宵有得【夜气所息是也】息有养【气之出入为息一息而必有所养也】瞬有存【目之开阖为瞬一瞬而必有所存也此言君子无往无时而无学也】
　　天下有道【当大道为公之世】道随身出【则推此道以制天下故身行而道亦行】天下无道【当大道湮汨之世】身随道屈【遯世不见知而不悔故道与身而俱屈】困辱非忧【君子偶居于困辱之中非所忧也】取困辱惟忧【非其道而得困辱此可忧也已】荣利非乐【君子利禄之极非所乐也】忘荣利为乐【忘情于利禄此为乐也已】
　　有司篇第十三【此篇论有司为政之道】
　　子之不欲【子指有司而言谓子若无贪欲之心】虽赏之不窃【则虽明示以赏使民为盗民亦知耻而不为】欲生于不足则民盗【凡人有贪欲皆生于不足因不足而求足此民所以为盗】能使无欲【能使夫人无不足之欲】则民不为盗【则民自不为盗矣】假设以子不欲之物【假使以子所不喜之物】赏子使窃【赏子使窃此】其所不欲【既非所好】子必不窃【子必不窃矣○此二节上言已无贪欲虽赏民使窃而不窃下言已所不欲虽赏己使窃而不窃此君子为政必以无欲为本】故为政者【故为政之人】在乎足民【其要只在使民至足】使无所不足【使民菽粟如水火至足矣】不见可欲而盗必息矣【则不见有可欲之物而窃盗之风自息】
　　道千乗之国【道治也千乗诸侯之国其赋可出兵车千乗者乘去声】不及礼乐刑政【夫子言治诸侯之国而不及礼乐刑政四者】而云节用爱人【而言节已裕民】使民以时【役民必以其时如不妨农作之事】言能如是则法行【谓能如此则其法可行】不能如是则法不徒行【不能如此则徒法不能自行法指礼乐刑政言也】礼乐刑政【若夫礼乐以导民刑政以齐民】亦制数而已耳【亦不过法制度数而止耳盖礼乐刑政乃治之具节用爱人使民以时乃治之本此夫子言治所以未暇及也】
　　大易篇第十四【此篇论大易精防之蕴】
　　大易不言有无【易曰一隂一阳之谓道盖隂阳之运其所以然者即道也体用相因精粗罔间不可以有无分】言有无【后世异端见道不明始以道为无以器为有有者为幻妄为土苴无者为妙为真空析有无而二之】诸子之陋也【皆诸子浅陋之见也】
　　易一物而三才【易只一理而天地人三才之道具】隂阳气也而谓天【气运于天者有隂有阳故曰天道】刚柔质也而谓之地【质具于地者有刚有柔故曰地道】仁义德也而谓之人【德具于人心爱之理为仁宜之理为义故曰人道】
　　干至健而无体【干天下之至健不居其体】为感速【其感通之速有不可御】故易知【故其道易知】坤至顺而不烦【坤至柔顺简而不烦】其施普【其所施甚广施去声】故简能【故其道简能】
　　物因雷动【万物之众必因雷以鼓动如惊蛰藏振萌芽之类】雷动不妄【雷之动也未尝差妄】则物亦不妄【则物之发生亦未尝差妄】故曰物与无妄【故云物与无妄与之一字指雷而言也】
　　乐器篇第十五【此章论乐章之大意】
　　象武【象武乐名】武王初有天下【是武王得天下之始】象文王武功之舞【象法文王之武功以见于舞】歌维清以奏之【歌维清之诗以奏乐成童舞焉】大武【大武乐名】武王没【是武王已死】嗣王象武之功之舞【成王象法武王之功以寓于舞】歌武以奏之【歌武诗以奏乐冠者舞焉勺酌之四篇】周公没【是周公已死】嗣王以武功之成由周公【成王以武功之有成本于周公】告其成于宗庙之歌也【乃歌此诗以告成功于宗庙也十三嵗者舞焉】
　　蓼萧裳华【二诗篇名蓼音六】有誉处兮【诗中言也誉名也】皆谓君接己温厚【此是言人君接待臣下礼意温和而寛厚】则下情得伸【则在下之情可以上达】谗毁不入【而谗谤者无自而入】而美名可保也【善名可保此所以有誉处也】唐棣枝类棘枝【唐棣花名其枝与棘枝相似】随节屈曲【随其枝节屈屈曲曲】则其华一偏一反【是以其花有偏者有反者】左右相矫【必左右两畔相矫而夹正之】因得全体均正【方得其体均一端正】偏喻管蔡失道【偏喻管叔蔡叔流言失其中正之道】反喻周公诛殛【反喻周公诛其不正之辠拨乱反正之功】
　　九畴次序【洪范九畴之次序】民资以生【百姓赖之以相生】莫先天材【莫始于天生之五材】故首曰五行【故初一为五行金木水火土也】君天下者【为天下之君】必先正已【必须先正其身】故次五事【故次二为五事视听言貌思也】已正然后邦得而治【身既正则天下可得而治】故次八政【故次三曰八政食货祀司空司徒司冦賔师也】政不时举必昏【政不能以时而举则必昏昧】故次五纪【故次四曰五纪嵗月日星辰厯数也】五纪明然后时措得中【五纪既明则时而措之无不得中】故次建皇极【故次五曰建用皇极】大中不可不知权【既已得时措之中又不可不知权】故次三德【故次六曰三德正直刚柔也因时世之异而以三德治之也】权必有疑【圣人因天下而用权必有所疑】故次稽疑【故次六曰明用稽疑显而参之人谋隠而参之鬼谋皆所以决疑而使明也】可证然后疑决【有所证而后疑可决】故次庶证【故次八曰庶证雨燠寒风时也】福极证然后可不劳而治【证之以向用五福威用六极则可不劳余力而治】故九以向劝终焉【故以向劝人用五福终焉夀富康宁攸好德考终命也】
　　王禘篇第十六【此篇论礼逊之实】
　　庶子不祭祖【众子不祭其祖非不祭也言不主祭也】明其宗也【宗长子也明宗子当祭也】不祭祢【祢父也非不祭也言不主祭也】明其宗也【亦明长子当祭也】
　　庶子不祭殇与无后者【众子不祭未成人而死者及其死而无子者】注不祭殇者【此礼之言也注云不祭殇】父之庶【乃父之庶子】盖以殇未足语世数【盖以殇死者未足与语传世之数】特以己不祭祢【己非宗子尚不得祭祢】故不祭之【故不应祭之】不祭无后者【不祭死而无子者】祖之庶也【以其为祖之庶子】虽无后【虽是无子】以其成人备世数【以其既冠成人已备世之数】当祔祖以祭【当祔之祖以致其祭】不得而祭之也【亦不得举其祭也】
