<!-- { "loadSidebar": true } -->
　　大其心则能体天下之物【体犹察也认也开广其心则能心潜于事物之中而究见其理】物有未体【于事物之理未能体察】则心为有外【是此心犹未能大而无外】世人之心【世俗众人之心】止于见闻之狭【拘于所见所闻之偏狭故不能体天下之物】圣人尽性【圣人尽己之性以尽人物之性】不以见闻梏其心【不以所见所闻者累于其心故其心大而无外】其视天下无一物而非我【泛观天下之中无一物之理不具足于吾心】孟子谓尽心则知性知天以此【孟子云尽得此心之理则可知性而知天正是此意】天大无外【盖无一物而非天故天大而无外】故有外之心【人之心茍犹有外】不足以合天心【则与天心不相似矣此言万物一体性本无外人惟拘于耳目之褊狭则私意蔽固藩篱尔汝莫能体物而不遗惟圣人能尽此性而心之大也无不包故其视物与己本无间然所以能与天合其心也】见闻之知【得于所见所闻而知者】乃物交而知【乃因与物交接而后知知之小也】德性所知【性蕴是德则光明透达其所谓知】不萌于见闻【初不根于所见所闻而或以见闻为知知之狭者耳】
　　释氏妄意天性【佛氏妄指天性】而不知范围天用【范围犹裁成也圣人尽性故能裁成天地之道佛氏不知裁成之用则是未尝知性也】反以六根之防【且谓眼耳鼻舌身意为六根】用縁天地【悉本天地】明不能尽【言六根起灭无有实相】则诬天地日月为幻妄【则诬罔天地日月等为幻妄】蔽其用于一身之小【拘此身之小则蔽其用而不能推】溺其志于虚空之大【乐虚空之大则溺其志而不能反】此所以语大语小【故其语大语小】流遁失中【展转流遁皆失其中】其过于大也【其言空虚过于大】尘芥六合【则曰六合在虚空中防尘芥子耳六合上下四方】其蔽于小也【其言人世过于小】梦幻人世【则曰一切有为法如梦幻泡影】谓之穷理可乎【谓其能穷究事物之理乎】不知穷理【事物之理不能穷究】而谓之尽性可乎【谓其能全尽天命之性可乎】谓之无不知可乎【既不能全尽天命之性谓其于性天无所不知可乎】尘芥六合【视六合为防尘芥子】谓天地为有穷也【是以天地犹且有穷】梦幻人世【视人世为梦幻泡影】明不能究其所从也【是以人世有起灭皆为幻妄莫知所从来也】










　　性理羣书句解卷十二
<子部,儒家类,性理群书句解>
　　钦定四库全书
　　性理羣书句解卷十三
　　宋　熊　节　撰
　　熊刚大　注
　　书
　　正蒙　　　　　　　　　　　　横渠先生中正篇第八【此篇论人当植立大中至正之道】
　　可欲之谓善【天下之理善者必可欲恶者必可恶其为人也可欲而不可恶则可谓善人矣】志仁则无恶也【仁该万善志在于仁则必无为恶之事矣】诚善于心之谓信【诚实也实有此善于心谓之信】充内形外之谓美【充满于中着形于外谓之美】塞乎天地之谓大【塞乎上天下地之间方见其大】大能成性之谓圣【茍大矣则全其性之本然圣之事也】天地同流【茍圣人则与天地流通而无间隔】隂阳不测之谓神【隂阳不可测度其神之所谓乎】
　　无所杂者清之极【无所混杂是为清之极者也】无所异者和之极【无所乖异者和之极者也】勉而清【有所勉而后能清】非圣人之清【非伯夷圣之清者比也】勉而和【有所勉而后能和】非圣人之和【非柳下恵圣之和者比也】所谓圣者【所以为圣人者】不勉不思而至焉者也【不待勉强不待思索而求至也】
　　仲尼絶四【意必固我盖私意见于应事接物之间此四者皆夫子之所禁止也】自始学至成德【自初学以至成德皆不外此】竭两端之教也【所谓我竭尽两端而教者也两端犹言两头也】
　　意有思也【意者萌心之始故曰有思】必有待也【必者期望于终故云有待】固不化也【固者滞于己往故云不化】我有方也【我者成于己私故曰有方】四者有一焉【此四者或有一焉】则与天地不相似矣【不能至于大而化与天地全不相似】
　　恶不仁【人能恶其不仁则察己也精恶去声】故不善未尝不知【有不善知之矣】徒好仁【茍徒知仁之可好好去声】而不恶不仁【而不知不仁之可恶】则习不察【则所习者或未之察】行不着【所行者或未之明虽有好仁之心而卒陷于不仁而莫之觉矣】是故【转语】徒善未必尽义【徒好仁而不恶不仁则虽有向善之意而无防制之明故曰未必尽义】徒是未必尽仁【徒恶不仁而不好仁则虽有去非之意而无乐善之诚故曰未必尽仁】责已者【处世有乖违岂在人者皆非在我者皆是责已反躬者】知天下国家【当知天下之广国家之大】无皆非之理【无人人皆非之理】故学至于不尤人【为学至于但务尽己未尝咎人】学之至也【此问学之极功也】
　　以责人之心责己则尽道【知责人之不善又推此心而责乎己则能尽其道】所谓君子之道四【如中庸所言君子之道有四所求乎子以事父至先施之类】丘未能一焉者也【夫子以自为不能知责己者也】以爱己之心爱人则尽仁【知自爱乎已又以此心而爱乎人则能尽其仁】所谓施诸己而不愿【又有如中庸所言施之于我而不欲者】亦勿施于人【亦勿以此施于他人是爱人者也】以众人望人则易从【故以众人所当能之事而望乎人则人人说而从】所谓以人治人【中庸所言以人之道还治乎人之身】改而止者也【能改焉则止矣不厚望之也】此君子所以责己责人爱人之三术也【此责己责人爱人之三术惟君子为能尽之】
　　有受教之心【人君有心于受教】虽蛮貊可教【虽是夷狄顽冥不灵未有不可训诱者】为道既异【若其道不相同】虽党类难为相谋【虽是党与俦类亦不相谋】大人所存【此大德之人胸中所存】盖必以天下为度【常以天下为度量人之可教未尝絶之以为不可教也此即有教无类之意】
　　至当篇第九【此篇言天理求至当之归当去声】
　　至当之谓德【凡皆当理是所谓德】百顺之谓福【百无乖逆是所谓福】德者福之基【德乃福之所本】福者德之致【福乃德之所能致】无入而非百顺【无所获而非此福】故君子乐得其道【君子之所乐者亦在得获福之道指德而言也】浩然无害【胸中浩然之气充塞乎天地能养之无所损害】则天地合德【则能与天地合其德】照无偏倚【明照洞融无偏私无倚着】则日月合明【则能与日月合其明】天地同流【所存者神所过者化与天地同运而不息】则四时合序【则能与四时合其序】酬酢不倚【泛应酬酢不倚不偏】则鬼神合吉凶【则能与鬼神妙用合其吉凶】
　　礼器则藏诸其身【礼之成蕴诸吾身】用无不利【用之于外无不顺】礼运云者【礼以运言】语其达也【运则有通达之意】礼器云者【礼以器言】语其成也【器则其已成之体】逹与成【曰达曰成】体与用之道【达者其用成者其体】合体与用【能合体用而为一】大人之事备矣【大人之人能事备矣】
　　未能如玉【玉者至纯至粹之物人之修行未能如玉之纯粹】不足以成德【不足以言成己之德】未能成德【既未能成己之德】不足以孚天下【不能感孚于天下之人】修己以安人【能修己则能成德推以安人则亦能感孚于天下】修己而不安人【己修已而人未安则是修己之道未尽德有所未成故人有所未孚】不行于妻子【则是修己之德且不行于闺门之内】况可忾于天下【忾怒也况可怒天下之不感孚乎忾音戏】
　　仁道有仁【为仁之道亦有其本】近譬诸身【近反诸己】推以及人【推此以及乎人】乃其方也【是乃求仁之方恕之谓也】必欲博施济众【如欲广其所施以济众施去声】扩之天下【充而广之以达天下扩音廓】施之无穷【利泽愈施而愈宏源源无尽】必有圣人之才【必须有圣人之大力量】能其道【方能大此道】
　　义仁之动也【仁包四德义形于外乃是仁之流动】流于义者【过于义则防制太甚】于仁或伤【而恻怛之道不足故伤仁】仁体之常也【仁有常生生而不息故其体为有常】过于仁者【过于仁则恻怛太甚】于义或害【而防制之道不足故伤义】
　　君子于仁圣【君子之人于仁圣之道】为不厌【为之在己未始有厌】诲不倦【诲之于人未尝或倦】然且自谓不能【如此用功方且自谓不能】能不过人【茍其能不过夫人】故与人争能【必至与人争其能】以能病人【是以己之能病夫人之不能】大则天地合其德【岂如大公无我与天地合其德】自不见其能也【忘其能者之为至】恭敬撙节退让以明礼【撙犹趍也谓趍就乎节约也恭敬者礼之本退让者礼之文君子从事乎此以明此理】仁之至也【则视听言动之间天理流行人欲消尽而心德至矣是仁之至也】爱道之极也【恭敬则无忽慢撙节则无骄溢退让则无怨争是皆所以尽仁爱之道者也】已不勉明【明谓明礼也已不知勉力以明此礼】则人无从倡【人以礼而倡率不明礼则人无从而倡率】道无从【道以礼而大不明礼则道无由而大】教无从成矣【教以礼而成就不明礼则教又无因而成就矣】
　　知崇天也【知之崇所以效天也知去声】形而上也【乃形而上之道理也】通昼夜而知【然所以能崇此知由通昼夜隂阳之变】其知崇矣【其知始崇矣】
　　知及之【茍有此知以及之】而不以礼【不能守品节事物之理卑以法夫地】性之非己有也【所性皆非我有】故知礼成性而道义出【知礼相资而成其性道义之所従出】
　　作者第十【此篇论圣人有为之迹】
　　作者七人【古之制作之君凡七人】伏羲神农黄帝尧舜禹汤【三皇则有伏羲神农黄帝二帝则有尧舜王则有夏禹商汤】制法兴王之道【三皇五帝之制法禹汤之兴王】非有述于人者也【皆以身为天下先非有所继述于他人也】
　　好问【大舜乐询问乎人好去声下同】好察迩言【喜察浅近之言论】隠恶扬善【见人有恶则隠之见人有善则扬之】与人为善【使天下之人勤于为善犹己助之使为也】象忧亦忧【象舜弟名也傲慢不恭舜能谐和之象之忧舜亦与之同忧】象喜亦喜【象之喜舜亦与之同喜】皆行其所无事也【不以象德累其心惟行其所无事】过化也【所以然者过而能化无留迹也】不蔵怒也【惟见弟之可爱未尝蔵匿其怒于心】不宿怨也【惟知弟之可念未尝留宿其怨于内此仁之至也】
　　三十篇第十一【此篇论为学之序】
