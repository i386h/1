<!-- { "loadSidebar": true } -->
　　小事则専达【事之小者得以自达】盖得自达于其君【盖得自达其事于君之前】不俟闻于长者【不待禀闻于其长者长上声下同】礼所以达官也【此礼之谓达官】所谓达官之长者【又有谓达官之长者】得自达之长也【得自达其事于长官也】所谓官师者【又所言官师云者】次其长者也【其位又下于长者也】然则【转语】达官之长【谓之达官之长者】必三命以上【命有八命至八命则是公侯以上达官之长是三命以上官上士为之】官师则中士而再命【官师则是再命以上官中士为之】庶士则一命为可知【庶士则是一命者也】
　　下而饮者【此言射也射之为法揖让而升堂射毕则揖而下举行饮酒之礼者】不胜者自下堂而受饮也【乃是揖不胜者使之升堂取觯自下堂而立饮也】其争也【其所谓争非以力而争也】争为谦让而已【不过争习谦恭退让之实而已】
　　干称篇第十七【此篇论佛法之虚寂不如吾道之不滞于一偏】
　　浮图明鬼【浮图佛氏也其推明鬼之一字】谓有识之死【言人之死也神识不散】受生循环【复寓形而受生如环之转】遂厌苦求免【遂厌人世之苦恐其有识复生以术求免于死岂知精气聚则为人散则澌灭就尽而为鬼是未知鬼之理也】以人生为妄见【人生日用无非天理之当然佛氏指为浮生幻设】可谓知人乎【是不知有人之理也】天人一物【天与人同一理】輙生取舍【今乃弃人事以求天性是不知有天之理舍上声】孔孟所谓天【孔子孟子所言天者】彼所谓道【佛氏以为此即是道沦于空寂】惑者指逰魂为变为轮回【昧者又指人之已死精魄逰散是之谓变以为如轮回转尚可复生】未之思也【是殆不思也已】大学当先知天德【吾儒大学当先明天德】知天德则知圣人【明得天德则知圣人之道】知鬼神【知鬼神之事】今浮图剧论要归【今佛氏极谈是道体要归宿之地】必谓死生流转【防防然以为死者可以复生回转无穷】非得道者不免【必须识心见性得道而后免于死】谓之悟道可乎【指此为觉悟乎道悟道者果若是乎盖当生而生当死而死是则有义有命生死均安何所厌苦天人一致何所取舍知昼夜通隂阳则知死生之说何所谓轮回】自其说炽中国【自佛氏此言盛播中土】儒者未容窥圣学门墙【吾儒未能浅逰圣人之阃阈藩篱】已为引取沦胥其间【已为之引去陷溺其说】指为大道【以为真是大道之所在】乃其俗达之天下【皆其俗习播于天下】致善恶愚智【以致善者者愚者智者】男女臧获【臧仆人也获婢妾也】人人着信【人人皆为可信】使英才间气【遂使英伟间生之才间】生则溺耳目恬习之事【去声自有生以来则沦溺于耳目】长则师世儒崇尚之言【习熟之言既长则得于世之儒者尊】遂防然被驱【信之语长上声遂然】因谓圣人可不修而至【无觉被其驱率以为圣人可】大道可不学而知【无所修为而自能至大】故未识圣人心【道可无所学习而自】已谓不必求其迹【能知未曽知得圣人】未见君子志【之精蕴已言不必求】已谓不必事其文【其既往之迹未曽看得】此人伦所以不察【君子之志向已言不必从】庶物所以不明【事于文字之间人之】治所以忽【伦序所以不】德所以乱【能究察事物】异言满耳【之理所以不明】上无礼以防其伪【辨治以故隳废德以故败乱异端之说盈】下无学以稽其弊【耳诡服异行上之人不能修先王之礼以】自古诐淫邪遁之辞【防其伪邪说异教下之人又不能通】翕然并兴【先王之学】一出于佛氏之门者【以考其弊自古及】千五百年【今凡是偏诐淫放】向非独立不惧【邪僻逃遁之言羣然而起同出于浮】精一自信【图之门已千有五百年矣茍非独立于頽波】有大过人之才【风靡之余而无所】何以正立其间【恐惧精以别其学之非一】与之较是非计得失哉【以守乎理之正而毅然自信】
　　体不偏滞【其体周流不息而不偏滞于一方】乃可言无方无体【乃可谓之无方所无体质】偏滞于昼夜隂阳者物也【偏滞于昼夜隂阳特物而已】若道则兼体而不累也【如道则兼其体而不累于偏滞也】以其兼体【惟其道能兼体乎是】故曰一隂一阳【故云一隂一阳隂消则阳长体无穷也】又曰隂阳不测【又云隂阳不可测度】又曰一阖一辟【又云一阖一辟阖者静之极辟者动之始不拘于动静也】又曰通乎昼夜【又云通乎昼夜谓之通则不偏于昼夜也】语其推行故曰道【论其推行于外则总名之曰道】语其不测则谓之神【论其不可测度则谓之神】语其生生故曰易【易者变易无穷论其生生则谓之易】其实一物【实则同一理而已】指事而异名尔【特指其事则有异名此乃见其体不偏滞所以无方无体也】






　　性理羣书句解卷十三
　　钦定四库全书
　　性理羣书句解卷十四
　　宋　熊　节　撰
　　熊刚大　注
　　书
　　皇极经世书【邵伯温曰至大之谓皇至中之谓极至正之谓经至变之谓世大中至正应变无方之谓道此依文公所取见于文集语録者类而集之】
　　观物篇【言太极动静生隂阳在天以气言故以隂阳太少分四象在地以质言故以刚
　　柔太少分四象】　　　　　　　　　康节先生
　　天生乎动者也【未有天地先有太极天阳也生于太极之动】地生乎静者也【地隂也生于太极之静】一动一静交而天地之道尽之矣【动与静交静与动交天地之道尽在此矣】动之始则阳生焉【动者为阳故动之初则阳生】动之极则隂生焉【然动不能常动动之极则必静静者为隂故隂生】一隂一阳交而天之用尽之矣【隂阳相交而天之用尽在是矣在天为气故以隂阳言】静之始则柔生焉【静者为隂柔亦属隂故静之初则柔生】静之极则刚生焉【然静不能常静静之极则必动动者为刚故则生】一柔一刚交而地之用尽之矣【柔刚相交而地之用尽在是矣在地成形故以柔刚言】动之大者谓之太阳【动之盛则为太阳】动之小者谓之少阳【动之微则为少阳】静之大者谓之太隂【静之盛则为太隂】静之小者谓之少隂【静之微则为少隂】而天之体尽之矣【立天之道曰隂与阳因动静之小大而分隂阳太少天之体尽于此矣】静之大者谓之太柔【静之盛则为太柔】静之小者谓之少柔【静之微则为少柔】动之大者谓之太刚【动之盛则为太刚】动之小者谓之少刚【动之微则为少刚】而地之体尽之矣【立地之道曰柔与刚因动静之小大而分刚柔太少地之体尽于此矣体即道之谓也】
　　观物篇【此篇言人为众物之宗圣为众人之宗故统理羣伦代天行事】
　　人亦物也【人虽与万物不同然亦天地一物也】圣亦人也【圣人虽与人异亦人而已矣】有一物之物【物止一物物之小者】有十物之物【能兼十物过于一物矣】有百物之物【能兼百物过于十物矣】有千物之物【能兼千物过于百物矣】有万物之物【能兼万物过于千物矣】有亿物之物【十万为亿能兼亿物过于万物矣】有兆物之物【十亿为兆能兼兆物过于亿物矣】为兆物之物【茍其能兼乎兆物】岂非人乎【是必人之一身万物皆备于我者也】有一人之人【一人之人人之小者】有十人之人【能兼十人优于一人矣】有百人之人【能兼百人优于十人矣】有千人之人【能兼千人优于百人矣】有万人之人【能兼万人优于千人矣】有亿人之人【能兼亿人过于万人矣】有兆人之人【能兼兆人过于亿人矣】为兆人之人【茍其能兼乎兆人】岂非圣乎【是必圣人一身冠羣伦首出庻物者也】是知人也者【乃知生而为人】物之至者也【灵于万物故为物之至】圣也者【所谓圣人者】人之至者也【异于众人又为人之至】物之至者【必为物之至】始得谓之物之物也【方可言众物之中出乎物者】人之至者【必为人之至】始得谓之人之人也【方可言众人之中优于人者】夫物之物者【夫处众物之中而出乎物】至物之谓也【非常物之可言】人之人者【处众人之中而髙乎人】至人之谓也【非常人之可言】以一至物【以此人也】而当一至人【得此圣也】则非圣人而何【非所谓圣人乎】人谓之不圣【人或曰未圣】则吾不信也【吾不信之矣】何哉【是如何】谓其能以一心观万心【盖其天德清明触处洞照能以一人之心而观万人之心】一身观万身【以一人之身而观万人之身】一物观万物【由一物之微以究万物之理】一世观万世焉【于一世之间洞察万世之事】又谓其能以心代天意【又言其实天生徳代天行化天无声臭可闻圣心所发即天意之所形】口代天言【圣语所宣即天言之下布】手代天工【举措之间隂阳寒暑自其手出盖代天而治天工也】身代天事者焉【宰制之下生杀予夺自其身出盖代天而行天事也】又谓其能以上顺天时【又言其上律天时】下尽地理【下袭水土】中尽物情【中则遂万物之情】通照人事者焉【至于人事无不洞烛】又谓其能以弥纶天地【弥缝经纶天地之化】出入造化【出入造化之神】进退今古【酌今之宜行古之道进退不失其正】表里人物者焉【成已成物合内外之道】噫【嗟叹】圣人吾不得而目见之也【圣人不世出吾不得而见之矣】虽然【转语】吾不得而目见之【吾虽不可得而目见】察其心【察圣人之心】观其迹【观圣人之迹】探其体【探圣人之体】潜其用【藏圣人之用】虽亿万年亦可以理知之也【虽歴年时之乆以理推寻则可知也】
　　观物篇【此篇论上天尽物以春夏秋冬为四府圣人尽民以易书诗春秋为四府】
