<!-- { "loadSidebar": true } -->
　　秦桧初主和议时，举朝无人从之。遂奏太上曰：「乞召李光来问如何。」遂召未对时，全不得见人，不知如何与秦桧相见。秦待之，酒行，如误言云：「满斟参政酒。」时光为尚书之类。光闻「参政」之言，秦遂与论和议如何，光赞之。次日对陈和议之是，和议遂定，遂参政。旋光性刚，虽暂屈，终是不甘，遂与秦桧诌。秦所判文，光取涂改之。后为秦治，过海归死。

　　章贡军叛，上不知。一日，问如何，秦曰：「军人们闲相争之类，已令人去抚定矣。」问是谁说。上初不言，诘之，乃曰：「儿子说。」遂寻别事罚俸，三月不支。

　　施全刺秦桧，或谓岳侯旧卒，非是。盖举世无忠义，这些正义忽然自他身上发出来。秦桧引问之曰：「你莫是心风否？」曰：「我不是心风。举天下都要去杀番人，你独不肯杀番人，我便要杀你！」

　　胡邦衡作书，记当时事。其序云：「有张扶者，请桧乘副车。吕愿中作秦城王气图。」他当初拜相罢去，极好。再来，却曰：「前日但知道行则留，不行则去，今乃知不可去。」渐渐便到此田地。及至极处，亦顾其家，曹操下令云云是也。问霍光。先生曰：「霍光无此心，只是弒许后一事不发觉，此大谬。」又问秦氏科第。先生曰：「曾与汪端明说，此是指鹿为马。汪丈云：『只是无见识。』」璘录云：「『秦太师专政时，张扶，或云张柄，请乘副车。吕愿中作秦城王气诗以献，桧皆受不辞。吕知静江府，府有驿名秦城，忽传言有王吕作诗与僚属和之，成册以献。此见胡邦衡所作绍兴间被贬逐人事实序。熊子复欲作一书记其事，从其子借之。或云，非邦衡所作。』又曰：『私科举，或云恐是愚弄天下之人，指鹿为马之意。』汪圣锡云：『恐不如此，只愚騃耳。』『初时人以伊周誉桧，末后人以舜禹誉桧，桧亦受之。大抵久执权柄，与人结怨多。才欲放下，恐人害己。似执守不放，其初未必有邪心，到后来渐渐生出，皆是鄙夫患失之谋耳。』」

　　问：「张魏公行状，秦相叛逆事如何？」曰：「当时煞有士大夫献谋者，亦有九锡之议矣，吴曾辈是也。」

　　秦桧在相时，执政皆用昏庸无能者，如汪渤章夏董德元皆一类人。太上一日问处州兵反事，秦久未对。章夏在后，恐秦忘之，因对一句。后秦语之曰：「桧不能对时，参政却好对。桧未对，参政何故便如此？」实时逐去之。兴化林大鼐为士人，时对策，言自宣政以来，人无节义。后得秦桧于虏中，乞立赵氏，节义可取。时秦被黜闲居。后秦知之，大擢用。一日在经筵，因讲得甚称上意，上喜，赐一带，秦逐出之。

　　秦桧每有所欲为事，讽令台谏知后，只令林一飞辈往论之。要去一人时，只云劾某人去，台谏便着寻事上之。台谏亦尝使人在左右探其意，纔得之，即上文字。太上只是虑虏人，故任之如此。及秦死，遂召陈诚之沈该万俟¤金安节诸人，以诚之辈尝为奉使，沈尝以赃罢官，后以上书言讲和进用，皆秦党也。秦死封王，礼数之类皆得。又一面行遣昔时谏台，为皆附会权臣。

　　秦桧旧作好文时，亦多有好相识。晚年都不与他，一切坏了。一日，谓和仲曰：「旧时亦煞有好相识，后皆不济事。近来却有几人好。」如曹泳汤思退辈，皆其晚年所信用者。曹凶险狡狯之甚，秦之妻儿亲党，皆为其所离间。秦信爱之如子，然皆在其笼络中矣。决定后来推秦作一大恶事，旋害了秦而自为之。秦死，其妻儿衔之，泣诉于太上，谓秦时多事皆曹为之，遂编直海外而死。曹妻亦自狡，要令一人军将等去取曹丧，恐其不从，先教一婢子云：「你待我使其人不从，你便倒地作侍郎语云：『平日受我多少恩。你若不从，我即有祸及汝！』」及使其人，果有不肯从意。婢遂倒地如其言，其人拜告，即请行。盖曹平日诡怪，家习之也。然曹有才可用，知绍兴日，当圣节，吏人呈年例，店家借紫绢结甚物事。曹云：「不必借，看每年军人绯紫衫要几多绢。」遂检籍所用，与此所用不争多。遂取出染结了，却将染绯紫，遂不扰。知临安日，当拜郊，郊坛要若干土朱刷，年例先出钱买朱。吏人呈，曹曰：「不要。」近郊坛有赤黄土，先令人将炭若干斤放彼处，临期不远，令诸铁匠于彼处放炭，如何烧土，以胶和涂其坛，遂省钱多少。天下事无不理会得，只是凶恶，可畏甚戚里。又，秦桧之子娶其兄女。

　　秦桧己亥年冬死。未死前一二年间，作一二件无状底事，起狱断送士大夫之类。近死两年，朝不保暮，日日起狱，凶焰张大可畏。黄丰知兴化日，有人有一弟，因争兄财不与，遂以其兄尝编录得胡铨上书，言秦桧紧要数语，告以为兄骂秦太师。官司亦以寻常，不曾为理会。时有一囚，与争财弟同狱，问得其首尾。其囚配卒，不记何州。一日，福州帅张某过，其人直诉之于帅，为有人骂太师，黄不为理会。帅上其事于秦，实时摄取黄下大理，并其妻孥皆系之。遂勘闽中何处州海岛上有林二十三娘，适度甚物事，追之。尉即往海上收一二老妇女，林几娘皆有之，俱无林二十三娘。乡老云：「此中只有一庙，是林二十三娘庙。」遂令乡老供文字去，且休了。黄不曾有一分事，亦追官勒停。

　　杀岳飞，范同谋也。胡铨上书言秦桧，桧怒甚，问范：「如何行遣？」范曰：「只莫采，半年便冷了。若重行遣，适成孺子之名。」秦甚畏范，后出之。

　　王次翁，河东人，曾做甚官，已致仕。秦桧召来作台官，受桧风旨治善类，自此人始。

　　王循友彦霖家子孙。知建康，辞秦而往。问有何委，秦曰：「亦无事。只有一亲戚在彼，秦之甥。极不肖，恐到庭下，为痛治。」及到任，其人果犯来，与痛治吃棒之类。其人母骨肉诉之秦，秦大怒，即寻一事加于王。王得罪，妻孥皆配了，妇女皆为军人所娶。

　　建人黄公达作太守有赃，提领韩美成绩家子弟。欲治之。黄已去，告之朝士。朝士曰：「公能作一件，不惟可以解此，又可以得美官，但恐公尚有所惜，不肯为耳。」黄问如何。曰：「公上殿，能以札子言曾天隐李弥逊之徒不主和议，宜罪之。」黄即为之，秦桧大喜，即擢为察院。韩径使人守察院门，云：「黄察院有公事未了，要去理会。」秦见不是道理，遂罢黄。

　　兴化一傅丈云：「秦今诸子孙，皆其夫人王家人。林一飞乃秦作教官时婢所生，夫人不容，与同官林家人养。秦后欲取归，未遂而死。后其党人欲为料理，其夫人自陈云：『妾有几子，林非是。』林遂贬何地。林死有子，今皆无禄，乃桧亲孙也。」林居兴化。

　　秦太师死，高宗告杨郡王云：「朕今日始免得这膝裤中带匕首！」乃知高宗平日常防秦之为逆。但到这田地，匕首也如何使得！秦在虏中，知虏人已厌兵，归又见高宗亦厌兵，心知和议必可成，所以力主和议。獭辣主事，始定和议。至次年，兀朮杀獭辣而畔盟，至顺昌，为刘信叔所败；至楚州，又为粮绝，兵师离散，方得成和。若不吃这两着，亦恐未便成和。太后自虏归，云，某年月日，虏人待之礼数有加；至某年月，又加礼；又某年月，又甚厚。今以年月考之，皆是我师克捷之时，故虏惧而加礼。礼极厚，乃是顺昌之捷。高宗初见秦能担当得和议，遂悉以国柄付之；被他入手了，高宗更收不上。高宗所恶之人，秦引而用之，高宗亦无如之何。高宗所欲用之人，秦皆摈去之。举朝无非秦之人，高宗更动不得。蔡京们着数高，治元佑党，只一章疏便尽行遣了。秦桧死，有论其党者，不能如此。只管今日说两个，明日又说两个，不能得了。有荐张魏公者，高宗云：「朕宁亡国，不用张浚！」

　　问：「秦相既死，如何又却不更张，复和亲？」曰：「自是高宗不肯。当渠死后，乃用沈该万俟¤魏道弼，又有一人。此数人皆是当时说和亲者。中外既知上意。未几，又下诏云：『和议出于朕意，故相秦桧只是赞成。今桧既死，闻中外颇多异论，不可不戒约。』甚沮人心。当初有一二件事，皆不是。如桧家既保全，而专治其党。士大夫遭桧贬窜者，叙复甚缓。渠死得甚好，若更在，甚可畏。当时已欲杀赵丞相之家，既加以反逆，则牵联甚众，见说有三十余家皆当坐，中外寒心！高宗亦甚厌恶之，但无如之何。」问：「所以至于如此者，何故？」曰：「伊川云：『人主致危亡之道非一，而逸欲为甚。』渠当初一面安排，作太平调度，以奉高宗，阴夺其权，又挟虏势以为重。」

　　秦老既死，中外望治。在上人不主张，却用一等人物。当时理会秦氏诸公，又宣谕止了。当时如张子韶范仲达之流，人已畏之。但前辈亦多已死。上借问魏可。却是后来因逆亮起，方少惊惧，用人才。籍溪轮对，乞用张魏公刘信叔王龟龄查元章，又一人继之。时有文集，谓之四贤集。

　　好底气数，常守那不好底气数不且如秦桧在相位十一二年，被他手杀了几个人，又杀了许多人，皆是他那不好底气数到长了。

　　秦老是上大夫之小人，曹泳是市井之小人。

　　

　　朱子语类卷第一百三十二

　　本朝六

　　中兴至今日人物下

　　宗泽守京城，治兵御戎，以图恢复之计，无所不上表乞回銮，数十表乞不南幸，乞修二圣宫殿，论不割地。其所建论，所谋画，是非利害，昭然可观，观其势骎骎乎中兴之基矣。耿南仲沮之于南京时，势不归京城。汪黄沮之淮甸时，动相掣肘，使不得一有所为。如令桩管器甲之类，不得擅有支遣；问所召募系何色额人，召募得百十万以上人。令京民出助军钱；不得支钱修城池造器械数事，皆汪黄张悫为之。初宗守京，太上即位南京时，河东北、京东西之民，日夜自守，望驾归京。王师之来，全无盗贼。驾一居淮甸，贼起百十万。丁进李成杨进之徒兢起，宗尽召之为用，事垂成而薨。朝廷不为诸人作主，诸人四散为贼矣，伤哉！宗薨时年七十，谥忠简。

　　宗忠简公薨，其家人方入棺，未敛。军兵轝出大厅，三日祭吊来哭不绝，祭物满厅无数，其得军情人心如此！

　　王庶西人，赵元镇引作枢密，甚有威望。又言他强倔，死葬庐山。王之奇是庶之子，亦作枢密。庶以私怨杀曲端。端亦西人，庶尝在其军中，几为端所杀。

　　王子尚初在陕西，为金人所围，求救于曲端。端命一爱将救之，既至，欲求休息数日。王不许，战败，奔入城，王斩之。既而城陷，王奔端。端诘责，欲杀之，有幕僚力谏止，囚之。一日，遣入蜀，遂谮端于魏公，魏公杀端。

