<!-- { "loadSidebar": true } -->
　　问先朝南、北郊之辨。曰：「如礼说『郊特牲，而社稷太牢』，书谓『用牲于郊牛二』，及『社于新邑』，此其明验也。故本朝后来亦尝分南、北郊。至徽宗时，又不知何故却合为一。」又曰：「但周礼亦只是说祀昊天上帝，不说祀后土，故先儒说祭社便是。」又问：「周礼，大司乐，冬至奏乐于圜丘以礼天，夏至奏乐于方丘以礼地。」曰：「周礼中止有此说。更有『礼大神，享大鬼，祭大祇』之说，余皆无明文。」

　　「天地，本朝只是郊时合祭。神宗尝南郊祭天矣，未及次年祭地而上仙。元佑间，尝议分祭。东坡议只合祭，引诗郊祀天地为证，刘元城逐件驳之。秋冬祈谷之类，亦是二祭而合言之。东坡只是谓祖宗几年合祭，一旦分之，恐致祸，其说甚无道理。元城谓子由在政府，见其论无道理，遂且罢议。后张耒辈以众说易当时文字。徽宗时分祭，祀后土皇地示，汉时谓之『媪神』。汉武明皇以南郊祭天为未足，遂祭于泰山；以北郊祭地为未足，遂祭于汾阴，立一后土庙。真宗亦皆即泰山汾阴而祭焉。」先生曰：「分祭是。」

　　先生因泛说祭祀，以社祭为祀地。「诸儒云，立大社、王社，诸侯国社、侯社。五峰有此说，谓此即祭地之礼。道夫录云：「五峰言无北郊，只社便是祭地，却说得好。」周礼他处不说，只宗伯『以黄琮礼地』。注谓夏至地神在昆仑。典瑞『两圭有邸以祀地』。注谓祀于北郊。大司乐『夏日至，于泽中方丘奏之八变，则地示可得而礼矣』。他书亦无所考。书云：『乃社于新邑，牛一、羊一。』然礼云诸侯社稷皆少牢，此处或不可晓。」

　　如今郊礼合祭天地。周礼有「圜丘、方泽」之说，后来人却只说地便是后土，见于书传，言郊社多矣。某看来不要如此，也自还有方泽之祭。但周礼其它处又都不说，亦未可晓。

　　如今祀天地山川神，塑貌像以祭，极无义理。

　　尧卿问：「社主，平时藏在何处？」曰：「向来沙随说，以所宜木刻而为主。某尝辨之，后来觉得却是。但以所宜木为主。如今世俗神树模样，非是将木来截作主也。以木名社，如栎社、枌榆社之类。」又问社稷神。曰：「说得不同。或云，稷是山林原隰之神，或云是谷神。看来谷神较是，社是土神。」又问：「社何以有神？」曰：「能生物，便是神也。」又曰：「周礼，亡国之神，却用刑人为尸。一部周礼却是看得天理烂熟也。」以下社。

　　程沙随云：「古者社以木为主，今以石为主，非古也。」

　　五祀：行是道路之神，伊川云是宇廊，未必然；门是门神，户是户神，与中溜、灶，凡五。古圣人为之祭祀，亦必有其神。如孔子说：「祭如在，祭神如神在。」是有这祭，便有这神；不是圣人若有若亡，见得一半，便自恁地。但不如后世门神，便画一个神象如此。以下五祀。

　　叔器问五祀祭行之义。曰：「行，堂涂也。古人无廊屋，只于堂阶下取两条路。五祀虽分四时祭，然出则独祭行。及出门，又有一祭。作两小山于门前，烹狗置之山上，祭毕，却就山边吃，却推车从两山间过，盖取跋履山川之义。」舜功问：「祭五祀，想也只是当如此致敬，未必有此神。」曰：「神也者，妙万物而言者也。盈天地之间皆神。若说五祀无神处，是甚么道理？」叔器问：「天子祭天地，诸侯祭山川，大夫祭五祀，士庶人祭其先，此是分当如此否？」曰：「也是气与他相关。如天子则是天地之主，便祭得那天地。若似其它人，与他人不相关后，祭个甚么？如诸侯祭山川，也只祭得境内底。如楚昭王病后卜云：『河为祟。』诸大夫欲祭河，昭王自言楚之分地不及于河，河非所以为祟。孔子所以美之云，昭王之不失国也宜哉！这便见得境外山川与我不相关，自不当祭。」又问：「如杀孝妇，天为之旱，如何？」曰：「这自是他一人足以感动天地。若祭祀，则分与他不相关，如何祭得？」又问：「人而今去烧香拜天之类，恐也不是。」曰：「天只在我，更祷个甚么？一身之中，凡所思虑运动，无非是天。一身在天里行，如鱼在水里，满肚里都是水。某说人家还醮无意思，一作「最可笑」。岂有斟一杯酒，盛两个饼，要享上帝！且说有此理无此理？某在南康祈雨，每日去天庆观烧香。某说，且谩去。一作「且慢」。今若有个人不经州县，便去天子那里下状时，你嫌他不嫌他？你须捉来打，不合越诉。而今祈雨，却如何不祭境内山川？如何更去告上帝？」

　　问：「灶可祭否？」曰：「人家饮食所系，亦可祭。」问灶尸。曰：「想是以庖人为之。」问祭灶之仪。曰：「亦略如祭宗庙仪。」

　　问：「月令，灶在庙门之外，如何？」曰：「五祀皆在庙中，灶在庙门之东。凡祭五祀，皆设席于奥，而设主奠俎于其所祭之处。已乃设馔迎尸于奥。」

　　因说：「五祀，伊川疑不祭井。古人恐是同井。」曰：「然。」

　　古者人有远行者，就路间祭所谓「行神」者。用牲为两断，车过其中，祭了却将吃，谓之「饯礼」。用兵时，用犯军法当死底人斩于路，却兵过其中。

　　祖道之祭，是作一堆土，置犬羊于其上，祭毕而以车碾从上过，象行者无险阻之患也，如周礼「犯軷」是也。此是门外事。门内又有行祭，乃祀中之一也。

　　祈雨之类，亦是以诚感其如祈神佛之类，亦是其所居山川之气可感。今之神佛所居，皆是山川之胜而灵者。雨亦近山者易至，以多阴也。

　　古人神位皆西坐东向，故献官皆西向拜。而今皆南向了，释奠时，献官犹西向拜，不知是如何？以下祀先圣。

　　室中西南隅乃主位。室中西牖东户。若宣圣庙室，则先圣当东向，先师南向。如周人禘喾郊稷，喾东向，稷南向。今朝庭宗庙之礼，情文都自相悖，不晓得。古者主位东向，配位南向，故拜即望西。今既一列皆南向，到拜时亦却望西拜，都自相背。古者用笾豆簠簋等陈于地，当时只席地而坐，故如此饮食为便。今塑像高高在上，而祭馔反陈于地，情文全不相称。曩者某人来问白鹿塑像，某答以州县学是天子所立，既元用像，不可更。书院自不宜如此，不如不塑像。某处有列子庙，却塑列子膝坐于地，这必有古像。行古礼，须是参用今来日用常礼，庶或飨之。如太祖祭，用簠簋笾豆之外，又设牙盘食用碗楪之类陈于床，这也有意思，到神宗时废了。元佑初，复用。后来变元佑之政，故此亦遂废。

　　夫子像设置于椅上，已不是，又复置在台座上，到春秋释奠却乃陈簠簋笾豆于地，是甚义理？某几番说要塑宣圣坐于地上，如设席模样，祭时却自席地。此有甚不可处？每说与人，都道差异，不知如何。某记在南康，欲于学中整顿宣圣，不能得。后说与交代云云，宣圣本不当设像，春秋祭时，只设主祭可也。今不可行，只得设像坐于地，方始是礼。

　　先圣冕服之制殊不同。詹卿云：「羇冕画龙于胸。」然则鷩冕之雉，毳冕之宗彝，皆画于胸。

　　释奠，据开元礼，只是临时设位，后来方有塑像。颜孟配飨，始亦分位于先圣左右，后来方并坐于先圣之东西向。当来所降指挥，今亦无处寻讨。

　　孔子居中，颜孟当列东坐西向。七十二人先是排东庑三十六人了，却方自西头排起，当初如此。自升曾子于殿上，下面趱一位，次序都乱了。此言漳州，未知他处如何。又云：「某经历诸处州县学，都无一个合礼序。」

　　高宗御制七十二子赞，曾见他处所附封爵姓名，多用唐封官号。本朝已经两番加封，如何恁地？

　　谒宣圣焚香，不是古礼。拜进将捻香，不当叩首。只直上捻香了，却出笏叩首而降拜。

　　释奠散斋，因云：「陈肤仲以书问释奠之仪。今学中仪，乃礼院所班，多参差不可用。唐开元礼却好。开宝礼只是全录开元礼，易去帝号耳。若政和五礼则甚错。今释奠有伯鱼而无子思，又『十哲』亦皆差互，仲弓反在上。且如绍兴中作七十二子赞，只据唐爵号，不知后来已经加封矣。近尝申明之。」

　　因论程沙随辨五礼新仪下丁释奠之说，而曰：「政和中编此书时，多非其人，所以差误如此。续已有指挥改正。唐开元礼既失烦缛，新仪又多脱略。如亲祠一项，开元礼中自先说将升车，执某物立车右，到某处，方说自车而降。今新仪只载降车一节，却无其先升车事前一段。既如此载后，凡亲祠处段段皆然。」今行礼时，又俱无此升降之仪。

　　孟子配享，乃荆公请之。配享只当论传道，合以颜子曾子子思孟子配。尝欲于云谷左立先圣四贤配，右立二程诸先生，后不曾及。在南康时，尝要入文字从祀伯鱼。以渐去任，不欲入文字理会事，但封与刘淳叟，以其为学官，可以言之。

　　「在漳州日，陈请释奠礼仪，到如今只恁地白休了。子约为藉田令，多少用意主张，诸礼官都没理会了，遂休。」坐客云：「想是从来不曾理会得，故怕理会。」曰：「东坡曾云，今为礼官者，皆是自牛背上拖将来。今看来是如此。」因问张舅忠甫家须臾别有礼书，令还乡日询求之。致道云：「今以时文取官，下梢这般所在，全理会不得。」曰：「向时尚有开宝通礼科，令其熟读此书，试时挑问。后来又做出通礼，如注释一般。如人要治此，必须连此都记得。如问云，笾起于何时？逐一说了后，又反复论议一段，如此亦自好。漳州煞有文字，皆不得写。如今朝廷颁行许多礼书，如五礼新仪，未是。若是不识礼，便做不识礼，且只依本写在也得。又去杜撰，将古人处改了。」是日因看薛直老行状中有述其初为教官，陈请改上丁释奠事。「盖其见当时用下丁，故请改之。旧看古礼中有一处注云：『春用二月上丁，秋用八月下丁。』今忘记出处。向亦欲检问象先，及漳州陈请释奠仪，欲乞委象先，又思量渠不是要理会这般事人，故已之。」

