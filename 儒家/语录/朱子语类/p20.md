<!-- { "loadSidebar": true } -->
　　问「于仁也柔，于义也刚」。曰：「仁体柔而用刚，义体刚而用柔。」铢曰：「此岂所谓『阳根阴，阴根阳』邪？」曰：「然。」

　　先生答叔重疑问曰：「仁体刚而用柔，义体柔而用刚。」广请曰：「自太极之动言之，则仁为刚，而义为柔；自一物中阴阳言之，则仁之用柔，义之用刚。」曰：「也是如此。仁便有个流动发越之意，然其用则慈柔；义便有个商量从宜之义，然其用则决裂。」

　　「寻常人施恩惠底心，便发得易，当刑杀时，此心便疑。可见仁属阳，属刚；义属阴，属柔。」直卿云：「即将『舒敛』二字看，便见：喜则舒，怒则敛。」

　　仁义如阴阳，只是一阳是正长底气，阴是方消底气；仁便是方生底义，义便是收回头底仁。要之，仁未能尽得道体，道则平铺地散在里，仁固未能尽得。然仁却是足以该道之体。若识得阳，便识得阴；识得仁，便识得义。识得一个，便晓得其余个。

　　问：「义者仁之质？」曰：「义有裁制割断意，是把定处，便发出许多仁来。如非礼勿视听言动，便是把定处；『一日克己复礼，天下归仁』，便是流行处。」

　　问：「孟子以恻隐为仁之端，羞恶为义之端。周子曰：『爱曰仁，宜曰义。』然以其存于心者而言，则恻隐与爱固为仁心之发。然羞恶乃就耻不义上反说，而非直指义之端也。『宜』字乃是就事物上说。不知义在心上，其体段如何。」曰：「义之在心，乃是决裂果断者也。」柄。

　　天下之物，未尝无对：有阴便有阳，有仁便有义，有善便有恶，有语便有默，有动便有静。然又却只是一个道理。如人行出去是这脚，行归亦是这脚。譬如口中之气，嘘则为温，吸则为寒耳。

　　礼者，节文也。礼数。

　　直卿曰：「五常中说知有两般：就知识处看，用着知识者是知；就理上看，所以为是为非者，亦知也。一属理，一属情。」曰：「固是。道德皆有体有用。」

　　礼者，仁之发；智者，义之藏。且以人之资质言之：温厚者多谦逊，通晓者多刻剥。

　　问仁、敬。曰：「上蔡以来，以敬为小，不足言，须加『仁』字在上。其实敬不须言仁，敬则仁在其中矣。」方，以下兼论恭敬忠信。

　　恭主容，敬主事。有事着心做，不易其心而为之，是敬。恭形于外，敬主于中。自诚身而言，则恭较紧；自行事而言，则敬为切。

　　初学则不如敬之切，成德则不如恭之安，敬是主事。然专言，则又如「修己以敬」，「敬以直内」。只偏言是主事。恭是容貌上说。

　　问：「『恭敬』二字，以谓恭在外，功夫犹浅；敬在内，功夫大段细密。」曰：「二字不可以深浅论。恭敬，犹『忠信』两字。」文蔚曰：「恭即是敬之发见。」先生默然良久，曰：「本领虽在敬上，若论那大处，恭反大如敬。若不是里面积盛，无缘发出来做得恭。」

　　吉甫问恭敬。曰：「『恭』字软，『敬』字硬。」直卿云：「恭似低头，敬似抬头。」

　　因言「恭敬」二字如忠信，或云：「敬，主于中者也；恭，发于外者也。」曰：「凡言发于外，比似主于中者较大。盖必充积盛满，而后发于外，则发于外者岂不如主于中者！然主于中者却是本，不可不知。」

　　忠信者，真实而无虚伪也；无些欠阙，无些间断，朴实头做去，无停住也。敬者，收敛而不放纵也。

　　忠自里面发出，信是就事上说。忠，是要尽自家这个心；信，是要尽自家这个道理。

　　

　　朱子语类卷第七

　　学一

　　小学

　　古者初年入小学，只是教之以事，如礼乐射御书数及孝弟忠信之事。自十六七入大学，然后教之以理，如致知、格物及所以为忠信孝弟者。骧。

　　古人自入小学时，已自知许多事了；至入大学时，只要做此工夫。今人全未曾知此。古人只去心上理会，至去治天下，皆自心中流出。今人只去事上理会。

　　古者小学已自养得小儿子这里定，已自是圣贤坯璞了，但未有圣贤许多知见。及其长也，令入大学，使之格物、致知，长许多知见。

　　古人小学养得小儿子诚敬善端发见了。然而大学等事，小儿子不会推将去，所以又入大学教之。

　　小学是直理会那事；大学是穷究那理，因甚恁地。

　　小学者，学其事；大学者，学其小学所学之事之所以。

　　小学是事，如事君，事父，事兄，处友等事，只是教他依此规矩做去。大学是发明此事之理。

　　古人便都从小学中学了，所以大来都不费力，如礼乐射御书数，大纲都学了。及至长大，也更不大段学，便只理会穷理、致知工夫。而今自小失了，要补填，实是难。但须庄敬诚实，立其基本，逐事逐物，理会道理。待此通透，意诚心正了，就切身处理会，旋旋去理会礼乐射御书数。今则无所用乎御。如礼乐射书数，也是合当理会底，皆是切用。但不先就切身处理会得道理，便教考究得些礼文制度，又干自家身己甚事！

　　古者，小学已自暗养成了，到长来，已自有圣贤坯模，只就上面加光饰。如今全失了小学工夫，只得教人且把敬为主，收敛身心，却方可下工夫。又曰：「古人小学教之以事，便自养得他心，不知不觉自好了。到得渐长，渐更历通达事物，将无所不能。今人既无本领，只去理会许多闲汨董，百方措置思索，反以害心。」

　　问：「大学与小学，不是截然为二。小学是学其事，大学是穷其理，以尽其事否？」曰：「只是一个事。小学是学事亲，学事长，且直理会那事。大学是就上面委曲详究那理，其所以事亲是如何，所以事长是如何。古人于小学存养已熟，根基已深厚，到大学，只就上面点化出些精彩。古人自能食能言，便已教了，一岁有一岁工夫。至二十时。圣人资质已自有十分。寓作「三分」。大学只出治光彩。今都蹉过，不能转去做，只据而今当地头立定脚做去，补填前日欠阙，栽种后来合做底。寓作「根株」。如二十岁觉悟，便从二十岁立定脚力做去；三十岁觉悟，便从三十岁立定脚力做去。纵待八九十岁觉悟，也当据见定札住硬寨做去。」

　　器远前夜说：「敬当不得小学。」某看来，小学却未当得敬。敬已是包得小学。敬是彻上彻下工夫。虽做得圣人田地，也只放下这敬不得。如尧舜，也终始是一个敬。如说「钦明文思」，颂尧之德，四个字独将这个「敬」做擗初头。如说「恭己正南面而已」，如说「笃恭而天下平」，皆是。

　　陆子寿言：「古者教小子弟，自能言能食，即有教，以至洒扫应对之类，皆有所习，故长大则易语。今人自小即教做对，稍大即教作虚诞之文，皆坏其性质。某当思欲做一小学规，使人自小教之便有法，如此亦须有益。」先生曰：「只做禅苑清规样做，亦自好。」

　　天命，非所以教小儿。教小儿，只说个义理大概，只眼前事。或以洒扫应对之类作段子，亦可。每尝疑曲礼「衣毋拨，足毋蹶；将上堂，声必扬；将入户，视必下」等协韵处，皆是古人初教小儿语。列女传孟母又添两句曰：「将入门，问孰存。」

　　教小儿读诗，不可破章。

　　先生初令义刚训二三小子，见教曰：「授书莫限长短，但文理断处便住。若文势未断者，虽多授数行，亦不妨。盖儿时读书，终身改口不得。尝见人教儿读书限长短，后来长大后，都念不转。如训诂，则当依古注。」问：「向来承教，谓小儿子读书，未须把近代解说底音训教之。却不知解与他时如何？若依古注，恐他不甚晓。」曰：「解时却须正说，始得。若大段小底，又却只是粗义，自与古注不相背了。」

　　余正叔尝言：「今人家不善教子弟。」先生曰：「风俗弄得到这里，可哀！」

　　小童添炭，拨开火散乱。先生曰：「可拂杀了，我不爱人恁地，此便是烧火不敬。所以圣人教小儿洒扫应对，件件要谨。某外家子侄，未论其贤否如何，一出来便齐整，缘是他家长上元初教诲得如此。只一人外居，气习便不同。」

　　问：「女子亦当有教。自孝经之外，如论语，只取其面前明白者教之，何如？」曰：「亦可。如曹大家女戒、温公家范，亦好。」

　　后生初学，且看小学之书，那是做人底样子。

　　先生下学，见说小学，曰：「前贤之言，须是真个躬行佩服，方始有功。不可只如此说过，不济事。」

　　和之问小学所疑。曰：「且看古圣人教人之法如何。而今全无这个。『天佑下民，作之君，作之师』，盖作之君，便是作之师也。」

　　或问：「某今看大学，如小学中有未晓处，亦要理会。」曰：「相兼看亦不妨。学者于文为度数，不可存终理会不得之心。须立个大规模，都要理会得。至于其明其暗，则系乎人之才如何耳。」

　　问：「小学载乐一段，不知今人能用得否？」曰：「姑使知之。古人自小皆以乐教之，乃是人执手提诲。到得大来涵养已成，稍能自立便可。今人既无此，非志大有所立，因何得成立！」

　　因论小学，曰：「古者教必以乐，后世不复然。」问：「此是作乐使之听，或其自作？」曰：「自作。若自理会不得，自作何益！古者，国君备乐，士无故不去琴瑟，日用之物，无时不列于前。」问：「郑人赂晋以女乐，乃有歌钟二肆，何故？」曰：「所谓『郑声』，特其声异耳，其器则同。今之教坊乐乃胡乐。此等事，久则亡。欧阳公集古录载寇莱公好舞柘枝，有五十曲。文忠时，其亡已多，举此可见。旧见升朝官以上，前导一物，用水晶为之，谓之『主斧』，今亦无之。」某云：「今之籍妓，莫是女乐之遗否？」曰：「不知当时女乐如何。」通老问「左手执钥，右手秉翟」。曰：「所谓『文舞』也。」又问：「古人舞不回旋？」曰：「既谓之『舞』，安得不回旋？」某问：「『汉家周舞』，注云：『此舜舞』。」曰：「遭秦之暴，古帝王乐尽亡，惟韶乐独存，舜舞乃此舞也。」又问通老，大学祭孔子乐。渠云：「亦分堂上堂下，但无大钟。」曰：「竟未知今之乐是何乐。」

　　元兴问：「礼乐射御书数。书，莫只是字法否？」曰：「此类有数法：如『日月』字，是象其形也；『江河』字，是谐其声也；『考老』字，是假其类也。如此数法，若理会得，则天下之字皆可通矣。」论小学书，余见本类。

　　弟子职一篇，若不在管子中，亦亡矣。此或是他存得古人底，亦未可知。或是自作，亦未可知。窃疑是他作内政时，士之子常为士，因作此以教之。想他平日这样处都理会来。然自身又却在规矩准绳之外！

