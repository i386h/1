<!-- { "loadSidebar": true } -->
　　有一例，成卦之主，皆说于彖词下，如屯之初九「利建侯」，大有之五，同人之二，皆如此。砺。

　　或说，一是干初画。某谓，那时只是阴阳，未有乾坤，安得干初画？初间只有一画者二，到有三画，方成干卦。

　　问：「『干一画，坤两画』，如何？」曰：「观『干一而实，与坤二而虚』之说，可见。本义系辞上第六章。干只是一个物事，充实遍满。天所覆内，皆天之坤便有开阖。干气上来时，坤便开从两边去，如两扇门相似，正如扇之运风，甑之蒸饭。扇甑是坤，风与蒸，则干之气也。」僩录略。

　　凡易一爻皆具两义，如此吉者，不如此则凶；如此凶者，不如此则吉。如「出门同人」，须是自出去与人同。方吉；若以人从欲，则凶。亦有分晓说破底：「妇人吉，夫子凶」；「咸其腓，虽凶居吉」；「君子得舆，小人剥庐」。如「需于泥，致寇至」，更不决吉凶。夫子便象辞中说破云：「若敬慎，则不败也。」此是一爻中具吉凶二义者。如小过「飞鸟以凶」，若占得此爻，则更无可避祸处，故象曰：「不可如何也。」

　　六爻不必限定是说人君。且如「潜龙勿用」，若是庶人得之，自当不用；人君得之，也当退避。「见龙在田」，若是众人得，亦可用事；「利见大人」，如今人所谓宜见贵人之类。易不是限定底物。伊川亦自说「一爻当一事，则三百八十四爻只当得三百八十四事」，说得自好。不知如何到他解，却恁地说！

　　易中紧要底，只是四爻。

　　伊川云「卦爻有相应」，看来不相应者多。且如干卦，如其说时，除了二与五之外，初何尝应四？三何尝应六？坤卦更都不见相应。此似不通。

　　伊川多说应，多不通。且如六三便夹些阳了，阴则浑是不发底。如六三之爻有阳，所以言「含章」，若无阳，何由有章？「含章」，为是有阳，半动半静之爻。若六四，则浑是柔了，所以「括囊」。

　　问：「王弼说『初上无阴阳定位』，如何？」曰：「伊川说『阴阳奇偶，岂容无也？干上九「贵而无位」，需上九「不当位」，乃爵位之位，非阴阳之位。』此说极好。」学履。

　　程先生曰：「卦者，事也；爻者，事之时也。」先生曰：「卦或是时，爻或是事，都定不得。」

　　卦爻象，初无一定之例。

　　

　　卦体卦变

　　伊川不取卦变之说。至「柔来而文刚」，「刚自外来而为主于内」，诸处皆牵强说了。王辅嗣卦变，又变得不自然。某之说却觉得有自然气象，只是换了一爻。非是圣人合下作卦如此，自是卦成了，自然有此象。砺。

　　汉上易卦变，只变到三爻而止，于卦辞多有不通处。某更推尽去，方通。如无妄「刚自外来而为主于内」，只是初刚自讼二移下来。晋「柔进而上行」，只是五柔自观四挨上去。此等类，按汉上卦变则通不得。旧与季通在旅邸推。

　　卦有两样生：有从两仪四象加倍生来底；有卦中互换，自生一卦底。互换成卦，不过换两爻。这般变卦，伊川破之。及到那「刚来而得中」，却推不行。大率是就义理上看，不过如刚自外来而得中，「分刚上而文柔」等处看，其余多在占处用也。贲变节之象，这虽无紧要，然后面有数处彖辞不如此看，无来处，解不得。

　　易上经始乾坤而终坎离，下经始艮兑震巽而终坎离。杨至之云：「上经反对凡十八卦，下经反对亦十八卦。」先生曰：「林黄中算上下经阴阳爻适相等。某算来诚然。」

　　问：「近略考卦变，以彖辞考之，说卦变者凡十九卦，盖言成卦之由。凡彖辞不取成卦之由，则不言所变之爻。程子专以乾坤言变卦，然只是上下两体皆变者可通。若只一体变者，则不通。两体变者凡七卦：随、蛊、贲、咸、恒、渐、涣是也。一体变者两卦，讼无妄是也。七卦中取刚来下柔，刚上柔下之类者可通。至一体变者，则以来为自外来，故说得有碍。大凡卦变须看两体上下为变，方知其所由以成之卦。」曰：「便是此处说得有碍。且程传贲卦所云，岂有乾坤重而为泰，又自泰而变为贲之理！若其说果然，则所谓乾坤变而为六子，八卦重而为六十四，皆由乾坤而变者，其说不得而通矣。盖有则俱有，自一画而二，二而四，四而八，而八卦成；八而十六，十六而三十二，三十二而六十四，而重卦备。故有八卦，则有六十四矣。此康节所谓『先天』者也。若『震一索而得男』以下，乃是已有此卦了，就此卦生出此义，皆所谓『后天』之学。今所谓『卦变』者，亦是有卦之后，圣人见得有此象，故发于彖辞。安得谓之乾坤重而为是卦？则更不可变而为他卦耶？若论先天，一卦亦无。既画之后，干一兑二，离三震四，至坤居末，又安有乾坤变而为六子之理！凡今易中所言，皆是后天之易。且以此见得康节先天后天之说，最为有功。」

　　问：「乾坤大过颐坎离中孚小过八卦，番覆不成两卦，是如何？」曰：「八卦便只是六卦。乾坤坎离是四正卦，兑便是番转底巽，震便是番转底艮。六十四卦只八卦是正卦，余便只二十八卦，番转为五十六卦。学蒙录云：「自此八卦外，只二十八卦番转为五十六卦。就此八卦中，又只是四正卦：乾坤坎离是也。」中孚便是大底离，小过是个大底坎。」又曰：「中孚是个双夹底离，小过是个双夹底坎。大过是个厚画底坎，颐是个厚画底离。」按：三画之卦，只是六卦。即六画之卦，以正卦八，加反卦二十有八，为三十有六，六六三十六也。邵子谓之「暗卦」。小成之卦八，即大成之卦六十四，八八六十四也。三十六与六十四同。

　　卦有反，有对，乾坤坎离是反，艮兑震巽是对。乾坤坎离，倒转也只是四卦。艮兑震巽，倒转则为中孚颐小过大其余皆是对卦。

　　福州韩云：「能安其分则为需，不能安其分则为讼；能通其变则为随，不能通其变则为蛊。」此是说卦对。然只是此数卦对得好，其它底又不然。文蔚录作：「险而能忍，则为需；险而不能忍，则为讼。」刘绍信说：「福，唐人。」

　　「互体」，自左氏已言，亦有道理。只是今推不合处多。

　　王弼破互体，朱子发用互体。

　　朱子发互体，一卦中自二至五，又自有两卦，这两卦又伏两卦。林黄中便倒转推成四卦，四卦里又伏四卦。此谓「互体」。这自那「风为天于土上」，有个艮之象来。

　　一卦互换是两卦，伏两卦是四卦；反看又是两卦，又伏两卦，共成八卦。

　　问：「易中『互体』之说，共父以为『杂物撰德，辨是与非，则非其中爻不备』，此是说互体。」先生曰：「今人言互体者，皆以此为说，但亦有取不得处也，如颐卦大过之类是也。王辅嗣又言『纳甲飞伏』，尤更难理会。纳甲是震纳庚，巽纳辛之类，飞伏是坎伏离，离伏坎，艮伏兑，兑伏艮之类也。此等皆支蔓，不必深泥。」

　　

　　辞义

　　易有象辞，有占辞，有象占相浑之辞。

　　「彖辞极精，分明是圣人所作。」鲁可几曰：「彖是总一卦之义。」曰：「也有别说底。如干彖，却是专说天。」

　　凡彖辞象辞，皆押韵。

　　象数义多难明。

　　二卦有二中，二阴正，二阳正。言「干之无中正」者，盖云不得兼言中正。二五同是中，如四上是阳，不得为正。盖卦中以阴居阳，以阳居阴，是位不当；阴阳各居本位，乃是正当。到那「正中、中正」，又不可晓。

　　林安卿问：「伊川云『中无不正，正未必中』，如何？」曰：「如『君子而时中』，则是『中无不正』；若君子有时不中，即『正未必中』。盖正是骨子好了，而所作事有未恰好处，故未必中也。」

　　「中重于正，正未必中。」盖事之斟酌得宜合理处便是中，则未有不正者。若事虽正，而处之不合时宜，于理无所当，则虽正而不合乎中。此中未有不正，而正未必中也。

　　「中重于正，正不必中。」一件物事自以为正，却有不中在。且如饥渴饮食是正；若过些子，便非中中节处乃中也。责善，正也，父子之间则不中。

　　●亚夫问「中、正」二字之义。曰：「中须以正为先。凡人做事，须是剖决是非邪正，却就是与正处斟酌一个中底道理。若不能先见正处，又何中之可言？譬如欲行赏罚，须是先看当赏与不当赏，然后权量赏之轻重。若不当赏矣，又何轻重之云乎！」

　　「中重于正，正不必中。」中能度量，而正在其中。

　　凡事先理会得正，方到得中。若不正，更理会甚中！显仁陵寝时，要发掘旁近数百家墓，差御史往相度。有一人说：「且教得中。」曾文清说：「只是要理会个是与不是，不理会中。若还不合如此，虽一家不可发掘，何处理会中？」且如今赏赐人，与之百金为多，五十金为少，与七十金为中。若不合与，则一金不可与，更商量甚中！

　　易中只言「利贞」，未尝谓不利贞，亦未尝言利不贞。

　　厉，多是在阳爻里说。

　　「吉凶悔吝」，圣人说得极密。若是一向疏去，却不成道理。若一向密去，却又不是易底意思。

　　「吉凶悔吝」，吉过则悔，既悔必吝，吝又复吉。如「动而生阳，动极复静，静而生阴，静极复动」。悔属阳，吝属阴。悔是逞快做出事来了，有错失处，这便生悔，所以属阳。吝则是那隈隈衰衰，不分明底，所以属阴。亦犹骄是气盈，吝是气歉。

　　问：「时与位，古易无之。自孔子以来骄说出此义。」曰：「易虽说时与位，亦有无时义可说者。」历举易中诸卦爻无时义可言者。

　　仁父问时与义。曰：「『夏日、冬日』，时也；『饮汤、饮水』义也。许多名目，须也是逐一理会过，少间见得一个却有一个落着。不尔，都只恁地鹘突」

　　问：「读易贵知时。今观爻辞皆是随时取义。然非圣人见识卓绝，尽得义理之正，则所谓『随时取义』，安得不差？」曰：「古人作易，只是为卜筮。今说易者，乃是硬去安排。圣人随时取义，只事到面前，审验个是非，难为如此安排下也。」

　　圣人说易，逐卦取义。如泰以三阳在内为吉，至否又以在上为吉，大概是要压他阴。六三所以不能害君子，亦是被阳压了，但「包羞」而已。「包羞」，是做得不好事，只得惭惶，更不堪对人说。砺。

　　

　　上下经上下系

　　上经犹可晓，易解。下经多有不可晓，难解处。不知是某看到末梢懒了，解不得？为复是难解？砺。

