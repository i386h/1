<!-- { "loadSidebar": true } -->
　　蔡京父子在京城之西两坊对赐甲第四区，极天下土木之工。一曰太师第，乃京之自居也；二曰枢密第，乃攸之居也；三曰驸马第，乃鞗之居也；四曰殿监第，乃攸子之居也。攸妻刘，乃明达明节之族，有宠，而二刘不能容，乃出嫁攸，权宠之盛亚之。京攸四第对开，金碧相照。尝见上官仲恭诗一篇，其闲有城西曲，言蔡氏奢侈败亡之事，最为豪健。末云：「君不见，乔木参天独乐园，至今犹是温公宅！」仲恭乃上官彦衡之子也，惜乎其诗不行于世！

　　本朝妇人能文，只有李易安与魏夫人。李有诗，大略云「两汉本继绍，新室如赘疣」云云。「所以嵇中散，至死薄殷周。」中散非汤武得国，引之以比王莽。如此等语，岂女子所能！

　　有鬼诗云：「莺声不逐春光老，花影长随日脚流。」庚。

　　有僧月夜看海潮，得句云「沙边月[走尔]潮回」，而无对。因看风飘木叶，乃云：「木末风随叶下」，虽对不过，亦且如此。

　　问曾慥所编百家诗。曰：「只是他所见如此。他要无不会，诗词文章字画外，更编道书八十卷。又别有一书甚少，名八段锦，看了便真以为是神仙不死底人。」

　　古乐府只是诗，中间却添许多泛声。后来人怕失了那泛声，逐一声添个实字，遂成长短句，今曲子便是。

　　作诗间以数句适怀亦不妨。但不用多作，盖便是陷溺尔。当其不应事时，平淡自摄，岂不胜如思量诗句？至如真味发溢，又却与寻常好吟者不同。

　　近世诸公作诗费工夫，要何用？元佑时有无限事合理会，诸公却尽日唱和而以。今言诗不必作，且道恐分了为学工夫。然到极处，当自知作诗果无益。

　　今人所以事事做得不好者，缘不识之故。只如个诗，举世之人尽命去奔去声。做，只是无一个人做得成诗。他是不识，好底将做不好底，不好底将做好底。这个只是心里闹，不虚静之故。不虚不静故不明，不明故不识。若虚静而明，便识好物事。虽百工技艺做得精者，也是他心虚理明，所以做得来精。心里闹，如何见得！

　　诗社中人言，诗皆原于赓歌。今观其诗，如何有此意？

　　作诗先用看李杜，如士人治本经。本既立，次第方可看苏黄以次诸家诗。敬仲同。

　　因林择之论赵昌父诗，曰：「今人不去讲义理，只去学诗文，已落第二义。况又不去学好底，却只学去做那不好底。作诗不学六朝，又不学李杜，只学那峣崎底。今便学得十分好后，把作甚么用？莫道更不好。如近时人学山谷诗，然又不学山谷好底，只学得那山谷不好处。」择之云：「后山诗恁地深，他资质尽高，不知如何肯去学山谷。」曰：「后山雅健强似山谷，然气力不似山谷较大，但却无山谷许多轻浮底意思。然若论叙事，又却不及山谷。山谷善叙事掅，叙得尽，后山叙得较有疏处。若散文，则山谷大不及后山。淳录云：「后山诗雅健胜山谷，无山谷潇洒轻扬之态。然山谷气力又较大，叙事咏物，颇尽事情。其散文又不及后山。」择之云：「欧公好梅圣俞诗，然圣俞诗也多有未成就处。」曰：「圣俞诗不好底多。如河豚诗，当时诸公说道恁地好，据某看来，只似个上门骂人底诗；只似脱了衣裳，上人门骂人父一般，初无深远底意思。后山山谷好说文章，临作文时，又气馁了。老苏不曾说，到下笔时做得却雄健。」淳略。

　　今江西学者有两种：有临川来者，则渐染得陆子静之学；又一种自杨谢来者，又不好。子静门犹有所谓「学」。不知穷年穷月做得那诗，要作何用？江西之诗，自山谷一变至杨廷秀，又再变，遂至于此。本朝杨大年虽巧。然巧之中犹有混成底意思，便巧得来不觉。及至欧公，早渐渐要说出来。然欧公诗自好，所以他喜梅圣俞诗，盖枯淡中有意思。欧公最喜一人送别诗两句云：「晓日都门道，微叙草树秋。」又喜王建诗：「曲径通幽处，襌房花木深。」欧公自言平生要道此语不得。今人都不识这意思，只要嵌字，使难字，便云好。

　　先生因说：「古人做诗，不十分着题，却好；今人做诗，愈着题，愈不好。」或举某人会做诗。曰：「他是某人外甥，他家都会做诗，自有文种。」又云：「某尝谓气类近，风土远；气类才绝，便从风土去。且如北人居婺州，后来皆做出婺州文章，间有婺州乡谈在里面者，如吕子约辈是也。」

　　或问：「仓颉作字，亦非细人。」曰：「此亦非自撰出，自是理如此。如『心』、『性』等字，未有时，如何撰得？只是有此理，自流出。」字附。

　　大凡字，只声形二者而已。如「杨」字，「木」是形，「昜」是声，其余多有只从声者。按：六书中，形声其一。

　　凡字，如「杨、柳」字，「木」是文，「昜、卯」是字；如「江、河」字，「水」是文，「工、可」是字。字者，滋也，谓滋添者是也。

　　因说协韵，先生曰：「此谓有文有字。文是形，字是声。文如从『水』从『金』从『木』从『日』从『月』之类；字是『皮、可、工、奚』之类。故郑渔仲云：『文，眼学也；字，耳学也。』盖以形、声别也。」

　　「壹、贰、参、肆」，皆是借同声字。「柒」字本无此字，唯有「漆、沮」之「漆」。「漆」字草书颇似「柒」，遂误以为真。洪氏隶释辨不及此。闳袓。

　　「世」字与「太」字，古多互用。如太子为世子，太室为世室之类。

　　黄直卿云：「如佣雇之『佣』，也只训『用』。以其我用他，故将雇以还其力。由此取义，此皆是两通底字。」

　　「夷、狄」字，皆从禽兽旁。「苗」本有「反犬」。古人字通用，无亦得。

　　古人相形造字，自是动不得。如「辔」字，后面一个「车」，两边从「系」，即缠绳也，前面口字，即马口也，马口中衔着缠绳也。

　　秦篆今皆无此本，而今只是摹本，自宋莒公已不见此本了。

　　说文亦有误解者，亦有解不行者。音是徐铉作，许氏本无。

　　玉篇偏傍多误收者，如「者、考、老」是也。

　　韵书难理会。如昨日检「抑」字，玉篇说文中捡「扌」及「邑」附，皆不见。后来在集韵中寻出，乃云：「反印也」，却在「印」部寻得。元来无挑「扌」，如此写「●」。

　　字之反切，其字母同者，便可互用，如「戎、汝」是也。「逝」字从「折」，故可与「害」字协韵。

　　五方之民，言语不通，却有暗合处。盖是风气之中有自然之理，便有自然之字，非人力所能安排，如「褔」与「备」通。

　　洪州有一部洪韵。太平州亦有部韵家文字。

　　二王书，某晓不得，看着只见俗了。今有个人书得如此好俗。法帖上王帖中亦有写唐人文字底，亦有一释名底，此皆伪者。

　　字说自不须辩。只看说文字类，便见王字无意思。字类有六，会意居其一。

　　字被苏黄胡乱写坏了。近见蔡君谟一帖，字字有法度，如端人正士，方是字。

　　论书，因及东坡少壮老字之异。南康有人有一卷如此。因说：「南轩喜字，然不甚能辨。因有一伪书东坡题字，不好，南轩以「端庄」显之。因论麻衣易不难辨，南轩以快之故。尝劝其改一文，曰：「改亦只如是，不解更好了。」

　　子瞻单勾把笔，钱穆父见之，曰：「尚未能把笔邪？」

　　山谷不甚理会得字，故所论皆虚；米老理会得，故所论皆实。嘉佑前前辈如此厚重。胡安定于义理不分明，然是甚气象！

　　鲁直论字学，只好于印册子上看。若看碑本，恐自未能如其所言。

　　字法直黑内，黄鲁直论得玄甚，然其字却且如此。

　　笔力到，则字皆好。不曰有笔力。如胸中别样，即动容周旋中礼。

　　写字不要好时，却好。

　　「南海诸番书，煞有好者，字画遒劲，如古锺鼎款识。诸国各不同，风气初开时，此等事到处皆有开其先者，不独中国也。」或问古今字画多寡之异。曰：「古人篆刻笔画虽多，然无一笔可减。今字如此简约，然亦不可多添一笔。便是世变自然如此。」

