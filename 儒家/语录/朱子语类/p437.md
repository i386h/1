<!-- { "loadSidebar": true } -->
　　「读书，须立下硬寨，定要通得这一书，方看第二书。若此书既晓未得，我宁死也不看那个！如此立志，方成工夫。」郭德元言：「记书不得。」曰：「公不可欲速，且读一小段。若今日读不得，明日又读；明日读不得，后日又读，须被自家读得。若只记得字义训释，或其中有一两字漏落，便是那腔子不曾填得满，如一个物事欠了尖角处相似。少间自家做出文字，便也有所欠缺，不成文理。尝见蕃人及武臣文字，常不成文理，便是如此。他心中也知得要如此说，只是字义有所欠缺，下得不是。这个便是『不得于言，勿求于心』之患。是他心有所蔽，故如此。司马迁史记用字也有下得不是处。贾谊亦然，如治安策说教太子处云：『太子少长知妃色，则入于学。』这下面承接，便用解说此义；忽然掉了，却说上学去云：『学者所学之官也。』又说『帝入东学，上亲而贵仁』一段了，却方说上太子事，云『及太子既冠成人，免于保傅之严』云云，都不成文义，更无段落。他只是乘才快，胡乱写去，这般文字也不董仲舒文字却平正，只是又困。董仲舒匡衡刘向诸人文字，皆善弱无气焰。司马迁贾生文字雄豪可爱，只是逞快，下字时有不稳处，段落不分明。匡衡文字却细密，他看得经书极子细，能向里做工夫，只是做人不好，无气仲舒读书不如衡子细，疏略甚多，然其人纯正开阔，衡不及也。」又曰：「荀子云：『诵数以贯之，思索以通之。』诵数，即今人读书记遍数也，古人读书亦如此。只是荀卿做得那文字不帖律处也多。」

　　郭德元告行，先生曰：「人若于日间闲言语省得一两句，闲人客省见得一两人，也济事。若浑身都在闹场中，如何读得书！人若逐日无事，有见成饭吃，用半日静坐，半日读书，如此一二年，何患不进！」

　　

　　朱子语类卷第一百一十七

　　朱子十四

　　训门人五

　　黄直卿会看文字，只是气象少，间或又有看得不好处。

　　因说正思小学字训，直卿云：「此等文字亦难做，如『中』，只说得无倚之中，不曾说得无过不及之中。」曰：「便是此等文字难做，如『仁』，只说得偏言之仁，不曾说得包四者之仁。」若海录云：「一部大尔雅。」

　　先生闻程正思死，哭之哀。

　　有程正思一学生来谒，坐定，蹙额云：「正思可惜！有骨肋，有志操。若看道理，也粗些子在。」自修。

　　问功夫节目次第。曰：「寻常与学者说做工夫甚迟钝，但积累得多，自有贯通处。且如论孟，须从头看，以正文为正，却看诸家说状得正文之意如何。且自平易处作工夫，触类有得，则于难处自见得意思。如『养气』之说，岂可骤然理会？候玩味得七篇了，渐觉得意思。如一件木头，须先[戋刂]削平易处，至难处，一削可除也。今不先治平易处，而徒用力于其所难，所以未有得而先自困也。」以下训

　　问：「谟于乡曲，自觉委靡随顺处多，恐不免有同流合污之失。」曰：「『孔子于乡党，恂恂如也，似不能言者。』处乡曲，固要人情周尽；但须分别是非，不要一面随顺，失了自家。天下事，只有一个是，一个非；是底便是，非底便非。」问：「是非自有公论？」曰：「如此说，便不是了。是非只是是非，如何是非之外，更有一个公论？才说有个公论，便又有个私论也！此却不可不察。」

　　「谟于私欲，未能无之。但此意萌动时，却知用力克除，觉方寸累省，颇胜前日，更当如何？」曰：「此只是强自降伏，若未得天理纯熟，一旦失觉察，病痛出来，不可不知也。」问：「五峰所谓『天理人欲同行异情』，莫须这里要分别否？」曰：「『同行异情』，只如饥食渴饮等事，在圣贤无非天理，在小人无非私欲，所谓『同行异情』者如此。此事若不曾寻着本领，只是说得他名义而已。说得名义尽分晓，毕竟无与我事。须就自家身上实见得私欲萌动时如何，天理发见时如何，其间正有好用工夫处。盖天理在人，亘万古而不泯；任其如何蔽锢，而天理常自若，无时不自私意中发出，但人不自觉。正如明珠大贝，混杂沙砾中，零零星星逐时出来。但只于这个道理发见处，当下认取，簇合零星，渐成片段。到得自家好底意思日长月益，则天理自然纯固；向之所谓私欲者，自然消靡退散，久之不复萌动矣。若专务克治私欲，而不能充长善端，则吾心所谓私欲者日相斗敌，纵一时按伏得下，又当复作矣。初不道隔去私意后，别寻一个道理主执而行；才如此，又只是自家私意。只如一件事，见得如此为是，如此为非，便从是处行将去，不可只恁休。误了一事，必须知悔，只这知悔处便是天理。孟子说『牛山之木』，既曰『若此其濯濯也』，又曰『萌櫱生焉』；既曰『旦昼梏亡』，又曰『夜气所存』。如说『求放心』，心既放了，如何又求得？只为这些道理根于一性者，浑然至善，故发于日用者，多是善底。道理只要人自识得，虽至恶人，亦只患他顽然不知省悟；若心里稍知不稳，便从这里改过，亦岂不可做好人？孟子曰：『人之所以异于禽兽者几希！庶民去之，君子存之。』去，只是去着这些子，存，只是存着这些子，学者所当深察也。」谟再三称赞。先生曰：「未可如此便做领略过去。有些说话，且留在胸次烹治锻炼，教这道理成熟。若只一时以为说得明白，便道是了，又恐只做一场话说。」

　　寒泉之别，请所以教。曰：「议论只是如此，但须务实。」请益。曰：「须是下真实工夫。」未几，复以书来，曰：「临别所说务实一事，途中曾致思否？今日学者不能进步，病痛全在此处，不可不知也！」

　　既受诗传，并力抄录，颇疏侍教。先生曰：「朋友来此，多被册子困倒，反不曾做得工夫。何不且过此说话？彼皆纸上语尔。有所面言，资益为多。」又问：「与周茂元同邸，所论何事？」曰：「周宰云：『先生著书立言，义理精密。既得之，熟读深思，从此力行，不解有差。』」曰：「周宰才质甚敏，只有些粗疏，不肯去细密处求，说此便可见。载之简牍，纵说得甚分明，那似当面议论，一言半句，便有通达处？所谓『共君一夜话，胜读十年书』。若说到透彻处，何止十年之功也！」

　　问：「未知学问，知有人欲，不知有天理；既知学问，则克己工夫有着力处。然应事接物之际，苟失存主，则心不在焉；及既知觉，已为间断。故因天理发见而收合善端，便成片段。虽承见教如此，而工夫最难。」曰：「此亦学者常理，虽颜子亦不能无间断。正要常常点检，力加持守，使动静如一，则工夫自然接续。」问：「中庸或问所谓『诚者物之终始』，以理之实而言也；『不诚无物』，以此心不实而言也。谓此心不存，则见于行事虽不悖理，亦为不实，正谓此欤？」曰：「大学所谓『知至、意诚』者，必须知至，然后能诚其意也。今之学者只说操存，而不知讲明义理，则此心愦愦，何事于操存也！某尝谓『诚意』一节，正是圣、凡分别关隘去处。若能诚意，则是透得此关后，滔滔然自在，去为君子；不然，则崎岖反侧，不免为小人之归也。」「致知所以先于诚意者，如何？」曰：「致知者，须是知得尽，尤要亲切。寻常只将『知至』之『至』作『尽』字说，近来看得合是作『切至』之『至』。知之者切，然后贯通得诚意底意思，如程先生所谓『真知』者是也。」

　　舜弼以书来问仁，及以仁义礼智与性分形而上下。先生答书略曰：「所谓仁之德，即程子『谷种』之说，爱之理也。爱乃仁之已发，仁乃爱之未发。若于此认得，方可说与天地万物同体。不然，恐无交涉。仁义礼智，性之大目，皆形而上者，不可分为二也。」因云：「舜弼为学，自来不切己体认，却只是寻得三两字来撑拄，亦只说得个皮壳子。」

　　日同舜弼游屏山归，因说山园甚佳。曰：「园虽佳，而人之志则荒矣！」

　　问：「寻常于存养时，若抬起心，则急迫而难久；才放下，则又散缓而不收，不知如何用工方可？」曰：「只是君元不曾放得下也。」以下训柄。

　　问：「凡人之心，不存则亡，而无不存不亡之时；故一息之顷不加提省之力，则沦于亡而不自觉。天下之事，不是则非，而无不是不非之处；故一事之微，不加精察之功，则陷于恶而不自知。柄近见如此，不知如何？」曰：「道理固是如此，然初学后亦未能便如此也。」

　　魏元寿问大学。先生因云：「今学者不会看文章，多是先立私意，自主张己说；只借圣人言语做起头，便自把己意接说将去。病痛专在这上，不可不戒。」又云：「近有一学者来，欲说『皇极』。某令他说看，都不相近，只做一个『大中』字说了，便更无可说处。不知自孔孟以后千数百年间，读书底更不仔细把圣人言语略思量看是如何。且人一日间，此心是起多少私意，起多少计较，都不会略略回心转意去看，把圣贤思量，不知是在天地间做甚么也！」训椿。

　　「学者精神短底，看义理只到得半途，便以为前面没了。」必大曰：「若工夫不已，亦须有向进。」曰：「须知得前面有，方肯做工夫。今之学者，大概有二病：一以为古圣贤亦只此是了，故不肯做工夫；一则自谓做圣贤事不得，不肯做工夫。」以下训

　　拜违，先生曰：「所当讲者，亦略备矣。更宜爱惜光阴，以副愿望。」又曰：「别后正好自做工夫，趱积下。一旦相见，庶可举出商量，胜如旋来理会。」

　　必大初见，曰：「必大日来读大学之书，见得与己分上益亲切，字字句句皆己合做底事。但虽见得道理合如此，然反而檃括其念虑践履之间，却有未能如此者。盖缘向来自待，未免有失之姑息处。始谓气习物欲之蔽，不能顿革，当以渐销铄之而已。不知病根未尽除，则为善去恶之际固已为之系累，不能勇决。操存少懈，则其隐伏于中者往往纷起，而不自觉其动于恶者，固多有之。今须是将此等意思便与一刀两断，勿复凝滞。于道理合如此处便担当着做，不得迟疑，庶可补既往之过，致日新之功。如何？」曰：「要得如此。」必大又曰：「向因子夏『大德、小德』之说，遂只知于事之大者致察，而于小者苟且放德之不修，实此为病。张子曰：『纤恶必除，善斯成性矣。察恶未尽，虽善必粗矣。』学者须是毫发不得放过，德乃可进。」曰：「若能如此，善莫大焉。以小恶为无伤，是诚不可。」

