<!-- { "loadSidebar": true } -->
　　问：说「漆雕开章」云云，先生不应。又说「与点章」云云，先生又不应。久之，却云：「公那江西人，只管要理会那漆雕开与曾点，而今且莫要理会。所谓道者，只是君之仁，臣之敬，父之慈，子之孝，便是。而今只去理会『言忠信，行笃敬』；『博学而笃志，切问而近思，仁在其中矣』。须是步步理会。『坐如尸』，便须要常常如尸；『立如斋』，便须要常常如斋。而今却只管去理会那流行底，不知是个甚么物事？又不是打破一桶水，随科随坎皆是。」

　　义刚启曰：「向时请问平生多悔之病，蒙赐教，谓第二番莫为便了，也不必长长存在胸中。义刚固非欲悔，但作一事时，千思万量，若思量不透处，又与朋友相度。合下做时，自谓做得圆密了；及事纔过，又便猛省着，有欠缺处。纔如此思着，则便被气动了志，便是三两日精神不定。不知此病生于何处？」曰：「便是难！便是难！不能得到恰好处。颜子『仰之弥高，钻之弥坚，瞻之在前，忽焉在后』，便是如此，便是不能得见这个物事定帖。这也无着力处。圣人教人，但不过是『博文约礼』。须是平时只管去讲明，讲明得熟时后，却解渐渐不做差了。」

　　又问：「格物工夫，至为浩大。如义刚气昏，也不解泛然格得。欲且将书细读，就上面研究义理，如何？」曰：「书上也便有面前道理在。」义刚又言：「古人为学，皆是自小得人教之有方，所以长大来易入于道。义刚目前只是习作举业，好书皆不曾讲究。而今骤收其放心，觉用力倍难。今欲将小学等书理会，从洒扫应对进退，礼乐书数射御，从头再理会起，不知如何？」曰：「也只是事事致谨，常常持养，莫教放慢了，便是。若是自家有个操柄时，便自不解到得十分走作了。」

　　义刚启曰：「半年得侍洒扫，曲蒙提诲，自此得免小人之归。但气质昏蒙，自觉易为流俗所迁。今此之归，且欲闭门不出，刻意读书，皆未知所向，欲乞指示。」先生曰：「只杜门便是所向，别也无所向。只是就书上子细玩味，考究义理，便是。」义刚之初拜先生也，具述平日之非与所以远来之意，力求陶铸及所以为学之序。先生曰：「人不自讼，则没柰何他。今公既自知其过，则讲书穷理，便是为学，也无他陶铸处。」问：「读书以何者为先？」曰：「且将论语大学共看。」至是，又请曰：「大学已看了，先生解得分明，也无甚疑。论语已看九篇。今欲看毕此书，更看孟子，如何？」曰：「好。孟子也分明，甚易看。」

　　「侍教半年，仰蒙提诲。自正月间看论语，觉得略得入头处。先生所以教人，只要逐章逐句理会，不要拣择，敬遵明训。但此番归去，恐未便得再到侍下。如语孟中设有大疑，则无可问处。今欲于此数月拣大头段来请教，不知可否？」曰：「好。」

　　先生问●渊：「平日如何做工夫？看甚文字？」曰：「旧治春秋并史书。」曰：「春秋如何看？」曰：「只用刘氏说看。」曰：「公数千里来见某，其志欲如何？」曰：「既拜先生，只从先生之教。」曰：「春秋是学者末后事，惟是理明义精，方见得。春秋是言天下之事。今不去理会身己上事，却去理会天下之事，到理会得天下事，于身己上却不曾处置得。所以学者读书，先要理会自己本分上事。」又言：「刘道修向时章疏中说『道学』字，用错了。」先生因论：「德修向时之事，不合将许多条法与寿皇看，暴露了，被小人知之，却做了脚手。某以为，大率若小人势弱时节，只用那虚声，便可恐得他去；若小人势盛时节，便不可如此暴露，被他先做脚手。虽然，德修亦自好，当时朝廷大故震动！」训

　　●亚夫将上赵子直黄文叔二书呈先生。先生曰：「公有志于当世，亦自好。但若要从自家身上做将来，须是舍其所已学，从其所未学。」

　　先生语●亚夫云：「亚夫归去，且须杜门安坐数年，虚心玩味他义理，教专与自家心契合。若恁底时，病痛自去，义理自明。大抵静，方可看义理。」

　　「须是静，方可为学。」谓亚夫曰：「公既归，可且杜门潜心数年。」盖卿录云：「亚夫禀辞，先生勉之曰：『归后且杜门潜心二三年，仍须虚心以读书。』」

　　甲寅八月三日，盖卿以书见先生于长沙郡斋，请随诸生遇晚听讲，是晚请教者七十余人。或问：「向蒙见教，读书须要涵泳，须要浃洽。因看孟子千言万语，只是论心。七篇之书如此看，是涵泳工夫否？」曰：「某为见此中人读书大段卤莽，所以说读书须当涵泳，只要子细寻绎，令胸中有所得尔。如吾友所说，又衬贴一件意思，硬要差排，看书岂是如此？」又一士友曰：「先生『涵泳』之说，乃杜元凯『优而柔之』之意。」曰：「固是如此，亦不用如此解说。所谓涵泳者，只是子细读书之异名也。大率与人说话便是难。某只说一个『涵泳』，一人硬来差排，一人硬来解说。此是随语生解，支离延蔓，闲说闲讲，少间展转，只是添得多，说得远。如此讲书，如此听人说话，全不是自做工夫，全无巴鼻。可知是使人说学是空谈。此中人所问，大率如此：好理会处不理会，不当理会处却支离去说，说得全无意思。」以下训

　　盖卿因言：「致知、格物工夫既到，然后应事接物，始得其宜。若工夫未到，虽于应事接物之际，未尽合宜，亦只得随时为应事接物之计也。」曰：「固是如此。若学力未到时，不成不去应事接物！且如某在长沙时，处之固有一个道理；今在路途，道理又别。人若学力未到，其于应事接物之间，且随吾学力所至而处之。善乎明道之言曰：『学者全体此心。学虽未尽，若事物之来，不可不应；但随分限应之，虽不中不远矣。』」

　　盖卿禀辞，且乞赠言。先生曰：「逐日所相与言者，宜着工夫，不用重说。」曰：「尚得为远谒函丈之计。」曰：「人事不可预期。归日，宜一面着实做工夫。」

　　初见，先生云：「某自到此，与朋友亦无可说，古人学问只是为己而已。圣贤教人，具有伦理。学问是人合理会底事。学者须是切己，方有所得。今人知为学者，听人说一席好话，亦解开悟；到切己工夫，却全不曾做，所以悠悠岁月，无可理会。若使切己下工，圣贤言语虽散在诸书，自有个通贯道理。须实有见处，自然休歇不得。如人趁养家一般，一日不去趁，便受饥饿。今人事无小大，皆潦草过了。只如读书一事，头边看得两段，便揭过后面，或看得一二段，或看得三五行，殊不曾子细理会，如何会有益！」或问：「人讲学不明，用处全差了。」曰：「不待酬酢应变时。若学不切己，自家一个浑身自无处着，虽三魂七魄，亦不知下落，何待用时方差？」坐间有言及傅子者。曰：「人虽见得他偏，见得他不是，此边却未有肯着力做自家工夫，如何不为他所谩？近世人大被人谩，可笑！见人胡乱一言一动，便被降下了。只缘自无工夫，所以如此。便又有不读书之说，可以诱人，宜乎陷溺者多。」先生又云：「彼一般说话，虽是说禅，却能鞭逼得人紧。后生于此边既无所得，一溺其说，便把做件事做，如何可回！终竟他底不是，愈传愈坏了人。」或又云：「近世学者多躐等。」亦曰：「更有不及等人。」以下训谦。

　　问谦：「曾与戴肖望相处，如何？」曰：「亦只商量得举子程文。」曰：「此是一厄。人过了此一厄，当理会学问。今人过了此一厄，又去理会应用之文，作古文，作诗篇，亦是一厄。须是打得破，方得。」

　　问：「为学工夫，以何为先？」曰：「亦不过如前所说，专在人自立志。既知这道理，办得坚固心，一味向前，何患不进！只患立志不坚，只恁听人言语，看人文字，终是无得于己。」或云：「须是做工夫，方觉言语有益。」曰：「别人言语，亦当子细穷究。孟子说：『我知言；我善养吾浩然之』知言便是穷究别人言语。他自邪说，何与我事？被他谩过，理会不得，便有陷溺。所谓『生于其心，害于其政；作于其政，害于其事』；盖谓此也。」

　　德之看文字尖新，如见得一路光明，便射从此一路去。然为学读书，宁详毋略，宁近毋远，宁下毋高，宁拙毋巧。若一向罩过，不加子细，便看书也不分晓。然人资质亦不同，有爱趋高者，亦有好务详者。虽皆有得，然详者终是看得溥博浃洽。又言：「大学等书，向来人只说某说得详，如何不略说，使人自致思？此事大不然。人之为学，只是争个肯不肯耳。他若无得，不肯向这边，略亦不解致思；他若肯向此一边，自然有味，愈详愈有意味。」

　　「生知之圣，不待学而自若非生知，须要学问。学问之先，止是致知。所知果致，自然透彻，不患不进。」谦请云：「知得，须要践履。」曰：「不真知得，如何践履得！若是真知，自住不得。不可似他们只把来说过了。」又问：「今之言学者满天下，家诵中庸大学语孟之书，人习中庸大学语孟之说。究观其实，不惟应事接物与所学不相似；而其为人举足动步，全不类学者所为。或做作些小气象，或专治一等议论，专一欺人。此岂其学使然欤？抑践履不至欤？抑所学之非欤？」曰：「此何足以言学？某与人说学问，止是说得大概，要人自去下工。譬如宝藏一般，其中至宝之物，何所不有？某止能指与人说，此处有宝。若不下工夫自去讨，终是不济事。今人为学，多是为名，不肯切己。某甚不满于长沙士友。胡季随特地来一见，却只要相闪，不知何故。南轩许久与诸公商量，到如今只如此，是不切己之」

　　廖兄请曰：「某远来求教，获听先生雅言至论，退而涵泳，发省甚多。旅中只看得先生大学章句、或问一过，所以诲人者至矣。为学入德之方，无以加此，敢不加心！明日欲别诲席，更乞一言之赐。」曰：「他无说，只是自下工夫，便有益。此事元不用许多安排等待，所谓『造次颠沛必于是』也，人只怕有悠悠之患。」廖复对曰：「学者之病，多在悠悠，极荷提策。」曰：「见得分晓，便当下工夫。时难得而易失，不可只恁地过了。」

　　先生问：「前此得书，甚要讲学，今有可说否？」自修云：「适值先生去国匆匆，不及款承教诲。」曰：「自家莫匆匆便了。」训自修。

　　问平日工夫，泳对：「理会时文。」先生曰：「时文中亦自有工夫。」请读何书。曰：「看大学。」以下训

　　说大学首章不当意。先生说：「公读书如骑马，不会鞭策得马行；撑船，不会使得船动。」

　　「读大学，必次论孟及中庸，兼看近思录。」先生曰：「书读到无可看处，恰好看。」

