<!-- { "loadSidebar": true } -->
　　「邹德父楷书大学，今人写得如此，亦是难得。只是黄鲁直书自谓人所莫及，自今观之，亦是有好处；但自家既是写得如此好，何不教他方正？须要得恁欹斜则甚？又他也非不知端楷为是，但自要如此写；亦非不知做人诚实端悫为是，但自要恁地放纵。」道夫问：「何谓书穷八法？」曰：「只一点一画，皆有法度，人言『永』字体具八法。」行夫问：「张于湖字，何故人皆重之？」曰：「也是好，但是不把持，爱放纵。本朝如蔡忠惠以前，皆有典则。及至米元章黄鲁直诸人出来，便不肯恁地。要之，这便是世态衰下，其为人亦然。」道夫言：「寻尝见鲁直亦说好话，意谓他与少游诸人不同。」曰：「他也却说道理。但到做处，亦与少游不争多。他一辈行皆是恁地。」道夫曰：「也是坡公做头，故他们从而和之。」曰：「然。某昨日看他与李方叔一诗，说他起屋，有甚明窗净几，眼前景致，末梢又只归做好吟诗上去。若是要只粗说，也且说读书穷究古今成败之类亦可，如何却专要吟诗便了？」道夫曰：「看他也是将这个来做一个紧要处。」曰：「他是将来做个大事看了，如唐韩柳皆是恁地。」道夫云：「尝爱欧公诗云：『至哉天下乐！终日在书案。』这般意思甚好。」曰：「他也是说要读书。只欧公却于文章似说不做亦无紧要。如送徐无党序所谓『无异草木荣华之飘风，鸟兽好音之过耳』，皆是这意思。」道夫曰：「前辈皆有一病。如欧公又却疑系辞非孔子作。」曰：「这也是他一时所见。如系辞文言若是孔子做，如何又却有『子曰』字？某尝疑此等处，如五峰刻通书相似，去了本来所有篇名，却于每篇之首加一『周子曰』字。通书去了篇名，有篇内无本篇字，如『理性命』章者，煞不可理会。盖『厥彰厥微，匪灵弗莹』，是说理；『刚善刚恶，柔亦如之，中焉止矣』，是说性，自此以下却说命。章内全无此三字，及所加『周子曰』三字又却是本所无者。次第易系文言亦是门人弟子所剿入尔。」道夫问：「五峰于通书何故辄以己意加损？」曰：「他病痛多，又寄居湖湘间，士人希疏。兼他自立得门庭又高，人既未必信他；被他门庭高，人亦一向不来。来到他处个，又是不如他底，不能问难，故绝无人与之讲究，故有许多事。」道夫曰：「如他说『孟子道性善』，似乎好奇，全不平帖。」曰：「他不是好奇，只是看不破，须着如此说。又如疑孟辨别自做出一样文字，温公疑得固自不是，但他个更无理会。某尝谓，今只将前辈与圣贤说话来看，便见自家不及他处。今孟子说得平易如此，温公所疑又见明白，自家却说得恁地聱牙，如何辨得他倒！」道夫曰：「如此则是他只见那一边，不知有这一边了。」曰：「他都不知了。只如杨氏为我，只知为我，都不知圣贤以天地万物为一体，公其心而无所私底意思了。又如老氏之虚无清净，他只知个虚无清净。今人多言释氏本自见得这个分明，只是见人如何，遂又别为一说。某谓岂有此理！只认自家说他不知，便得。」先生以手指其下月曰：「他若知之，则白处便须还是白，黑处便须还是黑，岂有知之而不言者？此孟子所谓『诐辞知其所蔽，淫辞知其所陷，邪辞知其所离，遁辞知其所穷』。辞之不平，便是他蔽了，蔽了便陷，陷了便离，离了便穷。且如五峰疑孟辨忽出甚『感物而动者，众人也；感物而节者，贤人也；感物而通者，圣人也』。劈头便骂了个动。他之意，是圣人之心虽感物，只静在这里，感物而动便不好。中间胡广仲只管支离蔓衍说将去，更说不回。某一日读文定春秋，有『何况圣人之心感物而动』一语。某执以问之曰：『若以为感物而动是不好底心，则文定当时何故有此说？』广仲遂语塞。」先生复笑而言曰：「盖他只管守着五峰之说不肯放，某却又讨得个大似五峰者与他说，只是以他家人自与之辨极好。道理只是见不破，彼便有许多病痛。」

　　拾遗编成而又有遗者，萃此。

　　志气清明，思虑精一，炯然不昧，而常有以察于几微之间，则精矣；立心之刚，用力之笃，毅然自守，而常有以谨于毫厘之失，则一矣。

　　人心之动，变态不一。所谓「五分天理，五分人欲」者，特以其善恶交战而言尔。有先发于天理者，有先发于人欲者，盖不可以一端尽也。

　　人心但以形气所感者而言尔。具形气谓之人，合义理谓之道，有知觉谓之心。

　　便以动者为危，亦未当。若动于义理，则岂得谓之危乎？

　　「允执」，有常久不变之意者得之。此建别录所载。广录五条疑是答学书语。今入此。

　　寤寐者，心之动静也；有思无思者，又动中之动静也；思有善恶，又动中动，阳明阴浊也。有梦无梦者，又静中之动静也。梦有邪正，又静中动，阳明阴浊也。但寤阳而寐阴，寤清而寐浊，寤有主而寐无主，故寂然感通之妙，必于寤而言之。寤则虚灵知觉之体燀然呈露，如一阳复而万物生意皆可见；寐则虚灵知觉之体隐然潜伏，如纯坤月而万物生性不可窥。此答陈淳书，而详。

　　问遗书

　　「忠信进德终日」以下，是说此一理，后言形今古人我皆一统，「神如在上，在左右」，是道体遍满。「诚」字是实理如此。

　　「射中鹄，舞中节，御中度。」无诚心则不中。言多不记。

　　「理义悦心是惬当。玩理养心则两进。」一是知而悦，一是养而悦。

　　「当知用心缓急。」如大经大体，是要先知用心，以此乃可缓缓进。

　　「曲能有诚」，有诚则不曲矣。盖诚者，圆成无欠阙者也。

　　「万物无一物失所」，是使之各得其分恰好处。

　　「人心活则周流」，无偏系即活。忧患乐好，皆偏系也。方谓，无私意则循天之理，自然周流。

　　「事君有犯无隐，事亲有隐无犯」，有时而可分。言事君亲之心本同也。

　　「只归之自然，则更无可观，更无可玩索。」上句谓不求其所以然，只说个自然，是颟顸也，谓不可如此尔。○龟山答人问赤子入井令求所以然一段，好。

　　「仁则固一，一所以为仁」，言所以一者是仁也。

　　「仁在事。」若不于事上看，如何见仁？

　　「退藏于密」，密是主静处，万化出焉者。动中之静，固是静；又有大静，万化森然者。

　　「断置」，言倒断措置也。

　　言四德，云：「不有其功，常久而已者也。」不有其功，言化育之无迹处为贞。因言：「贞于五常为智。孟子曰：『知斯二者弗去是也。』既知，又曰『弗去』，有两义。又，文言训『正固』，又于四时为冬，冬有始终之义。王氏亦云，肾有两：有龟有蛇，所以朔易亦犹贞也。又传曰：『贞各称其事。』」问：「咸传之九四说虚心贞一处，全似敬。」答云：「盖尝有语曰：『敬，心之贞也。』」

　　孔子既知桓魋不能害己，又却微服过宋一段，有尽人事回造化立命之意。止此。

　　「知性善以忠信为本。」须是的然识得这个物事，然后从忠信做将去。若不识得这个，不知是做甚么，故曰：「先立乎其大者。」

　　问「敬先于知，然知至则敬愈分明」。曰：「此正如『配义与道』。」

　　问「心无私主，有感皆通」。曰：「无私主也不是慏悻没理会，只是公。善则好之，恶则恶之；善则赏之，恶则刑之。此是圣人至公至神之化。心无私主，如天地一般，寒则遍天下皆寒，热则遍天下皆热，便是有感皆通。」曰：「心无私主最难。」曰：「亦是克去己私，心便无私主。心有私主，只是相契者便应，不相契者便不应。如好读书人，见书便爱；不好读书人，见书便不爱。」

　　问：「『应务不烦』是如何？」曰：「闲时不曾理会得，临时旋理会，则烦。若豫先理会得，则临时事来，便从自家理会得处理会将去。如理会得礼，则礼到面前便理会得；如理会得乐，则乐到面前便理会得，更不烦也。」

　　天机有不器于物者，在方为方，在圆为圆。

　　先生曰：「自家理会得这道理，使天下之人皆理会得这道理，岂不是乐！」

　　尝言坐即靠倚，后来捱三四日便坐得。先生云：「气不从志处，乃是天理人欲交战处也。」季通。

　　神乃气之精明者耳。

　　「有翼其临。」翼，敬也。

　　「偻句成欺，黄裳亦误」，事见左传。

　　问：「范氏言宋襄公出母事，有『生则致孝，死则尽礼』之说。然出母既义不可迎之以归，则所谓致孝尽礼者，恐只是遣使命往来遗问否？」曰：「恐只是如此。如定省之类，自是都做不得了。」因言：「宣姜全不成人，却有贤女：许穆夫人宋襄公母是也。春秋时，鲁最号礼义之国。然其间成甚风俗！」

　　康节说形而上者不能出庄老，形而下者则尽之矣。因诵皇极书第一篇。二先生说下者不尽，亦不甚说。关子明说形而上者亦庄老。季通。

　　　
