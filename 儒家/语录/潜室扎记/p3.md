<!-- { "loadSidebar": true } -->
　　老子阴符经，从未睹全书，只于薛子读书录中得其一二。薛子述程子之言曰：老子甚杂，如阴符经却不杂。及阅之，杂甚，且多怪诞不经之语，如以仁义礼智信为五贼，及天地万物之盗之类，是何话说？薛子录之，殊不可晓。
　　孔子以四勿教颜子，而老子言三勿，曰：耳、目、口，天下之三要也。此其言之近理者。惟是少却一物，所动一差，并视、听、言亦未能皆合于理矣。乌所语于克己之功乎？
　　许鲁斋曰：责己者可以成人之善，责人者适以成己之恶。此言是身心良剂，我辈宜时时刻刻服之。
　　薛子曰：一念之欲不能制，而祸流于滔天。余曰：一时之怒不能制，而祸流于滔天。
　　薛文清极力推许鲁斋，犹王文成极力推陆象山也。各以其学之所近者言之，故见瑜而不见瑕。毕竟是格物未到至极处。
　　人心惟危，则道心惟安矣。道心惟微，则人心惟显矣。显者省察而自克之，安者优游而自得之。则人心皆道心，浑然为一，无所分别矣。
　　文清先生曰：大舜闻一善言见一善行，沛然莫之能御也，是即感而通天下之故也。予谓与木石居，与鹿豕游，其所以异于深山之野人者几希。岂非为寂然不动传神乎？合孟子一节，恰好是系辞两句之义。
　　养气者自无暴其气始，然必喜怒哀乐发皆中节，而后可言无暴。何也？喜怒哀乐，气之验也。
　　言语轻浮浅露无涵蓄，躁率急遽无伦序，皆所以暴其气也。养气者须沈潜和缓始得。
　　文清先生曰：忠臣事君，视天下犹一家，非为身谋也。余谓不特事君为然，虽隐居乡里，视天下犹一身，非为家谋也。又曰：圣贤之言皆平易易知，后儒有作禅语以见于文辞者，虽曰明理，失平易之意矣。余谓：作禅语以见于文辞者，便是理不明，岂特失平易之意哉？
　　汉末诸贤，天资甚高，极力砥躬砺行，但于道学一路，未有理会处，故不免沦胥以亡。惜哉！若使得程朱为师友，或免于难。其所以进德修业者，度亦不至如当年而遂已也。
　　梁溪之于河津，犹颜子之于曾子也。
　　梁溪先生课程，每夜卧不解衣，乍醒即起。余未能也，解衣而卧，纔醒便默记一日所读之书，或思索义理。有所得，即于次日记之，觉得此心在腔子里。但不能常耳。
　　薛文清先生读书录，蔡文庄先生四书蒙引，才是圣门格物，功夫卓绝。诸儒孰得而加诸？
　　一念不妄起，一言不妄发，一事不妄做，一人不妄与。书此甫毕，阅读书录文清先生语云：一言不可妄发，一事不可妄动，与予中间二句全合。此心之同然如此哉！
　　杨龟山曰：人性上不容添一物。余谓：人性上不容减一物。仁义礼智天理也，富贵功名人欲也，仁义礼智中，稍以富贵功名之念容之，天理流为人欲；富贵功名中纯以仁义礼智之意行之，人欲转为天理。
　　几善恶都从念头上见得，念头纔动，便须查考：某是善，即引伸之使日长；某是恶，即遏绝之使日消。所谓知几之学也。
　　书曰：无教逸欲有邦。余引伸之曰：无教逸欲有家，无教逸欲有身。
　　无轻日用惟难，无安屋漏惟危。
　　人皆知奉承此身，而不知奉承此心。如宫室之美、妻妾之奉、衣服饮食器用玩好之类，皆所以奉承此身也。目不敢妄视、耳不敢妄听、手足不敢妄持行，懔懔焉如对上帝、如临师保，皆所以奉承此心也。奉承此心者无不至，则不宫室而美，不妻妾而欢，不膏粱而腴，不文绣而华，不彝鼎金玉而随取辄给。凡所以奉承此身者，无不至矣。
　　人之吉与凶，征诸言。躁其言，人未有能吉者也；言之讱与否，征诸气。暴其气，言未有能讱者也。
　　文清曰：性也者，其小学之枢纽也与。余谓：性也者，其大学之枢纽也与。岂特大学然哉？自论语中庸孟子以遍观六经而尽识，皆此物此志也。
　　文清曰：顽不仁也，有以订之则仁矣。西铭一篇，皆勉人为仁之意。余曰：愚不知也，有以砭之则知矣。东铭一篇，皆勉人为知之意。
　　文清曰：人之动静语默寤寐，皆易也。尝试反躬而求之，一动一静一语一默一寤一寐，其对待之易乎？所谓交易为体也。动而静静而动，语而默默而语，寤而寐寐而寤，循环无端，其流行之易乎？所谓变易为用也。动静必以礼，语默必以义，寤寐必以敬，则太极之理真实在我，而浑身于是乎见易矣。
　　允执厥中一言，万世心学之宗，亦万世经学之宗也。如易只是要刚柔得中，书只是要政事得中，诗只是要性情得中，礼只是要名分得中，春秋只是要赏罚得中。中之一字，便该尽五经大义矣。
　　永乐二年，饶州处士朱友季诣阙，献所著书，专诋毁周程张朱之说。上览而怒曰：此儒之贼也。特遣行人押友季还饶州，令有司声罪杖遣，悉焚其所著书，曰毋误后人。息邪说、放淫辞，此三代后王者第一盛举，有功吾道大矣。尔公张氏独微示不满之意，且惓惓焉，惜其书之无存也。意者欲自为地乎？阅其四书大全辨，恐亦有拾友季余唾处。
　　秦焚诗书，学问一道扫地矣；继以汉高嫚骂，故开国之初，知学者绝少。历文景间，文学之士始稍稍出，贾谊之文博大昌明，而或失则浮；晁错之文典雅精练，而或失则刻。以言乎知道，均未也。至董子出，然后知道之大原出于天，纔说性，纔说命，是吾道一大开山也。故正其谊不谋其利，明其道不计其功，是董子之学度越诸子处。诸不在六艺之科、孔子之术者咸绝其道，勿使并进，是董子之教度越诸子处。由周迄宋，可与适道者得三人焉：文清推昌黎，文成推河汾。然河汾以西方之教为圣人，昌黎以墨翟臧孙辰与孔子并称，要之醇正不杂，俱逊广川一席也。
　　君子修之吉，蔽以戒慎恐惧四字，说的恁地严重；小人悖之凶，蔽以放僻邪侈四字，说的恁地丑恶。似乎霄壤悬殊矣。岂知一不戒慎恐惧，便做到放僻邪侈；要免放僻邪侈，须是戒慎恐惧。出此入彼，中间更无站立处。避凶趋吉者慎之哉！
　　今人讲天文，都在躔度上推算，余谓天行健君子以自强不息，这便是孔子的天文。今人讲地理，都在疆域上查考，余谓地势坤君子以厚德载物，这便是孔子的地理。把两大象实体到身上来，即以赞天地之化育可也，区区谶纬阴阳之术云乎哉？
　　二氏专言空，吾儒亦岂讳言空？但吾儒所空者欲也，二氏所空者理也。空其欲则人欲净尽，而天理盎然现前，性命皆归实地；空其理则枯槁寂灭，生意索然，空而顽矣。然则天理流行活活泼泼，如何可空？
　　昼间功夫在言语上查考，言语不慎密，吾心未有能存者也；夜间功夫在梦寐上查考，梦寐不真正，吾心未有能存者也。昼夜孜孜，只是要保护这一个心。然心不是悬空守的，须要时时读书，纔得翕聚；书又不是草率读的，须要时时静坐，纔得沈潜。静坐以读书，读书以存心，心存而昼间言语自然慎密，夜间梦寐自然真正矣。
　　梁溪先生言：功夫以择执二字尽之，曰无一毫搀和之为择，无一毫渗漏之为执。予今曰：惟时时刻刻觉其搀和渗漏而已，如此方是真功夫。愚谓从功夫觅本体，以心之虚灵二字尽之，无一物填塞之谓虚，无一物遮蔽之谓灵。予今曰：惟时时刻刻觉其填塞遮蔽而已，不知何日可见本体也。
　　舍程朱经验良方而自制金针，自矜妙诀，律所谓违本方，杀人者也。
　　梁溪先生曰：孔子之道至程朱而阐明殆尽，学孔子而不由程朱，是入室而不由户也。愚谓：程朱之道至高子而阐明殆尽，学程朱而不由高子，是入室而不由户也。
　　梁溪于端文为后生观其答格物诸书，直舒胸臆，罄所欲言。端文亦欣然受之，不少芥蒂。如此正见两公高明光大处，我辈相与若无这段意思，便不成朋友，并不成学问。
　　儒者言无物，又言有物，何也？无物之物，指人欲言也，梁溪曰：所谓人欲，亦岂独声色势利？只服食器用纔有牵恋处，皆是也。须是克己闲邪，打扫的洁洁净净，然后本色豁露，无少污染。故曰无物。有物之物，指天理言也，白沙曰：静中养出个端倪，方有商量处。端倪者，跃然于方寸，了然于日用，不言而喻者也。须是存心养气，发见的活活泼泼，然后本性凝成，无少渗漏，故曰有物。惟无物所以能有物，惟有物所以能无物，盖合一而交资也。
　　性之一字，彷佛似有所见，尚未是其头面。惟时时静坐读书，以庶几一日之遇云尔。
　　易有太极，心有太极，不见吾心之太极，则无以见易也。
　　寻常思维，将太极来做我身的骨子，则阴阳动静必有与时咸宜者矣。梁溪先生却不然，其言曰：吾辈学问，以藐尔六尺为太极作个骨子，则阴阳动静又不足言也。余所言是后天而奉天时，先生所言，直是先天而天弗违。看他何等眼界，何等愿力！
　　梁溪先生曰：恶念易除，杂念难除。今试内省此心，易除者果是除了，难除者毕竟未之除也。
　　梁溪述少墟之言曰：内存戒慎恐惧，外守规矩准绳。二语当终身行之。余谓内存戒慎恐惧便是敬以直内，外守规矩准绳便是义以方外，终身行同人之言也与哉，终身行坤之六二也。
　　君子守身之道三：一曰言语不苟，一曰取与不苟，一曰出处不苟。
　　昼之所读，夜必思之。夜之所得，昼必书之。昼不读则夜无所思，夜不思则昼无所书。无所思，则正念弛而私欲生矣；无所书，则正功废而宴安成矣。私欲生于内，宴安成于外，则身心日污坏，而性命日沦丧。此岂等闲事，而可不惕然深省乎？
　　心也者一身之主宰也，故从来称心者必曰君，身有五官百骸，皆一心之服役也，有臣道焉。心牵于物，则纷乱杂扰，不能为官骸之主宰，而心为昏君；五官百骸各牵于物，则陷溺汨没，不肯为心之服役，而五官百骸皆叛臣矣。外以察吾君臣大义何存何亡，不可逃也，吾惟日尽吾职分之所当为者而已；内以察吾君臣至理惟微惟危，不可忽也，吾惟日尽吾性命之所当为者而已。
　　回想向来病痛，正在舍其田而芸人之田。人之田原不要芸，我强要芸之，究竟无下手处，是以人之田未必治，而己之田荒芜甚矣。自兹以往，务要把那根莠荆棘一切斩除了，将一片田地修治的洁洁净净，布以嘉种，朝夕灌溉滋培，生生不已，万宝告成，庶不负我祖宗基业耳。
　　读书非占毕，求复吾性焉耳；静坐非禅定，求见吾性焉尔。性何以复？由失而得也；性何以见？由昧而明也。失而得、昧而明，则气质变化，而天地之性盎然现前矣。
