<!-- { "loadSidebar": true } -->
　　梁溪先生曰：世局如此，正是玉成，不可不知也。信然哉！然非曰知其玉成而遂已也，须将天地间第一件事，以只身挺然担荷其间，万万莫要失了脚，万万莫要脱了肩，好好的交与那个人，方不负彼苍玉成之意。
　　文清曰：爱流为淫，溺仁之过也。余则曰：不仁之过也。盖淫溺之爱，全是一团私心了，如何说得仁？
　　以系恋之私恩而曰待小人女子之道，余曰未然。既曰道矣，岂有系恋，亦岂有私恩乎？
　　治天下者在得人，固矣。余谓治身心亦然。学者屏弃外物，孜孜然用其力于身若心也，非得良朋好友切磋之，有日损无日益矣；无已，姑借憎疾之人诽谤之口以自励，可乎？畏其人察其言，反观内省，务求改过以自新，彼憎疾而诽谤之者，何必非良朋好友也？
　　于人也无问贵贱，于事也无问大小，于地也无问明暗，于时也无问久暂，皆当提醒此心，而不敢萌怠慢之意，久之自行得处。
　　心诚色温，气和辞婉。此八字者不可顷刻忘也。
　　寿亲一举而四方垂存，自公卿以至布衣，未识面而来者指不胜屈也。余不肖，何德以堪之哉？图报无能，惟有益孜孜于身心性命之学而已。
　　敬以直内，心乎道也；义以方外，身乎道也。心乎道，道凝其心也；身乎道，道淑其身也。内凝其心而身益淑，外淑其身而心益凝，此之谓内外交相养者也。
　　心以不动为主者也，而反曰动心，盖震动其心，使之有所警惕，而不敢即安，庶可不沦于冥顽也；性以不忍为主者也，而反曰忍性，盖坚忍其性，使之有所创艾，而罔敢或易，庶可不囿于气质也。故孟子曰：增益其所不能。薛子曰：则日新矣，然则动心者，正所以不动其心也；忍性者，正所以不忍其性也。
　　每日外考吾所言，字字句句务期核实而后已。实矣，若未能有行焉，虽实言亦虚也。每日内省吾所知，事事物物务期认真而后已，真矣，若未能有行焉，虽真知亦假也。虚者实之，假者真之，吾其可以日进有功也夫！
　　我行其野，适当立冬前二日，利于是终，贞于是始矣。仰观俯察，满目皆肃杀景象，使人怆然。然天地一团生意，却都收藏在里面，翕聚者正其发散者也，专一者正其直遂者也。因而内省吾心，翕聚乎否也，专一乎否也。不翕聚不专一，吾心一团生意，与天地悬隔矣。天道方以利终，而吾心无所谓义；天道方以贞始，而吾心无所谓知，天命之性安在？此不可以不勉也。
　　梁溪先生曰：财色二字，一落脚便是禽兽。读之悚然危惧。又曰：圣门之学主于求仁，人心常收敛则常仁矣。只此二句，道尽吾辈本体功夫。学者要觅本体，须从此觅；要做功夫，须从此做。
　　陈惕龙先生曰：一生三事：一事收心、一事慎行、一事守口；一日三分：一分应物、一分静坐、一分读书。只此一联，说尽希贤希圣希天功夫，此外若添一件，便觉重复。此中若减一件，便觉欠缺。无添也，无减也，远而言之，终身毕世少他不得；近而言之，一时一刻少他不得。包虽不敏，请事斯语矣！
　　每当临卧时，抚心自问曰：刁包，汝今年五十有八矣，德还不加进，业还不加修，将来作何结果？无乃甘心禽兽矣乎？今日话是如何说，心是如何求，书是如何读，事是如何应付，逐件查考起来。若一件不着实去做，仰便愧天，俯便怍人，次早清晨，在我先府君、先梁溪夫子前叩头服罪，务求改过自新。
　　汉高祖贵为天子，过赵一箕踞，遂来贯高之谋，几至杀身亡天下。而况自天子以下者，可不敬与？然则希贤希圣是此敬，保身保家亦是此敬。
　　从古圣人，未有言格物者。言格物自孔门始，孟子七篇，皆格物之书，而于二字曾未着解。嗣是而后千四百年，茫然不知格物为何事。故虽有绝世文章、绝世德业，而律以圣人之学，槩乎其未有闻也。至程朱出，然后以易穷理二字释之，或详为训诂，或发为论议，莫不有以曲尽其义类，虽圣人复起，岂能易其言哉！又三百余年，姚江学兴，直以为善去恶四字了却此案，而格物之学晦矣。入手一差，便难得手。不百年，复生我梁溪先生其人者，首以表章格物为学，微辞奥义，如日中天，即谓程朱复生可也，即谓孔孟复生可也。噫，吾无间然矣！
　　无物不有，以性之充塞者言也；无时不然，以性之流行者言也。随时随物，莫不有以见吾性焉。斯真能格物者也。
　　书曰：小人怨汝詈汝，则皇自敬德，厥愆曰朕之愆，允若兹，不啻不敢含怒。此予三十年前书壁间以自勉者。近见文清读书亦录之，故再记于此。
　　孔子于易系辞曰穷理，于大学曰格物。程朱释格物曰穷理，以夫子之言发明夫子之言，故确不可易也。博而言之，万物有万物之理；约而言之，一物有一物之理。无巨细无精粗，皆有理，则皆在所当格也。
　　心即理也，故格物者格心；性即理也，故格物者格性；天即理也，故格物者格天。心也性也天也，分言之则三，合言之则浑然一物也。推而极之，上下古今，何莫非此物，则何莫非此理也。故格物者一以贯之。
　　学圣人者，巧力二字缺一不可。然必以孔子为标的。若阳明之力，讵曰非孔子之力，但其教人处则未免省力耳。自古无见成圣人，圣人无见成说话，如何要省力？阳明之巧讵曰非孔子之巧，但其教人处则未免伤巧耳。大匠必有规矩，羿射必有彀率，如何可伤巧？
　　温公大贤也，生平不甚满孟子。阳明大儒也，生平不甚满朱子。二者病则一般。
　　为人作应付文字，须要满心奉承他，不是修辞立诚，不是忠信进德，是亦招损一端也。
　　使汲长儒游孔子之门，当是子路一流。使陶渊明游孔子之门，当自曾点一流。
　　梁溪先生曰：如某人见他极好，与人言之亦相入，但考之躬行，便内外不合，以是知虚见无益。余读之爽然自失，曰：先生其为我发蒙乎？夙昔反观，似有见地，且于先生之言无不入者；试考躬行内外合一否，奈何安于虚见，不勉勉于实地也。言念及此，无地可容矣。
　　偶然做的一事，原为义助起，既而熟思之，却是大不义所在。名则利人，实则害己。急急回头，庶无大悔。
　　日来反观内省，口内依旧说长道短，读书依旧操三歇五，应事依旧随行逐队，大不长进。急向我父师前叩头谢罪，万勿因循，甘此下流也。
　　先儒云：父母震怒，声色异常；人子祇栗危惧，思所以平格，不当指为性情所发而遂已也。此语原以喻天变，欲人修德正事反灾为祥也。然谨书屋漏，固可作事亲良箴矣。
　　孔子从心不踰矩之学，只凭一志字做去，故曰发愤忘食，正见其矢志处；曰乐以忘忧，正见其适志处；曰不知老之将至，正见其贞志处。及门中，惟以不惰许颜子，三月不违仁，其志立也。其余或日至或月至，则所志有间断矣。
　　孟子持志，阳明责志，正是顶门一针。后来人或为物欲牵引，或为科名汨没，惜哉！
　　朱子五岁读孝经，便书八字于其上，曰：若不如此便不成人。看他是何等志愿！
　　周子说希贤希圣，直说到希天处。莫高于天，故莫高于周子之志。
　　高子曰：人只有一个念头最可畏，即所谓独也。又曰：精察天理，令这念头只在兢业中行，即所谓慎独也。又曰：久之纯熟，此个念头都是天理，即所谓矩也。虽七十方到此地位，其实吾辈纔志学，便奉此以周旋矣。但从心所欲，则究竟未可几及耳，故曰：吾辈安敢说大话也。
　　高子曰：所谓收回放心者，纔觉便已，更别无收。说的恁地见成，学者服膺此语，省却多少气力。
　　天之心不可见，于其生物有常见之。人心常提醒，使生理油然恶可已。则吾之心浑是仁，而心之仁浑是天矣。
　　高子问答书两卷，上卷大段言理学，粹然吾性吾命至宝。下卷大段言政事，蔼然吾君吾民良剂。至哉言乎，不作一时套语，不作一情面语，不作一假借语，直欲使天下学者尽跻圣贤之域、天下民生尽享康阜之乐而后已。自有书柬以来，若先生其弗可及也已！
　　博我以文，约我以礼，此孔门教学定本也。孟子而后千四百年，一切从事于词章训诂之学，只浮慕得博我以文半截，至约我以礼便茫然矣。有宋周程张朱五夫子出，然后推其博文之诱，而一意穷理；推其约礼之诱，而一意居敬，举孔门所谓循循善诱之定本而着明之，殆无余蕴矣。又四百年，姚江良知直接江西顿悟，只坚守得约我以礼半截，语及博我以文，便以为影响、以为支离、厌弃而不屑道矣。幸高子崛起梁溪，以五夫子之穷理为孔门之博文，以五夫子之居敬为孔门之约礼，举濂洛关闽所谓服膺孔门之定本，表章而着明之，又岂有余蕴乎！夫人而无志于圣贤之道也则已，夫人而有志于圣贤之道也，断断乎当从高子入。
　　不读高子遗书，真是虚过一生。
　　高子曰：吾生平不以三公为荣，而以洁净二字为愿。然愿学先生者，学先生之所愿而已。先生愿洁净二字，岂非合身与心而为言乎？心挂一丝则其心不洁不净矣，身染一尘则其身不洁不净，一丝不挂、一尘不染，所谓上天之载、无声无臭者，举在吾身、心中矣，夫然后可与言洁净矣。即洁净即精微，内观吾心一易之秘藏也，外观吾身一易之流行也，心也身也易也，一而已。此之谓真学易，此之谓真学高子。
　　高子曰：莫轻视此身，三才在此六尺；莫轻视此生，千古在此一日。反复此言，便觉有壁立万仞气象，然非曰讽咏其言而遂已。尝试进而求之：三才在此六尺，此六尺者，岂不巍然与天地同体乎？今夫天终日生、地终日成，吾于其中生成若何矣；今夫天地之生成在两间，而吾之生成在一心，心有所放失则不生，心有所缺欠则不成，不生不成，则此心顽空矣。吾惟孜孜求易简于干知坤能，强而不息，然后可与言生矣；厚而能载，然后可与言成矣。生生成成，即六尺即三才也。千古在此一日，此一日者，岂不悠然与古今同运乎？前而古终日往，后而今终日来，吾于其中往来若何矣；今夫古今之往来在二气，而吾心之往来在一心，心有所系缚则不往，心有所障碍则不来，不往不来，则此心间断矣。吾惟日孜孜求符节于先圣后圣，考而不谬，然后可与言往矣；俟而不惑，然后可与言来矣。往往来来，即一日即千古也。
