<!-- { "loadSidebar": true } -->
　　有经斯有传，传者传也，发明经旨而传之天下来世者也。然以口传经，何若以身传经？以口传经，圣人之功臣也；以身传经，圣人之孝子也。不践厥孝，而思树厥功，传乎？不也。不读易而说道理，不读春秋而谈是非，直捕风捉影耳。
　　闻人之誉而喜，喜则骄溢生；闻人之毁而怒，怒则报复起。凡心俗气，此内断无人品。闻人之誉而愧，愧则自强；闻人之毁而惧，惧则自反。平心直道，就中都是功夫。
　　人以恶言加我，我为弗闻也者而置之，人非而我是也。岂曰人胜而我负乎？若反之，则平分其过矣。
　　今有两人于此，其一人焉千金之资是拥，其一人焉一节之长足录，无不慕一节而羡千金。岂云有目者乎？
　　以言媚人，以貌媚人，以事媚人，以物媚人，以文章媚人，其媚一也。
　　尝试反观内省：做不好事固羞，做好事亦有时而羞；做不好事固怕，做好事亦有时而怕。羞做不好事，怕做不好事，是希圣贤的种子。这个念头，须扶助将来；羞做好事，怕做好事，是甘庸众的源头。这个念头，须扫除将去。
　　人之所喜我不喜，人之所怒我不怒，其庶矣乎。
　　以逢迎为谦光，以戆直为慢侮，以豪强为义气，以忍让为怯懦，以诈讹为聪敏，以长厚为胡涂，以雷同为亲爱，以慷慨为矫激，世俗之见大率然也。君子不可以无辨。
　　昔人云，乱臣贼子，只见君父有不是处。噫，危哉！然则忠臣孝子，只见自己有不是处而已。由此推之，妻子之不我若也，宗族之不我德也，交游之不我信也，乡里之不我服也，婢妾臧获之不我畏、不我怀也，是皆无道而处此也。假令有道处此，尔尔乎。书曰：至诚感神，矧兹有苗。有苗可感，奚有于同体，奚有于同气？故谓无不是的父母，可也；即谓无不是人，亦可。
　　汉武帝之父子，宋太宗之兄弟，宋仁宗之夫妇，读史者到今有遗憾焉。揆厥所自，是谁之过与？赵吕二公，恐当与江充同科矣。
　　商周间，赖伯夷叔齐两兄弟点缀一番；战国间，赖伍员申包胥两朋友点缀一番。不然，世界顽钝寂寥，吾不欲观之矣。
　　孔孟而后，周程而前，醇正不杂者，董子一人而已。韩昌黎、王河汾不及也。
　　王汝止梦里擎天门头传道，狂悖殊甚。既而游阳明之门，敛圭角，就夷坦，养粹气和，音咳指顾俱足令人意消。此与吕东莱少时饮食不好便敢打碎家事，及读躬自厚而薄责于人章，即涣然冰释。俱可谓善于变化气质矣。
　　坡公光明磊落，间世人杰。只是不认得伊川，可惜可恨。
　　坡公为疏论王介甫，一见范公祖禹疏，曰：经世之文也。遂毁其稿，而连名以进。此与张子之彻虎皮略同。儒者盛称子厚大勇，而不及子瞻，何与？
　　君骄臣谄坏社稷，富贵骄、贫贱谄坏风俗。治天下者，必去此二骄二谄。
　　卧龙子云：亲君子远小人，此先汉所以兴隆也；亲小人远君子，此后汉所以倾颓也。至哉言乎！独有国之明训也哉！我辈做人亦然。
　　苏长公云：孔明出师二表，可与伊训说命相为表里。余谓：骆宾王讨武氏一檄，又可与出师二表相为表里。盖武氏贯天达地之恶，举世莫可谁何，得此口诛笔伐，差堪吐气。而成败论人者，至以叛逆目之，寃矣。
　　王莽有子，秦桧无儿。
　　神武莫如操，谦恭莫如莽，机智莫如桧。试与较荣华、絜富贵，岂有加于三子者乎？而恶声秽德，直与天地无极，虽三尺童子知羞之。然则三子认错念头、行差路径，九泉之下当亦自悔其愚且拙也。
　　汉高祖谲而不正，宋艺祖正而不谲。
　　晁错父、严延年母，识见卓越略同。
　　君父之仇不共戴天，直也；兄弟之仇不共国，直也；交游之仇不反兵，直也；犯而不校，独非直也欤哉？直者，处之以公心，应之以坦衷，裁决于义道，而无所回屈之谓耳。学者不识直字，横逆之加，悻悻莫能堪，遂至争白黑、决雌雄，反借口于尼父之明训也。善读书固如是乎？
　　我辈有大忧，问舜；我辈有至乐，问颜子。
　　学者以私心好恶人，是莫大病痛。这个念头不除却，便不仁了，如何入道？
　　上陵下，安然受之，而不以为意，此天理人情之正也。即以施之平等罔不可者。昔人所谓德量、所谓长者之行，盖谓斯乎。若夫下陵上亦然，便成厥恶、养厥奸矣。乌可同日语哉！
　　见君子而不能爱之敬之、披以腹心，交君子而不能亲之厚之、结以骨肉，其人恶足以有为乎？噫，不特此也，即一念之善、一得之长，亦然。
　　尊师、取友，二之则不是。何也？师而不友，便与木偶共对一般，那讨洽处？友而不师，未免走向亵狎怠慢一路去了。欲其进瞑眩之药、效他山之石，难矣哉。
　　宪也衣敝履穿，能俾端木氏之裘马爽然自失。然则端木非货殖，便当到颜子地位矣。货之累人甚矣哉！
　　我辈要奋励做古人，定被人嫉恶一番。嫉恶者，忌我之如此也。忌其如此，而遂不如此，是降心抑志以媚小人之口也，其可乎？则安得不栗栗危惧、懋勉以图令终乎？间有错误，又被人嗤笑一番，嗤笑者，幸我之如此也。幸其如此，而果如此，便非血性汉子矣。敢顷刻即安乎？则安得不汲汲愧悔、改过以图全美乎？
　　语云：至人无梦，愚人无梦。孔子不梦周公乎？高宗不梦帝赉良弼乎？彼牧人者，众鱼旐旟，又胡为乎来哉？
　　无媚骨，无傲气。小人反是。
　　子产执政，舆人诵之，得力于乡校之讥评者居多。噫，非独执政然也，学者思出乎俗、入乎道，无所往而不为乡校焉。是者奉之，非者置之，其亦可以日进有功也夫。
　　好议论人长短是非，此今日膏肓之病也。若非抽胎换骨，猛力涤除，不独学问之玷、行谊之羞，且恐难乎免于今之世矣。
　　学者动云三代以下惟恐不好名，予应之曰：自观人而言，三代以下，败名丧检、漠不顾忌者比比也。果知好名，定拣好题目去做，亦能进德修业，贤于不顾忌者远矣。此以恕道教人，广开为善之路也。若学者立心制行，须知好名之心是已也，要当好货好色等病痛一一驱除，纔会长进。不然，枝叶茂，本实拨矣。故曰：名者实之宾，务实所以修名也。君子之道闇然而日章也，好名所以丧实也；小人之道的然而日亡也。虽然，好名不可，避名亦不可。好名者妆点粉饰之谓也，避名者躲闪忌讳之谓也。范公不云乎：若避好名之嫌，则无为善之路矣。我做好事，只要求人说好，此之谓失其本心；我不求人说好，便不做好事，是自暴自弃也。二者病则一般。
　　语云：道高毁来，德修谤兴。此在旁观则可，若夫当局者不然。爽然内省，自怨自艾，曰毁来还是道不高，谤兴还是德不修。
　　高其声价以惊人，而不能深藏若虚，慢藏诲盗也。蔡邕之于董卓是也；美其辞以悦人，而不能大朴不雕，冶容诲淫也。扬雄之于王莽是也。
　　赖天之灵，知到六七分了，顾其行不一二分。头颅如许，若不万分努力，只怕一二分蛊坏了。可畏哉！
　　士君子一言之不慎、一行之不立、一交一游一出一处之不轨于正，皆足以蒙不义而犯大恶。故曰，为人臣子而不知春秋之义者，必陷篡弒诛死之罪。一言不慎，齐陈乞之类是也；一行不立，郑公子归生之类是也；一交一游一出一处不轨于正，西汉扬雄杜钦谷永、东汉蔡邕荀彧郭嘉之类是也。
　　晦庵论文，右曾子固左苏子瞻。噫，过矣！子瞻大将之登坛者也，子固偏裨耳，何敢与之较长短、竞胜负哉？
　　有春夏无秋冬，不成天地；有都俞无吁咈，不成君臣。
　　仰事俯育，不给于家，家之贫也；令闻广誉，不施于身，身之贫也；往古来今，不贮于心，心之贫也。家贫非耻，身贫乃耻；身贫非耻，心贫乃耻。或曰：心既富矣，是亦可以已乎？曰：未也。程子云，玩物丧志。
　　人不我谅，而嘐嘐求白焉，过矣。闲邪以懋厥德，积诚以动厥物，他非所知也。
　　我有恩于人，而惓惓望报，市井之心也；人有恩于我，而泄泄忘报，顽冥不灵甚矣。
　　处心积虑但知利人，不肯为己图便宜，君子也；处心积虑但知利己，不肯为人留地步，小人也。
　　忍有二，曰含忍，曰隐忍。含忍，心不可一刻无，无则较长絜短，骨肉间亦戈矛矣，况俦伍乎？隐忍，心不可一时有，有则尝试苟安，坠坑落堑而不自拔也，其终矣夫。
　　目今见古人少，或几几乎自信也，扬扬乎自负也；目今见古人多，则违心亏行之事层见迭出，不啻痌瘝之在身矣。呜呼，吾何日而可以不违吾心，而可以不亏吾行乎哉！
　　立心要富，非也；立心要贫，亦非也。各随其遇而已矣。贫而淡然无求于人，富而蔼然能益于人，两者皆公行仁义。是故君子可以贫，可以富。小人反是。
　　有心而言，言之诈也；有心而听，听之诈也。以诈往，以诈来，相寻于诈，而未有已也。子舆氏所谓餂之类是也。君子不为餂，不容心。
　　首阳兄弟也，而以君臣着；桃园君臣也，而以兄弟传。从其所重也。
　　观人者大都以肝胆为主，生死存没不二其心，贵贱贫富不更其守，幽显久暂不移其志，此有肝瞻者之为也。不则，反而易心，因时趋利，背义忘恩，而弗之恤也。念人之寒如我露袒，念人之饥如我枵腹，念人之冤抑如我覆盆，念人之屯蒙如我陷溺，念人之孤寡如我仳离，此有肝胆者之为也。不则，尔为尔，我为我，自雄其赀，自神其智，自席其安，即艰苦颠连，满目而漠然不一动其心。故曰观人者大都以肝胆为主。
　　上负君父，下负乡里，云如之何？显愧诗书，幽愧神鬼，云如之何？
　　申生之志可为舜，陈仲子之心可为伯夷叔齐，惟是烛理不明，而得与失遂分霄壤矣，惜哉！李纲之才德胜陈平，宗泽岳飞之才德胜周勃，惟是遭时不然，而成与败遂分霄壤矣。噫，古今来如此类者，何可更仆数也！
　　春秋化工也，非画笔也。后世即有能文之士，画笔耳，乌覩所谓化工乎？
　　管仲之生也，贤其死也。召忽之死也，贤其生也。此为公论，此为定案。胡氏谓尼父以管仲为徙义，以召忽为匹夫匹妇，自经于沟渎之谅。噫，过矣，尼父恕仲，当不苛忽也。
　　程子云：吾学虽有所受，天理二字却是自家体贴出来。我辈深思而熟玩之，与深人言道德性命之说，毕括此矣。与浅人言，使为善者有所恃，而为恶者有所惧。其有稗于心术隐微之地，不既多乎？语上语下，都用得着。此程氏之所以继往圣、开来学也。
　　汉高配吕后，扫兴实甚。楚霸王得虞姬，生色良多。
　　御龙子集中极力訾江陵，以风闻为实录，殊失公平。
