<!-- { "loadSidebar": true } -->
　　文清之学，得力在一性字。梁溪亦然。
　　立则见其参于前也，在舆则见其倚于衡也，此之谓不言而忠信者，然后言忠信矣；此之谓不行而笃敬者，然后行笃敬矣。故曰夫然后行。若徒在言时求忠信，恐其信也有未必忠者矣；若徒在行时求笃敬，恐其敬也有未必笃者矣。其何以行之哉？
　　天下无理外之物，天下无性外之理，天下无心外之性。心存则性复矣，性复而理得矣，理得而天地万物一以贯之矣。
　　物必有当然处，谓之理。以其为人所共由，谓之道。道与理，只是一个同体而异名也。今与人言理，即庸众者习而安之。若与人言道，虽高明者骇而走焉。何惑之甚也！
　　有一个物，即有一个物的来历，便是理。遇一个物，须审那一物的来历，便是穷理。穷理者，格物也。
　　文清曰：于圣人言理处，当各随其旨而知其所以异。言一本万殊也。又曰：当旁通其意而知其所以同。言万殊一本也。
　　知止之所在而坚守勿失，为知。此即知行合一之学。
　　作事不合宜，便有恻然不安之心，仁也。不安其不合宜者，而安其合宜者，义亦在其中矣。
　　文清曰：时中似义字。余谓：无我似仁字。
　　有形有象者，物也，不亦显乎？无声无臭者，理也，不亦微乎？即显即微，有间乎，无间乎？寂然不动者，体也，而用具焉；感而遂通者，用也，而体行焉。即体即用，一源乎，不一源乎？程子曰：体用一源，显微无间。非义精仁熟者不能为是语也。无物不有，纯备之体也，反之吾身却有物不有，其何以言体？无时不然，流行之用也，反之吾身却有时不然，其何以言用？体用两亏，枉却天命之性矣。
　　曹月川曰：颜子之乐，颜子之仁也。以其三月不违仁知之。余意颜子之乐，颜子之礼也，以其非礼勿视听言动知之也。非礼勿视听言动，则视听言动皆礼，仰不愧、俯不怍，心广而体胖，乐在其中矣。然则克己复礼，乐之工夫；乐者，克己复礼之受用也。克己复礼为仁，谓颜子之乐，即颜子之仁，亦可矣。
　　为子不能尽子道，为臣不能尽臣道，为父不能尽父道，为夫不能尽夫道，吾何以立于世哉？
　　文清曰：人见天气清明，则心意舒畅；天气阴晦，则心意黯惨。亦可以见好善恶恶之一端。余谓：阳不必皆善，阴不必皆恶，要在人有以调剂之。
　　文清曰：忠信积久，而后效见。吾人一念忠信，遂欲责效，不亦惑乎？
　　文清曰：知道则自简。包曰：知道则自静。
　　文清曰：静可以制动。包曰：简可以御烦。
　　文清曰：愈日新，愈日高。包曰：愈日强，愈日明。
　　文清曰：无行可悔，则德进矣。包曰：悔而能改，则德进矣。易曰震无咎者，存乎悔。
　　文清曰：万物犹可以力为，只此理非力所及。余意未必然。朱子言穷理之功，而要以一言，曰至于用力之久。夫用力所以穷理也，有能一日用其力于理矣乎？我未见力不足者，若之何不可几及也。虽善，其至乎理尔力也，其中乎理非尔力也。以言乎其中之者，即谓此理非力所及，亦可矣。一本耳，而千态万状，生生不穷者，万殊也。万殊耳，而函阴负阳，个个还元者，一本也。
　　文清曰：不敢有邪心，渐进于诚。包曰：不敢有伪心，渐进于正。
　　非礼勿视听言动，颜子学圣人之四目也。包不自揣，益一目曰：非礼勿思。
　　吾性本善，吾习得无有不善者与。日日省察，所习不慎则所性不存矣，所性不存是违命也，违命是逆天也，逆天之人，天其我容乎？天命之谓性，是我身上第一件事，念之哉！天地之道健顺而已，不健不顺，成不得乾坤。生人之道忠孝而已，不忠不孝，成不得世界。
　　不见可欲，使心不乱。得力在不见上。虽见可欲，使心不乱，得力直在心上矣。见可欲而不乱之心，与不见可欲而不乱之心，有以异乎，无以异乎？
　　仁者见天地之心，乃可以济天下之难；智者合日月之明，乃可以辨天下之惑；勇者象风雷之震，乃可以除天下之患。
　　存心之谓仁，利物之谓义，居敬之谓礼，穷理之谓智，立诚之谓信。逐日省察五者，缺其一则人道亏矣。不存心则放，不利物则刻，不居敬则慢，不穷理则蔽，不立诚则诈。五善去而五恶随之，可不慎与！
　　耳目口鼻四肢百骸，皆形也，而仁义礼智信之性已该载于其中矣。尽仁义礼智信之性，然后可以践耳目口鼻四肢百骸之形，即物即则，即器即道也。二之则不是。
　　日来觉得心性工夫，其要只在养气。气不调摄，则志意懈怠、言语粗疎、举动躁妄，无一而可。今而后，昼夜间须兢兢提调之。
　　今日出门，又妄发数语，可恨可羞。
　　四子书，天下所家传而户诵也。然而知其意者或寡矣。知其意则希贤希圣希天，取诸此而足也；知其意则出世经世传世，取诸此而足也。小学所以培其根也，五经所以植其干也，近思录所以发其英华，而廿一史所以畅茂其枝叶也。凡古今所垂诸简册者，皆可以此书贯通而汇归之也。故曰四书不可一日不读。
　　浮屠老聃，其学亦云精矣，彼亦何尝不言仁义礼智且信也？然而未得其道者，以其父子君臣夫妇之间有缺典故也，所以谓之异端。汉祖唐宗，其治亦云伟矣，彼亦何尝不行仁义礼智且信也？然而未得其道者，以其父子君臣夫妇之间有惭德故也，所以谓之杂霸。文清曰：三纲五常为学为治之本。余谓：三纲又五常之本也。
　　视听言动发而皆中节，谓之礼；喜怒哀乐发而皆中节，谓之乐。礼也者，天下之大本也；乐也者，天下之达道也。立天下之大本、行天下之达道，则一身与天地同节，一心与天地同和矣。是故三代以前礼乐之制作在唐虞殷周，三代以后礼乐之制作在邹鲁洛闽。
　　泾阳先生微有驳杂，而大段则痛快之极。少墟先生微有沾滞，而大段则醇正之极。若夫极其痛快而无少驳杂、极其醇正而无少沾滞，其惟景逸先生乎！
　　孔子之道，天下万世所共由也，使非颜会思孟羽翼于前，天下万世何由而知有孔子之道乎？使非周程张朱表章于后，天下万世何由而知有孔子之道乎？然则孔子之道，得此九人者而后晓然于天下万世。若曰吾自有快捷方式，而不必于周程张朱也，吾不知周程张朱而外，岂别有所谓颜曾思孟乎？吾不知颜曾思孟而外，岂别有所谓孔子乎？入手一差，到底无得手处。学者慎之！
　　焦弱侯以程朱为保残守陋，抑思程朱所保而守之者，六经四子也。六经四子残耶陋耶？充其意，不残不陋，必如佛老之虚无而后可。
　　赵普吕夷简，功成勋立，名垂史册。予独曰之为小人，诛其心也。李固杜乔，身死家灭，祸流宗社，而予独推之为君子，矜其志也。
　　少陵诗云：残杯与冷炙，到处潜悲辛。此语与韩退之叹一饱之无时句正同。嗟乎，杜圣于诗，韩圣于文，皆读书破万卷者，而辞气萎卑如此，病坐不知学耳。甚矣，学之不可以已也！
　　少陵诗云：致君尧舜上，再使风俗醇。此诗最占地步。及闻其所以致此者，则扬雄之赋、子建之诗、李邕王翰之比邻而已。以若所为，求若所欲，子舆氏所谓缘木求鱼者，非欤？苏长公长于五经，煞有功夫，亦有见地，文章诸大家皆不及也，只是大段穿凿且纤巧耳。使当年北面伊川，如杨龟山游定夫诸公，所造皆过之矣。
　　读易而不知程传之妙，不可以言易。读春秋而不知胡传之妙，不可以言春秋。犹之读四书而不知集注之妙，不可以言四书也。
　　吕泾野崇奉二程书，必冠带读之，可谓深知程子矣。乃于朱子独不然，拟之横渠而以为未也，拟之和靖而以为未也，岂不诬甚矣乎？知程而不知朱，吾不谓之知程也。顾泾阳乃弟在仪部时，拟疏请朱子配享孔子，可谓深知朱子矣，乃于程子独不然，援濂溪为例而不得也，援文中子为例而亦不得也，岂不诬甚矣乎？知朱而不知程，吾不谓之知朱也。
　　自有生民以来，未有孔子也。自有孔子以来，未有四书也。自有四书以来，未有集注也。天下后世知孔子为生民未有之圣矣，而不知四书为生民未有之书。即知四书为生民未有之书矣，而不知集注为生民未有之注也。至矣哉，不悟四书之妙，不可与言集注；不悟集注之妙，亦不可与言四书。吾惟终身服膺焉而已矣！
　　
　　
