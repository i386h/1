<!-- { "loadSidebar": true } -->
　　文清曰：尧舜禹汤、文武周孔、颜曾思孟、周程张朱，正学也，不学此者即非正学也。余谓：不学尧舜禹汤文武周孔颜曾思孟周程张朱，非正学也；即学尧舜禹汤文武周孔颜曾思孟，而不学周程张朱，亦非正学也。陆王一派，欲驾周程张朱而上之，正耶否耶？
　　文清曰：语理而遗物，语上而遗下，此以言乎释老之学也。若俗学，则语物而遗理，语下而遗上矣。
　　道学者，所以学为人也，举世骇之笑之，抑思人而不学道，可也；人而不学人，可乎？人而骇人之学，人笑人之学人也，是尚可以为人乎哉？
　　文清曰：作诗、作文、写字，皆非本领工夫。惟于身心上用力最要。余谓：作诗务涵养性情，作文务根极性命，写字务如程子之敬非欲字好只此是学，如此则诗也文也字也，皆在身心上用功，何必非本领工夫哉。文清曰：道从天出，是有本之学。余谓：道从心入，是有本之学。何也？心即天也。
　　文清曰：学者自幼便为谋利计功而学，宜其不足以入尧舜之道。夫谋利计功，盖指科举之学言也。今之学者，舍科举则无学矣。汝曹试思之，补诸生、荐贤书、成进士，与希贤希圣希天孰愈？三希道德也，一世而千秋；三途富贵也，岂特不可以千秋哉，并不可以一世矣。为吾子弟者，慎无役役功利，而自外尧舜之道哉！
　　得小学之旨，然后可以肆力于四书，未有不解小学而能读四书者也。不解小学而读四书，只是举业。得四书之旨，然后可以肆力于五经，未有不解四书而能读五经者也。不解四书而读五经，只是尘编。得五经之旨，然后可以肆力于诸史，未有不解五经而能读史者也。不解五经而读诸史，只是玩物丧志。
　　文清明朝第一人，得力全在读书一录。玩录中说读书处，津津有味。眼里看的、口里念的、心里想的、当身践履的，那一时一刻不凝注在书上？所以纔成了个大儒。我辈无先生万一之功，而欲几先生万一之业，其将能乎？
　　文清谓：读书须体贴向身心事物上来，反复考验其理。此二句最宜详玩。何也？向事物上体贴而不考验身心，则涉于支离；考验身心事物而不反复以用其极，究归半上落下。此先生之言所以浑全无蔽也与。文清论为学于口耳文辞，谆谆致戒焉；窃谓学绝道丧，而后即求口耳文辞之士，岂易得乎？若遇其人，且相率而从事焉，俟口耳博洽文辞华赡，然后进求之，游泳乎其中，而神明乎其外，亦可以免于先生之戒矣。
　　文清曰：为学时时处处是做工夫处，虽至鄙至陋处，皆当存谨畏之心，而不可忽。且如就枕时，手足不敢妄动，心不敢乱想，这便是睡时做工夫。以至无时无事不然，此所谓敬以直内也。又曰：为学于应事接物处，尤当详审，每日不问大事小事，处置悉使合宜，积久则业广矣，此所谓义以方外也。程子曰：敬义夹持，直上达天德。自此无出两般工夫者矣。
　　古之学也道，今之学也艺。古之学也义，今之学也利。
　　古之学者穷理尽性以至于命，天爵修而人爵在其中矣。今之学者读书作文以求夫官，终身役役人爵，又乌知天爵为何物哉？
　　写字最可验心之存否，或差一字，或遗一字，或多一字，皆缘心不在而然。断断乎莫之或爽也。
　　志气昏惰，肢体放逸，只缘不敬。敬则诸病皆无。自而生矣，持己则敬与怠分，敬日新而怠日废也；接物则敬与慢分，敬日谦而慢日倨也。
　　文清曰：天地者吾之父母也，凡有所行知，顺吾父母之命而已，遑恤其它？余谓：父母者吾之天地也，凡有所行知，尽吾天地之性而已，遑恤其它？
　　文清曰：凡圣贤之书，皆先知先觉，觉后知后觉之言，读其书而无知觉，可乎？先生之意，盖谓读圣贤书，而徒为口耳词章之学与，冥然无知觉者等耳。
　　文清曰：读正书、明正理、亲正人、存正心、行正事，此五者缺一不可也。然而有其序焉，未有不读正书而能明正理者也，未有不明正理而能亲正人者也，未有不亲正人而能存正心者也，未有不存正心而能行正事者也。实实体验，当自见的。
　　文清曰：人之威仪，须臾不可不严整。盖有物有则也。然则耳不聪、目不明，是有耳目之物而无聪明之则矣；手不恭、足不重，是有手足之物而无恭重之则矣。以此推之，百体皆然。人之威仪，亦何可以不严整乎哉？
　　文清曰：万事敬则吉，怠则凶，此即敬胜怠者吉、怠胜敬者凶二语而约以出之也。又曰：节俭朴素，人之美德；奢侈华丽，人之大恶。此即俭者德之共、侈者恶之大二语而详以出之也。要其立言之旨，则无少异耳。我辈操心，其可以不趋吉避凶也与哉！我辈持己，其可以不崇德去恶也与哉！
　　文清曰：自顶以及踵，皆天之所与，但求顺天。余谓：自顶以及踵，皆亲之所与，但求不忝吾亲而已。自顶以及踵，皆君之所与，但求不负吾君而已。何也？亲也，君也，皆天也。
　　或谓诗不李杜，非诗之至也。余曰：孜孜然用力于三百焉，李杜咋舌矣。或谓文不苏韩，非文之至也。余曰：孜孜然用力于四子五经焉，苏韩阁笔矣。或谓字不锺王，非书之至也。余曰：孜孜然用力于程朱，即此是学焉，锺王束手矣。此吾所谓古今三绝也，异乎诗人文人及善书者所谓三绝矣。
　　诗必李杜乎？不李杜自有诗；文必苏韩乎？不苏韩自有文；书必锺王乎？不锺王自有书。若夫学不可不程朱也，不程朱更无学矣。学程朱之学，则宜学程朱之诗，学之可以嗣响三百；学程朱之学，则宜学程朱之文，学之可以媲美六经；学程朱之学，则宜学程朱之书，学之可以缵千圣相传之敬，而点画皆心学矣，又何必李杜苏韩锺王哉？
　　文清曰：天道公而自然，不为何而春夏生物，不为何而秋冬成物，天其无为乎？又曰：人道公而自然，不为何而行仁义，不为何而行礼智，人其无为乎？余以为天道人道皆有为也，天何为哉？为人也。天不为人之性而赋命，则人类灭矣；人何为哉？为天也。人不为天之命而尽性，则天德亡矣。天人交相为以成其公，又何不自然之有？
　　为人谋而忠，智也；与朋友交而信，仁也；传而习，勇也。曾子三省，其即中庸之三达德乎。
　　文清曰：每顾遗体之重，未尝一日敢忘先人。窃尝三复斯言，谁非先人遗体，谁是一日可忘先人者？
　　文清曰：只顺理便是道。此以仁义礼智浑言也。详言之，只守理便是仁，合理便是义，循理便是礼，明理便是智。总之，则一顺理而已，是仁义礼智便是道也。
　　文清曰：矫轻警惰，只当于心志言动上用功。心志言动是四件功夫，每日省察心如何存、志如何立、出何言语、作何举动，件件都求过得去，斯可免于轻与惰矣。
　　易曰洗心，书曰制心，诗云小心，孔曰正心，孟曰存心、曰养心，圣贤之书勤勤恳恳，皆以保护此心也。心之所以不能保护者，岂有他哉？私欲害之耳！降伏私欲，使不得干吾灵府，曰制心。然非翼翼然以上帝为鉴临，心其可得而制乎？是故小其心所以制之也，制其心所以洗之也，洗其心所以存之也，存其心所以养之也，养其心所以正之也。心至正，则惟精惟一，直与上帝合符矣。
　　心之变幻虽多端，大约不出天理人欲二者而已。为天理之心则高峻，为人欲之心则卑陋；为天理之心则广大，为人欲之心则狭小；为天理之心则光明，为人欲之心则暗昧；为天理之心则洁净，为人欲之心则污秽；为天理之心则端正，为人欲之心则邪僻；为天理之心则专一，为人欲之心则杂扰；为天理之心则宽厚，为人欲之心则刻薄；为天理之心则细密，为人欲之心则粗疎；为天理之心则深沈，为人欲之心则浅露；为天理之心则公平，为人欲之心则偏私；为天理之心则坦易，为人欲之心则艰险；为天理之心则舒缓，为人欲之心则急躁；为天理之心则谦和，为人欲之心则倨侮；为天理之心则退让，为人欲之心则矜伐。凡此数者，出于此则入乎彼，如影随形，如响应声，不可不察也。
　　道者，仁义礼智之纲也，仁义礼智道之目也。
　　文清曰：仁义礼智之性有未尽，即拂乎天命，而自绝于天矣，可畏哉。
　　文清曰：荡涤私邪、存养心性、端谨容节，三者虽并言之，要以荡涤私邪为主。盖荡涤私邪，然后心性可得而存养，容节可得而端谨也。
　　文清曰：常主静，物来应之。所谓役物而不役于物也。
　　文清曰：荡涤无一毫之私累，正易所谓洗心也。
　　文成之才大于文清，文清之学正于文成。尚论者固不可以其才之大，而掩其学之正也。
　　阳明之徒推道学，首白沙，而不及文清，盖自为地也。
　　大道流行，有一息间断，便不成造化；人道迈往，有一息间断，便不成性学。
　　大道所以无间断，以其有元亨利贞四德也；人道所以无懈弛，以其有仁义礼智四德也。圣人法天而立道，岂非法天之元亨利贞，而以仁义礼智立之哉？学道者求天人合德焉，可矣。
　　天有元亨利贞，我有仁义礼智；天有日月星辰，我有耳目手足；天有风云雷雨，我有喜怒哀乐。吾何欢乎哉！
　　孟子曰：行之而不着焉，习矣而不察焉，终身由之而不知其道者，众也。以叹学之不讲、贸贸迷途者然也。余则曰：着之而不行焉，察矣而不习焉，终身知之而不由道者，众也。以叹学之徒讲、役役空文者然也。孟子叹人，余自叹也。
　　必有事焉而勿正心勿忘勿助长也，此三者学人之通病也，余则不戒正、助，而独戒忘，何也？正助俱勿忘以后事，心既忘矣，又何有于正，又何有于助长？是故集义之事，必以勿忘为主。曰勿忘，便有疾徐中节之意，而可以免于正助矣。先正云：昼观诸妻子，夜观诸梦寐，两者无愧，始可以言学。余谓：妻子工夫，须从言语做起，每日称引圣贤，莫杂以闲言妄语，则不愧妻子矣；梦寐工夫，全从思虑做起，每夜寤寐圣贤，而不杂以闲思妄想，则不愧梦寐矣。学道者何可以不从事于斯也！
　　为学有三重焉，其寡过矣乎。三重者何？慎言语、肃威仪、正思虑是也。坐卧问心焉，行住问心焉，饮食问心焉。语默问心，寤寐问心焉，一不问则背而驰，莫知所之矣。
　　张子曰：天体物而不可遗，犹仁体事而无不在也。学者以天为体，则无遗物，而万物各得其所矣。以仁为体，则无遗事，而万事各得其宜矣。
　　文清曰：中夜思千古圣人之心，惟是诚而已矣。我辈所以学圣人而未能者，只是不诚。
　　至诚者，圣人也；思诚者，贤人也。不诚只是庸众。
　　朱子曰：至精之理，于至粗之物上见。窃意理曰至精，形而上之道也；物曰至粗，形而下之器也。理从物上见，道从器上见。朱子之言，盖本孔子也。
