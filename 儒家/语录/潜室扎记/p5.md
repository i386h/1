<!-- { "loadSidebar": true } -->
　　仁者人也，人者心也。天下未有离心之仁，则未有离仁之心。故高子曰：心本仁，如目本明、耳本聪，目本明而失其明焉则瞽，不可以为目也已；耳本聪而失其聪焉则聋，不可以为聪也已；心本仁而失其仁，则目虽明而心已瞽矣，耳虽聪而心已聋矣。聋瞽之心，尚可以为心乎哉？不可以为心，尚可以为人乎哉？今之人有亡耳亡目者，则已怜之，而人亦共怜之；至于亡心，视亡耳亡目何如？乃己既瞆然，人亦相视为固然，其失轻重也抑甚矣！
　　程子曰：人只为此形体，便隔一层。除却形体，浑是天也。此孔子克己复礼之说也。一日克己复礼，天下归仁焉。以言乎形体之无所障碍也，无所障碍则人体即天体矣。愚曰：人正为此形体，与天不隔一层。践却形体，浑是天也。此孟子形色天性之说也。惟圣人然后可以践形，以言乎形体之无所亏欠也，无所亏欠则人体即天体矣。内省吾身，耳目形也，其能明能聪，则耳目之性也。吾惟尽吾聪明之性，而耳目之形践矣；手足形也，其能恭能重，则手足之性也。吾惟尽吾恭重之性，而手足之形践矣；外省吾身，父子形也，其有亲，则父子之性也。吾惟尽吾亲之性，而父子之形践矣；君臣形也，其有义，则君臣之性也。吾惟尽吾义之性，而君臣之形践矣；兄弟朋友夫妇形也，其有序有信有别，则兄弟朋友夫妇之性也。吾惟尽吾序别信之性，而兄弟朋友夫妇之形践矣。践其形，然后可与言性也；尽其性，然后可与言形也。天命之谓性，赋性之谓形，践形之谓人。
　　天地间无一物而非阴阳也，则无一物而非太极。形形色色，盈眸而是也。天地间无一事而非阴阳也，则无一事而非太极，巨巨细细，盈眸而是也。天地间无一时而非阴阳也，则无一时而非太极，往往来来，盈眸而是也。此处放过，便是行不着、习不察、物自物、事自事、时自时，与吾无与也。此处果识得无一物而非太极，无一物而非心也，无一物而非心，而心有一物濡染，则非太极矣；无一事而非太极，无一事而非心也，无一事而非心，而心有一事系恋，则非太极矣；无一时而非太极，无一时而非心也，无一时而非心，而心有一时间断，则非太极矣。无濡染、无系恋、无间断之谓心，无濡染、无系恋、无间断之谓心之太极，无濡染、无系恋、无间断之谓太极之无极。吾儒只说太极，太极便无极。故孔子专言之，而周子统言之，非有二也。若二氏，只说无极，却遗了太极，是以谈元说妙，都在静里寻觅，至于动中纷至杂投，未免厌烦，遂思屏绝事物。不知事物如何屏绝得？惟有一一还他太极本色而已。
　　一日五件事：曰事母、曰课儿、曰著书、曰谨言、曰省场圃。五件事都合并一字上去，曰敬。
　　古今道理都在四书里面，故薛文清公曰：四书不可一日不读。四书道理都在集注里面，故愚又曰：集注不可一日不读。读集注所以读四书也，于集注无所得，而漫言四书，说梦也；于四书无所得，而漫言古今道理，说梦也。
　　孔子于伯夷，曰古之贤人也。而孟子则以为圣之清；于柳下惠，曰臧文仲知其贤而不与立。而孟子则以为圣之和；周子于伊尹，曰大贤也。而孟子则以为圣之任。岂一人之身可贤可圣，固若是悬殊耶？非也。贤，希圣者也，贤而以大名，则几几乎圣矣。是故颜曾思孟俱称大贤，及其从祀孔庙，一则曰宗圣，一则曰述圣，一则曰亚圣，俨然配孔子，而迥异乎十贤。盖皇帝王以降，圣人不世出，天纵孔子出类拔萃，古今绝响矣。嗣此以往，或有媲美颜曾思孟者，则天下第一流也。以余观于周程张朱，殆其人与？五子俱称大贤，当以四子之例处之，此数百年旷典，而未之举也。愚尝从而私拟之曰，周元公见圣、程纯公悟圣、程正公修圣、张明公勉圣、朱文公会圣，以此言公诸天下万世，使学道者知宋五子即周四子。孔子而后此九人者，其弗可几及也已！
　　圣人著书，一言一药。博学于文，约之以礼，譬药之有补有泻也。在人视脉色而用之，文成法专于泻，而元气转虚；朱子补泻兼施，为药中王道。若之何其废之？文成学得之象山，朱子所熟闻深知，而不敢教，若曰天下有高明者自能得引而不发之蕴，必以敬修维持之，使持循规矩，犹得寡过。非知不及文成也。其虑深于文成也，而目之为影响，比之于杨墨，其可乎哉？
　　尧舜以来相传之道，孔子开而孟子继，非开则无以为继也，开之之功大于继。若夫颜子曾子子思，则同有功于继。孔子以来相传之道，程子开而朱子继，非继则无以为开也，继之之功大于开。若夫周子张子，则同有功于开。
　　孔子之后知言者，孟子而已。孟子之后知言者，程朱而已。程朱之后知言其谁哉？愚谓本乎程朱之言，以致其知者，知言也；背乎程朱之言以侈其知者，非知言也。如此操券，岂有爽焉者乎？
　　检点日用，有两个念头不好：一则曰昏，昏，不明也，不明不敬也。敬则不昏，虽愚必明矣；一曰怠，怠不强也，不强不敬也，敬则不怠。虽柔必强也。
　　心不存则言不能无妄发，何谨之有？言不谨则心不能无外驰，何存之有？存心谨言，向来作两段工夫去做，由今验之，只是一事，非有二也。
　　存心时便以谨言为心，谨言时须是存其心而后言，两者打成一片，久则心无妄作，而发言自然中节矣。天即理也，此语最尽。尝试考诸圣贤之言，天命之谓性，命此理也；上天之载，载此理也；顾諟天之明命，顾諟此理也。四时行焉，此理行之也；百物生焉，此理生之也；尽其心、知其性所以知天也，知此理也；存其心、养其性所以事天也，事此理也。乐天者乐其理之所以然也，畏天者畏其理之所当然也。小心翼翼昭事上帝，昭事此理也；不显亦临，奉此理也；无斁亦保，守此理也；日监在兹，不敢一刻昧此理也；我其夙夜畏天之威，不敢一刻慢此理也；敬天之怒，无敢戏豫，罔或恣肆于理之中也；敬天之渝，无敢驰驱，罔或放逸于理之外也。昊天曰明，昊天曰旦，言此理之光昭也；及尔游衍，言此理之充塞也。理之时义大矣哉！举目见理，举目见天也；举步见理，举步见天也。
　　
　　潜室札记卷下
　　薛子曰：万物本于天，万事本于心。余谓：天者万物之心也，万物不得天以为心，则不生；心者万事之天也，万事不得心以为天，则不成。是故天与心生育万物之主宰，而成立万事之枢纽也。君子以天为心，即以心为天，而造化之理不出径寸，而得之矣。
　　以诚敬为纲，时时提掇的来；以义利公私为目，时时辨别的去。其庶乎。
　　昼夜思量：天之所以与我者是甚么，极力承当，莫要丝毫辜负他，才好堂堂做个人。
　　君子夙夜惕励，似忧多于乐，须寻孔颜乐处始得。然天下事未有无因而幸获者也，不历深山、不探重渊而欲罗异珍、恣奇玩，我知其难也，矧性命至宝乎？孔子云发愤忘食、乐以忘忧，孔之愤兹，其所以为孔之乐也与。人不堪其忧，颜子不改其乐，有道味而忘嗜欲，其所以为颜之乐也与。不愤不苦，悠悠荡荡闲过了日月，而妄希受用、骄语快活，是饱食终日，其与禽兽何异？愤矣苦矣，更有一字诀，在其诚乎！子舆氏云，反身而诚，乐莫大焉。噫，尽之矣！
　　或欲入山，予曰：吾辈第一座名山曾寻觅否？或曰：未也。果安在？予曰：不在天之下、地之上，其在大学知止一节乎！或曰：何谓也？予曰：定则移易不得，静则纷扰不得，安则摇撼不得，虑则遮蔽不得，方寸耳，而天地万物皆备焉。所得不既多乎？好个地面尽堪栖息，好个光景尽堪把玩，从出父母胞胎来，目便会视，耳便会听，手便会持，足便会行，心便会思，那一件那一时不依靠他？后来成人长大，东奔西走，或在城市内热闹，或在庙堂峥轰，把绝顶去处轻轻断送了，一时悔恨起来、愤励起来，寻个名师，取些好友，替我指点路径，我便孜孜皇皇，穷日之力，须索要到这里歇脚。自下以升高，自近以及远，拿住安身立命真种子，虽在纷华靡丽场中，漠然无所与。其高尚有如斯，彻上彻下，再隔他不住；亘古亘今，再崩他不了，岩岩乎大观也哉！吾子幸勿舍目前名胜，而贸贸迷途也！或曰：命之也，此山不在书本上，还在腔子里。予曰：然。近有语云，心到静处是山林，正谓此也。
　　为盖世豪杰易，为慊心圣贤难。
　　不富不贵，难乎免于今之世矣；不道不德，难乎质于古之人矣。吾将违心易志，俛仰于今之世乎？抑将砥躬励行，黾勉乎古之人也！
　　智不足以周一身，力不足以谋一家，庸众也；智仅足以周一身，力仅足以谋一家，庸众也。然则求免于庸众果何道，而可大之济天下、小之济一邑？视乎分与量；用之利苍生，舍之利乡里，因乎势与时。
　　居则曰，我若当某时如何如何，我若当某事如何如何，旁观者不之许，则拂然怒矣。试放下未来，提起见在，何莫非吾时，何莫非吾事乎？千疮百孔，茫无下手处，骄语亦奚以为？
　　积金不如积粟，积粟不如积德。
　　先儒教人，不知几千万言，请以两言蔽之：顺理行将去，从天分付来。此做人十字诀也。做文者不知几千万言，请以两言蔽之：都是几个字，只要会安排。此做文十字诀也。俚而至，约而尽，知言哉！
　　做好人便是福，做不好人便是祸；干好事便是吉，干不好事便是凶。如此说来，纔无弊。若必逐人逐事责报应，恐天道有不灵时，而人反莫之信矣。
　　开国无以加于周，而曰忠厚；做人无以加于诸葛武侯，而曰谨慎。呜呼，传道守身之道，不能复赞一辞矣！或问守己，曰：不昧心。问接物，曰：不负心。请益，曰：读书穷理而已矣。
　　鲁论云：古之学者为己，今之学者为人。余下一转语云：古之学者为人，今之学者为己。
　　孟子云：学问之道无他，求其放心而已矣。余下一转语云：求放心之道无他，学问而已矣。
　　独对时，须被服庄敬日强、安肆日偷二语；共对时，便理会语不妄发四字。
　　书无难易，无多少，不读则难则多，读则易则少。或读或不读，则虽则多；读之又读，则易则少。
　　吉凶决诸易，政事取诸书，性情陶诸诗，从违准诸礼，是非决诸春秋。
　　廉希宪孟子，胜赵普论语、胡广中庸多矣。
　　左氏传春秋，如隔靴搔痒，言之不轨于道也多矣。然其文严洁峻整，于以详二百四十年之行事，弗可废也。
