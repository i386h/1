<!-- { "loadSidebar": true } -->
　　御寇东面一人来未逐得西面又一人至矣左右前后驱逐不暇葢其四面空疎盗固易入无縁作得主定又如虚器入水水自然入若以一器实之以水置之水中水何能入来葢中有主则实实则外患不能入自然无事【朱子曰有主则实既言有主便已是实了却似多了一实字看来这个实字谓中有主则外物不能入永按与后条有主则虚参看】　邢和叔言吾曹常须爱养精力精力稍不足则倦所临事皆勉强而无诚意接宾客语言尚可见况临大事乎【邢恕字和叔】　明道先生曰学者全体此心学虽未尽若事物之来不可不应但随分限应之虽不中不逺矣【朱子曰此亦是言其大槩且存得此心在这里若事物之来且随自家力量应之更须下工夫方到得细密的当止于至善处此亦且是为初学言　全体此心只是全得此心不为私欲汩没非是更有一心能体此心也此等当以意会】　居处恭执事敬与人忠此是彻上彻下语圣人元无二语【朱子曰告樊迟三语便与告顔渊仲弓都无异故云此是彻上彻下语】　伊川先生曰学者须敬守此心不可急迫当栽培深厚涵泳于其间然后可以自得但急迫求之只是私己终不足以达道【朱子曰栽只如种得一物在此但涵养持守之功继继不已是谓栽培深厚如此而优游涵泳于其间则浃洽而有以自得矣苟急迫求之则此心已自躁迫纷乱只是私己而已终不能优游涵泳以达于道　道理本自广大只是潜心积虑缓缓养将去自然透熟若急迫求之则是起意去赶趁他只是私意而已安足以入道】　明道先生曰思无邪毋不敬只此二句循而行之安得有差有差者皆由不敬不正也【朱子曰思无邪是心正意诚毋不敬是正心诚意永按思未能无邪者亦当勉强禁止如古人以黒白豆记起念善恶乆之而黒者渐少渐无是也毋不敬亦兼正容言之】　今学者敬而不自得又不安者只是心生亦是太以敬来做事得重此恭而无礼则劳也恭者私为恭之恭也礼者非体之礼是自然底道理也只恭而不为自然底道理故不自在也须是恭而安今容貌必端言语必正者非是道独善其身要人道如何只是天理合如此本无私意只是个循理而已【朱子曰只是心生言只是敬心不熟也恭者私为之恭言恭只是人为礼者非体之礼言只是礼无可捉摸故人为之恭必循自然底道理则自在也】　今志于义理而心不安乐者何也此则正是剰一个助之长虽则心操之则存舍之则亡然而持之太甚便是必有事焉而正之也亦须且恁去如此者只是徳孤徳不孤必有邻到徳盛后自无窒碍左右逢其原也【朱子曰正预期也　亦须且恁去其说葢曰虽是必有事焉而勿正亦须且恁地把捉操持不可说道持之太甚便放下了徳孤只是单丁有这些道理所以不可靠易为外物侵夺若是处多不是处少便不为外物侵夺助长固是不好然合下未能到从容处亦须且恁去犹愈于不能执捉者　答吕伯恭曰承喻整顿收敛则入于着力从容游泳又堕于悠悠此正学者之通患然程子尝曰亦须且自此去到徳盛后自然左右逢其原今亦当且就整顿收敛处着力但不可用意安排等即成病耳】　敬而无失便是喜怒哀乐未发谓之中敬不可谓中但敬而无失即所以中也【朱子曰未发之中本体自然不须穷索但当此之时敬以持之使此气象常存而不失则自此而发者必中节矣故程子于此毎以敬而无失为言　吴伯丰说敬而无失则不偏不倚斯能中矣曰说得慢了只敬而无失便不偏不倚只此便是中　只是常敬敬即所以中　敬而无失本不是中只是敬而无失便见得中底气象此如公不是仁然公而无私则仁又曰中是本来底须是做工夫此理方着　此言持敬而无间断则喜怒哀乐浑然在中而无所偏倚子夏之言本不为此程子取其有防于吾心耳】　司马子微尝作坐忘论是所谓坐驰也【朱子曰他只管要恁地虚静都无事但只管要得忘便忘是驰也　叶氏曰司马承贞字子微唐天寳中隐居天台之赤城尝著论八篇言清净无为坐忘遗照之道】　伯淳昔在长安仓中闲坐见长廊柱以意数之已尚不疑再数之不合不免令人一　一声言数之乃与初数者无差则知越着心把捉越不定【朱子曰人心至灵主宰万变而非物所能宰故才有执持之意即是此心先自动了此程子所以毎言坐忘即是坐驰又因黙数仓柱发明其说而其指示学者操存之道则必曰敬以直内而又有以敬直内便不直矣之云也】　人心作主不定正如一个翻车流转动揺无须臾停所感万端若不做一个主怎生奈何张天祺昔尝言自约数年自上着牀便不得思量事不思量事后须强把他这心来制缚亦须寄寓在一个形象皆非自然君实自谓吾得术矣只管念个中字此又为中所系缚且中亦何形象有人胸中常若有两人焉欲为善如有恶以为之间欲为不善又若有羞恶之心者本无二人此正交战之验也持其志使气不能乱此大可验要之圣贤必不害心疾【张戬字天祺横渠先生之弟司马温公字君实　朱子曰天祺虽是硬捉且把定得一个物事在这里温公又管念个中字又更生出头绪多他所以说终夜睡不得天祺是硬截温公是死守旋旋去寻讨个中伊川则曰持其志所以教人且就里面理防譬如人有个家不自作主却倩别人来作主　程子谓一心之中如有两人正是言意不诚心不实处大凡意不诚分明是吾之贼我要上他牵下来我要前他拖教后此最学者所宜察】　明道先生曰某写字时甚敬非是要字好只此是学【问作字忽忽则不成字是忘也或作意令好则愈不好是助也以此知持敬者正勿忘勿助之间朱子曰若如此说则只是要字好矣非明道先生之意也】　伊川先生曰圣人不记事所以常记得今人忘事以其记事不能记事处事不精皆出于养之不完固【朱子曰圣人之心虚明故能如此常人记事忘事只是着意之故】　明道先生在澶州日修桥少一长梁曽博求之民间后因出入见林木之佳者必起计度之心因语以戒学者心不可有一事【问凡事须思而后通安可谓心不可有一事朱子曰事如何不思但事过则不留于心可也明道肚里有一条梁不知今人有防条梁在肚里】伊川先生曰入道莫如敬未有能致知而不在敬者
　　今人主心不定视心如寇贼而不可制不是事累心乃是心累事当知天下无一物是合少得者不可恶也【朱子曰敬则心存心存则理具于此而得失可验故曰未有致知而不在敬者　问未有致知而不在敬者曰心若走作不定何縁见得道理如理防这一件事未了又要去理防那事少间都成无理防须是理防这事了方去理防那事须是主一　未有致知而不在敬者此是大纲说要穷理须是着意不着意如何理防得分晓　问未有致知而不在敬者葢敬则胸次虚明然后能格物而判其是非曰虽是如此然亦须格物不使一毫私欲得以为之蔽然后胸次方得处明　答胡广仲曰敬之一字真圣学始终之要向来谓必先致知然后有以用力于此疑若未安葢古人由小学进于大学其于洒埽应对进退之间持守坚定涵养纯熟固已乆矣是以大学之序特因小学已成之功而以格物致知为始今人未尝一日从事于小学而曰必先致知然后敬有所施则未知以何为主而格物以致其知也故程子曰入道莫如敬未有能致知而不在敬者又论敬云但存此乆之则天理明推而上之古昔圣贤之言亦莫不如此者叶氏曰事至当应初何为累顾心无主应则反累事耳　永按天下事皆不可少不可有厌事之心】　人只有一个天理却不能存得更做甚人也　人多思虑不能自宁只是做他心主不定要作得心主定惟是止于事为人君止于仁之类如舜之诛四凶四凶已作恶舜从而诛之舜何与焉人不止于事只是揽他事不能使物各付物物各付物则是役物为物所役则是役于物有物必有则须是止于事【叶氏曰应事而不止其所当止是以己之私智揽他事而不能物各付物者也物各付物者物来而应不过其则物往而化不滞其迹是则役物而不为物所役　以上竝伊川语】　不能动人只是诚不至于事厌倦皆是无诚处　静后见万物自然皆有春意【问此还是指圣贤而言否潜室陈氏曰观物防心静者能之固是圣贤如此吾人胸次岂可不见此境界静却不分圣贤】　孔子言仁只说出门如见大宾使民如承大祭看其气象便须心广体胖动容周旋中礼自然惟慎独便是守之之法圣人修己以敬以安百姓笃恭而天下平惟上下一于恭敬则天地自位万物自育气无不和四灵何有不至此体信达顺之道聪明睿智皆由此出以此事天飨帝【问孔子告仲弓方是持敬底事程子如此说岂不有自然勉强之异朱子曰程子之言举敬之极致而言也这般处要寛看识得他意不可迫切求之　亦须见得个意思方谨独以守之　问心广体胖动容周旋中礼是平日功夫方能如此非一旦出门如见大宾使民如承大祭便能如此曰自这里做去方能如此只是常能存得此心便能如此　惟上下一于恭敬这却是上之人有以感发兴起之体信是忠达顺是恕体信是无一毫之伪达顺是发而皆中节无一物不得其所聪明睿智皆由此出这是自诚而明　问上下一于恭敬上之人下之人也同寅协恭曰圣人之敬熏天炙地不是独修于九重而天下之人侮慢自若也如汉广之诗可见　体信是实体此道于身达顺是发而中节推之天下而无所不通也　信是实理顺是和气体信是致中底意思达顺是致和底意思此礼记中语言能恭敬则能体信逹顺体信是尽这至诚道理顺即自此发出所谓和者天下之达道　聪明睿智皆由是出者皆由敬出以此事】
