<!-- { "loadSidebar": true } -->
　　信从者众故可乐也虽乐于及人不见是而无闷乃所谓君子【朱子曰决洽二字宜仔细看凡于圣贤言语思量透彻乃有所得譬之浸物于水水若未入只是外面稍湿里面依前干燥必浸之久则透内皆湿程子之言极有深意　已既有得何待人之信从始为可乐须知己之有得亦欲人之皆得然信从始但一二人亦未能惬吾之意至于信从者众岂不可乐　大抵私小底人或有所见则不肯告人持以自多君子存心广大已有所得足以及人若己能之以教人而人不能多少可闷今既信从者众安得不乐　问初学将自谋不暇何以及得人曰如传得师友好说话好文字归与朋友亦是及人经说下同】　古之学者为己欲得之于己也今之学者为人欲见知于人也　伊川先生谓方道辅曰圣人之道坦如大路学者病不得其门耳得其门无逺之不到也求入其门不由于经乎今之治经者亦众矣然而买椟还珠之蔽人人皆是经所以载道也诵其言辞解其训诂而不及道乃无用之糟粕耳觊足下由经以求道勉之又勉异日见卓尔有立于前然后不知手之舞足之蹈不加勉而不能自止矣【方元宷字道辅买椟还珠事见韩子　朱子曰买椟还珠之论尤可以警今日学者用心之谬　朱子以此书示学者曰他只恁平铺无紧要说出来只是要移易他一两字也不得要改动他一句也不得　手帖】　明道先生曰修辞立其诚不可不子细理防言能修省言辞便是要立诚若只是修饰言辞为心只是为伪也若修其言辞正为立己之诚意乃是体当自家敬以直内义以方外之实事道之浩浩何处下手惟立诚才有可居之处有可居之处则可以修业也终日干干大事小事却只是忠信所以进徳为实下手处修辞立其诚为实修业处【问苏季明以治经为传遒居业之事居常讲习只是空言无益质之两先生如何朱子曰季明是横渠门人祖横渠修辞之说以立言传后为修辞是为居业明道与说易上修辞不恁地修辞只是如非礼勿言若修其言辞正为立己之诚意乃是体当自家敬以直内义以方外之实事便是理防敬义之实事便是表里相应敬以直内义以方外便是立诚道之浩浩何处下手惟立诚才有可居之处有可居之处则可以修业修业便是逐日底事业似日课一般忠信进徳为实下手处如是心中实见得理之不妄如恶恶臭如好好色常常恁地则徳不期而进矣诚便是忠信修省言辞便是要立得这忠信若口不择言逢事便说则忠信亦被汨没动荡立不住了　问何不说事却说辞曰事尚可欺人辞不可揜故曰言顾行行顾言　遗书下冋】　伊川先生曰志道恳切固是诚意若迫切不中理则反为不诚盖实理中自有缓急不容如是之迫观天地之化乃可知【朱子荅刘子澄云学者正欲胷中廓然大公明白四达方欲致知穷理有得力处今乃追咎徃昔念念不忘窃恐徒自煎熬无复义理悦心之味也程子所谓迫切不中理则反为不诚正虑此耳升髙自下陟遐自迩能不遗寸晷而不计近功则终有必至矣】　孟子才髙学之无可依据学者当学顔子入圣人为近有用力处又曰学者要学得不错须是学顔子【本注有凖的　朱子曰孔子体面大不用恁地说道理自在里面孟子多是就发见处尽说与人终不似夫子立得根本住所以程子谓其才髙学之无可依据　孟子才髙学之无可依据为他元来见识自髙顔子才虽未尝不髙然其学却细腻切实所以学者有用力处孟子终是粗　孟子说得粗不甚子细只是他才髙自致那地位若学者学他或错认了他意思若顔子说话便可下手做孟子底更须解说方得　问如说养气处岂得为无可依据曰孟子皆是要用顔子须就已做工夫所以学顔子则不错　勉斋黄氏曰如博文约礼克己复礼不迁怒不贰过皆用力处就务实切己下工所以入圣人为近】　明道先生曰且省外事但明乎善惟进诚心其文章虽不中不逺矣所守不约泛滥无功【问且省外事但明乎善惟进诚心只是教人鞭辟近里明善是致知诚心是诚意否朱子曰知至即便意诚善才明诚心便进问其文章虽不中不逺矣便是应那省外事一句否曰然外事所可省者即省之所不可省者亦强省不得善只是那毎事之至理文章是威仪制度所守不约泛滥无功说得极切这般处只管将来玩味则道理自然都见又曰这段是吕与叔自闗中来初见二程时说话盖横渠多教人礼文制度之事他学者用心不近里故以此说教之然只可施之与叔诸人若与山言便不着地头了　且省外事但明乎善惟进诚心是且理防自家切已处明善了又更须看自家进诚心与未】学者识得仁体实有诸己只要义理栽培如求经义
　　皆栽培之意【朱子曰学者识得仁体实有诸己识得与实有须做两句看识得是知之实有是得之若只识得只是知有此物却须实有诸己方是己物也】　昔受学于周茂叔每令寻顔子仲尼乐处所乐何事【朱子曰程子之言引而不发盖欲学者深思而自得之今亦不敢妄为之说学者但当从事于博文约礼之诲以至于欲罢不能而竭其才则庶乎有以得之矣问顔子所乐何事周子程子终不言不审先生以为所乐何事曰人之所以不乐者有私意耳克己之私则乐矣　问孔顔所乐何事曰不要去孔顔身上问只去自家身上讨　问孔顔之乐若但以为在于乐道则是孔顔与道终为二物要之孔顔之乐只是私意浄尽天理昭融自然无一毫系累耳曰然但今人说乐道说得来浅了要之说乐道亦无害曰观周子之问其为学者甚切曰然顷之复曰程子云人能克己则心广体胖仰不愧俯不怍其乐可知有息则馁矣　问孔顔之乐求之亦甚难曰且就圣贤着实用工处求之如克己复礼致谨于视听言动之间久久自当纯熟充达向上去　或说顔子之乐云天理流行浑融贯通顔子见得这个物事分明在面前其乐自不能己曰也不要说得似有一个物事様道是个公共底道理但是安顿不能得恰好顔子向前见不得底今见得向前做不得底今做得所以乐不是把这一个物事来恁地快活】　所见所期不可不逺且大然行之亦须量力有渐志大心劳力小任重恐终败事【朱子曰学者志道固不可不以逺大自期然苟悦其逺而忽于近慕于大而累于细则无渐次经由之实而徒有悬空跂望之劳亦终不能以自达矣】　朋友讲习更莫如相观而善工夫多【学记相观而善之谓摩】　须是大其心使开阔譬如为九层之台须大做脚始得【朱子曰心只是放寛平便大不要先有二私意隔碍便大心大则自然不急迫】　明道先生曰自舜发于畎亩之中至百里奚举于市若要熟也须从这里过【朱子曰只是要事事经歴过　问若要熟也须从这里过人须从贫困艰苦中做来方坚牢曰若不从这里过也不识所以坚牢者似一条路须毎日从上面徃来行得熟了方认得许多险阻去处若素不防行忽然一旦撞行将去少间定堕坑落堑去也】　参也竟以鲁得之【朱子曰曾子鲁钝难晓只是不肯放过直捱到透彻了方住不似别人只畧绰见得些小便休一様敏底见得容易又不能坚守钝底捱得到畧晓得处便说道理止此更不深求惟曽子不肯放舍若这事看未透真是捱得到处处所以竟得之　縁他质钝不解便理防得故着工夫去看遂看得来透彻非他人所及有一等伶俐人见得虽快然只是从皮肤上畧过所以不如他　鲁钝之人却能守其心专一明达者毎事要入一分半上落下多不专一　非说须要鲁鲁是他一般病但却是上好底病他却是得这个鲁底力】　明道先生以记诵博识为玩物丧志【本注时以经语録作一册郑毂云尝见显道先生云某从洛中学时録古人善行别作一册明道先生见之曰是玩物丧志盖言心中不宜容丝发事胡安国云谢先生初以记问为学自负该博对明道举史书成篇不遗一字明道曰贤记得许多可谓玩物丧志谢闻此语汗流浃背面发赤及看明道读史又却逐行看过不蹉一字谢甚不服后来省悟却将此事做话头接引博学之士　谢良佐字显道上蔡人程子门人朱子曰明道以上蔡记诵为玩物丧志盖谓其意不是理防道理只是夸多鬭靡为能若明道看史不蹉一】
