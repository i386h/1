<!-- { "loadSidebar": true } -->
　　一端【末子答刘子澄曰戏谑亦是自家有此玩侮之意以为之根而日用间流转运用机械活熟致得临事不觉出来又自以为情信辞巧主于爱人可以无害于义理故不复更加防遏以至于此葢不惟害事而所以害于心术者尤深昔横渠先生尝言之矣此当痛改不可缓也　永按张子作东铭亦以戏言戏动为戒戏谑之害事纳侮啓衅招尤致侮是也人之有口才多机智而好狎侮者尤易犯此病当深戒之】　正心之始当以己心为严师凡所动作则知所惧如此一二年守得牢固则自然心正矣【叶氏曰视心如严师则知所敬畏而邪僻之念不作】定然后始有光明若常移易不定何求光明易大抵
　　以艮为止止乃光明故大学定而至于能虑人心多则无由光明【问艮何以光明朱子曰定则明凡人胷次烦扰则愈见昏昧中有定止则自然光明庄子所谓泰宇定而天光发是也　叶氏曰止水可鉴而流水不可鉴亦此理也　易说下同】　动静不失其时其道光明学者必时其动静则其道乃不蔽昧而明白今人从学之乆不见进长正以莫识动静见他人扰扰非闗己事而所修亦废由圣学观之冥冥悠悠以是终身谓之光明可乎【艮彖传　叶氏曰动静各有其时然学者多失于不当动而动因循废学终何光明之有】　敦笃虚静者仁之本不轻妄则是敦厚也无所系阂昬塞则是虚静也此难以顿悟苟知之须久于道实体之方知其味夫仁亦在乎熟之而已【朱子曰张子敦笃虚静之说于学者为有功　敦厚虚静是为仁之本　李孝述问仁为动之始礼为动之极义为静之始智为静之极智无所作为又所以为动之本而仁礼之所由发也曰横渠先生曰虚静者仁之本亦此意　叶氏曰言动轻妄而不纯笃则此心外驰非仁也有所系阂昬塞而不虚静则此心罔觉非仁也然必存心之乆实体于己然后能深知其味　孟子说】







　　近思録集注卷四
<子部,儒家类,近思录集注>
　　钦定四库全书
　　近思录集注卷五
　　婺源江永撰
　　【朱子曰此卷改过迁善克己复礼】
