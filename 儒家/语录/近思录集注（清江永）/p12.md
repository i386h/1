<!-- { "loadSidebar": true } -->
　　之请问先生曰此非难悟设此语者盖欲学者存意之不忘庶游心浸熟有一日脱然如大寐之得醒耳【范育字巽之　朱子曰今人不能如大寐之得醒只是捉道理説也説得去只是不透彻又曰正安常存意使不忘释氏只是如此黄直卿曰张子语此释氏更有穷理工夫在曰工夫固自在也须相存意问直卿如何説存意不忘曰只是常存不及古人意曰设此语者只不欲放倒此意耳　横渠之意正要学者将此题目时时省察使之积久贯熟而自得之耳　人于义理须知所谓脱然如大寐之得醒方始是信得处　横渠文集下同】未知立心恶思多之致疑既知所立恶讲治之不精讲治之思莫非术内虽勤而何厌所以急于可欲者求立吾心于不疑之地然后若决江河以利吾徃逊此志务时敏厥修乃来故虽仲尼之才之美然且敏以求之今持不逮之资而欲徐徐以听其自适非所闻也【朱子曰未知立心则或善或恶故胡乱思量惹得许多疑起既知所立则是此心已立于善而无恶便又恶讲治之不精又却用思讲治之思莫非在我这道理之内如此则虽勤而何厌所以急于可欲者盖急于可欲之善则便是无善恶之杂便是立吾心于不疑之地人之所以有疑而不果于为善者以有善恶之杂今既有善而无恶则若决江河以利吾徃矣逊此志务时敏虽是低下着此心以顺道理又却抖擞起精神敏速以求之则厥修乃来矣下面云云只是说一敏字　未知立心恶思多之致疑此说甚好便见有次序处事固当考索然心未有主却泛然理防不得若是思虑纷然趋向未定未有个主宰如何讲学】　明善为本固执之乃立扩充之则大易视之则小在人能之而已【永按易视之谓玩忽视之安于固陋不能扩充也】　今且只将尊徳性而道问学为心日自求于问学者有所背否于徳性有所懈否此义亦是博文约礼下学上达以此警防一年安得不长毎日须求多少为益知所亡改得少不善此徳性上之益读书求义理编书须理防有所归着勿徒写过又多识前言徃行此问学上益也勿使有俄顷闲度逐日似此三年庶防有进　为天地立心为生民立道为去圣继絶学为万世开太平【朱子曰此道自孟子没千有余嵗若天不欲此道复明则不使今人有知者既使人有知者则必有复明之理此皆先生以道自任之意　叶氏曰天地以生生为心圣人参赞化育使万物各正其性命此为天地立心也建明义理扶植纲常此为生民立道也继絶学谓缵述道统开太平谓有王者起必来取法利泽垂于万世学者以此立志则所任至大而不安于小成所存至公而不苟于近用】载所以使学者先学礼者只为学礼则便除去了世
　　俗一副当习熟纒绕譬之延蔓之物解纒绕即上去苟能除去了一副当世习便自然脱洒也又学礼则可以守得定【叶氏曰学礼则可以消除习俗之累又有所据依而自守】　须放心寛快公平以求之乃可见道况徳性自广大易曰穷神知化徳之盛也岂浅心可得【叶氏曰偏狭固滞不足以见道　横渠易说】　人多以老成则不肯下问故终身不知又为人以道义先觉处之不可复谓有所不知故亦不肯下问从不肯问遂生百端欺妄人我寜终身不知【横渠论语説】　多闻不足以尽天下之故苟以多闻而待天下之变则道足以酬其所尝知若劫之不测则遂穷矣【叶氏曰心通乎道则能尽夫事理之所以然故应变而不穷不通乎道而徒事乎记问则见闻有限而事变无涯卒然临之以所未尝知则穷矣　横渠孟子説下同】　为学大益在自求变化气质不尔皆为人之卒无所发明不得见圣人之奥　文要密察心要洪放【叶氏曰文不宻察则见理粗疎心不洪放则所存狭滞　语録下同】　不知疑者只是不便实作既实作则须有疑有不行处是疑也【朱子曰人须是做工夫方有疑初做时定是触着相碍没理防处如居敬穷理始初定分作两段居敬则执持在此才动则便忘了】心大则百物皆通心小则百物皆病【朱子曰通是透得那道理处病则是窒碍了　心狭隘则事有窒碍不行如仁则流于姑息义则入于残暴皆见此不见彼　心小是卑陋狭隘事物来都没奈何打不去只见碍皆是病如要敬则碍和要仁则碍义要刚则碍柔为敬便一向拘拘为和便一向放肆仁便煦煦姑息义便粗暴决裂心大便能容天下万物有这物则有这理有那物则有那理竝行而不相悖竝育而不相害　问横渠云心要洪放又云心大则百物皆通孙思邈云胆欲大而心欲小窃谓横渠是言心之体思邈是言心之用否曰心自有合要大处有合要小处】　人虽有功不及于学心亦不宜忘心苟不忘则虽接人事即是实行莫非道也心若忘之则终身由之只是俗事【永按学不止读书接人事无非道即无非学实行与俗事特以心之所存者不同耳】　合内外平物我此见道之大端【朱子曰道只是致一公平之理而已】　既学而先有以功业为意者于学便相害既有意必穿凿创意作起事端也徳未成而先以功业为事是代大匠斲希不伤手也【永按学成自能立功业若先以此为志则穿凿创造有害于道矣代大匠斲者伤其手老子语】　窃尝病孔孟既没诸儒嚣然不知反约穷源勇于苟作持不逮之资而急知后世明者一覧如见肺肝然多见其不知量也方且创艾其黙养吾诚顾所患日力不足而未果他为也【叶氏曰不知反约穷源故浮浅而无实黙养吾诚则反约穷理之事也】　学未至而好语变者必知终有患盖变不可轻议若骤然语变则知操术已不正【叶氏曰变者非常行之道权宜之事也非见理明制义精者不足以与此】　凡事蔽盖不见底只是不求益有人不肯言其道义所得所至不得见底又非于吾言无所不説【永按学者于师友之前不肯自言其所得之浅深惟恐人之知其底里与顔子之无所不説而如愚者异矣】　耳目役于外揽外事者其实是自堕不肯自治只言短长不能反躬者也【永按好揽外事则自治轻徒言短长则躬行缓】　学者大不宜志小气轻志小则易足易足则无由进气轻则以未知为己知未学为己学【永按志小者恒自画气轻者多虚夸】

　　近思録集注卷二
<子部,儒家类,近思录集注>
　　钦定四库全书
　　近思録集注卷三
　　婺源江永撰
　　【朱子曰此卷格物穷理】
