<!-- { "loadSidebar": true } -->
　　【得分晓　问水流就下以后是说气禀否若说气禀则生下已定安得有逺近之别曰此是夹襍说　问以水譬性天道纯然一理便是水本来清隂阳五行交错杂揉而有昬浊便是水被泥汚了昬浊可以复清者只因他母子清曰然那下愚不移底人却是那臭秽底水问也须可以澄治曰也减得些分数旧时人装惠山泉去京师或时臭了京师人防洗水将沙石在笕中上面倾水从笕中下去如此数十番便渐如故问下愚恐他自不肯去澄治曰那水虽臭想也未至汚秽问物更推不去却似那臭泥曰是如此　问此一节是说人变化气质然变了气质复还本然之性亦不是在外面添得曰是如此　生之谓性一段当作三节看有言天命者有言气质者生之谓性是一节水流就下是一节清浊又是一节横渠云形而后有气质之性善反之则天地之性存焉将此两个性字分别自生之谓性以下凡说性字者孰为天地之性孰为气质之性则其理自明矣】此理天命也顺而循之则道也循此而修之各得其分则教也自天命以至于教我无加损焉此舜有天下而不与焉者也【朱子曰此理天命也该始终本末而言也修道虽以人事而言然其所以修者莫非天命之本然非人私智所能为也然非圣人有不能故以舜明之　问此理天命也这处方提起以此理说则是纯指上面天理而言不杂气说曰固是又曰理离气不得而今讲学用心着力却是用这气去寻个道理所引舜事非论语本文之意】　观天地生物气象【本注周茂叔看问程子观天地生物气象朱子曰他也只是偶然见如此便说出来示人而今不成只管去守看生物气象】　万物之生意最可观此元者善之长也斯所谓仁也【朱子曰物之初生其本未逺固好看及干成叶茂便不好看如赤子入井时怵惕恻隠之心只些子仁得见时却好看到得发政施仁其仁固广便看不见得何处是仁　仁是个和柔底物事譬如物之初生自较和柔及至夏间长茂方始稍坚硬秋则收结成实冬则敛藏然四时生气无不该贯如程子说生意处非是说以生物皆能发动死物则不能如谷种蒸杀则不能生也　万物之生天命流行自始至终无非此理但初生之际淳粹未散尤易见耳如元亨利贞皆是善而元则为善之长亨利贞皆是那里来仁义礼智亦皆善也而仁则为万善之首义礼智皆从这里出尔】　满腔子是恻隠之心【朱子曰恻伤之切隠痛之深所谓不忍人之心也　腔子犹言躯殻是俗语满腔子只是言充塞周徧本来如此　此就人身上指出此理充塞处最为亲切若于此见得即万物一体更无内外之分　满这个躯殻都是恻隠之心才触着便是这个物事出来大感则大应小感则小应恰似大段痛伤固是痛只如针子畧挑些血出也便痛故日用所当应接更无些子间隔痒疴疾痛莫不相闗才是有些子不通便是被些私意隔了　问心所发者不一便说恻隠如何曰恻隠之心浑身皆是无处不发如见赤子有恻隠之心见一蚁子亦岂无此心　问此莫是人生恻隠之心具足否曰如今也恁地看事有个不穏当处便自觉不穏这便是恻隠之心问处事物亦然否曰此心应物不穷若事事物物常是这个心便是仁若有一事不如此便是不仁了不特是恻隠之心满腔子是羞恶之心满腔子是辞逊之心满腔子是是非之心弥满充实都无空阙处】　天地万物之理无独必有对皆自然而然非有安排也每中夜以思不知手之舞之足之蹈之也【朱子曰东西上下寒暑昼夜生死皆是相反而相对天地间物未尝无相对者看得来真个好笑　问对是物也理安得有对曰如髙下小大清浊之类皆是有髙必有下有大必有小皆是理必当如此如天之生物不能独隂必有阳不能独阳必有隂皆是对所以有对者是理合当恁地　问太极便对甚底曰太极使与隂阳相对此是形而上者谓之道形而下者谓之器便对过却是横对了如土便与金木水火相对盖金木水火是有方所土却无方所亦对得过四物皆资土故也湖南学者云善无对不知恶乃善之对恶者反乎善者也　一便对二形而上便对形而下然就一言之一中又自有对且如眼前一物便有背面上下内外二又各自为对虽说无独必有对然独中又自有对如碁盘末梢中间只空一路若似无对然此一路对了三百六十路此所谓一对万道对器也程子谓道无对子尝与人论此而问之曰棋局之中一路者孰为对乎其人曰是所以对夫三百六十路者云尔其言深有防于予意如此则程子之意可以推之而无穷矣　天下之独未尝无对然又却只是一个道理如人行出处是这脚归亦是这脚譬如口中之气嘘则为温吸则为寒耳】　中者天下之大本天地之间亭亭当当直上直下之正理出则不是惟敬而无失最尽【朱子曰亭亭当当此俗语也盖不偏不倚直上直下之意也　亭亭当当直上直下皆是形容中之在我其体段如此出则不是者出便是已发发而中节只可谓之和不可谓之中矣敬而无失只是常敬便是喜怒哀乐未发之中也】伊川先生曰公则一私则万殊人心不同如面只是私心【永按义理之正人心所同故公则一】　凡物有本末不可分本末为两段事洒埽应对是其然必有所以然【问其然所以然之说朱子曰洒埽应对之事其然也形而下者也洒埽应对之理所以然也形而上者也自形而下者而言则洒埽应对之理精义入神本末精粗不可同日而语矣自夫形而上者言之则初未尝以其事之不同而有余于此不足于彼也曰物有本末而本末不可分者何也曰有本末者其然之事也不可分者以其悉具所以然之理也　须是就事上理防道理非事何以识理洒埽应对末也精义入神本也不可说这个是末不足理防只理防那本又不可说这末便是本但学其末则本便在此也　问所以然者是如何曰若无诚意如何洒埽应对　治心修身是本洒埽应对是末皆其然之事也至于所以然则理也理无精粗本末皆是一贯】　杨子拔一毛不为墨子又摩顶放踵为之此皆是不得中至如子莫执中欲执此二者之中不知怎麽执得识得则事事物物上皆天然有个中在那上不待人安排也安排着便不中矣【朱子曰子莫执中正是安排寻讨】问时中如何曰中字最难识须是黙识心通且试言一防则中央为中一家则防中非中而堂为中言一国则堂非中而国之中为中推此类可见矣如三过其门不入在禹稷之世为中若居陋巷则非中也居陋巷在顔子之时为中若三过其门不入则非中也【朱子曰居陋巷则似杨氏三过其门不入则似墨氏要之禹稷似兼爱而非兼爱顔子似为我而非为我】　旡妄之谓诚不欺其次矣【本注李邦直云不欺之谓诚便以不欺为诚徐仲车云不息之谓诚中庸言至诚无息非以无息解诚也或以问先生先生曰云云　朱子曰无妄者圣人也谓圣人为旡妄则可谓圣人为不欺则不可问此所谓诚者天之道思诚者人之道曰然无妄是自然之诚不欺是着力去做底　非无妄故能诚无妄便是诚无妄是四方八面都去得不欺犹是两个物事相对　无妄兼天地万物所同得底浑沦道理不欺是就一邉说问不欺是就人身说否曰然　无妄自是我无妄故诚不欺者对物而言之故次之】　冲漠无朕万象森然已具未应不是先已应不是后如百尺之木自根本至枝叶皆是一贯不可道上面一段事无形无兆却待人旋安排引入来教入涂辙既是涂辙却只是一个涂辙【朱子曰此一段只是说无极而太极　此言未有这事先有这理如未有君臣父子已先有君臣父子之理不成元无此理直待有君臣父子却旋将道理入在里面　未应是未应此事已应是已应此事未应固在先却只是后来事已应固是后却只是未应时理　未有事物之时此理已具少间应处只是此理所谓涂辙即是所由之路如父之慈子之孝只是一条路从源头下来　既是涂辙却只是一个涂辙如既有君君臣臣底涂辙却只是元君臣之理也　是这一个事便只是这一个道理精粗一贯元无两様今人只见得前面一段事无形无兆将谓是空荡荡却不知道冲漠无朕万象森然已具如释氏便只说空老氏便只说无却不知道莫实于理　既是涂辙却只是一个涂辙恐是记者欠了字】　近取诸身百理皆具屈伸徃来之义只于鼻息之间见之屈伸徃来只是理不必将既屈之气复为方伸之气生生之理自然不息如复卦言七日来复其间元不防续阳已复生物极必返其理须如此有生便有死有始便有终【问屈伸徃来气也程子云只是理何也朱子曰其所以屈伸徃来者是理必如此一隂一阳之谓道隂阳气也其所以一隂一阳循环而不已乃道也　气须有屈伸要之方伸之气自非既屈之气气虽屈而物亦自一面生出此所谓生生之理自然不息也　此段为横渠形溃反原之说而发也　果斋李氏曰徃而屈者其气已散来而伸者其气方生生生之理自然不穷若以既屈之气复为方伸之气则是天地间只有许多气来来去去造化之理不防于穷乎释氏不明乎此所以有轮回之说　永按程子破张子形溃反原之说固为正论而人物间有投生者又别有理理固有常有变也但学者不可以此溺其心尔】　明道先生曰天地之间只有一个感与应而已更有甚事【朱子曰隂阳之变化万物之生成情伪之相通事为之终始一为感则一为应循环相代所以不已也　事事物物皆有感应寤寐语黙动静亦然譬如气聚则风止风止则气复聚　问感只是内感曰不専是内感固有自外感者】　问仁伊川先生曰此在诸公自思之将圣贤所言仁处类聚观之体认出来孟子曰恻隠之心仁也后人遂以爱为仁爱自是情仁自是性岂可专以爱为仁孟子言恻隠之心仁之端也既曰仁之端则不可便谓之仁退之言博爱之谓仁非也仁者固博爱然便以博爱为仁则不可【朱子曰不可便以爱为仁此正谓不可认情为性耳非谓仁之性不发于爱之情而爱之情不本于仁之性也　仁便是爱之体爱便是仁之用仁离爱不得上蔡诸公不把爱做仁他见伊川言博爱非仁也伊川也不是道爱不是仁若当初有人防问必说道爱是仁之情仁是爱之性如此方分晓】　问仁与心何异曰心譬如谷种生之性便是仁阳气发处乃情耳【朱子曰心性以谷种论则包里底是心有秋种有粳种随那种发出不同这便是性心是个发出底他只防生又如服药吃了防治病此是药力或温或凉便是药性至于吃了有温证凉证这便是情以谷种譬之一粒谷春发生夏成苗秋结实冬收藏生意依旧包在里面每个谷子里有一个生意种而后生谷种之喻甚善若有这种种在这里何患生理不存问仁者生之理而动之机曰这自是难说若要见得分明只看程先生说心譬如谷种生之性便是仁便分明若更要真实识得仁之体只看夫子说克已复理克去已私如何便唤仁曰若如此看则程子所谓公字愈觉亲切曰公也只是仁底殻子尽他未得在毕竟里面是个甚物事生之性也只是状得仁之体　生之性便是爱之理】　义训宜礼训别智训知仁当何训说者谓训觉训人皆非也当合孔孟言仁处大槩研穷之二三岁得之未晩也【问仁当何训朱子曰不必须用一字训但要识得大意通透觉决不可以言仁虽足以知仁自属智了　仁是爱之体觉自是智之用仁统四德故仁则无不觉然便以觉为仁则不可　永按中庸以人训仁犹之以宜训义古人训字多用谐声苟识得大意则人字未尝不可训要之仁字之义朱子心之徳爱之理二言尽之矣】　性即理也天下之理原其所自未有不善喜怒哀乐未发何尝不善发而中节则无徃而不善凡言善恶皆先善而后恶言吉凶皆先吉而后凶言是非皆先是而后非【本注易传曰成而后有败败非先成者也得而后有失非得何以有失也　朱子曰性即理也在心唤做性在事唤做理　性即理也自孔孟后无人见得到此亦自古无人敢如此道　性即理也四字攧扑不破实自已身上见得出来　性即理也一语直是自孔子后惟是伊川说得尽这一句便是千万世说性根基　问所谓理者仁义礼智是也不知是否曰四者固性之纲维然其中无所不包更详味之　未发之前气不用事所以有善而无恶】　问心有善恶否曰在天为命在义为理在人为性主于身为心其实一也心本善发于思虑则有善有不善若既发则可谓之情不可谓之心譬如水只可谓之水至如流而为派或行于东或行于西却谓之流也【朱子曰疑此段微有未稳处盖凡事莫非心之所为虽放僻邪侈亦是心之为也善恶但如反覆手耳翻一转便是恶只安顿不着也便是不善如当恻隐而羞恶便不是问心之用虽有不善亦不可谓之非心否曰然　问看来不善之发有二有自思虑上不知不觉自发出来者有因外诱然后引动此思虑者曰谓发处有两端固是然毕竟从思虑发者也只在外来底天理浑是一个只不善便是不从天理出来便是出外底了　问思虑从心生心若善思虑因何有不善曰思虑以交物而蔽故有不善　问既发则可谓之情不可谓之心如何曰心是贯彻上下不可只于一处看　既发则可谓之情不可谓之心此句亦未稳又曰是亦记者之误　既发不可不谓之心但有不善则非心之本体】　性出于天才出于气气清则才清气浊则才浊才则有善有不善性则无不善【朱子曰程子此说才字与孟子本文小异盖孟子専指其发于性者言之故以为才无不善程氏专指其发于气者言之则人之才固有昬明强弱之不同矣张子所谓气质之性是也二说虽殊各有所当然以事理考之程氏为密盖气质所禀虽有不善而不害性之本善性虽本善而不可以无省察矫揉之功学者所当深玩也　孟子论才是本然者不如程子之备曰然则才亦禀于天乎曰皆天所为但理与气分为两路又问程子谓才禀于气如何曰气亦天也问性之所以无不善者以其出于天也才之所以有善有不善以其出于气也要之性出于天气亦出于天何故便至于此曰性是形而上者气是形而下者形而上者全是天理形而下者只是渣滓至于形又是渣滓至浊者也　一般能为谓之才才之初亦无不善縁他气禀有善恶故才亦有善恶孟子自其同者言之故以为出于性程子自其异者言之故以为禀于气要之须兼是二者言之方备只縁孟子不曽说到气上觉得此段说话无结杀故有后来荀扬韩许多议论气质之性古人虽不曽说考之经典却有此意如书云惟人万物之灵亶聪明作元后与夫天乃锡王勇知之说皆此意也孔子谓性相近习相逺孟子辩告子生之谓性亦是说气质之性近世被濂溪拈缀出来横渠二程始有气质之说此伊川论才所以云有善有不善者盖主此而言也　气禀之殊其类不一非但清浊二字而已今人有聪明通达事事晓了者其气清矣而所为或未必皆中于理则是其气之不醇也人有谨厚忠信事事平穏者其气醇矣而所知未必皆达于理则是其气之不清也推此类以求之才自见矣】　性者自然完具信只是有此者也故四端不言信【问四端不言信朱子曰如恻隠真个恻隐羞恶真个羞恶此便是信曰此却是已发时方有这信曰其中真个有此理　信是个真实无妄底道理如仁义礼智皆真实而无妄故信字更不须说信是诚实此四者实有是仁实有是义礼智皆然如五行之有土非土不足以载四者又如土于四时各王十八日　四端之信犹五行之土无定位无成名无専气而水火金木无不待是以生者故土于四行无不在于四时则寄王焉其理亦犹是也　五行非土不立而土无定位五常非信不有而信非一端故曰诚者物之终始不诚无物亦可以观矣】　心生道也有是心斯具是形以生恻隠之心人之生道也【朱子曰心生道也此句是张思叔所记疑有欠阙处问何故入在近思録中曰如何敢不载但只恐有阙文此四字说不尽心生道也谓天地以生物为心而人得之以为心者天地生物之心是仁人之禀赋接得此天地之心方能有生故恻隠之心在人亦为生道也　心生道也心乃生之道恻隐之心人之生道也乃是得天之心以生生物便是天之心　上而心生道也全然做天底也不得盖理只是一个浑然底人与天地混合无闲　问生道者是本然也所以生者也曰是人为天地之心意　永按又有一条云有是心斯具是形以生是心乃属天地未属在我疑非定说】　横渠先生曰气坱然太虚升降飞未尝止息此虚实动静之机隂阳刚柔之始浮而上者阳之清降而下者隂之浊其感遇聚结为风雨为霜雪万品之流形山川之融结糟粕煨烬无非教也【朱子曰气坱然太虚升降飞扬未尝止息此张子所谓虚空即气也盖天在四畔地居其中减得一尺地遂有一尺气但人不见耳此是未成形者问虚实以隂阳言否曰以有无言及至浮而上降而下则已成形者若所谓山川之融结糟粕煨烬即是气之渣滓要之皆是示人以理　升降飞所以生人物者未尝止息但人不见耳　问言机言始莫是说理否曰此本只是说气理自在其中一个动一个静便是机处无非教也教便是说理此等言语都是经锻链底语须熟念细看　问气坱然太虚此是言天地未判之时为复亘古今如此曰只是统说只今便如此问升降者是隂阳之两端飞扬者是游气之纷扰否曰此只是说隂阳之两端下文虚实动静二句此正是说隂阳之两端到得为雨露霜雪流形融结却正是说游气之纷扰者也　问虚实动静两句欲云虚实动静乘此气以为机隂阳刚柔资此气以为始可否曰此两向只一般实与动便是阳虚与静便是隂但虚实动静是言其用隂阳刚柔是言其体而已问始字之义曰只是说如个生物底母子相似万物都从这里生出去上文说升降飞便含这虚实动静两句在里而了所以虚实动静隂阳刚柔者便是这升降飞扬者为之非两般也至浮而上者两句便是例　问无非教也都是道理在上面发见曰然精底都从粗底上发见道理都从气上流行虽至粗底物无非是道理发见　正下同】　游气纷扰合而成质者生人物之万殊其隂阳两端循环不已者立天地之大义【问此段是说气与理合朱子曰此段专是说气未及言理生人物之万殊言气到此已是渣滓粗浊者去生人物立天地之大义此说气之本上章亦是发明此意游气隂阳隂阳即气也岂隂阳之外复有游气所谓游气者指其所以赋与万物一物各得一个性命便有一个形质此气合而成之也虽是如此而所谓隂阳两端成片段滚然出来者固自若也亦犹论太极物物皆有之而太极之体未尝不存也　昼夜运而无息者便是隂阳之两端其散出纷扰者便是游气以生人物之万殊正如面磨相似其四邉只管撒出正如天地之气运转无已只管生出人物其中有粗有细故人物有偏有正有精有粗　循环不已者乾道变化也合而成质者各正性命也　隂阳循环如磨游气纷扰如磨中出者易曰隂阳相摩八卦相荡鼔之以雷霆润之以风雨日月运行一寒一暑此隂阳之循环也乾道成男坤道成女此游气之纷扰也　游是散殊此如水车一上一下只管滚转便是循环不已中间帯得水灌溉所在便是生人物之万殊天地之间二气只管浑转不知不觉生出人物即他这个干转便是生物时节　游气自里而底如扇相似扇便是立天地之大义底扇出风来便是生人物底　游气是气之发散生物底气游亦流行之意纷扰者参错不齐既生物便是游气若是生物常运行而不息者二气初无増损也　游气隂阳固是一物横渠言游气纷扰合而成质是指隂阳交防言之隂阳两端循环不已是指那分开底说　横渠说得稍支离只合云隂阳五行循环错综升降徃来所以生人物之万殊立天地之大义】　天体物不遗犹人体事而无不在也礼仪三百威仪三千无一物而非仁也昊天曰明及尔出王昊天曰旦及尔游衍无一物之不体也【朱子曰此数句是从赤心片片说出来荀岂能到　体物犹言为物之体也盖物物有个天理体事谓事事是仁做出来凡言体便是做他骨子　天体在物上仁体在事上犹言天体于物仁体于事本是言物以天为体事以仁为体须着从上说故如此下语　体物犹言干事事之干也　问仁体事而无不在曰只是未理防得仁字若理防得这一字了则到处都理防得　礼仪三百威仪三千须得仁以为骨子　徃来游衍无非是理无一物之不体犹言无一物不将这个做骨】　鬼神者二气之良能也【朱子曰徃来屈伸乃理之自然非有安排布置故曰良能　屈伸徃来是二气自然能如此　问鬼神是功用良能曰但以一屈一伸看一伸去便生许多物事一屈来更无一物便是良能功用　伊川谓鬼神者造化之迹却不如横渠所谓二气之良能程子之说固好但浑沦在这衷张子之说分明便见有个隂阳在】　物之初生气日至而滋息物生既盈气日反而游散至之谓神以其伸也反之谓鬼以其归也【朱子曰造化之妙不可得而见然其气之徃来屈伸者足以见之微鬼神则造化无迹矣横渠物之初生一章尤说得分晓　问此息字是生息之息曰然　横渠言至之谓神反之谓鬼固是然雷风山泽亦有神今之庙貌亦谓之神亦以方伸之气为言耳此处要错综周徧而观之伸中有屈屈中有伸伸中有屈如人有魄是也屈中有伸如鬼而有灵是也　天下万事万物只是个隂阳消息屈伸横渠将屈伸说得贯通　人死便是鬼祖考来格便是神】　性者万物之一源非有我之得私也惟大人为能尽其道是故立必俱立知必周知爱必兼爱成不独成彼自蔽塞而不知顺吾性者则亦末如之何矣【问性为万物之一源朱子曰所谓性者人物之所同得非惟已有是而人亦有是非惟人有是而物亦有是　永按自蔽塞谓惟知有我之私也】　一故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也【问一故神朱子曰一是一个道理却有两端用处不同譬如隂阳隂中有阳阳中有隂阳极生隂隂极又生阳所以神化无穷　发于心达于气天地与吾身共只是一团物事所谓鬼神者只是自家气自家心下思虑才动这气即敷于外自然有所感通　一故神横渠说得极好但近思録所载与本书不同当时縁伯恭不肯全载故后来不曽与他添得一故神横渠亲注云两在故不测只是一物却周行乎事物之间如隂阳屈伸徃来上下以至于行乎什伯千万之中无非这一个物事所以谓两在故不测两故化注云推行乎一凡天下事一不能化惟两而后能化虽是两个要之亦是推行乎此一耳说得极精须子细看　横渠易说】　心统性情者也【朱子曰心统性情语最精密　横渠此句乃不易之论孟子说心许多皆未有似此语端的子细看便见其他诸子等书皆无依稀似此　心统性情二程却无一句似此切统犹兼也　性是体情是用性情皆出于心故心能统之统如统兵之统言有以主之也仁义礼智是性孟子曰仁义礼智根于心恻隠四端是情孟子曰恻隠之心云云以此见得心统性情一心之中自有动静静者性也动者情也　性者心之理情者心之动心者性情之主　凡物有心而其中必虚人心亦然只这虚处便包藏许多道理弥纶天地该括古今推广得来盖天盖地莫不由此此所以为人心之妙与理在人心是之谓性性如心之田地充此中虚莫非是理而已心是神明之舍为一身之主宰性便是许多道理得之于天而具于心者发于智识念虑处皆是情故曰心统性情先生取近思録心统性情之语示学者或问曰心之未发则属乎性既发则情也曰是此意　旧看五峯说】
