<!-- { "loadSidebar": true } -->
　　学者却只做一塲话说务髙而已常爱杜元凯语若江海之浸膏泽之润涣然冰释怡然理顺然后为得也今之学者徃徃以游夏为小不足学然游夏一言一事却总是实后之学者好髙如人游心于千里之外然自身却只在此【永按杜预春秋左传序中语本谓学春秋当如是程子借以言学也】　修养之所以引年国祚之所以祈天永命常人之至于圣贤皆工夫到这里则自有此应【叶氏曰明学圣贤者当真积力久而得之也】　忠恕所以公平造徳则自忠恕其致则公平【朱子曰进徳则自忠恕是从这里做出来其致则公平言其极则公平也　忠恕是工夫公平是忠恕之效所以谓其致则公平致极至也】　仁之道要之只消道一公字公只是仁之理不可将公便唤做仁公而以人体之故为仁只为公则物我兼照故仁所以能恕所以能爱恕则仁之施爱则仁之用也【朱子曰程子言仁本来甚备今撮其大要不过数言盖曰仁者生之性也而爱其情也孝弟其用也公者所以体仁犹言克己复礼为仁也学者于前三言可以识仁之名义于后一言可以知其用力之方矣仁者性之徳而爱之本因其性之有仁是以其情能爱但或蔽于有我之私则不能尽其体用之妙惟克己复礼廓然大公然后此体浑全此用昭著动静本末血脉贯通　仁是爱底道理公是仁底道理故公则仁仁则爱公却是仁发处无公则仁行不得　仁是本有之性生物之心惟公为能体之非因公而后有也故曰公而以人体之故为仁细看此语却是人字里面帯得仁字过来　非以公为仁须是公而以人体之伊川自谓不可以公为仁世有以公为心而惨刻不恤者须公而有恻隠之心此工夫却在人字上盖人体之以公方是仁公而以人体之此句本防有病然若真个晓得方知这一句说得好所以程子又曰公近仁盖这个仁便在】
