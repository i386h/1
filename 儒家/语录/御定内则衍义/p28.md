<!-- { "loadSidebar": true } -->
　　齐孟姬者华氏之长女孝公之夫人也好礼贞一过时不嫁齐中求之礼不备终不徃公闻之乃修礼亲迎于华氏之室父母送孟姬不下堂母醮房之中结其衿缡戒之曰必敬必戒无违宫事父诫之东阶之上曰必夙兴夜寐无违命其有大妨于正命者亦勿从也诸母诫之两阶之间曰敬之敬之必终父母之命夙夜无怠尔之衿缡父母之言谓何姑姊妹诫之门内曰夙夜无愆尔之衿鞶无防父母之言遂纳于宫三月庙见而后行夫妇之道久之公游于琅邪孟姬从车奔姬堕车碎孝公使驷马立车载姬以归姬使侍御者舒帷以自障蔽而使傅母应使者曰妾闻妃后逾阈必乗安车辎軿下堂则从傅母保阿进退则鸣玉环佩内饰则结组绸缪野处则帷裳拥蔽所以正心一意自敛制也今立车无軿非所敢受命也野处无卫非所敢久居也三者失礼多矣夫无礼而生不若早死使者驰以告公更取安车比其反也则自经矣傅母救之不絶使者至辎軿已具姬氏蘓然后乘而归君子谓孟姬好礼
　　宿瘤女者齐东郭采桑之女闵王之后也项有大瘤故号曰宿瘤初闵王出逰至东郭百姓尽观女采桑如故王怪之召问曰寡人出逰车骑甚众百姓无少长皆弃事来观汝采桑道旁曾不一视何也对曰妾受父母敎采桑不受敎观大王王曰此竒女也惜或宿瘤女曰婢妾之职属之不二予之不忘中心谓何宿瘤何伤王大悦曰此贤女也命后乗载之女曰頼大王之力父母在内使妾不受父母之敎而随大王是奔女也大王又安用之王大慙曰寡人失之又曰贞女一礼不备虽死不从于是王遣归使使者以金百镒徃聘迎之父母惊惶欲洗沐加衣裳女曰如是见王则变容更服不见识也请死不徃于是如故随使者闵王归见诸夫人告曰今日出游得一圣女今至斥汝属矣诸夫人皆怪之盛服以待女至诸夫人皆掩口而笑左右失貌不能自止王大慙曰且无笑不饰耳夫饰与不饰相去十百也女曰夫饰与不饰相去千万尚不足言何独十百也王曰何以定之对曰性相近习相逺也昔者尧舜桀纣俱天子也尧舜自饰以仁义虽为天子安于节俭茅茨不剪采椽不斵后宫衣不重采食不重味至今数千嵗天下归善焉桀纣不自饰以仁义习为竒文造为高台深池后宫被绮縠防珠玉意非有餍时也身死国亡为天下笑至今千余嵗天下归恶焉由是观之饰与不饰相去千万尚不足言何独十百也于是诸夫人皆大慙闵王大感动以女为后出令卑宫室填池泽损膳减乐后宫不得重采期月之间化行邻国诸侯朝之侵三晋惧秦楚女有力焉及女死之后燕遂屠齐闵王走死于外楚郑子瞀者郑女之嬴媵成王之夫人也初成王登台临后宫宫人皆仰观子瞀直行不顾徐歩不变王曰行者顾吾以为夫人与千金而封若父兄子瞀终不顾于是王下台而问曰夫人重位也封爵厚禄也一顾可以得之可得而终不顾何也子瞀曰妾闻妇人以端正和顔为容今者大王在台上而妾顾则是失仪节也不顾告以夫人之尊示以封爵之重而后顾则是贪贵乐利以忘义理也茍忘义理何以事王王曰善遂立以为夫人谨按妇仪皆出于礼礼者内端其心外慎其饰者也齐孟姬论出入进退之节最为详尽而归诸正心一意至以死守之楚子瞀则告以夫人之尊示以封爵之重而不轻一顾至齐闵王夫人论餙与不则因身及国明大道而启盛治又不特容仪之间而已后之处宫帏者诵孟姬守死之言则一动非细行矣遵子瞀端正之训则一顾非末节矣佩闵王夫人之论则所以赞君而饬身者又何至纵心意而阶祸乱乎
　　后汉章徳窦皇后扶风平陵人建初二年选入宫进止有序风容甚盛肃宗雅以为美马太后亦异焉后性敏俭倾心承接称誉日闻明年遂立为皇后
　　北周武帝武成后阿史那氏突厥部木扞俟斤之女也突厥灭蠕蠕后尽有塞表之地周齐争衡俱结以为援俟斤初欲以女适周既而悔之武帝即位前后累遣使焉保定五年诏陈公纯许公宇文贵武神公窦毅南安公杨符等备皇后文物及行殿并六宫以下一百二十人至俟斤牙帐所迎后俟斤又许齐婚将有异志纯等累请不得反命防雷风大起飘坏穹庐俟斤大惧以为天谴乃礼送后纯等奉之以归既至武帝接以亲迎之礼后有姿貎善容止帝深敬礼焉
　　谨按古之贤后妃其取重于人主者在德不在色窦后进止有序风容甚盛太后与章帝皆异之北周武成后善容止武帝深用敬礼岂非淑德蕴于内而令仪着于外耶信乎主宫壸者不可不慎仪而欲慎仪者又不可不先修徳也
　　宋太祖孝恵贺皇后开封人性温柔恭顺动以礼法建隆三年诏追册为皇后
　　孝章宋皇后河南洛阳人左卫上将军偓之长女也母汉永宁公主后防时随母入见周太祖赐冠帔干德五年太祖召见复赐冠帔时偓任华州节度后随母归华州孝明后崩复随母来贺长春节开寳元年遂纳入宫为皇后年十七性柔好礼每帝视朝退常具冠帔候接辽世宗妃甄氏后唐宫人有姿色帝从太宗南征得之宠遇甚厚生宁王只没及即位立为皇后严明端重风神闲雅内治有法
　　金世宗昭德皇后乌凌噶氏其先居海罗伊河世为乌凌噶部长率部族来归居上京曽祖胜管康宗时累使髙丽父舒哩骑射絶伦从太祖领行军明安虽在行伍间不嗜杀人以功授世袭穆琨为东京留守后聪敏孝慈容仪整肃在父母家宗族皆敬重之
　　显宗孝懿皇后圗克坦氏初为皇太子妃世宗尝谓诸王妃公主曰皇太子妃容止合度服饰得中尔等当法效之
　　元巴延呼圗克皇后鸿吉哩氏敏徳王博罗穆尔之安也至元三年立为皇后性节俭不妬忌动以礼法自持谨按宋辽金元诸皇后流芳史册固非一端然其要莫大于礼贺宋二后皆好礼至帝朝退必俱冠帔接其于礼不亦严乎甄后端重闲雅乌凌噶后容仪整肃圗克坦后容止合度鸿吉哩后动持礼法皆未有不循乎礼者葢礼者仪之所自出仪者礼之所由明不夙求诸礼而强诸仪非怠肆而无度即矫强而不安矣是以古之训女者必以礼而女之修身者亦必以礼也
　　唐襄城公主文皇帝女也适萧瑀子锐性孝睦动遵礼法帝勅诸公主师焉
　　宋临汝侯惟和夫人冯氏宗妇也孝谨柔明动不逾礼侯卒以未亡自处菲衣蔬食居处肃严虽家人亦罕见其面云
　　宋清河郡君张氏尚书存女温公司马光妻也和柔敦厚自始嫁至没未尝有忿懥之容亦未尝有矫妄之言人有非意侵加黙然不辨退亦不复寘怀
　　谨按诗相防之篇曰相防有皮人而无仪人而无仪不死胡为春秋传列国诸侯卿大夫其容或俯或仰执玉或高或卑识者因以卜其休咎仪之关系如此则自一命而上谁不当慎仪者非可以男女异也唐襄城公主以帝女而动遵礼法宋冯夫人以侯家而动不逾礼张郡君以大臣之女为大臣之妻而终身无忿容妄言皆可谓心如结而仪不忒者矣岂非闺阃所当法哉

　　御定内则衍义巻十二
<子部,儒家类,御定内则衍义>
　　钦定四库全书
　　御定内则衍义卷十三
　　大学士傅以渐恭纂
　　让之道
　　崇谦退
　　内则曰子生男子设弧于门左女子设帨于门右能言男唯女俞男鞶革女鞶丝
　　又曰七年男女不同席不共食八年出入门户及即席饮食必后长者始教之让
　　又曰凡女拜尚右手
　　谨按设弧于门左左者天道所尊设帨于门右右者地道所尊必曰设者方男女之生其于弓矢丝帛有可用之道而未能有用之之实也古圣人重男女之生又重男女之别非特弧帨而已也其能言则唯与俞不同其小囊之盛帨巾者亦革与丝不同教之既严且按而加谨焉男女之有别不于其情欲之将动也当七嵗时即教以不同席不同食出入门戸欲其行之让即席欲其坐之让饮食欲其食之让女拜尚右亦取法隂之义汉时尚行此礼内则以此句为终见一拜之间不可茍且以乱男女之羣臣于是益信圣王之化天下必于其最早也教子婴孩在谨其始若侮詈父母殴击兄姊父母不加诃禁反笑而奬之彼既不辨好恶遂谓当然及其既长习已成性乃怒而禁之不可复制残忍悖逆无所不至此盖父母无深识逺虑不能防微杜萌溺于小慈养成其恶也
　　易坤文言曰隂虽有美含之以从王事弗敢成也地道也妻道也臣道也地道无成而代有终也
　　谨按夫妇之造端可察乎天地是天地一大夫妇夫妇一小天地也易首干即次之以坤干主资始坤主资生天子文言畅发其理于六三之爻为之觧曰隂有美徳却不外露或从王事岂敢专擅地道如此妻道如此臣道亦如此试观地道博厚承天之气以为形因天之生而为养所以代上天之终而为臣为妻者所当法也
　　论语邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人
　　谨按名分者百物之防维也名分不正则无事不见其乖戾然而自谦乃守身之体故位愈隆而心愈下徳日邵而礼日恭邦君之妻其体与君敌是承父母之命而六礼以聘之者也犹夫日之不可无月车之不可无辅所以翼赞君徳保防君身惟夫人是頼君安得不称之曰夫人哉特夫人之自称则不可以夫人自居也称曰小童无知而已邦人则固因君之尊以为尊称之曰君夫人若夫人与他国通问之礼其自谦之词曰寡徳小君而已而异邦人称之亦曰君夫人是又因本国之尊以为尊矣人尊之而己究自处于谦此其所以为妇道也欤
　　仪礼士婚礼篇曰父送女命之曰戒之敬之夙夜无违命母施衿结帨曰勉之敬之夙夜无违宫事庶母及门内施鞶申之以父母之命命之曰敬恭听宗尔父母之言夙夜无愆视诸衿鞶
　　谨按柔顺之道教之于未嫁之前名分之严教之于既嫁之后而出门之际尤所当谨父命以敬而且戒母命以勉而加敬庶母等又申之以敬而恭聴盖今日之父母即今日舅姑之法则异日之舅姑未必知今日父母之可恃谦退之不敢不崇也势也谦退之不忍不崇也情也谆谆数语父母之心百结父母之肠九逥矣嫁女之家三日不息烛古人信有为乎其言之哉见衿鞶如见父母欲其无忘施之结之之心耳真徳秀曰夫之道在敬身以帅其妇妇之道在敬身以承其夫故父之醮子曰往迎尔相承我宗事朂帅以敬亲之送女曰徃之女家必敬必戒无违夫子而夫妇之道尽于此矣
　　孔子曰妇人无专制之义有三从之道在家从父适人从夫夫死从子无所敢自遂也教令不出闺门事在馈食之间而已矣是故女及日乎闺门之内不百里而犇丧事无擅为行无独成叅知而后动可騐而后言昼不逰庭夜行以火所以正妇徳也
　　晏婴曰夫和妻柔姑慈妇聴礼也夫和而义妻柔而正姑慈而从妇听而婉礼之善物也
　　谨按妇道不敢倡专惟夫是从者终其身以从为主者也在家从父即讲习从夫之礼夫死从子正以完从夫之局故上事舅姑下和媵妾而后有当于夫之心动则拥蔽其面言则保傅从而诏之又何至有擅为独行之举哉严之以五不取复戒之以七去凛凛乎逆乱不顺是防也晏婴论礼君令臣共父慈子孝兄爱弟敬之下即重夫和妻柔姑慈妇聴齐家之道居多且申之曰夫之于妻虽贵和乐必以义而帅其妻妻之于夫虽贵柔顺必以正而事其夫是二徳贵于相济也至姑于妇则一于慈而从妇于姑则一于聴而婉盖姑妇皆秉谦退之性姑且必谦退自崇也妇可不谦退是兢兢哉
