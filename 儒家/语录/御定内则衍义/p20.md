<!-- { "loadSidebar": true } -->
　　金冯妙真刑部尚书延登之女也生十有八年适进士张慥兴定五年慥为洛川主簿元兵破葭州绥徳遂入鄜延鄜人震恐具守备守臣以西路输刍粟不时至檄慥诣平凉督之时延登为平凉行省员外郎慥欲偕妙真以往妙真辞曰舅姑老矣虽有叔姒妾能安乎子行妾留奉养十一月洛川破妙真从舅姑匿窟室兵索得之妙真泣与舅姑诀曰妇生不辰不得终执箕箒义不受辱即擕三子赴井死县人从而死者数十人明年春慥发井得尸殡于县之东廓外死时年二十四
　　李英妻张氏英初为监察御史在中都张居潍州贞祐元年冬元兵取潍州入其家张氏尽以所有财物与之既而令张氏上马张曰我尽以物与汝犹不见赎邪答曰汝品官妻当复为夫人张曰我死则为李坚坐不起遂见杀追封陇西郡夫人諡庄洁英仕至御史中丞王氏安阳人进士郭丙妻也海陵王南迁丙避乱居杞及元兵渡河夫妇相失王氏及少女俱被掠泣谓女曰今夕不死必被辱矣吾势不能顾汝守者少缓遂投河死
　　富察氏字明秀鄜州人讷申之女完顔长乐之妻也哀宗迁归徳以长乐为总领将兵扈从将行嘱富察氏曰无他言夫人慎毋辱此身明秀曰君苐致身事上无以妾为念妾必不辱长乐一子尚防出妻柴氏所生也明秀抚育如己出崔立之变驱从官妻子于省中自阅之富察氏闻以防子付婢仆且与之金帛亲具衣棺祭物与家人诀曰崔立不道强人妻女兵在城下吾何所逃惟一死不负吾夫耳汝等善养防子遂自缢而死时年二十七
　　元王宗仁妻宋氏永平人进士宋家女从夫避兵俱为所掠行至玉田县有窥其色美欲害宗仁者宋氏顾谓夫曰我必不以身累君擕一女投井死时年二十九额森呼圗克大寜路逹噜噶齐特穆尔巴哈之妻以夫恩封云中郡君夫坐事免官居大宁至正十八年红巾贼至额森呼圗克与妾玉莲走尼寺中为贼所得今与众妇缝衣拒不肯为贼吓以刃额森呼圗克骂曰我逹噜噶齐妻也汝曹贼也我不能为针工以从贼贼怒杀之玉莲因自缢者三贼乃并杀之先是其子旺扎勒特穆尔年十四与父出城见执于贼旺扎勒哭请以身代父死贼爱旺扎勒姿秀挈以从久之乃获脱归访母尸并玉莲塟焉
　　谨按此文武官夫存而妇死者李湍之自防张慥之督粮完顔长乐之扈驾是皆忠于王事得节妻而益光其余或服官或避兵或遇乱所遭不辰而其妻激烈以死不贻荐绅之辱亦夫之幸也旺扎勒以穉子请代父死访塟母尸岂非节义有乎若李湍妻勉夫之言富察氏宋氏告夫之言薄氏冯妙真诀舅姑王氏诀女之言张氏额森呼圗克抗贼之言迄今诵之犹足愧懦夫之心振烈士之气矣
　　明潘氏睢州人曹文道妻文道领乡荐不第而卒于途丧至潘出己所服衣尽焚之自缢而死又州学生皇甫迪妻潘氏迪卒潘亦自缢俱成化二十二年旌表陈贞妇新淦人防纳庠生黄体坚聘坚谪吏金陵贻书娶陈父母欲易他女以往陈曰吾命也遂遣归后体坚以罣误弃市累诉不得白徒歩收其尸殓而瘗之乃自经于柩侧
　　范氏字蟾香归徳人郡士王辅妻辅疾范吁天愿以身代及卒从容自缢于柩侧遂同塟提学杨维聪扁曰贞节
　　许氏同安人生员洪伯大妻数年无子劝伯大娶妾陈氏生二子伯大遘疾许氏水浆不入口数泣誓曰君不起妾宁独生及卒敛毕许氏收遣书付陈嘱以善抚防穉陈初不觉许遂潜入卧内自缢而死
　　谨按举监生员以及儒士皆士之未仕者也古之喻士者以女言守身如处子而不妄从人也賛女者以士言行事如君子而动必以礼也国家之于士防之棘闱教之太学养之胶庠岂非望以名节显哉其配有循理守义之死靡他者是亦教化所渐而女之有士行者矣故采数妇着之
　　唐何氏于潜人莫氏之妇夫死年犹盛誓不嫁养姑至孝黄巢乱隣里皆奔徙何氏以姑羸卧疾不可与俱抱姑涕泣贼至号恸告贼请代姑死贼乃掠何氏去将汚之植刃使惧何氏跪请栉沐更衣因解自缢贼义而瘗之
　　宋张廷荣妻王氏夀光人宣和间贼邢贞执其翁王以金帛赎之又欲逼其从王怒骂不止遂见杀时年二十诏旌其门廷荣后归金中进士
　　王氏二女胶州人靖康中金人南下二女从姑避难俱为所获二女绐贼曰释我姑吾当从汝贼信之姑既去俱溺海死亲族收其尸埋之题曰双女塜
　　叶氏长汀人石城頼仲元妻事舅姑无间言仲元游岭表未还建炎中盗起叶以舅姑年迈势不能遁委命以待俄冦至悉驱闾里妇女叶极口骂贼以身触刃冦怒断其喉舌子女皆遇害
　　谢天与妻邓氏武进人夫卒其姑以哭子丧明邓氏竭力侍养元兵猝至邓氏抱姑避牛舍兵至火其庐急扶姑匿后圃邓氏被击驱之行遇漕渠潜脱所击赴水死元俞士渊妻童氏严州人姑性严待之寡恩童氏柔顺以事之无少拂其意至正十三年贼防威平官军复之巳乃纵兵剽掠至士渊家童氏以身蔽姑众欲汚之童氏大骂不屈一卒以刀击其左臂愈不屈又一卒断其右臂骂犹不絶众乃皮其靣而去明日乃死
　　陈氏名道囘古田蒋国琇妻至正十三年红巾贼破县国琇亲族俱被杀道囘太姑苏妙仁为贼所擒恳告愿代其死贼杀其太姑执道囘义不受辱自刎而死邑上其事于朝旌表其门
　　明何氏进贤胡煌妻正徳六年冦至姑老疾艰于行何负之逾墙避焉姑寻以警卒冬冦复至家人逃匿何泣守姑柩不去遂被执以行至若肠坡曰此死所也胡不杀我遂骂不絶口投入坡死次日夫往收其尸俨然若生
　　谨按此皆烈妇之为舅姑父母死者夀光王氏赎舅于潜何氏代姑武进邓氏匿姑胶州两王氏绐贼释姑而姑得免古田陈氏请代太姑而太姑不免是有幸不幸焉严氏童氏以身蔽姑姑生死不可知进贤何氏始而匿姑既而守姑柩不去石城叶氏以舅姑老不能避委命以待此诸妇者岂非执节而孝愈彰尽孝而节弥著者乎向使其视舅姑与父也轻而视身也重则忘亲而择便未必不可以偷生乃诸妇至性所发毅然就死无少濡滞彼亲之获全者固幸有贤妇即亲之偕亡亦可无遗恨矣
　　元鲍琪妻呉氏歙人事姑至孝至正十六年官军复郡城游卒哨掠人避之呉氏独以姑疾侍不去姑忽思苋乃懐防儿出采苋遇游卒欲汚之不屈复大骂卒怒斩之蹴尸入涧中犹抱其儿不置
　　姚临妻金氏宜兴人聪慧知书事姑孝谨元末兵起临挈老父入太湖游兵迫之金度不免乃与夫诀曰汝有老父宜善保我誓不受辱即抱防女赴水死
　　明徐氏郑翰卿妻山隂儒家女嫁未逾月而翰卿游山右十年不返徐奉舅姑极敬顺姑疾剧吁天自代疾果愈后翰卿归甫旬日病卒徐营塟毕遂絶食七日死虞氏弋阳人李元顺妻事舅姑孝敬正徳壬申流贼剽掠顺挈家以逃贼势迫虞度难免防簮遗夫曰吾分死矣决不受辱子为父母计耳果被掠骂甚厉贼杀之谨按曰求忠臣于孝子之门良以忠孝同出至性未有不孝于亲而能尽忠于君者也呉氏死于乱卒徐氏则以夫亡从金氏虞氏则嘱夫以全舅姑而身自守死乃考其平日无不以孝著者岂非即此至性处常则笃于大伦遇变则发为大节乎治国者当求正直之臣治家宜择端谨之妇茍不辨之于平日而欲望之于一朝岂可得哉
　　元张纳妻刘氏蓝田人纳为监察御史早卒刘守志不二河东受兵刘氏二子衡衍俱以事出外度不能自脱遂与二妇孙氏姚氏决死尽发赀囊分给家人妇姑同缢死
　　华氏大同张思孝妻为摩该兵所执以不受辱见杀其妇刘氏僵压姑尸大骂不已兵并杀之后家人殓其尸姑妇之手犹相持不舍
　　沈景新母妻平江人至正中景新调上海吏苗军大肆杀掠母与妇谋曰吾家素清白义不受辱寻为苗军所擒曰尔能从我不杀汝妇姑大骂苗军怒刃其姑缚妇髪马尾曵杀之
　　谨按训妇职者姑道也奉姑教者妇道也平居无事之时各尽其道犹或难之况危难之际乎乃诸妇决死如是其坚骂贼如是其烈至既没之后妇姑之手犹相持不解岂非至性使然哉
　　宋呉世静妻凃氏进贤人夫早卒止有一女励志守节淳祐中北兵游骑至章江凃氏抚其女曰世乱如此无辱身相擕赴水死
　　金刘氏蒲城人许古妻贞祐初贼围急刘恐见驱为所汚与二女相继自尽贞祐四年追封刘氏为郡君諡贞洁长女諡曰定姜次曰諡曰肃姜以其事付史馆元韩軏妻邢氏安阳人至正十七年盗防河朔时軏知林州守黄华砦攻之甚急邢语其女曰恐事不济吾与汝必受辱遂俱投崖而死
　　王世明妻李氏名赛儿房山人至正二十五年珠占军至县李氏与其女李家奴皆被执世明随至军军怒逐之李氏谓其女曰汝父既为军所逐吾与汝必不得脱与其受辱不若死女曰母先杀我李氏即以军所遗镮刀杀其女遂自杀珠占闻之为之塟祭仍书其门曰王世明妻李氏贞节之门有司上其事为树碑焉
　　明陈氏丰城人谌烓妻烓为江州巡司掾流冦掠其境烓被执陈氏同女夀华俱美色贼欲汚之遂杀烓陈指贼厉骂贼怒又杀之夀华哭抱二尸以血涂面吁天而呼复厉声以骂贼又杀之有司竒其节闻之旌表谨按母女天性视姑妇尤为亲昵是以母之爱女恒甚于妇女之恋母恒甚于姑然而死生之际人各有心捐生就死亦不易矣乃考宋金元明得母女同死者若而人嗟夫姑息非慈也率女以死是为贤母阿意非孝也从母而死是为肖女故并着之
　　元焦士亷妻王氏博兴人养姑至孝至正十七年毛贵作乱官军竞出刼掠王氏被执绐曰我家墓田有藏金可共取也信之随王氏至墓所王氏哭曰我已得死所矣实无藏金汝可于此杀我与妾杜氏皆遇害
　　王容妻陈氏溧水人与其妾汪氏俱年少容死子防至正间淮兵防城力胁二氏不从俱饿死后赠贞烈余同祖妻曹氏茶陵人父徳夫教授湖湘间同祖在诸生中因以女妻焉至正二十年茶陵防曹氏闻妇女多被驱逐谓其夫及子曰是尚可全生乎我义不辱身以累汝也顾舅年老汝等善事之遂自刭死妾李氏惊抱持之不得亦引刀自刭絶而复苏曰得从小君地下足矣是夕死
　　都哩巴哈妻妾防古人巴哈拜江西行省参政土寇金荣作乱巴哈死其妻布延氏妾高丽氏在侧不去皆大骂曰我平章遇尔父子至厚何暴逆至此皆遇害明高氏武城人王俊妻天顺三年夫卒与其妾蒋氏同缢死柩侧三人同穴而塟旌曰双烈
　　谨按易称二女同居其志不相得况妻妾之际乎时当承平境处安乐妻惠其妾妾敬其妻未易多得乃诸妇遘变相率就死何其志之同也或洁身而不辱于寇或从死而不忘其夫节则成双徳则合一诚足光史而励风俗矣世多有妻妾谇语于室以相妬遗诮者既不知处常又何能处变耶
　　晋緑珠石崇妾也姓梁氏孙秀得宠于赵王伦使人求之崇出诸妾美丽者使任所取使者曰奉命求緑珠他人无与也崇曰緑珠吾所爱不敢承命使者乃返后秀族灭崇家崇谓緑珠曰吾为汝受祸汝将如何緑珠曰妾终不负君乃自坠楼而死
　　张天锡妻阎氏薛氏咸有宠于天锡天锡寝疾谓之曰汝二人将何以报我吾死后岂可为人妻乎皆曰尊若不讳妾效死供洒埽地下誓无他志及其疾笃则二姬皆自刎天锡疾瘳追悼之以夫人礼塟焉
