<!-- { "loadSidebar": true } -->
　　谨按烈妇之死于强暴者既着之矣乃末嫁之女遇强暴而不屈北魏则有儿氏元则有林氏朱氏明则有窦氏或死于威迫或死于强娶或死于恶少皆大节皎然至于拒已聘之夫而不从野合其见义尤明而执节更异矣呜呼士之读书知礼义者慎毋懐茍且之心安卑汚之习而反出女子下也
　　唐奉天窦氏二女生长草野防有志操永泰中羣盗数千人剽掠其村落二女皆有容色长者年十九防者年十八匿岩穴间曳出之驱迫以前临壑谷深数百尺其姊先曰吾宁就死义不受辱即投崖下而死盗方惊骇其妹继之自投折足破面流血羣盗乃舍之而去京兆尹第五琦嘉其贞烈奏之诏旌表其门闾永蠲其家丁役
　　宋叶氏二女泰宁人绍定己丑冦犯邑二女与嫂义不受辱乃以衣裙相结投溪而死邑人邹应博为立祠额曰叶氏三洁
　　元钱氏二女嘉兴人钱子顺之妹至正中红巾贼至相与结裙投河死其后子顺妻俞氏亦守节得旌人称其家二贞一节
　　汤婍龙泉人有姿容贼杀其父母以刃胁之婍不胜悲咽乞早死因以头触刃贼怒斫杀之其妹亦不受辱而死
　　龙兴刘氏二女长曰贞年十九次曰孙年十七皆未许嫁陈友谅冦龙兴其母泣谓二女曰城或破置汝何所二女曰宁死不辱父母也城防二女登楼相继自缢明双贞女不知其姓盱眙何雄育为己女正徳辛未嵗饥雄欲鬻于娼以贾厚利二女知之一夕以巾聮两臂投淮河而死嘉靖十年诏立庙祀之赐额双贞
　　谨按易之睽曰二女同居其志不同行葢言他时所适不同则平日所志各异也乃唐宋元明未适之女姊妹殉节者凡若干人立志则同其坚贞行事则同其勇决虽双珠不足喻其珍合璧不足方其洁矣自昔士君子同气之美或文章相等或爵禄并崇求其以双节著者不可多得乃得之女子不亦难乎向使一洁一汚非特幸生者防恶名即独死者有遗憾矣故僃着之使为女者知所取法焉
　　宋玊粉儿汝州人许嫁同里张得山未行而得山死粉儿即诣柩旁恸哭几絶既葬复于墓所奠哭遂自缢青杨树下
　　元刘贞女字懿文新淦人及笄父许婚赵国子未嫁夫卒父将他适懿文曰曩许赵氏义不可再乃投井死明黄氏女名千金潜山人许嫁张生大中未婚而大中卒父欲改议千金曰天有二日乎父卒事母孝邑中有求聘者母许之千金再拜而起伏父木主前号泣以簪刺目逾三月而卒时年十九
　　聂氏名妙真乐安人年十五纳同邑王所聘未嫁而所亡涕泣欲往吊父母不可聂曰儿虽未入王门然既以身许之不可再醮遂阖戸自经死以其丧归王氏合葬萧山孙氏许聘叶氏未几闻夫病笃孙即濳制敛具嘱父母令纳叶棺寻忽自尽
　　叶贞女名兆姺南昌人聘新建李光庭光庭卒女年十三先期梦光庭骑白马衣素入其室越数日讣闻伤悼誓不改节父母怜其防强为转聘女闻之即于密室自缢而死
　　易妹贞聘仪賔子杨镮未婚镮卒妹贞闻讣坠楼几死誓不再夫奔吊杨氏舟至河索夫神主成亲迎礼用小竹轿抱主入柩前行合卺礼朝夕哭奠及朞年夜焚香毕自缢于夫柩前事闻旌表
　　谨按女子既嫁从夫夫亡与亡亦不易矣况聘而未嫁乎审之于礼既与配耦不侔揆之以情亦且绸缪无素乃宋元明诸女以死殉者凡若干人皆谓身既许人义不可再是何律身之严而守义之重乎至于制夫之敛具发竒梦于生前行婚礼于殁后尤足昭尽礼而徴致诚矣或曰诸女虽不死谁或议之嗟夫恃不议而自恕终为庸人而已安得有竒节髙行哉
　　齐杞梁殖之妻庄公袭莒殖战而死庄公归遇其妻使使者吊之于路杞梁妻曰今殖有罪君何辱命焉若殖免于罪有先人之敝庐在下妾不得与郊吊于是庄公乃还车诣其室成礼然后去杞梁之妻乃枕其夫之尸于城下而哭道路过者莫不为之挥涕十日而城为之崩既葬曰吾何归矣夫妇人必有所倚者也父在则倚父夫在则倚夫子在则倚子今吾上则无父中则无夫下则无子内无所倚以见吾诚外无所倚以立吾节吾岂能更二哉亦死而已遂赴淄水而死
　　魏勃海封卓妻刘氏彭城人成婚一夕卓官于京师后以事伏法刘氏在家忽然梦想知卓已死哀泣嫂喻之不止经旬凶问果至遂愤恸而死
　　汉吴人许升妻吕荣被本州辟命行至夀春道为盗所害刺史尹耀捕盗得之荣迎丧于路闻而诣州请甘心讐人耀聴之荣乃手防其头以祭升灵后遭羣冦欲犯之荣逾垣走贼防刀追之曰从我则生不从我则死荣曰义不以身受辱冦贼也遂杀之是日疾风暴雨雷电晦冥贼惶惧叩头谢罪乃殡葬之
　　宋向氏长阳人建炎中保山寨以避冦贼皮仲破寨向义不辱被杀人见其白乳自吭流踵向之子后诱贼醉而杀之以复母
　　南剑州小常村妇人建炎四年杨勍叛卒由建安冦延平道出小常村掠妇逼胁欲犯之妇毅然誓死不受汚遂遇害横尸道傍贼退人为収瘗之尸所枕藉处迹隠然不灭每雨则其迹干晴则湿宛如人影往来莫不嗟异乡人或削去之随即复见覆以他土而其迹愈明元柯节妇陈氏长乐人至正二十一年海贼刼石梁其夫适在县郭陈氏出避贼道与贼遇被执以行陈氏且行且骂贼乱捶之挟以登舟骂不已忽振厉自投江中其父方卧病见其女至呼之不应骇曰吾岂梦耶既而有自贼中归者言陈氏死状明日尸逆流而上止石梁岸傍时盛暑尸已变其夫验其背有黒子乃恸哭曰是吾妻也舁归殓之
　　明祝氏铅山人傅冈妻傅殁祝年二十六姑议改嫁祝泣辞甚确姑竟欲夺之聘至祝佯为闭门检餙状竟赴河边抱石而死是秋大旱知县张昺祷不应乃集耆老问故有以祝氏节义告者昺即具牲醴为文亲诣死所奠之是夕大雨祝之死处水深莫测后涌洲俗呼为妇洲
　　吴氏封邱人庠生彭仪妻仪卒守志不三载而姑亡子死其母欲改适吴即更衣沐体濳行至夫墓以手剜墓侧土崩尺余欲进不得痛哭泪竭继之以血自缢于棠树而死时仲冬棠复生花盛寒不陨人谓贞烈所致成化中受旌
　　高氏妇高邮人携其女从夫避乱见道傍空舍入其中贼将迫脱金纒臂与女且语夫令疾行夫挈女稍远乃解足纒自经贼至焚其舎夫抵仪真夜梦妇告曰我已缢死彼舎
　　齐氏曹旺七之妻余干人正徳间盗猝至曹氏室齐走匿草莾中贼搜得曳之去齐哭且骂沿途援竹木不行抱树大骂求死贼刺杀之夫収其尸创痕不渍血怒气勃勃如生
　　谨按人之精诚既至未有不可以动天地格神者如杞梁妻及祝氏有崩城涌洲之异吕氏有风雷晦防之异吴氏有棠树冬花之异岂非烈气之所感哉向氏白乳流吭齐氏创痕不渍血小常村妇尸迹雨则干晴则湿是皆英灵特异至刘氏梦想而知夫死陈氏形见其父高妇梦告其夫孰谓死者无知耶故彚其神异之迹着之
　　宋王贞妇临海人也徳祐二年冬元兵入浙东舅姑与夫皆遇害主将见妇晢美欲纳之妇号恸欲自杀为夺挽不得死夜令俘妇杂守之妇乃佯谓主将曰若以吾为妻者欲令终身善事君也吾舅姑与夫皆死而我不为之哀是不天也不天之人将焉用之愿请为期服即惟命茍不聴我我终死耳不能为若妻也主将恐其诚死许之然防守益严明年春师还挈行至嵊青枫岭下临絶壑妇待守者少懈啮挴指出血书诗于崖石上曰君王厄运妾当灾弃女抛男逐马来夫面不知何日见此身料得几时囘两行珠泪偷频滴一片愁眉鎻未开囘首故山防渐逺存亡两字实哀哉写毕即投崖下以死血渗入石间将阴即坟起如始书时不为风雨剥蚀嵊丞徐君端树石刻碑于死所浙东元帅泰野不华守越日为立庙像乡之人表曰贞妇易岭名曰清风韩氏女字希孟巴陵人丞相琦之裔也少明慧知读书开庆元年元兵至岳阳女年十八为卒所掠将挟以献其主将女知必不免竟赴水死越三日得其尸于练裙帯有诗曰我质本瑚琏宗庙供苹蘩一朝婴祸难失身戎马间宁当血刃死不作袵席完汉上有王猛江南无谢安长号赴洪流激烈摧心肝
　　岳州徐君寳妻被掠来杭居韩蕲王府自岳至杭相从数千里主者数欲犯之而终以巧计脱葢妻有令姿主者不忍杀也一日主者怒甚将即强焉因告曰俟妾祭先夫然后乃为君妇不迟也奚用怒哉主者喜诺即焚香再拜黙祝南向饮泣题满庭芳一词于壁上题已投大池中死其词曰汉上繁华江南人物尚遗宣政风流緑窻朱戸十里烂银钩一旦刀兵齐举旌旗拥百万貅长驱入歌楼舞榭风卷落花愁清平三百载典章文物扫地多休幸此身未北犹客南州破鉴徐何在空惆怅相见无由从今后断魂千里夜夜岳阳楼
　　蔺氏江西吉安人为邝家妇陈友谅部遣邓平章防其县属帅闻蔺有殊色将纳之蔺曰帅贵人妾事之无恨然吾良人以礼币聘妾为妇者若干年矣与生二子妾不忍即背恩军中礼不请持一月丧乃为帅妇帅许之服未终移兵别县帅曰吾如汝约今夕谐吾婚乎蔺曰诺既而帅他适使二卒守之蔺曰为取鸡酒具香火今夕吾为帅妇敢告先良人灵卒俱出乃先杀婴儿啮指血书壁曰泾渭难分浊与清此身不幸厄红巾孤儿未忍更他姓烈妇何曾嫁二人白刃自挥心似铁黄泉欲到骨如银荒村日落猿啼处过客闻之亦惨神书罢先刎二子即自刎帅返询二卒卒指壁间题帅倩人读其诗驰白邓邓闻之陈陈立庙旌表
　　花山节妇髙淳人至元间为兵所逼至崇贒乡碑亭桥啮指濡血题诗亭上有云遥望花山何处是遂自缢死节妇刘氏大同人至正戊申年秋与姑华氏俱为河南军帅所掠苦被驱迫姑因谓刘曰汝芳年奈何刘曰有死耳姑曰刎无刀缢无索奈何刘曰当激贼怒以就死耳遂相与大骂遇害时年二十二尝赋庭栢以自况有既保嵗寒心不在遐年夀之句
　　何氏衢州龙防县儒家妇至正间为乱兵所掠裂帛题诗曰失身无补君王事死节难酬夫壻恩题毕投江而死
　　李景文妻徐氏名彩鸾字淑和浦城徐嗣源之女畧通经史毎诵文天祥六歌必为之感泣至正十五年青田贼冦浦城徐氏从嗣源逃于旁近山谷贼持刀欲杀嗣源徐氏前曰此吾父也宁杀我贼舍父而止徐氏徐氏语父曰儿义不受辱今必死父可速去贼拘徐氏至桂林桥拾炭题诗壁间有云惟有桂林桥下水千年照见妾心清乃厉声骂贼投于水贼竞出之既而乗间复投水死
　　陈淑真富州陈璧之女璧故儒者避乱移家隆兴淑真七嵗能诵诗皷琴至正十八年陈及谅冦隆兴淑真见隣妇仓皇来告乃取琴坐牗下弹之曲终然流涕曰吾絶弦于斯乎父母怪问之淑真曰城防必遭辱不如早死明日贼至其居临东湖遂溺焉水浅不死贼抽矢胁之上岸淑真不从贼射杀之
　　谨按此皆烈妇临死而题诗词以见志者或全篇具存或仅一二句其千古不磨则一也夫妇人女子
　　习礼明诗固已希觏而又发为激烈之音表其坚贞之志即与孔子所定三百篇同垂天地间岂多愧乎
　　至陈淑真七嵗能诵诗闻冦至弹琴终曲从容就义亦可谓因声见志矣



　　御定内则衍义巻十一
　　钦定四库全书
　　御定内则衍义巻十二
　　大学士傅以渐恭纂
　　礼之道
　　端好尚
　　内则曰若饮食之虽不嗜必尝而待加之衣服虽不欲必服而待加之事人代之已虽弗欲姑与之而姑使之而后复之
