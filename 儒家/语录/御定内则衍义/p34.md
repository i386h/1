<!-- { "loadSidebar": true } -->
　　唐文徳长孙皇后每帝谴责左右即怒不可尝后阳助为怒请鞫讯俟意解徐为开理终不令有寃异母兄安业方微时素无礼于后后未尝以为言擢将军坐法当刑后顿首请曰安业罪当死然素遇妾无恩论如法外家将谓妾释憾于兄也得减死及大渐与帝诀时相龄以小谴就第后曰龄侍陛下乆为宗臣为国家腹心非大故愿勿弃也
　　谨案凡狱皆有寃抑况汉章帝法度明决廷臣争严切以避责楚王英谋逆自杀狱多枉滥无敢以情恕求者马后乗天旱为上言楚狱寃滥所致果大雨霑足凡事皆宜申救凡唐太宗之得天下善谋者莫如房龄乃以小谴就第长孙后将诀专以此为言其宥过之所全者大矣
　　魏文成文明皇后冯氏显祖时尊为皇太后常以体不安宰人昏而进粥有蝘蜓在焉后举匕得之髙祖侍侧大怒将加极罚太后笑而释之
　　辽天祚元妃萧氏小字贵格燕国妃之妺年十七册为元妃性沉静尝昼寝近侍盗貂裀妃觉而不言宫掖称其寛厚
　　谨按宥过之道不过曲谅其无心若以疾病之时进粥不慎恐不得引诖误以自解也况近侍而妄盗貂裀觉而执之绳以大法又何説之有乃冯皇后付之一笑萧元妃黙而不言其度量寛洪有迥异乎人者矣如此而宥何所不宥妇道尚柔宁过仁毋过刻也
　　宋魏国公主太宗女也性仁慈尝有盗入其第有司多所讯捕主恐其寃也请出所逮人而以私钱募告者伺缉之乃果得真盗情得复请贷非真盗者
　　谨按小过或可用思而盗则应主用法况入贵戚之第刑官有廹欲得情之心即有失入亦曰法固然耳魏国公主何其天性之矜恻也出所逮之寃人而以私钱募告果得真盗有黙合古人五听之心焉于盗尚恐其寃于他人可知于盗能得其真于凡事皆能用智以行其寛宥又可知矣
　　勤之道
　　女工
　　内则曰女子十年不出姆教婉娩听从执麻枲治丝茧织絍组紃学女事以共衣服
　　诗七月之二章曰七月流火九月授衣春日载阳有鸣仓庚女执懿筐遵彼微行爰求柔桑春日迟迟采蘩祁祁女心伤悲殆及公子同归其三章曰七月流火八月萑苇蚕月条桑取彼斧斨以伐逺扬猗彼女桑七月鸣鵙八月载绩载载黄我朱孔阳为公子裳
　　女诫曰专心纺绩不好戯笑是谓妇功
　　谨按自国及家所需于女功者甚多上而后妃下而庶妇皆当习故内则女子十嵗姆即教以绩麻治丝织絍组紃其为妇女终身之事明矣昔周公作诗称述豳俗亦以蚕绩为要务言七月流星西流则暑退将寒至九月当授衣以御之然岂待秋而后备哉当春月阳和仓庚始鸣之时已蚤为之计矣维时女执深美之筐循微小之径采柔桑及蘩叶以饲初生之蚕而去年八月已豫取蒹葭备治蚕曲薄之用至此蚕盛之月桑之大者连条落之髙者斧斨伐之小者取叶而存其条庶防蚕之食足而丝之功成矣至七八月鵙呜之后麻熟之时则又绩以为布而凡蚕绩之所成者皆染之或元或黄其朱者尤为鲜明皆以供上而为公子之裳葢豳俗之力于蚕绩如此若诗中采桑之女以将适公子逺父母为悲非惟孝思之笃可见贵族之人许婚公室者不惮勤劳凡为妇女者可以女工为缓哉故女诫以专心纺丝绩麻为妇功并戯笑戒之诚恐开怠荒之端耳
　　周礼曰内宰中春诏后率外内命妇始蚕于北郊以为祭服以妇职之法教九御使各有属以作二事嵗终则防内人之稍食稽其功事佐后而受献功者比其小大与其麤良而赏罚之
　　又曰太宰以九职任万民其七曰嫔妇化治丝枲又曰典妇功掌妇式之法以授嫔妇及内人女功之事赍凡授嫔妇功及秋献功辨其苦良比其小大而贾之物书而楬之以供王及后之用颁之于内府
　　又曰典丝掌丝入而辨其物以其贾楬之掌其藏与其出以待兴工之时颁丝于外内工皆以物授之及献功则受良工而藏之辨其物而书其数以待有司之政令上之赐予
　　又曰典枲掌布缌缕纻之麻草之物以待时颁功而受赍及献功受苦工以其贾掲而藏之以待时颁
　　又曰缝人掌王宫之缝线之事以役女御以缝王及后之衣服女御八人女工八十人奚三十人
　　谨按女工之法莫详于周礼总于太宰内宰又设典妇功典丝典枲之官以专理之宫中则自后及九嫔世妇九御皆有其职焉首言内宰于仲春告后帅领外命妇诸臣之妻内命妇夫人以下始举蚕事于北郊以供祭服之用又以妇职之法教九九之女御使九人为一属以作丝枲之二事嵗终则总防女御之食月米者计其丝枲之功事助后受其所献之功比其缕之大小粗美而行赏罚焉次言太宰以九项职业任使万民其第七项则国中嫔妇变化治理丝枲凡妇有徳行者亦称为嫔可见无徳之女不足以任女工则其重可知至于典妇功之官则掌妇女辨事之式用物之数凡九嫔世妇及内人因女工之事而来取丝枲之资者或多或少俱依旧数分授其国中嫔妇等所作之功则不时受之内嫔妇所作之功则及秋受之比其粗美小大而估其价着其物择其精好者以供王及后之用而藏之于内府典丝之官则掌贡丝所入而辨其物之美恶亦估价而书之掌其藏即掌其出以待兴工之时颁丝于外内女工辨其物色而授之及献功则受其功之良者送典妇功官藏之其粗者则辨其物书其数以待有司政令之公用及上之赐与典枲之官则掌作布所用之麻作纻所用之草以待兴工之时颁以应作之功授以来取之资此皆功之粗者及献功亦估其价书而藏之以待颁衣赐予之用葢内宰分别之所以行赏罚此三官分别之所以辨上用颁赐之宜也若缝制则又有缝人之官掌王宫缝线之事授之女御以缝王及后之衣服其数则女御八人女工八十入奴婢三十人合而观之女工之法繁重详悉若此自后妃以及庶妇孰可怠忽哉
　　鲁公父文伯退朝朝母敬姜敬姜方绩文伯曰以歜之家而主犹绩惧干季孙之怒其以歜为不能事主乎敬姜叹曰鲁其亡乎使僮子备官而未之闻耶居吾语女圣王之处民也择瘠土而处之劳其民而用之故长王天下夫民劳则思思则善心生逸则滛滛则忘善忘善则恶心生沃土之民不材滛也瘠土之民向义劳也是故天子大采朝日与三公九卿祖识地徳日中考政与百官之政事使师尹维旅牧相宣敬民事少采夕月与太史司载纠防天刑日入监九御使洁奉禘郊之粢盛而后即安诸侯朝修天子之业令昼考其国职夕省其典刑夜儆百工使无慆滛而后即安卿大夫朝考其职昼讲其庶政夕序其业夜庀其家事而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠王后亲织元紞公侯之夫人加之以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女効绩否则有辟古之制也君子劳心小人劳力先王之训也自上以下谁敢滛心舎力今我寡也尔又在下位朝夕处事犹恐忘先人之业况有怠惰其何以避辟吾冀而朝夕修我曰必无废先人尔今曰何不自安以是承君之官余惧穆伯之絶嗣也仲尼闻之曰弟子记之季氏之妇不滛矣
　　齐女徐吾者东海上贫妇人也与邻妇李吾之属防烛相从夜绩徐吾最贫而烛数不属李吾与其属曰徐吾烛数不属请无与夜也徐吾曰是何言与妾以贫烛不属之故起常先息常后洒扫陈席以待来者自与蔽薄坐常处下凡为贫烛不属故也夫一室之中益一人烛不为暗损一人烛不为明何爱东壁之余光不使贫妾得防见哀之恩长为妾役之事使诸君常有惠施于妾不亦可乎李吾莫能应遂复与夜织终无后言
　　郑善果母崔氏恒自纺绩每夜分而寝善果曰儿封侯开国位居三品秩俸幸足母何自勤如此崔曰吁汝年已长吾谓汝知天下之理今闻此言公事何由济乎今秩俸乃天子报汝先人殉命也当散赡六姻为先君之惠妻子奈何独擅其利乎又丝枲纺绩妇人之务上自王后下及大夫士妻各有所制若堕业者是谓骄逸吾虽不知礼其可自败名乎
　　谨按女工勤惰之间所闗甚大勤则敬惰则骄一人始之一家效之一家始之一国效之未有敬而不兴骄而不亡者也观鲁敬姜因绩事而诫其子上推圣王处民之道极论天子诸侯公卿大夫士庶人之勤业以及后妃夫人命妇士庶妻之效绩而惰郑母亦本其遗意以立训岂非明于勤惰之大道乎至齐女徐吾先起后息甘自屈下分余光以尽女事是亦勤而敬矣贫女且然饶裕者当何如耶
　　汉明徳马皇后为贵人时后自为舞衣袿裁成手皆瘃裂及为太后于濯龙门内置织室蚕室亲往来观视于内以为娱乐
　　顺帝顺烈梁皇后大将军啇之女也少善女工
　　晋悼武杨皇后名芷字季兰小字南允大将军骏之女也婉嬺有妇徳太康九年后率内外夫人命妇躬桑于西郊赐帛各有差
　　齐宣孝陈皇后名道止临淮东阳人魏司徒矫之后也后家贫少勤绩作家人矜其劳或止之后终不改梁髙祖徳皇后郗氏名徽髙平金乡人也祖绍国子祭酒领东海王师父煜太子舎人初后母寻阳公主方娠梦当生贵子及生后有赤光照于室内器物尽明后防而明慧善书读史传女工之事无不娴习
　　元世祖鸿吉哩皇后自率宫人亲执女工拘诸旧弓弦练之缉为绸以为衣其韧宻比绫绮宣徽院羊臑皮置不用后取之合缝为地毯其勤俭有节而无弃物类如此胡防旧无前檐帝因射日色炫目以语后后即葢前檐帝大喜遂命为式又制一衣前有裳无袵后长倍于前亦无领袖名曰比甲以便弓马时皆仿之
　　宋卫国大长公主太宗女也善笔扎喜图史能为歌诗尤善女工之事
　　谨按后总内政女工之事似乎末矣乃马后少而手自裁衣至老犹以蚕织为乐梁后陈后郗后卫国公主皆以善女工勤织作着于史册杨后亲蚕于郊葢犹行古之道焉至鸿吉哩后不特缝练弃物勤俭有则而帽式衣制骑射皆宜亦开国之一助矣夫宫闱之主非不尊也使令之軰非不众也而诸后躬自勤劳如此诚有见于上倡下从之道耳
　　勤之道
　　饮食
　　内则曰问所欲而敬进之饘酒醴芼羮菽麦蕡稻黍梁秫唯所欲枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退
　　又曰男女未冠笄者鸡初鸣咸盥潄栉縰拂髦总角衿缨皆佩容臭昧爽而朝问何食饮矣若已食即退若未食则佐长者视具
　　又曰由命士以上昧爽而朝慈以防甘日入而夕慈以防甘
　　易家人之六二曰无攸遂在中馈
　　诗斯干之卒章曰惟酒食是议
　　女诫曰防齐酒食以奉賔客是谓妇功
　　谨按饮食者所以行礼而致孝也女子以是为职其大者在于荐祖宗养舅姑父母自后妃以至庶妇祭祀之饮食既有致敬之道矣至于舅姑父母之饮食内则称问所欲而敬进之其物非一品其味非一端如厚粥薄粥清酒浓醴菜肉相杂之羮及五谷之菽麦蕡稻黍梁秫一惟父母舅姑所欲而调和之法则用枣栗饴蜜使之和甘用堇荁之菜及枌榆之新生或干者溲和使之柔滑用肉之脂膏使之香美而又必待舅姑父母尝之而后退葢惟恐不当意也然此岂既为子妇而后学哉凡男女未冠未笄者鸡鸣而起皆整束衣饰髪结之佩饰容之香物昧爽而朝亲已食则退未食则助长者视所进饮食之物至于既仕之后自一命而上朝夕以甘美养亲凡此虽男女共之而妇职尤重故易称妇道不可自由而专治在内之饮食诗祝女子勿蹈于非勿矜其善而惟议酒食之事女诫又广及待賔客之酒食合而观之饮食之道备矣
