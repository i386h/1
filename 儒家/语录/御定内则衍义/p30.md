<!-- { "loadSidebar": true } -->
　　明顔荗猷迪吉録曰人家不和多因妇女以言激怒其夫而嫌隙遂开于同类盖妇女所见不广不逺故轻于割恩而易于修怨于是有亲兄子侄至死不相徃来者有无子而不肯以犹子为后有多子而不肯与其兄弟者有为小姑则谮嫂于母为嫂妗则谮姑于夫者其事多端不可槩述不知我既入丈夫之家同谷同穴生子生孙长与此家传世无极则丈夫之亲皆我之亲也和睦致祥乃我之吉事福庆也我之所以待舅姑即儿妇之所以待我我之所以待妯娌即我众儿妇之所以相待终日亲厚岂不快乐
　　谨按此论最为痛切妇女所当谛聴故采为和妯娌之要道焉
　　让之道
　　睦宗族
　　女诫曰妇人之得于夫主由舅姑之爱己也舅姑之爱已由叔妹之誉己也由此言之我臧否毁誉一由叔妹皆知叔妹之心不可失而不能和之以求亲其蔽也哉且夫妹者体敌而分尊恩疎而义亲若叔媛谦顺之人则能依义以笃好崇恩以结援使徽美显章而瑕过隠塞舅姑矜善而夫主嘉美声誉曜于邑隣休光延于父母若夫蠢愚之人于叔则托名以自髙于妹则因宠以骄盈骄盈既施何和之有恩义既乖何誉之臻是以美隠而过宣姑忿夫愠毁訾布于中外耻辱集于厥身进増父母之羞退益君子之累斯乃荣辱之本而显否之基也可不慎哉然则求叔妹之心固莫尚于谦顺矣谦则徳之柄顺则妇之行凡斯二者足以和矣诗云在彼无恶在此无射斯之谓也
　　谨按诗桃夭之篇曰之子于归宜其家人言近而夫之弟妹逺而夫之亲族无不咸宜也然必由近而及逺未有近先乖疎而逺能和洽者故女诫深言叔妹之心不可失而着其所以失之之故则曰骄盈示其所以得之之由则曰谦顺骄盈则无徃而或宜谦顺则无往而不宜凡敦睦宗族之道皆备于此矣
　　晋公司马昭王夫人曲尽孝道谦恭接下进嫔御以礼及晋代魏尊为皇太后能敦睦九族言必典礼浸润之谮皆不得行
　　金睿宗贞懿李皇后敦睦亲族周给贫乏宗室甚敬之显宗孝懿皇后圗克坦氏惇睦九族恩纪皆洽
　　谨按九族由一本而分士大夫以下其族有亲疎之殊而无上下之分至帝王之家则分悬而体严矣况正位宫壸养尊处优于九族不尤迥絶乎乃晋之王太后金之李后圗克坦后皆以敦睦亲族着于史册自古立国安邦未有不资懿亲之夹辅者贤后妃以睦族赞其主裨益岂浅鲜哉若夫推恩有等得心有道是在审乎至当而已
　　晋郑袤妻曹氏鲁国薛人也袤娶为继室事舅姑甚孝躬纺绩之勤以充奉养至于叔妹羣娣之间尽其礼节咸得欢心及袤为司空其子黙等又显朝列时人称其荣贵曹氏深惧盛满每黙等升进輙忧形于色食无重味服浣濯之衣袤等所获禄秩曹氏必班散亲姻务令周给家无余资
　　宋陈堂前者汉州雒县王氏女节操行义为乡人所敬但呼曰堂前犹私家尊其母也堂前年十八归同郡陈安节歳余夫卒仅有一子舅姑无生事堂前敛泣告曰人之有子在奉亲充家尔今已无可奈何妇愿尽孝如子在日舅姑曰若然吾子不亡矣既塟其夫事亲治家有法舅姑安之子日亲年稍长延名儒训导既冠入太学年三十卒二孙曰纲曰缓咸笃学有闻初堂前归陈夫之妹尚幼堂前教育之及笄以厚礼嫁遣舅姑亡妺求分财产堂前尽遗室中所有无吝色不五年妹所得财为夫所罄乃归悔堂前为买田置屋抚育诸甥无异己子亲族有贫窭不能自存者收养婚嫁至三四十人里有故家甘氏贫而质其季女于酒家堂前出金赎之俾有归子孙尊其遗训五世同居并以孝友儒业着闻乾道九年诏旌表其门闾
　　谨按睦宗族之道非特和恊无间而已盖必加以恩惠周其穷乏而后敦睦有其实焉世之富且贵者多拥厚资自奉若起艰难而致饶裕益吝惜不好施矣晋曹氏夫子俱显所得禄秩必班散亲姻至家无余资宋陈氏以嫠妇辛苦治家而能赡无餍之夫妹亲族贫者收养婚嫁甚众一则居易骄之势不自养而以养人一则当至难之遇能自立而又能立人考其行事岂非可传可法哉










　　御定内则衍义卷十三
　　钦定四库全书
　　御定内则衍义卷十四
　　大学士傅以渐恭纂
　　让之道
　　待外戚
　　内则曰妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏以待乏妇若有私亲兄弟将与之则复请其故赐而后与之
　　谨按三代上贒后妃多自侯国其家未甞借援婚媾故宠外戚抑外戚者皆无传焉所以待之之道亦不见于圣人之训惟内则所称妇于私亲兄弟其节似小其道则大如饮食衣服布帛佩帨茞兰皆物之微者必以献舅姑受之则喜赐之则辞有不敢私之心焉辞而不得命则藏有不敢轻之心焉欲与私亲兄弟则复请有不敢专之心焉推是心也凡家之所有
　　举不敢以畀其私亲而况国之爵禄乎且夫爵之欲其贵也禄之欲其富也富贵以道则为福富贵不以道则为累古贒后妃之处外戚与贒外戚之自处未有不求诸道者故采汉以后可法者为宫壸鉴焉
　　汉明徳马皇后当明帝时言及政事多所裨补而未尝以家私干故宠敬日隆始终无衰及为皇太后自撰显宗起居注削去兄防参医药事帝请曰黄门舅旦夕供养且一年既无褒异又不録勤劳无乃过乎太后曰吾不欲令后世闻先帝数亲后宫之家故不着也建初元年欲封爵诸舅太后不聴明年夏大旱言事者以为不封外戚之故有司因此上奏宜依旧典太后诏不许其畧曰凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国甞谓我子不当与先帝子等今有司奈何欲以马氏比隂氏乎吾岂可上负先帝之防下亏先人之徳重袭西京败亡之祸哉固不许帝省诏悲叹重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且卫尉年尊两校尉有大病如令不讳使臣长抱刻骨之恨宜及吉时不可稽留太后报曰吾反覆念之思令两善岂徒欲获谦谦之名而使帝受不外施之嫌哉昔窦太后欲封王皇后之兄丞相条侯言受高祖约无军功非刘氏不侯今马氏无功于国岂得与隂郭中兴之后等邪常观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则防御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外封违慈母之拳拳乎吾素刚急有胸中气不可不顺也若隂阳调和边境清静然后行子之志吾但当含饴防孙不能复闗政矣初太夫人塟起坟微髙太后以为言兄廖等即时减削其外亲有谦素义行者辄假借温言赏以财位如有纎芥则先见严恪之色然后加谴其美车服不轨法度者便絶属籍遣归田里四年天下丰稔方垂无事帝遂封三舅廖防光为列侯并辞让愿就闗内侯太后闻之曰圣人设教各有其方知情性莫能齐也吾少壮时但慕竹帛志不顾命今虽已老而复戒之在得故日夜惕厉思自降损居不求安食不念饱冀乗此道不负先帝所以化导兄弟共同斯志欲令瞑目之日无所复恨何意老志复不从哉万年之日长恨矣廖等不得已受封爵而退位归第焉
　　宋宣仁圣烈髙皇后后弟殿内崇班士林供奉久帝欲迁其官后谢曰士林获升朝籍分量已过岂宜援先后家比辞之及为皇太后居宝慈宫帝累欲为高氏营大第后不许久之但斥望春门外隙地以赐凡营缮百役费悉出宝慈不调大农一钱从父遵裕出西征失律抵罪蔡确欲献谀以固位乞复其官后曰遵裕灵武之役涂炭百万先帝中夜得报环榻行彻旦不能寐圣情自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议确悚栗而止上元灯宴后母当入观太后止之曰夫人登楼上必加礼是由吾故而越典制于心殊不安但令赐之灯烛遂嵗以为常侄公绘公纪当转观察使力遏之帝请至再仅迁一秩终后之世不敢改又以官冗当汰诏损外氏恩四之一以为宫掖先
　　谨按汉马援宋髙琼并显功名当世其后援小女为明帝后琼曽孙女为英宗后始以外戚着子孙多贤良非有骄恣暴横也乃两后所以裁抑者非一端官秩赐禄居第之类一于减损甚至削供养医药之劳暴奢靡败衂之罪诵马后两诏及髙后诸论何其恳切而严肃也美哉持盈有道家享其休班爵无私国防其福矣两后为千古宫闱之冠而待外戚事尤相类故并着之
　　汉和帝和熹邓皇后太傅禹之孙女也初入掖庭为贵人偶疾帝特令后母弟兄入视医药不限以日数后言于帝曰宫禁至重而使外舍久在内省上令陛下有幸私之讥下使贱妾获不知足之谤上下交损诚不愿也帝曰人皆以数入为荣贵人反以为忧深自抑损诚难及也帝每欲官爵邓氏后辄哀请谦让故兄隲终帝世不过虎贲中郎
　　唐文徳长孙皇后兄无忌于帝本布衣交以佐命为元功出入卧内帝将引以辅政后固谓不可乗闲曰妾托体紫宫尊贵已极不愿私亲更防权于朝汉之吕霍可以为诫帝不聴自用无忌为尚书仆射后密令固让帝不获已乃聴后喜见顔间
　　刘宋髙祖武敬臧皇后讳爱亲东莞人也祖汪尚书郎父儁郡公曹髙祖复晋室居上相之重而后器服麤素不为亲属请谒
　　陈宣帝柳皇后讳敬言河东解县人也性谦谨未甞以宗族为请虽衣食亦无所分遗
　　谨按此皆古之贤后不欲贵其外家者夫处中宫之尊而推恩宗党亦情义之所必至乃邓隲终和帝之世官不过中郎长孙无忌以佐命元功受太宗特简而卒辞尚书仆射斯二人皆贤者而两后犹深抑之岂非虑贵戚据髙位易以骄奢致败乎宋陈二后不为亲属宗族请其所见亦同盖抑之乃所以厚之也观汉末诸外戚之事载在简册益知诸贤后为不可及已
　　晋明穆庾皇后讳文君颍川鄢陵人也后性仁惠美姿仪元帝闻之聘为太子妃以徳行见重明帝即位立为皇后成帝立尊为皇太后咸和元年有司奉请追赠后父母及夫人邱氏后陈让不许三请不从太后崩后帝孝思无极赠后父琛骠骑大将军仪同三司母邱氏安陵县君从母荀氏永宁县君何氏建安县君庾亮表陈先志让而不受
　　唐顺宗庄宪王皇后琅邪人祖难得有功名于世代宗时后以良家选入宫时顺宗在藩帝以才人幼故赐之生宪宗册为良娣后性仁顺宫中化其徳莫不柔雍顺宗即位疾已绵顿后侍医药不少怠将立后防病棘而止宪宗内禅尊为太上皇后性谨畏深抑外家无毫丝假贷
　　宋慈圣光献曹太后旧制外家男子毋得入谒太后春秋髙弟佾亦老帝数言宜使入见辄不许他日佾侍帝帝复为请乃许之因诣后閤少焉帝先起若令佾得伸亲亲意后遽曰此非汝所当得留趣遣出
　　宋钦圣宪肃向皇后哲宗立尊为皇太后帝将卜后及诸王纳妇后敕向族勿以女寘选中族党有欲援例以恩求京秩者后曰吾族未省有此例何庸以私情挠公法一槩不与
　　谨按椒房之戚人主固不敢私至于敬爱慈宫而宠及亲属是亦孝思所推也乃晋庾太后让父母之赠三请不从唐王太后深抑外家无丝毫假贷宋曹太后则外亲入閤一见立遣不少留向太后则族党欲得京秩槩不之许是皆髙出常情之外与汉明徳马后先后一揆矣若庾亮之让亦与马廖等引退相类岂非外戚之杰出者乎
