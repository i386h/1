<!-- { "loadSidebar": true } -->
　　宋明徳李皇后潞州上党人淄州刺史处耘第二女开宝中太祖聘为太宗妃既纳币防太祖崩至太平兴国三年始入宫年十九雍熙元年诏立为皇后后性恭谨庄肃抚育诸子及嫔御甚厚
　　宋杨淑妃益州人始仁宗在乳褓章献使妃防视凡起居饮食必与之俱所以拥佑扶持恩意勤备及帝即位甞召其侄永徳见禁中欲授以诸司副使妃辞曰小儿岂胜大恩小官可也更命为右侍禁章献遗诰尊为皇太后仁宗未有嗣太后每劝帝择宗子近属而贤者养于宫中所选即英宗也
　　宋慈圣光献曹皇后神宗立尊为太皇太后名宫曰庆寿帝致极诚孝所以承迎娯恱无所不尽从行登翫毎先后防掖后亦慈爱天至或退朝稍晩必自至屏扆瞩间亲持饍饮以食帝
　　金显宗孝懿皇后圗克坦氏逮嫔御和平其有生子而母亡者视之如己所生慈训无间
　　唐和政公主下嫁柳潭潭兄澄之妻杨贵妃娣也势幸倾朝公主未甞干以私及死抚其子如所生
　　宋徐国长公主仁宗幼女也妾媵得女拊视如己出谨按此皆后妃公主之慈幼者汉马后之于肃宗抚育劳瘁过于所出宋杨太后之于仁宗拥佑扶持恩意勤偹曹太后之于神宗慈爱天至亲授膳饮三帝亦皆极奉飬之诚无纎芥之间岂非慈孝相感哉唐长孙后金圗克坦后宋徐国长公主抚妾之子女如己所出不懐嫡庶之嫌宋李后抚育诸子甚厚初无前后之迹是皆人情所难唐和政公主于姒妇生不借其势死而抚其孤髙义又何可及也易曰至哉坤元万物资生后妃而能慈得坤道矣佐天而昌后不亦休乎
　　魏芒慈母者魏孟阳氏之女芒卯之后妻也有三子前妻之子五人皆不爱慈母遇之甚异犹不爱慈母乃命其三子不得与前妻子齐衣服饮食起居进退甚相逺前妻之子犹不爱于是前妻中子犯魏王令当死慈母忧戚悲哀带围减尺朝夕勤劳以救其罪人有谓慈母曰何为勤劳忧惧如此慈母曰如妾亲子虽不爱妾犹救其祸而除其害独于假子而不为何以异于凡母其父为其孤也而使妾为其继母继母如母为人母不能爱其子可谓慈乎亲其亲而偏其假可谓义乎不慈且无义何以立于世彼虽不爱妾安可以忘义乎魏安厘王闻之髙其义曰慈母如此可不赦其子乎乃赦其子复其家自此五子亲拊慈母雍雍若一慈母率导八子咸为魏大夫卿士各成于礼义
　　汉翟母者丞相方进后母也方进年十三失父辞后母欲西学长安母怜其幼不忍也随与俱方进出从博士受经母织屦给其资用十余年不怠后方进至丞相封侯母尚在供养勤备焉
　　陈文矩妻李法之姊字穆姜生二男前妻有四子文矩为安众令卒于官四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝甚矣何不别居以逺之对曰吾方以义相导使其自迁善也及前妻长子兴有疾困笃恻隠自然亲调药膳恩情笃宻兴疾久乃瘳于是呼三弟谓曰继母慈仁出自天授吾兄弟不识恩养禽兽其心虽母道益隆我曹过恶亦已深矣遂将三弟诣南郑狱陈母之徳状已之过乞就刑辟县言之于郡郡守表异其母蠲除其徭遣四子许以修革自后训导愈明并为良士穆姜年八十余卒临终敕诸子曰吾弟伯度智达士也所论薄葬其义至矣又临亡遗命贤圣法也今汝曹遵承勿与俗同増吾之累诸子奉行焉
　　宋余楚妻建阳人姓陈氏生子翼三岁楚卒陈氏尽以其产遗前妻二子翼年十五使游学四方在外十五年以进士归
　　临江军判官王益妻呉氏抚州金谿人好学强记而恂恂自下于事未甞有所专益生七子长二子元配徐出也呉爱之甚于子二子卒遇其嫠妇异诸妇处内外疎戚甚恩有谗讪置之未甞或藏怒也自奉养未甞择衣食而人有以穷来归者分衣食给之嫁三从孤女如己女待长子之母族如己族
　　髙阳郡君齐氏祈州蒲隂人侍读学士王洙妻也读书有节行始自哀早孤誓不嫁养母者有年学士失元配诸子幼闻其贤从母兄求之曰是必能母吾子于是时服母丧阕矣归王氏字诸子甚恩恭俭有礼阖门欣欣无异言
　　元雅里氏兆边千戸耶律留格妻也留格卒令善格袭其父爵雅里拜且泣曰薛阇者留格前妻所出嫡子也善格者妾所出若立之是私己而蔑天伦窃为不可太祖叹其贤
　　谨按此皆继母之慈幼者凡母之爱子也甚于父至继母而有间矣继母自有子而更有间矣即子致其孝难必母尽其慈乃芒母陈母其前妻之子皆乖戾不顺而抑己子以厚之直救其死亡疾病卒之诸子感化成立并为良士显官余母王母其行事亦犹是也翟母之训学耶律母之让爵可谓明于道而笃于义至齐氏未嫁时其夫愿得以抚诸孤岂非慈爱成性耶嗟夫是诸母者生则享诸子之奉殁则垂后世之名岂若闵子骞尹伯竒之母身辱而名恶哉凡为继母者宜深长思己
　　齐义继母者齐二子之母也当宣王时有人鬬死于道吏讯之被一创二子兄弟立其傍吏问之兄曰我杀之弟曰非兄也乃我杀之期年吏不能决言之于相相不能决言之于王王曰今皆赦之是纵有罪也皆杀之是诛无辜也寡人度其母能知之善恶试问其母聼其所欲杀活相召其母问之曰母之子杀人兄弟相代死吏不能决言之于王王有仁惠故问母何所欲杀活其母泣而对曰杀其少者相受其言因而问之曰夫少子者人之所爱也今欲杀之何也其母对曰少者妾之子也长者前妻之子也其父疾且死之时属之于妾曰善养视之妾曰诺今既受人之托许人以诺岂可以忘人之托而不信其诺耶且杀兄活弟是以私爱废公议也背言忘信是欺死者也何以立于世哉子虽痛乎独谓行何泣下沾襟相入言于王王美其义髙其行皆赦不杀而尊其母号曰义母
　　汉二义者珠崖令之后妻及前妻之女也女名初年十三珠崖多珠继母连大珠以为系臂及令死当送防法内珠入于闗者死继母弃其系臂珠其子男年九嵗好而取之置之母镜奁中皆莫之知遂奉防归至海闗闗侯士吏搜索得珠十枚于继母镜奁中吏曰嘻此值法无可奈何谁当坐者初恐罪其母乃曰初当坐之吏曰其状何如对曰君不幸夫人解系臂弃之初心惜之取而置夫人镜奁中夫人不知也继母闻之遽疾行问初初曰夫人所弃珠初复取之置夫人奁中初当坐之母意亦以初为实然怜之乃因谓吏曰愿且待幸无劾儿儿诚不知也此珠妾之系臂也君不幸妾解去之而置奁中廹奉丧道逺与弱小俱忽然忘之妾当坐之初固曰实初取之继母又曰儿但让耳实妾取之因涕泣不能自禁初曰夫人哀初之孤欲强活初身夫人实不知也又因哭泣泣下交颈送葬者尽哭哀感傍人莫不为酸鼻挥涕闗吏执笔书劾不能就一字闗侯垂泣终日不能忍决乃曰母子有义如此吾宁坐之不忍加文且又相让安知孰是遂弃珠而遣之既去后乃知男独取之也
　　元秦闰夫妻柴氏晋宁人闰夫前妻遗一子尚幼柴氏鞠如己出未几柴氏有子闰夫病且死嘱柴氏曰我病不复起家贫惟二幼子汝能抚其成立我死无憾矣闰夫死家事日微柴氏辛勤绩纺遣二子就学至正十八年贼犯晋宁其长子为贼驱迫在围中既而得脱初在贼时有恶少与张福为仇往灭其家殳官军至福诉其事事连柴氏长子法当诛柴氏引次子诣官泣诉曰徃从恶者吾次子非吾长子也次子曰我之罪可加于兄乎鞫之至死不易其言官反疑次子非所出讯之他囚始得其情官义柴氏之行为之言曰妇执义不忘其夫之命子趋死而能成母之志此天理人情之至也遂释其长子次子亦得不死时人皆以为难二十四年有司上其事旌其门而复其家
　　唐王兰英者独孤师仁之姆师仁父武都谋归唐王世充杀之师仁始三嵗免死禁锢兰英请髠钳得保养许之时丧乱饿死者籍籍游丐道路以食师仁身啖土饮水后诈为采薪窃师仁归京师髙祖嘉其义诏封兰英永寿乡君
　　谨按妇人之于前子抚如己出己足称矣乃齐义继母元秦母捐其子以活前子珠崖令妻舍其身以全前女岂非天下之至难者欤观其对相国之言诉闗吏及问官之语千载之下诵之令人陨涕且弟愿代兄女愿代母孝友萃于一门卒之母女兄弟皆全孰谓为善无报耶若唐王兰英全三嵗孤至髠钳游丐啖土饮水是亦舍生取义幸而不死耳
　　隋陆让母冯氏上党人性仁爱有母仪让其孽子也开皇末为播州刺史数有聚敛赃货狼籍为司马所奏案得实将就刑冯氏蓬头垢面诣朝堂数让罪于是流涕呜咽亲持杯粥劝让食既而上表求哀情词甚切上愍然为之改容献皇后甚竒其意致请于上侍书御史柳彧进曰冯氏母徳之至有感行路如或戮之何以为劝上于是集京城士庶于朱雀门遣舍人宣诏曰冯氏以嫡母之徳足为世范慈爱之道义感人神特宜矜免用奬风俗让可减死除名复下诏褒美之赐物五百叚集命妇与冯相识以旌宠异
　　谨按孟子称孤臣孽子其操心也危其虑患也深夫孽子何患岂非以世之嫡母往往妬妾而及其子耶然则为孽子者不失懽幸矣乃冯氏哀痛迫切上表求哀何恩孽子之深也慈爱之徳上动天子宜史册称述不衰矣若宣示士庶两诏褒嘉人主厉世摩钝当遵斯术耳
　　鲁义姑姊者鲁野之妇人也齐攻鲁至郊望见一妇人抱一儿携一儿行军且及之弃其所抱抱其所携而走山儿随而啼妇人遂行不顾齐将问儿曰走者尔母耶曰是也母所抱者谁也曰不知也齐将乃追之军士引弓将射之曰止不止吾将射尔妇人乃还齐将问所抱者谁也所弃者谁也对曰所抱者妾兄之子也所弃者妾之子也见军之至力不能两防故弃妾之子齐将曰子之于母其亲爱也痛甚于心今释之而反抱兄之子何也妇人曰己之子私爱也兄之子公义也夫背公义而向私爱亡兄而存妾子幸而得全则鲁君不吾畜大夫不吾飬庶民国人不吾与也夫如是则胁肩无所容而累足无所履也子虽痛乎独谓义何故忍弃子而行义不能无义而视鲁国于是齐将按兵而止使人言于齐君曰鲁未可伐也乃至于境山泽之妇人也犹知持节行义不以和害公而况于朝臣士大夫乎请还齐君许之鲁君闻之赐妇人束帛百端号曰义姑姊
　　晋郑休妻石氏少有徳操年十余嵗乡邑称之既归郑氏为九族所重休前妻女既幼又休父布临终有庶子沈方生命弃之石氏曰奈何使舅之嗣不存乎遂养沈及前妻女力不兼举九年之中三不举子
　　唐郑夫人者韩文公愈之嫂也荥阳人为昌黎韩防妻愈生甫朞失父母鞠于郑韩会卒遭时艰避地江南零丁孤苦诲愈成立为世大儒
　　元武用妻苏氏真定人徙家京师生子徳政四嵗而寡夫之兄利其资欲逼而嫁之不聴未几夫兄举家死惟余三弱孙苏氏取而育之徳政长事苏氏至孝苏氏死时天大旱徳政方掘地求水以供塟事忽二蛇跃出徳政因黙祷焉二蛇一东一北随其地掘之果得泉有司上其事旌复其家
　　谨按慈爱虽有天性然当患难之时孤苦之际安能必其不易心耶且亲疎恩讐亦常情也鲁义姑姊弃己子全兄子石氏不举子以养舅子郑氏嫠妇阨穷而教育从子苏氏不念旧恶而育夫兄之孙皆遇愈穷而慈愈笃可为贤媛之极则矣或疑弃子不举子者近于矫情嗟夫孱然妇人所为极难顾从而苛求之岂所以劝世耶且义姑姊之言盖以示鲁之有道而讽齐之相侵岂诚虑国不我畜而身无所容也













　　御定内则衍义卷十四
<子部,儒家类,御定内则衍义>
　　钦定四库全书
　　御定内则衍义卷十五
　　大学士傅以渐恭纂
