<!-- { "loadSidebar": true } -->
　　曹世叔妻班氏名昭班彪女也愽学髙才帝数召入宫令皇后诸贵人师事焉号为大家永初中太后兄大将军邓隲上书乞身太后不欲许以问昭昭因疏奏畧曰谦让之风徳莫大焉夷齐去国天下服其亷髙太伯违邠孔子称为三让所以光昭令徳扬名于后世论语曰能以礼让为国乎何有又作女诫七篇以卑弱为苐一曰古者生女三日卧之床下弄之瓦砖而齐告焉卧之床下明其卑弱主下人也弄之瓦砖明其习劳主执勤也齐告先君明当主继祭祀也三者盖女人之常道礼法之典教矣谦让恭敬先人后己有善莫名有恶莫辞忍辱含垢常若畏惧是谓卑弱下人也晩寝早作勿惮夙夜执务私事不辞剧易所作必成手迹整理是谓执勤也正色端操以事夫主清静自守无好戏笑洁齐酒食以供祖宗是谓继祭祀也三者茍备而患名称之不闻黜辱之在身未之见也三者茍失又何名称之可闻黜辱之可逺哉以敬慎为第三曰隂阳殊性男女异行阳以刚为徳隂以柔为用男以彊为贵女以弱为美修身莫若敬避彊莫若顺故曰敬顺之道女之大礼也夫敬非它持久之谓也夫顺非它寛裕之谓也持久者知止足也寛裕者尚恭下也
　　谨按女子之道必附丈夫以传故古来不见专书即内则一篇所载亦往往非女子所行之事刘向所着列女传且挂漏不伦则班昭女诫其要典矣观其疏奏丈夫且当重谦让何况女子夫女子之谦让不自今始自初生而已然矣男子载寝之牀而女子载寝之地男子载弄之璋而女子载弄之瓦由是而种种谦逊不特非不当有即仪亦不敢恃为己有勤以将之法以束之防其善恶藏其辱垢畏惧而勿弛整理而弗辞端清而弗斁仅可免黜辱而全其名称然敬慎之道尤加详焉刚柔秉之隂阳彊弱定于男女女子既以柔弱为主故敬则必顺自不开嫌隙于丈夫顺则必敬岂其乖常道于守身女子之道如此其难也昭之言曰鄙防先君余泽頼女师典训执箕箒于曹氏四十余载今男能自谋矣但伤诸女当适人而不渐于教不闻妇礼故临终作此诫以授之可见凡事必有家学必有师训乃无媿于为人焉尔
　　顔氏家训曰妇主中馈唯事酒食衣服之礼耳国不可使预政家不可使干蛊如有聪明才智识达古今正当辅佐君子劝其不足必无牝鸡晨鸣以致祸也
　　谨按内则所重止在敬顺而后世多以聪哲为贤内则所识止在衣服饮食而后世多以诗文为贵母怪乎侵丈夫之权预国家之政悍然不知其非也顔之推家训可取为今日闺门法
　　东汉光烈隂皇后新野人世祖闻其美纳焉及即位以其赋性寛仁欲立为后后以郭有子辞不肯当封贵人仁孝矜慈七嵗失父虽数十年言及未甞不流涕帝每叹息焉
　　谨按建立太子上承宗庙下衍宗祊乃国家第一大事况光武开剏方新所望后人之承继者必切隂后窥得此意以郭后有子愿立媵妾不敢当皇后之封其识见有足嘉者赋性寛仁其逮下有深恩矣至于父逝数十年言之辄流涕天懐中发情谊恳笃宜乎得光武之心盖汉统方絶而独力中兴痛念祖绪尤先立乎其大隂后心光武之心所以终得册立为后柔顺之有终如此哉
　　和熹邓皇后当隂后正位中宫时方为贵人衣有与皇后同色者立解易若竝见不敢正坐离坐行则偻身自卑帝有问常逡巡后对帝每叹息曰修徳之劳乃如是乎立为皇后辞让者三然后即位手书表谢深陈徳薄不足以充小君之选
　　谨按谦之为卦自卑而尊人系辞传曰谦尊而光则能尊人者人尊之邓后之承事隂后夙夜战兢动有法度即一衣服之同色者且不敢冐混而必别嫌明微徳行摰矣意念深矣其大者在忧继嗣之不广恒垂涕叹息帝服其修徳之劳后亦自嗟其竭诚尽心以事皇后也全传所载邓后美行多端大抵皆以柔道行之柔信妇人之盛事矣
　　汉顺烈梁皇后永建三年选入掖庭及以贵人立为皇后少既聪惠深览前世得失虽以徳进不敢有骄耑之心每日月见适辄降服自求其愆
　　谨按君之与后犹夫天之有日与月也故日变则君修其政治月变则后省其职事精诚所至上达于穹苍梁皇后谦冲之徳本于天成即以徳进甞翼翼焉不敢骄而自髙循循也不敢专而自用也盖知柔顺之不可不求其笃实也即安常处顺原无所为矜髙恣肆之地况上天之治乱靡常一身之休咎无定抑何必不朝乾而夕惕也哉一时如是终身如是柔顺利贞君子攸行梁后有焉
　　晋赵衰之妻文公之女也曰赵姬文公之为公子也避居狄赵衰从狄人入其女叔隗季隗于公子公子纳季隗以叔隗妻衰生盾焉及反国以赵姬妻之生原同屛括姬请迎盾母于狄衰不敢姬曰不可夫得宠而弃旧非义安新而忘故无恩与人勤于危难富贵而不顾无礼失此三者其何以使人虽妾亦无以侍巾栉矣诗曰采葑采菲无以下体徳音莫违及尔同死君其迎之衰许诺乃迎叔隗与盾来以叔隗为内子身亲下之以盾贤请立以为后使三子下之
　　谨按人之处世全本于识识所见者小则一物且分彼此况在亲疎骨肉之间识所见者大则一生可以居人之后视人所生之子宛如己子而恬然义命自安矣赵姬因其子而念其母已难且迎叔隗而已下之复以盾为贤请立为后而使三子下之也总之天将兴晋有重耳之主即有赵衰等之臣其家又有此贤内助言则卓硕心则谦退其阅歴世故有伟识以处此矣
　　让之道
　　和妯娌
　　内则曰适子庶子祗事宗子宗妇虽贵富不敢以贵富入宗子之家虽众车徒舍于外以寡约入
　　又曰舅没则姑老冡妇所祭祀賔客每事必请于姑介妇请于冡妇舅姑使冡妇勿怠不友无礼于介妇舅姑若使介妇毋敢敌耦于冡妇不敢并行不敢并命不敢并坐
　　谨按妯娌不序齿以夫之序为序冡妇承宗庙尤加重焉者家道之传代必先于冡妇也适子冡妇既重宗子宗妇尤重徃来之礼无日不笃适子庶子只事大宗车徒众多亦必停止于外而以寡约相见也知宗子宗妇之重自知冡妇之为重姑虽年髙持家全恃冡妇然祭祀賔客之大事必请于姑而后行岂敢自专介妇则必请于冡妇犹之乎不敢自专也舅姑之使冡妇虽有勤劳不敢懈倦众妇无礼则冡妇不友介妇又何得敌耦于冡妇哉虽有勤劳不敢恃此而与冡妇相抗非惟任事不敢抗即并行并命并坐槩乎不敢规制既严自不开乖盭之端而和妯娌之道得矣
　　东汉明徳马皇后年十四嵗选入太子宫承事光烈皇后旁接同列礼敬饬备上下安之
　　和熹邓皇后入掖庭为贵人时年十六恭肃小心动有法度承事隂后夙夜战兢接抚同列常克己以下之虽宫人役皆加恩借帝深嘉焉
　　谨按妯娌之礼多行于卿士庶人天子诸侯之家则接见希少而非礼无从以生然旁接同列即妯娌之类必敬以谨之于内礼以防之于外始能上下宴安明徳马后和熹邓后当初入宫闱之时上事太后即能与同列共相钦式岂非贤后之懿行乎
　　晋王祥弟览母朱氏遇祥无道览年数嵗见祥被楚挞辄涕泣抱持至于成童毎谏其母朱又虐使祥妻览妻亦趋而供之朱患之乃止
　　崔孝芬兄弟孝义慈厚弟孝暐等奉孝芬尽恭顺之礼坐食进退孝芬不命则不敢也鸡鸣而起且温顔色一钱尺帛不入私房吉凶有须聚对分给诸妇亦相亲爱有无共之
　　谨按五伦之中不及师弟师弟之道由朋友推而较朋友则加严九族之中不列妯娌妯娌之道由兄弟推而较兄弟则加辨嫂叔不亲授受礼有明文嫂姑亟需笃好女诫不惮详言之至于列女传多不及妯娌惟晋史有王祥王览崔孝芬崔孝暐二事一则代受勤渠一则互相亲爱可谓和矣可以得处妯娌之道矣
　　顾之推家训曰夫有人民而后有夫妇有夫妇而后有父子有父子而后有兄弟一家之亲此三者而已矣自兹以徃至于九族皆本于三亲焉故于人伦为重也不可不笃兄弟者分形连气之人也方其幼也父母左提右挈前襟后食则同案衣则传服学则连业逰则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则疎薄矣今使疎薄之人而节量亲厚之恩犹方底而圆盖必不合矣唯友娣深致不为旁人之所移者免焉栁开曰显考治家孝且严旦望弟妇等拜堂下毕即上手低面聴我显考训诫曰人皆兄弟无不义者尽因娶妇入门异姓相聚争长竞端渐渍日闻偏爱私藏以致背戾分门割户患若贼讐皆汝妇人所作男子刚赐者几人能不为妇人言所惑吾见多矣若等宁有是耶退则惴惴不敢出一语为不孝事所以开軰赖此得全其家云
　　谨按古人云家难而天下易治天下用法治家用情法过则流于刻用情过则流于揺惑夫妇各成其家故其言易聴妯娌各有其好故其衅易开初发于不及觉继成于有偏信所许在暧昧则亲友不能代剖其是非含怨在隠曲则日久更生其猜忌且或以难明之心迹触境而生疑又或以偏重之情势瞻顾而生畏疑则交好之心不坚畏则搆闘之手愈毒顔之推桞开所言何其痛而切直而婉然窃疑妯娌之美多不传于经史妯娌之恶亦不传于经史美寻常事恶无可指之事也是以其权全在丈夫张公艺九世同居唐髙宗幸其宅问所以能睦族之道公艺书忍字百余以进忍则乖气不生乖气不生则妻言不动自相友相助而不相争矣隋牛宏有弟弼醉射杀宏驾车牛妻迎谓宏曰叔射杀牛宏无所怪直曰作脯妻又曰叔射杀牛大是异事宏曰已知此其齐家有道而妯娌自调然在女子则当以女诫家训为兢兢也
　　唐张孟仁妻郑玅安其弟张仲义妻徐玅圆共处一室纺绩寸丝不入私房有所馈俱纳于姑临用则请取之不问孰为己物徐富不骄郑贫不謟郑归宁则徐乳其子徐归亦然太平间表其门曰二难以为妯娌师法昌化章氏兄弟俱未有子其兄抱育族人一子未几自举一子弟曰兄既有子盍以所抱与我兄以告妻妻犹在蓐乃曰未得子而抱之方得子而弃之其谓义何且新生安可保也弟请不已兄妻曰必不得已宁以吾新生者与之弟不敢当兄妻竟与之后二子皆成立长曰翊次曰诩翊子樵槱诩子铸鉴皆相继登科睦婣之报如此
　　谨按妯娌之难雍和者有二一则家资之厚薄一则子女之亲疎若郑氏徐氏之互乳其子而女工絶不分其为谁兄妻弟妻之互抚其侄宁舍其子而竟不以为异岂非天性之最良者乎
　　辽耶律努妻萧氏小字意辛国舅驸马都尉陶苏干之女母呼圗公主意辛美姿容年二十始适努事亲睦族以孝谨闻甞与娣姒会争言魇魅以取夫宠意辛曰魇魅不若礼法众问其故意辛曰修己以防奉长以敬事夫以柔抚下以寛母使君子见其轻易此之为礼法自然取重于夫以魇魅获宠独不愧于心乎娣姒服其言耶律术者妻萧氏小字鄂尔本国舅贝勒之女性端慤有容色自防与他女异年十八归术者待娣姒谨裕贞婉娣姒推尊之
　　谨按此辽史中娣姒之贤者意辛以礼法自持不特足以破魇魅之术妬心忌心偏憎偏好之心无所不化能化娣姒乃能和娣姒讹里自防即与人迥别而娣姒之间又复谨而不溢裕而不迫贞而不挠婉而不戅和之曲尽其情娣姒安得不众共推尊之也
