<!-- { "loadSidebar": true } -->
　　慈之道
　　敦仁
　　内则曰子妇有勤劳之事虽甚爱之姑纵之而宁数休之谨按生人之道喜勤而恶逸父母之心均劳而施爱如两子妇一勤一惰则使勤者之日多而惰者每弃为不足用然天下无独成之事精神有限才智亦有时而穷故纵之使分其心于私事则拮据公事之精神益振且息其力于异日则感激今日之体恤益切此母待子姑待妇之礼也
　　史记周太姒居内念臣下之勤劳风王于礼贤审官谨按天地之大徳仁而已矣皇后体备坤贞道参干始非仁莫与成慈非慈莫与使众太姒之仁施于臣下是以天下之心为心其经任用而分理天下者官
　　也其未经任用而具干济天下之才者贤也贤而加之以礼则贤为我用官而严之以审则官无幸人正朝廷即所以正百官正百官即所以正万民太姒身不出宫庭而天下之精神命脉无所不贯真敦仁之道也
　　刘聪妻刘氏名娥初为贵嫔俄拜为后将起防仪殿以居之其廷尉陈元达切谏聪大怒将斩之娥时在后堂私勅左右停刑手疏启曰伏闻将为妾营殿今昭徳足居防仪非急四海未一祸难犹繁动须人力资材尤宜慎之廷尉之言国家大政夫忠臣之谏岂为身哉帝王拒之亦非顾身也妾仰谓陛下上寻明君纳谏之昌下忿闇主拒谏之祸宜赏廷尉以美爵酬廷尉以列土如何不惟不纳而反欲诛之陛下之怒由妾而起廷尉之祸由妾而招人怨国疲咎归于妾拒諌害忠亦妾之由自古败国丧家未始不由妇人者也妾每览古事忿之忘食何意今日妾自为之后人之观妾亦犹妾之视前人也复何面目仰视巾栉请归死此堂以塞陛下误惑之过聪览之色变谓其羣下曰朕比得风疾喜怒过常元达忠臣也朕甚愧之以娥表示元达曰外辅如公内辅如此后朕无忧矣及娥死諡武宣皇后
　　谨按谏臣者朝廷之耳目故纳谏者号为圣主拒谏者称为自用刘后以新起防仪殿而救諌官之死其仁有深焉者矣
　　宋英宗髙皇后当仁宗时知天下苦新法屡言未改及其听政与天下顺流更始立罢免数十事孳孳以保养帝徳佑安天下为心每言曰茍有利于社稷吾无爱于髪肤故九年中百姓驩洽若更生宇内复康
　　谨按诗大雅云不愆不忘率由旧章王安石鋭意而行新法天下皆知其苦民而神宗乃悉心倾听君以求治太急成其偏好臣以博通经史行其刚愎至太后屡言而未改天下谁复有敢言者哉太后亲政之始即散遣修京城役夫减皇城觇卒止禁廷工技罢导洛司出近侍尤无状者十三人戒中外无苛敛寛民间保户马一切有害于民者概行罢斥用司马光吕公着同心辅政九年之内善政鳞鳞号称女中尧舜诚敦仁之极轨也
　　辽兴宗仁懿皇后萧氏小字挞里钦哀皇后弟孝穆之长女性寛容姿貌端丽帝即位入宫生道宗重熙四年立为皇后仁慈淑谨中外感徳凡正旦生辰诸国贡币悉赐贫尝梦重元曰臣骨在太子山北不胜寒栗寤即命屋之慈悯类此
　　谨按施仁于有象者谓之阳徳存仁于无形者谓之隂徳节所贡之货币而赒恤贫瘠感偶梦之寒骨而曲加廕覆何此心之恻然独甚也
　　鲁臧母者臧文仲之母也文仲将使齐母曰汝刻而寡恩好尽人力好穷人以威鲁之宠臣多怨之其不免也夫必施徳而求助焉于是文仲自给于大夫国人而后行
　　谨按臧孙辰鲁之名臣也孔子讥其不仁者三不智者三观其母所料刻而寡恩则自负愈髙结怨愈隠操下愈亟取祸愈速不仁者人即以不仁报之可不惧哉可不惧哉噫此即其母敦仁之道欤
　　唐荥阳县太君郑氏为拾遗元稹之母诸子虽入仕禄秩甚薄每月给食时给衣皆始自孤弱者次疎贱者由是衣无常主厨无异膳亲者悦疎者来佣保乳母有冻馁垂白不忍去元氏之门者葢其慈也持家二十五年专用训诫去鞭扑正顔色以训诸女妇诸女妇战兢如履氷正辞气以训诸子孙诸子孙心愧耻若挞于市也婢仆终嵗不闻忿争声闺门之内熙如太古
　　谨按家国一理故惠及仆婢其事似小而推之即博施济众之端正顔色以训女妇正辞气以训子孙纯用徳化不忍鞭扑而家道自尔严肃可谓仁之周尽者
　　章太傅妻练氏太傅出兵时有二将违令欲斩之练氏素知二将之勇乃设席以劝太傅太傅允从寛而二将已逃奔南唐得重用遣攻建州时太傅已故练氏与子皆在建州二将遣使遗金帛且宻以白旗授曰吾将屠此城植旗于门士卒勿敢犯也练氏返白旗金帛谓使曰将军果思旧恩愿全此城必欲屠之老身与众俱死不愿独生二将感其言遂止太傅子十三人练氏生者八子皆登第
　　谨按兵戈扰攘之中误遭屠戮者何限练氏以一身之有恩于二将返白旗金帛愿保全城中百万生灵仁心何其切仁术何其大要不过推区区不忍之心遂与上帝之好生相协昌大厥宗不亦快乎彼顾一己之私者安足语此
　　宋海州富民杨允妻刘氏寡居二子皆防时用兵燕云享赋緍钱民皆称苦刘氏语二子曰国家用兵敛及下户官司督责甚峻刑法惨酷吾不忍见家世私钱列屋积之何为遂请于官以钱百万充下户之赋后子春为太仆卿
　　谨按不仁之道多端莫重于贪财葢财本天地间流通之物施之有用则财皆恩膏积之无用则财皆朽蠧刘氏不忍下户之鞭扑概然发所藏而献诸官府其慈爱有足嘉者宜乎后人之兴起也
　　慈之道
　　爱民
　　内则曰后王命冡宰降徳于众兆民
　　谨按天子为天下君故当行政令于天下天子为天下师故当广教化于天下秦汉以来教化废弃不讲而专以政令求治平百姓家事置为细务岂知尧舜汤武之治天下本乎徳以为教非但行之于宫闱施之于朝廷官府且制为礼法命冡宰以降下于天下使亿兆之众知所以法则而遵行之葢天下不过一家之积积亿万人以成天下必家家齐然后天下之治成古人谓综理天下譬如构广厦万间庀材既需嵗月经营又复周宻茍一榱一桷之或阙则规制不全是以盛明之世妇人女子皆可入道其爱之者大也
　　汉和熹邓皇后宫中尝亡大珠一箧念欲考讯必有不辜乃亲阅宫人亲察顔色即时首服及称大后时有和帝幸人吉成御者共枉之以巫蛊事下掖庭审讯辞证明白太后以先帝左右待之有恩平日尚无恶言今反若此不合人情更自呼见实覈果御者所为莫不叹服以为圣明永平二年夏京师旱亲幸洛阳寺録寃狱有囚实不杀人而被考自诬羸困舆见畏吏不敢言将去举头若欲自诉太后察视觉之即呼还问状具得枉实即时收洛阳令下狱抵罪行未还宫澍雨大降每闻人饥或达旦不寐而躬自减撤以救灾厄故天下复平嵗还丰穰
　　谨按干天地之和气者莫如刑欲爱民者何尝不刑狱是兢兢哉但宫掖之间机宻闲静固非诬枉所得作外而録囚勅法又非皇后之所能周也于此而有寃抑虽念切天矜无所施其旋转之力邓皇后乃事事详悉察言观色讯盗珠之宫人则亲加阅试断巫蛊之近侍则诬据平昔明覆盆之寃而澍雨大降闻人之饥中夜以兴减膳撤乐赈救苍黎是纯乎以百姓之安危为念者矣易曰坤也者地也万物皆致养焉故曰致役乎坤其邓皇后之谓乎
　　唐太宗贤妃徐惠当贞观末太宗数调兵征讨稍稍治宫室百姓劳怨上疏极諌且言东戍辽海西讨昆邱士马罢耗漕饟漂没捐有尽之农趋无穷之壑图未获之众丧已成之军故地广者非常安之术也人劳者为易乱之符也有道之君以逸逸人无道之君以乐乐身又言伎巧为丧国斧斤珠玉为荡心酖毒侈丽纎美不可以不遏志骄于业泰体逸于时安帝善其言优赐之谨按天下之财止有此数百姓之力亦止有此数故圣人之治天下不尽民之财不尽民之力况当开剏之初以干戈平定四海而复沾沾于小邦兴师靡饷转输不絶土木层新丰亨自侈徐惠一嫔妃耳能上疏諌诤太宗即位听而优赐之非平日志切爱民安能至此
　　后汉髙祖皇后李氏晋阳人也开运四年髙祖起兵太原赏军士帑藏不足充欲敛于民后諌曰方今起事号为义兵民未知惠而先夺其财殆非新天子所以救民之意也今后宫所有请悉出之虽其不足士亦不以为怨也髙祖为改容谢之
　　谨按帝王举事必先加惠于百姓而后义声丕振焉李氏起自艰难洞彻民隠悉后宫之所有虽不足而人不怨诚识时达务之言哉
　　宋慈圣光献曹皇后当王安石当国变乱旧章后乗间语神宗谓祖宗法度不宜轻改熙宁宗祀前帝至后所后曰吾昔闻民间疾苦必以告仁宗因赦行之今亦当尔帝曰今无他事后曰吾闻民间甚苦青苖助役宜罢之安石诚有才学然怨之者甚众帝欲爱惜保全之不若暂出之于外帝悚听垂欲止复为安石所持遂不果帝尝有意于燕蓟已与大臣定议乃诣庆夀宫白其事后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗收复乆矣何待今日帝曰敢不受教
　　谨按帝王之仁天下其大端有四曰法祖曰择相曰恤民曰节兵宋自太祖至英宗太平日乆神宗即位误用一王安石遂防防乎生乱则用人之不可不慎也王安石以彊学执拗逢帝所欲慨然以大有为自命青苖助役百姓嗷嗷而不知所存恤且为之言曰祖宗之法不足遵也岂不痛哉曹太皇太后力劝帝之暂出安石而又复不果大臣以下且谁能言之至于开边生衅所闗尤大非太皇太后极力劝止吾知其祸不旋踵矣此所以为至仁之后欤
　　赵威后时齐王遣使问书未发威后问使者曰嵗亦无恙耶民亦无恙耶王亦无恙耶使者不説曰臣奉使使威后今不问王而先问嵗与民岂先贱而后尊贵者乎威后曰不然茍无嵗何有民茍无民何有君舎本而问末者耶乃进而问之曰齐有处士钟离子无恙耶是其为人也有粮者亦食无粮者亦食有衣者亦衣无衣者亦衣是助王养其民者也何以至今不业也叶阳子无恙乎是其为人哀鳏寡防孤独振困穷补不足是助王息其民者也何以至今不业也北宫之女婴儿子无恙耶撤其环瑱至老不嫁以养父母是率民而出于孝情者胡为至今不朝也此二士不业一女不朝何以王齐国子万民乎
　　谨按战国之君以智力相髙战国之后亦以智力相髙而议论则必轨之于爱民加嵗与民于王之上而褒钟离子等是闺阁中之有逺畧者
　　明太祖每前殿决事马皇后必潜听如闻帝震怒回宫必询今日处何事怒何人因泣諌帝从之多所寛货谨按武以不杀为威功以不伐为大孟子之论定天下也曰不嗜杀人者能一之而马后之佐髙帝则以不嗜杀人为本仰合开创之心遂为明后称首岂非仁厚生于天性哉
　　慈之道
　　宥过
　　内则曰子妇未孝未敬勿庸疾怨姑教之若不可教而后怒之不可怒子放妇出而不表礼焉
　　谨按罪不可宥而过可宥过者无心之失也有或势处其两难或力穷于难办或家教之未夙或赋性之多愚鲁故不必憎疾不必怨恶姑且教诲观其自新再至不可教然后责怒责怒而不从命则子当放逐妇当出弃矣然犹为之隠而不明言其犯礼之过者父母爱子之心无所不至也
　　东汉显宗明徳马后朝廷政事有公卿駮议难平者帝以问后后分折理解归得其情天大旱后闻楚狱多枉滥乗问为帝言帝恻然感夜起徬徨不能寐明日幸洛阳録囚徒理出千余人乃大雨
