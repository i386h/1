<!-- { "loadSidebar": true } -->
　　文学曰古者贵以徳而贱用兵【祭公谋父曰先王耀徳不观兵是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财而利其器用明利害之乡以文修之使之务利而辟害怀徳而畏威故能保世以滋大兵畧训曰汤之七十里而王者修徳也智伯有千里之地而亡者穷武也故千里之国行文徳者王万乗之国好用兵者亡】孔子曰逺人不服则修文徳以来之旣来之则安之今废道徳而任兵革兴师而伐之屯戍【音絮】而备之暴兵露师以支久长转输粮食无已使边境之士饥寒于外百姓劳苦于内立盐铁始张利官以给之非长防也故以罢之为便也
　　大夫曰古之立国家者开本末之途通有无之用市朝以一其求致士民聚万货农商工师各得所欲交易而退易曰通其变使民不倦【食货志曰自神农之世斵木为耜揉木为耒耒耜之利以教天下而食足日中为市致天下之民聚天下之货交易而退各得其所而货通食足货通然后国实民富而教化成黄帝以下通其变使民不倦李奇曰器币有不便于时则变更通利之使民乐其业而不倦也】故工不出则农用乖商不出则寳货絶农不出则谷不殖寳货絶则财用匮【吕氏春秋曰农攻粟工攻器贾攻货时事不共是谓大凶周书曰农不出则乏其食工不出则乏其事商不出则三寳绝虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家】故盐鐡均输所以通委财而调缓急罢之不便也
　　文学曰夫道民以徳则民归厚示民以利则民俗薄俗薄则背义而趋利趋利则百姓交于道而接于市老子曰贫国若有余非多财也嗜欲众而民躁也【释名曰躁燥也如物燥则飞扬贾逵曰躁扰也淮南齐俗训曰乱国若盛治国若虚亡国若不足存国若有余虚者非无人也皆守其职也盛者非多人也皆徼于末也有余者非多财也欲节事寡也不足者非无货也民躁而费多也】是以王者崇本退末以礼义坊【古防字】民欲实菽粟货财市商不通无用之物工不作无用之器故商所以通郁滞工所以备器械非治国之本务也
　　大夫曰管子云国有沃野之饶而民不足于食者器械不备也有山海之货而民不足于财者商工不备也陇蜀之丹漆旄羽荆之皮革骨象江南之柟【音南】梓竹箭燕齐之鱼盐旃裘兖豫之漆丝絺纻养生送死之具也待商而通待工而成【货殖传曰夫山西饶材竹谷纑旄玉石山东多鱼盐漆丝声色江南出柟梓姜桂金锡连丹沙犀瑇瑁珠玑齿革龙门碣石北多马牛羊旃裘筋角铜鐡则千里徃徃山出綦置皆中国人民所喜好謡俗被服饮食奉生送死之具也故待农而食之虞而出之工而成之商而通之此寕有政教发徴期会哉人各任其能竭其力以得所欲故物贱之徴贵贵之征贱各劝其业乐其事若水之趋下日夜无休时不召而自来不求而民出之岂非道之所符而自然之验耶】故圣人作为舟楫以通川谷服牛驾马以达陵陆致逺穷深所以交庻物而便百姓【易曰黄帝尧舜垂衣裳而天下治盖取诸乾坤刳木为舟剡木为楫舟楫之利以济不通盖取诸涣服牛乗马引重致逺以利天下盖取诸随】是以先帝建铁官以澹【古瞻字】农用开均输以足民财盐鐡均输万民所戴仰而取给者罢之不便也
　　文学曰国有沃野之饶而民不足于食者工商盛而本业荒也有山海之货而民不足于财者不务民用而淫巧众也【管子曰国有十年之畜而民不足于食是皆以其技能望君之禄也君有山海之金而民不足于用是皆以其事业交接于其上也】故川源不能实漏巵山海不能澹【古赡字】溪壑【汜论曰水足以溢壶榼江河不能实漏巵王符曰山林不能给野火江海不能实漏巵】是以盘庚萃居舜藏黄金【殷纪曰帝盘庚之时殷已都河北盘庚渡河南复居成汤之故居乃五迁无定处殷民咨胥皆怨不欲徙盘庚乃告谕诸侯大臣曰昔髙后成汤与尔之先祖俱定天下法则可修舍而弗勉何以成徳乃遂渉河南治亳行汤之政然后百姓由宁殷道复兴诸侯来朝以其遵成汤之徳也泰族训曰夫水出于山而入于海稼生于田而藏于仓圣人见其所生则知其所归矣故舜深藏黄金于蔪岩之山所以塞贪鄙之心也】高帝禁商贾【音古】不得仕宦所以遏贪鄙之俗而醇至诚之风也【食货志曰秦兼天下币为二等黄金以镒为名上币铜钱质如周钱文曰半两重如其文而珠玉贝银锡之属为器饰寳藏不为币然各随时而轻重汉兴以为秦钱重难用更令民铸防钱黄金一斤而不轨逐利之民畜积余赢以稽市物痛腾跃米至石万钱马至四百金天下已平高祖乃令贾人不得衣丝乗车重税租以困辱之孝惠高后时为天下初定复弛商贾之律然市井子孙亦不得官为吏顔师古曰欲令务农也】排困市井【排斥也】坊【古防字】塞利门而民犹为非也况上之为利乎传【去声】曰诸侯好【去声】利则大夫鄙大夫鄙则士贪士贪则庻人盗【刘向曰周天子使家父毛伯求金于诸侯春秋讥之故天子好利则诸侯贪诸侯贪则大夫鄙大夫鄙则庻人盗上之变下犹风之靡草也故为人君者明贵徳而贱利以道下下之为恶尚不可止今隐公贪利而身自渔济上而行八佾以此化于国人国人安得不解于义解于义而纵其欲则灾害起而臣下僻矣故其元年始书言灾害将起国家将乱云尔司马迁曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子至于庶人好利之何以异哉】是开利孔为民罪梯者也【管子曰利出于一孔者其国无敌出二孔者其兵不诎出三孔者不可以举兵出四孔者其国必亡先王知其然故塞民之养隘其利途故予之在君介之在君贫之在君富之在君故民之戴上如日月亲君若父母梯阶也诗曰无拳无勇职为乱阶】
　　大夫曰徃者郡国诸侯各以其物贡输徃来烦杂物多苦恶或不偿其费故郡置输官以相给运而便逺方之贡故曰均输开委府于京以笼货物【笼包举也】贱即买贵即卖是以县官不失实【如淳曰县官天子也张晏曰不敢斥言天子谓之县官也】商贾【音古】无所牟利【如淳曰牟取也】故曰平凖平凖则民不失职均输则民齐劳逸故平凖均输所以平万物而便百姓非开利孔为民罪梯者也
　　文学曰古者之赋税于民也因其所工不求所拙农人纳其获女红【音工】効其力【食货志曰古者民受田有赋有税赋供车马兵甲士徒之役充实府库赐予之用税给郊社宗庙百神之祀天子奉养百官禄食庶事之费周礼曰司稼掌廵邦野之稼而辨穜稑之种周知其民与其所宜地以为法而县于邑闾廵野观稼以年之上下出敛法掌均万民之食而赒其急而平其兴典妇功掌妇式之法以授嫔妇及内人女功之事赍凡授嫔妇功及秋献功辨其苦良比其小大而贾之物书而揭之以供王及后之用颁之于内府】今释其所有责其所无百姓贱卖货物以便上求闲【音谏】者郡国或令【平声使令也】民作布絮吏留难与之为市吏之所入非独齐陶之缣蜀汉之布也亦民间之所为耳而行奸卖乎农民重【平声】苦女红【音工】再税未见输之均也县官猥【音委】发阖门擅市则万物并收万物并收则物腾跃【司马贞曰腾跃者谓物踊贵而价起有如物之腾跃而起也】腾跃则商贾【音古】侔利自市【行货曰商坐贩曰贾】侔利自市则吏容奸豪而富商积货储物以待其急轻贾【音古】奸吏收贱以取贵未见凖之平也盖古之均输所以齐劳逸而便贡输非以为【去声】利而贾【音古】万物也
　　力耕第二
　　大夫曰王者塞天财禁关市执凖守时以轻重御民丰年嵗登则储积以备乏絶凶年恶嵗则行币物流有余而调不足也昔禹水汤旱百姓匮乏或相假以接衣食禹以历山之金汤以严山之铜铸【音注】币以赠其民而天下称仁徃者财用不足战士或不得禄而山东被灾齐赵大饥【谷梁传曰五谷不升为大饥】頼均输之蓄仓廪之积战士以奉饥民以赈故均输之物府库之财非所以贾【音古】万民而専奉兵师之用亦所以赈困乏而备水旱之灾也
　　文学曰古者十一而税泽梁以时入而无禁黎民咸被南畆而不失其务【韩婴曰王者之等赋正事田野什一关市讥而不征山林泽梁以时入而不禁相地而正壤理道而致贡万物羣来无有流滞以相通移近者不隐其能逺者不疾其劳虽幽闲僻陋之国莫不趋使而安乐之夫是之谓王者之等赋正事诗曰敷政优优百禄是遒】故三年耕而余一年之蓄九年耕有三年之蓄此禹汤所以备水旱而安百姓也【王制曰国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐周书曰有十年之积者王有五年之积者霸无一年之积者亡主术训曰夫天地之大计三年耕而余一年之食率九年而有三年之蓄十八年而有六年之积二十七年而有九年之储虽汵旱灾害之殃民莫困穷流亡也故国无九年之储谓之不足无六年之积谓之闰急无三年之蓄谓之穷乏故有仁君明王其取下有节自养有度则得承受于天地而不离饥寒之患矣若彼贪主君挠于其下侵渔其民以适无穷之欲则百姓无以被天和而履地徳矣】草莱不辟田畴不治虽擅山海之财通百味之利犹不能澹【古赡字】也是以古者尚力务本而种树繁躬耕趣时而衣食足虽累凶年而人不病也【梁简文帝曰九年之水不伤尧政七载之旱无累汤朝】故衣食者民之本稼穑者民之务也二者修则国富而民安也【晁错曰圣王在上而民不冻饥者非能耕而食之织而衣之也为开其资财之道也民贫则奸邪生贫生于不足不足生于不农方今之务莫若使民务农而已矣】诗云百室盈止妇子宁止也
