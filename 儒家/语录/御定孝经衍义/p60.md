<!-- { "loadSidebar": true } -->
　　周礼教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人
　　郑康成注曰师长也司徒掌六乡乡师分而治之二人者共三乡之事相左右也
　　乡老二乡则公一人乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人
　　郑康成注曰三公者内与王论道中参六官之事外与六乡之教其要为民是以属之乡焉州党族闾比乡之属别正师胥皆长也正之言政也师之言师也胥有才知之称
　　载师上士二人中士四人府二人史四人胥六人徒六十人
　　遂人中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人
　　遂大夫每遂中大夫一人县正每县下大夫一人鄙师每鄙上士一人酂长每酂中士一人里宰每里下士一人邻长五家则一人
　　郑康成注曰县鄙酂里邻遂之属别也
　　大司徒之职令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾
　　郑康成注曰此所以劝民者也使之者皆谓立其长而教令使之保犹任也救救凶灾也宾宾客其贤者受者宅舍有故相受寄托也赒者谓祀物不备相给足也
　　遂人五家为邻五邻为里四里为酂五酂为鄙五鄙为县五县为遂皆有地域沟树之使各掌其政令刑禁以嵗时稽其人民而授之田野简其兵器敎之稼穑郑康成注曰邻里酂鄙县遂犹郊内比闾族党州乡也异其名者示相变耳遂之军法追胥起徒役如六乡
　　【臣】按职役之制为民病乆矣考之于经若似乎不可以已者何哉曰是在先王之世皆官也论其德行道艺大者所管之人众小者所管之人寡出使长之入使治之以至庶人在官者皆有常职以食于上受其禄斯尽其职矣后世之禄既不能下逮比邻之长而其督责窘辱之状大异于古焉由后世之制官俸役食日削月减百里之宰不能得古之上农夫百亩之所获而谓更当制禄以食比邻之长则必不能而遂废之则可乎先王以是兴教化美风俗非是则无以相亲相恤天下之大亦将涣散而不可收拾齐管仲小变其説而为内政军令秦商鞅大反其意而为连坐告奸则胥失之矣汉于亭长三老啬夫游徼之外特置孝弟力田之官稍为近古然其秩尊而于民未亲也至于里正衙前之法主典府库辇运百物则诚厉民而以自养而差役雇役义役之论纷纷矣虽百变其法犹不得当也虽严饬治民之吏贤者少不贤者多未见其不以扰民也明季之弊不逺盖可覩矣惟有尽举主典府库辇运百物之类归之官吏而但属以教化风俗饮射读法之事庶几相亲爱之中即有相纠察之道不必告奸而奸无所容不烦徼巡而盗无所伏其乡约里正以至保甲长宜皆以绅士为之但有教劝之责而无供役之困为贱为贵自分而合天下之势如千条万派归于一原千枝万叶统于一本然则显比之吉大有之众同人之亲其始于比邻也夫抑六乡六遂家数同田制亦同所以起军旅作田役比追胥令贡赋者无不同也惟六乡上剂致民六遂下剂致六乡上地无莱【诗田卒污莱注髙者莱下者污是莱为休不耕者也】六遂上地有莱是其稍异也于六乡之民则重言礼事教治于六遂之民则専言稼器女功正以彼此相如互见其义郑氏以为六乡之教其要为民其实六遂之教其要亦为民也盖取有才智之人而师帅表正主宰其事所以百姓亲五品逊其人皆分领司徒之教职者耳至于师田行役之事即所谓庸调之征自两税之役已徴其税也而又使之主典府库辇运百物则是以庸调之役重科于职役矣非立法之初防也载考周之九赋即里之布即布缕之征若汉之筭钱要之为后世之丁钱也故庐陵李如圭以为以此区域之征备马牛车辇之属临事而授之民则百姓但任其劳而不任其费任其劳者于一甸之中而调七十五人为士徒也既征其调则并不当任其劳矣至于国家营造用物则归之职币督取乡遂之赋贡则有闾师旅师徴贡则入于大府敛谷则入于仓人亦未甞使乡遂之属主典府库也又遗人以供馈遗委人以供刍薪其平治城郭宫室沟渠道路则以近民役多而特轻其税凡后世所谓差役者皆上古之所无则安得泛然援据经文而责民以趋事劝功之义也
　　汉章帝元和二年帝耕于定陶诏曰三老年尊也孝弟淑行也力田勤劳也国家甚休之其赐帛人一匹勉率农功
　　【臣】按汉时乡亭之制皆仍秦旧髙帝马上得天下不事书诗而置三老以主教化髙后女主而置孝弟力田以劝导乡里助成风化盖去古未逺先王之余泽遗风犹可彷佛也读章帝元和二年诏书知当时之为乡官者有金帛爵级之荣而无诛求追取之累矣
　　宋朝凡众役多以厢军给之罕调丁男真宗大中祥符五年提防府界段惟几发中牟县夫修马监仓羣牧制置使以廐卒代焉因下诏禁之真宗天禧元年又诏治河勿调丁夫以役充
　　【臣】按此即古之公旬三日者也有丁则有庸宜其平治城郭宫室沟渠道涂之役矣然所谓庸者变三日为二十日嵗闰又加二日以四鬴之嵗论之犹七倍于古也不役则计其日为绢三尺古之所无也古者嵗不过三日则有不必三日者也不役则已矣而令其出绢三尺其细已甚矣租庸调并为两税则嵗无丰俭率科其二十日之庸钱也而又收其身丁钱矣岂可复以之充修仓治河之役乎禁之诚是也
　　马端临曰差役古法也其弊也差役不公渔取无艺故转而为雇役雇役熙宁之法也其弊也庸钱白输苦役如故故转而为义役义役中兴以来江浙诸郡民户自相讲究之法也其弊也豪强専制寡弱受凌故复反而为差盖以事体之便民者观之雇便于差义便于雇至于义而复有弊则末如之何已窃甞论之古人所谓役者或以起军旅则执干戈冒锋镝然后谓之役或以营土木则亲畚锸疲筋力然后谓之役夫子所谓使民以时王制所谓嵗不过三日者皆此役也至于乡有长里有正则非役也栁子厚言有里胥而后有县大夫有县大夫而后有诸侯有诸侯而后有方伯连帅有方伯连帅而后有天子然则天子之与里胥其贵贱虽不侔而其任长人之责则一也其在成周则五家设比长二十五家设里宰皆下士也等而上之则曰闾胥曰酂长皆中士也曰族师曰鄙师皆上士也曰党正曰县正皆下大夫也曰州长则中大夫也周时邻里乡党之士皆以官主之至汉时乡亭之任则每乡有三老孝弟力田掌劝导乡里助成风俗每亭有亭长啬夫掌听狱讼收赋税又有游徼掌巡禁盗贼皆有禄秩而三老孝弟力田为尊可与县令丞尉以事相教复勿繇戍常以嵗十月赐酒肉或赐民爵一级则三老孝弟力田必二级赐民帛一匹则三老孝弟力田必三匹或五匹其尊之也至矣故戾太子得罪而壶关三老得以言其寃王尊为郡东郡三老得以奏其治状至于张敞朱博鲍宣仇香之徒为显宦有声名然其猷为材望亦皆见于为亭长啬夫之时盖上之人爱之重之未甞有诛求无艺迫胁不堪之举下之人亦自爱自重未甞有顽钝无耻畏避茍免之事故自汉以来虽叔季昏乱之世亦未闻有以任乡亭之职为苦者也隋时苏威奏置五百家乡正令理人间词讼而李德林以为本废乡官判事为其里闾亲识剖断不平今令乡正専理五百家恐为害更甚诏集议而多是德林遂废不置然则隋时乡职或设或废本无关于理乱之故而其所以废之者盖上之人重其事而不轻置非下之人畏其事而不肯充也至唐睿宗时观监察御史韩琬之疏知乡职之不愿为故有避免之人宣宗时观大中九年之诏知乡职之不易为故有轮差之举自后所谓乡亭之职至困至贱贪官污吏非理徴求极意凌蔑故虽足迹不离里闾之间奉行不过文书之事而期防追呼笞棰比较其困踣无聊之状则与以身任军旅土木之繇役者无以异而至于破家荡产不能自保则繇役之祸反不至此也然则差役之名差后世以其困苦卑贱同于徭役而称之非古人所以置比闾族党之官之本意也王安石谓免役之法合于周官所谓府史胥徒王制所谓庶人在官者然不知周官之府史胥徒盖服役于比闾族党之官者也苏文忠公谓自杨炎定两税之后租调与庸两税既兼之矣今两税如故奈何复欲取庸钱然不知唐之所谓庸乃征徭之身役而非乡职之谓也二公盖亦习闻当时差役之名但见当时差役之贱故立论如此然实则误举以为比也上之人贱其职故叱之如奴待之如罪囚下之人复自贱其身故或倚法以为奸或匿赋以规免皆非古义也成周之事逺矣汉之所以待三老啬夫亭长者亦难望于后世近代则役法愈弊役议愈详元祐间讲明差雇二法为一大议论然大概役之所以不可为者费重破家耳苏辙言市井之人应募充役家力既非富厚生长习见官司官吏虽欲侵渔无所措手耕稼之民性如麋鹿一入州县已自慑怖而况家有田业求无不应自非亷吏谁不动心凡百侵扰当复如故以是言之则其所以必行雇役者盖虽不能使充役之无费然官自任雇募之责则其役与民不同而横费可省虽不能使官吏之不贪然民既出雇募之费则其身与官无预而贪毒无所施此其相与防闲之术虽去古义逺甚然救时之良策亦不容不如此然熙丰间言其不便者则谓差役有休息之时而雇役则年年出费差役有不及之户而雇役则户户徴钱至有不愿输钱而情愿执役者盖当时破家者皆愚懦畏事之人而桀黠之徒自能支吾而费用少者反以出钱雇役为不便又当时各州县所徴雇役钱除募人应役之外又以其余者充典吏俸给之用又有寛剰钱可以备凶旱赈救可以见当时充役之费本不甚重故雇役之钱可以备此三项支用也若夫一承职役羁身官府则左支右吾尽所取办倾囷倒廪不足陪偿役未满而家已罄事体如此则雇役之法岂复可行雇役之金岂复能了然则此法所以行之熙丰而民便之元祐诸君子皆以为善者亦以当时执役之费本少故也礼义消亡贪饕成俗为吏者以狐兎视其民睥睨朶颐惟恐堕穽之不早为民者以寇戎视其吏潜形匿影日虞怀璧之为殃上下狙伺巧相计度州县専以户役之贫富为宦况之丰杀百姓亦専以役籍之系否騐家道之兴衰于是民间视乡亭之职役如蹈汤火官又以复除之説要市于民以取其赀其在复除之科者茍延嵗月而在职役之列者立见虚耗虽有智者不能为之谋矣所谓正本澄源之论必也朝廷以四维厉士大夫饩廪称事无俾有多藏之恶士大夫以四维自厉力行好事稍能以泽物存心然后锄奸贪之胥吏以去其蠧害削靡泛之支备以养其事力赋敛之簿书必覈无使代逋欠之输勾呼之期防必明毋使受稽慢之罚夫然故役人者如父母之令其子弟恩爱素孚役于人者如臂指之防其心腹劬劳不惮既无困苦之忧不作避役之念则按籍召而役之可矣奚必曰雇曰义之纷纷哉不然举三代以来比闾族党之所以聨属其民上下相维者反借以为厉民之一大事愚不知其説矣
