<!-- { "loadSidebar": true } -->
　　【臣】按税畆丘甲田赋此春秋所纪用民财力之制毎变加重而诸儒之説各有不同者也税畆有二説以为是时民患上力役懈于公田公田之所入薄是以宣公履畆而税未尝加于什一之外但以其非古者借民之力私田稼不善则非吏公田稼不善则非民之旧制是变法之始故讥之者左氏公羊谷梁三皆同何休范寗皆以为然而胡安国本之者也以为公田之外又履其余畆十收其一正哀公所谓二吾犹不足者始于杜预及徐邈谷梁注而朱熹哀公问有若章集注亦引此宣公税畆为説也大抵税畆以前説为是王制言古者公田借而不税注言借民力治公田美恶取乎此不税民之所自治孟子言八家皆私百畆同养公田故朱熹亦言或但耕则通而耕收则各得其畆也今宣公自六年至此三遇螽灾频仍水旱是秋先书螽而后书税畆是通行踏勘捡校荒熟择其善者非复收公田之租矣依谷梁之説计之古者公田为居井灶葱韭尽取焉则公田中除去庐舍二十畆实在田袛八十畆今却履畆而税则是以八十畆而与百畆者通算已浮于十一之外而又烦琐伤体故曰以公之与民为己悉矣以但收八十畆之入较之公于一井之中多入几一十八畆也若谓变法之初遂至倍取于事理决不然矣丘甲有三説以为四丘为甸赋车一乗毎乗七十二人甲士三人凢二十五人为一甲本四丘共出三甲今作丘甲即一丘出一甲者诸儒之説多同而极主之者胡安国是也谓丘出甸赋者杜预是也谓农工各有职以事上甲非人人所能为今鲁使丘民为之者公羊谷梁及何休也丘甲固当以胡为正而张治以为毎甲士统步卒二十四人必无增甲而不增步之理古者于六十四井之中出长毂一乗甲士三人步卒七十二人四丘共出三甲今使一丘出一甲是于五百十二家之中而更取二十五人为兵但其或三甸而增一乗或毎乗而增一甲则不得而定也若谓一丘十六井一百二十八家而使之出长毂一乗甲士步卒七十五人比甸之赋则顿加于常制三倍又必不然若公谷所谓则是使农夫造甲义无所承葢不足辩也田赋有五説以为田主出粟而赋则于商贾之里防本收区域之征以备牛马车乗此赋止于里防而今并赋之田故讥之者胡据国语稯禾秉刍缶米之文也谓丘赋之法因其田财通出马一匹牛三头今别其田及家财各出此赋者杜预范寗之説也以为丘赋犹未足又以田赋之家出一人以为兵者陈傅良之説也以为井出丘赋者贾逵也谓田为一井之田赋者敛取其财物若汉家敛民赋以田为率者何休之説也五説惟胡以末业幸免之説为得之以周礼九赋考之益信矣据庐陵李廉以为古之甸出一乗者但出此一乗七十五人观春秋所载临事而授甲授车则知马牛之属亦非丘甸所出葢赋之区域官为之备临事而授之民事已而还之官也岂以丘出一甲之后三甸当增一乗其车辇马牛甲胃之属里防之赋不足以供而又为是计田而敛取民财以充之欤蜀杜谔云别其田及家财各为此赋明是前此田财通为一而此别为二乃是平增一培非更分别其有无而李廉但驳之以家财之有无难均未也经文明言用田赋正谓不当赋之于田耳如杜説则当云以财赋不当云以田赋也九夫为井四井为邑四邑为丘四丘为甸甸出一乗一乗三甲士凢四丘一甲古法本于五百一十二人中而出七十五人自丘甲之后一丘一甲于一百二十八人中而出七十五人今陈云家出一人则是五百一十二人尽为兵于古法为七倍于成公时亦二倍也贾逵所谓一井之田而欲出十六井之赋则是视丘赋又增十六倍也皆必无之事也惟何氏言敛取民财以田为率者近之特未言此赋之当出于里防耳胡于三事皆得其解独于哀公所谓二吾不足者终属游移于初税畆条则云讥宣公废助法而用税其后作丘甲用田赋至于二犹不足是谓二在丘甲田赋之后未尝谓税畆即取二也于田赋乃云二犹不足故又以田赋其説前后相违矣要之税畆则取民之财者废公田助法少溢于什一之外然而变先王之制而作法于贪后世因之有加无已丘甲则用民之力者加三之一既已计丘而增兵矣田赋则又计田而出其财正缘兵既增则取之于里防者不给故也自此则尽民之财竭民之力一倍古制矣经于税畆之冬书蝝书饥于田赋之后叠书螽以为天道之必然也夫子曰不度于礼而贪冐无厌则虽田赋将又不足明乎此非致足之术而必至于又不足者也故于税畆书初丘甲初也田赋亦初也然不书初者谁生厉阶其末有必不可以止者也故圣人慎乎其初也
　　大学长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也
　　卢孝孙曰长国家而务财用者小人导之也务絜矩者义也务财用者利也君子喻于义人主用君子则能絜矩矣小人喻于利人主用小人则不能絜矩矣此天下治乱之分也又曰财者天所生而民所欲事聚敛则失人心而干天怒故菑害并至菑由天降害自人作既已并至此时虽用君子亦晚矣无救于祸矣所谓狥人欲则求利未得而害己随之者此也【臣】按君子小人义利理欲之辩即人心道心危微之分也君子精义者也循理者也纯乎道心者也小人反是则専利纵欲而心之险陂侧媚不可胜言矣大学一书于诚意齐家平天下三章皆言好恶葢君子小人之好恶不同自意之诚不诚始一起念间近及于家逺及天下故胡炳文以为长国家而务财用之小人即此闲居为不善之小人也意有不诚已害自家心术他日用之为天下国家害也必矣昔荣公好専利而周厉王説之以为卿士芮良夫知其必败幽王之时皇父用事兴作不时田莱多荒故荡之篇言曾是强御曾是掊克曾是在位曾是在服又曰如蜩如螗如沸如羮小大近丧人尚乎由行十月之诗言日月告凶不用其行四国无政不用其良又曰晔晔震电不宁不令百川沸腾山冢崒崩髙岸为谷深谷为陵哀今之人胡憯莫惩二王之用小人致菑害其成效大騐葢亦可观矣善乎吕公着之言曰小人聚敛以佐人主之欲而不知其终为害也赏其纳忠而不知大不忠也嘉其任怨而不知怨归于上也非诚意君子孰能早辨之哉朱子曰以此为防后世犹有用桑羊孔仅【二人汉武帝用之】宇文融杨慎矜【二人唐宗用之】陈京裴延龄【二人唐徳宗用之】之徒以败其国者
　　孟子夏后氏五十而贡殷人七十而助周人百畆而彻其实皆什一也彻者彻也助者借也
　　【臣】按贡者以下奉上之名助者借民之力夏则有贡无助殷则有助无贡周人脩而兼用之故谓之彻杨氏所谓兼贡助而通力者是也但其所谓五十七十百畆者虽朱子亦尝疑之大意以为先王疆理天下其沟涂畛域必经营久之而后定乃易代更制毎有增加则其劳民动众废壊已成之业使民不得服其先畴烦扰已甚推考诸儒之説则有以夏氏民多一家仅得五十畆者有以古者民约田少而用足者又有以古尺大周尺小其实无异者又有以洪水方平可耕之地少者惟元儒熊禾以为夏政寛简一夫之地惟税五十畆殷政稍急一夫之地税七十畆周政理烦一夫之地通税所税之中皆什一臣以臆计之懐襄之后而民反多地平天成歴二代休养生息而民反少必无是理也古时民约田少用足容或有之然无以解于沟涂畛域之改更开塞也古尺周尺见于王制算之毎步剩一尺二寸八分何缘周畮遂差一倍也惟以熊氏之説合之洪水方平可耕之地少之説始为近之信南山诗言信彼南山维禹甸之畇畇原隰曾孙田之周之疆理即禹之疆理也审矣惟其洪水之后地未尽垦故一夫百畆而一半起科或是其额已定如汉之令民半出田租也殷则科其七周则科其全惟其政尚寛简故易代而后变也殷革夏命亦有不能一旦倍增之势且公刘古公之于邠岐尚有隙地可迁则地亦有未垦者存也歴周先公之勤民事文武周公之规画无旷土无游民而后民始尽有百畆之利而公田因得竟畆而有年于郷遂亦全科其税粟也然则取民之制授田之法至周而始备也
　　载盈之曰什一去关市之征今兹未能请轻之以待来年然后已何如孟子曰今有人日攘其邻之鸡者或告之曰是非君子之道曰请损之月攘一鸡以待来年然后已如知其非义斯速已矣何待来年
　　【臣】按周礼关市之征断非先王遗制观盈之生战国时犹知什一为正供而关市当蠲征葢可见矣但盈之目击时艰不当待之来岁夫赴民之急如赴焚溺民旦暮号呼以望救而庙堂犹徐徐云尔沟中之瘠能久延视息待不可知之乎为盈之者诚知重敛困民当再三力请争以去就乃明知其不可而姑因循目前此孟子所以讥其为攘也向使孟子见用于当时必能取民有制而关津之地亦何至以御防者为防重困商旅哉
　　孟子曰有布缕之征粟米之征力役之征君子用其一缓其二用其二而民有殍用其三而父子离
　　【臣】按饶鲁曰家征是力役之征如今庶役夫征是粟米之征即百畆之税如今输租里布是布缕之征即五畆之宅之税如今纳绢据周礼郑注布是计口出钱或如唐之非蚕乡则输银也孟子之时不特废古法而多取且有二征并用而致民之饥者有三征并用而致民之逃者目击心伤不暇与言什一三旬及弛力薄征之事惟有缓之一説或不至于逆耳布缕取之夏粟米取之秋力役取之冬庶几稍有以寛民之财恤民之力故朱熹以为两税三限之法亦此意也但前代军赋惟于师旅之岁力征亦以歳为差后世兵民分而民岁出师旅之赋也而杨炎又取大厯十三年应于赋敛之数并而为两税则非止布缕粟米之征故陈植以为失孟子之意
　　以上薄税敛

　　御定孝经衍义卷三十二
<子部,儒家类,御定孝经衍义>
　　钦定四库全书
　　御定孝经衍义卷三十三
　　天子之孝
　　薄税敛
　　汉兴天下既定髙祖约法省禁轻田租十五而税一量吏禄度官用以赋于民
　　惠帝即位减田租复十五税一
　　文帝二年赐天下今年田租之半
　　诏曰农天下之大本也民所恃以生也而民或不务本而事末故生不遂朕今亲率羣臣农以劝之其赐天下民今年田租之半
　　十二年赐农民今年半租
　　诏曰道民之路在于务本朕亲率天下农而野不加辟歳一不登民有饥色是吏奉吾诏不勤而劝民不明且吾农民甚苦而吏莫之省将何以劝焉其赐农民今年租税之半
　　十三年除田之租税
　　诏曰农天下之本务莫大焉今勤身从事而有租税之赋是为本末者无以异也其除之
　　【臣】按汉初除秦之苛防田租十五而税一所以量度禄用者似乎量出为入不合古意然其要在于省约则其作法于凉贻谋之善中间虽废而惠帝仁弱髙后女主擅国犹能复之也文帝二年春耕借其秋赐民田租之半至十二年用晁错之言赐农民半租明年遂除之自是不税民田者十有三年至于景二年而始令民再出田租然犹三十而税一也胡寅以为汉至文帝封国渐众诸侯王自食其地王府所食者寡又多边患岁致金缯天子尝自将出击复有河决筑塞之费大司农财用宜不致充溢何以足用盖文帝恭俭惜百金之费自宫阃至国都咸莫有奢侈之习如之何不富臣亦以为景帝惟不改文帝之恭俭是以即位之后亦有吴楚七国之变用师征伐而能比十二年之诏赐民岁半租并称极盛之时也
　　昭帝始元二年除今年田租
