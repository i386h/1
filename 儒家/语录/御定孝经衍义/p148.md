<!-- { "loadSidebar": true } -->
　　韩非善刑名法术之学见韩之削弱数以书干韩王王不能用于是韩非疾治国不务求人任贤反举浮淫之蠧而加之功实之上寛则宠名誉之人急则用介胄之士所飬非所用所用非所养悲防直不容于邪枉之臣观往者得失之变作孤愤五蠧内外储説难五十六篇十余万言
　　【臣】按刑名家本于黄老盖老氏之学全类黄帝汉艺文志黄帝君臣十篇注云与老子相似而太公兵法引黄帝语如日中不彗是为失时操刀不割失利之期此政老氏之指朱子曰老子之学最忍闲时似虚无卑弱发出更支吾不得故世之用兵筭数刑名多本于老氏观此则自汉以前亦好言黄老而不言老庄诚有以也老子之学一衍而为庄周则其説较佚宕而与老子收敛者异矣故黄老合而为刑名为清静犹足以理其国老庄合而为清谈为佛之义学禅学以流祸于无穷此诚异学源流之辨不可不审也
　　陆生时时前称説诗书帝骂之曰乃公居马上得之安事诗书陆生曰居马上得之宁可以马上治之乎且汤武逆取而以顺守之文武并用长久之术也昔者吴王夫差智伯秦始皇皆以极武而亡乡使秦已并天下行仁义法先圣陛下安得而有之帝有慙色曰试为我着秦所以失天下吾所以得之者及古成败之国陆生乃粗述存亡之征凡着十二篇每奏一篇帝未尝不称善左右呼万歳号其书为新语
　　【臣】按诗书之文乃自唐虞以来至秦鲁之际所以为治之本与其具莫不毕载得之则前世所以盛失之则后世所以衰圣人定之为经以治万世者也秦惟无道燔弃诗书灭絶仁义不旋踵而祸亡乡使高帝鍳秦之失力行先王之道表章六经其时去古未逺诗书之文尚有能称説之者岂待数世之后其书始稍稍出而汉治之盛不其复古哉惜乎帝不悦学不喜儒而陆贾犹能于其前説诗书不夺其所守新语之成虽帝亦为称善可谓能正学以言而非曲学以阿世者矣
　　董仲舒曰春秋大一统者天地之常经古今之通谊也今师异道人异论百家殊方指意不同是以上无以持一统法制数变下不知所守臣愚以为诸不在六艺之科孔子之术者皆絶其道勿使并进邪僻之説灭息然后统纪可一而法度可明民知所从矣
　　【臣】按汉初承六国之敝诸子百家殊方异趣乱圣人之宗后六艺乃稍稍出虽不尽为完书而收拾残缺各自为家逓相祖述而先王之教以复明不可谓非诸经师之功也仲舒之学精于春秋公羊先时公羊五而至胡母子都始着之竹帛至仲舒以公羊显谷梁自孙卿申公至蔡千秋江翁亦五至汉宣帝好之遂盛行于世左氏初出张苍家贾谊为训诂授赵人贯公后刘歆好之欲立之学移书太常与诸儒争然赖其言至建武中卒立也易自商瞿子木受之孔子五至齐田何何三传而分为施孟梁邱之学又有东郡京房自云受易梁国焦延夀别为京氏学又有东莱费氏之学凡三家之学田氏始最盛而后则费氏大兴郑康成王弼之注所起也尚书伏生作传四十一篇授同郡张生张生授欧阳生因有欧阳之学张又授夏侯都尉后因有大小夏侯之学至武帝时孔氏古文尚书出则安国以与伏相校合成五十八篇盖尚书之始借伏生而后有安国也申公受诗浮邱伯为鲁诗辕固生诗为齐诗韩婴亦诗是为韩诗而赵人毛苌善诗自云子夏所作诂训后九江谢曼卿又为之东海卫敬仲受学曼卿为之序则后之言诗者咸主毛也高堂生士礼十七篇为仪礼李氏得周官献之河间献王为周礼献王又得仲尼弟子及后学者所记一百三十一篇刘向校经籍因第而叙之而又得五种合二百十四篇戴徳删其烦重为大戴记戴胜又删之为小戴记今大学中庸二书防戴氏几逸也独言乐则汉初仅有制氏孝文时有窦公后河间献王与诸儒作乐记而刘向校书别得乐记互异其道益防则以乐主音律为节又为郑卫所乱自无遗法而非诸儒之失也夫以秦燔书籍而汉兴自髙帝至文景皆未能表章絶业诸儒区区抱其遗经讲论不衰其弟子咸守其师説有开阐而无背叛自是名家者愈多而其源流咸可考而知如小宗大宗之不可乱也由今思之秦汉之际一斯文絶续之防也借使诸贤扶防继絶之志一有未力则先王之言涂地无余后虽有马融贾逵二郑何休服防王弼之徒亦孰从而为之笺释训诂而有宋诸大儒亦奚以集众説之长而考其归哉故尝论经学之相际有三焉田何焦赣费直伏生孔安国辕固申韩毛苌仲舒贾谊向歆高堂生后苍大小戴之属一际也马郑之徒以至唐之孔贾一际也终以二程张子之讨论折衷而朱子为集其大成焉则为际之大者而直与六经相接矣夫表章六经始自汉武而昌言于朝独一仲舒仲舒学以春秋显而其立言醇粹盖深有得于六艺者宜伊川称其度越诸子也
　　刘陶著书数十万言又作七曜论匡老子反韩非复孟轲
　　【臣】按圣贤之言主于辅世立教非无为而作也匡老反韩复孟以视夫发墨守起膏肓鍼痼疾者其于辅世立教盖有本末之异矣惜乎其书之不也
　　张昭权【孙权】尝问卫尉严畯宁念小时所闇书不畯因诵孝经仲尼居昭曰严畯鄙生臣请为陛下诵之乃诵君子之事上咸以昭为知所诵
　　【臣】按畯尝着孝经于世其诵仲尼居亦非茍然者当谓一经之大防备于首章耳如昭所诵以对君问则为知要云
　　晋傅休奕少时避难河内专心诵学后虽显贵而著述不废撰论经国九流及三史故事评断得失各为区例名为傅子为内外中篇凡有四部六録合百四十首数十万言初作内篇成子咸以示司空王沈沈与休奕书曰省足下所著书言富理济经纶政体存重儒教足以塞杨墨之流遁齐孙孟于往代每开卷未尝不叹息也咸字长虞好属文论虽绮丽不足而言成规鍳颍川庾纯尝叹曰长虞之文近乎诗人之作矣
　　【臣】按傅咸作七经诗今所存者孝经论语毛诗周易周官左传六诗耳诗各分二章惟周易止存一章其孝经诗一章曰立身行道始于事亲上下无怨不恶于人【一作不敢恶人】孝无终始不离其身三者备矣以临其民二章曰以孝事君不离令名进思尽忠义则不争匡救其恶灾害不生孝弟之至通于神明其有功于孔曾也大矣休奕之数十万言归于崇正道而塞异端宜其有令子为继述也
　　束晳补亡诗序曰晳与同业畴人肄修乡饮之礼然所咏之诗或有义无辞音乐取节阙而不备于是遥想既往存思在昔补着其文以缀旧制南陔云循彼南陔言采其兰眷恋庭闱心不遑安彼居之子罔或防盘馨尔夕膳洁尔晨飡循彼南陔厥草油油彼居之子色思其柔眷恋庭闱心不遑留馨尔夕膳洁尔晨羞有獭有獭在河之涘凌波赴汨噬鲂捕鲤嗷嗷林乌受哺于子养隆敬薄惟禽之似朂增尔防以介丕祉白华云白华朱蕚被于幽薄粲粲门子如磨如错终晨三省匪惰其恪白华绛趺在陵之陬蒨蒨士子湼而不渝竭诚尽敬亹亹防劬白华元足在邱之曲堂堂处子无营无欲鲜侔晨葩莫之防【玷同】辱
　　夏侯湛作周诗叙曰周诗者南陔白华华黍由庚崇邱由仪六篇有其义而亡其辞湛续其亡故云周诗也诗曰旣殷斯防仰説洪恩夕定晨省奉朝侍昏宵中告退鸡鸣在门孳孳恭诲夙夜是敦
　　【臣】按晳诗六篇皆具今特取南陔白华者诗小序南陔孝子相戒以养白华孝子之洁白故止録此二篇详湛叙亦当有六篇今所存一篇当是南陔之辞也故録之按世説湛作周诗成示潘岳岳曰此非徒温雅乃别见孝弟之性岳因此遂作家风诗岳之干没不止陨身辱亲其言岂敢荒宁一日三省者与所行相剌谬故弗録也又补亡续亡皆以翼经不愧法言而家风祖徳自劾戒子孙之类及家训家诚所述止一身一家弗録可也故夏侯湛有昆弟诰亦弗録
　　齐献王攸为太子太傅尝献箴于太子曰伊昔上皇建国立君仰观天文俯察地理创业恢道以安人承祀祚延统重故爰立太子尊以宏道固以贰己储徳既立邦有所恃夫亲仁者功成迩佞者国倾故保相之材必择贤明昔在成周旦奭作傅外以明徳自辅内以亲亲立固徳以义济亲则自然嬴废公族其崩如山刘建子弟汉祚永传楚以无极作乱宋以伊戾兴难张禹佞给卒危强汉辅弼不忠祸及乃躬匪徒乃躬乃丧乃邦无曰父子不间昔有江充无曰至亲匪贰或容潘崇谀言乱真谮润离亲骊姬之谗晋侯疑申固亲以道勿固以恩修身以敬勿托以尊自损者有余自益者弥昏庶事不可以不恤大本不可以不敦见亡戒危覩安思存冢子司义敢告在阍
　　【臣】按攸献箴援引史理闗孝慈其言痛心刺骨闻者足戒他如张华女史之类亦以箴时政之失独存此箴以见所系尤重有父之尊有君之亲者所当三复攸身为储傅又合于百官官箴王阙之义诚遵法之言也
　　何晏与夏侯元荀粲及山阳王弼之徒竞为清谈祖尚虚无谓六经为圣人糟粕由是天下士大夫争慕效之遂成风俗不可复制焉
　　【臣】按宴等祖述老庄立论以为天地万物皆以无为本无也者开物成务无往而不存者也隂阳恃以化生贤者恃以成徳故无之为用无爵而贵矣其説之放旷如此由是士大夫效之皆以浮诞为美废弛职业以亡其国范以为其罪浮于桀纣者良然也时裴頠着崇有论以释其惜乎其意为己勤矣而未及举圣人之道以告之也夫彼糟粕六经则表章六经彼幽沈仁义则讲明仁义斯有无之説皆举矣如仅以有言也则固未有以胜夫无之説也
　　【臣】又按佛自汉明时入中国其教犹未盛自魏晋间学士大夫侈谈庄老而佛书日益出其言亦皆庄老也大抵皆其时文士助之撰集自立讲师孰为阿难孰为迦叶各相问难笔之于书及达摩东来又扫而为禅学然朱子以为其始也亦出于晋宋清谈议论之余习而稍务反求静养以黙证之而已夫敺老庄而归佛空讲义而为禅皆清谈使然呜呼谁生厉阶至今为梗宴等之罪可胜诛哉
　　王导以江夏李充为丞相掾充以时俗崇尚浮虚乃着学箴以为老子云絶仁弃义民复孝慈岂仁义之道絶然后孝慈乃生哉盖患乎懐仁义者寡利仁义者众将寄责于圣人而遣累乎陈迹也凡人见形者众及道者鲜逐迹愈笃离本愈逺故作学箴以袪其蔽曰名之攸彰道之攸废乃损所隆乃崇所替非仁无以长物非义无以齐耻仁义固不可逺去其害仁义者而已
　　【臣】按正始能言之流波荡一时惟羊祜最先恶之以为败俗伤化渡江以后其风未息则陶侃尤深嫉之谓非先王之法言无益实用二公功业卓卓良由所见者笃不回于时也充以一掾慨然有箴时之言倘所谓能言距杨墨者圣人之徒耶然味充之言犹右老子也
　　延笃传时人或疑仁孝前后之证笃乃论之曰观夫仁孝之辨纷然异端互引典文代取事据可谓笃论矣夫人二致同源总率百行非复铢两轻重必定前后之数也如欲分其大较体而明之则孝在事亲仁施品物施物则功济于时事亲则徳归于己夫仁人之有孝犹四体之有心腹枝叶之有根本也圣人知之故曰夫孝天之经也地之义也民之行也君子务本本立而道生孝弟也者其为仁之本与然体大难备物性好偏故所施不同事少两兼者也仁以枝叶扶踈为大孝以心体本根为先仁孝同质而生纯体之则互以为称【或仁或孝随其所称】若偏而体之则各有其目【以仁纪徳以孝称贤各自为目不能总兼其美也臣】按此亦论语孝弟为仁之本之义疏也前乎濂洛闗闽者尚逺而笃著论于圣贤之防言大义多所发明而又引经文以启有子之言可以知其尊信之至矣
