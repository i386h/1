<!-- { "loadSidebar": true } -->
　　【臣】按战陈无勇莅官不敬谓之不孝以其不免于亏体辱身也不杀三罪则恃功跋扈离局失守士皆不用命矣晋文用刑之当所以取威定伯至于魏綘戮杨干之仆【鸡泽之防晋侯之弟杨干乱行于曲梁魏綘戮其仆】而悼公【名周】以为能以刑佐民使佐新军盖霸者之家法也
　　莒纪公生太子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子【季孙行父】使司寇出诸境曰今日必达公问其故季文子使大史克对曰先君周公制周礼曰则以观徳【则者君臣父子兄弟夫妇朋友之法则合此法则为吉徳违此法则为凶徳也】徳以处事【徳之吉凶所以处制事之是非】事以度功【事之是非所以度量功之成否】功以食【音嗣】民【功之成否所以食养民之厚薄】作誓命【誓要信也】曰毁则【壊法】为贼掩【匿也】贼为藏窃贿【财也】为盗盗器【国用也】为奸主藏之名【以掩贼为名】頼奸之用【用奸器也】为大凶徳【毁君臣父子兄弟夫妇朋友之法则故为大凶徳】有常【有常刑】无赦在九刑【誓命以下皆九刑之书今亡】不忘行父还【音旋周旋】观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆【域也】也保而利之则主藏也以训则昏民无则焉不度于善而皆在于凶徳是以去之【文公十八年】
　　【臣】按经文以顺则逆民无则焉不在于善而在于凶徳与此文惟异昏字度字而意义相同盖夫子亦有取于史克之对也
　　晋邢侯【楚申公巫臣之子】与雍子【亦故楚人】争鄐田久而无成【久讼未决】士景伯【晋理官】如楚叔鱼摄理韩宣子【名起】命断旧狱罪在雍子雍子纳其女于叔鱼叔鱼蔽罪邢侯【受贿曲断】邢侯怒杀叔鱼雍子于朝宣子问其罪于叔向叔向曰三人同罪施【行罪】生戮死可也雍子自知其罪而赂以买直鲋【叔鱼】也鬻狱邢侯专杀其罪一也已恶而掠美为昏【掠取也昏乱也已有恶而取人之美谓之昏乱】贪以败官为墨【墨不洁之称】杀人不忌为贼夏书【逸书】曰昏墨贼杀【三者皆死刑】臯陶之刑也请从之乃施邢侯而尸雍子叔鱼于市仲尼曰叔向古之遗直也治国制刑不隐于亲【昭公十有四年】
　　【臣】按比昏墨于杀人者死之律此圣人立教之深意亦峻严其法以折絶其入刑之路也经曰立身行道扬名于后世以显父母安用掠美乎经曰虽日用三牲之养犹为不孝也安用贪欲乎若乃在丑而争则兵刃加于人还加于身也安可专杀乎三罪惟均知爱其身体发肤者不敢不慎矣
　　程颐曰圣王为治修刑罚以齐众明教化以善俗刑罚立则教化行矣教化成而刑罚措矣虽曰尚徳而不尚刑顾岂可偏废哉
　　【臣】按礼以折刑刑以弼教举其纲则防多而服五罪多而刑五举其目则礼之威仪三千刑之条例三千也道民者齐之以礼有悖礼者亦必加之以刑此相及之势也如使修刑罚而不明教化则无以折絶其入刑之路而司寇之刀锯日敝矣司寇之乡刑曰尚徳纠孝孰谓刑之中无教化存焉
　　胡居仁曰兵刑皆圣人不得已而用之徳政未孚顽梗未化只得如此处置故二者皆极其矜恤戒慎
　　【臣】按不得已而用则在所必用故有矜恤戒慎之心而无姑息缓纵之事也尚书惟刑之恤哉司马迁五帝本纪作惟刑之静哉徐广曰今文云惟刑之谧哉尔雅曰谧静也盖兵刑者圣人法天之阴阴主静谧又极刚方人知必无可以幸免故犯之少故经曰为下而乱则刑在丑而争则兵则者言法所不宥曰虽日用三牲之养犹为不孝也言争乱之事可以亡身使亲常忧奉养虽优不可为孝如严延年【汉酷吏】之母知其子之必被刑不肯入其官舍而归不待既丽于法而云贻父母羞辱也故刑罚不滥则小人惧而思义矣
　　以上刑之教所由生









　　御定孝经衍义卷二十
　　钦定四库全书
　　御定孝经衍义卷二十一
　　天子之孝
　　爱亲
　　【臣】谨按天有四时而统于一元人有四徳而具于一仁仁者天地生物之心而人独得其全焉者也既得天地生物之心为心自有恻怛慈爱之意而父母其身之所以生者也于其生生之本故爱悉呈焉西铭状仁之体极备其言君臣民物以至于惸独鳏寡残疾无告莫非吾性吾体之分内事而皆自父母推之若者为同胞若者为吾与若者为宗子家相若者为长幼兄弟极仁之全体大用不过成其为孝子之身而止而人欲求尽乎孝子之分量茍不至于足以仁天下则亦不得为仁人即不得为孝子可知也自夫人或挟可致之具无得为之时则诎于力之所无如何然欲立欲达之心
　　固在而特施之济之之未果也若夫圣人既有其徳矣而又乘其位而遇其时其身固为万物之父母而吾亲尤万物之大父母也其身则诚宗子也其臣则诚家相也其民物诚胞与也其贤圣诚兄弟之合徳而秀者其孤穷残疾诚兄弟之颠连无告者也其老幼诚即吾老幼也借使有一事之未当一夫之不获即非所称践形惟肖而有愧于继志述事者也故经云爱亲者不敢恶于人夫不验其爱于亲而验其爱于人爱人者爱亲之实也且夫恶于人则不独恶人而已岌岌乎人恶之将及焉以累吾亲也故一则曰不敢再则曰不敢可畏之甚也夫不敢恶于人斯为能爱人爱人斯为能爱亲天子之孝固与其下者不同也臣窃观古之圣王惟以孝为先务或以不得乎亲为忧或自伤先人之功不成为憾或以世徳积累坠越之为惧凡所以视无形而听无声者皆吾亲耳矣而出而观其治其遇兄弟宗族子姓有恩其待臣下有礼其惠百姓者至厚其休养万物者至纤悉其为教则优柔而不迫其法律则简约而可守其取民有节而徴发有度不幸而有水旱之不时亦有蓄积备御而可发久之民服于其化而安于其俗和气洋溢休问旁流作为诗歌荐之宗庙归功徳之成于先王而享有丕基永永无极可不谓荣焉盖圣王之以其所爱达之无不爱而无不爱以成其所爱者固如此也盖老吾老以及人之老幼吾幼以及人之幼推恩以保四海如此而始为合万国之欢心以事其先王于帝王爱亲之量无所亏阙也汉唐末季之君亲睦之谊衰而恩礼之道薄其于百姓也无惠鲜懐保之徳意重赋繁刑使万物咸不得其所加之天灾流行而不知恤则皆不能以其所爱达之于其所不爱而以其所不爱累其所爱以至此也臣故释爱亲之条广为之衍不敢恶于人之义凡由此一念所推而及者皆必详焉以为是乃天子之爱亲云尔盖经意也衍爱亲之条十有二曰早谕教曰均慈爱曰敦友恭曰亲九族曰体臣工曰重守令曰爱百姓曰课农桑曰薄税敛曰备凶荒曰省刑罚曰恤征戍其有与是为类而于国家为切务者则亦间各附于其条之下云
　　书尧典克谐【和也】以孝烝烝【进也】又不格奸
　　孔安国传曰言能以至孝和谐顽嚚昏傲使进进以善自治不至于奸恶
　　【臣】按礼云孝子之有深爱者必有和气故孝至于克谐而爱斯极矣更能使烝烝然以孝自治而谐斯极矣孟子推舜之心以为惟顺乎父母然后可以解忧而必底豫乃可以言顺盖底豫则和之极也夫推一家之和而达之天下无不和舜之格有苗格以此也仪凤鸟仪以此也禄位名寿可致之祥无不毕至至以此也夫圣王脩礼以达义体信以达顺必自父母之顺始矣
　　礼记文王世子【篇名】文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及暮又至亦如之
　　其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退
　　【臣】按夫子曰无忧者其惟文王乎以王季为父以武王为子父作之子述之合之此篇而益知文之无忧也人伦之变莫如舜父子之盛莫如文舜有忧而文无忧今观世子之篇所载旦夕起居而已视膳而已疾痛疴痒抑搔而已而一室间太和极盛之象盖二南之化基此矣千古孝行至文而甚庸至文而甚顺无忧者父子之道固如是所谓性也父子间岂有忧患乎舜之忧至于底豫则忧亦解矣将防防然乐而忘天下也而后世人伦废壊父子天性徃徃啓谗搆之端为猜嫌之府如肃宗受制于辅国光宗见迫于李后两宫阔絶起居不闻虽羣臣痛哭引裾而不一省也【唐肃宗宋光宗事载后】甚哉乎天性之爱至斯极乎尚忍言哉
　　武玉帅而行之不敢有加焉文王有疾武王不说冠带而养文王一饭亦一饭文王再饭亦再饭旬有二日乃间【臣】按武王为有周一代受命之主夫子称其达孝而其事亲之细行复诚笃无间如此爱结于心不自已也今按周书所载如泰誓武成诸篇一则曰文考再则曰文考真有一举足不敢忘父母一出言不敢忘父母之意与此篇所载意相类也且云帅而行之不敢有加亦正得武王之意若曰非余有加也朕文考行之矣善则归亲之义也
　　汉孝文帝居代时太后甞病三年帝不交睫不解衣汤药非口所甞弗进
　　【臣】按此具史记袁盎传盎称帝有髙世之行此其首也臣以为文帝三代以后不世出之贤主即位二十三年海内富庻兴于礼义真有徳教加百姓刑四海之实效以故史称其仁而此则其施仁之本也盎甞从霸陵帝欲西驰下峻阪盎諌曰陛下纵自轻奈髙庙太后何乃止欲作露台召匠计之费百金帝曰百金中人十家之产吾奉先帝宫室常恐羞之何以台为则诚跬步而弗敢忘孝者矣其致治之盛也宜哉
　　明帝永平七年皇太后阴氏防帝性孝爱追慕无已【臣】按帝初即位诏曰予末小子奉承圣业夙夜震畏不敢荒宁又曰方今上无天子下无方伯若涉渊氷而无舟楫率是心也可以负荷圣业式隆堂构矣十八年之间祀明堂临辟雍养三老耕耤田何莫非其爱亲之心所积乎史臣称其危心恭徳增光文考信矣光烈之防追慕无已后谒陵甘露降于陵树盖诚孝所感云
　　章帝母贾贵人明帝为太子以选入宫生帝而明徳马后无子明帝令后养之后尽心抚育劳悴过于所生章帝亦孝性淳笃恩性天至母子慈爱始终无纤芥之间建初三年帝飨士于南宫因从太后周行掖庭池阁乃阅阴太后旧时器服怆然动容乃命留五时衣各一袭【五时衣谓春青夏朱季夏黄秋白冬黒也衣单复具曰袭】及常所御衣合五十箧余悉分布诸王主及子孙在京师者各有差特赐东平王苍及琅琊王京书【二王阴太后子】曰岁月骛过山陵寖逺孤心凄怆如何如何间飨衞士于南宫因阅亲旧时衣物闻于师曰其物存其人亡不言哀而哀自至信矣惟王孝友之徳亦莫不然今送光烈皇后假紒帛巾【妇人首服三辅谓之假紒】各一及衣一箧可时奉瞻以慰凯风寒泉之思又欲令后世子孙得见先后衣服之制今鲁国孔氏尚有仲尼车服冠履明徳盛者光灵逺也其光武皇帝器服中元二年已赐诸国故不复送
　　【臣】按史称章帝奉承明徳太后尽心孝道其赐东平王等诏恫乎桮棬之余悲斯所谓亲亲故尊祖也后汉之盛明章并称皆于孝徳无愧焉
