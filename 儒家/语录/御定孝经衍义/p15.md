<!-- { "loadSidebar": true } -->
　　程颐传曰天爲万物之祖王爲万邦之祖乾道首出庶物而万彚亨君道尊临天下而四海从王者体天之道则万国咸宁也
　　坤六三含章可贞或从王事无成有终
　　程颐传曰三居下之上【下卦之上】得位者也爲臣之道当含晦其章美有善则归之于君乃可常而得正上无忌讳之心下得柔顺之道也可贞谓可贞固守之又可以常久而无悔咎也或从上之事不敢当其成功惟奉事以守其终耳守职以终其事者臣之道也
　　象【释六爻之象谓之小象夫子所作】曰含章可贞以时发也或从王事知光大也
　　程颐传曰言爲臣处下之道不当有其功善必含晦其美乃正而可常然义所当爲者则以时而发不有其功耳不失其宜乃以时也非含藏终不爲也含而不爲不尽忠者也或从王事而无成有终是其知之光大惟其智之光大故能含晦浅暗之人岂能含章也
　　【臣】按君道莫着于干臣道莫着于坤干知大始故君曰首出坤作成物故臣曰代终然而君道无爲云尔爲之者臣也所以不敢居其成功者地让善于天臣让善于君子让善于父记曰善则称君过则称己则民作忠善则称亲过则称己则民作孝此之谓也含章者非仅匿名迹逺权势同于全躯保妻子之臣而已经曰父子之道天性也君臣之义也义之所在及时勇爲夙夜匪懈如子来趋父之事事之所以有终不然而避逺辞难旁观袖手以言乎其人之心术则浅狭暗昧而不光大而于国家之事曷济之有
　　泰彖传曰泰小往大来【阳大隂小】吉亨则是天地交而万物通也上下交而其志同也【上下指君臣言】内阳而外隂内健而外顺内君子而外小人君子道长小人道消也
　　【臣】按天尊地卑爲定位君尊臣卑爲定分非气与志之相交则悬隔而不通乖违而不同矣泰交之世主圣臣贤众正和衷羣小革靣上下之间仁慈慇勤固结而不可解所谓分则君臣情犹父子也
　　书大禹谟【虞史记大禹之谟谋】曰后克艰厥后臣克艰厥臣蔡沈传曰孔子曰爲君难爲臣不易即此意也言君而不敢易其爲君之道臣而不敢易其爲臣之职夙夜祗惧各务尽其所当爲者
　　【臣】按克艰者知其难而务尽其职君臣交儆兴事立功布利除患不但以爲艰而已也此禹之所以有君人之大徳有事君之小心也由禹之祗承于帝则君臣而传父子之重由启【禹之子】之敬承于禹则父子而有君臣之严
　　诗郑风羔裘【篇名】其一章曰彼其【音记】之子舍命不渝【舎处渝变也当死生之际能以其身居所受之理而不可夺】二章曰彼其之子邦之司【主也】直
　　朱善曰舎命不渝则必不徼幸而苟得而于守身之道得矣邦之司直则必不谀悦以求容而于事君之道尽矣
　　【臣】按经言始于事亲中于事君终于立身臣之事君子之事父皆以守身爲本守身之道得事君之道尽而事亲之道亦尽矣爲人臣子所以丑正恶直者由于患得患失苟谄谀以求容而望其致命遂志必不然矣岂知夫命也者所受于天之正理顺受之者未必不获福曲避之者未必不获祸周公遭流言居东而赤舄【冕服之舄】几几【安重貎】徳音不瑕【疵病也】岂以死生祸福变其心者乎舍命不渝乃所以爲直也周公之直至于动天地感神而卒悟其主然则爲臣之道固在于正直不阿而爲居之道又当以容直臣爲要也
　　礼记缁衣【篇名中言好贤如缁衣故以名篇】子曰爲上可望而知也爲下可述而志也则君不疑于其臣而臣不惑于其君矣尹吉【作告今书咸有一徳伊尹告太甲者】曰惟尹躬及汤咸有壹徳【引之以证君臣相得】诗【曹风鸤鸠之篇引以证壹徳之义】云淑人君子其仪不忒马希孟曰爲上可望而知者盖上以诚而接下爲下可述而志者盖下以诚而事上上以使下下以事上皆以诚则君臣之间有同而无异故君不疑于其臣臣不惑于其君而其徳一也
　　【臣】按中庸言反诸身不诚不顺乎亲矣经言君子之事亲孝故忠可移于君则忠孝皆诚之所形也父母之爱其子未有不出于诚而人君之操威福之柄以驭其臣下则其废置予夺容或有出于智数者故有示我周行之好而后忠臣嘉宾得尽其心焉上下交相与以诚而后君臣之义同于父子之道矣
　　春秋秋武氏子来求赙【隐公三年】
　　【臣】按鲁于宗周合致赙而不赙是不臣君于臣下不当求而求是不君所以正君臣之伦也曰武氏子者有父在焉故也诸侯不供王丧武氏爲王卿士而使其子征求于四国春秋若曰其父则耄及之其子则有童之心者也不然何以来也此与桓五年天王使仍叔【天子大夫】之子来聘同例谷梁传所谓防其君臣而着其父子者也
　　冬十有二月衞人立晋【衞公子晋也没諡宣公　四年】
　　胡安国传曰人众词立者子宜立也晋虽诸侯之子内不承国于先君上不禀命于天子众谓宜立而遂自立焉可乎故春秋于衞人特书曰立所以着擅置君之罪于晋絶其公子所以明专有其国之非以此垂法而父子君臣之义明矣未有爲子而不受之父也未有爲诸侯而不受之王也
　　【臣】按此书衞人尤恶夫擅置君者也所以正君臣之伦也
　　秋七月庚午宋公【殇公名与夷】齐侯【僖公名禄父】衞侯【桓公名完】盟于瓦屋【八年】
　　【臣】按前此防盟各于其境今之瓦屋乃在畿内犹父子异宫各于其境则在其子之室而天王畿甸之内则严父之侧也三国之君私相要结刑牲歃血爲前此未有之参盟【前此两国交盟此参盟之始】而未闻有入觐之举春秋直书其事所以正君臣之伦也
　　春正月【桓公三年】
　　何休曰无王者见桓公无王而行也二年有王者见始也十年有王者数之终也十八年有王者桓之终也明始终有王桓公无之尔
　　【臣】按此条胡传引齐景公君君臣臣父父子子爲説盖欲立桓者先君惠公【桓公父】之邪志启乱者在君父也桓与乎弑则不臣亦不子故唐赵匡曰王者人伦之所系桓无王恶桓之灭人伦也故去其王字以见其罪此所以正君臣父子之伦也
　　春二月天王【桓王】使家父【天子大夫家氏父字】来求车【十五年】
　　【臣】按求赙犹可曰赙不至而责之也车非诸侯之所当贡也乌乎求此可见天王之屡有求于桓而何以问桓罪也不系王于时之下而斥王于使家父之上盖问罪则无王而求车则有王求之者自以有王而与之者已无王也且夫臣子一例闻父有赐于子矣未闻父有求于子也闻子无私财矣未闻其父求之而与不与则尚未可知也然则求也者其徳色耰耡谇语箕帚之肇端矣【借父耰耡虑有徳色毋借箕帚立而谇语秦俗之薄见贾谊治安防】此夫子书之所以正君臣之伦也
　　杞伯姬来朝其子【僖公五年】
　　吴澄曰曹伯有疾射姑朝鲁春秋讥之杞惠公疑亦有疾伯姬以其子爲鲁之甥故挟之至鲁就令摄父朝礼是年杞惠公【史记作徳公】卒成公【未同盟卒不书名】嗣位盖伯姬豫欲托其子于鲁也杞伯失君道失夫道失父道伯姬失妻道失母道其子失子道而鲁受其朝皆非礼也
　　【臣】按一事而交失焉直书其事而参讥之义见矣此所以正君臣父子夫妇之伦也
　　五月癸丑公防晋侯【文公名重耳】齐侯【昭公名潘】宋公【成公名王臣】蔡侯【庄公名甲午】郑伯【文公名捷】衞子【衞成公出奔其弟叔武摄位受盟从未成君之礼故称子而序郑伯之下】莒子【号兹丕公莒无諡以号爲諡】盟于践土【践土郑地王子虎临盟而不同歃故不书】　天王【襄王】狩于河阳【水北爲阳山南爲阳温河阳也本畿内地去王朝百余里二十有八年】
　　胡安国传曰天王下劳晋侯于践土则削而不书去其实以全名所谓君道也父道也晋侯以臣召君则书天王狩于河阳正其名以统实所谓臣道也子道也而天下之大伦尚存而不灭矣
　　【臣】按此所以正君臣父子之伦也
　　天王【襄王】使宰周公来聘公子遂【鲁东门襄仲】如京师遂如晋【三十年】
　　胡安国传曰冢宰上兼三公其职任爲至重而来聘于鲁天王之礼意莫厚焉鲁侯既不朝京师而使公子遂往又以二事出此大不恭之罪履霜坚氷之渐【臣】按经书天王来聘者七而此以冢宰兼周公下聘经书卿大夫如周聘者四而此以二事出报施之道施之于与国尚不可而况天王乎且天王之尊则父也伯主之威令则父老而子摄也晋于鲁则兄弟也敬兄而不敬父可乎如京师即不敢不如晋等周于晋何其畏兄而慢父也此所以正君臣之伦也
　　春毛伯来求金【文公九年】
　　公羊传曰毛伯者何天子之大夫也何以不称使当丧未君也逾年矣何以谓之未君即位矣而未称王也未称王何以知其即位以诸侯之逾年即位亦知天子之逾年即位也以天子之三年然后称王亦知诸侯于其封内三年称子也逾年称公矣则曷爲于其封内三年称子缘臣民之心不可一日无君缘终始之义一年不二君不可旷年无君缘孝子之心三年不忍当也毛伯来求金何以书讥何讥尔王者无求求金非礼也然则是王者与曰非也非王者则曷爲谓之王者王者无求曰是子也继文王之体守文王之法度文王之法无求而求故讥之也
　　【臣】按天子在丧而下求于诸侯以共葬事可谓不君不子鲁不脩其职贡毛伯爲天子之大夫而来求金皆可谓不臣而当丧未君不书王命之义则又关于孝治之大者先儒有言以子道终丧不忍代君所以爲孝也推其不忍代君之心则事死如生事亡如存而其爲孝无所不在矣此所以正君臣父子之伦也
　　冬十有一月诸侯盟于扈【郑地　十有五年】
　　左传曰谋伐齐也齐人赂晋故不克而还书曰诸侯盟于扈无能爲故也
　　汪克寛曰此年盟扈欲讨齐而不果十七年盟扈欲讨宋而不能皆以赂而弃讨贼之义故皆略诸侯而不序左氏一则曰无能爲一则曰无功皆谓其废天讨而纵乱贼也
　　【臣】按谋伐齐者将以讨齐公子商人之弑其君【事在十四年】得赂而失信犹且不可得赂而逸贼君臣父子之伦于是乎斁矣春秋以是罪晋灵【公名夷臯】之伯而党逆所以正君臣之伦也
　　诸侯防于扈【十有七年】
　　胡安国传曰宋昭公【名杵臼】虽爲无道人臣将而必诛【人臣无将将则必诛】春秋正宋人爲弑君之罪所以明人道之大伦也故大夫无沐浴之请则贬而称人诸侯无讨贼之功则略而不序不然是废君臣之义人欲肆而天理灭矣故曰春秋成而乱臣贼子惧
　　【臣】按此言君虽不君而臣不可以不臣父虽不父而子不可以不子宋昭虽以无道见弑而文公【名鲍】犹宜以弑君受讨晋之复合诸侯爲此防也将以讨宋之弑其君者【事在十六年冬】而取赂而还故春秋略而不序所以正君臣之伦也
　　九月乙丑赵盾【宣子】弑其君夷臯【晋灵公不君赵穿弑之史官堇狐归罪于盾宣公二年】
　　【臣】按此夫子仍董狐之书法也狐之责盾曰子爲正卿亡不越境反不讨贼夫子曰惜也越境乃免严矣哉夫子之辞乎越境乃免者汪克寛所谓洁身去乱然后君臣之义乃絶也若但出在境外以伺变视胜之所在而从焉则与于乱之尤者也反不讨贼者终身不反则絶于本国矣若反国则无论久近皆必讨贼以申臣子之义非谓越境乃免则反亦可以不讨贼也故宣子爲法受恶而不得辞此夫子所以正君臣之伦也
