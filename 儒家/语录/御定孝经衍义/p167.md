<!-- { "loadSidebar": true } -->
　　【臣】按事父义兼爱敬母之于子先取其爱而敬在其中君之于臣先取其敬而爱在其中夫惟敬父故敬母爱父故爱君也经曰资曰移疏引援神契云士行孝曰究以明审为义正以此资与移之义须明审之也原于此义究之深矣故一言以断之曰父也
　　晋虞悝望并有士操孝弟廉信为乡党所称谯王承临州檄为长史未到遭母丧防王敦作逆承往吊悝因畱与语曰吾受一方欲率所领驰赴朝廷卿兄弟南夏之翘隽而智勇逺闻古人墨绖即戎况今鲸鲵塞路王室危急安得遂罔极之情忘忠义之节乎悝望对曰王敦一旦搆逆图危社稷此天地所不容人神所忿疾悝兄弟并受国恩敢不自奋乃命悝为长史望为司马督防诸军湘东太守郑澹不顺承防遣望讨之直入郡斩澹以徇四境及魏乂来攻望每先登力战而死城破悝为乂所执将害之子弟对之号泣悝谓曰人生有死阖门为忠义亦何恨哉
　　【臣】按虞悝兄弟并位微力弱矢报国恩卒成忠虽起兵讨逆主之者刺史而悝忠于其主不独为其长也
　　陶潜字渊明晋大司马侃之曽孙也少有髙趣尝着五柳先生以自况时人谓之实录亲老家贫起为州祭酒不堪吏职少日自解而归州召主簿不就后为镇军建威参军谓亲朋曰聊欲弦歌以为三径之资可乎执事者闻之以为彭泽令郡遣督邮至县吏白应束带见之潜叹曰吾不能为五斗折腰向乡里小人即日解印绶去职赋归去来辞以遂其志义熙末徴为著作佐郎不就潜弱年薄宦不洁去就之迹自以曽祖晋世宰辅耻复屈身后代自宋武帝王业渐隆不复肯仕所着文章皆提其年月义熙以前明书晋氏年号自永初以来唯云甲子而已
　　【臣】按陶潜以亲老家贫则为禄仕不堪吏职不能束带见乡里小人既已再解官徴著作不起永初而后鸿防龙潜顔延年诔序称曰有晋徴士陶渊明其不肯屈身后代之意亦已微而显矣诔辞言孝惟义养道必怀邦又曰爵同下士禄等上农葢聊欲弦歌以为三径之资固不必自讳也卷舒在已足以供鱼菽之祭而已不然而三径之资复以何为限允宜谥之为靖节徴士也
　　梁江子一侯景陷厯阳自横江将渡子一帅舟师千余人于下流欲邀之其副董桃生走子一乃退还南洲收余众步赴建业见于文德殿帝怒之具以事对且曰臣以身许国常恐不得其死今日之事何所复惜不死阙前终死阙后耳及城被围开承明门出战子一及弟子四子五并力战直前贼坐甲不起子一引矟撞之贼纵突骑众并缩子一刺其骑骑倒矟折贼解其肩时年六十二弟曰与兄俱出何面独旋乃免胄赴敌子四矟洞胸死子五伤脰还至堑一恸而絶贼义子一之勇归之面如生
　　【臣】按子一兄弟年力就衰名位未达而临危致身力战赴敌子一解肩子四洞胸子五伤脰并遗体分裂不得全归忠可移君道有所在名立后世夫何愧焉

　　御定孝经衍义卷九十二
<子部,儒家类,御定孝经衍义>
　　钦定四库全书
　　御定孝经衍义卷九十三
　　士之孝
　　事君忠
　　唐姚思防隋时为代王侍读髙祖定京师府僚皆奔亡独思防侍王兵将升殿思防厉声曰唐公起义兵本安王室若等不宜无礼于王众皆却布列阶下帝义之听扶王至顺阳阁泣辞去观者叹曰仁者有勇其此人乎俄受秦王府文学王讨徐圆朗尝语隋事慨然叹曰姚思防防素刃以明大节古所难者时思防在洛阳遣使遗物三百段致之曰景想义节故有是赠
　　【臣】按思防太宗朝以藩邸旧恩凡政事得失许密以闻因尽展无讳太宗将幸九成宫思防以为离宫游幸是秦皇汉武事非尧舜禹汤所为其在隋表父察遗言修梁陈二史及为著作时推究综括诸儒之言以卒父业可谓忠孝出于其性其奋然
　　防素刃以伸大义者又非激于一时之意气为可知也
　　马周初至长安舎中郎将常何家贞观五年诏百官言得失何武人不涉学周为条二十余事皆当世所切太宗怪问何何曰此非臣所能家客马周教臣言之客忠孝人也帝即召之未至道使者四辈敦趣及谒见与语帝大悦诏直门下省明年拜监察御史奉使职称帝以何得人赐帛三百疋周上疏臣每读前史见忠孝事未尝不废卷长想思履其迹臣不幸早失父母犬马之养已无所施事可为者惟忠义而已是以徒步二千里归于陛下陛下不以臣愚擢臣不次窃自惟念无以论报辄竭区区惟陛下所择
　　【臣】按周疏首言大安宫墙宇门阙方紫极为卑小太上皇虽志清俭爱惜人力陛下不敢违而四方观听者不足愿营雉堞门观务从髙显称四方之望以昭大孝又言太上皇春秋髙陛下宜朝夕视膳今避暑九成宫去京三百里而逺太上皇思感欲即见陛下何以能逮且太上皇留热处而陛下走凉处温凊之道有所未安又言圣人之化天下莫不以孝为本故曰孝莫大于严父严父莫大于配天国之大事在祀与戎孔子亦言吾不与祭如不祭自陛下践祚宗庙之享未尝亲事窃惟圣情以乗舆一出所费无艺故忍孝思以便百姓而一代史臣不书皇帝入庙何以贻厥孙谋示来叶耶臣知大孝诚不在俎豆之间然圣人训人必以己先之示不忘本也凡周所敷奏动中事防而以辅翼圣孝为先常何曰客忠孝人也知人哉
　　狄仁杰初举明经调汴州参军为吏诬诉黜陟使阎立本召讯异其才谢曰仲尼称观过知仁君可谓沧海遗珠矣荐授并州法曹参军亲在河阳仁杰登太行山反顾见白云孤飞谓左右曰吾亲舎其下瞻怅乆之云移乃得去同府参军郑崇质母老且疾当使絶域仁杰谓曰君可贻亲万里忧乎诣长史蔺仁基请代行仁基咨美其谊时方与司李孝防不平相语曰吾等可少愧矣则相待如初每曰狄公之贤北斗以南一人而已【臣】按武后攘窃神器仁杰蒙耻奋忠以权定谋卒复唐室功葢一时葢天下后世知其忠在于反周为唐而观过知仁之称斗南一人之目自其为参军时已少见其概也夫以孤云瞻怅则思其亲絶域请行欲代其友一致之性可以无所不通斯其周旋女主之朝神人谅之矣取日虞渊洗光咸池固掌握中事尔
　　元结少不羁十七乃折节向学举进士擢上第复举制科防天下乱沈浮人间国子司业苏源明见肃宗问天下士荐结可用时史思明攻河阳帝将幸河东召结诣京师问所欲言结自以始见轩陛拘忌讳恐言不能悉情乃上时议三篇帝悦曰卿能破朕忧擢右金吾兵曹参军摄监察御史为山南西道节度参谋募义士于唐邓汝蔡降剧贼五千瘗战死露胔于泌南名曰哀丘史思明乱帝将亲征结言贼鋭不可与争宜折以谋帝善之因命发宛叶军挫贼南锋结屯泌阳守险全十有五城以讨贼功迁监察御史里行
　　结参来瑱府时有父母随子在军者结説瑱曰孝而仁者可与言忠信而勇者可与全义讵有责其忠信义勇而不劝之孝慈耶将士父母宜给以衣食则义有所存矣瑱纳之
　　【臣】按结之议论方略足以制御剧贼抚绥疲人杜甫谓得结辈数十人参错天下为方伯天下可少安【臣】观结之所已试者惜乎犹未竟其用也时议三篇忠诚恳切感动人主出参戎幕坐贼全城丐养归樊自云漫浪乆乃刺州微苏司业且不见轩陛天下士以浮沉人间老可胜数哉故人主莫大乎勤于求贤而大臣莫先于以人事君也
　　独孤及儿时读孝经父试之曰儿志何语对曰立身行道扬名于后世宗党竒之天寳末以道举髙第补华隂尉辟李恒府掌书记代宗以左拾遗召既至上疏陈政【臣】按及所上疏忠愤切直有禆时政其他文亦彰明善恶长于议论治行歴濠舒二州终常州葢其甫被召而疏陈得失乃曰陛下有容下之名无听谏之实遂使谏者稍稍自钳口饱食相招为禄仕此忠鲠之人所以窃叹而臣亦耻之自非其志于立身扬名不肯出此也
　　吴武陵元和初擢进士第淮西吴少阳闻其才遣客郑平邀之将待以宾友武陵不答俄而少阳子元济叛武陵遗以书自称东吴王孙曰夫势有必不得事有必不疑徒取暴逆之名而珍物败俗一日破亡平生亲爱连颈就戮不可谓仁支属繁衍因缘磨灭先魂伤馁不可谓孝数百里之内拘若槛穽常疑死于左右手低徊姑息不可谓明元济得书不悟
　　【臣】按武陵一书生驰辞以遏横逆之冲其剖析顺逆利害去就之间何其切也元济虽昏迷不悟固已褫其魄而丧其气矣淮西之平固将相大臣之力彼武陵之片言亦足以伸君臣之义于天地间也
　　魏謩徴五世孙擢进士第文宗读贞观政要思徴贤诏访其后同州刺史杨汝士荐为右拾遗謩姿宇魁秀竒异以邕管经畧使董昌龄诬其参军方厚贬淑州司户俄徙峡州刺史謩谏曰王者赦有罪惟故无赦比昌龄専杀不辜事迹暴章狱穷罪得特被矜贷中外以为屈法今又授刺史复使治人紊宪章乖至治不见其可有诏改洪州别驾宗室李孝本坐李训事诛死其二女没入官謩上言陛下即位不悦声色于今十年未始采择数月以来稍留意声伎今又取孝本女纳之后宫不避宗姓大兴物论臣窃惜之帝即出孝本女诏曰乃祖在贞观时指事直言无所避每览国史朕与嘉之謩为拾遗屡有献纳虽居位日浅朕何爱一官增直臣之气其以謩为右补阙
　　【臣】按謩官至宰相先后谏争非一事其议事谠切无所回畏其忠无忝乃祖者也此二事在其始授拾遗之时刚正敢言之气知其始终不可屈挠者矣彼専杀无辜罪不可原渔取声妓君徳之累所持者诚得大体又非弹射细故以邀忠直之名也唐书赞曰謩之议论挺挺有祖风烈诗所谓是以似之者欤謩惟念祖故能事君也
　　宋张齐贤孤贫力学有逺志太祖西幸齐贤以布衣献防马前条陈十事曰下并汾曰富民曰封建曰敦孝曰举贤曰大学曰籍田曰选良吏曰慎刑曰惩奸内四説称防齐贤坚执以为皆善上怒命武士拽出之及还语太宗曰我幸西都唯得一张齐贤耳我不欲爵之以官异时可使辅汝为相也太宗擢进士以大理评事通判衡州时州鞫刼盗论皆死齐贤至治其失入者五人自荆渚至桂州水递夫数千户困于邮役衣食多不给论奏减其半
　　【臣】按齐贤四践两府九居八座以司空致仕其名位事业亦如其少所自期负矣其俛首一第出而佐州抑何留心民隐不懈于位也夫有贵仕必不卑小官有大学必不遗细务也其度量然哉
　　吴育少竒頴博学歴知临安诸暨襄城三县自秦悼王葬汝后子孙从葬皆出宦官典护歳时上冢者往来呼索扰州县育在襄城请凡官所须具成数毋容使者妄索羊豕悉出大官由是民省供费殆半宦官过者衔之或中夜叩县门索牛驾车育拒不应异时宗子所过纵鹰犬大暴民田入襄城境辄相戒无敢纵者
　　【臣】按史育性明果所至作教条简疎易行而不可犯遇事不妄发发即人不能挠辩论明白使人听之不疑观襄城之政其信然哉必能终始如一也育在二府其父待问以列卿奉朝请育不自安请罢去不听及出帅永兴时待问尚无恙肩舆迎侍时人荣之其既贵而禄逮养使人有愿然幸哉之慕亦可云孝也
　　俞献卿调昭州军事推官防宜州陈进乱象州守不任事转运使檄献卿往佐之及至守谋弃城献卿曰临难茍免可乎贼至尚当力击不胜有死而已奈何弃去初昭州积缗钱钜万献卿尽用平籴至积谷数万及是大兵至赖以馈军
