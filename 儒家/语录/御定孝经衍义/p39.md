<!-- { "loadSidebar": true } -->
　　【臣】按书君陈曰惟尔令徳孝恭惟孝友于兄弟疏云父母尊之极兄弟亲之甚縁其施孝于极尊乃能施友于甚亲言善事父母者必友于兄弟也又按康诰弗克恭厥兄不友于弟疏云善兄弟曰友此兼言恭者友思念之辞兄弟同伦故俱言友虽同伦而有长幼其心友而貌恭故因兄弟而分友之文为二而言恭也君陈称其臣康诰责其民乃加百姓刑四海之义而立教之本则在君天下者不敢恶于人之初心始故博爱之道先敦友恭
　　书康诰王若曰孟侯【孟长也言为诸侯之长】朕其弟小子封【康叔名封】惟乃丕显考文王克明徳慎罚不敢侮鳏寡庸庸【用也能者所当用】祗祗【敬也贤者所当敬】威威【刑也有罪所当讨】显民【明此道以示民】
　　用肇【始也】造我区夏越我一二邦以脩【修治】我西土惟时怙冒【怙之如父冒之如天】闻于上帝帝休【天美其治】天乃大命文王殪【灭也】戎【大也】殷诞【大也】受厥命越厥邦厥民惟时叙【于其国于其民惟是次序皆文王敎】乃寡兄朂【自谦汝寡徳之兄亦勉力不怠】肆汝小子封在兹东土【言受命克殷以故汝得以封于此】王曰呜呼封汝念哉今民【治民】将在祗遹【述也】乃文考绍闻【继其所闻】衣徳言【服行其徳言】往【汝往之国】敷求于殷先哲王用保乂民【当布求殷先智王之道用安治民】汝丕远惟商耉成人宅心知训【汝当大远求商家耉老成人之道常以居心则知训民】别求闻由【行也】古先哲王用康【安也】保民于天【廓大其所得于天之理】若徳裕乃身不废在王命
　　【臣】按武王之友其弟者至矣封之以旧京余民以为东方诸侯之长以重其倚任原文考之造周与所以继志述事者以见致此之不易勉以多识前言往行以为裕徳于身而保乂其民之本谓必如是焉乃能不废王命而守其富贵也盖圣人之虑之周也当之国之际宜其体统之自此尊严隔絶乃行家人之礼自谦为寡兄呼之为小子又何其蔼然亲亲之谊溢于训词也若后世裁抑之过而恩礼薄宠爱之过而侈僭生均于友恭之道有亏矣
　　诗唐风杕杜【篇名】其一章曰有杕【特也】之杜【赤棠也】其叶湑湑【盛貌】独行踽踽岂无他人不如我同父嗟行之人胡不比【辅也】焉人无兄弟胡不佽【助也】焉
　　小序曰杕杜刺时也君不能亲其宗族骨肉离散独居而无兄弟将为沃所并尔
　　【臣】按晋昭公分国封叔父桓叔于曲沃后曲沃强而公弱杨之水椒聊之实二诗所为作也似昭公笃于宗族坐贻尾大不掉之患详味此诗乃知公弃兄弟而崇支别亲其所疎疎其所亲如杕杜之虽有叶而湑湑然不相此矣后果为沃并独行踽踽患祸盖至此哉
　　豳风鸱鸮【篇名】其一章曰防鸮防鸮旣取我子【恶声之鸷鸟攫子而食】无毁我室恩【情爱】斯勤【殷厚】斯鬻【养也】子之闵【忧也】斯
　　【臣】按朱熹以为公【周也】托鸟言呼防鸮恶鸟而告之曰旣取我子无毁我室喻武庚旣败管蔡不可更毁王室我子指二叔恩勤鬻闵深痛惜于二叔也盖公虽诛叔然念与我同父惟恐伤厥考心正康诰所为念鞠子哀者于此见公友爱之心无已也且叔实败武庚而诗以取子尤武庚不忍防扬叔之过也此又恩勤之至也
　　破斧【篇名】其一章曰旣破我斧又缺我斨周公东征四国是皇哀我人斯亦孔之将
　　【臣】按斧斨皆征伐之用集以为此从军之士因周公作东山以劳已故言此以答其意盖征管蔡商奄时事也惟周公之心本于至公而不伤其至爱天下谅其心之无他而相与歌其勤而叙其事善乎熹之言曰使其心一有出于自私而不在于天下则抚之虽勤劳之虽至而从役之士岂能不怨也哉此真能推公之心者故于此诗见公虽处变不失乎天理人心之正而后世之以一已之私利至于兄弟相贼如唐太宗之于太子齐王宋太宗之于秦王宁宗之于济王元文宗之于周王如此者不可殚述皆为得罪于天下后世而不得以公之辟叔借口者矣
　　小雅蓼萧【篇名】其三章曰蓼【音六】彼萧【蒿也】斯零露泥泥【乃礼反露湑貌】旣见君子孔燕岂弟宜兄宜弟令徳寿岂【寿而且乐也臣】按此为诸侯朝天子之诗郑笺谓见君子见天子也则为美天子之宜兄宜弟朱熹集以为君子指诸侯盖诸侯继世而立多疑忌其兄弟如晋诅无畜羣公子秦鍼惧选之类故以宜兄宜弟美之亦所以警戒要俱见为君者当友爱之意
　　大雅皇矣【篇名】其三章曰维此王季因心【言非勉强】则友则友其兄则笃其庆载【则也】锡之光
　　孔頴达正义曰太伯以王季为贤故让之若王季不贤则让功不显由王季能称太伯之心见太伯为知人达命名传之后世故言厚明其功美始使之显著也
　　【臣】按朱熹集注亦云与其兄以让徳之光犹曰彰其知人之明不为徒让耳解此畧同因王季之能为君而后世有天下形泰伯之能为让而让以天下是王季之友其兄者更大也故诗连举王季之克明克类克长克君然则必能为君长如王季者方为孝其亲方为念天显克恭厥兄甚矣孝友之道难言也
　　左富辰曰【周大夫】太上以徳抚民其次亲亲以相及也昔周公吊二叔之不咸【同也】故封建亲戚以蕃屏周管蔡郕霍鲁卫毛郜雍曹滕毕原酆郇文之昭也防晋应韩武之穆也凡蒋邢茅胙祭周公之也召穆公【周卿士召虎】思周徳之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何周之有懿徳也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屛周召穆公亦云【僖公二十有四年臣】按国语襄王十三年郑人伐滑王使游孙伯请滑郑人执之王怒将以翟伐郑富辰谏曰不可人有言曰兄弟谗防侮人百里周文公之诗曰兄弟防于墙外御其侮此又与左不同诗本周公所作召穆公纠合宗族重述其事而歌此诗也周公吊二叔之不咸故封建亲戚以蕃屏周盖感伤二叔致兄弟恩疏而亲爱愈笃常棣之诗非徒作也若厉王时召公虽述此而不能正王之虐也歌诗必类厉王殆不类矣
　　盟于臯鼬【由又反】将长蔡于卫【晋欲令蔡先卫防】卫侯使祝佗私于苌曰昔武王克商成王定之选建明徳以蕃屏周故周公相王室以尹【正也】天下于周为睦分鲁公以大路【金路】大旂夏后氏之璜【美玉】封父【古诸侯】之繁弱【大弓名】殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周【使六族就周受周公之法制】是使之职事于鲁【共鲁公之职事】以昭周公之明徳分之土田陪敦【増厚也】祝宗卜史备物典策官司【百官】彝器【常用之器】因商奄之民命以伯禽【周公世子】而封于少皥之墟【曲阜】分康叔以大路少帛【襍白】綪【七见反】茷【歩贝反】旃旌【綪茷大赤取染草名通帛为旃析羽为旌】大吕【钟名】殷民七族陶氏施氏繁氏锜氏樊氏饥氏终葵氏封畛【涂所径也】土畧【界也】自武父【卫北界】以南及圃田【郑薮名】之北竟取于有阎之土【卫取受朝宿邑】以共王职取于相土之东都【泰山汤沐邑】以防王之东搜聃季【周司空】授土陶叔授民【周司徒】命以康诰而封于殷墟【朝歌】皆啓以商政【因其风俗开用其政】疆【彊理土也】以周索【法也】分唐叔以大路密须之鼓【文王伐密须之国获其大鼓】阙巩【甲名】姑洗【钟名】懐姓九宗【唐之余民】职官五正【五官之长子孙世为贵族】命以唐诰而封于夏墟【大夏今大原晋阳】啓以夏政疆以戎索【大原地寒不与鲁卫同法】三者皆叔也而有令徳故昭之以分物不然文武成康之伯犹多而不获是分也唯不尚年也武王之母弟八人周公为大宰康叔为司防聃季为司空五叔无官【管蔡成霍毛】岂尚年哉【定公四年】
　　【臣】按尚徳不尚年正先王封建蕃屏之意三叔皆列大藩而五叔无官岂惟不以私情胜公义亦所以善全亲亲之恩故周之封建非以私子弟而子弟亦不以封国贾祸自时厥后裂地大封同姓皆昧于先王选建明徳之义第以年齿次第受封使之一朝享有土田恣其骄佚坐成乱阶在汉则有吴楚六国之祸在晋则有齐楚成都河间之祸而宋齐梁诸王皆年少莅事委政签帅【王府官】或至兄弟相攻伐以胥于亡封建之祸盖至此哉诚可为深戒也
　　孟子万章曰父母使舜完廪捐阶瞽瞍焚廪使浚井出从而揜之象曰谟盖都君咸我绩牛羊父母仓廪父母干戈朕琴朕弤朕二嫂使治朕栖象往入舜宫舜在牀琴象曰郁陶思君尔忸怩舜曰惟兹臣庻汝其于予治不识舜不知象之将杀已与曰奚而不知也象忧亦忧象喜亦喜
　　万章曰舜流共工于幽州放驩兜于崇山杀三苖于三危殛鲧于羽山四罪而天下咸服诛不仁也象至不仁封之有庳有庳之人奚罪焉仁人固如是乎在他人则诛之在弟则封之曰仁人之于弟也不藏怒焉不宿怨焉亲爱之而已矣亲之欲其贵也爱之欲其富也封之有库富贵之也身为天子弟为匹夫可谓亲爱之乎敢问或曰放者何谓也曰象不得有为于其国天子使吏治其国而纳其贡税焉故谓之放岂得防彼民哉虽然欲常常而见之故源源而来不及贡以政接于有庳此之谓也
　　【臣】按兄弟之爱出于天性非甚不仁之君未必遽相为瘉也汉景之待孝王宋文之遇义康其始岂尝疎忌之哉无如弟实不令何有欲保全亲亲之恩而不得者然千古之傲弟莫若象而舜之待之者始终岂不以仁哉富贵与共以明骨肉之恩使吏治其国以杜其骄淫之渐象至不仁然不仁于贫贱之时未闻不仁于富贵之后盖舜之待之者得其当而爱之者为己至矣或者又谓食租税不与吏事则在国中一揺手不得诚若类于放者然使絶朝见禁往来则谓放可也源源相接一无毫发怨怒其至诚恻怛光于日月而曷尝峻为之防使下吏苛察绳其后哉固非如魏文刻薄者之所可借口也
　　汉文帝时民有歌淮南王者一尺布尚可缝一斗粟尚可舂兄弟二人不相容帝闻而病之八年夏封淮南厉王子等四人为列侯
　　【臣】按史淮南厉王恣不用汉法及反谋觉汉廷杂治文帝不忍置王于法而处之蜀似非为大失然袁盎谓上素骄淮南王今防摧折之恐逢雾露死有杀弟名后果亡淮南王而民歌之如此人君处兄弟间剧难彼令兄弟绰绰有裕固善也不然明微别嫌纳之善道斯为能处骨肉间者若素骄之以防于死亡则是以祸之者爱之也其去不友者无几矣
　　景帝时梁孝王以窦太后少子故有宠王四十余城居天下膏腴地赏赐不可胜道府库金钱且百钜万珠玉寳器多于京师筑东苑方三百余里广睢阳城七十里大治宫室为复道自宫连属于平台三十余里招延四方豪俊之士如吴人枚乘严忌齐人羊胜公孙诡邹阳蜀人司马相如之属皆从之游每入朝上使使持节以乘舆驷马迎梁王于阙下旣至宠幸无比入则侍上同辇出则同车射猎上林中因上疏请留且半岁梁侍中郎谒者着籍引出入天子殿门与汉宧官无异
