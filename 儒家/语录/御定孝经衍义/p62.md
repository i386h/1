<!-- { "loadSidebar": true } -->
　　【臣】按荒政十二条注疏之説备矣凶荒二字周官于诸职五见义相因而文则别也太宰九式三曰防荒之式小宰六聨三曰防荒之聨又防荒受其含襚币玉之事膳夫大荒则不举此大司徒言荒政言大荒遗人言以待凶荒均人凶札则无力政无财赋司关凶札则无门关之征犹几司市国凶荒札防则市无征而作布廪人以治年之凶丰仓人以待凶而颁之大宗伯以荒礼哀凶札典瑞镇圭以徴守【徴召守国诸侯】以恤凶荒司服大札大荒大烖素服大司乐大札大荒大烖令弛县大司马野荒民散则削之士师若邦凶荒则以荒辩之法治之令移民通财纠守缓刑朝士若邦凶荒札防寇戎之故则令邦国都家县鄙虑刑贬小行人若国凶荒则令赒委之又其札防凶荒厄贫为一书掌容凶荒杀礼先后或言凶或言荒或凶荒并言后郑皆以年谷不登为解惟大宗伯注荒人物有害也疏以为荒中有凶是物有害荒中兼有札是人有害大司马注荒芜也疏以为君政恶民适彼乐国故民散而野荒先郑以凶为凶年荒为荒乱臣今参考其义荒之训芜乃是田野不治为年嵗不登之本或因水旱之烖或政恶民散亦足致之故在司马九伐之科也其荒礼以荒为目而包凶札者年谷不登之嵗物不蕃滋民多疾病隂阳饮食俱失其宜故也盖凶札乃承荒芜而言然则本以田地荒芜而成凶嵗人物皆有害又因是而民有逺志为荒乱也故礼有荒礼政有荒政而以聚之使不离散为急也其十二条一曰散利者臣以为即旅师文散其利者也旅师委积于野如遗人之于乡里所聚之粟贮待凶年赈恤其民盖注疏所云从公贷种子食用秋熟还公者亦其平日之事若凶年则必直蠲以予民有散无敛矣二曰薄征者均人既言凶札不收地税则不当复有征而又言薄征者被灾容有轻重则虽大祲之年而亦有不至五谷全无之处故司稼巡观若今之踏勘灾伤矣伤十二三实除减半郑亦以古今较计先王之世就熟处亦须薄其征也三曰缓刑者士师荒辩之法后郑谓辩当作贬遭饥荒不明判国事有所贬损作权时法辩即朝士职虑刑贬之贬彼注谓当图谋缓刑且减国用为民困也正合此处缓刑而疏未之引及四曰弛力者彼均人注云无力政是恤其劳也既曰恤其劳则民虽有能自食者与留守弗能去者皆弗用其力不当但以移民就谷立义也五曰舍禁者贾公彦以为舍去山泽之遮禁使民得取食六曰去几者几所以诰奸禁暴非可去者彼司关言凶札则无门关之征犹几是去征而几也七曰礼八曰杀哀者眚礼谓杀吉礼杀哀谓省凶礼九曰蕃乐者上天烖变可畏下民流散可矜周语所谓君子将俭哀之不暇而何乐易之有是以闭藏乐器而不作也十曰多昏者昏姻相依人情之常所以聫其欲涣之势而縁不能具礼而失嫁娶之时亦愈足以干隂阳之和故须省礼多昏又使壮者恋其室家不得轻去也十一曰索神者索神而飨之正与蜡祭同义但彼年不顺成八蜡不通而此又云索而飨之者彼蜡是报此索是祈然所谓求废祀亦谓古之有功德于人而载典祀者耳而非徧求淫昏之舍人事而听命于神也十有二曰除盗贼者臣以为未见有急刑之意振业其民使不为非乃所以除之耳不然凶年饥嵗小民无知犯法既丽于盗贼之目矣其可尽杀乎先王除之于未为盗贼之先也岂待其既为盗贼而急刑以除之乎然此俱王国之事故又出大荒大札一条通行于诸侯邦国而于十二品中举其要者其移民通财又在十二品之外正谓诸侯各君其国各子其民有闭籴等事故以王命临之乡师之周其饥乏不必凶荒之嵗盖即遗人乡里之委积以恤民之囏厄者遗人与旅师皆以廪人仓人国用之余入之委积春颁秋敛迁待凶年其凶年虽无新入而旧藏足以给人又即后世仓法所自始也
　　春秋大饥【襄公二十四年】
　　胡安国传曰古者救灾之政若国凶荒则发廪以赈之或移粟以通用或徙民以就食或为粥溢以救饿莩或兴工作以聚失业之人缓刑舍禁弛力薄征索神除盗贼弛射侯而不燕置廷道而不修杀礼物而不备虽有旱干水溢民无菜色所以备之者如此其至是年秋有隂沴之灾而冬大饥盖所以振业之者有不备矣故书之以为戒
　　汪克寛曰襄公享国二十有四年当有八年之积是年大水灾所及虽广然未甞坏宗庙毁宫室堕城郭则仓廪之所储固无恙也今无一年之蓄而遽至大饥则见其备凶荒之无素矣
　　【臣】按克寛所论襄公享国及蓄积之数亦约略言其二十四年之中既无水旱虫蝝则不必言先君以来仓贮若何止就公即位于此亦当有八年之蓄矣今也赋税之数不量其入仓廪之内竟无所储秋书水而冬书饥取陈则既没食新则尚賖有无涯之饥而不知所以云救鲁之立国盖朝不及夕之道也
　　孟子梁惠王曰寡人之于国也尽心焉耳矣河内凶则移其民于河东移其粟于河内河东凶亦然察隣国之政无如寡人之用心者隣国之民不加少寡人之民不加多何也
　　【臣】按移民移粟即周礼之言移民通财梁惠行先王之荒政而孟子非之者惠王以土地之故縻烂其民则所以生全长育之者既失其道且曰庖有肥肉廐有肥马夺人之食而食马与牲仁人所不为也徒以一事近古而矜为尽心意其所尽心者亦以文而不以实也欤
　　汉宣帝时大司农中丞耿夀昌奏言嵗数丰穰谷贱农人少利故事嵗漕关东谷四万斛以给京师用卒六万人宜籴三辅农河东上党太原郡谷足供京师可以省关东漕卒过半上从其计夀昌又白令边郡皆筑仓以谷贱増其贾而籴谷贵时减贾而粜名曰常平仓民便之
　　【臣】按常平之名如司市平市贾之平盖增贾而籴贱者使贵减价而粜贵者使贱自然之势不必于民间之物故髙之故抑之也若夫桑羊尽笼天下之物贵即卖之而不闻其减贾贱即买之而不闻其增贾是以国家与富商大贾争利名曰平准实则货殖故先儒言太史迁平准书货殖相为表里然则平准之为平与常平之为平也其义利公私之辨乎
　　隋度支尚书长孙平奏令民间每秋家出粟麦一石以下贫富为差储之当社委社司检校以备凶年名曰义仓隋主从之诏郡县置义仓
　　【臣】按义仓始于此然仓以义为名其出粟麦当惟力是视不必官校其贫富差次多少亦应民间自推一人主领随便出陈易新若事涉官府则收受之际文书督促出散之时勾考折耗重烦百姓不乆当废矣夫必教化之盛风俗之成而任恤之行闾比皆可书也岂曰抑勒之使然而犹谓之义乎
　　唐太宗谓黄门侍郎王珪曰开皇十四年大旱隋文帝不许赈给而令百姓就食山东比至末年天下储积可供五十年炀帝恃其富饶侈心无厌卒亡天下但使仓廪之积足以备凶年其余何用哉
　　【臣】按古人三年耕有一年之蓄而以九年为断限者天行有水旱如遇人食二鬴之嵗即当发仓廪赒囏阨不必大荒札也故以九年之蓄为难得盖时和嵗丰至于一世已际其极隋之享国日浅而储积可供五十年以古法计之当一百五十年不遇干旱水溢乃得之在古所无也故九年之外虽圣王亦不敢期矣隋之遽至于是亦可谓后世所难得炀帝恃富而侈多藏厚亡属有天道使有此储积力行仁政蠲租赋罢转输数年之后人给家足虽有凶年自可食陈亦无事仰哺于上之仓廪然则太宗其余何用之言亦未之思也
　　明皇时西北边数十州多宿重兵地租营田皆不能赡始用和籴之法有彭果者因牛仙客献防请行籴法于关中敕以嵗稔谷贱伤农命增时价十二三和籴东西畿粟各数百万斛停今年江淮所运租自是关中蓄积羡溢车驾不复幸东都矣
　　【臣】按唐都长安初江淮漕租至东都输含嘉仓陆运至陜计两斛庸千钱而河有三门底柱之险所亡溺多车驾嵗率幸东都百官六军就食自和籴之法行而大仓积粟有余减漕数十万石车驾不复东幸此于常平之法盖已得半但不能更广储蓄俭年谷贵减价而粜则于国讣为得而于生民未之及也夫以万乗之主而虑不在民其后侈心萌而乱形成也宜矣
　　陆贽请以税茶钱置义仓以备水旱其略曰古称九年六年之蓄者率土臣庶通为之计耳固非独丰公庾不及编氓也近者有司奏请税茶嵗约得五十万贯元敕令贮户部用救百姓凶饥今以蓄粮适副前防
　　【臣】按陆贽请以茶税置义仓是以公钱为百姓蓄粮异于长孙平之説矣夫百姓所见者小于常赋外又特令其出谷麦有差不谓官司为彼区画经乆而以为巧法取之也今茶税者特赋末业之一为百姓预备凶饥于取之也不为虐于用之也其利溥孰与家至户到嗔论升斗又当勾校其贫富之为烦琐细碎乎然则国家欲置义仓当依仿陆贽之説特于州县田房杂税及赎锾之数拨一项处置一不扰民斯为仁政矣
　　宪宗谓宰相曰卿辈屡言淮浙去嵗水旱近有御史自彼还言不至为灾事竟如何李绛对曰臣按淮南浙西浙东奏状皆云水旱人多流亡求设法招抚其意似恐朝廷罪之者岂肯无灾而妄言有灾耶此盖御史欲为奸谀以悦上意耳愿得其主名按致其法上曰卿言是也国以人为本闻有灾当亟救之岂可复疑之耶朕适者不思失言耳命速蠲其租税
　　【臣】按守臣有牧民之责虽其绘状荒灾情形容或已甚呼吁减放税粮容或过激要皆真能为人主分忧为百姓请命固当朝奏闻而夕报可无俟遣使体访得实始下蠲租之诏也昔者汲黯之使河内也不忧家人失火而便宜发粟赈河南贫民大夫出疆茍利社稷専之可也彼御史何人哉不为汲直而以奸谀取容宜绛之欲按致其法也














　　御定孝经衍义卷三十六
　　钦定四库全书
　　御定孝经衍义卷三十七
　　天子之孝
　　备凶荒
　　宋真宗时臣僚言江西连年荒旱不能预兴水利为之备于是乃降诏曰朕惟旱干水溢之灾尧汤盛时有不能免民未告病者备先具也豫章诸郡县但阡陌近水者苗秀而实髙仰之地雨不时至苗辙就槁意水利不修失所以为旱备乎唐韦丹为江西观察使治陂塘五百九十八所灌田万一千顷此特施之一道其利如此矧天下至广也农为生之本也泉流灌溉所以毓五谷也今诸道名山川原甚众民未知其利然则通沟渎潴陂泽监司守令顾非其职欤其为朕相丘陵原隰之宜勉农桑尽地利平繇行水勿使失时虽有丰凶而力田者不致拱手受弊亦天下相因之理也朕将即勤惰而寓赏罚焉
　　【臣】按水利废兴责成监司守令可正遣使数十軰之非古诸侯土地辟田野治斯庆赏之所加也赏勤罚惰俾吏皆勉思职事民尽力潴防而岁不能灾固毋庸専官督促矣诏书尔雅深厚仁人之言也
　　仁宗嘉祐二年诏诸州置广惠仓初天下没入户絶田官自鬻之至是韩琦请留勿鬻募人耕而收其租别为仓贮之以给州县之老防贫病不能自存者谓之广惠仓以提刑领其事岁终其出纳之数上三司每千户留田租百石以是为差户寡而田有余则鬻如旧
　　【臣】按官自鬻田戾于古制其名亦复不美韩琦官募人耕收租贮仓之説诚足广惠矣但当云其租悉留地方给老幼废疾之外贮待凶年或田多户少之处协济邻境其田永不复鬻乃得之矣仁宗三代后爱民之主诏内藏三司出缗钱百万助籴天下常平仓矣岂恡此鬻田之直而不肻尽留以予民者惜乎犹有鬻之说也
