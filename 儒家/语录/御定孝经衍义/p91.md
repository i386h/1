<!-- { "loadSidebar": true } -->
　　魏孝文帝太和十六年八月亲养三老五更于明堂诏以司徒尉元为三老大鸿胪卿游明根为五更帝再拜三老亲袒割牲执爵而馈肃拜五更且乞言焉元明根劝以孝友化民又养庶老国老于阶下礼毕各赐元明根以步挽车及衣服禄三老以上公五更以元卿周武帝保定三年将视学以太傅燕国公于谨为三老仍赐以延年杖遂幸大学谨入门帝迎拜于门屏之间谨答拜有司设三老席于中楹【两楹之间】南向大师宇文防升阶设几谨升席南面凭几而坐大司马豆卢宁升阶正舄【履也】帝升阶立于斧扆【形如屏风画为斧文】之前西面有司进馔帝跪设酱豆亲为袒割谨食毕帝亲跪授爵以酳有司撤讫帝北面立而访道谨起立于席后对曰木受绳则正后从諌则圣明王虚心纳谏以知得失天下乃安又曰去食去兵信不可去愿陛下守信勿失又曰有功必赏有罪必罚则为善者日进为恶者日止又曰言行者立身之基愿陛下三思而言九虑而行勿使有过天子之过如日月之食人莫不知愿陛下慎之帝再拜受言谨答拜礼成而出
　　【臣】按三代而下行养老乞言之礼者惟汉明帝魏孝文周武帝三君而已若魏主曹髦亦且养老乞言于学葢不足述也在先王之世一嵗而七举行故以为常事而不书在后世旷数千百年而一再见宜史臣之大书特书以垂劝于愿治之君稽古之士举而行之罔俾三君专美者也而尹起莘纲目发明于魏孝文无褒贬之词于周孝武则以其大权不预祗事虚文而于汉明则深嘉而亟予之者岂非其继志述事之孝足以光前裕后非二君之所可及者哉起莘之言曰光武中兴投戈讲艺息马论道其畱意于文治久矣末年肇建三雍未及临飨明帝继之举宗祀望云物行大射养老之礼东都文物于是彬彬可观书之于策足为美称诗曰贻厥孙谋以燕翼子光武以之又曰昭哉嗣服绳其祖武显宗有焉
　　以上重学校【养老附】











　　御定孝经衍义卷五十五
<子部,儒家类,御定孝经衍义>
　　钦定四库全书
　　御定孝经衍义卷五十六
　　天子之孝
　　崇圣学
　　【臣】按经言立身行道扬名于后世以显父母此通贵贱言之也夫以君亲之严自于天性敬寡悦众四海皆凖然犹不可以不学也易干之德大矣至矣而九二学以聚之此以知性之至贵者人人之最灵秀者圣然未有不勤学者也学记曰人不学不知道故立身行道莫善于学帝王之学国政治忽民生休戚之本正其本则万事理故广敬之道在崇圣学考镜得失讲明道义于六经见天地之心于诸史观古今之迹细旃广厦之间所裨益良多矣附讲筵载籍所圣贤已试之成法格物穷理时惟古训四库之书务期完备通经之士典领校雠以资乙夜观览附经籍
　　易乾象传曰天行健君子以自强不息
　　朱熹本义曰天一而已但言天行则见其一日一周而明日又一周若重复之象非至健不能也君子法之不以人欲害其天德之刚则自强而不息矣【臣】按维天之命于穆不已天行健也纯亦不已君子以自强不息也天之苍然者岂有凭乎大气举之而已惟不息故也系辞曰夫干天下之至健也健故不息以圣人学问言之此心之中天理精明之谓强天理贯彻之谓不息所以一日二日有万几而不觉其烦细碎者一以兢兢业业之心处之而无几微暇逸之意间断于其间也故九五曰大人者与天地合其德
　　大畜【卦名】彖曰大畜刚健笃实辉光日新其德
　　程颐传曰干体刚健艮体笃实人之才刚健笃实则所畜能大充实而有辉光畜之不已则其徳日新也
　　象曰天在山中大畜君子以多识前言往行以畜其德
　　魏了翁曰天在山中譬则心之体也闻一言焉见一行焉审问而谨思明辨而笃行即所以畜其心之德盖畜乃所以养新而新非自外至也昭昭之多止于所不见是以愈畜而愈大
　　【臣】按畜有大小则学问有浅深故旧注曰凡物既厌而退者弱也既荣而陨者薄也比必有所畜者风行天上以散为畜君子以懿文徳此畜之小者也学士大夫之事也有无妄然后可畜者天在山中以止为畜君子以多识前言往行以畜其德此畜之大者也圣功典学之事也大可以兼小故笃行之中有辉光焉是即大畜之懿文德也小亦与大同体故小畜亦非刚健者不能也诗书六艺之文乃前言之大者尧舜禹汤文武乃往行之大者识者尊其所闻而黙识于中非徒为占毕之学也所识愈多所畜愈大则富有日新而光辉发越矣此所以藏之深而守之固者也此所以君天下子万民时措之而皆宜者也
　　大壮【卦名】象曰雷在天上大壮君子以非礼弗履
　　朱熹曰雷在天上是甚生威严人之克己能如雷在天上则威严果决以去其恶而必为善若半上落下则不济事何以为君子须是如雷在天上方能克去非礼张希献曰雷之威本震而在天上乃雷声之壮盛者也君子有浩然之气刚大以直其动以天然后能非礼弗履茍非礼而履则犹雷非时而震又何足以为君子之大壮哉
　　【臣】按胡炳文曰胜人者血气之强自胜者义理之强也非礼勿视非礼勿听非礼勿言非礼勿动此克己复礼之目也复者雷在地中之象也至大壮则不待于禁止之而自然弗履者也经曰礼者敬而已矣商颂言圣敬日跻丹书【师尚父授武王】言敬胜怠者吉皆以沉勇果决为进德脩业之事如曰不迩声色不殖货利用人惟己改过不吝汤之所以自胜也盘盂几杖刀剑户牖铭以自诫武之所以自胜也此则雷霆之威俨然在上而必不轻震与天之主宰乎万物无异也大壮之六爻皆以过于壮为诫而大象独有取于壮者理义血气之分自胜胜人之异也
　　书説命下説曰王人求多闻时惟建事学于古训乃有获事不师古以克永世匪说攸闻
　　吕祖谦曰学问之博贵有实用非徒为观美也大而建立大经经纶大业弥纶大化至于赞天地化育皆所谓建事也此所谓有用之学否则所闻虽多亦奚以为
　　惟学逊志务时敏厥脩乃来允怀于兹道积于厥躬陈栎曰骄与怠最害于学骄则志盈善不可入怠则志惰功不可进学不谦卑退逊则无以为入门一于谦退而不务时敏则又不能进步逊则不骄敏则不怠逊而济以敏厥脩所以来也道我所固有非自外来来云者如斯仁至矣之谓也积云者如由有诸己之信而进于充实之美也
　　惟斆学半念终始典于学厥德脩罔觉
　　蔡沈曰斆教也言教人居学之半盖道积厥躬者体之立斆学于人者用之行兼体用合内外而后圣学可全也始之自学学也终之教人亦学也一念终始常在于学无少间断则德之所脩有不知其然而然者矣
　　【臣】按六经言学自此始朱子尝言傅説此段説为学工夫极精密又言逊顺其志入于事中低心下意子细理防既逊其志又须时敏或作或辍亦不济事又戒以允怀于兹二者则道乃积于厥躬积者来得件数多也然其所学者非他古训也先王之成宪也古训者二典三谟之类先王成宪者成汤之典刑也盖以经籍之要言祖宗之前事为凖的则所学者不至于惝恍而无据汗漫而不收矣然其始之自学也则曰王人求多闻时惟建事而其终以教人也则曰厥徳脩罔觉盖兼体用合外内之学也其所谓多闻者岂但以辞章诵习其所谓罔觉者岂入于幽虚空寂也哉
　　诗周颂敬之【篇名】日就月将学有缉熙于光明佛【弼通】时仔【音兹】肩示我显德行
　　严粲曰佛谓之弼者言正救其失不専顺从之也学记云其求之也佛佛不顺也犹孟子所谓法家拂士也仔肩为负荷之意
　　【臣】按成王因羣臣进戒而承之以谦自谓于事物之理不聪而有所不及知不敬而有所不能行故当强勉学问日有所成月有所长以明其明德继续不已以至于无所不及知无所不能行而又言己当从学于贤人君子辅弼是任示我以显明之德行则可以见学问政事之出于一致而日就月将者即説命所谓时敏缉熙者即説命所谓道积厥躬而始终虚己以求辅弼之助即説命所谓逊志也成王此时于学问根源已自见彻又能言其工夫之缜密如此此所以绍缉熙敬止之家法而为周之盛王也昊天有成命曰夙夜基命宥密于缉熙单厥心是自责于己之效也载见曰俾缉熙于纯嘏是外资于人之效也成王之继序不忘永世克孝岂不大哉
　　大学知止而后有定定而后能静静而后能安安而后能虑虑而后能得
　　朱熹曰知止如知为子而必孝知为臣而必忠能得自身亲为忠孝之事若徒知此道理至于事亲之际为私欲所汨不能尽其孝事君之际为利禄所汨不能尽其忠便不是能得矣能虑是见得此事合当如此做
　　古之欲明明德于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物
　　朱熹曰致知诚意是学者两闗致知乃梦与觉之闗诚意乃善与恶之闗透得致知之闗则觉不然则梦透得诚意之闗则善不然则恶格物穷理有一物便有一理穷得到后遇事触物皆是此理事君便忠事亲便孝居处便恭执事便敬与人便忠以至参前倚衡无往而不见若穷不至则所见不真外虽为善而内实为恶或问物者理之所在人所必有而不能无者何者为切曰君臣父子兄弟夫妇朋友皆人所不能无者但学者须要穷格得尽事父母则当尽其孝处兄弟则当尽其友如此之类须是要见得尽若有一毫不尽便是穷格不至也
　　【臣】按朱熹序以为大学之书古之大学所以教人之法也民生有欲无主乃乱作之君师以司教化之权説命言斆学半念终始典于学则是成已而不能成物者得其半而失其半也天子之元子他日即继世之天子天子之众子以至公卿大夫元士之适子与凡民之俊秀他日皆有教人之责然茍非躬行仁义礼智之道以得仁义礼智之德则自居室之近且或违之欲以放之四海不可得矣故曰自天子以至于庶人壹是皆以脩身为本盖不但储皇之重齿让于太学虽天子亦有临雍释奠宪老乞言之时也庶人即凡民之俊秀者乡老所献之贤能也大学以明德新民止至善为纲领而纲领之中以格物致知诚意正心脩身齐家治国平天下为条目自家以下皆为新民之事自脩身以上为明明德之事明德新民皆当止至善而其所以得止于至善之由要在于知盖于事事物物皆知其所当止之理即物格而知至也茍非致知格物之功则天下事物可否混淆是非贸乱皆以为善为之而不自知其防于恶者矣故三纲领以为始而八条目言致知在格物乃所以探其端也尧舜禹汤文武六君子者聪明天纵其于事物之理生而知之岂复几微之惑毫发之憾而精一执中之训为帝王授受之统夫所谓中者亦即事物之理所当止之处所谓精一者亦即所以穷至事物之理而所谓执者又岂外于必至于是而不迁之意哉后圣有作其于为学之方教人之术固无能舎是而他求矣
　　之二章汤之盘铭曰茍日新日日新又日新
