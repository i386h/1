<!-- { "loadSidebar": true } -->
　　褚彦回少有清誉遭所生丧毁顿不可复识期年不盥栉惟泪泣处乃见其本质焉诏断哭禁吊客嫡母吴郡公主薨毁瘠骨立
　　【臣】按彦回若能充此爱亲之心于家国之际为袁粲也奚难乃逢迎兴运谤议沸腾岂贻父母令名之谓乎其亦未知资敬之义已
　　王训年十三父亡忧毁家人莫识尝赋诗云旦奭匡世功萧曹佐甿俗追祖俭之志也
　　【臣】按俭诗云稷契主虞夏伊吕翼商周训欲追其志故辞意并似之
　　王秀之父卒庐于墓侧后为晋平太守期年求还或问其故答曰此郡沃壤珍阜日至人所昧者财财生则祸逐贤者不昧财亦不逐祸吾山资已足岂可久留以妨贤路乃上表请代时人以为王晋平恐富求归
　　【臣】按昧财逐祸必贻父母羞辱晋平果于一去知敬身矣
　　到溉居丧尽礼所处庐间方四尺毁瘠过人服阕犹蔬食布衣者累载
　　刘善明魏克青州善明母在焉移置代郡善明布衣蔬食哀戚如持丧明帝每见为之叹息转巴西梓潼二郡太守善明以母在魏不愿西行泣涕固请见许朝廷多哀善明心事善明质素不好声色所居茅斋斧木而已牀榻几案不加刬削少立节行常云在家当孝为吏当防子孙楷栻足矣及累为郡颇黩财贿崔祖思怪而问之答曰管子云鲍子知我因流涕曰方寸乱矣岂暇为防所得金钱皆以赎母及母至清节方峻所歴之职防简不烦俸禄散之亲友
　　【臣】按此所谓观过知仁者也惜乎当日者朝廷既哀其心亦何难捐金钱以赎其母致令计穷出此夫唯清节峻于母至之日斯补过之道以敬终者也
　　庾域为怀宁太守罢任还家妻子犹事井臼而域所衣大布余俸专充供养母好鹤唳在位营求孜孜不怠一旦双鹤来下论者以为孝感所致子子舆五嵗读孝经手不释卷或曰此书文句不多何用自苦答曰孝徳之本何谓不多父在梁州遇疾子舆奔侍医药言泪恒并寻丁母忧哀至泣血父戒以灭性乃禁其哭父出守巴西子舆以蜀路险难啓求侍从以孝养获许父迁宁蜀子舆亦相随父于路感心疾每至必呌子舆亦闷絶及父卒哀恸将絶者再奉丧还乡秋水犹壮巴东有淫预石髙出二十许丈及秋至则才如见焉次有瞿塘大滩行旅忌之部伍至此石犹不见子舆抚心长呌其夜五更水忽退减安流南下及度水复旧行人为之语曰淫预如幞本不通瞿塘水退为庾公初发蜀有双鸠巢舟中及至又栖庐侧每闻哭泣之声必飞翔檐宇悲鸣激切因立精舎居墓所以终丧手足枯挛待人而起仍布衣蔬食志守坟墓虽以嫡长袭爵国秩尽推诸弟王僧孺年五嵗便机警初读孝经问授者曰此书何所述曰论忠孝二事僧孺曰若尔愿常读之又有餽其父冬李先以一与之僧孺不受曰大人未见不容先尝家贫佣书以养母写毕讽诵亦了后官尚书左丞俄兼御史中丞僧孺幼贫其母鬻纱布以自业携僧孺至市道遇中丞卤簿驱迫坠沟中及是拜日引驺清道悲感不自胜
　　范岫幼而好学早孤事母以孝闻丁母忧居丧过礼朝廷频起并不拜朝廷亮其欵得终丧制岫恭敬俨恪进止以礼自亲丧后蔬食布衣以终身
　　傅縡丁母忧在兵乱中居丧尽礼哀毁骨立士友以此称之
　　何佟之有至性父母亡后常设一屋晦朔拜伏流涕如此者二十余年当世服其孝行
　　郑绍叔少孤贫事母及祖母以孝闻奉兄恭谨及居显要粮赐所得及四方遗饷悉归之兄室母忧去职绍叔有至性帝常使人节其哭
　　谢蔺三嵗时父未食乳媪欲令先饭蔺终不进舅阮孝绪闻之叹曰此儿在家则曾子之流事君则蔺生之匹因名曰蔺
　　韦叡事继祖母以孝闻居朝廷恂恂未尝忤视武帝甚敬礼之性慈爱抚孤兄子过于己子歴官所得禄赐皆散之亲故家无余财武帝方锐意释氏天下从风而化叡自以信受素薄位居大臣不欲与众俯仰所行畧如他日
　　【臣】按叡立身执徳不肯风靡释氏居大臣之位而不诡随于人主其敬孰大焉
　　北史崔宏苻坚徴太子舍人辞以母疾不就及帝【道武】幸邺还次恒岭帝亲登山顶抚慰新人适遇宏扶老母过岭赐以牛米宏深被信任势倾朝廷俭约自居不营产业家徒四壁出无车乗朝晡步上母年七十养无重膳帝闻益重之厚加馈赐时人或讥其过约而宏居之愈甚
　　蔡景歴少俊爽有孝行子征字希祥七嵗丁母忧居丧如成人礼继母刘氏性悍忌视之不以道供侍益谨初无怨征本名览景歴以其有王祥之性更名字焉【臣】按经言骄乱争三者不除虽日用三牲之养犹为不孝宏始终以俭约居身扶侍老母虽养无重膳不失为敬矣
　　张衮子度少有学尚度子白泽年十一遭母忧以孝闻衮弟恂恂子纪纪弟代代所歴著称有父遗风代子苌年为汝南太守郡人刘宗之兄弟分析家贫惟一牛故致相竞苌年曰脱有二牛必不争乃以牛一头赐之于是境中各戒约咸敦敬让卒于郡子琛少有孝行陈思让晋天福中连丁内外艰时武臣罕有执丧礼者思让不俟诏去郡奔丧闻者嘉之
　　【臣】按张氏家风克孝汝南又以长者之道成敬让之俗斯为不敢慢人之实事矣宜其嗣子又孝也
　　长孙澄魏文帝与周文及羣臣宴从容曰孝经一卷人行之本诸君宜各引孝经之要言澄应声曰夙夜匪懈以事一人座中有人次云匡救其恶既出西阁周文深叹澄之合机而谴其次答者
　　于仲文少聪敏髫齓就学躭习不倦父寔异之曰此儿必兴吾宗九嵗尝于云阳宫见周文帝问曰闻儿好读书书有何事对曰资父事君忠孝而已周文甚嗟叹之沈重弱嵗而孤居丧合礼及长专心儒学遂博羣书樊深事继母甚谨魏永安中随军征讨以功累迁中散大夫尝读书见吾丘子遂归侍养孝武西迁樊王二姓举义为所诛深父保周叔父观周并被害深因避难坠崖伤足絶食再宿于后遇得一箪饼欲食之然念继母老病或免卤掠乃弗食夜中匍匐寻觅母得见因以馈母还复遁去改易姓名游学于汾晋间周文平河东赠保周南郢州刺史观周仪同三司深归葬其父负土成坟撰孝经丧服问疑各一卷
　　于翼遭父忧去职居丧过礼为时辈所称性恭俭与物无竞常以满盈自戒故能以功名终
　　宋世景少自修立事亲以孝闻与弟道璵下帷读诵博览羣言尤精经义世景友于之性过絶于人及道璵死哭之酸感行路嵗余母丧遂不胜而卒
　　【臣】按世景少自修立尤精经义知敬身矣然以责贤者则不胜哀而卒于礼似有间然
　　陆卬父忧去职居丧尽礼哀毁骨立诏以本官起文襄时镇邺嘉其至行亲诣门以慰勉之卬母魏上庸公主甚有志操卬昆季六人并主所出主教训诸子皆以义方虽创巨痛深出于天性然动依礼度亦母氏之训焉宼赞子元宝元宝弟臻年十二遭父忧居丧以孝称子祖训祖礼兄弟并孝友敦睦白首同居父母亡虽久犹于平生所处堂宇备设帏帐几杖以时节开堂列拜垂涕陈荐若宗庙焉吉凶之事必先啓告逺出行反亦如之祖礼弟儁儁子奉奉弟颙少好学最知名居丧哀毁崔暹自出身从官常日晏乃归侵晓则与兄弟跪问母之起居暮则尝食视寝然后至外斋对亲賔论事薛聪方正有理识虽在闇室终日矜庄见者莫不懔然加敬遭父忧庐于墓侧哭泣之声酸感行路友于笃睦而家教甚严诸弟虽婚宦恒不免杖罚对之肃如也崔士谦性至孝与弟说特相友爱虽复年位并髙资产皆无私焉居家严肃子旷及说子度并奉其遗训云崔挺幼孤居丧尽礼少敦学五代同居后频年饥家世分析与弟振推让田宅旧资惟守墓田而已家徒壁立兄弟怡然手不释卷歴官三十余年家资不益食不重味室无绮罗闺门之内雍雍如也欲诸子恭敬防让因以孝为字及葬亲故多有赠赗诸子推挺素志一无所受子孝芬被诛子勉被收之际逃免天平初遣勉送勲贵妻子赴定州因得还属母李氏丧亡勉哀号过性遇病卒勉弟猷既遭家难遂间行入闗及谒魏孝武哀动左右帝为之改容目送曰忠孝之道萃此一门孝芬弟孝伟子昂七嵗而孤事母以孝闻孝芬兄弟孝义慈厚弟孝演孝振先亡孝芬等哭泣哀恸絶肉蔬食容顔毁瘠见者伤之孝伟等奉孝芬尽恭顺之礼坐食进退孝芬不命则不敢也鸡鸣而起且温顔色一钱尺帛不入私房吉凶有须聚对分给诸妇亦相亲爱有无共之始挺兄弟同居振既亡后孝芬等承奉叔母李氏若事所生旦夕温清出入啓觐家事巨细一以谘决每兄弟出行有获财物尺寸以上皆入李之库四时分赍李氏自裁之如此二十余嵗抚从弟如同气焉
　　李元忠居丧以孝闻袭爵平棘子在母丧哭泣哀动旁人而饮酒骑射不废曰礼岂为我初元忠以母多患专心医药遂善方技
　　【臣】按废礼之始在晋王戎阮籍诸人然其悴毁增疾杖而后起则岂胜控纵决拾者乎氷寒于水青出于蓝又可慨也
　　胡叟少孤每言及父母则泪下若孺子号春秋当祭之前则先求旨酒美膳将其所知广甯常明阳冯翊田文宗上谷侯法儁提壶执俎至郭外空静处设座奠拜尽孝思之敬时炖煌泛潜家善酿酒每节送一壶与叟著作佐郎博陵许赤武河东裴定宗谓潜曰再三之惠以为过厚子惠于叟何其恒也潜曰我恒给祭者以其恒于孝思也
　　宋繇五嵗丧母事伯母张氏以孝闻八嵗而张氏卒居丧过礼喟然谓妹夫张彦曰门戸倾覆负荷在繇不衔胆自厉何以继承先业遂随彦至酒泉追师就学闭室读书昼夜不倦博通经史
