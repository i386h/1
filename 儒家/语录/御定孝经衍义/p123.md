<!-- { "loadSidebar": true } -->
　　【臣】按孝文遗令以日易月盖未尝以是令于臣下之私忧也而其时臣下遂以为私丧之例者托言于一体视君父也迨其后则营禄固位于人以为便而不复思正矣其实以日易月之不经在臣子当一体从其古者也金革不避之説以施于疆场有事之时则可非平礼也朝廷大臣及刺史二千石则亦何所据而不听其行三年丧乎帝之遵复古制善矣而尚书令反以宜断禁盖其人则亦宦官之流也孝穆帝时顾和有母丧固辞不起谓所亲曰古人有衰绖从事者以其才足干时故也如和者正足以亏孝道坏风俗耳和之言婉而挚矣宋孝宗时起复刘珙为荆襄宣抚使珙固辞不起凡六疏辞之引经据理词甚切至最后言曰三年通丧先王因人情而节文之三代以来未之有改至于汉儒乃有金革无避之説此固己为先王之罪人矣然尚有可诿者曰鲁公伯禽有为为之也今以陛下威灵边陲幸无犬吠之警臣乃冒金革之名为利禄之实不又为汉儒之罪人乎珙之言迫而切矣至理宗之诏史嵩之起复右丞相兼枢密使也中外莫敢言者于是太学生黄恺伯金九万孙翼凤等百四十四人叩阍上书曰臣等切谓君亲等天地忠孝无古今事亲孝故忠可移于君自古求忠臣必于孝子之门未有不孝而可望其忠也宰我问三年之丧于夫子而曰期可已矣其意欲以期年之近而易三年之丧夫子曰予之不仁也子生三年然后免于父母之怀夫三年之丧天下之通丧也予也有三年之爱于其父母乎夫宰予期年之请夫子犹以不仁斥之若闻父母垂亡之病而不之问闻父母已亡之讣而不之奔有人心天理者固如是乎是不特无三年之爱于其父母且无一日之爱于其父母矣宰予得罪于圣门而若人者则又宰予之罪人也且起复之説圣经所无而权宜变礼衰世始有之我朝大臣若富弼一身备社稷安危进退系天下轻重所谓国家重臣不可一日无者也起复之诏凡五遣使弼以金革变礼不可用于平世卒不从命天下至今称焉至若郑居中王黼辈顽忍无耻固持禄位甘心起复絶灭天理卒以酿成靖康之祸往事可覆也且嵩之为计亦奸矣自入相以来固知二亲耄矣为有不测旦夕以思无事不为起复张本当其父未死之先以预为必死之地近畿总饷本不乏人而起复未卒哭之马光祖京口守臣岂无胜任而起复未终丧之许堪故里巷为十七字之謡曰光祖做总领许堪为节制丞相要起复援例十一月徐元复上疏论史嵩之起复士论纷然乞许其举执政自代帝曰学校虽是正论但言之太甚元杰对曰正论乃国家元气今正论犹在学校要当保养一线之脉臣以是思世风之愈下也汉儒金革变礼之説所以讥切时政之失以愧夫非金革之事而不三年丧者也史嵩之起复则先起复马光祖许堪以为有例可援然而学校犹得昌言无忌也至明朝李贤张居正之夺情而持正论者遂以得罪矣故曰世风日下也臣前衍父子之道一条内已据经传释其大旨此盖孝治天下之大经大法厚风俗者之至切至要故因汉安之初能复古制而引伸触类以畅前説之所未及云
　　魏明帝时尚书琅邪诸葛诞中书郎南阳邓飏等结为党友更相题表以散骑常侍夏侯太初等四人为四聪诞辈八人为八达中书监刘放子熙中书令孙资子密吏部尚书衞臻子烈以其父居势位容之为三豫行司徒事董昭上疏曰凡有天下者莫不贵尚朴忠之士深疾虚伪之人以其毁教乱治败俗伤化也窃见当今年少不复以学问为本专以交游为业国士不以孝弟淸修为首乃以趋势游利为先合党连羣互相襃贬以毁訾为罚戮用党誉为爵赏附己者则叹之盈言不附者则为作瑕衅至乃往来禁奥交通探问凡此诸事皆法之所不取刑之所不赦也帝善其言诏郎吏学通一经才任牧民博士课试擢其高第者亟用其浮华不务道本者罢退之仍免诞飏等官
　　晋武帝时傅休奕以魏末士风頽敝上疏曰臣闻先王之御天下教化隆于上淸议行于下近者魏武好法术而天下贵刑名魏文慕通达而天下贱守节其后纲维不摄放诞盈朝遂使天下无复淸议陛下龙兴尧舜之化惟未举淸远有礼之臣以敦风节未退虚鄙之士以惩不恪臣是以犹敢有言上嘉纳其言使草诏进之然亦不能革也
　　【臣】按风俗之弊也有流有激必皆趋于薄救弊之道则必反于厚而已东汉之淸议流而为操切故魏武之世尚刑名操切之已甚激而为纵弛故魏文之世尚通达若纵弛之不已流而为放诞放诞之不已则肆无行检四维不张国乃灭亡矣当此之时茍非矜尚名节革薄从忠无能挽其日下之势也由是言之虽三代之风俗其初盛则必至于厚其季衰则必趋于薄而已司马光以为三代既亡风化之美未有若东汉者要其化民成俗之具仅形模其什伍至于三代深仁厚泽入人之精神元气者无一二也所以取之者夫子不得中行而与之则思狂士狂者又不可得则思有所不为之狷者论成人则有取于见利思义见危授命久要不忘平生之言论士则有取于言必信行必果硁硁然小人哉盖夫子之深识长虑为世道人心计则狷犹可以为训而狂不可以为训也何也夫子之时老荘之学渐兴矣原壤子桑伯子二人者为夫子故人邑子而放于礼法之外自若也琴张曽晳门墙之高弟而子桑户死琴张临其丧而歌季武子死曽晳倚其门而歌岂非阮籍之徒所借口者乎夫子初疾乡愿后乃更虑狂者故曰古之狂也肆今之狂也荡于今之狂也有贬辞而狷无闻焉于论成人论士则重有取焉若曰中庸弗可能也如其狷也亦足以矫世励俗而为坊表矣东汉之风俗庶防其狷也夫承变乱之后俗之放至于肆无行检四维不张革薄从忠之道必以名节为先矣
　　刘寔以世多进趣亷逊道阙乃着崇让论以矫之其略曰古之圣王之化天下所以贵让者欲以出贤才息争竞也故让道兴贤能之人不求而自出矣至公之举自立矣百官之副亦豫具矣一官缺择众官所让最多而用之审之道也夫在朝之士相让于上草庐之人咸皆化之推贤让能之风从此生矣自推让之风息争竞之心生诗曰受爵不让至于己斯亡不让之人忧亡不暇而望其益国朝不亦难乎窃以为改此俗甚易耳何以知之夫一时在官之人虽杂有凡猥之才其中贤明者亦多矣岂可谓皆不知让贤为贵耶特以其时皆不让习以成俗故遂不为耳人臣初除皆通表上闻名之谢章原其本意欲进贤能以谢国恩也唐虞之时众官初除莫不皆让也谢章之义盖取于此书记之者欲以永世作则季世所用不贤不能让贤虚谢见用之恩而已夫叙用之官得通章表者其让贤推能乃通其不能有所让徒费简纸者皆絶不通人臣初除各思推贤能而让之矣让之文付主者掌之三司有缺择三司所让最多者而用之此为一公缺三公已豫选之矣四征【东西南北四将军】缺择四征所让最多者而用之此为一征缺四征已豫选之矣尚书缺择尚书所让最多者而用之此为八尚书【令仆六曹】共选一尚书详于临缺令主者选八尚书也郡守缺择众郡守所让最多者而用之详于任主者令选百郡守也当此时也能退身修己者让之者多矣驰鹜进趣而欲人见让犹却行而求前也在朝君子典选大官各以让贤举能为先务则羣才猥出能否殊别盖世之功莫大于此
　　【臣】按寔言风俗之弊切矣通谢章使得让贤不特可以存亷逊抑亦可以得人材如之何其可废也
　　庾峻传是时风俗趋竞礼让陵迟峻上疏略曰夫不革百王之弊徒务救世之政文士竞智而务入武夫恃力而争先官高矣而意未满功报矣其求不已普天之下先竞而后让举世之士有进而无退臣愚以为古者大夫七十悬车今自非元功国老三司上才可听七十致仕则士无怀禄之嫌矣其父母八十可听终养则孝莫大于事亲矣吏歴试无绩依古终身不仕则官无秕政矣能小而不能大可降还莅小则使人以器矣人主进人以礼退人以礼人臣亦量能受爵矣
　　【臣】按此亦所以崇让也当与谢章之法兼行
　　刘惔迁丹阳尹为政淸肃时百姓颇有讼官长者诸郡往往有相举正惔叹曰夫居下犯上此弊道也古之善政司契而已岂不以其敦本正源镇静末流乎君虽不君下安可以失礼若此风不革百姓将往而不反遂寝不问
　　【臣】按吿讦之风末世之敝也官吏不贤自有主者若听小民发举或旁人首吿虽若可以通下情而实长奸之门陵上之渐不可不谨也然如惔之寝而不问此又不可必也覈其真伪俾无相乱如其诬官长也则罪无所逃不然则官长亦有应得之罚尹宜自劾不举而仍量坐百姓以犯上之罪庶乎其交得之矣
　　宋武帝简素寡欲严整有法度被服居处俭于布素游宴甚稀嫔御至少尝得后秦高祖从女有盛宠颇以废事谢晦微谏即时遣出财帛皆在外府内无私藏岭南尝献入筒细布一端八丈帝恶其精丽劳人即付有司弹太守以布还之并制岭南禁作此布公主出适遣送不过二十万无锦绣之物内外奉禁莫敢为侈靡顺帝时萧道成以大明以来公私奢侈奏罢御府省二尚方雕饰器玩又奏禁民间华伪杂物凡十七条【臣】按宋武帝齐高祖皆以节俭书于史册而子孙骄逸略无祖父之风盖非惟不足以化民成俗而且无以为贻谋也何哉其所为之事未出于诚而下民有以窥其微矣齐明帝亦雅节俭乘舆有金银饰者皆剔除之元日上寿有银酒鎗欲坏之萧頴胄曰朝廷盛礼莫若三元此一器既是旧物不足为侈后遇曲宴银器满席頴胄曰陛下前欲坏酒器恐宜移在此或者齐高之所谓节俭者有类是与不然何其躬化之而俗不长厚也
　　魏李彪表上封事七条其六曰孝经称父子之道天性盖明一体而同气可共而不可离者也及其有罪不相及者乃君上之厚恩也而无情之人父兄系狱子弟无惨伤之容子弟即刑父兄无愧恧之色宴安荣位游从自若车马仍华衣冠犹饰寜是同体共气分忧均戚之理也臣愚以为父兄有犯宜令子弟素服肉袒诣阙请罪子弟有坐宜令父兄露板引咎乞解所司若职任必要不宜许者慰勉留之如此足以敦厉凡薄使人知有所耻矣其七曰礼云臣有大丧君三年不呼其门此圣人縁情制礼以终孝子之情也周季陵迟丧礼稍亡是以要绖即戎素冠作刺逮乎虐秦始皆泯矣汉初军旅屡兴未能遵古至宣帝时人当从军屯者遭大父母父母死未满三月皆弗徭役其朝臣丧制未有定闻至后汉元初中大臣有重忧始得去官终服暨魏武孙刘之世日寻干戈前世礼制复废不行晋时鸿胪郑黙丧亲固请终服武帝感其孝诚遂着令以为常圣魏之初拨乱反正未遑建终丧之制今四方无虞百姓安逸诚是孝慈道洽礼教兴行之日也然愚臣所怀窃有未尽伏见朝臣于大忧者假满赴职衣锦乘轩从郊庙之礼鸣玉垂绥同节度之醼伤臣子之道亏天地之经愚谓如有遭父母丧者皆得终服若无其人有旷官者则优旨慰谕起令视事但总理所司出纳敷奏而已国之吉庆一皆无预其军戎之警墨缞从役虽愆于礼事所宜行也
　　【臣】按此二条皆关风俗之大原但丁大忧仍慰谕视事则因当时权制而为言固与夺情无异若难其代则其人必贤者也岂能以方寸愦乱之余总理所司哉不如令之得终服未可与墨绖从役比例寛假也
