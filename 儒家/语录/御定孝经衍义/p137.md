<!-- { "loadSidebar": true } -->
　　刘徳威闺门友睦为人寛平生平所得俸禄以分宗亲无留藏子审礼少丧母为祖母元所养隋末乱道不通审礼尚少自乡里负祖母渡江转侧避地及天下平西入长安元每疾病必亲煮药尝而进元曰儿孝通幽显吾一顾念疾辄间贞观中歴左骁卫郎将父丧免比葬徒跣血流行路咨叹服除当袭爵让其弟不听见父执必感泗滂沱事继母尤谨与弟延景为闻友得禄多资之而妻子执寒苦宴如也羣从皆同居合二百口内外无间言后与吐畨战败被执特诏其子易从省之既至而审礼卒易从昼夜哭不止吐畨哀其志乃还父尸徒跣万里扶防以归见者流涕
　　张士衡九嵗居母丧哀慕过礼博士刘轨思见之为泣下奇其操谓其父文庆曰古不亲教子吾为君成就之乃授以诗礼
　　路敬淳父逸遇隋季大乱阖门死于盗逸遁免流离辛苦自伤家多难闭口不食行者哀其穷强饮食之更负以行乃得脱敬淳少志学足不履门居亲丧倚庐不出者三年服除号恸入门形容癯毁妻不之识
　　张九龄居父丧哀毁庭中木连理母丧毁不胜哀有紫芝产坐侧白鸠白鹊巢家树子极居父丧有节行毕构居亲丧毁棘甚已除犹屛处丘园始构丧继母而二妹襁褓身鞠养至成人妹为构服三年弟栩留司东都闻疾驰归哀毁如大丧虽变服未尝笑天下称其友悌
　　李朝隠授岐州刺史母丧解召为扬州大督府长史固辞见听时年已衰而笃于孝自致毁瘠士人以为难李光弼终父丧不入妻室事继母至孝
　　郭子仪居丧以礼疾甚或劝茹葱薤终不属口
　　来瑱拾遗张镐荐瑱能断大事有御侮才擢颍川太守充招讨使防母丧免以孝闻
　　路隋父泌从浑瑊防盟平凉为吐畨所执死焉时隋方婴孺以恩授八品官逮长日夜号泣坐必西向不食肉母告以貌类泌者终身不引镜元和中吐畨款塞隋五上疏请修好冀得泌还诏可遣礼部郎中徐复报聘而泌以丧至帝愍恻赠绛州刺史官为治丧
　　杨炎祖哲以孝称父播退居求志弃官归养炎父丧庐墓侧号慕不废声有紫芝白雀之祥诏表其闾炎三世孝行闻至门树六阙古所未有
　　吕向生父岌客逺方不还少丧母失墓所在将巫者求得之不知父存亡招魂合诸墓后有传父犹在者访索累年不获他日自朝还道见一老人物色问之果父也下马抱父足号恸行人为流涕帝闻咨叹官岌朝散大夫赐锦防给内教坊乐工娱其心卒赠东平太守杜让能丧母以孝闻
　　王维资性孝友母丧毁几不生表辋川第为寺终其西
　　郑潜曜母代国长公主主寝疾潜曜侍左右造次不去累三月不靧面刺血为书请诸神丐以身代火书而神许二字独不化翼日主愈戒左右无敢言
　　赵憬志行峻极母丧免官有芝生壤树
　　独孤及子郁郁子庠丧父始十嵗有至性闻呼父官及吊客来辄号痛几絶仕至尚书丞
　　李逊弟建母怜其孝每字之曰防子劝吾食吾辄饱进药吾意其瘳
　　奚陟少笃志通羣书谏大夫崔河图持节使吐畨表陟自副以亲老辞不拜居亲丧毁瘠过礼
　　崔衍继母李不慈父伦自吐畨归李敝衣以见问故曰衍不吾给伦怒召衍将袒而鞭之衍涕泣无所陈伦弟殷趋白衍所禀举送夫人尚何云伦悟由是谮无所入父卒事李益谨
　　韩皋父丧徳宗遣使吊问俾论譔滉【皋父名】行事号泣承命立草数千言以进帝嘉之皋貌类父既孤不复视鉴髙霞寓其先五代不异居孝闻里闾徳宗采访使洪经纶言之诏表阙于门
　　韦处厚事继母以孝闻亲殁庐墓终丧
　　韦伦居家以孝慈称
　　郭承嘏居母丧以孝闻
　　第五琦子峰妇郑皆以孝着表阙于门
　　段秀实六嵗母疾母不勺饮秀实亦不食至七日病间乃肯食时号孝童
　　李晟幼孤奉母孝有子十五人宪与愬于诸子最号仁孝
　　栁晟年十二居父丧为身孝
　　张孝忠性寛裕事亲孝
　　权徳舆七嵗居父丧哭踊如成人
　　伊慎丧母将合而不知父墓昼夜哭梦若有导者既发之旧志可按也乃得
　　冯宿父子华庐亲墓有灵芝白号孝冯家宿弟定居丧号毁甚故数移疾
　　李绅六嵗而孤哀等成人母有乌衔芝坠輤车周墀少孤事母孝
　　贾直言父道冲以艺待诏代宗时坐事赐鸩将死直言绐其父曰当谢四方神只使者少怠辄取鸩代饮迷而踣明日毒溃足而出久乃苏帝怜之减父死俱流岭南直言由是躄
　　殷践猷以叔父丧哀恸呕血而卒少子寅病且死以母萧老不忍诀及敛其子亮断指剪髪置棺中自誓事祖母如寅在其后侍萧疾不脱衣者数年有白燕巢其楣后终给事中杭州刺史
　　丁公着三嵗丧母甫七嵗见隣媪抱子哀感不肯食稍长父勉勅就学授集贤校书郎不满秩辄去侍养于家父丧负土作冢貌力癯惙见者忧其死孝观察使薛苹表上至行诏刺史吊问赐粟帛旌阙其闾
　　崔元亮父丧客髙邮卧苫终制地下湿因得痹病不乐进取
　　髙郢父伯祥为好畤尉安禄山陷京师将杀之郢尚幼解衣请代贼义而幷贷之
　　李藩居父丧家本饶财姻属来吊有持去者未尝问杜兼从弟羔有至性父死河北母更兵乱不知所之羔忧号终日及兼为泽潞判官鞠狱有媪辩对不凡乃羔母因得奉养而不知父墓区处昼夜号恸它日舍佛祠观柱间有文字乃其父临死记墓所在羔奔往亦有耆老识其垅因是乃得
　　牛徽父蔚避地于梁道病徽与子扶篮舆歴阁路盗撃其首血流面持舆不息盗迫之徽拜曰人皆有父今亲老而疾幸无骇惊盗感乃止及前途又逢盗辄相语曰此孝子也共举舆舍之家进帛褁创以饘饮奉蔚留信宿去抵梁徽趋蜀谒行在丐归侍亲疾防拜谏议大夫固辞见宰相杜让能曰上迁幸当从亲有疾当侍而徽兄在朝廷身乞还营医药时兄循已位给事中许之窦羣母卒齧一指置棺中庐墓次
　　路岩父羣字正夫性至纯洁亲没终身不食肉
　　孔述睿少与兄充符弟克让笃孝已孤偕隠嵩山罗珦子让父丧几毁灭服除布衣粝饭不应辟署十余年
　　符令奇为卢龙军禆将防幽州乱挈子璘奔昭义节度薛嵩嵩卒田承嗣盗其地田悦拒命马燧败之洹水令奇密语璘吾观田氏覆亡无时汝能委质朝廷为唐忠臣吾亦名扬后世矣璘俯泣不能对与父啮臂别乃以众降燧悦怒引令奇切让令奇曰尔忘义背主旦夕死吾教子以顺杀身庸何悔临刑色不变燧署璘为军副诏拜特进封义阳郡王既闻父见害号絶泣血璘母匿里中独免及悦死诏迎于魏赐宴别殿
　　杨收七嵗而孤处丧若成人
　　五代王仁镐周世宗时拜安国军节度制曰眷惟襄国实卿故乡仁镐省其父祖之基周视松槚涕泗呜咽谒所亲曰仲由以为不如负米之乐信矣时人美之张昭性至孝长兴中丁内艰明宗闻其居丧哀毁赐以钱币开宝中封陈国公
　　李涛慷慨有大志以经纶为己任居家以孝友闻宋边光范性至孝母病疽光范常吮之
　　石熙载事继母牛氏以孝闻弟熙导牛氏前夫子随母归石氏以熙载故奏补殿直从弟熙古幼弟熙正皆登进士第熙载抚之如一
　　李穆性至孝母常卧疾每动止转侧皆亲自扶掖乃称母意后穆坐秦王事属吏其子惟简绐祖母以穆奉诏鞠狱台中及责授为省郎还家亦不以白母每隔日阳为入直即访亲友或游僧寺免归暨于牵复母终弗之知及居丧思慕以至灭性
　　钱若水事继母以孝闻
　　陈恕事母孝母亡哀慕过甚不食荤茹遂至羸瘠顔衎晋祖时官河阳节度副使得家问父在青州有风痹疾衎不奏弃官去侍疾不复有仕宦意嵗余父疾不能起衎亲自掬矢未尝少倦后丁父忧哀毁甚俄召为驾部郎中盐铁判官以母老恳辞开运末召拜御史中丞复抗表求侍养改戸部侍郎又坚乞罢免诏书褒许即与其母东归
　　【臣】按古之人臣往往以养亲之故至于弃官不待奏请当时不以为罪而常加襃擢教孝即所以劝忠无异道也
　　髙防父从庆戍天井闗与梁军战死防年十六防柩以归事母孝好学
　　张藏英后唐末举族为贼孙居道所害藏英年十七仅以身免后逢居道于幽州市引佩刀刺之不死为吏所执节帅赵徳钧壮之释不问以补牙职藏英后因居道避地闗南乃求为闗南都巡检使至则微服携铁檛匿居道舍侧伺其出撃之仆于地齧其耳噉之遂禽归设父母位陈酒肴缚居道于前号泣鞭之脔其肉经三日刳其心以祭即诣官首服官为上请而释之燕蓟间目为报讐张孝子
　　慎知礼太平兴国中知兴元府母年八十余居宛丘恳乞归养退处十年缙绅称其孝
　　杨砺建隆中举进士甲科父丧絶水浆数日服除以禄不足养母闲居无仕进意乡旧移书敦谕砺乃赴官解褐凤州团练推官嵗余又以母疾弃官
　　宋湜早孤与兄泌励志笃学事母以孝闻
　　孙奭性方重事亲笃孝父亡防其面以代颒
　　任中正事亲孝母入谒禁中与陈彭年王曾张知白妻同见真宗命中正母为班首恩赐坐
　　周起父意知衞州坐事削官起年十三诣京师讼父寃父乃得复故官
　　髙若讷因母病遂兼通医书虽国医皆屈伏
　　范廷召父铎为里中恶少年所害廷召年十八手刃父讐剖取其心以祭父墓
　　郭逵为环庆兵马都监遭母忧不得解官凡三请乃许庆帅杜杞赆以钱四十万谢弗受
　　【臣】按逵不以金革废礼可谓贤矣其弗受赆也不爱官岂爱钱乎
　　王鬷七嵗丧父哀毁过人
　　李谘幼有至性父文捷出其母谘日夜号泣食饮不入口父怜之而还其母遂以孝闻举进士真宗顾左右曰是能安其亲者擢第三人
　　张观拜左丞丁父忧哀毁过人既练而卒观性至孝初为秘书郎其父居业方为州从事因上书愿以官授父真宗嘉之以居业为京官及观贵居业由恩至太府卿常过洛嘉其山川风物曰吾得老于此足矣观于是买田宅营林榭以适其意早起奉药膳然后出视事未尝一日废也
　　赵师民幼丧父哀感不畜婢妾年四十四始婚
　　杨察幼孤母颇知书常自教之敏于属文
　　查道母常病思鳜羮方冬苦寒市之不获道泣祷于河凿氷取之得鳜尺许以馈母疾寻愈后数年母卒絶意名宦
　　彭乗进士及第尝与同年生登相国寺阁皆瞻顾乡闗有从宦之乐乗独西坐怅然曰亲老矣安敢舍晨昏之奉而图一身之荣乎翼日奏乞侍养乗父卒既有甘露降于墓柏以为孝感
　　司马池举进士当试殿庭而报母亡友匿其书池心动夜不能寐曰吾母素多疾家岂无有异乎行至宫城门徘徊不能入因语其友止以母疾告遂号恸而归王鼎事继母孝教育孤侄甚至
　　姚仲孙早孤事母孝后权三司使出知蔡州因母忧丧一目卒
　　李虚己父寅为衢州司理防军母老弃官归虚己后知遂州以南郊恩封羣臣母妻虚己请罢其妻封以授祖母诏悉封之世以为荣虚己迁屯田员外郎以便亲请通判洪州时寅己谢归春秋髙寅母尚无恙虚己双轝迎侍
　　陈琰丁父忧哀毁坟木连理
　　郭稹幼孤母边更嫁王氏既而母亡稹解官服丧知礼院宋郊言稹服丧为过礼诏下有司博议用冯元等奏听解官申心丧
　　【臣】按丧出母非礼也然可以愧世之不执亲丧者冯元之议折衷而归厚亦可以救世夫世俗之薄也不宜丧而丧不犹愈于宜丧而不丧者乎
