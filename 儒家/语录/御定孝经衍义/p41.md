<!-- { "loadSidebar": true } -->
　　【臣】按史济王竑既废湖州人潘壬起兵欲立王不克死并缢王徳秀直其寃且云人主当法二帝三王秦汉以下人君举动不皆合礼至哉言乎得牖约【坎六四纳约自牖】之要矣人伦之际岂必皆处其常正湏斟酌处置尽善如舜之处象周公之处管蔡岂有一毫不合理者此在讲学以明之盖几微毫发之差乃天理人欲之辩不可不谨也
　　以上敦友恭







　　御定孝经衍义卷二十四
<子部,儒家类,御定孝经衍义>
　　钦定四库全书
　　御定孝经衍义卷二十五
　　天子之孝
　　亲九族
　　【臣】按人之一身上有父下有子三而一者也亲之至也因而由父以亲祖由子以亲孙又因之由祖以亲高曾二祖由孙以亲曾二孙此防服小记所谓亲亲者以三为五以五为九也制服之义由父而上杀之至高祖由子而下杀之至孙是上杀下杀也同父则期同祖则大功同曾祖则小功同高祖则缌麻是旁杀也祖迁于上宗易于下故高祖外无服是服亲毕也乃若大宗者族人百世宗之虽絶属犹为之服则始为诸侯大夫者且然至于天子则其收族之道益以广矣縁尊尊贵贵之义则有天下者絶宗縁亲亲之情则族人百世宗之者其恩数不得同于异姓也此同姓之九族
　　也通异姓之亲而言之则有以父族四【父之姓为一族父女昆弟适人有子为二族己女昆弟适人有子为三族己女子适人有子为四族】母族三【母之父为一族母之母为二族母之昆弟为三族】妻族二【妻之父为一族妻之母为一族】为九族者是同姓之九为一族而异姓之族居其八也其序则由父族而母族由母族而妻族若司徒六行先孝而友而睦而婣也有天下者推爱亲之心而周遍于同姓之九族而后及于四父族中异姓之三族而后及于三母族二妻族而后及于朋友故旧亦由任恤之行在孝友睦婣之后故博爱之道次亲九族而以勲旧附焉
　　书尧典克明峻徳以亲九族
　　【臣】按圣人之徳无以加于孝九族皆自亲而推而即以亲吾亲者及之盖亲亲之杀孝之至徳之至也朱子论仁以孝弟为第一坎仁民二坎爱物三坎若本孝而推九族固孝之第一坎与故首亲睦次平章也
　　诗王风葛藟【篇名】其一章曰緜緜葛藟在河之浒终远兄弟谓他人父谓他人父亦莫我顾
　　小序曰葛藟王族刺平王也周室道衰弃其九族焉孔頴达正义曰弃其九族者不复以族食族燕之礼叙而亲睦之故王之族人作此诗以刺王也
　　【臣】按周之东迁晋郑焉依若平王能纠合宗盟以劝来者则人心固而国势强周辙犹可以西也而蔑弃宗族以坐成孤危之势诸侯自是离心而各欲自树王室之衰始此矣然则葛藟一诗王之所以降而为风也
　　小雅湛露【篇名】其二章曰湛湛露斯在彼丰草厌厌夜饮在宗载考
　　郑康成注曰丰草喻同姓诸侯也载之言则也考成也夜饮之礼在宗室同姓诸侯则成之于庻姓其让之则止昔陈敬仲饮桓公酒乐桓公命以火继之敬仲曰臣卜其昼未卜其夜乃止此之谓不成也【臣】按此言天子燕同姓诸侯至于厌厌安闲之夜以其宗室故留之而成饮不许其让以崇亲厚也其三章云在彼杞棘以喻庻姓诸侯四章云其桐其椅以喻二王后皆以令徳令仪为言异于厌厌夜饮者矣此亦周之宗盟先同姓之意宜其有旣醉之作也
　　頍弁【篇名】其一章曰有頍【缺婢反举首貌】者弁【皮弁】实维伊何尔酒旣防尔殽旣嘉岂伊异人兄弟匪他茑【音鸟】与女萝施于松柏未见君子忧心奕奕【忧心无所薄也】旣见君子庻几说【音悦】怿【音亦】
　　小序曰頍弁诸公刺幽王也暴戾无亲不能宴乐同姓亲睦九族孤危将亡故作是诗也
　　朱熹集曰此亦燕兄弟亲戚之诗
　　【臣】按集但以为燕兄弟亲戚而序谓刺幽王然意均主于亲睦九族自足两存也茑与女萝施于松柏毛传以为茑与女萝非自有根依于松柏之根故松柏在而茂松柏殒而亡是存亡在松柏以兴同姓与九族非自有尊托王之尊王政明而荣王政衰而微亦有纒绵依附之意曹植表云今臣与陛下践氷履炭登山浮涧寒温燥湿高下共之亦是诗之解也此诗卒章云岂伊异人兄弟甥舅而角弓云兄弟昏姻盖二诗皆兼父族之异姓三母族三妻族二而言也
　　角弓【篇名】其一章曰骍骍【调和貌】角弓翩其反矣【弓张则内向弛则外反】兄弟昏姻无胥远矣二章曰尔之远矣民胥然矣尔之敎矣民胥效矣三章曰此令兄弟绰绰有裕不令兄弟交相为瘉【病也】
　　小序曰角弓父兄刺幽王也不亲九族而好谗佞骨肉相怨故作是诗也
　　【臣】按幽王不亲九族而好谗佞不独骨肉离散而民俗皆然而效之上好之下必有甚焉者也绰绰有裕兄弟本天性坦懐相待一无猜嫌自可处之裕如若不令兄弟则彼以逆来吾以逆往机心机事胶固不解而所处之途皆险矣此所谓交相瘉者也
　　大雅行苇【篇名】其一章曰敦【聚貌勾萌之时也】彼行【道也】苇牛羊勿践履方苞【甲而未拆】方体【成形】维叶泥泥【柔泽貌】戚戚兄弟莫远具【俱也】尔【迩同】或肆之筵或授之几
　　小序曰行苇忠厚也周家忠厚仁及草木故能内睦九族
　　孔頴达正义曰作行苇诗者言忠诚而笃厚也言周家积世能为忠诚笃厚之行其仁恩及于草木以草木之微尚加爱惜况在于人爱之必甚以此仁爱之深故能亲睦九族之亲此是成王之时则美成王之忠厚矣不言成王者欲见先世皆然非独成王【臣】按周家忠厚能笃亲亲之恩故仁及草木诗意若以草木之微尚加爱惜况在于人者是极形其仁爱之所至塞天地横两间真有不忍断一树杀一兽之意以明其戚戚具尔者至诚而无伪也成周太和之景象于此可见之矣
　　笃公刘【篇名】其四章曰笃公刘于京斯依跄跄【士跄跄】济济【大夫济济】俾筵俾几旣登【登筵】乃依【依几】乃造其曹【羣牧之处】执豕于牢酌之用匏食之饮之君之【羣臣从而君之】宗之【宗尊也主也嫡子孙主祭祀族人尊之以为主】
　　朱熹集曰此章言宫室既成而落之既以饮食劳其羣臣而又为之君为之宗焉东莱吕氏【祖谦】曰既飨燕而定经制以整属其民上则皆统于君下则皆统于宗盖古者建国立宗其事相须
　　【臣】按公刘初迁即为宗法以聨属宗族明仁爱焉周室之忠厚笃于此矣宜数世而后有行苇既醉雅诗之作也
　　板【篇名】其七章曰宗子维城无俾城坏无独斯畏
　　【臣】按朱熹集云宗子同姓也上文言藩垣屏翰皆所以为固言城则四者之功皆包之矣宗子为王之城者同姓义均休戚可以寄心膂而御外侮左士蔿引此语云君其脩徳而固宗子何城如之盖城坏则藩垣屏翰靡不倾圯寡助之至伤之者至矣独之可畏无难知也要在务徳以为本哉
　　礼记月令命乐师大合吹而罢
　　郑康成注曰岁将终与族人大饮作乐于太寝以缀恩也言罢者此用礼乐于族人最盛后年若时乃复然也凡用乐必有礼用礼则有不用乐者王居明堂礼季冬命国为酒以合三族君子悦小人乐
　　【臣】按经意郑注释之详矣云罢者孔疏复云于此岁终与族人燕饮乐师之官大合诸乐管籥之吹以缀恩慈之心而遂休罢至来年季冬乃更为之此与笺为异窃意疏说为长岁终合族不应俭于两年一举也
　　文王世子庻子之正于公族者敎之以孝弟睦友子【子读慈】爱明父子之义长幼之序
　　孔頴达正义曰庻子司马之属掌国子之倅者按周礼诸子下大夫二人属夏官司马诸侯谓之庻子职掌与诸子同
　　【臣】按国子之倅诸侯卿大夫士之适子谓之庻者以其适子众多故谓之庻非适庻之谓也倅是副贰于父之称故知为适子也燕义云掌其戒令与其敎治敎治谓脩徳学道戒令即谓国有大事率国子而致于太子惟所用之者也王制亦云王太子王子羣后之太子卿大夫元士之适子皆入学先王之心至公敎国子之倅至于与敎太子同故世子之篇即次庻子一官以示重也
　　公族朝于内朝内亲也虽有贵者以齿明父子也外朝以官体异姓也宗庙之中以爵为位崇徳也宗人授事以官尊贤也登馂受爵以上嗣尊祖之道也防纪以服之轻重为序不夺人亲也公与族燕则以齿而孝弟之道达矣其族食世降一等亲亲之杀也战则守于公祢【祢当作祧】孝爱之深也正室守太庙尊宗室而君臣之道着矣诸父诸兄守贵室子弟守下室而让道达矣五庙之孙祖庙未毁虽及庻人冠取妻必告死必赴不忘亲也亲未絶而列于庻人贱无能也敬吊临赙赗睦
　　古者庻子之官治而邦国有伦邦国有伦而众乡【音向】方矣公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服哭于异姓之庙为忝祖远之也素服居外不听乐私防之也骨肉之亲无絶也公族无宫刑不翦其类也
　　【臣】按此二十一条先王之为正于公族者详矣仁之至义之尽也而其敎一领于庻子故曰庻子之官治而邦国有伦然则后世如宗正一官宜讲明其遗意而重其选矣
　　【臣】又按降等谓亲者稠疏者稀亲兄弟岁四从父昆弟岁三从祖昆弟岁二族昆弟岁一非谓其食之丰俭也
　　大上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣
　　孔頴达正义曰此一节论武王伐纣之后因治亲属合族之礼叙昭缪之事
　　又曰合族以食者言旁治昆弟之时合会族人以食之礼又次序族人以昭缪之事所谓旁治昆弟也【臣】按合族二句统上治下治旁治而为言族人中上有祖祢之行下有子孙之行旁有从兄从弟上治以敎尊下治以敎亲旁治以敎睦不言为省文也故正义云此一节论合族之礼序昭穆之事而武王伐纣之后柴于上帝祈于社奠于牧室追王其亲即序其族焉盖体先王之心为心爱其所亲之义也
　　君有合族之道族人不得以其戚戚君位也
　　孔頴达正义曰不敢计已亲戚与君齿列是尊君也兄弟亲属多有篡代之嫌令远守卑退是殊别嫌疑也又曰此一经明人君旣尊族人不以戚戚君明君有絶宗之道也
　　【臣】按合族谓会合族人燕饮也君与族燕之礼见于经者有时燕有祭燕国语曰时燕不滛月令曰命乐师大合吹而罢此时燕也楚茨之诗曰诸父兄弟备言燕私此祭毕而燕也窃意周虽大封同姓然皆尚徳五叔即无官而宗庙中亦序事辨贤否故有祖庙未毁亲未絶而列为庻人者可见任官者亦少而情不可已岁时及祭輙会合燕饮极欢乐也周礼大宗伯以饮食之礼亲宗族兄弟爵赏不滥加常饮食之亲亲之厚也领以大宗伯以示重礼也故为之服皮弁服即于路寝设主賔焉其物肴烝其食世降一等其序以昭穆其时以夜爵乐无算其仪脱屦升坐立监相礼王与族人燕于堂后帅内宗之属燕于房虽其详不可尽考大校礼从其隆而不杀也若族人不得以其戚戚君故宾必异姓而主人则膳宰为之以明君有絶宗之道盖必如是而亲亲之恩为无弊义者仁之节也
