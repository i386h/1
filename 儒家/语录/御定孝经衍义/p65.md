<!-- { "loadSidebar": true } -->
　　孔頴达疏曰此言刑之不可变改故云刑者侀也上刑是刑罚之刑下侀是形体之侀
　　【臣】按身体髪肤受之父母不敢毁伤如登髙临深皆有毁伤之虑乐正子春之下堂而伤其足所以为忧者也然而古之君子畏罪怀刑之意于是大为惴惧焉此曽子之所以啓手足而知免者也周官司宼佐王刑邦国郑注孝经説曰刑者侀也贾公彦以为孝经援神契五刑章行刑者所以着人身体是则刑罚之刑训为侀体之侀不独王制有是説也父母之遗体五官百骸完好成就一陷于罪则亏体辱亲是成者变而之断之死也形气之所成者变而之断之死而刀锯之所成者不可变而复续复生此听狱断刑之君子所以聪明忠爱之交至也盖精明之人每失于不浑厚则有刻削之法浑厚之人又失于不精明则有掩蔽之愚君子之聪明忠爱是君子之明与诚所以尽心于是又君子之推其跬步不忘之心以待天下之人子此锡类之孝于此足征者也
　　汉文帝元年上曰法者治之具也所以禁防而率善人也今犯法已论而使无罪之父母妻子同产坐之及为收孥朕甚不取其议之有司皆曰民不能自治故为法以禁之相坐之收所以累其心使重犯法所从来远矣如故便上曰朕闻法正则民慤罪当则民从且夫牧民而之善者吏也其既不能又以不正之法罪之是反害于民为防者也何以禁之朕未见其便其熟计之有司皆曰陛下加大惠徳甚盛非臣等所及也请奉诏书除收孥诸相坐律令
　　二年上曰古之治天下朝有进善之旌诽谤之木所以通治道而来谏者今法有诽谤妖言之罪是使众臣不敢尽情而上无由闻过失也将何以来逺方之贤良其除之民或祝诅上以相约而后相谩吏以为大逆其有他言吏又以为诽谤此细民之愚无知抵死朕甚不取自今以来有犯此者勿听治
　　【臣】按此皆秦法至是始除但史言髙祖入闗约法三章余悉除去秦法且明言父老苦秦法久矣诽谤者族偶语者弃市岂其但宣之于口而未削之于书耶或谓髙惠之世律则有之而未尝行也雄言圣汉权制萧何造律何文无害起自刀笔何以不遵奉口诏削去此条至令孝文时犹在耶窃观文帝诏中有民愚无知抵死及今勿听治之言则髙惠以来虽免族诛之苛犹有死辟之惨至是削去刑书一无所问真盛徳之事也收孥相坐之律有司初奏以为如故便而卒奉诏除之其训词深厚与舜典之命臯陶何异呜呼仁矣
　　齐太仓令淳于公有罪当刑诏狱逮系长安其少女缇萦上书曰妾父为吏齐中皆称其廉平今犯法当刑妾伤夫死者不可复生刑者不可复属虽后欲改过自新其道无由也妾愿没入为官婢以赎父刑罪使得自新天子怜悲其意遂下令曰盖闻有虞之世画衣冠异章服以为戮而民不犯何治之至也今法有肉刑三而奸不止其咎安在诗曰岂弟君子民之父母今人有过敎未施而刑已加焉或欲改行为善而道无繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之着为命
　　初文帝除肉刑有轻刑之名内实杀人斩右止者夊当死斩左止者笞五百当劓者笞三百率多死景帝元年下诏曰加笞与重罪无异幸而不死不可为人其定律笞五百曰三百笞三百曰二百
　　中五年诏诸狱疑若虽文致于法而于人心不厌者輙谳之
　　上既减笞法笞者犹不全乃更减笞三百曰二百笞二百曰一百又定棰令棰长五尺其本大一寸竹也末薄半寸皆平其节当笞者笞臋毕一罪乃更人自是笞者得全然死刑既重而生刑又轻民易犯之
　　后元年春正月诏曰狱重事也人有智愚官有上下狱疑者谳有司所不能决移廷尉谳而后不当谳者不为失欲令治狱者务先寛
　　【臣】按汉文除肉刑一诏实千古气运转移之防也盖刑至暴秦冗滥极矣霜雪之后必有阳春矫枉者无嫌于过直也惟斩右止改为弃市似失于过重至孝景重议而益精矣献帝时曹操秉政陈羣请复肉刑其説曰汉除肉刑而増加于笞本兴仁而死者甚众所谓名轻而实重者也名轻则易犯实重则伤民且杀人偿死至于伤人或残毁支体而裁剪毛髪非其理也若用古刑使淫者下蚕室盗者刖其足则永无淫放穿窬之奸矣汉法所杀殊死之罪仁所不及也其余逮死者可易以肉刑如此则所刑之与所生足以相贸矣今以笞死之法易不杀之刑是重人支体而轻人躯命也时钟繇亦以为可操几欲从之少府孔融议曰古者俗厐善否区别吏端刑清政无过失百姓有罪自取之耳末代凌迟风化坏乱政挠其俗法害其人故曰上失其道民散久矣而欲绳之以古刑投之以残弃非所谓与时消息者也纣斮朝涉之胫天下谓之无道千八百君若各刖一人是天下常有千八百纣也求俗休和弗可得已且被刑之人虑不念生志在思死类多趋恶莫复归正夙沙乱齐伊戾祸宋赵髙英布为世大患不能止人不为非也虽忠如鬻拳信如卞和智如孙膑寃如巷伯才如史迁达如子政一罹刀锯没身不齿是穆公之霸防南睢之骨立卫武之初筵陈汤之都赖魏尚之守边无所复施也汉开改恶之路凡为此也操然之遂不复议至宋韩绛曾布复欲用肉刑吕公着力持之而罢臣愚以为肉刑必不可复其説有三今之人情不能如古之重犯法也古曰象刑悬象以詟之斯不犯矣今则愍不畏死如古所谓画地为牢义不入刻木为吏誓不对殆难之也今欲加轻刑为重固不可即重刑亦自有详谳矜疑之法可冀生全若亦以肉刑断之吏必果于速决赭衣塞路且复见矣不可一也今日治狱之吏又不若古之寛平也刻深周内姑无暇论或不免五过之疵如所谓惟官惟反惟内惟货惟来者悮陷徒流犹有岁满减放之日陷于肉刑则终身残废矣不可二也今之民风又不如古之知耻也古见刑者于道悚然知戒今则益以动其残忍毒螫之机而已耳猾胥赃吏且将借此以恐胁良懦卖请受寄不可三也且夫作法于仁其弊犹残兢兢以汉文为法尚有新莽之焚如周来之峻酷况可以阶之厉乎明太祖初得天下或用法外之刑后制律而尽罢之且序其首曰敢有复议者寘重典此可以为法也
　　武帝以御史中丞南阳杜周为廷尉周外寛内深次骨【其用法深刻至骨】其治大仿张汤时诏狱益多二千石系者新故相因不减百余人廷尉一岁至千余章章大者连逮证案数百小者数十人逺者数千里近者数百里防狱廷尉及中都官诏狱逮至六七万人吏所增加十万余人
　　【臣】按司马迁所传酷吏十人其治大略相仿而日甚一日其始或以廉刻其后则奸贪其舞文巧诋始于治豪猾释羸弱其后则讇事势家侵辱下户其惨刻之状闻之者不寒而栗而人主方且以为忠以为能史家因为之辞曰能胜其任斯称其位以见严刑峻罚非酷吏之自为之而用酷吏者之劝为之也十人首郅都而终杜周于都乃云公亷不发私书问遗无所受请谒无所听此于五过之疵何有哉惟其倡之于破觚斲雕【觚八棱有隅者破觚为圜谓除其严法雕谓刻镂斲雕为朴言反于淳朴也】之俗而施之于畏法自重之民不得不以为首恶也杜周初征为吏有一马且不全及身久任事至三公列子孙尊官家累巨万矣以视都不有愧乎客有让周曰君为天子决平不循三尺法专以人主意指为狱狱者固如是乎周曰三尺安在哉前主所是着为律后主所是疏为令当时为是何古之法乎呜呼是何言欤迁之言曰其治防酷皆甚于王温舒等矣盖以周为酷吏之最也十人者郅都斩甯成髠钳周阳由义纵弃市张汤自杀王温舒五族尹齐尸亡去减宣自杀惟赵禹寿杜周有子孙盖天道之于殄絶恶人亦有十失一二者班固乃以张汤杜周子孙贵显不列之于酷吏传中岂非曲笔也哉
　　宣帝地节三年诏曰间者吏用法巧文寖深是朕之不徳也夫决狱不当使有罪兴邪不辜防戮父子悲恨朕甚伤之今遣廷史与郡鞠狱任轻禄薄其为置廷尉平秩六百石员四人其务平之以称朕意于是每季秋后请谳时上幸宣室斋居而决事狱刑号为平矣涿郡太守郑昌上疏言今明主躬垂明听虽不置廷平狱将自正若开后嗣不若删定律令律令一定愚民知所避奸吏无所弄矣今不正其本而置廷平以理其末政衰听怠则廷平将召权而为乱首矣
　　元康二年诏曰狱者万民之命能使生者不怨死者不恨则可谓文吏矣今则不然用法或持巧心析律贰端【析分也分破律条妄生端绪出入人罪】深浅不平奏不如实上亦亡由知四方黎民将何仰哉二千石各察官属勿用此人【臣】按汉孝宣之综核名实近于景武视文帝之寛仁虽逺不逮而矜恤刑狱之意时形之于诏书盖酷吏之余风自此少息矣张释之为廷尉天下无寃民于定国为廷尉民自以不寃夫非文宣之世二廷尉者且以溺职罢黜而民之寃固无以自直也然则用法者之寛平严苛视人主之所尚而已
　　成帝河平元年诏曰今大辟之刑千有余条律令烦多百有余万言竒【居宜反】请【谓常文之外主者别有所请以定罪也】他比【谓引他类以比附之稍增律条也】日以益滋自明习者不知所由欲以晓喻众庶不亦难乎于以罗元元之民夭絶无辜岂不哀哉其议减死刑及可蠲除约省者令较然易知条奏时有司不能广宣上意徒钩摭微细毛举数事以塞诏而已【臣】按周礼司刑杀罪五百而书吕刑大辟之罚其属二百序书者以为训夏赎刑也尧舜臯陶之制刑非有滥而夏禹轻之文武周公之制刑非有滥而穆王轻之死刑之数所减者十之六此其断然去之而未尝拘牵于文义廓然更始而不但条列其细微在禹之明徳固优为之而穆王以老髦荒忽之年肆心游幸之后举文武周公旧定律令蠲除约省不烦众议吕侯之为司宼盖亦与有功焉观汉成帝河平之诏有司竟不能称防使千有余条之大辟依约古训明言如尧舜文武之时则当减什之五如夏禹穆王之时则当减什之八重无过于五百轻无过于二百元元之民岂不幸甚而钩摭毛举徒使不急之务文案纷如两可之言盈廷不决明为遵奉纶言实乃寝格诏防何其敢于杀人而不敢于生人也
　　光武时大中大夫梁统上疏曰臣窃见元帝初元五年轻【减等】殊死刑【言其身首离絶而异处】三十四事哀帝建平元年轻殊死刑八十一事其四十二事手杀人者减死一等自是之后着为常凖故人轻犯法吏易杀人臣闻立君之道仁义为主仁者爱人义者正理爱人以除残为务正理以去乱为心刑罚在衷无取于轻髙帝受命约令定律诚得其宜文帝惟除省肉刑相坐之法自余皆率由旧章至哀平继体即位日浅听断尚寡丞相王嘉轻为穿凿亏除先帝旧约成律数年之间百有余事或不便于理或不厌民心谨表其尤害于体者奏于左愿陛下宣诏有司详择其善定不易之典事下公卿光禄勲杜林奏曰大汉初兴蠲除苛政海内欢欣及至其后渐以滋章果桃菜茹之馈集以成赃小事无妨于义以为大戮至于法不能禁令不能止上下相遁为敝弥深臣愚以为宜如旧制不合翻移
