<!-- { "loadSidebar": true } -->
　　左传齐侯至自田晏子侍于遄台【台名】子犹【梁丘据】驰而造焉公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀【章善反炊也】之以薪宰夫和之齐之以味济【益也】其不及以泄【减也】其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗【商颂】曰亦有和羮【羮备五味】既戒既平鬷【子容反】嘏【古雅反】无言时靡有争【鬷总也嘏大也言总大政能使上下皆如和羮】先王之济五味和五声也以平其心成其政也声亦如味一气【须气以动】二体【舞有文武】三类【风雅颂】四物【杂用四方之物以成器】五声六律七音八风九歌【九功之德皆可歌】以相成也清浊大小短长疾徐哀乐刚柔迟速髙下出入周【密也】疏以相济也君子听之以平其心心平德和故诗曰【豳风】德音不瑖【阙也】今据不然君所谓可据亦曰可君所谓否据亦曰否若以水济水谁能食之若琴瑟之专一谁能听之同之不可也如是【昭公二十年臣】按齐景公尝悦晏子之言而兴发补不足命太史作君臣相悦之乐矣晏子惟能献君之否以成君可献君之可以去君否故其诗曰畜君何尤孟子曰畜君者好君也当斯之时则晏子之于景公可谓和矣若君可亦可君否亦否之梁丘据则必不能回流连荒亡之志而为先王之观也是嵗齐侯痁【疟疾】期而不瘳诸侯之宾问疾者皆在梁丘据裔欵二嬖大夫者欲诛祝史以辞宾言于公公告晏子晏子言诸苛政民所苦病亿兆人诅祝祝有益诅亦有损非诛祝史所能治公说于晏子之言使有司寛政毁闗去禁薄敛已责【除逋债】当斯之时则晏子之于景公又几可谓和矣遄台之游乃曰惟据与我和然则公苐知可亦可否亦否者之为和而于晏子之言虽从之而未必好也安有所为君臣相悦者哉夫人君有听言之美往往不出于诚然以唐太宗之于魏征常退朝而盛怒【见正宫闱】其君臣之好不终固不待仆碑【征卒大宗自制碑文并为书石既而以征尝荐杜正伦侯君集疑其阿党又有言征自録前后谏辞以示起居郎褚遂良者愈不悦踣所撰碑】之日也故非一徳同心不足以语于和矣
　　国语周语厉王虐国人谤王召公告王曰民不堪命矣王怒得衞巫使监谤者以告则杀之国人莫敢言道路以目王喜告召公曰我能弭谤矣乃不敢言召公曰是障之也防民之口甚于防川川壅而溃伤人必多民亦如之故为川者决之使导为民者宣之使言故天子听政使公卿至于列士献诗瞽献典【乐典】史献书【外史掌三王五帝之书】师箴赋【赋公卿列士所献书】蒙诵【诵箴谏之语】百工谏【执艺事】庶人传语【卑贱不得达传以语上】近臣【骖仆之属】尽规亲戚补察瞽史教诲【大师大史掌阴阳天时礼法之书以相教诲者】耆艾修之【师傅之属修理瞽史之教以闻于王】而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜【厚也】财用衣食者也夫民虑之于心而宣之于口成而行之胡可壅也若壅其口其与能几何王弗听于是国人莫敢出言三年乃流王于彘【晋地】
　　【臣】按召公召穆公虎也厉王之时赋敛重数徭役烦多人民劳苦轻为奸宄彊凌弱众暴寡作冦虐故召穆公作民劳之诗以刺王其板八章小序凡伯刺厉王也今由卫巫监谤之事观之召公之谏亦但言防民之口之不可耳未敢指陈夫不堪命之实事也民劳为同列相戒之词板切责僚友召公凡伯亲贤旧臣宜其可以极言而力救顾不敢直致其谏而姑责同僚以使之闻之宜国人之莫敢言而卒以基祸也
　　晋语范文子【士燮】曰兴王赏谏臣逸王罚之我闻古之王者政德既成又听于民【询刍荛听谤誉】于是乎使工诵谏于朝在列者献诗使勿兠【惑也】风【采也】听胪【传也】言于市辩妖祥于谣【行歌曰谣】考百事于朝问谤誉于路有邪而正之尽戒之术也先王疾是骄也
　　【臣】按兴王赏谏臣逸王罚之二语千古兴亡理乱之大要也彘之祸成于监谤尽戒之术必听于民岂不然哉凡民风市语童谣之属以至违怨诅祝之辞有理存焉皆我谏臣也闻而改之赏莫大焉也易咸卦象曰君子以虚受人惟虚故能纳谏之益故曰先王疾是骄也
　　楚语灵王虐白公子张骤谏王患之谓史老【楚子亹】曰我欲己子张之谏若何对曰用之实难已之易也君谏君则曰余左执中右执殇宫【中身也夭死曰殇殇宫殇之居也执谓把其録籍制服其身知其方处】凡百箴谏我尽闻之矣宁闻它言白公又谏王如史老之言对曰昔殷武丁能耸【敬也】其德至于神明【梦见傅説】以入于河【河内】自河徂亳【亳都】于是乎三年黙以思道既得道犹不敢专制使以象旁求圣人既得以为辅又恐其荒失遗防故使朝夕规诲箴谏曰必交脩余无余弃也今君或者未及武丁而恶规谏者不亦难乎王病之曰子复语我不谷虽不能用吾慗【牛刃切愿也】寘之于耳对曰赖君之用也故言不然巴浦之犀犛【隣稽切】兕象其可尽乎其又以规为瑱【所以塞耳】也
　　【臣】按此见人君不徒以受尽言容直臣为美而用之实难也灵王闻白公之言而病之曰虽不能用慗寘于耳若是乎与语之而不达拒之而不受者有间也白公曰不能用之是犹以规为瑱矣故灵王非有杀谏臣之恶也州来之役右尹子革诵祈招之诗以谏王王感其言至于馈不食寝不寐者数日则非徒慗寘于耳矣卒也不能自克以及于难是故用之实难也仲尼曰古也有志克己复礼仁也信善哉楚王若能如是岂其辱于干谿【地名】
　　论语子曰法语之言能无从乎改之为贵防与之言能无説乎绎之为贵说而不绎从而不改吾末如之何也已矣
　　【臣】按夫人必有秉彝之性故非肆于恶而无忌惮者明义而正告之未或不从委曲而开导之未或不悦然其物欲坚强则不能屈就于理志气昏惰则不能反求诸心故终于不改绎也朱熹曰如汉武帝见汲黯之直深所敬惮至帐中可其奏可谓从矣然武帝内多欲而外施仁义岂非面从如孟子论好货好色齐王岂不恱若不知绎则徒知古人所谓好色不知其能使内无怨女外无旷夫徒知古人之所谓好货不知其能使居者有积仓行者有裹粮也他日夫子又曰忠焉能勿诲乎集注忠而勿诲妇寺之忠盖用诗大雅瞻仰篇匪教匪诲时惟妇寺为训也然而礼有三谏不听则去之文而子游言事君数斯辱矣人主知夫人臣纳诲之为忠而又知有不可则止之义则从而改悦而绎不陷于不义矣
　　中庸舜好问而好察迩言隠恶而善
　　朱熹曰虽浅近言语莫不有至理寓焉人之所忽而舜好察之非洞见道体无精粗差别不能然也孟子曰自耕稼陶渔以至为帝无非取于人者又曰闻一善言见一善行若决江河沛然莫之能御此皆好察迩言之实也伊川曰造道深后虽闻常人言语莫非至理又曰言之善者播之不善者隠匿之则善者愈乐告以善而不善者亦无所愧而不惜言也求善之心广大光明如此人安得不尽言来告而我亦安得不尽闻人之言乎
　　子曰人皆曰予知驱而纳诸罟【网也】擭【机槛也】陷阱【坑坎也】之中而莫之知辟也人皆曰予知择乎中庸而不能期月守也
　　【臣】按大圣人心事只是与予知之人相反而已一有予知之心则自用而不好问矣以迩言为不足闻矣暴人之恶而蔽人之善矣楚灵王之左执中右执殇宫所以召干谿之辱岂非自投于罟擭陷阱之中乎中庸之道广大光明舍此皆罟擭陷阱也不为舜则为予知之人凡饰非拒谏以底覆亡皆自谓人莫己若始也问察隠之义朱熹之説备矣
　　孟子禹闻善言则拜
　　【臣】按禹拜昌言见于书大禹谟臯陶谟一是舜命禹征苗已誓师往伐而益赞禹以修德禹闻益言心领神会屈己拜之一是帝舜朝禹臯陶相与语于帝前臯陶陈谟以慎厥身修思永发端禹然而拜之孟子即书辞以推其意谓禹闻善言则拜也夫以禹之不矜伐满假而益犹以满损谦益为言臯陶则言智仁两尽虽党恶如驩兠者不足忧昏迷如有苗者不足迁与夫好言善色大包藏奸恶者不足畏盖益臯陶造道之精微所言之深逺大禹乐善之心真见为不及而拜之也
　　汉文帝每朝郎从官上书疏未尝不止辇受其言言不可用置之言可用采之未尝不称善
　　二年五月诏曰古之治天下朝有进善之旌诽谤之木所以通治道而来谏者也今法有诽谤妖言之罪是使众臣不敢尽情而上无由闻过失也将何以来逺方之贤良其除之
　　【臣】按汉文止辇受言隠恶善其谦抑虚受之气象后世未有过之者载考髙帝一章之法已除去诽谤偶语法条而二年五月诏云今法有诽谤妖言之罪或者入闗之始但与父老口约而未及删去律文故也进善之旌应劭曰旌幡也尧设之五达之道令民进善也如淳曰欲有进善者立于旌下言之诽谤之木服虔曰尧作之桥梁午柱头应劭曰桥梁边板所以书政治之愆失也郑康成注礼云一纵一横为午谓以木贯柱四出即今之华表盖至秦皆去之孝文乃令复施也计当时必有立旌书木者史略而不书后世亦有诏公车设谤木肺石二函与置纸笔于阳武门外以求得失者匪鲜终则繁文也已
　　武帝方招文学儒者上曰吾欲云云汲黯对曰陛下内多欲而外施仁义奈何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戅也羣臣或数黯黯曰天子置公卿辅弼之臣宁令从防承意陷主于不义乎且己在其位纵爱身奈辱朝廷何
　　【臣】按汉武帝知汲黯而不能用黯亦以数切谏不得久居于中盖内多欲而外施仁义正不能受尽言之实也多欲则不能自克不能自克则逆心之言必难入逊志之语必易从虽以帝之目黯为社稷臣敬礼之过于大将军丞相而终见疏逺遂使方士神仙之説桑孔货利之谋窥其所欲而杂然投之无所不至矣
　　光武时大司徒韩歆好直言无隠讳帝每不能容歆于上前证岁将饥凶指天画地言甚刚切坐免归田里帝犹不释复遣使宣诏责之歆及子婴皆自杀歆素有重名死非其罪众多不厌帝乃追赐钱谷以成礼葬之司马光曰昔髙宗命説曰若药弗瞑厥疾不瘳夫切直之言非人臣之利乃国家之福也是以人君日夜求之唯惧弗得闻惜乎以光武之世而韩歆用直谏死岂不为仁明之累哉
　　安帝令公卿下至郡国守相各举有道之士一人尚书陈忠以诏书既开谏诤虑言事者必多激切或至不能容乃上疏豫通广帝意曰臣闻仁君广山薮之大纳切直之谋忠臣尽謇谔之节不畏逆耳之害是以髙祖舍周昌桀纣之譬孝文喜袁盎人豕【吕后断戚夫人手足去眼煇耳饮瘖药使居厠中名曰人彘盎引却文帝所幸慎天人坐举以为谏也】之讥武帝纳东方朔宣室之正【武帝置酒宣室见董偃朔谏止之】元帝容薛广德自刎之切【帝酎祭欲御楼船广徳谏宜从桥愿自刎以血污车轮】今明诏崇高宗之徳推宋景之诚引咎克躬谘访羣吏言事者见杜根成翊世等新防表録显列二台必承风响应争为切直若嘉谋异防宜輙纳用如其管穴妄有讥刺虽苦口逆耳不得事实且优游寛容以示圣朝无讳之美若有道之士对问髙者宜垂省览特迁一等以广直言之路
