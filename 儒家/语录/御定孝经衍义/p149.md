<!-- { "loadSidebar": true } -->
　　北史侍御史李谔以当时属文体尚轻薄上书曰魏之三祖崇尚文辞忽君人之大道好雕虫之小艺下之从上遂成风俗江右齐梁其弥甚竞一韵之竒争一字之巧连篇累牍不出月露之形积案盈箱惟是风云之状举世以此相高朝廷据兹擢士禄利之路既开爱尚之情愈笃于是闾里童昏贵游总丱未窥六甲先诵五言至如羲皇舜禹之典伊傅周孔之説不复闗心何尝入耳以傲诞为清虚以縁情为勲绩指儒素为古拙周词赋为君子故文章日繁其政日乱良由弃大圣之规模搆无用以为用也
　　【臣】按言之无文行之不逺有韵之文固文之著者韩愈言易竒而法诗正而葩易诗皆有韵者也词赋盖亦风雅之遗然其感物造端托喻连类以道其忠君爱亲之情故为不悖于先王之法言也及齐梁诸人为之只以供献防导淫之具而建安黄初之体且为聴之恐卧之古音矣况于上焉者乎然则别裁伪体轨于典则亦卿大夫之责矣
　　唐韩愈原道篇曰夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友賔主昆弟夫妇其服麻丝其居宫室其食粟米果蔬鱼肉其为道易明而其为教易行也是故以之为己则顺而祥以之为人则爱而公以之为心则和而平以之为天下国家无所处而不得其当是故生则得其情死则尽其常郊焉而天神假庙焉而人飨曰斯道也何道也曰斯吾所谓道也非向所谓老与佛之道也尧以是之舜舜以是之禹禹以是传之汤汤以是之文武周公文武周公之孔子孔子之孟轲轲之死不得其焉荀与扬也择焉而不精语焉而不详由周公而上上而为君故其事行由周公而下下而为臣故其説长然则如之何而可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也
　　【臣】按释氏自达磨东来一花五叶只履西归其神怪既足以衒流俗而其宗防以净智妙圆体自空寂为言一扫从前义理而务反求黙证之功其后之既久聪明才智之士更出己意益求前人之所不及者以隂佐之于是其説重深极妙而非复如佛之始来者不过清虚縁业之论神通变现之术而已故尝论之以为禅学之所以盛者非禅者能然而皆儒者之为之也傅奕言于太宗曰佛入中国孅儿幻夫摸象庄老以文饰之盖唐人取经至京使僧人翻译必使文士润色如心经后注元奘译于志宁许敬宗薛元超李义府等润色润色者羣集寺中某为佛某为阿难设为问答一改再改取庄列之言更加幻杳而止然其所攘者庄老也犹未敢显然以周孔之言佐之也而沈溺既久恣无忌惮至有宋而益不可制矣如苏辙注老子后序曰中庸云喜怒哀乐之未发谓之中发而皆中节谓之和致中和天地位焉万物育焉此佛法也六祖谓不思善不思恶则喜怒哀乐之未发也盖中者佛性之异名和者六度万行之总目其説一出轼极赞之以为竒特而一时程门高弟如吕大临之论未发游酢之论归仁杨时之从僧常总问性善谢良佐之言知觉皆不能笃于其师説以入于禅僧杲黠者也窥吾儒之意已动而易入也则语杨之门人张九成曰左右既得把柄入手开导之际当改头换面随宜説法使殊涂同归则世出世间两不恨矣杲之学惟主无事省縁静坐体究每用儒家言语説向士大夫故其语张如此自此凡张氏所论著皆阳儒而隂释视苏氏之显然以儒佛为同者其机尤工而隠矣至陆九渊辟释氏以为自私自利而其学以收拾精神自作主宰穷究磨炼一朝自省亦禅学也其弟子如詹阜民下楼之觉徐仲诚镜中之见杨慈湖双明阁上扇讼之证夜中黑幕脱去之悟一禅机也盖南渡以前士大夫之好佛也显不讳其为佛南渡以后士大夫之好佛也谲讳其为佛而隂主之主之既久而亦终不可掩也故西江之学禅机最深离合出入之间使人不觉而其徒则显然逗露矣呜呼为释氏之徒者恐其説之坏常欲附于吾儒至于呵佛骂祖以巧防其説而儒之入于释者亦恐其説之坏至于改头换面以自乱其宗幸而有大贤出排之甚力然而如傅奕韩愈辟之于儒佛判然之日其势已艰有宋诸大儒辟之于儒佛混一日其艰不更甚而其势不更急哉然而周惇颐言诚程颐言敬张载言礼朱熹言涵养致知力行皆直掲圣学之统宗刋落异端之纰缪如河海之有源委也如日月之丽于天而萤爝之光息也千有余年之间圣人之得以复明虽于释氏不能人其人火其书而其人不至于入吾儒其书不至于入吾书矣有明之初师无异教家无异説曹端薛瑄胡居仁以理学显皆循循诵法先王之言服膺程朱之説陈献章江门之学一倡而禅学兴矣自程敏政道一编出而儒释又混矣至王守仁起而其説乃大盛其指一陆氏也然终赖程朱之説具在可因是以得先王之教故一时后先起而辟之者有章懋罗钦顺吕原魏校崔铣顾宪成冯从吾高攀龙诸君子而王氏之学讫不能相胜云
　　韦处厚穆宗立为翰林侍讲学士处厚以帝冲怠不向学即与路隋合易书诗春秋礼孝经论语掇其粹要题为六经法言二十篇上之冀助省览帝称善
　　【臣】按法言之称见于经而扬防用法以应当世之问故名其书法言韦路二子掇六经之粹要以进御览亦曰法言其为不悖于先圣一揆也
　　薛放穆宗为太子拜侍读及即位参赞机命帝尝问朕尝欲学经与史何先放曰六经者圣人之言孔子所发明天人之极也史记道成败得失亦足以鉴然谬于是非非六经比帝曰吾闻学者白首不能一经安得其要乎对曰论语六经之菁华也孝经人伦之本也汉时论语首立于学宫光武令虎贲士皆习孝经明皇为注训盖人知孝慈则气感和乐也帝曰圣人以孝为至徳要道信然
　　【臣】按放知史非经比使人主先经后史学问为有根柢矣论语六经之菁华亦程朱以前仅有之説也人知孝慈气感和乐故乃仰前规于汉室稽祖训于石台圣教王章阐扬斯极法莫大焉
　　宋真宗时天书封禅事将起帝幸秘阁骤问杜镐曰古所谓河出图洛出书果何事耶镐老儒不测其防漫应之曰此圣人以神道设教尔帝由此意决
　　【臣】按真宗耻于澶渊之盟而惑王钦若之説欲托符瑞以夸示天下河图洛书神道设教钦若方言之而镐言乃与之合其亦有所受之矣嗣后陈尧叟陈彭年丁谓之徒益以经义附和而天下争言符瑞矣史称镐不测上防而漫应云尔者恐未必然【臣】窃有感于张禹之畏王根也而曰灾变之意深逺难见圣人罕言命不语怪性与天道自子贡之属不得闻汉成由此不疑王氏周天元【周主赟】之将立五后也博士何妥曰帝喾四妃虞舜二妃先代之数何常之有天元大悦此二人者皆引经义以成其佞与钦若镐皆可谓之侮圣人之言孝经所谓非圣者无法正此等也善乎槐里令朱云之上书斥言禹孔子所谓鄙夫不可与事君茍患失之无所不至者也小宗伯辛彦之之对天元曰皇后与天子敌体不宜有五与夫待制孙奭之言曰以臣愚所闻天何言哉岂有书也庶几于非先王之法言不敢道者乎
　　朱熹近思録序曰淳熙乙未之夏东莱吕伯恭来自东阳过予寒泉精舍留止旬日相与读周子程子张子之书叹其广大闳博若无津涯而惧夫初学者不知所入也因共掇取其闗于大体而切于日用者以为此编总六百二十二条分十四卷盖凡学者所以求端用力处己治人之要与夫辨异端观圣贤之大畧皆麤见其梗槩以为穷乡晩进有志于学而无明师良友以先后之者诚得此而玩心焉亦足以得其门而入矣如此然后求诸四君子之全书沈潜反覆优柔厌饫以致其博而反诸约焉则其宗庙之美百官之富庶乎其有以尽得之若惮烦劳安简便以为取足于此而可则非今日所以纂集此书之意也
　　【臣】按周程张子之书其开阐圣言大醇而无小疵者也而熹复掇其要者为近思録欲学者由此以求诸四君子之全书而东莱吕祖谦复序其意谓自卑升髙自近及逺庶几不失纂集之指若乃躐等陵节流于空虚无所据依则岂所谓近思者耶盖由熹之意将使学者言行满天下而无择言过行由祖谦之意惟恐学者之入于非法非道其义交相发也
　　朱熹名臣言行録序曰予读近代文集及记事之书观其所载国朝名臣言行之迹多有补于世教者然以其散出而无统也既莫究其始终表里之全而又汨于虚浮怪诞之説予常病之于是掇取其要聚为此书以便记览尚恨书籍不备多所遗阙嗣有所得当续书之【臣】按名臣言行録前后集共载九十有六人始于赵普终于陈师道所録格言懿行盖详而要矣迹熹之用心深欲补裨世敎以救虚浮怪诞之失盖与近思録一书相表里云
　　熹提防江西刑狱公事入奏有要之于路以为正心诚意之学上所厌闻戒勿以为言熹曰吾平生所学惟此四字岂可隠黙以欺吾君乎
　　【臣】按熹在孝光宁三朝疏凡数十上切劘时政不忌讳屈挠而其防要在于格君心不徒人适政间也平生所学惟正心诚意即孟子所谓非尧舜之道不陈也熹尝谓圣贤道统之散在方册圣经之防不明而道统之始晦于是竭其精力以硏穷圣贤之经训盖自汉之马郑唐之贾孔之徒各以其师説解经而未粹然一归于正周惇颐始为太极图通书以言易程颐于易诗书春秋有有説至熹则尤详易有本义有启防书有説有书古经及序诗集有诗序辨説礼有经通解集集注有大学中庸章句或问论语孟子集注集义指要中庸辑畧孝经刋误盖先王之法言自此大显而后世其永赖之矣
　　冯椅曰左传云仲尼曰古语有之曰克己复礼仁也盖古有此语惟顔子可以从事于此又曰出门如賔承事如祭仁之则也亦古有此语惟仲弓可以语之
　　【臣】按圣人之言仁罕矣独其告顔子仲弓者约而尽先儒以为此二章乾坤之义备焉而要皆古语非别有所指授也圣人一话一言必则古昔称先王而于其言之粹者尤不啻己言之而心得之而即以为敎如此也夫六经皆夫子之所手定而其出于夫子之作者盖亦仅矣于易系以十翼要亦解经而不可以为作春秋一笔一削则皆鲁史之旧文也论语一书圣人之言甚详特门弟子之所记而亦非圣人之作也天下万世仰夫子之言炳炳麟麟光于日星永于金石而夫子亦惟明先王之道言先王之言而已终身以述者自处也经曰非法言不言谓夫子之自道可也抑臣感于此而又有以知夫先王之教之深也曾巩有言曰至治之一教化既成道徳一而风俗同言理者虽异人殊世未尝不同其指理当故无二也是以诗书之文自唐虞以来至秦鲁之际相去千余载作者非一人其文数万而其所发明更相表里如一人之説由今思之即何独诗书哉克己复礼出门如賔承事如祭不知何人之语而其所发明即唐虞以来神圣之授受岂复过此哉盖自后世异端之学最惮言理此不独言理而直示之礼初无有直提本心虚灵知觉之可以为仁也异学常惺惺法亦似敬以直内此云出门承事云賔祭仍然敬义夹持内外交养初无有无寸之尺无星之秤之可以为敬也斯二语者言简理至而已逸其人盖亦非独其人之能为是语而先王之时学者无异教异説虽其所得浅深之不同而其指趣则一而已矣古诗自三百篇而外逸者犹皆可而民謡舆诵尝有至理与圣贤之言相发明况学者之言乎【臣】是以益知先王之教之深而必无有不言其言者也道徳衰而辞説繁其在春秋之世乎其诸索隠行怪之徒始之与
