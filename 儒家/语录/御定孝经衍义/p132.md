<!-- { "loadSidebar": true } -->
　　【臣】按灵王之所美者土木之崇髙彤镂也所悦目者观大视侈悦耳者金石匏竹昌大嚣庶也犹可言也至台成而所与共者富都那竪也长鬛之士也亡人也【逋逃者】此尤非人情即以中主处之犹知其一无可乐矣而当时固借之以为耳目之娱亦独何哉
　　孟子曰诸侯之宝三土地人民政事宝珠玉者殃必及身
　　【臣】按经言保社稷和人民左传曰君人者社稷是主社稷因乎土地者也土地之大小广狭有定制狡焉思启封疆且非所以各守尔典而况日见侵削也土地非人民不守人民非政事不治政事所以和其人民者也贝玉具而货贿彰则隳乃政事矣若韩子之求郑环秦人之易赵璧怀之者几于贾祸也且珠玉是宝则侈肆是崇其他物称是者又将无所不至也及身之殃岂得免哉
　　汉梁孝王筑东苑方三百余里广睢阳城七十里大治宫室为复道自宫连属于平台三十余里得赐天子旌旗出从千乘万骑东西驰猎拟于天子出称警入言跸【臣】按梁园之盛人多能道之宾客亦多闻人然皆工词章罕闻正道不能辅王于谊羊胜公孙诡复以竒邪计行其间而王竟以怙宠败矣故诸侯之于宾客必其贤者孝王日招延四方豪杰如其贤也东苑平台方谏诤之不暇而侈从游为乐乎
　　济南王康多殖财货大修宫室奴婢至千四百人廐马千二百匹私田八百顷奢侈恣欲游观无节国相何敞上疏谏康曰盖闻诸侯之义制节谨度然后能保其社稷和其民人大王以骨肉之亲享食茅土当施张政令明其典法出入进止宜有期度舆马台应为科品而今奴婢廐马皆有千余増无用之口以自蚕食宫婢闭隔失其天性感乱和气又多起内第触犯防禁费以钜万而功犹未半夫文繁者质荒木胜者人亡皆非所以奉礼承上传福无穷者也故楚作章华以凶吴兴姑苏而灭景公千驷民无称焉今数游诸第晨夜无节又非所以逺防未然临深履薄之法也愿大王修恭俭遵古制省奴婢之口减乘马之数斥私田之蓄节游观之宴以礼起居则敞乃敢安心自保惟大王深虑愚言【臣】按何敞之谏即援经文可谓明其陈奢侈之故亦深中乎当世而为言者与大抵诸侯盈溢之祸有数端焉舆马一也珠玉二也多蓄奴婢三也广置姬侍四也庄田五也多起内第六也鹰犬游猎七也凡所以好殖货财要皆为此夫古者欲节俭守富今也以奢侈之心求富何其拙于用富也
　　宋太祖饯衡阳王义季于武帐冈上将行勅诸子且勿食至防所设馔日旰不至有饥色上乃谓曰汝曹生长丰佚不见百姓艰难今使汝曹识饥苦知以节俭御物耳
　　裴子野论曰善乎太祖之训也夫侈兴于有余俭生于不足欲其隐约莫若贫贱习其俭艰利以任使达其情伪易以躬临太祖若率此训也难其志操卑其礼秩教成德立然后授以政事则无怠无荒可以播之于九服矣髙祖思固本支崇树襁褓后世遵守迭据方岳及乎太始之初升明之季絶咽于衾衽者动数十人国之存亡既不是系早肆民上非善诲也【臣】按太祖于江夏衡阳南郡三王皆有苦言至戒武帐冈之勅诸子善哉乎亦可谓知难者与夫少长丰佚者不知稼穑艰难正使居约习俭苦犹惧不克而可遽列方岳早据民上乎寻髙祖起细防既得大宝不忘隐约其诏来世以俭者可谓身先之矣而五王之能率是训者卒亦罕焉岂非崇树襁褓者失与义季于五王中名能节俭蓄财省用然以酣酒终虽曰避祸其亦未闻夫衞武之戒矣
　　梁临川王宏库室垂有百间在内堂之后闗籥甚严有疑是铠仗者密以闻武帝于友于甚厚殊不悦宏爱妾江氏寝膳不能暂离上他日送盛馔与江曰当来就汝懽宴惟携布衣之旧射声校尉丘陀卿往与宏及江大饮半醉后谓曰我今欲履行汝后房便呼后阁舆径往屋所宏恐上见其财货顔色怖惧上意弥信是仗屋屋检视宏性爱钱百万一聚黄榜标之千万一库悬一紫标如此三十余帝与陀卿屈指计见钱三亿余万余屋贮布绢绵漆蜜纻蜡朱砂黄屑杂货但见满库不知多少帝始知非仗大悦谓曰阿六汝生活大可方更剧饮至夜举烛而还
　　【臣】按史称宏数以罪免纵恣不悛奢侈过度修第拟于帝宫后庭数百千人皆极天下之选所幸江无畏服玩侔于齐东昏潘妃宝屧直千万好食鲭鱼头常日进三百其他珍膳盈溢后房食之不尽弃之道路又宏都下有数千邸出悬钱立劵每以田宅邸店悬上文劵期讫便驱劵主夺其宅都下东土百姓失业非一观史所称如此宏之贪淫不道盖亦罕有而武帝始以洛口百万之师委之既复崇以台司任以政事知其富溢乃更坦怀则所见者真浅近而无深长之虑矣且生活大可不知縁何得之非其夤縁苞苴刻剥攘夺为怨府为祸门者乎宏及身仅能自免而子正德正则又济之恶正则徙死正德卒启侯景之祸以自及宏贪侈之招也时有钱愚论讥宏甚切噫诚愚矣
　　魏宗室权幸之臣竞为豪侈髙阳王雍富贵冠一国宫室园囿侔于禁苑僮仆六千妓女五百出则仪衞塞道路归则鼔吹连日夜一食直钱数万李崇富埒于雍而性俭啬尝谓人曰髙阳一食敌我千日河间王琛毎欲与雍争富骏马十余匹皆以银为槽户之上玉鳯啣铃金龙吐斾尝防诸王宴饮酒器有水晶钟马瑙椀赤玉巵制作精巧皆中国所无又陈女乐名马及诸竒货复引诸王厯观府库金银缯帛不可胜计顾谓章武王融曰不恨我不见石崇恨石崇不见我融素以富自负归而惋叹三日京兆王继闻而省之谓曰卿之货财计不减于彼何为愧羡乃尔融曰始谓富于我者独髙阳耳不意复有河间继曰卿似袁术在淮南不知世间复有刘备耳融乃笑而起
　　唐滕王元婴与蒋王惮皆好聚敛上常赐诸王帛各五百段独不及二王敕曰滕叔蒋兄自能经纪不须赐物给麻两车以为钱贯二王大惭
　　【臣】按经言不溢守富挽近世诸侯王皆欲聚敛致富此政相反盖诸侯受命王朝抚有一国不患不富惟其富之足患故欿然不欲少溢取祸若不智者独患不富以为一富皆无足患聚之不已散之必速徒所以甚其毒而降之祸也夫诸侯用度故有尺幅车服有章宫室髙卑有制媵御有数臣仆有等燕享有节荐羞有品弋猎有时赏赉有宜无珠玉之好无声乐之奉无狗马之娱率循是道以奉王章以承先祀长有是富永永无极矣惟其不循是道侈心一萌僭差日起惟忧府库之不给谿壑之不充于是恣意聚敛贪冒不止追财帛饶溢愿欲弥多其入之也校计毫厘之间其靡弃之也岂惜丘山之积而天道祸淫神斯害思曩日之豪侈愿委身于匹夫而岂可得哉如髙阳河间之祸斯可为鉴戒必也裁损之方当自上制则髙宗钱缗之赐其诸张武之金与
　　金密国公璹【世宗孙】奉朝请四十年日以讲诵吟咏为事时时与士大夫唱酬然不敢明白往来永功【璹父越王】薨后稍得出游与文士赵秉文杨云翼雷渊元好问李汾王飞伯辈交善初宣宗南迁诸王宗室颠沛奔走璹乃尽载其家法书名画一帙不遗居汴中家人口多俸入少客至贫不能具酒肴蔬饭共食焚香煮茗尽出藏书谈大定明昌【世宗章宗时】以来故事终日不听客去乐而不厌也
　　【臣】按璹之终始可谓贵而能贫者与当时俸入少而能安于淡素是亦制节谨度之义世之嗜利茍得者其初盖托于俸入少家口多而姑为致富之计其继也为无厌之求于卒也而并失之君子所贵乎安节也
　　以上不溢

　　御定孝经衍义卷七十九
<子部,儒家类,御定孝经衍义>
　　钦定四库全书
　　御定孝经衍义卷八十
　　卿大夫之孝
　　爱亲
　　左传公孙敖卒于齐齐人或为孟氏【公孙敖之家】谋曰鲁尔亲也饰棺寘诸堂阜【鲁齐境上】鲁必取之从之卞人【鲁卞邑大夫】以告惠叔【敖之次子难也】犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也【文公十有五年】
　　【臣】按公孙敖从莒氏女不复其国故卒于齐其子惠叔请归殡至期年尚未之许请之不已弗改毁容故曰犹毁至是立朝待命以示惨戚遂使其父得殡于寝可谓有爱亲之心焉
　　国语楚语屈到【子文】嗜芰【蔆也】有疾召其宗老而属之曰祭我必以芰及祥宗老将荐芰屈建【屈到之子】命去之宗老曰夫子属之子木【屈建字】曰不然夫子承楚国之政其法刑
　　在民心而藏在王府上之可以比先王下之可以训后世虽微【无也】楚国诸侯莫不誉其祭典有之曰国君有牛享大夫有羊馈士有豚犬之奠庶人有鱼炙之荐笾豆脯醢则上下共之【以多少为差】不羞【进也】珍异不陈庶【多也】侈夫子不以其私欲干国之典遂不用
　　【臣】按唐柳宗元非国语曰门内之礼恩掩义父子恩之至也而芰之荐不为愆义屈子以礼之末忍絶其父将死之言吾未敢贤乎尔也茍荐其羊馈而进芰于笾是固不为非礼之言斋也曰思其所嗜屈建曾无思乎且曰违而道吾以为逆也宋苏轼复著论非柳宗元曰甚矣子厚【宗元字】之陋也子木楚卿之贤者也夫岂不知为人子之道事死如事生况于将死丁宁弃而不用人情之所忍乎是必有大不忍于此者而夺其情也夫死生之际圣人严之薨于路寝不死于妇人之手至于结缨冠启手足之末不敢不勉其于死生之变亦重矣父子平日之言可以恩掩义至于死生至严之际岂容以私害公乎赫赫楚国若敖氏之贤闻于诸侯身为正卿死不在民而口腹是忧其为陋亦甚矣使子木行之国人诵之太史书之天下后世不知夫子之贤而唯陋是闻子木其忍为此乎故曰是必有大不忍者而夺其情也然礼之所谓思其所乐思其所嗜此言人子追思之道也曾晳嗜羊枣而曾子不忍食父没而不能读父之书母没而不能执母之器皆人子之情自然也岂待父母之命耶今荐芰之事若出于子则可自其父命则为陋耳岂遂可以饮食之故而成父莫大之陋乎曾子寝疾曾元难于易箦曾子曰君子之爱人也以徳细人之爱人也以姑息若栁子之言为然是曾元为孝子而曾子顾礼之末易箦于病革之中为不仁之甚也盖宗元据祭义思其所乐思其所嗜之言而非屈建苏轼又据曾子君子爱人以徳细人爱人以姑息之言而非宗元同为爱亲之意而轼之论深逺矣
　　楚平王囚伍奢而召其二子告以免父死奢曰尚至胥不至尚之为人防死节慈仁而孝闻召而免父必至不顾其死胥之为人智而好谋勇而矜功知来必死必不来于是王使人召之曰来吾免而父伍尚谓胥曰闻父免而莫奔不孝也父戮莫报无谋也度能任事智也子其行矣我归死伍尚遂归胥出奔吴
　　【臣】按奢之二子皆可谓孝子使无胥也尚亦不归使无尚也而胥亦不奔矣夫孝子之有深爱者茍可以免其父则捐其身勿恤也有其归之以几免有其奔之以为报斯两无憾矣
　　万石君石奋为诸侯相长子建次甲次乙次庆以驯行孝谨官至二千石于是景帝曰石君及四子皆二千石人臣尊宠乃举集其门凡号奋为万石君万石君家以孝谨闻乎郡国虽齐鲁诸儒质行皆自以为不及也长子建为郎中令建老白首万石君尚无恙每五日洗沐归谒亲入子舍窃问侍者取亲中帬厠牏【索隠曰中裙近身衣也师古曰厠牏者近身之小衫若今汗衫也牏音投】自澣洒【洒音洗】复与侍者不敢令万石君知以为常万石君卒建哭泣哀思扶杖乃能行嵗余建亦死诸子孙咸孝然建最甚
