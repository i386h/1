<!-- { "loadSidebar": true } -->
　　【臣】按陆田命悬于天水田制由人力故白渠鸿隙见于谣祥然一以为足以疲民而用问一以为省隄防而决坏则工役之烦兴非有所因难与虑始也古者凶则弛公句正以移民通财不复可用其力而后儒通变其说谓廪食饥贫除老幼废疾彼丁壮无事坐食理宜有愧如优给其值令修复陂塘堰潴是仍以佚道使之救灾兴利一举两得此熹所为再三陈请者也
　　以上备凶荒

　　御定孝经衍义卷三十七
<子部,儒家类,御定孝经衍义>
　　钦定四库全书
　　御定孝经衍义卷三十八
　　天子之孝
　　省刑罚
　　【臣】按经言教不肃而成政不严而治则是刑措而可以致太平矣然而大着其义于五刑一章者刑为悖徳悖礼者立也然而欲民之不犯于有司则非旦夕致矣措而不以者惟唐虞成康之际而已故父母虽甚爱其子有时而用教笞人君虽甚爱其民有时而用刑罚夫戮一人而可以止千万人之为非者又焉用司宼之刀锯日敝也逮于后世徳教之不立政令之无常而道半赭衣【古犯劓者赭其衣】市惟贵踊【刖者之屦齐景公繁于刑晏子讽以屦贱踊贵】则善人有滥及之惧惴惴焉惟恐不保其父母之遗体而奸回昏乱之人反不知所惩矣又何以絶寇攘而止逋亡也故述省刑罚而以弭盗附焉
　　易噬嗑【卦名】亨利用狱
　　程頥传曰噬齧也嗑合也口中有物间之齧而后合之也卦上下二刚爻而中柔外刚中虚人頥口之象也中虚之中又一刚爻为頥中有物之象口中有物则隔其上下不得嗑必齧之而得嗑故为噬嗑圣人以卦之象推之于天下之事在口则为有物隔而不得合在天下则为有强梗或谗邪间隔于其间故天下之事不得合也当用刑法小则惩戒大则诛戮以除去之然后天下之治得成矣
　　贲【卦名】象曰山下有火贲君子以明庶政无敢折狱【易象言火者多指日言山下有火旭日初升也东映草木光辉璀璨故为贲象】
　　程頥传曰折狱者人君之所致慎也岂可恃其明而轻自用乎
　　丰【卦名】象曰雷电皆至丰君子以折狱致刑
　　孔颖达疏曰雷者天之威动电者天之光耀雷电俱至则威明备足以为丰也君子法象天威断决狱讼须得虚实之情致用刑罚必得轻重之中
　　旅【卦名】象曰山上有火旅君子以明慎用刑而不留狱【山上有火日薄西山也埀暮之际旅人皇皇故为旅象】
　　孔颖达疏曰火在山上逐草而行势不久留故为旅象又上下二体艮止离明故君子象此以静止明察审慎用刑而不稽留狱讼
　　中孚【卦名】象曰泽上有风中孚君子以议狱缓死【缓死者非谓当死之人姑缓须臾之命也恐议狱未当死者不可复生故缓之以求其实情也】
　　孔頴达疏曰风行泽上无所不周其犹信之被物无所不至故取象中孚君子议狱缓死者中信之世必非故犯过失为辜情在可恕故君子以议其过失之狱缓舍当死之刑也
　　【臣】按易言刑狱者五卦噬嗑贲丰旅中孚噬嗑言利用狱而贲言无敢折狱用狱者未至于用刑而折狱则致刑矣文周二圣所以明徳慎罚者屡见乎辞而三致意于狱者刑者一成而不可变而狱之未具正君子之所当尽心焉也又囹圄犴狴非民可久淹之地狱有所归则宜刑者刑宜缓者缓纵遣无辜复不待言矣于丰言折狱于旅言不留狱于中孚言议狱者折狱者始终一威明而已噬嗑以明罚勑法为用狱之先事而丰之折狱致刑为虚实得情而轻重得中也贲之火在下则不能及逺而旅之火在上则所照者广故其説似乎相反然而贲之不敢即旅之所以为慎也有中孚之徳则狱可片言立决矣而又当议而缓之者求其入中之出死中之生惟恐人以不留狱之故而敢于杀人也
　　书舜典象以典【常也】刑流宥五刑【虽入五刑而情法矜疑流遣寛宥】鞭【木未垂革】作官【官府】刑扑作敎【学校】刑金作赎刑眚【过误】灾【不幸】肆【纵也】赦【不待流宥金赎】怙【有恃】终【再犯】贼【杀也】刑【虽当宥赎亦不听而必刑之也】钦哉钦哉惟刑之恤哉
　　【臣】按书传五刑墨劓剕宫大辟也疏云凖吕刑言之耳盖古无明文也诸家多谓肉刑起于三代左传叔向曰夏有乱政而作禹刑商有乱政而作汤刑周有乱政而作九刑三辟之兴皆叔世也班固曰五帝画象而人知禁禹承其后自以徳衰始制肉刑孝经纬云五帝画象三王肉刑画象者上罪墨防赭衣中罪赭衣杂屦下罪杂屦而已依此则五帝无肉刑而议者非之以爲舜典明云流宥五刑矣惟不忍用重法故以流放代之假令先无肉刑安用代哉又吕刑曰苗民勿用灵制以刑惟作五虐之刑曰法杀戮无辜爰始淫为劓刖椓黥又曰皇帝哀矜庶戮之不辜报虐以威遏絶苗民无世在下依此则似五刑为三苗所制而或者又非之以为舜已诛其君何为乃用其法郑康成曰苗民为此四刑特深刻异于臯陶之为孔疏所谓防隂过于去势黥面甚于墨额理或然矣然则五刑之制当亦代有不同舜典吕刑终难同贯特久逺不可考耳晋丁谧曰黥劓之文不载唐虞之籍五刑之数亦不具于圣人禹承舜禅必不逺则凶顽汤武之君亦岂下同吕侯惟叔向之言为近而有征斯亦未可厚非也至于周初五刑之名始见于周礼易亦着劓刖之象则信有肉刑矣然臧文仲曰刑五而已大刑用甲兵其次用斧钺中刑用刀锯其次用钻笮薄刑用鞭扑则五刑之制亦未始同也要之惩奸禁非代有宪法而出以钦恤之意则无不同周公之戒康叔曰无或劓刵人是虽有肉刑仍戒以无轻用至于成康遂几刑措即轻罪亦且仅见矣况于重辟乎再传而及于穆王复疑其过重命吕侯为司宼训夏赎刑而更制焉其言曰今尔何监非时伯夷播刑之迪孔疏曰伯夷典礼者也不使视臯陶而使视伯夷欲其先礼而后刑也意良厚矣又其后乃有九刑之作孔氏曰逺取上世决事之比以为后法杜佑曰谓五刑而加之流赎鞭扑以为九是也奕世相承并以寛简为治此其所以享国长久乎降至七雄家自为政至于秦而淫刑峻法动至参夷且有凿颠抽胁镬烹之刑非孝文之罢肉刑民其无如何矣故钦恤一言实推仁广孝之本也
　　康诰王曰呜呼封敬明乃罚人有小罪非眚乃惟终自作不典式【用也】尔【用意如此】有厥罪小乃不可不杀乃有大罪非终乃惟眚灾适【偶也】尔【偶尔如此】既道极厥辜【既自称道尽输其情不敢隐匿】时乃不可杀
　　若有疾惟民其毕弃咎若保赤子惟民其康又非汝封刑人杀人无或刑人杀人又曰非汝封劓刵人无或劓刵人【不以得杀而可滥及无辜】
　　又曰要囚服念五六日至于句时丕蔽要囚
　　王曰汝陈时臬事罚蔽殷彝用其义刑义杀勿庸以次汝封
　　孔安国传曰要囚谓察其要辞以断狱既得其辞服膺思念五六日至于十日至于三月乃大断之言必反覆思念重刑之至也
　　又曰义宜也用旧法典刑宜于时世者以刑杀勿用以就汝封心之所安
　　【臣】按苏忿生为武王司宼用法敬慎比例旧事而得轻重之中今于康叔亦欲其取殷家刑罚有伦理而宜于时世者兼用之所以敬尔由狱敬明乃罚语气相同小罪非眚大罪非终兼括舜典眚灾肆赦怙终贼刑臯陶谟宥过无大刑故无小之义盖法家之要言册命所必及其后穆王之于吕侯虽复费辞大防亦以是为本也
　　周官【周书篇名】议事以制
　　蘓氏曰郑子产铸刑书晋叔向讥之曰昔先王议事以制不为刑辟其言盖取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律令之外科条数万而不足于用有司请立新法者日益不已呜呼任法之弊一至于此哉
　　【臣】按蘓氏之言任法不任人之弊当矣律令之外科条日益宜乎一事必有一例也而有不足于用者是例固不足以尽天下之事而事固有不归于一例者也先王之时所以议事以制不为刑辟者正以有官君子罔不学古即以古议裁制今事耳如卫太子【卫后所生故】之真伪且未定而隽不疑援卫世子以叱之【不疑叱从吏收防或曰是非未可知不疑比于蒯瞆违令出奔得罪先帝遂送诏狱】虽非春秋本防而亦见汉断狱犹能援引经传非但以吏为师也若不学之人本无裁制设有疑事何所据依妄发一议必致乖方而甚者且借以行其私矣然则刑书之铸正为不学者救败而为例之不纯又足以资鬻狱者之舞文也
　　吕刑两造【至也】具备【两至非偏辞】师【众也】听【众听非偏见】五辞【入于五刑之辞】五辞简【核也】孚【无可疑】正【质也】于五刑五刑不简【辞与刑参差不应】正于五罚五罚不服正于五过【误也】五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之
　　孔頴达疏曰此五过之所病皆谓狱吏故出入人罪应刑不刑应罚不罚致之五过而赦免之故指言五过之疵损害王道于政为病也惟官谓常同官位与吏旧同僚也或诈反囚辞拒讳实情不承服也或内亲用事囚有亲戚在官吏或望其意而曲笔也或行货于吏吏受财枉法也或囚与吏旧相往来此五事皆是病之所在此狱吏之罪与犯法者同诸侯国君清证审察能使不行乃为善也此病所在惟出人罪耳而并言入者有罪而妄出与无罪而妄入狱吏之罪等今律故出入者与同罪
　　简孚有众【简核情实可信者众】惟貌有稽无简不听具严天威呉澄曰推究得实者罪之当刑者也惟当更于容貌有所考察慎之至也无可推究者疑而当赦者也过于寻求或至误入必受天谴天威俱所当畏故疑者不问而赦之也
　　【臣】按古人所以慎罚总是为囚求生耳一人之聪明思虑有所不及而治狱之吏未必皆贤故众听则无偏见矣而五疵不去则枉法而害于政敎又不可以不慎也刑疑赦从罚罚疑赦从过其自重之轻自有之无惟忠厚之至故不得不丁宁于清证审察矣五疵惧其故出无简不听又虑其失入故出者枉法乃无逃于国典失入者虽无五疵犹当天谴可畏也夫吕刑一篇皆以训赎并流宥之五刑而不止于鞭扑者可入金邀免矣然所以欲令保全身体髪肤之意犹之古也其于三千之属减大辟五之三宫辟五之二剕辟如故所倍増者墨劓轻刑不可谓非好生之徳也此夫子所以有取于吕刑也
　　诗小雅小宛【篇名】其五章曰交交【往来之貌】桑扈【鸟名窃脂食肉】率【循也】啄粟【扈不食粟今失天性】哀我填【同瘨病也】寡宜岸【乡亭之系】宜狱【朝廷曰狱】握粟出卜自【从也】何能谷
　　郑康成注曰穷尽寡财之人仍有狱讼之事无可以自救但持粟以卜求其胜负从何能得生
　　【臣】按小宛之诗序以为刺幽王而朱熹以为兄弟遭乱畏祸而相戒之词夫其思念父母恐贻之羞而欲各自努力敎诲其子此其为相戒宜然然以填寡之人而不免于岸狱之系则王之虐防独而为善者无以自全刑罚之滥甚矣且也胜负之数内不能自断于理外不能信于听狱之官而问之于不可知之卜其国之无政又何如耶夫政以贿成而刑及善人此其所以为幽王之诗也
　　礼记王制刑者侀也侀者成也一成而不可变故君子尽心焉
