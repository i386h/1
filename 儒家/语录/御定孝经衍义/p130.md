<!-- { "loadSidebar": true } -->
　　【臣】按宋世宗室多矣鲜以骄贵败者濮王之子孙众多尤皆有令誉好学笃行多以贤孝称夫亦其教之之力与故夫敬宗收族之法教育选举之方所宜深讲而知大宗正者尤宜妙简亲贤为宗室仪表庶乎好学者知所劝而宗子之材者彬彬辈出矣【臣】尝读魏了翁宗藩文类序曰古之待同姓为之宗法以统之为庙室以序之为氏族以别之为国邑以处之然而非立师以教之明善以养之则是数者未知其何如也学诵于瞽宗诏论説于东序见道德于成均攷中失于王闱无一时而非学也习射于泽助祭于庙燕毛于寝友之以俊士造士行之于公族公路无一事而非学也夫统之以宗则分有别序之以庙室则亲有等系之以姓氏则族有别处之以国邑则才有试此莫非教也又必使之朝夕有观动息有养则其生斯世也不为十六才子周召毛原有不可得矣自周之季恶嫌畏偪自剪其类本根无庇以取孤危者无世无之汉初惩秦晋初创魏唐初鉴隋若知所以亢其宗矣然而仅以利害言非有诚慤之心深长之虑故封疆过制教养无法不骄佚以防己则僭逾以覆国乃使生乎帝王之胄者反以敛名逺势韬光晦明为保身之良图世所称贤不过储思经术寄情词翰若同姓之卿与国共休戚者反若非己所知呜呼相承至此亦不思甚矣国朝厚伦之意已非前代所及至裕陵以后又増为教育选举之法文武之彦彬彬辈出其冠进士擢词学举童子者是犹以词艺称三百年间内而宰辅侍从外而监司牧守功施社稷德被生灵者代不乏人呜呼菁莪丰芑之积棠棣鄂华之盛乃至此而况有衍未艾者乎了翁之论如此抑臣又读明郑晓同姓诸王传序明初大启宗封错布万国择选诸子周匝三垂燕宁辽谷代晋庆秦肃九王皆近塞下城郭富于曹滕兵车雄于鲁衞莫不傅以元侯翊以宿将若乃周楚齐潭鲁蜀诸王竝列内郡亦皆秉钺麾旄部兵耀武盖斟酌周汉而衣食于县官宁有尾大之忧惩创宋唐而缀旒于六国必无坑沈之祸迨其弊也盘石虽坚髋髀莫解建文数年间雉罹龙跃利害相寻靖难以后矫枉鉴覆益笃因心骄恣复萌稍申裁抑而齐谷不悛二叔不靖自是以后彞臬日严一不律夺禄再不律夺兵三夺爵贤傅终老于梁园懿亲絶踪于魏阙今载属籍者王二等将军三等中尉三等主君五等若未名未封防庶人罪庶人盖四万有竒至有共蓬而居分饼而饍四旬而未婚十年而不葬者矣嗟乎骄溢则横困穷则滥一也而不为之所可乎合二臣之言观之有宋教育之方为庶几焉明世诸藩富贵者多以骄淫失道亡而贫者至无以自存敬宗之意衰矣臣于亲九族条已备言之兹复窃申教之之义以为折骄萌之本云
　　金豫王永成明昌二年坐率军民围猎解职奉表谢罪上赐手诏畧曰经云在上不骄髙而不危是以知节慎者修身之本骄矜者败德之源朕每自励今以戒卿永成喜读书晩年所学益醇每暇日引文士相与切磋接之以礼未尝有骄色自号乐善居士
　　【臣】按永成初以游畋猎获戾诏书称引经文戒谕恳恻晩年进德服训不骄倘亦文士切磋之助乎位在藩臣髙危是惧三复经文而不克保者未之有也
　　元太子珍戬初封燕王世祖七年秋受诏巡抚青海至冬还京间谓诸王札拉呼及从官巴延等曰吾属适有兹暇宜各悉乃心慎言所守俾吾闻之于是色埒黙曰太祖有训欲治身先治心欲责人先责己巴延曰皇上有训欺罔盗窃人之至恶一为欺罔则后虽出善言人终弗信一为盗窃则事虽未觉心常惴惴若捕者将至扎拉呼曰我祖有训长者梢深者底盖言贵有终始长必极其杪深必究其底不可中辍也王曰皇上有训毋持大心大心一持事即隳败吾观孔子之语即与圣训合也
　　【臣】按珍戬奉藩与诸臣军中各言所志能凛奉君父之训惟恐失坠可谓孝矣大心者骄之萌也危之阶也珍戬所谓孔子之语其即经意乎
　　以上不骄

　　御定孝经衍义卷七十八
<子部,儒家类,御定孝经衍义>
　　钦定四库全书
　　御定孝经衍义卷七十九
　　诸侯之孝
　　不溢
　　易节【卦名】象曰泽上有水节君子以制数度议德行程颐传曰泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议德行者存诸中为德发于外为行议谓商度求中节也
　　六四安节亨
　　程颐传曰四顺承九五刚中正之道是以中正为节也以隂居隂安于正也当位为有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也
　　象曰安节之亨承上道也
　　李光曰居近君之位能以卑逊承上安于臣节者也【臣】按泽之有水满则不容君子观于此而知溢之不可也故受之节凡多寡之数隆杀之度莫不从而为之制而欲人之存于中发于外者无不商度计议以求中乎自然之节而德行立矣此所谓当位以节中正以通者也九四为近君之位盖诸侯之属势处疑偪浸浸乎泽上之水矣而能无上溢之虞有就下自然之美与九五甘节之主相得益章夫安往而不亨然安节谓柔顺从容一无勉强谁其足以当之意惟伊尹之弗居宠利文王之小心周公之赤舄几几者与桓文凛凛只奉王章不敢陨越而身自违之者多矣此即久假之而不能安者也诸葛亮云澹泊以明志宁静以致逺又云不别治生以长尺寸使内有余帛外有赢财以负陛下呜呼此亦庶几乎安之者与
　　书汤诰凡我造邦无从匪彝无即慆【慢也】淫各守尔典以承天休
　　【臣】按各守尔典即谨尔侯度也匪彝慆淫正与典常之道相反国家之败靡不由之汤之栗栗危惧若将陨于深渊者以此故愿凡我造邦共戒之也伊训所言三风十愆即匪彝慆淫之实故曰卿士有一于身家必防邦君有一于身国必亡
　　诗鄘风定之方中【篇名】其卒章曰匪直也人秉心塞渊騋牝三千
　　朱熹集传曰人操心诚实而渊深则无所为而不成其致此富盛宜矣记曰问国君之富数马以对今言騋牝之众如此则生息之蕃可见而衞国之富亦可知矣
　　【臣】按塞则朴实无伪不长浮夸之习渊则谋虑深长不快目前之安立心如此自然收敛振作一时改观故其涖民也必勤如夙驾桑田是也其居身也必俭如布衣帛冠是也其制度兴作必以礼如建城市营宫室合于天时协于王制是也其收集散亡卒致完富岂偶然哉
　　魏风葛屦【篇名】
　　小序葛屦刺褊也魏地陿隘其民机巧趋利其君俭啬褊急而无德以将之
　　汾沮洳【篇名】
　　小序汾沮洳刺俭也其君俭以能勤刺不得礼也
　　园有桃【篇名】
　　小序园有桃刺时也大夫忧其君国小而迫而俭以啬不能用其民而无德教日以侵削故作是诗也
　　唐风蟋蟀【篇名】
　　小序蟋蟀刺晋僖公也俭不中礼故作是诗以闵之欲其及时从礼也诗以刺晋僖公而谓之唐本其风俗忧深思逺俭而用礼乃有尧之遗风焉
　　陈风宛丘【篇名】
　　小序宛丘刺幽公也淫荒昏乱游荡无度焉
　　曹风蜉蝣【篇名】
　　小序蜉蝣刺奢也昭公国小而迫无法以自守好奢而任小人将无所依焉
　　【臣】按唐魏之君感陶唐虞夏之余思虽复俭不中礼而忧思深逺犹斤斤不敢忘先世节以制度之意亦所谓苦节不可贞者也陈幽之荒乐无度曹昭之奢而废法则不节之嗟其何咎矣然而魏风始刺俭后俱刺贪至硕防而贪斯极唐风始言好乐无荒而山有枢即刺昭公政荒民散甚矣哉俭勤之难终而封靡之易长也故曰礼与其奢也宁俭
　　礼记郊特牲诸侯之宫县而祭以白牡击玉磬朱干设冕而舞大武乘大路诸侯之僭礼也
　　郑康成注曰此皆天子之礼也宫县四面县也干盾也其背如也舞万舞也白牡大路殷天子礼也【音阳】
　　孔頴达疏曰诸侯惟合轩县祭用时王牲击石磬得舞大武故诗曰方将万舞但不得朱干设锡冕服而舞
　　【臣】按诸侯之祸莫甚于僭始也诸侯僭天子继也大夫僭诸侯陪臣僭大夫所谓不夺不厌者也然自成王以天子礼乐康周公僭端见矣夷王下堂而见诸侯王室日以陵迟至东迁而斯极矣齐桓晋文有翼戴天子之功而庭燎之百自桓始也隧之请自文始也终春秋之世诸侯之谨王度者无闻焉而周之不絶如线矣礼曰君天下为天子朝诸侯分职授政任功曰予一人言大权之不可下移而折乱萌之必自上也昔周之先王待诸侯可谓以礼矣畀之以土田分之以彝器飨之以钟皷锡予之以衮黼车马恩泽厚矣上下有等贵贱有章明防别嫌尊无二上未赐弓矢不敢征也未赐斧钺不敢杀也未赐圭瓒不敢不假鬯也五载一巡狩朝天子明堂之上有加地进律之赏有绌地削爵流讨之罚其节制严矣惟其待之也至厚故诸侯莫不怀其德惟其限之也至严故诸侯莫不畏其威上下相安君臣交欣播为诗歌然天子犹不忘戒之也则朂之以令仪令德叹之以不戢不难言宠之不可恃而令之不假易也盖所以防其觊觎而杜其僭侈者至于如此惟周公懿亲有大勲劳以殊礼礼之不以为偪然亦所谓作而不法后嗣何观者也夫得臣如周公可以过予为臣如周公可以过受而卒交失之况非周公而予取不其两伤乎夫以礼禁乱犹以坊止水以旧坊为无用必有水败以旧礼为无用必有乱患礼者君之大柄也欲絶诸侯僭端尤在谨持太阿勿授人柄哉
　　春秋春公观鱼于棠【隐公五年】
　　胡安国传曰齐景公问于晏子吾欲观于转附朝儛遵海而南放于琅琊吾何修而可以比于先王观也对曰天子适诸侯曰巡狩巡所守也诸侯朝于天子曰述职述所职也无非事者春省耕而补不足秋省敛而助不给是故诸侯非王事则不出非民事则不出今隐慢弃国政逺事逸游僖伯之忠言不见纳亦已矣又从而为之辞是纵欲而不能自克之以礼也能无钟巫【公祭钟巫之神馆于寪氏被弑】之及乎特书观鱼讥之也张氏曰益戒舜曰儆戒无虞罔失法度罔游于逸罔淫于乐周公告成王曰毋淫于观于逸于游于田又曰无遑曰今日躭乐乃非民攸训非天攸若盖兢兢业业非礼勿动然后足以正国而治人一或惟躭乐之从则将以逸豫而灭厥德隐公忽僖伯之匡谏而逺从事于游观非所以为君国子民之道春秋特书所以示人君当遵礼循法以隐公为戒也
　　【臣】按经云制节谨度郑注云费用约俭谓之制节慎行礼法谓之谨度矢鱼于棠见公之纵欲不自克以礼故夫游观乃败度之大者也出不以王事不以民事而惟一己之欲是狥不至于流连荒亡不止则岂惟侯度之不恪而伤财害民有不可胜言者此又费用无节之所自来也国虽富可立贫可不戒哉
　　初献六羽【隐公五年】
　　左传九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也
　　胡安国传曰初者事之始鲁僭天子之礼乐旧矣是成王过赐而伯禽受之非也用于太庙以祀周公已为非礼其后羣公皆僭用焉仲子以别宫故不敢同羣庙而降用六羽书初献者明前此用八之僭也诸侯僭于上大夫僭于下故其末流季氏八佾舞于庭而三家者以雍彻上下无复辩矣圣人因事而书所以正天下之大典
