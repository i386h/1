<!-- { "loadSidebar": true } -->
　　许衡曰先王设学校养育人材以济天下之用及其弊也科目之法愈严密而士之进于此者愈巧以至编摩字様期于必中上之人不以人材待天下之士下之人应此者亦岂仁人君子之用心也哉虽得何益于用上下相待其弊如此欲使生灵防福其可得乎先王设学校后世亦设学校但不知先王何为而设也上所以教人人所以为学皆本于天理民彜无他敎也无异学也【臣】按张栻许衡皆以近世学校取士非先王造士育才之本意缀缉文辞以规利禄编摩字様以窃科名其所讲求者大戾于古人之道其待之者之密而得之者之巧均非仁人君子之用心可为言之痛切者矣然皆未有説焉以革其弊而复于古初之盛也即而论之今之学校所以取士者已胜于汉唐以来之所以取士者矣何也五经四子之书修齐治平之要言也程朱传注五经四子之指南也读书穷理又程朱之所示人以最切者也于是而穷极乎诸儒之学问渊源则有性理大全一书矣于是而叅稽乎古今之成败而折衷于所以致此者之是非得失则有司马光之通鉴朱熹之纲目真徳秀之大学衍义矣此皆学宫之所以教士而为士子者果于是乎无所不通则三才之道上下数千年之治法学之而有获监之而无愆希圣希贤亦不难矣如或未能然也彝伦之重大故不至于乖张书卷之气亦足以变化人之气质因其言以求其所以言者则在乎主司有知人之明务乎其实而无徒务乎其名则在贤师长之劝课也
　　元仁宗时方以科举取士説者谓治平可力致集贤修撰虞集独谓当治其源因防议学校乃上议曰师道立则善人多学校者士之所受教以至于成徳达材者也今天下学官猥以资格授强加之诸生之上而名之曰师尔有司弗信之生徒弗信之于学校无益也如此而望师道之立可乎下州小邑之士无所见闻父兄所以导其子弟初无必为学问之实意师友之游从亦莫辨其邪正然则所谓贤才者非自天降地出安有可望之理哉为今之计莫若使守令求经明行修成徳者身师尊之至诚恳恻以求之其徳化之及庶乎有所观感也其次则求夫操履近正而不为诡异骇俗者确守先儒经义师説而不敢妄为奇论者众所敬服而非乡愿之徒者延致之日讽诵其书使学者习之入耳着心以正其本则他日亦当有所发也其次则取乡贡至京师罢归者其议论文艺犹足以耸动其人非若泛泛莫知根抵者矣
　　【臣】按周官大宰之职以九两系邦国之民三曰师以贤得民四曰儒以道得民郑氏以为即诸侯之师氏保氏大司徒以本俗六安万民四曰聨师儒注云师儒乡里教以道艺者孔颖达以为以其乡立庠州党及遂皆立序致仕贤者使教乡闾子弟乡闾子弟皆相聨合同就师儒故曰聨师儒也又按保氏掌教国子以道故云教以道艺也详二官之文则古之为师者或名徳至行以家学而世其官或致仕居乡而教其子弟必非猥用资格强加之诸生之上程颐欲征集羣儒萃于京师讲明正学然后择其学业大明徳义可尊者为太学之师次以分教天下之学葢师得其人不患教化不行人材不出所谓师严道尊道尊然后民知敬学者也然谓之严者人严之古者诏于天子无北面而今之监司郡守辄以奴隶视学校之官而学校之官蝇营狗茍保其微禄于残喘之日尚安望其施教化乎此虞集所以欲使守令求经明行修成徳之士身师尊之也葢当时之弊则已然矣
　　仁宗延祐元年复以齐履谦为国子司业初履谦与吴澄俱在国学既罢去学制稍废至是复以履谦为司业乃酌旧制议立升斋积分之法每季考其学行以次第升既升上斋逾再嵗始与私试辞理俱优者一分辞平理优者为半分嵗终积至八分者为髙等礼部集贤嵗选六人以贡帝从其议
　　【臣】按升斋积分即三舍法而小变其説也但宋之上舍生免发解及礼部试召试赐第无异今之中式举人其弥封誊录亦一如贡举法且试而后升舎与既升斋而积分为不同也今若叅用其制则积分合在升斋之前惟髙等始得升斋既升上斋满嵗试之如贡举法试题畧仿博学宏词科旧目中式者免礼部试召试赐第与进士一体亦所以重国学抜异才也昔呉澄为司业用程纯公学校奏疏胡文定公六学教法朱文公学校议约为四条一经学二行实三文艺四治事皆有禆教法云养老附
　　礼记王制凡养老有虞氏以燕礼夏后氏以飨礼殷人以食礼周人修而兼用之
　　孔颖达疏曰人君养老有四种一是养三老五更二是子孙为国难而死主养死者父祖三是养致仕之老四是引户校年养庶人之老天子视学之年养老一嵗有七谓四时皆养老按文王世子云凡大合乐【春合舞秋合声】必遂养老通前为六又世子云凡视学必遂养老是总为七也燕者殽烝于俎行一献之礼坐而饮酒以至于醉以虞氏帝道大故养老以燕礼飨则体荐而不食爵盈而不饮依尊卑而为献取数毕而已夏贵尚于礼故养老以飨礼相养敬也食者不饮酒飨大牢以礼食之殷人质素威仪简少故养老以食礼周人备三代之礼而兼用之春夏用虞氏燕礼夏后氏飨礼秋冬用殷人食礼以周极文故兼用三代之法也
　　【臣】按燕礼有二种若燕同姓夜则饮之其于异姓让之而止飨礼有四飨上公则房烝九献其礼兼燕与食飨王亲戚及诸侯之臣国语曰亲戚宴飨则有殽烝谓以燕礼而飨也其外国使臣王不亲飨以牲体委与之也惟飨宿卫及耆老孤子则以醉为度也食礼有二有礼食大行【周礼大行人以九仪辨诸侯之命】诸侯食礼九举及公食大夫也有燕食臣下自与宾客旦夕共食也孔颖达以为此燕飨食致仕之老则当用正飨正食正燕之礼以其有贤徳者不可以防礼待之其死事之老不必有徳又是老人不宜乆立当用折俎之飨燕食之食老人不合夜饮当用异姓之燕礼【臣】以为三老五更是贤徳之著者则亦必用正飨正燕正食之礼庶人之老但校户引年不必有徳亦当用折俎之飨燕食之食异姓之燕也
　　五十养于乡六十养于国七十养于学达于诸侯【臣】按此一条郑注孔疏以为子孙死国难而王养其祖父卢植王肃等以为养庶人之老所以然者养三老五更必于大学则无于乡于国之养大夫七十而致仕则无五十六十之义也养死事者之祖父与庶人之老其礼当同但死事之家自不从力政不与服戎而庶人则有养于乡者不从力政养于国者不与服戎之异耳年弥髙者养弥厚养弥厚者礼弥尊于斯二者之老且然而况老更及致仕之大夫乎凡天子诸侯之礼皆有降杀而养老之礼无降杀者礼自老者而起不自养之者而起所为天下之达尊也
　　五十异【与少者殊】粻【音张】六十宿肉【恒隔日备】七十贰膳【每有副贰】八十常珍【食加珍味】九十饮食不离寝膳饮从于游可也六十嵗制七十时制八十月制九十日修【皆预为送终之备】唯绞紟衾冒【所以敛者】死而后制五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从七十不俟朝【不待朝事毕】八十月告存【告问存否】九十日有秩【日致常膳】五十不从力政六十不与服戎七十不与宾客之事八十齐丧之事弗及也五十而爵六十不亲学七十致政唯衰麻为丧
　　【臣】按疏自五十异粻以下杂记卿大夫士及庶人年老节制在家奉养之法随年为品也夫以养老之礼嵗惟七举而八十以上筋力既衰则又不得至于学而受之于家则是先王尚齿之事有所未备而敎孝之意有所未安也于是乎导其妻子使养其老凡饮食起居之事悉与少壮者不同所以为仁之至义之尽而所以推广其敬亲之心者为无穷也
　　有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊
　　【臣】按方慤曰四代之养老必以学何也葢王者之养老所以敎天下之孝也孝者所以尽乎子道而父子者人伦之始也学所以明人伦而已教之以养老不亦宜乎此虞夏殷周养老之处所以未之或改也上下以尊卑言之东西以方言之左右以位言之各惟其所上而相异其名要其实则大学小学而已所以国老庶老皆养之于学者专以老老为敎所以国老养之大学庶老养之小学者于老老之中而寓贵贵尊贤之义也
　　凡三王养老皆引年
　　陈澔集説曰四海之内老者众矣安得人人而养之待国老庶老之礼毕即行引户校年之令而恩赐其老者焉
　　【臣】按郑氏以为老人众多非贤不可皆养则所谓引户校年而养庶人之老是其人虽不必有三老五更与致仕大夫之徳行而亦贤于乡人者矣此又于礼成之后引户校年而行复除之令也又可以不崇朝而遍四海者也
　　文王世子圣人之记事也虑之以大爱之以敬行之以礼修之以孝养纪之以义终之以仁
　　孔颖达疏曰此一节申説视学养老之义记事谓圣人亲行养老之礼记序前代之事也虑谋也大谓孝弟也言谋虑于养老之事是本于孝弟故也适馔省醴是爱而又敬也遂发咏焉而自迎之如见父兄之礼也既迎又亲献醴荐馔是修于孝养故也既歌而语是纪录徳音之义亦存天下之大义也乐阕而又命诸臣各行此礼是终之以仁心也
　　【臣】按于燕之末而又因以命畿外诸侯畿内羣吏各奉行此礼则经所谓徳敎加于百姓者天子以一人倡之而诸侯羣吏莫不率之以至于乡师党正亦有正齿位饮酒之礼则举之愈勤而推之愈广矣今乡饮酒礼以有司虚应故事仅存什一于千百而大学老更之席废而不修此固无古今之异不可以迂阔而置不讲者也
　　汉明帝永平二年冬十月幸辟雍初行养老礼以李躬为三老【知天地人三才为三老】桓荣为五更【知五行更代为五更】遣使者安车迎三老五更于大学讲堂天子迎于门屏交礼道自阼阶三老升自宾阶至阶天子揖如礼三老升东面三公设几九卿正履天子亲袒割牲执酱而馈执爵而酳【潄以洁口】祝哽【食畱咽中也】在前【未食前】祝饐【食窒气不通也】在后【已食后】五更南面三公进供礼亦如之礼毕引桓荣及弟子升堂上自为【去声】下説【天子自为其下説书】诸儒执经问难于前冠带缙绅之人圜桥门【辟雍四门外水圜绕以节观者门外皆有桥观者在水外故云】而观聴者葢亿万计于是下诏赐荣爵闗内侯三老五更皆以二千石禄养终厥身赐天下三老【谓乡县之三老见职役条】酒人一石肉四十斤上自为太子受尚书于桓荣及即帝位犹尊荣以师礼尝幸太常府令荣坐东面设几杖防百官及荣门生数百人上亲自执业诸生或避位【犹言出席】发难上谦曰太师在是既罢悉以大官供具赐太常家荣每疾病帝辄遣使者存问大官太医相望于道及疾笃上疏谢恩让还爵土帝幸其家问起居入街下车拥经而前【拥持经书而前进】抚荣垂涕赐以牀茵帷帐刀劒衣被良久乃去
