<!-- { "loadSidebar": true } -->
　　宋仁宗庆厯八年诏近臣言时政翰林学士张方平言祖宗之时文武官不立磨勘年嵗不为升迁次序有才用名实之人或从下位便见超擢无才用名实之人有守一官十余年不改转者其任监当或知县通判知州有至数任不得迁者故当时人皆自勉非有劳绩知不得进自祥符之后朝廷之议益循寛大故令自监当入知县知县入通判通判入知州皆以两任为限又守官及三年即例得磨勘先朝行之人始知恩未见有弊及今嵗年深乆习以为常皆谓本分合得无贤不肖莫知所劝愿陛下稍革此制其应磨勘叙迁者必有劳绩可襃或朝廷特敇择官保任者即与迁转如无劳绩又不因保任者更增展年考其保任之法不当一例应须选择清望有才识之人即命举之如此则是委执政之臣举清望官委清望官举亲民官官有阙员随员数令举又以见圣恩急才爱民之意也
　　【臣】按宋仁宗时更定磨勘法初太祖旧制文武常参官各以曹务闲剧为月限考满即迁非循名责实之道乃罢之而置审官院考课中外职事受代京朝官引对磨勘非有劳绩不得进秩其后立法文臣五年武臣七年无赃私罪始得迁秩曾犯赃罪则文臣七年武臣十年中书枢密取旨其七阶选人则考第资厯无过犯或有劳绩者递迁谓之循资淳化四年始置磨勘司然每遇恩庆百僚多得叙进真宗即位始罢之惟遇郊恩始加勋阶爵邑至是范仲淹富弼以官冗由磨勘亟易至髙位故获防者众奏定磨勘保任之法自朝官至郎中少卿须清望官五人保任始得迁其后御史刘元瑜以为适长奔竞非所以养士防耻乃罢之此庆厯三年事也八年方平复应诏以为言要之磨勘保任法行之不善亦长奔竞行之而善适成治功也舜命九官十二牧廷臣交推非以循资进秩也而三年而考其功绩三考而行其黜陟则知磨勘之后仍须保任保任之后仍须磨勘也以此法施之于京朝官诚宜矣何也方今令甲所以待外官小吏者文网太密其遭罣误而去者常不及待考绩之期其被叅罚且留者遂无由致俸满之日葢钱粮盗逃之案一有差错前功尽弃虽欲如京房之法功过准除不可得矣岂不甚哉而京朝大官乃无止限迁转甚亟此臣所谓宜行保任之法也
　　洪迈曰国朝尚存唐制考课之法庆厯皇祐中黄亚夫庶佐一府三州幕其集所载考词十四篇黄司理者曰治讦狱嵗再周矣论其罪弃市者五十四流若徙者三百十有四杖百八十六皆得其情无有寃隠不伸非才也其孰能其考可书中舞阳尉者曰舞阳大约地广他盗往往囊槖于其间居一嵗为窃与强者凡十一前件官捕得之其亡者一而已矣非才焉固不能可书中法曹刘昭逺者曰法者礼之防也其用之以当人情为得刻者为之则拘而少恩前件官以通经举进士始掾于此若老于为法者每抱狱具必之经义然后处故无一不当其情其考可书中他皆类此不知其制废于何时今但付之主案吏据定式书于纸尾比者又令郡守定县令臧否高下人亦不知所从出若使稍复旧贯似为得宜虽未必人人尽皆公实然思过半矣
　　【臣】按宋庆厯皇祐中考词如此纯雅可为法则其于虚实之论固已核矣要非文无害吏所能为也当洪迈时此制废已乆迄今数百余年皆踵据定式书纸尾之陋斯则旧贯可复奚必当今之是乎以上考课
　　御定孝经衍义卷六十四
<子部,儒家类,御定孝经衍义>
　　钦定四库全书
　　御定孝经衍义卷六十五
　　天子之孝
　　论官材
　　举逸附
　　易履【卦名】九二履道坦坦幽人贞吉
　　朱熹本义曰刚中在下无应于上故为履道平坦幽独守贞之象
　　【臣】按履以行为义幽人以处为义人之所履未有不合道而吉者坦坦即幽人之贞也茍为艰难阻絶之行欺世盗名是其志在弓旌而非中不自乱者矣二之所履者道也则可潜可见用舍行藏一惟其道而已圣明在上如此人必非长往不返而摉隠逸者亦无能舍防也
　　蛊【卦名】上九不事王侯髙尚其事
　　程颐曰上九居蛊之终无应于下处事之外无所
　　事之地也以刚明之才无应援而处无事之地是贤人君子不偶于时而髙洁自守不累于世务者也故云不事王侯髙尚其事古之人有行之者伊尹太公望之流曾子子思之徒是也
　　【臣】按五爻皆干蛊之人而上非无干蛊之才也以无应援而处无位之地胡炳文言君子之出处在事之中尽力以干焉而不为污在事之外洁身以退焉而不为僻盖有是象则有是占而又戒其必如是乃可在当人之身则然而伊尹太公非终于髙尚者然则治蛊救壊天下未必无其人而莘野之币磻谿之载或弗之及也
　　诗小雅鹤鸣【篇名】其一章曰鹤鸣于九臯【泽也】声闻于野鱼潜在渊或在于渚乐彼之园爰有树檀其下惟萚他山之石可以为错
　　【臣】按鹤鸣一诗笺云教宣王求贤人之未仕者一鸟不鸣九泽而云九臯者自外数之至于九坎而犹闻其鸣声则贤人君子入山惟恐不深入林惟恐不密而名闻于朝廷之间非必自衒自鬻而乃知之也在渊在渚以鱼之出没喻贤者进退也以善树之檀喻贤者以恶木之萚喻小人上檀下萚是贤者在上小人在下故人皆乐彼之朝而往观之矣寳玉得石错琢以成器国家得贤匡辅以成治其理一也王其可以弗求贤人而置于朝乎此诗继沔水之后沔水曰规宣王而此曰诲宣王规为正其已失诲为教所未知然则诸侯之朝宗于天子实赖贤者在朝匡辅之力故教王以博求岩穴知名之士而与之共武服矢文徳也
　　汉世祖建武五年诏征处士太原周党会稽严光等至京师党入见伏而不谒自陈愿守所志博士范升奏曰伏见太原周党东海王良山阳王成等防受厚恩使者三聘乃肯就车及陛见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶几三公之位臣愿与坐云台之下考试图国之道不如臣言伏虚妄之罪而敢私窃虚名夸上求髙皆大不敬书奏诏曰自古明王圣主必有不宾之士伯夷叔齐不食周粟太原周党不食朕禄亦各有志焉其赐帛四十疋罢之帝少与严光同游学及即位以物色访之得于齐国累征乃至拜谏议大夫不肻受去耕钓于富春山以寿终于家　安帝时南阳樊英少有学行名著海内隠于壶山之阳州郡前后礼请不应公卿举贤良方正有道皆不行策书征之不赴顺帝复以防书元纁备礼征英英固辞疾笃诏切责郡县督载上道英不得已到京称疾不肻起彊舆入殿犹不能屈帝使出就太医养疾月致羊酒其后帝乃为英设坛令公车令尚书奉引赐几杖待以师傅之礼延问得失拜五官中郎将数月英称疾笃诏以为光禄大夫赐告归令在所送谷以岁时致牛酒英辞位不受有诏譬防勿听英初被诏命众皆以为必不降志南郡王逸素与英善因与其书多引古譬喻劝使就聘英顺逸议而至及后应对无竒谋深防谈者以为失望河南张楷与英俱征谓英曰天下有二道出与处也吾前以子之出能辅是君也济斯民也而子始以不訾之身怒万乘之主及其享受爵禄又不闻匡救之术进退无所据矣
　　司马光曰古之君子邦有道则仕邦无道则隠隠非君子之所欲也人莫己知而道不得行羣邪共处而害将及身故深藏以避之王者举逸民侧陋固为其有益于国家非以徇世俗之耳目也是故有道徳足以尊主智能足以庇民被褐懐玉深藏不市则王者当尽礼而致之屈己以访之克己以从之然后能利泽施于四表功烈格于上下盖取其道不取其人务其实不务其名也其或礼备而不至意勤而不起则姑内自循省而不敢彊致其人曰岂吾徳之薄而不足慕乎政之乱而不可辅乎羣小在朝而不敢进乎诚心不至而忧其言之不用乎何贤者之不我从也茍其徳已厚矣政已治矣羣小逺矣诚心至矣彼将叩阍而自售又安有勤求而不至者哉荀子曰耀蝉者务在明其火振其木而已火不明虽振其木无益也今人主有能明其徳则天下归之若蝉之归明火也或者人主耻不能致乃至诱之以髙位胁之以严刑使彼诚君子耶则位非所贪刑非所畏终不可得而致也可致者皆贪位畏刑之人也乌足贵哉若乃孝弟着于家庭行谊隆于乡曲利不苟取仕不茍进洁己安分优游卒岁虽不足以尊主庇民是亦清修之吉士也王者当褒优安养俾遂其志以励廉耻美风俗斯亦可矣固不当如范升之诋毁又不可如张楷之责望也至于饰伪以邀誉钓竒以惊俗不食君禄而争屠沽之利不受小官而规卿相之位名与实反心与迹违斯乃华士【太公僇华士】少正卯【孔子诛少正卯】之流其得免于圣王之诛幸矣尚何聘召之有哉
　　时又征广汉杨厚江夏黄琼琼香之子也厚既至豫陈汉有三百五十年之戹以为戒拜议郎琼将至李固以书逆遗之曰君子谓伯夷隘柳下惠不恭不夷不恵可否之间圣贤居身之所珍也诚欲枕山栖谷拟迹巢由斯则可矣若当辅政济民今其时也自生民以来善政少而乱俗多必待尧舜之君此为士行其志终无时矣尝闻语曰峣峣者易缺皦皦者易污盛名之下其实难副近鲁阳樊君被征初至朝廷设坛席犹待神明虽无大异而言行所守亦无所缺而毁谤布流应时折减者岂非观听望深声名太盛乎是故俗论皆言处士纯盗虚声愿先生宏此逺谟令众人叹服一雪此言耳【臣】按孔子系易曰君子之道或出或处谓顔渊曰用之则行舍之则藏盖所因者时所守者道而初无所容心于其间也故出则成出行有与行非无具也处则成处藏有与藏非充隠也若无所挟持而钓采华名诚有如博士所奏者宜王逸李固之深有望于樊英黄琼也要之寡欲知止难进易退亦足以廉顽立懦茍自度其才于世无所补则终身山栖野伏无所表异于食毛践土之氓适以成其自知之明而为人君者诚寤寐求贤常若不及则如水之流湿火之就燥自各以类应矣
　　宋太祖征处士王昭素至阙昭素酸枣人有学行着易论二十三篇学者多从之至是召见便殿年已七十七矣令讲乾卦至九五飞龙在天则敛容对曰此爻正当陛下今日之事然唯圣人能合其象引援证据因示讽谏微防帝嘉之问以治世养身之术对曰治世莫若爱民养身莫若寡欲帝爱其言书于屛几
　　【臣】按昭素之于易学虽不逮周张程朱诸儒有以发羲文周之微言奥义然而宋祖立国之始知崇儒重道而昭素之爱民寡欲二语亦庶几不负所读之书有宋一代之经术理学与夫讲筵之御不辍于兵戈扰攘之余皆开基之主有以启之也
