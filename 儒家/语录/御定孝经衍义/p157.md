<!-- { "loadSidebar": true } -->
　　谯郡嵇康文辞壮丽好言老荘而尚竒任侠与陈留阮籍籍兄子咸河内山涛河南向秀琅邪王戎沛国刘伶特相友善号竹林七贤皆崇尚虚无轻蔑礼法纵酒昏酣遗落世事阮籍为歩兵校尉其母卒籍方与人围碁对者求止籍与决赌既而饮酒二斗放声一号吐血数升毁瘠骨立居防饮酒无异平日司校尉何曽恶之面质籍于司马昭坐曰卿纵情背礼败俗之人今忠贤执政标核名实若卿之曹不可长也因谓昭曰公方以孝治天下而聴阮籍以重哀饮酒食肉于公座何以训人
　　【臣】按东汉诸贤敦厉风节裁正流品一时君子皆能束修知名教之严而闲检之不可逾也既坐党祸死亡畧尽而汉家随壊继以魏文崇尚通达老成徂谢后生哗嚣于是夏侯元何晏邓飏之徒出焉四聪八达三豫之目互相题表使一时之人士惟勤人事如吞狂药无不柔调于是毁誉乱真是非摇夺矣是故虚诞之所从来也嵇阮之伦比之何邓之溺于权利宜若不可同日道然惟其不知徳行之为本名教之可乐思欲逃于一切之外则与浮伪者不能以一间而王衍王澄之徒又徒希其放达而仍汨于势荣尤为进退狼狈失其所操持者也夫人心之真伪难知而是非易辨孩提无不知爱其亲也而母卒方奕碁饮酒岂复有人理乎籍之生平岂至差跌若此良以礼教不明清议不立彼苐见夫没没者之可鄙也思欲逃人世而不知人伦之不可逃也由汉末至魏晋无百年而礼义之防遂若斯之决也然后知李杜诸君子之矫世者非过也
　　晋羊祜不附结中朝权贵荀朂冯紞之徒皆恶之从甥王衍常诣祜陈事辞甚清辩祜不然之衍拂衣去祜顾谓宾客曰王夷甫【衍字】方当以盛名处大位然败俗伤化必此人也
　　祜徙封南城郡侯固辞不受祜每拜官爵常多避让歴事二世职典枢要凡谋议损益皆焚其草世莫得闻所进达之人皆不知所由常曰拜爵公朝谢恩私门吾不敢也
　　【臣】按办天下之大事者必有天下之大节者也伊尹惟一介不取故能任天下之重使祜也不能恬于名势则必奔走于朂紞之门为都督临重镇亦惟结朂紞而可矣岂暇为国家计虑长久哉谢恩私门祜不欲以处人自不欲以处已游其心于功名爵禄之外故能办大事于从容谈笑之间虽小人亦不得而中之也若杜预在襄阳颇饷遗洛中贵要惟恐为害当由有祜之才无祜之让也
　　卞壸俭素防洁裁断切直当官干实性不宏裕不肯茍同时好故为诸名士所少阮孚谓之曰卿常无闲防如含瓦石不亦劳乎壸曰诸君子以道徳恢宏风流相尚执鄙吝者非壸而谁时贵游子弟多慕王澄谢鲲为放达壸厉色于朝曰悖礼伤教罪莫大焉中朝倾覆实由于此欲奏推之王导庾亮不聴乃止
　　【臣】按壶深嫉浮华敦尚实行卒以死报不欺其志可谓笃矣诸君子以道徳恢宏风流相尚者乃排墙中物耳故真伪虚实之际相去至悬也
　　宋武帝之为宋公也谢瞻为宋台中书侍郎其弟晦为右卫将军时晦权遇已重自彭城还都迎家宾客辐辏门巷填咽瞻在家惊骇谓晦曰汝名位未多而人归趣乃尔吾家素以恬退为业不愿干预时事交游不过亲朋而汝遂势倾朝野此岂门戸之福耶乃以篱隔门庭曰吾不忍见此及还彭城言于宋公曰臣本素士父祖位不过二千石弟年始三十志用凡近荣冠台府位任显密福过灾生其应无逺特乞降黜以保衰门前后屡陈之晦或以朝廷密事语瞻瞻故向亲旧陈説用为戯笑以絶其言及上即位晦以佐命功位任益重瞻愈忧惧为豫章太守遇疾不疗临终遗晦书曰吾得啓体幸全亦何所恨弟思自勉厉为国为家
　　【臣】按此可为知进不止者戒也位髙积偾荣宠弗据而厪免者鲜矣晦不安恬退锐于人事坐取倾败隳其家门上愧祖父下愧乃兄矣傅亮方贵兄迪亦深戒之不从及见世路屯险着演慎论睹夜蛾赴烛作感物赋自知倾覆求退无由悲夫故决防者恶其晚也
　　齐武帝时侍中江斆为都官尚书中书舍人纪僧真得幸于上容表有士风请于上曰臣出自县武吏邀逢圣时阶荣至此为儿婚得荀昭光女即时无复所须惟就陛下乞作士大夫上曰此由江斆谢瀹我不得措意可自诣之僧真承防诣斆登榻坐定斆顾命左右曰移吾牀逺客僧真防气而退告上曰士大夫故非天子所命【臣】按僧真向齐武乞士大夫葢当时士大夫犹知耻能自重故僧真亦得而重之否则积轻乆矣亦无复所须者也夫君子进以礼退以义得之不得曰有命何至屈于僧真辈哉顾恺之常执命有定分闇者不达妄意侥幸徒亏雅道无闗得防真笃论也
　　御定孝经衍义卷八十八
<子部,儒家类,御定孝经衍义>
　　钦定四库全书
　　御定孝经衍义卷八十九
　　卿大夫之孝
　　徳行
　　唐房元龄当国夙夜勤彊任公竭节不欲一物失所无媢忌闻人善若已有之明达吏治而縁饰以文雅议法处令务为寛平不以己长望人取人不求备虽卑贱皆得尽所能或以事被让必稽颡请罪畏惕视若无所容治家有法度常恐诸子骄侈席势凌人乃集古今家诫书为屏风令各取一具曰留意于此足以保躬矣汉袁氏累叶忠节吾心所尚尔宜师之
　　杜如晦与元龄共筦朝政时天下新定台阁制度宪物文典率二人讨裁每议事帝所元龄必曰非如晦莫筹之及如晦至率用元龄策也葢如晦长于断而元龄善谋两人深相知故能同心济谋以左右帝当时语良相必曰房杜云
　　【臣】按元龄以谋如晦以断同心左右引用诸贤史称帝定祸乱而房杜不言功王魏善谏而房杜让其直英卫善兵而房杜济以文持众美効之君葢无功名之迹而举世防其功真宰相之职也于秦誓所言断断兮无他技其心休休焉其如有容焉者固近之矣
　　魏征状貌不逾中人有志胆毎犯顔进谏虽逢帝甚怒神色不徙而天子亦为霁威议者谓贲育不能过【臣】按征知无不言引君仁义可谓竭诚尽爱然其君臣之间真千载之一遇也始征事李密不见用后事隐太子不屈于帝帝既即位深器之日益亲或引至卧内访天下事征自以不世遇乃展尽底蕴然其引古谊屈羣议绳逸乐戒怠终日佐上兴儒术修文治于君子小人之际尤惓惓为上言侧目其旁者固已不少矣故其后毁短万方指为阿党摘其沽直以太宗之贤信征之笃而意不能无衰矣流言铄金积毁销骨可畏也夫
　　狄仁杰所荐进若张柬之桓彦范敬晖姚崇等皆为中兴名臣
　　【臣】按仁杰孝以事亲信以结友忠以事君在外则有遗爱及民为相则功在社稷且荐进人材常若不及桃李成蹊药笼备物而一无私也卒皆为中兴名臣数世防其利以能保我子孙黎民讵不然哉
　　则天太后尝命朝贵宴集张易之兄弟皆位在宋璟上易之素惮璟欲悦其意虚位揖之曰公方今第一人何乃下座璟曰才劣位卑张卿以为第一何也天官侍郎郑善果谓璟曰中丞奈何卿五郎璟曰以官言之正当为卿足下非张卿家奴何郎之有举坐悚惕
　　璟风度凝逺人莫涯其量始自广州入朝帝遣内侍杨思朂迓之未尝交言思朂自以将军贵幸诉之帝帝益嗟重璟为宰相务清政刑使官人皆任职
　　明皇时王毛仲有宠百官附之者辐辏毛仲嫁女上问何须毛仲顿首对曰臣万事已备但未得客上曰张说源乾曜辈岂不可呼耶对曰此则得之上曰知汝所不能致者一人耳必宋璟也对曰然上笑曰朕明日为汝召客明日上谓宰相朕奴毛仲有婚事卿等宜与诸达官竝诣其第既而日中众客未敢举筯待璟乆之方至先执酒西向拜谢饮不尽巵遽称腹痛而归璟之刚直老而弥笃
　　姚宋相继为相崇善应变成务璟善守法持正二人志操不同协心辅佐使赋役寛平刑罚清省百姓富庶唐世贤相前称房杜后称姚宋他人莫得比焉
　　【臣】按崇璟志操不同而能同心辅佐成开元之治惜乎其居相位皆未久也崇资颇权谲才优于徳璟方正不阿始终一节当国识量深逺不尚一切之利姚宋之称璟殆优也
　　卢懐慎清俭不营产服器无金玉文绮之饰虽贵而要子犹寒饥所得禄赐于故人亲戚无所计惜随散辄尽赴东都掌选奉身之具止一布囊既属疾宋璟卢从愿之见敝箦单借门不施箔会风雨至举席自障日晏设食蒸豆两器菜数桮而已临别执二人手曰上求治切然享国乆稍倦于勤将有憸人乗间而进矣公苐志之及治防家无留储
　　【臣】按懐慎清节可风世矣为黄门监自以才不及崇事皆推而不専遂有伴食之讥此其贤不可及也司马光谓贤知用事为其僚者愚惑以乱其治专固以分其权媢嫉以毁其功愎戾以窃其名是罪人也则懐慎之推崇而不专其事正大臣之度岂特其清足尚而已哉始懐慎迁右御史台中丞上疏极陈时政在黄门与姚崇执奏薛王舅王仙童罪状遗言荐宋璟李杰李朝隐卢从愿且以明皇享国倦勤憸人乗间为忧后天寳之乱卒如其言死不忘君忧深虑逺为伴食之言者谁居其昧于大体者与
　　明皇千秋节王公竝献宝鉴张九龄上事鉴十章号千秋金鉴录以伸讽谕为相谔谔有大臣节当是时帝在位乆稍怠于政故九龄议论必极言得失所推引皆正人
　　韩休直方不务进趣既为相天下翕然宜之时政得失言之未尝不尽帝常猎苑中或大张乐稍过差必视左右曰韩休知否已而疏辄至尝引鉴黙不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣且萧嵩每啓事必顺防我退而思天下不安寝韩休敷陈治道多讦直我退而思天下寝为安吾用休社稷计耳
　　【臣】按开元二十一年三月韩休同平章事冬十月罢而九龄同平章事明年九龄为中书令李林甫同三品二十四年则九龄去李林甫兼中书令専柄用矣休被萧嵩荐不为唯阿数抗论上前不一年去位九龄亦以直道为李林甫所危君子小人之消长如此史称自九龄罢政事朝廷士大夫持禄养恩矣岂特开元治忽之闗亦万世为人君为人臣者所当取鉴也
　　尹子奇乆围睢阳城中食尽议弃城东走张巡许逺谋以为睢阳江淮之保障若弃之去贼必乗胜长驱是无江淮也且我众饥羸走必不达古者诸侯尚相救恤况密迩羣帅乎不如坚守以待之茶纸既尽遂食马马尽罗雀掘防又尽巡出爱妾杀以食士逺亦杀其奴贼登城将士病不能战巡西向再拜曰臣力竭矣不能全城生既无以报陛下死当为厉以杀贼城遂陷巡逺俱被执尹子奇问巡曰闻君每战眦裂齿碎何也巡曰吾志吞逆贼但力不能耳子奇以刀抉其口视之所余三四巡且死顔色不乱扬扬如常
　　【臣】按疆之臣见危致命与城存亡者史书相望如巡逺事最烈其守一城捍蔽江淮贼势迄不得南功尤大足以为百世而下有保障之职者劝云
　　顔真卿立朝正色刚而有礼非公言直道不萌于心天下不以姓名称而独曰鲁公
