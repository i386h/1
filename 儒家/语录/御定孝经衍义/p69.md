<!-- { "loadSidebar": true } -->
　　范祖禹曰予于采薇见先王以人道使人后世则牛羊而已矣
　　出车【篇名】其一章曰我出我车于彼牧矣自天子所谓我来矣召彼仆夫谓之载矣王事多难维其棘矣
　　谢枋得曰此章有尊敬王命之礼有忧勤王事之意有整暇勇决之才有奔走犯难之忠
　　二章曰我出我车于彼郊矣设此旐【蛇曰旐】矣建彼旄矣彼旟【鸟隼曰旟】旐斯胡不斾斾【飞扬貎】忧心悄悄仆夫况瘁辅广曰兵隂事也必如此然后与隂气合而严重方整为谋必深图功必成不然轻佻率易殆同儿戏耳乌能有所为哉
　　谢枋得曰子行三军必也临事而惧兵凶器战危事不可以易心处之为将帅者忧心则悄悄为仆夫者情况则憔悴皆临事而惧善于用兵者也
　　四章曰昔我往矣黍稷方华今我来思雨雪载涂王事多难不遑啓居岂不怀归畏此简书【防命临遣之辞】
　　辅广曰此章述其往来时久啓处不遑之情且曰当此之时非不思归也畏此简书而不敢耳此可见其体悉之详也
　　杕杜【篇名】其三章曰陟彼北山言采其杞王事靡盬忧我父母檀车幝幝【敝貌】四牡痯痯【疲貌】征夫不远
　　李樗曰此言王事靡盬忧我父母何以异于鸨羽王事靡盬不能稷黍父母何怙然鸨羽下人自诉其劳苦此下之人劳苦而上知之
　　四章曰匪载【装也】匪来【言征夫不装载而来归】忧心孔疚期逝【归期已过】不至【而犹不至】而多为恤卜筮偕止会言近止征夫迩止刘瑾曰前三章皆述其室家私情而兼公义为言卒章则又专劳之以私情大概与四牡采薇出车同本于私情公义以慰之也
　　【臣】按先王之时歌采薇以遣戍役歌出车以劳将率之还歌杕杜以勤戍役之归故作此三篇之诗也李樗以为其遣也则预述其怀归之事其还归也又不忘其行役之劳故三诗遣劳帅役之事虽不同而叙其往返终始之情则一也采薇序云遣戍役而又兼言命将率遣戍役者一则主忧臣辱四郊多垒士大夫怀敌忾之心受命之日则忘其家固不待于勉强一则师出之日将率与士卒均服同食所以一众志郑所谓同歌同时欲其同心者也及振旅之日将还公朝而戍役亦还于比闾族党其有劳赐体统自殊因以辩上下定民志郑所谓异歌异日殊尊卑者也臣以为将率戍役均有其劳故序于本诗则言劳还率劳还役而于采薇章则云出车劳还杕杜勤归以见于将率则纪其功绩于戍役则恤其勤苦故范祖禹曰出车劳率故美其功杕杜劳众故极其情先王以己之心为人之心故能曲尽其情使民忘其死以忠于上也夫以战陈之危行役之苦父母之忧念室家之怀思谁不然者先王知其然而反覆称道与之同其哀乐故采薇八章而终之以莫知我哀一句则出车杕杜二诗之防且先自言之矣固不待其悲伤怨抑无可告诉自为咏歌也读采薇出车杕杜之三诗可以知小雅所以盛读渐石苕华草黄之三诗可以知小雅之所以亡自是以降杨水见于王风鸨羽作于侯国而世变愈亟矣先王之所以感人以言者岂其微哉
　　祈【书作圻】父【篇名】其三章曰祈父【司马掌封圻之兵甲故以为号】亶不聪胡转予【六军之士】于恤有母之尸【主也】饔【熟食也言不得奉养而使母主劳苦之事】吕祖谦曰越句践伐呉有父母耆老而无昆弟者皆遣归魏公子无忌救赵亦令独子无兄弟者归养则古者有亲老而无兄弟者其当免征役必有成法故责司马之不聪
　　【臣】按久役劳苦先王悯其勤而道其情则所以休息之者当非口惠而实不至如亲老而无兄弟免役必有成法而即或漏遗亦将説其劳而忘其死必不敢以将母之情轻怨其长上矣至于呼祈父而告之恤咎岂独在祈父哉故序以为刺宣王也夫以王之爪牙士而使之嗟叹如此则以之自守必逍遥以之临敌必畏缩不用命说者以为王师败绩于千亩故军士作此诗盖其魄兆已先见之矣
　　大雅江汉【篇名】其三章曰江汉之浒王命召虎式辟四方彻我疆土匪疚匪棘王国来极于疆于理至于南海郑康成注曰浒水涯也式法疚病棘急极中也王于江汉之水上命召公使以王法征伐开辟四方治我疆界于天下非可以兵病害之也非可以兵急操切之也使来王国受政敎之中正而已召公于有叛戾之国则往正其境界修其分理周行四方至于南海而功大成事终也
　　严粲曰古人伐叛讨贰之后必去其苛政平其赋敛以慰民心故此章言彻法之事然武事仅定即行疆理税赋之法疑于病民且疑于急迫矣宣王谓我非疾也非棘也盖什一天下之中正乃我周之定制欲天下皆于王国来取中焉耳召公于是往而疆之以正其疆界往而理之以分其土宜推而至于南海之逺
　　六章曰矢【陈也】其文徳洽此四国
　　朱熹集传曰劝其君以文徳而不欲其极意于武功古人爱君之心于是可见矣
　　【臣】按宣王江汉之师甫得宁定即以治疆界井田为急务者叛乱之国互相侵夺疆理湮废其民苦于战鬬不事田作赋税亦必有重于什一之制者故郑康成所言乃土宇版章之大经界必复其旧而严粲所言乃沟涂畛遂之小经界必复其旧一以裁制其君长一以安集其人民皆为偃武修文之渐而召穆公又劝之以陈其文徳以洽于四方之国以此为天子之令闻然后足以使天下之人知朝廷用兵之非得已也夫所任之将如此所以为爱民之主也
　　常武【篇名】其二章曰不留不处三事就绪
　　郑康成注曰绪业也王又使军将豫告淮南徐土之民云不久处于是也汝三农之事皆就其业为其惊怖先以言安之
　　曹居贞曰师之所处荆棘生焉故必不留不处然后三农得以就绪
　　【臣】按三代仁义之师然雷霆之威震惊者众久处于是则三农失业虽王师舒徐安行而人心未免惊怖宣王庙算已定度无逾时之役故先为告谕其民使之安堵也
　　礼记王制受成于学
　　郑康成注曰定兵谋也
　　出征执有罪反释奠于学以讯馘告
　　陈澔集説曰获罪人而反则释奠于先圣先师而讯焉讯谓其魁首当讯问者馘者所截彼人之左耳陈祥道曰受成于学则谋始于朝可知又曰征者威武之事于其文徳之地告以成武之功以明用武以文任威以徳而已
　　【臣】按兵谋至密谋始于朝而必于学宫之中论其可否乃为成定者既使人知声罪致讨之名则不疑于兴师动众之故且以示成大事借羣防羣力虽君若相不敢专仁义之师堂堂正正无所庸于诡秘也又此虽武事然不离乎先师先圣所己言己行是故祗奉古法而出征俘执有罪而归告所以有军礼亦有释菜奠币明所受之成谋罔或不臧云尔然则威武固不可以偏任而必济之以文徳者司马掌政典者也而辩论官材司徒掌教典者也而有发则教士以车甲文武岂二途哉在师则为伍两卒旅师军之率在国则为比闾族党州乡之长治兵治民同归于相亲相爱而已矣

　　御定孝经衍义卷四十
　　钦定四库全书
　　御定孝经衍义卷四十一
　　天子之孝
　　恤征戍
　　秦始皇既并天下北筑长城四十余万南戍五岭五十余万骊山阿房之役各七十余万兵不足而发谪矣其后里门之左一切发之【里左贫弱所居言无所不发矣】
　　丘濬曰三代之遣戍役不得已而遣之反覆开谕既悯其私情复陈之以公义盖以仁义而行之也秦人则不然以威刼而行之而已则行者岂能得其心而使之効其力哉鼂错以为凡民守战至死而不降北者以计为之也故战胜守固则拜爵之赏攻城屠邑则得其财卤以富室家故能使其众蒙矢石赴汤火视死如生则以功利言不如三代之使民専以道义为説也虽然人心不古好义不如好利所以勉励中人以下者亦不得不然
　　【臣】按丘濬勉励中人之説非也秦当未并天下之先固以爵赏卤获歆动军士何则自其境以外土地人民皆非秦有民知战胜之后取诸于彼非有远涉数千里之劳无异使之得掩有其隣比之赀财也安得而不奋然而秦固教之以夺攘之风矣若夫并天下之后北至长城南至五岭皆秦之境长城以北五岭以南秦亦不能往也顾安所复卤获哉发谪至于闾左矣顾安所得爵赏哉是则秦之计穷矣然而夺攘之风不可变矣此胜广之徒所以起也先王以其孝弟忠信之民而遣劳之以采薇出车杕杜之情义普天之下莫非王土兵之所加服之而已箪食壶浆以迎王师归市者不止芸者不变师还之日将率之功劳军士之勤苦上之人未有不知之者也故爵赏则有诸而卤获未之前闻也人心有古今之异而财卤之説断无所施于天下一家之日是不得已而用兵正以出之水火奸宄窃发罪不在民易曰有嘉折首书曰歼厥渠魁此外一无所问也方将左飡右粥抚循百姓岂其所过无不残灭而欲以财卤勉励中人教之夺攘哉
　　晋杜预还襄阳以为天下虽安忘战必危乃勤于讲武申严戍守又引滍淯水以浸田万余顷开扬口通零桂之漕公私赖之
　　【臣】按易曰君子以除戎器戒不虞春秋传不备不虞不可以师故讲武事严戍守议兵屯通漕渠皆为克敌制胜善后事宜此杜预平吴之后所以有安不忘危之説也
　　唐德宗时陆防论关中形势以为王者蓄威以昭德偏废则危居重以驭轻倒持则悖王畿者四方之本也太宗列置府兵分隶禁卫大凡诸府八百余所而在闗中者殆五百焉举天下不敌闗中则居重驭轻之意明矣承平渐久武备寖微虽府卫具存而卒乘罕习故禄山窃倒持之柄乘外重之资一举滔天两京不守尚赖西边有兵诸牧有马毎州有粮故肃宗得以兴乾元之后继有外虞悉师东讨邉备既弛禁戎亦空吐蕃乘虚深入为冦故先皇帝莫与为御避之东游皆是失居重驭轻之权忘深根固柢之虑内冦则殽函失险外侵则汧渭为墟于斯之时虽有四方之师宁救一朝之患陛下追想及此岂不为之寒心哉
　　初上与李泌议复府兵泌因为上歴叙府兵自西魏以来兴废之由且言府兵平日家居田亩毎府有折冲领之折冲以农隙教习战陈国家有事征发则以符契下其州及府参验发之至所期处将帅按阅有教习不精者罪其折冲甚者罪及刺史军还则赐勳加赏便道罢之行者近不逾时远不经歳高宗以刘仁轨为洮河镇守使以图吐蕃于是始有久戍之役武后以来承平日久府兵寖堕为人所贱百姓耻之至蒸熨手足以避其役又牛仙客以积财得宰相边将效之山东戍卒多赍缯帛自随边将诱之寄于府库昼则苦役夜絷地牢利其死而没入其财故自天宝以后山东戍卒还者什无二三其残虐如此然未尝有外叛内侮杀帅自擅者诚以顾恋田园恐累宗族故也自开元之末张説始募长征兵谓之彍【苦郭反满张弩也】骑其后益为六军及李林甫为相奏诸军皆募人为之兵不土著又无宗族不自重惜忘身徇利祸乱遂生至今为梗向使府兵之法常存不废安有如此下陵上替之患哉陛下思复府兵此乃社稷之福太平有日矣
