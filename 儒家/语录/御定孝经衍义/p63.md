<!-- { "loadSidebar": true } -->
　　程颢疏曰古者民必有九年之食无三年之食者以为国非其国臣观天下耕之者少食之者众地力不尽人功不勤虽富室强宗鲜有余积况其贫弱者乎或一州一县有年岁之凶即盗贼纵横饥羸满路如不幸有方二三千里之灾或连年之歉则未知朝廷以何道处之则其患不可胜言矣岂可曰昔何以不至是因以幸为可恃也哉固宜渐从古制均田务农公私交为储粟之法以为之备此亦无古今之异者也
　　【臣】按古之五等之诸侯各守封域故曰天烖流行何国蔑有饥穰之处有不同之岁也故鲁告粜于齐秦输粟于晋救灾恤邻之道也然于储蓄之计为尤急矣后世天下一家五谷流布津梁无阻而储蓄之计鲜闻是后世一岁之粟仅足以供一岁之食也或水旱之灾今于古为数亦不至富室强宗都无余积也此则天下土不备垦人多游闲之故较然可知以饶济乏以惰补勤适当然尔谷贱之乡藏粟不如藏金之便利于迁资而不复逺虑岁凶若其仰给他方朝不及夕者何暇更言积贮乎故欲备荒必先储粟欲储粟必先务农使自来谷少之处地利人力皆尽无事逺籴他方则储蓄之道自广公私之计交得矣此程氏所以兢兢以古制为说也
　　曽巩越州赵公【赵抃】救菑记云熙宁八年夏呉越大旱九月资政殿大学士右谏议大夫知越州赵公前民之未饥为书问属县菑所被者几乡民能自食者有几当廪于官者几人沟防构筑可僦民使治之者几所库钱仓粟可发者几何富人可募出粟者几家僧道士食之羡粟施于籍者其几具存使各书以对而谨其备州县吏録民之孤老疾弱不能自食者二万一千九百余人以告故事岁廪穷人当给粟三千石而止公敛富人所输及僧道士食之羡者得粟四万八千余石佐其费使自十月朔人受粟日一升幼小半之忧其众相蹂也使受粟者男女异日而人受二日之食忧其且流亡也于城市郊野为给粟之所凡五十有七使各以便受之而告以去其家者勿给计官为不足用也取吏之不在职而寓于境者给其食而任以事不能自食者有是具也能自食者为之告富人无得闭籴又为之出官粟得五万二千余石平其价予民为粜粟之所凡十有八使籴者自便如受粟义僦民完城四千一百丈为工三万八千计其佣与钱又与粟再倍之民取息钱者告富人纵予之而待熟官为责其偿弃男女者使人得收养之明年春大疫为病坊处疾病之无归者募僧二人属以视医药饮食令无失所时凡死者使在处随收瘗之法廪穷人尽三月当止是岁尽五月止而事有非便文者公一以自任不以累其属有上请者或便宜多輙行公于此时早夜惫心力不少懈事钜细必躬亲给病者药多出私钱民不幸罹旱疫得免于转死虽死得无失敛埋皆公力也盖灾沴之行治世不能使之无而能为之备民病而后图之与夫先事而为计者则有间矣不习而有为与夫素得之者则有间矣予故采于越得公所推行乐为识其详岂独以慰越人之思将使吏之有志于民者不幸而遇岁之菑推公之所已试其科条不待顷而具则公之泽岂小且近乎
　　【臣】按南丰曽巩所记赵公抃救菑条分缕析如指诸掌大纲则分能自食者与不能自食者两种之民能自食者只平籴之法不能自食者官廪给之其间先事为计安详委悉处分得宜与事后之经纪其疾病死丧皆可为法于后之人此固吏之有志斯民者所当师其已试而讲求于平日者也巩又自有救菑议谓给授之际有淹速有均否有真伪有防集之扰有辩察之烦措置一差皆足致弊又羣而处之气久蒸薄必生疾疠且不过使人能得旦暮之食而就食州县必相率而去其故居不若总防廪给之月日所费几何而赐之以钱贷之以粟为得各复其业而不失常生之计与专意以待二升之廪于上而势不暇乎他为者相去甚逺【臣】窃计被菑之民升斗受食乃自来常行之法即赵抃亦不过男女异日人受二日之食耳未及巩之审计终始独见于众人之表也使议臣计臣果能破拘挛之见一从其议则民间顿得钱粟经营干办大要可弗坐食将来保无荒弃从来论赈济之法诚莫善于此矣
　　孝宗乾道四年崇安县饥值浦城盗发崇安人情大震朱熹请于府贷粟六百斛籍户口散给之民赖以生及冬有年民愿偿粟于官知府王淮俾留里中而上其籍于官社仓之法始此因除陈救荒之策首劄画为七事其一以为救荒之务早行检放从实蠲减其二劝分之数量与增减使得其平其三上户蓄米不多特许减半推赏使应募者众其四乞拨丰储仓米三十万石以备粜济其五民间官物并与住催其户部指定支遣之数且于内库支借绍兴丁钱宜预行蠲放其六受命之初即当印榜招海商贩广米至浙东许以不收杂税钱到则依价出粜更不裁减其七乞申严行下官吏奉行不防者奏劾老病昏愚者汰遣恻怛爱民才力可使者许不拘文法时暂差权谓如治狱捕盗官不许差出之数仍依富弼赵抃例通差得替待阙宫庙持服官时暂管干次复陈二説乞着令自今水旱约及三分以上第五等户并免检踏具帐先与全户蠲放如及五分以上则第四等户亦如之及推行崇安社仓法于天下次言绍兴和买均输之重请革其弊帝深纳之
　　淳熙八年冬十二月下朱熹社仓法于诸路初熹始拜命即移书他郡募米商蠲其征及至视事于西兴则客舟之米已辐辏熹日钩访民隐按行境内始于防稽诸县次及七郡穷山长谷靡所不到毎出皆乘单车屛徒从一身所需皆自赍以行秋毫不及州县以故所至人不及知郡县官吏惮其风采至有自引去者所部肃然凡政有不便于民者悉厘革之因上言乾道四年民艰食熹请于府得常平米六百石赈贷夏受粟于仓冬则加息计米以偿自后随年敛散歉蠲其息之半大饥则尽蠲之凡十有四年以元数六百石还府见储米三千一百石以为社仓不复收息毎石止收耗米三升以故一乡四五十里间虽遇歉年民不缺食诏下其法于诸路其法以十家为甲甲推一人为首五十家则推一人通晓者为社首其逃军及无行之士与有税粮衣食不缺者并不得入甲其应入甲者又问其愿与不愿愿者开具一家大小口若干大口一石小口五斗五岁以下者不预置籍以贷之其以湿恶不实还者有罚帝谓王淮曰朱熹政事却有可观淮言熹行其所学民被实惠诸路各行其法
　　诏捕蝗朱熹上疏言为今之计独有断自圣心沛然发号责躬求言然后君臣相戒痛自省改其次惟有尽出内库之钱以供大礼之费为改籴之本诏户部无得催理旧欠诏诸路漕臣遵依条限检放税租诏宰臣沙汰被灾路分州军监司守臣之无状者遴贤能责以荒政庶几犹足以下结人心消其乘时作乱之意不然臣恐所忧者不止于饿殍而在于盗贼蒙其害者不止于官吏而上及于国家也复上时宰书其略云朝廷爱民之心不如惜费之甚是以不肯为极力爱民之事明公忧国之念不如爱身之切是以但务为阿谀顺防之讣然民之与财孰轻孰重身之与国孰大孰小财散犹可聚民心一失则不可复收身危犹可安国势一倾则不可复正至于民散国危而措身无所则其所聚有不为大盗积耶
　　熹延和奏劄救荒之务检放为先行之及早则民知有所恃赖未便逃移放之稍寛则民间留得禾米未便阙乏然而州郡多是吝惜财计不以爱民为念故所差官承望风指已是不敢从实检定分数及至申到帐状州县又加裁减不肯依数分明除放又早田收割日久检踏后时致有无根查者乃是州郡差官迟缓之罪而检官反谓人户违法不为检定其有检定申到者州郡亦不为蠲放就中下户所放不多尤被其害访闻本路州县亦有似此去处欲乞臣将来到任广行询究更与从实蠲减
　　【臣】按朱熹尝言救荒自有两説第一是感召天和以致丰穰其次则有储蓄之计若待临时理防更有何策又言蠲除赈贷固当汲汲于其始而抚存休养尤在谨之于其终然则检放之宜早行社仓之宜推广皆措置目前之事若根本之计善后之宜皆未及也夫古之帝王修六府治三事髙燥下湿不违其物土旱潦蓄泄必谨其庸坊屋粟有罚民间有赋王借后蚕而又亲与田畯之官馌耘之妇往来慰劳不足则补不给则助此其生之之道既尽矣而天亦报之以丰年则其所食者必多矣于是乎当位以节中正以通计一岁之获四分之而以其三制国用常存一分积三年则足以供一岁统计三十年之中公私积贮足支十年矣大约遗人旅师之委积廪人仓人之米谷每年所积省以惜民之囏阨者即是非别有公庾如洛口回洛之窖藏也至于荒政首散利次薄征则蠲除赈贷诚急矣又并去其力役山泽闗市之征也其他所以责己忧人与为抑损因时消息聨其情势皆有感召天和之理而即抚存休养之方也后王之制经费既不能每年留四分之一以备凶荒而力役并征于两税山泽闗市无不领于大农又不得引凶札无征之例则屯田水利以足兵民之食平粜置仓以为储积之计平时之策也检定分数放除税粮振廪煮糜一切寛典救变之防也然其事之得当则在奉行之吏黄榦云只此制度用之亦在其人盖非其人则于其平时有生事扰民之忧而于以应变则有不及事之患夫熙丰之际盖尝有意为治而民苦新法如畏汤火如社仓之法其初年亦出息二分数年之后乃止收耗米三升耳其所以大异于青苗者随其土俗之宜立约更许变通从其人情所愿官司不得抑勒其为民之意极诚无妄其临财之际至公无私此其义利之辩固不待言矣然其事体又须与常平相济盖大荒札之岁亦合虑其有散无收必借常平之积以权贵贱谷价始平而又易于便宜发粟崇安之六百石原支借常平米斛经始故劄子更不陈说内中有富家情愿出米作本者亦从其便一欵是社仓又即兼带义仓并不科配贫富务令必然此其所以必可推行必不骚扰者也古人谓救荒如救焚溺无可需望正检放宜早之説也又谓割髪宜及肤剪爪宜及体即从实蠲减不爱惜财计之説也至如检踏后时裁减分数乃是后世之通弊在有司既仍迟缓之习而司农且多出纳之吝得请蠲放民已转徙无及于事况可望其事后之推存安养乎然则法虽具求其奉行之吏固已难矣惜乎时之用熹者未尽行其所学者十未究其二三而斯民之被其泽者犹鲜也夫修治府事敦本节用复古帝王之盛舍熹其谁哉
　　熹浙东奏状臣昨所奏逐项事理并防开允独有依准旧制募饥民修水利一事未防施行臣窃见连年灾早国家不忍坐视夫民之死大发仓廪以拯救之其费以巨亿计盖其赈给者固不复收其赈粜者虽曰得钱而所折阅亦不胜计仁圣之心于此固无所吝然饥民百万安坐饱食而于公私无毫髪之补故臣尝窃仰稽令甲私计以为若微于数外有所増加以为募民兴役之资则救灾兴利一举而两得之其与见行粜给之法利害之筭相去甚逺故不自揆既以奏闻而辄下诸州委自通判询究水利合兴复处以俟报可至于近日巡厯又得亲见所至原野极目萧条惟是有陂塘处则其苗之蔚茂秀实无以异于丰岁于是窃叹益知水利之不可不修自谓若得奉承明诏悉力经营令逐村逐保各有陂塘之利如此则民永无流离饿莩之患而国家亦永无蠲减粜济之费矣伏望圣慈湥察上件事理许臣前项所请百七十万贯者而于内量拨十三诸州通判申到合兴修水利去处审实应副其合粜给人有应募者即令缴纳粜给由厯就雇入役俟毕工日粜给如旧则所捐不至甚多而可以成永久之利绝凶年之忧费短利长不为失防
