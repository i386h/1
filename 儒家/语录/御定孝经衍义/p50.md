<!-- { "loadSidebar": true } -->
　　诏御史曰间者数年不登又有水旱疾疫之灾朕甚忧之意朕之政有所失而行有过与何以致此夫度田非益寡计民未益加而食之甚不足者无乃百姓之从事于末以害农者蕃为酒醪以靡谷者多六畜之食焉者众与其与丞相列侯吏二千石博士议之有可以佐百姓者率意远思无有所隠
　　【臣】按汉孝文始年未逾时而除收帑相坐之律其爱百姓之意固已形于诏令矣至是又未逾时而下诏定振穷养老之令一则曰为民父母将何如再则曰将何以佐天下子孙孝养其亲夫岂非仁人孝子之言欤此所谓君行博爱施徳敎于人使人皆爱其亲不敢有恶其父母者也后元之诏乃所谓君爱己亲则能推及物常思安人为其兴利除害者欤天子之孝汉文盖庶几焉
　　武帝征和四年封田千秋为富民侯以明休息思富养民也
　　【臣】按汉孝武承文景休息之后人给家足之余穷兵黩武神仙土木无所不事藏钱经耗赋税既竭鬻爵筭缗均输平准利析秋毫以奉战士不戢自焚竟有巫蛊之祸【是时诸方士神巫聚京师女巫往来宫中敎美人埋木人祭祀度厄江充因武帝有疾指言巫蛊为祟乃使充治之于太子宫掘得木人尤多充又伪为帛书所言不道太子无以自明以节矫发兵捕充败走自杀】所杀人之子多矣是非以其所不爱及其所爱哉至其末年下哀痛之诏弃轮台之地封承相为富民侯以安天下富实百姓其悔虽已晩然其顺天道因民心扶衰起壊挽囘大命延及子孙其效可谓防矣故充其不爱其亲而敢恶于人之心登年载毒至于反中其身一念之善在于恤民犹能以危为安甚哉君人者之不可以不爱人也
　　宣帝地节三年春三月诏曰鳏寡孤独年高贫困之民朕所怜也前下诏假公田贷种食其加赐鳏寡孤独高年帛二千石严敎吏谨遇视母令失职令内郡国举贤良方正可亲民者
　　【臣】按鳏寡孤独高年贫困之人西铭所谓皆吾兄弟之顚连无告者也爱亲之施孰大于是
　　章帝元和三年春正月诏曰盖人君者视民如父母有憯怛之爱有忠信之敎匍匐之救其婴儿无父母亲属及有子不能养食者禀给如律
　　【臣】按此所以幼其幼也先王之世幼孤得遂长皆推一念之爱以及之也
　　顺帝阳嘉二年扶风功曹马融对防曰今科条品制四时禁令所以承天顺民者备矣悉矣不可加矣然而天犹有不平之效民犹有咨嗟之怨者百姓屡闻恩泽之声而未见惠和之实也
　　【臣】按科条禁令为治者之所不废周官三百六十未尝不备悉也然而谓之致太平之书则未尽然致太平者文武之身耳周道亲亲亲亲是以爱人读大小二雅及颂周家忠厚之意最可想见固不独闗雎麟趾云尔也故为治但求之科条禁令之间则法度美如周官亦未有以使斯民见惠和之实也如使诚心实意爱恤百姓品制濶略而平易近人使劳者得而塈息穷者得而赴愬寛然有乐生之心即此乃为太平有象彼纷纷于科条禁令者抑末也
　　唐贞观初太宗谓侍臣曰为君之道必须先存百姓若损百姓以奉其身犹割股以啖腹腹饱而身毙若安天下必须先正其身未有身正而影曲上理而下乱者朕每思伤其身者不在外物皆由嗜欲以成其祸若躭嗜滋味玩悦声色所欲既多所损亦大既妨政事又扰生人且复出一非理之言万姓为之解体怨讟既甚离叛亦兴朕每思此不敢纵逸
　　【臣】按仁民本于爱亲主敬所以存仁故爱之中即有兢业顾畏之义非惟不忍虐用其民而亦不敢自暇逸也何则声色滋味之欲匹夫纵之止及其身而人主纵之所损极大盖匹夫仅能敝已之精神财力而势不足以及人故精神耗财力竭则足以丧其父母之躯而已天下之主享天下之奉言传号涣万里奔走所以快耳目悦口体者君取一而天下之费且千百焉所耗者百姓之精神也所竭者百姓之财力也所以奉一人者有限而敝天下者无穷太宗之言诚有见于此也夫百姓之肥瘠乃君身之肥瘠人君视天下如一家视万物如一体必不忍此肥而彼瘠此赢而彼诎故于嗜欲之原谨之又谨塞之又塞昔人之言曰以一人劳天下不以天下奉一人道固如是也经曰爱亲者不敢恶于人夫爱者不忍之发也而曰不敢仁民者其可以恶于人乎哉
　　后唐明宗与冯道从容语及年谷屡登四方无事道曰臣常记昔在先皇幕府奉使中山歴井陉之险臣忧马蹶执辔甚谨幸而无失逮至平路放辔自逸俄至顚陨凡为天下者亦犹是也上深以为然上又问道今嵗虽丰百姓赡足否道曰农家嵗凶则死于流殍嵗丰则伤于谷贱丰凶皆病者惟农家为然臣记进士聂夷中诗曰二月卖新丝五月粜新谷医得眼下疮剜却心头肉语虽鄙俚曲尽田家之情状农于四民之中最为勤苦人主不可不知也上悦命左右録其诗常讽诵之【臣】按五代史赞曰予闻长老言明宗为人纯质寛仁爱人于五代之君有足称也尝夜焚香仰天而祝曰世乱久矣愿天早生圣人初即位罢减宫人伶官废内藏库四方所上物悉归之有司广寿殿火灾有司理之请加丹雘喟然叹曰天以火戒我岂宜増以侈耶嵗尝旱已而雪防坐庭中诏武徳司宫中无得扫雪曰此天所以赐我也数问宰相冯道民间疾苦闻道等言谷帛贱民无疾疫则欣然曰吾何以堪之吏有犯赃輙寘之死曰此民之蠧也以诏书褒廉吏孙岳等以风示天下其爱人恤物盖亦有意于治矣五代兵戈扰攘生民涂炭明宗在位十年兵革粗息生民少安独能以祈谷重农为务闻冯道所陈聂夷中诗记録讽诵道又尝陈言大宝曰位何以守位曰仁因令侍臣讲说其义嘉纳之史称寛仁爱人信乎其不虚美也
　　宋哲宗初立韩维自提举嵩山崇福宫入朝宣仁后手诏劳问维对曰人情贫则思富苦则思乐困则思息郁则思通诚能常以利民为本则民富常以忧民为心则民乐赋税非人力所堪者去之则劳困息法禁非人情所便者蠲之则郁塞通推此而广之尽诚而行之则子孙观陛下之徳不待敎而成矣
　　【臣】按欲富欲乐人有同心然而劳困而弗息则致贫之道郁塞而弗通则端忧所自也爱民者必利民必忧民利民忧民之事所欲与聚所恶勿施无微勿至而横敛淫刑所宜先去者也夫以人力之所弗堪而贪人必欲取盈人情之所勿便而酷吏必求胜任民用殚矣民命残矣何以为有基勿壊故曰王道本乎人情
　　杨万里上民政疏曰臣闻民者国之命而吏之讐也吏者君之喜而国之忧也天下之所以存亡国祚之所以长短出于此而已矣且吏何恶于民而讐之也非讐民也不讐民则大者无功而其次有罪罪驱之于后功防之于前虽欲不与民为讐不可得也是故一政之出上有意而未决则吏赞之上有命而未行则吏先之吏所以赞上之决而先上之行者非赞其便民者也赞其不便于民者耳曷为不赞其便民而赞其不便于民者耶赞其便民者无功而赞其不便于民者则有功也朝廷将额外而取一金以问于某土之守臣必曰可也民曰不可不以闻矣不惟不以闻也从而欺其上曰民皆乐输又从而矜其功曰不扰而集上赋其民以一则吏因以赋其十上赋其民以十则吏因以赋其百朝廷喜其善而不知有破家鬻子之民赏其功而不知有愿食吏肉之民吏之肉不足食也功归于臣怨归于君利于国者小害于国者大此可悼尔
　　【臣】按赋役之烦苛皆原于贪吏贪吏之原又在好恶不明观万里之言则知当日之所以课吏非诚能奬廉而惩贪也功罪所在人谁不知劝惩者茍工聚敛之计行督责之术者得以奏最绩催科日拙茧丝不登者反以书下考此为吏者其亦何所劝何所惩乎况法外之征非时之役则又甚便于不肖有司之干没者也杼柚栈车之哀怨必不以之上闻而灵台豳籥之和声方矫诬以颂己好恶之所以贸乱其不以此欤爱民者为民除贪吏当如驱饿豺狼焉好恶不明则黜陟不当安能禁其不肆恶于民上也然则如之何而可曰好恶之大原在于能絜矩经曰合万国之欢心以事其先王诚能推爱亲之心以爱百姓斯可谓能絜矩者矣爱物附
　　易无妄【卦名】象曰天下雷行物与无妄先王以茂对时育万物
　　【臣】按天之生物不违乎时至诚赞化亦不违乎时圣人与天地同一无妄所谓动以天也若夫曽子所云断树杀兽不以其时不得为孝正以有妄而与天违耳
　　礼记月令是月也树木方盛命虞人入山行木毋有斩伐
　　【臣】按先王爱物之心自爱百姓而推者也周礼山虞掌山林泽虞掌国泽合之王制月令之言总不外于取之有时用之有节而已里革諌宣公【鲁君】言大寒降土蛰发水虞于是讲罛罶取名鱼登川禽而尝之寝庙正孟春獭祭之时古者鱼亦言禽则泽虞所谓植虞旗以属禽其川禽也月令季秋之月草木黄落蛰虫咸俯而季夏以前草木鸟兽有禁正与王制相合而山虞文所谓仲冬斩阳木仲夏斩隂木者与王制月令不同殷周异制也大抵山林川泽之利圣人与民共之草木鸟兽鱼鼈之属所以不可胜食不可胜用者以有官守使不至于取之不时用之无节而已爱物正所以爱民也长养生息不违于物之性正所以使之不可胜食不可胜用也泽梁无禁文王之所以治岐何至于设为厉禁山虞则凡窃木者刑罚而泽虞则守其财物而入之王府颁其余于万民哉然则王制月令先王之遗制可考而周礼二虞之职必后王更定之条也
　　春秋春二月己亥焚咸丘【桓公七年】
　　胡安国传曰易称王用三驱在礼天子不合围诸侯不掩羣夫子钓而不纲弋不射宿皆爱物之意也推此心以及物至于鸟兽若草木裕无徭猎之过矣书焚咸丘所谓焚林而田也
　　【臣】按程颐曰古者昆虫蛰而后火田去莽翳以逐禽兽非竭山林而焚之也二月非火田之时咸丘非狩地焚林而田是谓尽物非一丛一聚则所焚者广昆虫未蛰则所杀者众仁人孝子之用心必不其然也其后宣公夏滥于泗渊里革断其罟而弃之左氏外传纪其所述之训亦春秋之意也
　　论语子钓而不纲弋不射宿
　　张栻曰圣人之心天地生物之心也其亲亲而仁民仁民而爱物皆是心之发也然于物也有祭祀之须有奉养賔客之用则其取之也有不得免焉于是取之有时用之有节若夫子之不絶流不射宿则皆仁之至义之尽而天理之公也使夫子之得邦家则王政行焉鸟兽鱼鼈咸若矣若夫穷口腹以防天物者则固人欲之私也而异端之敎遂至于禁杀茹蔬殒身饲兽而于其天性之亲人伦之爱反恝然其无情也则亦岂为天理之公哉故梁武之不以血食祀宗庙与商纣之防殄天物事虽不同然其拂天理以致乱亡则一而已
