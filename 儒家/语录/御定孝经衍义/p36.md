<!-- { "loadSidebar": true } -->
　　宋太祖性孝友节俭质任自然不事矫饰
　　【臣】按开创之主英武豁达大约皆质任自然至于家庭之间孝友之道尤以率其真摰不事矫饰为贵此史臣所为以此美太祖也
　　真宗咸平二年九月甲午奉安太宗圣容于啓圣新院帝拜而恸左右皆掩泣
　　【臣】按人子思念其亲至无穷极礼言父没则不忍读父之书防为其手泽存焉尔母没则不忍饮母之杯圏为其口泽存焉尔于父母所常用之物且然况肖其容貌乎真宗居至尊之位笃孺慕之诚覩御容而深恸一时左右皆饮泣信乎天性之良感人者速所谓加百姓型四海洵无逾于孝徳也
　　仁宗天性仁孝寛裕喜愠不形于色
　　章献明肃刘皇后保防帝既尽力而仁宗所以奉太后亦甚备上春秋长犹不知为宸妃李氏所出终太后之世无毫发间隙焉及不豫帝为大赦悉召天下医者驰传诣京师诸甞为太后谪者皆内徙死者复其官其后言者多追诋太后时事范仲淹以为言上曰此朕所不忍闻也下诏戒中外无辄言
　　【臣】按仁宗宋之贤主其奉事嫡母盖始终不失其爱者他日左右为帝言陛下乃李宸妃所生号恸累日下诏自责追尊为皇太后而待刘氏卒加厚尤明于大义也
　　英宗自居睦亲宅孝徳着闻初辞皇子奏十余上不允始就召戒舍人曰谨守吾舍上有适嗣吾归矣
　　【臣】按英宗之于追崇濮安懿王典礼似亦稍贰于正统然其执心固让若将终身亦可谓孝于本生也
　　英宗初即位疾甚举措或改常度遇宦者尤少恩左右多不悦乃共为谗间两宫遂成隙内外汹惧韩琦见帝帝曰太后待我少恩琦对曰自古圣帝明王不为少矣独称舜为大孝岂其余尽不孝哉父母慈而子孝此常事不足道惟父母不慈而子不失孝乃为可称但恐陛下事之未至矣父母岂有不慈者哉帝大感悟
　　【臣】按父子之道天性也孝慈有各足之分而无相待之理即父母有不慈而孝子之心终无不慈之父母也故大舜五十而慕【臣】又按英宗育宫中方四岁后拊鞠周尽迨入为嗣子赞防居多英宗又素以孝徳着闻者一旦即位而两宫遂成隙以内侍任守忠等谗间之故也小人之难养如是哉
　　神宗天性孝友入事两宫必侍立终日虽寒暑不变神宗初即位尊慈圣光献曹皇后为太皇太后宫曰庆寿帝致极诚孝所以承迎娱悦无所不尽从行登翫每先后防掖后亦慈爱天至或退朝稍晩必自至屏扆间亲持膳饮食帝元丰二年冬疾甚帝视疾寝门衣不解带旬日及崩帝哀慕毁瘠殆不胜防
　　【臣】按后之慈与神宗之孝是难能也后之所以教诫神宗者皆君天下之大道尤为不可及也语详敬亲条
　　髙宗事昭圣慈献太后孟皇后极孝虽帷帐皆亲视或得时果必先献太后然后敢甞绍兴五年春患风疾帝旦暮不离左右衣不解带者连夕
　　金人遣萧毅邢具瞻来议和帝曰朕有天下而养不及亲徽宗无及矣今立誓信当明言归我太后帝母韦贤妃朕不耻和不然朕不惮用兵毅等还帝又语之曰太后果还自当谨守誓约如其未也虽有誓约徒为虚文命何铸曹勋报谢召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚说之庻彼有感动铸等至金国再三恳请金主始允帝初见太后喜极而泣帝侍太后先意承志惟恐不及或一食稍减辄不胜忧惧常戒宫人曰太后年已六十惟优游无事起居适意即寿考康宁事有所阙慎毋令太后知第来白朕
　　【臣】按髙宗爱其母矣虽然此孝之小者当日北望庭闱无泪可挥者岂止一韦太后已哉
　　孝宗本纪赞曰髙宗以公天下之心择太祖后而立之乃得孝宗之贤聪明英毅卓然为南渡诸帝之称首可谓难矣哉自古人君起自外藩入继大统而能尽宫庭之孝未有若帝其间父子怡愉同享髙寿亦无有及之者宋之庙号若仁宗之为仁孝宗之为孝其无愧焉【臣】按孝宗之孝史臣言之备矣若其锐意图治欲恢张祖绪尤其孝之大者固不独宫庭色养之足称已也
　　光宗绍熙三年冬十一月日南至越六日帝始朝重华宫
　　丙戌日南至丞相留正率百官诣重华宫称庆兵部尚书罗防等上疏请帝朝重华宫不从吏部尚书赵汝愚入对往复规諌帝意乃悟汝愚又属嗣秀王伯圭调防于是两宫之情始通辛卯帝朝重华宫皇后继至从容竟日而还都人大悦
　　【臣】按光宗绍熙元年正月朝寿皇于重华宫明年为近习所间至是始朝父子之间留连欢洽都人始以为忧此遂大悦亦可以征天性之爱人心所同矣谢深甫之言曰父子至亲天理昭然太上之爱陛下犹陛下之爱嘉王光宗闻之未甞不感悟也其如说而不绎何哉
　　宁宗庆元五年秋八月帝始朝太上皇于寿康宫【臣】按纲目书曰始则在位已六年矣惟此一朝至明年八月太上皇崩一年之中不复继此更朝也一月四朝之家法未逺如之何弗率乃祖攸行也
　　辽太祖征乌尔固部闻皇太后不豫一日驰六百里还侍太后病间复还军中
　　辽太宗防同五年六月在南京闻太后不豫上驰入侍汤药必亲甞仍告太祖庙
　　【臣】按开国之初经营外事日不暇给而一闻母后不豫必驰还入侍固知创业垂统未有不笃于所生者也
　　元世祖仁明英睿事太后至孝【庄圣太后克哷氏】
　　至元八年奉御九住旧以梳栉奉太祖奉所落须发束上诏椟之藏于太庙
　　仁宗天性慈孝聪明恭俭通达儒术常曰儒者可尚以能维持三纲五常之道也平居服御质素澹然无欲不事游畋不喜征伐不崇货利事皇太后终身不违顔色仁宗不豫英宗忧形于色夜则焚香以泣曰至尊以仁慈御天下庻绩顺成四海清宴今天降大厉不如罚殛我身使至尊永为民主仁宗崩帝哀毁过礼素服寝于地日歠一粥
　　英宗初即位恭谢太庙至仁宗太室即流涕左右感动【臣】按仁宗元之贤主其通达儒术乃其致治之本夫能知三纲五常之重其于二亲也岂有恝焉即位以来不事游畋不喜征伐不崇货利盖皆推爱亲之心以及之者英宗之致忧致哀亦可称不匮之孝也
　　以上天子之爱亲




　　御定孝经衍义卷二十一
<子部,儒家类,御定孝经衍义>
　　钦定四库全书
　　御定孝经衍义卷二十二
　　天子之孝
　　早谕敎
　　【臣】按既醉之诗云君子有孝子孝子不匮言君子既孝而嗣子又孝其孝斯为源源不竭也文王有声之诗云诒厥孙谋以燕翼子武王烝【君也】哉言能燕安辅翼其子是乃宜为君者也故记曰此数世之仁也未有笃于天性而可疎于训储者茍副徳之不光即于君子之孝有阙而愧于烝哉者矣易防之彖曰防以养正圣功也象曰君子以果行育徳盖言敎谕之宜早也述早谕敎
　　易震【卦名文王所系之卦辞】亨
　　【臣】按说卦言帝出乎震又曰万物出乎震震东方也又曰震为雷为龙为黄帝者天之主宰即干父坤母是也万物之出入帝为之主宰东方物
　　之始生于时为春所谓元而亨此元良之义所由起也故太子谓之东宫天用莫如龙龙者乾象震之一阳乃干体为雷为龙有乘六御天云行雨施之义乾坤之交兼有天地之色孔疏以为杂而成苍也故东宫曰青宫又大象君子以恐惧脩省恐惧脩省者所以致中和位天地育万物虽圣性得之犹加圣心焉此敎谕之宜早也序卦以震继鼎太子主器传重所以正位凝命者也故隆山李氏曰必以戒惧存心以威重为质徳望素着足以畏服斯人之心则以之守宗庙社稷而为祭祀之主作易者以干为人君之象以震为太子之象庶几可见云
　　礼记文王世子成王幼不能涖阼周公相践阼而治抗【举也】世子法于伯禽【周公子鲁公也】欲令成王之知父子君臣长幼之道也成王有过则挞伯禽所以示成王世子之道也
　　【臣】按武王崩成王幼则当武王时固有不及于敎世子者及成王即位则已正乎为君矣正乎为君则已不及乎为人子为人臣然世固未有不能乎为子为臣而能为君父者也而又不可正敎之以为人子为人臣则寄臣子之法于伯禽公之用意苦而虑深远矣厥后成王果能敬脩厥徳令问日隆今观之诗一则曰念兹皇祖陟降庭止再则曰休矣皇考以保明其身成王之为君也成王之为世子而已矣太甲惟不能乎为子故君道多阙尹之不为公之抗法也同异姓之别也然其言曰密迩先王其训毋俾世迷仍敎之为世子而已夫为人君者犹不可不抗之以世子之法而顾旷之于为世子之日抑独何哉
　　凡三王敎世子必以礼乐乐所以脩内也礼所以脩外也礼乐交错于中发形于外是故其成也怿恭敬而温文
　　孔頴达正义曰乐是喜乐之事喜乐从内而生和谐性情故云所以脩内也礼是恭敬之事恭敬是正其容体容体在表故云所以脩外也
　　【臣】按敎之以礼则严威庄敬而无惰慢邪僻之容敎之以乐则柔顺从容而无勉强廹促之累然礼非他即父子君臣长幼之秩然而序者是也乐非他即父子君臣长幼之蔼然而和者是也孟子言礼之实曰节文斯二者乐之实曰乐斯二者而此篇下文亦云欲其知父子君臣之道又曰父子君臣长幼之道得而国治则信乎礼乐皆所以明伦而人伦尤莫先于孝为世子者为孝子而已矣
　　立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以敎喻而徳成也师也者敎之以事而喻诸徳者也保也者慎其身以辅翼之而归诸道者也记曰虞夏商周有师保有疑丞设四辅及三公不必备惟其人语使能也
　　【臣】按周官太师太傅太保兹惟三公论道经邦燮理隂阳少师少傅少保曰三孤贰公化寅亮天地公孤皆冠冢宰六卿之上又官不常设或用六卿兼领盖其任至重而敎世子之官有师保傅太少者贾谊云成王幼在襁抱之中召公为太保周公为太傅太公为太师又班彪云成王为孺子时出则周公召公入则太颠闳夭散宜生南宫括然则世子师保傅之官即周之公孤特其官旣不必备而世子前后出入不应阙人盖当立制之初人才甚盛自不患无人而特虑乎后之或滥居其位者故必严其选毋取乎为具臣而已也秦时有太子师傅汉以叔孙通为太子太傅位次太常自是东宫官自有师保傅而其后则位次亦与天子之公孤相埒或层累陞加或兼官遥领盖第以为优礼大臣之官而甚则以宠外吏及武臣于先王敎养世子与不必备官之意无复有毫发之相及者矣陈栎解此经以为此师保之职即周礼师氏敎国子以徳行保氏养国子以六艺六仪者郑氏于师保氏亦即引世子篇为证特其官为中下大夫属于地官为不可解然考书叙云周公为师召公为保圣贤下兼此官则二公即兼二氏之职而后或者沿为制常以公而兼领之欤大抵先王之辅翼太子与其自治同以燮理隂阳寅亮天地与诏王媺谏王恶者即为敎太子之官盖甚慎乎世子之有君道也四辅尚书大云古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可扬而不扬责之弼此与师保并云设大较师保亦得兼此四官记不言敎世子者明与君同也王者自谨其前后左右必虑乎世子之前后左右而后世勤于为治之君或未以储嗣为虑者亦为得其一而遗其一者也
　　春秋九月丁卯子同生【桓公六年】
