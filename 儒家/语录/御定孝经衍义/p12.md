<!-- { "loadSidebar": true } -->
　　朱熹曰孝子行役不得以养其父母而形于叹咏者如陟岵鸨羽皆是也而蓼莪之诗独使人诵之者流涕呜咽而不能止何也曰陟岵鸨羽思念父母于尚存之日蓼莪之诗感伤父母于既没之后父母尚存则虽旷废于今日而犹幸来日之可继也是则犹有望也若父母之既殁容貎之不可以复见音响之不可以复闻虽有甘旨轻暖无所奉之也念有生之艰思顾复之勤罔极之恩既不可得而报则无涯之悲亦孰得而止之也此蓼莪之所以作也噫彼父母俱存者犹未知是诗之悲也若父母既殁诵是诗而不三复流涕者亦非人之子也
　　【臣】按诗三百篇大抵皆忠臣孝子之作然而诗人之穷至于蓼莪而已极孝子之言至于蓼莪而深痛也鸨羽之诗人以亲之养为心矣未若陟岵之诗人也陟岵之诗人以亲之心为心矣未若蓼莪之诗人也一章二章言父母之失所望也三章言父母与子之相依为命也四章叙罔极之徳呼号宛转于报之无从也五章六章而后乃言其所遭之异也孝哉为此诗者不怨天不尤人责己则不如其死思亲则如见其生以此推之事君则未有不忠以此推之事长则未有不顺以此居官万无有辱其身以辱其亲者也为人臣下者读此诗而家有白髪之亲则当以此义陈于君上不待报可而遄归为人君上者读此诗则当以将父将母之情恤臣下而遂其终养之志也噫树欲静而风不息子欲养而亲不待虽万钟之禄何所用之哉
　　北山【篇名】其一章曰陟彼北山言采其杞偕偕【强壮貎】士子朝夕从事王事靡盬【不坚固也】忧我父母【勤于王事父母思己而忧】三章曰四牡彭彭【不得息也】王事傍傍【不得已也】嘉【善也】我未老鲜【少也】我方将旅【膂同】力方刚经营四方
　　【臣】按此行役之大夫自以陟北山而采杞者偕偕然强壮之士子从于王事匪朝伊夕矣不敢怠息而归此所以父母思己而忧也言己之强壮以见父母之已老矣王之使我以我为少而难得今我之旅力则诚强壮而可以经营四方也言此者犹李密言尽忠于陛下之日长报刘之日短耳含蓄不尽所以为忠孝之言
　　礼记曲礼曰凡为人子之礼冬温而夏凊昏定而晨省在丑夷【平等也】不争
　　【臣】按宋儒吕大临曰事亲者居上不骄为下不乱在丑不争三者不除虽日用三牲之养犹为不孝也孝经引此三者此独云在丑不争者上下骄乱之祸为少而在丑之争多也孝子一出言举足不敢忘父母茍好勇鬬很以危父母一朝之忿忘其身以及其亲则所以养亲者果安在哉盖温凊定省养体之疏节在丑不争亦养志之疏节也
　　夫为人子者出必告【音梏】反必面【自外来欲省顔色故言面】所游必有常所习必有业恒言不称老
　　陈澔集曰恒言平常言语之间也自以老称则尊同于父母而父母为过于老矣古人所以斑衣娱戏者欲安父母之心也
　　【臣】按业者有生之事也贵贱虽殊未有无所业者鲁大夫公父文伯之母【穆伯之妻敬姜】训其子曰天子大采朝日【周礼王搢大圭执镇圭藻五采五就以朝日】与三公九卿祖【习也】识【知也】地徳日中攷政与百官之政事师尹惟旅牧相宣【徧也】序【次也】民事少采夕月【朝日以五采则夕月以三采】与太史司载【司天文者】纠【共也】防【敬也】天刑日入监【视也】九御【九嫔之官】使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆淫而后即安卿大夫朝考其职昼讲其庶政夕序其业夜庀【治也】其家事而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠盖自天子以至于庶人皆必有所业也不皆习所业在上则忝厥位在下则为惰游之士矣皆足以贻父母之忧也
　　年长以倍则父事之十年以长则兄事之五年以长则肩随之羣居五人则长者必异席【席容四人长者居席端若五人会则长者一人异席】
　　邵渊曰爱亲者不敢恶于人敬亲者不敢慢于人知爱敬其亲而于人如忽焉则爱敬之道亏矣故年长于我事以父礼长我十年事以兄礼长我五年差肩随之至于羣居五人则又异长者之席其于人庸敢慢乎以此事亲爱敬之道尽矣
　　【臣】按经于天子之孝言爱亲敬亲而诸侯以下别标事目邢昺疏言天子既极爱敬必须五等行之然后乃成今观曲礼所纪自凡为人子言之则五等之人亦通有不敢恶慢于人之义也
　　为人子者居不主奥【室西南隅】坐不中席【主奥中席皆尊者之道也】行不中道立不中门【不敢迹尊者之所行】食【音嗣】飨不为概【不为概量限节顺亲之心也】祭祀不为尸【人子所不安】聴于无声视于无形【先意承志】不登髙不临深不茍訾【音紫为近于谗】不茍笑【为近于謟】不服闇【不欺人所不见也】不登危【不行险以邀幸】惧辱亲也父母存不许友以死【不为友报讐】不有私财
　　【臣】按此皆孝子自卑以尊其亲自重以爱其身也然至于无形无声而于心想像常若父母将教使已然斯通于神明之道矣
　　父母有疾冠者不栉【不为饰也】行不翔【不为容也】言不惰【徒禾反惰讹不正之言】琴瑟不御食肉不至变味【多品厌饫则口味变】饮酒不至变貎【人有常貎过量则变】笑不至矧【齿本曰矧见矧是大笑也】怒不至詈【怒骂曰詈怒而至詈是甚怒也】疾止复故【复其故常】
　　【臣】按此经所谓疾则致其忧也
　　居丧之礼毁瘠【羸瘦】不形【不露骨】视聴不衰升降不由阼阶出入不当门隧居丧之礼头有创【平声】则沐身有疡则浴有疾则饮酒食肉疾止复初不胜【音升】丧乃比于不慈不孝【下不足以后故比于不慈上不足以奉先故比于不孝】
　　方慤曰毁瘠不形虑或至于灭性故也居丧之礼虽哭泣无时然不可以过哀而丧其明焉虽闻乐不乐【音洛】然不可以过哀而瞆其聪焉视聴衰则不足以当大事也杂记【礼记篇名】言视不明聴不聪君子病之者以此前言为人子者居不主奥行不中道及其居丧则升降不由阼阶出入不当门隧者事死如事生也【臣】按经言丧则致其哀此又以不胜丧比于不慈不孝以见礼不足而哀有余亦非中道也居丧之礼不可胜载此为过于礼者训盖至爱出于天性不及者少也凶礼又五礼之一故或杂见于礼之敎一条
　　文王世子【篇名言文王为世子之事故以武王成王为世子之事继之】曰知为人子然后可以为人父
　　【臣】按父子之道天性也为人子而爱其亲固不待学习之良知也而记云然者如干知大始之知知之至者也上父下子与为一体故曰亲亲者以三为五【上祖父下子孙】以五为九【上髙曽下曾】而不得言以一为三如使为人子之道纤毫有未尽即贻谋之不令亦难以孝望之于其子矣周家自文王之于王季武王之于文王世徳作求其孝源源不竭读世子之篇又有以知其家法之相承者然也
　　内则【篇名闺门之内轨仪可则故曰内则】曰父母有过下气怡色柔声以諌諌若不入起敬起孝説【音悦】则复【扶又反下同】諌不説与其得罪于乡党州闾寜孰諌【谓纯熟殷勤而谏若物之成熟然】父母怒不説而挞之流血不敢疾怨起敬起孝
　　真徳秀曰起者悚然兴起之意孰者反覆纯熟之谓不諌是陷其亲于不义得罪于州里等而上之诸侯而不谏则使其亲得罪于国人天子而不諌则使其亲得罪于天下是以寜孰諌也怒而挞之犹不敢怨况下于此者乎諌不入起敬起孝諌而怒亦起敬起孝敬孝之外岂容有他哉岂容一息忘哉是説也圣人着之论语矣曰事父母几諌见志不从又敬不违劳而不怨事亲者当合二书而思焉
　　【臣】按此即经諌诤章之旨此言与其得罪乡党州闾乃庶人之父有争子则不陷于不义故专责其子不可以不争于父经言自天子诸侯大夫士故兼责其臣不可以不争于君
　　曾子曰孝子之养老也乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎
　　真徳秀曰孝子爱敬之心无所不至故父母之所爱敬者虽犬马之贱亦爱敬之况人乎哉姑举其近者言之若兄若弟吾父母之所爱也吾其可以不爱之乎若薄之是薄吾父母也若亲若贤吾父母之所敬也吾其可以不敬之乎若嫚之是嫚吾父母也推类而长莫不皆然若晋武惑冯紞之谗不思太后之言而疎齐王攸唐髙宗溺武氏之宠不念太宗顾托之命而杀长孙无忌皆礼经之罪人也
　　【臣】按曾子之言盖包举篇中所记子事父母之礼而释之也真徳秀又推而大之以着于爱亲者不敢恶于人敬亲者不敢嫚于人之义然则内则一书虽为降徳于众庶兆民而五等之孝通之者也
　　祭义曰先王之孝也色不忘乎目【常若承顾】声不絶乎耳【常若聴命】心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也
　　辅广曰天地之性人为贵人之行莫大于孝乃人之心也先王能存其心故父母之容色自不忘于目父母之声音自不絶于耳父母之心志嗜欲自不忘乎心此固非勉强矫拂之所能然也亦致吾心之爱与敬而已爱则心也故曰存慤则诚也故曰着着存不忘乎心则洋洋乎如在其上如在其左右不可度思矧可射思夫安得不敬乎又曰一息不敬则絶乎理絶乎理则辱其亲矣故生则敬养死则敬享是乃思终身弗辱也
　　【臣】按经言祭则致其严此兼以爱敬明祭之义者亲生之膝下以养父母日严敬生于爱也爱则存而敬则着如见其所祭者故曰着而其究也不见不闻故曰着存不忘乎心故三牲之养太牢而享不敬不严犹以为不孝
　　孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也郑康成注曰成人既冠者然则孝者不失其孺子之心也
　　陆佃曰和气愉色婉容皆爱根于心其发见于外如此如执玉如奉盈如弗胜言敬故曰爱敬尽于事亲【臣】按此孝子事父母严起于亲亲生之膝下若但严威俨恪而已是成人之道非孺子慕者矣
　　曾子曰孝有三大孝尊亲其次弗辱其下能养公明仪【曾子弟子】问于曾子曰夫子可以为孝乎曾子曰是何言与是何言与君子之所谓孝者先意承志谕父母于道参直养者也安能为孝乎曾子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及于亲敢不敬乎【此五者皆足以辱亲】亨【音烹】孰羶芗尝而荐之非孝也养也君子之所谓孝也者国人称愿【称扬羡慕也】然【犹而也】曰幸哉有子如此所谓孝也已
　　孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而弗忘父母恶之惧而无怨父母有过諌而不逆父母既没必求仁者之粟以祀之此之谓礼终
