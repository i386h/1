<!-- { "loadSidebar": true } -->
　　八章之中言敬者较言爱为尤详郑注曰亲爱之心生于孩幼比及年长渐识义方日加尊严是爱先而敬后也正义曰父子之道简易则慈孝不接狎则怠慢生焉圣人因其严亲之心敦以爱敬之教是敬先而爱后也故教皆先敬而濂溪周子所谓礼先而乐后者亦此意也夫溯敬心之本然必自亲始不敬其亲而敬他人谓之悖礼然天子敬亲之心所摄至钜也至无罅隙间断也一时一事之有罅隙间断即为不严其亲故敬一人而千万人悦此敬亲之施也胥千万人悦而后为能敬一人此敬亲之量也姑以士庶人而言亦岂仅下气怡声问衣燠寒抑搔痛痒悬衾襡【音独韬也】簟之节已哉必也能守其身一举足一动念一出言不敢忘父母将为善思贻父母令名必果将为不善思贻父母羞辱必不果而况天子有天下之大坛壝宗庙祖宗之所敬而礼也土地祖宗之辟也人民祖宗所养也财用祖宗所积也法度祖宗所埀也老成贤俊祖宗所贻也畏天勤民讲学立政则祖宗所歆而逸豫灭德维祖宗所恫也诗曰绍庭上下陟降厥家言亲之无不在也人子不能视听于未形声以祗服厥事虽日起居而亲必不怡也虽致斋戒荐馨香而神必吐弃也以是为敬必不然矣【臣】是以胪敬亲之目十有四曰事天地曰法祖宗曰隆郊配曰严宗庙曰重学校曰崇圣学曰教宫闱曰论官材曰优大臣曰设谏官曰正纲纪曰别贤否曰制国用曰厚风俗而其可以类见者亦各附着之篇
　　易家人【卦名】彖传曰家人有严君焉父母之谓也父父子子兄兄弟弟夫夫妇妇而家道正正家而天下定矣程颐传曰家人之道必有所尊严而君长者谓父母也虽一家之内无尊严则孝敬衰无君长则法度废有严君而后家道正家者国之则也
　　【臣】按经言孝莫大于严父又言亲生之膝下以养父母日严家人以二五为父母故以五之刚而谓之严可也以二之柔而亦谓之严者严生于孝子事亲之心欤故他书皆言父义母慈父尊而不亲母亲而不尊而家人之义专以严为训嗃嗃而不嫌于厉威如而终至于吉盖长失尊严少忘恭顺而不乱者未之有也六爻卒归于反身乃大象之所谓言有物而行有恒者也故身为父母而家道整肃人心祗畏者易卦之本防也身为子弟而居致其敬祭致其严者孝经之本防也父尊子卑兄友弟防夫制妇听各尽其道斯可谓之尽敬于亲正家而天下定斯可谓之不敢慢于人定犹孟子言天下之为父子者定之定经所谓德教加于百姓刑于四海者也
　　书无逸【篇名成王即位周公恐其逸豫故戒以无逸】相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知
　　蔡沈传曰言视小人其父母勤劳稼穑其子乃生于豢养不知稼穑之艰难乃纵逸自恣乃习俚巷鄙语既又诞妄无所不至不然则又讪侮其父母曰古老之人无闻无知徒自劳苦而不知所以自逸也昔刘裕奋农亩而取江左一再传后子孙见其服用反笑曰田舍翁得此亦过矣此正所谓昔之人无闻知也使成王非周公之训安知其不以公刘后稷为田舍翁乎
　　【臣】按周语曰天所崇之子孙或在畎亩由欲乱民也畎亩之子或在社稷由欲靖民也盖一念之敬肆即以分国脉之延促寿命之脩短小人而侮厥父母则丧其成劳将不保首领君子而侮厥父母其所丧者岂其微哉南史宋高祖刘裕孙孝武帝骏坏高祖所居阴室为玉烛殿牀头有土障【土障如今牀头小曲屏风垒土为之示俭素也】壁上挂葛灯笼【笼罩灯之具防以葛布】麻蝇拂【拂挥蝇之具以麻结为之】袁顗因盛称高祖俭德上曰田舍翁得此已为过矣蔡所引本此然不但孝武有是事也前此者通鉴文帝元嘉四年二月乙卯帝如丹徒己巳谒京陵初高祖既贵命藏微时耕具以示子孙帝至故宫见之有慙色近侍或进曰大舜躬耕歴山伯禹亲事水土陛下不覩遗物安知先帝之至德稼穑之艰难乎二事先后一辙也然则裕之子孙其为不敬亲也甚矣哉人主诚克念创业之艰传付之重而对祖父所服御之物则严恭寅畏之意油然勃然见于顔面何为而有惭色奉以为宝不啻球图琬琰何至于鄙俚诞妄以田舍翁叹其先世哉
　　诗周颂闵予小子【篇名成王免丧始朝于先王之庙而作此诗也】曰闵予小子【成王自称】遭家不造【成也】嬛嬛【嬛与防同其倾反】在疚【言丧毕思慕意气未能平也】于乎【呜呼下同】皇考永世克孝【叹武王之终身能孝】念兹皇考陟降庭止【言武王之孝思念文王常若见其陟降于庭】维予小子夙夜敬止于乎皇王【兼指文武】继序思不忘【武王能以念兹祖考为孝成王亦当以思继祖考为孝】陈栎曰思亲而见其如在者此人子终身慕亲之孝当亲没而愈笃者也记曰致爱则存致慤则着着存不忘乎心夫安得不敬乎惟武王之孝于文王者有此心故成王之孝于武王者亦惟致敬以不忘乎此心此武王之达孝所以上无愧于文王而可示法于成王也
　　访落【篇名成王既朝于庙因作诗以道延访羣臣之意】曰访【问也】予落【始也】止率【循也】时昭考【武王】于乎悠【逺也】哉朕未有艾【五盖反言逺不可及】将予就之继犹判涣【判分涣散也将使予勉强以就之而所以继之者犹恐其分散而不合】维予小子未堪家多难【乃旦反】绍庭上下【思继武王之外事】陟降厥家【思继武王之内事】休矣皇考以保明其身
　　胡一桂曰自继犹判涣而上言皇皇如有求而弗得之意自维予小子而下则焄蒿凄怆如或见之也陈栎曰成王绍武王之上下陟降于家庭者是即武王念文王而见其陟降于家庭者也如此者岂不由于前诗之夙夜敬止继序思不忘哉维其能敬以思继武王念文王之心所以能以武王之如见文王于庭者而绍武王于家庭也
　　【臣】按闵予小子访落二诗乃成王将莅政朝于庙而与羣臣谋始事者也王既免丧矣而犹自以嬛嬛孤特在忧病之中则其着存不忘之敬固足以为立政之大本矣今皇之所以继皇考与皇考之所以继皇祖者同此敬矣而犹自以为相去悬絶弗克负荷欲就而行忧其分散不属不若皇考之能继志述事以治内治外也成王之敬武王正所以敬文王敬文王正所以敬肇基王迹之列祖而严父之义备矣故曰成王能昭明前人之烈者也
　　礼记坊记善则称亲过则称已则民作孝太誓曰予克纣非予武惟朕文考无罪纣克予非朕文考有罪惟予小子无良
　　【臣】按泰誓称文考乃归美于亲之一事其实雅颂所云陈于郊配宗祀史书所纪藏诸金匮石室及册命臣下诰谕四方之文罔不称述祖训昭明前烈盖作者之体如是然乃发乎敬心之所诚然而不容己者故曰一出言而不敢忘父母后世如秦始皇所至刻石颂功德所云皇帝临位皇帝作始皇帝躬圣之类乃无一字及其先人者秦既已悖其亲而虐用其民自取覆灭观其刻石之辞与泰誓相戾亦足以殄厥世矣然则诗书之文信非有德者不能言矣
　　孟子孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也
　　辅广曰舜既为天子则瞽瞍实为天子之父备享四海九州之奉而舜为尊亲养亲之至矣故引下武诗以咏叹之以为如舜者然后可谓长言孝思而为天下法则者矣岂有使其父北面而朝之理乎
　　【臣】按天子礼絶旁尊而孝莫大于严父故记言虽天子必有父孟子曰为天子父尊之至也有圣人之孝复有圣人之遇斯为敬亲之极至哉
　　汉高祖六年夏五月尊太公为太上皇
　　诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执鋭自帅士卒犯危难平防乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号今上尊太公曰太上皇
　　【臣】按高祖定天下之后五日一朝太公如家人父子之礼敬亲之心自然而然不假强勉者也激于家令之言而太公拥篲始上尊号先儒非之以为太上之称从古未有秦始皇追尊庄襄王为太上皇盖太上者无上也皇者德大于帝故尊其父号太上皇此乃亡秦之故事尔夫父子根于天性以家人之礼敬其亲故曰为天子父尊之至也何庸爵其父乎臣窃谓礼之有作原本人情已为天子称亲为天子之父可以自慰乎且使天下臣民章奏亦称为天子之父有是体乎名之必可言殆不然矣子爵不敢加于父固也然追王之典武王周公已行之既可推尊于已徃独不可推尊于存者乎且合万国九州同然之情而上尊号于其亲亦非出一己之私也若云亡秦之制则后世之袭其名而不改者多矣奚独于此而疑之哉
　　章帝即位尊明德马皇后为皇太后建初元年欲封爵诸舅太后不聴明年夏大旱有司复以为请太后诏曰先帝诸子之封裁令半楚淮阳诸国常谓我子不当与先帝子等今有司奈何欲以马氏比阴氏乎固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何独不令臣加恩三舅且卫尉年尊两校尉有大病如令不讳使臣长抱刻骨之恨宜及吉时不可稽留太后犹不许四年天下丰稔方埀无事帝遂封三舅廖防光为列侯
　　【臣】按明德马太后汉之贤后也迹其峻辞恩泽其言皆具见肺腑至曰吾素刚急有胷中气不可不顺也古固有以从命为孝者帝何为坚伸己志而违慈母之惓惓乎夫章帝非明德之所生也史称其尽心抚育劳瘁过于所生太后之恩大矣帝欲报之而太后一身俭约已甚无能罄其乌鸟之情于是推以及于诸舅氏此帝曲行其敬于爱之中亦所以为孝也不然王氏五侯之戒太后知之帝岂不知之非刘氏不侯之制太后念之帝岂不念之而三舅之封久而必遂帝以为吾敬舅氏犹敬吾母氏云尔史称章帝孝性惇笃母子慈爱始终无纤介之间即封三舅一端可观矣尝慨孝文之于薄昭其事若甚断而论者犹以孝文不善处舅氏伤母后之心然则事亲之际盖无微而可忽也于章帝己事可以教敬焉
　　灵帝熹平六年以宣陵孝子为太子舍人蔡邕上封事言宣陵孝子虚伪小人本非骨肉羣聚山陵假名称孝义无所依至有奸轨之人通容其中太子官属宜摉选令德岂有但取丘墓凶丑之人其为不祥莫大焉宜遣归田里以明诈伪书奏帝乃诏宣陵孝子为舍人者悉改为丞尉焉
　　【臣】按宣陵孝子之名虚诞不经既以崇长奸伪亦以凟侮先灵可谓大不敬矣虽置之于理不为过顾乃官之乎以此为家丞庶子之选是不以奸伪凟侮为凶德而反以为太子官属异乎君子之孝永锡尔类者矣又礼言丧称哀子哀孙祭称孝子孝孙支子不祭则惟嗣君乃得称孝子于陵庙耳先君之支庶且不敢奸而使丘墓凶丑之人称之名不正言不顺能无辱亲之惧乎
　　晋武帝受禅尊母太妃王氏为皇太后宫曰崇化初置宫卿重选其职寻以后母辛氏未崇諡号泰始三年下诏曰昔汉文追崇灵文之号武宣有平原博平之封咸所以奉尊尊之敬广亲亲之恩也故卫将军兰陵景侯夫人羊氏含章体顺仁德醇备母仪之教光于邦国皇太后孝思蒸蒸永慕罔极朕感存遗训追逺伤懐其封夫人为县君依德纪諡有司请追諡为平阳县君及后崩帝手疏后德行命史官为哀策
