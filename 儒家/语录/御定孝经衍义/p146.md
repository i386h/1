<!-- { "loadSidebar": true } -->
　　制十有二幅以应十有二月袂圜以应规曲袷如矩以应方负绳及踝以应直下齐如权衡以应平
　　陈祥道曰十二月者天数也袂圜以应规而圜者天之体曲袷如矩以应方而方者地之象负绳及踝以应直下齐如权衡以应平而直与平者人之道
　　故规者行举手以为容负绳抱方者以直其政方其义也故易曰坤六二之动直以方也下齐如权衡者以安志而平心也五法已施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也【臣】按深衣在虞为燕服有虞氏深衣而养老是也在周为夕与丧服诸侯夕深衣祭牢肉通服焉大夫士朝元端夕深衣将军文子除丧受吊练冠深衣是也庶人吉服亦惟深衣盖燕私简便之服非朝祭皆可服之故曰善衣之次而制度之详至于参三才而施五法使人虽当燕居之时不啻如临在庙在朝而惰慢邪僻之气不设于身体矣先王衣服之制纤细周宻皆有禆于身心故君子以不知其名为防而大学之教亦必有杂服之学也【臣】又按朱熹论深衣制度云去古益逺其冠服制度仅存而可见者独有此耳然逺方士子亦所罕见往往人自为制诡异不经近于服妖甚可叹也因审定古深衣之制其详具家礼及宋史志中
　　儒行【篇名】鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服
　　【臣】按衣服之制贵贱有等不可易也儒者岂得有异服哉末世上下僭乱无别儒者独守法度有异于众遂谓之儒服而不知君子亦惟其宜与称而已焉居鲁衣鲁居宋冠宋曷尝峩峩焉于于焉以自别异为哉鲁论君子不以绀緅饰一章详记夫子之服合考之与周礼皆合而特当僭乱无章之时夫子一一考衷复识古法亦其学也博之一征欤
　　左传郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间君子曰服之不衷身之灾也诗曰彼其之子不称其服子臧之服不称也夫【僖公二十四年】
　　【臣】按人之诗以赤芾本为法服但非彼其之子所宜称故刺之如子臧之聚鹬冠岂特不称哉亦蹈于异服之诛矣
　　郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈不守其位而能乆者鲜矣商颂曰不僭不滥不敢怠皇命以多福【哀公五年】
　　【臣】按服为衷之旗驷秦以大夫而陈命卿之车服至无等也大不敬也夫以约失之者鲜不守其位则不约不约亡无日矣
　　宋淳熙中朱熹定祭祀冠婚之服时颁行之
　　【臣】按厯代法服具详各志大都斟酌损益垂为一代尽善适中之制君相之事也遵一王之法不敢生今而反古臣子之分也自汉以后收拾先王之遗文于残阙之余其服章名数固未能一一皆合古制而士大夫亦往往投弃规矩不能禀遵如儒生为短衣之制侍中效鵔鸃之冠岑牟单防自辱斯极斜簮散帻风流已甚衷诸古则不经征诸时则非法至于骸骨而申黄冠之乞髠缁而为道林之侣则惑世惊愚尤有不可胜言者矣又况侈心一开僭端愈炽上无弋绨之素下无羔羊之节而徒欲崇节俭谨制度不清其源而制其流岂可得哉上下千余年间礼制日变礼意愈失自宋司马光朱熹诸大儒益讲明古者衣服之制度而南渡后祭祀冠婚之服得熹论定而古礼复明云
　　朱熹闲居未明而起深衣幅巾方履拜于家庙以及先圣退坐书室几案必正书籍器用必整其饮食也羮食行列有定位匕箸举措有定所倦而休也瞑目端坐休而起也整步徐行中夜而寝既寝而寤则拥衾坐或至达旦威仪容止之则自少至老祁寒盛暑造次颠沛未尝有须臾之离也
　　【臣】按鲁论一书于圣人之一言一动无不熟审而详记之而先儒以为非真知而善言徳行者不能记盖亲炙圣人之光华而日与周旋上下故能言之亲切有味而学之亦跬步而勿敢失也盖夫子尝与门人立拱而尚右二三子亦皆尚右子曰予则有姊之丧故也二三子乃尚左一左一右之顷惟圣人之师二三子之嗜学如此而至于圣人既没又欲得有若之似者而师之而曾子以为不可则虽其所见于圣人者有深浅之不同而其一言一动必欲起圣人以为依归若饮食裘葛凖绳规矩之不可须臾离者意岂有异也自圣人既没千有余年所为亲炙之者其人既已在千载之上犹幸而有其书之所记可以窥寻圣人之声光顾其书若存若亡能尊之者盖鲜而行之者尤已鲜矣有宋诸大儒身体力行心存目想一言一动必师圣人千载之上语其难则百倍于弟子之得亲炙之者语其所至则与曾子盖未知孰先孰后而余固未足以云也夫圣人诸贤惟顔子好学然不幸短命而随事精察笃实践履者惟曾子卒唯一贯者亦惟曾子也明道之静坐伊川之诚敬横渠之学恭而安十五年不成朱子之造次颠沛未尝少违威仪容止之则之数子者固已深自得之于圣道之大而其随事精察笃实践履惟恐有一失足一惰容之顷夫道固在是而岂必于高者逺者也诗曰各敬尔仪天命不又记曰服其服则文以君子之容【臣】是以三复于斯焉
　　熹尝训子起居坐立务要端庄不可倾倚恐至昏怠出入步趋务要凝重不可剽轻以害徳性
　　【臣】按古者教子弟自能言能食即有教以至洒扫应对之类皆有所习盖少成若天性凡所以陶养变化其气质者不可不豫也自后为弟子之法废手不习礼器目不覩礼容而长而成人欲其检束收敛端庄凝重是责中人以下之材以自然合礼必不可得也熹又尝谓工夫自小失了要补填实难只得教人且把敬为主夫主敬之功彻上彻下诚可以该小学而至于有成人之道亦不可以复退而为弟子然而无可补填必多所阙漏其用力为益难矣所谓时过然后学则勤苦而难成也诚莫若修明小学之教于曲礼内则少仪诸书务为讲明以俾其诵习虽其去古已逺礼容礼器多有不可复见于当今者而因其文以求其义行其可行者于日用出入之间则自其少小之时固已无惰慢倾侧之容而入大学后心存于诚敬无难矣夫古者小学之教虽不耑于诵读然力行而必学文固以诵读为非可缓者朱子尝谓曲礼衣毋拨足毋蹶将上堂声必扬将入户视必下等叶韵处皆是古人初教小儿语而管氏书弟子职一篇或四言五言六言皆韵语句短而音谐朱子取以入小学盖以其诵读之易而便于童而习之也夫服以旌礼故必习威仪而习威仪必自小学始臣是以终及之
　　以上法服







　　御定孝经衍义卷八十四
　　钦定四库全书
　　御定孝经衍义卷八十五
　　卿大夫之孝
　　法言
　　易干文言曰修辞立其诚所以居业也
　　【臣】按人之不诚尤易于言语见之不但修饰言辞出于伪为即言其所当言者而见之事有一毫之不称即为不诚而无可居之业矣九三终日干干夕惕若一言之发必归诸实程颐所谓体当自家敬以直内义以方外之实事则虽先王之法言有不敢轻出诸口者而敢有非法之言乎
　　系辞鸣鹤在隂其子和之我有好爵吾与尔靡【縻同】之子曰君子居其室出其言善则千里之外应之况其迩者乎居其室出其言不善则千里之外违之况其迩者乎【臣】按居其室为在隂之象出其言为鸣鹤之象千里之外应之为其子和之象应固和也和其善者
　　之四方为风动之具垂诸简防而昭如日星和其不善者悖而出亦悖而入矣可不慎乎
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　蔡渊曰渐三所系将叛者之辞也睽上所系中心疑者之辞也临二所系吉人之辞也睽三所系躁人之辞也中孚三所系诬善之人之辞也节上所系失其守者之辞也
　　【臣】按类万物之情者莫备于易玩卦爻之辞而人情之见乎词者大槩尽之矣然辞有六而躁叛疑诬失居其五吉一而已言之凶悔吝何其多也孟子诐淫邪遁一章诐类枝淫类游邪类慙遁类屈然则知言之道无他知易而已矣立言之道亦无他学易而已矣
　　书吕刑敬忌防有择言在身
　　【臣】按此虽主典狱而言然大较敬忌之至大公至正纯乎天徳自然身无可择之言若使徳未至于是而惟其言之輙发鲜有不召尤祸者则固不若择而后言之为无口过也
　　诗大雅板其二章曰辞之辑【和也】矣民之洽【合也】矣辞之怿【悦也】矣民之莫【定也】矣
　　朱子集传曰辞辑而怿则言必以先王之道矣所以民无不合无不定也
　　【臣】按古昔盛时君歌臣昌言交拜其所谋谟一堂之上者播之天下而民皆悦从之后世而皆可为体要所谓言出而世为天下法者也自周之衰小人盈朝君子踈弃为谋不臧正论不闻缉缉幡幡者谗言也喋喋利口聴其言若可用用之輙败事者巧言也匪先民是程匪大猷是经只争于卑末浅近刀笔筐箧之际而一不知国体者迩言也朝廷之上噂防已极四海之势羮沸已成诗人深知其不可救药而犹有属望之心焉曰辞之辑矣民之洽矣辞之怿矣民之莫矣大较劝其言必称先王之道庶不咈乎天理之正深快乎人心之公而民之涣者可洽乱者可定也然则任卿大夫之责者诚当三复乎此而无使出话一有不然以贻祸于国家其可矣
　　抑【篇名】其五章曰白圭之玷尚可磨也斯言之玷不可为也其六章曰无易由言无曰茍矣莫扪朕舌【扪持也无人为我执持其舌者】言不可逝【放也】矣
　　孔頴逹正义曰政教一失谁能反覆谓已往者不可更反论语所谓驷不及舌是也孝经重述法言亦此类也
　　【臣】按武公之致谨于言者如此其知祸之门耶其深有忧患耶孔子入周后稷之庙有金人焉三缄其口而铭其背孔子既读其文也而谓弟子曰此言实而中情而性三复白圭与铭意絶类然武公耄年闻道实有得于戒慎恐惧之防而非徒欲执雌内藏为近于老氏之学也
　　礼记曲礼君命大夫与士肄在官言官在府言府在库言库在朝言朝
　　【臣】按郑国侨有言政如农功日夜思之思其始而成其终朝夕而行之行无越思如农之有畔其过鲜矣盖古之君子居其位则职思其忧先事而谋之不俟吾君之临朝而问而不知所对也临事而复揆度审处之又不以习之已熟谋之素定而卒然轻发贻不可追之悔也夫然将兢兢业业日夜勤于其职之不暇而暇言其他乎古之君子志効一官而不愿迁即老于其官而犹不自为能良以此也自后世人臣受若职怠若事无不可处之官无不能胜之任一身而遍厯诸曹一歳而迁转数秩假令上农而欲艺十夫之田其亦不至化为污莱不止矣臣又以知古者大夫与士肄盖必言其逺者大者夫自公卿之任以至于监当筦库之职士君子治之莫不有体处之莫不有道若徒理文书行条例而已则委之一吏而足亦何必大夫与士屑屑焉肄之哉
　　在朝言礼问礼对以礼
　　【臣】按此所以尊朝廷而重礼也即何独在朝君子何有一非礼之言乎
　　【臣】又按集説朝廷之上凡所当言皆礼也则在朝正是当言之地而特无出位即无越礼非有取乎慎重寡言也孔子居乡党恂恂如不能言而在朝廷则便便言唯谨可以为万世法矣
　　仪礼士相见礼与君言言使臣与大夫言言事君与老者言言使弟子与防者言言孝弟于父兄与众言言忠信慈祥与居官者言言忠信
