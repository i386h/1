<!-- { "loadSidebar": true } -->
　　王慧龙自以遭难流离常懐忧悴生一男一女遂絶房室布衣蔬食不参吉事举动必以礼太子少傅游雅言于朝曰慧龙古之遗孝也子宝兴少孤事母至孝薛端有志操遭父忧居丧合礼励精笃学不交人事端从子濬少孤养母以孝闻幼好学有志行周天和中袭爵虞城侯隋开皇中歴尚书虞部考功郎帝闻濬事母孝以其母老赐舆服几杖四时珍味当世荣之后其母疾病濬貌甚忧悴亲故弗之识暨丁母艰诏鸿胪监防丧事归夏阳时隆冬极寒濬衰绖徒跣冒犯霜雪自京及乡五百余里足冻堕指创血流离朝野为之伤痛州里赗助一无所受寻起令视事上见其毁瘠过甚为之改容顾羣臣曰吾见薛濬哀毁不觉悲感伤怀嗟异久之濬竟不胜丧且卒其弟谟时为王府兵曹参军事在扬州濬遗书于谟曰吾以不造幼丁艰酷穷游约处屡絶箪瓢晚生早孤不闻诗礼赖奉先人贻厥之训获禀母氏圣善之规负笈裹粮不惮艰逺砥行砺心因而弥笃自释耒登朝于兹二十三年矣虽官非闻达而禄喜逮亲庶保期颐得终色养何图精诚无感祸酷荐臻兄弟俱被夺情苫庐靡申哀诉是以叩心泣血霣气摧魂者也既而创钜衅深不胜荼毒啓手啓足幸得全归使夫死者有知得见先人于地下矣但念尔伶俜孤宦逺在边服顾此悢悢如何可言冀汝面诀忍死待汝汝既不来便成今古缅然永别为恨何言书成而絶韩麒麟父亡在丧有礼长子兴宗兴宗子子熙初子熙父以爵让弟显宗不受子熙承父怀卒亦不袭及显宗卒子熙别防赐爵乃以先爵让弟仲穆母亡居丧有礼杨愔幼丧母曾诣舅源子恭子恭与之饮问读何书曰诵诗子恭曰诵至渭阳未耶愔便号泣感噎子恭亦对之歔欷遂为之罢酒后遭罹家难常以丧礼自居所食惟盐米而已哀毁骨立神武愍之常相开慰顷之表请假职还葬一门之内赠太师太傅丞相大将军者二人太尉录尚书及尚书令者三人仆射尚书者五人刺史太守者二十余人追荣之盛古今未之有也及丧柩进发吉凶仪衞亘二十余里防葬者将万人是日隆冬风雪严厚愔跣步号哭见者无不哀之后为聘梁使主至碻磝州内有愔家旧佛寺精庐礼拜见太傅容像悲感恸哭呕血数升遂发病不成行舆疾还邺
　　【臣】按愔遭罹家难常以丧礼自居及窀穸追荣跣号风雪精庐拜像感恸舆疾可谓恒敬
　　杨异九嵗丁父忧哀毁过礼殆将灭性及免丧之后絶庆吊闭户读书数年之间博涉书记
　　【臣】按絶迹人事尚友古人立身之道在是将所谓贻父母令名者也可不谓之敬乎
　　张彞居丧过礼送自平城达家千里步从不乗车马顔貌瘦瘠当世称之孙宴之幼孤有至性为母郑氏教训动依典礼
　　崔光年十七随父徙代家贫好学书耕夜诵佣书以养父母子励有父风侍父疾衣不解带及薨孝明每加存慰
　　雷绍九嵗而孤有膂力善骑射年十八给事镇府尝使洛阳见京都礼义之美还谓同僚曰徒知边备尚武以图富贵不谓文学身之宝也生世不学其犹穴处何所见焉遂逃归辞母求师经年通孝经论语尝读至人行莫大于孝乃投卷叹曰吾违离侍养非人子之道即还乡里躬畊奉养遭母忧哀毁骨立由是知名
　　段韶教训子弟闺门雍肃事后母以孝闻齐代勲贵家罕有及者
　　王纮年十三见扬州刺史太原郭元贞抚其背曰读何书曰诵孝经曰孝经云何曰在上不骄为下不乱元贞曰吾岂骄乎纮曰君子防未萌亦愿留意元贞称美【臣】按王纮诵不骄不乱为元贞未萌之防善体不敢慢人之训者也
　　赵隐字彦深少孤贫事母甚孝母傅氏雅有操识彦深三嵗傅便孀居家人欲以改适自誓以死彦深五嵗傅谓之曰家贫儿小何以能济彦深泣而言曰若天哀矜儿大当仰报傅感其意对之流涕及彦深拜太常卿还不脱朝服先入见其母跪陈幼小孤露防训得至于此母子相泣久之然后改服
　　尉迟迥父俟兠尚周昌乐大长公主迥性至孝色养不怠身虽在外所得四时甘脆必先荐奉然后敢尝大长公主年髙多病迥往在京师每退朝参起居忧悴形于容色大长公主每为之和顔进食以宁迥心周文知其至性徴迥入朝以慰其母意
　　【臣】按迥后尽节宇文可谓以事母之爱而成其事君之敬也
　　韦师少沉谨有至性初就学始读孝经舍书而叹曰名教之极其在兹乎少丁父母忧居丧尽礼州里称其有孝行
　　席固居家孝友莅官颇有声绩子雅性方正少以孝闻王士良少孤事继母梁氏以孝闻及卒居丧合礼文宣寻起令视事士良屡表陈诚再三不许方应命文宣见其毁瘠乃许之
　　令狐熙以母忧去职殆不胜哀其父戒之曰大孝在于安亲义不絶嗣吾今见存汝又只立何得过尔毁顿贻吾忧也熙自是稍加饘粥复丁父忧非杖不起人有闻其哭声莫不为之下泣
　　李徳林年十六遭父艰自驾灵舆反故里时严冬单缞跣足州里人物由是敬慕之居贫轗轲母氏多疾方留心典籍无复宦情其母后病稍愈逼令仕进丁母艰以至孝闻朝廷嘉之裁百日夺情起复固辞不起【臣】按徳林后因庭议忤意隋文因数之朕方以孝理天下故立五教以之公言孝由天性何须设教然则孔子不当说孝经也盖徳林虽有至性而闇于经所云教所由生之义斯言几于非圣致使争竞之徒更相谮毁斯言遂为罪案有亏孝敬惜哉竟以贬卒
　　乐运年十五而江陵灭随例迁长安其亲属等多被籍没运积年为人佣保皆赎免之事母及寡嫂甚谨由是以孝闻梁故都官郎琅琊王澄美之次其行事为孝义传武帝崩宣帝嗣位葬讫诏天下公除帝及六宫便议即吉运上疏曰三年之丧自天子达于庶人先王制礼安可诬之礼天子七月而以天下毕至今期既促事讫便除文轨之内奔赴未尽隣境逺闻使犹未至若以丧服受吊不可既吉更凶如以元冠对使未知此出何礼进退无据愚臣窃所未安书奏帝不纳
　　张伟学通诸经乡里受业者常数百人常依附经典教以孝弟门人感其仁化事之如父性清雅非法不言【臣】按此敬亲者不敢慢于人之义门人感化事之如父亦经所谓敬人而人悦者也
　　乞伏保父居爵宁国侯诏令赐宫人河南宗氏亡后赐以宫人申氏嵗余居卒中抚养伏保性严肃捶骂切至而伏保奉事孝谨初无恨色每请禄赐在外公私尺丈所用无不白知出为镇将申年逾八十手制马舆亲自扶接申欣然随之申亡伏保解官奉丧还洛
　　房彦谦早孤不识父为母兄鞠养出后叔父子贞事所继有逾本生子贞哀之抚养甚厚后丁继母忧勺饮不入口者五日事伯父豹尽心竭力每四时珍果弗敢先尝遇期功之戚必蔬食终礼宗从取则焉
　　房景伯祖元庆为沈文秀所害父爱亲【景伯父名】以父非命疏服终身景伯生于桑干少丧父家贫佣书自给养母甚谨及母亡景伯居丧不食盐菜因此遂为水病积年不愈卒
　　房景伯母崔氏景伯为清河太守贝丘人列子不孝吏欲案之景伯为之悲伤入白其母母曰小人未见礼教但呼其母来吾与之同居其子置汝左右令其见汝事吾或应自改遂召其母崔氏处之于榻与之共食景伯为之温清其子侍立堂下未及旬日悔过求还崔氏曰此虽顔惭未知心愧且可置之凡经二十余日其子叩头流血其母涕泣乞还然后听之终以孝闻
　　【臣】按此非独其母之贤也景伯敬母而施及其民经之所谓不敢慢于人者也
　　郑善果母崔氏善果以父死王事数嵗袭爵开封县公寻为鲁郡太守母性贤明有节操博涉书史通晓政事每善果出听事母辄坐胡牀于障后察之闻其剖断合礼则大悦若行事不允或妄嗔怒母乃还堂防袂而泣终日不食善果伏于牀前不敢起母方起谓之曰汝自童子袭茅土汝今位至方岳岂汝身致之耶不思此事而妄加嗔怒心缘骄乐堕于公政内则坠尔家风或失亡官爵外则亏天下法以致罪戾吾死日何面目见汝先人于地下乎母恒自纺绩每夜分而寝善果曰儿封侯开国位三品秩俸幸足母何自勤如此荅曰吁汝年已长吾谓汝知天下理今闻此言公事何由济乎今秩俸乃天子报汝先人殉命也当散赡六姻为先君之惠妻子奈何独擅其利以为贵乎又丝枲纺绩妇人之务上自王后下及大夫士妻各有所制若堕业者是为骄逸吾虽不知礼其可自败名乎
　　【臣】按崔氏之教子前之所为似隽不疑之母后之所为似公父文伯之母盖以母之贤而成其子之敬者也史称其母卒后善果为大理卿渐骄恣公清平允遂不如畴昔焉此经之所以立身为终也
　　王頍少好游侠年二十为兄颁所责怒于是感激始读孝经论语昼夜不倦遂徧通五经开皇五年于国子讲授防帝亲临释奠国子祭酒元善讲孝经頍相与论难词义锋起善往往见屈
　　唐皇甫无逸父诞隋并州总管府司马汉王谅反逼之不从见杀无逸在长安闻变即号恸人问故对曰吾父生平重节义必无茍免者顷讣至果然时五等废帝嘉诞忠特封无逸平舆侯而赠柱国义郡公
　　【臣】按无逸入唐仕至益州大都督府长史母在长安疾笃太宗命驰驿召还承问忧悴不能食道病卒初諡曰孝王珪驳曰无逸入蜀不能与母俱留卒京师子道未足称不可谓孝乃更諡良考无逸被人诬告以母故隂交世充其入蜀所至辄闭阁不通賔客其过自畏慎留母京师盖有以也乃若信其父之必无坏节茍免亦可谓知敬其亲矣珪之驳諡盖未当云
　　李大亮族孙迥秀母少贱妻常詈媵婢母闻不乐迥秀即出其妻或问之答曰娶妇要欲事姑茍违顔色何可留武后尝遣内人其母或迎致宫中后所居堂产芝草犬乳邻猫中宗以为孝感旌大门闾
　　岑文本父之象仕隋为邯郸令坐为人讼不得申文本年十四诣司隶理寃辨对哀畅无所诎众属目命作莲花赋文成合台嗟赏遂得直文本贵常自以兴孤生居处卑室无茵褥帷帟事母以孝称抚弟侄笃恩义生平故人虽羇贱必钧礼帝每称其忠谨始为中书令有忧色母问之荅曰非勲非旧责重位髙所以忧也或劝其营产业文本叹曰吾汉南一布衣徒步入闗所望不过秘书郎县令耳今无汗马劳以文墨位宰相奉稍已重尚何殖产业耶故口未尝言家事既任职久赉赐丰饶皆令弟文昭主之文昭任校书郎多交轻薄帝不悦文本曰臣少孤母所钟念弟也不欲离左右今若离左右母必忧无此弟是无老母也泣下呜咽帝愍其意召文昭勅之卒无过
　　苏世长父振周宕州刺史建威县侯世长十余嵗上书周武帝帝异其幼问读何书对治孝经论语帝曰何言可道荅曰为国者不敢侮于鳏寡为政以徳帝曰善使卒学虎门馆父死王事有诏袭爵世长号踊不自胜帝奭然改容
　　韦思谦八嵗丧母以孝闻子承庆性谨畏事继母笃孝弟嗣立与承庆异母少友悌母遇承庆严每笞辄解衣求代母不听即遣奴自捶母感寤为均爱
　　杨元琰居父丧七日不食张柬之执政故引为右羽林将军与李多祚等定计斩二张封农郡公敬晖等为武三思所搆元琰知祸未已乃诡计请祝髪事浮屠悉还官封中宗不许晖闻尚戏之元琰曰功成不退惧亡我不空言晖感之然已不及计晖等死独元琰全又上官封愿追宠其亲
　　【臣】按元琰自全之策几于亏体辱亲可谓敬乎要其欲退之诚贤于敬晖之不早觉悟至于陨身逺矣
