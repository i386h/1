<!-- { "loadSidebar": true } -->
　　光武帝建武十三年夏四月吴汉自蜀振旅而还于是大飨将士功臣皆增邑更封已殁者封其子孙或支庻自陇蜀平未尝复言军旅邓禹贾复知帝偃干戈脩文徳不欲功臣拥众京师乃去甲兵敦儒学帝亦思念欲完功臣爵土不令以吏职为过遂罢左右将军官耿弇等亦上大将军印绶皆以列侯就第加位特进奉朝请邓禹内行淳备有子十三人各使守一艺脩整闺门教养子孙皆可以为后世法资用国邑不脩产利贾复为人刚毅方直多大节既还私第阖门养威重朱祐等荐复宜为宰相帝方以吏事责三公故功臣并不用是时列侯惟高密固始胶东三侯与公卿叅议国家大事恩遇甚厚帝虽制御功臣而毎能曲容宥其小失远方贡珍甘必先徧赐诸侯而大官无余故皆保其福禄无诛谴者
　　【臣】按古昔盛时所以畴其勲庸者虽锡山土田而常入为王卿士盖古之亲臣即其世臣而无有不可任以职事之嫌也萧曹依日月之光而迭居相位皆以功名终岂可谓不可以居三公哉然而人之情固有可与图危而不可与居安者当天下既定大难削平功高而久握大权既非人臣所以自安全之术而为之君者虽寛仁大度一不以芥蔕于其中顾其深爱而曲全之者亦必有道矣又人之才分固各有宜长于战鬭者多不嫺于吏治使之从政其甚者怙宠弄权胥于祸败而其谨厚无他者亦多以不学致讥一有负累绳之则伤恩舍之则枉法必也恩为私而法者天下之公则虽欲保全夙昔之驩而不可得矣光武之不以吏事责功臣政恐其得过此真善处之道而是时高密胶东固始三侯仍叅议国家大事曷尝尽置之不用哉诗曰文武吉甫万邦为宪如其人也于从政乎何有而要不可以一概而论也
　　唐高祖武徳九年九月【是年秋七月太宗即位】定勲臣爵邑房龄常言秦府旧人未迁官者皆嗟怨曰吾属奉侍左右几何年矣今除官反出前宫齐府人之后上曰王者至公无私故能服天下之心朕与卿軰日所衣食皆取诸民者也故设官分职以为民也当择贤才而用之岂以新旧为先后哉必也新而贤旧而不肖安可舍新而取旧乎今不论其贤不肖而直言嗟怨岂为政之体乎
　　【臣】按人君之于天下当如衡然衡诚悬不可欺以轻重必以旧人不足信任而踈逺之者固非也以其非旧人也而疑之可乎四海皆吾赤子也百职三事皆吾腹心股肱爪牙也又何置新旧于其间乎太宗之朝如王魏如敬徳皆其讐也而曷尝有毫发之负其君者哉先王有大疑谋必谋及卿士谋及庻人使无不竭之情而设官分职亲疎并用毋以内图外而亦不以外而间内也毋以小谋大而亦不以大而遗小也毋以逺言近而亦不以近而忽逺也廓然大公表里洞达天下如一家一家如一人自然荣卫周通精神凝聚而必无有郁结否塞之患矣
　　宋太祖建隆二年秋七月罢侍卫都指挥使石守信等典禁兵
　　【臣】按宋祖最能御将当时邉将分屯诸州要害皆其亲信歴十余年不易其任然位不过廵检使兵不过三五千人曾巩称之以为任専则势便位不极则士励兵少则用约御将亦多术矣此后人所当法也
　　以上亲九族【勲旧附】








　　御定孝经衍义卷二十五
<子部,儒家类,御定孝经衍义>
　　钦定四库全书
　　御定孝经衍义卷二十六
　　天子之孝
　　体臣工
　　【臣】按经言父子之道有君臣之义仪礼言父子一体父首子足君臣之分喻于冠履君臣亦手足也父之有众子如四体之相辅君之有羣臣亦犹四体之相附也书言元首股肱又言股肱耳目斯一体四体之证矣臣以父事其君君以子视其臣欣戚忧乐靡不相闗故曰元首股肱为一体述体臣工
　　易大有【卦名】六五厥孚交如象曰厥孚交如信以发志也程颐传曰六五当大有之时居君位虚中为孚信之象人君执柔守中而以孚信接于下则下亦尽其诚信以事于上上下孚信相交也
　　【臣】按朱熹本义言一人之信足以发上下之志盖
　　以我之诚心而发彼之诚心所以为交孚也中庸所谓士之报礼重孟子所谓君视臣如手足则臣视君如腹心者盖如此而经所谓不敢遗小国之臣故得万国之欢心以事其先王者亦即此交孚感应之理也
　　晋【卦名】康侯用锡马蕃庶昼日三接
　　【臣】按康侯与宁侯相似胡炳文以为治安之侯非以功侯也盖建侯本以宁民今此康侯述职而来着有抚循百姓之功则车马之赐享劳之勤尤当宠异于众中而显加恩遇者也盖惟坤顺之臣文明之主相得益彰乃能有此若晋文公之受车辂弓矢出入三觐犹未足以当之也后世强藩悍帅不奉朝谒而犹待之以姑息恩命滥膺与朝贡之臣礼数缺然者皆未得于康侯锡马之义也
　　夬【卦名】象传曰泽上于天夬【决也】君子以施禄及下居【止也】德则忌
　　【臣】按居乃居积之居与夬义相反以禄者臣下之所应有而人君居之以示德若居货然一则如项籍之印刓弊而不予出纳之吝一则如汉髙踞洗见英布先使之大失所望而供帐饮食之盛又使之大喜过望以术智御才杰之士皆非先王忠信重禄之意故君子忌之而弗以也
　　中孚【卦名】九二鸣鹤在隂其子和之我有好爵吾与尔靡之【靡縻同】
　　九五有孚挛如无咎
　　胡炳文曰九五孚之主也合九二与为一体包二隂以成中孚在九二则曰縻在九五则曰挛皆固结而不可解之象
　　【臣】按人主惟其有挛如之孚而贤者为好爵所縻茍无此孚信而但以爵禄奔走天下之士贤者所不愿也
　　书洪范凡厥正人既富方谷汝弗能使有好于而家时人斯其辜于其无好德汝虽锡之福其作汝用咎蔡沈传曰在官之人有禄可仰然后可责其为善廪禄不继衣食不给不能使其和好于而家则是人将陷于罪戾矣于其不好德之人而与之以禄则为汝用咎恶之人也此言禄以与贤必富之而后责其善者圣人设教欲中人以上皆可能也
　　【臣】按诗言岂弟君子干禄不回盖正人而富则斯民被岂弟之泽故君子之福即斯民之福也小人虽富而干没不止与之以禄是厚其毒也岂以惟皇作极而威福滥用者哉盖圣人制行不以己中人之性固可使为善可使为不善也厚其禄养谋其身家所谓人人自爱而重犯法养亷有资室谪不至自非贪冒嗜利之人必不至更以贿败也若既已陷于不义则必至于无好德之心如是而更欲责之以修身劝之以求福其人方自以行检既逾后効无补其何能报我以善哉惟其在一人之身而可虑如此是人之有能有为者必当有以爱惜保全之于始不可以徒用之而不为之所也
　　诗风北门【篇名】其一章曰出自北门忧心殷殷终窭【无财可以为礼】且贫【无财可以自给】莫知我艰已焉哉天实为之谓之何哉
　　二章曰王事适我政事一【皆也】埤【厚也】益我我入自外室人交徧讁我已焉哉天实为之谓之何哉
　　三章曰王事敦【犹投掷也】我政事一埤遗【加也】我我入自外室人交徧摧我【摧折沮抑之甚于讁也】已焉哉天实为之谓之何哉谢枋得曰鹿鸣四牡之燕乐出车枤杜之劳来一人之劳苦君无不知一毫之事功君无不报此先王所以体羣臣也千歳治安根本盖在此也北门之忠臣至于终窭且贫禄不足以代耕矣出则当王事之独劳入则当政事之烦剧使室人不能忍饥寒而交徧讁之此人情所难堪者上不怨其君下不怨其家穷而呼天亦无一毫怨天之辞此乐天知命之士也有臣如此而不能忠信重禄以劝之衞之所以亡也【臣】按北门之诗笺以为衞之君闇不知士有才能不与厚禄使困苦不得志故刺之也窭陋则无财为礼困苦则无资充用窭且贫禄之薄可知也有役使之事则不以之彼而必来之我有赋税之事则减于彼而以益于我是又使之事君子之事而食小人之食也夫简兮之贤者官卑禄薄而有轻世肆志之心焉其人岂不窭贫哉无王事之适政事之埤以为之忧也投之以事则当知其艰无以代耕而但欲责其力所遭如此而终无去志虽其室人亦不之知诗人爱君之心绻绻无已怨而不怒归之于天倘亦使衞之君闻之而恻然有动于中乎
　　小雅鹿鸣【篇名】其一章曰呦呦鹿鸣食野之苹我有嘉賔鼓瑟吹笙吹笙鼓簧承筐是将人之好我示我周行小序曰鹿鸣燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣
　　【臣】按传鹿得苹则鸣而相呼诚恳发于中以兴嘉乐賔客当有恳诚相招呼以成礼也示笺作寘言置之周之列位也盖君人者非善不用惟贤是与既得此好德之人而但承之以笙瑟奉之以筐篚弗与共天位则私惠不归德君子不自畱焉
　　四牡【篇名】其三章曰翩翩者鵻【鸟名】载飞载下集于苞栩【所安之处】王事靡盬不遑将父
　　四章曰翩翩者鵻载飞载止集于苞杞王事靡盬不遑将母
　　五章曰驾彼四骆载骤骎骎岂不懐归是用作歌将母来谂【告也】
　　谢枋得曰忠孝不两全此人情之所难也先王劳使臣而言之及此深探人情真切而言之也又曰圣人以孝治天下闻有以养母来告者安得不俞其请乎此盖设言欲使人忠孝两全也
　　范祖禹曰卒章再言母本其恩所起以教爱也爱母则敬父矣敬父则尊君矣未有爱其亲而不爱其君者也
　　辅广曰既述其不得养亲之情矣又言其以是情而告于上所谓臣下不敢自言而君上探其情而为之言者详于私恩而略于公义君之劳臣当然也【臣】按忠臣孝子之行役未尝不念其亲陟岵之忧鸨羽之嗟北山之怨出于人子之所自言则上下之情睽隔而为变风变雅出于君上所代为之言则能体悉人之情而为劳使臣之正小雅故孔氏以为臣有劳苦患上不知今君劳使臣言汝岂不思归作歌来告是明已知其功探情以劳之序曰有功而见知则悦矣此之谓也又经曰母取其爱再言将母所以曲尽人之情然茍非能自尽其爱亲之心则何能推已及人而言之忠厚悱恻如此耶
　　蓼萧【篇名】其一章曰蓼彼萧【蒿也】斯零露湑兮既见君子我心写兮燕笑语兮是以有誉处兮
　　辅广曰诸侯来朝天子天子见之而得以输写其心而无所畱隐相与燕饮笑语和悦则上下皆可以保其声誉与和乐也茍上之于下也有所疑而不敢尽其情下之于上也有所畏而不敢申其意则是上下不交否之时也何能保有其安乐于长久乎
　　【臣】按蓼萧之燕笑誉处为晋之时有锡马蕃庶昼日三接之象也自罢侯置守而方岳郡县皆古之诸侯则四海九州之内凡为守土莅民者皆天子之羣臣也皆当以吾不敢恶于人之义而示之以恩爱慈惠者也
　　大雅假乐【篇名】其四章曰之纲之纪燕及朋友百辟卿士媚于天子不解于位民之攸塈
　　郑康成注曰媚爱也成王以恩意及羣臣羣臣故皆爱之不解于其职位民之所以休息由此也
　　【臣】按假乐之诗公尸所以答鳬鹥者谓诸臣为朋友亦如既醉指助祭之臣为朋友也成王爱亲之心形于祭祀既燕其父兄而及其诸臣君爱其臣臣爱其君始之以称愿终之以劝勉有元首股肱明良相得气象吕祖谦曰盖臯陶赓歌之意也
　　仪礼燕礼第六
　　贾公彦释曰燕有四等诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也
