<!-- { "loadSidebar": true } -->
　　【臣】按书君奭【召公名】云我则鸣鸟不闻孔安国以为鳯也疏云鳯是难闻之鸟必为灵瑞之物故以鸣鸟为鸣鳯孔子称鳯鸟不至是鳯鸟难闻也此诗歌成王之德而云鳯凰鸣矣郑康成以为因时鳯凰至故以为喻而蔡沈以为鸣于高冈者乃咏其实皆谓成王之时鳯凰至也自虞书言箫韶九成鳯凰来仪中间数百年絶响直至文王时鸣于岐山而成王时又鸣于高冈舜时虽因韶乐之美其实奋至德之光者由于瞽之底豫也岐山高冈由于敎化之和协其实孝思维则世德作求者又教化之所因也鳯凰食竹栖梧经所以并言梧桐被温仁之气生于山冈之朝阳而茂盛也先儒皆以此诗为太平之实騐其为大顺之征无可疑者
　　周颂思文【篇名】曰贻【遗也】我来【小麦】牟【大麦】帝命率【循也】育【养也】无此疆尔界陈常于时夏
　　郑康成曰武王渡孟津白鱼跃入于舟出涘以燎后五日火流为乌五至以谷俱来此谓遗我来牟天命以是循存后稷养天下之功而广大其子孙之国无此封竟于女今之经界乃大有天下也用是故陈其久常之功于时夏而歌之夏之属有九书説乌以谷俱来云谷纪后稷之德
　　【臣】按此亦杂见于书而郑引以释经虽未可据然兴王之瑞亦难以茍信耳目而非传记也谷纪后稷之德即以表武王缵乃烈祖之孝乌有孝名武王卒父业故乌瑞臻当归渡孟津之日天保未定太平未洽天下尚未得谓之大顺而其徴已先见万国之欢心已得故颂于周公行郊祀后稷之礼而追
　　美焉
　　雝【篇名】曰燕及皇天克昌厥后
　　郑康成曰文王之德安及皇天谓降瑞应无变异也又能昌大其子孙
　　【臣】按曹氏曰安及皇天则隂阳和而风雨时日月光而星辰静无错行妄动之变盖大顺之征也克昌厥后则继继承承常膺天眷矣此所谓绥予孝子者也

　　御定孝经衍义卷九十九
　　钦定四库全书
　　御定孝经衍义卷一百
　　大顺之征
　　礼记礼运故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜
　　马氏曰自天地为本推而至于人情以为田其为法备其为治详宜有休征以应之也故终以四灵为畜然四灵以为畜圣人无意于是盖在己有以立之在物者亦顺之而不敢逆也
　　何谓四灵麟鳯龟龙谓之四灵故龙以为畜故鱼鲔【音委】不淰【音审羣队惊散之貎】鳯以为畜故鸟不獝【音橘惊橘也】麟以为畜故兽不狘【许月反惊走也】龟以为畜故人情不失
　　【臣】按注天地以至五行其制作所取象也礼义人情其政治也四灵者其征报也圣人仰观俯察近取人情隂阳四时日月五行天之经也地之义也
　　礼义民之行也是即谓至德要道也其所致之征报以顺天下故也盖如龙图龟书鳯凰来仪类亦不尽在一时所谓畜者亦必不与产物为羣在苑囿庖厨之间矣记者特以征君人者之脩德召祥也故侈言之
　　父子笃兄弟睦夫妇和家之肥也大臣法小臣廉官职相序君臣相正国之肥也天子以德为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也
　　孔頴达疏曰前虽明国家之顺皆局有条目而顺理广被无所不在此更总説其事一切生死神无不用顺为常也故孔子答孟武伯无违之言曰生事之以礼死葬之以礼是也养生送死事鬼神无违道之常也
　　故事大积焉而不苑【音尹屈结不通之意】并行而不谬细行而不失深而通茂而有间连而不相及也动而不相害也此顺之至也故明于顺然后能守危也
　　王炎曰此极言大顺之理万几日来庶事总至其大积者然也以顺处之各有其序可以无苑结矣威福并用刚柔迭施其并行者然也以顺施之各得其宜可以无错谬矣一嚬笑之防下之休戚存焉一好恶之防众之向背系焉此其细行者然也以顺为之可以无过失矣幽逺谓之深其势则易隔惟顺则其情必通众多谓之茂其势则易杂惟顺则其分有间连则易以相干惟顺则异而同不相害也天下之大顺至此极矣惟明于顺然后上下相得君臣相安可以守危盖居高则势易危守危则可安于民上也呉澄曰危者顺之反不顺则违逆违逆者危道也【臣】按大顺之义莫详于此一家之肥则一家顺矣一国之肥则一国顺矣天下之肥则天下顺矣要不过君臣父子夫妇昆弟之间各得其道而极其终亦不过养生送死事鬼神之常所谓日用饮食之近即圣神功化之极者也故事大积以下正极言顺之至而归之以守危顺与危相去不啻莛与楹而圣王以为其间不容髪出乎此即入乎彼故不曰不危而曰守危刻刻履危然后能时时处顺也自非然者人主万几之众苑者谬者失于细者窒碍者杂乱者相及相害者不可胜数也危道也故守危乃大顺之根本而醴泉膏露器车马图之属特余事耳
　　故礼之不同也不丰也不杀也所以持情而合危也故圣王所以顺山者不使居川不使渚者居中原而弗敝也用水火金木饮食必时合男女颁爵位必当年德用民必顺故无水旱昆虫之灾民无凶饥妖孽之疾呉澄曰居民之顺因于地时物之顺因于天昏姻任使力役之顺因于人因天地人以行顺道故天地人之应亦顺而天地不生水旱昆虫之灾又不罹凶饥妖孽之疾凶谓疫疠饥谓荒歉草木等怪为妖飞走等怪为孽
　　故天不爱其道地不爱其寳人不爱其情故天降膏露地出醴泉山出器车河出焉图鳯凰麒麟皆在郊棷龟龙在宫沼其余鸟兽之卵胎皆可俯而闚也则是无故先王能修礼以达义体信以达顺故此顺之实也孔頴达疏曰此以下明天地为至顺之主下瑞应也四时和甘露降是天不爱其道也地不爱其寳者谓五谷丰醴泉生器车出也人不爱其情者皆尽孝弟及越裳至也
　　呉澄曰大顺之应如此亦无他故而使之然盖由先圣王能修治其礼而达之于礼之义以教天下之人体实理于心而达之一身之顺充而为天下国家之顺之故也
　　【臣】按礼运之极言瑞应止于此圣王所以顺必兼天地人为説则经所谓则天之明因地之利以顺天下者是也所召之祥亦以德居其至道握其要则三才之理两间之气无所弗顺非必如纬书所云王者有其德则有其瑞也记礼运者以礼为义之实而以仁为义之本即以为顺之体仁孝合一【臣】前引先儒之説而论之详矣然则烝烝至性肃肃悚悚为顺之体博爱广敬为顺之用明于顺则不敢恶慢不悖德礼故曰然后能守危危与顺相对犹经言以顺则逆也经既云通于神明光于四海无所不通则醴泉膏露器车马图之属特余事耳顾无其德而妄命之与伪为之者实难已故曰此顺之实也
　　礼器天地之祭宗庙之事父子之道君臣之义伦也郑康成注曰伦之言顺也
　　陈澔集説曰王者父事天母事地故天地宗庙父子君臣四者乃自然之序故曰伦也伦不可紊故顺次之
　　【臣】按经言天明地察神明彰矣宗庙致敬神着矣又曰父子之道天性也君臣之义也分之有四合之则一经两言顺天下一言顺民一言敎礼顺又引诗言四国顺之而其所谓以顺则逆者则指立敎之人也故一人之顺天下之顺也记礼器者其知经义乎
　　郊特牲隂阳和而万物得
　　孔頴达疏曰和犹合也得谓各得其所也若礼乐由于天地天地与之和合则万物得其所也
　　方慤曰乐由阳来礼由隂作独隂不生独阳不成生成相济其气乃和和则万物不失其性矣
　　【臣】按此诸侯为宾之礼上文言易以敬也易者和易敬者严敬此乃礼乐之实也不敢恶于人故易不敢慢于人故敬易以敬所以安上治民移风易俗者也而阳舒隂惨一阖一辟使万物各得其所而天下大顺矣记于诸侯为宾之礼而发隂阳和而万物得之义者经曰昔者明王之以孝治天下不敢遗小国之臣而况公侯伯子男乎以是而得万国之懽心以至于天下和平灾害不生祸乱不作则礼乐之用于宾主之间而其应至于隂阳和而万物得自然之理也
　　乐记乐至则无怨礼至则不争揖让而治天下者礼乐之谓也
　　郑康成注曰至犹达也行也
　　【臣】按无怨争者经所谓民用和睦上下无怨也爱亲之爱岂不与天地同和乎敬亲之敬岂不与天地同节乎大乐必易大礼必简简易非即经所谓至德要道乎揖让而天下治非所以顺天下乎不怨不争是之谓大顺之征
　　昔者舜作五弦之琴以歌南风防始制乐以赏诸侯郑康成注曰防欲舜与天下之君共此乐也南风长养之风也以言父母之长养己其辞未闻也
　　孔頴达疏曰南风诗名是孝子之诗南风长养万物而孝子歌之言已得父母生长如万物得南风生也舜有孝行故以此五弦之琴歌南风之诗而教天下之孝者也此诗今无故郑注云其辞未闻也防是舜典乐之官欲天下同行舜道故歌此南风以赏诸侯使海内同孝也郑言其辞未闻则非凯风之篇也熊氏以为凯风非矣按圣证论引孔子家语难郑云昔者舜弹五弦之琴其辞曰南风之薰兮可以解吾民之愠兮南风之时兮可以阜吾民之财兮郑言其辞未闻失其义也今按马昭云家语王肃所增非郑所见又尸子杂説不可取证正经故言未闻也
　　【臣】按舜欲以孝治天下而以南风之长养万物喻父母之长养已盖其所托者近而易知欲令众庶兆民皆习此歌以感发其孝思故以与诸侯而使其国之人皆得而歌之故疏言使海内同孝也海内同孝大顺孰过是乎今世所传南风之辞必非舜作而卫之凯风盖七子之自以不得乎亲而依仿舜之古调而作欤孟子论凯风之不怨而卒之引孔子曰舜其至孝矣五十而慕必孟子之时南风未亡因七子之凯风而遂及舜之南风也
　　故乐行而伦清耳目聪明血气和平移风易俗天下皆宁
　　郑康成注曰言乐用则正人理和隂阳也伦谓人道也
　　【臣】按庆源辅广曰伦清言人之伦理清明而无暧昧昏乱也自一人之身而言之则耳目聪明血气和平自天下之大言之则移风易俗而天下皆宁乐之功效至此极矣盖伦清者亲义序别伦类皆清美也耳目聪明则能视于无形听于无声血气和平则能下气怡色柔声婉容也敝恶之风自然变易昬乱之俗自然改革矣顺之至也故天下皆宁
　　夫古者天地顺而四时当民有德而五谷昌疾疢不作而无妖祥此之谓大当
　　陈祥道曰天地以顺动则四时不忒是天地顺利然后四时各当其分也民有德人之和也五谷昌天地之和应之也如此灾害不生而无疾疢祸乱不作而无妖祥合是数者无适不当则三才之理岂得不谓之大当乎
　　【臣】按此子夏言作礼乐之本必天下大顺而后可以作礼乐而礼乐之用又足以致天下之大顺圣人豫顺以动是以作乐崇德天地顺而四时当是天地如之也民有德五谷昌天下和平之象也陈氏亦以疾疢不作配经文灾害不生无妖祥配经文祸乱不作此之谓大当此之谓大顺之征也
　　祭统贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也郑康成注曰世所谓福者谓受鬼神之祐助也贤者之所谓福者谓受大顺之显名其本一者言忠孝俱由顺出也
　　孝者畜也顺于道不逆于伦是之谓畜
　　郑康成注曰畜者谓顺于德教
