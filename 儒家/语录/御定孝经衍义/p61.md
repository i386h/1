<!-- { "loadSidebar": true } -->
　　【臣】按宋初之制衙前以主管官物里正户长乡书手以课督赋税承平既乆而里正衙前主运官物陪偿折耗往往倾家于是罢里正衙前而以五则法差乡户衙前以户长代里正督租赋从韩琦韩绛蔡襄等之议也然罢里正衙前而差乡户衙前不过番休递役少纾向日之里正而乡户之赀髙者人人有里正衙前之害也以户长而代里正督租则户长皆为里正也未见变法之善也其后差役之弊戕贼农民尤甚神宗因阅内藏库奏有衙前千里输金七钱库吏邀乞逾年不得还者重伤之乃诏制置条例司讲立役法于是免役助役出钱雇募之法兴焉此于旧制视为少便矣乃更于中给胥吏之禄而有寛剩钱之名则其不能制节谨度而轻用其民甚矣时人多言其不利者而王安石既力任行之吕惠卿复献手实之议其法使人户自占家业输钱助役有隠落者许告有实三分以一充赏大率如汉武之筭缗告缗矣元祐改元司马光欲罢一切免役钱而行熙宁以前旧法苏轼兄弟范纯仁等皆以为不当罢轼至争于政事堂而光执益坚凡诸新法悉属刬除而免役之法与焉光于英宗时固常有募人充衙前之论而此力持不可者激于新法之苛刻而惟恐去之不速也绍圣初政寻复悉如元丰条约其后役钱之在官者竟供他用而雇役之值或给或否则又大失立法之初意矣建炎南渡更立差役之法则有保正副之名其始定条例但主一都盗贼烟火之事不承引帖催二税而以户长催纳其后州县违法驱督保正之费至于数百千而士民醵钱给费名为义役此有心者所深长太息而无如之何也【臣】观马端临文献通孝所论职役始末详哉其言之矣其亦自谓端本澄源矣然而尚有可商者差役之不如雇役则言之雇役之不如义役则未之及也臣窃观朱子提举浙东常平所论山隂县义役法云臣昨见山隂县见行义役只是本县人户各出义田均给保正户长各有畆数具载砧基其保正户长依旧只从本县定差更不别置役首亦不先排役次而其当役之户既有义田可收自然乐于充应臣今以此校明季排年之利弊大率正身不愿充役者雇人自代其雇钱多少任其私下商量若所雇逃亡即勒正身别雇陪填此即司马光之説而臣亲见代役之人无事则受其雇直有事仍推正身料理甚有破冒官物而潜逃者惟有义设役田处所则正身亦可支吾或于十排之中众举一谙练世务者常年收租承应大故不致差错此可以知雇不如义之説也然而臣又有所不足于端临之説者端临所论职役非身丁之役固为有见但督促赋税古之职役所无而主运官物则何异古之出车辇给徭役乎当时自以身丁之役待职役而苏氏两税如故复取庸钱之説未为误也谓熙宁间募人应役之外又以其余充典吏俸给乃是所征雇役之钱重所以有不便于人端临反谓当时充役之费轻则非也臣以为差役一事有直截了当便于民之法夫百姓亲五品逊相受相纠此职役之事也令士大夫之居于乡者为之可也辇运官物主典府库非职役之事责之官吏可也至于复除者周礼所谓贵者贤者能者服公事者老者病者皆舍及王制升于司徒者不征于乡升于学者不征于司徒皆谓舍其繇役也今既编入两税之中则就中优免此一项有差正合古意所费于县官者少而所以培养士大夫之体以厉其庑隅者为已多也臣故因马氏借复除以要市于民之説而并及之
　　以上薄税敛【职役附】

　　御定孝经衍义卷三十五
<子部,儒家类,御定孝经衍义>
　　钦定四库全书
　　御定孝经衍义卷三十六
　　天子之孝
　　备凶荒
　　【臣】按嵗之有饥穰天行也凡厥庶民用天道矣而不免于水旱疾疫虽欲养其父母不可得也王者则天之明因而为之补救亦所以博爱也其备之也宜豫述备凶荒
　　诗王风中谷有蓷【篇名】其一章曰中谷有蓷【今益母草也】暵其干【蓷性宜湿今遇旱暵】矣有女仳【别也】离嘅其叹矣嘅其叹矣遇人之艰难矣
　　谢枋得曰凶年饥馑上而王朝有司徒之荒政十二以聚民下而有司能以时告其上发仓廪开府库懋迁化居以赈民必无夫妇相薄室家相弃之事【臣】按饥穰天行尧汤被之矣惟圣王之世蓄积足恃振业有方故民不致于转徙周之盛时荒政乃
　　大司徒之所自领也迄乎厉王之乱人民流散宣之初政仅乃劳来安集其末年遂有适异国依其昏姻而不见收恤者幽平相继王室黍离然则周之弃其民也非一世矣中谷有蓷之诗至于室家相弃啜泣无及而犹以遇人之艰难为词先儒以为怨而不怒犹有先王忠厚之遗先王之爱其民而衣食纎悉必为之所必讲之素岂非后王之所当遵也哉
　　礼记曲礼嵗凶年谷不登君膳不祭肺【祭于豆间周礼尚肺】马不食谷驰道不除祭事不县大夫不食粱士饮酒不乐吕大临曰仁者以天下为一身者也疾痛疴痒所以感吾惨怛怵惕之心非有智力与乎其间也以天下为一身者一民一物莫非吾体故举天下所以同吾爱故嵗凶年谷不登民有饥色国君大夫士均与其忧君非不能玉食大夫士非无田禄仁人之心与民同之虽食不能饱也及乎有九年之蓄虽凶旱水溢民无菜色然后天子食日举以乐则与之同其忧者无不同其乐也
　　【臣】按圣主救灾恤民已饥已溺有是心则有是政矣然而有是政又必有是心也夫十二荒政之中惟弛县去乐在于君身疑于责己之道尚未尽而曲礼此条君大夫士相与畏天悯人皆自贬损不敢盈礼其于行聚民之政则必实有逮下之惠有中心惨怛之爱于民而不徒为文具者也此仁孝之道周官法度之本也
　　王制国无九年之蓄曰不足无六年之蓄曰急无三年之蓄而国非其国也三年耕必有一年之食九年耕必有三年之食以三十年之通虽有凶旱水溢民无菜色马希孟曰预备不虞者古之善政也急者迫而不缓也无九年六年之蓄虽非完国犹足以为国也至于无三年之蓄非其国也盖国之所以为国者以其民也民之所以为民者以有财也茍无其财则民散而之四方矣故曰无三年之蓄非其国也
　　【臣】按易系辞言何以守位曰仁何以聚人曰财圣人之聚天下之人以沟洫井牧闾比酂邻乃以嵗之不登恐其离散何哉夫公私皆匮道殣相望民转而之四方以活旦夕变且不测其去也固非法制之所得而禁者惟有使之不忍去不欲去乃为善尔古之所谓九年之蓄盖通计公私积贮足以支此所谓水旱不能灾者也此时之民则不但土著重迁而其心亦且固结而不解而十二条之政则又临事设法以振业之圣人之爱民甚矣
　　周礼地官司徒以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰眚礼八曰杀哀九曰蕃乐十曰多昏十有一曰索神十有二曰除盗贼
　　贾公彦疏曰谷梁云五谷不升为大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵大侵即大饥一也此云荒政亦据大凶年为义按均人云凶札无力征财赋此既据大饥犹薄征者此经虽主大饥兼记一谷二谷不熟之嵗故有轻税也
　　吕祖谦曰聚万民者札瘥凶荒民皆转徒之四方故以政聚之散利是发公财之己藏者薄征是减民租之未输者此两者荒政之始已藏者散之未输者薄之荒政之大纲举矣缓刑谓民迫于饥寒不幸有过失缓其刑辟以哀矜之弛力者平时用民力嵗不过三日今则弛之以休息民力舍禁谓山虞林衡皆舍去其禁恣民取之去几谓去关防之讥察使百货流通商贾求市此是救荒之要术眚礼谓凡礼文可省者省之如有币无牲之类杀哀谓凡防纪之节一皆减省専理防荒政蕃乐谓嵗荒民饥当忧民之忧所以闭藏乐器而不作多昏谓凶荒之年杀礼多昏使男女得以相保索神谓靡神不举并走羣望之类前既説缓刑后又説除盗贼是经权皆举处不幸民有过固可哀矜至于奸民亦有伺变窃发者凶荒之嵗民心易动一夫呌呼万夫皆集故以除盗贼终之以止乱之萌大抵周礼六官虽分职然其关节脉理皆相应且如散利须考大府天府内府凡掌财赋之官如薄征须考九职九赋九贡如缓刑须考司寇士师所掌之刑他莫不然参观徧考然后可知
　　大荒大札则令邦国移民通财舍禁弛力薄征缓刑贾公彦疏曰邦国者谓天下诸侯邦国也移民通财者此谓两事移民谓分口往就贱财是米谷也其有留守不得去者则贱处通米与之
　　乡师之职以岁时巡国及野而赒万民之囏阨以王命施惠
　　郑康成注曰嵗时者随其事之时不必四时也囏阨饥之也
　　遗人【主施惠之官】掌邦之委积以待施惠乡里之委积以恤民之囏阨县都之委积以待凶荒
　　郑康成注曰委积者廪人仓人计九谷之数足国用以其余共之所谓余法用【道路之委积所以丰优宾客之属】也职内邦之移用亦如此也皆以余财共之少曰委多曰积乡里乡所居也
　　廪人掌九谷之数以待国之匪【读为分】颁【音班】赒赐稍食【禄廪】以嵗之上下数邦用以知足否以诏谷用以治年之凶丰凡万民之食食者人四鬴上也人三鬴中也人二鬴下也若食不能人二鬴则令邦移民就谷诏王杀邦用贾公彦疏曰谓民食国家粮食者此皆谓一月食米计中嵗颁禄人食三鬴不得为数月古今皆月月给请故知皆一月米食也六斗四升曰鬴
　　仓人掌粟入之藏辨九谷之物以待邦用若谷不足则止余法用有余则藏之以待凶而颁之
　　贾公彦疏曰按上遗人注委积者廪人仓人计九谷之数足国用以其余共之所谓余法用也今仓人谷不足故止彼余法用【止杀也】
