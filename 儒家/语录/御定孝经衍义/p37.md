<!-- { "loadSidebar": true } -->
　　左曰以太子生之礼举之接以太牢卜士负之士妻食之公与文姜宗妇命之
　　胡安国曰嫡始生即书于策与子之法也此世子也其不曰世子何也天下无生而贵者誓于天子然后为世子
　　真徳秀曰按贾谊之书有曰势明则民定而出于一道故人争为宰相而不奸为世子非宰相尊而世子卑也不可以智求不可以力争也臣谓古者之生世子则已表而扬之使国人皆知之所以系众望也是以国本之定不在于建储之日而已定于始生之初此春秋于子同之生必谨而书之也
　　【臣】按春秋二百四十二年惟此书子同生以桓公能举行古者国君生世子之礼故嘉而书之也盖虽未正其为世子之名而已举之以世子之礼又不独定国本而系人心且可教之以豫攷之礼异为世子室择诸母寛裕慈惠温良恭敬慎而寡言者使为子师即此意也夫位不素定与既定而不早建此楚共王之埋璧太室之庭而五子卒无适立【卜之于神无当璧拜者事见左昭十三年】以贻数世祸者也
　　国语楚语楚庄王使士亹【楚大夫】傅太子箴【之林切】问于申叔时【楚大夫】叔时曰敎之春秋而为之耸【奬也】善而抑恶焉以戒劝其心敎之世【先王世系】而为之昭明徳而废幽昏焉以休惧其动敎之诗而为之道广显徳以耀明其志敎之礼使知上下之则敎之乐以疏其秽而镇其浮敎之令【先王之官法时令】使访物官敎之语【治国之善语】使明其徳而知先王之务用明徳于民也敎之故志【记前世成败之书】使知兴废者而戒惧焉敎之训典使知族类行比义焉若是而不从动而不悛则文咏物【以文词风诸事物】以行【动也】之求贤良以翼之悛而不摄则身勤之多训典刑以纳之务慎惇笃以固之摄而不彻则明施舎以道之忠明久长以道之信明度量以道之义明等级以道之礼明恭俭以道之孝【恭俭所以事亲】明敬戒以道之事明慈爱以道之仁明昭利以道之文明除害以道之武明精意以道之罚明正徳以道之赏明齐肃以耀【明也】之临【临事】若是而不济不可为也且夫诵诗以辅相之威仪以先后之体貌以左右之明行以宣翼之制节义以动行之恭敬以临监之勤勉以劝之孝顺以纳之忠信以发之徳音以之教备而不从者非人也其可兴乎
　　【臣】按叔时大指谓辅翼太子以成其徳而进徳之资莫切于讲学所为敎之春秋敎之世敎之诗礼乐敎之令敎之语敎之故志训典皆是也盖熟之复之于圣贤之书参之于善败之迹其为忠信礼义仁孝之助者不少矣然脩徳进业固在于太子而朝夕纳诲尤必慎简其人其人必自范于先王之敎而后明先王之敎以敎之庻乎肃而不玩巽而易入也世子之篇云观太傅之徳行而审喻之者是也审则审之于伦物喻则喻之于道义岂仅诗书六艺之文而已哉抑【臣】又按孝为徳之本叔时云明恭俭以道之孝又云孝顺以纳之胥臣语晋文公亦言文王在母不忧事王不怒则文王之能为世子文王之止于孝也敎世子者必先之以孝而成之以学故曰若川然有原以卬【音仰】浦而后大
　　汉文帝六年贾谊疏曰古之王者太子廼生固举以礼使士负之有司齐肃端冕见之南郊过阙则下过庙则趋孝子之道也故自为赤子而敎固已行矣孩提有识三公三少明孝仁礼义以道习之逐去邪人不使见恶行选天下之端士博闻有道术者以卫翼之使与居处出入故太子廼生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚不能不楚言也孔子曰少成若天性习贯如自然及太子少长知妃色则入于学学者所学之官也及太子旣冠成人免于保傅之严则有记过之史彻膳之宰进善之旌诽谤之木敢谏之鼔瞽史诵书工诵箴谏大夫进谋士民语习与智长故切而不媿化与心成故中道若性夫三代之所以长久者以其辅翼太子有此具也
　　【臣】按辅翊储皇之法莫着于文王世子之篇春秋列国犹有循行之者特其所与居处之人如所谓朝婴夕侧未必圣贤之徒耳三代以后首发此论者贾谊一人而已文帝既善其言而不闻有选建宫僚之举岂以一峭直深刻之家令【鼂错】遂足以兼师保谏救之职也
　　武帝为太子【名据諡戾】立博望苑使通賔客从其所好故賔客多以异端进
　　司马光曰古之明王教养太子为之择方正敦良之士以为保傅师友朝夕与之游处左右前后无非正人出入起居无非正道然犹有淫放邪僻而陷于祸败者焉今乃使太子自通賔客从其所好夫正直难亲谄谀易合此固中人之常情宜太子之不终也【臣】按司马光之言备矣史称太子仁恕温谨武帝虽嫌其材能不类已然以其敦重好静必能安天下盖有可敎之资而不豫敎之以陷于大过【巫蛊之祸太子杀使者江充】人不可以无学况主器之重哉终汉之世辅翼太子之具皆阙焉以元帝之好儒而宣帝顾以俗儒不达时宜不为之选贤师傅以正道道之卒以优柔不断坐啓祸萌惜哉
　　吴主【孙权】黄龙元年九月使上大将军陆逊辅太子南阳刘廙常着先刑后礼论同郡谢景称之于逊逊呵之曰礼之长于刑久矣廙以细辩而诡先圣之敎君今侍东宫宜遵仁义以彰徳音若彼之谈不须讲也
　　【臣】按敎世子不可不慎也开博望之苑而异端之陈崇潘陆之华而狎客之进若刑名家言似足枝柱补绽而其酷烈之祸岂减异端狎客哉汉文帝好黄老嘉鼂错术数之说使为太子家令太史迁谓惨刻少恩皆原于道徳者固然故文帝不用贾生傅太子而用错然景帝之猜忍刻急诛灭功臣废杀爱子盖可覩矣汉末纲纪废坏崔寔为政论以刑罚为治乱之药石斯亦激而云尔揆之于道亦未可为大醇也夫欲世子生而见正事闻正言行正道则舎先王之敎与孔孟之书奚由哉
　　唐贞观中太子承干数亏礼度侈纵日甚右庻子孔頴达每犯颜进谏承干令撰孝经义疏頴达又因文见意愈广规谏之道
　　【臣】按晋江统上书太子陈五事其一曰六行之义以孝为首虞舜之徳以孝为称故太子以朝夕视君膳为职左右就养无方【臣】谓世子诚尽事亲之道则不独视膳就养之节而已必将熟复于不敢恶人不敢慢人之义而无有侈纵败礼之失矣頴达撰孝经义疏因文规谏可谓知敎之本而有天下者欲辅养世子诚不可不于是经加之意也
　　贞观十七年太宗谓长孙无忌司空房龄曰三师以徳道人者也若师礼卑太子无所取则于是诏令撰太子接三师仪注太子出殿门迎先拜三师答拜每门让于三师三师坐太子乃坐与三师书前名惶恐后名惶恐再拜
　　【臣】按古者置太子居以士礼与国人齿为置官属皆如朋友不为纯臣若三师道高徳劭以师事之则更不可以友比也夫三王四代惟其师师严然后道尊天子犹有当其为师则弗臣之礼而况世子乎
　　贞观十八年高宗初立为皇太子尚未尊贤重道散骑常侍刘洎上书畧曰臣闻郊迎四方孟侯所以成徳齿学三让元良由是作贞至若生乎深宫之中长乎妇人之手未曾识忧惧无由晓风雅虽神机不测天纵生知而开物成务终由外奬窃惟皇太子玉裕挺生金声夙振虽富于春秋饬躬有渐实恐岁月易往堕业兴讥取适宴安将从此始臣以愚短幸参侍从不敢曲陈故事切请以圣徳言之伏惟陛下诞叡膺图登庸歴试多才多艺道着于匡时允文允武功成于纂祀尚且虽休勿休日慎一日求异闻于振古劳叡思于当年乙夜观书事高汉帝马上披卷勤过魏王陛下自励如此而令太子优游弃日不习图书臣所未谕一也加以暂屛机务即寓雕虫纡寳思于天文则长河韬映摛玉华于仙札则流霞成彩固已缁铢万代冠冕百王屈宋不足以升堂钟张何阶于入室陛下自好如此而太子悠然静处不防篇翰臣所未谕二也陛下备该众妙独秀寰中犹晦天听俯询凡识听朝之隟引见羣官降以温言访以今古故得朝廷闾里是非好恶凡有巨细必关闻聼陛下自行如此而令太子久趋入侍不接正人臣所未谕三也陛下若谓无益则何事劳神若谓有成则宜申贻厥蔑而不急未见其可伏愿俯推叡范训及储君授以良书娱之嘉客朝披经史观成败于前踪晚接賔游访得失于当代间以书札继以篇章则日闻所未闻日见所未见副徳愈光苍生之福也
　　【臣】按刘洎知敎谕之当早而其所称说者盖文章艺能之事非古帝王世子入学齿胄之法也其言观成败访得失似亦知所以致用矣而未知夫以徳行为之本也若夫徳行则文王之为世子武王帅而行之以孝敎孝有非师保之诏告所得而尽者则在乎以身为之则矣
　　宪宗元和元年左拾遗元稹奏畧曰有国之君议敎化者莫不以兴廉举孝设学崇儒为意曾不知敎化之不行自贵者始畧其贵者敎其贱者无乃隣于倒置乎自我太宗在藩邸以至于为太子也选知道徳者十八人与之游习即位之后宴游饮食日在其中上失无不言下情无不达不四三年而名高盛古贞观已还师傅之官皆宰相兼领其余宫寮选亦甚重马周以官高恨不得为司议郎此其验也愿陛下思成王训导之功念文王游习之渐选重师保慎简宫寮
　　【臣】按宫寮之设与太子游习盖宴游饮食必俱而有得有失无不可言者故其人必极一时之选马周以官高恨不得为司议可见贞观之盛其隆重宫寮者如此
