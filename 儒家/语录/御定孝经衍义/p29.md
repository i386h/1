<!-- { "loadSidebar": true } -->
　　论语子谓韶尽美矣又尽善也谓武尽美矣未尽善也【臣】按虞舜大孝武王达孝舜则克谐底豫武则世徳作求此其功徳之象于乐者未有优劣也孝为徳本大与达要之一致又不原其性反之异以为优劣也鲁之有韶箾旧矣夫子尝闻之矣何以在齐闻韶而学之三月不知肉味此盖鲁乐不能无差舛而陈敬仲奔齐独得其也賔牟贾曰声淫及商非武音也有司失其也若非有司失其则武王之志荒矣夫子优劣韶武失与不失之异非闗舜武有优劣也
　　周敦頥通书曰古者圣王制礼法修教化三纲正九畴叙百姓太和万物咸若乃作乐以宣八风之气以平天下之情故乐声淡而不伤和而不淫入其耳感其心莫不淡且和焉淡则欲心平和则躁心释优柔平中徳之盛也天下化中治之至也是谓道配天地古之极也后世礼法不修政刑苛紊縦欲败度下民困苦谓古乐不足聴也代变新声妖淫愁怨导欲増悲不能自止故有贼君弃父轻生败伦不可禁者矣
　　【臣】按经言移风易俗莫善于乐其发端之辞所谓先王有至徳要道以顺天下民用和睦上下无怨则作乐之本而自古圣王之乐未有不出于此者也世俗之乐相沿已乆妖淫愁怨沦浃于人心而不能骤反故魏文侯聴古乐则惟恐卧齐宣王好世俗之乐而孟子导之以与民同乐亦一时之权辞耳岂真谓今之乐与古之乐无异哉通书所以穷其祸败必至于贼君弃父轻生败伦而不可禁止也
　　张载曰古乐所以养人徳性中和之气后之言乐者止以求哀故晋平公曰音无哀于此乎哀则正以感人不善之心歌亦不可以太髙亦不可以太下太髙则入于噍杀太下则入于啴缓盖穷本知变乐之情也
　　【臣】按大乐与天地同和所谓和者亲爱而不流于眤严敬而不近于乖曰君义臣行父慈子孝兄爱弟敬所谓六顺也此乃乐之教所由立矣故曰乐自顺此生后世反此六顺虽欲不哀而哀已极其为乐也有所以写其呻吟咨嗟之情思而后自以为快者矣此司乐之教所为必先乐徳也
　　朱熹曰古乐亦难遽复且如今乐中去其噍杀促数之音并考其律吕令得其正更令掌辞命之官制撰乐章其间述教化训戒及賔主相与之情人主待下恩义之类令人歌之亦足以养人心之和
　　【臣】按朱熹所论通上下言之今民间所鄙俚词曲宜一切焚毁禁止勿敢复作士大夫家燕防亦以新撰制乐章从事拔本塞源风俗自移易矣已上乐之教所由生








　　御定孝经衍义卷十六
<子部,儒家类,御定孝经衍义>
　　钦定四库全书
　　御定孝经衍义卷十七
　　衍教所由生之义
　　政
　　易贲【卦名】象曰山下有火贲君子以明庻政无敢折狱【折之舌反】
　　【臣】按贲卦内离明外艮止君子法离以明庻政法艮以无敢折狱盖政先而刑后犹礼先而乐后也五礼之仪三千五刑之属亦三千出于礼则入于刑矣而君子又有所不敢焉于是乎班布科条申严诫约使民有所向方如夜行以烛使民不敢狎玩如火烈难犯故取象于明庻政既明而民犹有干吾禁者则是为下而乱在丑而争然后可以折狱致刑也吾方且明之则是吾所以导之使知所避防之使知所畏者犹未至也未可以加之刀锯斧钺也故无敢之云取象于止要惟山下有火则
　　然若火在天上则为遏恶扬善顺天休命【大有象传】天在山中则为童牛之牿豮豕之牙【大畜四五爻辞】其教不肃而成其政不严而治矣其在于经示之以好恶而民知禁贲之时义也
　　书大禹谟禹曰于帝念哉徳惟善政政在养民水火金木土谷惟脩正徳利用厚生惟和九功惟叙九叙惟歌戒之用休董之用威劝之以九歌俾勿坏
　　【臣】按洪范以五行生数为次序而于土则曰土爰稼穑此所谓天地之经也此以五行克数为次序王者所以则天之明因地之利也水能灌溉火能烹餁金能断割木能兴作土能生殖谷能养育此天地所生之材而王者之政因而疏凿钻灼锻铸刻削耕垦播种或相制以泄其过或相助以补其不及皆由相克而有无穷之用此以天地为之府藏者也故谓之六府如是则有以养民矣于是乎教之以父慈子孝兄友弟恭夫义妇听以正其徳工作什器商贾贸迁以利其用制节谨度养老恤孤以厚其生三者则又国之政事故谓之三事总六府三事之九者皆以成功次序使可歌乐其勤者当戒勅而休美之怠者则督察而威罚之其为科条禁令亦已明且信矣而又劝之九徳之歌者以是九者作为有韵之言使人便于记诵比闾之中儿童妇女皆出于口而入于耳较之悬示象魏属民读法者尤为亲切斯善政所以无有败壊也则天因地圣王之政此九者尽之矣而用天之道分地之利谨身节用以养父母则庻人之孝也五等之人惟庻人为多庻人之孝皆天子之所成就孝治天下故当以养民之政为先矣
　　洪范【周书篇名箕子所陈洪大范法也】曰三八政一曰食二曰货三曰祀四曰司空五曰司徒六曰司寇七曰宾八曰师孔颖达疏曰八政者人主施政教于民有八事也八政如此次者人不食则死食于人最急故食为先也有食又须衣货为人之用故货为二也所以得食货乃是明灵祐之人当敬事神故祀为三也衣食足祭神必当有所安居故司空为四也虽有安居非礼义不立司徒教以礼义故司徒为五也虽有礼义之教而无刑杀之法则彊弱相陵司寇主奸盗故司寇为六也民不往来则无相亲之好故宾为七也寇贼为害则民不安居故师为八也此用于民缓急而为次也
　　【臣】按八政自一至四皆民之所用以养生送死之事为政之所先务也司徒敷五典扰兆民司寇诘奸慝刑暴乱而亦谓之政者戒之使入于礼禁之使不入于刑者是政也宾者人之所以相交接如比长之治五家相受相和亲即是宾也师者人之所以相保聚如守望相助即是师也凡此八者皆着在邦法以与天经地义民行相为终始循此则治违此则乱得此则彝伦叙不得此则彝伦斁者也
　　毕命【周书篇名康王命毕公保厘东郊此其命辞】曰旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海
　　【臣】按表宅里以明其为善病其为恶殊井疆使畏为恶之祸慕为善之福此为不忍遽加之以刑故有是政也郊圻旧所规画而重分明之封疆守备亦旧所设立而谨慎坚固之惟恐不备不虞以致于用兵故有是政也故曰政先而刑后重亏人之身体发肤也
　　礼记王制【篇名汉文帝令博士诸生作】曰齐其政不易其宜又曰齐八政【饮食衣服事为异别度量数制也】以防淫
　　【臣】按宜者山林川泽物产之宜取便于俗不能尽同同禁其淫僻而已此不齐之齐也凡纵欲败度肇于饮食僭儗无等成于衣服各安其土俗之所有谓之宜若非时之物难得之货即为淫矣故饮食有常衣服有节政之首也事为者百工之技艺异别者五方之器械如考工记【周礼篇名以补冬官】所论粤镈【田器】燕函【甲也】夫人而能为郑刀宋斤迁乎其地而弗能为良此其土俗之宜也然而竒技淫巧则必有禁故事为有度异别有法政之次也度量数制则不因天地之寒暖燥湿而有宜有不宜者习俗相沿其长短大小多寡广狭参错不能画一亦谓之淫故度量有权制数有等政之终也如后文所云作淫声异服竒技竒器以疑众杀及用器不中度兵车不中度布帛精麤不中数幅广狭不中量奸色乱正色不粥于市之类乃齐之之实也此亦圣王教民用天因地谨身节用之事
　　八十者一子不从政【从政谓给公家之力役】九十者其家不从政废疾非人不养者一人不从政父母之防三年不从政齐衰大功之防三月不从政将徙【欲去者】于诸侯三月不从政自诸侯来徙【已来者】家期不从政
　　方慤曰夫人莫哀于老莫苦于疾莫忧于防莫劳于徙此王政之所宜恤者故皆不使之从政焉
　　【臣】按此亦圣王孝治天下博爱广敬之一端也
　　礼运曰故政者君之所以藏【藏犹安也】身也是故夫政必本于天殽【音效下同】以降命命降于社之谓殽地降于祖庙之谓仁义降于山川之谓兴作【兴作之事非材不成故于山川】降于五祀之谓制度【制度之兴始于宫室故本五祀】此圣人所以藏身之固也故圣人参于天地并于神以治政也
　　【臣】按经言天明地察神明彰矣宗庙致敬神着矣故圣王孝治天下发号出令特寓之于天地神使万物莫不听命焉盖政者以己正人之名圣王明察天地致敬神先立于无过之地而后教人以顺天时因地利自仁率亲自义率祖頼其器用安其居处使死者有所归生者有所养非直神道设教而已此所以其政不严而治者也
　　周礼天官冢宰【天者统理万物天子立冢宰使掌邦治亦所以总御众官】大宰【天官之长】之职正月之吉始和布治于邦国都鄙乃悬治象之法于象魏使万民观治象挟日而敛之【此惟春官独无其地官则教象夏官则政象秋官则刑象冬官今亡亦必尔也】
　　郑康成注曰正月周之正月吉谓朔日大宰以正月朔日布王治之事于天下至正岁又书而悬之于象魏振木铎以徇之使万民观焉小宰亦率其属而往皆所以重治法新王事也凡治有故言始和者若改造云尔象魏阙也从甲至甲谓之挟日凡十日
　　小宰【天官之副】之职正岁帅治官之属而观治象之法徇以木铎曰不用法者国有常刑
　　郑康成注曰正岁谓夏之正月得四时之正以出教令者审也古者将有新令必奋木铎以警众使明听也
　　【臣】按郑注于正月言周之正月者所以别异于正岁之为夏正建寅之月也谓于建子之月始调和六典八法以下之事和讫即当颁此治职文书于诸侯邦国卿大夫都鄙至建寅之月乃悬此于雉门象魏使万民共观始对终而言悬之是为终也乃者缓词其颁布文书所至有逺近先期布之克期悬之欲所在同日也必十日而后敛藏之欲逺近之徧知也国法常定每岁容或有小损益其间复须画一更新表示以警动万民之耳目俾皆服从惟恐其干国禁而即罪戾贻厥父母羞辱也
　　地官司徒乡大夫之职【万二千五百家为乡乡大夫管五州】各掌其乡之政教禁令正月之吉受教法于司徒退而颁之于其乡吏使各以教其所治以攷其徳行察其道艺岁终则令六乡之吏皆防政致事【年终将考其得失令州长之官皆计防政教之功状致其所掌之事于乡大夫也】正岁令羣吏攷法于司徒以退各宪【表悬之也】之于其所治之国
　　【臣】按礼乐政刑皆教此道艺之中有礼乐而云教法者政也违此教法即八刑纠之矣故乡大夫从司徒分得一岁之教法遂分与州长以下至比长节次相承又于建寅之月使羣吏攷量其法表悬所治惟恐民不及观于象魏所以重申屡戒使之不犯也
　　州长【二千五百家为州州长管五党】各掌其州之教治政令之法正月之吉各属【合也聚也】其州之民而读法【对众读一年政令及十二教之法】以攷其徳行道艺而劝之以纠其过恶而戒之若以岁时祭祀州社【春秋二时祭社】则属其民而读法亦如之岁终则防其州之政令正岁则读教法如初
