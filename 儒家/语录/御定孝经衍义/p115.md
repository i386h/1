<!-- { "loadSidebar": true } -->
　　孝宗淳熈十五年朱熹投匦进封事凡六事其三振举纪纲四海之广兆民之众人各有意欲行其私而善为治者乃能总摄而整齐之使之各循其理而莫敢不如吾志之所欲者则以先有纲纪以持之于上而后有风俗以驱之于下也何谓纲纪辩贤否以定上下之分核功罪以公赏罚之施也何谓风俗使人皆知善之可慕而必为皆知不善之可羞而必去也然纲纪之所以振则以宰执秉持而不敢失台谏补察而无所私人主又以其大公至正之心恭己于上而照临之是以贤者必上不肖者必下有功者必赏有罪者必刑而万事之统无所阙也纲纪既振则天下之人且将各自矜奋更相劝勉以去恶而从善盖不待黜陟刑赏一一加于其身而礼义之风亷耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名节行检之可贵而唯阿谀软熟奔竞交结之为务一有端言正色于其间则羣讥众排必使无所容于斯世而后已茍非断自圣志洗濯其心而有以警勅之使大小之臣各举其职以明黜陟以信刑赏则何以振已頽之纲纪而厉已坏之风俗乎至于所谓其本在于正心术以立纪纲者复为陛下毕其説焉夫所谓纲者犹网之有纲也所谓纪者犹丝之有纪也网无纲则不能以自张丝无纪则不能以自理故一家则有一家之纲纪一国则有一国之纲纪若乃乡总于县县总于州州总于诸路诸路总于台省台省总于宰相而宰相兼统众职以与天子相可否而出政令此则天下之纲纪也然而纲纪不能以自立必人主之心术公平正大无偏党反侧之私然后纲纪有所系而立君心不能以自正必亲贤臣逺小人讲明义理之归闭塞私邪之路然后可得而正也
　　【臣】按逸王未尝无赏罚而兴朝独能为劝惩其章服刑宪未之有改也此固由于择术之有偏正任人之有贤否而公私之异向背之殊朱熹之所反覆开陈于宋主者也
　　金世宗尝谓宰相曰帝王之政固以寛慈为徳然梁武帝専务寛慈以致纲纪大坏朕尝思之赏罚不滥即是寛政
　　【臣】按寛慈者书所谓好生之徳易所谓体仁足以长人诗之所谓岂弟君子者也天地以之覆载生成帝王以之休息长养故论语曰居上不寛吾何以观之哉大学曰慈者所以使众也然而寛慈是徳纪纲是政爵人于朝刑人于市自是纪纲与众共之与众弃之寛慈在其中矣梁武他勿具论祗如纳叛贼侯景而宠之以髙爵独不思天下之恶一也在当时则絶隣好在他日则祸自及非平日姑息细务煦煦然者所得而掩盖也金世宗之论似矣然而纪纲者是一定不可移易之处非可借火烈水弱之相济与夫一张一弛之喻所得而进退其间者又不可以不辨也
　　元世祖命许衡举自代者衡奏曰用人天子之大柄臣下泛论其贤否则可若授之以位则断自宸衷不可使臣下有市恩之渐
　　【臣】按进退贤不肖固是大臣之职然不过剖别忠邪使人主不惑于用舍至于予夺废置虽人主犹曰天之所以命有徳讨有罪云尔然以许衡之贤举能其官夫岂有所不可而云然者私门市恩后将以为口实衡盖不欲使国有纪纲自我而坏也以上正纪纲

　　御定孝经衍义卷六十九
<子部,儒家类,御定孝经衍义>
　　钦定四库全书
　　御定孝经衍义卷七十
　　天子之孝
　　别贤否
　　【臣】按隂阳消长成否泰贤奸消长成治乱欲亲贤而逺奸非必古之帝王也然而佞似忠诈似信不察其然则忠被谤信见疑反易谬乱皆失其真中庸曰思事亲不可以不知人人固不易知也尧钦舜恭而后能文思濬哲贤否之在前若薰莸之臭味淄渑之黒白岂有不能辩者哉公孤卿贰皆所以致其敬诛殛放流适成其不敢慢而已述别贤否
　　易泰【卦名】彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　朱熹曰易之隂阳以天地自然之气论之则不可相
　　无以君子小人之象言之则圣人之意未尝不欲天下之尽为君子而无小人也人多言君子小人常相半不可大治急迫之却为害不然如舜汤举臯陶伊尹不仁者逺自是小人皆不敢为非被君子夹持皆革靣耳
　　否【卦名】彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道忧也
　　【臣】按宋李舜臣以为天人有相胜之理治乱有可易之运特在人所以制之者何如耳否之世虽则小人道长君子道忧然所以消小人长君子亦必有道矣泰之初三阳在下君子连类而进之象否之初三隂在下小人连类而进之象其为防茅茹以其彚则同所谓反其类也君子难进故圣人勉之以征小人进而为邪故圣人戒之以贞此正休否之大人所以别贤否慎举错倾出其否以驯致于泰交志同者也
　　同人【卦名】象曰天与火同人君子以类族辩物
　　程颐曰君子观于同人之象而以类族辩物若君子小人之党善恶是非之理物情之离合事理之同异君子能辩明之故处物不失其方也
　　大有【卦名】象曰火在天上大有君子以遏恶善顺天休命
　　程颐曰君子享大有之盛当代天工治养庶类治众之道在遏恶善而已恶惩善劝所以顺天命而安羣生也
　　【臣】按同人大有二卦皆有辩别贤否之象所以然者天覆无私离火均照然而同人曰天与火是但言其性之同九五君位正应为三四所隔至于先号咷而后笑大师克相遇故止于类而辩大有曰火在天上是为无所不照六五柔中居尊虚己应贤交之以孚济之以威实能命徳讨罪故极于遏而夫以同人之五之刚而系应止于一人则此言其道之未广以大有之五之柔而爱人恶人有以极仁者之勇何哉无私故也均照故也
　　解【卦名】九二田获三狐得黄矢贞吉
　　程颐曰田者去害之事孤者邪媚之兽三狐指卦之三隂时之小人也获谓能变化除去之如田之获狐也获之则得中直之道乃贞正而吉也黄中色矢直物黄矢谓中直也羣邪不去君心一入则中直之道无由行矣
　　六五君子维有解吉有孚于小人
　　程颐曰六五居尊位为解之主人君之解也以君子通言之君子所亲比者必君子也所解去必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也
　　【臣】按解难之散也然小人不去则天下之险难无自而平极小人之恶则有如鸷隼之悖逆窃据穷小人之奸则必如媚狐之妖邪隐伏而其党与则必如拇指之相为附丽质言之则以负乗之小人所以致戎而起祸也于斯时也国有人焉中直守正如九二藏器待时如上六用以解去小人无不获矣又按邱富国曰小人者难之根然则小人去而天下之蹇难自解矣故本义以为君子有解以小人之退为验也
　　夬【卦名】于王庭【去四凶诛三监声其罪于公朝】孚号【诚信以呼号也】有厉【心危厉也】告自邑【先自治也】不利即戎【不尚威武】利有攸往
　　胡炳文曰夫以五阳去一隂亦易易尔而彖为危惧警戒之词不一葢必于王庭使小人之罪明以至诚呼号其众使君子之类合不可以小人之衰而遂安肆也有危道焉不可以君子之众而事威武也有自治之道焉必如是乃利有攸往复利往往为临【二阳之卦】为泰【三阳之卦】为夬也夬利往往则为干也圣人彖复其辞平彖夬其辞危葢隂之势虽微蔓或可滋穷或为敌君子固无时不戒惧尤不可于小人道衰之时忘戒惧也圣人为君子谋至矣于剥见剥一阳之易于夬见决一隂之难君子难进易退小人难退易进故也为君子者安可以易心处之也哉
　　【臣】按五为大君之位初二三四皆在朝之君子也同心以决去一小人似乎易矣然而初九则戒其壮往九二则戒之惕号九三则戒其见于靣目九四则戒其不能聪聴如此其慎重而不敢轻为者五为决隂之主而切近上六之隂心有所比特以义之不可而去之夫子象所以复尽其意曰中未光也葢事虽正而有所系吝则虽今日自夬而干安知他日不自干而姤乎此众君子之于一隂既去之后尚当以君徳清明君身强固为深愿也此又夫子小象之微意也
　　姤【卦名】初六系于金柅贞吉有攸往见凶羸豕孚蹢躅程颐曰姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又系之止之固也固止使不得进则阳刚贞正之道吉也使之进往则渐盛而害于阳是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛其中心在乎蹢躅蹢躅跳踯也隂微而在下可谓羸矣然其中心常在乎消阳也君子小人异道小人虽微弱之时未尝无害君子之心防于微则无能为矣
　　九五以杞包含章有陨自天
　　李舜臣曰姤所制在一隂爻中豕鱼皆象隂也杞丛生性坚而夀蓏柔而不正附丽而生易以滋蔓小人之性初六之才也九五包制之有杞包象阳明之谓章易遇隂中阳皆曰含章
　　【臣】按姤之九五即干之云龙风虎之圣人也姤之初九本干之龙徳而隠之君子也一变而为隂则以确乎不可拔之潜龙而为系于金柅而防中心踯躅之羸豕此先儒所谓一小人之进局靣顿更事体大异者也为九五者至于包含章转姤为复则阳长隂消焕然一万物作暏之气象矣有陨自天之义诸儒皆以造化言之独程以为天祐生贤佐如高宗感于梦寐文王遇于渔钓要之世有说吕望其人则为出潜离隠之见龙而踯躅之豕亦将驯扰而无能为矣此其所以能回造化也
　　兑【卦名】九五孚于剥有厉
　　程颐曰九五得尊位而处中正尽说道之善矣而圣人复设有厉之戒葢尧舜之盛未尝无戒也戒所当戒而已虽圣贤在上天下未尝无小人然不敢肆其恶也圣人亦説其能勉而革靣也彼小人者未尝不知圣贤之可悦也如四凶处尧朝隠恶而顺命是也圣人非不知其终恶也取其畏罪而强仁耳五若诚信小人之假善为实善而不知其包藏则危道也小人者备之不至则害于善以五在説之时而密比于上六故为之戒虽舜之圣且畏巧言令色说之感人易入而可惧也如此
　　【臣】按説之感人最为可惧以其所以引人説者必侫而似忠诈而似信夫子于上六之引兑而曰未光正以其説人者包藏祸心乃不可测况兑为口舌是巧言之象兑为少女亦令色之象故圣人之畏之也如毒药猛兽未尝少假之以狎昵之私也上下五爻皆言兑独于九五言剥者系辞曰兑正秋也万物之所说也兑秋之终则九月为剥矣兑之极未有不至于剥者此又以天道验之人事易之所以为君子谋也
　　书立政【周书篇名】国则罔有立政用憸人【憸利佞人】不训于徳是罔显在厥世继自今立政其勿以憸人其惟吉士用劢相我国家
　　吕祖谦曰人主惟以别白君子小人为职国之兴亡常必由之此篇反覆于君子小人之际有防哉文武有庶常吉士公复以其惟吉士望王召公之歌诗王多吉士亦至于再穆王命伯冏吉士犹在口也是以周家祖父所师保所训子孙所守惟在吉士一代治体可识矣憸人者吉士之反周之家法所严恶斥絶者也
