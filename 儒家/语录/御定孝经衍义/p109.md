<!-- { "loadSidebar": true } -->
　　【臣】按古者命夫命妇不躬坐狱讼为治狱之吏皆有威严恐防尊故使其属若子弟代坐取要辞也自大夫以上其犯法则在八议轻重不在刑书故曲礼曰刑不上大夫盖亲故贤能功贵勤宾为八议据曲礼则大夫以上皆为贵也汉承秦弊既尊君抑臣之太过而治狱之吏又路温舒所谓十失之一尚存者也虽以文帝之贤而不讲于敬大臣之经人告绛侯周勃欲反廷尉逮捕治之勃为狱吏所侵辱既出叹曰吾尝将百万兵然安知狱吏之贵乎宜乎贾生之痛切言之也
　　唐明皇时黄州都督裴伷先下狱上与宰相议其罪张嘉贞请杖之张説曰臣闻刑不上大夫为其近于君且所以养廉耻也故士可杀不可辱臣向廵北边闻杖姜皎于朝堂皎官登三品亦有微功有罪应死则死应流则流奈何轻加笞辱以皂待之姜皎事往不可复追伷先据状当流岂可复蹈前失上深然之
　　【臣】按都督贵臣也古法于八者之辟各据一边则得八议上与宰相议其罪议讫乃丽邦法而附刑罚斯得之矣其后明太祖常与侍臣论待大臣之礼刘基曰古者公卿有罪盘水加剑【凡杀牲以盘水取颈血故示若此】诣请室【请罪之室】自裁未尝鄙辱之詹同侍坐因取大戴礼及贾谊疏以进且曰刑不上大夫所以砺廉耻而君臣之恩义两尽也明祖盖深然之而未能着令有所禁絶也
　　旧制宰相上殿命坐而议大政宋太祖时范质等自以周朝旧臣稍存形迹且惮帝英睿乃请用劄子靣取旨退各疏其事同列书字以志从之坐论之礼遂废【臣】按宰相坐论之礼虽废于宋祖之时然自三代而后遇士大夫以礼卒未有如赵宋之君者故其国祚弱而不易亡得尊贤敬士之报也
　　【臣】又按有明一代相业莫盛于三杨【杨士竒杨荣杨溥】仁宣二宗所以待之者甚隆虽未如古者之坐而论道然虚己以听始终恩遇不替赐敕赐图书赐印奨劳频数非复洪永之猜嫌峻急矣时大学士黄淮辞归宣宗饯之太液池亲制诗送之附録于此以见君臣一时明良之盛云诗曰天香早折仙桂枝笔花五彩开鳯池蓬莱之山直奎壁近侍九重天咫尺永乐圣人临御初鞠躬稽首陈嘉谟仁皇监国文华殿左右谋猷共羣彦朕承大寳君万方相与共理资贤良倾心冩情任旧老而卿引疾先还乡五厯星霜复相见霜鬂萧萧秋满靣是时朝旭光升紫殿明相对清言良慰情留之屡月未尽意归心又欲东南征太液清冷涵碧藻杨栁芙蓉相暎好鳬鹥鸂鶒弄晴波紫雾红云拂琼岛芳殽在爼酒在壶工歌鹿鸣续白驹君臣大义士所重心虽廷阙身江湖雁荡峯髙青不极中有谢公旧游迹采芝劚苓可长年应在天南忆天北淮归刻诸石作奎文亭覆之
　　以上优大臣
　　御定孝经衍义卷六十六
　　钦定四库全书
　　御定孝经衍义卷六十七
　　天子之孝
　　设谏官
　　【臣】按经曰昔者天子有争臣七人又曰子不可以不争于父臣不可以不争于君当不义则争之邢昺疏曰论语曰信而后谏左传曰伏死而争盖极谏为争也夫为臣子则以不从令为孝为君父则以纳谏为孝矣皇侃曰夫子作孝经之时当乱衰之代无此谏争之事故言昔者然则兴王悬赏逸王致罚斯为敬慢之殊矣述设谏官
　　易坎【卦名】六四樽酒簋贰用缶纳约自牖终无咎程颐传曰自古能谏其君者未有不因其所明者也故讦直强劲者率多取忤而温厚明辩者其説多行且如汉祖爱戚嫔将易太子是其所蔽也羣臣争之者众矣嫡庶之义长幼之序非不明也如其蔽而不
　　察何四皓【东园公甪里先生绮里季夏黄公】者髙祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之士其言之切孰与周昌叔孙通然而不从彼而从此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣谏之虽强既曰蔽矣其能听乎爱其子而欲使之长享富贵其心之所明也故左司触龙因其明而导之以长久之计故其听也如响
　　朱熹曰六四居近尊位而在险之时刚柔相济故有但用薄礼益以诚心进结自牖之象问牖非所由之正乃室中受明之处岂险难之时不容由正以进耶曰非是不可由正盖事变不一势有不容不自牖者不自户而自牖以言艰险之时不可直致也
　　【臣】按樽盛酒簋盛食又以瓦缶为樽之副喻礼之至薄也言穷约之时不尚多仪而尚诚实户人之所由牖室之所以受明非所由也纳约不自户而自牖言艰难之际自间道以通于君盖方其困心衡虑虽逆耳之言犹易入而况将顺其美匡救其恶其辞温厚明辩不令人悦绎乎如唐德宗之在奉天陆贽反覆开导往往听纳贽之于德宗斯可以当纳约自牖之占矣
　　睽【卦名】九二遇主于巷无咎
　　张栻曰遇主于巷巷者委曲之途也或谓谏于君者当尽其委曲之义非也伊川【程颐】云至诚以感动之尽力以扶持之明理义以致其知杜蔽惑以诚其意如是宛转将就之期于明信而后已此其所以谓之委曲也故孟子谓引其君以当道
　　【臣】按二五君臣之位当事势睽乖之时九二独遇六五之主彖所谓得中而应乎刚者也其君臣相须之殷不拘堂陛之常分正与坎之纳约自牖者相类然而遇非枉道求合巷非邪僻由径故又必如程颐之説而后可以言勿欺而后可以言信而后谏也
　　书舜典询于四岳辟四门明四目达四聪
　　孔頴达疏曰告庙既讫乃谋政治于四岳之官所谋开四方之门大为仕路致众贤也明四方之目使为己逺视四方也达四方之聪使为己逺听闻四方也恐逺方有所壅塞令为己悉闻见之
　　【臣】按頴达又云目视苦其不明耳聪贵其及逺明谓所见博达谓听至逺二者互以相见故总申其意云广视听于四方使天下无壅塞天子之闻见在下必由近臣四岳亲近之官故与谋此事也然则天子之近臣明目达聪由之壅塞闻见亦由之矣故舜既以询四岳矣而于命官之终则又命龙为纳言使之听下言纳于上受上言宣于下欲其遏絶谗说而敷奏忠言夙夜出纳者如朝奏闻而夕报可也此所以兼听竝观而杜近臣壅塞之患虽唐虞极治而防奸之道岂疏于后世哉
　　征【夏书篇名仲康命侯征羲和誓众之辞】每岁孟春遒人以木铎徇于路官师相规工执艺事以谏其或不恭邦有常刑孔頴达防曰君当谨慎以畏天臣当守职以辅君先王恐其不然故大开谏诤之路每岁孟春遒人之官以木铎徇于道路以号令臣下使在官之众更相规阙百工虽贱令执其艺能之事以谏上之失常其有违谏不恭谨者国家则有常刑
　　【臣】按蔡沈曰相规云者胥教诲也孔氏谓相规相平等之辞平等有阙已尚相规见上之过谏之必矣百工被遣作器见其淫巧不正当执之谏蔡氏元度曰周景王将铸无射伶州鸠谏曰匮财罢民鲁庄丹楹刻桷匠庆谏曰无益于君而替前人之令徳执艺以谏此类是也孔氏谓百工之职犹令进谏则百工以上不得不谏矣征以不能规谏为不恭孟子责难于君谓之恭意本于书也古者谏无専官而周官保氏掌谏王恶盖官师百工乃人适政间因事纳忠而师保诏媺谏恶相与格其非心也至于经言天子有争臣七人非谓设官止有此数大都谓举朝皆嘿嘿得七人焉以夹辅之不致于臣皆从令以陷于不义也
　　伊训从谏弗咈先民时【是也】若【顺也】
　　【臣】按此承上先王肇修人纪之文盖君臣父子兄弟夫妇长幼朋友乃为人之纲纪成汤反之之圣不敢自谓吾身无有一毫之不尽而有过则改从谏如流必先民之言是顺故伊尹举此以训太甲仲虺之诰言用人惟己改过不吝是从谏弗咈之实也予闻曰能自得师者王谓人莫己若者亡好问则裕自用则小是又以所闻于古者告之而商颂之云自古在昔先民有作温恭朝夕执事有恪皆先民时若之证也
　　太甲有言逆于汝心必求诸道有言逊于汝心必求诸非道
　　【臣】按蔡沈传曰鲠直之言人所难受防顺之言人所易从盖惟懋敬厥徳乃能防其顺逆而求其义理之当若太甲未克变之时欲败度纵败礼以速戾于厥躬则不恵于保衡固闻其言而逆于心矣亦必有左右近习逊志之言以惑其听者此所以制为不匡之刑也
　　说命上说复于王曰惟木从防则正后从谏则圣后克圣臣不命其承畴敢不祗若王之休命
　　陈栎曰主圣臣直导人使谏在徳不在言君有圣德则有从谏之实虽不命亦谏能为江湖何忧百川之不归君无圣徳无从谏之实虽命之亦不谏如器既满水将焉入髙宗以纳诲辅徳为命知命相之大本说以从谏克圣复命尤知致君之大本也
　　【臣】按髙宗命傅说作相其命辞首言朝夕纳诲以辅台德而终之以惟暨乃僚防不同心以匡乃辟申之以钦予时命其惟有终此节以答钦予时命之语也君之从谏犹木之从绳木非生而皆正君非生而皆圣木之正由绳使之然故不可以不从绳君之圣由谏使之然故不可以不从谏也然必有受谏之实而后有敢谏之臣如后世应诏陈言而有以太切直致罪斥者则虽命之实拒之矣故说又以不命其承复钦予时命使以从谏之道反求诸己也
　　无逸周公曰呜呼我闻曰古之人犹胥训告胥保恵胥教诲民无或胥诪【诳也】张【诞也】为幻【变易名实以观者曰幻】
　　蔡沈传曰叹息言古人德已盛其臣犹且相与诫告之相与保惠之相与教诲之保惠者保养而将顺之非特告诚而已也教诲则有规正成就之意又非特保惠而已也惟其若是是以视听思虑无所蔽塞好恶取予明而不悖故当时之民无或敢诳诞为幻也【臣】按训告教诲犹言傅之徳义道之教训保恵犹言保其身体极其大则师傅保之责而其臣皆相与如此此乃殷髙宗所谓防不同心以匡乃辟也忠言交进则邪说莫行故诳欺惑之言不入于君之耳否则诪张不已变为诅祝安危在反掌之间也
　　诗大雅板【篇名】其一章曰上帝板板【反也】下民卒瘅【病也】出话不然为犹不逺靡圣管管【无所依系】不实于亶【诚也】犹之未逺是用大谏
　　辅广曰正者常道也循其常则民安反其常则民病今天既尽反其常道则民亦安得而不尽病乎话者言语也犹者谋虑也不然则背理伤道也不逺则但为目前之计也人心知有圣人则动作皆有所依据故出话不敢不然为猷不至不逺今也出话则不然为犹则不逺则靡圣管管可知矣既已靡圣管管则所为皆是虚妄故曰不实于亶不然不逺皆虚妄者之所为也
　　四章曰天之方虐无然谑谑老夫灌灌【犹欵欵也】小子蹻蹻【其畧反骄貌】匪我言耄【非我老耄而妄言】尔用忧谑【乃汝以忧为戯】多将熇熇【许各反炽盛也】不可救药
　　【臣】按小序此凡伯刺厉王之诗不敢斥言王而称上帝称天既又呼僚友而切责之又言其与己异其职事盖必王之用事之人也经曰天子有诤臣七人虽无道不失其天下厉王之臣独有召穆公凡伯二人而已夫可忧之事当操心虑患夙夜祗惧以临之不可用为戯谑茍以可忧之事为戯谑是乐忧也可忧而乐多行不义将如火之燎原不能救止此老成人之所以心知其可畏而欵欵然相告也
