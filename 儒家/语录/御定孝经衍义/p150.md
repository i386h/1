<!-- { "loadSidebar": true } -->
　　【臣】又按读论语一书不特可以识圣人之言又可以见门弟子之记圣言者简重而有体也先儒以为出于曾子有子子夏之徒所记盖皆得于圣人之深者其序次圣言谨严尔雅絶有体要今其书煌煌乎与六经相为表里发明矣孟氏之书亦非其自着其徒万章公孙丑相与记其所言耳今七篇者是也臣窃异夫后之学者之仅知记其师之説而不知所以世而行逺也夫言以足志文以足言言之无文行之不逺文固言语自然之节必不可以已也所谓辞达而已者亦谓其辞则然而非方言里语亦可以为辞也自夫子没千有余年得程朱而道益大显其言无不可以羽翼圣经发皇幽渺而独其弟子无有能整齐比属使有文章伦理便于诵读而寻绎者也此固尊信其师之深亲承其謦欬不敢有一毫增损恐不得其真而独不知其不可以世而行逺也夫程朱之书其所自着虽其小小题叙亦皆有法度不独书疏劄子而已世行逺亦足与六经表里发明而独其平日之言记自弟子者方言里语随得辄録此诚未成之书而不无有待于后者也抑尤有不可者弟子之尊其师説曰语録佛氏之书亦曰语録夫左氏有国语夫子论语有齐鲁两家亦有家语语録之称虽于义无害然而释氏之书始亦讳其不文而尝取庄老之书以文之矣后枝分别其説益繁而不能文焉又其问答所参即事指喝本属不经故直録其语不加剪截独怪儒者服圣教言圣言而其书一如释氏之书无为也自诸儒语録盛行与佛书交杂其言之无文同其书之义例同要为以儒而入于释之渐不可不慎也昔扬雄作太元拟经法言拟论语王通着文中子亦拟经学者非之今程朱之説非雄通比也学者诚不能及曾子有子子夏而岂必出万章公孙丑下哉整齐比属以次于六经语孟之后而凡诸儒之言之足以羽翼发明者率仿此义例以成书而姑置其语録之名若此者所以世而行逺也【臣】是以备论之以上法言

　　御定孝经衍义卷八十五
<子部,儒家类,御定孝经衍义>
　　钦定四库全书
　　御定孝经衍义卷八十六
　　卿大夫之孝
　　徳行
　　易坤六二直方大不习旡不利【本爻直方大指心徳言程传及本义皆从坤道上说来乃推原爻义】
　　朱子本义曰柔顺正固坤之直也赋形有定坤之方也徳合无疆坤之大也六二柔顺而中正又得坤道之纯者故其徳内直外方而又盛大不待学习而无不利
　　直其正也方其义也君子敬以直内义以方外敬义立而徳不孤直方大不习无不利则不疑其所行也程子传曰直言其正也方言其义也君子主敬以直其内守义以方其外敬立而内直义形而外方义形于外非在外也敬义既立其徳盛矣不期大而大矣徳不孤也旡所用而不周无所施而不利孰为疑乎
　　朱子曰敬而无义则事必错义而无敬则无本何以为义皆是孤也须是敬义立方不孤施之事君则忠于君事亲则悦于亲交朋友则信于朋友皆不待习而无一之不利也
　　【臣】按直方大形容坤道之自然故不习而无所不利也在圣人则从容中道亦不习而无所不利也文言则以学言之敬义夹持上达天徳则虽圣人不越乎此无异道也孟子言至大至刚以直养而无害则塞乎天地之间生理本直善养者全其本然之直而已持其志敬以直内也而直养之功在集义集义之要在知言义以方外也故程子引以证文言也不疑其所行正经所谓身无择行行满天下无怨恶者盖此两言者千古制行之极也善乎隆山李舜臣之言曰干九三言诚坤六二言敬诚敬者乾坤之别也先儒诚敬之学起于此干九二言仁坤六二言义仁义者隂阳之辩也先儒论仁义之用取诸此夫先王之徳行固尽于乾坤二卦矣
　　师九二在师中吉无咎王三锡命
　　程子传曰师卦惟九二一阳为众隂所归五居君位是其正应二乃师之主専制其事者也居下而専制其事惟在师则可自古命将阃外之事得専制之在师専制而得中道故吉而无咎既处之尽其善则能成功而安天下故锡宠命至于三也人臣之道于事无所敢専惟阃外之事则専制之虽制之在已然因师之力而能致者皆君所与而职当为也世儒有论鲁祀周公以天子礼乐以为周公能为人臣不能为之功则可用人臣不得用之礼乐是不知人臣之道也夫居周公之位则为周公之事由其位而能为者皆所当为也周公乃尽其职耳子道亦然唯孟子为知此义故曰事亲若曽子者可也未尝以曽子之孝为有余也葢曽子之身所能为者皆所当为也【臣】按人臣事君効一官各有其官之所当为办一职当知其职之所难称而至于在师则其责尤重而其任尤钜矣国之安危于是乎在民之休戚于是焉系胜负呼吸之间理乱反掌之际故凡事无所敢専惟阃外之事得専制之非以便其私也予之以非常之任正责之以非常之功而至于功之既成虽其为振古所无亦皆其所当为周公之大勲劳非有余忠大舜之防防斋栗非有余孝也夫王者之用兵以毒天下者安天下故王弼注云行师得吉莫善怀邦而程子亦曰凡师之道威和并至则吉盖行师不俟决机制胜为吉而吉于绥怀众民使莫不咸服即初六所为师出以律者九二刚胜之将由是道为得中故无愧乎其锡命之三也后世握兵权専制阃外者生杀自恣草菅民命以为谁何而至用兵机宜难顷刻待者輙蓄缩不事事动取上防以自弛其负或趣之使前仍畏避不应勇于残民怯于赴敌为其所不为而失其所当为此之谓反其中道虽臧亦凶而况必无致胜之理哉
　　小畜六四有孚血去惕出无咎
　　程子传曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四惟尽其孚诚以应之则可以感之矣故其伤害逺其危惧免也如此则可以旡咎【臣】按征招角招之诗曰畜君何尤而孟子以为畜君者好君也畜君固所以爱其君然自下畜上以隂畜阳本不能无伤害忧惧曰血曰惕甚危之也惟其畜君之心出于极诚无伪以四之有孚感五之有孚君臣合志乃血去而惕出矣子路问事君子曰勿欺也而犯之夫人臣之行亦惟其诚而已矣犯顔谏诤本非得已而或者以市名也以要誉也又或隂有所为如谷永之党于私门而専攻上失岂得谓之畜君哉抑有孚之血去惕出固其恒理然观于宻云不雨自我西郊四虽有孚犹宻云之不能成雨几几乎与血惕邻而无以畜止其君也文王之羑里周公之居东其去血惕也几何哉然两圣人者忠诚之极足贯天人文卒免于难而公亦有风雷之应向之不雨者终亦既雨既处矣故曰惟其诚而已矣
　　泰初九拔茅茹以其彚征吉
　　程子传曰君子之进必与其朋类相牵援如茅之根然抜其一则牵连而起矣茹根之相牵连者故以为象彚类也贤者以其类进同志以行其道是以吉也【臣】按人臣之行既以自靖为职而尤莫急于进贤盖国家之事非一人所能胜任庶司百职必尽得贤才乃可合而成治故君子必与其朋类相牵援如茅茹之相连而起也书曰同寅协恭和衷哉唐虞之臣相与谋议于朝曰都曰俞昌言交拜廓然大公无猜疑之端无间隔之情而每命一官必各举其所知真有茅茹之象故能成师师济济之盛也若足已自専以国家之事为一室之私不复广询贤才与之协心共治则异已者日疎迎已者日进所谓与小人为朋而泰转为否矣易之一书于人臣之进贤退不肖葢反覆致意焉同人之初九曰同人于门无咎六二曰同人于宗吝门公也宗私也君子小人之别也頥之六四曰颠頥吉四以大臣而待养于初九在下之贤似颠而吉也大过之九三曰防挠凶刚甚而无辅也解之九四曰解而拇朋至斯孚解去小人而君子朋来也上六公用射隼于髙墉之上疾恶如隼也益之六二曰或益之十朋之弗克违永贞吉好善而来告者众也鼎之九四曰鼎折足覆公餗四所与非其人如防挠也夫国家之善败分于此而人臣邪正公私之辩亦决于此故此可以观卿大夫之徳行也
　　九二包荒用冯河不遐遗朋亡得尚于中行
　　程子传曰包荒用冯河不遐遗朋亡四者处泰之道也人情安肆则政舒缓而法度废弛庶事无节治之之道必有包含荒秽之量则其施为寛裕详宻革事理而人安之故在包荒也泰宁之世人情习于乆安安于守常惰于因循惮于更变非有冯河之勇不能有为于斯时也冯河谓其刚果足以济深越险也泰宁之时人心狃于泰则茍安逸而已恶能深思逺虑及于遐逺之事哉治夫泰者当周及庶事虽遐逺不可遗若事之微隠贤才之在僻陋皆遐逺者也时防则固遗之矣夫时之既泰则人习于安其情肆而失节将约而正之非絶去其朋与之私则不能也故云朋亡治泰之道有此四者则能合于九二之徳故曰得尚于中行
　　【臣】按此治泰之道也泰之时宜若可以无患矣而必有是四者之患又况时非泰宁则其可患不更甚而治之不更难乎然而泰之不终于泰以至于乱者固皆泰之时启之也泰之时轻变旧章不知大体科条烦碎而督责促急之乱成矣泰之时文恬武嬉上下偷安而积弱不振之乱成矣防之时欲速见小不能深思乆长而壅蔽之乱成矣泰之时政归私门朋比为欺则尤召乱之阶而其患祸有不可胜言者矣夫泰之时不谨此四者则泰必否若否之时克深思悔悟虽用力倍艰而亦必泰治乱岂有常期哉抑臣谓之四者臣道也君亦有之有容徳乃大人君之包荒也威克厥爱允济人君之冯河也不泄迩不忘逺人君之不遐遗也防其邪物讫其嗜欲人君之朋亡也
　　大有九二大车以载有攸往无咎
　　程子传曰九以阳刚居二为六五之君所倚任刚健则才胜居柔则谦顺得中则无过其才如此所以能胜大有之任如大车之材强壮能胜载重物也可以任重行逺故有攸往而无咎也
　　【臣】按人臣为君所倚任即当以身任天下之重合羣策收羣力所谓谦顺也急病而让夷当事不避难所谓刚健也如此则能胜大有之任如大车强壮之才可负重行逺矣诗曰载输尔载将伯助予周之末也皇父卿士之属皆输载者而又窘之以隂雨焉诗人故伤之也
　　豫九四由豫大有得勿疑朋盍簪
　　程子传曰四大臣之位六五之君顺从之以阳刚而任上之事豫之所由也故云由豫大有得言得大行其志以致天下之豫也勿疑朋盍簪四当天下之任危疑之地也独当上之倚任而下无同徳之助所以疑也惟当尽其至诚勿有疑虑则朋类自当盍聚簪聚也簪之名簪取聚髪也
　　【臣】按人臣当天下之任危疑之地同徳之助常患其鲜惟其竭诚尽慎而无有一毫为己之私则即异已者亦当悦服而况朋类乎随之九四曰有孚在道以明何咎益之六三曰有孚中行告公用圭萃之六二升之九二皆曰孚乃利用禴皆言诚也孟子曰至诚而不动者未之有也不诚未有能动者也
　　頥上九由頥厉吉利涉大川
　　程子传曰上九以刚阳之徳居师傅之任六五之君柔顺而从于已赖已之养是当天下之任天下由之以养也以人臣而当是任必常怀危厉则吉也如伊尹周公何尝不忧勤兢畏故得终吉身当天下大任宜竭其才力济天下之艰危成天下之治安故曰利涉大川
