<!-- { "loadSidebar": true } -->
　　张浚幼有大志及为熙河幕官徧行边垒览观山川形势时时与旧戍守将握手饮酒问祖宗以来守边旧法及军阵方畧之宜故一旦起自疏逺当枢筦之任悉能通知边事与赵鼎共政多所引擢从臣朝列皆一时之望人号小元祐所荐虞允文汪应辰王十朋刘珙等为名臣拔呉玠吴璘于行间谓韩世忠忠勇可倚以大事一见刘锜付以事任卒皆为名将有成功一时称浚为知人浚事母以孝称学邃于易
　　【臣】按浚自为幕职熟知边事故以川陜自任未有漫然而可以受宣抚重寄者也既至陜即拔吴玠吴璘刘锜于行间任刘子羽赵开为宾佐未尝以己之习边事徒自用而不用人也观浚出入将相収得人之益为多矣然犹失之于恶曲端而用赵哲邵宏渊富平淮西之败何异孔明街亭之役乎故知为将为相要在于能用人噫难矣哉
　　或问岳飞天下何时太平飞曰文臣不爱钱武臣不惜死天下太平矣张俊尝问用兵之术曰仁智信勇严阙一不可飞好贤礼士览经史雅歌投壶恂恂如书生【臣】按如飞者岂特古之名将罕及抑古之纯臣也读书知义理者亦求如是已矣文臣不爱钱武臣不惜死盖痛乎其言之然武臣之莫肯尽死大半始于文臣之爱钱沮抑其气而啓其心彼固积毒而亦有所轻于我也故夫贪者诚祸乱之根也为人臣者能以此二言为戒何忧太平之无时哉
　　宋史道学曰道学之名古无是也三代盛时天子以是道为政教大臣百官有司以是道为职业党庠术序师弟子以是道为讲习四方百姓日用是道而不知是故盈覆载之间无一民一物不被是道之泽以遂其性于斯时也道学之名何自而立哉文王周公既没孔子有徳无位既不能使是道之用渐被斯世退而与其徒定礼乐明宪章删诗书修春秋赞易象讨论坟典期使三五圣人之道昭明于无穷故曰夫子贤于尧舜逺矣孔子没曽子独得其之子思以及孟子孟子没而无两汉而下儒者之论大道察焉而不精语焉而弗详异端邪说起而乗之几至大壊千有余载至宋中叶周惇颐出于舂陵乃得圣人不之学作太极图说通书推明隂阳五行之理了若指掌张载作西铭又极言理一分殊之指然后道之大原出于天者灼然而无疑焉仁宗明道初年程颢及弟颐实生及长受业周氏已乃扩大其所闻表章大学中庸二篇与语孟竝行于是上自帝王心之奥下至初学入徳之门融会贯通无复余蕴迄宋南渡新安朱熹得程氏正其学加亲切焉大抵以格物致知为先明善诚身为要凡诗书六艺之文与夫孔孟之遗言颠错于秦火支离于汉儒幽沉于魏晋六朝者至是皆焕然而大明秩然而各得其所此宋儒之学所以度越诸子而上接孟氏者与其于世代之汚隆气化之荣悴有所闗系也甚大道学盛于宋宋弗究于用甚至有厉禁焉后之时君世主欲复天徳王道之治必来此取法矣
　　【臣】按道学之名非古无是也道之大原出于天而人不学无以为道自天子以至于庶人一也尧舜禹汤文武之为君皆躬上圣之姿而孜孜焉惟学之是尚由是道徳一而风俗同故其名亦无自而立也自周衰圣王不作而道统之集于孔子孔子没而曽子得其之子思以及孟子然皆有徳无位其不见容于时而为所诟病者固已屡矣更千余年之间而吾道之颠错支离幽沉于诸子百家之说者又以益甚周子起而得孔孟不之学之程子以及朱子朱子于诸儒又为能集其成而当世之攻之者尤力林栗因论易西铭不合首劾熹窃张载程颐绪余谓之道学由是道学之名为小人排击善类之目是时叶适上疏争之以为谓之道学一语无实尤甚葢为是言者诚弗思之甚也夫其目君子为道学是敢于以道学为非也敢于以道学为非是敢于自絶于尧舜禹汤文武周公孔子也小人无忌惮一至于是而后又目之为伪学则诬惑颠倒尤无所不至矣臣又怪夫道学之禁已弛于有宋嘉泰之初而道学之名犹若有厉禁焉中于人心而不去也方宋之禁道学也目为伪党又变为逆党其祸亟矣士之绳趋尺歩稍以儒名者无所容其身故一时之依阿防懦者更名他师或变易衣冠狎游市肆自别其非党今程朱之道已大显于世未尝有所禁于学者也而士之绳趋尺歩稍不移于流俗者则羣讪笑之曰某道学也真若以儒为戯者而衾影梦寐则为妾妇为穿窬为垄断为鄙夫为乞人不惟不耻而且安之人心风俗之隠忧有甚于宋之明设道学之禁而攻之者矣夫道学者诚徳行之总也其统在上则赖以行在下则赖以明今孔孟之书具在其书不可以不备读其一举动不可以不详识而取法不可以节举而约说者也于周程张朱五子亦然学者要当尽读其书尽法其行举之不胜举也是以推史臣赞之意而论其大畧以为世道人心儆云
　　韩侂胄自立伪学之名以锢善类凡近世大儒之书皆显禁以絶之真徳秀晚出独慨然以斯文自任讲习而服行之党禁既开而正学遂明于天下后世多其力也史弥逺入相専国事魏了翁察其所为力辞召命丁生父忧解官心防筑室白鹤山下以所闻于辅广李燔者开门授徒士争负笈从之由是蜀人尽知理义之学【臣】按徳秀讲习服行一以斯道为己任立朝进退风裁卓然所进大学衍义一书尤有功于天下后世了翁讲学白鹤山下后请表章周张程子锡爵定諡每以讲学不明风俗浮浅立朝无犯顔敢谏之忠临难无仗节死义之勇为可忧之甚者其引义劘上亦所谓非尧舜之道不陈也之二臣者俱晚出而有功正学甚大史氏仅列之儒林似未审也
　　文天祥以江西提刑安抚使召入卫天祥性豪华平生自奉甚厚声妓满前至是痛自贬损尽以家资为军费每与宾佐语及时事辄流涕抚几言曰乐人之乐者忧人之忧食人之食者死人之事
　　天祥死其衣带中有赞曰孔曰成仁孟曰取义惟其义尽所以仁至读圣贤书所学何事而今而后庶几无媿【臣】按如天祥者于成仁取义真不媿矣读其想见其为人可为流涕也屡奋屡踬百折不屈观其志非欲遂以一死谢其责也死于尚可一有为之日斯未免为谅死于必无可为之时而事乃毕也故死非天祥之所难其奉两孱主崎岖万状必欲扶持之数滨于死而益壮真可光日月照汗青矣宋三百年养士之盛后以死报者前代未有若是之多也而天祥尤烈善乎史臣之论之者曰宋三百余年取士之科莫盛于进士进士莫盛于抡魁自天祥死世之好为髙论者谓科目不足以得伟人岂其然乎
　　元耶律楚材尝曰兴一利不如除一害生一事不如省一事任尚以班超之言为平平耳千古之下自有定论后之负谴者方知吾言之不妄也
　　后有谮楚材者言其在相位日乆天下贡赋半入其家后命近臣玛尔扎覆视之惟琴阮十余及古今书画金石遗文数千卷
　　【臣】按元立国之初楚材之功为多凡所建明能持大体识虑深长而一归忠厚皆可师法如戢贪暴遏骄横争官吏贡献聚敛之害定课税之则活避难之民寛居停逃亡之法倡兴文治擢用儒臣斯尤其卓卓可书者也方太祖太宗之世草昧初开楚材一以儒者之道辅之尝奏曰制器者必用良工守成者必用儒臣儒臣之事业非积数十年未易成也后太原路转运使吕振副使刘子振以赃抵罪帝责楚材曰卿言孔子之教可行儒者为好人何故乃有此辈对曰三纲五常圣人之名教有国家者莫不由之如天之有日月也岂得縁一夫之失使万世常行之道独见废于我朝乎如楚材者葢欲以万世常行之道辅其君然自非太祖太宗信任之専孰不疑其迂濶者哉
　　许衡幼有异质七嵗入学授章句问其师曰读书何为师曰取科第耳曰如斯而已乎师大竒之稍长嗜学如饥渇然遭世乱且贫无书常从日者家见书疏义因请寓宿手抄归既逃难徂徕山始得易王辅嗣説时兵乱中衡夜思昼诵身体而力践之言动必揆诸义而后发尝暑中过河阳暍甚道有棃众争取啖之衡独危坐树下自若或问之曰非其有取之不可也人曰世乱民无主曰梨无主吾心独无主乎往来河洛间从栁城姚枢得伊洛程氏及新安朱氏书益大有得寻居苏门与枢及窦黙相讲习凡经子史礼乐名物星厯兵刑食货水利之类无所不讲而慨然以道为己任尝语人曰纲常不可一日而亡于天下茍在上者无以任之则在下者任也
　　【臣】按衡从姚枢得程朱之书与枢及窦黙相讲习三人者志同方道同术也始枢之得程朱之书葢自名儒赵复而黙又得伊洛性理之书于孝感令谢宪之枢与衡又皆黙所荐当世祖朝三人者皆在左右文治葢彬然盛矣衡屡谢病至元中应召陈五事其一请行汉法其二言中书之务用人立法之宜其三言大学之道而要之以修徳用贤爱民其四言重农桑兴学校其五言崇退让存防耻可谓责难于君而非尧舜之道不陈者也在国子其教尤详大约因觉以明善因明以开蔽相其动息以为张弛课诵少暇即习礼或习书算少者即令习拜跪揖让进退应对或射或投壶诸生人人自得尊师敬业下至童子亦知三纲五常为生人之道衡之学葢得之圣门下学者为深故能继防絶之绪而于异学虽不置辩固已为之防矣以上徳行

　　御定孝经衍义卷八十九
<子部,儒家类,御定孝经衍义>
　　钦定四库全书
　　御定孝经衍义卷九十
　　士之孝
　　爱亲
　　左传郑伯克段于鄢遂寘姜氏于城颍而誓之曰不及黄泉无相见也既而悔之颍考叔为颍谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颍考叔纯孝也爱其母施及荘公诗曰孝子不匮永锡尔类其是之谓乎【隐公元年】
　　【臣】按郑荘从考叔之言母子如初亦可谓孝思不忘当时君子不称郑荘而称考叔其食不啜羮特
　　以发问非真欲遗母而君子以为爱其母葢考叔广施孝道能感悟其君是以己之孝诚锡及畴类非谲谏己也
　　汉杨厚母初与前妻子博不相安厚年九嵗思欲和亲乃托疾不言不食母知其防瞿然改意恩养加笃后以晓读书除为郎中
　　苏不韦父谦初为郡督邮时魏郡李暠为美阳令贪暴为民患谦按部得其赃论输左校谦累迁至金城太守去郡归乡里汉法免罢守令自非诏征不得妄到京师而谦后私至洛阳时暠为司校尉収谦诘掠死狱中又刑其尸以报昔怨不韦时年十八征诣公车防谦见杀不韦载防归乡里瘗而不葬仰天叹曰伍子胥独何人也乃藏母于武都山中遂变姓名尽以家财募剑客邀暠于诸陵间不克防暠迁大司农时右校刍廥【藏刍稾之处】在寺北垣下不韦与亲从兄弟潜入廥中夜则凿穴昼则逃伏如此经月遂得旁达暠之寝室出其牀下值暠在厠因杀其妾并及小儿留书而去暠大惊惧乃布棘于室以板借地一日九徙虽家人莫知其处毎出辄劒防随身壮士自卫不韦知暠有备乃日夜飞驰径到魏郡掘其父阜冡断取阜头以祭父坟又标之于市曰李君迁【暠字】父头暠匿不敢言而自上退位归乡里私掩塞冡捕求不韦歴嵗不得愤恚感伤发病呕血死不韦后遇赦还家乃始改葬行防
　　【臣】按当时士大夫或讥不韦归罪枯骨不合古义惟何休比之伍员而郭林宗以为过之要其毁身憔虑出于百死以复不共诚爱之至也
