<!-- { "loadSidebar": true } -->
　　【臣】按献卿非独有吏干方略也其谏救象州守不使弃城逃死曰临难茍免可乎置守令诚皆若是是何足忧贼之攻剽城邑而吏望风遁哉献卿非独自为忠又教人忠也可尚也史称献卿立朝微卓荦大节臣以为卓荦大节固已见于此
　　张述举进士调咸阳县主簿改大理寺丞迁太常博士皇祐中仁宗未有嗣述上书曰生民之命系于宗庙社稷而继嗣为之本匹夫有百金之产犹能定谋托后事出于素况有天下者哉陛下承三圣之业之千万年斯为孝矣宗庙社稷未有托焉此臣所以夙夜彷徨而为陛下忧也谓宜慎择宗亲才而贤者异其礼秩试以职务俾内外知圣心有所属则天下大幸述前后七上疏最后语尤激仁宗终不以为罪
　　史氏曰人臣之职当奋不顾身而庸人怯夫于国事则喑噎而不言如张述者其亦忠且果矣
　　【臣】按继统重国之事固莫大乎此人主之孝亦莫大乎此也述能勉其君以孝亦自尽以忠也
　　王济雍熙中上书自陈死事之孤得试学士院补龙溪主簿时调福建输鹤翎鹤非常有物有司督责急一羽至直数百钱民甚苦之济谕民取鵞翎代输仍驿奏其事因诏旁郡悉如济所陈县有陂塘数百顷为乡豪干其利防歳旱济悉导之分溉民田汀州以银冶搆讼十年不决逮系数百人转运使使济鞫之才七日情得止坐数人再调胙城尉徙临河主簿转运使王嗣宗被诏举法官以济名闻通判镇州牧守多勲旧武臣倨贵陵下济未尝挠屈戍卒颇恣暴不法夜或焚民舎为盗一夕报有火济部壮士数十潜往侦伺果得数辈并所盗物即斩之驰奏其事太宗大悦都挍孙进使酒无赖殴折人齿济不俟奏杖脊送阙下由是军士畏肃
　　【臣】按史称济议论挺特无所畏避葢自其拜监察御史上书言事以至于遗奏犹以进贤退谀佞罢土木不急之费为言诚不愧于斯称也济方少时其伏棺号恸恨不能杀贼以报父仇者其忠孝出于性哉其佐州县为不挠于守令豪贵而得行其志非夫士之果者不能也
　　李肃之通判澶州契丹泛使将过郡而楼堞圯坏肃之谓郡守曰吾州为景徳破敌之地当示雄彊今保障若是且奈何遂鸠工搆城屋千间已而中贵人衔命来视规置一新惊赏嗟异闻之朝擢知徳州
　　【臣】按肃之仁宗时相迪之犹子也一门忠孝天语褒称荣矣哉其规置澶州楼堞易坏为成雄彊声实此亦非人意计所不及特郡守之忠不逮肃之姑缓置之耳弟承之为明州司法参军郡守任情骫法人莫敢忤承之独毅然力争之守怒曰曹掾敢如是耶承之曰事始至公自为之则已既下有司则当循三尺之法矣守惮其言史称肃之诲道承之能自树立又可谓友恭也已
　　韩琦举进士名在第二授将作监通判淄州入直集贤院监左藏库时方贵髙科多径去为显职琦独滞筦库众以为非宜琦处之自若禁中需金帛皆内臣直批防取之无印可验琦请复旧制置宣合同司以相防察又每纲运至必俟内臣监涖始得受往往数日不至暴露庑下衙校以为病琦奏罢之
　　【臣】按琦相三朝立二帝有宋社稷之臣科名甚髙乃滞卑琐在筦库则言筦库此孔子之为委吏乗田亦必称其职者也夫忠臣之事君也惟其所使岂徒以处之自若而人服其量哉
　　范纯仁擢进士第调知武进县以逺亲不赴易长葛又不往父仲淹曰汝昔日以逺为言今近矣复何辞纯仁曰岂可重于禄食而轻去父母耶仲淹没始出仕以著作佐郎知襄城县兄有心疾奉之如父药膳居服皆躬亲时节之贾昌朝守北都请参幕府以兄辞宋庠荐试馆职谢曰辇毂之下非兄养疾地也卒不就襄城民不蚕织劝使植桑有罪而情轻者视所植多寡除其罚民益赖慕后呼为者作林再知襄邑县县有牧地卫士牧马以践民稼纯仁捕一人杖之牧地初不隷县主者怒曰天子宿卫令敢尔耶白其事于上劾治甚急纯仁言养兵出于税亩若使暴民田而不得问税安所出诏释之且听牧地隷县时旱久不雨纯仁集境内贾舟谕之曰民将无食尔所贩五谷贮之佛寺食阙时吾为籴之众贾从命所蓄十数万斛至春诸县皆饥独境内民不知也
　　【臣】按纯仁之葬也御书碑额云世济忠直其遗表云葢尝先天下而忧期不负圣人之学此先臣所以教子而微臣资以事君臣观其以父兄之养故不茍于禄位而襄城襄邑之治行则立朝之大节始基之矣葢自布衣以至宰相率此资父事君之心也
　　赵抃为武安军节度推官人有赦前伪造印更赦而用者法吏当以死抃曰赦前不用赦后不造不当死谳而生之知崇安海陵江原三县通判泗州濠守给士卒廪不如法声欲变守惧日未入辄闭门不出转运使檄抃摄治之抃至从容如平时州以无事
　　唐介擢第武陵尉调平江令民李氏赀而吝吏有求不厌诬为杀人祭岳守捕其家楚掠不肯承更属介讯之无他验守怒白于朝遣御史方偕徙狱别鞫之其防与介同守以下得罪偕受赏介未尝自言知沈丘当辽使往来道驿吏以破家为苦介坐驿门令曰非法所应给一切勿与稍毁吾什器者必执之皆帖服以去【臣】按抃介皆刚正大臣名位显赫然其能声已着于为小吏之日也故夫为士碌碌而后致于卿大夫之地能卓然自立者少矣
　　沈起知海门县县负海地卑间歳海潮至冒民田舎民徙以避弃其业起为筑隄百里引江水灌溉其中田益辟民相率以归至立祠
　　【臣】按起能兴其县之利为天子抚循百姓忠之属也本以父疾弃官被劾顾得迁用宜其资以事君者欤
　　邓肃少警敏能文李纲见而竒之相倡和为忘年交入大学所与游皆天下名士时东南贡花石纲肃作诗十一章言守令搜求扰民用事者见之屏出学钦宗嗣召对便殿补承务郎授鸿胪主簿金人犯阙肃被命诣敌营留五十日而还张邦昌僭位肃义不屈奔赴南京【臣】按史称朱弁张邵洪皓奉使全节髙宗亦谓皓苏武不能过然三人者皆假大官以行而肃被命不过寺簿而已孔子称使于四方不辱君命可谓士矣肃也有焉
　　虞允文通判彭州权知黎州渠州秦桧当国蜀士多屏弃桧死髙宗欲收用之中书舎人赵达首荐允文召对谓人君必畏天必法祖宗又论士风之弊以文章进必抑其轻浮以言语进必黜其巧伪以政事进必去其苛刻庶可任重致逺且极论四川财赋科敛之弊上嘉纳之
　　【臣】按允文出入将相忠勤无二采石之功转危为安要其任重致逺之器早见于召对数语史着其笃孝其资以事君大本立矣
　　李焘甫弱冠着反正议十四篇皆救时大务擢第知双流县仕族张氏子居丧而争产焘曰若忍坠先训乎盍归思之三日复来迄悔艾无讼又有不白其母而鬻产者焘置之理豪强敛迹
　　【臣】按焘之在双流葢以教孝为先务者也焘耻为王氏学着长篇一书其他著述甚众反正议十四篇出于弱冠之笔岂非霜松雪柏之姿其始固已异于凡卉者耶
　　李衡知溧阳县専以诚意化民民莫不敬夏秋二税以期日牓县门乡无吏迹而输送先他邑办因任歴四年狱户未尝系一重囚隆兴二年金犯淮堧人相惊曰冦深矣官沿江者多送其孥衡独自浙右移家入县民心大安盗猬起旁境而溧阳靖宴自如帅汪澈转运使韩元吉等列上治状诏进一秩
　　【臣】按衡家学渊源本于程子其曰与其进而负于君孰若退而合其道其朴忠葢由学刀也登第授吴江主簿有部使者怙势作威侵刻下民衡不忍以敲扑迎合投劾去官溧阳之政信于民冦果至自足与守故人且送孥而已独移家也民心已安境内无盗职斯之故夫为吏其平时非有徳泽下究于民而临事又不能以身任之鲜不败矣声实既丧于卑微而欲收桑榆于贵显之日又曷有是理哉
　　孔宗旦为邕州司户参军侬智髙未反时州有白气出庭中江水溢宗旦以为兵象度智髙必反以书告知州陈珙珙不听后智髙破横州即载其亲往桂州曰吾有官不得去无为俱死也既而州破被执贼欲任以事宗旦叱贼且大骂遂被害
　　【臣】按曾巩与孙司封书云凡宗旦之于珙以书告者七以口告者至不可胜数当其初使宗旦言不废则邕之祸必不发发而有以待之则必无事使独有一善固不可以不旌况其死节堂堂如是使宗旦初无一言但贼至而能死不去固不可以无赏况陈珙以下皆覆其家而宗旦独以其亲遁则其有先知之效可知若宗旦者全亲以成孝授命以成忠两得之矣
　　程颢举进士调上元主簿民有借兄宅居者发地得瘗钱兄之子诉曰父所藏颢问防何年曰四十年彼借居者防何曰二十年矣遣吏取十千视之谓诉者曰今官所铸钱不五六年即遍天下此皆未藏前数十年所铸何也其人不能答茅山有地产龙如蜥蜴而五色祥符中尝取二龙入都半途失其一中使云飞空而逝民俗严奉不懈颢捕而脯之为晋城令富人张氏父死且有老叟踵门曰我汝父也子惊疑莫测相与诣县叟曰身为医逺出治疾而妻生子贫不能养以与张颢质其騐取怀中一书进其所记曰某年某月抱儿与张三翁家颢问张是时才四十歳安得有翁称叟骇谢民税粟多移近边载往则道逺就籴则价髙颢择富而可任者预使贮粟以待费大省民以事至县者必告以孝悌忠信入所以事其父兄出所以事其长上度乡村逺近为五保使之力役相助患难相防而奸伪无所容凡孤防残废者责之亲戚乡党使无失所行旅出于其途者疾病皆有所养时亲至召父老与之语儿童所读书亲为正句读教者不善则为易置择子弟之秀者聚而教之乡民为社会为立科条旌别善恶使有劝有耻在县三歳民爱之如父母
　　【臣】按颢遇事优为其为政葢以真儒而出善治也其教人自洒扫应对至于穷理尽性循循有序常病世之学者因其髙明自谓之穷神知化而不足以开物成务此大学之道所以自格物致知而治国平天下者也以吕公着荐为太子中允监察御史里行未得行其道也臣独以为颢有父母之爱于其县之人其为吾君致其抚循之意以尽司牧者之所得为者圣贤固未尝以秩卑禄薄而少或不尽心于是也
　　张载为祁州司法参军云岩令政事以敦本善俗为先每月吉具酒食召乡人髙年会县庭亲为劝酬使人知养老事长之义因问民疾苦及告所以训戒子弟之意熙宁初吕公着言其有古学神宗方一新百度思得才哲士谋之召见问治道对曰为政不法三代者终茍道也帝悦
　　【臣】按载平生之精蕴在西铭一书以西铭之理举而措之则参军县令虽小官岂无所可施其尊髙年慈孤幼民胞物与之度量乎使事君者率是心其必能与人为善矣载弟戬常为阌乡主簿知金堂县诚心爱人养老慈幼与云岩之政相似葢以兄为师法也
　　刘子翚通判兴化冦杨就犯闽境子翚与郡将张当画计备御如素服戎事者贼不敢犯
　　【臣】按刘子翚官无贵仕年仅中夀然其制行孝友君子也未服戎事而备御画防如素习之者由其忠诚所着自能暗合者矣子翚尝以易不逺复之义告朱熹葢其见道最早云
　　陆九龄登第调桂阳军教授以亲老道逺改兴国军未上防湖南茶冦剽庐陵声摇旁郡旧有义社以备冦郡从众请以九龄主之门人多不悦九龄曰文事武备一也古者有征讨公卿即为将帅比闾之长则伍两之率也士而耻此则豪侠武断者専之矣遂领其事调度屯御有法冦虽不至郡县倚以为重及至兴国地滨大江俗俭啬而鲜知学九龄不以职闲自佚益严规矩肃衣冠如临大众劝绥引翼士类兴起
