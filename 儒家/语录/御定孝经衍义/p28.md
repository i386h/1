<!-- { "loadSidebar": true } -->
　　郑康成注曰此周所以存六代之乐黄帝曰云门大卷黄帝能成名万物以明民共财言其徳如云之所出民得有族类【卷者卷聚之义即族类也】大咸咸【皆也】池【施也】尧乐也尧能殚均刑法以仪民言其徳无所不施大磬舜乐也言其徳能绍尧之道也大夏禹乐也禹治水敷土言其徳能大中国也大濩汤乐也汤以寛治民而除其邪言其徳能使天下得其所也大武武王乐也武王伐纣以除其害言其徳能成武功也
　　贾公彦释曰此大司乐所教是大舞乐师所教是小舞保氏云教之六乐二官共教者彼教以书此教以舞故共其职也
　　乐师掌国学之政以教国子小舞【谓以年幼时教之舞内则弱冠舞勺成童舞象勺象皆乐章与舞人为节】
　　太师教六诗曰风曰赋曰比曰兴曰雅曰颂【诗惟有风雅颂就三者之中有比赋兴故总谓之六诗】
　　郑康成注曰教瞽蒙也【瞽蒙主讽诵诗以刺君过故教之也】风言圣贤治道之遗化也赋之言铺直铺陈今之政教善恶比见今之失不敢斥言取比类以言之兴见今之美嫌于媚谀取善事以喻劝之雅正也言今之正者以为后世法颂之言诵也容也诵今之徳广以美之
　　以六徳为之本【此六徳疑是中和只庸孝友注疏以彼教国子此瞽蒙是万民故取大司徒教万民之六徳以释之】
　　贾公彦释曰凡受教者必以行为本故使先有六徳为本乃可习六诗也
　　籥师掌教国子舞羽吹籥【此官与乐师通职当教小舞时互相足此文舞若武舞则教干戚也】
　　郑康成注曰文舞有持羽吹籥者所谓籥舞也文王世子曰秋冬学羽籥诗云左手执籥右手秉翟【雉羽也臣】按古之教万民教国子自幼少以至成人自至贵以逮至贱莫不以乐司徒之教既先之以六徳六行矣而其教之六艺则尤重于礼乐此其人乃氓庶凡庸之人而且教之六代之乐则后世之士所老死而莫之知者而古者委巷之中闺门之内且童而习之虽欲不风移而俗易乌可得也师氏之教国子既已至徳敏徳孝徳孝行友行顺行矣而大司乐又教之以乐徳曰中和只庸孝友而后反于乐语乐舞其云门咸池大韶大夏大濩大武之六者二十以上之大舞也而乐师又教之以舞勺舞象籥师互教之以舞羽吹籥以至瞽蒙废人也以其职在于诵诗以刺君过则教之以六诗而以六徳为之本盖其渐摩之久涵泳之深其孝友之徳行和平之声容相与融浃滋养及其用之于郊庙燕飨聘觐賔贤习射则有以极诚尽敬通神明之徳类万物之情而非徒铿锵舞蹈之为观聴也经曰移风易俗莫善于乐此先王孝治之大端而后世教人之方无由复出于此治之所以卒不逮于古也
　　仪礼乡饮酒之礼乐工歌鹿鸣四牡皇皇者华
　　郑康成注曰三者皆小雅篇也鹿鸣君与臣下及四方之賔燕讲道修政之乐歌也此采其已有防酒以召嘉賔嘉賔既来示我以善道又乐嘉賔有孔昭之明徳可则效也四牡君劳使臣之来乐歌也此采其勤苦王事念将父母懐归伤悲忠孝之至以劳賔也皇皇者华君遣使臣之乐歌也此采其更事劳苦自以为不及欲谘谋于贤知而以自光明也
　　贾公彦释曰凡歌诗之法皆歌其类此时贡贤能拟为卿大夫或为君所防食以鹿鸣诗也或为君出聘以皇皇者华诗也或使反为君劳来以四牡诗也故豫歌此三篇使习之也
　　笙入堂下磬南北面立乐南陔白华华黍【以笙吹此诗以为乐也】贾公彦释曰按诗序南陔孝子相戒以养也白华孝子之洁白也华黍时和嵗丰宜黍稷也序有其义而亡其辞
　　乃间歌鱼丽笙由庚歌南有嘉鱼笙崇丘歌南山有台笙由仪
　　郑康成注曰间代也谓一歌则一吹【堂上歌鱼丽终堂下笙中吹由庚续之间代而作以下皆然】六者皆小雅篇也鱼丽言太平年丰物多也此采其物多酒防所以优賔也南有嘉鱼言太平君子有酒乐与贤者共之此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名徳之长也贾公彦释曰按诗序由庚万物得其道也崇丘万物得极其髙大也由仪万物之生各得其宜也有其义而亡其辞与南陔白华华黍同
　　乃合乐周南闗雎葛覃卷耳召南鹊巢采蘩采苹郑康成注曰合乐为歌乐与众声俱作【堂上歌瑟堂下笙磬合奏此诗】周南召南国风篇也王后国君夫人房中之乐歌也【妇人房中徒弦歌之燕飨乃有钟磬之节也】闗雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能循其法度夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也
　　【臣】按乡饮酒礼作乐之节升歌一笙二间三合乐四而乡射不歌不笙不间但合乐志在射略于乐也燕礼若臣子有王事之劳与之燕则升歌鹿鸣下管新宫【小雅逸篇辞义皆亡】笙入三成【三成者正谓笙奏新宫三终申説下管之义】遂合乡乐【不间也】若舞则勺【秉干舞而奏勺诗所以劝有功】为异于常燕余并同于乡饮之有歌笙间合也大射之仪升歌惟鹿鸣三终而不歌四牡皇皇者华下管新宫三终而不用南陔白华华黍不间不合不告乐备亦是礼主于射略于乐也盖乡饮乡射同是大夫士之礼卿大夫士之射也必先行乡饮酒礼二礼相为首尾者也燕礼诸侯之礼天子诸侯之射也必先行燕礼二礼亦相为首尾者也而饮燕之乐则皆从其备射则皆从其略者射又以乐为节【歌诗以为发矢之节度天子驺虞诸侯貍首卿大夫采苹士采蘩】有所用乐于后不得不略于前也礼记射义曰燕礼者所以明君臣之义也乡饮酒之礼者所以明长幼之序也然则君臣之义长幼之序明而后比节于乐而徳行可观矣此其行礼之先且后用乐之备与略皆立教之深意也乡射之止有合乐也但用其正用之国风也大射之不间不合也但用其正用之小雅也乡饮则上取诸侯正用之小雅燕礼则下就大夫正用之国风若诸侯两君相见则又上取而歌文王合鹿鸣天子燕聘问之臣则又皆下就而歌鹿鸣合乡乐总之歌诗之法皆歌其类所以勉人忠君敬事成身立名者也然以天子之尊乃下就于乡人所用之乐者明乎施教自上而下二南风化之始天子以之教诸侯诸侯以之教大夫大夫以之教其乡人父子兄弟夫妇同聴之者君臣上下长幼亦同聴之者也此先王之乐其所乐而博爱广敬同欲于众庶兆民其教之所以不肃而成者矣
　　春秋左九月考仲子【惠公妾】之宫【为仲子立别庙落成而祭也】将万【万舞也】焉公问羽数【执羽人数】于众仲【鲁臣】对曰天子用八【八八六十四人】诸侯用六【六六三十六人】大夫四【四四十六人】士二【二二四人士有功赐用乐】夫舞所以节八音而行八风故自八以下公从之于是初献六羽始用六佾也【隠公五年】
　　杜预曰鲁惟文王周公庙得用八而他公遂因仍僭而用之今隠公特立此妇人之庙详问众仲众仲因明大典故亦因言始用六佾其后季氏舞八佾于庭知惟在仲子庙用六
　　【臣】按林尧叟曰节八音而行八风者使人手舞足蹈节其礼制使不荒淫故曰舞者乐之主也以八音之器宣播八方之风序次人情阜财解愠使不蕴结也【臣】以为中和只庸孝友之徳乐之本也然而徳之蕴结于人心者无以节而行之则郁而不宣其于人伦之际亦有所胶固执一而不能有生则恶可已之乐故为之手舞足蹈以将其烝烝之性肃肃悚悚之心达其温凊摩搔拜伏擎跪之迹惟天子所见者大故得备其物数其为降杀亦如五孝之等差但礼不下于庶人耳若乃僭越非据则本心先亡无如乐何也春秋书初献六羽之义则杜预之言简而尽矣
　　呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌卫曰美哉渊乎忧而不困者也吾闻卫康叔武公之徳如是是其卫风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能乆乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾【音宵】南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有慙徳圣人之难也见舞大夏者曰美哉勤而不徳非禹其谁能修之见舞韶箾【同箫】者曰徳至矣哉大矣如天之无不帱【覆也】也如地之无不载也虽甚盛徳其蔑以加于此矣观止矣若有他乐吾不敢请已【鲁用四代之乐故及韶箾而季子知其终也襄公二十有九年臣】按经言移风易俗莫善于乐此自周南以下皆各依其本国歌所常用声曲故季子依声参时政知其兴亡理乱也
　　国语周语二十三年王将铸无射而为之大林【钟之覆也】单穆公曰不可夫钟不过以动声若无射有林耳不及也【无射阳声之细者林钟隂声之大者细抑大陵故耳不能聴及也】夫钟声以为耳也耳所不及非钟声也犹目所不见不可以为目也夫目之察度也不过步【六尺为步】武【半步为武】尺寸之间其察色也不过墨丈【五尺为墨倍墨为丈】寻常【八尺为寻倍寻为常】之间耳之察和也在清浊之间其察清浊也不过一人之所胜夫乐不过以聴耳而美不过以观目若聴乐而震观美而患莫甚焉若视聴不和而有震则味入不精不精则气佚气佚则不和于是乎有狂悖之言有惑之明有转易之名有过慝之度出令不信刑政放纷动不顺时民无据依不知所力各有离心上失其民作则不济求则不获其何以能乐王弗聴问之伶州鸠对曰臣闻之琴瑟尚宫钟尚羽石尚角匏竹利制大不逾宫细不过羽夫宫音之主也第以及羽故乐器重者从细轻者从大是以金尚羽石尚角瓦丝尚宫匏竹尚议革木一声夫有和平之声则有蕃殖之财于是乎道之以中徳咏之以中音徳音不愆以合神人神是以寜民是以聴若夫匮财用罢民力以逞淫心聴之不和比之不度无益于教而离民怒神非臣之所闻也王不聴卒铸大钟
　　【臣】按周景王既立子猛又欲立子朝将欲废子猛遇心疾而崩致王室之乱累嵗不息此其父子之间孝慈之道既已拂乱其常其耳目观聴反易谬乱不待于闻淫乐而震而又铸害金以速其祸单穆公伶州鸠之言不特论夫乐理亦参诸人事也
