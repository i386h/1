<!-- { "loadSidebar": true } -->
　　末不可徒得故搢绅者不惮为诈带劔者夸杀人以矫夺而世不知愧是以犯法者众臣愿为民制度以防其淫使贫富不相燿以和其心心志定则盗贼销刑罚少阴阳和万物蕃也
　　【臣】按高帝之令盖亦敦本抑末反朴还淳之意也然而文帝躬自俭约而民俗自侈武帝躬极淫奢而俗侈益甚观贾谊严安之言大抵制度不立之故茍制度不立则禁令虽设而徒为文具歴高惠文景武而其俗如故则西汉之风尚莫之能易矣所可惜者孝文去古未远不能如贾谊之言及时定制也迨章帝时博士曹襃上疏以为宜定文制着成汉礼章和元年正月帝召襃授以叔孙通汉仪十二篇曰此制散略多不合经今宜依礼条正襃因依准旧典杂以五经谶记之文撰次天子至于庶人冠婚吉凶终始制度凡百五十篇奏之襃先见非于曹谌后见非于张鬴且又众论不一汉礼亦卒不行夫东汉则去古远矣襃书又杂以谶记纵使行之其能有合于古乎然则因循茍且使古法废坏而秦俗沿流者孝文之过也
　　武帝建元元年诏曰古之立教乡里以齿朝廷以爵扶世导民莫善于德然则于乡里先耆艾奉高年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上有受鬻法【给米粟以为糜粥】为复子若孙【有子即复子无子即复孙】令得身帅妻妾遂其供养之事
　　【臣】按礼八十者一子不从政九十者其家不从政武帝此诏深得先王敬老崇孝之意
　　元朔五年诏曰盖闻导民以礼风之以乐今礼坏乐崩朕甚悯焉故详延天下方闻之士【方道也闻博闻也谓有道博闻之士】咸荐诸朝其令礼官劝学讲议洽闻举遗兴礼以为天下先太常其议予博士弟子【为博士置弟子】崇乡党之化以厉贤材焉
　　【臣】按三代礼乐絶于秦至汉武稍知复古欲举遗兴礼为天下先大哉王言然徒有其文而未举其实所借以讲究者不过倪寛赵绾相如延年之属惜当时齐鲁诸儒间有存者在廷独有一董仲舒而不能用此所以考文之盛迄无可称而风俗终未之有易也
　　昭帝元凤元年赐郡国所选有行义者涿郡韩福等五人帛人五十匹遣归诏曰朕闵劳以官职之事其务修孝弟以教乡里
　　【臣】按此亦所以崇乡党之化也
　　宣帝地节四年诏曰导民以孝则天下顺今百姓或遭衰绖凶灾而吏繇事【繇读曰徭事谓役使之】使不得葬伤孝子之心朕甚怜之自今诸有大父母父母丧者勿繇事使得收敛送终尽其子道
　　【臣】按此亦礼父母之丧三年不从政齐衰大功之丧三月不从政之遗意也然考其时满三月即徭役如故是以三年之丧而同于古者之齐功尚未能尽复古也
　　又诏曰父子之亲夫妇之道天性也虽有祸患犹防死而存之诚爱结于心仁厚之至也岂能违之哉自今子首匿父母【凡首匿者言为谋首而蔵匿罪人】妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻
　　【臣】按记云凡听五刑之讼必原父子之亲立君臣之义以权之故律大功以上得相容隐告言祖父者入十恶惟权之以父子之亲君臣之义故放免其不首告之罪而重其告言之条也秦俗蔑礼义弃仁恩德色诟谇则视君亲如路人薄恶无所不至矣故道民者当一归之厚也宣帝地节之诏可谓知所重轻矣唐太宗贞观中诏奴告主者斩之斯又得此意而推之者也过光武之封不义侯【彭宠之奴】者远矣
　　元帝问给事中匡衡以地震日食之变衡上疏曰陛下躬圣德开太平之路闵愚吏民触法抵禁比年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也今天下俗贪财贱义好声色上侈靡亲戚之恩薄婚姻之党隆茍合徼幸以身设利不改其原虽嵗赦之刑犹难使错而不用也臣愚以为宜壹旷然大变其俗治天下者审所尚而已教化之流非家至而人説之也贤者在位能者在职朝廷崇礼百僚敬让道德之行自内及外自近者始然后民知所法迁善日进而不自知也诗曰商邑翼翼四方之极今长安天子之都亲承圣化然而习俗无以异于远方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上阴变则静者动阳蔽则明者晻水旱之灾随类而至陛下只畏天戒哀闵元元宜省靡丽考制度近忠正远巧佞以崇至仁匡失俗道德于京师淑问扬乎疆外然后大化可成礼让可兴也
　　【臣】按尧舜禹所都之地至于周而其忧思俭勤之余风遗俗犹存若夫彼都人士之雍容与子同仇之慷慨则丰镐之盛可知也商邑翼翼四方之极殷武之篇颂武丁之挞伐荆楚声灵赫濯而王都翼翼然整勅为四方之表也元鸟之篇亦言邦畿千里惟民所止则商人虽不恒厥居而未尝不以道德治其国也秦汉以后视京师为声利之塲游侠之窟其民往往巧设机变公为攘夺而公卿大夫不复为乡老乡大夫以主其政教以为所执者要所及者远辇毂之下则有所难问且有谓不如是何以为京师者在汉犹知推能吏为京兆尹则齐之以刑而已然而奸人犹有所怵也迨至近世京兆一官为迁转者之借途则不过公移告示防道席不暇暖而去欲其令行禁止鲜矣准古之制三公论道经邦燮理阴阳而下行乡老之事则匡衡之因日食地震而推论及此其有本也夫
　　贡禹在位数言得失以为孝文皇帝时贵亷洁贱贪污贾人赘壻及吏坐赃者皆禁锢不得为吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑措无异武帝始临天下尊贤用士辟地广境数千里自见功大威行遂从嗜欲用度不足乃行一切之变使犯法者赎罪入谷者补吏是以天下奢侈官乱民贫盗贼并起亡命者众郡国恐伏其诛则择便巧书吏习于计簿能欺上官者以为右职奸轨不胜则取勇猛能操切百姓者以苛暴威服下者使居大位故亡义而有财者显于世欺慢而善书者尊于朝誖逆而勇猛者贵于官故俗皆曰何以孝弟为财多而光荣何以礼义为吏书而仕宦何以谨愼为勇猛而临官故谓居官而富者为雄杰处奸而得利者为壮士兄勉其弟父勉其子俗之败坏乃至于是今欲兴至治致太平宜除赎罪之法相守选举不以实及有赃者辄行其诛亡但免官则争尽力为善贵孝弟贱贾人进真贤举实亷而天下治矣
　　【臣】按汉孝文之世贾谊犹太息于俗流失世败坏然文帝未尝不贵亷洁贱贪污特其制度未能复古故有识之士鳃鳃忧之武帝有志于兴礼易乐矣而俗之薄恶益甚者良以患生于多欲而穷兵费财不得已而为一切之变犯法赎罪入谷补吏吏道愈杂而贪冒成风不可禁止故义利者生民之大防而孝弟亷耻者教化之首务也
　　章帝时马廖虑美业难终上疏劝成德政曰昔元帝罢服官成帝御浣衣哀帝去乐府然而侈费不息至于衰乱者百姓从行不从言也夫改政移风必有其本传曰吴王好劔客百姓多创瘢楚王好细腰宫中多饿死长安语曰城中好高髻四方高一尺城中好广眉四方且半额城中好大袖四方全疋帛斯言如戏有切事实前下制度未防后稍不行虽或吏不奉法良由慢起京师今陛下素简所安发自圣性诚令斯事一竟则四海诵德教天地神明可通况于行令乎
　　【臣】按章帝长者彷佛西京之太宗其尊贤敬老则尤留意于化民成俗之事而廖之疏以为制度不行慢起京师盖非惟有难终之虑亦谓倡率之者未至而近自诸王公至贵戚有骄奢逾制者也故曰以身教者从以言教者讼正风俗在反其身而已
　　安帝元初三年初听大臣行三年丧旧制公卿二千石刺史不得行三年丧司徒刘恺以为非所以师表百姓宣美风俗乃诏听大臣行三年丧
　　建光元年复断大臣行三年丧尚书令祋讽【姓名祋丁外反一音丁活反】等奏以为孝文定约礼之制光武皇帝絶吿寜之典贻则万世诚不可改宜断大臣行三年丧尚书陈忠上疏曰臣闻之孝经始于爱亲终于哀戚上自天子下至庶人其义一也夫父母于子同气异息一体而分三年乃免于怀抱先圣縁人情而着其节制服二十五月春秋臣有大丧君三年不呼其门闵子虽要绖从事以赴公难退而致位以究私恩周室陵迟礼制不序蓼莪之人作诗自伤曰瓶之罄矣维罍之耻言不得终竟子道者亦上之耻也高祖受命萧何创制大臣有寜吿之科【休假之名吉曰吿凶曰寜寜谓处家持丧服】合于致忧之义建武之初新承大乱凡诸国政多趋简易大臣既不得吿寜而郡司营禄念私鲜循三年之丧以报顾复之恩者礼义之方实为雕损陛下听大臣终丧圣功美业靡以尚兹孟子曰老吾老以及人之老幼吾幼以及人之幼天下可运于掌臣愿陛下登高北望以甘陵之思【谓嫡母耿姬甘陵大贵人】揆度臣子之心则海内咸得其所时宦官不便之竟寝忠奏
　　桓帝永兴二年复听刺史二千石行三年丧延熹二年复断之
