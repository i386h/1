<!-- { "loadSidebar": true } -->
　　【臣】按凡奏报灾荒者言之虽或过其实然意在急于救民不损犹应言损溥哉仁人之言也为县令者顾安可以阿度支之防惮按视之劳而失字人之术以自取戾乎推此言也亦足以使为令者无有不行其志者矣
　　徳宗时陆防论长吏以增户加税辟田为课绩其略曰长人者罕能推忠恕易地之情体至公徇国之意迭行小惠竞诱奸甿以倾夺邻境为智能以招萃逋逃为理化舍彼适此者既为新收而有复倐往忽来者又以复业而见优惟懐土安居首末不迁者则使之日重敛之日加是令地着之人恒代惰游赋役何异驱之转徒教之浇讹此由牧宰不克通各私所部之过也又曰立法齐人久无不弊理之者若不知维御损益之宜则巧伪萌生恒因沮劝而滋矣请申命有司详定考绩若当管之内人益阜殷所定税额有余任其据户口均减以减数多少为考课等差其当管税物通此每户十分减三者为上课减二者次焉减一者又次焉如或人多流亡加税见户比校殿罚亦如之
　　【臣】按陆防所论増户加税辟田其弊至于倾夺邻境令土著之人代惰游赋役盖户口实未增田地实未辟徒令土著之户包赔荒地之税多者増秩少者纪功里民迫于官长之威不得不应追呼急切反致转徙大抵邻境所招集之新户即此等之逃户其所以轻弃故乡者非谓适彼乐郊民之攸塈也以垦荒之初例不起科卤莽而耕岁入虽薄皆其所有及至全科其税之日则又转而之他虽还旧土却为新户流移初复便当见优此皆包赔之累驱之使然长民者虽以是得最课其能无愧于心乎
　　宋真宗时鲁宗道言守宰去民近而无以区别能否今除一守令虽资才低下而考任应格则左司无摈斥故天下亲民者黩货害政十常二三欲裕民而美化不可得矣汉宣帝除刺史守相必亲见而考察之今守佐虽未暇亲见宜令大臣延之中书询考以言察其应对设之以事观其施为才不肖皆得进退之吏部之择县令仿此庶得良守宰宣助圣化矣帝纳之
　　【臣】按臯陶谟言在知人在安民能哲而惠盖必知人而后民安也而其所以知人者则曰亦言其人有徳乃言曰载采采盖取人者不可以徒徇其虚名而不究其实用论其人则曰斯人也有某徳论其徳则曰是徳也有某事某事也宣三徳者有家敬六徳者有邦以天下之才任天下之治而民无不安古者用人之道其详且慎也如此非如后世之考任应格一概铨除也郡守县宰即古之有家有邦者也宰相铨部果知其人之有某徳某事乎守宰之至宰相之门则谒者如主人如帝安望其延至中书询事考言以进退其才不肖也吏部之于选人但有记籍更无注拟虽有清通简要之才识盖无所用之也于未任之前虽劣下之品无所摈斥于既任之后虽肆应之才亦不免于处分矣如此乎其轻守宰也守宰顾安得而不自轻乎欲以治安百姓难矣宗道之言诚为切于世务者也
　　仁宗时知諌院欧阳脩言天下官吏既多朝廷无由遍知其贤愚善恶乞立按察之法于内外朝官二丞郎官中选强榦廉明者为之使至州县遍见官吏其公廉无状皆以朱书于名之下其中材之人以墨书之岁具以闻诏从之富弼范仲淹复请诏中书枢密通选逐路转运按察使即委使自择知州知州择知县不任事者皆罢之
　　范仲淹又上书言古者内置大夫士助天子司察天下之政外置岳牧方伯刺史观察使采访使统领诸侯守宰以分理之今转运按察使古之岳牧方伯知州知县古之诸侯守宰之任也与陛下共理天下者惟守宰最要耳比年以来不知择选一切以例除之以一县观一州一州观一路一路观天下率皆如此其间纵有良吏百无一二使天下赋税不得均狱讼不得平水旱不得救盗贼不得除民既无告诉必生愁怨救之之术莫若守宰得人若守宰政举则天下自无事矣
　　【臣】按富范欧阳皆欲以黜陟守令责成方岳盖亦以徧知守令之贤否则难而妙简方岳之廉能则易也但守令亲民之官待其不任事而后方岳得而按举流毒已深其民何罪若复一切例除不知选择则按举纷然而吏治终不得其人也
　　仁宗诏曰朕观古者治世牧民之吏多称其职而百姓安其业今求才之路非不广责善之法非不详而吏多失职非称所以为民之意岂人材独少而世变殊哉殆不得久于其官故也盖智能材力之士虽有兴利除害禁奸劝善之意非假以岁月则亦遽难责效欲终厥功其路无由自今知州县守令有清白不扰政绩尤异而实惠及民者本路若州连书同罪保举将政绩实状以闻中书门下察访得实许令再任
　　【臣】按宋文帝时守宰以六期为断元嘉之政江左莫尚焉厥后变易旧制以三周为少满而迁换去来又率不及三周宋之善政于是乎衰大抵重改革者必于治朝亟易置者必于乱政守令之当久任也前代诏令奏疏累言之矣然其所以不得久任之故则或因迁转或以贬黜迁转之速皆由本人自欲规避事端夤縁奸利如明臣李梦阳所论小转更调法愈巧而官愈废者也贬黜之多则以功令太严条教太密勤抚字则见谓迂儒拙催科则当书下考求盗密于沉命【汉武帝作沉命法敢蔽匿盗贼者没其命】捕亡甚于仆区【仆隐区匿也为隐匿亡人之法见左传】固己有席不暇暖之势而上官又从而瑕疵取求焉虽有智者亦无能自全矣使贬黜之吏及于寛政则人人得展其才固不必无循卓者出于其间也况于增秩赐金储之为公卿之选人情所荣又岂必以迁转之速为得计哉
　　光宗诏曰朕惟为政之道莫先于养民故自即位以来蠲除厚赋颁宣寛条嘉与四方臻于安富郡守县令最近民者也诚能拊循惠爱以承休徳庶几有政平讼理之效今采之人言乃闻科敛先期竞务办集而民之虚实不问追呼相继敢为椎剥而民之安否不恤财计之外治理蔑闻甚不称朕委属之意国用有常固在经理而非掊克督趣以为能也知本末先后之谊此朕所贵于守令者继自今以轸恤为心以牧养为务俾民安业时予汝嘉
　　【臣】按宋光宗此诏文章尔雅训词深厚有汉文帝之风但欲吏之不以掊克督趣为能惟有寛其负课之罚不然则朱熹所谓虽戒勑州县不过虚文而已
　　以上重守令

　　御定孝经衍义卷二十七
<子部,儒家类,御定孝经衍义>
　　钦定四库全书
　　御定孝经衍义卷二十八
　　天子之孝
　　爱百姓
　　【臣】按经言徳教加于百姓盖天子之孝与凡人不同凡人之孝或限于分或诎于力所谓小孝用力中孝用劳也天子之孝广博充周务使天下之大无一民一物不得其所所谓大孝不匮也但其事非一端可竟而其理亦非一言可毕臣故以爱百姓为目中之纲凡推己及物兴利除害之事皆为爱百姓而设也有天下者以爱天下之人为爱亲之尽西铭之所谓干父坤母民吾同胞物吾与也故述爱百姓而又以爱物附焉
　　易比【卦名】彖曰比辅也下顺従也原【再也】筮【再筮以自审】元【元善】永【长永】贞【正固】无咎以刚中也不宁方来上下应也后夫凶其道穷也
　　杨时曰先王什伍其民乡田同井出入相友守望相助疾病相扶持比所以吉也众散民流用荡析离居凶可知矣
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也程颐传曰人君比天下之道当显明其比道而已如诚意以待物恕已及人发政施仁使天下防其惠泽是人君亲比天下之大道也
　　【臣】按彖言后夫凶而爻言失前禽邑人不诫者圣人天地父母之心凡夫疲癃残疾独鳏寡无不在其所爱之中所谓首出庶物万国咸宁者也众之所归羣之所往普天率土君之宗之矣于斯之时而有去顺就逆者防身大戮自取灭亡然圣人之心大公无私好生之仁不忍尽物虽讨不庭但诛首恶居人喻防无有警动也
　　颐【卦名】彖曰天地养万物圣人养贤以及万民颐之时大矣哉
　　程颐传曰养贤所以养万民也夫天地之中品物之众非养则不生圣人裁成天地之道辅相天地之宜以养天下至于鸟兽草木皆有养之之政其道配天地故夫子推颐之道赞天地与圣人同功
　　【臣】按晋师旷之言曰良君养民如子盖之如天容之如地民奉其君爱之如父母又曰天子爱民甚矣圣人之心即天地之心天地之心惟以生物为事天地生之而圣人养之易曰天地养万物虽宗子不尸父母之功也让徳于天也西铭曰圣其合徳贤其秀也夫以民吾同胞而吾于中养其秀者天下必无有顚连而无告者矣故推吾爱亲之心以尽爱人之道非必家至而户给之也忧在得人而仁在百姓故曰及
　　益【卦名】九五有孚惠心勿问元吉有孚惠我徳
　　【臣】按益莫大于信惠莫大于心故夫子于道千乘之国言爱人先言信也惟其不本于心卒以不信故有口惠而实不至焉者矣噢咻【痛念之声】之术不可以云惠壶浆之徳不可以云益当损上益下之时非小小补助也田里树畜轻徭薄赋此其惠在经制者散财发粟非常之恩圣人守其大宝又有收拾人心之义也
　　书臯陶谟安民则惠黎民懐之
　　【臣】按惠者仁之爱也民物则各得其分为安故不爱其亲而爱他人则悖而爱其亲者必不敢恶于人也惟其等级隆杀顺天理之自然而相亲相逊和协于衷黎民之懐懐于有徳非以其姑息小惠也
　　太甲先王子惠困穷民服厥命罔有不悦
　　蔡沈传曰此言汤徳所以协下者困穷之民若己子而惠爱之惠之若子则心之爱者诚矣未有诚而不动者也故民服其命未有不得其欢心
　　【臣】按商王爱人之诚孚于隣国之民而有后来其苏之望孝经所谓得万国之欢心者也尹称之以告嗣王欲其视烈祖之所为无得罪于百姓以为奉先之孝也
　　洪范庶民惟星星有好风星有好雨日月之行则有冬有夏月之从星则以风雨
　　朱熹曰民之性情莫不有所好上之人能顺其所好所欲与聚所恶勿施则和气致祥犹如风雨之应陈栎曰按前汉五行志元光中天星尽摇上以问候星者对曰星摇者民劳也又云五星同色天下偃兵百姓安宁歌舞以行以此观之则以庶民省之于星以验其安否之说信矣
　　【臣】按孝经开宗第一义即曰以顺天下民用和睦上下无怨而又以天下和平灾害不生申言孝治盖孝子仁人爱亲爱人可以自信有通于神明之理而皇极庶征又以民之安否叅之于星此所谓则天之经也
　　无逸徽柔懿恭懐保小民惠鲜鳏寡自朝至于日中昃不遑暇食用咸和万民
　　蔡沈传曰文王有柔恭之徳而极其徽懿之盛和易近民于小民则懐保之于鳏寡则惠鲜之惠鲜云者鳏寡之人垂首丧气赉予赒给之使之有生意也【臣】按蔡以平易近民释徽柔懿恭者柔不至于暗弱恭必由于中出合观之乃其不敢恶于人者然也一夫不得其所未可谓之锡类日昃不遑正以夙夜匪懈无忝所生者也咸和万民则敬一人而千万人悦博爱之道又以主敬为要也
　　君牙夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁
