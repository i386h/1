<!-- { "loadSidebar": true } -->
　　【臣】按自汉世诸儒讲论五经同异而尊优师傅隆礼更老亲屈万乗之尊各极一时之盛唐太宗明皇之世亦选经术之士更日迭直则顔师古孔颖达之徒为注疏以羽翼圣经斯亦人主之好尚有以啓之矣而于大人之学明徳新民止至善之大道未之能发明汉世虽有侍讲之号而未以讲读名官开元十三年置集贤院侍讲学士侍读直学士而经筵之名亦未起也宋太宗始用著作佐郎吕文仲为侍读未有侍讲也延平初始兼置侍读侍讲矣庆厯初孙复以善春秋徴为国子直讲矣景祐中始置崇政殿説书矣然则真宗仁宗之际尊经尚贤如此所以开濂洛闗闽之先而基五星聚奎之祥者乎赵师民之言善矣臣愚亦以为先王之遗经戡乱致治之本事也古史之成败即今日之法戒也既尝体玩于无事之时尤当考究于有为之日诚非迂缓而不切于事情也且经之言用兵者不一而足羲文作易需讼之后即受以师师言贞言健言用丈人勿用小人离言王用出征有嘉折首而寛其丑类而弧矢之利葢取诸睽攸往夙吉乃系于解以至谦豫二卦皆利行师则用兵之时首宜讲易者也书断自唐虞而舜典即载征苗之事以至征甘誓亦讨不臣而步伐止齐干戈甲胄之属虽汤武仁义之师所必戒慎则用兵之时何可以不讲书也诗文武之正小雅则有天保采薇出车杕杜宣王中兴则有六月采芑车攻吉日江汉常武所以训讨之严慰劳之厚有震惊之威而无烦扰之苦以至临冲钩援攻城之具执讯获丑献捷之礼靡不毕备则用兵之时何可以不讲诗也春秋大一统尊王室而以征伐之权假于方伯连帅若召陵葵丘河阳首止所以靖楚氛而振诸姬者于是乎在用兵之时何可以不讲春秋乎六官之典大司马之职所掌者九伐之法也进退有度左右有局军容之所以整肃受命于祖受成于学必执有罪而反也则用兵之时何可以不讲礼乎此固济时救世之先图穷理格物之本务也岂以区区元昊而足以阻帝学之勤敏乎仁宗之复御经筵如天之徳自强不息不可及也
　　嘉祐五年右司諌赵抃上言略曰人主之御天下也其聪明必欲广聪明广则祸福之鉴逺矣其尊威必欲重尊威重则上下之理明矣夫易之吉防诗之美刺礼之污隆乐之治乱春秋之善恶以至史汉之书先代得失存亡无不纪述今经筵侍讲者讲吉不讲凶讲治不讲乱侍读者读得不读失读存不读亡非所以广聪明之义也望发徳音命经筵臣僚临文讲诵无隐讳至于吉凶治乱得失存亡之所由兆尤宜详究铺陈之使祸福之鉴日闻宗庙社稷无穷之福也
　　【臣】按吉凶治乱得失存亡乃天道人事变化云为相为倚伏者也圣人着之于经以昭法戒使读之者见圣君贤臣严恭寅畏保国乂民之事则肃然以敬而其为善之心更无不实焉见庸主邪臣怠忽纵肆误国贼民之事则惕然以惧而不为不善之心更无不决焉故郑卫之诗可录而商臣莒仆之罪特书也古人诫社之设前车之鉴方且以之检束身心防闲嗜欲而何讳之与有观尚书之言毋若丹朱傲毋若商王受酗于酒徳则君之命臣臣之告君皆用是以相警动也赵抃言宜详究铺陈其所由兆者此不但隐避之不可纵使讲读之际怀情不尽或少加回防之词亦未得为忠直之士也
　　英宗治平元年秋诏日开经筵时司马光奏略曰国家本设经筵欲以发明道谊禆益圣徳先帝时无事尝开讲筵近嵗因圣体不安遂于盛暑盛寒之时权罢数月今陛下始初清明方冝锐学问之时而五日开讲八日已罢臣恐议者以为陛下非有意于求道但欲循故事而已羣臣非有意于明道但欲塞职业而已且陛下近増置诸宫教授仍下诏戒勗宗室使之向学傥不以身先之宗室安肯奉诏哉臣以为未宜遽罢从之
　　【臣】按学问在纯一工夫忌间断故傅说言时敏孔子言时习周颂言日就月将而子夏言日知其所亡月无忘其所能古人跬步之顷未尝不与圣贤为徒也人主之尊既异韦布惟经筵直讲君臣款洽有从容论道之乐于是而果有所得循序渐进不亟不徐有欲罢不能之妙诚非徒以循故事塞职业而已此司马光所以进切直之言也
　　哲宗元祐二年平章军国重事文彦博进尚书孝经解奏曰陛下间日御迩英阁令讲官讲尚书文阁之南壁张孝经图出入观览有以见陛下祖述尧舜宪章文武以至徳要道孝治天下今辄于尚书诸篇中节录十篇及孝经诸章中节录六章进上以备禁中清闲之暇硏究义味或时令讲官节录疏义进入上资圣徳稽古求治之意
　　范祖禹进古文孝经说奏曰伏覩国史章献明肃太后尝命侍读宋绶择前代文字可以资孝养补政治者以备仁宗观览窃以圣人之行莫先于孝书先孝经有古文有今文今文即唐明皇所着十八章古文凢二十二章由汉以来唯孔安国马融为之传自余诸儒多疑之故学者罕习仁宗朝司马光在馆阁为古文注解一巻表上之窃考二书虽不同者无几然古文实其正故尝妄以所见又为之说非敢好异尚同庶因圣言少闗省览
　　祖禹又乞置无逸孝经图奏略曰无逸者周公之至戒孝经者孔子之大训昔仁宗皇帝初建迩英阁即书无逸于屏间其后嵗久而弊又命知制诰蔡襄书之仁宗曰朕不欲背圣人之言乃置左方又谕侍读学士丁度取孝经之天子孝治圣治广要道四章对为右图命侍读学士王洙书之又命学士承防王拱宸为二图序亦令襄书之仁宗尊崇经训如此陛下宜以为法
　　【臣】按宋世崇尚孝经如司马光文彦博范祖禹诸臣皆宿儒名徳其进奏图解先后如出一人之见而彦博欲令讲官节录疏义奏入葢孝徳渊微圣言逺推之而愈以无穷测之而未可遽罄固宜与五经四书并列讲筵者也
　　哲宗召王岩叟为起居舍人岩叟尝侍迩英司马康讲洪范至乂用三徳帝曰止此三徳为更有徳葢帝自临御渊默不言岩叟喜闻之因欲风谏退而上疏曰三徳者人君之大本得之则治失之则乱不可须臾去者也臣请别而言之夫明是非于朝廷之上判忠邪于多士之间不以顺己而忘其恶不以逆己而遗其善私求不徇于所爱公议不迁于所憎竭诚尽节者任之当勿贰罔上盗宠者弃之当勿疑惜纪纲谨法度重典刑戒姑息此人主之正直也逺声色之好絶盘游之乐勇于救天下之弊果于断天下之疑邪说不能移非道不能恱此人主之刚徳也居万乗之尊而不骄享四海之富而不溢聪明有余而处之若不足俊杰并用而求之如不及虚心以访道屈己以从谏惧若临渊怯若履薄此人主之柔徳也三者足以尽天下之要在陛下力行何如耳
　　【臣】按王岩叟所论人主之三徳备矣抑【臣】尝以诸儒之言叅考之皇极者立本者也三徳者趋时者也皇极建则三徳适时措之宜而权出于上皇极不建则三徳失时措之宜而柄移于下矣此新安陈栎之说也三徳者圣人之所以临机制变为皇极之用而权其轻重也三徳乂用之得其宜平安无事之世则用正直以治之强御弗顺之世则用刚克以治之和顺之世则用柔克以治之此林氏之说也平康者治之以正直如周官所谓刑平国用中典也彊弗友者治之以刚克如周官所谓刑乱国用重典也爕友者治之以柔克如周官所谓刑新国用轻典也此临川呉澄之说也合而论之正直者圣人之经而刚柔者又人君之徳故洪范又言威福玉食三者君不可以下移臣不可以上僣所操以用夫三徳者惟恐失之于姑息而有权势下移纪纲紊乱之患也故庆赏刑威者一刚一柔之道也天命有徳因而命之于是有章服之荣车马之锡时柔而柔是亦正直也天讨有罪因而讨之于是乎刀锯肆之市朝甲兵陈诸原野时刚而刚是亦正直也春秋自桓三年以后不书王以见鲁桓之恶天讨所不赦不施之以残执之刑而再三下聘失天徳矣此谓太柔则废者也然而三徳之用时措之宜先之以教而高明沉潜者化其气质之偏矣继之以政而彊爕者各安其分而不至于颇僻僣忒矣天下之大一惟以正直者治之而已建极之天子可不念哉
　　哲宗御迩英殿讲官进讲三朝寳训时吕大防见帝年益壮日以进学为急请敕讲读官取仁宗迩英御书解释上之寘于座右又摭干兴以来四十一事足为劝戒者分上下篇标目仁祖圣学使人主有欣慕不足之意至是帝御迩英阁召宰执讲读官读三朝寳训至汉武帝籍南山提封为上林苑仁宗曰山泽之利当与众共之何用此也丁度进曰臣事陛下二十年每奉徳音未始不及于忧勤此葢祖宗家法尔大防因推祖宗家法以进曰自三代以后唯本朝百二十年中外无事葢由祖宗所立家法最善臣请举其略因疏其事亲事长治内待外戚尚俭勤身尚礼寛仁八法以进且曰至于虚己纳谏不好畋猎不尚玩好不用玉器不贵异味此皆祖宗家法所以致太平者陛下不须逺法前代但尽行家法足以为天下帝深然之
　　【臣】按理宗时曹彦约奏言臣待罪经幄进读三朝寳训窃以为书之所载为目八十有八而其衿喉管辖特在于政体聴断与夫孝徳仁慈谦俭五者而已有太祖之学故建隆开寳创业之治度越汉唐有太宗真宗之学故太平淳化与夫咸平景徳守文之治比隆成康光宗时彭年亦曰祖宗引对臣僚莫如经筵最密在太祖朝非时召王昭素讲说经书在太宗朝命吕文仲为侍读多以日晩召见及真宗嗣位首置侍读侍讲命邢昺杨徽之夏侯峤为之常令昺宿秘阁延访或至中夕自此遂为故事夜直率置常员不特与究义理之微亦欲借之杜逸豫之隙上下数千年未有祖宗好学之笃者陛下欲法祖宗舍此宜无大者也合二臣之论观之宋世尊经重道自太祖太宗真宗三朝已然至于仁宗以赵元昊之叛暂辍经筵旋以赵师民之请而复御可谓知大本矣吕大防辑仁祖圣学一书以继三朝寳训推言祖宗家法则以事亲为始经曰圣人之徳无以加于孝如大防年彦约所进奏以之参赞经幄辅翼孝治抑亦程朱之亚欤
　　程颐为崇政殿说书每进讲色甚庄继以讽谏闻帝在宫中盥而避蚁问有是乎帝曰然诚恐伤之尔颐曰推此心以及四海帝王之要道也帝尝凭槛偶折栁枝颐正色曰方春时和万物发生不当轻有所折以伤天地之和帝颔之
　　论经筵第一劄子自古人君守成而致盛治者莫如周成王成王之所以成徳由周公之辅养昔者周公辅成王幼而习之所见必正事所闻必正言左右前后皆正人故习与智长化与心成伏以皇帝陛下春秋之富虽睿圣之资得于天禀而辅养之道不可不至所谓辅养之道在涵养薰陶而已大率一日之中亲贤士大夫之时多亲寺人宫女之时少则自然气质变化徳器成就欲乞朝廷慎选贤徳之士以侍劝讲讲读既罢常留二人直日夜则一人直宿以备访问皇帝习读之暇游息之间时于内殿召见从容宴语不独渐摩道义至于人情物态稼穑艰难积久自然通达比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎今主上幼冲太皇太后慈爱亦未敢便乞频出但时见讲官久则自然接熟大抵与近习处久熟则生亵慢与贤士大夫处乆熟则生爱敬此所以养成圣徳为宗社生灵之福天下之事无急于此
