<!-- { "loadSidebar": true } -->
　　微子之命尔惟践修厥猷旧有令闻恪慎克孝肃恭神人予嘉乃德曰笃不忘
　　【臣】按诗称汤之德曰圣敬日跻防子之恪慎肃恭其即成汤之心法与可以事亲可以事神矣若一念之不敬而惰慢乘之足以危及宗庙而僇其先人其为不孝莫大乎是
　　文侯之命父义和【文侯字】汝克绍乃显祖【指唐叔】汝肇【始也】刑【仪刑】文武用防【合之使不离】绍乃辟追孝于前文人【亦指唐叔臣】按有国者将以上衞王室下保宗庙惟在法祖而已周自文武相继典制详明而选贤尚德以造有邦俾其后子孙世世守之母陨越也故克绍乃显祖乃诸侯之孝而肇刑文武乃所以克绍显祖也齐桓公问仲孙湫曰鲁可取乎曰不可犹秉周礼秦襄公有存周之功而蒹葮之诗刺不能用周礼卒之鲁终为守礼义之国而秦以骄暴亡也有国者可以鉴矣
　　诗衞风芄兰【篇名】其一章曰芄兰【草名】之支【枝同】童子佩觿【锥也以象骨为之所以解结成人之佩非童子之饰也】虽则佩觿能不我知容【容刀】兮遂【瑞玉】兮垂带【绅带】悸【行止有节度】兮
　　小序刺惠公也骄而无礼大夫刺之
　　【臣】按人君而不知为政以礼则虽其才能洵美且不足观况其不自谓无知以骄慢人也佩其容刀瑞玉垂其绅带非不悸悸然行止有节度而无柔润温良之德以称之则徒善其威仪而已童子之目正如郑诗刺忽为狡童传称鲁昭公有童心大较状其无知也易之大有戒小人言不臣也芄兰刺童子言不君也一骄之害也
　　小雅采菽【篇名】其三章曰赤芾在股【后王为芾服之于股以象大古之蔽膝】邪幅在下【幅偪也邪纒于足以自偪束也】彼交匪纾天子所予
　　郑康成笺曰彼与人交接自偪束如此则非有解怠纾缓之心天子以是故赐予之
　　【臣】按此与桑扈之诗言不戢【敛也】不难【慎也】受福不那【多也】彼交匪敖万福来求者同成周盛时上之赐其下者甚厚下之事其上者愈恭赤芾在股谨拜跪也邪幅在下承趋跄也皆以状其敛戢畏慎无有怙宠而骄之意用能上下相保长永福禄若汉文赐吴王几杖愈蓄不臣之心唐之藩镇一赐旌节即偃蹇而多背畔悲夫后世之诸侯盖多故矣
　　大雅抑【篇名】其一章曰抑抑威仪维德之隅人亦有言靡哲不愚庶人之愚亦职维疾哲人之愚亦维斯戾【臣】按楚语左史倚相曰昔衞武公年数九十五矣犹箴儆于国曰自卿以下至于师长士茍在朝者无谓我老耄而舎我必恭恪于朝夕以交戒我在舆有旅贲【掌执戈盾夹车而趋车止持轮】之规位【中庭之左右】宁【门屏之间】有官师之典倚几有诵训【主诵书之官】之谏居寝有【音薛】御【谓近习也】之箴临事有瞽史之道【瞽史知天道】宴居有师工【乐官】之诵史不失书蒙不失诵以训御之于是作懿【读为抑】戒以自儆今按此诗凡十二章首章举其凡次章言敬慎也三章言颠覆荒湛即宾之初筵之指也四章不泄迩不忘逺也五六章谨出话也七章严屋漏也八章申言慎容仪也九章言恭为德基也十章戒满盈十一章惧荒耄末章言天命之不易将防亡无日也一篇之中流连反覆战惧靡宁真与帝轩之刻舆几禹之勒笋簴汤之铭盘盂武王之为戒书同意千古诸侯之好学者莫武公若然臣谓武公不特足为诸侯师万世帝王咸所当取法也
　　烝民【篇名】其二章曰仲山甫之德柔嘉维则令仪令色小心翼翼古训是式威仪是力天子是若【顺也顺承天子】明命使赋【布也宣布王命】
　　【臣】按古训为先王之遗典仲山甫之小心翼翼以其能式古训也盖诸侯生而富贵沈溺宴安不知法戒此固祸败之所从来也诚使好学不倦熟于前世之所以兴亡治乱以其善行以其恶戒自不至骄淫失道以取倾覆然臣谓式古训又在礼下贤人使朝夕献善败于古训益讲明习熟不惟享令名善一身而已于以出为王腹心股肱爪牙处天下事必事与古防无一不得其当而维屏维翰国家其永赖之矣
　　江汉【篇名】其五章曰厘【赐也】尔圭瓒秬鬯一卣告于文人【文王】锡山土田于周【岐周】受命自召祖【穆公之祖康公】命虎拜稽首天子万年
　　六章曰虎拜稽首对王休作召公考【作康公之庙器而勤王策命之词以考其成】天子万夀明明天子令闻【音问】不己矢其文德洽此四国
　　【臣】按召穆公有平江汉之功宣王赐之圭瓒秬鬯锡之土田勒策书庙器以昭告其先人功业赫然播之歌咏然公之勉宣王者曰矢其文德洽此四国一不矜伐其武功之盛而惟忧文德之弗昭四国之不易洽也古大臣之不以宠利居成功而心乎为国者如是而亦以见古诸侯之不欲久假兵柄而惟愿雍容助致太平也呜呼盛哉
　　春秋九月辛卯公及莒人盟于浮来【隐公八年】
　　胡安国传曰莒小国人防者而公与之盟故特言及以讥失礼易曰谦尊而光卑而不可逾隐公可谓谦矣何以失礼讥之曰谦亨君子以裒多益寡称物平施屈千乘之尊下与小国之大夫盟岂称物平施之谓乎太卑而可逾非谦德矣
　　【臣】按恭而无礼君子以为辱执玉卑俯贤者之所讥是知平施之难也盖谦不中礼矫枉过正其失不异于骄矣终鲁之世多大夫之祸其亦公之有以啓之与
　　冬十有二月公孙兹帅师防齐人宋人衞人郑人许人曹人侵陈【僖公四年】
　　胡安国传曰子法言或问为政有几曰思斁昔在周公征于东方四国是王其思矣夫齐桓公欲径陈陈不果纳执辕涛涂其斁矣夫桓公识明而量浅管仲器不足而才有余方楚人未帖而齐以为忧也致勤于郑振中夏之威防于阳谷惇逺国之信按兵于陉修文告之辞退舎召陵结防盟之礼何其念之深虑之谨也楚方受盟志已骄溢陈大夫一谋不协其身见执其国见伐见侵而怒犹未怠也桓德于是乎衰矣魏武方得荆州而张松见忽唐庄宗自矜取汴而髙氏不朝成汤胜夏抚有万方乃曰兹朕未知获戾于上下栗栗危惧若将陨于深渊人之度量相越岂不逺哉
　　九月戊辰诸侯盟于葵丘【僖公九年】
　　公羊传曰桓之盟不日此何以日危之也何危耳贯泽之防桓公有忧中国之心不召而至者江人黄人也葵丘之防桓公震而矜之叛者九国震之者何犹曰振振然矜之者何犹曰莫若我也
　　【臣】按齐桓侵陈之后防首止以定世子伐郑以讨叛盟母以斥奸盟洮以谋王室伯业未为衰也即葵丘之防拜受赐胙凛凛乎视诸侯礼焉然桓公之时最强者惟楚自盟召陵以后有莫予毒之喜而诸侯之不恤于是乎郑叛亡暨乎葵丘以后楚势益强伐江灭黄伐徐而桓公方内溺于多宠外与姜氏防阳谷防卞与国亡而不能救救而不能力视昔日之城邢救许迁衞之勤而不德邈乎其不相及矣故齐桓伯业之衰已萌于召陵至葵丘之防固极盛而衰之际也先儒谓葵丘以前犹自朔至望之月葵丘以后犹自望至晦之月甚矣成功之难居也
　　冬十一月晋侯周卒【襄公十有五年】
　　李廉曰晋悼公其有君子之资乎不独伯功之美也齐桓厯变履险以数十年之经营而行事未免过举晋文老于奔走晩而复国然血气之骄悍未除悼公之齿浅矣乃能忠孝而不迫坚忍而持重有回顾却虑之谋无轻逞輙快之举其亦稍知以道养心与八年九合则勤于安夏也三分四军则谨于用民也六卿选德则用人有章也驺御知训则教士有法也此其所以能得诸侯服郑而驾楚也使晋以诈力相长未必能服诸侯也悼公先以谦德临之雍泽之召诸侯曰寡君愿与二三兄弟相见以谋不协故十三国相与周旋不令而从无灭谭灭遂执曹执衞之事使晋以盟誓为信未必能得郑也悼公纯以诚心行之郑子展曰晋君方明必不弃郑故五防之信终于不盟无逃盟乞盟之烦使晋以战伐为威未为能驾楚也悼公一以容量处之楚子囊曰晋不可敌事之而后可故三驾之烈不交一旅无城濮鄢陵之劳是三者非有君子之资乎
　　【臣】按悼公局量不如桓文而天资近道有过之者使其有志于王道得大贤为辅于行仁义也其庶几乎惟其不能然故仅以霸然迹其始终盖以柔道行之者甚类黄老也
　　【臣】又按悼公七年之中九合诸侯三驾而后楚不敢争其功伟矣而终无矜伐之心此固其少厯艰难又承厉公骄侈克敌速之祸败为戒而亦其能用贤纳谏之力多焉观其好田魏绛即陈周辛甲虞人之箴其既服郑绛复以安其乐而思其终为规迨至晩年衞人出君师旷复告以司牧之责与官师工瞽规诲箴谏之事君臣上下动色相戒始终不替固宜其不自满假也
　　楚子伐徐【昭公十有二年】
　　【臣】按方楚围之未动于恶入预夏盟缉蒲为宫【在防特缉蒲为王殿屋屏蔽以自殊异】设服离衞【设君服二人执戈陈于前以自衞离陈也】其僭逼已甚及代郏敖后益骄始求诸侯于晋而即示之侈既灭陈灭蔡迁许其恶固以逺矣伐徐之役狩于州来将问周鼎求郑田雄心过于穆王【周穆王欲肆极其心徧行天下】锐志穷于厉刃【子革将谏王曰摩厉以须王出吾刃将斩矣喻欲以词锋斩王淫慝】虽复感悔嗟其晩矣盖十年之间天稔其恶而甚其毒叔向知之【言不义而强其毙必速】司马侯知之【言楚之方侈天将厚其毒而降之罚】子产左师知之【子产见左师曰吾不患楚矣汰而愎谏不过十年左师曰然】楚之臣椒举【谏王宜示诸侯以礼】防啓疆【王欲辱晋使啓疆谏止】申无宇【言楚祸之首正在诸侯无与争】子革无不知之独灵王不悟也夫骄盈之积哲者亦愚诗曰昊天孔昭我生靡乐视尔梦梦我心惨惨楚灵之谓夫
　　左传天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不不行礼不行则上下昏何以长世【僖公十有一年臣】按惰慢邪僻之气设于身体而中之存焉者寡矣故古之君子视不过襘袺行必协璜瑀所以养其外以齐其内也晋侯之受瑞成子之受脤邾隐之执玉郑伯之视流行速晋厉之视逺步髙皆以骄而无礼祸亡不旋踵恭为德基信矣
　　国语晋语文公学读书于臼季三日曰吾不能行也咫闻则多矣对曰然而多闻以待能者不犹愈乎
　　文公问于郭偃曰始也吾以国为易今也难对曰君以为易其难也将至矣君以为难其易也将至矣
　　【臣】按文公十九年于外险阻艰难民之情伪既已熟知即位后犹学读书于臼季若以多闻为未足宜其益知为君之难而谓始者之犹有易心也为国者固不可以不学即不能尽行而愈于肆意妄行者多矣
　　厉公反自鄢范文子谓其宗祝曰君骄泰而有烈夫以德胜者犹惧失之而况骄泰乎君多私今以胜归私必昭昭私难必作吾惧及焉
　　【臣】按此范文子以厉公之骄盈而滋惧也多欲之君方其有敌国外患之时未敢以逞也迨天益其疾而使骤胜以骄之则私欲侈不可复制矣邪謟小人所以长之逢之者自无所不至如长鱼蟜之属是也难至无日矣晋武平吴而躭内宠庄宗灭梁而昵伶官一私之昭也可不痛哉
　　郑语桓公问于史伯曰王室多故余惧及焉其何所可以逃死对曰其济洛河颍之间乎是其子男之国虢郐为大虢叔恃势郐仲恃险是皆有骄侈怠慢之心而加之以贪冒君若以周难之故寄帑与贿焉不敢不许周乱而弊是骄而贪必将背君君若以成周之众奉辞伐罪无不克矣
