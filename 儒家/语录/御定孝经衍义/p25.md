<!-- { "loadSidebar": true } -->
　　【臣】按春秋时人论礼皆以爲人之所以生故刘康公子大叔子贡三説先后相符他如趾高心荡语污视下决其祸败不爽毫髪其必学校之教先正之言相传者然也经曰天地之性人爲贵邢昺曰性生也又曰容止可观进退可度以临其民是以其民惠而爱之则而象之则礼之定命弥性以成其孝者其义备矣
　　国语【书名左丘明着亦曰春秋外传】周语襄王使召公过【召武公】及内史【官名】过【人名】赐晋惠公【夷吾】命【诸侯即位天子赐之命圭以爲瑞节】吕甥却芮【皆晋大夫】相晋侯不敬晋公执玉卑拜不稽首【礼执天子器则上衡稽首首至地也】内史过归以告王曰晋不亡其君必无后且吕却将不免王曰何故对曰夫晋侯非嗣也而得其位亹亹怵惕保任戒惧犹曰未也若将广其心【放情欲】而逺其隣【背秦赂】陵其民【虐处者】而卑其上【不敬王命】将何以固守夫执玉卑替其挚【废其执挚之礼】也拜不稽首诬其王也替摰无镇【重也无以自重】诬王无民【民亦将诬之】夫天事恒象【事善象吉事恶象凶】任重享大者必速及故晋侯诬王人亦将诬之欲替其鎭人亦将替之大臣享其禄弗谏而阿之亦必及焉襄王三年而立晋侯八年而陨于韩【秦伐晋战于韩原而获晋侯以归】十六年而晋人杀懐公【子圉】无胄秦人杀子金【吕甥子】子公【却芮字】
　　【臣】按春秋人每观人之合度与悖礼以决其有后无后盖亦父母生之续莫大焉之义嗣位之初天王赐命则又君亲临之厚莫重焉者也而替摰诬王难以延于世矣故内史过言而验也
　　鲁语庄公如齐观社【齐因祀社搜军实以示客】曹刿谏曰不可失礼所以正民也是故先王制诸侯使五年四王一相朝也终则讲于防以正班爵之义帅长幼之序训上下之则制财用之节其间无由荒怠夫齐弃大公之法而观民于社君爲是举而往观之非故业也何以训民土发而社助时也收攟而烝纳要也【士发春分也社者助时求福攟拾也冬祭曰烝因社祭以纳五谷之要】今齐社而往观旅非先王之训也天子祀上帝诸侯防之受命焉诸侯祀先王先公卿大夫佐之受事焉臣不闻诸侯之相防祀也祀又不法君举必书书而不法后嗣何观公不听遂如齐
　　【臣】按庄公以二十有二年冬如齐纳币而秋七月齐高傒之来议昏公与之盟则母丧未再期也二十有三年春公至自齐而夏又如齐观社何其行之亟欤春秋比次直书习其读者知其于丧礼昏礼两失之矣于曹刿之谏辞又有以知人主非爲王事民事不可以轻出诸侯不相会祀庄公此行又下同于受命受事自卑以辱其亲也
　　论语孟懿子【鲁大夫仲孙氏名无忌】问孝子曰无违樊迟【孔子弟子名须】御【爲孔子御车】子告之曰孟孙【即仲孙三家皆鲁桓公庶子初以仲叔季爲氏其后皆以孙字公子之子称公孙也仲改爲孟者庶子自爲长少不与庄公爲伯仲叔季公孙不敢祖诸侯也故自以庶长爲孟】问孝于我我对曰无违樊迟曰何谓也子曰生事之以礼死葬之以礼祭之以礼
　　朱熹集注曰生事葬祭事亲之始终具矣人之事亲自始至终一于礼而不苟其尊亲也至矣胡氏【名寅字明仲号致堂建安人】曰人之欲孝其亲心虽无穷而分则有限得爲而不爲【谓苟简俭陋者】与不得爲而爲之【谓僭礼者】均于不孝所谓以礼者爲其所得爲者而已矣
　　【臣】按生事葬祭之必以礼通上下而言违者犹经之言悖徳悖礼苟简俭陋与僭窃犯分者皆谓之不爱其亲不敬其亲若夫居则致其敬养则致其乐病则致其忧则生事之以礼之内心也丧则致其哀则葬之以礼之内心也祭则致其严则祭之以礼之内心也礼者所以品节此敬乐忧哀严者也大哉言矣岂直警懿子哉
　　子张【孔子弟子姓颛孙名师】问十世可知也【此以王者易姓受命爲一世与三十年爲一世之世不同】子曰殷因于夏礼所损益可知也周因于殷礼所损益可知也其或继周者虽百世可知也
　　朱熹曰继周者秦先王之法一切扫除然三纲五常未曾冺灭如尊君卑臣损周室君弱臣强之弊自是有君臣之礼如立法父子兄弟同室内息者有禁自是有父子兄弟之礼天地之常经自商继夏至秦继周以后皆变不得秦之所谓损益只太甚耳
　　【臣】按秦始皇之欲安上治民者未尝不与禹汤文武同也其于周礼之末失未尝不知救正也然而君臣父子兄弟卒以不相保者有刻覈峻急之意而无爱敬忠笃之心则立教之本先失故也
　　林放【鲁人】问礼之本子曰大哉问礼与其奢也宁俭丧与其易也宁戚【惟丧礼不可言宁俭若治防礼至于习熟则是乐于丧而非哀戚之情】范祖禹曰夫祭与其敬不足而礼有余也不若礼不足而敬有余也丧与其哀不足而礼有余也不若礼不足而哀有余也礼失之奢丧失之易皆不能反本而随其末故也礼奢而备不若俭而不备丧易而文不若戚而不文之愈也俭者物之质戚者心之诚故爲礼之本
　　【臣】按经曰夫孝徳之本也教之所由生也礼乐政刑四者皆教吉凶宾军嘉五礼皆生于孝者也如季氏之舞八佾歌雍诗乃由奢侈以爲观美不知其僭越非据陷其祖父于不臣之诛孔子曰人而不仁如礼何人而不仁如乐何仁即孝也知徳之本则知礼之本矣
　　子贡欲去告朔之饩羊子曰赐也尔爱其羊我爱其礼【臣】按周礼注以十二月朔布告天下诸侯诸侯藏之祖庿至朔朝于庿告而受行之此所以尊事先君不敢自专也春秋鲁文公六年闰月不告月犹朝于庙不告月者不告朔也胡安国以犹朝于庙爲幸其不已之词而证之爱礼存羊之意盖文公以后遂有不朝于庿者则文公之犹朝于庿爲将已不遂已也盖爱敬君父之心不容终于冺灭幸此犹朝于庿所以礼废羊存幸此礼废羊存或者一旦复举圣人垂教之意深矣
　　中庸第十八章曰武王末受命周公成文武之徳追王大王王季上祀先公【祖绀以上至后稷祖绀大王之父】以天子之礼斯礼也达乎诸侯大夫及士庶人父爲大夫子爲士葬以大夫祭以士父爲士子爲大夫葬以士祭以大夫【葬用死者之爵祭用生者之禄】期之丧达乎大夫【天子诸侯絶服大夫降爲大功】三年之丧达乎天子父母之丧无贵贱一也
　　吕大临曰期之丧达乎大夫者期之丧有二有正统之期爲祖父母者有旁亲之期爲世父母叔父母众子昆弟昆弟之子是也正统之期虽天子诸侯莫降旁亲之期天子诸侯絶服而大夫降所谓尊不同故或絶或降也大夫虽降犹服大功不如天子诸侯之絶服也如旁期之亲亦爲大夫则大夫亦不降所谓尊同则服其亲之服也诸侯虽絶服旁亲尊同亦不降所不臣者犹服之如始封之君不臣诸父昆弟封君之子不臣诸父而臣昆弟是也三年之丧达乎天子者三年之丧爲父爲母适孙爲祖爲长子爲妻而已天子达乎庶人一也父在爲母及妻虽服期然本爲三年之丧但爲父爲夫屈者也故与齐衰期之余丧异者有三服而加杖一也十一月而练十三月而祥二十五月而禫二也夫必三年而后娶三也【臣】按吕大临论丧服详矣然其所谓正统之期虽天子诸侯莫降者则分疏未甚的也何则天子之适子继世爲天子诸侯之适子继世爲诸侯适子死乃立适孙适孙继世爲天子诸侯当服三年矣不得云期也若新君之子则亦天子诸侯之子爲其祖父母耳服期故宜天子诸侯之子不得竟谓之天子诸侯也然则天子诸侯亦但有适孙爲祖父母之三年而无正统之期审矣若天子之庶弟始封爲诸侯尚不降诸父昆弟之服而何况正统之期乎嗣爲大夫之适孙亦是适孙爲祖三年之服嗣爲大夫者之庶弟则非大夫故大夫亦无正统之期者也三年之丧尚有诸侯爲天子臣爲君妻爲夫妾爲女君故中庸申之以父母之丧无贵贱一也以见亦有三年而贱者所有贵者所无者适孙爲祖爲长子皆以传重着代夫必三年而后娶所以体其子之心制礼之意通乎上下委曲详尽一本于孝子之心惟圣尽伦惟王尽制周公其人也岂直严父配天之大者而已哉
　　周惇颐通书曰隂阳理而后和君君臣臣父父子子兄兄弟弟夫夫妇妇万物各得其理然后和故礼先而乐后
　　【臣】按隂主于理阳主于和臣者君之隂也子者父之隂也弟者兄之隂也妇者夫之隂也礼隂而乐阳礼先而乐后非隂之先乎阳也忠孝之道先以责天下之臣子而后乃以义慈责君父也推之兄弟夫妇皆然矣君父之乐有臣忠子孝推之爲人兄爲人夫者亦皆然矣理而后和如父子之间拜伏擎跪崇恪表迹豫顺可知故五礼之制皆因严教敬敬寡悦众此谓礼然后和
　　程颐曰礼之本出于民之情圣人因而道之尔礼之器出于民之俗圣人因而节文之尔圣人复起必因今之衣服器用而爲之节文其所爲贵本而亲用者亦在时王斟酌损益之尔行礼不可全泥古须当视时之风气自不同故所处不得不与古异若全用古物亦不相称虽圣人作须有损益
　　【臣】按周惇颐以爲不复古礼不变今乐不可以爲治张载则谓不可骇俗以致疾怒但当亲行于户庭之内使人自化而程子以爲必因今之衣服器用而爲之节文朱熹则直谓古礼如此琐细繁冗今岂可行圣人有作须别有措置臣窃以爲有必复古礼之志而后斟酌损益不戻于古若但以爲宜于今而已则一切趋于便安而非先王制礼立教之深意矣原上古之礼以爲贵本稍从民俗之便以爲亲用二者相须也凡五礼之行皆宜参用前古法服礼器使临事肃然起敬不敢有惰慢之气跛倚之容以不失乎先王立教之本意亦不患于扞格而不可行者不当但据近代之典章而拘牵文义无所取裁也经曰安上治民莫善于礼【臣】故窃有愚心焉
　　薛瑄曰古称唐太宗语及礼乐房杜有愧论者因谓房杜无制作之才余谓非特房杜有愧盖太宗有愧也上有虞舜之徳则天叙天秩明而上下和由是伯夷后夔得以推其序与和形之度数播之声音而爲礼乐太宗之徳果如有虞之盛乎天叙天秩果明而上下和乎不然使伯夷后夔生于其时亦无如礼乐何矣是又不得爲房杜病也　或谓诚得大儒佐汉祖以礼乐爲治其效当不止如叔孙通制礼之小窃谓汉祖以马上得天下不事诗书治家则以私昵爲治则以杂覇于人伦之序与和者蔑如也使有大儒其闲果能变其已成之气习致君徳三代之隆耶不然则亦无如礼乐何也【臣】按此皆探本之论也武王之爲君周公之爲相乃可言制作中庸谓之达孝汉唐之君与父子兄弟何如者而可言制作哉经曰爱亲者不敢恶于人敬亲者不敢慢于人尽爱敬去恶慢上以事神下以治人则遵先王之礼而民用和睦上下无怨矣
　　以上礼之教所由生









　　御定孝经衍义卷十四
<子部,儒家类,御定孝经衍义>
　　钦定四库全书
　　御定孝经衍义卷十五
　　衍教所由生之义
　　乐
　　易豫【卦名】象曰雷出地奋豫先王以作乐崇徳殷【盛也】荐之上帝以配祖考
　　潘柄曰乐之爲用朝觐聘享祭祀各有所生惟郊祀上帝则大合古今众乐而奏之大司乐圜丘之奏乐极九变是也故曰殷荐之上帝以配祖考郊祀后稷以配天配以祖也宗祀文王于明堂以配上帝配以考也
