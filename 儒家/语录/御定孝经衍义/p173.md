<!-- { "loadSidebar": true } -->
　　【臣】按宿投书武俊保全张愔其所以报建封者不为不厚矣知其不足与共事而去从他府非其私昵固可以见几而作也
　　宋毕仲衍以防为阳翟主簿张升县人也方镇许请于朝欲兴乡校既具材计工又听民自以其力输助邑子马宏以口舌横里闾谩谓诸豪曰张公兴学而县令乃因以取诸民由十百而至千万未巳也君将不堪诚捐百金予我我能止役豪倚其能予百金宏即诣府宣言县令尽私为学之费又将赋于民升果疑焉勅县且止又掲其事于道令欲上疏辩仲衍曰无益也不如取宏治之不辩自直矣会摄县事即逮捕验治五日得其奸言于升流宏邓州一县相贺给事中张问居里中谓仲衍曰谚云锄一恶长十善君之谓也
　　仲游与仲衍同第调寿丘柘城主簿罗山令环庆转运司干办公事从髙遵裕西征运期廹遽陜西八十县餽挽之夫三十万一旦悉集转运使范纯粹李察度受其赋而给之食必旷会僚属议皆不知所为以诿仲游仲游集诸县吏令先効金帛缗钱之最戒勿启鐍共簿其名数以为质预饰具斛量数千洞撤仓庾墙壁使赢粮者至其所入自槩输其半而以半自给不终朝霍然而散翊日大军遂行纯粹察叹且谢曰非君几败吾事【臣】按仲游仲衍文简公士安之曾孙也真宗常称士安事朕南府东宫以至辅相饬躬慎行有古人之风士安尝谓人曰仆仕宦无赫赫之誉但力自规检庶几寡过尔君子哉宜其后人之贤也二子之材识足以取济于临事为长官所倚赖可不谓之顺乎于是乎绳其武而复其始其功名可胜道哉盖其后渐通显矣犹未竟其用云
　　薛奎为隰州军事推官州民常聚博僧舍一日盗杀寺奴取财去博者适至血偶涴衣逻卒捕送州考讯诬伏奎独疑之白州缓其狱后果得杀人者徙仪州推官甞部丁夫运粮至盐州会乆雨粟麦渍腐奎白转运卢之翰请纵民还州而偿所失之翰怒欲劾奏之奎徐曰用兵乆人疲转饷今幸民食有余安用此陈腐以困民哉之翰意解凡民所失悉奏除之
　　【臣】按奎在隰州则缓州民之寃狱而使州无失入在盐州则请纵还转饷之民回转运之听盖其中心之恻巽以出之而非执己见以格人操褊心以陵物也其见信从于长上宜矣
　　王畴以父防补将作监主簿中进士第累迁太常博士翰林学士宋祁提举诸司库务荐畴勾当公事时有宦官同提举者畴辞于中书曰翰林先进畴恐不得事也然以朝士夫而为阉人指使畴实耻之
　　【臣】按史论王畴介特数建忠谋当仁宗时先后与政仅能寡过保有禄位者视畴逺不逮也观其辞于中书不欲为阉人指使者巽而直矣古之士非徒择君抑且择长为其分已定则亊之之道无复可避就也
　　孙甫少好学日诵数千言慕孙何为古文章初举进士得同学究出身为蔡州汝阳县主簿再举进士及第为华州推官转运使李纮荐其材迁大理寺丞知绛州翼城县杜衍辟为永兴军司录凡吏职纤末皆倚办甫甫曰待我以此可以去矣衍闻之不复以小事属甫衍与防语甫必引经以对言天下贤俊歴评其才性所长衍曰吾辟属官得益友诸生亦多从甫学问
　　【臣】按甫驰骋言路以文学方正为宋名臣观其在杜衍幕府不失已不援上衍称为益友其长属相成之义不亦善乎
　　陈襄知河阳县始教民种稻富弼为郡守一见即礼遇之襄留意教化进县子弟于学或谗之于弼谓其诱邑子以资过客弼疑焉人劝毁学舍以塞谤不聴乆之弼以谕襄襄曰自反而缩虽千万人往矣公茍有惑志何名知己益教说不少懈弼由是愈益竒之及入相荐为秘阁校理
　　【臣】按史言襄涖官所至必务兴学校平居存心以讲求民间利病为急在河阳适富弼为守诚哉知已谗言之兴不塞自白长属之相须得此为鲜矣
　　钱顗初为宁海军节度推官守孙沔用威严为治属吏奔走听命顗当官而行无所容挠遇不可必争之由是独见器重
　　【臣】按顗之当官而行争其不可殆可谓之顺也彼奔走听命者于是乎有愧矣
　　郑侠治平中随父官江宁闭户苦学王安石称奬之进士髙第调光州司法参军安石居政府凡所施行民间不以为便光有疑狱侠谳议奏安石悉如其请侠感为知己思欲尽忠秩满径入都时初行试法之令选人中式者超京官安石欲使以是进侠以未尝习法辞三往见之问以所闻对曰青苗免役保甲市易数事与边鄙用兵在侠心不能无区区也安石不答侠退不复见但以书言法之为民害者久之监安上门安石虽不恱犹使其子雱来语以试法方置脩经局又欲辟为检讨更命其客黎东美谕意侠曰读书无几不足以辱检讨所以来求执经相君门下耳而相君发言持论无非以官爵为先所以待士者亦浅矣果欲援侠而成就之取其所献利民便物之事行其一二使进而无愧不亦善乎
　　【臣】按史论侠以区区小官虽未信而谏能以片言悟主殃民之法几于一举而空之功虽不成而此心亦足以白于天下盖其忤安石复忤惠卿几至于死而一话一言未尝忘君人皆知侠之忠矣而其始之感知己欲尽其区区之心数以书言又因东美论列所以尽心于安石者意诚厚哉知其必不可諌而后乃绘图入告也相君负监门监门不负相君矣盖熙宁时有陈舜俞乐京刘蒙俱以县令抗部使者不奉新法坐废黜亦士之不为畏威怀禄者也
　　苏颂第进士歴宿州观察推官知江宁县时建业承李氏后赋税图籍一皆无艺毎发敛髙下出吏手颂因治讯他事互问民邻里丁产何不言民骇惧皆不敢隠遂刻剔夙蠧成赋一邑简而易行诸令视以为法凡民有忿争颂喻以乡里宜相亲善若以小忿而失懽心一旦缓急将何赖焉民往往谢去或半途思其言而止时监司王鼎王绰杨纮于部吏少许可及观颂设施则曰非吾所及也调南京留守推官留守欧阳脩委以政曰子容【颂字】处事精密一经阅览则脩不复省矣时杜衍老居睢阳见颂深器之曰如君真所谓不可得而亲疎者衍又自谓平生人罕见其用心处遂自小官以至为侍从宰相所以设施出处悉以语颂曰以子相知且知子异日必为此官老夫非以自矜也故颂后歴政略似衍云【臣】按颂徳量胜人相业着于元祐方其为小官则见器重于监司留守故相期之以公辅也夫惟所设施者足以致此耳不然而善事上官依阿先达有识者方鄙弃之又焉得为顺也
　　马黙知须城县县为郓治所郓吏犯法不可捕黙趋府取而杖之客次阖府皆惊曹佾守郓心不善也黙亦不为屈后守张方平素贵掾属来前多闭目不与语见黙白事忽开目熟视久之尽行其言自是委以事治平中方平还翰林荐为监察御史里行
　　【臣】按黙可谓真能顺长哉曰不敢为身谋所以报也不为不知己者屈而顾肯为知己少贬其故乎【臣】虑夫世之以从之者为顺也于黙深有取焉
　　陈瓘为越州判官蔡卞察其贤毎加礼而瓘测知其心术常欲逺之屡引疾求归章不得上檄摄通判明州卞素敬道人张怀素谓非世间人时且来越卞留瓘少须之瓘不肯止曰子不语恠力乱神斯近恠矣州牧既信重民将从风而靡不识之未为不幸也
　　任伯雨为清江主簿郡守檄使涖公库叹曰里名胜母曾子不入此职何为至哉拒不受
　　【臣】按史论称陈瓘任伯雨刚正不挠抗迹疎逺立朝寡援而能力发章惇曾布蔡京蔡卞羣奸之罪无少畏忌瓘初为卞属且为所礼卒能自逺伯雨之拒郡守不涖公库其矫矫风节已见为主簿时故君子莫重乎其始进也
　　张九成游京师从杨时学权贵托人致币曰肯从吾游当荐之馆阁九成笑曰王良尚羞嬖奚乘吾可为贵游客耶绍兴二年对策直言擢寘首选杨时遗九成书曰廷对自中兴以来未之有非刚大之气不为得丧回屈不能为也授镇军佥判吏不能欺民冒鹾禁提刑张宗臣欲逮捕数十人九成争之宗臣曰此事左相封来九成曰主上屡下恤刑之诏公不体圣意而观望宰相耶宗臣怒九成即投檄归从学者日众出其门者多为闻人
　　【臣】按史论称九成对防忠义凛然今考策中有云今闾巷之人皆知有父母妻子之乐陛下为天子冬不得温夏不得凊昏无所定晨无所省感时遇物凄惋于心可不思还二圣之车乎亦可以为颍封人之锡类矣【臣】独取其谢权贵忤提刑二事以入于事长之条盖守已勿失当官而行乃谓之顺顺者顺其理非顺其势位也
　　陈俊卿登第授泉州观察推官服勤职业同僚宴集恒谢不往一日郡中失火汪藻走视之诸掾属方饮某所俊卿舆卒亦假之行于是例以后至被诘俊卿唯唯推谢已而知其实问故俊卿曰某不能止同僚之行又资其仆安得为无过时公方盛怒其忍幸自解重人之罪乎藻叹服以为不可及
　　【臣】按俊卿为同僚受过卒为藻所叹服此长者之事其后为普安郡王府教授讲经辄寓规戒正色特立王好鞠戏因诵韩愈谏张建封书以讽王敬纳之王即大位是为孝宗盖其为府僚宫僚则能顺而其斥奸党明公道以佐孝宗又非他相可及也
　　赵方知青阳县告其守曰催科不扰是催科中抚字刑罚无差是刑罚中教化人以为名言
　　【臣】按方以县令而能以此言告其守使守能用其言则方之抚字教化之徳意非独被于一邑而有并防其福者矣史论方少从张栻学许国之忠应变之略隠然有樽俎折冲之风夫为吏能爱民为将能恤兵为属吏能正已纳防于上官为将相能奬拔人才于下位固无异道也
　　吕午授乌程主簿郡守致之幕下事一决于午守张忠恕丞相浚之孙荐午尤力时忠恕之母就养躬至簿防迎午二亲入郡与午皆衣防衣奉觞上寿邦人荣之调当涂县丞守吴柔胜谓午有操守俾其子潜定交焉防司理摄芜湖县庐州遣两兵防公事司理遂以庐兵夺县民为言柔胜怒悉置狱属午问之谓庐州有公牍不可谓夺民柔胜愈怒再以属午明日午入谒柔胜先令左右问若何午执前说柔胜益加怒谓我不忍庐兵夺吾百姓不出迎午午坐客位不退不食柔胜勉为出怒不息欲黥二兵午徐曰庐州初无公牍则可有则县不为处置而反罪庐兵恐不可久之卒从午请
　　【臣】按吕午自为丞簿固已风采凛然其毎为长官所延荐或屈己以从午而益厚遇之张公推奉母之心以及于午之亲宜邦人以为荣也其后以不容于史嵩之以中奉大夫闲居一纪卒
　　周惇颐字茂叔以舅任为分宁主簿有狱乆不决惇颐至一讯立辨邑人惊曰老吏不如也部使者荐之调南安军司理参军有囚法不当死转运使王逵欲深沿之逵酷悍吏也众莫敢争惇颐独与之辨不听乃委手版归将弃官去曰如此尚可任乎杀人以媚人吾不为也逵悟囚得免移彬之桂阳令治绩尤着郡守李初平贤之语之曰吾欲读书何如惇颐曰公老无及矣请为公言之二年果有得徙知南昌南昌人皆曰是能辩分宁狱者吾属得所诉矣富家大姓黠吏恶少惴惴焉不独以得罪于令为忧而又以污秽善政为耻歴合州判官事不经手吏不敢决虽下之民不肯从部使者赵抃惑于谮日临之甚威惇颐处之超然通判防州抃守防熟视其所为乃大悟执其手曰吾几失君矣今而后乃知周茂叔也
　　【臣】按惇颐得孔孟之本源为程朱之宗统其语言行事固不当仅求之吏治者也然其歴事长官不援不抗卒使悍者气降彊者心折非盛徳之所感乌能若是乎孟子曰尧舜之道孝弟而已矣于兹可见惇颐精义致用之学时措之皆宜而太极通书为非空言也
