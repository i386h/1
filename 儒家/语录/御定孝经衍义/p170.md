<!-- { "loadSidebar": true } -->
　　伊噜布哈生而容貌魁伟咸以令器期之父托克特穆尔以千户职戍越因受业于韩性先生为文下笔立就粲然成章就试浙江乡闱中其选居右榜第一登元统元年进士第授将仕郎台州路録事司达噜噶齐县未有学乃首建孔子庙既又延儒士为之师以教后进【臣】按伊噜布哈后除浙西肃政亷访使会张士诚据浙西僭号度弗可与并处谓其侄同夀曰吾家世受国恩恨不能刺贼以报国矧乃与贼同处令同夀具舟载妻子而匿身木柜中蔽以槀秸脱走至庆元士诚部下察知之遣铁骑百余追至曹娥江不及而返俄改山南防访使浮海北而道阻还抵铁山遇倭贼船甚众乃挟同舟人力战拒之倭贼绐言投降弗纳于是贼即登舟攫伊噜布哈令拜伏伊噜布哈骂曰吾朝廷重臣宁肯为贼拜耶遂遇害遇害时犹麾家奴那哈喇杀首贼次子枢密院判官老安侄伯嘉努扞敌亦死之同舟死事八十余人葢其少受业于韩明善故为有本之学不徒以文辞取科第其为县首以建学崇儒为事可谓知所先后其必死而得死所非激于一时之意气然也諡曰忠肃葢与余阙争烈又不愧于同年登第矣





　　御定孝经衍义卷九十三
<子部,儒家类,御定孝经衍义>
　　钦定四库全书
　　御定孝经衍义卷九十四
　　士之孝
　　事长顺
　　易随初九官有渝贞吉出门交有功
　　【臣】按疏官为执掌之职官有渝变未离于随是改调而未迁擢也然而官长则非其旧矣故戒以从正则吉随之为义虽主顺从然甚患其有私昵也不立异也不茍同也事长之道得而公家之事亦蔑有不济矣故曰有功
　　六三随有求得利居贞
　　【臣】按四大臣当任而三系之系之为随嫌近邪媚之术有求必得殆于上下相比居贞为利明不以诡为顺也
　　书立政司徒司马司空亚旅
　　【臣】按自官长以至于旅下士转相副贰而以亚旅
　　二字括之王臣止于旅矣旅以理众事为义周礼于其长则云帅其属于其属有不顺其长者乎蒙上庶常吉士是此之旅下士亦吉士也虽下士亦各以其官长之号贯之有事之之道也故吴氏谓立政一书戒成王以任贤用才而其防意则又在専择百官有司之长任自择其属其长既贤则其所举用无不贤者矣
　　诗大雅卷阿【篇名】其七章曰蔼蔼王多吉士维君子使媚于天子
　　八章曰蔼蔼王多吉人维君子命媚于庶人
　　【臣】按此诗以鳯凰飞而来众鸟喻得大贤而致羣士大贤所在羣士慕而从之故济济然众多也在位之君子既大贤矣又率化羣士羣士维其所命使上以奉职尽力以爱其君下以清静安养以爱其民此羣士之维其命使者顺也此诗言媚天子媚庶人而冏命戒其侧媚者爱君爱民是媚之正媚其官长因是以谄佞其君故为侧也
　　周礼天官冢宰治官之属大宰卿一人小宰中大夫二人宰夫下大夫四人上士八人中士十有六人旅下士三十有二人
　　郑康成注曰旅众也下士治众事者自大宰至旅下士转相副贰皆王臣也
　　贾公彦疏曰此经陈官有尊卑多少转相副贰之事也凡官尊者少卑者多以其卑者宜劳尊者宜逸是以下士称旅以其理众事故特言旅也
　　大宰之职陈其殷
　　郑康成注曰殷众也谓众士也
　　小宰之职以官府之六属举邦治一曰天官其属六十掌邦治大事则从其长小事则専达二曰地官其属六十掌邦教大事则从其长小事则専达三曰春官其属六十掌邦礼大事则从其长小事则専达四曰夏官其属六十掌邦政大事则从其长小事则専达五曰秋官其属六十掌邦刑大事则从其长小事则専达六曰冬官其属六十掌邦事大事则从其长小事则専达【臣】按五官皆上士八人中士十有六人旅下士三十有二人冬官虽亡从可推也异者惟夏官上士为舆司马中士为行司马秋官上士为卿士以八人分主六乡之狱而已冢宰总众职居一书之首故郑氏孔氏于此发明转相副贰尊卑多少劳逸之义以例其余夫转相副贰则亦递相长也非独卿大夫为士之长而已倍八人者即以八人为长倍十六人者即以十六人为长总以人数多少殊尊卑异劳逸也尊卑殊而劳逸异而顺在其中矣此谓施法于官府而陈其殷也其诸侯之国各立三卿三卿下各立五大夫各陈士九人三九二十七此则施典于邦国而陈其殷也其王之公卿六命赐官及王之子弟食采邑者皆得立两卿五大夫其下亦有二十七士此则施则于都鄙而陈其殷也邦国建牧都鄙建长虽各自置其臣以大一统尊天王之义临之亦不过转相副贰则递相长而已其三百六十之属冬官不可考治官惟大府下大夫司会中大夫内宰下大夫酒人浆人笾人醢人醯人盐人幂人内司服缝人奄及女奚也阍人刑人墨者使守门也寺人奄人也内竖未冠之童竖也九嫔世妇女御妇官也女祝女史女奴也内小臣则奄而士者也其余则皆士也教官则乡老公乡大夫卿州长中大夫党正下大夫师氏中大夫保氏下大夫自胥师至司稽皆司市之所辟除也舂人饎人稾人奄女奚也其余皆士也礼官惟冢人下大夫墓大夫下大夫大司乐中大夫乐师下大夫大师下大夫大卜下大夫大祝下大夫大史下大夫内史中大夫下大夫巾车下大夫其大师则瞽而贤智者为大夫也守祧奄女奚也世妇之官卿大夫士与女府女史奚同居并奄人也内宗外宗内外女之有爵者也其余皆士也政官射人下大夫司士下大夫诸子下大夫虎贲氏下大夫大仆下大夫司甲下大夫司弓矢下大夫戎右中大夫齐右下大夫大驭中大夫戎仆中大夫齐仆下大夫校人中大夫职方氏中大夫下大夫家司马家臣其余皆士也刑官大行人中大夫小行人下大夫及罪以下五者之各百有二十人其余则皆士也凡官首皆长也故士以大夫为长士亦以士为长而其间有一官而为众官之长者有一官各自为长者故曰大事从其长小事则专达也或从其长或得専达以有六官为之大长也其六属之中又立之长者宫正宫中官之长膳夫食官之长甸师主共野物官之长医师众医之长酒正酒官之长大府为王治藏之长司防计官之长内宰宫中官之长典妇功主妇人丝枲功官之长内司服主宫中裁缝官之长此治官六十之以长称者也载师者闾师县师遗人均人官之长师氏者保氏司諌司救官之长司市市官之长廪人者舍人仓人司禄官之长此教官六十之以长称者也大司乐乐官之长大卜卜筮官之长大祝祝官之长司筮筮官之长大史史官之长巾车车官之长此礼官六十之以长称者也大仆以下至御仆别职同官而大仆为其长司甲者兵戈盾官之长司弓矢弓弩矢箙官之长大驭驭之最尊羣仆之长校人马官之长职方氏主四方官之长此政官六十之以长称者也叙官郑注独刑官六十属无以长称者而大行人小行人司仪行夫四官者别职同官而其府史胥徒则大行人亦其长凡言长者必叙所长之众官于其后而其各自为长者亦以其职事先后连类叙之夫以大宰统摄众职则为三百六十属之长退帅其属则六卿各自为六十属之长此其大都也而六十属之中有羣官之长其各为一官者虽不立长而当官行事各有主守是亦长也以至于居则比有比长隣有隣长行师则伍有伍长长之为道极于大宰而穷于隣比伍而通于一人之身夫至于五家而下则一家之中人自有其兄长也已故有长乎长者而未有莫为之长者也经曰事兄悌故顺可移于长得经之説而推之周礼之叙官也亦所以昭其顺也
　　地官司徒师氏三行三曰顺行以事师长
　　【臣】按师亦长也长亦长也国子皆当仕者也其始仕皆士也既曰友行以尊贤良而又曰顺行以事师长者尊贤良是进徳脩业之事事师长是居官任职之事也
　　仪礼士相见礼第三
　　郑康成注曰以职位相亲始承贽相见之礼
　　士相见之礼贽冬用雉【取其耿介】夏用腒【备臭腐】左头【头阳也】奉之曰某也愿见无由达某子【所绍介之姓名】以命【称述主人之意】命某见
　　贾公彦疏曰谓新升为士者欲见旧为士者谓久无绍介中间之人达彼此之意虽愿见无由得与主人通达相见也
　　主人对曰某子命某见吾子有辱请吾子之就家也某将走见宾对曰某不足以辱命请终赐见主人对曰某不敢为仪固请吾子之就家也某将走见宾对曰某不敢为仪固以请主人对曰某也固辞不得命将走见闻吾子称贽敢辞贽
　　郑康成注曰辞其贽为其大宗也
　　宾对曰某不以贽不敢见
　　郑康成注曰见于尊敬而无贽嫌大简
　　主人对曰某不足以习礼敢固辞宾对曰某也不依于贽不敢见固以请
　　郑康成注曰言依于贽谦自卑也
　　【臣】按士与士职位不殊然新升为士与旧为士者则亦有长之道存焉犹今之同官而有前后辈之别也故必须绍介以通姓名又必执贽以将其厚意是故凡卑于尊曰见今士与士敌而曰见谦敬之辞也所以致其顺也
　　士见于大夫终辞其贽于其入也一拜其辱也宾退送再拜
　　郑康成注曰终辞其贽以将不亲答也凡不答而受其贽惟君于臣耳大夫于士不出迎入一拜正礼也送再拜尊宾
　　凡侍坐于君子【卿大夫及国中贤者】君子欠伸问日之早晏以食具告改居则请退可也夜侍坐问夜膳荤请退可也【臣】按此士见于大夫之礼又侍坐于卿大夫之法亦事长顺之一端也葢有卿大夫而致仕居乡者又有有大徳行而不仕者乡射礼所谓乡先生君子者也士之事之一视其在事卿大夫达尊故也
　　聘礼【篇名】习享士执庭实
　　郑康成注曰士士介也庭实必执之者皮则有摄张之节
　　士为绍【继也】摈
　　上介受宾币从者【士介】讶受焉
　　礼请受宾辞
　　郑康成注曰礼请受者一请受而听之也宾为之辞士介贱不敢以言通于主君
　　上介特面
　　郑康成注曰特面者异于主君对觌君时众介从而入士介不从而入也君尊众介始觌不自别也上宾则众介皆从之
　　众介北面逾焉
　　贾公彦疏曰此谓宾行聘众介从入门左北面曲礼曰大夫济济士跄跄
　　【臣】按士卑惟得作介从卿大夫出向他国其每事谘秉且有成命至于周旋揖让之际聘礼所载名位不同礼亦异数士之所以自谦退者非直为仪而已又非直循分而已凡官长于其属自以职事相承故小徳役大徳小贤役大贤也介介于其宾为时虽暂而亦自以职事相承也敢不顺哉
　　春秋左传其士竞于教
　　【臣】按此楚子囊之称晋悼公者也职劳竞力以奉卿大夫之命顺也卿让于善大夫不失守此为贤卿大夫矣宜顺其教者也其后三驾而楚不敢与之争非直卿大夫之力而士之用命者然也
　　汉儿寛治尚书事欧阳生以郡国选诣博士受业孔安国以射防为掌故功次补廷尉文学卒史时张汤为廷尉府尽用文史法律之吏而寛以儒生在其间见谓不习事不署曹除为从史之北地视畜数年还至府上畜簿防廷尉时有拟奏已再见却矣掾史莫知所为寛为言其意掾史因使寛为奏奏成读之皆服以白廷尉汤汤大惊召寛与语乃竒其材以为掾上寛所作奏即时得可异日汤见上问曰前奏非俗吏所及谁为之者汤言儿寛上曰吾固闻之久矣汤由是向学以寛为奏谳掾以古法义决疑狱甚重之及汤为御史大夫以寛为掾举侍御史见上语经学上説之从问尚书一篇擢为中大夫
