<!-- { "loadSidebar": true } -->
　　冯弱【以强陵弱】犯寡【以大侵小】则之【四靣削其地犹人瘦也】贼贤【贼虐諌辅】害民【重赋多徭】则伐之【鸣钟鼓以往所以声其罪】暴内【贼贤害民】陵外【冯弱犯寡】则坛【读善】之【伐之之不夺其位此则内外之恶兼有故出其君置之空墠之地立其次贤】野荒【田不治】民散【民不附】则削之【明其君不能有】负固【倚恃险固】不服则侵之【侵轻伐重以弱其势】贼杀其亲则正之【正杀之也执而治其罪未必即是杀但贼杀其亲其罪尤重故郑注以正为杀】放【逐也】弑其君则残之【残杀也】犯令【违命】陵政【轻正法不循】则杜之【杜塞使不得与隣国交通】外内乱【外乱如齐襄公内乱如衞宣公】鸟兽行【悖人伦无以异于禽兽】则灭之【不可亲百姓则诛灭去之也】
　　贾公彦释曰按春秋公羊左氏说凡征战有六等谓侵战伐围入灭用兵麤【音粗】觕【仓胡反】不声钟鼓入境而已谓之侵侵而不服则战之谓两陈交刃战而不服则伐之谓兵精而声钟鼓伐而不服则围之谓帀其四郭围而不服则入之谓入其四郭取人民不有其地入而不服则灭之谓取其君
　　【臣】按司马有九伐之法而贾公彦据左氏公羊之说则自侵至灭其由轻而重由浅而深由粗而精者凡有六等臣思此九伐者设之以教邦国其罪附于此九者则施之以其所应得者所谓惟罪致其辟也但王师压境虽其罪止于侵犹当肉袒靣缚归死于军前然后原之故原而不服则战战而不服则伐伐而不服则围围而不服则入入而不服则灭也盖不服则加于应得之罪一等矣故有自轻而之重无自重而之轻也贼杀放弑内外乱鸟兽行乃应于十恶之条三千莫大之罪虽其输服无可赦减司马执之司寇刑之者也
　　秋官司寇【秋义肃杀敛藏天子象之立官主寇贼法禁治奸恶刑强暴作乱者】大司寇之职掌建邦之三典【常行之法】以佐王刑邦国诘四方一曰刑新国【新辟地立君之国】用轻典【为其元未习于教】二曰刑平国【承平守成之国】用中典【常行之法】三曰刑乱国【簒弑叛逆之国】用重典【以其化于为恶臣】按此与洪范乂用三徳同意新国和顺故以轻典治之以柔克柔也乱国强梗故以重典治之以刚克刚也平安之国则用常行之典以正直治之也其威福予夺抑扬进退皆所以为教其大柄在王而司寇佐之此则明刑弼教之大防此三典虽职在司寇其用之或轻或重皆适于中则孝治天下者以教爱教敬之义权之者也
　　以五刑纠万民【用五刑以纠察善恶其目在下与墨劓等之五刑有别】一曰野刑【施于六遂】上功纠力【以农功为上察其不致力者而刑之】二曰军刑【施于军旅】上命纠守【以用命为上察其不守律者而刑之】三曰乡刑【施于六乡】上徳纠孝【以成徳为上察其不致孝者而刑之】四曰官刑【施于官府】上能纠职【以贤能为上察其不称职者而刑之】五曰国刑【施于王国】上愿纠暴【暴当作恭以谨愿为上察其不致恭者而刑之臣】按此五刑皆纠其善不纠其恶此制刑之意教万民以为善不为恶也在司寇者乃纠善不纠恶而在司徒者乃纠恶不纠善纠不率之乡刑则有八而以不孝为首恶而纠善之乡刑则直曰上徳纠孝而已此其微权妙用曲成万物以辅孝治孰谓周礼非致太平之书哉
　　以圜土【狱城】聚教罢民【聚罢民其中困苦而教之为善也】凡害人者寘之圜土而施职事焉【以所能役使之】以明刑耻之【书其罪恶于大方版着其背墨幪赭衣杂屦弗使冠饰】其能改者反于中国【上罪三年而舍中罪二年下罪一年】不齿【不得以年次列于平民】三年其不能改【不能伏思已过】而出【逃亡】圜土者杀
　　贾公彦释曰害人谓邪恶已有过失丽于法者案司救【教官之属】职云凡民之有衺恶者三让而罚三罚而士加明刑耻诸嘉石役诸司空即此下文者是也【下文以嘉石平罢民】谓语言无忌侮慢长老过浅直坐之以嘉石不入圜土也司救职又云其有过失者三让而罚三罚而归于圜土此谓抽拔兵器误以伤人罪重不坐嘉石径入圜土昼日亦役诸司空夜入圜土者也此罢民本无故心直是过误比入五刑者为轻比坐嘉石者为重已丽于法也
　　以嘉石【文石树之外朝门左】平【平成也成之使善】罢民凡万民之有罪过而未丽于法而害于州里者桎梏而坐诸嘉石役诸司空重罪旬有三日坐期役其次九日坐九月役其次七日坐七月役其次五日坐五月役其次下罪三日坐三月役使州里任之则宥而舍之【仍恐习前为非而不改故使州长里宰保任乃舍之】司圜【司寇之属】凡圜土之刑人也【但加以明刑】不亏体【不用五刑以伤其体】其罚人也【但罚以劳役】不亏财【不用五罚以伤其财】
　　【臣】按狱城圜者东方主规规主仁恩凡断狱以仁恩求出之也圜土所聚之罢民是害人者故疏以为抽刀拔剑误以伤人所丽之法即耻以明刑施之职事是也石有文乃称嘉欲使罢民思其文理知己之所为若语言无忌侮慢长老有悖于文理为州里之害因而改悔自修其役于司空即脱其桎梏其舍之而入乡即得齿于乡里先王之止畜人之邪恶于其未甚之时所以困苦挫辱之令其省愆思咎能改即止故训平为成以为如是适所以成就之尔圜土之罢民于五刑为近以其本无故心而又不得正于五罚故保其身体发肤使得尽其全归之孝故既着此耻明刑施职事之文于大司寇之下而又申其解于司圜之职盖此抽刀拔剑误伤害人之民赋性狠戾其流至于寇攘奸宄杀越人于货愍不畏死不保其首领无几也至于嘉石之罢民非惟未丽于五刑抑且未丽于圜土之法何以不从鞭扑金赎而必坐之役之者语言无忌侮慢长老罪虽轻亦不孝不弟之充类也必坐役之使改悔所以絶恶逆之源也
　　春秋九月衞人杀州吁于濮【陈地水名隐公四年】
　　【臣】按州吁之弑衞桓公而自立应于大司马九伐之法贼杀其亲则正之放弑其君则残之者也天王既已失刑而国人莫思讨贼其见执于陈则石碏以计致之也【事详左传】左传书其实以表石碏之纯忠又因以权父子之道君臣之义两难所处则有大义灭亲所谓变事知权也而春秋则深没其文称国称人称地以见乱臣贼子在宫在官杀之无赦不必士师天地之间无所逃死不必本国故逆恶之人称人以杀皆为讨贼之词此入经以来莫大之凡例也故曰春秋圣人之刑书
　　夏谷伯绥来朝邓侯吾离来朝【桓弑立而谷邓二君远来朝之故贱而书名桓公七年】
　　胡安国传曰四时具然后成岁故虽无事必书首时今此独于秋冬阙焉何也立天之道曰阴阳阳居春夏以养育为事所以生物也王者继天而为之子则有赏阴居秋冬以肃杀为事所以成物也王者继天而为之子则有刑赏以劝善非私与也故五服五章谓之天命刑以惩恶非私怒也故五刑五用谓之天讨古者赏以春夏刑以秋冬象天道也桓弟弑兄臣弑君而天讨不加焉是阳而无阴岁功不能成矣故特去秋冬二时以志当世之失刑也独于四年七年阙焉何也按周制大司马诸侯而有贼杀其亲则正之放弑其君则残之桓弑隐公而立大司马九伐之法虽未之举犹有望也及使冢宰下聘恩礼加焉则天下之望絶矣故四年宰纠书名【夏四月天王使宰渠伯纠来聘】而去秋冬二时以见天王之不能复用刑也方伯连帅【去声】环视而未之防犹有望也及谷邓二国自远来朝则天下诸侯莫有可望者矣故七年谷伯邓侯各书其名而去秋冬二时以见诸侯之不能复修其职也然则见诸行事不已深切着明矣乎故曰春秋成而乱臣贼子惧
　　【臣】按恭行天罚者天子之刑为天子之宰宜统六师者也肃将王诛者方伯连帅之刑谷邓二君宜以其师从者也天子不能奉若天道以正邦国而望之方伯连帅方伯连帅又不举其职而以讨贼之义望之人人斯不得已也不然而来聘来朝奚贱而名之削四年七年之秋冬为其不能则天之明也名宰纠谷邓二君为其比于无上无亲也故曰志在春秋行在孝经
　　春王正月肆大【庄公二十有二年】
　　杜预曰赦有罪也放赦罪人荡涤众故以新其心有时而用之非制所常故书
　　胡宁曰罪在五刑上天所讨大皆肆春秋讥之【臣】按经文五刑一章与孝行一章相次盖骄乱紊争之事刑辟所必及其义相因而起夫子曰志在春秋行在孝经肆大为讥失刑无疑也
　　晋侯【厉公州蒲】执曹伯【成公负刍】归于京师【成公十有五年】胡安国传曰称侯以执伯讨也何以为伯讨晋合诸侯伐秦曹宣公【名庐】卒于师曹人使公子负刍守使公子欣时逆曹伯之防负刍杀其太子而自立至是晋侯执之又不敢自治而归于京师使即天刑夫是之谓伯讨春秋执诸侯者众矣未有执得其罪如此者故独书其爵
　　【臣】按曹伯之罪亦应于贼杀其亲则正之放弑其君则残之者也执有罪而归于京师能修方伯连帅之职矣
　　曹伯归自京师【十有六年】
　　胡安国传曰曹伯不名其位未甞絶也不絶其位所以累乎天王也其言自京师王命也言天王之释有罪也善不蒙赏恶不即刑以尧为君舜为臣虽得天下不能一朝居也负刍杀世子自立不能因晋之执寘诸典刑而使复国则无以为天下之共主矣【臣】按曹人请而晋侯释之也而书归自京师则是专责王室以失刑也故夫子又着其义于经曰要君者无上非圣者无法非孝者无亲盖刑赏之柄失于上而逆节之行肆于下必先有无君之心而后动于恶也明于五刑以弼五教孝治天下其可忽诸
　　左传郑伯【寤生】使卒【百人为卒】出豭行【二十五人为行】出犬鸡以诅射頴考叔者君子谓郑庄公失政刑矣政以治民刑以正邪既无徳政又无威刑是以及邪【臣下不能懐徳畏威是以及邪辟之行】邪而诅之将何益矣【邪不能治而假诅祝将何益于国家之事　隐公十一年臣】按郑伯将伐许公孙阏【子都】与頴考叔争车【争所赋之车】頴考叔挟辀【车辕】以走【授车之时未有马故挟车辕而走】子都拔棘以逐之及大逵【九达谓之逵】弗及子都怒秋七月公【鲁隐公】防齐侯郑伯伐许庚辰傅于许【傅附也三国附于许城之下】頴考叔取郑伯之旗蝥弧以先登【登许国之城】子都自下射之颠【颠坠而死】射頴考叔者子都也经曰为下而乱则刑在丑而争则兵子都之谓矣明正其罪而加之以刑易耳不施之以刀锯而施之以诅祝疑若别有隐情焉此左氏所以正之于君子曰郑庄失刑
　　城濮之战晋中军风于泽【牛马牝牡相诱曰风】亡大斾之左旃【大斾旗名系旐曰斾通帛曰旃】祁瞒【晋臣】奸【音干】命【掌此二事而不修为军令】司马杀之以徇于诸侯使茅茷【扶废反晋臣】代之师还壬午济河舟之侨先归【舟之侨为戎右弃其职而先归】士防【隋武子】摄右秋七月丙申振旅【整行列也长者在前少者在后】恺【军乐曰恺师出有功则恺歌入国以献于社】以入于晋献俘【献楚俘于庙】授馘【数所截耳馘】饮至大赏徴防【徴召后防】讨贰【讨诸侯二心者】杀舟之侨以徇于国民于是大服君子谓文公其能刑矣三罪而民服【先是颠颉僖负羁氏文公杀之以徇于师并此祁瞒舟之侨为三罪也僖公二十八年】
