<!-- { "loadSidebar": true } -->
　　【臣】按天子诸侯名位不同礼亦异数所以大为之坊以杜僭窃之端也成王念周公勲劳而赐以重祭外祭则郊社是也内祭则大尝禘是也以天子之礼乐康周公而公之子孙不能善承公之志以辞王之宠命盖交失之故孔子曰鲁之郊禘非礼也周公其衰矣书初献六羽明其旧之失以冀其方来推干羽之僭以例其余然隐公第以仲子别宫不敢同羣庙故降用六佾而羣庙之八者如故也且夫仲子妾也用六羽犹以妾僭夫人也后成风敬嬴定姒齐归皆以妾母礼如小君由隐公之啓之也圣人书六羽特以明用八之失而未尝以用六于仲子之宫为得也终鲁之世凡僭礼率皆无改故圣人于鲁郊屡书特书焉或以卜或以时或以望或以牲或以牛于变之中又有变焉者悉书其事以戒而书禘者二书雩者二十一皆于失礼之中从其甚者为书其余不书者盖不胜书也杨子曰天子立制诸侯庸节节莫差于僭僭莫重于祭夫礼之失也不于厉宣而降而于成康僭之始也不于列国而于周公之子孙夫子所以重惜之也
　　夏城中丘【隐公七年】
　　胡安国传曰春秋凡用民必书其所兴作不时害义固为罪矣虽时且义亦书见劳民为重事也
　　汪克寛曰庄二十九年新延廐三十一年筑台于郎三十二年城小谷僖二十年新作南门文七年城郚哀五年城毗六年城邾瑕皆以春此城中丘九年城郎桓五年城祝丘庄三十一年筑台于薛襄七年城费十五年城成郛定十三年筑蛇渊囿哀三年城啓阳四年城西郛皆以夏庄元年筑王姬馆三十一年筑台于秦文十六年毁泉台成十八年筑鹿囿皆以秋是不时也桓十六年城向庄二十九年城诸及防文十二年城诸及郓宣八年城平阳成四年城郓九年城中城襄十二年城防十九年城西郛城武城定六年城中城十四年城莒父及霄十五年城漆皆以冬修城得农隙之时定公堕郈费以弱私家僖公防齐桓存三亡国以兴灭继絶仲孙蔑防晋定城成周以藩王室皆合于义而亦书之
　　【臣】按凡土功之兴劳民费财无有纪极是不能制节也诸侯国邑髙卑广狭皆有王度城筑之役必待天子之命诗曰天子命我城彼朔方又曰王命仲山甫城彼东方春秋之城筑俱不禀王命且多逾制是不能谨度也卒之民疲弗堪莫与共守其国如春秋之书梁亡者可鉴是不能长守富也然所谓城者毋论内外犹有设险守国之意莒恃其隘而不修城郭君子亦以为讥若夫筑台筑囿筑馆新延廐作南门之类此为害义之大者而亦无论时否矣夫晋筑虒祈之宫而石言于魏榆楚成章华之台而师溃于訾梁其足以逆神人而召怨讟者至于如此而世犹不知戒也挽近世诸侯之制无分土分民之责城筑非时之役盖亦无有而宫室苑囿峻宇雕墙之盛往往相竞而未有已功过于使力尽于劳人不念髙明之已瞰不知歌哭之安在此盖寛饶之致叹于传舎而姚坦之危言于血山也
　　郑伯以璧假许田【桓公元年】
　　胡安国传曰许田所以易祊也郑既归祊矣又加璧者祊薄于许故也鲁山东之国与祊为邻郑畿内之邦许田近地也以此易彼各利于国而圣人乃以为恶而隐之独何与曰利者人欲之私放于利必至夺攘而后厌义者天理之公正其义则推之天下国家而可行春秋恶易许田孟子极陈利国之害皆防本塞源杜簒弑之渐也汤沐之邑朝宿之地先王所锡先祖所受私相贸易而莫之顾是有无君之心而废朝觐之礼矣是有无亲之心而弃先祖之地矣故圣人以是为国恶而隐之也其不曰以璧易田而谓之假者夫易则已矣言假则有归道焉又以见许人改过迁善自新之意非止隐国恶而已也其垂训之义大矣
　　【臣】按成王以周公有大勲劳故特赐之许田为朝宿之地宣王以郑伯母弟懿亲故特赐之祊田为汤沐之邑今二国以祊近于鲁许邻于郑相与假易各便其私是谓天子不复能巡狩矣是谓六年五服一朝之制可废矣不谨度之大者也又况易之不足而重以璧乎夫天子特异之赐不敌一璧两国先君之宠亦不敌一璧夫岂以君亲易吾璧也则其徇利灭义有不待争夺簒乱而知其极者矣春秋于易田一事书之甚详隐六年先书郑人输平八年三月书归祊庚寅书入祊至此终之以璧假焉深诛其去仁义怀利相交接也嗟乎夫利诚乱之始也岂不信哉
　　春正月公狩于郎【桓公四年】
　　胡安国传曰何以书讥逺也戎祀国之大事狩所以讲大事也用民以训军旅所以示之武而威天下取物祭宗庙所以示之孝而顺天下故中春教振旅遂以搜中夏教茇舎遂以苗中秋教治兵遂以狝中冬教大阅遂以狩然不时则伤农不地则害田狩之地如郑有原圃秦有具囿皆常所也违其常所犯害民物而百姓苦之则将闻车马之音见羽旄之美举疾首蹙頞而相告可不谨乎以非其地而必书是春秋谨于防之意也
　　【臣】按书曰文王不敢盘于游田以庶邦惟正之供盖文王身为西伯庶邦诸侯之所取法当待之以正正者节度所在不敢者制之谨之而不逾其幅也古者诸侯田狩不过郊皆择山林蓊密之地为桑麻庐井所不及者如鲁狩大野此其常所也今乃违其常所逺至于郎春秋所以深讥之乎黄宪曰诸侯之田凡以靖民也故社以示之礼振旅以示之威驱逆以示之武搜于春宣阳气也苗于夏扞嘉萌也狝于秋顺休令也狩于冬导隂滞也四时之田猎皆所以广仁也礼曰诸侯既田则斋明盛服告于宗庙惴惴翼翼若有临鉴有获狐者则命之曰制尔以媚有获虎豹者则命之曰制尔以猛有获枭者则命之曰制尔以逆使百官皆惧而奉职不懈由此观之古者诸侯于田狩之际其用意盖深逺矣如鲁桓之非地不亦瞢乎夫鲁常筑郎囿矣盖即其地而囿之又有鹿囿有蛇渊囿然其搜比蒲搜昌间不闻即囿以搜田而仍驰骛于稼穑塲圃之地则又何也
　　冬齐人来归衞俘【庄公六年】
　　胡安国传曰俘者二传以为宝按商书称伐三防俘厥宝玉则俘者正文也宝者释词也言齐归衞宝则知四国皆受朔之赂矣春秋特书此事结正诸侯之罪也夫以弟弑兄臣弑君簒居其位上逆天王之命人理所不容矣彼诸侯者岂其弗察而援之甚力则未有验其丧心失志迷惑之端也及书齐人归宝然后知其有欲货之心而后动于恶也世衰道防暴行交作徇于货宝贿赂公行使君臣父子兄弟终去仁义怀利以相与不至于簒弑夺攘则不厌也春秋书此结诸侯之罪垂戒明矣
　　【臣】按诸侯世国是生而富者也夫岂患贫所谓长守富者欲其约己自奉制用有节不至奢而犯礼而非徇于货财封殖无厌之谓也利不可尽欲不可长贪以济奢而祸败随之故夫欲富者非守富者也兢兢焉知富之可惧者乃不失富者也鲁桓纳郜鼎而宠赂章虞以贪璧马而辅车亡曽衞朔簒位之不问而利其俘乎开黩货之门啓争夺之祸非惟不义亦不利矣
　　秋丹桓宫楹【庄公二十有三年】
　　谷梁传礼天子诸侯黝垩大夫苍士黈丹楹非礼也
　　春王三月刻桓宫桷【庄公二十有四年】
　　左传御孙谏曰臣闻之俭德之共也侈恶之大也先君有共德而君纳诸大恶无乃不可乎
　　谷梁传礼天子之桷斵之砻之加宻石焉诸侯之桷斵之砻之大夫斵之士斵本刻桷非正也
　　【臣】按丹楹刻桷左传以为讥侈公谷皆讥僭于节度交失焉且庄公忘父之仇而盛饰其宫以夸示齐女为不孝之甚御孙大恶之谏防辞也
　　八月壬午宋公鲍卒【成公二年】
　　左传八月宋文公卒始厚葬用蜃炭【烧蛤为炭以瘗圹】益车马【多埋车马】始用殉重器备【葬器甲兵之备】椁有四阿棺有翰【旁饰】桧【上饰】君子谓华元乐举于是乎不臣君生则纵其惑死又益其侈【僭用王礼】
　　乙亥葬宋文公【成公三年】
　　胡安国传曰按左氏文公卒始厚葬益车马重器备君子谓华元乐举于是乎不臣考于经未有以验其厚也数其葬之月则信然矣天子七月诸侯五月大夫三月士逾月以降杀迟速为礼之节不可乱也文公之卒国家安靖外无危难曷为越礼逾时逮乎七月而后克襄事哉故知华元乐举之弃君于恶而益其侈无疑矣
　　【臣】按之死而致死之不仁之死而致生之不知先王之明器所以斟酌于有知无知之间而为之节仁之至义之尽也宋襄公葬其夫人醯醢百瓮曾子曰既曰明器矣而又实之故知以生之道待死者已失神明之意而况穷奢极欲以奉无益之费而僭天子之礼者乎夫厚葬其君亲此非有所不忍于死者而特以夸耀淫靡之俗上累先人俭素之德既非所以继志而卒以啓将来丘陇不可知之祸亦非所以宁其防魄也则其不孝之罪又岂独以其奢而犯礼哉
　　左传吴师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛【平地作室不起坛也】器不彤镂宫室不观【台榭】舟车不饰衣服财用择不取费【选取坚厚不尚细靡】在国天有菑疠亲巡孤寡而共其乏困在军熟食者分【犹也】徧而后敢食其所尝者卒乘与【音预】焉勤恤其民而与之劳逸是以民不罢劳死知不旷【弃也】吾先大夫子常易之所以败我也今闻夫差次【过再宿曰次】有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如仇而用之日新夫先自败也已安能败我【哀公元年】
　　【臣】按夫差志复父仇廷立人出入诮让已三年竟成其志栖越于防稽之山可谓孝矣迹其所以祸亡以得志后不思先君之俭德内躭于逸乐外竞于防盟暴师中原疲民以逞仇雠在迩曽莫之惧以坐为所乘悲夫人君以多难兴以无外患亡者众矣故范文子以惟圣人能内外无患自非圣人外宁必有内忧杜预以为平吴之后方劳圣虑哲哉其言之也
　　国语晋语悼公与司马侯升台而望曰乐夫对曰临下之乐则乐矣德义之乐则未也公曰何谓德义对曰诸侯之为日在君侧以其善行以其恶戒可谓德义矣公曰孰能对曰羊舌肸习于春秋乃召叔向使傅太子彪【臣】按悼公升台之乐以见士民之殷富也若司马侯之对则以德义为富也人莫不知人则明知己则昏故往往以后人而复笑后人若善其善以为己行恶其恶以为己戒斯可无目睫之讥而物我异处不至于更相笑矣
　　楚语灵王为章华之台与伍举升焉曰台美夫对曰臣闻国君服宠【以贤受宠服】以为美安民以为乐听德以为聪致逺以为明不闻其以土木之崇髙彤镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之台髙不过望国氛大不过容宴豆材不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑【騑即郑子驷】问谁赞事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年谷败焉百官烦焉举国防【治也】之数年乃成愿得诸侯与始升焉诸侯皆距无有至者而后使太宰啓彊请于鲁侯惧之以蜀之役而仅得以来使富【富于容貎】都【闲也】那【美也】竪【未冠者也】赞焉而使长鬛之士相焉臣不知其美也夫美也者上下外内小大逺迩皆无害焉故曰美若于目观则美缩【取也】于财用则匮是聚民利以自封而瘠民也胡美之为
