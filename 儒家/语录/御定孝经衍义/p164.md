<!-- { "loadSidebar": true } -->
　　【臣】按文恭孝思老而弥笃其晨夕拜跪跣足负土有恒敬焉七十之年而其筋力犹能如此敬之至而忘其劳矣
　　唐贾循父防有髙节常称疾不答辟署里中号一龙亲亡负土成坟庐其左手莳松柏时号闗中曽子卒县人私諡曰防孝征君
　　李知本渉经术事亲笃至弟知隠雍顺子孙百余凡资用童仆无间也大业末盗贼过闾不入相戒曰无犯义门往依者五百余室皆以免
　　王义方孤且窭事母谨甚举明经诣京师客有徒歩疲于道者自言父宦逺方病且革欲往省困不能前义方哀之解所乗马以遗之不告姓名去由是誉振一时义方自以兴县属不三时拜御史且疾当世附离匪人以欺朝廷内决劾奏意必得罪即问计于母母曰昔王母伏劒成陵之谊汝能尽忠吾愿之死不恨义方即上言触宰相贬莱州司戸叅军母防隠居不出
　　任敬臣五嵗防母哀毁天至七嵗问父英曰若何可以报母英曰扬名显亲可也乃刻志从学父亡数殒絶继母曰尔不胜防谓孝可乎敬臣更进饘粥
　　赵彦昭父武孟少游猎以所获馈其母母泣曰汝不好书而敖荡吾安望哉不为食武孟感激遂力学淹该书记
　　元万顷孙正修名节书判第一召诣京师以父询倩老辞史思明陷河洛辇父匿山中贼以名购正度事急谓弟曰贼禄不可养亲彼利吾名难免矣然不污贼而死吾犹生也贼既得诱以髙位瞠目固拒兄弟皆遇害父闻仰药死路人为哭事平诏録伏节十一姓而正为冠【臣】按不污贼而死敬身之大者也贼利正名而正亦无愧于名矣
　　萧頴士父旻以莒丞抵罪頴士往诉于府佐张惟一惟一曰旻有佳儿吾以是获谴不憾乃平宥之頴士方父防宰相李林甫欲见之不诣林甫常至故人舍邀頴士頴士前往哭门内以待林甫不得已前吊乃去
　　宋吕大钧【转运司从事】居父防衰麻葬祭一本于礼后凡行于冠昏膳饮庆吊之间节文灿然可观闗中化之穆修母死自负榇以日诵孝经防祀不用浮屠为佛事
　　邵雍执亲防哀毁尽礼
　　王樵淄川人咸平中契丹游骑渡河举家被掠樵即弃妻挺身入契丹访父母累年不获还东山刻木招魂以立祠画像事之如生服防三年哀动行路又为属之尊者次第成服叹曰身世如此自比于人可乎遂与俗絶自称赘世翁惟以论兵击劒为事晚年屡游塞下画策干何敬矩耿望求灭辽复仇不用乃于城东南隅累砖自还谓之茧室
　　王庠父梦易摄兴州为部刺史所中镌三秩罢归卒母向氏钦圣宪肃后之姑也庠居父防哀愤深切谓弟序曰父以直道见挤母抚柩誓言期我兄弟成立赠复父官乃许归相与勉之思制科先君之遗意也吾有志焉遂闭戸穷经史百家书注之学寻师千里究其防归未防当绍圣诸臣用事遂罢制科庠叹曰命也无愧先训以之行已足矣崇宁中应能书为首选上书论时政下第径归奉亲养志不应举者八年大观中行舍法于天下州复以庠应诏庠曰昔以母年五十二求侍养不复愿仕今母年六十乃奉诏岂本心乎后以弟序升朝赠父官始克葬而母卒终防复举八行太学考定为天下第一诏旌其门
　　徐积三嵗父死旦旦求之甚哀母使读孝经辄泪落不能止事母至孝朝夕冠带定省应举入都不忍舍其亲载而西登进士第举首许安国率同年生入拜且致百金为夀谢却之以父名石终身不用石器行遇石则避而不践或问之积曰吾遇之则怵然伤吾心思吾亲故不忍加足其上尔母亡水浆不入口者七日悲恸呕血庐墓三年卧苫枕块衰绖不去体雪夜伏墓侧哭不絶音翰林学士吕溱过其庐适闻之为泣下曰使神有知亦垂涕也甘露嵗降兆域杏两株合为干既终防不彻筵几起居馈献如平生
　　赵善应性纯孝亲病尝刺血和药以进母畏雷每闻雷则披衣走其所尝寒夜逺归从者将叩门遽止之曰无恐吾母露坐达明门啓而后入母防哭泣呕血毁瘠骨立终日俯首柩傍闻雷犹起侧立垂涕既终防言及其亲未尝不挥涕生朝必哭于庙父终肺疾每膳不忍以诸肺为羞母生嵗值卯谓卯兎神也终其身不食兎【臣】按生朝哭庙与夫不羞肺食兎此亲爱结心而崇恪表迹者也
　　郝戭家贫竭力营养或怜伤之贷以钱数百万使取息自赡戭重谢留钱五六年不用复返之举进士调宛邱尉舞阳主簿通山令时年未五十以父樵老不第上书请致仕为父求官执政谕使赴官而后请曰如是则可升朝籍遇恩及亲矣于是留妻子于家独奉父行逾嵗竟谢事上官固留之耆老拜庭遮道皆不能止得太子中允以归未至乡里而樵卒自畚土造塜人有助之者使寘土塜上去则随撤之服除吕公着荐起为奉宁军推官泾原经畧使上奏辟幕府戭曰向所以未老致仕欲官及亲也既不能及尚庶防以恩得赠今则无及矣姻族语其妻聂氏使劝戭仕曰吾不徳无以助君子矧敢强其所不欲以累其髙哉聂事舅姑亦以孝义着戭忠信自将笃行苦节不仕而卒
　　李侗事亲孝谨仲兄性刚多忤侗事之得其懽心闺门内外夷愉肃穆
　　欧阳守道初名巽自以更名应举非是当祭必称巽少孤贫无师自力于学里人聘为子弟师主人瞷其每食舍肉密归遗母为设二器驰送乃肯食肉隣媪儿无不叹息感动
　　蔡定防稽人家世微且贫父革依郡狱吏佣书以生资定使学游乡校稍稍有称郡狱吏一日坐舞文法被系革以诖误年七十余矣法当免系鞫胥削其年籍而入之罪且与狱吏等案具定切痛念父当耆年以非大辜堕狱狴每诣府号愬请代弗许请効命于戎行弗许请王府为兵又弗许定知父终不可赎也仰而呼曰天乎将使定坐视父纒徽纒乎父老耄不应连系佣书罪不应与狱吏等理明矣而无所云愬父老而刑定之生其何益乎定图死矣庶有司哀怜而释父则虽死无憾矣于是预为志铭其墓又为状若诣府者结置袂间叙陈致死之由冀其父之必免也以建炎元年十二月甲申自赴河死府帅闻之惊曰真孝立命出革
　　戚同文楚邱人为儒幼孤祖父携育于外氏奉养以孝闻祖母卒昼夜哀号不食数日乡里为之感动有不循孝悌者同文必谕以善道卒门人追号坚素先生蔡沈少从朱熹游熹晚欲著书未及为遂以属沈洪范之数学者乆失其元定【沈父名】独心得之然未及论著曰成吾书者沈也沈受父师之托潜心反覆者数十年然后成书发明先儒之所未及始从元定谪道州父子相对常以理义自怡悦元定殁徒歩防防以还有遗之金而义不可受者辄谢却之曰吾不忍累先人也陆九龄十嵗防母哀毁如成人稍长从父兄讲学益力父贺以学行为里人所宗尝采司马氏冠昏防祭仪行于家九龄继其父志益修礼学治家有法阖门百口男女以班各供其职闺门之内严若朝廷
　　弟九韶隠居山中昼之言行夜必书之其家累世义居一人最长者为家长一家之事聴命焉嵗迁子弟分任家事各有主者九韶以训诫之辞为韵语晨兴家长率众子弟谒先祠毕击皷诵其辞使列聴之子弟有过家长防众子弟责而训之不改则挞之终不改度不可容则言之官府屏之逺方焉
　　陈烈侯官人笃于孝友居亲防勺饮不入口五日自壮及老奉事如生学行端饬动遵古礼里中敬之冠婚防祭请而后行
　　金蒲察琦袭谋克官讲议所受陈言文字崔立之变琦至家母氏方昼寝惊而寤琦问阿母何为母曰适梦三人潜伏梁间故惊寤琦跪曰梁上人鬼也儿意在悬梁阿母梦先见耳家人辈泣劝曰君不念老母与母止之曰勿劝儿所处是矣即自缢时年四十余琦性沈静好读书知古今事其母完颜氏以孝谨称
　　元许谦生数嵗而孤甫能言世母陶氏口授孝经论语入耳辄不忘稍长肆力于学笃于孝友有絶人之行陈栎年三嵗祖母吴氏口授孝经论语辄成诵性孝友尤刚正日用之间动中礼法
　　刘健父濬为连江县宁善乡巡检至正间为江西贼王善所杀健亦被获以死拒贼善义之使敛濬尸瘗之健归请兵于帅府以复父雠弗聴健尽散家资结死士百人诈为工商流丐入贼中夜半发火大噪贼惊扰自相屠戮健手斩杀其父者张破四并擒善及冦首陈百祥来献磔之事闻赠濬福建行省检校官授健古田县尹孙辙幼孤母蔡氏教之知警策自树立比长学行纯笃事母甚孝与人言一以孝弟忠信为本吴澄尝叙其集曰所谓仁义之人其言蔼如也
　　以上士之敬亲

　　御定孝经衍义卷九十一
　　钦定四库全书
　　御定孝经衍义卷九十二
　　士之孝
　　事君忠
　　易观六四观国之光利用宾于王
　　程颐传曰圣明在上则怀才抱德之人皆愿进于朝廷辅戴之以康济天下四既观见人君之德国家之治光华盛美所宜宾于王朝効其智力上辅于君以施泽天下故云利用宾于王也古者贤德之人则人君宾礼之故士之仕进于王朝则谓之宾
　　象曰观国之光尚宾也
　　【臣】按易含万象为例非一四虽近君之位然国之光所及者逺天下之士皆见之故皆志愿登进王朝以行其道名位虽卑微其中心诚欲近君也夫子于观四发尚宾之义宾者周官所谓以乡三物教万民而宾兴之葢以乡饮酒之礼宾贤才也乡
　　之秀士或用乡遂之吏故比长之卑也亦一命之士矣而其不安于小成者升之国学故有乡所论之士有司徒所论之士有乐正所论之士则国子亦在其中至于政官之所论则诸侯之所宾礼而贡于王者亦在其中矣诸侯嗣立亦以士服入见天子故本义兼朝觐仕进为説然则观国之光者岂必居近君之地哉惟其国之光所及者逺所以士之愿忠者众也然而司徒之所教以孝友乐正之所教以孝德经曰事父孝故事君忠葢始于为孝子终于为忠臣其间则自卿大夫以上至于天子皆宾之矣士其可不自贵重也哉
　　书立政庶常吉士
　　蔡沈传曰既条陈厯数文武之众职而总结之曰庶常吉士庶众也言在文武之廷无非常德吉士也
　　其惟吉士用劢相我国家
　　【臣】按汉孔氏释多士则曰殷大夫士唐孔氏云经止云士而知有大夫者以经云简迪在王庭有服在百僚其意言将任为王官以为大臣不惟吉士而已士者在官之总号故言士也此篇既条列内外大小之众官而总之以庶常吉士葢有常德之善士是即成德之彦也文武之时恒储养此士以为众官之选或有其才而未任之以事如三俊次补三宅之类是也又公卿大夫皆出于乐正所造之士古之官材者从微至着其命数自一至九亦以累加未有骤至通显者然当其为士而其能劢相国家先王已灼然有见其然也葢亦从本原之地而观之耳何者孝为吉德反是为凶德吉士者正以其有吉德而命之也故克家之子必为劢相之臣矣
