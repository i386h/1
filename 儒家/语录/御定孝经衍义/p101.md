<!-- { "loadSidebar": true } -->
　　宋仁宗明道二年废皇后郭氏时尚美人杨美人俱得幸数与皇后忿争一日尚氏于帝前有侵后语后不胜忿批其颊帝自起救之误批帝颈帝大怒内侍阎文应因与帝谋废后且劝以爪痕示执政帝以示吕夷简告之故夷简有憾于后遂主废黜之议帝犹疑之夷简曰光武汉之明主也郭后止以怨怼坐废况伤陛下颈乎帝意遂决夷简先勅有司毋得受台谏章奏乃诏称皇后愿入道封净妃玉京冲妙仙师居长宁宫台谏章奏果不得入于是中丞孔道辅率谏官范仲淹孙祖德宋庠刘涣御史蒋堂郭劝杨偕马绛叚少连十人诣垂拱殿伏奏皇后天下之母不当轻废愿赐对尽所言殿门阖不为通道辅扣镮大呼曰皇后被废奈何不聼台臣言寻有诏令夷简谕以皇后当废状道辅等至中书语夷简曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅曰人臣当道君尧舜岂得引汉唐失德为法邪夷简不能答即奏言伏阁请对非太平美事遂黜道辅知泰州仲淹知睦州祖德等罚金仍诏台谏自今毋相率请对【臣】按有宋世有贤后论者咸以杜太后治家严而有法太祖太宗事之甚孝谨以此故宫闱世无失德夹辅幼主中外肃然臣以为母仪则善矣而刑于之义尚似阙如是以不得而不论也夫宋之诸帝固莫有贤于仁宗者矣惜乎郭后之废吕夷简成之孔道辅范仲淹等争之而不能得也其后哲宗之废孟后贤妃刘氏搆之章惇成之孟氏废而刘氏立则虽欲如仁宗废后而并斥美人不可得也然而正家之义概乎未有闻也幸而世有贤后耳不幸而有嫉妬骄恣如光宗之李后者则妇顺不章两宫睽隔以万乗之尊而受制一女子自宰辅百官下至韦布之士以过宫为请者至于叩头引裾号泣而谏者相继而不能得之于父子天性之亲此固家道之乖人伦之变为光宗者非无翻然开悟之时而卒不胜其溺惑之私也善乎朱熹之言曰三代之盛圣贤之君能修其政莫不本于齐家盖男正位乎外女正位乎内而夫妇之别严者家之齐也妻齐体于上妾承接于下而嫡庶之分定者家之齐也采有德戒声色近严敬远技能者家之齐也内言不出外言不入苞苴不达请谒不行者家之齐也然闺门之内恩常掩义是以英雄之才尚有困于酒色溺于情爱而不能自克者茍非正心修身动由礼义使之有以服吾之德而畏吾之威则亦何以正其宫壸杜其请托稔其姻戚而防祸乱之萌哉书曰牝鸡之晨惟家之索传曰福之兴莫不本乎室家道之衰莫不始乎阃内此熹之言匪直为一时而发凡有国有家者所当奉为金鉴也
　　以上教宫闱










　　御定孝经衍义巻六十一
　　钦定四库全书
　　御定孝经衍义卷六十二
　　天子之孝
　　论官材
　　【臣】按古之取人者以其所以教者取之而已其教国子教万民皆以孝也于万民曰孝行于国子曰孝德以有精粗之异焉夫其在乡学之中族师党正所得而书者必其有某事某事可称举也及其升于太学则与世胄无异法矣故不独纪其孝行而又教之以孝徳则极之于视无形聼无声跬歩不忘之际内外本末交飬成就然后升于司马司马又从而辩其才之所宜故六卿之属罔非民誉六官之典无或废替也兴廉举孝在汉犹爲近古然非有教成之才故无得人之盛后世设科待士日求之于语言文字之间虽屡更其法终无与行已居官之善败者也虽欲去语言文字之科而复
　　于乡举里选之制亦未得爲大复古也其所以教者非古之法也经曰夫孝徳之本也教之所由生也所以教之者在是所以取之在是也尚犹难且慎于官之爵之禄之敬之至也而后世乃欲以一日之文义偶当于理而轻以畀之乎虽复合之于乡评清议其果公无私者乎此臣所以必欲穷其源也故官材之与学校相为表里始终皆以广敬述论官材而铨选官制考课之法则继事之当敬者也故以类附焉履二蛊六幽贞髙尚致之以礼其敢慢焉故又附以举逸
　　礼记王制凡官民材必先论之论辩然后使之任事然后爵之位定然后禄之
　　命乡论秀士升之司徒曰选士
　　司徒论选士之秀者而升之学【太学】曰俊士
　　升于司徒者不征【力役】于乡升于学者不征于司徒曰造【成也】士
　　陈澔集说曰旣升于司徒则免乡之徭役而犹给役于司徒及升国学则并免司徒之役矣
　　大乐正论造士之秀者以告于王而升诸司马曰进士孔頴达防曰司马掌爵禄但入仕者皆司马主之
　　司马辩论官材论进士之贤者以告于王而定其论论定然后官之任官然后爵之位定然后禄之
　　孔頴达疏曰大乐正论造士之秀者以告于王王必以乐正所论之状授之司马司马得此所论之状乃更论辩之观其材能髙下知其堪任何官是凖拟其官以其材故云官材也司马辩论之后不堪者屏退论量进士贤者以告于王而正定其论各署所长若长于礼者署拟于礼官长于乐者署拟于乐官旣论定之然后试之以所能之官堪任此官然后爵命既受爵命使有职位然后与之以禄
　　【臣】按陈澔集说凡官民材者兼万民而言之司马辩论官材者论国中之士也古者乡学教庶人国学教国子及庶人之俊而其仕进有二道乡学秀者之升曰选士国学秀者之升曰进士其选士者不过用爲乡遂之吏而选用之权在司徒也其进士则必命爲朝廷之官而爵禄之其权在大司马此乡学国学教选之异所以为世家编户之别然庶人仕进者亦是二道可为选士者司徒试用之此其一也司徒升之国学则论选之法与国子弟同矣此其二也故有选士之造者有俊士之造者选士之造不征于乡俊士之造不征于司徒优贤之典亦异也其前一条爲于万民之士论其造者后一条于国中之士论其造者其司马之所论定则又兼诸侯所贡于王之士而言
　　周礼夏官司马司士以徳诏爵以功诏禄以能诏事以久奠食
　　贾公彦释曰云以徳诏爵以功诏禄者据贤者试功之后其徳堪用乃诏王授之以正爵有功乃诏王授之以正禄也云以能诏事以久奠食者奠定也据能者先试之以事事成乃定以稍食其能堪用乃后亦诏授之以正爵禄稍食也者月给食不并给
　　【臣】按司马辩论官材掌爵禄故有司士属焉释云正爵正禄者试以某官即支几品俸即真之后位定禄自定矣非前此徒任之以事而不给以食也抑先王以司马辩论官材而以司徒教习车甲则知所论非独文所教非独武也故其出也其比长乡大夫即爲伍长军帅其入也伍两卒旅师军还爲比闾族党州乡岂有文武可分爲二途哉后世乃谓儒者不知兵而更设武科以取士去古逺矣周汉以降设科取士其目猥多各以其著者为类究其终始以备观览焉
　　汉文帝十二年诏曰孝弟天下之大顺也力田为生之本也三老众民之师也廉吏民之表也朕甚嘉此二三大夫之行今万家之县云亡应令者岂实人情是吏举贤之道未备也
　　武帝元光元年冬初令郡国举孝亷各一人初董仲舒对防曰臣愚以爲使诸列侯郡守二千石各择其吏民之贤者嵗贡各二人故州郡举茂材孝亷皆自仲舒发之
　　元朔元年诏曰朕深诏执事兴亷举孝今或阖郡不荐一人是化不下究而积行之君子壅于上闻也
　　马端临曰诏防皆以人才之遗佚咎在公卿之蔽贤至立法以论其罪后来之法严缪举之罚而限其涂辙者有之矣未有严不举之罚而责以荐者也盖古之称贤能者皆不求闻逹之士而后世之干荐举者皆巧于奔竞之人故法之相反如此国家待士之意固薄而士之不自重深可慨也
　　又曰汉时诏郡国举荐人才贤良方正与孝亷二科并行然贤良一科文帝与武帝时每对輙百余人又徴诣公车上书自鬻者以千数而孝亷之选武帝之诏以爲阖郡不荐一人盖贤良则稍有文墨材学者可以充选而孝亷则非有实行可见者不容缪举故也
　　顺帝阳嘉元年尚书令左雄议改察举之法限年四十以上儒者试经学文吏试章奏胡广驳之诏从雄议二年大史令张衡对防言自初举孝亷迄今二百嵗矣皆先孝行行有余力始学文法辛卯诏书以能章句奏案爲限虽有至孝犹不应科此弃本而取末曽子长于孝然实鲁钝文学不若游夏政事不若冉季今欲使一人兼之茍外有可观内必有阙则违选举孝亷之志矣汉安二年尚书令黄琼以前左雄所上孝亷之选専用儒学文吏于取士之义犹有所遗乃奏増孝弟及能从政者爲四科
　　马端临曰按西汉举贤良文学则令其对防而孝亷则无对防之事盖所谓贤良文学者取其忠言嘉谟足以佐国崇论闳议足以康时故非试之以对防则无以尽其材若孝亷则取其履行而非资其议论也今亦从而有试焉则所谓孝亷者若何而着之于篇乎又况左雄所言诸生试家法文吏课牋奏则又文之靡者去贤良所对尚复远甚而何以言孝亷乎雄又言郡国孝亷古之贡士出则宁民宣恊风教若其面墙则无所施用愚以爲真实孝亷之人岂有不学墙面之理而以家法牋奏应选者又岂可遽许以学古入官之事也然史言雄立此法之后济隂太守胡广等十余人皆坐缪举免黜唯汝南陈蕃頴川李膺下邳陈球等三十余人得拜郎中自是牧守畏栗莫敢轻举则知当时孝亷一科滥吹特甚于文墨小技尚未能精通固无问其实行也科以孝亷名而犹如此则其它可知王荆公【安石】言文章始隋唐进取归一律安知鸿都事竟用程人物【汉灵帝时待制鸿都门下者本颇以经术相招后诸为尺牍及工书鸟篆者皆加引召遂至数十人】呜呼其来久矣非始于隋唐也
