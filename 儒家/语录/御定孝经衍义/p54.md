<!-- { "loadSidebar": true } -->
　　【臣】按耕借之义一以报亲一以劝民身致其诚信所以报亲贵贱皆有事于天下所以劝民王耕一发公三发卿九发大夫二十七发天子三推公五推卿诸侯九推贵贱耕发班次有差而庶人终畆于此一举之中而见皆有事于天下之义也然而随季良之言民神之主也务其三时修其五教亲其九族以致其禋祀于是乎民和而神降之福则劝民乃以报亲爱亲是以爱人也
　　周礼甸师掌率其属而耕耨王借以时入之
　　【臣】按此即所谓藏之神仓者也盖掌于甸师而领之冡宰矣
　　国语周语宜王即位不借千畆虢文公【虢仲之后】諌曰不可夫民之大事在农上帝之粢盛于是乎出民之蕃庶于是乎生事之共给于是乎在和协辑睦于是乎兴财用蕃殖于是乎始敦厐纯固于是乎成是故稷为大官古者大史顺时【音脉视也】土阳瘅【病也】愤【积也】盈土气震发农祥【房星】晨正【立春之日晨中于午】日月防【音止至也】于天庙【营室】土乃脉【理也】发先时九日大史告稷曰自今至于初吉阳气俱烝【升也】土膏其动弗震【动也】弗渝【变也】脉其满眚【脉满气结更为灾病】谷乃不殖稷以告王曰史帅阳官以命我司事曰距今九日土其俱动王其祗祓【齐戒祓除】监农不易【不易物上之冝】王乃使司徒咸戒公卿百吏庶民司空除坛于借命农大夫咸戒农用先时五日瞽告有协风至王即齐宫百官御事各即其齐三日王乃淳【沃也】濯【洗也】飨醴【饮醴酒】及期郁人【掌祼器】荐鬯【和郁鬯以实彝】牺人【掌供酒醴者】荐醴王祼鬯飨醴【皆所以自香洁】乃行百吏庶民毕从及借后稷监之膳夫农正陈借礼大史赞王王敬从之王耕一墢【音发一耜之发】班【次也】三之庶人终于千畆其后稷省功大史监之司徒省民大师监之毕宰夫陈飨膳宰监之膳夫赞王王歆【飨也】大牢班尝之庶人终食是日也瞽帅音官以省风土廪于借东南【生长之处】钟【聚也】而藏之而时布之于农稷则徧戒百姓纪农协【同也】功曰阴阳分布震雷出滞【蛰虫】土不备垦辟【辠也】在司防乃命其旅【众也】曰徇【徇行】农师一之农正再之后稷三之司空四之司徒五之太保六之大师七之大史八之宗伯九之王则大徇【亲行农也】耨获亦如之民用【谓田器也】莫不震动恪恭于农脩其疆畔日服其镈【音博锄属】不解于时财用不乏民用和同是时也王事惟农是务无有求利于其官以干【乱也】农功三时务农而一时讲武故征则有威守则有财若是乃能媚【悦也】于神而和于民矣则享祀时至而布施优裕也
　　【臣】按借田之礼莫详于此
　　汉文帝二年春正月诏开借田上亲耕以率天下之民诏曰夫农天下之本也其开借田朕亲率耕以给宗庙粢盛民讁作县官及贷种食未入入未备者皆赦之后汉礼仪志正月始耕昼漏上水初纳执事告祠先农已享耕时有司请行事就耕位天子三公九卿诸侯百官以次耕推数如周法力田种各耰讫有司告事毕是月命郡国守相皆劝民始耕【汉旧仪曰先农即神农炎帝也祠以一太牢百官皆从立借田仓置令丞】
　　晋武帝泰始四年正月丁亥帝躬耕借田于东郊诏曰近代以来耕借田于数步之中空有慕古之名曽无供祀训农之实而有百官车徒之费今循千畆之制当与羣公卿士躬稼穑之艰难以帅先天下于东郊之南洛水之北帝御木辂以耕
　　宋元嘉二十一年将亲耕先立春九日司空大司农京尹令尉度宫之辰地八里之外整制千畆中间阡陌立先农于中阡西陌南御耕坛于中阡东陌北将耕宿青幕于耕坛之上皇后帅六宫之人出穜稑之种付借田令耕日太祝令以一太牢祠先农如帝社仪孟春上辛后吉亥御乘耕根二盖车驾苍驷建青旂着通天冠青帻青衮佩苍玉藩王以下至六百石皆衣青唯三防武卫不耕不改章服驾出如郊庙仪至借田侍中跪奏至尊降车临坛大司农跪奏先农已享请皇帝亲耕太史赞曰皇帝三推三反于是羣臣以次耕王公及诸侯五推五反孤卿大夫七推七反士九推九反借令率其属耕竟畆洒种即扰礼毕乃班下州县悉备其礼焉
　　魏道武帝天兴三年春始躬耕借田于平城南唐太宗贞观三年正月亲祭先农借于千畆之甸
　　初议借田方面所在给事中孔頴达曰礼天子借田于南郊诸侯于东郊晋武帝犹于东南今于城东不合古礼帝曰礼縁人情何常之有虞书之平秩东作则尧舜敬授人时已在东矣又乘青辂载黛耜者所以顺于春气故知合在东方且朕见居少阳之地田于东郊盖其宜也于是遂定自后毎歳常令有司行事
　　宗开元二十三年正月亲祀先农礼毕降至耕位侍中执耒太仆执辔上谓左右曰帝借之礼古则三推朕今九推庶九谷之报也遂进耕五十余步尽垅乃止耕毕还斋宫大赦侍耕执牛官皆加级赐帛其年十一月亲祀神农于东郊以后稷配亲耕耒耜而九推焉
　　宋太宗雍熙四年九月诏以来年正月有事于郊行借田之礼令所司详定仪注以闻毋致烦劳务遵典故端拱元年正月十五日帝斋于乾元殿翌日銮驾出宫备大驾卤薄于丹鳯门外帝服通天冠绛纱袍执圭乘玉辂赴东郊行宫斋宿十七日未明三刻帝服衮冕执镇圭亲飨神农氏于坛上以后稷氏配礼毕次诣耕借位行三推礼有司板奏礼毕帝顾谓侍臣曰朕志在劝农恨不能终千畆岂止于三推为限乎遂耕数十步侍臣固请乃止又御观耕防南向坐观公王耕耕讫侍中奏礼毕觧严还行宫百官称贺帝改御大辇服通天冠绛纱袍鼓吹振作而还御乾元门肆赦改元文武逓进官有差
　　仁宗明道二年二月十一日帝亲耕借田礼仪准端拱之制防有増损
　　诏借田青城及坛壝所占或先有民家茔塜府县不得因兹夷刬宜权用箔曲遮蔽以便行礼
　　大礼使言借田礼希旷已久比闻修举内外翘属况亲屈万乘劝农力本伏请下有司令通谕宻近村农御耕日特许父老鄕民观望盛礼勿令呵止从之【臣】按借田之制自汉以后相因而以时举之其大略如此要之不惟其文惟其实盖一礼也而敬天勤民事亲之道备必实有只敬之心以帅先而将事斯神降之福亲受其飨而民亦莫不用劝不然则晋武所云空有慕古之名与百官车徒之费者也至其仪文小有损益则有司存亦可考而知焉以上课农桑【借田附】










　　御定孝经衍义卷三十一
　　钦定四库全书
　　御定孝经衍义卷三十二
　　天子之孝
　　薄税敛
　　【臣】按古之君天下者非以一人肆于民上也凢以子万民而已是故其防者上所长也其老者上所飬也其壮者百亩之田五亩之宅上所授也取民不过什一用民之力不过歳三日上所制也凢以尽乎父母斯民之道而已矣以父母之爱其子而莫不欲其富而埸圃之隙敎以种壶屋庐之隙敎之树桑梓至纎至悉也以子之爱其父母而不敢有私财故其出赋役以供其上者有余则取不足则与无必取盈无恒竭作不私山海不征关市此薄税敛之大都也欲民之生聚如欲其子之众多故有生齿之版孤终之协而户口之数重焉欲民之贤能如欲其子之材美故五家之比即有下
　　士府史胥徒与之同禄而职役之义昉焉博爱之实莫大于薄税敛矣户口也职役也则又推恩百姓之所最先者连而及之义始备云
　　易损【卦名】
　　程頥曰损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以增上之高则危坠至矣岂非损乎故损者损下益上之义益则反是
　　益【卦名】彖曰益损上益下民説无疆自上下下其道大光
　　【臣】按二卦之损刚益柔一也而损下为损损上为益者掊克聚敛于下则有损于上终无益也蠲租给复于上实无损而所益于民者多矣此是纯王之政中正无颇故曰大光葢云雷晦昧则屯膏不施风雷鼔动则天道下济而光明也
　　书禹贡厥田惟中下厥赋贞【贞正也君天下者以薄赋为正】
　　【臣】按大禹定田赋俱分九等冀赋上上错田中中青田上下赋中上徐田上中赋中中掦田下下赋下上上错荆田下中赋上下豫田中上赋错上中梁田下上赋下中三错雍田上上赋中下独兖赋不言下下而言贞知圣王固以薄赋为正也夫六府孔脩庶土交正当时之定赋岂复有不出于至正者然必下下而后先王之心始以为万世无弊之道也故曰贞也于此见不欲重敛以伤民即其不敢恶于人之一念之所推故于财赋曰底慎慎即经言不敢之实心实事也无逸亦言文王不敢盘于游田以庶邦惟正之供曰不敢曰惟正先圣后圣其揆一也
　　诗魏风硕防【篇名】其一章曰硕【大也】防硕防无食我黍三岁贯女莫我肻顾逝将去女适彼乐土乐土乐土爰得我所
　　小序曰刺重敛也国人刺其君重敛蚕食于民不脩其政也
　　【臣】按张栻以为上失其道国人疾之欲去未忍而着之于诗圣人所以取之也为民上者念赋敛之重实驱土著之民散之四方则民情可畏思其不忍竟去而作诗告哀则又可悯也施取其厚敛从其簿有不式歌且舞哉
　　桧风隰有苌楚【篇名】其一章曰隰有苌楚【草名弱茎引蔓】猗傩【柔顺貌】其枝天【少好貌】之沃沃【光泽貌】乐子之无知
　　辅广曰人之有知所以为万物之灵也有室有家所以异于物也今也政烦赋重不堪其苦反叹不如物之无知无忧焉则不乐其生甚矣何为使之至此极哉为人牧者宜有所觉矣
　　【臣】按桧国之民政烦赋重不自聊生偶见平泽中苌楚引蔓草间虽弱不成树而有华有实猗傩其柔顺沃沃其光泽若正以无知无虑而有自得之意故呼而谓之以不如子之乐也人情无聊頼至于向非可告语之物而作亲朋相对之状则诚如痴如梦不自知其所云矣诗人葢亦绘流民之图也
　　小雅大东【篇名】其一章曰有饛【满簋貌】簋飱【熟食也】有捄【曲也】棘七【所以载鼎肉而升于爼】周道如砥【砺石言其平】其直如矢君子所履小人所视睠言顾之澘焉出涕
　　朱熹集曰序以为东国困于役而伤于财谭大夫作此以告病
　　二章曰小东大东杼【以持纬】柚【以受经】其空纠纠葛屦可以履霜佻佻公子行彼周行既往既来使我心疚
　　郑康成注曰小也大也谓赋敛之多少小亦于东大亦于东言其政偏谭无他货惟丝麻尔今尽杼柚不织作也
　　三章曰有冽【寒意】氿【音轨】泉【侧出曰氿泉】无浸获【艾也】薪契契【忧苦也】寤叹哀我惮【病也】人薪是获薪尚可载也哀我惮人亦可息也
　　苏辙曰薪已获矣而复渍之则腐民已劳矣而复事之则病故已艾则庶其载而畜之已劳则庶其息而安之
　　四章曰东人之子职【主也】劳不来【音赉】西人之子粲粲衣服舟人之子熊罴是裘私人之子百僚是试
　　郑康成注曰东人劳苦而不见谓勤京师人衣服鲜洁而逸豫言王政偏甚也
　　五章曰或以其酒不以其浆鞙鞙佩璲不以其长维天有汉【天河】监亦有光跂彼织女【三星在汉旁跂然如隅】终日七襄【终一昼歴七次】
