<!-- { "loadSidebar": true } -->
　　梁武帝大同十一年散骑常侍贺琛上书陈四事其二以为今天下所以贪残良由风俗侈靡使之然也今之燕喜相竞夸豪积果如丘陵列肴同绮绣露台之产不周一燕之资而宾主之间裁取满腹未及下堂已同臭腐又为吏牧民者致赀巨亿罢归之日不支数年率皆尽于燕饮之物歌謡之具所费事等丘山为欢止在俄顷乃更追恨向所取之少习以成俗日见滋甚欲使人守亷白安可得耶诚宜严为禁制道以节俭纠奏浮华变其耳目夫不节之嗟亦民所自患正耻不能及羣故勉强而为之茍以纯素为先足正雕流之弊矣
　　【臣】按习俗侈靡竞相仿效富者必凌出他人之上以为胜贫者耻不若人而勉强为之此亦惟必至之理论者常欲先纯素以正雕靡而古之朝廷则有燕飨食之礼乡人则有乡饮酒之礼未尝无故而羣饮也其牲醴庶羞举觯奏乐莫不有节未之或逾其禄入之数才足以供富者不以求胜于人而贫者不以不若人为耻然则奢侈之故惟礼可以已之也在先王之制为礼盖有委曲深厚之意不止于禁令滋彰而在本之以躬行故虽靡弊之后而耳目易变也徒欲严为禁制纠奏浮华必致于上下相防而庸俗之见且以为一旦衰耗之征也故曰正其本万事理道之以德齐之以礼俗何以不唐虞三代哉
　　周高祖时苏绰以六条诏书奏施行之其二敦教化曰天地之性人为贵明其有中和之心仁恕之行异于木石不同禽兽故贵之耳然性无常守随化而迁化于敦朴者则质直化于浇伪者则浮薄然世道雕丧已数百年大乱滋甚且二十载人不见德惟兵革是闻上无教化惟刑罚是用而中兴始尔大难未弭加之以师旅因之以饥馑凡百草创率多权宜致使礼让弗兴风俗未改比年稍登稔徭赋差轻衣食不切则教化可修矣凡诸牧守令长各宜洗心革意上承朝旨下宣教化者贵能扇之以仁风浸之以太和被之以道德示之以朴素使百姓亹亹日迁于善邪伪之心嗜欲之性潜以消化而不知其所以然此之谓化也然后教之以孝弟使人慈爱教之以仁顺使人和睦教之以礼义使人敬让慈爱则不遗其亲和睦则无怨于人敬让则不竞于物三者皆备则王道成矣此之谓教也先王所以移风易俗还淳反素垂拱而临天下以至于太平者莫不由此此之谓要道也
　　【臣】按教化之行固始于朝廷而逮于乡党然亦在牧守令长能奉宣德意躬行劝道使人鼔舞于孝弟仁顺礼义之途然后淳风太和鼓荡洋溢而亦必在上者寛假辔防勿有拘阂不以簿书期防不报为大故而以兴行与否为黜陟此之谓教此之谓要道也前代牧守令长能敦行孝弟使民迁善者亦不可胜数今略缀数条于左以为司教者之考镜云薛愼保定初为湖州刺史俗婚娶后父母虽在即与别居愼乃亲诱导示以孝慈并遣守令各谕所部有数户蛮别居数年遂还侍养及行得果膳归奉父母愼以状闻有诏蠲其赋役于是风化大行梁彦光为相州刺史时人情险诐妄起风謡诈讼官人万端千变彦光欲革其弊乃用秩俸招致山东大儒每乡立学非圣之业不得教授常以季月召集之亲临防试有勤学异等聪令有闻者升堂设馔其余并坐廊下有好争讼惰业无成者坐之庭中设以草具及大成当举行宾贡之礼人皆尅厉风化大改有滏阳人焦通性酗酒事亲礼阙为从弟所讼彦光弗之罪将至州学令观孔子庙中韩伯瑜母杖不痛哀母力衰对母悲泣之像通遂感悟悲愧若无容者彦光训谕而遣之卒为善士辛公义除岷州刺史土俗畏病若一人有疾即合家避之父子夫妻不相看养孝弟道絶由是病多死公义分遣官人巡检部内凡有疾病皆以牀轝来安置防事暑月疫时病人或数百防廊悉满公义亲设一榻坐卧其间终日连夕对之理事所得秩俸尽用市药迎医疗之于是悉瘥方召其亲戚谕之曰死生有命不关相着前汝弃之所以死耳今我聚病者坐卧其间若言相染那得不死病既复瘥汝等勿复信之诸病家子孙惭谢而去后有遇疾者争就使君其家亲属固留养之始相慈爱此风遂革唐韦景骏为贵乡令有母子相讼者景骏曰令少不天常自痛尔幸有亲而忘孝耶教之不受令之罪也因呜咽流涕付授孝经使习大义于是母子感悟请自新遂为孝子若此者可谓彬彬能举其职矣臯陶谟曰载采采古之考绩必其事有可得而一一举者后世于长吏征发税敛核之尽锱铢而及其课最第添注一条曰某官能兴行教化而已其事卒无可得而言者此所谓徒为文具而无恻隐之实者也

　　御定孝经衍义卷七十四
<子部,儒家类,御定孝经衍义>
　　钦定四库全书
　　御定孝经衍义卷七十五
　　天子之孝
　　厚风俗
　　唐太宗贞观二年令致仕官位在本品之上
　　【臣】按记曰事君难进而易退则位有序易进而难退则乱也自礼让之谊衰亷耻之道丧嗜利无厌于进不休其能引分求退者有几哉此鄙夫之所为患得患失而推其心可以无所不至者也此真世道之隠忧风俗之大蠧故臣以为如贞观之优礼致仕官固愧厉人心之一大机也宋太宗诏致仕官给半俸至仁宗景祐中诏曰致仕官旧给半俸而仕尝显者或贫不能自给非所以遇高年养亷耻也自今两省大卿监正刺史阁门使以上致仕给俸如分司长吏岁时以朕意劳赐之大哉乎养亷耻之一言贤君之用意可谓知要也
　　【臣】又按宋太宗以刘昌言罢问左右曰昌言涕泣否及吕防正罢又曰望复位目穿矣钱若水因叹曰上待臣下如此盖无秉节高迈全进退之道以感动之者耳寻移疾去夫使臣如若水君如贞观景祐则风俗一归于厚矣
　　上之初即位也尝与羣臣语及教化上曰今承大乱之后恐斯民未易化也魏徴对曰不然久安之民骄佚骄佚则难教经乱之民愁苦愁苦则易化譬犹饥者易为食渴者易为饮也上深然之封徳彜非之曰三代以还人渐浇譌故秦任法律汉杂覇道盖欲化而不能岂能之而不欲耶魏徴书生未识时务若信其虚论必败国家徴曰五帝三王不易民而化昔黄帝征蚩尤颛顼诛九黎【蚩尤九黎皆古诸侯】汤放桀武王伐纣皆能身致太平岂非承大乱之后耶若谓古人淳朴渐至浇譌则至于今日当悉化为鬼魅矣人主安得而治之上卒从徴言元年关中饥米斗直绢一匹二年天下蝗三年大水上勤而抚之民虽东西就食未尝嗟怨后天下大稔流散者咸归乡里米斗不过三四钱终岁断死刑才二十九人东至于海南极五岭皆外户不闭行旅不赍粮取给于道路焉
　　【臣】按史言唐太宗即位之初诎封徳彜用魏徴所以成贞观之盛如此司马光有言教化国家之急务也而俗吏慢之风俗天下之大事也而庸君忽之矣夫惟明智君子深识长虑然后知其为益之大而其収功之逺也防哉言乎
　　明皇开元二年以风俗奢靡制乗舆服御金银器玩宜令有司销毁以供军国之用其珠玉锦绣焚于殿前后妃以下皆毋得服珠玉锦绣敕百官所服带及酒器马衔镫三品以上听饰以玉四品以金五品以银余皆禁之妇人从其夫子其旧成锦绣听染为皂自今天下更毋得采珠玉织锦绣等物违者杖一百工人减一等罢两京织锦坊
　　司马光曰明皇之始欲为治能自刻厉节俭如此晩节犹以奢败甚哉奢靡之易以溺人也诗云靡不有初鲜克有终可不慎哉
　　【臣】按唐明皇之焚珠玉锦绣于殿前也其犹齐明帝之欲壊银酒鎗乎贵重华丽之物与夫隆礼盛乐盖亦有所施但不得防与僭耳锦文珠玉不鬻于市以禁民之侈举而焚之近于矫矣不诚无物所以未免不克终与
　　肃宗上元二年制除五品以上官令举一人自代【臣】按此亦当为不易之例也既劝其臣以明让又可观其所举以知其贤否其是举之多者亦即可储为异日之用行一物而众善备焉者也如曰具文也则饩羊其可去乎后世一官缺而趋之者若骛其得之也不辞而輙就曰例不得让也夫让岂有禁哉如禁其让也其去道之以争也几希矣
　　宋太祖时永宁公主尝衣贴绣铺翠襦入宫中帝谓曰汝当以此与我自今勿复为此饰公主笑曰此所用翠羽几何帝曰不然主家服此宫闱戚里必相效京城翠羽价髙小民逐利展转贩易伤生浸广实汝之由汝生长富贵当念惜福岂可造此恶业之端主惭谢主因侍坐与皇后同言曰官家作天子日乆岂不能用金装肩舆乗以出入帝笑曰我以四海为富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人茍以自奉养为意使天下之人何仰哉当勿复言
　　【臣】按宋祖家法之正前代所未有前代贵主外戚之家奢滛不法京师风俗不足以为四方之则效职斯之由至宋则始终无大横之外戚与失徳之贵主也观太祖之所以训永宁公主者可谓能正其始矣汉唐诸儒以陈风东门宛丘之淫佚为大姬好歌舞巫觋所致臣尝以为不然盖大姬武王之子文王之孙而太任为太王母太姒为王母邑姜为母岂有好歌舞巫觋之家法哉汉唐儒者盖亦有习见当时而借陈风以立论乎
　　太宗时王禹偁上疏言五事四曰沙汰僧尼使疲民无耗夫古者惟有四民兵不在其数盖古者井田之法农即兵也自秦以来战士不服农桑是四民之外又生一民故农益困然执干戈衞社稷理不可去汉明之后佛法流入中国度人修寺歴代增加不蚕而衣不耕而食是五之外又益一而为六矣假使天下有万僧日食米一升岁用绢一匹是至俭也犹月费三千斛岁用万缣何况五七万辈哉不曰民蠧得乎臣愚以为国家度人众矣造寺多矣计其费耗何啻亿万先朝不豫施舍又多佛如有灵岂不防福事佛无效断可知矣愿陛下深鉴治本亟行沙汰如以嗣位之初未宜惊骇此軰且可以二十载不度人修寺使自销铄亦救之一端也【臣】按古惟四民自井田废而兵农岐此五民者周秦以来已然宋臣王禹偁以为佛法入中国以后五民之外又益一民似矣而未究其害也臣以非特耗天下之民之财力也而且耗国之民也夫其少壮敦愿者皆国之农也而度之为僧是耗耕桑之民也其聪明俊秀者皆国之士也而度之为僧是耗学校之民也其伎能机巧者皆国之工也而度之为僧是耗利用之民也其计数术智者皆国之商也而度之为僧是耗贸迁之民也其强勇果鋭者皆国之兵也而度之为僧是耗战鬬之民也且又絶人之世而生齿之数为之不繁驱有用而为无用以有用之人之财力而给无用之人之衣食人之好逸而恶劳也大为之防犹且日甚而况与之以可逸之途乎而或者不知大体谓佛寺者是天下之大养济院也何其不考于古乎古之孤独矜寡皆有常饩瘖聋跛躃断者侏儒各以其器食之也如采诗民间实土司火之类盖虽穷老废疾者犹特有所用之也夫然后四民各勤其职业而不敢惰乐事劝功尊君亲上此先王化民成俗之道也虽穷老废疾犹不使之无所事事而坐耗天下之财力而可以使少壮敦愿聪明俊秀伎能机巧计数术智强勇果鋭之民无所事事而以养济院处之乎又可以无具焉使吾民皆无失所而幸有佛寺者以隂为国家立一养济院乎况其为无父无君之説又有以陷溺天下之人心者乎然则度僧造寺诚壊风俗之甚者也
