<!-- { "loadSidebar": true } -->
　　茍与龄滁州来安人志尚髙洁事其亲生养死葬力竭而礼尽乡党称之母没庐墓前有芝十九茎生于墓亭顔诩唐太师真卿之后诩少孤兄弟数人事继母以孝闻一门千指家法严肃男女异序少长辑睦匜架无主厨馔不异义居数十年终日怡愉家人不见其喜愠苏庆文台亨皆夏县人庆文事父母以孝闻母少寡庆文惧其妻不能敬事毎戒之曰汝事吾母少不谨必逐汝妻奉教母得安其室终身亨工画元丰中朝廷脩景灵宫调天下画工诣京师选试其优者待诏翰林畀以官禄亨名第一以父老固辞归养闾里贤之
　　【臣】按庆文之戒其妻盖凯风寒泉之思其辞肃肃悚悚诚敬心之发也亨画工乃能辞归养亦达于礼者
　　仰忻温州永嘉人力学以笃行称年五十余执母丧尽孝礼躬自负土庐于墓侧有慈乌白竹之瑞
　　辽萧普尔普父母早防鞠于祖父乌尔固纳性孝悌年十三乌尔固纳卒自以早失怙恃复遭祖丧哀毁逾礼尝谓人曰我于亲不得终养今谁为训者茍不自勉何以报鞠育恩自是力学于文艺无不精
　　金孟兴早丧父事母孝谨母没丧葬尽礼事兄如事其父明昌三年诏赐帛十疋粟二十石
　　韩不疑以父死非命【父王官节度副使被诬死】誓不禄仕蔵其父临终时手书云此去冥路吾心浩然刚直之气必不下沉儿可无虑世乱时艰努力自防幽明虽异宁不见尔读者恻然
　　元萧道寿母年八十余事养尽礼每旦候母起夫妇亲侍盥栉日三饭必待母食然后退就食至夕必待母寝然后退就寝出外必以告母许乃敢出母或怒欲罚之道寿自进杖伏地以受杖及母命起乃起起复再拜谢违教拱立左右俟色喜乃退
　　尹梦龙母丧负土为坟结庐居其侧手书孝经千余卷散乡人读之有羣鸟集其冡树
　　樊渊幼失父事母笃孝至元十二年奉母避兵茅山兵至欲杀其母渊抱母号哭以身代死兵两释之三十年江东廉访使辟为吏母亡发丧哀感行路服阕奉神主事之起居饮食十年如平生台宪交荐渊不忍去坟墓终不起
　　王思聪素力田农隙则教诸生得束脩以养亲母丧尽哀父继娶母杨氏事之如所生以家多幼稚侵父食别筑室曰养老堂奉之朝夕定省愈乆不怠父尝病剧思聪忧甚拜祈于天额膝皆成疮得神泉饮之愈后复失明思聪防之即能视
　　彻辰特古斯氏防丧父事母笃孝稍壮母殁恸哭顿絶水浆不入口者三日既葬居丧有礼每节序祭祀哭泣常如袒括时年四十余思慕犹如孩童每见人父母则呜咽流涕人问其故曰人皆有父母我独无是以泣耳郑大和浦江人方正不奉浮屠老子教冠婚丧葬必稽朱熹家礼而行执亲丧哀甚三年不御酒肉子孙从化皆孝谨
　　訾汝道父兴卒居丧以孝闻母髙氏治家严汝道承顺甚恭母尝寝疾昼夜不去侧一日母屏人授以金珠若干曰汝素孝室无私蓄我一旦不讳此物非汝有矣可善蔵之毋令他兄弟知也汝道泣拜曰吾父母起艰难成家业今田宅牛羊已多汝道恨无以报大恩尚敢受此以重不孝之罪乎竟辞之母卒哀毁终丧不御酒肉性尤友爱二弟将析居汝道悉以美田庐让之二弟早逝抚诸孤如己子
　　【臣】按汝道不私受母授金珠真乃不欺暗室其为敬不在拜伏擎跪之迹也
　　王士父有疾士倾家赀求医见医即拜遍祷诸神叩额成疮父没哀毁尽礼庐墓三年足未尝至家庐墓上竒鹊来巢飞鸟翔集与士亲近若相狎然众咸异之终丧复建祠于茔前朔望必往奠祭虽风雨不废也
　　祝公荣隠居养亲事母甚孝母没居丧尽礼灶突失火公荣力不能救乃伏按悲哭其火自灭乡里异之塑二亲象于堂朝夕事之如事生焉
　　髙必达建昌人五岁时父明大忽弃家逺游莫知所适必达既长昼夜哀慕乃娶妻以养母而歴往四方求其父十余年不得见心愈悲忽黄县全真道院有虚明子者学道三十年矣本姓髙氏建昌人也匿姓名为道人云必达询问知为父即往拜之具言家世及已之所生岁月大父母之丧葬始末因哀号叩头不已虚明犹瞑坐不顾乆之斥曰我非汝父不去何为必达留侍左右不少懈辞气哀恻可矜其徒谓虚明曰师有子如此忍弗归乎虚明不得已乃还家必达孝养笃至乡里称之
　　黄道贤适母唐无子道贤在襁褓而生母苏以疾去既长思念生母屡请于父得召之归道贤竭力养二母得其欢心父病笃道贤昼夜奉汤药不离膝下遍求良医莫効乃夜祷于天愿减已一纪之算以益父寿其父遂愈至元统二年乃没果符一纪之寿道贤居丧尽礼负土筑坟庐于墓侧蔬食终制
　　以上庶人之敬亲

　　御定孝经衍义卷九十七
　　钦定四库全书
　　御定孝经衍义卷九十八
　　庶人之孝
　　用天道因地利谨身节用
　　易防九二子克家
　　【臣】按一卦之中五父二子防二坎体系辞言坎再索而得男故谓之中男是于家为次子也程传曰初隂暗居下民之防蒙而无知庶人之常也以隂暗而至于用刑以经义律之则谓之不孝二以刚而得中为克家之子比对言之庶人之孝者也占法阳主义隂主富九二以阳居隂为能以义致富夫以义致富则能谨身节用以养父母者矣防受需又有养之以饮食之道也
　　繋辞斵木为耜揉木为耒耒耨之利以教天下【臣】按炳文以为自古未有以牛耕者神农教民耒耜其动也在下之耜而所以入之者在上之耒耒耜今
　　谓之犂地利莫大于稼穑莫先于耒耜圣人制器尚象以利其氏而民服圣人之教是亦所以因地之利也
　　诗豳风七月
　　孔頴达疏曰此八章皆是周公陈先公在豳敎民周备使衣食充足寒暑及时民奉上教知其早晚各自劝勉以勤事业故同我妇子馌彼南亩及嗟我妇子曰为改嵗此述民人之志非序先公号令之辞【臣】按七月八章皆用天之道也而晚寒晚温则因其地而第六章之食郁薁烹葵菽剥枣获稻为春酒皆以介眉寿食断壶叔苴采荼薪樗乃以食农夫又有谨身节用之义豳民盖无冻馁之父母矣而趋时应候乃一篇之大防故曰皆用天之道
　　小雅天保民之质矣日用饮食羣黎百姓徧为尔德元儒彭执中曰日用饮食则丰富充足徧为尔德则孝弟忠信
　　【臣】按此承上神之吊矣诒尔多福而言笺云神至者宗庙致敬神至矣盖亦尸传神辞嘏主人言主人既为天所保定以孝享于先公先王神至而诒之多福以及于民而民丰富充足孝弟忠信也孝弟忠信是为能谨身丰富充足是为能节用也此见庶人之孝皆天子之孝使之然矣
　　周颂臣工【篇名】嗟嗟保介维莫之春亦又何求如何新畬【田三嵗曰畬成熟也】于皇来牟将受厥明明昭上帝迄用康年命我众人庤【具也】乃钱镈【田器】奄观铚【所以获禾】艾【获也】
　　郑康成笺曰急其教农趋时也
　　【臣】按趋时者用天之道也方暮春耳而以为铚艾在奄忽之间于其来牟之将熟而预以知康年之兆盖劝勉之交至也已此谓上之教命使然而不违其教者庶人之能事也
　　噫嘻【篇名】率时【是也】农夫播厥百谷骏【疾也】发【伐也】尔私终三十里亦服【事也】尔耕十千维耦
　　【臣】按朱善以为终三十里欲其地之无遗利也此言尔私而无公田者乡遂之法地不井授但为沟洫每三十里分为一部万耦齐耕各极其望所以勅人之尽其力也人尽其力斯地无遗利然而乡遂之异于都鄙亦因之之义也此见耕田播种庶人之常职而犹须殷勤戒勅使之及时趋事故知庶人之孝必有以成之者也
　　书洪范土爰稼穑
　　孔頴达曰郑氏周礼注曰种谷曰稼若嫁女之有所生也然则穑是惜也言聚蓄之可惜也共为治田之事分为种敛二名耳润下炎上曲直从革即是水火木金体有本性其稼穑以人事为名非是土之本性生物是土之本性其稼穑非本性也变曰言爰以见此异也六府以土谷为二由其体异故也
　　【臣】按董孟程言太极判而为隂阳隂阳分而为五行太极理也隂阳五行气也理必寓乎气气不离乎理故人生于五行者左氏言天生五材民并用之废一不可然其自无而有自防而着至于土而形质广大生物不穷故大地皆土也而其神运于天则为冲气寄旺于四时言其性则不可以一言尽也非止于稼穑而已稼穑者以生民粒食之用言之变曰为爰者爰于也于是焉稼穑者也稼言种之穑言敛之可种可敛者土之性于是而种于是而敛者人之为也凡厥庶民自知耒耜以来而致养于是土也其利溥矣土之功用及人如此之大而不稼不穑则土固不能自种自敛也故盘庚言若农服田力穑乃亦有秋惰农自安不昬【强也】作劳不服田亩越其罔有黍稷而五行生成之数终于土而人事起焉六府以土谷为二由其体异五行以土谷为一是其用同也然则土爰稼穑亦责此凡厥庶民因地之利而已推之水之可以灌溉火之可以烹餁木金之可以斵削镕范以为宫室器用亦因其自然之利而以人为为之者也是故天五生土地十成之而后无非人事矣此九畴之所以叙彛伦而皇极一章又为九畴之本也
　　酒诰惟曰我民迪小子惟土物爱厥心臧聪听祖考之彞训
　　孔頴达曰文王之教小子者不但身自敎之又化民使自敎其子弟惟教其民曰惟我民等当敎道子孙小子今土地所生之物皆爱惜之则其心善矣以爱物则不为酒而损耗故也既父祖禀文王之教以化其子孙而子孙能聪审听用祖考之常训爱物以戒酒
　　妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒蔡沈传曰嗣续纯大肇敏服事也言妹土民当嗣续汝四肢之力无有怠惰大修农功服劳田亩奔走以事其父兄或敏于贸易牵车牛逺事贾以孝养其父母父母喜庆然后可自洗腆致用酒洗以致其洁腆以致其厚也
　　【臣】按此正谨身节用之义也服贾依蔡传别是商贾之民新安陈栎依二孔氏以为先用心于黍稷余力始从事于服贾也孔传云农功既毕始牵车牛载其所有求易所无逺行贾卖用其所得珍异孝养其父母其父母善子之行子乃防厚致用酒养也故蔡训肇为敏二孔氏训肇为始唐孔氏曰若当农功则有所废故知既毕乃行故云始牵车牛葢父母之心欲家之富若非盈利虽得其养有丧家资则父母亦所不善今勤商得利富而得养所以善子之行也此解与爱土物之义为切以经谨身节用是庶人之孝爱土物是节用而即以致心臧其谨身为可知矣前既严于酒禁而此复敎之以如此乃可用酒者豳风为此春酒以介眉寿酒是养老之助故养厥父母则当用酒也必如此乃可用酒则用之有节始终唯一土物爱厥心臧之义云尔
　　无逸相小人厥父母勤劳稼穑厥子乃不知稼穑之艰乃逸乃谚既诞否则侮厥父母曰昔之人无闻知【臣】按疏释稼穑艰难云民之性命在于谷食田作虽苦不得不为寒耕热耘沾体涂足是稼穑为农夫艰难之事然是小人之分当然亦其所恃以为生者也虽艰难奚得而辞故曰民生于勤勤则不匮今其父母以勤劳稼穑乃能致富其子乃不知其劳为逸豫游戱叛谚不恭之事则既欺诞其父母又出此无所闻知之言以轻侮之是正谨身节用之反也故孔传以为此小人之不孝者也
　　礼记王制庶人无故不食珍
