<!-- { "loadSidebar": true } -->
　　辛绍先有至性丁父忧三年口不甘味头不栉沐髪遂落尽
　　贾彞父为苻坚钜鹿太守坐讪谤系狱彞年十嵗讼父获申逺近叹之彞从兄润润曽孙祯居丧以孝闻使江左还以母老患病辄在家定省坐免官
　　韦阆子范范子儁少孤事祖母以孝闻子粲兄弟十三人并有孝行居父丧毁瘠过礼既庐于墓侧负土成坟
　　陆卬父忧兄弟交相率庐于墓侧负土成坟朝廷所嗟尚发诏褒扬改其所居为孝居里服竟当袭不忍嗣侯遭母丧哀慕毁悴殆不胜丧遂至沈笃顿伏牀枕又成风疾第五弟搏遇疾临终谓其兄弟曰大兄尫病如此性至慈爱搏之死日必不得使大兄知之哭泣声必不可闻彻致有感动家人至于祖载方始告卬闻而悲痛一恸便絶搏弟彦师父艰去职哀毁殆不胜丧与兄卬庐于墓次乡人重之皆就墓侧存问晦朔之际车马不絶兄卬当袭父始平侯以彦师昆弟中最幼表让封焉彦师固辞而止世称友弟孝义总萃一门
　　陆俟子丽兴安初封平原王丽频让不听乃啓以让父文成曰朕为天下主岂不能得二王封卿父子也以父俟为东平王丽好学爱士常以讲诵为业甚孝遭父忧毁瘠过礼
　　萧只子放居丧以孝闻所居庐室前有二慈乌来集各据一树为巢自午以前驯庭饮啄午后更不下树每临时舒翅悲鸣全似哀泣家人伺之未尝有阙时以为至孝之感
　　萧大圜幼而聪敏年四嵗能诵三都赋及孝经论语七嵗居母丧便有成人性
　　卢叔仁年十八州辟主簿举秀才除员外郎以亲老乃辞归就养父母既没哀毁六年躬营坟陇有终焉之志崔仲哲早丧所生母为祖母宋氏所养六嵗宋亡啼慕不止见者悲之以军功赐爵安平县男及父秉于燕被围泣诉朝廷遂除别将与都督元谭赴援战殁
　　李浑以父死王事除给事中后以四方多难求为青州征东司马与河间邢邵北海王昕俱奉老母携妻子同赴青齐未几而尔朱荣入洛衣冠歼尽物论以为知几天平初丁母忧行丧冢侧殆将灭性
　　裴佗子让之年十六丧父殆不胜哀其母辛氏泣抚之曰弃我灭性得为孝乎由是自勉
　　裴侠年十三遭父忧哀毁有若成人将择地而行空中有人曰童子何悲于桑东封公侯侠惧以告其母母曰神也吾闻神福善尔家未尝有恶当以吉祥告汝耳时侠宅有大桑林因焉后赐爵清河县伯以功进爵为侯子祥性忠谨侠之终也以毁卒
　　李平频经大忧居丧以孝称
　　傅永父母并老饥寒十数载赖其强于人事勠力佣丐得以存立
　　斛斯征有至性居父丧朝夕共一溢米
　　元文遥父晞有孝行父卒庐于墓侧而终文遥贵赠特进开府仪同三司中书监諡曰孝
　　魏兰根母忧居丧有孝称父丧庐于墓侧负土成坟忧毁殆于灭性次子敬仲敬仲子饷幼孤学涉有时誉居丧以孝闻
　　裴骏子修早孤居丧以孝闻二弟三妹并在幼弱抚养训诲甚有义方次弟务早丧修哀伤之感于行路爱育孤侄同于己子及将异居奴婢田宅悉推与之时人以此称焉修弟宣少孤事母兄以孝友称
　　李崇以父贤勲封回乐县侯时年尚小拜爵日亲族相贺崇独泣下贤问之对曰无勲于国幼少封侯当报主恩不得终于孝养是以悲耳贤由此大奇之
　　王谊父艰毁瘁过礼庐于墓侧负土成坟
　　窦炽事亲孝奉诸兄以悌闻
　　柳桧安康人黄众宝谋反围桧郡城陷身被十余创遂为贼所获桧守节不变遂害之子雄亮时年十四哀毁过礼隂有复讐之志武帝时众宝率其部归长安雄亮手斩众宝于城中请罪阙下帝特原之
　　柳庆出后第四叔及遭父忧议者不许为服重庆泣曰礼缘人情若于出后之家更有苴斩之服可夺此从彼今四叔薨背己久情事不追岂容夺礼乖违天性时论不能抑遂以苫块终丧既乃与诸兄负土成坟庆兄桧为贼黄众宝所害桧子三人皆幼弱庆抚养甚笃后桧次子雄亮白日手刃众宝于长安城中晋公防闻而大怒执庆诸子侄皆囚之让庆擅杀人对曰庆闻父母之讐不同天昆弟之讐不同国明公以孝临天下何责于此乎防愈怒庆辞色无屈竟以俱免
　　若干惠早丧父事母以孝闻周文尝造射堂新成与诸将宴射惠窃叹曰亲老矣何时办此周文闻之即日徙堂于惠宅
　　刘亮以母忧去职居丧毁瘠周文叹其至性
　　蔡祐年十四事母以孝闻
　　田徳懋少以孝友知名丁父艰哀毁骨立庐于墓侧负土成坟帝闻而嘉之遣员外散骑侍郎元志就吊焉复降玺书存问下诏表其闾
　　韦祐父没事母以孝闻
　　泉仚九嵗丧父哀毁类于成人
　　柳敏九嵗而孤事母以孝闻遭母忧居丧旬日之间鬓髪半白寻起吏部郎中毁瘠过礼杖而后起周文见而叹异之特加禀赐
　　申徽少与母居尽力孝养
　　陆政性至孝其母吴人好食鱼北土鱼少政求之常苦难后宅侧忽有泉出而有鱼遂得以供膳时人以为孝感所致因谓其泉为孝鱼泉
　　赵和太平中陵江将军南讨度淮闻父丧辄还所司将致之于法和曰防极之恩终天莫报若许安厝礼毕而即罪戮死且无恨言讫号恸悲感傍人主司以闻遂宥之
　　宗懔遭母忧去职哭辄呕血两旬之内絶而复苏者三每旦有羣乌数千集于庐舍哭而来哭止而去时论以为孝感所致
　　柳遐有至行初为州主簿其父卒于扬州遐自襄阳奔赴六日而至哀感行路毁瘁不可识后奉丧西归中流风起舟人相顾失色遐抱棺号恸愬天求哀俄顷风止浪息其母尝乳间发疽医云此疾无可救理唯得人吮脓或望微止其痛遐应声即吮旬日遂瘳咸以为孝感所致
　　赵煚少孤养母至孝年十四有人盗伐其父墓中树者煚对之号恸因执送官见魏右仆射周惠达长揖不拜自述孤苦涕泪交集惠达为之陨涕叹息者久之元夀少孤性仁孝九嵗丧父哀毁骨立宗族乡党咸异之事母以孝闻
　　王颁父僧辩平侯景留颁荆州梁元帝为周师所陷颁因入闗闻其父为陈武帝所杀号恸而絶食顷乃苏哭不絶声毁瘠骨立至服阕常布衣蔬食借藁而卧隋开皇初献取陈之防及大举伐陈颁自请行率兵数百人从韩擒虎先锋夜济力战被伤恐不堪复鬭悲感呜咽夜中睡梦有人授药比寤而疮不痛时人以为孝感及陈灭颁召父在时士卒得千余人对之涕泣其间壮士或问曰郎君讐耻已雪而悲哀不止者将不为霸先早死不得手刃之耶请发其丘陇斵榇焚骨亦可申孝心矣颁顿颡陈谢额尽流血荅曰其为坟茔甚大恐一宵发掘不及其尸更至明朝事乃彰露诸人请具锹锸于是夜发其陵剖棺见陈武帝须皆不落其本皆出自骨中颁遂焚骨取灰投水饮之既而自缚归罪文帝以颁所为亦孝义之道舍而不问有司录其战功颁固辞曰臣缘国威灵得雪怨耻本徇私心非是为国所加官赏终不敢当帝从之
　　梁彦光少岐嶷有至性其父每谓所亲曰此儿有风骨当兴吾宗七嵗时父遇笃疾医曰饵五石可愈时求紫石英不得彦光忧瘁不知所为忽于园中见一物彦光所不识怪而持归即紫石英也亲属咸异之以为至孝所感累迁小驭下大夫母忧去职毁瘠过礼起令视事帝见其毁甚嗟叹久之
　　邢虬为光禄少卿母在乡遇患请假归遇秋水暴涨河梁破絶虬得一小船而渡船漏满不没时人异之母丧哀毁过礼为时所称
　　邢邵除卫将军国子祭酒以亲老还乡诏所在特给兵力五人幷令嵗一入朝以备顾问丁母忧哀毁过礼李谐子岳官中散大夫性纯至居期惨未曾听婢过前追思二亲言则流涕
　　阳固丁母忧号慕毁疾杖而能起练之后酒肉不进时固年逾五十而丧过于哀乡党亲族咸叹服焉【臣】按王颁剖陈武帝棺焚骨取灰与伍员鞭平尸意同此皆孝思忿激而成故隋文亦不之罪也至梁彦光得紫石英以愈亲疾栁遐奉丧归卒遇风不覆天实有以助成云








　　御定孝经衍义卷八十一
<子部,儒家类,御定孝经衍义>
　　钦定四库全书
　　御定孝经衍义卷八十二
　　卿大夫之孝
　　爱亲
　　唐温大雅性至孝与弟彦博大有皆知名薛道衡见之叹曰三人者皆卿相才也后封黎国公改葬其祖卜人占其地曰弟则吉不利于君若何大雅曰如子言我含笑入地矣嵗余卒諡曰孝彦博子振居丧以毁卒髙士防子履行居母丧毁甚太宗谕使彊食袭爵许国公
　　窦抗父荣定为隋洺州总管陈国公母隋文帝姊安成公主也侍父疾束带五旬不弛居丧哀癯过常母卒数号絶诏宫人节哭
　　薛万备有至行居母丧庐墓前太宗诏表异其门仕至左卫将军
　　王珪孙焘性至孝为徐州司马母有疾弥年不废带视
　　絮汤剂数从髙医游遂穷其术因以所学作书号外台秘要讨绎精明世宝焉
　　薛收隋内史侍郎道衡子也以父不得死于隋不肯仕房元龄言之秦王后从平刘黑闼封汾隂县男子元超九嵗袭爵髙宗即位转中书舍人文馆学士省中有盘石道衡为侍郎时常据以草制元超每见辄然流涕
　　陈叔达陈宣帝子少封义阳王武徳初封江国公尝赐食得葡萄不举帝问之对曰臣母病渇求不能致愿归奉之帝流涕曰卿有母遗乎因赐之又赉物百段贞观初居母丧又有疾太宗忧之遣使禁却吊者
　　褚无量母丧庐墓左鹿犯所植松柏无量号诉曰山林不乏忍犯吾茔树耶自是羣鹿驯扰不复掁触无量为终身不御其肉
　　刘延祐子知柔居亲丧庐墓侧诏筑阙表之
　　虞世南出继叔陈中书侍郎寄之后父荔卒世南毁不胜丧文帝遣使至其家防视寄陷于陈宝应世南虽服除衣布饭蔬寄还乃释布啖肉宇文化及弑帝间杀其兄世基而世南抱持号诉请代不能得自是哀毁骨立
　　李百药名臣子才行世显为天下推重侍父母丧还乡徒跣数千里服虽除容貌癯瘠者累年贬桂州遇盗将加以刃子安期跪泣请代盗哀释之
　　阿史那忠居父丧哀慕过人
　　王方翼祖裕尚同安大长公主方翼早孤哀毁如成人时号孝童母李为主所斥居凤泉墅方翼尚幼杂庸保执苦不弃日垦田植树治林垠塈完墙屋燎松丸墨为富家主薨还京师居母丧哀瘠甚帝遣侍医疗视崔从少孤贫与兄能偕隠太原山中母丧兄弟庐墓手艺松柏丧阕不应辟命
　　陈集原父为钦州刺史有疾集原即不食及亡呕血数升即茔作庐尽以田赀让兄弟里人髙之武后时歴右豹韬衞大将军
　　李日知神龙初为给事中母老病调侍数日须髪辄白母未及封而卒方葬吏乃赍赠制日知殒絶于道左右为泣莫能视巡察使路敬潜欲表其孝使求状辞不报刘祎之父子翼在隋为著作郎贞观初召之以母老诏许终养江南道巡察使李袭誉嘉其孝表所居为孝慈里
　　李干祐母卒庐墓侧负土成坟帝遣使就吊表异其闾韩思复祖伦封长山县男思复少孤年十嵗母为语父亡状感咽几絶故伦特爱之尝曰此儿必大吾宗后袭祖封转汴州司戸亲丧去官鬻薪自给官至太子賔客卒諡曰文天子亲题其碑曰有唐忠孝韩长山之墓髙季辅居母丧以孝闻兄元道仕隋为汲县令县人反城应贼杀元道季辅率其党与县人战禽之斩首以祭贼众畏服
