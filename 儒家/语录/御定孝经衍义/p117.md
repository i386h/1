<!-- { "loadSidebar": true } -->
　　范祖禹曰才有君子之才有小人之才古之所谓才者君子之才也后世之所谓才者小人之才也高阳氏有子八人天下以为才其所以谓才者曰齐圣广渊明允笃诚高辛氏有子八人天下以为才其所以谓才者曰忠肃防懿宣慈惠和周公制礼作乐孔子以为才然则古之所谓才者兼徳行而言也后世之所谓才者辩给以御人诡诈以用兵僻邪险诐趋利就事是以天下多乱职斯人之用于世也在易师之上六曰开国承家小人勿用象曰小人勿用必乱邦也未济曰高宗伐方三年克之小人勿用王者创业垂统敷求哲人以遗后嗣故能长世也岂以天下未定而可専用小人之才与【臣】按齐圣广渊明允笃诚忠肃恭懿宣慈惠和皆徳之目而上古不谓之徳人而谓之才子四凶如鲧恃才悻直而列于不才子之中周公制礼作乐而自谓多才多艺孔子不以太公之鹰爕伐为才而称周公之才然则圣贤之微防有可得而窥者矣君子之才武定祸乱文致太平者也古者君子之仕也入为卿士出为将率者也古者君子之学也艺则善射御舞则习干戚者也天下而无事则已天下不幸而有事惟君子为能已之而有余至于小人者庸或有才而不能见利思义见危授命此其不可恃为缓急审矣用人者可不以是为鍳戒乎
　　以上别贤否











　　御定孝经衍义卷七十
　　钦定四库全书
　　御定孝经衍义卷七十一
　　天子之孝
　　制国用
　　【臣】按古之用财所以行礼礼者一定之经制然犹视其年之上下为盈减葢称财而举取足以崇恪表迹而止矣丰年物备从其厚非加隆也凶年时诎从其薄非降杀也惟祭祀之礼丰年不奢凶年不俭则所以致敬于神祗祖先者不敢以卑承尊而有所损益也夫自氓庻之贱茍知义理虽有菜色犹将进其甘防也王者于父母天地何遽不若是乎自祭祀而外王之服御膳羞工作器用赏赐玩好宾客徃来则皆可称财而举岂以盈礼为贵也是故量入为出者敬以约也量出为入者肆以侈也敛而不散厚自封殖者与夫锱铢取之泥沙用之者敢慢于人之甚者也易曰甘节吉【九五】又曰
　　苦节不可贞【上六】有中正之道焉以广敬也述制国用
　　易节【卦名】彖曰天地节而四时成节以制度不伤财不害民
　　程颐传曰天地有节故能成四时无节则失序也圣人立制度以为节故能不伤财害民人欲之无穷也茍非节以制度则侈肆至于伤财害民矣
　　【臣】按乾卦文言曰利者义之和也系辞曰理财正辞禁民为非曰义然则圣人未尝不言利言理财也其亦主于义而已矣义者裁制之宜宜即当而通者是也故圣人之言利言理财皆言节道也天地之气序自然之节王者制度法天地自然之节故其不过取不滥用信于四时也一不能节则必至于伤财伤财必至于害民而祸不可胜言矣故天生时而地生财以养民也王者父母天地法其自然之节亦所以养民也此之谓敬天此之谓敬亲
　　礼记曲礼积而能散
　　郑康成注曰谓己有蓄积见贫穷则当能散以赒救之
　　【臣】按阜财利用民生之原洪范五福其二曰富故圣人之制国用也不禁人之费而患其不能节不恶人之积而患其不能散也
　　王制冡宰制国用必于嵗之杪五谷皆入然后制国用郑康成注曰制国用如今度支经用杪末也
　　用地大小视年之丰耗
　　郑康成注曰小国大国丰凶之年各以嵗之收入制其用多少多不过礼少有所杀
　　以三十年之通制国用量入以为出
　　国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色【食菜饥色】然后天子食日举以乐【侑食】
　　【臣】按冢宰制国用是宰相自领度支也嵗杪五谷毕登而四方之丰耗皆可知也郑注云大国小国丰凶之年者天灾流行非必一嵗四方皆耗一嵗四方皆丰孔疏但云地大年丰则制用多地小年耗则制用少其实亦有大国年耗小国年丰之时不得而齐也通三十年为率者每年所入均分为四分一分拟为储积三分为当年所用二年又留一分三年又留一分是三年总得三分为一年之蓄也三十年之率当有十年之蓄此云当有九年之蓄者三十年之间大畧有闰月十三足为一年孔頴逹言假令一年有四万斛以一万斛拟三十年通融积聚为九年之蓄以现在三万斛制国之来嵗一年之用葢无问丰耗必有现在所入四分之一为积贮而用之多少视此三分为损益诸凡给百官宾客人民及为国家造器物之类虽有一定之礼然亦以现在所入为率多则不过俭有所杀初非拘繋于常法而无所损益也若三十年之通则蓄积足以备水旱可谓礼成乐备之日矣然犹大荒则不举又可见其与民同患之意古之制国用者如此则宰相安得不身任其事耶若唐时则量出为入也久矣会计当而已矣安用宰相领度支耶
　　礼器故必举其定国之数以为礼之大经礼之大伦以地广狭礼之厚薄与年之上下是故年虽大杀【色介反】众不匡【与恇同恐也】惧则上之制礼也节矣
　　陈澔集説曰定犹成也数赋税所入之数也礼非财不行故必以此数为行礼经常之法也礼之大伦以地之广狭天子诸侯卿大夫地有广狭故礼之伦不同地广者礼备地狭者礼降也礼之厚薄则与年之上下为等大杀谓年凶而赋敛之入大有减杀也众不匡惧谓无沟壑之忧此其制礼有节财不过用故能如此
　　【臣】按此一节以制礼而言王制以用财而言然其大经大伦设于地财者系于一定而其厚薄之数合于天时者不限于一定也制礼故于其一定者而以不一定者叅之用财故于其不一定者而以一定者为则也则是此经主于言入而王制主于言出此经定国之数地之广狭是先定之法制其为厚薄亦必先有定式年丰举厚年凶举薄不待临事始议减省众知国家自有凶年之礼必不取盈故不恐惧也冡宰又于嵗杪视年上下于成例有所考校均节故先儒以为制礼之数用财之节相继而不离者矣
　　周礼天官冡宰大宰之职以九式均节财用一曰祭视之式二曰宾客之式三曰防荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式
　　贾公彦释曰以九式均节财用者谓依常多少用财法式也一曰祭祀之式者谓若大祭次祭用大牢小祭用特牲之类二曰宾客之式者谓若上公饔饩九牢飱五牢五积之类三曰防荒之式者谓若诸侯诸臣之防含禭赠奠赙赗之类王家之防所用大非此所供也荒谓凶年谷不熟有所施予也四曰羞服之式者谓王之膳羞衣服所用也五曰工事之式者谓百工所作器用之法六曰币帛之式者谓若赠劳宾客也七曰刍秣之式者谓牛羊草谷也八曰匪颁之式者谓若分赐羣臣也九曰好用之式者燕好所施予也此九者亦依尊卑缓急为先后之次也
　　大府【为王治藏之长】掌九贡九赋九功之贰以受其货贿之入颁其货于受藏之府颁其贿于受用之府
　　贾公彦释曰言掌九贡九赋之贰者大宰掌其正此官掌其副以其物入大府故也九功之贰者谓九职之功大宰以九职之成熟敛其税则是九功也亦大宰掌其正物入大府故亦掌其副贰也颁其货于受藏之府者内府是也颁其贿于受用之府者职内是也
　　凡颁财以式法授之关市之赋以待【给也】王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予【削同稍所敎反】
　　贾公彦释曰大宰敛得九赋之财给九式之用待来则给之授以旧法式多少
　　凡邦国之贡以待吊用【此九贡之财以给凶礼之五事】凡万民之贡以充府库【此九职之财】凡式贡之余财以共玩好之用
　　郑康成注曰谓先给九式及吊用足府库而有余财乃可供玩好明玩好非治国之用
　　嵗终则以货贿之入出会之
　　贾公彦释曰货贿之入者谓九贡九赋九功入来至大府言出者大府以货贿分置于众府及给九式之用亦是至嵗终总会计之
　　司会【计官之长】掌邦之六典八法八则之贰以逆邦国都鄙官府之治
　　贾公彦释曰司会是钩考之官逆谓钩考知得失
　　以九贡之法致邦国之财用以九赋之法令田野之财用以九功之法令民职之财用以九式之法均节邦之财用掌国之官府郊野县都之百物财用凡在书【簿书】契【总目】版【户籍】图【土地形象田地广狭】者之贰以逆羣吏之治而聴其会计以参互考日成以月要考月成以嵗会考嵗成贾公彦释曰以参互考日成者司会钩考之官以司书等相参交互考一日之成一日之中计筭文书也以月要考月成者月计曰要亦与诸职参互考一月成事文书也以嵗会考嵗成者嵗计曰会以一嵗之会计考当嵗成事文书也
　　司书【主会计之簿书】掌邦之六典八法八则九职九正【九贡九赋正税也】九事【谓九式变言之者重其职】邦中之版土地之图以周知出入百物以叙其财受其币【受财币之簿书】使入于职币
　　贾公彦释曰司防主钩考司书掌书记故二官所掌其事通焉
　　三嵗则大计羣吏之治以知民之财器械之数以知田野夫家六畜之数以知山林川泽之数以逆羣吏之徴令
　　贾公彦释曰此书知民之财器已下川泽已上恐其羣吏滥徴敛万民故知此本数乃钩考其徴令也
　　职内掌邦之赋入辩其财用之物而执其总以贰官府都鄙之财入之数以逆邦国之财用
　　贾公彦释曰掌邦之赋入者谓九职九贡九赋之税入皆掌之辩其财用之物凡所税入者种类不同湏分别之而执其总者总谓税入多少总要簿书言贰者谓职内受取一通副贰文书
　　及会以逆职嵗与官府财用之出
　　贾公彦释曰言会者谓至嵗终会计以逆职嵗者逆谓钩考也职嵗主出职内主入以已之入财之数钩考职嵗出财之数
　　而叙其财以待邦之移用
　　贾公彦释曰叙财谓比次职内藏中余见为簿书以待邦之移用更给他官职内所藏者惟当嵗所用故用不尽者移用之也
　　职嵗掌邦之赋出以贰官府都鄙之财出赐之数以待会计而考之
　　郑康成注曰以贰者亦如职内书其贰令而编存之贾公彦释曰二官一入一出皆书其贰共相钩考故职内云以逆邦之赋用此职嵗云以待会计而考之其事通也
　　凡上之赐予以叙与职币授之
　　郑康成曰叙受赐者尊卑
　　及会以式法赞逆会
　　贾公彦释曰嵗终会计之时则以法式赞助司会钩考会计之事
　　职币【掌余财】掌式法以敛官府都鄙与凡用邦财者之币郑康成注曰币谓给公用之余凡用邦财者谓军旅
　　振掌事者之余财
　　贾公彦释曰振者抍【音拯】也检也以财与之谓之抍知其足剩谓之检掌事奉王命有所造为故职币检掌事者有余则受取
　　皆辩其物【防其或以贱贸贵】而奠其録【防其或以多为寡】以书揭之以诏上之小用赐予
　　贾公彦释曰奠其録者谓定其所録簿书色别各入一府以书揭之者谓府各别为一牌书知善恶价数多少
　　嵗终则会其出凡邦之会事以式法赞之
　　贾公彦释曰职币主出故嵗终与司会会之赞之亦谓赞司会之事也
