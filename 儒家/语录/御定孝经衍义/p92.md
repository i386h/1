<!-- { "loadSidebar": true } -->
　　或问盘之有铭何也朱熹曰盘者常用之器铭者自警之词也古之圣贤兢兢业业固无时而不戒谨恐惧然犹恐其怠忽而或忘之也是以于其常用之器各因其事而刻铭以致戒焉欲其常接乎目每警乎心而不至于忽忘也昔成汤所以反之而至于圣者正惟有得于此其后周之武王践阼之初受师尚父丹书之戒曰敬胜怠者吉怠胜敬者灭义胜欲者从欲胜义者凶退即于其几席觞豆刀剑户牖莫不铭焉盖闻汤之风而兴起者今其遗语尚幸颇见于礼书愿治之君志学之士皆不可以莫之考也
　　陈栎曰德日新之蕴自仲虺发之汤采之为此铭伊尹又本之告大甲曰惟新厥德终始惟一时乃日新说者谓孟子所言莱朱即仲虺与斯道之者也明明德为体新民为用体用原不相离故于平天下以明明德于天下为言由体而达于用同一新也移明己德之明字以言明民德又移新民之新字以言新己志体用之不可相离可见矣
　　【臣】按盘铭日新之义朱熹之言备矣陈栎发明日新一语谓采之仲虺之诰亦先儒所未及也汤因仲虺之诰而有铭武王受丹书之戒而有铭圣哲之恭己虚受先后同揆矣大戴礼武王践阼篇武王践阼三日召师尚父而问焉曰黄帝颛帝之道可得而见与曰在丹书王欲闻之则齐矣王齐三日师尚父奉书而入道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻书之言愓若恐惧而为戒书于席四端而为铭焉铭曰安乐必敬无行可悔一反一侧亦不可不志殷监不逺视尔所代鉴铭曰见尔前虑尔后盘铭曰与其溺于人也宁溺于渊溺于渊犹可游也溺于人不可捄也楹铭曰毋曰胡残其祸将然毋曰胡害其祸将大毋曰胡伤其祸将长牖铭曰随天之时以地之财敬礼皇天敬以先时劒铭曰带之以为服动必行德行德则兴倍德则崩铭凡十有四今摘其辞义之易知者于此
　　传之六章所谓诚其意者毋自欺也如恶【去声】恶臭如好【去声】好色此之谓自谦【读慊】故君子必慎其独也
　　朱熹章句注曰诚其意者自脩之首也毋者禁止之辞自欺云者知为善以去恶而心之所发有未实也谦快也足也独者人所不知而已所独知之地也言欲自脩者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于己不可徒茍且以徇外而为人也然其实与不实盖有他人所不及知而已独知之者故必谨之于此以审其几焉
　　陈栎曰周子云几善恶以所独知乃念头初萌动善恶诚伪所由分之几微处必审察于此以实为善去恶如别岐途之始分处起脚不差行方能由乎正路否则起脚处一差差毫厘而谬千里矣
　　曾子曰十目所视十手所指其严乎
　　【臣】按经言欲诚其意者先致其知言知至而后意诚而致知阙朱熹既取程颐穷理之说以补之而其用力之方则又着于或问以为或考之事为之着或察之念虑之微或求之文字之中或索之讲论之际使于身心性情之德人伦日用之常以至天地神之变鸟兽草木之宜自其一物之中莫不有以见其当然而不容己与其所以然而不可易者必其表里精粗无所不尽而又推其类以通之至于一旦豁然贯通焉则于天下之物皆有以究其义理精微之所极而吾之聪明睿智亦皆有以极其心之本体而无不尽矣此一段议论専为世儒有以扞御外物为格物而发其所为考之事为之着察之念虑之微求之文字之中索之讲论之际四者乃致知格物之条目也知既致则夫善恶之所在可好可恶之必然者皆有以识之矣故第六章不曰所谓诚其意在致其知而直曰所谓诚其意者毋自欺必慎独此之自欺不过一念之因循茍且于须臾之顷纎芥之微分治忽耳而用人行政之际其利害遂有不可胜言者如齐宣王不能充不忍一牛之心以爱百姓又自知其好勇好货好色之疾而不能自克以至后世凡属进贤退不肖往往依违不决者非必忠佞邪正之莫之辩也平天下所云见贤不能举举而不能先见不善而不能退退而不能逺皆于务决去求必得之义若相反者是故意者心之所发而君子之必慎其独则在须臾之顷纎芥之微将然未然之际盖有几焉不敢恃其知之己至而听其所自为也故经言欲诚其意者先致其知又曰知至而后意诚而传以毋自欺而必谨其独申焉
　　论语子曰学而时习之不亦说乎
　　朱熹曰学矣而不习则表里扞格而无以致其学之之道习矣而不时则工夫间断而无以成其习之之功是其胸中虽欲勉焉以自进亦且枯燥生澁而无可嗜之味危殆杌而无可即之安矣故既学矣又必以时习之则其心与理相涵而所知者益精身与事相安而所能者益固必有自得于心而不能以语人者是其中心油然悦怿之味虽刍豢之悦于口不足以喻其美矣
　　【臣】按説命言时敏周颂言缉熙鲁论二十篇之发端首言时习圣人之言未尝不同其防也然则工夫一有间断即有罅隙方寸外驰耳目内诱无方之欲杂然而中之矣积时而日积日而月积月而歳皆学之时也不可以或之止也若一歳之间偶作而旋辍或一日之间始勤而终怠学之时有限而不学之时无穷也一暴十寒其存者几何而尚有悦心之趣哉
　　子曰学如不及犹恐失之
　　【臣】按如不及谓常如有所不及如大禹惜寸阴成汤检身若不及成王夙夜不逮亦逊敏交至之意也
　　子曰非礼勿视非礼勿听非礼勿言非礼勿动
　　朱熹曰视听言动之间所当为者皆理也所不当为者皆非礼也其非礼则勿以止焉则是克己之私而复于礼矣其非礼而勿视听者防其自外入而动于内也非礼而勿言动者谨其自内出而接于外也内外交进为仁之功尽矣所以用力其机特在勿与不勿之间而已自是而反则为天理自是而流则为人欲自是而克念则为圣自是而罔念则为狂特毫忽之间耳学者可不谨其所操哉
　　子曰出门如见大宾使民如承大祭己所不欲勿施于人
　　程颐曰孔子言仁只说出门如见大宾使民如承大祭看其气象便须心广体胖动容周旋中礼唯谨独便是守之之法或问出门使民之时如此可也未出门使民之时如何曰此俨若思时也
　　朱熹曰己所不欲勿施于人如富夀康宁人之所欲死亡贫苦人之所恶所欲者必以同于人所恶者不以加于人或问以刑加人岂人所欲便是不恕曰伊川云恕字兼忠字説忠是尽已而后推之为恕夫以刑加人其人实有罪其心亦自以为当然故以刑加之而非强所不欲也其不欲被刑乃其私心若其真心既以犯罪亦自知其当刑矣今人只为不理防忠而徒为恕其弊只是姑息
　　【臣】按克己复礼仁也与出门如宾承事如祭皆古语而夫子称之以告顔渊仲弓盖圣贤学问必有所本也经言礼者敬而已矣唐虞夏商周之书尧舜禹汤文武臯防稷契伊莱姬吕之君臣相与咨嗟儆戒殆无时无地忘此敬之一字者幽厉之衰如衞武公之作抑戒风之有淇澳于变风变雅之中犹存此意春秋贤士大夫亦类能举此决人之善败我夫子始贯穿融洽与顔冉之徒讲习讨论期之以进于圣人之域晚乃之曾氏至于孟子后乎孟子者自晚周秦汉以至五季其年数之乆逺非无特起受命之君因时致治同力一心之臣随世立功亦各休问炳焕史册以语于学问精微之际不知其可也自乾道绍兴而后濂洛闗闽诸儒者出而圣人之学于是乎明白较着皆有以得不之意于遗经而程朱二氏其尤可为纯粹以精者也原其学术之正大上足以成就君德致尧舜禹汤文武之盛下足以明伦敷教如臯防稷契伊莱姬吕之所以泽其民其言之见于当时垂于后世固皆学者之所奉为金科玉律而其注之文所以阐发圣贤之蕴者又为学者之所凭以为相所縁以为阶梯而不可以须臾离者也程颐于仲弓问仁章发明心广体胖动容周旋中礼之説则所谓见宾承祭者亦庶几于钦而出于安恭而出于允而非以勉强拘东为敬矣朱熹以人情莫不欲富夀康宁释不欲勿施之义而又本程颐恕须兼忠尽己而后推之之説至于不得已而加刑于人亦非其所不欲者此则杀之不怨利之不庸圣人功化之极非学者之事矣此帝王之学夫子之所以授心法切要之言而程朱之发明者为尤切矣
　　子路问君子子曰脩己以敬曰如斯而已乎曰脩己以安人曰如斯而已乎曰脩己以安百姓脩己以安百姓尧舜其犹病诸
　　朱熹集注曰程子曰君子脩己以安百姓笃恭而天下平惟上下一于恭敬则天地自位万物自育气无不和而四灵毕至矣此体信达顺之道聪明睿知皆由是出以此事天飨帝
　　【臣】按脩己以敬圣学之所以成始成终也语虽至约而所以齐家治国平天下之本举积诸此许谦曰圣人言脩己以安百姓而程子乃言上下一于恭敬盖治道非一人所独成必君臣上下皆能恭敬然后有天地位以下之应臣以为程子之言乃本于书臯陶谟所云同寅恊恭者也唐虞之世君臣之际可谓上下一于恭敬矣由尧舜之允执厥中者有以感发而兴起之也此程颐所谓体信达顺之道也尧曰钦明文思安安允恭克让舜曰濬哲文明温恭允塞此又程子所谓聪明睿知皆由此出也尧舜犹病乃自视欿然不足之心至于天地位万物育而不敢谓己治己安者也以西铭干父坤母民胞物与之理推之而事天飨帝一存心养性之学问矣
　　中庸第一章曰道也者不可须臾离也可离非道也是故君子戒慎乎其所不睹恐惧乎其所不闻莫见乎隐莫显乎微故君子慎其独也
　　致中和天地位焉万物育焉
　　真德秀曰致中和之所以用功不过曰敬而已不睹不闻而戒惧静时敬也慎独动时敬也静无不敬所以致中动无不敬所以致和自然天地位万物育如洪范所谓肃乂哲谋圣而雨旸燠寒风之时若应之董仲舒所谓人君正心以正朝廷正百官正万民而阴阳和风雨时诸福之物毕至皆是此理
　　饶鲁曰致中和而能使天地位万物育是有此理但所居位有高下则力之所至有广狭如为一家之主则能使一家之天地位万物育为一国主则能使一国之天地位万物育为天下主则能使天下之天地位万物育父父子子夫夫妇妇此一家之天地位也妻子臣妾人人各得其所此一家之万物育也一国亦然极而至于天下然后天地位万物育始充其量如孔子在当时虽不见位育极功然道明于万世能使三纲五常终古不坠是即位育之极功也【臣】按洪范以貌言视听思肃乂哲谋圣其征见于雨燠寒风盖天人相感之际虽匹夫之精诚亦有可感动天地之理而天子君天下所取者大所施者博所以范围天地之道而不过曲成万物而不遗者其意念深挚工夫精密如中庸所谓致中和而天地位万物育固学问之极功圣人之能事也但洪范五事并言而中庸言静而存养则曰戒慎乎其所不睹恐惧乎其所不闻言动而省察则曰莫见乎隐莫显乎微以五者之官其主固在乎心而其要又在于耳目者书言惟天聪明惟圣时宪又言亶聪明作元后朱熹説非礼勿视听言动亦云目不视邪色耳不听淫声工夫却易视逺惟明才不逺便是不明听德惟聪才非德便是不聪工夫却难然则所谓聪明者正惟戒惧慎独之极处耳君子戒惧慎独之心即孝子视于无形听于无声之心而已孝弟之至通于神明光于四海则中和位育之事也
