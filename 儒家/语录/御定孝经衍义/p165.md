<!-- { "loadSidebar": true } -->
　　诗大雅文王【篇名】其三章曰世之不显厥犹翼翼思皇多士生此王国王国克生惟周之桢济济多士文王以宁【臣】按公羊传世卿非礼王制大夫不世爵左氏説卿大夫得世禄不得世位父为大夫死子得食其故采而有贤才则复升父故位故此诗言凡周之士不显亦世而毛传以为世禄葢经文指言士嫌于卿大夫亦世也孔氏因笺有世世在位之文遂以世显之人为诸侯公卿大夫以古之正法言之虽诸侯嗣立亦以士服入见天子王朝公卿大夫之子弟则皆乐正所造之士也葢未有生而诸侯公卿大夫者士者男子成名之大号亦公卿大夫之总称所以然者正缘公卿大夫由士而升进耳故士相见礼贾公彦云新出仕以士为先后更有功乃更升为大夫已上故以士为总号也多士之心愿生多士此其公忠为国与共休戚犹之颂其君子既孝而嗣子又孝永锡尔类之义也自文王之身则以世显之多士而宁自文王在上之灵则又以世显之多士所愿生之多士而宁也
　　礼记曲礼士有献于国君他日君问之曰安取彼再拜稽首而后对
　　【臣】按士微也微者而得以贡献于至尊此犹之子弟之献其父母若宗子矣然其礼节之间抑何谨也注曰起敬也得古人教忠之大法矣子曰事君尽礼人以为谄也又曰拜下礼也今拜乎上泰也虽违众吾从下故教忠必自敬始不敬则无所不为矣况士当进身之始乎
　　内则四十始仕方【常也】物【事也】出谋发虑道合则服从【从君】不可则去
　　【臣】按曲礼曰四十曰强而仕吕氏曰古者四十始命之仕仕者为士以事人治官府之小事也然则所治者虽小事而出谋发虑不过乎物必揆之于理合从否去不茍为禄仕必度之义命此其所以为精白一心也
　　表记子曰唯【唯当为虽】天子受命于天士受命于君
　　【臣】按自卿大夫以下莫不受命于君者故以虽字发辞言天子亦不自专也府史胥徒之属不得受命于君则士之所以不得自卑也事君者将顺其美匡救其恶不惟其以从君之命为忠也故君命顺则臣有顺命承之也君命逆则臣有逆命弼之也若始仕之时不如此义依阿茍且以至于公卿大夫则无望此矣故君子甚重乎其始进也
　　射义士以采蘩为节
　　陈澔集説曰采蘩之诗言夫人不失职葢夫人无外事祭事乃其职也惟敬以从事是为不失职士之事君何以异此士之射以此为节者所以乐不失职【臣】按臣道妻道皆无成而代有终也故取采苹采蘩之二诗以为卿大夫士之射之节然采蘩者诸侯大夫之诗而士取以为节故古注断章以为是被【首饰】之僮僮【竦敬也】夙夜在公【事也早夜在事】之谓也张官设府而为卿大夫则可以自为政但脩其未仕所学先王之法则可以为节在士则亦惟敬以从事是谓不失职而已此循法与不失职之分也
　　周礼天官冢宰宰夫之职三曰司【上士中士】掌官法以治目【每事各有成法如纲之有目】四曰旅【下士】掌官常以治数【谓当纎悉数其科条而治理之】
　　【臣】按此宰夫所以别异八职以备王之指斥呼召也六官之属上事八人中士十六人下士三十有二人虽转相副贰而皆王臣也则各有事君之义焉脩乃职考乃法待乃事以听王命所以尽其忠也其或不共则邦有大刑虽府史胥徒且不得而假免况司旅乎
　　夏官司马百人为卒卒长皆上士二十五人为两两司马皆中士五人为伍伍皆有长
　　【臣】按卒长族师也两司马闾胥也伍长比长也然则天子六军之中其卒长足以当列国之军将矣但曰成国不过半天子之军而已哉其有讨于诸侯也名位义数已足以震詟于人而其人固皆德行道艺之所宾举有勇知方之士也此王师之所以无敌也若夫战陈无勇非孝也则不得献之为贤能而加之一命再命三命矣此官之制所以在乎平日则司徒所升司马论之及徴发则司马所选司徒教之也士不素具文武之畧虽膺一命亦难言不失职矣
　　司士作【谓使之也】士适四方使为介
　　郑康成注曰士使谓士以王命使也介大夫之介也春秋传曰天王使石尚【天子之士】来归脤
　　【臣】按使以不辱命为忠也然使其所当使斯可以受命而行矣然则石尚归脤葢无贬辞不与刘夏逆后为一例也
　　仪礼燕礼士立于西方东面北上【此是士之定位】
　　羞膳者与执幕者皆士也
　　【臣】按士贱职防在于燕礼则不待君揖入门径即定位其与于执事则羞膳执幕然其自始至竣君能逮下臣能尊君君臣欢洽不忘恭敬于是而父勉其子兄勉其弟者必在于忠矣
　　聘礼宰命司马戒众介【士也】众介皆逆命【犹受命也】
　　【臣】按贾公彦以为不辞者是其副使之贱者故不敢辞非也周礼秋官行夫下士也掌邦国传遽之小事虽道有难而不时必达葢亦有时无摈介而单行者不闻其君有命而敢辞也然则不辞者非闗别故也且乘骑驿属有他故不以时至必达王命士卑故不敢辞劳辱也况于为介乎士固以不避逺不违难为忠也
　　左传郑伯将伐许五月甲辰授兵于大宫公孙阏【郑大夫】与颖考叔争车颖考叔挟辀【车辕】以走子都【阏字】拔棘以逐之及大逵弗及子都怒庚辰傅于许颖考叔取郑伯之旗蝥弧【旗名】以先登子都自下射之颠【隠公十一年臣】按礼言战陈无勇非孝也考叔舍羮遗母感悟庄公当时君子称其纯孝伐许之役率先登城可谓明于大义矣争车挟辀疑于勇而犯上其忠固不可及也子都非人哉乃以私憾杀国士几误乃公事也
　　齐侯田于沛招虞人以弓不进公使执之辞曰昔吾先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之【昭公二十年】
　　【臣】按周官有山虞泽虞山虞每大山中士四人下士八人中山下士六人小山下士二人其职若大田猎则莱【除其草莱】山田之野及弊田【田者止也】植【树也】虞旗于中致禽而珥【取禽左耳以知获数】焉泽虞每大泽大薮中士四人下士八人中泽中薮下士六人小泽小薮下士二人其职若大田猎则莱泽野及弊田植旌以属禽诸侯之国或杀焉亦必以庶士为之也孟子引此及孔子之言则曰志士不忘在沟壑勇士不忘丧其元是称其能士此言守道不如守官林氏曰君招当往道之常也非物不进官之制也是称其能官能士能官忠矣
　　国语鲁语士朝而受业昼而讲贯夕而习复夜而计过无憾而后即安
　　【臣】按此公父文伯之母所以训其子者也列举天子诸侯公卿大夫及士庶人而以王后公侯之夫人卿之内子大夫之命妇列士庶士之妻对举则士者兼列士庶士言之列士元士也位卑任轻虽有职事不废讲习所谓学古入官也计过而无憾葢其不愧于尔室屋漏所以不愧于大庭广众也故曰进思尽忠退思补过
　　齐语今夫士羣萃而州处闲燕则父与父言义子与子言孝其事君者言敬其幼者言悌少而习焉其心安焉不见异物而迁焉是故其父兄之教不肃而成其子弟之学不劳而能夫是故士之子恒为士
　　【臣】按此管子之所以定民之居成民之事者也其治齐虽变古法要本古意郑氏士冠礼目录云童子任职居士位又曰古者四民世事士之子恒为士正引此齐语之文然则羣萃州居之中则有已事君者有未事君者故曰其事君者言敬大学传言为人臣止于敬敬者忠之则也是故其政之成也民皆勉为善与其为善于乡也不如其为善于里与其为善于里也不如为善于家士莫敢言一朝之便皆有终嵗之计莫敢以终嵗之议皆有终身之功夫为善于家以至于有终身之功此经之所谓始于事亲中于事君终于立身者尽是矣伯国之士岂遂能然如其言也亦足以为士矣
　　论语子使漆雕开仕对曰吾斯之未能信子说
　　【臣】按此所谓仕如四十强仕之仕吕氏所谓士以事人治官府之小事者也孔疏强有二义一则四十不惑是知虑强二则气力强也然则知虑强故可方物出谋发虑气力强故可以任劳辱之事也按家语漆雕开少孔子十一嵗习尚书不乐仕孔子使之仕葢与之十年以长异于子羔子贱之属其年未及强而仕者也书以道政事则其所习者可以施之于人也开之自反未是不惑之境虽已见大意或于细微处有所未尽或见得如此自恐行之不能无过差故直云吾斯之未能信是开之工夫学力在不自欺不自欺则反身而诚反身而诚则顺亲信友获上一以贯之亦习见孔子自不惑至知命十年中气象不同故有所待也其所至岂可量哉
　　子路使子羔为费宰子曰贼夫人之子
　　【臣】按郑氏丧服子夏传室老士贵臣及礼记杂记士居垩室注皆谓邑宰为士也疏曰孤卿大夫有采邑者有邑宰若公山弗扰为季氏费宰子羔为孟氏郕宰之类皆为邑宰也则有朝廷之士又有邑宰之士也又传都邑之士则知尊祢大夫及学士则知尊祖疏曰士下对野人上对大夫则此士所谓在朝之士并在城郭士民知礼义者总谓之为士也学士谓乡庠序及国之大学小学之士文王世子亦云学士虽未有官爵以其习四术闲六艺知祖义父仁之礼故敬父遂尊祖也又玉藻居士缟带亦谓道艺处士也然则士者极其贵则天子之元士也诸侯免丧以士服见天子也天子诸侯之卿为卿士也诸侯之卿大夫入于王朝称士也此与经之所谓士迥然异矣邢昺以为此经戒诸侯之士而天子之士从可知也臣窃以春秋之时列国皆用世臣不仕于大夫则终身不仕矣邑宰之士则亦有禄位者故广其义录子路使子羔为费宰之一条亦以见人民社稷不可以不学而理其害至于必不能保禄位守祭祀故夫子以贼夫人之子警之也子羔之守郕未知其与此孰先孰后而蟹筐蚕绩之语能使不弟之人勉而从礼意者其学成之后乎邑宰之于采地孤卿大夫皆臣也邑事理邑人治斯为忠矣若学士处士虽无禄位而有保之之理与经义亦有可通又曲礼曰士死曰不禄谓士有禄位也若学士则不死而禄位必及之矣处士则有宁死而不受禄位者矣漆雕开学士也后世有隠君子不就徴辟或强起而终辞之者处士也皆得而采录焉其于爱敬其亲固无出处之异也其公府州郡曹掾则亦上从士列葢虽为长官辟除非复古之府史矣
　　子贡问曰何如斯可谓之士矣子曰行已有耻使于四方不辱君命可谓士矣
　　朱熹曰行已有耻则不辱其身使能尽职则不辱君命
　　曰敢问其次曰宗族称孝焉乡党称弟焉
　　朱熹曰孝弟岂不是第一等人而圣人未以为士之上者仅能使其身无过而无益于人之国守一夫之私行而不能广其固有之良心也
　　曰敢问其次曰言必信行必果硁硁然小人哉抑亦可以为次矣
　　朱熹曰硁硁小人亦可为士者其识量虽浅而非恶也至其所守虽规规于信果之小节然与诞谩茍贱之人则不可同日语矣
　　曰今之从政者何如子曰噫斗筲之人何足算也【臣】按使不辱命是其忠之见于事者孝弟忠顺之本也言信行果则如荀息不食其言亦忠于所事也夫子子贡俱见当时士之中尚有此三等之人故隠然为之评论而从政为大夫者无之葢世胄蹑髙位英俊沈下僚可慨也
　　子张曰士见危致命见得思义祭思敬丧思哀
