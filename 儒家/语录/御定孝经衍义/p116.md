<!-- { "loadSidebar": true } -->
　　【臣】按憸人者倾巧辩给之人谓其不顺于徳者犹经言以顺则逆民无则焉不在于善而皆在于凶徳也故説命爵罔及恶徳先儒训曰恶徳犹凶徳也人君当用吉士凶徳之人虽有过人之才爵亦不可及吉士而谓之常者天地间止此经常之理君子修之吉小人悖之凶所谓常者犹经言言思可道行思可乐徳义可尊作事可法容止可观进退可度也所用在此而所舍在彼所以保国乂民者无他道矣成王惟能用周公之所戒故卷阿之诗称蔼蔼王多吉士而既醉之诗以为昭明有融永锡尔类则其光显厥世为何如也
　　冏命【周书篇名穆王命其臣名伯冏者为太仆正此其策书】昔在文武聪明齐圣小大之臣咸懐忠良其侍御仆従防匪正人以旦夕承弼厥辟出入起居防有不钦发号施令防有不臧下民祗若万邦咸休
　　陈大猷曰出入起居发号施令就太仆职掌而言葢太仆掌正王之服位出入王之大命掌诸侯之复逆复王之答报逆下之敷奏君之起居号令皆与有职焉
　　惟予一人无良实頼左右前后有位之士匡其不及绳愆纠谬格其非心俾克绍先烈今予命汝作大正正于羣仆侍御之臣懋乃后徳交修不逮
　　蔡沉曰大正大仆正也周礼太仆下大夫也羣仆谓祭仆仆戎仆齐仆之类或曰周礼下大夫不得为正汉孔氏以为太御中大夫葢周礼太御最长下又有羣仆与此谓正于羣仆者合且与君同车最为亲近也
　　慎简乃僚无以巧言令色便僻侧媚其惟吉士仆臣正厥后克正仆臣谀厥后自圣后徳惟臣不徳惟臣尔无眤于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜
　　吕祖谦曰后世近习更相表里鲜不以利合舍人才而论货贿近习之通也自盘庚总货寳之戒至此复见之成汤文武之隆未数数以货防其臣也其商周之衰乎
　　【臣】按左昔穆王欲肆其心周行天下将皆必有车辙马迹焉祭公谋父【周卿士】作祈招之诗【祈父周司马世掌甲兵之职祭公方谏游故指司马官而言此逸诗】以止王心吕祖谦以为穆王望伯冏者深且长此心不继造父【赵氏之祖善御】为御周游天下道其侈者果出于仆御之间抑不知伯冏犹在职乎否也臣以为冏命或出于祭公谋父之徒因防命之辞以箴王阙葢御者与君同车最为亲近故又以戒伯冏也
　　诗大雅卷阿【篇名卷曲也阿大陵也】其五章曰有冯有翼有孝有徳以引以翼岂弟君子四方为则
　　孔颍达疏曰慿者可以委仗翼者可以辅助慿重于翼故先慿后翼孝者徳之本故亦先孝后徳
　　谢枋得曰求贤不取非常之才而止曰有孝有徳何也曰孝于亲者必忠于君取其孝正取其忠也唐虞以上取人以徳无才徳之分臯陶谟九徳皆才也舜举八元八凯之才皆徳也有徳则才在其中矣【臣】按孝徳即所云吉士吉人也陈栎曰孝者百行之原也既有孝徳其为吉徳莫大焉故反是则谓之凶徳矣知人固不易而知之以其孝徳则未始不易也
　　瞻卭【篇名】其三章曰匪教匪诲时维妇寺
　　朱熹集曰其言虽多而非有教诲之益者是惟妇人与奄人耳岂可近哉上文但言妇人之祸末句兼以奄人为言葢二者常相倚而为奸不可不并以为戒也欧阳公常言宦者之祸甚于女宠其言尤为深切有国家者可不戒哉
　　【臣】按欧阳修之言曰女色而已宦者之害非一端也女色之惑使其一悟捽而去之可也宦者之为祸虽欲悔悟而势有不得去也孔頴达曰奄人防守门阁亲近人主常以其少小贯习朝夕给使顾访无猜惮之心恩狎有可悦之色且其人乆处宫掖颇晓旧章常近牀第探知主意或乃色和貌厚挟术懐奸或乃防对敏才饰巧乱实于是邪正并行情貌相越遂能迷防视聴因惑人主谓其智足匡时忠能辅国信而使之亲而任之国之灭亡多由于此合二説观之可畏甚矣
　　大学十章秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出实能容之以能保我子孙黎民尚亦有利哉人之有技媢嫉以恶之人之彦圣而违之俾不通实不能容以不能保我子孙黎民亦曰殆哉好人之所恶恶人之所好是谓拂人之性菑必逮夫身【臣】按自古有天下国家者用君子未尝不兴用小人未尝不亡葢好善恶恶厥有恒性顺人之性所以致治拂人之性所以致乱惟仁人能爱恶人则亲君子逺小人而天下后世頼其利好人所恶恶人所好则亲小人逺君子而祸且及其身引秦誓见君子小人之分也仁人用舍能尽其道者也举不先退不逺用舍之不尽其道者也拂人之性用舍之失其道者之甚者也者之意全在决去小人以为登进君子之地也
　　汉元帝时石显与中书仆射牢梁少府五鹿充宗结为党友诸附倚者皆得宠位民歌之曰牢耶石耶五鹿客耶印何累累绶若若耶显内自知擅权事柄在掌握恐天子一旦纳用左右耳目以间己乃时归诚取一言以为验显尝使至诸官有所徴发显先自白恐后漏尽宫门闭请使诏吏开门上许之显故投夜还称诏开门后果有上书告显颛命矫诏开宫门天子闻之笑以其书示显显因泣曰陛下过私小臣属任以事羣下无不嫉妬欲防害臣者事类如此非一唯独明主知之愚臣微贱诚不能以一躯称快万众任天下之怨臣愿归枢机职受后宫扫除之役死无所恨惟陛下哀怜财【裁同】择以此全活小臣天子以为然而怜之数劳勉显加厚赏赐及赂遗訾一万万初显闻众人匈匈言已杀前将军萧望之恐天下学士讪已以谏大夫贡禹明经着节乃使人致意深自结纳因荐禹天子厯位九卿礼事之甚备议者于是或称显以为不妬譛望之矣显之设变诈以自解免取信人主者皆此类也
　　【臣】按石显之设变诈以自解免取信人主者其术可谓工矣彼赵高之说二世天子之所以贵者称朕固不闻声羣臣莫能见其靣居禁中决事茍非天下之至愚未有従而信之者也如显之请使诏吏开门故投夜还既杀望之更荐贡禹其于譛愬甚矣哉非必闇且暴如二世也非知徳之奥知言之要其不为汉元者鲜矣臣因是叹后世之君子其不若古之圣贤者多而后世之小人其为过于古之奸回者逺矣
　　桓帝永康元年六月赦天下改元党人二百余人皆归田里书名王府禁锢终身
　　灵帝建宁二年冬复治钩党杀前司校尉李膺等百余人
　　司马光曰天下有道君子于王庭以正小人之罪而莫敢不服天下无道君子嚢括不言以避小人之祸而犹或不免党人生昏乱之世不在其位而欲以口舌救之臧否人物激浊清撩虺蛇之头践虎狼之尾以至身被淫刑士类殱灭不亦悲乎
　　【臣】按朋党之说起于此彼小人者岂足复道哉夫诸君子葢亦未可深咎也司马光悲其不能嚢括避祸要亦春秋责备贤者之辞夫至于身虽废锢而高节令名希之者惟恐不及死徙相望而更以不与为耻岂非天理民彛之不容冺灭而诸君子之自反而缩其浩然之气充塞天地哉唐自李徳裕宗闵各以其声援相倾轧而人主患之至谓去河北贼易去朝廷朋党难宋之党禁成于熙丰小人之遗孽至于指斥天下之大贤君子以为之魁而立党人碑于端礼门其南也则又有道学之禁乆而始解臣独异夫君子之于君子必有针芥【磁石引针琥珀拾芥】之投也如之何有洛蜀之不相能君子之于小人判然薰莸之别也如之何欲调停而与共事此其咎固不在小人而在夫用小人之人矣然自唐宋以来名臣逹士先后或著书立説或奏疏或靣陈要在于反覆开道如李绛之言则曰自古人君所甚恶者莫若人臣为朋党故小人譛君子必曰朋党何则朋党言之则可恶寻之则无迹故也夫君子固与君子合岂可必使之与小人合然后谓之非党耶裴度之言曰方以类聚物以羣分君子小人志趣同者势必相合君子为徒谓之同徳小人为徒谓之朋党外虽相似内实悬殊在圣主辩其所为邪正耳徳裕亦言致理之要在于辩羣臣之邪正夫邪正二者势不相容正人指邪人为邪邪人亦指正人为邪人主辩之甚难苏辙之言曰亲君子逺小人则主尊国安疎君子任小人则主忧国殆此理之必然且君子小人势同氷炭同处必争一争之后小人必胜君子必败何者小人贪利忍耻击之则难去君子洁身重义汚之则引退也司马光之言曰君子得位则斥小人小人得势则排君子此自然之理也然君子进贤退不肖其处心也公其指事也实小人誉其所好毁其所恶其处心也私其指事也诬公且实者谓之正直私且诬者谓之朋党在人主所以辩之耳是数君子者之用意勤矣不若欧阳修朋党论之善于立言也修之论曰臣闻朋党之说自古有之惟幸人君辩其君子小人而已大凡君子与君子以同道为朋小人与小人以同利为朋此自然之理也然臣谓小人无朋唯君子则有之其故何哉小人所好者利禄也所贪者财货也当其同利之时暂相党引以为朋者伪也及其见利而争先或利尽而交疎则反相贼害虽其兄弟亲戚不能相保故臣谓小人无朋其暂为朋者伪也君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者恒当退小人之伪朋用君子之真朋则天下治矣善哉论乎
　　唐太宗时魏徴上疏曰自王道休明十有余年然而徳化未洽者由待下之情未尽诚信故也今立政致治必委之君子事有得失或访之小人其待君子也敬而疎遇小人也轻而狎狎则言无不尽疎则情不上通夫中智之人岂无小慧然才非经国虑不及逺虽竭力尽诚犹未免有败况内懐奸宄其祸岂不深乎夫虽君子不能无小过茍不害于正道斯可畧矣既谓之君子而复疑其不信何异立直木而疑其影之曲乎陛下诚能慎选君子以礼信用之何忧不治
　　【臣】按小人未尝无才君子不能无过委政治于君子而访得失于小人岂任贤勿贰之谓乎以太宗之贤而犹以疎君子狎小人为规以贞观之全盛而犹以危亡之期未可保为惧斯以见徴之尽忠为日中丰蔀【易丰六二丰其蔀日中见斗蔀障蔽也】之忧而有唐之子孙亦可以永终知敝有所法戒矣而天寳以后小人宦官叅决机务掌握兵柄蟊贼内讧威福下移始于明皇循于肃代固于徳极于昭国命以之终始昔宪宗葢尝问宰相明皇之政先理而后乱何也崔羣对曰明皇用姚崇宋璟卢懐慎苏颋韩休张九龄则理用宇文融李林甫杨国忠则乱故用人得失所系非轻司马光曰太宗鍳前世之深抑宦官无得过四品明皇始隳旧章是崇是长晩节令高力士省决章奏乃至进退将相时与之议自太子王公皆畏之宦官自此炽矣易曰履霜坚氷隂始凝也有国家者其惟慎厥始哉
