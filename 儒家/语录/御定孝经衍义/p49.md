<!-- { "loadSidebar": true } -->
　　【臣】按司徒职兼敎养穆王之命君牙欲其体小民之情而思惟图度于其衣食之艰易则其爱人无已之心以为如是然后可以敷五典而和民则也暑雨祁寒天道之常而亦气候之一变广厦细旃之上或不觉其有异他日也况于怨咨之声乎暑雨而阻饥祁寒而忍冻民生之艰若此奚暇治礼义哉然此皆司牧者之责徒思之亦无益也辨土地之宜兴稼穑之利保其蕃息安其本俗所以图之者未可殚述一皆以至诚恻怛之意经营劝劳而后艰者易怨咨者宁然而衣食既足之后虞廷命契犹以在宽为训故知圣人爱人之心终无已时也
　　诗小雅鸿雁【篇名】其一章曰鸿雁于飞肃肃其羽之子于征劬劳于野爰及矜人【可怜之人】哀此鳏寡
　　小序曰美宣王也万民离散不安其居而能劳来还定安集之至于矜寡无不得其所焉朱善曰惠鲜鳏寡文王之所以兴也哿矣富人哀此防独幽王之所以亡也爰及矜人哀此鳏寡宣王之所以再兴也夫鳏寡孤独乃天民之穷而无告者圣人一视同仁虽无一物而不在所爱而其发政施仁则必自鳏寡孤独始诚使鳏寡孤独各得其所则天下之民无不被其泽者矣宣王劳来还定安集其有得于文王之家法也此诗不作于流离之时而作于安定之日盖痛定思痛是以知之者以为劳苦而不知者则反以为宣骄也
　　【臣】按宣王承厉王衰乱之弊民皆离散故以安集其居为始事而鳏寡孤独又先被其泽故朱善以为惠鲜懐保文王之家法然则仁民正所以亲亲孝哉其为念尔祖也
　　礼记王制少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无告者也皆有常饩瘖聋跛躃断者侏儒百工各以其器食之
　　方慤曰先王之时瘖者以之实土聋者以之司火刖者以之守囿刖则跛躃断者之类也侏儒以之扶庐以至陶者之治埴匠者之治木冶氏之攻金玉人之切玉所谓各以其器食之也荀子曰五疾上收而养之材而事之盖谓是矣
　　【臣】按先王爱养百姓其政莫大于井田而鳏寡孤独癈疾伎艺皆不能治田之人也其论官材养耆老则又出于学校而此鳏寡孤独癈疾伎艺之人不足以与于国老庶老之列与夫公卿大夫士之选者也先王于天下之人无所不爱故于天下之人无所不养养之于井田学校之中者盖足以尽乎天下之人矣而鳏寡孤独癈疾伎艺者既不在于井田又不在于学校其人有可悯其才犹有所用先王于四者之民而皆有常饩于瘖聋跛躃断者侏儒百工而各以器食此政所以辅井田学校之不逮也观王制次序亦可见矣如其不能以九一使耕以世禄待士而煦煦然惟是之为务则其为爱也微矣岂天地父母之心哉
　　月令【篇名秦相吕不韦命诸儒杂记三代及秦事】命相布徳和令行庆施惠下及兆民
　　【臣】按四序之春即四徳之元于人为仁胡氏春秋传曰体元者人君之事调元者宰相之职故徳令庆惠出于君而布和行施以及下者相也仁主于爱固无时而不然而献歳发春气之更始人情欣悦则其爱人之意油然而生而其恩泽必实有以及于人者大君天之宗子大臣宗子之家相兆民之休戚悬焉爱之则遂行之非徒畜其意而已要之四序之中皆有春四徳之中皆有元君子体仁足以长人而此则行仁于立春之日所谓元之元也
　　养幼少存诸孤【助生气也】
　　【臣】按此西铭所谓慈孤弱所以幼其幼者也乾元统天是以大生焉坤元顺承是以广生焉圣人合徳是以助其生气焉天地明察视幼少诸孤皆同胞也养育存安爱之实也
　　祭统上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也
　　郑康成注曰神有祭不独飨之使人馂【祭余】之惠泽之大者也国君有蓄积不独食之亦以施惠于竟内也
　　【臣】按人君有财物积重而不以施惠使下有冻馁之民则无以得人之欢心以承祖考守祖庙也子孙之祭神且不敢专飨之必以徧于庙中而岂可专其蓄积不以施散于民乎故言庙中者竟内之象也观于毎变而众【自君卿至百官毎变而人益众】则惠之及于夫人者体先王先公之心而爱其所亲也
　　经解发号出令而民说谓之和上下相亲谓之仁【臣】按和仁虽异事而其道相成和始之而仁终之也人主之忧勤恻隠所以激劝天下者存乎发号施令故易言重巽申命书盘庚三篇反覆喻意然后行事盖号令当于民心则说说则和和则上下相亲而仁矣汉光武时第五伦为督铸钱掾见诏书而叹曰此圣主也一见决矣唐奉天制书能使武人悍卒感恸流涕成兴元戡难之功然则王言之出即王心之仁四方万里向背之由故曰出其言善则千里之外应之可以动天地泣神而况于人乎然非难也上以号令及下而无不至之惠则下之闻上之号令者莫不有尊君亲上之心矣夫亲亲者仁之始相亲者仁之终而和与仁又相为终始也
　　哀公问古之为政爱人为大不能爱人不能有其身不能有其身不能安土不能安土不能乐天不能乐天不能成其身
　　【臣】按奄有四海故曰安土皇天眷命故曰乐天身有显名故曰成身此皆爱人之验故曰爱亲者不敢恶于人
　　坊记上酌民言则下天上施
　　郑康成注曰酌犹取也取众民之言以为政敎则得民心得民心则恩泽所加民受之如天矣
　　【臣】按为政者在于通民之情夫民虑之于心而宣之于口其便与不便甚明也行善而备败君于是乎斟酌焉虽取草取薪之贱者未尝弃其言也衞巫监谤而厉王流彘诽谤偶语有诛而秦族以亡由不恤民也
　　表记中心憯怛爱人之仁也
　　【臣】按此以其诚心爱人故曰爱人之仁先王以不忍人之心行不忍人之政异于齐宣之爱及于觳觫之牛而功不至于百姓也
　　子民如父母有憯怛之爱
　　【臣】按吕祖谦曰憯怛之爱犹慈母之爱非责报于子也发于诚心而已此言虞舜之君天下其爱人之仁非后世所可及也虞舜之爱亲极其至故虞舜爱民之心亦极其至也子爱于民如父母之爱子则好恶与民同之而凯以强敎弟以悦安有父之尊有母之亲矣舜之得此于民正如诗言孝子既孝而其嗣子又孝也
　　缁衣子曰上好仁则下之为仁争先人故长民者章志贞敎尊仁以子爱百姓民致行已以说其上矣
　　陈澔集说曰章志者明吾好恶之所在也贞敎者身率以正也所志所敎莫非尊仁之事以此为爱民之道是以民皆感其子爱之心致力于行已之善而悦其上如子从父母之命也
　　【臣】按仁孝一理尊仁乃所以尽孝子爱百姓事天乃所以事亲自其贤秀以至顚连徳敎所加罔不畏爱孝治成矣
　　周礼地官司徒大司徒之职以保息六养万民一曰慈幼二曰养老三曰振穷四曰恤贫五曰寛疾六曰安富【臣】按六者皆爱民之事其前五事人所易知其第六条似与前五条不并行而俗吏不通经术有专意抑豪强破富人以为能者善乎宋臣叶适之言曰今俗吏欲抑兼幷破富人以扶贫弱者意则善矣此可随时施之于其所治耳夫州县狱讼繁多终日之力不能胜大半为富人役耳是以吏不胜忿常欲起而诛之县官不幸而失养民之权转归于富人其积非一世也小民之无田者假田于富人得田而无以为耕借赀于富人嵗时有急求于富人其甚者佣作奴婢归于富人游手末作俳优技艺传食于富人而又上当官输杂出无数吏常有非时之责无以应上命常取具于富人然则富人者州县之本上下之所頼也富人为天子养小民又供上用虽厚取赢以自封殖计其勤劳亦略相当矣廼其豪防过甚兼取无已者吏当敎戒之不可敎戒随事而治之使之自改则止矣不宜豫置疾恶于心茍欲以立威取名也夫人主既未能自养小民而吏先以破壊富人为事徒使其客主相怨有不安之心此非善为治者也故臣以为儒者复井田之学可罢而俗吏抑兼并富人之意可损因时施智观世立法诚使制度定于上十年之后无甚富甚贫之民兼并不抑而自已使天下速得生养之利此天子与其羣臣当汲汲为之不然古井田终不可行今之制度又不复立虚谈相上下乖忤俗吏以卑为实儒者以高为名天下何从而治哉适此论深合周官安富之意臣窃以父母之于子鸤鸠之爱惟均要其贫富必不能强之使齐也父母之分金使治生者无偏颇则爱惟均耳及其力田服贾或逢年倍利或芜秽不治折阅不售各自其时命智力使然而欲夺富者之所有分之贫者可乎但使孝友睦婣任防之行兴于风俗则家有富人必不雄财专欲于其兄弟国有富人必不雄财专欲于其比闾族党而何至于豪防过甚兼取无已重烦长吏之敎戒哉
　　大学传之九章康诰曰如保赤子心诚求之虽不中不远矣
　　胡炳文曰孝弟慈皆人心之天此独言慈者世敎衰孝弟或有失其天者独母之保赤子慈之天未有失者也大要只在心诚求之举其慈之出于天者庶可以触其孝弟之天孝弟亦在诚而已
　　许谦曰保赤子是父母爱子之心如保者是言君养民亦当如父母之保赤子赤子不能言父母保之虽不中不远况民之能言而意易晓者所欲与之聚所恶勿施虽不中民之心亦不远矣
　　【臣】按传引康诰之言以见慈幼之诚而爱亲敬长良知良能自然如此则孝弟慈皆在于诚知慈母之保赤子则圣人因亲教爱因严教敬亦岂假强为哉然而事君事长责已亦以责人而慈幼使众则皆君子之事君子父天母地父母之所爱亦爱之缘天地好生之徳以爱百姓也国人以君子为父母君子爱之如子縁已有爱子之慈以爱百姓也昔陶潜遗其子以一力诫之曰彼亦人子也善遇之慈矣哉君子也在上者诚推此心自不至于虐使其众矣
　　中庸子庶民则百姓劝
　　【臣】按父母之于子未尝尽其力而恐其劳也未尝用其财而忧其贫也茍可以使之逸使之富者将无所不至也然而子趋父事未有不亟者孝慈相感自然之理也先王知夫人情之莫不欲然所以阜其财求寛其力役者亦如父母之于子无所不至也藏之于民而国未尝告匮以生其共而民且为之効死君于民交相爱也有不劝哉
　　孟子文王视民如伤
　　【臣】按汝坟之诗言鲂鱼頳尾王室如燬毛传言鱼劳则尾赤燬火也盖頳尾以喻役者之顔色瘦病如燬以喻商辛之猛炽酷烈书言文王懐保小民惠觧鳏寡但岐丰耳王室犹存则其防尚及于六州之民也如伤者盖文王之隠痛禹稷之由已溺之由已饥之伊尹之若已推而纳之沟中皆是心也大学传言文王为人君止于仁为人父止于慈仁慈如文王可谓止矣其封内之民则断断乎无伤者矣而文王爱人之诚保天下之量所不忍其顚连而无告者商之民即文王之民也由其中心憯怛是以如伤也
　　汉文帝元年诏定振穷养老之令
　　诏曰方春和时草木羣生皆有以自乐而吾百姓鳏寡孤独或阽于危亡而莫之省忧为民父母将何如其议所以振贷之又曰老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝养其亲哉具为令有司请八十以上月赐米肉酒九十以上加帛絮长吏阅视丞若尉致二千石遣都吏循行不称者督之
　　后元年诏议可以佐百姓者
