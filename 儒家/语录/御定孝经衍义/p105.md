<!-- { "loadSidebar": true } -->
　　【臣】按停年格始于武人入选之后武人入选始于羽林作乱之余故答书有云今勲人甚多又羽林入选武夫倔起而不解书计唯可彍弩前驱指踪捕噬而已忽令佩组乗轩求其烹鲜之效未常操刀而使剸割又武人至多官员至少不可周溥设令十人共一官犹无官可授况一人冀一官何由不怨哉吾近面执不宜使武人入选请赐其爵厚其禄既不见从是以权立此格限以停年耳然则亮之为此盖非得已要之行雁贯鱼之诮则亦无所解免者也及东魏元象中始革年劳之制而武夫参选蠧政害人其弊未除自隋大业八年诏诸授勲官始不得授文官职事自唐以后则选有文武而吏部兵部分主之矣
　　唐高宗总章中定铨注法时承平既久选人益多司刑少常伯裴行俭始与员外郎张仁袆设长名姓歴牓引铨注之法又定州县升降官资高下其后遂为永制无能革之者大畧唐之选法取人以身言书判计资量劳而拟官始集而试观其书判已试而铨察其身言已铨而注询其便利已注而唱集众告之然后类以为甲先简仆射乃上【进也】门下【门下省】给事中读【读其身言书判利便也】侍郎省【视也】侍中审之不当者驳下既审然后上闻
　　【臣】按身谓体貌丰伟言谓言辞辩正书谓楷法遒美判谓文理优长四者皆末也于徳行才能何有哉古之取人者未有以身书者也言非辞辩之谓文非判语之谓惜乎简之仆射上之门下给事中读侍郎省侍中审而仅区区四者之间而已也然而犹有慎重周详之意焉非徒计资量劳为也若后世则惟以资劳而已盖每变而愈轻而于古之论官才之意愈逺矣
　　时魏元同为吏部侍郎上言铨选之弊以为人君之体当委任而责成功所委者当则所用者自精矣故周穆王命伯冏为大仆正曰慎简乃僚是使羣司各求其小者而天子命其大者也乃至汉氏得人皆自州县补署五府辟召然后升于天朝自魏晋以来始専委选部以天下之大士人之众而委之数人之手用刀笔以量才按簿书而察行借使平如权衡明如水镜犹力有所极照有所穷况所委非人而有愚闇阿私之弊乎愿畧依周汉之规以救魏晋之失疏奏不纳
　　【臣】按当时之制尚书举其大者侍郎铨其小者虽一命以上州郡无复辟署矣自隋以前六品以下官犹得长官自为辟召也史称隋开皇中牛为吏部尚书选举先徳行而后文才务在审慎虽致停缓其所进用并为称职则选人之通塞犹系于铨曹之藻鉴也裴行俭之法见谓慎详而其所审驳者身言书判非惟不先徳行抑且无与文才自是周汉之规遂不可复云
　　明皇以裴光庭兼吏部尚书先是选司注官惟视其人之能否或不次超迁或老于下位有出身二十余年不得禄者又州县亦无等级或自大入小或初近后逺皆无定制光庭始奏用循资格各以罢官若干选而集【各以谓下文官高者卑者也罢官谓罢剧就间者也若干数未定之辞不拘多少为一选聚集而铨注也】官高者选少卑者选多无问能否选满即注限年蹑级毋得逾越非负谴者皆有升无降其庸愚沈滞者皆喜谓之圣书而才俊之士无不怨叹宋璟争之不能得光庭又令流外行署亦过门下省审
　　【臣】按停年格始于后魏本缘武人入选者多为之节级也至裴光庭则遂以此为用人之法矣天下固庸碌者众而英特者少所以后世便之而莫之能改也夫举善以劝不仁自逺有知人之明而处进贤退不肖之任安在其必循规矩蹈绳墨以求寡过哉
　　后唐明宗天成二年制选人或因逺地干戈私门事故遂至过格今后如过格十年外不在赴集之限又据长定格选人中有隐忧者殿五选人伦之贵孝道为先既有负于尊亲定不公于州县有伤风化须峻条章今后诸色官员内有隐忧冒荣者勘责不虚终身不齿其入仕告敇并付所司焚毁
　　【臣】按过格之令所以防伪滥又特为隐忧一项峻厥章固教孝之一端也
　　宋真宗景徳元年诏内外羣官所保举人亦有中道变迁但或不令言上必恐负累滋多宜令比类并许陈首当惩责其人特免连坐
　　四年又令举官所举差遣本人在所举任内犯赃即用连坐之制其改他任犯赃元举主更不连坐
　　哲宗元祐元年立十科举士法旧制铨注有格槩拘以法法可以制平而不可以择才故令内外官皆得荐举其后被举者既多除吏愈难神宗即位乃革去奏举而槩以定格于是内外举官法皆罢但令吏部审官院参议选格及帝即位左司谏王岩叟言其不便遂复内外举官法司马光奏曰为政得人则治然人之才或长于此而短于彼虽臯蘷稷契各守一官中人安可求备故孔门以四科论士汉室以数路得人若指瑕掩善则朝无可用之人茍随器授任则世无可弃之士臣备位宰相职当选官而识短见狭士有恬退淹滞或孤寒遗逸岂能周知若専引知识则嫌于私若止循资序未必皆才莫若使有位达官各举所知然后克叶至公野无遗贤矣欲乞朝廷设十科取士一曰行义纯固可为师表科有官无官人皆可举二曰节操方正可备献纳科举有官人三曰智勇过人可备将帅科举文武有官人四曰公正聪明可备监司科举知州以上资序五曰经术精通可备讲读科有官无官人皆可举六曰学问该博可备顾问科同经术举人七曰文章典丽可备著述科同经术举人八曰善聴狱讼尽公得实科举有官人九曰善治财赋公私俱便科举有官人十曰练习法令能断请谳科举有官人应职事官自尚书至给事中中书舎人谏议大夫寄禄官自开府仪同三司至大中大夫职自观文殿大学士至待制每嵗须于十科内举三人仍具状保任中书置籍记之异时有事须材即执政按籍视其所尝被举科格随事试之有劳又着之籍内外官阙取尝试有效者随科受职所赐告命仍具所举官姓名其人任官无状坐以谬举之罪所贵人人重慎所举得才
　　【臣】按熙宁中罢诸司之荐举付铨选于吏部盖欲以示至公而絶幸门及元祐初司马光秉政则又请设十科举士之法严谬举之罪载攷苏轼策别有云天下之吏不可以人人而知也故使长吏举之又恐其举之以私而不得其人也故使长吏任之他日有败事则以连坐其过恶重者其罚均且夫人之难知尧舜病之矣今日为善而明日为恶犹不可保况于十数年之后其防者已壮其壮者已老而犹执其一时之言使同被其罪不已过乎天下之人仕而未得志也莫不勉强为善以求举惟其已改官而无忧是故荡然无所不至今之世所以重发赃吏者何也夫吏之贪者其始必诈廉以求举举者皆王公贵人其下者亦卿大夫之列以身任之居官莫不爱其同类等夷之人故其树根牢固而不可动连坐者常为六七人甚者至十余人如盗贼质刼良民以求茍免耳为法之弊至于如此盖保举一事二人之所见又不同如此要之夫子告仲弓以举尔所知讥臧文仲窃位而美公叔文子同升则夫以人事君进贤受赏其来古矣至于连坐之条固不可以不严而景徳元年有并许陈首之诏四年有改任犯赃举主更不连坐之诏又人才难以求备故司马光分为十科随器授任其保状则云臣切见其人有何行能臣今保举堪充某科如防朝廷擢用后不如所举及犯入已赃臣甘伏朝典不辞所谓不如所举如举行义纯固而违犯名教之类此亦不过指其一行之善茍无所见何以为举主于一行之善而不能保其将来则不知夫何所见而举之也坐之以罪宜矣其犯赃一条如景徳诏则亦只在所举任内虽其人中怀未能精白纯一或亦勉而为廉以期不负所举然则苏轼之论诚见于一偏也司马光又言朝廷执政只八九人若非旧交无以知其行能不惟涉徇私之嫌兼所取至狭岂足以尽天下之贤才若采访毁誉则爱誉憎毁情伪万端与其聴游谈之言曷若使之结罪保举故臣奏设十科以举士其中一科公正聪明可备监司臣诚知请属挟私所不能无但有不如所举者严加谴责无所寛宥则今后自然谨择不敢妄举矣诏皆从之
　　朱熹曰方今朝廷只消置一相三参政兼六曹枢密可罢如此则事易达又如宰相择长官长官却择其寮今铨曹注拟小官繁剧而又不能择贤每道只令监司差除亦好每道仍只用一监司
　　又曰朝廷只当择监司太守自余幕职县官容他各辟所知方可责成天下须是放开做使恢恢有余地【臣】按文献通考徐氏曰公府之有辟命自西京则然东汉之世公卿尤以辟士相高卓茂习诗礼为通儒而辟丞相府史蔡邕少博学好词章而辟司徒桥元府周举博学洽闻为儒者宗而辟司徒李郃府又有五府俱辟如黄琼者四府并命如陈纪者徃往名公钜卿以能致贤才为高而英才俊士以得所依乘为重是以誉望日隆名节日着而一洗末世茍合轻就之风马端临曰两汉二千石长吏皆可以自辟曹掾而所辟大槩多取所管属贤士之有才能操守者盖必如是乃能知闾里之奸邪黔庶之休戚故治状之显著常必由之后世长吏既不与之以用人之权而士自一命以上不使之效职显能于本土士之贤者亦以隐情惜已不与郡府之事为高而与郡守县令共治其民者则皆凶恶贪饕舞文悖理之胥吏大率皆本土人也窃以穆王命冏伯以慎简乃僚与夫周礼之长官辟除府史非必三代行之两汉亦行之矣何独至于唐已后而不可行乎惟其束缚于文法拘泥于嫌疑而铨衡之地亦无所用其人伦之鉴其于分职授政任功则茍以资格为次序而其人亦自诡于必得而未见其有报称知遇之心其为治如两汉之盛时亦已鲜矣安望其几于三代哉以上铨选

　　御定孝经衍义卷六十三
　　钦定四库全书
　　御定孝经衍义卷六十四
　　天子之孝
　　论官材
　　考课附
　　书舜典敷【陈也】奏【进也】以言明试以功车服以庸
　　【臣】按此舜摄位时巡狩述职庆让诸侯之事葢巡狩之年诸侯各朝于方岳其间四年诸侯来朝于京师敷奏以言是问其治状明试以功是以其言而验其状之然与否也车服以庸葢功成则赐车服以表显之易晋卦康侯用锡马蕃庶采菽诗路车乗马元衮及黼皆为有功于民之诸侯而言其有功者以车服为荣则不防其赐者自足以为愧而言之不善则必有以告勅之此所以养诸侯而兵不试者也
　　帝曰咨汝二十有二人钦哉惟时亮天功三载考绩三
　　考黜陟幽明庶绩咸熙分北三苖【北音佩】
　　孔颖达疏曰三年一闰天道成人亦可以成功故以三年考校其功之成否也九年三考则人之能否可知幽明有别黜退其幽者或夺其官爵或徙之逺方升进其明者或益其土地或进其爵位也分北三苖即是黜幽之事分北流之不令相从俱徙之则善从恶俱不徙则恶从善言善恶不使相从言黜陟善恶明也
　　陈大猷曰人情太寛则肆太严则拘故考绩于三载时加警策以作其怠黜陟于九载期之久逺以要其成不拘不肆所以为善成
　　【臣】按此舜即真以后咨命羣臣史因述其考绩黜陟之法而卒言其效然是法非自此始立也尧之试鲧亦以九载三考功用弗成而黜之至此更申饬之也三苖负固叛服不常摄位之时已窜其君于三危矣而旧都顽不即工伯禹徂征犹然逆命振旅而还然后来格于是始考其善恶而分背之然黜幽之典惟加于三苖而已此所以为庶绩咸熙而史臣系此一句在庶绩咸熙之下又因以见有苖之格乃二十有二人之亮天工所致而非师武之力也
