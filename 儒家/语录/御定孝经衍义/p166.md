<!-- { "loadSidebar": true } -->
　　【臣】按义敬哀皆言思而致命不言思葢变故当前合死不合死更无疑惑然则见危非特见其事势亦并见其道惟有一死而已若此时更一转念则贪生怖死之念生矣见得思义之见却是见其可以取可以无取故必充类至义之尽或辞或受亦非胶固若全是不义之财则亦不待于思矣
　　贾谊洛阳人也年十八嵗以能诵诗书属文称于郡中河南守呉公闻其秀材召置门下文帝初立闻河南守吴公治平为天下第一徴以为廷尉廷尉乃言谊年少颇通诸家之书文帝召以为博士是时谊年二十余最为少每诏令议下诸老先生未能言谊尽为之对人人各如其意所出诸生于是以为能文帝説之超迁嵗中至太中大夫
　　【臣】按司马迁以贾谊与屈平同传以谊之所以自喻见疎被适怀忠未尽者然也然而汉文非楚怀之比诸法令所更定及列侯就国其説皆谊发之谊之言要皆可试帝特谦让未遑耳其知谊不为不深谊之感帝之知宜何如报而苏轼讥其立谈之间而遽为人痛哭哉且其上疏陈政事欲有所匡建在帝之思谊而徴之夜半前席叹为不及之后则未可谓立谈之间而遽为人痛哭也使谊而依阿绛灌以任公卿然后乃吐其忠言有所匡建则何异枉尺直寻之见乎故苏轼之责望不能深交绛灌者亦纵横之术也谊之事君也忠矣
　　董仲舒少治春秋孝景时为博士下帷讲诵弟子以久次相授业或莫见其面葢三年不窥园其精如此进退容止非礼不行学士皆师尊之武帝举贤良文学之士前后百数而仲舒以贤良对策焉对既毕天子以仲舒为江都相事易王王帝兄素骄好勇仲舒以礼匡正王敬重焉久之王问仲舒曰粤王句践与大夫泄庸种蠡谋伐吴遂灭之孔子称殷有三仁寡人亦以为粤有三仁仲舒对曰昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉徒见问尔且犹羞之况设诈以伐吴乎由此言之粤本无一仁夫仁人者正其谊不谋其利明其道不计其功是以仲尼之门五尺童子羞称五伯为其先诈力而后仁义也王曰善仲舒为人亷直公孙治春秋不如仲舒而希世用事位至公卿仲舒以为从谀嫉之胶西王亦上兄也尤纵恣数害利二千石乃言于上曰独仲舒可相胶西王胶西王闻仲舒大儒善待之仲舒恐久获辜病免凡相两国辄事骄王正身以率下数上疏谏争教令国中所居而治及去位归不问产业以脩学著书为事其对防推明孔氏抑黜百家立学校之官州郡举茂才孝廉皆自仲舒发之所着皆明经术之意
　　【臣】按仲舒非汉羣儒所能逮也正其谊不谋其利明其道不计其功非穷理尽性之君子其孰能言之哉武帝之罢黜百家表章六经广厉学官兴廉举孝微天人之防不至此不负所学忠莫大焉事江都胶西两骄王进退从容不忘谏争无愧夙夜匪懈之臣节矣宦虽不达以视夫希世用事位至公卿者奚啻天壤哉斯可谓之士矣
　　上使使束帛加璧安车以蒲裹轮驾驷迎申公弟子二人乘轺传从至见上上问治乱之事申公时已八十余老对曰为治者不在多言顾力行何如耳是时上方好文辞见申公对默然
　　辕固以治诗孝景时为博士后为清河太傅疾免武帝初即位复以贤良徴诸儒多嫉毁曰固老罢归之时固已九十余矣公孙亦徴仄目而视固固曰公孙子务正学以言无曲学以阿世
　　【臣】按申公胥靡于楚戊【申公传楚太子戊及立为楚王胥靡申公胥靡末微贱之人也】辕固刺豕于窦后【太后好老子书固曰此是家人言耳太后怒使入圏刺豕】既以直谅不能取容于世暨乎耄年笃志执节申公对武帝以不在多言辕固教公孙以无为曲学知言哉此其忧在于世道人心而区区之诚忘其为贱且老也二子即未尝以忠显可不谓忠乎
　　王式事免中徐公及许生为昌邑王师昭帝崩昌邑王嗣立以行淫乱废昌邑羣臣皆下狱诛惟中尉王吉郎中令龚遂以数谏减死论式系狱当死治事使者责问曰师何以无谏书式对曰臣以三百五篇朝夕授王至于忠臣孝子之篇未尝不为王反覆诵之也至于危亡失道之君未尝不流涕为王深陈之也臣以三百五篇諌是以无諌书使者以闻亦得减死论
　　【臣】按王式授诗王贺亦昌邑之臣也与王吉龚遂俱得减死其后以诸弟子彊劝就徴诏除博士耻为江翁竖子所辱遂谢病归知其诵説忠孝深陈危亡非饰説也师保救谏式居其职固无忝云
　　路温舒父为里监门使温舒牧羊温舒取泽中蒲截以为牒编用写书稍习善求为狱小吏因学律令转为狱史县中疑事皆问焉太守行县见而异之署决曹史又受春秋通大义举孝廉为山邑丞坐法免复为郡吏元凤中廷尉光以治诏狱请温舒署奏曹掾守廷尉史宣帝即位温舒上书言宜尚德缓刑其畧曰秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用于世忠良切言皆郁于胸誉谀之声日满于耳虚美熏心实祸蔽塞此秦之所以亡也又曰乌鸢之卵不毁而后凤凰集诽谤之罪不诛而后良言进惟陛下除诽谤以招切言开天下之口广箴谏之路省法制寛刑罚以废治狱则太平之风可兴于世上善其言迁广阳私府长内史举温舒文学髙第迁右扶风丞
　　【臣】按温舒职在治狱因以纳忠宣帝综覈名实其亦向于刑名家者于即位之初而进尚德缓刑之説仁人之言其利溥哉其指言治狱之吏正由不敢斥尊耳原秦之所以失而及于方今之太平未洽也愿除诽谤招切言广箴谏省法制寛刑罚此班书之所谓辞顺而意笃者也其初举孝廉后举文学真不愧哉乃复上书愿给厮养暴骨方外以尽臣节亦慨然有志于使于四方不辱君命者也
　　杜钦白虎殿对策曰臣闻天道贵信地道贵贞不信不贞万物不生生天地之所贵也王者承天地之所生理而成之昆虫草木靡不得其所王者法天地非仁无以广施非义无以正身克己就义恕以及人六经之所上也不孝则事君不忠涖官不敬战陈无勇朋友不信孔子曰孝无终始而患不及者未之有也孝人行之所先也观本行于乡党考功能于官职达观其所举富官其所予穷观其所不为乏观其所不取近观其所为主逺观其所主取人之术也臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广嫉妬之心兴矣惟陛下纯德普施无欲是从则众庶咸説继嗣日广海内长安万事是非何足备言【臣】按班史赞钦以建始之初深陈女戒终如其言庶几乎闗雎之见微非夫浮华博习之徒所能规也【臣】观其诣白虎对防问人行何先则称经以对可谓知本玩色之戒诚拂心逆指之言而忠君忧国不能自已昭阳祸水【注见正宫闱】君以是终夫谓之见微审矣钦之为大将军军武库令本由王凤奏请然其述周公穰侯武安三事之迹以为法戒补过将美欲抑损凤权不亦善乎
　　朱云为博士成帝时丞相故安昌侯张禹以帝师位特进甚尊重云上书求见公卿在前云曰今朝廷大臣上不能匡君下不能益民皆尸位素餐孔子所谓鄙夫不可与事君茍患失之亡所不至者也臣愿赐尚方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛槛折云呼曰臣得下从龙逢比干游于地下足矣未知圣朝何如耳御史将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已及后当治槛上曰勿易因而辑之以旌直臣云自是之后不复仕常居鄠田时出乘牛车从诸生所过皆敬事焉年七十余终于家梅福字子真九江寿春人也少学长安明尚书谷梁春秋为郡文学补南昌尉后去官归寿春数因县道上言变事求假轺诣行在所条对急政辄报罢是时成帝委任大将军王凤凤专势擅朝而京兆尹王章素忠直讥刺凤为凤所诛王氏浸盛灾异数见羣下莫敢正言福复上书讥切王氏终不见纳福居家常以读书养性为事至元始中王莽颛政福一朝弃妻子去九江至今传以为仙其后人有见于防稽者变姓名为吴氏门卒云
　　【臣】按朱云梅福皆以孤逺小臣抗节直言不避权贵后世之士徴折槛之事仙尉之名而依阿苟从顽懦鄙薄之风亦可以少息焉夫云之晩节牛车过从福之全性市门君子既嘉二子之忠而又叹其合于易之所谓知微知彰知柔知刚介石贞吉也
　　宋均以父任为郎调补辰阳长以祖母丧去官后为谒者防武陵蛮反围武威将军刘尚诏使均乘发江夏奔命三千人往救之尚没会伏波将军马援至诏因令均监军与诸将俱进则拒阨不得前及马援卒于师军士多温湿疾病死者大半均虑军遂不反乃与诸将议曰今道逺士病不可以战欲权承制降之何如诸将皆伏地莫敢应均曰夫忠臣出境有可以安国家专之可也乃矫制调伏波司马吕种守沅陵长命种奉诏书入贼营告以恩信因勒兵随其后蛮人震怖即共斩其大帅而降于是入贼营散其众遣归本郡为置长吏而还均未至先自劾矫制之罪光武嘉其功迎赐以金帛令过家上冢其后每有四方异议数访问焉
　　【臣】按周礼行夫乘骑驿虽道有难而不时必达行夫下士为之公羊传出境有可以安社稷全国家者专之可也武陵之役均之乘奔走斯其职矣矫制立功应经义矣孔子曰使于四方不辱君命可谓士矣此数美者均也有焉不亦忠矣乎
　　元和元年诏告庐江太守东平相【以毛义庐江人郑均东平人故告二郡守相也】曰议郎郑均束脩安贫恭俭节整前在机宻以病致仕善守贞固黄髪不怠又前安邑令毛义躬履逊让比徴辞病淳洁之风东州称仁书不云乎彰厥有常吉哉其赐均义谷各千斛常以八月长吏存问赐羊酒显兹异行明年帝东巡过任城乃幸均舍敕赐尚书禄以终其身时人号曰白衣尚书
　　【臣】按士去廉让则无以成名君舍廉让则无以取人孟子称伊尹一介不以与人一介不以取诸人行一不义杀一不辜而得天下伯夷伊尹孔子皆不为也廉让之风微则世道从而微矣谚不云乎仕宦不止车生耳【出车两旁古重较也卿士之车】持禄固位之臣恒言奉法遵职庶无罪悔主恩甚深不忍卒去也圣门斥之为鄙夫良史题之以巧宦矣廉让之士其或未尝出谋发虑自见于一时趋走奔驰自効于一官然其难进易退寡欲易足之风所以愧厉天下者必足赖也忠之属也郑均兄为县吏颇受礼遗均数谏止不听则脱身为佣嵗余得钱帛归以与兄曰物尽可复得吏坐赃终身捐弃兄感其言遂为廉洁东观记曰均失兄眷顾孤兄子甚笃已冠娶妻出令别居并门尽推财与之使得一专其母然后随防视赈给之其一不屈于郡将再不诣于司徒一举直言再徴公车卒以病免此其素尚有不可易也毛义奉檄而喜为其母屈母死去官徴辟不至犹斯志也元和诏书所以兴廉让抑亦所以劝忠也欤
　　魏邴原别太子为五官中郎将天下向慕宾客如云而原独守道持常自非公事不妄举动太祖微使人从容问之原曰吾闻国危不事冢宰君老不奉世子此典制也于是乃转五官长史太子燕防众宾百数十人太子建议曰君父各有笃疾有药一丸可救一人当救君耶父耶众人纷纭或父或君原时在坐不与此论太子谘之于原原勃然对曰父也太子亦不复难之
