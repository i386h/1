<!-- { "loadSidebar": true } -->
　　许衡曰兄弟同受父母一气所生骨月之至亲者也今人不明义理悖逆天性生虽同胞情同吴越居虽同室迹如路人以至计分毫之利信妻子之言而结爲死怨岂知兄弟之义也
　　【臣】按此衡所以爲世俗之人立训也然而起于细而极于大始于防而卒于彰争千万乘之冨与计分毫之利固无别也有所必争无论分毫也有所必让无论千万乘也爲世俗之人立训而责备贤者之意益严矣哉
　　曹端曰人不爱兄弟是不以父母之心爲心也茍体父母爱子之心则于兄弟自不容不爱矣不睦宗族者是不以祖宗之心爲心也苟体祖宗爱子孙之心则于宗族自不容于不恤矣噫传祖宗父母之体背祖宗父母之心诚天地之罪人耳祸可迯乎
　　【臣】按体父母爱子之心以亲兄弟人所易知也体祖宗爱子孙之心以睦宗族则都邑之士有不得而知者矣然此理亦易明也以祖宗言之则有高祖王父之兄弟曽祖王父之兄弟王父之兄弟父之兄弟以本身言之则有亲兄弟有从兄弟有从祖兄弟有族兄弟所谓宗族者皆有兄弟之道在焉如此则明乎孝慈之道即所以宜兄宜弟明乎友恭之道即所以敬宗睦族也
　　以上兄弟之道之要









　　御定孝经衍义卷十
<子部,儒家类,御定孝经衍义>
　　钦定四库全书
　　御定孝经衍义卷十一
　　衍要道之义
　　夫妇
　　易咸【卦名】亨利贞取女吉
　　程頥传曰天地万物之本夫妇人伦之始所以上经首乾坤下经首咸继以恒也咸感也以説爲主恒常也以正爲本而説之道自有正也【咸之利贞】正之道固有説焉【恒之利贞】
　　宋儒丘富国曰咸二少相交者夫妇之始也以男下女爲象男先下于女婚姻之道成矣恒二长相承者夫妇之终也以男女尊卑爲象女下于男居室之伦正矣
　　恒【卦名】彖传曰恒久也
　　程頥传曰咸夫妇之道夫妇终身不变者也故咸之后受之以恒也
　　【臣】按序卦传曰有天地然后有万物有万物然后有男女有男女然后有夫妇有夫妇然后有父子有父子然后有君臣【由家而国虽非父子而君尊臣卑之分如父子也】有君臣然后有上下【由国而天下凡上贵下贱之分如君臣也】有上下然后礼义有所措夫妇之道不可以不久也故受之以恒盖乾道成男坤道成女上经之乾坤天地之道而夫子于坤之文言则曰地道也妻道也此二老之夫妇化育之功已成者也下经首咸二少之夫妇絪緼之感方始者也继之以恒爲二长之夫妇主家事者也然自咸恒言之今日之夫妇在他日有父母之道自乾坤言之今日之爲父母在他日则夫妇之道而已其少也説以正故能感其长也正而説故能久此咸恒之夫妇所以相与者即所以顺其父母者也以父母之道爲夫妇之道以夫妇之道爲事父母之道此咸恒之所以作对于乾坤者也于书则嬀汭观刑而克谐之孝斯升于诗则洽阳嗣徽而作求之孝永世昏礼莫大于亲迎于夫子答哀公之问而垂戒于春秋不一书而已也夫妇之道其要在于孝审矣
　　渐【卦名】彖传曰渐之进也女归吉也
　　吴澄曰巽女在外将入而来归艮止在内方止而未往迎有女归以渐之象
　　归妹【卦名】彖传曰归妹天地之大义也
　　程頥传曰卦有男女配合之义者四咸恒渐归妹也渐女归之得其正也男下女而各得其正位止静而巽顺其进有渐男女配合得其道也归妹女之嫁归也男上女下女从男也而有説少之义以説而动动以説则不得其正矣故位皆不当也咸恒夫妇之道渐归妹女归之义咸与归妹男女之情也咸止而説归妹动而説皆以説也恒巽而动渐止而巽皆以巽顺也男女之道夫妇之义备于是矣
　　归妹人之终始也
　　程頥传曰天地不交则万物何从而生女之归男乃生生相续之道男女交而有生息有生息而后其终不穷前者有终而后者有始相续不穷是人之终始也
　　【臣】按咸恒渐归妹四卦皆言男女夫妇之道而咸之二少夫妇而燕尔者也恒之二长夫妇而偕老者也渐止而巽男先女则礼不备而不行逆知其后之好合者矣归妹説以动柔乘刚则有老説其少徇情肆欲而卒反爲艳妻所制者故夫子以人之终始言之谓此日之夫妇乃他日之父母爲续莫大焉之故非爲情欲之感也而又以象戒之曰君子以永终知敝者盖于其始合之不正预知其有不终之敝奔诱茍合之人既已失身败徳华落色衰复相背弃则彖所谓无攸利者夫妇同之也然则大过【卦名】之九二何以曰枯杨生稊老夫得其女妻无不利盖归妹以妹称是不正其爲夫妇之辞大过之九二以老夫匹女妻而言是正其爲夫妇之辞也正其爲夫妇则生生相续而正其爲父母矣若九五之枯杨生华老妇得其士夫则虽生而旋枯必不能久正其爲夫妇乃可丑之甚也若防【卦名】之六三以隂而自求阳其行不顺姤卦以一隂而遇五阳女徳不贞故皆戒以勿用取女
　　诗周南【周国名南南方诸侯之国文王使周公爲政于国中后采民俗之诗得之国中者杂以南国之诗谓之周南】闗雎【篇名】其首章曰闗闗【雌雄相应之和声】雎鸠【水鸟挚而有别】在河之洲窈窕【幽闲之意】淑女君子好逑【匹也】
　　匡衡曰妃匹之际生民之始万物之原婚姻之礼正然后品物遂而天命全孔子论诗以闗雎爲始言太上者民之父母后夫人之行不侔乎天地则无以奉神灵之统而理万物之宜自上世以来三代兴废未有不由此者也
　　【臣】按礼国君取夫人之辞曰请君之玉女与寡人共有敝邑事宗庙社稷故礼始于谨夫妇所以终孝道也孔子论诗始于南南始于闗雎非独以着风化之自所以明文王之致孝于其亲者既内自尽又外求助故未得窈窕之淑女则有辗转反侧之忧而不至于伤既得之则有琴瑟钟鼓之乐而不至于淫一哀一乐而不失其节即孔子之所谓非爱弗亲非敬弗正者此固爱亲敬亲之心所推也故可以奉神灵之统理万物之宜其诗歌之房中而可以被之乡党邦国则加百姓刑四海之效也
　　葛覃【篇名】其三章曰言告师氏言告言归薄汚【去其汚也】我私【燕服也】薄澣【濯也】我衣【礼服也】害澣害否归宁父母
　　朱熹曰师氏导我者也每事询访不敢专也父母生我者也及时问安不敢忘也君子宗主我者也因师致告不敢防也
　　【臣】按此章诗朱子以爲敬不弛于师傅孝不衰于父母【臣】以爲礼女子十年不出姆教婉【婉于言】娩【娩于容】听从【有听受无违逆】学女事共衣服以至观于祭祀礼相助奠【礼相长者而助其奠】之事故曽巩之言曰先王之政其闺门之治必爲之师傅保姆之助诗书图史之戒珩璜琚瑀之节威仪动作之度其敎之者有此具也然则归宁者人子之心而其必告于师氏者即以父母之心爲心也与小序以爲后妃之本者此也此所以贵而能勤富而能俭织纴不废絺绤无斁而成其徳之厚也
　　召南【召地名召公奭之采邑也召公爲方伯宣化于诸侯故以南国之诗系之而谓之召南】何彼秾矣【篇名】其一章曰何彼秾【盛也】矣唐棣【一曰栘也似白杨一云即薁李】之华曷不肃雝【肃肃然而敬雝雝然而和】王姬【周王之女姬姓故曰王姬】之车胡安国曰王姬嫁于诸侯车服不系其夫礼亦隆矣夫阳唱而隂和夫先而妇随则虽以王姬之贵当执妇道与公侯大夫士庶人之女何以异哉
　　【臣】按夫妇之道自天子达于庶人者也故二南爲房中之乐而乡党邦国皆得用之此王姬所以有肃雝之徳而不敢挟贵以骄其夫其能相与尽子妇事父母舅姑之孝又可知故诗人美之也
　　二章曰何彼秾矣华如桃李【以桃李二物兴男女二人也】平王【平正之王指文王也】之孙齐侯之子【武王女文王孙适齐侯之子】
　　程鹏飞曰吾于是诗得君子善善之意不惟及其身而又及其亲矣美王姬则曰平王之孙齐侯之子美庄姜则曰齐侯之子衞侯之妻美太任则曰文王之母京室之妇美韩侯取妻则曰汾王之甥蹶父之子盖曰其子如此以其父母如此也其孙如此以其祖父如此也其妻如此以其夫如此也其甥如此以其舅如此也君子之善善也周矣
　　【臣】按妇人之徳亦推本于所自则夫夫妇妇以成其家道者妇之父母子之父母均有显名焉已经曰立身行道名于后世以显父母迩在夫妇居室之间不可以他求者也故文王太姒之爲夫妇之道在于二南百世之下犹歌诵之而幽王襃姒之失夫妇之道小雅刺之虽孝于慈孙百世不能改也可弗愼哉
　　风栢舟【篇名正风以闗雎爲首得夫妇人伦之正变风以柏舟爲首处夫妇人伦之变】其五章曰日【日当常明喻正嫡当尊】居月【月有时亏喻众妾当卑】诸【居诸语辞】胡迭而防【今众妾反胜正嫡是日月更迭而亏】心之忧矣如匪澣衣【烦寃愦眊如衣垢污不濯之衣】静言思之不能奋飞
　　朱熹曰妇人不得于其夫宜其怨之深矣而曰我思古人实获我心【见绿衣诗】又曰静言思之不能奋飞其词气忠厚恻怛怨而不怒如此所谓止乎礼义而中喜怒哀乐之节者所以虽爲变风而继二南之后者以此臣之不得于君子之不得于父弟之不得于兄朋友之不相信皆当以此爲法
　　【臣】按柏舟绿衣燕燕日月终风皆衞庄公夫人姜氏所作朱熹定其先后以终风次绿衣日月次终风燕燕则庄公薨后送归妾之诗也柏舟之于庄公之不见答词气之间未尝及也但以日月之迭防隐言嫡妾之分而已绿衣黄里之喻稍激切于日月迭防矣至比类终风则庄公之狂荡防疾甚矣而犹不忍斥言之也至于日居月诸之卒章而曰父兮母兮畜我不卒见絶于其夫而呼诉于父母此亦可谓妇人之贤处变而不失其正者矣然则庄公之蔽惑贤非所宜贤而贵非所宜贵祸起衽席延于后嗣观孔子之所以对鲁哀公者【事见礼记载后】则卫庄不孝之罪奚其可逭哉
　　郑风女曰鸡鸣【篇名】其一章曰女曰鸡鸣士曰昧旦【将旦昧爽之交】子兴视夜明星【启明之星】有烂将翺将翔弋鳬与鴈【臣】按此诗章首女曰鸡鸣士曰昧旦乃夫妇相警之词此所以琴瑟之乐同于闗雎也礼记内则曰子事父母鸡初鸣咸盥潄妇事舅姑如事父母鸡鸣者固孝子事亲之节候此而或爽不特夫妇道将不可久亦非致爱敬于亲之道古之贤女所以不敢怀安而常存警惕者也
　　礼记哀公问孔子对曰夫妇别父子亲君臣严三者正则庶物从之矣
　　【臣】按五伦以父子爲首者干称父坤称母以天地统万物之义也三纲以夫妇爲首者有夫妇然后有父子有父子然后有君臣之序也
　　古之爲政爱人爲大所以治爱人礼爲大所以治礼敬爲大敬之至矣大昏爲大大昏至矣大昏既至冕而亲迎亲之也亲之也者亲之也【已亲其人乃以使人亲矣】是故君子兴敬爲亲舎敬是遗亲也弗爱不亲弗敬不正爱与敬其政之本与
　　陈澔集説曰爱敬之道其始本于闺门之内及扩而充之其爱至于不敢恶于人其敬至于不敢慢于人而徳教加于百姓刑于四海故曰爱与敬其政之本与
