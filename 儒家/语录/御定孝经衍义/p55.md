<!-- { "loadSidebar": true } -->
　　辅广曰侯邦供王赋役固其职也然为王者当有以体恤之不敢易而轻用之可也观禹贡之底慎财赋无逸之惟正之供则必不至于易视而轻用之矣今也东国财力俱困而餽西人以酒则视之曽不如浆与之以鞙然之佩则视之曾不以为长易视之如此则轻用之必矣此东国之所以怨病而愬之于天也
　　六章曰虽则七襄不成报章睆【明星貌】彼牵牛【星名】不以服【驾也】箱【车内容物之处】东有启明西有长庚【皆金星也朝在东先日而出暮在西后日而入】有捄天毕【星名状如掩兎之毕】载施之行【行列也】
　　朱熹集曰至是则知天亦无若我何矣
　　欧阳修曰虽有织女不能为我织而成章虽有牵牛不能为我驾车而输物虽有启明长庚不能助日为昼俾我营作虽有天毕不能为我掩捕鸟兽
　　七章曰维南有箕【星名】不可以簸维北有斗【星名】不可以挹酒浆维南有箕载翕【引也】其舌维北有斗西柄之掲【箕其踵似箕且有舌斗其方如斗且有柄箕四星二为踵二为舌踵狭而舌广故曰翕斗四星为斗三星为柄】朱熹集曰言南箕既不可以簸糠粃北斗既不可以挹酌酒浆而箕引其舌反若有所吞噬斗西掲其柄反若有所挹取于东是天非徒无若我何乃亦若助西人而见困甚怨之词也
　　【臣】按正义作大东之诗者刺乱也时东方之国偏于赋役而损伤于民财此谭之大夫作是诗告于王言已国之病困焉甚矣其词之怨也夫以荡然大道砥矢之平直岂今不如古乎昔之君子小人行此视此安车徐歩惟意所适今也顾之而出涕者税敛之重转输之烦以困顿抑郁之情而行于常所经歴之地反谓其﨑岖回曲也此何以故王室之赋政不均无小无大皆取于东方诸侯之国蕞尔谭无他财物生焉悉索丝麻以为贡篚至于杼柚废其织作何其取之尽耶公子国之贵臣而以夏之葛屦履行于晓霜之中往来者屡足寒伤心则不但陨涕而遂至于病矣因言获薪不可浸劳人不可极庶防乎载薪而归勿使腐败轻其税敛俾得休息也篇中惟此乃正告之之辞而下章言不能然也我之转餫来此虽甚勤苦不防慰劳而京师之人粲粲然鲜盛其衣服曾不念东诸侯之杼柚其空也舟楫之人而熊罴之裘毋怪乎公子而葛屦履霜也彼舟人之富当由王宠羣小得志其气骄溢酒之馈而不以为浆佩之鞙鞙而不以为长东人之出之也甚艰既殚其力矣西人之视之也甚贱曾莫之省焉夫百姓之困于供亿久矣酒非介夀之冻醪也朘民之膏泽也佩非春蚕之茧丝也其诘屈之迥肠也王者子爱百姓以天下为一家东人之子西人之子又奚择焉而赋政之偏若此哉司马迁曰天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也谭之大夫以为于此之时父子不相顾王者天下之大父母已之所以病王实使然则告之亦无益矣此其所以呼天而诉之也彼河汉之耿耿则不能如日月之照临而织女之不成章则固无以为衣褐牛不服箱则又无以任输载有启导日明之星而无以度幽忧之长夜有增长续日之星而无以成舒长之化日天毕之行列曾无掩兎【田器之毕所以掩兎】载肉【祭器之毕助载鼎实】之功箕斗之虚名又无簸挹之实明明上天烂然星陈无一可以苏东方之困者旁皇谛审箕斗之形成于舌柄舌大张而翕合吞噬之状可畏柄在西而挹取于东之意可危如此而仰愬之不反逄其怒乎告王呼天总无益也诗人之怨至于此为民父母而征求无艺掊克彊御取之尽锱铢用之如泥沙怨咨之声至于穷变极态而曾不聴闻将何以奉先人之宗庙乎此周辙之所以遂东也臣于此诗敢酌取汉唐宋儒注释之精者联合七章之义以附于后焉
　　大雅召旻【篇名】其一章曰旻天【谓王也】疾【犹急】威天笃【厚也】降丧瘨【病也】我饥馑民卒【尽也】流亡我居【国中】圉【边境】卒荒
　　【臣】按正义召旻诗者周卿士凢国之伯所作以刺幽王大壊也急者行之必速之辞厚者为之加重之称正孟子所谓用其二而民有殍用其三而父子离者也惟赋税之苛急与重等故寛仁之政缓与轻同凢伯之刺幽王首以疾威为叹由其急而愈见其重也夫以饥馑荐臻则必有稽逋积负而并徴于一时则愈急流亡不复则必有絶户赔丁而责成于土著则愈重居邑边圉尽皆逃散而国为空国矣葢大东之所怨者偏故王室犹有富人焉凢伯之所刺者急故昔之富者亦若是之病也偏则未有不至于急者故取民之制贵得其平欤
　　周礼天官冢宰太宰之职以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰关市之赋八曰山泽之赋九曰币余之赋
　　郑康成注曰财泉谷也赋口率出钱也今之算泉民或谓之赋此其旧名欤乡大夫以岁时登其夫家之众寡辨其可任者国中自七尺以及六十野自六尺以及六十有五皆征之遂师之职亦曰以徴其财征皆谓此赋也邦中在城郭者四郊去国百里邦甸二百里家削三百里邦县四百里邦都五百里此平民也关市山泽谓占防百物币余谓占卖国中之斥币皆末作当增赋者若今贾人倍算矣自邦中至币余各入其所有谷物以当赋泉之数毎处为一书所待异也
　　贾公彦正义曰此九赋所得财物给九式之用是所待异也
　　【臣】按口率出泉之法恐非周公旧文也且文王之治岐也关市讥而不征泽梁无禁而此则关以货出入有税物市若泉府防布总布之等亦有税物民入山泽取财亦有税则征而有禁矣然考之载师林衡泽虞丱人牧人罟人所掌皆同或其中不无附防之处当以孟子为正也此以赋对贡而言王国者自税之侯国内得民之税大国贡半次三之一小四之一市取当国所出美物以贡也若禹贡之厥篚厥贡是矣九式中有工事刍秣二式当亦以给丘乗之车甲马牛先王以农为本故计口出泉而末作者增赋鲁哀公以口率出泉为不给而复计田使之出泉则农重困而末作者不在此数胡氏所以有幸免之説也
　　地官司徒载师【载事也主事民而税之】掌任土之法【任其力势所能生育且以制贡赋也】以物地事【物色之以知其所宜之事】授地职【授农牧虞衡使职之】而待其政令以防里【民居之区域】任国中之地以埸圃任园地以宅田【致仕者之家所受田】士田【圭田】贾田【贾人之家所受田】任近郊之地以官田【庻人在官者其家所受田也】牛田【牛人之家所受田】赏田【赏赐之田】牧田【牧人之家所受田】任逺郊之地以公邑【六遂余地天子使大夫治之如州长县正也】之田任甸地以家邑【大夫采地】之田任稍地以小都【卿之采地】之田任任县地以大都【公之采地王子所食邑】之田任畺【居良反】地【王畿界也】凢任地国宅【官府治处】无征园防二十而一近郊十一逺郊二十而三甸稍县都皆无过十二惟漆林之征二十而五凢宅不毛者有里布凢田不耕者出屋粟凢民无职事者出夫家之征以时徴其赋
　　【臣】按此畿内用夏之贡法税夫无公田也轻近而重逺者近城者给公家役使多故于税上轻逺城者役少故于税上重惟近郊之内止什一也园是二畆半宅在田者防是二畆半宅在国中者郑以为防无谷园少利也特重于漆林之征者自然所生力作少而取利重故于四分之中而税其一里布屋粟夫家之征皆所以劝民植桑麻就田业也此或有田宅而荒芜或间无职事之人乃三条而孟子防无夫里之布为一条也胡安国用田赋传引此及漆林之征以明先王重本抑末者如此以深罪哀公之计田而赋也布即口率出泉里布谓二十五家之泉也三夫为屋郑谓罚以三家之税夫空田不耕三倍其罚固宜尔耳不树桑麻罚应轻等而反令出二十五家口泉者古之口率出泉也葢轻不至如汉之人出一百二十为算也间民转移执事之人既无常职而何以能出一夫百畆之税出一家士徒车辇给繇役耶若云特峻其罚以驱之耕桑耳又何以转移执事亦在九职之中也疏以为其人性不营已业为闲民而好与人佣赁非止一家转移为人执事以此为业故特困苦之也
　　均人【主平土地之力政者】掌均地政均地守均地职均人民牛马车辇之力政凢均力政以岁上下丰年则公旬用三日焉中年则公旬用二日焉无年则公旬用一日焉凶札则无力政无财赋不收地守地职不均地政
　　郑康成注曰政读为征地征谓地守地职之税也地守衡虞之属地职农圃之属力征人民则治城郭涂巷沟渠牛马车辇则转输委积之属丰年人食四鬴之岁也人食三鬴为中岁人食二鬴为无岁岁无赢储也公事也旬均也无力征恤其劳也无财赋恤其乏困也财赋九赋也不收山泽及地税亦不平计地税也非凶札之岁当收税乃均之耳
　　【臣】按读均人之职而知周官之法度甚密而用之至寛也无力征是无力役也无财赋是无口泉也不收地守是蠲其租也不收地职是弛山泽与民也葢地税以用贡法之处言之若公田则亦无年矣不与于民也不言军赋者师旅非常事也凶年之后恒多疾疫故凶札并言凶则民贫札则民病故于财力一无所取此条文义明白后世取民之制虽异于古实兼有力役口泉地税在其中古制或赋泉或税粟今则本色折色之异以古凖今则凢遇凶札更不当分别何者当蠲除何者当征收也郑训公为事旬为均与王制相合葢用民之力岁不过三日也唐制租庸调用人之力岁二十者岂误以旬为旬日之旬耶且有有事而加役至三十日通正役为五十日者其厉民甚矣
　　春秋初税畆【宣公十五年】
　　谷梁初者始也古者什一借而不税初税畆非正也古者三百步为里名曰井田井田者九百畆公田居一私田稼不善则非吏公田稼不善则非民初税畆者非公之去公田而履畆十取一也以公之与民为己悉矣
　　三月作丘甲【成公元年】
　　左作丘甲纪重赋也
　　春用田赋【哀公十二年】
　　国语鲁语季康子欲以田赋使冉有访诸仲尼仲尼不对私于冉有曰求来汝不闻乎先王制土【制其肥硗以为差也】借田【谓税也】以力【谓三十受田百畆二十受五十畆六十还田也】而砥【平也】其逺迩【近郊逺郊甸稍县都之异】赋里【防也】以入【计其利入】而量其有无【国宅园防漆林之异】任力【徭役】以夫【以夫家为数也】而议其老防【有复除】于是乎有鳏寡孤疾【亦议不役也】有军旅之出则徴之无则已其岁【军旅之岁】收田一井出稯【子红切六百四十斛也】禾秉【十庾日秉】刍缶【庾也】米不是过也先王以为足【足供用也】若子季孙欲其法也则有周公之借矣若欲犯法则茍而赋又何访焉
