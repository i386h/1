<!-- { "loadSidebar": true } -->
　　【臣】按孙以王父字为氏婴齐公子遂之子当称公孙今鲁人以之后其兄归父是知归父之不可以无后而不知子不可以为父孙弟不可以为兄子也弟降为子乱昭穆之序矣子降为孙失父子之亲矣若夫归父之子仲遂之孙故当书仲孙婴齐也君子言思可道作事可法书曰仲婴齐为其不可道不可法也此所以正父子兄弟之伦也
　　莒人灭鄫【莒是鄫甥立以为后非其族类神不歆其祀故言灭　襄公六年公名午】
　　胡安国曰或曰鄫取莒公子为后罪在鄫子不在莒人不当但责莒人也今直罪莒舍鄫何哉曰莒人之以其子为鄫后与黄歇【春申君也】进李园之妹于楚王【史记春申君传楚考烈王无子赵人李园求事春申为舍人进其女弟即幸于春申君知其有身园与女弟説春申君进于楚王王召入幸之遂生子男立为太子是为幽王】吕不韦献邯郸之姬于秦公子【史记吕不韦秦昭王太子华阳夫人无子太子中男名楚质于赵不韦见之曰此奇货可居请以竒物玩好求见华阳夫人姊而以献夫人因言子楚贤大人乘间言于大子以为嫡嗣不韦取邯郸姬絶美者与居知有身子楚见而请之不韦佯怒既而献之期年生子政子楚立是为庄襄王政即始皇帝也】其事虽殊其欲灭人之祀而有其国则一也春秋所以释鄫而罪莒欤以此防民犹有以韩谧为世嗣昏乱纪度如郭氏者【晋书贾充充子黎民蚤卒无嗣及薨妻郭槐欲以外孙韩谧为世孙曹轸谏曰礼无异姓为后之文槐表陈充遗意帝许之大常议諡博士秦秀曰充悖礼溺情以乱大伦昔鄫养外孙莒公子为后春秋书莒人灭鄫按諡法昏乱纪度曰荒请諡荒】
　　张栻曰原民之生与万物并于天地之间父天而母地本一而已而于其身莫不有父母之亲兄弟之爱以至于支宗之属厘分缕析血脉贯通分虽殊而本实一此性之所具而天之所为也圣人有作立姓以别其系严宗以谨其承亦因夫性之自然理之所不可易者而已茍惟强离其所系而合于其所不可合是岂性也哉是故神不歆非祀而民不祀非族以此防民而春秋之时犹有身为诸侯而立异姓以莅祭祀如鄫子之为者圣人书之曰莒人灭鄫谓其先无血食之理也岂不深切着明哉
　　【臣】按为人父而以异姓之子为后是先絶其祖父之血食矣异乎生则亲安之祭则享之之经也为人子而为后于异姓之人是诚不爱其亲而爱他人不敬其亲而敬他人者莒鄫之事后世多有夫子断例如此之严减鄫罪而归狱于莒盖尤恶夫舍己之亲而后他人之亲者此所以正父子之伦也
　　晋士匄【范宣子】帅师侵齐至谷【齐地】闻齐侯卒乃还【十九年臣】按士匄奉命出征既至齐地闻丧而还善矣夫父子之道天下之人所同然也爱吾之亲而因以爱人之亲敬吾之亲而因以敬人之亲故丧不可伐亦先王所以教孝也齐人感服而有澶渊【卫地】之盟【在明年夏齐成故也】则爱敬之足以服人心明矣此所以正父子之伦也
　　秋宋公【平公名成】杀其世子痤【二十有六年】
　　【臣】按宋平公嬖芮司徒之女弃【初生赤而毛弃诸隄下故名弃】信寺人伊戾之谗而囚太子痤痤曰惟佐也能免我佐者太子之弟即芮弃所生也左师【官名】向戍【宋臣】素畏恶于太子惟恐佐之救之也防而与之语【防讙也欲使佐失期】过期乃缢而死此与晋申生何异呜呼以父子天性之亲而谗嬖间之不能相保此董仲舒所谓有国者不可以不知春秋前有谗而不见后有贼而不知者也此所以正父子之伦也即是而思之君臣兄弟夫妇之道得则皆得失则皆失者矣
　　晋人齐人宋人卫人郑人曹人莒人邾人滕人薛人杞人小邾人会于澶渊宋灾故【三十年】
　　【臣】按胡安国传蔡世子般为楚啇臣之事【弑父】乃天下之大变神人所不容人人得而诛之者诸大夫会葬蔡景公而归赙吊生是恩义情礼之笃于子般不以为贼而讨之也于是又合十二国之大夫为此盟而谋归宋财夫子书曰宋灾故夫子若曰事固无大于此者乎是以遍刺诸大夫也所以正父子君臣之伦也
　　冬葬许悼公【名买　昭公十九年】
　　【臣】按许世子止【世子名也】以不尝药而受楚商臣蔡世子之恶名而又因不授子以师傅致使不知尝药罪累及于许悼公春秋之笔严矣夫悼公之卒也止曰我与夫弑者不立乎其位哭泣歠飦粥嗌不容粒未逾年而死则止非不知有父之亲也揆之于乐正子春之视疾复加一饭则脱然愈复损一饭则脱然愈复加一衣则脱然愈复损一衣则脱然愈者则为子道之未尽耳许悼公亦非真失义方之训也特以世子不知尝药累及许君则父子之道夫岂易言尽哉故曰葬许悼公见春秋之赦止也读者可以惕然惧矣所以正父子之伦也
　　卫世子【灵公太子公名元】蒯瞆出奔宋【定公十四年公名宋】
　　晋赵鞅【简子晋卿】帅师纳卫世子蒯瞆于戚【卫邑　哀公二年公名蒋臣】按宋儒皆以南子【卫灵公夫人】之谮杀蒯聩犹之骊姬之谮杀申生也灵公惑于南子所言必从故世子被杀母之名以出盖左所记乃南子之谗言而公谷此条无杀母之事故曰骊姬害晋南子害衞二君之信谗同也公子郢【世子之弟】之言曰亡人之子辄【蒯瞆之子出公】在不曰先君有命立辄也则公谷二王父命之说亦谬矣春秋一则曰世子再则曰世子论语曰必也正名乎正其为世子之名矣则世子之子其不可拒世子也不待问矣此所以正父子之伦也
　　春齐国夏【齐卿】卫石曼姑【卫臣】帅师围戚【三年】
　　晋赵鞅帅师伐卫【五年】
　　家铉翁曰輙以子拒父齐国夏为之围戚逆也蒯瞆以父伐子晋赵鞅为之伐卫其顺矣乎吁齐固失矣晋亦未为得也
　　【臣】按春秋以世子目蒯瞆是未絶之于父也辄以兵拒父是自絶于父矣均之失也以助瞆之晋与助辄之齐较则书围者逆书伐者顺矣此所以正父子之伦也
　　齐阳生【悼公】入于齐【六年】
　　胡安国曰阳生曷为不称公子非先君之子也为人子者无以有已【见家语注身父母之所有也】则以父母之心为心者景公【齐君名杵臼】命荼世其国【景公嬖鬻姒之子荼将卒立以为嗣】已则篡荼而自立是自絶于先君岂复得为先君之子也不称公子诛不子也阳生不子则曷为系之齐春秋端本之书也正其本则事理阳生之不子也其谁使之然不有废长立少以啓乱者乎故齐景公问政于孔子孔子对曰君君臣臣父父子子君不君则臣不臣父不父则子不子以阳生系之齐着乱之所由生
　　【臣】按阳生之不子由于景公之不父不书公子责阳生系之齐责景公也此所以正父子之伦也
　　大学之第三章曰为人子止于孝为人父止于慈黄洵饶曰为人子止于孝不先父而先子何也父虽不慈子不可以不孝故先言子也
　　【臣】按洵饶此言乃责备人子之辞其实子孝父慈生生相续非论报施也始于事亲故先言子终于立身故下以慈其子之日犹是上以孝其父之日也知为人子然后可以为人父
　　孟子曰仁之于父子也
　　【臣】按仁之于父子也句可为经文父子之道天性也句注释而经文言简意长即命也有性焉君子不谓命也之义亦包括而无余蕴矣盖仁为性之徳言天性则不必更言仁自然不得委之于命也反复玩味则爱亲敬亲之心油然而生勃焉其不可已茍自反而于爱敬之道少有未尽亦惕然悚然不自知其心之疚而顔之汗也非圣人其孰能为此言乎
　　朱熹曰人之所以有此身者受形于母而资始于父虽有强暴之人见子则怜至于襁褓之儿见父则笑果何为而然哉初无所为而然此父子之道所以为天性而不可解也然父子之间或有不尽其道者是岂为父而天性有不足于慈亦岂为子而天性有不足于孝者哉人心本明天性素具但为物欲所昏利害所蔽故小则伤恩害义而不可开大则灭天乱伦而不可救
　　【臣】按中庸言思事亲不可以不知人思知人不可以不知天知天知人则不为物欲所昏利害所蔽而父慈子孝各尽其天性矣朱熹所言乃拟上宋光宗封事词意恳切可以格君心之非言虽有为而发而凡为人子事父母尊亲之至未能如虞舜周武菽水之懽未能如曾参闵损【孔子弟子闵子骞】闻熹此言皆当内反于心而求其所昏蔽不可以自是而即安也
　　胡宏曰人皆生于父父道本乎天谓人皆天之子可乎曰不可天道至正者也王道至大至正奉天行道乃可谓之天之子也
　　【臣】按曲礼曰君天下曰天子表记曰惟天子受命于天故曰天子书曰天子作民父母春秋或称天王或称天子书法不同因事而见也白虎通【汉世诸儒集论经传奏之白虎观因名白虎通】曰王者父天母地亦曰天子西铭曰大君者天之宗子盖以天子之庆赏刑威即上天之风霆雨露父母之喜怒爱恶即造化之隂阳惨舒经所谓事父孝故事天明事母孝故事地察者实然之理非意之也实见之事非推而大之也人人有此理有此事而不能尽故专属之明王而天子之名独归于一人也
　　吕希哲曰孝子事亲须事事躬亲不可委之使令也尝观谷梁言天子亲耕以供粢盛王后亲蚕以供祭服国非无良农工女也以为人之所尽事其祖祢不若以己所自亲者也此说尽事亲之道又言为人子者视于无形聴于无声未尝顷刻离亲也事亲如天顷刻离亲则有时而违天天不可得而违也
　　【臣】按内则云后王命冡宰降徳于众庶兆民篇中详言子妇事父母舅姑之事其为必躬必亲者固不待言矣天子之子一日三朝视膳寝门何异众庶兆民乎粢盛天子之所亲耕也祭服王后之所亲蚕也而况诸侯以降乎经曰自天子以至于庶人孝无终始而患不及者未之有也
　　许衡曰事亲大节自是养志养体致爱致敬四事中致爱致敬尤急所以孝只爱亲敬亲两事耳天子之孝推爱敬之心以及天下亦惟此二事刑于四海固结人心舍此则法术矣其效与圣人不相似
　　【臣】按养志养体各有致爱致敬之事但爱心敬心即为养志爱迹敬迹即为养体刑于四海亦非爱敬以外事深爱至敬神明可通人心同以为然故观感之速也舍是亦无所谓法术惟是施于人者过于其所应得之分人以享其利为有徳耳虽固结之其能不解乎故惟孝可以治天下
　　薛瑄曰曾子曰战战兢兢如临深渊如履薄氷君子之守身可不谨乎父母生子耳目口鼻四肢百骸无不备人子能体其全而归之斯谓之孝天之生人五常百行之理无不全人能以事亲之心事天于天所赋之理无一之或失则亦天之孝子也
　　【臣】按薛瑄因曾子所谓守身之难而以事亲事天发明西铭之理盖事亲之心有未尽则事天之心亦未尽事天之道有未至则事亲之道亦未至也孰尽之而孰至之则责备于其身者也故以体其全而归之为难
　　曹端曰父母者子之天地也子若欺父母即欺天地慢父母即慢天地人而欺慢天地莫大之罪也为人子者可不深省而切责之乎
　　【臣】按此曹氏家规辑畧之一诸儒或言事父母如事天地或言事天地如事父母皆西铭之通解而孝经之敷言也
　　以上父子之道之要

　　御定孝经衍义卷八
<子部,儒家类,御定孝经衍义>
　　钦定四库全书
　　御定孝经衍义卷九
　　衍要道之义
　　君臣
　　易干彖传曰首出庶物万国咸宁
