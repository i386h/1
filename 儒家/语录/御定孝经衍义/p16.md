<!-- { "loadSidebar": true } -->
　　【臣】又按赵盾许止皆非实弑其君而春秋书之曰弑盾则欲辞之而不得辞止则以其自责者责之也故谷梁传曰于盾也见忠臣之至于许子止见孝子之至
　　春王正月公如齐　公至自齐　夏仲孙蔑【鲁大夫孟献子】如京师【九年】
　　胡安国传曰以浅言之属辞【属合其辞】比事【比次其事】春秋教也当岁首月公朝于齐夏使大夫聘于京师此皆比事可考不待贬絶而恶自见者也宣公享国九年于周才一往聘其在齐则又再朝矣经于如齐每行必至深罪之也
　　【臣】按鲁侯亲朝于隣国而令大夫聘于京师京师惟一聘而齐则再三朝焉逆施倒置谓其父之尊不如其兄也甚于公子遂如京师遂如晋者矣此春秋比次其事所以正君臣之伦也
　　秋天王【定王】使王季子【王之母弟】来聘【十年】
　　【臣】按此所以正君臣之伦也郑重书之交讥乎尔何以交讥也汪克寛曰宣公简慢于王知有齐而不知有周定王始则征聘于鲁中则厚贿于仲孙【九年左传曰春王使来征聘夏孟献子聘于周王以爲有礼厚贿之】终则命贵弟报聘是犹爲人父而不责子之很傲乃三揖于定省之常礼而徳色于借耰之防恩也宣公既不知所当尊而王亦不能自尊矣然则爲君父者不可以不知春秋也此春秋所以正君臣之伦也
　　三月公如京师夏五月公自京师遂防晋侯【厉公名州蒲】齐侯【灵公名环】宋公【共公名固】衞侯【定公名臧】郑伯【成公名伦】曹伯【宣公名庐卒于师】邾人【定公貜且】滕人【文公未同盟卒不书名】伐秦【成公十有三年】胡安国传曰观春秋所载天王遣使者屡矣十二公之述职盖阙如也独此年书公如京师又不能成朝礼不敬莫大焉君臣人道之大伦而至于此极仲尼爲此惧作春秋或抑或纵或予或夺所以明君臣之义者至矣其义得行则臣必敬于君子必敬于父天理必存人欲必消大伦必正岂曰小补之哉
　　刘本曰如京师固美志也而未知春秋以是讥之也公不伐秦岂能朝天子乎天子者天下之父也朝有年聘有时尽心竭力致其诚恪专一之意以将之则所谓子事亲臣事君之道矣焉有挟二事以往哉重于伐人轻于事君虽有朝之名而无朝之诚春秋所恶也
　　【臣】按春秋鲁十二公惟成是年一如京师而已乃爲伐秦道由王都因而朝焉非本意也夫子书之若使本自朝王后乃遂事者与狩于河阳同意此所以正君臣之伦也
　　春王正月公如晋　邾庶其【邾大夫】以漆【一邑】闾丘【一邑】来奔【以邑出曰叛叛而归鲁曰来奔】夏公至自晋【襄公二十有一年】
　　【臣】按春秋之义或求名而不得或欲盖而名章故书齐豹爲盗【昭公二十年盗杀衞侯之兄絷齐豹杀之也】而三叛人名三叛人者是年邾庶其昭五年莒牟夷三十一年邾黑肱皆鲁侯不在国而季孙纳之也【季武子名宿纳庻其牟夷季平子名意如纳黑肱】天下之恶一也今有人于此获罪其父而归于其父之友其父之友他适而其子受之且不一人而已也则其子之心不可问矣人子以父母之爱恶爲爱恶者也其父之友何独爱于人之子得罪于其父者欤则是其子之受之也爱其父之所恶者矣春秋此条书法比次如此季孙党恶无君之罪彰矣所以正君臣之伦也
　　秋八月己巳诸侯同盟于重丘【齐地　二十有五年臣】按晋【平公名彪】方合诸侯以伐齐而齐有崔杼【齐臣弑庄公光】之乱正宜申大义以讨贼而反受其赂而列之会盟是成乱奬簒以义合诸侯而以奸终之也春秋书曰同盟若曰彼夫弑君之齐合诸侯爲讨也而俨然同盟也同盟之人同心而爲乱臣贼子也矣此所以正君臣之伦也
　　春王正月公在干侯【晋地　昭公三十年】
　　胡安国传曰公去社稷于今五年每岁首月不书公者在鲁四封之内则无适而非其所也至是郓【鲁邑】溃客寄干侯非其所矣岁首必书公之所在者盖以存君不与季孙之专国也
　　【臣】按有国者受之于其父传之于其子者也昭公不保其社稷而越在干侯则周公之世不几于絶乎然而意如摄祭而不敢簒亦先君之灵有以启其衷矣经书春王正月公在干侯者三盖曰我公故在也于其葬也则大书曰葬我君昭公所以正君臣之伦也
　　元年春王【定公元年】
　　谷梁传曰不言正月定无正也定之无正何也昭公之终非正终也定公之始非正始也昭无正终故定无正始
　　【臣】按定公之入主社稷受之于季氏非受之于先君者也昭公于去年十有二月己未薨于干侯而定以是年六月戊辰即位半岁之中岂非逡廵观望欲自取之而诸大夫国人之心不然故不敢也当昭公之丧未入定公入而未即位鲁盖无君也岂可使季氏承其正朔耶去其正月则定公之元自六月戊辰始所以正君臣之伦也
　　论语定公问君使臣臣事君如之何孔子对曰君使臣以礼臣事君以忠
　　朱熹曰爲君当知爲君之道不可不使臣以礼爲臣当尽爲臣之道不可不事君以忠君臣上下两尽其道
　　【臣】按君臣主义在经则以父子之严爲君臣之义故尊君则曰君父卑臣则曰臣子视君犹父视臣犹子而不自尽其道者未之有也自盛世而言则如小雅鹿鸣之诗既饮食之又实币帛筐篚以将其厚意然后忠臣嘉宾得尽其心者是礼也以衰世而言则僭窃之臣惟礼可以已之者也以其常言之则勿贰勿欺者忠也以其变言之则伏节死义不有其身忠也故曰圣人之言本末兼尽
　　大学传之三章曰爲人君止于仁爲人臣止于敬【臣】按君道法天故体仁长人仁者君道之所止也臣道法地故敬以直内敬者臣道之所止也论其相爲用则父兼慈严君亦兼慈严仁之中有敬子兼爱敬臣亦兼爱敬则敬之中有仁
　　孟子曰欲爲君尽君道欲爲臣尽臣道二者皆法尧舜而已矣
　　陈栎曰君臣之伦于人伦爲尤大所以宗主纲维彼四伦者也
　　【臣】按经文始于事亲中于事君皆可以爲孝也然则孝治天下即尽君道资于事父即尽臣道也尧之不私其子所以爲君人者之大徳舜之允若其父所以爲臣人者之小心
　　孟子曰义之于君臣也
　　【臣】按经言父子之道天性君臣之义也但言父子有君臣之义则君臣自有父子之道其不可不尽又不待言也孟子言义之于君臣也析君臣与义言之而以之于二字爲之聮合则夫气禀之不齐时数之不偶须是君子才谓性不谓命也经言简而孟子烦圣贤之言之辨也
　　朱熹曰君臣父子之大伦天之经地之义而所谓民彝也故臣之于君子之于父生则敬养之殁则哀送之所以致其忠孝之实者无所不用其极而非虚加之也以爲不如是则无以尽吾心云尔
　　【臣】按君父至尊事之如一严君以事父资敬以事君经所训也故身也者父母之遗体也而子夏曰事君能致其身曾子曰事君不忠非孝也世之临财苟得临难茍免而以亲爲解者其罪尚可逭哉以上君臣之道之要
　　御定孝经衍义卷九
　　钦定四库全书
　　御定孝经衍义卷十
　　衍要道之义
　　兄弟
　　诗小雅常棣【篇名】其一章曰常棣之华鄂不韡韡【常棣今薁李也华鄂相承甚力又众花俱发实韡韡然而光明故以兴兄弟】凡今之人莫如兄弟二章曰死丧之威【畏也】兄弟孔懐【思也】原隰裒【聚也】矣兄弟求矣【言死丧之祸他人所畏惟兄弟爲相恤耳至于积尸裒聚于原野之间亦惟兄弟爲能相求也】三章曰令在原兄弟急难毎有良朋况【发语词】也永叹【令水鸟飞则鸣行则揺有急难之意故以起兴而言当此之时虽有良朋不过爲之长叹息而已力或不能相及也】
　　四章曰兄弟防【许歴反鬬很也】于墙外御【禁也】其务【春秋传作侮罔甫反】每有良朋烝【发语词】也无戎【叶而主反助也言兄弟设有不幸鬬很于内然有外侮则同御之矣当此之时虽有良朋岂能有所助乎】
　　五章曰丧乱既平既安且宁虽有兄弟不如友生【此章言安宁之后乃有视兄弟不如友生者悖理之甚也】
　　六章曰傧【陈也】尔豆饮酒之饫【于虑反飨也】兄弟既具【俱也】和乐且孺【小儿之慕父母也　言陈豆以醉饱而兄弟有不具焉则无与共享其乐矣】
　　七章曰妻子好合如鼓瑟琴兄弟既翕【合也】和乐且湛【叶持林反　言妻子好合如琴瑟之和而兄弟有不合焉则无以久其乐矣】
　　八章曰宜尔室家乐尔妻孥【子也】是究【穷也】是图【谋也】亶【信也】其然乎【宜尔室家者兄弟具而乐且孺也乐尔妻孥者兄弟翕而后乐且湛也兄弟于人其重如此诚以是究而图之岂不信然乎】
　　朱熹集传曰此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死防矣至于四章则又以其情义之甚薄而犹有所不能已者言其序若曰不待死丧然后相收但有急难便当相助言又不幸而至于或有小忿犹必共御外侮其所以言之者虽若轻以约而所以着夫兄弟之义者益深且切矣至于五章遂言安乐之后乃谓兄弟不如友生是则至亲反爲路人而人道或几乎息矣故下两章乃复极言兄弟之异形同气生死苦乐无适而不相须之意卒章又申告之使反覆穷极而验其信然可谓委曲渐次説尽人情矣
　　【臣】按诗序曰常棣燕兄弟也闵管蔡之失道故作常棣焉盖周公所作以明兄弟之道也故先儒以爲诗凡八章惟卒章无兄弟字余章反覆言兄弟者凡八其言人情之委曲天伦之厚重者哀伤激切故不若其他宴乐兄弟者乐歌之和平也【臣】窃以爲首章言凡今之人莫如兄弟是呼天下之人而告之以真情实理之所在也卒章言是究是图亶其然乎是又叮咛告诫于读此诗者当穷究而图谋之知此言之不谬也中庸引第七章复节取第八章前二句而继之以夫子之言曰父母其顺矣乎人知兄弟之翕即父母之所以顺不但宜其室家乐其妻子而已则兄爱弟敬无非爱亲敬亲之心室家妻子之私不以易其孺子之慕有不待究图而信其诚然者彼谓兄弟不如友生者岂非不爱其亲而爱他人不敬其亲而敬他人者乎非惟不弟亦不孝矣
　　小雅斯干【篇名】其一章曰兄及弟矣式相好矣无相犹矣【斯此也干水涯也此以篇首秩秩斯干句名篇乃筑室既成而爲颂祷之词一章言其兄弟相保于此室也】朱熹集传张子曰犹似也人情大抵施之不报则辍故恩不能终兄弟之间各尽己之所宜施者无学其不相报而弃恩也　或问不要相学指何事而言朱子曰不要相学不好处且如兄能友其弟弟却不能恭其兄兄岂可学弟之不恭而遂亦不友如弟能恭其兄兄乃不友其弟爲弟者岂可亦因兄之不友而遂忘其恭
　　【臣】按欧阳修云犹训爲谋因天子诸侯继立多疑忌其兄弟故祝其相好而无相谋也然如张载之説则是卿大夫士庻人之所同取类甚广爲友恭之通义故朱子亦有取焉
　　小雅小宛【篇名】其四章曰题彼令载飞载鸣我日斯迈而月斯征夙兴夜寐无忝尔所生
