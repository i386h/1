<!-- { "loadSidebar": true } -->
　　崔铣曰昔者夫子教曽子以孝于是孝经述焉上自天子下至庶人其分逾邈天子徳教刑于四海庶人谨节养其父母其事逾卑并列为孝夫孰人亡心孰心亡爱孰爱亡本吾惟亡遏其生而伤其本则贵贱之徳同各享其所得安其所限一箪之欢九鼎之华则豊约之敬同位可介而仁直遂噫其夫子所谓一以贯之者乎夫孝匪直养而已匪直勅其身而已虽天子必有尊也而事之必有兄也而友之必有辅也不敢遗必有所矜也不敢侮自大夫以下敬身以立事推家以理官不义则争非法不行由是推之如尧斯君也如舜斯臣也夫然乃不辱其亲不亏其体噫其夫子所谓一以贯之者乎生而共没而葬久而思祭而严制礼立庙之子孙则不匮是子身有终孝无穷已也夫一念感神明不曰至徳乎自家达四海不曰要道乎噫真所谓一以贯之者乎
　　归有光曰大哉孝之道非圣人莫之知也昔孔子尝不对或人之问禘矣其言明王之以孝治天下至于刑四海事天地言大而理约岂非极万殊一本之义乎
　　臣按是经名义如艺文志所説孝为天经遂以孝经为称也若他经之称经见于小戴礼经解前此未之闻也易分上下二经特以别异于之十卷【彖上下二篇象上下二篇系辞上下二篇文言説卦序卦杂卦各一篇】其实不连经字为称诗书礼乐春秋则但题目本书惟此独连经字为称者合举之乃成本书题目也名义既定斯作经之防有可推而知之者焉邢昺曰郑康成六艺论曰孔子以六艺题目不同指意殊别恐道离散后世莫知根源故作孝经以统防之其意颇近之矣臣愚以为此经縁起之自固当以救正当日之道徳剖析政教陵迟其设为请益问答之体盖亦所谓述而不作者也故即爱敬之广博以为徳道之至要使人知夫百行万善以是为根源而古昔先民所为丁宁反覆者皆此经之羽翼又使知夫五等之孝皆在于由已及物躬行实践之事作经之防无所不包语其大者岂过是哉其书以曽参发端仍以属参者若曰五性之徳五常之道一以贯之者孝也此所以托于能孝之人以发凡起例而遂之其为修道立教非徒托诸空言又将百世以俟孝治天下之圣人也夫六艺所载治天下之大经悉备矣而是经也者为易诗书礼乐之统防而与春秋相表里者也经言天地之经而民是则之易言兼三才者是已经言通于神明神着矣易言物变情状者是已经言死生之义易言原始反终者是已诗以道性情而经言天地之性人为贵父子之道天性也盖天伦之乐性情之所自生也书以道政事而经言成德教行政令又再言其政不严而治盖所因者本政事之所自出也礼者殊事合敬乐者异文合爱自非孝悌之人孰能尽爱敬而作礼乐乎故经言移风易俗莫善于乐安上治民莫善于礼也所谓为易诗书礼乐之统防也父子之道君臣之义春秋谨其法是经修其行此谓相表里也天子而达于是经之旨则德被天下泽及万物矣诸侯而达于是经之旨则奉天子节度而不危溢矣卿大夫而达于是经之防则言行满天下而声誉播于遐迩矣士而达于是经之防则明审于资事而忠顺其上矣庶人而达于是经之防则躬耕力农而畜徳养亲矣五等之人皆孝而天下和平灾害不生祸乱不作矣孟子曰言近而指逺者善言也守约而施博者善道也孝经之作固以明夫言之近而守之约今推衍其义乃以明夫指之逺而施之博云

　　御定孝经衍义卷首下
<子部,儒家类,御定孝经衍义>
　　钦定四库全书
　　御定孝经衍义卷一
　　衍至徳之义
　　臣按徳者天所赋人所受之正理曰仁曰义曰礼曰智曰信是为五性之徳爱曰仁宜曰义理曰礼通曰智守曰信其用有五者之别而皆以孝为之本故经谓之至徳曽子亲受经于圣师者也礼记祭义【篇名】载曽子之言则曰仁者仁此者也礼者履此者也义者宜此者也信者信此者也强者强此者也不言智者强而不变即知而弗去之意盖曽子固以五性发明至徳矣有宋大儒朱熹亦云以爱亲而言则为仁之本也其顺乎亲则为义之本也敬乎亲则为礼之本也其知此者则为智之本也其诚此者则为信之本也孟子论仁义礼智乐之实正为是尔此其所以为至徳要道也熹之言正解经文又与曽子相为表里臣今衍至徳之义
　　以五者分疏一遵先贤先儒之遗防而仁为众善之首若元气之统贯于四时故于仁之徳又加详焉诸凡经之言五性有连而及之者则析而置之各条之内或词意相须不可割裂者则统之于仁以见仁之徳之大实孝之徳之至也
　　仁
　　易【周易】干【卦名】彖【彖即文王所系之辞者孔子释经之辞也彖断也】曰大哉乾元万物资始乃统天【贯乎天徳之始终】
　　兰廷瑞曰乾元者天阳一元之气亦如人之有元气也人知万物之生于地而不知天以乾元之气为之始亦如人之生于母而不知资始于父之元气也始之于未生之前生之于有始之后
　　臣按廷瑞之説盖以父道明天道也人物之生同此生理经所谓续莫大焉者也物之生资始于天之元物物有此元之徳所以物又生物人之生资始于父之元人人有此元之徳所以人又生人不然而人物或几乎息矣桂实生桂桐实生桐夫物则有然者也诗言君子有孝子君子既孝而嗣子又孝其所以为始终终始者也
　　干文言【他卦彖象而已独乾坤更设文言以发明其义谓释二卦之经文故称文言】曰元者善之长也
　　朱熹曰仁包义礼智三者仁是长兄管束得义礼智又曰春秋【左丘明传】作体之长也觉得体字较好是一体之长也
　　君子体仁足以长人
　　游酢曰犹万物发育乎春而震为长子也
　　臣按依左氏作体之长则干父坤母与六子为一体自父母而言为长子自六子而言为长兄文言推干之道施于人事盖以父母万物之意责备于天之宗子者也凡厥庶民莫不知其身为父母之遗体故能各亲其亲各子其子君子以其身与万物为一体故不独亲其亲不独子其子九二仁以行之所以为君徳
　　坤【卦名】彖曰至哉坤元万物资生乃顺承天坤厚载物徳合无疆
　　程颐曰万物资干以始资坤以生父母之道也顺承天施以成其功坤之厚徳持载万物合于干之无疆也
　　臣按万物资干以始而有气资坤以生而有形坤所生之物乃干所始之物也经曰资于事父以事母而爱同惟其徳之合也乾坤者万物之父母故为上篇之首咸恒者人之父母故为下篇之首圣人之于天地犹人子之于父母则事天地事父母皆在于体元而已
　　系辞【孔子赞易之辞】上第四章曰安土敦乎仁故能爱朱熹曰安土者随寓而安也敦乎仁者不失其天地之心也安土而敦乎仁则无适而非仁矣所以能爱也
　　臣按此圣人道济天下之仁也笃厚于仁则其爱自广爱者仁之用也立爱自亲始故必爱亲之心在在皆安充足盈满而后济物之心循循有序普遍周浃不然而墨子之兼爱乃仁道之贼子贡之博济亦仁术之穷也正防【宋儒张载着】曰安所遇而敦仁故其爱有常心有常心则物被常爱也防哉言乎又可鍼兼爱博济之病矣
　　第五章曰显诸仁藏诸用鼓万物而不与圣人同忧盛徳大业至矣哉
　　朱熹本义曰显自内而外也仁谓造化之功徳之发也藏自外而内也用谓机缄之妙业之本也
　　杨万里曰圣人之于天地可同者圣人显藏之徳业也不可同者天地无心圣人有心也圣人仁万物而独任其忧天地鼓万物而不与圣人同其忧盖圣人有心则有忧天地无心则无忧也
　　臣按圣人之徳业既与天地同矣何以复有忧也先儒言圣人循天理而欲万物同之所以有忧患是已天地气化之偏必待圣人财【财与裁同】成辅相如帝尧时洪水懐山襄陵逸居无教乃所当财成辅相之大者舜禹益稷契并起而分尧之忧当是时也尧为天之宗子舜禹益稷契为宗子之家相茍不至于地平天成于变时雍何以为事天明事地察且舜禹二圣人亦何以致克谐何以为干蛊圣人之所忧者重于亲亦重于天地一物不得其所即为子道之未尽也
　　富有之谓大业日新之谓盛徳生生之谓易
　　臣按富有者万事万物无非得此理所谓藏用也日新者运用流行生生不已所谓显仁也生生之谓易邢昺作孝经正义释父母生之续莫大焉句引以为证昺之言曰按説文续连也言子继父母相连不絶易称生生之谓易言后生次于前生也此则续之义臣以为生生不已者惟其显诸仁耳无是仁则无以生矣所谓心如谷种者也所以果木之实可复种而生者亦谓之仁也诗云孝子不匮永尔类岂非美其能续耶曰其父析薪其子弗克负荷斯不能续之谓矣朱熹本义云理与书皆然亦推广言之也
　　系辞下第一章曰天地之大徳曰生圣人之大宝曰位何以守位曰仁【古本作人】何以聚人曰财理财正辞禁民为非曰义
　　吴澄曰生生不已者天地之大徳然天地生物生人又生与天地合徳之圣人命之居君师之位为人物之主而后能使天地之所生各遂其生也茍或有其徳而无其位则亦不能相天地而遂人物之生故位为圣人之大宝守谓保有之必得众人归向乃能保有君师之位聚谓养之而使蕃盛众多也
　　臣按万物父母者天地作民父母者圣人圣人之至徳天地之大徳也生即父母生之续莫大焉之生在天曰元而亦可言仁前言显诸仁者是也在人曰仁而亦可言元书称其惟王位在徳元者是也大宝曰位乃位乎天徳也人以守位财以聚人义以理财所以曲全此好生之心而终天地生物之责要惟推此爱亲之心而加百姓刑四海耳先儒以为此圣人以义成其仁也臣以为此见圣人之爱人无已而成其孝治者矣使庶人用天之道分地之利谨身节用以养父母理财之大者也使卿大夫非法不言言满天下无口过正辞之大者也五刑之属三千而罪莫大于不孝禁非之大者也是故圣人徳足以父母天下而后父天母地
　　书仲虺之诰【商书篇名仲虺汤之左相作此以告成汤】曰克寛克仁彰信兆民
　　臣按元儒陈栎以为六经言仁始于此遂开万世言仁之端是已臣请因其説而推论之盖史臣赞尧曰以亲九族契为司徒敬敷五教莫先于父子有亲则亲之一字乃仁之根柢唐虞以来不言仁而仁之全体大用已发露于亲之一字矣成汤乃契之后裔反身修徳屏去声色货利之私其学问以仁为体以寛为用夫子又其圣孙其道统心法祖契而宗汤者也其所自言仁与答门弟子之问仁屡矣有若之言似夫子者也其言孝弟也者其为仁之本与则欲使人知仁之本在于此也曾子授孝经而卒一以贯之之防者也而大学曰一家仁一国兴仁仁即孝弟慈也曰尧舜帅天下以仁而民从之言其亲睦九族而后百姓昭明万邦于变也子思夫子之孙也于中庸哀公问政章反覆言仁而一章之要则曰仁者人也亲亲为大第三十二章言惟天下至诚为能经纶天下之大经肫肫其仁孟子私淑子思者也其七篇之书首言未有仁而遗其亲者也然则圣贤之学帝王之治莫大于仁而夫子之作经则直指之曰爱亲者不敢恶于人而于心之徳爱之理一言蔽之矣求仁者于此当知爱亲为人所共知共能亦终身由之而不能尽者无庸虚谈性命可也
　　泰誓【周书武王誓师之辞】曰惟天地万物父母惟人万物之灵亶聪明作元后元后作民父母
