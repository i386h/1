<!-- { "loadSidebar": true } -->
　　辅广曰所谓察之则必因言以察其心考迹以察其用如孔子之视所以观所由察所安然后能亲见其贤否之实从而用舎之则于贤者非徒知之知之必深而无所疑非徒任之任之必重而不可易至于不才亦不容以幸进矣
　　【臣】按汉武帝元封五年以名臣文武欲尽诏州郡察吏民有茂材异等可为将相及使絶国者先是汲黯常谏帝曰陛下求贤甚劳未尽其用辄已去之臣恐天下贤才将尽陛下谁与为治乎至是而黯之説验也于是诏下而无有应者卒乃得霍光金日防以受遗盖末年亦创若时而留意储才矣然所谓如不得已者非吝惜爵禄也参之以大公而要之于独断知其贤斯任之勿贰矣若项籍之印刓弊而不予与夫郭祚之为吏部尚书铨授稽滞有此人便已贵矣之説是岂得言慎哉
　　汉元帝永光元年诏丞相御史举质朴淳厚谦逊有行者光禄嵗以此科第郎从官
　　【臣】按汉初惟有孝廉及贤良方正二科至是増质朴淳厚谦逊有行为四也其初但已仕未仕皆得举而此则每嵗以是考第郎从官之贤否盖科目之与铨选出于一途使仕于其入官之后而不变其未达之所守其法之近古而甚善者乎词章之学盖无所用于政事而舎词章则又无以为进取其为科举之文则又词章之卑近者士于既仕之后不啻弃之如敝屣而后之所为政事者亦不过簿书期防而已而区区以试士属之礼部以选人属之吏部所取者未足为用而所以用之者非其所以取之也法虽严令虽密果何益哉
　　魏文帝黄初元年立九品官人之法州郡皆置中正初陈羣以吏部不能审覈天下之士故令郡国各置中正州置大中正皆取本土之人任朝廷官徳充才盛者为之使铨次等级以为九品有言行修着则升之道义亏缺则降之吏部凭之以补百官行之浸久中正或非其人奸弊日滋晋尚书左仆射刘毅上疏曰今立中正定九品高下任意荣辱在手操人主之威福夺天朝之权势公无考校之负私无告讦之忌用心百态营求万端廉让之风灭争讼之俗成臣窃为圣朝耻之盖中正之试于损政有八高下逐强弱是非随兴衰一人之身旬日异状上品无寒门下品无势族一也置州郡者本取州里清议咸所归服将以镇异同一言议也今重其任而轻其人使驳违之论横于州里嫌讐之隙结于大臣二也本立格之体为九品者谓才徳有优劣伦辈有首尾也今乃使优劣易地首尾倒错三也陛下赏善罚恶无不裁之以法独置中正委以一国之重曽无赏罚之防又禁人不得诉讼使之纵横任意无所顾惮诸受枉者抱怨积直不获上闻四也一国之士多者千数或流徙异邦或给事殊方面犹不识况尽其才而中正知与不知皆当品状采誉于台府纳毁于流言任己则有不识之弊听受则有彼此之偏五也凡求人才欲以治民今当官着効者或附卑品在官无绩者更获高叙是为抑功实而隆空名长浮华而废考绩六也凡官不同事人不同能今不状其才之所宜而但第为九品以品取人或非才能之所长以状取人则为本品之所限徒结白论而品状相妨七也九品所下不彰其罪所上不列其善各任爱憎以植其私天下之人焉得不懈徳行而鋭人事八也由此论之职名中正实为奸府事名九品而有八损古今之失莫大于此愚臣以为宜罢中正除九品弃魏氏之敝法更立一代之美制大尉汝南王亮司空卫瓘亦上疏曰魏氏承丧乱之后人士流移考详无地故立九品之制粗具一时选用之本耳今者九域同规大化方始臣等以为宜皆荡除末法咸用土断自公卿以下以所居为正无复悬客逺属异土尽除中正九品之制使举善进才各由乡论则华竞自息各求于已矣武帝虽善其言而终不能改也
　　马端临曰九品中正之官设之于州县是即乡举里选之遗意然未仕者居乡有履行之善恶所谓品也既仕者居官有才能绩效之优劣所谓状也品则中正可得而定状则非中正可得而知今欲为中正者以其才能之状着于九品则宜其难凭要知既入仕之后朝廷自合别有考课之法而复以中正所定之品目第其升沈拘矣况中正所定者又未必允当乎【臣】按州郡之立中正以本土之人而论本土人士之优劣此与古之乡举里选不甚背驰也然而考之周官王制则古之法密而后之法疏古之法公而后之法私矣古者自五家为比以至于万二千五百家为乡命卿为乡大夫乡内之民有贤行者则行乡饮酒之礼而宾兴之中正之立盖与乡大夫相似然古之所以书其徳行道艺者则自五家为比五比为闾四闾为族五族为党五党为州五州为乡节次相承考较不异然后举之非如中正但一人之耳目一己之意见也又古者乡所升之士则为凡民之隽异而教之大学之中未即官之也必自大乐正所论之秀升诸司马而后司马署其所长而使之试守一官其不堪者屏退至于入官之后所以黜陟之者又岂复委之于乡大夫乎则夫未仕之前尚有成均之教旣仕之后具存考绩之格也若夫诸侯之国贡士之制则以所贡之贤否为庆让而所建之侯亦中正之比也其为辨其论官其材署其所长而屏退其不堪者亦必自于司马岂仅以一人之耳目一己之意见为升降哉然而古之世胄皆入大学则又不由乡大夫之所升论也论者但以中正之党势族而抑寒门而欲复古之乡举里选而不思夫乡里之所选举则与势族无异也或者以乡里之选举开寒畯之路而以中正第门荫之优劣则可以并行而不悖也官状之与乡评固不可以合而为一要其入仕之后亦有休假在籍之时而于其子姓仆又可以知其平日之能教约与否则铨选者之不但据官状而又叅之以乡评亦所以警官邪也又况前史所载如陈寿居丧使女奴丸药积年沉废郄诜笃孝以假葬违常降品一等谢恵连以居忧赠郡小吏诗坐废阎缵孝谨为继母所诬遂被清议十余年则中正品目之严足以维持名教非浅鲜也
　　晋武帝以山涛为吏部尚书涛典选十余年每一官缺辄择才资可为者啓拟数人得诏旨有所向然后显奏之帝之所用或非举首众情不察以涛轻重任意言之于帝帝益亲爱之涛甄拔人物各为题目而奏之时称山公啓事
　　【臣】按晋之山涛王戎并号有知人之鉴涛先后居通塞之地十有余年其啓事所处分者内则要地外则方面可见当日铨选之权甚重非比后之居是职者虽么麽小吏唯取年劳不简贤否者也但涛希帝意旨安得谓之有所权衡今观其啓事中语如云不审宜尔有当圣旨者否不审有可叅举者否待有所向然后显奏则亦帝自用人与涛何与言乎称职夫岂其然
　　宋孝武帝不欲权在臣下分吏部尚书置二人以都官尚书谢庄度支尚书顾觊之为之
　　裴子野曰官人之难尚矣居家视其孝友乡党察其诚信出入观其志义忧难取其智谋烦之以事以求其理临之以利以察其廉周礼始于学校论之州里告诸六事而后贡于王庭其在汉家州郡积其功能五府举为掾属三公参其得失尚书奏之天子一人之身所阅者众故能官得其材鲜有败事魏晋易是所失多夫厚貌深衷险如谿择言观行犹惧弗周况今万品千羣俄析乎一面庶僚百位専断于一司于是嚣风遂行不可抑止干进务得兼加谄凟无复廉耻之风谨厚之操官邪国败不可纪纲假使龙作纳言舜居南面而治致平章不可必也况后之官人者哉
　　【臣】按分曹为两徒欲轻其权特不思夫其权愈轻而其流极则有勘簿呼名之弊反不如啓事之所甄拔矣夫以选曹之权重则于人有激进退可以责其知人官材之效也在人主则慎择冢卿而已安在分其权乎
　　魏孝文帝与羣臣论选调曰近世高卑出身各有常分此果何如李冲对曰未审上古以来张官列位为膏梁子弟乎为致治乎帝曰欲为治耳冲曰然则陛下何为専取门品不拔才能乎帝曰茍有过人之才不患不知然君子之门借使无当世之用要自徳行纯笃朕故用之冲曰傅説吕望岂可以门地得之帝曰非常之人旷世乃有一二耳秘书令李彪曰陛下若専取门地不审鲁之三卿孰若四科著作佐郎韩显宗曰陛下岂可以贵袭贵以贱袭贱帝曰必有高明卓然出类拔萃者朕亦不拘此制顷之刘昶入朝帝谓昶曰或言唯能是寄不必拘门朕以为不尔何者清浊同流混齐一等君子小人名器无别此殊为不可我今八族【当时贵族】以上士人品第有九九品之外小人之官复有七等若有其人可起家为三公正恐贤才难得不可止为一人浑我典制也
　　司马光曰选举之法先门地而后贤才此魏晋之深弊而歴代相因莫之能改也夫君子小人不在于世禄与侧微以今日视之愚智所同知也当是之时虽魏孝文之贤犹不勉斯弊故夫明辨是非而不惑于世俗者诚鲜矣
　　【臣】按古之贵游子弟教之于国学所以简稽之者甚严则其成才者必多矣然而春秋讥世卿书言世禄之家鲜克由礼何哉两汉名臣由父兄任者班班可考矣然而董仲舒之对策曰选多出乎郎中中郎吏二千石子弟未必贤也王吉言舜汤不用三公九卿之世而举臯陶伊尹不仁者逺今使俗吏得任子弟率多骄骜不通古今至于积功治人亡益于民此伐檀所为作也则自汉之言任子不便者已然也至魏晋以后则九品所取大概以世家为主其间虽或辟召或举孝廉而其人则必贵胄也至唐宋则门荫入仕厥惟恩泽不由科目与辟召矣二三君子盖尝恶其滥而思革其弊卒亦未能尽去也通而论之唐宋之恩荫不如魏晋之门地魏晋之门地不如两汉之任子何以言之谓之曰任则其父兄有保任之责也昔祁奚举午【奚之子】内不避亲在父兄有知子弟之明则任之可矣刘向得淮南鸿寳书为黄金致其父得恶諡事发相重孰肯任其不才子弟哉且汉之以父兄任者为郎备宿卫执防殿陛自其少时朝夕人主左右与闻公卿议论中郎将以兵法部属之而淳厚有行者光禄勲嵗课第之实本周官之遗意然则世胄入官之途魏晋唐宋失之弥甚惟两汉为近古欤
　　魏殿中尚书崔亮为吏部尚书亮奏为格制不问士之贤愚専以停解月日为断沈滞者皆称其能亮甥司空谘议刘景安与亮书曰殷周以乡塾贡士两汉由州郡荐才魏晋因循又置中正虽未尽美应什收六七而朝廷贡士止求其文不取其理察孝廉唯论章句不及治道立中正不考才行空辩氏姓取士之途不博沙汰之理未精舅属当铨衡宜改张易调如何反为停年格以限之天下士子谁复脩励名行哉亮复书曰汝所言乃有深致吾昨为此格有由而然古今不同时宜须异昔子产铸刑书以救弊叔向讥之以正法何异汝以古礼难权宜哉洛阳令代人薛琡上书言黎元之命系于长吏若以选曹唯取年劳不简能否义均行雁次若贯鱼执簿呼名一吏足矣数人而用何谓铨衡书奏不报后因请见复奏乞令王公贵臣荐贤以补郡县诏公卿议之事亦寝其后甄琛等继亮为吏部尚书利其便已踵而行之魏之选举失人自亮始也
　　东魏以高澄摄吏部尚书始改崔亮年劳之制铨擢贤能又沙汰尚书郎妙选人地以充之凡才名之士虽未荐擢皆引致门下与之游宴讲论赋诗士大夫以是称之
