<!-- { "loadSidebar": true } -->
　　【臣】按经言夫孝始于事亲中于事君终于立身盖父生之君成之则事亲事君之如一经言之所已及也而终于立身则非师教之而孰能无过哉古之爲师者皆朝廷所设之官也闾师比长即爲一比一闾之师其有徳行道艺老而致仕者以爲党塾之师乐正司徒即爲天下之师而又有师氏一官其天子之三公亦谓之师盖自幼至老自贵至贱莫不有师故其学问易成也师之爲道无往非教而以明人伦爲本故乡之三物则先孝行国子以三徳则重孝徳惟其所以造就之者至重故其所以报答者出于至诚虽不爲之制服而心丧三年平居则绖虽非爲之继嗣而传道受业各有本原非若后世句读文义之师去夫巫医乐师百工之方术技能无几而其分义之薄反出其下则今之学者虽有师何当于立身行道哉古之爲师者视其弟子之过若人父之视孩抱之子不免于水火人君之视疲癃残疾防独鳏寡之不得其所也夫岂使之通于句读文义而遂以爲尽其道者哉此七十子之徒所以得夫子爲依归及其既没而尊之亲之固结而不解者也是故知终于立身爲为师者之责也则知事之如一为事师之道矣
　　吕祖谦曰欧阳脩有云古之学者必严其师师严然后道尊道尊然后笃敬笃敬然后能自守能自守然后果于用果于用然后不畏而不迁三代之衰学校废至两汉师道尚存故其学者各守其经以自用是以汉之政理文章与其当时之事后世莫及者其所由来者深矣后世师法渐壊而今世无师学者不尊严故自轻其道轻之则不能至不至则不能笃信信不笃则不知所守守不固则有所畏而物可移是故学者惟俯仰徇时以希利禄爲急至于忘本趋末流而不返夫以不信不固之心守不至之学虽欲果于自用莫知所以用之之道又况其利禄之诱刑祸之惧以迁之哉
　　【臣】按此言由师道之尊严以致学问之强固后世学者惟无师傅故信道不笃若汉之经师耑门名家犹能以经义处事达于政理皆确然有见之言也【臣】窃以爲东汉之节义盖亦笃于师友渊源而感激过甚至于趋死生如归魏晋以后以迄于唐而师道阙如岂其惩党锢之祸而无复聚徒讲学者欤韩愈当元和之代抗然欲以师道倡率于人而人或未之许也及至宋之周张二程朱五子者出而遗经絶学有所讲説授受则祖谦之时师道盖方盛也而程子乃有涪陵归后门人皆以支离之言宜祖谦之有此説也至于今日则章句文义之外无所谓师也师道眞废阙矣惟佛老之徒其宗祖支派确然不移寖昌寖炽不可扑灭盖由此之衰彼之所以盛彼其于父子君臣兄弟夫妇之四伦皆已弃絶而惟有师友之一伦义不正其爲师友之称而以爲假合之父子兄弟则其所以爲师友者适所以爲悖徳悖礼而不知夫儒者之所贵于有师友之助者所以明夫父子君臣兄弟夫妇之伦而各尽其道也故曰虽得之君子不贵也以上朋友之道之要【师弟子附】

　　御定孝经衍义卷十二
<子部,儒家类,御定孝经衍义>
　　钦定四库全书
　　御定孝经衍义卷十三
　　衍教所由生之义
　　【臣】按经曰夫孝徳之本也教之所由生也邢昺正义曰案礼记祭义称曽子云众之本教曰孝尚书敬敷五教在寛解者谓教父以义教母以慈教兄以友教弟以恭教子以孝则其余顺人之教皆可知也然则明王之以孝治天下也亦在于教之而已先王见教之可以化民也亦教以孝而已然其教之之具则何也曰朱熹中庸章句所谓若礼乐刑政之属是已乐记【礼记篇名】曰先王愼所以感之者故礼以道其志乐以和其声政以一其行刑以防其奸礼乐刑政其极一也所以同民心而出治道也其教之之具如此而四者皆由孝而生所以不肃而成也唐虞之世伯夷典礼后防典乐臯陶作士其时以刑官治兵故不别建司马以掌邦政盖
　　用甲兵而陈原野者大刑也然而吕刑【尚书篇名】曰伯夷降典折民惟刑士制百姓于刑之中孔安国传曰言伯夷道民典礼断之以法臯陶作士制百官于刑之中则伯夷臯陶皆必有所以告喩戒督百姓使无出于礼而入于刑者所谓政也又夏书仲康之征羲和称政典曰知唐虞已有政典矣周官礼乐皆掌于宗伯故无乐典有礼典政典刑典而郑注邦政以爲政者正也政所以正不正者也又引孝经纬文曰政者正也正徳名以行道则是法制禁令疑爲政官之所专掌而他官皆以之者也要之设官分职其间或世异时殊而礼乐刑政未有废其一者也然是四者之施于民则又有缓急轻重之异故曰礼乐者刑政之本政刑者礼乐之辅言礼则必及乐言政则必兼刑故曰乐自顺此生刑自反此作经曰道之以礼乐而民和睦示之以好恶而民知禁则是礼乐重于刑政也然而礼之爲教则又先王所以制爲品节纲纪夫人道之大伦使贤者俯而就之不肖者跂而及之者也经曰移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦所敬者寡而悦者众明能敬而后能和是礼又重于乐也然则亲生之膝下以养父母日严圣人因亲教爱因严教敬于是乎有礼有礼而后有乐有礼乐而后有政有政而后有刑又相因之义也臣故析爲四条以衍教所由生之义而于礼之一条爲详亦如五性之仁五常之父子也礼
　　易履【卦名】象传【解一卦之象孔子十翼之一】曰上天下泽履君子以辩上下定民志
　　程颐传曰天在上泽居下天下之正理也人之所履当如是故取其象而爲履君子观履之象以辩上下之分以定其民志夫上下之分辩然后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有豫于已也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辩上下使各当其分以定民之心志
　　【臣】按礼乐刑政皆先王教人之具而礼者尊之亲之之等杀也故张子曰恭敬撙节退让以明礼仁之至也爱道之极也非礼则不仁不仁则不孝故经曰安上治民莫善于礼礼履而行之者也上天下泽以卑承尊至安至当人非是不治亦犹行之必借履然而程子所言礼教废弛之弊则末流之失既然矣欲复古之礼则有议其扞格而不可施于今者则民志果何由而定哉亦正其本而已矣履徳之基也仁善之长也夫人子之于父母于其所不能致者莫不有无穷之思而经分之爲五等之孝则是上下之分莫辨于此也不得不可以爲悦无财不可以爲悦则民志之定莫定于此也天子之不敢恶慢于人诸侯之高而不危满而不溢卿大夫之非法不言非道不行士之忠顺不失庶人之谨身节用皆辩上下定民志之成功明效也如此乎古之礼制虽不可尽复而礼意则周流不息于人伦日用之间矣夫五性之徳统于仁五常之道统于亲亲礼乐刑政统于礼克己复礼仁也仁即孝也先王之本教也
　　序卦传【孔子十翼之一】曰物畜然后有礼故受之以履履而泰然后安故受之以泰
　　董眞卿曰人有礼则安无礼则危正此意也
　　【臣】按物之畜聚则参错不齐之数形矣故当齐之以礼然乃天叙天秩非人力也不曰物不可以无礼而云物畜然后有礼者物自有之如家庭之内则父子兄弟夫妇之所聚也而礼行于家庭矣朝廷之上乡党之中则君臣朋友之所聚也而礼行于朝廷乡党矣故曰先王之制礼所因者本也有礼则安无礼则危者如鸡鸣盥漱子事父母之礼小宛之诗曰明发不寐有懐二人盖虽欲偃息在牀而中心有所不安也夫不以偃息爲安而以夙兴爲安所谓履而泰也经曰安上治民莫善于礼臣子之心安而君父之心亦安矣
　　书舜典曰修五礼【吉凶宾军嘉见周礼】
　　孔颖达正义曰帝王之名既异古今之礼或殊而以周之五礼爲此五礼者以帝王相承事有损益后代之礼亦当是前代礼也且厯验此经亦有五事此篇类于上帝吉也如丧考妣凶也羣后四朝宾也大禹谟曰汝徂征军也尧典曰女于时嘉也五礼之事并见于经和与后世不异也
　　【臣】按五礼曰修则不但周因殷殷因夏也唐虞亦因于上古而已盖经纬天道品节人伦而不得与民变革者礼记祭义所谓礼有五经是也
　　帝曰咨四岳【分掌四岳之诸侯故以名其官】有能典朕三礼佥曰伯夷【虞臣名姜姓】帝曰俞咨伯汝作秩宗【秩序宗尊也主郊庙之官】夙夜惟寅哉惟清
　　孔颖达正义曰早夜敬服其职谓侵早已起深夜乃卧谨敬其职事也典礼之官施行教化使正而清明不枉曲不暗昧也
　　【臣】按经言礼者敬而已矣故舜咨命伯夷爲秩宗之官以典天地人之三礼而告之如此明礼本于敬施礼教之官必先自敬也前言五礼此言三礼经三纬五兼治幽明因严教敬敬爲礼本故曰孝弟之至通于神明
　　臯陶谟【虞书篇名史臣记臯陶之谟谋】曰天叙有典勑我五典五惇哉天秩有礼自我五礼有庸哉同寅协恭和衷哉
　　朱熹曰因其生而第之以其所当处者谓之叙因叙而与之以所当得者谓之秩天叙便是自然故君则教之居君之位臣则教之居臣之位父则教之居父之位子则教之居子之位天叙乃天秩中事如天子祭天地诸侯祭山川大夫祭五祀庶人祭其先天子八诸侯六大夫四士二皆是有此叙便是自然之秩典礼在天叙天秩之中因而用之也
　　【臣】按五典孔疏以爲父义母慈兄友弟恭子孝宋儒以爲父子之亲君臣之义长幼之序夫妇之别朋友之信其义皆通此五礼与修五礼异当依王肃郑训作天子诸侯卿大夫士庶盖有此五等之孝即有此五等之礼如朱熹所论亦以五等之人言之也
　　礼记曲礼曰道徳仁义非礼不成教训正俗非礼不备分争辩讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄是以君子恭敬撙节退让以明礼
　　吕大临曰礼者敬而已矣故君子恭敬所以明礼之实也礼节文乎仁义者也君子撙节所以明礼之文也辞让之心礼之端也君子退让所以明礼之用也【臣】按正义曰夫礼者经天地理人伦本其所起在天地未生之前其用以治则与天地俱兴者也然则天因人故有天地自然之礼圣人因天故有圣人所爲之礼人自有之天地定之圣人因而成之君子恭敬撙节退让以明之夫天地自然之礼无成坏者也孩提知爱稍长知敬凡不待敎而然者皆是也圣人所爲之礼有盈减者也道徳仁义以下并非礼不成故君子身行恭敬抑情趋法应进而迂以退应受而推以让然后圣人之教可得而明也是故礼有深疑则举君子以正之如春秋左氏传君子曰礼也非礼也之类是已春秋礼义之大宗故与礼家同取正于君子夫子作孝经曰安上治民莫善于礼礼者敬而已矣君子之明礼主乎恭敬其立教之旨同也故曰志在春秋行在孝经
　　檀弓孔子曰之死而致死之不仁而不可爲也之死而致生之不知而不可爲也是故竹不成用瓦不成味木不成斵琴瑟张而不平竽笙备而不和有钟磬而无簨虡其曰明器神明之也
