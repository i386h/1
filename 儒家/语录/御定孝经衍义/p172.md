<!-- { "loadSidebar": true } -->
　　陈寔少作县吏常给事厮役后为都亭刺史佐而有志好学坐立诵读县令邓邵试与语竒之听受业太学后令复召为吏乃避隐阳城山中时有杀人者同县杨吏以疑寔县遂逮系考掠无实而后得出及为督邮乃密托许令礼召阳吏逺近闻者咸叹服之家贫复为郡西门亭长寻掌功曹中常侍侯览托太守髙伦用吏伦教署为文学掾寔知非其人怀檄请见言曰此人不宜用而侯常侍不可违乞从外署不足以尘明徳伦从之于是乡伦怪其非举寔终无所言伦后被徴为尚书郡中士大夫送至轮氏【县名】舎伦与众人言曰吾前为侯常侍用吏陈君密封教还而于外白署比闻议者以此少之此咎由故人畏惮彊御陈君可谓善则称君过则称己者也寔固自引愆闻者方太息由是天下服其徳朱儁为县门下书佐好义轻财乡闾敬之本县长山阳度尚见而竒之荐于太守韦毅稍歴郡职后太守尹端以儁为主簿熹平二年端坐好贼许昭失利为州所奏罪应弃市乃羸服间行轻赍数百金到京师赂主章吏遂得刋定州奏故端得轮作左校端喜于降免而不知其由儁亦终无所言
　　【臣】按此数人者皆过乎中庸者也虽陈仲弓之以徳报怨为君引愆此亦有意立名者乎后世为官长之视其属其恩礼既已薄矣其属吏之视官长也路人焉已或官长且如束湿薪也则冦仇焉已之数者之髙义又曷可少哉
　　缪彤仕县为主簿时县令被章见考吏皆畏惧自诬而彤独证据其事掠考苦毒复换五狱逾涉四年令卒以自免太守陇西梁湛召为决曹史湛病卒官彤送还陇西始葬会西羌反叛湛妻子悉避乱他郡彤独留不去为起坟冢乃潜穿井旁以为窟室昼则隐窜夜则负土及贼平而坟已立闗西咸称之
　　戴就仕郡仓曹掾扬州刺史欧阳参奏大守成公浮臧罪遣部从事薛安案仓库簿领收就于钱塘县狱考掠五毒参至就慷慨直辞色不变容安呼见就谓曰太守罪秽狼籍受命考实君何故以骨肉拒扞耶就据地答言太守剖符大臣当以死报国卿虽衔命宜申寃毒奈何诬枉忠良彊相掠理令臣谤其君子证其父安深竒其壮节即解械更与美谈表其言辞解释郡事【臣】按彤就二子之节亦李恂陈禅数子之俦也范史引孔子不得中庸必也狂狷之语以为独行篇发端有以也夫






　　御定孝经衍义卷九十四
<子部,儒家类,御定孝经衍义>
　　钦定四库全书
　　御定孝经衍义卷九十五
　　士之孝
　　事长
　　魏王脩初平中北海孔融召以为主簿守髙密令豪彊慑服举孝廉脩让邴原融不听时天下乱遂不行顷之郡中有反者脩闻融有难夜往奔融贼初发融谓左右曰能冒难来唯王脩耳言终而脩至复署功曹守胶东令融毎有难脩虽归休在家无不至融常赖脩以免袁谭在青州辟脩为治中从事袁绍又辟脩为即墨令后复为谭别驾绍死谭尚有隙尚攻谭军败脩率吏民往救谭喜曰成吾军者王别驾也谭复欲攻尚脩谏曰兄弟左右手也譬如人将鬬而断其右手而曰我必胜若是者可乎夫弃兄弟而不亲天下其谁亲之谭不听遂与尚相攻击请救于太祖太祖既破冀州谭又叛太祖遂引军攻谭于南皮脩时运粮在乐安闻谭急将所领
　　兵及诸从事数十人往赴谭至髙密闻谭死下马号哭曰无君焉归遂诣太祖乞收葬谭尸太祖欲观脩意黙然不应脩复曰受袁氏厚恩若得收敛谭尸然后就戮无所恨太祖嘉其义听之
　　【臣】按魏武之破南皮也阅脩家谷不满十斛有书数百卷叹曰士不妄有名乃礼辟为司空掾行司金中郎将迁魏郡太守魏国既建为大司农郎中令徙奉常盖脩官至九卿矣严才反脩闻变徒步赴宫门相国繇谓旧京城有变九卿各居其府脩曰食其禄焉避其难斯其竭诚尽力于主簿功曹从事别驾之时所执之义然也使袁谭能聴脩谏亲睦兄弟以御四方者安在其速亡哉脩之纯孝足以感动里闾【见爱亲卷中】而忠言至计不能弭袁氏骨肉之隙君子谓谭尚殆非人也
　　邴原朱虚人少以操尚称太祖辟为司空掾原女早亡时太祖爱子苍舒亦没太祖欲求合葬原辞曰合葬非礼也原之所以自容于明公公之所以待原者以原守典训而不易也若听明公之命则是凡庸也明公焉以为哉太祖乃止原别传曰原金玉其行为郡所召署功曹时鲁国孔融在郡教选计当任公卿之才乃以原为计佐融有所爱一人常盛嗟叹之后恚望欲杀之朝吏皆请时其人亦在坐叩头流血而融意不解原独不为请融谓原曰众皆请而君何独不原对曰明府于某本不薄也常言岁终当举之此所谓吾一子也如是朝吏恩爱未有在其前者也而今欲杀之明府以何爱之以何恶之融曰某生防门吾成就其兄弟某今孤负恩施夫善则进之恶则诛之固君道也往者应仲逺为泰山太守举一孝廉旬月之间而杀之君人者厚薄何常之有原对曰仲逺举孝廉杀之其义焉在语云爱之欲其生恶之欲其死既欲其生又欲其死是惑也仲逺之惑甚矣明府奚取焉融乃大笑曰吾直戏耳原又曰君子于其言出乎身加乎民言行君子之枢机也安有欲杀人而可以为戏者哉融无以答
　　【臣】按君子哉原也其欲止融之妄杀则陈说诗易论语之义正色抗言其拒魏祖苍舒合葬之非礼则以守训典而不易自处其笃于经术逺过郑康成之博物洽闻矣其髙逺清白颐志澹泊似不复为世用也不然以根矩之名徳安得不公辅哉臣愿亊长者以根矩之拒曹公抗北海为法也
　　邢颙河间人太祖辟为冀州从亊时人称之曰徳行堂堂邢子昻除广宗长以故将丧弃官有司举正太祖曰颙笃于旧君有一致之节勿问也太祖诸子髙选官属令曰侯家吏宜得渊深法度如邢颙辈遂以为平原侯植家丞颙防闲以礼无所屈挠由是不合庶子刘桢书谏植曰家丞邢颙北土之彦少秉髙节宁静澹泊言少理多真雅士也桢诚不足同贯斯人并列左右而桢礼遇殊特颙反疏简私惧观者将谓君侯近习不肖礼贤不足采庶子之春华忘家丞之秋实为上招谤其罪不小
　　【臣】按邢颙见太祖法令严明足平祸乱归诚委质
　　属有先觉其为故将丧弃官一节太祖之深嘉而亟予之者也家丞之选下令称其法度渊深以是故矣守正不阿无愧秋实庶子能谏又岂春华哉顺长之义邢刘同贯矣
　　髙堂隆少为诸生泰山太守薛悌命为督邮郡督军与悌争论名悌而呵之隆按劒叱督军曰昔鲁定见侮仲尼歴阶赵弹秦筝相如进缶临臣名君义之所讨也督军失色悌惊起止之
　　【臣】按习凿齿称髙堂隆君侈毎思谏其恶将死不忘忧社稷正辞动于昏主明戒验于身后謇谔足以励物徳音没而弥彰本评其志存匡君因变陈戒此隆明帝以后致位卿大夫爱君忧国之恳诚也督邮于太守名君臣实长属恶无礼于其长而按劒叱责毋乃为已甚哉方之以对弟名兄有不拂然起者非恭弟也隆可谓以敬兄之道敬官长矣
　　蜀杜防少受学于广汉任安刘璋辟为从事以疾去官及先主定蜀微常称聋闭门不出丞相领益州牧好简旧徳以微为主簿微固辞轝而致之既至自乞老病求归丞相又与书答曰曹丕簒弑自立为帝欲与羣贤因其邪伪以正道灭之恠君未有以相诲便欲求还于山野君但当以徳辅时耳不责君军事何为汲汲求去乎其敬微如此
　　【臣】按杜微刘璋故吏闭门不出意盖有在也不然以诸葛丞相之尊贤下士尚不足与相助为理乎以疾去官不与于难固辞主簿亦一致之节也志评其脩身隠静不役当世庶几夷【伯夷】皓【四皓】之槩知微哉
　　吴虞翻会稽余姚人也少好学太守王朗命为功曹孙策征会稽翻时遭父丧衰绖诣府门劝朗避防朗不能用拒战败绩亡走浮海翻追随营防到东部侯官侯官长闭门不受翻往说之然后见纳朗谓翻曰卿有老母可以行矣
　　【臣】按翻周旋王朗于患难之间不敢顾其私朗遣乃还长属之谊为已尽也翻既归防复命为功曹待以交友之礼防书谓翻曰今日之事当与卿共之勿谓孙防作郡吏相待也翻事孙氏多所匡谏卒以抗直不容虽在徙弃心不亡国要其顺长之节着于事朗臣故独有取焉
　　陆绩吴郡人也孙防在吴张昭张纮秦松为上賔共语四海未泰须当用武治而平之绩年少末坐遥大声言曰昔管夷吾相齐桓公九合诸侯一匡天下不用兵车孔子曰逺人不服则脩文徳以来之今论者不务道徳怀取之术而惟尚武绩虽童防窃所未安也昭等异焉孙权统事辟为奏曹掾以直道见惮
　　【臣】按裴注谢承书云绩父康字季宁少惇孝悌勤脩操行太守季肃察孝廉肃后坐事伏法康敛尸送丧还颍川行服礼终举茂才歴三郡太守所在称治康之惇礼故君送丧持服于顺长之义无愧焉绩名父之子为掾以直道见惮郁林作守属有兵亊用违其器不复永年斯其自谓遭命之不幸抑亦直道难容也虽然绩可谓善学康者也
　　晋韦忠辞张华之辟人问其故忠曰茂先华而不实裴頠欲而无厌弃典礼附贼后若此岂大丈夫之所宜耶太守陈楚迫为功曹会山羌破郡楚携子出走贼射之中三创忠冒刃伏楚以身捍之泣曰韦忠愿以身代诸君哀之亦遭五矢贼相谓义士也舍之
　　【臣】按韦忠之不应司空之辟恐余波之见及其爱身者亦至哉功曹之仕由于迫耳然而长属之分既定则以身捍蔽太守又何不爱其死也忠笃孝之士少慷慨有不可夺之志其后卒为刘聪讨叛羌矢尽不屈节死晋史在忠义臣独取其冐刃救楚之事以为功曹之能事太守云
　　唐李栖筠初调冠氏主簿太守李岘视若布衣交肃宗驻灵武发安西兵时栖筠为安西节度行军司马料精卒七千赴难擢殿中侍御史李岘为大夫以三司按羣臣陷贼者表栖筠为详理判官推原其人所以胁污者轻重以情悉心助岘故岘爱恕之誉一日出吕諲崔器上
　　【臣】按栖筠以抗元载不及相新书赞为骨鲠忠臣其少则庄重寡言不妄交游以王佐才见称于其族人华士亦多向慕之李岘以太守而与主簿敦布衣之契其器重栖筠亦已至矣及栖筠为侍御而岘又为长官用是悉心相助成岘爱恕之誉岂不顺哉
　　韩愈擢进士第会董晋为宣武节度使表署观察推官晋卒愈从丧出不四日汴军乱乃去依武宁节度使张建封建封辟府推官操行坚正鲠言无所忌
　　【臣】按愈在贞元元和之际进諌陈谋内怀至忠攘斥释老矫拂媮末为文章引圣籍明道统其事君之大节不以困跲而囘易所守此非独宣武武宁二幕府可尽者也【臣】独录此二府之事以入事长顺条者士固未有始即为贵仕者长属之义所不可辞茍行不早立事无成识其后举无足观古者四十而仕五十始为大夫正以是也文公集有董公行状盖逆知夫人心易动军旅多虞故董公之薨三日敛既敛而行行之四日汴州乱使董公之丧先事而出者亦必公之画策也集又有上张仆射两书其一为不能随行逐队晨入夜出其一谏仆射击毬者也史所谓鲠言无忌殆谓此类
　　冯宿贞元中擢进士第徐州张建封表掌书记建封卒子愔为军中胁主留事李师古将乘丧复故地愔大惧于是王武俊拥兵观衅宿以书说曰张公与公为兄弟天下莫不知今张公不幸幼儿为乱兵所胁内则诚欵隔絶外则彊寇侵逼公安得坐视哉诚能奏天子不忘旧勲赦愔罪使束身自归则公有靖乱之功继絶之徳矣武俊恱即以表闻遂授愔留后宿不乐佐愔更从浙东贾全观察府
