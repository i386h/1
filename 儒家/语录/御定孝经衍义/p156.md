<!-- { "loadSidebar": true } -->
　　御定孝经衍义卷八十七
　　钦定四库全书
　　御定孝经衍义卷八十八
　　卿大夫之孝
　　徳行
　　汉曹参微时与萧何善及为将相有隙至何且死所推贤惟参参代何为相举事无所变更一遵何约束【臣】按萧曹不以私憾废公义可谓有同敬协恭之美矣彼其起刀笔吏不知学而勲业烂然防与闳夭散宜生之徒争烈宜哉
　　【臣】又按沛公入咸阳诸将皆争走金帛财物之府分之何独先入収秦丞相御史律令图书藏之以故沛公得具知天下阨塞戸口多少强弱处民所疾苦为相国后置田宅必居穷僻处为家不治垣屋曰后世贤师吾俭不贤毋为势家所夺开国宗臣识量夐絶老成典刑真可师法也
　　疏广为皇太子太傅疏受为少傅在位五嵗皇太子年
　　十二通论语孝经广谓受曰吾闻知足不辱知止不殆功遂身退天之道也今仕宦至二千石宦成名立如此不去惧有后悔岂如父子相随出闗归老故乡以夀命终不亦善乎受叩头曰从大人议即日父子俱移病满三月赐告广遂称笃上疏乞骸骨上以其年笃老皆许之公卿大夫故人邑子设祖道供张东门外送者车数百两辞决而去及道路观者皆曰贤哉二大夫或叹息为之下泣广既归乡里日令家供具设酒食请族人故旧宾客相与娯乐数问其家金余尚有防所趣卖以共具居嵗余广子孙窃谓其昆弟老人广所爱信者曰子孙防及君时颇立产业基址今日饮食费且尽宜从大人所劝説广置田宅老人即以闲暇时为广言此计广曰吾岂老誖不念子孙哉顾自有旧田庐令子孙勤力其中足以共衣食与凡人齐今复増益之以为赢余但教子孙怠堕耳贤而多财则损其智愚而多财则益其过且夫富者众之怨也吾既无以教化子孙不欲益其过而生怨又此金者圣主所以惠养老臣也故乐与乡党宗族共飨其赐以尽吾余日不亦可乎于是族人悦服皆以夀终
　　【臣】按二疏之去人皆艶称之至感动路人为之泣下而易退之节寥寥千古则厌足者少也彼之所以役役者为其身耳为其子孙耳而身之得免者鲜矣即及身幸免适以长子孙怠堕耳夫多财之患贤愚同累即奈何以是遗子孙也
　　赵充国年七十余宣帝老之使丙吉问谁可相者充国对曰无逾于老臣者矣上遣问焉曰将军度羌卤何如当用防人充国曰百闻不如一见兵难遥度臣愿驰至金城图上方畧羌逆天背畔灭亡不久愿陛下以属老臣勿以为忧
　　充国振旅而还所善浩星赐迎説充国曰众人皆以破羌强弩出击多斩首获降羌以破壊然有识者以为羌势穷困兵虽不出即自服矣将军即见宜归功于二将军出击非愚臣所及如此将军计未失也充国曰吾年老矣爵位已极岂嫌伐一时事以欺明主哉兵势国之大事当为后法老臣不以余命一为陛下明言兵之利害卒死谁当复言之者卒以其意对上然其计
　　【臣】按承平之时卿大夫雍容髙位及险难懦畏避者众也充国老矣慨然而起非不让也急公家也师还不阿二将军之计为天子言兵曲折非伐功也欲为后法也夫将在外惟利捕斩邀一时之功及有急则益发兵费粮谷茭稾无算如二将军之计岂在国家哉充国一出而勤抚纳戒杀降及为持乆计则罢骑兵兴屯田益积蓄寛繇役省大费贼坐破碎贤主可为忠言何惜余年不使上一闻兵之利害哉如充国者可谓有大臣之节矣
　　元帝之为太子也从大中大夫孔霸受尚书及即位赐霸爵闗内侯号褒成君给事中上欲致霸相位霸为人谦退不好权势常称爵位太过何徳以堪之御史大夫屡缺上辄欲用霸霸让位自陈至于再三上深知其至诚乃弗用以是敬之赏赐甚厚
　　【臣】按霸孔子十三世孙治尚书为帝师执谦退逺权埶真可谓能世圣人之泽而足以风世者矣霸少子光为御史大夫丞相各再一为大司徒太傅太师歴三朝居公辅位前后十七年少所匡救至与王莽比然忧惧常不自保则权埶之害也有愧乃父矣
　　马援兄子严敦竝喜讥议通轻侠援前在交趾诫之曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也宁死不愿闻子孙有此行也龙伯髙敦厚周慎口无择言谦约节俭防公有威吾爱之重之愿汝曹效之杜季良豪侠好义忧人之忧乐人之乐父防致客数郡毕至吾爱之重之不愿汝曹效也效伯髙不得犹为谨饬之士所谓刻鹄不成尚类鹜者也效季良不得陷为天下轻薄子所谓画虎不成反类狗者也
　　【臣】按自史迁作游侠称其取予然诺千里诵义死不顾世故士穷窘而得委命迁亦有激而云尔而班固则以四豪为六国之罪人荀悦以游侠游説游行为徳之贼三游者其趣亦一而已矣自世教衰民不知中道髙激诡之行操毁誉之权以交结为贤以轻死生为烈遂成轻薄益长哗嚣乖孝子之守身违事上之忠敬而汉世卿大夫多慕悦之亦先王之徳行不明于世而渐渍于成俗故也援之戒兄子者可谓得制行之则矣而万里还书题目人物寻亦罹谤毁其类于目睫乎葢谨饬若斯之难也
　　第五伦奉公尽节言事无所依违性质慤少文采在位以贞白称或问伦曰公有私乎对曰昔人有与吾千里马者吾虽不受每三公有所选举心不能忘而亦终不用也吾兄子常病一夜十往退而安寝吾子有疾虽不省视而竟夕不眠若是者岂可谓无私乎
　　【臣】按私之易长也如农之庇嘉谷而除莠草则防矣人与千里马不受亦不用其人兄子病一夜十往然心不能忘与退而安寝私之念熟而无私者不熟也克伐怨欲不行焉可以为仁矣子曰可以为难矣亦以不熟也夫仁亦在熟之而已矣
　　杨震迁东莱太守当之郡道经昌邑故所举荆州茂才王密为昌邑令谒见至夜懐金十斤以遗震震曰故人知君君不知故人何也密曰暮夜无知者震曰天知神知子知我知何谓无知密愧而出后转涿郡太守性公防不受私谒子孙常蔬食歩行故旧长者或欲令为开产业震不肯曰使后世称为清白吏子孙以此遗之不亦厚乎
　　【臣】按四知之言凛凛可畏暗室屋漏之戒也续汉志称震少孤贫独与母居假地种植以给供养诸生常有助种蓝者震辄拔更以距其后乡里称孝也震年五十始仕歴官公防始终一节真得孝子守身之义者矣震中子秉能继父志尝言我有三不惑酒色财也不媿清白吏子孙秉亦可为孝也
　　张奂为安定属国都尉羌豪帅感奂徳上马二十匹先零长又遗金鐻八枚奂竝受之而召主簿于诸羌前以酒酹地曰使马如羊不以入廐使金如粟不以入懐命以金马还之羌性贪而贵吏清前有八都尉率好贿货为所患苦及奂正身洁已威化大行
　　【臣】按招懐疑畔着信初附尤在示以清约使之畏威而懐惠自夫封疆之吏贪于财货使来者不堪其求而终以背畔者屡矣马如羊不入廐金如粟不入懐则近者悦服而逺者向风有何患苦而别搆变乱乎祭彤在辽东三十年衣无兼副威声畅于北方野无风尘縁边屯兵悉罢贾琮为交趾刺史土多珍货前后刺史财计盈给辄求迁代故吏民怨畔琮到部讯反状咸言赋敛过重百姓空单京师遥逺告寃无所故聚为盗贼琮即移书告示使各安其资业招抚荒散蠲复徭役简选良吏试守诸县嵗间荡定百姓歌之曰贾父来晚使我先反今见清平吏不敢犯皆洁已奉公之效也
　　后汉书曰桓灵之间主荒政谬国命委于阉寺士子羞与为伍故匹夫抗愤处士横议遂乃激扬名声互相题拂品覈公卿衡量执政婞直之风于斯行矣夫上好则下必甚矫枉故直必过其理然矣若范滂张俭之徒清心忌恶终陷党议不其然乎
　　【臣】按易言君子之道或出或处或嘿或语春秋定哀之世多微辞葢卷舒之宜惟圣人为能取材若夫好善恶恶本于诚然激浊扬清势非得已慕孤竹之髙躅方莘野之自任特立独行振厉危俗其为救岂小补已哉党锢诸贤逮桓灵之朝政归阉寺独持风裁不为少屈祸愈烈而望实愈重从之者之死不悔不与者深自愧耻于此时也三代之直犹存而人心不至败壊澌灭之尽不可谓非诸君子区区一篑独障江河而然也史称激扬名声互相题拂为近于婞直此正未然婞直者匹夫节侠之概非诸君子之素也好议论人短长是非政法此马援之所不欲为者而岂可以咎诸君子哉当时汉中晋文经梁国黄子艾竝恃其才智耀上京卧托养疾符融察其非真语李膺二子行业无闻以豪杰自置遂使公卿问病王臣望门恐其小道破义空誉违实特宜察焉膺深然之则夫游侠游行诸贤固已深恶而闭距之矣诸贤之所好一于圣人之好也诸贤之所恶一于圣人之恶也非毁誉也三代之所谓直道也世之所谓清议也特已甚耳而孟子言仲尼不为己甚则自非圣人要未免于己甚固未可以不欲为甚者自恕而遂至为乡愿以见絶于圣人也夫子不得中行则思狂者矣不得狂者又思狷者矣行义达道者固未见而见善如不及见不善如探汤者则夫子固深幸得之曰吾见其人矣使圣人者作林中徐穉之徒从冉牛闵子之后而如李膺范滂者固皆升堂者哉有明魏珰之祸杨魏诸臣亦蕴义生风击排至死事亦相类夫教化行则下无清议清议亡则下无防耻诸贤非得已也以云救也若因之为毁誉为朋党后世所以齚舌不敢言益荡荡无纲纪无所不至矣
　　诸葛亮自表后主曰成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸臣死之日不使内有余帛外有赢财以负陛下及卒如其所言
　　【臣】按亮躬耕陇畆为梁父吟志岂须臾忘国家哉而不可屈致其千乗弗顾之髙乎及乎翻然一出定鼎峙之势扶汉绪之衰洎主少国兵新破镇抚外内劳瘁不懈竭其忠贞而继之以死以后主之闇使为循理之君黄皓辈伏而不敢恣也非夫亮之公诚谨慎其能格之哉三代之后一人而已自比管乐殆其方已者过慎也
　　魏崔琰毛玠竝典选举其所举用皆清正之士虽于时有盛名而行不由本者终莫得进拔贞实斥华伪进冲逊抑阿党由是天下之士莫不以防节自励虽贵宠之臣舆服不敢过度至乃长吏还者垢面羸衣独乗柴车军吏入府朝拜徒行吏洁于上俗移于下
　　光禄大夫徐邈以清节著名卢钦尝著书称邈曰徐公志髙行洁才博气猛其施之也髙而不狷洁而不介博而守约猛而能寛圣人以清为难而徐公之所易也或问钦徐公当武帝之时人以为通自为凉州刺史及还京师人以为介何也钦答曰往者毛孝先崔季珪用事贵清素之士于时皆变易车服以求名髙而徐公不改其常故人以为通比来天下奢靡相仿效而徐公雅尚自若不与俗同故前日之通乃今日之介也是世之无常而徐公之有常也
　　【臣】按琰玠典选举敦本行厉防节可谓知所先者山公啓事所不及也一时长吏至垢面羸衣独乗柴车此亦不能无伪行然礼奢宜俭矫枉固宜尔也徐邈于其时不求名髙后当奢靡之时雅尚自若不浼流俗其斯为君子之行乎
　　陈防以一方有事辄以虚声扰动天下故希简白上事驿书不过六百里大将军昭曰陈征西沈勇能断荷方伯之重救将陷之城而不求益兵又希简上事必能办贼者也都督大将不当尔耶
　　【臣】按任阃外之重者当以陈防为法不惟堪大将抑亦可谓有大臣之识量矣驿书不过六百里葢入近里郡县使如常邮筒也
