<!-- { "loadSidebar": true } -->
　　蔡沈集曰亶诚实无妄之谓言聪明出于天性然也大哉乾元万物资始至哉坤元万物资生天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者先知先觉首出庶物故能为大君于天下而后天下之疲癃残疾得其生鳏寡孤独得其养举万民之众无不得其所焉则元后者又所以为民之父母也臣按天地之父母万物者生物之仁元后之父母万民者养民之仁惟人万物之灵犹经言天地之性人为贵
　　召诰【周书召公所作以告成王】曰其惟王位在徳元
　　陈大猷曰徳元亦犹乾元坤元之始生万物者也臣按此因洛邑既成成王始政召公勉之以统嗣服当思体仁以长人也人之行莫大于孝君之徳莫大于仁武王誓师既称元后亦称曽孙召公告成王既称元子亦称徳元以至于春秋之书改元即位合观之而仁孝之义备矣
　　诗小雅【雅者正也正乐之歌也小雅燕飨之乐】车舝【篇名】其五章曰髙山仰止景行【大道】行止
　　朱熹集曰表记曰子曰诗之好仁如此乡【音向】道而行中道而废忘身之老也不知年数之不足也俛焉日有孳孳毙而后已
　　朱善曰于六义属兴而断章取义则于行道进徳之喻为尤切仁之不如尧也孝之不如舜也学之不如孔子也犹之陟髙山而不至其巅行大路而不达乎国都是即所谓半涂而废也岂不惜哉
　　【臣】按此夫子即诗人思慕贤女之情以喻求仁者之心体由其望之甚切好之无厌悦之甚诚以至于人欲净尽天理流行无一息之间断如陟髙山者之必至其巅行大道者之必达国都茍非力极罢顿不能复行不肻自画也盖仁之为徳瞻之则峻极由之则康庄故取喻于髙山景行
　　大雅【会朝之乐受厘陈戒之辞】板【篇名】其卒章曰昊天曰明及尔出王【往通】昊天曰旦及尔游衍
　　朱熹集曰张子载曰天体物而不遗犹仁体事而无不在也礼仪三百威仪三千无一事而非仁也昊天曰明及尔出王昊天曰旦及尔游衍无一物之不体也
　　臣按朱熹言天与仁非有二也言仁体事而无不在是指心而言物物各有天理洒扫应对进退皆以天为体事事皆有仁温凊抑搔拜伏擎跪皆以仁为体知天与仁之非二即知仁与孝之非二也
　　礼记【汉儒戴圣所辑竝仪礼周礼为三礼】礼运【篇名】曰仁者义之本也顺之体也得之者尊
　　陈澔集説曰仁者本心之全徳故为义之本是乃百顺之体质也元者善之长也体仁足以长人故得之者尊
　　臣按礼运先言人者天地之徳五行之秀气亦犹经之言天地之性人为贵也五行之秀气即为五性之徳而五性之徳以仁为首故又言天地之心也五行之端也天地之心非仁而何五行之端非善之长而何此一节以仁为义之本亦如经文以孝为徳之本之意顺即经之言以顺天下者是也义则所行合冝尽爱于其亲而爱及他人无不在于善者故为百顺之体质如是则能成其徳敎而行其政令故曰得之者尊孟子以仁为天之尊爵亦此意也
　　祭义【篇名】曾子曰树水以时伐焉禽兽以时杀焉夫子曰断一树杀一兽不以其时非孝也
　　【臣】按王制【礼记篇名】曰草木零落然后入山林树木非终不伐也豺祭兽【季秋之月】鸠化为鹰【仲秋之月】然后设罻罗【罻音尉罻罗皆捕鸟兽之网】禽兽非终不杀也取之有时用之有节但恶其不时耳此亲亲而仁民仁民而爱物由本及末之义也释氏以杀生为戒于众人万物则当发大慈悲于父母妻子则当割慈忍爱可谓颠倒迷惑之甚也
　　哀公问【礼记篇名哀公问而孔子对也】曰仁人不过乎物孝子不过乎物是故仁人之事亲也如事天事天如事亲是故孝子成身【物者实然之理不过乎物犹大学之言止于仁止于孝也】
　　方慤曰仁人者主事天言之也孝子者主事亲言之也亲则近而疑其不尊天则逺而疑其难格徒以近而不尊则父子之间或几乎防矣徒以逺而难格则天人之际或几乎絶矣故事亲如事天者所以致其尊而不欲其防也事天如事亲者所以求其格而不欲其疎也
　　马希孟曰孝者仁之始仁者孝之终亲则迩而不嫌乎无爱嫌于无敬而已故事亲如事天所以致其敬也天则逺而不嫌乎无敬嫌于无爱而已故事天如事亲所以致其爱也爱与敬两得之而后孝子之行全故曰成身成身者言其徳之不亏也
　　【臣】按仁人之事亲二句先儒以为非圣人不能言或问朱子西铭【宋儒张载着】仁孝之理朱子曰是将孝形容仁事亲之道理即事天之様子也臣以为西铭一书原于乾坤二卦其作用则在此二语方马二説又推究得精切深合孝经爱敬交尽之旨
　　表记【礼记篇名记君子之徳见于仪表者】曰子言之君子之所谓仁者其难乎诗云凯弟君子民之父母凯以强【平声】敎之弟以説【音悦】安之乐【音洛】而母荒有礼而亲威庄而安孝慈而敬使民有父之尊有母之亲如此而后可以为民父母矣非至徳其孰能如此乎
　　陈澔集説曰强敎之者以道驱之如佚道使民虽劳不怨者也説安之者得其心之谓也説以使民民忘其劳説以犯难民忘其死者也乐説安也毋荒则有教矣威庄强教也安则説矣孝慈説也敬则有教矣强教则父之尊存焉説安则母之亲存焉此言君子仁民之道如此非圣人莫能与也
　　臣按此以德教加于百姓者推本君子之仁故赞之以至德
　　春秋【本鲁史记之名孔子修之遂为圣经】隠公【鲁君名息姑諡曰隠】元年
　　董仲舒曰一者万物之所从始也元者辞之所谓大也谓一为元者视大始而欲正本也
　　杜预曰凡人君即位欲其体元以居正故不言一年一月
　　胡安国传曰即位之一年必书元年者明人君之用也乾元资始天之用也坤元资生地之用也成位乎其中则与天地参故体元者人君之职而调元者宰相之事元即仁也仁即人心也
　　臣按胡安国传又以为舜典【虞书篇名典者常也】纪元日伊训【啇书篇名伊尹作以训太甲】称元祀而夫子祖述其义书元年也然而泰誓之言元后召诰之言元子皆以元为君德矣易书即天德以着之人事是以谓元为仁春秋援人事以合于天德是以谓一为元孝经又深探其本但曰爱亲而元之德已备原夫未逾年称子逾年而后改元则承国于先君当永言孝思者矣推是心以及于人则必如董仲舒所谓隂阳调而风雨时羣生和而万民植五谷熟而草木茂诸福之物莫不毕至而后体元之事尽而后为王道之成孝治之顺也
　　论语有子【孔子弟子】曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与
　　程颢曰孝弟本其所以生乃为仁之本
　　程颐曰孝弟顺德也德有本本立则其道充大孝弟行于家而后仁爱及于物所谓亲亲而仁民也故为仁以孝弟为本论性则以仁为孝弟之本
　　朱熹曰仁是性孝弟是用譬如一粒粟生出为苗仁是粟孝弟是苗便是仁为孝弟之本又如木有根有干有枝叶亲亲是根仁民是干爱物是枝叶便是行仁以孝弟为本
　　臣按二程之释此章其义精矣朱熹复推程颢之言而释之曰推原孝弟之理本于人之所以生所以为行仁之本也臣以经义揆之经言夫孝徳之本也徳既为仁义礼智之总名而以孝为徳之本则有子之言孝弟为为仁之本正应经义熹又称程颐顺徳二字足以尽孝弟之义而不好犯上作乱之事已具乎其中臣今更以经义揆之夫不爱其亲而爱他人者经谓之悖徳亦曰防徳又曰以顺则逆民无则焉【立敎者将以顺示则而先以应顺者而逆行之民又何所取法乎】盖未有本乱而末治者也若夫亲亲而仁民仁民而爱物以是顺天下而民亦顺之矣犯上作乱之事何自而起乎二程俱有防于是经之深防者矣
　　子曰仁者安仁
　　臣按此指处境遇而言也先儒以为舜之饭糗茹草若将终身被袗衣鼓琴若固有之此安仁者之久处约长处乐也臣今复申其义曰虞舜不得于亲负罪引慝号泣于田濵危井廪若将终身安仁者之可以久处约也及至克谐底豫禄位名夀尊富飨保若固有之安仁者之可以长处乐也故曰中心安仁者天下一人而已矣
　　子曰据于徳
　　朱熹曰徳是得这物事于我故事亲必孝必不至于不孝事君必忠必不至于不忠若今日孝明日又不孝今日忠明日又不忠是未得于我不可谓之徳又曰如孝便是自家原得孝道理非从外旋取来
　　依于仁
　　朱熹曰据徳是因事发见如因事父有孝因事君有忠依仁是本体不可须臾离底又是据于徳之骨子臣按据则一本万殊从万处理防仁义礼智信因事而发见然自性中所自有非从外来也依则万殊一本从一处归宿义礼智信统于一仁亦所谓本于人之所以生也
　　顔渊问仁子曰克己复礼为仁【克胜也已谓身之私欲也复反也】一日克己复礼天下归仁焉为仁由己而由人乎哉
　　程颐曰不能克己则为杨氏为我不能复礼则为墨子兼爱故曰亲亲而仁民仁民而爱物此之谓也真徳秀曰仁之一字见于经者自仲虺之诰始曰克寛克仁彰信兆民伊尹继之曰民罔常懐懐于有仁前乎此者如虞书所谓好生之徳安民则惠即所谓仁而未有仁之名至商书而名始着然其所言大抵皆仁之用顔子之问孔子之答乃仁之体也二帝三王虽无己之可克然舜所谓人心惟危道心惟微惟精惟一成汤之以义制事以礼制心者其用功初无异于顔子也盖必有顔子之仁而后有二帝三王之仁
　　臣按克己则与天地万物为一体如尽爱于其亲亦必爱人之亲初无彼此间隔故不流为杨氏之为我复礼则知本末轻重之序而为之品节等差亲亲之杀礼所生也何至如墨氏之兼爱哉孔顔问答固仁之体然曰天下归仁焉乃敎不肃而成政不严而治之气象亦仁之用也
　　中庸第二十章曰脩道以仁
　　黄洵饶曰脩道以仁犹论语以孝为仁之本
　　仁者人也亲亲为大
　　朱熹章句曰人指人身而言具此生理便有恻怛慈爱之意
　　臣按仁是生理本其所以生故曰亲亲为大经曰父母生之续莫大焉亲亲所以续也若王者父天母地便当推此亲亲之仁以及天下国家然后与乾元坤元之气相连续也三十二章之言肫肫其仁亦谓经纶人道须如此之恳切详细耳至于渊渊其渊浩浩其天则圣人与天地为一矣
　　孟子曰人皆有不忍人之心
　　朱熹集注曰天地以生物为心而所生之物因各得夫天地生物之心以为心所以人皆有不忍人之心也
　　臣按血气之身父母生之亦天地生之也续莫大焉续此天地生物之心耳各得夫天地之心以为心亦各得夫父母之心以为心所以乍见孺子将入于井而怵惕恻隠者也
　　今人乍见孺子将入于井皆有怵惕恻隠之心非所以内交于孺子之父母也非所以要誉于乡党朋友也非恶其声而然也由是观之无恻隠之心非人也无羞恶之心非人也无辞譲之心非人也无是非之心非人也恻隠之心仁之端也羞恶之心义之端也辞让之心礼之端也是非之心智之端也
