<!-- { "loadSidebar": true } -->
　　【臣】按恃势险而骄尤为不知所恃四岳三涂岂一姓乎即史伯之説欲前莘后河右洛左济主芣騩【音浮騩山名主为之神主也】而食溱洧犹以形势为言然其大指归于慎典刑以守之斯则所可恃者故曰在德不在险
　　魏文侯以卜子夏田子方为师每过段干木之庐必式四方贤士多归之
　　【臣】按战国诸侯王皆以下士相倾如拥篲先驱开第康庄者只以揽天下诸侯宾客而非果能尊显之也虽不敢以富贵骄士又将以得士骄人若文侯之于子夏也犹庶几焉
　　楚元王好书与鲁申公穆生白生俱受诗于浮丘伯及王楚以三人为中大夫穆生不嗜酒每置酒常为穆生设醴及孙戊即位常设后乃忘失焉穆生退曰可以逝矣醴酒不设王之意怠不去楚人将钳我于市遂称疾卧申公白生强起之曰独不念先王之德与今王一旦失小礼何足至此穆生曰易称知几其神乎几者动之防吉凶之先见者也君子见几而作不俟终日先王之所以礼吾三人者为道存故也今而忽之是忘道也忘道之人胡可与久处岂为区区之礼哉遂谢病去申公白生独防王戊稍淫防太傅韦孟作诗讽谏不听亦去居于邹戊因坐削地事遂与吴通谋申公白生谏戊戊胥靡之衣之赭衣使杵臼雅舂于市
　　【臣】按敬胜怠必敦诗书近贤士而善日以长怠胜敬必恶闻正言见正人而恶日以长王戊之淫防其几见于忘设醴矣至于谏之不从而胥靡先王之耆夀俊怙恶斯极也其得祸宜矣
　　薄太后及太子诸大臣皆惮淮南王淮南王归国益骄恣出入称警跸称制拟于天子袁盎谏曰诸侯太骄必生患上不听
　　【臣】按淮南厉王志复母仇椎辟阳侯阙下迹其怨怒激乎天性盖可悯伤由无贤傅相辅以古谊知善败卒以怙宠不轨废蜀道死盖袁盎之言曰上素骄淮南王不为置严傅相以故至此王亦自谓吾以骄不闻过故至此自前世诸侯所以祸亡其成辙可覩矣彼昏不知诚有足为厉王悲者甚哉人不可以不学彭城之所以读其传而太息也
　　班固曰昔鲁哀公有言寡人生于深宫之中长于妇人之手未尝知忧未尝知惧信哉斯言也虽欲不危亡不可得已是故古人以宴安为鸩毒无德而富贵谓之不幸汉兴至于孝平诸侯王以百数率多骄淫失道何则沈溺放恣之中居势使然也凡人犹繋于习俗而况哀公之伦乎夫惟大雅卓尔不羣河间献王近之矣【臣】按献王笃学好古从民间得善书必好写与之防其真加金帛赐以招之四方道术之士不逺千里或有先祖旧书多以奉献王献王得书与汉朝等而是时淮南王安亦好书招致率多浮辩献王所得书皆古文先秦旧书周官尚书礼乐记孟子老子之属皆经传説记七十子之徒所论其学举六艺立毛氏诗左氏春秋博士修礼乐被服造次必于儒者夫秦燔书籍学士大夫目不及见古文而能穷探而力致之者固已厪矣献王生长天家独能出遗经于煨烬散乱残脱之中而几使之完今学者所传毛氏诗固献王好之最先也左传又王立之博士者也周官王得之李氏者也礼记王得之以献所为一百三十一篇者而二戴从而删之者也乐记又王所作而雅乐久废王考而献之犹得于太常者也六经之仅存得王表章为多不独于汉藩辅为卓尔而功于儒者亦伟矣迹王身端行治温仁恭俭盖得于经籍者深可谓躬行之而效者而非徒以其文已也若淮南之溺于神仙黄白楚王之好伊蒲塞桑门好非其所可好既以致祸亡而江左诸侯王多从容文艺登髙吟咏率有制作邸第客省宾朋尤盛斯所谓务华絶根者亦无足观矣
　　后汉书东平王苍传论曰孔子称贫而无謟富而无骄未若贫而乐富而好礼者也若东平宪王可谓好礼者也若其辞至戚去母后岂欲茍立名行而忘亲遗义哉盖位疑则隙生累近则防大斯盖明哲之所为叹息呜呼逺隙以全忠释累以成孝夫岂宪王之志哉
　　【臣】按东平王苍好经书能文章值汉中兴赞定礼乐多所匡益既惧盛满恳辞归藩厯明章两朝宠锡弥蕃而谦退弥至敬贤下士常若不及真有得于为善之乐者夫位望疑逼而能逺宠全身享有禄位此非独天资近道盖得之稽古之力为多斯固非明哲者不能也自汉世诸贤王前有河间后有东平以之竝称良不诬矣
　　魏中山恭王衮少好学年十余嵗能属文每读书文学左右常恐以精力为病数谏止之然性所乐不能废也黄初二年进爵为公宦属皆贺衮曰夫生深宫之中不知稼穑之艰难多骄逸之失诸贤既庆其休宜辅其阙【臣】按黄初时检切藩国法令峻迫诸侯皆汲汲无欢独衮好学畏惧诏书屡嘉临终戒世子汝幼少早为人君知乐不知苦必将以骄奢为失接大臣以礼事兄以敬恤弟以慈慎修乃身奉圣朝以忠贞事太妃以孝敬若衮者岂不善始善终哉贤于陈思逺矣
　　宋江夏王义恭为都督荆湘等八州诸军事荆州刺史帝与义恭书戒之曰天下艰难家国事重虽曰守成实亦未易隆替安危在吾曹耳岂可不追寻王业大惧负荷汝性褊急志之所滞其欲必行意所不存从物回改此最敝事宜念裁抑衞青遇士大夫以礼与小人有恩西门安于矫性齐美闗与张飞任偏同弊行已举事深宜鉴此若事异今日嗣子幼防司徒当周公之事汝不可不尽只顺之理尔时天下安危决汝二人耳汝一月日用钱不可过三十万若能省此益美西楚府舎畧所谙究计当不须改作日求新异讯狱多决当时难可逆虑此实为难至讯日虚怀博尽慎无以喜怒加人能择善者而从之美自归已不可专意自决以矜独断之明也名器深宜慎惜不可妄以假人眤近爵赐尤应裁量吾于左右虽为少恩如闻外论不以为非也以贵凌物物不服以威加人人不厌此易达事耳声乐嬉游不宜令过蒱酒渔猎一切勿为供用奉身皆有节度竒服异器不宜兴长又宜数引见佐史相见不数则彼我不亲无因得尽人情人情不尽复何由知众事也
　　【臣】按周之宗盟常入为卿士王朝而出为牧伯当其在朝则佐天子议政庙堂之上董正治官平均万事如周公召公太公之为师保傅股肱周室夹辅成王者是已其出也则统六师之权分九州之任务巡行劳来万民宣布朝廷德威征讨不庭为职如周公左召公右而后则有毕公君陈又其后则有方叔召虎皆允文允武为宪万邦炳炳麟麟不朽史册自秦罢侯置守汉初颇因之诸侯王皆就国衣租食税不与朝廷事永平间亲藩之令者仅与闻大政然益谦让天子亦不欲久劳之而自晋世惩汉魏以来孤立之弊始大封宗子各畀重权入则窃执太阿恣弄威福出则握强兵拥大镇皆愚騃骄防不恤国事弄兵喋血而晋随以亡然自是以后诸王之任相循不改终五季之世预国政典诸州者非同姓莫与也而诸王皆年少闇于大谊不知创业之艰难不知万民之劳苦躭于逸乐眤于嬖幸谓天下事可专意独行断决在己志之所欲虽违必行意所不存即善必弃弗虞于众弗稽于古以此执政其有济乎而其受任方岳者则多殖货财广作府舎委政籖帅信眤便辟倡优子女不絶于前樗蒱弋猎鬬鸡走狗之娱畧无辍曰佐史莫敢进其言大将罕得见其面士卒逍遥怨望时时有清人祈父之忧而犹以为兵强财富莫可谁何也然而强臣跋扈于内叛将豖突于外不闻陈一兵发一矢以恤君父之难而顾以观望取利或乃自相禽灭以惂于不孝不弟之大恶如有梁之末造岂不痛哉夫识卑而地髙才短而任钜知乐而不知忧从己而不从众未有不上下解体而事随以偾者也文帝之戒义恭可谓尽睹斯弊矣
　　魏彭城王勰雅好恬素不乐势利髙祖重其事干故委以权任虽有遗诏复为世宗所防勰每乖情愿常凄然叹息敦尚文史物务之暇披览不辍小心谨慎初无过失虽闲居独处亦无惰容爱敬儒雅倾心礼待清正俭素门无私谒
　　【臣】按魏宗室藩之贤彭城为冠史称其孝以为质忠而树行在安处危之操送往事居之节周旦匪他之防霍光异姓之诚事实兼之者洵矣其谦挹之性欲避位者数矣然终不免所居之势然也夫惴惴小心者犹或失之况如咸阳北海以骄汰济之者乎
　　北史南安王桢性忠谨其母疾笃忧毁异常遂有白雉游其庭前帝闻其致感赐帛千匹以褒美之引见于皇信堂戒之曰公孝行着于私庭令闻彰于邦国既国之懿亲终无贫贱之患所宜慎者畧有三事一者恃亲骄矜违礼僣度二者傲谩贪奢不恤政事三者饮酒逸游不择交友三者不去祸患将生而桢不能遵奉后乃聚敛肆情孝文以桢孝养闻名内外特加原恕
　　【臣】按经以事亲事君立身为始中终之序南安身为藩辅而暗于守贵之义盖其天性肇始而不能勉厥中慎厥终则其孝养亦不足言矣
　　唐霍王元轨所至闭阁读书以吏事委长史司马谦慎未尝与物忤数引见处士刘元平为布衣交或问王所长于元平答曰无长问者不解元平曰人有短所以见长若王无所不备吾何以称之
　　【臣】按元轨经学文雅比于间平孝行几乎曽闵卑躬礼贤练达故实常遣国令督封租令请贸易取赢答曰汝当正吾失乃反诱吾以利耶盖其识量过人逺矣时虢王元嘉亦好学藏书至万卷以古文字参定同异闺门孝谨尤为世所称云
　　宁王宪尤谨畏未尝干政而与人交帝益信重常以书赐宪等曰魏文帝诗西山一何髙髙髙殊无极上有两仙童不饮亦不食赐我一丸药光耀有五色服之四五日身轻生羽翼朕毎思服药而求羽翼宁如兄弟天生之羽翼乎陈思王之才足以经国絶其朝谒卒使忧死魏祚未终司马氏夺之岂神丸效也虞帝至圣舎象傲以亲九族九族既睦平章百姓今数千载天下归善焉此朕废寝忘食所慕叹也顷因余暇选仙録得神方云饵之必夀今持此药愿与兄弟共之偕至长龄永无极矣
　　【臣】按史称明皇友悌近古未有列第宫侧连榻燕饮劳赐相望嵗尽付史官赐目必数百纸致鹡鸰集麟德殿树者千盛矣哉寻五王独隋王隆悌早薨宪与申岐薛俱令终夫岂独帝友爱亦其有以善居之也然岐坐与善防纬者游薛坐妃弟言休咎几获罪宪终始一无间言岂非尤谨畏者与
　　宋濮王允让天资浑厚内寛外庄喜怒不见于色知大宗正寺二十年宗子有好学者勉进之以善若不率教则劝戒之至不变始正其罪故皆畏服
