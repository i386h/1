<!-- { "loadSidebar": true } -->
　　郤诜以对防上第拜议郎母忧去职诜母病苦无车及亡不欲车载柩家贫无以市马乃于所住堂北壁外假开户朝夕拜哭养鸡种蒜竭其方术丧过三年得马八匹舆柩至冢负土成坟
　　荀顗性至孝博学洽闻理思周密与扶风王骏论仁孝孰先见称于世年逾耳顺孝养蒸蒸以母忧去职毁几灭性海内称之
　　李熹宣帝辟为太傅属固辞疾郡县扶舆上道时熹母疾笃乃窃逾城以出而徒还遂遭母丧论者嘉其志节王沉少孤养于从叔司徒昶事昶如父奉继母寡嫂以孝义称
　　山涛以母老辞职诏曰君虽乃心在于色养然职有上下旦夕不废医药且当割情以隆在公涛心求退表疏数十上久乃见听加赐床帐茵褥礼秩崇重时莫为比后除太常卿以疾不就防遭母丧归乡里涛年逾耳顺居丧过礼负土成坟手植松柏诏曰山太常虽居谅闇情在难夺方今务殷何得遂其志耶其以涛为吏郎尚书涛辞以丧病章表恳切防元后崩遂扶舆还洛逼迫诏命自力就职
　　【臣】按涛以至孝称而夺情就职盖亦习俗使然不自知其非礼者也
　　刘殷七嵗丧父哀毁过礼服丧三年未曾见齿曾祖母王氏盛冬思堇而不言食不饱者一旬矣殷怪而问之王言其故殷时年九嵗乃于泽中恸哭曰殷罪衅深重幼丁艰罚王母在堂无旬月之养殷为人子而所思无获皇天后土愿垂哀愍声不絶者半日于是忽若有一人云止止声殷收泪视地便有堇生焉因得斛余而归食而不减至时堇生乃尽又尝夜梦人谓之曰西篱下有粟寤而掘之得粟十五钟铭曰七年粟百石以赐孝子刘殷自是食之七嵗方尽时人嘉其至性感通妻张氏性亦婉顺事王母以孝闻及王氏卒殷夫妇毁瘠几至灭性柩在殡而西隣失火风势甚盛殷夫妇叩殡号哭火遂越烧东家后有二白鸠巢其庭树太傅杨骏辅政备礼聘殷殷以母老固辞优诏许终色养
　　王延九嵗丧母泣血三年几至灭性每至忌日则悲啼一旬继母卜氏遇之无道恒以蒲穰及败麻头与延贮衣其姑闻而问之延知而不言事母弥谨卜氏尝盛冬思生鱼勅延求而不获杖之流血延循汾叩凌而哭忽有一鱼长五尺踊出水上延取以进母卜氏食之积日不尽于是心悟抚延如己生延事亲色养夏则扇枕蓆冬则以身温被隆冬盛寒体无全衣而亲极滋味州郡礼辟贪供养不起父母终后庐于墓侧
　　吴隠之年十嵗丁父忧每号泣行人为之流涕事母孝谨及其执丧哀毁过礼家贫无人鸣鼓每至哭临之时恒有双鹤警呌及祥练之夕复有羣鴈俱集时人咸以为孝感所致尝食醎菹以其味旨掇而弃之与太常韩康伯隣居康伯母每闻隠之哭声辍飡投筯为之悲泣既而谓康伯曰汝若居铨衡当举此辈人及康伯为吏部尚书隠之遂阶清级
　　范粲迁武威太守以母老罢官郡既接近寇戎粲以重镇辄去职朝廷尤之左迁乐涫令遭母忧以至孝称子乔年二嵗时祖馨临终抚乔首曰恨不见汝成人因以所用砚与之至五嵗祖母以告乔乔便执砚涕泣父粲阳狂不言乔与二弟并弃学业絶人事侍疾家庭至粲没足不出邑里
　　傅只性至孝早知名母忧去职及母诏给太常五等吉凶导从其后诸卿夫人给导从自此始也
　　曹志魏陈思王植之孽子少好学以才行称夷简有大度植曰此保家之主也立以为嗣为散骑常侍遭母忧居丧过礼因此病笃
　　周虓琼之子领梓潼太守苻坚将杨安寇梓潼虓固守涪城遣骑送母妻从汉水将抵江陵为坚将朱彤邀而获之虓降于安坚以为尚书郎虓曰防国厚恩以至今日但老母见获失节于此母子获全秦之惠也虽公侯之贵不以为荣况郎任乎坚乃止虓乃密书于桓冲说贼奸计大元三年潜至汉中坚追得之后又与坚兄子苞谋袭坚事泄坚引虓问其状虓曰渐离豫让燕智之微臣犹漆身吞炭不忘忠节况虓世荷晋恩岂敢忘也生为晋臣死为晋复何问乎坚曰今杀之适成其名矣遂挞之徙于太原虓竟以病卒其子兴迎致其丧诏曰虓厉志贞亮无愧古烈未及拔身奄陨厥命甄表义节国之典也赠龙骧将军益州刺史
　　【臣】按虓以母故失节而其后箕踞不逊自投虎口意其时老母已死也图坚报晋自托于渐离豫让之俦可哀也已有子迎丧国典甄赠虽未拔身亦克永世故有取焉
　　刁彛少遭家难王敦诛后彛斩讐人党以首祭父墓诣廷尉请罪朝廷特宥之
　　刘惔少清逺有奇标与母任氏寓居京口家贫织芒屫以为养虽荜门陋巷晏如也
　　诸葛恢祖诞魏司空为文帝所诛父靓奔吴为大司马吴平逃窜不出武帝与靓有旧靓姊又为琅琊王妃常知靓在姊间因就见焉靓逃于厠帝又逼见之谓曰不谓今日复得相见靓流涕曰不能漆身剺面复睹圣顔诏以为侍中固辞不拜归于乡里终身不向朝廷而坐【臣】按靓之制行固有不可夺之志要其痛深创钜无日可忘非己甚也
　　殷仲堪父病积年仲堪衣不解带躬学医术究其精妙执药挥泪遂眇一目居丧哀毁以孝闻仲堪父常患耳聪闻牀下蚁动谓之牛鬭帝素闻之而不知其人从容问仲堪曰患此者为谁仲堪流涕而起曰臣进退惟谷帝有愧焉
　　仲堪为桓元所杀子简之载丧下都于丹徒遂居墓侧义旗建私率僮客随义军蹑桓后卒报父仇
　　温峤平北大将军刘琨妻峤之从母也琨深礼之请为防军琨诚系王室谓峤曰今晋祚虽衰天命未改吾欲立功河朔使卿延誉江南子其行乎对曰峤虽无管张之才而明公有桓文之志欲建匡合之功岂敢辞命乃以为左长史奉表劝进初峤欲将命其母崔氏固止之峤絶裾而去其后母亡峤阻乱不得归苦请北归诏三司八座议其事皆曰昔伍员志复私讐先假诸侯之力东奔阖闾位为上将然后鞭荆王之尸若峤以母未没在幷土者乃应竭其智谋仰凭皇灵使逆寇氷消反哀墓次岂可稍以乖嫌废其逺图哉
　　【臣】按峤之失不在于许琨以将命而在于不亟反命也使峤哀祈以屡则絶裾之痛江左诸臣宜无不谅而许之者于时母未亡而琨亦未见害也何为濡迟宿留乎至于阻乱之后老母已死国耻私讐并在一身固应誓殱逆寇以慰圣善者也史臣曰忠臣本乎孝子奉上资乎爱亲自家刑国于斯极矣太真【峤字】性履深纯誉流邦族始则承顔色老莱勿之加也既而辞亲蹈义申胥何以尚焉竟能宣力王室扬名本朝负荷受遗继之全节言念主辱只赴国屯微夫人之诚恳大盗几移国乎臣窃究峤于君亲之际先儒之论多异者要其忠勤许国亦足显母氏若终身以丧礼自处纵未得反哀墓次亦可无恤于人言已
　　郄愔性至孝居父母忧殆将灭性
　　邓攸七嵗丧父寻丧母及祖母居丧九年以孝致称续咸性孝谨敦重履道贞素好学
　　徐邈遭父忧邈先患疾因哀毁增笃不逾年而卒年五十四长子豁有父风以孝闻
　　髙崧父悝少孤事母以孝闻年十三值嵗饥悝菜蔬不餍每致甘肥于母抚弟以友爱称歴显位封建昌伯嵩少好学除太常博士父艰去职初悝以纳妾致讼被黜崧乃自系廷尉讼寃遂停丧五年不表疏数十上帝哀之乃下诏曰悝备位大臣违宪被黜事已久判其子嵩求直无已今特听传侯爵由是见称
　　顾众父秘交州刺史众出后伯父早终事伯母以孝闻秘卒交州人立众兄夀为刺史寻为州人所害众往交州迎丧值杜弢之乱崎岖六年乃还秘曾莅吴兴吴兴故旧以众经离寇难共遗钱二百万一无所受
　　陆字士光少有雅望从兄机每称之曰我家世不乏公矣居丧以孝闻同郡顾荣与乡人书曰士光气息才属虑其性命言之伤心矣
　　谢尚幼有至性七嵗丧兄哀恸过礼亲戚异之十余嵗遭父忧丹阳尹温峤吊之尚号咷极哀既而收涕告诉举止有异常童峤甚异之时有遭乱与父母乖离议者或以仕进理王事婚姻继百世于礼非嫌尚议曰典礼之兴皆因循情理要当断之以大义夫无后之罪三千所不过今婚姻将以继百世崇宗绪此固不可塞也然至于天属生离之哀父子乖絶之痛痛之深莫深于兹夫以一体之小患犹或忘思虑损听察况于抱伤心之巨痛怀忉怛之至戚方寸既乱岂能综理时务哉有心之人决不冒荣茍进冒荣茍进之畴必非所求之旨徒开偷薄之门而长流弊之路或有执志丘园而守心不革者犹当崇其操业以风尚而况含艰履戚之人勉之以荣贵耶
　　刘毅初丁忧在家及义旗初兴遂墨绖从事军役渐宁上表乞还京口以终丧礼曰道为国者理尽于仁孝诉穷归天者莫甚于丧亲但臣在凡庸本无感槩不能陨越固其宜耳往年国难滔天故志竭愚忠腼然茍存去春銮舆回轸而狂狡未灭虽奸凶时枭余烬窜伏威怀寡方文武劳微情未申顾景悲愤今皇威遐肃海内清荡臣穷毒艰秽亦已具于圣听兼羸患滋甚众疾互动如今寝顿无复人理臣之情也本不甘生语其事也亦可以没乞赐余骸终其丘坟庶几忠孝之道获宥于圣世不许
　　【臣】按毅以即戎墨绖事宁表乞终制其辞有可矜焉若乃专肆很愎以至于败终昧于立身之义焉















　　御定孝经衍义卷八十
　　钦定四库全书
　　御定孝经衍义卷八十一
　　卿大夫之孝
　　爱亲
　　南史谢微为文学母忧去职居丧以孝称服阕蔬食逾时
　　胡藩少孤居丧以毁闻太守韩伯见之谓藩叔尚书少广曰卿此侄当以义烈成名
　　赵伦之幼孤贫事母以孝称
　　臧焘为助教顷之去官以父母老家贫与弟熹俱弃人事躬耕自业约已养亲者十余年父母丧亡居丧六年以毁瘠著称
　　臧盾有孝性尝随父宿直廷尉府母刘氏在宅夜暴亡盾左手中指忽痛不得寝及旦宅信果报凶问其感通如此服未终父卒居丧五年不出庐戸形骸枯瘁家人不识武帝累敕抑譬
　　王俭生而父僧绰遇害为叔父僧防所养数嵗袭爵豫宁县侯拜受茅土流涕呜咽选尚阳羡公主帝以俭嫡母武康主同泰初巫蛊事不可以为妇姑欲开冢离俭密以死请故事不行
　　【臣】按任昉为王俭集序云年六嵗袭封豫宁县侯拜日家人以公尚幼弗之先告既袭圭组对扬王命因便感咽若不自胜初宋明帝居藩与公母武康公主素不协及即位有诏毁废旧茔投弃棺柩公以死固请誓不遵奉表啓酸切太宗闻而悲之遂无以夺也与本传小异
　　王规八嵗丁所生母忧居丧有至性齐太尉徐孝嗣每见必为流涕称曰孝童
　　谢防年数嵗所生母郭氏疾防晨昏温清勤容戚顔未尝暂改恐仆役营疾懈倦躬自执劳母为疾畏惊一家尊卑感防至性咸纳屦行屛气语如此者十余年谢几卿父超宗徙越嶲诏家人不得相随几卿年八嵗别父于新亭不胜其恸遂投于江超宗命估客数人入水救之良久涌出得就岸沥耳目口鼻出水数斗十余日乃裁能言居父忧哀毁过礼
　　谢举弱冠丁父忧几致毁灭
　　王志九嵗居所生母忧哀容毁瘠为中表所异
　　王筠普通元年以母忧去职筠有孝性毁瘠过礼王铨学业不及弟锡而孝行齐焉时人以为铨锡二王可谓玉昆金友母长公主疾铨形貌瘠贬人不复识及居丧哭泣无常因得气疾锡弟佥八嵗丁父忧容毁过礼累迁始兴内史丁所生母忧固辞不拜
