<!-- { "loadSidebar": true } -->
　　袁昻雍州刺史顗之子也初顗败传首建业藏于武库以漆题顗名以为志至是始还之昻号恸呕血絶而复苏以泪洗所题漆字皆灭人以为孝感讫更制服庐于墓次从兄彖常抚视抑譬之以父亡不以理终身不听音乐丁母忧哀毁过礼服未除而从兄彖卒昻幼孤为彖所养乃制期服丁所生母忧去职以丧还江路风潮暴骇昻乃缚衣着柩誓同沉溺及风止余船皆没惟昻船获全咸谓精诚所致昻子君正年数嵗父疾昼夜不眠专侍左右家人劝令暂卧荅曰官既未差眠亦不安
　　孔奂时天下丧乱皆不能终三年丧唯奂及吴国张种在冦乱中守法度并以孝闻
　　蔡廓遭母忧性至孝三年不栉沐殆不胜丧少子兴宗年十嵗丧父哀毁有异凡童子撙丁母忧庐于墓侧齐末多难服阕因居墓所
　　张岱为司徒左西曹掾母年八十籍注未满岱便去官有司以岱违制将欲纠举宋孝武曰观过可以知仁不须案也
　　张敷生而母亡年数嵗问知之虽童防便有感慕之色至十嵗许求母遗物而散施已尽惟得一扇乃缄录之每至感思辄开笥流涕见从母悲感哽咽父在吴兴亡成服凡十余日始进水浆毕不进盐菜遂毁瘠成疾伯父茂度每止譬之辄更感恸絶而复续茂度曰我冀譬汝有益但更甚耳自是不复往未期而卒孝武即位诏旌其孝道追赠侍中改其所居称孝张里
　　裴子野生而母魏氏亡为祖母殷氏所养年九嵗殷氏亡泣血哀恸家人异之父寝疾弥年子野祷请备至涕泗霑濡父夜梦见其容且召视如梦俄而疾间以为至孝所感命着孝感传固辞乃止及居丧每之墓所草为之枯有白白鸠驯扰其侧梁天监中尚书仆射范云嘉其至行将表奏之防云卒不果
　　刘览字孝智以所生母忧庐于墓常再期不尝盐酪食麦粥而已隆冬止着单衣家人虑不胜丧中夜窃置炭于牀下览因暖得寐及觉知之号恸呕血梁武帝闻其至性数使省视
　　刘苞三嵗而孤至六七嵗见诸父常泣其母谓其畏惮怒之苞曰早孤不及见父闻诸父多相似故心中悲耳因而歔欷母亦悲恸初苞父母及两兄相继亡殁悉假瘗焉苞年十六始移墓所经营改不资诸父奉大母朱夫人及所生陈氏并扇席温枕叔父绘常叹服之夏侯详年十六遭父艰居丧哀毁三年庐于墓侧常有三足雀来集其庐戸众咸异焉子亶嗣居丧尽礼庐于墓侧遗财悉推诸弟
　　杨公则父仲怀为宋豫州刺史殷琰将叛辅国将军刘勔讨琰仲怀力战死于横塘公则随父在军年未弱冠冒阵抱尸号哭气絶良久勔命还仲怀首公则敛毕徒步负丧归乡里由此著名
　　刘懐慰父乗人死于义嘉事怀慰持丧不食醯酱冬日不用絮衣养孤弟妹事寡叔母皆有恩义子霁十四居父忧有至性每哭辄呕血母胡氏寝疾霁年已五十衣不解带者七旬母亡霁庐于墓哀恸过礼常有双白鹤循翔庐侧处士阮孝绪致书抑譬焉霁思慕不己未终丧而卒
　　韦鼎遭父忧水浆不入口者五日哀毁过礼殆将灭性侯景之乱鼎兄昻战死京口鼎负尸出寄于中兴寺求棺无所得鼎哀愤恸哭忽见江中有物流至鼎所窃异之往视乃新棺也因以充敛元帝闻之以为精诚所感冯道根少孤家贫佣赁以养母行得甘肥未尝先食必遽还以遗母年十三以孝闻郡召为主簿不就曰吾当使封侯庙食安能为儒吏耶
　　张防幼以孝闻母尝有疾五日不食策亦不食母强为进粥策乃食母所余遭母忧三年不食盐菜几至灭性兄弟友爱不忍暂离虽各有室常同卧起时人比之姜肱兄弟
　　马仙琕父忧毁瘠过礼负土成坟手植松柏
　　陆襄为扬州从事以父终此官固辞武帝不许听与府司马换廨居之襄母常卒患心痛医方须三升粟浆时冬月日又逼暮求索无所忽有老人诣门货浆量如方剂始欲酬直亡何失之时以襄孝感所致母忧去职襄已五十毁顿过礼
　　任昉孝友纯至每侍亲疾衣不解带言与泪并汤药饮食必先经口父丧去官泣血三年杖而后起齐武帝谓昉伯遐曰闻昉哀毁过礼使人忧之宜深相全譬遐使进饮食当时勉励回即呕出父遥本性重防榔以为尝饵临终尝求之剖百许口不得好者昉亦所嗜好深以为恨遂终身不尝防榔遭继母忧昉先以毁瘠每一恸絶良久乃苏因庐墓侧以终丧礼哭泣之地草为不生昉素强壮腰带甚充服阕后不可复识
　　王固清虚寡欲居丧以孝闻及丁所生母忧遂终身蔬食
　　许懋少孤性至孝居父忧执丧过礼为州党所称贺琛家贫常往还诸暨贩粟以养母虽自执舟楫闲则习业俄遭母忧庐于墓所服阕犹未还舍生徒复从之琛哀毁积年骨立而已未堪请授诸生营救稍稍习业陆琼年十一丁父忧毁瘠有至性从祖襄叹曰此儿必荷门基初琼之侍东宫母随在官舍及丧还乡诏加赠后主自制志铭朝野荣之琼哀慕过毁以至徳四年卒庾杲之幼有孝行清贫自业
　　徐陵弟孝克性至孝遭父忧殆不胜丧事所生母陈氏尽就养之道后为国子祭酒孝克每侍宴无所食噉至席散当其前膳羞损减帝密记以问中书舍人管斌斌自是伺之见孝克取珍果纳绅带中斌当时莫识其意后寻访方知其以遗母斌以啓宣帝嗟叹良久乃敕自今享宴孝克前馔并遣将还以饷其母时论美之皇太子入学释奠百司陪列孝克发孝经题后主诏皇太子北面致敬陈亡随例入长安家道壁立所生母患欲粳米为粥不能常办母亡后孝克遂常啗麦有遗粳米者孝克对而悲泣终身不复食焉
　　【臣】按陵奉使在北侯景冦京师陵父先在围城之内陵不奉家信便蔬食布衣若居忧恤其致仆射杨遵彦书云吾奉违温凊仍属乱离萧轩靡御王舫谁持瞻望乡闗何心天地自非生凭廪竹源出空桑行路含情犹共相愍盖亦孝子之情也
　　吴明彻父树梁右军将军明彻幼孤性至孝年十四感坟茔未修家贫无以取给乃勤耕种天下亢旱苗稼焦枯明彻哀愤每之田中号泣仰天自诉居数日有自田还者云苗已更生明彻疑其绐已及往如言秋而大获足充用时有伊氏者善占墓谓其兄曰君日必有乗白马逐鹿者经坟此是最小孝子大贵之征至时果有应明彻即树之小子也
　　鲁悉达幼以孝闻遭母忧哀毁过礼因遘疾卒諡孝侯虞荔母随荔入台卒于台内寻而城陷情礼不申由是终身蔬食布衣不听音乐帝以蔬食积久非羸疾所堪乃敕曰卿年事已多气力稍减方欲仗委良须充壮今给卿鱼肉不得固从所执荔终不从
　　陶季直五嵗丧母哀若成人初母未病令于外染衣卒后家人始赎季直抱之号恸闻者莫不酸感
　　成景儁父安乐淮阳太守常邕和杀安乐以城内附景儁谋复讐因杀魏宿预城主以地南入邕和为鄱阳内史景儁购人刺杀之重购邕和家人鸩杀其子噍类俱尽武帝义之每为屈法景儁家讐既雪每思报効卒諡忠烈云
　　谢蔺丁父忧昼夜恸号毁瘠骨立母阮氏常自守视譬抑之后为散骑常侍使魏防侯景入附境上交兵蔺母既虑不得还感气而卒及蔺还入境夜梦不祥旦便投列驰归及至号恸呕血气絶久之水浆不入口每哭眼耳口鼻皆血流经月余日因夜临而卒子贞有至性祖母阮氏先苦风每发便一二日不能饮食贞时年七嵗祖母不食贞亦不食往往如此十四丁父艰号顿于地絶而复苏者数矣初贞父蔺以忧毁卒家人賔客复忧贞乃共请华严寺长爪禅师为贞说法仍譬以母须侍养不宜毁灭乃进饘粥及魏克江陵入长安贞母出家于宣明寺贞在周侍武帝爱弟赵王招读招闻其独处必昼夜涕泣私问知母在乡后数年奏放贞还母忧哀毁羸瘠病笃卒
　　姚察初梁室沦没察父僧坦入长安察蔬食布衣不听音乐至是凶问因聘使到江南时察母韦氏丧制适除后主以察羸瘠虑加毁顿乃密遣中书舍人司马申就宅发哀仍敕中专加譬抑察累居忧戚齐素日久因加气疾后主常别召见为之动容陈亡入隋袭封北绛郡公察在陈时聘周因得与父僧坦相见将别之际絶而复苏至是承袭愈更悲戚见者莫不为之歔欷丁后母杜氏丧解职在服制之中有白鸠巢于户上
　　殷不害性至孝居父忧过礼由是少知名家世俭约居甚贫寠有弟五人皆幼弱不害事老母养小弟勤剧无所不至简文以不害善事亲赐其母蔡氏锦裙毡席被褥单复毕备魏平江陵失母所在时甚寒雪冻死者填满沟壑不害行哭寻求声不暂辍过见死人沟中即投身捧视举体冻僵水浆不入口者七日始得母尸凭尸而哭每辄气絶行路皆为流涕即江陵权殡入长安自是蔬食布衣枯槁骨立见者莫不哀之弟不佞居父丧以至孝称防魏尅江陵而母卒道路隔絶久不得奔赴四载之中昼夜号泣居处饮食常为居丧之礼第四兄不齐于江陵迎母丧柩归不佞居处之节如始闻问若此者又三年手自负土植松柏每嵗时伏腊必三日不食
　　司马暠有至性年十二丁内艰哀慕过礼水浆不入口殆经一句每号恸必至闷絶父每喻之令进粥然犹毁瘠骨立丁父艰哀毁愈甚庐于墓侧日进麦粥一升墓在新林连接山阜旧多猛兽暠结庐数载豺狼絶迹常有两鸠栖宿庐所驯狎异常子延义初随父入闗丁母忧丧过于礼及暠还都延义乃躬负灵榇昼伏宵行冒履氷霜手足皲瘃至都遂致挛废数年乃愈
　　李庆绪父为人所害庆绪九嵗而孤为兄所养日夜号泣志在复讐投州将陈显达仍于部伍白日手刃其仇自缚归罪州将义而释之梁天监中为东莞太守丁母忧去职庐于墓侧每恸呕血数升
　　北史穆绍歴位秘书监侍中卫将军太常卿中书令七兵殿中二尚书遭所生母忧免居丧以孝闻
　　长孙晟性至孝居忧毁瘠为朝士所称
　　王晞幼而孝谨淹雅有器度好学不倦魏永安初第二兄晖聘梁啓晞释褐除员外散骑侍郎征署广平王开府功曹晞愿养母竟不受弟晧少立名行为士友所称遭母忧居丧有至性
　　崔瞻聘陈行过彭城读道傍碑未毕而絶倒从者遥见以为中恶此碑乃瞻父防徐州时所立故哀感焉防弟仲文有文学沙苑之败仲文持马尾渡河波中乍没乍出神武望见曰崔掾也遽遣船赴接及至谓曰卿为君为父不顾万死可谓家之孝子国之忠臣也
　　阎元明少而至孝行着乡闾太和五年除北随郡太守元明以违离亲养兴言悲慕母亦慈念泣泪丧明悲号上诉许归奉养一见其母母目便开刺史吕夀恩列状上闻诏下州郡表为孝门复其租调兵役令终母年母亡服终心丧积载每忌日悲动傍邻
　　【臣】按元明之母一见其子瞽目复明所谓诚孝之感无所不通也
　　杨庆祖元父刚并以至孝知名年二十五郡察孝防以侍养不赴母有疾不解襟带者七旬及居母忧哀毁骨立负土成坟齐文宣表其门闾赐帛及绵粟有差隋文帝屡加褒赏擢授仪同三司为平阳太守
　　李棠祖伯贵魏宣武时官至鲁郡守有孝行居父丧哀戚过礼遂以毁卒宣武嘉之赠渤海相
　　卢义僖九嵗丧父便有至性少为仆射李冲所叹美卒諡曰孝简
　　宇文福子延位员外散骑侍郎以父老诏听随侍在瀛洲属大乗妖党突入州城延率奴客逆战身被重创贼纵火烧斋阁福时在内延突火入抱福出外支体灼烂鬓髪尽焦于是勒众与贼苦战贼乃散走以此见称宋隠性至孝专精好学积迁行台右丞领选寻以母丧归列人【地名】既被征乃弃妻子匿于长乐数年而卒隠弟宣宣子谟谟子鸾鸾弟琼以孝称母曾病季秋月思琼梦想见之求而遂获时人异之
　　【臣】按宋琼因梦想而果获亦诚孝之所感也
　　刁柔居母丧以孝闻
