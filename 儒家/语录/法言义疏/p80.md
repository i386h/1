<!-- { "loadSidebar": true } -->
　　或问："嬴政二十六载，天下擅秦。
【注】嬴，秦姓；政，始皇名。秦十五载而楚，
【注】楚，项羽。楚五载而汉。五十载之际，而天下三擅，天邪？人邪？"曰："具。
【注】备有之也。周建子弟，列名城，班五爵，流之十二，当时虽欲汉，得乎？六国蚩蚩，为嬴弱姬，卒之屏营，嬴擅其政，故天下擅秦。
【注】卒，终也。之，至也。秦失其猷，罢侯置守，守失其微，天下孤睽。
【注】睽犹乖离也。项氏暴强，改宰侯王，故天下擅楚。擅楚之月，有汉创业山南，发迹三秦，追项山东，故天下擅汉，天也。"
【注】山南，汉中也。三秦，雍。翟。塞也。"人"？
【注】问人事者何也？曰："兼才尚权，右计左数，动谨于时，人也。天不人不因，人不天不成。"
【注】天人合应，功业乃隆。
