<!-- { "loadSidebar": true } -->
　　李注："非夷。齐，是柳下惠，戒其子以尚同。"案：注本汉书朔传惟"尚容"作"尚同"，疑李本正文"容"亦"同"字。文选颜延年陶征士诔曰："依世尚同，诡时则异。"疑据此。
　　"有李仲元者，人也。"其为人也，奈何？"曰："不屈其意，不累其身(一)。"
　　案：意林引"意"作"志"，"累"作"辱"。华阳国志"意"亦作"志"，国志称："李弘，字仲元，成都人。以德行为郡功曹，一月而去。州命从事，常以公正谏正为志。"(又国志赞云："仲元抑邦家仪形。")三国志蜀秦宓传载宓与王商书，论严君平。李弘立祠事云："李仲元不遭法言，令名以沦。"均本此。(一)"不"字原本讹作"又"，据法言正文改。
　　则西山之饿夫与东国之绌臣。
　　案：文选陆机连珠注引"绌"作"黜"，意林引作"逐臣"。
　　"君子卷第十二"
　　人以巫鼓。(音义云："天复本作"又以巫鼓"。")李注："巫鼓犹妄说也。"案："鼓"疑"瞽"省，犹云巫史。
　　或问："圣人之言，炳若丹青。"
　　案：后汉书来歙传注引"炳"作"明"，公孙述传注引"圣人"作"王者"，疑误。(文选王融曲水诗序注亦引，同今本。)
　　如回之残，牛之贼也，焉德耳？
　　李注："言复甚也。"案：谢应芳辨惑编一引"德"作"得"。据宋咸注云："假令颜行之残，冉行之贼，则安得不朽之业如此？"似"德"字旧亦作"得"。
　　"孝至卷第十三"
　　故孝子之于齐，见父母之存也，是以祭不宾。
　　李注："夫齐者，交神明之至，故致齐三日，乃见其所谓齐者。"案：俞樾平议云："祭"疑"齐"字之误。"其说是也。据李注，似亦作"齐"，"祭"涉下文"不祭"而误。礼书七十六正引作"齐不宾"，当据订。
　　死生尽礼，可谓能子乎！
　　案：上四字乃答词，下五字乃或人问词。
　　无已泰乎？
　　案：御览八百四十九引"泰"作"太"，下同。
　　天地之得，斯民也；斯民之得，一人也；一人之得，心矣。
　　李注："得养育之本，故能资生斯民也。得资生之业，是故系之一人也。一人之得统御天下者，以百姓之心为心。"案：李说迂曲，必增字而后通。以意揆之，此中三"得"字似均"中"字假文。周礼："师氏掌国中失之事。"郑注云："故书"中"作"得"吕氏春秋行论篇："以中帝心。"高注云："中犹得。"淮南齐俗训："天之圆也，不得规。"文子自然篇"得"作"中"。此均中。得互通之证。斯文作"得"，与周礼故书例同。天地之中斯民，即礼记礼运篇所谓人者天地之心也。斯民之中一人，又缁衣篇所谓民以君为心也。心矣之"心"，指君心言，李以百姓之心为释，亦非。
　　或问群言之长。
　　案：文选文赋注引此文，又引宋衷曰："群，非一也。"
　　或问"泰和"。曰："其在唐。虞。成周乎？"
　　案：文选宋元后哀策文注引"泰"作"太"，七启注。求自试表注亦引作"太"，"乎"作"也"。又七启注引注文云"天下太和也"，求自试表注亦引"天下太和"四字，今本挩。
　　珍膳宁餬。(世德堂本作"□"，注同。)
　　李注云："宁餬，餬其口也。"案：御览八百四十九引作"曼餬"。(书钞百四十二亦引作"宁"。)
　　不亦享乎。
　　李注："嫌礼胡如此，太盛也。"案：平议云："享"当作"厚"。"其说是也。据李注，似亦作"厚"，故云"太盛"。御览八百四十九正引作"厚"，当据订。
　　可不享。(世德堂本下有"乎"字。)李注："言如此不可不以盛礼待之也。"案：御览引作"不可不厚也"，当据订。注云"盛礼"，似亦以盛训厚。
　　否则介鳞易我冠裳。
　　案：后汉书杨终传注引"介鳞"作"鳞介"。
　　或问"劳功"。曰："日一日劳，考载曰功。"
　　李注："日一，日犹日日也。考，成也。周而复始以成其岁，故曰功。"案：此节劳。功并文，正文"日劳"当作"曰劳"，与"曰功"对文。注文"日一日"当作"日一"，日一即日省言，故曰"犹日日"。今本"一"下衍"日"字，因误正文为"日劳"，误矣。
　　汉兴二百一十载而中天。
　　案：此乃杨子自述其作书之岁也。以史考之，当为平帝三年。此书成于居摄前，故称新莽为汉公。互相勘验，厥证益昭。李注不察，以汉公为称其前美之词，并杂引新事缘饰杨书，以为慨寄微言，箴规深切。所谓本无其意，妄欲强合也。(或以重黎篇羲和为莽官。今考汉书平帝纪："元始元年，置羲和官，秩二千石。"杨子所云，即属此秩，非王莽所改大司农也。)
　　"序"
　　案：序篇引入汉书本传。其文字小有异同者，如"恣乎情性"。"冠乎群伦"，汉书"乎"并作"于"；昔在圣考，作"在昔"；"忽恍"作"曶怳"；"莫尚"作"莫上"，"一概"作"壹概"；以及"遐"字作"假"，"范"字作"范"，"欢"字作"驩"，是也。或古字两通，或字体稍别，具详温公所引，兹不悉着。
　　恣乎情性。
　　案：黄氏日钞引"乎"作"于"。
　　终后诞章乖离，诸子图徽。
　　李注："诸子应时而作诡世之言。"案：温公从宋。吴本"终"作"然"，与汉书合。李读"终后诞章"为句，似非。"诞章"二字当连下文"乖离"读六字为句。徽。□古通，当从俞正燮说。汉书作"微"，亦假字。
　　陈施于意。
　　案：汉书"意"作"亿"。颜注引李奇曰"布陈于亿万事也"，系本书古谊。
　　动不克咸，本诸身。
　　李注："克，能；咸，皆。"案：李读"动不克咸"为句，似非。"咸"当下属。孟子离娄篇："行有不得者，皆反求诸己。"即此所本。咸本诸身，犹彼文皆反求诸己。动与行同，不克犹不得也。
　　神心忽恍。(世德堂本作"忽怳"。)案：罗大经鹤林玉露三引作"忽恍"。
　　譔先知。
　　案：汉书亦作"先"。宋祁引景本作"光"，似误。
　　"法言逸文"
　　或问："屈原。相如之赋孰愈？"曰："原也过以浮(一)，如也过以虚。过浮者蹈云天，过虚者华无根。然原上援稽古，下引鸟兽，其着意子云，(或本作"虚"，是也。)长卿亮不可及。"(文选宋书谢灵运传论注引法言。案："然原"以下，似非本书。)
　　周穆王少不好学，至乎耄长。(御览八十五引杨子法言。)(一)原本"浮"下有"过"字，据文选宋书谢灵运传论注引法言，此"过"字当在"如也"下，今正之。
　　"杨子法言校补校勘记"
　　裕孚既校杨子法言校补讫，复得先生手□数页，亦题"法言校补"，与前互见异同，有足资参证者。不忍割弃，因刊诸校勘记中。片玉碎金，都为瑰宝，固不妨兼收并载也。郑裕孚记。
　　吾未见好斧藻其德若斧藻其楶者也。(学行。)李注："斧藻犹刻桷丹楹之饰。楶，栌也。"案："好"字后人所增也。既言斧藻，则不必更有"好"字。太平御览一百八十八引此文无"好"字，此古本无"好"字之确证。
　　然亦有苦乎？曰："颜苦孔之卓之至也。"
　　考异云："宋。吴本无"之至"二字，温公从之。"案："之至"二字非衍文。修身篇"公仪子。董仲舒之才之邵也"，与此句词例正同。之卓之至，犹言卓且至也。盖或人以颜子所苦为问，杨子答之谓颜子所苦在于孔子之道既卓且至，难于跻及，故曰："颜苦孔之卓之至也。"不得以"之至"为衍文。
　　或问苍蝇红。紫。(吾子。)李注："苍蝇间于白。黑。"俞云："苍蝇则何间白。黑之有？疑原文本作"苍駹"。"案：俞说无他证，且蝇。駹字形匪近。李注所言，本属古训，诗小雅青蝇郑笺已标此义。文选曹子建赠白马王诗曰："苍蝇间白黑。"盖苍蝇能淆黑白，故凡黑白相淆者，以苍蝇为喻。苍蝇能淆黑白，与红紫之乱朱物异，而有害于色则同，故杨子并言之。俞盖未达斯旨。
　　曰："子户乎？"曰："户哉！户哉！"
　　案：御览一百八十四引此无上"曰"字，"户哉！户哉"！作"我户哉"！无下"户哉"二字。"我户哉"与"子户乎"相应，似属古本。
　　它则苓。(问道。)管子宙合篇云："明乃哲，哲乃明，奋乃苓，明哲乃大行。"下文释之云："奋盛苓落也。"
　　宋注："苓"当为"蒙"。"吴注："苓，苓耳也。苓耳徒有其名，而无聆闻之实。"俞云："当读为笭，言如车笭也。"案：吾子篇云："好说而不要乎仲尼，说铃也。"李注："铃以喻小声。"此文之"苓"，盖即彼"铃"字之假字也，言惟圣人能开明，余皆所闻弗远也。李于此文无注，盖以"铃"字已注释于前，"苓"与"铃"同，故不加释训。此"苓"当作"铃"之确据。(此条改前作。)
　　圣人以不手为圣人。(问神。)李注："手者，桎梏之属。"宋注："当作"干"。"吴注："手，持也，执也。虽以非礼见囚，终不能执而戮之。"俞云："手"当为"午"。午，啎也。不午者，不逆也。"案：上云"龙以不制为龙"，其上又言"圣人不制，则何为乎羑里"，则手义当与制近，"手"乃"□"之误也。"□"即古"□"字，见说文我部。说文云："□，草木华叶下□。"□恒作"垂"，荀子富国篇："垂事养民。"杨注："下也。"则□有降抑之义。不□者，犹言不屈不抑也。言文王虽囚，终不因囚而诎，故曰"不□"，盖或人以不受拘执为不制，扬子以志不屈抑为不制也。古"□"字恒书作"□"，故说苑权谋篇"东郭垂"，吕览重言作"牙"，牙即"□"字之讹。是古籍恒用"□"字也。
　　至书不备者过半矣，而习者不知。
　　李注："本百篇，今五十九，故曰过半。"案：李合后世伪古文尚书数之，故曰五十九。若扬子所言，则指今文二十八篇言，故曰不备者过半。然其说足破汉博士以尚书为备者之妄。
　　九龄而与我玄文。
　　李注："童乌九龄而与扬子论玄。"案：与犹举也。举训左传襄二十七年"使举此礼"之"举"。与我玄文，犹言记诵太玄之文也。李说非。
　　议其教化。(先知。)案："议"读若"仪"。仪为仪型之"仪"，犹言准一其教化也。
　　修之以礼义，则下多德让。
　　案："修"当作"循"，循与顺同。(说文："循，顺行也。"淮南本经训："五星循轨。"高注："顺也。")循之以礼义，犹言顺之以礼义也。古籍循。修互讹，说别见。
