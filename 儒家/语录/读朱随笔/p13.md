<!-- { "loadSidebar": true } -->
　　跋韩魏公与欧阳文忠公帖云张敬夫尝言平生所见王荆公书皆如大忙中写不知公安得有如许忙事此虽戏言然实切中其病今观此卷因省平日得见韩公书迹虽与亲戚卑幼亦皆端严谨重略与此同未尝一笔作行草势盖其胸中安静详密雍容和豫故无顷刻忙时亦无纎芥忙意与荆公之躁扰急廹正相反也书札细事而于人之德性其相闗有如此者愚按此条当与程子作字甚敬同看
　　跋程沙随帖云顔公刚毅忠烈得之天资与其学之不纯而谄道佞佛自不相掩有志于道者师其所当师而戒其所可戒可也愚按富郑公赵清献皆当以此例看跋病翁先生诗谓学诗且当以文选乐府诸篇爲法庶几不失古人本分体制向后若能成就变化固未易量乃鲁男子学柳下惠之意也愚按此是朱子晚年之语以此言之则王李之学汉魏未可全非但不当背理耳爲经义者又岂可舍成嘉隆之规矩而思立异以爲髙哉
　　朱子题跋在于僞学禁后爲多大抵不欲以文自见而聊书数语以应人之求此亦可见朱子苦心
　　朱子大全集卷八十五
　　调息箴不知是何年作
　　朱子大全集卷八十六
　　刋四经成告先圣文可见其郑重内云前遭秦火煨烬之厄后罹汉儒穿凿之谬不惟微词奥旨莫得其传至于篇帙之次亦复淆乱朱子此刋所欲正者不过篇帙之次如易之十翼当自爲卷诗书小序不当冠于篇首沧州精舍告先圣文曰周程授受万理一源曰邵曰张爰及司马学虽殊辙道则同归愚按惟张邵司马乃可云殊辙同归若金谿姚江是适越而北趋耳何同归之有
　　朱子大全集卷八十七
　　朱子祭南轩文共四篇一讣而祭一葬而祭一祭于祠一祭于墓其友朋之情亦笃矣
　　祭蔡季通文凡二篇一止有呜呼哀哉四字一寥寥数语其不欲以语言触世网如此哉
　　朱子大全集卷八十八
　　刘珙神道碑珙从容言于上曰世儒多病汉髙帝不悦学轻儒生臣窃独以爲髙帝之明其所不悦特腐儒之俗学耳诚使当时有以二帝三王之学告之臣知其必将竦然敬信而功烈所就不止此矣愚按此论最公又珙因上斋居请雨一夕而应诸公皆贺公因进言曰陛下诚心感格其应如响此足以见天人相与之际真有不容髪者矣然则隠微之间纎芥之失其应岂不亦犹是乎臣愿陛下察此而益谨其独焉则天下幸甚上爲竦然改容愚按此可爲纳约自牖之法
　　朱子大全集卷九十三
　　朝散黄公墓志铭言黄讳瑀福州郡闽县人子干从学考宋史新编盖即勉斋之父也又按志称瑀卒乾道四年即以其年葬其长子杲后公十二年卒然则此志盖作于葬后而非埋于圹中者也又按志中尚未言以女妻直卿
　　朱子大全集卷九十四
　　韦斋迁墓记云府君将没欲葬崇安之五夫卒之明年遂窆其里灵梵院侧时熹幼未更事卜地不祥既惧体魄之不获其安乃以乾道六年某月日迁于里之白水鵞子峯下又云祝孺人后二十七年卒又祝孺人圹志云孺人乾道五年九月卒明年正月葬于建宁府建阳县后山天湖之阳东北距先君白水之兆百里而逺愚按朱子于韦斋之葬迁之于二十七年之后又与祝孺人之墓相去百里不知何故　又卷九十八有韦斋行状云公卒之明年葬于崇安县五夫里之西塔山而硕人别葬建阳县崇泰里后山铺东寒泉坞然公所藏地势卑湿乃卜以庆元几年迁于武夷乡上梅里寂歴山中峯僧舍之北
　　朱子大全集卷九十五上
　　张德逺行状中直言宰相李纲以私意论谏议大夫宋齐愈腰斩絶不爲李公讳又后张公论赦曰纲虽轻踈亦尝爲国任事上用公奏纲得内徙轻疎二字似亦足服李公又将西行奏曰小人进谗说以快其私经营窥测投隙伺间固不正名其事显斥其人也或因献谈谐之说或假托市井之论夤縁附防其端甚微此说得小人情状最透
　　朱子大全集卷九十六
　　陈俊卿行状论小人招权纳贿曰此辈未必敢于陛下之前明有论荐或恐探知圣意而传报于外耳此当合前张德逺之言看
　　朱子大全集卷九十九
　　在南康日按图经古迹行牒僚属如陶侃陶潜刘恕之类一一访问最得大体
　　以孝经庶人章正文五句注解示俗最足破异端之说当与下卷劝谕榜同看
　　约束差公人及朱钞事云军县仓库送纳过人戸钱米经日不得朱钞仰人戸赴军陈诉愚按朱钞即今之串票也今律亦有朱钞字样又社仓事目内有印厯字样盖即印簿也古人谓票爲钞谓簿爲厯
　　朱子大全集卷一百
　　以居丧之礼教民榜文最得整齐风俗之本
　　劝女道还俗榜尤有益于风化
　　朱子别集卷一
　　与魏元履书云近日逐去洪迈稍快公论愚按洪景卢不满于朱子如此
　　又与魏元履书孟子说向尝编集虽已终篇但苦无人商量间因人或来问检视之辄有不满意处未欲传出以误后生也愚按吾儒未定之书轻易传出此最宜戒
　　朱子别集卷四
　　与刘共甫云某自罹祸罚号慕之余无复外事稍得温习旧学苦淡寂寥之中时有丝髪之见乃知前日所谓学问者极爲草草而欲以此仰希圣贤下脱尘俗亦已难矣愚按此书内言及荆州事盖自乾道五年共父爲湖北路安抚使以后语正朱子居丧时也可见朱子经一畨变故学问愈加不同又按此书内言及孔明择妇得丑女似共甫爲人不免声色之累者
　　又与共甫托以元履之弟诚之欲其以不费之惠哀怜之此亦不免有时俗通融之意然说得甚委曲非欲其以恩掩义也
　　与方若水云士民荐举之类某久居闲处见此等无非迎合以是心常恶之愚按居官者不可不知此
　　与魏某云俚俗谓坂爲富向见荆南田官说营田处地名长富即刘先主爲曹操追及处史所谓当阳长坂也然则以坂爲富南北通语愚按此字甚竒
　　朱子别集卷五
　　与方耕道云大率天下事循理守法平心处之便是正当如盗贼入狱而加以桎梏棰楚乃是正理今欲废此以诱其心欲其归恩于我便是挟私任术不行众人公共道理况恩既归己怨必归于他人彼亦安得无忿疾于我耶愚按居官者不可不知此
　　又詹尚賔问孟子曰人有不爲也而后可以有爲又曰狷者有所不爲不爲之言则同不爲之意似有别矣答云狷者但能不爲而不能有爲亦其气质习尚之偏耳知其偏而反之岂有终不足与有爲之理愚按观此则狂者进取只是个有不爲而能有爲之人盖有不爲者未必能进取而进取者未有不本于不爲朱子又云乡愿亦无不可变之理但恐其陷溺已深不肯变耳此言又深得孔子过门不入之意
　　朱子别集卷六
　　与林择之云来此间非苦案牍即有賔客之扰比于退食则形神俱惫只得瞑目危坐收拾魂魄以待事之复来殊不得看一字平生论著用尽心力皆已有绪今乃堕此纷扰中不得卒其业精力又已衰耗如此大以爲惧朋友中有知识者亦皆爲某危之乃知伊川先生做得易传却是得涪州一行气力也愚按居官与读书自是二事此子夏所以言仕而优则学也
　　又与林择之云贫而病殊迫亦只得万事减节钦夫颇以刋书爲不然却云别爲小小生计却无害此殊不可晓别营生计顾恐益猥下耳愚按观此则朱子贫时亦尝以刋书爲生计矣
　　又与林择之云适因举满腔子是恻隠之心江民表云腔子外是甚底请诸公下语已各有说更请择之亦下一语便中早见喻也愚按此恻隠之心塞乎天地之间在腔子满腔子在天地满天地
　　朱子别集卷七
　　至乐斋记最可见小学大学之次第然必有心平气和之象然后去读书穷理则语之至者不至扞格不入而其粗厉而不平者不得感而入焉
　　朱子别集卷八
　　释奠申礼部检状此因淳熙六年颁降编类祭祀仪式而申内云一祭器并依聂崇义之礼图样式某伏见政和年中议礼局铸造祭器皆考三代器物遗法制度精密气象淳古足见一时文物之盛可以爲后世法今仍聂氏旧图之陋恐未爲得愚按此则聂氏图非朱子所取
　　回众解元启云顾念朝家设科以取士本务得贤然而学者挟策以读书但期干禄伊欲一新于敝俗不能无望于羣公愚按朱子于四六文字中无非儒者气象如此

　　读朱随笔卷四
