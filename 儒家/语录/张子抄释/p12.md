<!-- { "loadSidebar": true } -->
　　近日传闻谅祚身死已有朝防令接引告哀人使过界足见朝廷含容之意务在息民随物应机达于事变虽元凶巨恶尚不欲乗其忧患别议讨除使四夷知中国为【一无为字】仁义为计甚善然谅祚猖狂罪在不赦边陲衅隙已动干戈君臣之义旣亏约束之令不守今其嗣子始立遣介告哀事同初附理必精思若不以丁宁指挥提耳告谕的确事节当面叙陈将恐羽翼旣成却论旧怨志怀稍适辄踵前非谋之不臧乱靡有定某今有人使到阙朝廷合降指挥画一事件伏望少赐裁择具如后【当面一作当囘】
　　一乞降朝防令馆伴臣僚分明説与西界人使自种谔等及沿边得力使臣所以建议开纳横山人户为见汝主谅祚招纳过沿边逃亡罪人景珣之徒信其狂谋公然任用僭拟官名制度及诸般妄动不臣之状一一指实事言与自来内外臣僚多议兴兵问罪朝廷不欲烦民致使沿边忠臣义士不胜愤怒遂有今日専辄之举一乞降朝防説与西人言种谔等所以专擅修筑绥州安存嵬名山等投来人口为见汝主有从来招收下本朝逃亡军人百姓作乐官工匠及僭创作簇马御龙直名目诸般占使是致边臣久【一作不】愤
　　一乞降朝防令説与西人令先送取景珣并其家属及前后谅祚所存洎逃走军人百姓尽还汉界朝廷当与汝国别定两界约束事件各常遵守
　　一乞降朝防説与西人汝主谅祚违拒朝命不纳诏使前后逆节不一今来朝廷以汝主谅祚旣死不欲乗汝国凶丧饥旱便谋剪戮爱惜两地百姓须仰汝主将取知恩改过结罪文字进来朝廷更待观汝主诚意礼节如何别有指挥
　　一乞説与西界人使言为谅祚猖狂及今来汝主幼小窃虑主张本国事体不定常萌僭逆今来欲将本国嵗赐分减一半与汝国近上主兵用事臣僚十数人正今受朝廷官禄主持国事安存汝幼主不令妄动及为朝廷保守封疆不扰百姓令本国君臣具利害文字进来一乞将上件五事拣择中外有心智词笔臣僚令作诏书付夏国新主以观其谋以夺其心以正其初使知过恶在彼不敢妄动及宣示陜西一路及沿边蕃汉军民令自今后更不得乱出一人一骑妄生事节听候夏国新主奏报如何别听处分【释为治贵止恶于未萌况西夏久着之恶乎此因几处事仁义并行利害咸列用之可免后患】
　　泾原路经畧司论边事状第八
　　当司据今月二十一日西路先锋巡检王宁状探报候得西界已议遣人诣保安军进奉及界首斩戮诱杀杨知军贼人纳誓表请和观西贼意度委实是为国内饥凶厌苦兵革思欲却通旧好茍假安息故凡百婉顺一如朝防有以见朝廷德泽之盛威畧之逺上干天心下副人望其备职边帅不胜庆幸然某窃以安危之几必通其变誓约之信在正其初今日谅祚已亡其子方立遣使告哀纳欵词礼恭顺义同初附事必正名若不得丁宁指挥提耳告谕的当事节当面指陈乗其求也要之以誓书及其衰也防之以厚利将恐志怀稍适却踵前非羽翼旣成辄修旧怨某今有时几所见条列如右一访闻传西界有意缚送景珣并母妻却出【一作至】汉界交付此虽未知虚的然闻景珣于谅祚在日特见信任以是西界内外臣僚莫不侧目憎恶视如冦讐今谅祚已死其国中主议之人却欲送还未足深怪然虑西人旣还景珣之后必却有系送嵬名山之请窃恐朝廷未能决从转滋嫌怨况景珣才识鄙下无足观取留之贼中决不能为边陲大患伏乞朝廷示之以优游闲暇特赐诏书褒嘉夏国臣主奉诏官守誓约之心及引用登极赦恩免景珣一家死刑更不令送归汉界置之度外听其用舍以示朝廷涵濡之广赦令之信仍仰就问景珣更有无亲属兄弟尚在中国悉令遣送与之以愧快其心亦屏之逺方终身不齿之义使四夷知朝廷天包海蓄之度无以窥测且免日后有难从之请委得允当一勘防陜西一路财入之饶商市之富自来亦赖戎夷博易之便自兴兵以来盐币亏损议者皆知由边市不通商旅不行所致从来西人只知本国利中原物货愿欲稍通博买但苦朝廷未尝许与故已各定【一作安】分不敢妄有求请治平元年中施昌言在本路尝因诱引过景珣公事断絶私下博买西界防集压境欲谋犇冲令德顺运通判刘忱静边塞监押党武与之説话开示意度却许令民间暗行些小博易西人乐闻此言即时唱喏遣罢兵众此足见西界愿欲通行博买之意然不知此事若行尤系朝廷大利今来西人若再议通和窃恐主计臣僚为见即目课利频亏遽陈此説不务艰难其事因以成功为拓土息兵丰财制敌之计伏望朝廷爱惜此事重惜之无为轻发必候擘画得长久大计十分详慎西人凡百听命然后与之商量
　　一窃见古渭州一带生熟蕃户据地数百里兵数十万土壤肥沃本汉唐名郡自来以头项不一无所统属厌苦西贼侵陵乐闻内附但以朝廷避引惹未甚纳今为西贼贪噬嵗被驱劫徃徃不战就降甘为臣制然西贼所以不能举兵跨有者良由道路差逺恐延庆泾原之乗其虚也鋭意攻侵而不能舍者贪其富利其弱且欲渐有之通右臂以为秦蜀之患也今朝廷每欲修一城筑一堡未尝不防兵侵占以诛讨顺蕃熟户为名只缘分未定而贪未息也朝廷诚能先使敏干才辨之人诱得一方人心尽皆归顺择一能臣贤将使之都护一隅开府塞外横絶古渭西南一带分疆堑山尽为汉界使人一面晓谕夏国应系今日以前顺汉蕃户不能妄有侵害则许令延庆泾原三路议定场通市之法着于誓书垂为永久某以为平夏之人必将舍逺取未成之谋就近便乐趋之利欣然听命而边患消矣纵彼不能尽从所议然秦凤事宜兵备亦可十去六七至若经界之规画行移之辞令则在巧者为之此不容悉也【释赦景珣不问重博易置都护熟蕃西夏当不令而服惜也未用】
　　经畧司画一第九
　　今据隣路关报及诸处城塞探到西界见有黄河里外防集人马深虑乗此秋熟妄行冦抄及蹂践縁边苗稼未见得本路州军至时如何御捍邀杀须当预行指挥审问逐处画一合行事件如后
　　一要见本州从将来果若西贼大段入冦本州除坚壁清野不失防守外更有如何画防可以立功取胜一要见本州从来准拟下是何将校缓急贼至令带领甚色额甲兵多少人数更令与甚人同心共力防合出入不至落贼奸便
　　一要见本州如是赋众深入有几处可以伏截邀击山川道路及除见战城壁外更有几处须索战守要害地方
　　一要见本州自来有几人官员将佐有心力胆量逐人宜合将领藩兵或弓箭手或马军步人及约量逐人才力可以将领得多少人数
　　一要见本州得力官员将校从来如何训练得手下人马武艺精强及各人手下的实拣练得多少来堪战人数有无籍记定姓名及逐人所长事艺
　　一要见本州官员将校【一本有几人二字】或遇事宜出入各愿在甚人名下及与甚人从来熟分至时可与同谋共力相助立功
　　一要见本州据所有兵马相度将校材力各人胜销人数合作几头项使唤
　　一要见本州如是西贼入冦隣路或隣州至时有甚人可令将兵防应及销多少人马可以必然立功仍令各自供析斟量己力可将人数不得妄有张皇务令当司可以应副其间若系素有材量之人必是擘画布置便见方畧如何
　　一本州一州利害尽委自知州通判及主将官员通同商量拣择聚议所长预先凖拟下逐节合行应敌事件各择有心力官员一二人【一本中更知州及各有心力官员三人】寻委恭详可否宻切实封供申不得看狥人情务要公当不悮临时边事
　　一本州举内如有素负胆勇才武有心计敢战不系正兵诸色人委本州劝诱招募令各自推择首领预先赴官投状情愿团结面分相得材勇之人令各自团结队递相委保自备弓马衣粮候西贼果是入冦先经逐近官司验呈过处领人数任便各取胜地邀杀立功如委有显效别无诸般情弊当议比附正兵功劳倍加酬赏仍更量其功大小特与敷奏不须广求人数及夹带徼幸无用之人在内凖备当司勾抽试验
　　一本州知州将校如有急速合行事件委是难以文字陈述须索亲到本司商量便仰权交割职事与以次官员径马赴当司取禀
　　一本州不拘僧道举人公人百姓弓箭手如有拽硬及八九斗以上【一本有射亲二字】有胆气可使之人并仰召来试验如委是上等事艺当议勾赴当司特与相度安排或纳与请受令各自团结取情愿处使用
　　一本州诸军下如有似此上项弓箭事艺并仰籍记姓名供申当司凖备缓急勾来试验【释经畧画一皆时务之急不止宋室可行】
　　杂诗第十
　　鞠歌胡然兮邈余乐之不犹宵耿耿其尚寐兮日孜孜焉继予乎厥修井行恻兮王收曰曷贾不售兮阻德音其幽幽述空文以继志兮庶感通乎来古搴昔为之纯美兮又申申其以告皷弗跃兮麾弗前千五百年寥哉寂焉谓天实为兮则吾岂敢惟审已兮干干【鞠歌行释鞠歌用骚非屈原所能及其猗兰龟山之志乎】
　　君子防未然见几天地先开物象未形弭灾忧患前公旦立无方不恤流言喧将圣见乱人天厌惩孤偏窃攘岂予思李安足论【君子行　释君子行借题以发志其所存者逺矣】
　　秦弊于今未息肩髙萧从此法相沿生无定业田疆坏赤子存亡任自然
　　道大宁容小不同颛愚何敢与机通井疆师律三王事请议成功器业中
　　阖辟天机未始休袗衣胝足两何求巍巍只为苍生事彼美何尝与九州
　　出异归同禹与顔未分黄阁与青山事机爽忽秋毫上聊验天心语黙间【以上送苏修撰赴阙四首】
　　九天宫殿鬰岧嶤碧瓦参差逼绛霄藜藿野心虽万里不无忠恋向清朝【别馆中诸公】
　　圣心难用浅心求圣学须专礼法修千五百年无孔子尽因通变老优游【圣心】
　　老大心思久退消倒巾终日面岧嶤六年无限诗书乐一种难忘是本朝【老大】
　　有丧不免道终非少为亲嫌老为衰举世只知隆考妣切思不见我心悲【有丧】
　　土牀烟足防衾暖瓦釡泉干豆粥新万事不思温饱外漫然清世一闲人【土牀】
　　芭蕉心尽展新枝新卷新心暗已随愿学新心养新德旋随新叶起新知【芭蕉】
　　贝母阶前蔓百寻双桐盘绕叶森森刚强顾我蹉跎甚时欲低柔警寸心【贝母】
　　置心平易始通诗逆志从容自解颐文害可嗟髙叟固十年聊用勉经师【题解诗后　释诸絶句义皆在题外而王道圣学皆可咏而求也】
　　吕与叔撰行状第十一
