<!-- { "loadSidebar": true } -->
　　周礼言乐六变而致物各异此恐非周公之制作本意事亦不能如是确然若谓天神降地祗出人可得而礼则庸有此理【释六变亦大畧言耳】
　　问角征羽皆有主出于唇齿喉舌独宫声全出于口曰以兼五声也征恐只是徴平或避讳为徴仄如是则清浊平仄不同矣齿舌之音异矣【释五声恐亦闗五藏并达五行到律吕调和处便是隂阳适均故能感天地格神】
　　声音之道与天地同和与政通蚕吐丝而商絶正与天地相应方蚕吐丝木之气极盛之时商金之气衰如言律中太簇律中林钟于此盛则彼衰方春木当盛却金气不衰便是不与天地之气相应【释声是气所为故天人原是一气一心一声故有此感彼应】
　　郑卫之音自古以为邪淫之乐何也葢卫之地滨大河沙地土不厚其间人自然气轻浮其地不苦费耕耨物亦能生故其人偷脱怠弛惰慢頽靡其人情如此其声音同之故闻其乐使人如此懈慢其地平下其间人自然意气柔弱怠惰其土足以生古所谓息土之民不才者此也若四夷则皆据高山谿谷故其气刚劲此四夷常胜中国者此也【释地气帯得天性】
　　礼非止着见于外亦有无体之礼葢礼之原在心礼者圣人之成法也除了礼天下更无道矣欲养民当自井田始治民则教化刑罚俱不出于礼外五常出于凡人之常情五典人日日为但不知耳今之人自少见其父祖从仕或见其乡闾仕者其心止欲得利禄纵欲于义理更不留意有天生性美则或能孝友亷节者不美者纵恶而已性元不曾识磨砺【释礼行则性自存】
　　能答曾子之问能教孺悲之学斯可以言知礼矣进人之速无如礼【释不止礼也道在其中矣故能答不答】
　　学者行礼时人不过以为迂彼以为迂在我乃是径防此则从吾所好文则要密察心则要洪放如天地自然从容中礼者盛徳之至也【释洪放而又密察便是道】
　　理窟气质第五
　　变化气质孟子曰居移气养移体况居天下之广居者乎居仁由义自然心和而体正更要约时但拂去旧日所为使动作皆中礼则气质自然全好礼曰心广体胖心既大则自然安舒而乐也若心但能大不谨敬则不立若但能谨敬而心不大则入于隘须寛而敬大抵有诸中者必形外故君子心和则气和心正则气正其始也固亦须矜持古之为冠者以重其首为履以重其足至于盘盂几杖为铭皆以慎戒之【释洪大敬谨固是调气亦是养性】
　　人之气质美恶与贵贱夭寿之理皆是所受定分如气质恶者学即能移今人所以多为气所使而不得为贤者葢为不知学古之人在乡闾之中其师长朋友日相教训则自然贤者多但学至于成性则气无由胜孟子谓气壹则动志动犹言移易吾志壹亦能动气必学至于如天则能成性【释既成性其气皆变矣气变后便与天通】
　　天本无心及其生成万物则须归功于天曰此天地之仁也仁人则须索做始则须勉勉终则复自然人须当存此心及用得熟却恐忘了若事有汩没则此心旋失失而复求之则才得如旧耳若能常存而不失则就上日进立得此心方是学不错然后要学此心之约到无去处也立本以此心多识前言往行以畜其徳是亦从此而辨非亦从此而辨矣以此存心则无有不善【释存心熟只是仁熟】
　　古人耕且学则能之后人耕且学则为奔迫反动其心何者古人安分至一箪食一豆羮易衣而出只如此其分也后人则多欲故难能然此事均是人情之难故以为贵【释学之难易只在欲之多少】
　　孔子文王尧舜皆则是在此立志此中道也更勿疑圣人于此上别有心人志所以不立非才之罪也善取善者虽于不若已采取亦有益心茍不求益则虽与仲尼处何益君子于不善见之犹求益况朋友交相取益乎人于异端但有一事存之于心便不能至理其可取者亦尔可取者不害为忠臣孝子【释此只是虚】
　　如是心不能存得牢固操则存舍则亡道义无由得生如地之安静不动然后可以载物生长以出万物若今学者之心出入无时记得时存记不得时即休如此则道义从何而生【释只是定耳譬之地甚明白】
　　后生可畏有意于古则虽科举不能害其志不如絶利一源【释论科举优于程子但人鲜不为其所夺】
　　学者有息时一如木偶人牵搐则动舍之则息一日而万生万死学者有息时亦与死无异是心死也身虽生身亦本物也天下之物多矣学者本以道为生道息则死也终是僞物当以木偶人为譬以自戒知息为大不善因设恶譬如此只欲不息【释息便是人欲故曰人心惟危】
　　君子不必避他人之言以为太柔太弱至于曕视亦有节视有上下视高则气高视下则心柔故视国君者不离绅带之中学者先须去客气其为人刚行则终不肯进堂堂乎张也难与并为仁矣葢目者人之所常用且心常记之视之上下且试之已之敬傲必见于视所以欲下其视者欲柔其心也柔其心则听言敬且信人之有朋不为燕安所以辅佐其仁今之朋友择其善柔以相与拍肩执袂以为契合一言不合怒气相加朋友之际欲其相下不倦故于朋友之间主其敬者日相亲与得效最速仲尼尝曰吾见其居于位也与先生并行也非求益者也欲速成者也则学者先须温柔温柔则可以进于学诗曰温温恭人惟徳之基葢其所益之多多闻见适足以长小人之气君子荘敬日强始则须拳拳服膺出于牵勉至于中礼却从容如此方是为已之学乡党说孔子之形色之谨亦是敬此皆变化气质之道也【释人知谦虚方有进】
　　求养之道心只求是而已葢心则是不则不是心大则百物皆通心小则百物皆病悟后心常触理皆在吾术内覩一物又敲防着此心临一事又记念着此心常不为物所牵引去视灯烛亦足以警道大率因一事长一智只为持得术博凡物常不能出博大之中【释心存则自能开悟能开悟则自能博大】
　　求心之始如有所得乆思则茫然复失何也夫求心不得其要钻研太甚则惑心之要只是欲平旷熟后无心如天简易不已今有心以求其虚则是已起一心无由得虚切不得令心烦求之太切则反昏惑孟子所谓助长也孟子亦只言存养而已此非可以聪明思虑力所能致也然而得博学于文以求义理则亦动其心乎夫思虑不违是心而已尺蠖之屈以求伸也龙蛇之蛰以全身也精义入神以致用也利用安身以崇徳也此交相养之道夫屈者所以求伸也勤学所以修身也博文所以崇徳也惟博文则可以力致人平居又不可以全无思虑须是考前言往行观昔人制节如此以行其事而已故动焉而无不中理【释只是定后便能有进】
　　立本既正然后修持修持之道既须虚心又须得礼内外发明此合内外之道也当是畏圣人之言考前言往行以畜其徳度义择善而行之致文于事业而能尽义者只是要学晓夕参详比较所以尽义惟博学然后有可得以参校琢磨学博则转密察钻之弥坚于实处转笃实转诚转信故只是要博学学愈博则义愈精微舜好问好察迩言皆所以尽精微也舜与仲尼心则同至于密察处料得未如孔子大抵人君则有辅弼疑丞中守至正而已若学者则事必欲皆自能又将道辅于人舜为人君犹起于侧微【释精微只在广大中故好问好察巨细一道】
　　学者所志至大犹恐所得浅况可便志其小茍志其小志在行一节而已若欲行信亦未必能信自古有多少要如仲尼者然未有如仲尼者顔渊学仲尼不幸短命孟子志仲尼亦不如仲尼至如乐正子为信人为善人其学亦全得道之大体方能如此又如漆雕开言吾斯之未能信亦未説信甚事只是谓于道未信也【释仲兄只是好古敏求过人】
　　慎喜怒此只矫其末而不知治其本宜矫轻警惰若天祺【公之弟御史】气重也亦有矫情过实处【释矫在偏处用则可不然则过实】人多言安于贫贱其实只是计穷力屈才短不能营画耳稍动得恐未肯安之须是诚知义理之乐于利欲也乃能【释到乐处则真知矣除是孔顔】
　　天资美不足为功惟矫恶为善矫惰为勤方是为功人必不能便无是心须使思虑但使常游心于义理之间立本处以易简为是接物处以时中为是易简而天下之理得时中则要博学素备【释易简只是无私曲心博学便知太过不及非谓泛观也】
　　理窟义理第六
　　学未至而好语变者必知终有患葢变不可轻议若骤然语变则知操术已不正【释此未能立而言权鲜不仆矣之意】
　　人到向道后俄顷不舍岂暇安寝然君子向晦入燕处君子随物而止故入燕处然其仁义功业之心未尝忘但以其物之皆息吾兀然而坐无以为接无以为功业须亦入息【释只是随时动静如天之春冬然不道冬全无生意亦自藏在里面】
　　此学以为絶耶何因复有此议论以为兴耶然而学者不博孟子曰无有乎尔则亦无有乎尔孔子曰天之未丧斯文也匡人其如予何今欲功及天下故必多栽培学则道可传矣【释此子厚以孔孟自处之实】
　　人不知学其任智自以为人莫及以理观之其用智乃痴耳碁酒书画其术同均无益也坐寝息其术同差近有益也惟与朋友燕会议论良益也然大义大节须要知若细微亦不必知也【释程子又曰两相观为善功夫多】
　　凡人为上则易为下则难然不能为下亦未能使下不尽其情僞也大抵使人常在其前已尝为之则能使人凡事蔽葢不见底只是不求益有人不肯言其道义所得所至不得见底又非于吾言无所不説【释此只是不肯真学故表里不一】
　　人虽有功不及于学心亦不宜忘心茍不忘则虽接人事即是实行莫非道也心若忘之则终身由之只是俗事【释无事无心】
　　今人自强自是乐己之同恶己之异便是有固必意我无由得虚学者理会到此虚心处则教者不须言求之书合者即是圣言不合者则后儒添入也【释虚心见理便真无窒故】也
　　尊其所闻则高明行其所知则光大凡未理会至实处如空中立终不曾踏着实地性刚者易立和者易达人只有立与达已欲立而立人已欲达而达人然则刚与和犹是一偏惟大达则必立大立则必达【释大立大达只是义与仁】闻见之善者谓之学则可谓之道则不可须是自求已能寻见义理则自有防趣自得之则居之安矣【释因闻见有得亦不可谓非道】
　　道徳性命是长在不死之物也已身死此则常在【释此道之常在即已身亦常在】
　　释氏之言学以心役物使物不役心周孔之道岂是物能役心虚室生白【释虚生白只是诚则明矣】
　　此道自孟子后千有余歳今日复有知者若此道天不欲明则不使今日人有知者既使人知之似有复明之理志于道者能自出义理则是成器【释张子自任类孟子】
　　人一能之已百之人十能之已千之曰能者是今日不能而能之若以圣人之能而为不能则狂者矣终身而莫能得也
　　学贵心悟守旧无功【释心悟便是心常存】
　　知徳斯知言已尝自知其徳然后能识言也人虽言之已未尝知其徳岂识其言须是已知是徳然后能识是言犹曰知孝之德则知孝之言也【释知徳后已行过故识言】
　　为学大益在自能变化气质不尔卒无所发明不得见圣人之奥故学者先须变化气质变化气质与虚心相表里【释岂止表里】
　　学不能推究事理只是心麤至如顔子未至于圣人处犹是心麤【释未化故也】
