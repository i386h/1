<!-- { "loadSidebar": true } -->
　　子夏未尽反身处可更求之【题不动心章】告子所止到己言所不及处孟子所止到己所难名处然则告子所见所言与孟子所守所见可知矣【同上】不知命则大无信故命立而后心诚【题尽心章】诚则实也太虚者天之实也万物取足于太虚人亦出于太虚太虚者心之实也【释虚者无欲也故能实】
　　虚者仁之原忠恕者与仁俱生礼义者仁之用
　　敦厚虚静仁之本敬和接物仁之用
　　太虚者自然之道行之要在思故曰思诚
　　虚心然后能尽心
　　虚则生仁仁在理以成之【释虚生仁可详玩】
　　虚心则无外以为累
　　人生固有天道人事当行不行则无诚不诚则无物故须行实事惟圣人践形为实之至得人之形可离非道也【释践形便是实事】
　　与天同原谓之虚须得事实故谓之实此叩其两端而竭焉更无去处【释此便是形而上下】
　　天地之道无非以至虚为实人须于虚中求出实圣人虚之至故择善自精心之不能虚者有物榛碍金铁有时而腐山岳有时而摧凡有形之物即易坏惟太虚无动揺故为至实诗云德輶如毛毛犹有伦上天之载无声无臭至矣【释以至虚为至实要思得之观太虚生物无测万古不坏】
　　静者善之本虚者静之本犹对动虚则至一
　　气之苍苍目之所止也日月星辰象之着也当以心求天之虚大人不失其赤子之心赤子之心今可知也以其虚也【释只无欲便虚】
　　天地以虚为德至善者虚也虚者天地之祖天地从虚中来【释天地是虚若从虚中来天地又一物也】
　　中宫土寄王之説于理非也大率五行之气分王四时土固多于四者然其运行之气则均施错见金木水火皆分主四时独不见土之所主是以有寄王之説然于中乃在季夏之末者且以易言之八卦之作坤在西南西南致养之地在离兊之间离兊即金火也是以在季夏之末【释言五行均施错见于四时甚当故厯每季旺其曰季夏之末者又以四时中言也】五纬五行之精气也所以知者以天之星辰独此五星动以色言之又有验以心取之亦有此理【释五行在地与五纬在天同运要识五脏五性五情五事亦是此】
　　礼文防校是非去取不待已自了当盖礼者理也须是学穷理礼则所以行其义知理则能制礼然则礼出于理之后今在上者未能穷则在后者乌能尽今礼文残缺须是先求得礼之意然后观礼合此理者即是圣人之制不合者即是诸儒添入可以去取今学者所以宜先观礼者类聚一处他日得理以意防校【释此亦约礼之意能知约后则礼无不可定也】
　　知之于贤者知人之谓知贤者当能知人有于此而不受知于贤者知不施于贤者也晏婴之贤亦不知仲尼于仲尼犹吹毛直欲陷害孔子如归女乐之事【释此犹是晏婴为齐之私心若孔子并其善交亦取之矣】
　　时中之义甚大防亨以亨行时中也防何以有亨以九二之亨行防者之时中此所以防得亨也防无遽亨之理以九二循循行时中之亨也防卦之义正者全在九二彖之所论皆二之义教者但只看防者时之所及则导之是以亨行时中也此时也正所谓如时化之若旣引之中道而不使之通教者之过也当时而引之使不失其正此教者之功也防以养正圣功也是养其蒙以正圣人之功也【释于防时养正便是机法失此难】
　　孟子言水之有本无本者以况学者有所止也大学之道在止于至善此是有本也思天下之善无不自此始然后定止于此发源立本乐正子有本者也日月而至焉是亦有本者也声闻过情是无本而有声闻者也向后伪迹俱辨则都无也【释只其人可欲便是有本以后圣神皆可至也】
　　某比年所思虑事渐不可易动嵗年间只得变得些文字亦未可谓辞有巧拙其实是有过若是达者其言自然别寛而约没病痛者不是到了是不知知一物则説得仔细必实圣人之道以言者尚其辞辞不容易只为到其间知得详然后言得不错譬之到长安极有知长安仔细者然某近来思虑义理大率亿度屡中可用旣是亿度屡中可用则以大受某唱此絶学亦辄欲成一次第但患学者寡故少贪于学者今之学者大率为应举坏之入仕则事官业无暇及此由此观之则吕范过人逺矣吕与叔资美但向学差缓惜乎求思也褊求思虽似褊隘然褊不害于明褊是气也明者所学也明何以谓之学明者言所见也大凡寛褊者是所禀之气也气者自万物散殊时各有所得之气习者自胎胞中以至于婴孩时皆是习也及其长而既有所立自所学者方谓之学性则分明在外故曰气其一物尔气者在性习之间性犹有气之恶者为病气又有习以害之此所以要鞭辟至于齐强学以胜其气习其间则更有缓急精粗则是人之性虽同气则有异天下无两物一般是以不同孔子曰性相近也习相逺也性则寛褊昏明名不得是性莫不同也至于习之异斯逺矣虽则气之禀褊者未至于成性时则暂或有暴发然而所学则却是正当其如此【其一作不】则渐寛容茍志于学则可以胜其气与习此所以褊不害于明也须知自诚明与明诚者有异自诚明者先尽性以至于穷理也谓先自其性理防来以至行理自明诚者先穷理以至于尽性也谓先从学问理以推达于天性也某自是以仲尼为学而知者某今亦窃希于明诚所以勉勉安于不退孔子称顔渊曰惜乎吾见其进也未见其止也茍惟未止则可以窃冀一诚就自明诚者须是要穷理穷即是学也所观所求皆学也长而学固所谓之学其幼时岂可不谓之学直自在胞胎保母之教己虽不知谓之学然人作之而已变以化于其教则岂不谓之学学与教皆学也惟其受教即是学也只是长而学庸有不待教习便谓之学只习有善恶【只一作但】某所以使学者先学礼者只为学礼则便除去了世俗一副当习熟纒绕譬之延蔓之物解纒绕即上去上去即是理明矣又何求茍能除去了一副当世习便自然脱洒也又学礼则可以守得定所谓长而学谓之学者谓有所立自能知向学如孔子十五而志于学是学也如谓有所成立则十五以前庸有不志于学时【一本云如孔子五十而学是学也如谓有所成立则五十以前庸有不志于学】若夫今学者所欲富贵声誉博闻继承是志也某只为少小时不学至今日勉强有太甚则反害欲速不达亦须待嵗月至始得【释此子厚求进于纯亦不己之地盖自受气受习之时而欲变化之也】汤征未至而怨者非史氏之溢辞是实怨今郡县素困弊政亦望一良吏莫非至诚平居亦不至甚有事当其时则顾望其上之来是其心若解倒悬也天下之望汤是实如父母愿耕愿出莫非实如此至朋来而乐方谓道义进是实可乐也【释民思自遂其欲岂不怨汤未至】
　　武成取二三防言有取则是有不取也孟子真知武王故不信漂杵之説知德斯知言故言使不动【释血流漂杵书谓纣众倒戈自杀】
　　从心莫如梦梦见周公志也不梦欲不逾矩也【释此解却恐太深】
　　顔子知当至而至焉故见其进也不极善则不处焉故未见其止也知必至者知志于道致广大极髙明此则尽逺大所处则直是精约顔子方止求而未得故未见其止也极善者须以中道方谓极善故大中谓之皇极盖过则便非善不及亦非善此极善是顔子所求也所以瞻之在前忽焉在后夫子髙逺处又要求精约处又要至顔子之分必是入神处又未能精义处又未至然顔子雅意则直要做圣人学者须是学顔子发意便要至圣人犹不得况便自谓不能雅意则然非宜见于议论【释髙逺精约非两事】
　　性美而不好学者无之好学而性不美者有之盖向善急便是性美也性不美则学得亦转了故孔子要好仁而恶不仁者只好仁则忽小者只恶不仁则免过而已故好恶两端并进好仁则难遽见功恶不仁则有近效日见功若顔子是好仁而恶不仁者也云未见者或此道在顔子后言见善如不及此好仁者也见不善如探汤此恶不仁者也无欲而好仁无畏而恶不仁同此义【释好恶不可偏废好仁而不恶不仁好之必不笃恶不仁而不好仁恶之必不切】
　　尽得天下之物方要穷理穷得理又须要实到孟子曰万物皆备于我矣反身而诚乐莫大焉实到其间方可言知未知者方且言识之而已旣知之又行之惟难万物皆备于我矣又却要强恕而行求仁为近礼自外作故又与孟子义内之説如相违孟子方辨道故言自得深造作记者必不知内且据掠浅知【释礼自外作对乐而言各有所指到乐处便是自得更奚言内外】
　　知之于贤者彼此均贤也我不知彼是我所患彼不知我是命也均圣人也舜禹即不受命受禄舜禹亦无患焉【释言不为人知而无禄命之受舜禹亦无患】
　　顔子乐正子皆到可欲之地但一人向学一人向学慢【释则几于化慢则美亦未能】
　　言尽物者据其大总也今言尽物者未説到穷理但恐以闻见为心则不足以尽心人本无心因物为心若只以闻见为心但恐小却心今盈天地之间者皆物也如只据己之闻见所接几何安能尽天下之物所以欲其尽心也穷理则细防甚有分别至如作乐其始亦但知其大总更去其间比较方尽其细理若便谓推类以穷理为尽物则是亦但据闻见上推类却见闻见安能尽物今所言尽物盖欲其尽心耳【释尽心且知天况物乎】
　　坎惟心亨故行有尚外虽积险茍处之心亨不疑则虽难必济而徃有功也今水临万仞之山要下即下无复凝滞险在前惟知有义理而已则复何囘避所以心通【释心亨惟有孚耳故曰水有信】人所以不能行己者于其所难者则惰其异俗者虽易而羞缩惟心则不顾人之非笑所趋义理耳视天下莫能移其道然为之人亦未必怪正以在己者义理不胜惰与羞缩之病消则有长不消则病常在意思龌龊无由作事在古气节之士冒死以有为于义未必中然非有志槩者莫能况吾于义理已明何为不为【释只是要人知止见得个是便坦然无疑也】
　　姤初六羸豕孚蹢躅豕方羸时力未能动然至诚在于蹢躅得伸则伸矣如李德裕处置阉宦徒知其帖忠威伏而忽于志不妄逞照察少年不至则失其几也【释裕纵能照察亦是第二着】
　　人教小童亦可取益绊已不出入一益也授人数数已亦了此文义二益也对之必正衣冠尊赡视三益也常以因已而坏人之才为忧则不敢惰四益也【释张子从浅处説耳若得成已成物更进益】
　　学记曰进而不顾其安使人不由其诚教人不尽其材人未安之又进未喻之又吿之徒使人生此节目不尽材不顾安不由诚皆是施之妄也教人至难必尽人之材乃不谬人观可及处然后告之圣人之明直若庖丁之解牛皆知其隙刄投余地无全牛矣人之才足以有为但以其不由于诚则不尽其才若曰勉率而为之则岂有由诚哉【释此孔子可以语上下之意】
　　古之小儿便能敬事长者与之提携则两手奉长者之手问之掩口而对盖稍不敬事便不忠信故教小儿且先安详恭敬【释贤圣愚不肖根于此】
　　孟子曰人不足与适也政不足与间也唯大人为能格君心之非非惟君心至于朋游学者之际彼虽议论异同未欲深较惟整理其心使归之正岂小补哉【释才欲格人心己心已至诚明】

　　张子抄释卷五
　　钦定四库全书
　　张子抄释卷六
　　明　吕柟　撰
　　答范巽之书第一
