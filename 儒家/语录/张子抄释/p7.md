<!-- { "loadSidebar": true } -->
　　学者言不能识得尽多相违戾是为无天徳今颦眉以思已失其心也盖心本至神如此则已将不神害其至神矣【释至神处思亦已】
　　且滋养其明明则求经义将自见矣又不可徒养须观他前言往行便畜得已徳若要成徳须是速行之【释明行一理】
　　当自立说以明性不可以遗言附会解之若孟子言不成章不达及四体不言而喻此非孔子曾言而孟子言之此是心解也【释才能立説便是学过不是袭取】
　　读书少则无由考校得义精葢书以维持此心一时放下则一时徳性有懈读书则此心常在不读书则终看义理不见书须成诵精思多在夜中或静坐得之不记则思不起但通贯得大原后书亦易记所以观书者释己之疑明己之未达每见每知所益则学进矣于不疑处有疑方是进矣【释须有疑后方明】
　　孔子适周诚有访乐于苌问礼于老老未必是今老子观老子薄礼恐非其人然不害为两老子犹左丘明别有作传者也【释言亦有为而发不可道老子是二人】
　　家语国语虽于古事有所证明然皆乱世之事不可以证先王之法
　　观书且勿观史学理会急处亦无暇观也然观史又胜于游山水林石之趣始似可爱终无益不如游心经籍义理之间【释读经后看史易】
　　心解则求义自明不必字字相校譬之目明者万物纷错于前不足为害若目昏者虽枯木朽株皆足为梗【释觉思后始自得】
　　观书且不宜急迫了意思则都不见须是大体上求之言则指也指则所视者逺矣若只泥文而不求大体则失之是小儿视指之类也常引小儿以手指物示之而不能求物以视焉只视于手及无物则加怒耳【释言为大人之学不当如小儿识见】
　　博大之心未明观书见一言大一言小不从博大中来皆未识尽既闻中道不易处且休会归诸经义已未能尽天下之理如何尽天下之言闻一句语则起一重心所以处得心烦此是心小则百物皆病也今既闻师言此理是不易虽掩卷守吾心可矣凡经义不过取证明而已故虽有不识字者何害为善易曰一致而百虑既得一致之理虽不百虑亦何妨既得此心复因狂乱而失之譬诸亡羊者挟策读书与饮酒博塞其亡羊则一也可不监【释明博大之心亦只是会本穷源】
　　人之迷经者盖已所守未明故常为语言可以移动已守既定虽孔孟之言有纷错亦不须思而改之复锄去其繁使词简而意备【释只是极高明便见】
　　经籍亦须记得虽有舜禹之智吟而不言不如聋盲之指麾故记得便説得説得便行得故始学亦不可无诵数【释自是切实次序若记得止为説得不为行得便不是】
　　某观中庸义二十年每观每有义已长得一格六经循环年欲一观观书以静为心但只是物不入心然人岂能长静须以制其乱【释观书亦制心乱之一方大抵古人言行多是治心病的方子】发源端本处既不误则义可以自求
　　尝谓文字若史书歴过见得无可取则可放下如此则一日之力可以了六七卷书又学史不为为人对人耻有所不知意只在相胜医书虽圣人存此亦不须大段学不防亦不甚害事防得不过惠及骨肉间延得顷刻之生决无长生之理若穷理尽性则自防得如文集文选之类看得数篇无所取便可放下如道藏释典不看亦无害既如此则无可得看唯是有义理也故六经则须着循环能使昼夜不息理会得六七年则自无可得看若义理则尽无穷待自家长得一格则又见得别语道断自仲尼不知仲尼以前更有古可稽虽文字不能然义理不灭则须有此言语不到得絶【释道自开辟便有人能言只至仲尼宏精耳】
　　由学者至顔子一节由顔子至仲尼一节是至难进也二节犹二闗然而得仲尼地位亦少诗礼不得孔子谓学诗学礼以言以立不止谓学者圣人既到后直知须要此不可阙不学诗直是无可道除是穿凿任已知诗礼易春秋书六经直是少一不得【释六经如饮食衣服人当于中尽所以耕耘织絍之方】












　　张子抄释卷三
　　钦定四库全书
　　张子抄释卷四
　　明　吕柟　撰
　　理窟学大原第七
　　学者且须观礼盖礼者滋养人德性又使人有常业守得定又可学便可行又可集得义养浩然之气须是集义集义然后可以得浩然之气严正刚大必须得礼上下达集义者克已也【释此亦内外交养之功】
　　书多阅而好忘者只为理未精耳理精则须记了无去处也仲尼一以贯之盖只着一义理都贯却学者但养心识明静自然可见死生存亡皆知所从来胸中莹然无疑止此理尔孔子言未知生焉知死盖畧言之死之事只生是也更无别理【释必心常存省后理自然精旣常存省何不知之有】旣学而先有以功业为意者于学便相害旣有意必穿凿创意作起事也德未成而先以功业为事是代大匠斵希不伤手也【释业从德出】
　　为学须是要进有以异于人若无以异于人则是乡人虽贵为公卿若所为无以异于人未免为乡人富贵之得不得天也至于道德则在已求之而无不得者也【释与俗人同者只是未居广居】
　　谑直是大无益出于无敬心戏谑不已不惟害事志亦为气所流不戏谑亦是持气之一端善戏谑之事虽不为无伤【释只不虐便是和而不流】
　　圣人于文章不讲而学盖讲者有可否之疑须问辨而后明学者有所不知问而知之则可否自决不待讲论如孔子之盛德惟官名礼文有所未知故其问老子郯子旣知则遂行而更不须讲【释仲尼亦只是明得快耳】
　　忠信所以进德者何也闲邪则诚自存诚自存斯为忠信也如何是闲邪非礼而勿视听言动邪斯闲矣【释只此四勿甚易甚难】
　　学者不可谓少年自缓便是四十五十二程从十四嵗时便鋭然欲学圣人今尽及四十未能及顔闵之徒大程可如顔子然恐未如顔子之无我【释至此则横渠之学亦思欲化乎】正心之始当以己心为严师凡所动作则知所惧如此一二年间守得牢固则自然心正矣【释此便是慎独工夫】
　　古者惟国家则有有司士庶人皆子弟执事又古人于提孩时已教之礼今世学不讲男女从幼便骄惰壊了到长益凶很只为未尝为子弟之事则于其亲已有物我不肯屈下病根常在【释教子弟者当诲之于豫】
　　忧道则凡为贫者皆道忧贫则凡为道者皆贫【释此即孟子所引阳虎之言人可以不忧道乎】
　　气质犹人言性气气有刚柔缓速清浊之气也质才也气质是一物若草木之生亦可言气质惟其能克己则为能变化却习俗之气惟制得习俗之气所以养浩然之气是集义所生者集义犹言积善也义须是常集勿使有息故能生浩然道德之气某旧多使气后来殊减更期一年庶几无之如太和中容万物任其自然【释此便是能内自讼何气质不可化】
　　婢仆始至者本怀勉勉敬心若到所提掇更谨则加谨慢则弃其本心便习以性成故仕者入治朝则德日进入乱朝则德日退只观在上者有可学无可学尔【释此为中人以下发然亦警在上者也】
　　学得周礼他日有为却做得些实事以某且求必复田制只得一邑用法若许试其所学则周礼田中之制皆可举行使民相趋如骨肉上之人保之如赤子谋人如已谋众如家则民自信【释治体便是如此谋为故周礼一书皆周公仁智之心】孔子谓柴也愚参也鲁亦是不得已须当语之如正甫之随昞之多疑须当告使知其病则病上偏治庄子谓牧羊者止鞭其后人亦有不须驱防处则治其所不足某只是太直无隐已甚人有不善即面举之【释只如此便是成已成物太直即诚也】
　　天下之富贵假外者皆有穷已盖人欲无餍而外物有限惟道义则无爵而贵取之无穷矣【释人之道义与天地同大故贵而尊】人之好强者以其所知少也所知多则不自强满学然后知不足有若无实若虚此顔子之所以进也【释才自强处便是自退】
　　某与人论学二三十年所恨不能到人有得是人人各自体认至如明道行状后语亦甚铺陈若人体认尽可以发明道理若不体认亦是一场闲言长语【释凡言能体认不贵多】
　　今人为学如登山麓方其迤逦之时莫不濶步大走及到峭峻之处便止须是要刚决果敢以进【释过峭峻处方是登山始可小天下也】
　　学之不勤者正犹七年之病不蓄三年之艾今之于学加工数年自是享之无穷人多是耻于问人假使今日问于人明日胜于人有何不可如是则孔子问于老聃苌郯子宾牟贾有甚不得聚天下众人之善者是圣人也岂有得其一端而便胜于圣人也【释只肯问便是入圣人】心且宁守之其发明却是末事只常体义理不须思更无足疑天下有事其何思何虑自来只以多思为害今且宁守之以攻其恶也处得安且久自然文章出解义明宁者无事也只要行其所无事【释多思者杂思也便是心不存学不进】心静时常少乱时常多其静时即视明听聪四体不待覊束而自然恭谨其乱时反是如此者何也盖用心未熟客虑多而常心少也习俗之心未去而实心未全也有时如失者只为心生若熟后自不然心不可劳当存其大者存之熟后小者可畧【释存其大者是寜心要法】
　　人言必善听乃能取益知德斯知言【释善听虽闻恶言亦有益】静有言得大处有小处如仁者静大也静而能虑则小也始学者亦要静以入德至成德亦只是静【释小大只争生熟静而能虑恐亦不小】
　　学不长者无他术惟是与朋友讲治多识前言徃行以畜其德非礼勿言非礼勿动即是养心之术也茍以前言为无益自谓不能明辨是非则是不能居仁由义自弃者也决矣
　　人当平物我合内外如是以身鉴物便偏见以天理中鉴则人与己皆见犹持镜在此但可鉴彼于己莫能见也以镜居中则尽照只为天理常在身与物均见则自不私己亦是一物人常脱去已身则自明然身与心常相随不奈何有此身假以接物则举措须要是今见人意我固必以为当絶于己乃不能絶即是私己是以大人正己而物正须待自己者皆是着见于人物自是而正以诚而明者旣实而行之明也明则民斯信矣己未正而正人便是有意我固必鉴己与物皆见则自然心洪而公平意我固必只为有身便有此至如恐惧忧患忿懥好乐亦只是为其身虚亦欲忘其身贼害而不顾只是要公平不私于己无适无莫义之与比也【释孔子絶四以无意为始无我为终最好玩】
　　勿谓小儿无记性所歴事皆能不忘故善养子者当其婴孩鞠之使得所养令其和气乃至长而性美教之示以好恶有常至如不欲犬之升堂则时其升堂而扑之若旣扑其升堂又复食之于堂则使孰从虽日挞而求其不升堂不可得也【释溺爱者溺害也】
　　教之而不受虽强告之无益譬之以水投石必不纳也今夫石田虽水润沃其干可立待者以其不纳故也出庄子言内无受者不入外无主者不出【释自幼能听道説便成贤哲初虚故也】
　　义理有疑则濯去旧见以来新意中心茍有所开即便劄记不思则还塞之矣更须得朋友之助一日间朋友论看则一日间意思差别须日日如此讲论久则自觉进也【释朋友功夫于身最多所以学者贵先择友】
　　在可疑而不疑者不学学则须疑譬之行道将之南山须问道路之出自若安坐则何尝有疑【释疑只似经厯一般】学者只是于义理中求譬如农夫是穮是蓘虽有饥馑必有丰年盖求之则须有得【释道不得患在人不肯为耳】
