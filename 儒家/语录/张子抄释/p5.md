<!-- { "loadSidebar": true } -->
　　周礼是周公之书然其间必有末世添入者如盟诅之属必非周公之意葢盟诅起于王法不行人无所取直故要之于神所谓国将亡听于神诗云侯诅侯呪靡届靡究不与民究极则必至于诅呪【释诅呪在诗中亦有之故周礼云】肉刑犹可用于死刑今大辟之罪且如伤旧主者死军人犯逃走亦死今且以此比刖足彼亦自幸得免死人观之更不敢犯今之妄人往往轻视其死使之刖足亦必惧矣此亦仁术【释肉刑显明能惩人为恶】
　　六官之职须襟怀洪大方看得葢其规模至大若不得此心欲事事上致曲穷究凑合此心如是之大必不能得也释氏锱铢天地可谓至大然不尝为大则为事不得若畀之一钱则必乱矣至如言四句偈等必先曰人所恐惧不可思议及在后则亦是小人所共知者事今所谓死虽奴隶灶间岂不知皆是空彼实是小人所为后有文士学之增饰其间或引入易中之意或更引他书文之故其书亦有文者实无所依取庄子虽其言如此实是畏死亦为事不得【释以周礼对佛庄而言大小公私便明白】
　　一市之博百步之地可容万人四方必有屋市官皆居之所以平物价収滞货禁争讼是决不可缺故市易之政非官专欲取利亦所以为民百货亦有全不售时官则出钱以留之亦有不可买时官皆出而卖之官亦不可失取利民亦不失通其所滞而应其所急故市易之政止一市官之事耳非王政之事也【释汉曹参之齐便以狱市为急市与农亦相等故为政虽市官亦要择】
　　井田之易行但朝廷出一令可以不笞一人而定葢人无敢据土者又须使民悦从其多有田者使不失其为富借如大臣有据土千顷者不过封与五十里之国则已过旧所有其他者量多少与一官使有租税人不失故物治天下之术必自此始今以天下之土棊画分布人授一方养民之本也后世不制其产止使其力又反以天子之贵专利公自公民自民不相为计其术自城起首立四隅一方正矣又增一表又治一方如是百里之地不日可定何必毁民庐舍坟墓但见表足矣方既正表自无用待军赋与治沟洫者之田各有处所不可易旁加与井地是也百里之国为方十里者百十里为成成出车一乘是百乗也然开方计之百里之国南北东西各三万步一夫之田为方者万步今聚南北一步之慱而会东西三万步之长则为方步者三万也是三夫之田也三三如九则百里之地得九万夫也革车一乗甲士三人步卒七十二人以乗计之凡用七万五千人今有九万夫故百里之国亦可言千乗也以地计之足容车乗然取之不如是之尽其取之亦什一之法也其间有山陵林麓不在数【释此亦活法不泥但要乗时耳】
　　既使为采地其所得亦十一之法井取一夫之出也然所食必不得尽必有常限其余必归诸天子所谓贡也诸侯卿大夫采地必有贡贡者必于时享天子皆庙受之是四海之内各以其职来祭之义其贡亦有常限食采之余致贡外必更有余此所谓天子币余之赋也以此观之古者天子既不养兵财无所用必大段富以此知井田行至安乐之道后世乃不肯行以为至难复以天子之威而敛夺人财汲汲终歳亦且不足【释此便是上好仁下好义处虽赋敛中有井田法亦均但要用人】
　　卿大夫采地圭田皆以为永业所谓世禄之家然古者世禄之家必不如今日之官户也必有法葢舍役者惟老者疾者贫者贤者能者服公事者舍此虽世禄之家役必不免也明矣【释若但世禄不论老疾贫贤而又免役殃民甚矣】
　　井田亦无他术始则因命为田官自后则是择贤欲求古法亦先须熟观文字使上下之意通贯大其胸怀以观之井田卒归于封建乃定封建必有大功徳者然后可以封建当未封建前天下井邑当如何为治必立田大夫治之今既未可议封建只使守令终身亦可为也所以必要封建者天下之事分得简则治之精不简则不精今便封建不肖者复逐之又何害岂又以天下之势不能正一百里之国使诸侯得以交结以乱天下自非朝廷大不能治安得如此而后世乃谓秦不封建得策此不知圣人之意也【释郡县选贤而乆任亦类封建地畆限分有定数亦类井田】一亩城中之宅授于民者所谓防里国中之地也家谓之防二十五家为里此无征其有未授闲宅区外有占者征之什一使自赋也【释此如后世罚侵官地】
　　五亩国宅城中授于士者五亩以其父子异宫有东宫西宫聨兄弟也亦无征城外郭内授于民者亦五亩于公无征【释此皆定居】
　　十亩场圃所任园地也诗十亩之间此也不独筑场纳稼亦可毓草木也城在郭外征之二十而一葢中有五亩之宅当受而无征者但五亩外者出税耳【释亦科其过度耳】二十五亩宅田士田贾田所任近郊之地也孟子曰余夫二十五亩此也宅田士之在郊之宅田也士田所受圭田也兼宅田共五十亩贾田贾者所受之田孟子曰卿以下有圭田五十亩此言士者卿士通言之【释亦类家削之赋】
　　五十亩官田牛田赏田牧田者所任逺郊之地也官田庶人在官者之田牛田牧公家牛之田赏田赐之田牧田有二牧六畜者一也授于乡民者一也此四者皆以五十亩为区赏田以厚薄多寡给之
　　百亩乡民所受井田不易者也此乡田百亩兼受牧田五十亩故其征二十而三【释同上皆有征】
　　百五十亩田百亩莱五十亩遂人职曰夫防余夫亦如之防者统百亩之名也又有莱五十亩可薪者也野曰莱乡曰牧犹民与氓之别其受田之家耕者之外犹有余夫则受二十五亩之田莱亦半之故曰亦如之其征二十而三二百亩田莱百亩此在二十而三与十二之征之间必更有法
　　三百亩田百亩莱二百亩者其征十二以莱田半见耕之田通田莱三百亩都计之得十二也惟其漆林之征二十而五者其上园地近郊逺郊甸稍县都之漆林也周制受田自一亩至三百亩计九等余夫增减犹在数外尔【释以上田皆以肥瘠厚薄分多寡故有至三百畆者则井田亦甚均乎】
　　国中以免者多役者少故晩征而早蠲之野以其免者少役者多故早征而晩蠲之贵者贤者能者服公事者老疾者多居国中故免者多
　　近郊疑亦通谓之国中十一使自赋之者葢迫近王城未容井授故其税十一以为正
　　逺郊二十而三谓逺郊地寛虽上上地犹更给莱田五十亩故其法二十而三余夫则无莱田六遂然后余夫有莱田故遂人职云余夫亦如之国宅无征则逺郊之宅有征可知【释大抵田薄则加莱】
　　周制上田以授食多者下田以授食少者此天下之通制也又遂人上田莱五十亩中百亩下二百上田莱五十亩比逺郊井受牧田之民二十而税三者无以异中莱百亩以肥瘠倍上莱下莱二百亩以肥瘠倍中莱此二等葢折衷之均矣然授上莱者税二十而三受下莱者乃多至十二葢田均则食少者优不得不加之税尔周道如砥此之谓也【释此分田有等且计肥瘠达近可谓仁至义尽】
　　周礼惟大宰之职难看葢无许大心胷包罗记得此复忘彼其混混天下之事当如捕龙蛇虎豹用心力看方可故议论天下之是非易处天下之事难孔子常语弟子如或知尔则何以哉其他五官便易看止一职也【释太宰兼五官之事皆有脉络纲维必有仁心周至方能有条不紊】
　　理窟诗书第二
　　上天之载无声无臭但仪刑文王则可以取信万邦言当学文王者也【释学文王即是学天】
　　圣人文章无定体诗书易礼春秋只随义理如此而言李翺有言观诗则不知有书观书则不知有诗亦近之【释圣人之言固事因人而立如化工】
　　文王之于天下都无所与焉文王陟降在帝左右只观天意如何耳观文王一篇便知文王之美有君人之大徳有事君之小心【释以大徳而有小心便纯亦不已与天合】
　　万事只一天理舜举十六相去四凶尧岂不能尧固知四凶之恶然民未被其虐天下未欲去之尧以安民为难遽去其君则民不安故不去必舜而后因民不堪而去之也【释只是时耳】
　　高宗梦傅説先见容貌此事最神夫梦不必须圣人然后梦为有理但天神不间人入得处便入也万顷之波与汚泥之水皆是受天之光但放来平易心便神也若圣人起一欲得灵夣之心则心固已不神矣神又焉有心圣人心不艰难所以神也高宗只是正心思得圣贤是以有感【释有感必有应如鹤鸣子和】
　　尚书难看葢难得胷意如此之大只欲解义则无难也书称天应如影响其福祸果然否大抵天道不可得而见惟占之于民人所悦则天必悦之所恶则天必恶之只为人心至公也至众也民虽至愚无知惟于私已然后昏而不明矣至于事不干碍处则是公明大抵众所向者必是理也理则天道存焉故欲知天者占之于人可也【释人众处便是上天耳】
　　稽众舍己尧也与人为善舜也闻言则拜禹也用人惟己改过不吝汤也不闻亦式不谏亦入文王也皆虚其心以为天下也【释此最易知此最难行圣学大要在此矣】
　　诗序必是同时所作亦有后人添入者则极浅近自可辨也如言不肯饮食教载之只见诗中云饮之食之教之诲之命彼后车谓之载之便云教载絶不成言语也又如高子曰灵星之尸分明是高子言更何疑也【释此与程氏之论合然其大义则有所受矣】
　　七月之诗计古人之为天下国家只是豫而已【释忧勤生豫】
　　理窟宗法第三
　　管摄天下人心收宗族厚风俗使人不忘本须是明谱系世族与立宗子法宗法不立则人不知统系来处古人亦鲜有不知来处者宗子法废后世尚谱牒犹有遗风谱牒又废人家不知来处无百年之家骨肉无统虽至亲恩亦薄【释谱系有仁义之道】
　　宗子之法不立则朝廷无世臣且如公卿一日崛起于贫贱之中以至公相宗法不立既死遂族散其家不传宗法若立则人人各知来处朝廷大有所益或问朝廷何所益公卿各保其家忠义岂有不立忠义既立朝廷之本岂有不固今骤得富贵者止能为三四十年之计造作一区及其所有既死则众子分裂未几荡尽则家遂不存如此则家且不能保又安能保国家【释此以宗法存亡论利害甚明白】
　　天子建国诸侯建宗亦天理也譬之于木其上下挺立者本也若是旁枝大段茂盛则本自是须低摧又譬之于河其正流者河身若是径流泛滥则自然后河身转而随径流也宗之相承固理也及旁支昌大则须是却为宗主至如伯邑考又不闻有罪只为武王之圣顾伯邑考不以承太王之绪故须立武王所以然者与其使祖先享卿大夫之祭不若享人君之礼至如人有数子长者至微贱不立其间一子仕宦则更不问长少须是士人承祭祀古所谓支子不祭也者惟使宗子立庙主之而已支子虽不得祭至于斋戒致其诚意则与祭者不异与则以身执事不可与则以物助之但不别立庙为位行事而已后世如欲立宗子当从此义虽不与祭情亦可安若不立宗子徒欲废祭适足长惰慢之志不若使之祭犹愈于己也【释説重宗所以敬祖之义昭然至一子仕宦承祭又明】礼言祭毕然后敢私祭为如父有二子幼子欲祭父来兄家祭之此是私祭祖有诸孙适长孙祭者祭于长孙之家是为公祭【释公祭便是有宗道】
　　理窟礼乐第四
　　礼反其所自生乐乐其所自成礼别异不忘本而后能推本为之节文乐统同乐吾分而已礼天生自有分别人须推原其自然故言反其所自生乐则得其所乐即是乐也更何所待是乐其所自成【释同异只是仁义】
