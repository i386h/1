<!-- { "loadSidebar": true } -->
　　弓调而后求劲焉马服而后求良焉士必慤而后知能者不慤而多能譬之豺狼不可近【释不慤而能无徳之材贻害甚大】谷神能象其声而应之非谓能报以律吕之变也犹卜筮叩以是言则报以是物而已易所谓同声相应是也王弼谓命吕者律语声之变非此之谓也【释声皆气为无处无气触之即应】
　　正蒙有司第十五
　　有司政之纲纪也始为政者未暇论其贤否必先正之求得贤才而后举之【释得贤又有司之纲纪】
　　野九一而助郊之外助也国中什一使自赋郊门之内通谓之国中田不井授故使什而自赋其一也【释张子欲行井田之意虽于有司不忘】
　　道千乗之国不及礼乐刑政而云节用而爱人使民以时言能如是则法行不能如是则法不徒行礼乐刑政亦制数而已尔【释礼乐刑政皆在其事内】
　　富而不治不若贫而治大而不察不若小而察【释凡事只贵专精】
　　报者天下之利率徳而致善有劝不善有阻皆天下之利也小人私己利于不治君子公物利于治【释劝阻皆是报】
　　正蒙大易第十六
　　大易不言有无言有无诸子之陋也【释易言有者必庆吉易言无者必咎恶】
　　易语天地隂阳情僞至隠而不可恶也诸子驰骋説辞穷高极幽而知徳者厌其言故言为非难使君子乐取之为贵【释易虽隐多为人事诸子则舍人事而闲谈】
　　易为君子谋不为小人谋故撰徳于卦虽爻有小大及繋辞其爻必谕之以君子之义【释易有为小人谋小人能变则君子矣】一物而两体其太极之谓与隂阳天道象之成也刚柔地道法之效也仁义人道性之立也三才两之莫不有乾坤之道【释乾坤作太极】
　　开物于几先故曰知来明患而弭其故故曰藏往极数知来前知也前知其变有道术以通之君子所以措于民者远矣【释前知只是至诚在人情物理上求】
　　干之四徳终始万物迎之随之不见其首尾然后推本而言当父母万物【释亦统天首出之义】
　　六爻拟议各正性命故干徳旁通不失太和而利且贞也顔氏求龙徳正中而未见其止故择中庸得一善则拳拳服膺叹夫子之忽焉前后也【释顔子叹夫子之前后即是叹天】圣人用中之极不勉而中有大之极不为其大大人望之所谓絶尘而奔峻极于天不可阶而升者也【释只是造于高明】
　　庸言庸行葢天下经徳达道大人之德施于是者溥矣天下之文明于是者着矣然非穷变化之神以时措之宜则或陷于非礼之礼非义之义此顔子所以求龙徳正中干干进徳思处其极未敢以方体之常安吾止也【释只是常存信谨】
　　惟君子为能与时消息顺性命躬天徳而诚行之也精义时措故能保合太和健利且贞孟子所谓始终条理集大成于圣智者与易曰大明终始六位时成时乗六龙以御天乾道变化各正性命保合太和乃利贞其此之谓乎【释只是仁熟】
　　成性则跻圣而位天徳干九二正位于内卦之中有君徳矣而非上治也九五言上治者言乎天之徳圣人之性故舍曰君而谓之天见大人徳与位之皆造也【释君即天耳言天以见其极也】
　　造化之功发乎动毕达乎顺形诸明养诸容载遂乎説润胜乎健不匮乎劳终始乎止【释此亦八卦之序而错言之】
　　辞各指其所之圣人之情也指之以趋时尽利顺性命之理臻三极之道也能从之则不陷于凶悔矣所谓变动以利言者也然爻有攻取爱恶本情素动因生吉凶悔吝而不可变者乃所谓吉凶以情迁者也能深存繋辞所命则二者之动见矣又有义命当吉当凶当否当亨者圣人不使避凶趋吉一以贞胜而不顾如大人否亨有陨自天过涉灭顶凶无咎损益龟不克违及其命乱也之类三者情异不可察【释圣人不使避凶岂有此理若至此则凶不可避矣圣人能慎未然耳】
　　富有者大无外也日新者久无穷也显其聚也隠其散也显且隠幽明所以存乎象聚且散推荡所以妙乎神【释象又比神着耳】
　　正防乐器第十七
　　乐器有相周召之治与其有雅太公之志乎雅者正也直已而行正也故讯疾蹈厉者太公之事耶诗亦有雅亦正言而直歌之无隐讽谲谏之巧也【释人主孤立于上非相则何以聪明然必得周召者方可不然反害治故正谲皆为相之道】
　　象武武王初有天下象文王武功之舞歌维清以奏之【成童学之】大武武王没嗣王象武王之功之舞歌武以奏之【冠者舞之】酌周公没嗣王以武功之成由周公告其成于宗庙之歌也【十三舞焉　释此亦诗序之义可知其他篇亦有据】
　　幽赞天地之道非圣人而能哉诗人谓后稷稼穑有相之道赞化育之一端也【释岂止赞其一端而已】
　　采枲耳议酒食女子所以奉宾祭享君亲者足矣又思酌使臣之劳推及求贤审官王季文王之心岂是过欤【释此亦序义可知王季文王之化其家也】
　　甘棠初能使民不忍去中能使民不忍伤卒能使民知心敬而不渎之以拜非善教寖明能取是于民哉【释拜从诗传恐是】
　　九罭言王见周公当大其礼命则大人可致也【释此大夫讽王之意乎】
　　狼跋美周公不失其圣卒能感人心于和平也【释此説周公之忠圣亦尽葢于赤舄上见之】
　　九畴次叙民资以生莫先天材故首曰五行君天下必先正已故次五事已正然后邦得而治故次八政政不时举必昏故次五纪五纪明然后时措得中故次建皇极求大中不可不知权故次三徳权必有疑故次稽疑可征然后疑决故次庶征福极征然后可不劳而治故九以向劝终焉五为数中故皇极处之权过中而合义者也故三德处六【释张序畴犹孔子序卦乎】
　　正蒙王禘第十八
　　礼不王不禘则知诸侯歳阙一祭为不禘明矣至周以祠为春以禴为夏宗庙岁六享则二享四祭为六矣诸不禘其四享与夏商诸夏特一祫王制谓礿则不禘禘则不尝假其名以见时祀之数尔作记者不知文之害意过矣【释立文巧过则义失记中多有之如庙数亦然】
　　禘于夏周为春秋尝于夏商为秋冬作记者交举以二气对互而言尔【释禘当在四时祭数之外或举在四时遂并论耳】
　　庶子不祭祖【不止言王考而已】明其宗也【明宗子当祭之】不祭祢【以父为亲之极甚者故又发此文】明其宗也庶子不为长子斩不继祖与祢故也【此以服言不以祭言故又明此条】
　　庶子不祭殇与无后者注不祭殇者父之庶葢以殇未足语世数特以已不祭祢故不祭之不祭无后者祖之庶也虽无后以其成人备世数当祔祖以祭之已不祭祖故不得而祭之也祖庶之殇则自祭之也言庶孙则得祭其子之殇者以已为其祖矣无所附之也凡所祭殇者唯适子此据礼天子下祭殇五皆适子适孙之类故知凡殇非适皆不当特祭惟当从祖祔食无后者谓昆弟诸父殇与无后者如祖庙在小宗之家祭之如在大宗【释此言丧祭皆以宗子为重可知其生矣】
　　殷而上七庙自祖考而下五并逺庙为祧者二无不迁之太祖庙至周有百世不毁之祖则三昭三穆四为亲庙二为文武二世室并始祖而七诸侯无二祧故五大夫无不迁之祖则一昭一穆与祖考而三故以祖考通谓为太祖若祫则请于其君并高祖干祫之【干祫之不当祫而时祫之也】孔注王制谓周制亦粗及之而不详尔【释观干祫之文则虽庶人亦得祭其祖但庙数不同耳】
　　祭社稷五祀百神者以百神之功报天之徳尔故以天事神事之至也理之尽也【释此仁孝之义】
　　祖庙未毁敎于公宫则知诸于有服族人亦引而亲之如家人焉【释公宫所以合族也】
　　正蒙干称第十九
　　凡可状皆有也凡有皆象也凡象皆气也气之性本虚而神则神与性乃气所固有此神所以体物而不可遗也至诚天性也不息天命也人能至诚则尽性而神可穷矣不息则命行而化可知矣学未至知化非真得也【释性神皆在气中只一物耳故养成浩然之气性命皆得】
　　有无虚实通为一物者性也不能为一非尽性也饮食男女皆性也是乌可灭然则有无皆性也是岂无对庄老浮屠为説乆矣果畅真理乎【释但举气则天地人物皆在其中安得言无亦安得又説有若説无除是私欲可无耳】
　　有无一内外合【庸圣同】此人心之所自来也若圣人则不专以闻见为心故能不专以闻见为用无所不感者虚也感即合也咸也以万物本一故一能合异以其能合异故谓之感若非有异则无合天性乾坤阴阳也二端故有感本一故能合天地生万物所受虽不同皆无须防之不感所谓性即天道也【释虽他万物出不过隂阳只隂阳便会感受其性然也】
　　感者性之神性者感之体【在天在人其究一也】惟屈伸动静终始之能一也故所以妙万物而谓之神通万物而谓之道体万物而谓之性【释神道性一也】
　　至虚之实实而不固至静之动动而不穷实而不固则一而散动而不穷则往且来【释此便是性命】
　　性通极于无气其一物尔命禀同于性遇乃适然焉人一已百人十已千然有不至犹难语性可以言气行同报异犹难语命可以言遇【释言性通极于无即是无声臭之意然亦不能离乎气也命自我立故以报异言遇】
　　释氏语实际乃知道者所谓诚也天徳也其语到实际则以人生为幻妄有为为疣赘以世界为防浊遂厌而不有遣而弗存就使得之乃诚而恶明者也儒者则因明致诚因诚致明故天人合一致学而可以成圣得天而未始遗人易所谓不遗不流不过者也彼语虽似是观其发本要归与吾儒二本殊归矣道一而已此是则彼非此非则彼是固不当同日而语其言流遁失守穷大则淫推行则诐致曲则邪求之一卷之中此弊数数有之大率知昼夜隂阳则能知性命能知性命则能知圣人知神彼欲直语太虚不以昼夜隂阳累其心则是未始见易则虽欲免隂阳昼夜之累末由也已易且不见又乌能更语真际舍真际而谈神妄也所谓实际彼徒能语之而已未始心解也【释释氏原不识诚又安能论明】浮屠明谓有识之死受生循环遂厌苦求免可谓知乎以人生为妄可谓知人乎天人一物輙生取舍可谓知天乎孔孟所谓天彼所谓道或者指游魂为变为轮廻未之思也大学当先知天德知天徳则知圣人知神今浮屠极论要归必谓死生转流非得道不免谓之悟道可乎自其説炽传中国儒者未容窥圣学门墙已为引取沦胥其间指为大道其俗达之天下致善恶知愚男女臧获人人着信使英才间气生则溺耳目恬习之事长则师世儒宗尚之言遂防然被驱因谓圣人可不修而至大道可不学而知故未识圣人心已谓不必求其迹未见君子志已谓不必事其文此人伦所以不察庶物所以不明治所以忽徳所以乱异言满耳上无礼以防其僞下无学以稽其弊自古诐淫邪遁之词翕然并兴一出于佛氏之门者千五百年自非独立不惧精一自信有大过人之才何以正立其间与之较是非计得失【释説佛极尽其病矣人可以不感也】
　　将修已必先厚重以自持厚重知学徳乃进而不固矣忠信进徳惟尚友而急贤欲胜已者亲无如改过之不吝【释此解于学有次序矣】

　　张子抄释卷二
<子部,儒家类,张子抄释>
　　钦定四库全书
　　张子抄释卷三
　　明　吕柟　撰
　　理窟周礼第一
