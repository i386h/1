<!-- { "loadSidebar": true } -->
　　所访物怪神奸此非难説顾语未必信耳孟子所论知性知天学至于知天则物所从出当源源自见知所从出则物之当有当无莫不心喻亦不待语而知诸公所论但守之不失不为异端所劫进进不已则物怪不须辨异端不必攻不逾朞年吾道胜矣若欲委之无穷付之以不可知则学为疑挠智为物昏交来无间卒无以自存而溺于怪妄矣【释学只在知止则有定不惑】
　　朝廷以道学政术为二事此正自古之可忧者巽之谓孔孟可作将推其所得而施诸天下邪将以其所不为而强施之于天下欤大都君相以父母天下为王道不能推父母之心于百姓谓之王道可乎所谓父母之心非徒见于言必须视四海之民如己之子设使四海之内皆为己之子则讲治之术必不为秦汉之少恩必不为五伯之假名巽之为朝廷言人不足与适政不足与间能使吾君爱天下之人如赤子则治德必日新人之进者必良士帝王之道不必改途而成学与政不殊心而得矣【释此犹是西铭之防故孔门专论仁】
　　庆州大顺城记第二
　　庆厯二年某月日经畧元帅范公仲淹镇役总若干建城于柔逺寨东北四十里故大顺川越某月日城成汴人张载谨次其事为之文以记其功词曰兵久不用文张武纵天警我宋羌蠢而动恃地之彊谓兵之众傲侮中原如抚而弄天子曰嘻是不可舍养奸纵残何以令下讲谟于朝讲士于野鍖刑斧诛选付能者皇皇范侯开府于庆北方之师坐立以听公曰彼羌地武兵劲我士未练宜勿与竞当避其彊徐以计胜吾视塞口有田其中贼骑未迹卯横午纵余欲连壁以御其冲保兵储粮以俟其穷将吏掾曹军师卒走交口同辞乐賛公命月良日吉将奋其旅出卒于营出器于府出币于帑出粮于庾公曰戒哉无败我举汝砺汝戈汝銎汝斧汝干汝诛汝勤汝与旣戒旣言遂及城所索木箕土编绳奋杵羌兵之来百千其至自朝及辰众积我倍公曰无哗是亦何害彼奸我乗及我未备势虽不敌吾有以恃爰募彊弩其众累百依城而阵以坚以格戒曰谨之无鬬以力去则勿追徃终我役贼之逼城伤死无数谟不我加因溃而去公曰可矣我功汝全无怠无遽城之惟坚劳不累日池陴以完深矣如泉髙焉如山百万雄师莫可以前公曰济矣吾议其旋择士以守择民而迁书劳赏才以饫以筵图到而止荐闻于天天子曰嗟我嘉汝贤锡号大顺因名其川于金于汤保之万年【释颂功而寓有警规之义不阿之言也】
　　女戒第三
　　妇道之常顺惟厥正【妇止柔顺】是曰天明【天之显道】是其帝命【命女使顺】嘉尔婉娩克安尔亲徃之尔家【吕氏汝家】克施克勤【能行孝顺能勤】尔顺惟何无违夫子【夫子婿也】无然臯臯【臯臯难与言也】无然訿訿【訿訿难与事也】彼是而违尔焉作非【违是则非】彼旧而革尔焉作仪【改旧乃汝安正制度】惟非惟仪女生则戒【在毛诗斯干篇】王姬肃雍酒食是议【周王之女亦然】贻尔五物以铭尔心锡尔佩巾墨予诲言铜尔提匜谨尔宾荐【宾客祭礼】玉尔奁具素尔藻绚【藻绚妆饰不可太华】枕尔文竹席尔吴筦念尔书训【因枕文思训】思尔退安【安尔退居之席】彼实有室【男当有室】尔勿从室【不得从而有其室也】逊尔提提【逊谨退也提提安也】尔生引逸【引长也逸乐也释専明贞顺之义】
　　贺蔡宻学第四
　　兹审显被眷图擢陞要近宠辉之涣虽儒者至荣付任所期盖朝廷有待蔼传中外孰不欣愉窃以笃实辉光日新而不可掩者德之修祸福吉凶人力所不能移者命之正今天下谋明守固功累治勤浮议不能拒强力不能破未有若明公之盛也上知之民信之所不知独未施于庙堂之上耳顷庆卒内向惶骇全陜府郡昼闭莫知所为士民失措室家相吊继闻为渭师所败溃遁而东其气沮摧十亡八九虽非盛举然应机敏捷使大患遽销明识之士知有望焉今戎毒日深而边兵日弛后患可惧而国力旣殚将臣之重岂特司命士卒惟是三秦生齿存亡舒惨之本莫不系之旌斾在秦正犹长城巨防利兵坚甲幸少选未召乃西陲不赀之福载投迹山荒所有特一家之众担石之储方且仰依兵庇有恃而生诚愿明公置懐安危推夙昔自信之心宜升不息以攘患保民为己任盖知浮议强力不足以胜人心夺天命则含识之徒不胜至幸引跂门仞无任欢欣祈俟之极【释贺啓而全论安危之机及士卒之要川其言足保天下】
　　防问第五
　　问三代道失而民散民散浸淫而盗不胜诛矣鲁之衰也季康子患盗孔子谓茍子之不欲虽赏之不窃夫制产厚生昭节俭贱货财使人安其分宜若可为也今欲使举世之民厚赏焉不窃如夫子之言其亦有道乎【释惟在上者不欲难此便是养天下民法】
　　问世禄之荣王者所以録有功尊有德爱之厚之示恩遇之不穷也为人后者所宜乐职劝功以服勤事任长廉逺利以嗣述世风而近世公卿子孙方且下比布衣声病售有司为不得已为贫之仕诚何心哉盖孤秦以战力窃攘灭学法坏田制使儒者风义寖弊不传而士流困穷有至糟粰不厌自非学至于不动心之固不惑之明莫不降志辱身起皇皇而为利矣求口实而朶其颐为身谋而屈其道习久风变固不知求仕非义而反羞循理为不能不知廕袭为劳而反以虚名为善继今欲举三王教胄之法使英才知劝而志行修阜四方养士之财使寒暖有归而衣食足取充之计讲擢之方近于古而适于今必有中制众君子彊学待问固将裨益盛明助朝廷政治着于篇观厥谋之得失【释义利明便是教天下立法】
　　边议第六
　　城中之民旣得以依城自郊外百姓朝廷不豫为虑非溃亡失生则杀戮就死纵或免焉则其老幼孳畜屋庐积聚莫不为之驱除荡焚于死亡均矣欲为之计莫如选吏行边为讲族闾隣里之法问其所谋谕之休戚使之乐羣以相聚协力以相资听其依山林据险阻自为免患之计官不拘制一从其宜则积聚幼老得以先自为谋而处之有素冦虽深入野无所资而民免诛掠此为计之当先者也【右清野　释不惟冦无所侵亦且民无所患】
　　师为敌致则丧陷之患多城不自完则应援之兵急凡今近城边邑尤当募善守之人计定兵力庶使势可必全不假外救足以枝梧逾月应援之师不为仓皇牵制则守必力而师不劳此御患之尤急者也然所谓善守者要以省兵为能假设一城之小千夫可完不才者十倍之而未必固善守者加损之而尚可全则守城乗障之人必也力与之计而省吾兵厚赏其功而示之信【右固守　释信赏便是善守之法岂须多兵】
　　戍而费财岂善戍之计欲不费必也计民以守不足然后益之以兵如是则为守之力在民居多而用兵无几守旣在民则今日守兵凡城有余皆得以移用他所或乗间可战以自解其围矣窃计关内守余之兵无虑十万四帅之城各余万人为备【间其多少之羌此其大畧也】则举中大数有移使之卒常不减六七万人义勇旣练则六七万人从而省去亦攻守为有余矣兵省费轻就使戎垒对峙用日虽多而吾计常足顾朝廷未尝资守于民以兵多为患耳种世衡守环州吏士有罪射中则释之僧道饮酒犯禁能射则纵之百姓系者以能射则必免租税逋负以能射必寛当是时环之内外莫不人人乐射一州之地可不用一卒而守以此观之省戍岂甚难之讣哉【右省戍　释省戍而义勇未练速祸尤甚故法在教养后兼用】
　　计民以守必先相视城池大小夫家众寡为力虽易为地缓急周围步尺莫不尽知然后括以保法萃以什伯形以图绘稽以文籍便其居处正其分位平时使之知所守识所向习登降时缮完贼至则授甲付兵人各谨备老幼供饷妇女守室如是则民心素安伎艺素讲冦不能恐吏不能侵无仓卒之变无颠乱之忧民力不足然后济之以兵此三代法制虽万世可行不止利今日之民【右因民　释立保法因民则民有亲戚族党自相救助矣】
　　城池之实欲其牢不可破甲盾之实欲其坚不可攻营阵之实欲其势不可揺士卒之实欲其人致死力讲训之实欲其伎无不精兵矢之实欲其中无不彀今众物备具而事不可期盖实未始讲而讲不致实今朝廷未假塞外之功徒欲自固然尚且忧形庙堂而民不安土则讲实之説岂容一日而缓盖亿万矢之利其致利也必自一矢而积亿万人之能其尽能也必自一人而求千里之防必由一锸而致坚江河之广必由一勺而浸至今欲物【一作圴】求其实而濶步髙视谓小事无【一有伤字一作小无事】而忽之恐卒不见其成也本朝之论虽必以大计为言至于讲治之精亦不可不思虑而至思可至而力不容缓则授补之方当知未易轻议趋今之急急在治兵矢举鬬射种世衡守环州吏士有罪能射则释之胥徒请告能射则给之僧道饮酒犯禁能射则置之百姓轻系者能射则纵之租税逋负者能射则缓之当是时环之士民人人乐射一州之地可不烦一卒而守然则得一臣如种世衡则朝廷不问其细而一城守矣宜推世衡之术于四方【右讲实　释不止治兵在讲实凡政皆然有实不患无效】
　　择帅之重非议者得言本朝以武臣典强藩轻战忘患故选用文臣节制为计得矣然冦讐入境则举数万之甲付一武人驱之于必战之地前后取败非一二而已然则副总管之任系安危胜负之速甚于元帅而大率以资任官秩次迁而得窃为朝廷危之【右择帅　释此不欲以资任次迁为帅必当妙选异材】
　　帅得其人则守边之守听帅择为宜帅不可知则守之废置一从内也不为过失御大体极边之郡攻守兼固须精选异才方称其任其次边及腹心州军利于滋谷食教民战为持久取胜之防为守必择爱民谨事精审之人爱民则虽亟使之而不匮精审谨事则大小必举事无不举则虽深入不能乗间于腹心民不匮则战精而食足【右择守　释谨事爱民守道备矣】
　　养兵之费在天下十居七八今边患作矣将谨防于外修实于内为持久之计而不爱用吾财则患日增而力日不足岂善为计议者哉今关内诸城诚能因民固守以省戍教义勇知【一作习】战以省兵则每嵗省费不啻二百余万不逾数年粟实财丰而不可胜用矣不如是恐财匮力殚彼乗吾敝将无从而制也【右足用　释足用不外以上省戍择帅等事】
　　警败者以中国取败羌戎古今相继而莫知所以致败之端此言败【一作警】之由【一作欲】旣知此弊则免为所败故曰警败其不以制胜为言者以羌戎用兵习知此利今吾亦得之适与之势均法同故止可以免为所败而已制胜之法当他图矣凡用兵于山必能制人于原用兵于水【一作原】必能制人于川除髙下逆顺之利余利皆得以【一作以事】继此而言矣屋瓦将坠人居其下则不安岩壁有罅人过其下则必走女子乗城勇夫不敢出其前冦讐据胜地茍不计利而后进【茍一作则后一作妄】暗于战而必败也不疑间或获全者非将之才智殊絶不侔则天耳大凡居髙瞰下无可遁之情使之知所守识所向习登降时缮完贼至则授甲付兵云云【右警败　释警败只是备之于豫而动之以时与因民似】
　　与蔡帅边事画一第七
