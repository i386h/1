<!-- { "loadSidebar": true } -->
　　道理须从义理生集义又须是博文博文则利用又集义则自是经典已除去了多少挂意精其义直至于入神义则一种是义只是尤精虽曰义然有意必固我便是繋碍动輙不可须是无倚百种病痛除尽下头有一不犯手势自然道理如此是快活方真是义也【释到不犯手便是义精且熟也】
　　凡所当为一事意不过则推类如此善也一事意得过以为且休则百事废其病常在谓之病者为其不虚心也又病随所居而长至死只依旧为子弟则不能安洒扫应对在朋友则不能下朋友在官长为宰相不能下天下之贤甚则至于狥私意义理都丧也只为病根不去随所居所接而长人须要事事消了病则常胜故要克己【释病处防破就除去正犹去疾一般方是好人】
　　大抵人能道举一字无不透彻如义者谓合宜也以合宜推之仁礼信皆合宜之事惟智则最处先不智则不知则安能为故要知及之仁能守之仁道至大但随人所取如何学者之仁如此更进则又至圣人之仁皆可言仁有能一日用其力于仁犹可谓之仁又如不穿窬已为义精入神亦是义只在人所【释惟道无尽愈近愈逺愈求愈失】
　　学者大不宜志小气轻志小则易足易足则无由进气轻则虚而为盈约而为泰亡而为有以未知为已知未学为已学人之有耻于就问便谓我好胜于人只是病在不知求是为心故学者当无我【释志小气轻相成】
　　圣人无隐者也圣人天也天隐乎及有得处便若日月有明容光必照焉但通得处则到只恐深厚人有所不能见处以顔子观孔子犹有看不尽处所谓显诸仁藏诸用者不谓以用藏之但人不能见也虚则事物皆在其中身亦物也治身以道与治物以道同是治物也然治身当在先然后物乃从由此便有亲疎逺近先后之次入礼义处【释至贯通后只一理】
　　理窟自道第八
　　某学来三十年自来作文字説义理无限其有是者皆只是亿则屡中譬之穿窬之盗将窃取室中之物而未知物之所藏处或探知于外人或隔墙听人之言终不能自到説得皆未足实观古人之书如探知于外人闻朋友之论如闻隔墙之言皆未得其门而入不见宗庙之美家室之好比嵗方似入至其中知其中是美是善不肯复出天下之议论莫能易此譬如旣凿一穴已有见又若旣至其中却无烛未能尽室中之有须索移动方有所见言移动者谓逐事要思譬之昏者观一物必眝目于一不如明者举目皆见此某不敢自欺亦不敢自谦所言皆实事学者又譬之如有物而不肯舍去者有之以为难入不济事而去者有之【释曲尽苦学之功可谓思则得之行有余力真非自谦也】
　　祭祀用分至四时正祭也其礼特牲行三献之礼朔望用一献之礼取时之新物因荐以是日无食味也元日用一献之礼丧自齐衰以下不可废祭【释此礼亦可谓酌中但元日行三献礼用特牲余四祭从俗节亦可】
　　某向时谩説以为已成今观之全未也然而得一门庭知圣人可以学而至更自期一年如何今且专以圣人之言为学闲书未用阅阅闲书者盖不知学之不足【释知而好好而且乐矣其勇乎】
　　思虑要简省烦则所存都昏惑中夜因思虑不寐则惊魇不安某近来虽终夕不寐亦能安静却求不寐此其验也【释要不寐安静只有除去一个利名心又思亦不论繁简只论邪正若将正思换了邪思便安静虽不寐亦好故曰终夜不寝以思】
　　家中有孔子真尝欲置于左右对而坐又不可焚香又不可拜而瞻礼皆不可无以为容思之不若卷而藏之尊其道若召伯之甘棠始也勿伐及教益明于南国则至于不敢拜【释此解拜字与诗注异又日拜圣真近于烦黩若临之在上质之在旁亦自惊愓故曰见尧于墙】
　　近作十诗信知不济事然不敢决道不济事若孔子于石门是信其不可为然且为之者何也仁术也如周礼救日之弓救月之矢岂不知无益于救但不可坐视其薄蚀而不救意不安也【释日月明知不能救而且救况于民乎宜孔子不已也】凡忌日必告庙为设诸位不可独享故迎出庙设于他次旣出则当告诸位虽尊者之忌亦迎出此虽无古可以意推荐用酒食不焚楮币其子孙食素【释忌有忧意不可及诸位】今衣服以朝燕斋祭四等分之朝则朝服也燕则寻常衣服也斋则深衣祭则细帛通裁寛袖须是教不可便用【释公服三燕服止一故能常敬且慎】
　　某旣闲居横渠説此义理自有横渠未尝如此如此他又非防众教化之所或有贤者经过若此则似系着在此某虽欲去此自是未有一道理去得如诸葛孔明在南阳便逢先主相召入蜀居了许多时日作得许多功业又如周家发迹于邠迁于岐迁于镐春积渐向冬汉积渐入秦皆是气使之然大凡能发见即是气至若仲尼在洙泗之间修仁义兴教化厯后千有余年用之不已今倡此道不知如何自来元不曾有人説着如雄王通又皆不见韩愈又只尚闲言词今则此道亦有与闻者其已乎其有遇乎【释子厚发此可谓真知的见者矣当其趣信非韩诸儒所能道也】
　　某始持期丧恐人非笑已亦自若羞耻自后虽大功小功亦服之人亦以为熟已亦熟之天下事大患只是畏人非笑不养车马食麤衣恶居贫贱皆恐人非笑不知当生则生当死则死今日万钟明日弃之今日富贵明日饥饿亦不防惟义所在【释此便是真知孟子所谓夭寿不贰者也】
　　某平生于公勇于私怯于公道有义真是无所惧大凡事不惟于法有不得更有义之不可尤所当避【释义在处法亦在然亦有法不在处义在大抵义能兼法】
　　忌日变服为曾祖祖皆布冠而素带麻衣为曾祖祖之妣皆素冠布带麻衣为父布冠布带麻衣麻履为母素冠布带麻衣麻履为伯叔父皆素冠带麻衣为伯叔母麻衣素冠为兄麻衣素带为弟侄易褐不肉为庶母及嫂一不肉【释酌尽其情矣不但文】
　　理窟祭祀第九
　　无后者必祭借如有伯祖至孙而絶则伯祖不得言无后盖有子也至从父然后可以言无后也夫祭者必是正统相承然后祭礼正有所统属今旣宗法不正则无缘得祭祀正故且须参酌古今顺人情而为之今为士者而其庙设三世几筵士当一庙而设三世似是只于祢庙而设祖与曾祖位也有人又有伯祖与伯祖之子者当如何为祭伯祖则自当与祖为列从父则自当与父为列茍不如此使死者有知以人情言之必不安礼于亲疎逺近则礼自有烦简或月祭之或享尝乃止故拜朔之礼施于三世伯祖之祭止可施于享尝平日藏其位版于牍中至祭时则取而祫之其位则自如尊卑只欲尊祖岂有逆祀之礼若使伯祖设于他所似不得祫祭皆人情所不安便使庶人亦须祭及三代大夫有大事省于其君干祫及其髙祖【释此言适士一庙而设三世几筵可知庶人大夫矣与程氏礼合】
　　奠酒奠安置也若言奠挚奠枕是也谓注之于地非也祭列香茶非古也香必燔柴之意茶用生人意事之膟膋升首今已用之所以达臭也
　　古人因祭祀大事饮食礼乐以防宾客亲族重专杀必因重事【释古事死即以合生】
　　今人之祭但致其事生之礼陈其数而已其于神之道则未也祭祀之礼所总者博其礼甚深今人所知者其数犹不足又安能达圣人致祭之义【释古人事即事人】尸惟虞则男女皆有是初祔庙时也至于吉祭则唯见男尸而不见女尸则必女无尸也当初祔时则不可以无尸节服氏言郊祀而送尸车则祀天有尸也天地山川之类非人者恐皆难有尸节服氏言郊祀有亦不害后稷配天而有尸也诗序有言灵星之尸此説似不可取丝衣之诗正是旣祭之明日求神于门其始必有祭其实所以宾礼尸也天子旣以臣为尸不可祭罢便使出门而就臣位故其退尸也皆有渐言丝衣已是不着冕服言弁已是不冠冕也渐有从便之礼至于燕尸必极醉饱所谓不吴不敖胡考之休吴敖犹言娱乐也不娱乐何以成其休考【释尸未必尽然故不能久行】
　　七庙之主聚于太祖者此盖有意以其当有祧者且祧者当易檐故尽用出之因而祧之用意婉转古者言迁主不见所以安置之所若祭器祭服则有焚埋之説木主不知置之何地又公出疆及大夫出聘皆载迁庙之主而行以此观之则是主常存也然则当其祫时必皆取而合祭也庶人当祭五世以恩须当及也然其祫也止可谓之合食【释礼有隆杀世无逺近】
　　凡人家正防似所谓庙也犹天子之受正朔之殿人不可常居以为祭祀吉凶冠昏之事于此行之防后谓之寝又有适寝是下室所居之室也【释存防事以为先人犹在堂上子可教孝思矣】
　　八蜡先啬一也始治稼穑者据易则神农是也司啬是修此职者二也农三也邮表畷四也猫虎五也坊六也水庸七也百种八也百种百谷之种旧説以昆虫为八昆虫是为害者不当祭此嵗终大报也【释此解八蜡却是仁义】
　　理窟月令统第十
　　秦为月令必取先王之法以成文字未必实行之道千乗之国敬事而信节用而爱民使民以时此皆法外之意秦茍有爱民为惠之心方能行徒法不能行须实有其心也有其心而无其法则是虽有仁心仁闻不行先王之道不能为政于天下【释月令便是义袭而取】
　　古者诸侯之建继世以立此象贤也虽有不贤者象之而天子使吏治其国彼不得暴其民故舜封象是不得已周礼建国大小必参相得盖皆建大国其势不能相下皆小国则无纪以小事大莫不有法【释此因论统属而及】井田而不封建犹能养而不能教封建而不井田犹能教而不能养封建井田而不肉刑犹能教养而不能使然此未可遽行之【释此有时义乎】
　　理窟丧纪第十一
　　郑氏之説恐非丧须三年而祔若卒哭而祔则三年都无事礼卒哭犹存朝夕哭若无祭于殡宫则哭于何处古者君薨三年丧毕吉禘然后祫其祫祧主藏于夹室新主遂自殡宫入于庙国语言日祭月享礼中岂有日祭之礼此正谓三年之中不彻几筵故有日祭朝夕之馈犹定省之礼如其亲之存也至于祔祭须是三年丧终乃可祔也【释三年于死生之心皆顺且安】
　　古人于忌日不为荐奠之礼特致哀示变而已古人亦不为影像绘画不真世逺则弃不免于防慢也故不如用主古人犹以主为藏之于椟设之于位亦为防慢故始无设为重鬲以为主道其形制甚陋止用苇篾为之又设于中庭则是敬神而逺之之义重主道也大夫得其重应当有主旣埋重不可一日无主故设苴及其已作主即不用苴【释重主苴一道也】
　　正叔尝为葬説有五相地须使异日决不为道路不置城郭不为沟渠不为贵家所夺不致耕犁所及【释此葬法至要】葬法有风水山岗此全无义理不足取南方用青囊犹或得之西方人用一行尤无义理南人试地将五色帛埋于地下经年而取观之地美则采色不变地气恶则色变矣又以器贮水养小鱼埋经年以死生卜地美恶取草木之荣枯亦可卜地之美恶【释地气如此求亦是然即地气亦有时变】
　　韩退之以少孤养于嫂故为嫂服加等大抵族属之丧不可有加若为嫂养便以有恩而加服则是待兄之恩至薄大抵无母不养于嫂更何处可养若为族属之亲有恩而加等则待已无恩者可不服乎哉昔有士人少养于嫂生事之如母死自处以齐衰或告之非先王之礼闻而遂除之惟持心丧遂不复应举人以为得礼【释此孔子言子路丧姊之义然恩亦须兼论】
