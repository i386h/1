<!-- { "loadSidebar": true } -->






　　荀子卷十九
　　钦定四库全书
　　荀子卷二十　　　　　　　唐　杨倞　注
　　宥坐篇第二十八【此已下皆荀卿及弟子所引记传杂事故总推于末】
　　孔子观于鲁桓公之庙有欹器焉【春秋哀公三年桓宫僖宫灾公羊传曰此皆毁宗庙也其言灾何复立也或曰三桓之祖庙欹器倾欹易覆之器】孔子问于守庙者曰此为何器守庙者曰此盖为宥坐之器【宥与右同言人君可置于坐右以为戒也说苑作坐右或曰宥与侑同劝也文子曰三皇五帝有劝戒之器名侑巵注云欹器也】孔子曰吾闻宥坐之器者虚则欹中则正满则覆孔子顾谓弟子曰注水焉弟子挹水而注之【挹酌】中而正满而覆虚而欹孔子喟然而叹曰吁恶有满而不覆者哉子路曰敢问持满有道乎孔子曰聪明圣知守之以愚功被天下守之以譲勇力抚世守之以怯【抚掩也犹言盖世也】富有四海守之以谦此所谓挹而损之之道也【挹亦退也挹而损之犹言损之又损】孔子为鲁摄相朝七日而诛少正卯【为司冦而摄相也朝谓听朝也】门人进问曰夫少正卯鲁之闻人也夫子为政而始诛之得无失乎【闻人谓有名为人所闻知者也始诛先诛之也】孔子曰居吾语汝其故人有恶者五而盗窃不与焉一曰心达而险二曰行辟而坚三曰言伪而辩四曰记丑而博五曰顺非而泽【心达而险谓心通达于事而凶险也辟读为僻丑谓怪异之事泽有润泽也】此五者有一于人则不得免于君子之诛而少正夘兼有之故居处足以聚徒成羣言谈足以饰邪营众彊足以反是独立此小人之桀雄也不可不诛也【营读为荧荧众惑众也彊刚愎也反是以非为是也独立人不能倾之也】是以汤诛尹谐文王诛潘止周公诛管叔太公诛华仕管仲诛付里乙子产诛邓析史付【韩子曰太公封于齐东海上有居士狂矞华仕昆弟二人立议曰吾不臣天子不友诸侯耕而食之掘而饮之吾无求于人无上之名无君之禄不仕而事力太公使执而杀之以为首诛周公从鲁闻急传而问曰二子贤者也今日飨国杀之何也太公曰是昆弟立议曰不臣天子是望不得而臣也不友诸侯是望不得而使也耕而食之掘而饮之无求于人者是望不得以赏罚劝禁也且夫王之所以使其臣者非爵禄则刑罚也今四者不足以使之则望谁为君乎是以诛也尹谐潘止付里乙史付事迹并未闻也】此七子者皆异世同心不可不诛也诗曰忧心悄悄愠于羣小小人成羣斯足忧矣【诗邶风柏舟之篇悄悄忧貌愠怒也】孔子为鲁司冦有父子讼者孔子拘之三月不别【别犹决也谓不辨别其子之罪】其父请止孔子舍之季孙闻之不恱曰是老也欺予【老大夫之尊称春秋左传曰使圉将不得为宣君老也】语予曰为国家必以孝今杀一人以戮不孝又舍之冉子以告孔子慨然叹曰呜呼上失之下杀之其可乎不教其民而听其狱杀不辜也三军大败不可斩也狱犴不治不可刑也罪不在民故也【狱犴不治谓法令不当也犴亦狱也诗曰宜犴宜狱狱字从二大象所以守者犴胡地野犬亦善守故狱谓之犴也】嫚令谨诛贼也【嫚与慢同谨严也贼贼害人也】今有时敛也无时暴也【言生物有时而赋敛无时是陵暴也】不教而责成功虐也已此三者然后刑可即也【即就已止】书曰义刑义杀勿庸以即予维曰未有顺事言先教也【书康诰言周公命康叔使以义刑义杀勿用以就汝之心不使任其喜怒也维刑杀皆以义犹自谓未有使人可顺守之事故有抵犯者自责其教之不至也】故先王既陈之以道上先服之【服行也谓先自行之然后教之】若不可尚贤以綦之若不可废不能以单之【綦极也谓优宠也单尽也尽谓黜削单或为殚】綦三年而百姓徃矣【百姓从化极不过三年也】邪民不从然后俟之以刑则民知罪矣【百姓既徃然后诛其奸邪】诗曰尹氏大师维周之氐秉国之均四方是维天子是庳卑民不迷【诗小雅节南山之篇氐本也庳读为毗辅也卑读为俾】是以威厉而不试刑错而不用此之谓也【厉抗也试亦用也但抗其威而不用也错置也如置之于地不动也】今之世则不然乱其教繁其刑其民迷惑而堕焉则从而制之是以刑弥繁而邪不胜三尺之岸而虚车不能登也百仞之山任负车登焉何则陵迟故也【岸崖也负重也任负车任重之车也迟慢也陵迟言丘陵之势渐慢也王肃云陵迟陂阤也】数仞之墙而民不逾也百仭之山而竪子冯而游焉陵迟故也今夫世之陵迟亦久矣而能使民勿逾乎诗曰周道如砥其直如矢君子所履小人所视眷焉顾之澘然出涕岂不哀哉【诗小雅大东之篇言失其砥矢之道所以陵迟哀其法度隳壊也】诗曰瞻彼日月悠悠我思道之云逺曷云能来【诗邶风雄雉之篇】子曰伊稽首不其有来乎【稽首恭敬之至有所不来者为其上失其道而人散也若施德化使下人稽首归向虽道逺能无来乎】孔子观于东流之水子贡问于孔子曰君子之所以见大水必观焉者是何孔子曰夫水大徧与诸生而无为也似德【徧与诸生谓水能徧生万物为其不有其功似上德不德者说苑作遍与而无私者】其流也埤下裾拘必循其理似义【埤读为卑裾与倨同方也拘读为钩曲也其流必就卑下或方或曲必循卑下之理似义者无不循理也说苑作其流也卑下拘倨之也情义分然也】其洸洸乎不淈尽似道【洸读为滉滉水至之貌淈读为屈竭也似道之无穷也家语作浩浩无屈尽之期似道也】若有决行之其应佚若声向其赴百仞之谷不惧似勇【决行决之使行也佚与逸同奔逸也若声向言若向之应声也似勇者果于赴难也】主量必平似法【主读为注量谓坑受水之处也言所经坑坎注必平之然后过似有法度者均平也】盈不求概似正【概平斗斛之木也考工记曰概而不税言水盈满不待概而自平如政者不假于刑法之禁】淖约微达似察【淖当为绰约弱也绰约柔弱也虽至柔弱而侵淫微通达于物似察之见细微也说苑作绰弱微达】以出以入以就鲜絜似善化【言万物出入于水则必鲜絜似善化者之使人去恶就美也说苑作不清以入鲜絜以出也】其万折也必东似志【折萦曲也虽东西南北千万萦折不常然必归于东似有志不可夺者说苑作其折必东也】是故君子见大水必观焉孔子曰吾有耻也吾有鄙也吾有殆也防不能彊学老无以教之吾耻之【无才艺以教人也】去其故乡事君而达卒遇故人曾无旧言吾鄙之【旧言平生之言卒仓忽反】与小人处者吾殆之也孔子曰如垤而进吾与之如丘而止吾已矣今学曾未如肬赘则具然欲为人师【肬赘结肉也庄子曰以生为附赘悬肬肬音尤具然自满足之貌也】孔子南适楚厄于陈蔡之间七日不火食藜羮不糂【糂与糁同苏览反】弟子皆有饥色子路进问之曰由闻之为善者天报之以福为不善者天报之以祸今夫子累德积义懐美行之日久矣奚居之隐也【隐谓穷约】孔子曰由不识吾语汝汝以知者为必用耶王子比干不见剖心乎汝以忠者为必用耶关龙逄不见刑乎汝以为谏者为必用耶伍子胥不磔姑苏东门外乎【磔车裂也姑苏吴都名】夫遇不遇者时也贤不肖者材也君子博学深谋不遇时者多矣由是观之不遇世者众矣何独丘也哉夫芷兰生于深林非以无人而不芳君子之学非为通也【不为求通】为穷而不困忧而意不衰也知祸福终始而心不惑也【皆为乐天知命】夫贤不肖者材也为不为者人也【为善不为善在人也】遇不遇者时也死生者命也今有其人不遇其时虽贤其能行乎苟遇其时何难之有故君子博学深谋脩身端行以俟其时孔子曰由居吾语汝昔晋公子重耳霸心生于曹【重耳晋文公名亡过曹曹共公闻其骈胁使其躶浴薄而观之公因此激怒而霸心生也】越王勾践霸心生于会稽【谓以甲盾五千栖于会稽也】齐桓公小白霸心生于莒【小白齐桓公名齐乱奔莒盖亦为所不礼】故居不隐者思不逺身不佚者志不广【佚家语作常逸者与逸同谓奔窜也】女庸安知吾不得之桑落之下【桑落九月时也夫子当时盖暴露居此树之下】子贡观于鲁庙之北堂出而问于孔子曰乡者赐观于太庙之北堂吾亦未辍还复瞻被九盖皆继彼有说耶匠过絶耶【北堂神主所在也辍止也九富为北传冩误耳被当为彼盖音盍扇户也皆继谓其材木断絶相接继也子贡问北盍皆继续彼有说耶匠过误而遂絶之也家语作北盖皆断王肃云观北面之盍皆断絶也】孔子曰太庙之堂亦尝有说【言旧曾说今则无也】官致良工因丽节文【致极也官致良工谓初造太庙之时官致其良工工则因随其木之美丽节文而裁制之所以断絶家语作官致良工之匠匠致良材尽其功巧盖贵文也】非无良材也盖曰贵文也【非无良材大木不断絶者盖所以贵文饰也此盖明夫子之博识也】
　　子道篇第二十九
