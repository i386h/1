<!-- { "loadSidebar": true } -->
　　假今之世【假如今之世也或曰假借也今之世谓战国昬乱之世治世则奸言无所容故十二子借乱世以惑众也】饰邪说文奸言以枭乱天下【枭与鸮同】欺惑愚众矞宇嵬【矞与谲同诡诈也又余律反宇未详或曰宇大也放荡恢大也嵬谓为狂险之行也者谓为奸细之行也说文云嵬髙不平也今此言嵬者其行狂险亦犹山之髙不平也周礼大司乐云大傀烖则去乐郑云傀犹怪也晏子春秋曰不以上为本不以民为忧内不恤其家外不顾其游夸言傀行自谨于饥寒命之曰狂僻之民明上之所禁也嵬当与傀义同音五每反又牛彼反】使天下混然不知是非治乱之所存者有人矣【混然无分别之貌有在也】纵情性安恣睢禽兽之行【恣睢矜放之貌言任情性所为而不知礼义则与禽兽无异故曰禽兽行睢香萃反】不足以合文通治【不足合于古之文义通于治道】然而其持之有故其言之成理足以欺惑愚众【妄称古之人亦有如此者故曰持之有故又其言论能成文理故曰言之成理足以欺惑愚众也】是它嚣魏牟也【它嚣未详何代人世本楚平王孙有田公它成岂同族乎韩诗外传作范魏牟牟魏公子封于中山汉书蓺文志道家有公子牟四篇班固曰先在庄子庄子称之今庄子有公子牟称庄子之言以折公孙龙据即与庄子同时也又列子称公子牟解公孙龙之言公孙龙平原君之客而张湛以为文侯子据年代非也说苑曰公子牟东行穰侯送之未知何者为定也】忍情性綦谿利跂【忍谓违骄其性也綦谿未详盖与跂义同也利与离同离跂违俗自絜之貌谓离于物而跂足也庄子曰杨墨乃始离跂自以为得离力智反跂丘氏反】苟以分异人为髙【苟求分异不同于人以为髙行也】不足以合大众明大分【既求分异则不足合大众苟立小节故不足明大分大分谓忠孝之大义也】然而其持之有故其言之成理足以欺惑愚众是陈仲史防也【已解上】不知壹天下建国家之权称【不知齐一天下建立国家之权称言不知轻重称尺证反】上功用大俭约而僈差等【功用功力也大读曰太言以公力为上而过俭约也僈轻也轻僈差等谓欲使君臣上下同劳苦也】曾不足以容辨异县君臣【上下同等则其中不容分别而悬隔君臣也】然而其持之有故其言之成理足以欺惑愚众是墨翟宋钘也【宋钘宋人与孟子尹文子彭慎到同时孟子作宋牼牼与钘同口茎反】尚法而无法下修而好作【尚上也言所著书虽以法为上而自无法以修立为下而好作伪言自相矛盾矣】上则取听于上下则取从于俗【言苟顺上下意也】终日言成文典及紃察之则倜然无所归宿【紃与循同倜然踈逺貌宿止也虽言成文典若反覆紃察则疎逺无所归也】不可以经国定分【取听于上取从于俗故法度不立也】然而其持之有故其言之成理足以欺惑愚众是慎到田骈也【田骈齐人也游稷下著书十五篇其学本黄老大归名法慎到已解上】不法先王不是礼义【不以礼义为是】而好治怪说玩琦辩【玩与翫同读为奇异之竒】甚察而不惠【惠顺】辨而无用多事而寡功不可以为治纲纪然而其持之有故其言之成理足以欺惑愚众是惠施邓析也略法先王而不知其统【言其大略虽法先王而不知体统统谓纪纲也】犹然而材剧志大闻见杂博【犹然舒迟貌礼记曰君子盖犹犹尔剧繁多也】案往旧造说谓之五行【案前古之事而自造其说谓之五行五行五常仁义礼智信是也】甚僻违而无类幽隐而无说闭约而无解【约结也解说也僻违无类谓乖僻违戾而不知善类也幽隐无说闭约无解谓其言幽隐闭结而不能自解说谓但言尧舜之道而不知其兴作方略也荀卿常言法后王治当世而孟轲子思以为必行尧舜文武之道然后为治不知随时设教救当世之弊故言僻违无类孟子曰管仲曾西之所不为解佳买反】案饰其辞而祗敬之曰此真先君子之言也【言自敬其辞说先君子孔子也】子思唱之孟轲和之【子思孔子之孙名伋字子思孟轲邹人字子舆皆著书七篇】世俗之沟犹瞀儒嚾嚾然不知其所非也【沟读为拘拘愚也犹犹豫不定之貌瞀儒暗也汉书五行志作区瞀与此义同嚾嚾喧嚻之貌谓争辩也拘音寇又音抽】遂受而传之以为仲尼子游为兹厚于后世【仲尼子游为此言垂德厚于后世也】是则子思孟轲之罪也若夫緫方略齐言行壹统类而羣天下之英杰而告之以太古教之以至顺【緫领也统谓纲纪类谓比类大谓之统分别谓之类羣会合也】奥窔之间簟席之上敛然圣王之文章具焉佛然平世之俗起焉【西南隅谓之奥东南隅谓之窔言不出堂室之内也敛然聚集之貌佛读为勃勃然兴起貌窔一吊反】则六説者不能入也十二子者不能亲也无置锥之地而王公不能与之争名在一大夫之位则一君不能独畜一国不能独容【言王者之佐虽在下位非诸侯所能畜一国所能容或曰时君不知其贤无一君一国能畜者故仲尼所至轻去也】成名况乎诸侯莫不愿以为臣【况比也言其所成之名比况于人莫与为偶故诸侯莫不愿得以为臣或曰既成名之后则王者之辅佐也况诸侯莫不愿得以爲臣乎末知其贤则无国能容也或曰况犹益也国语骊姬曰众况厚之】是圣人之不得势者也仲尼子弓是也一天下财万物【财与裁同】养长生民兼利天下通达之属莫不服从【通达之属谓舟车所至人力所通者也】六说者立息十二子者迁化【迁而从化】则圣人之得势者舜禹是也今夫仁人也将何务哉上则法舜禹之制下则法仲尼子弓之义以务息十二子之说如是则天下之害除仁人之事毕圣王之迹着矣信信信也疑疑亦信也【信可信者疑可疑者意虽不同皆归于信】贵贤仁也贱不肖亦仁也言而当知也黙而当亦知也故知黙犹知言也【论语曰知之为知之不知为不知是知也当丁浪反】故多言而类圣人也少言而法君子也【言虽多而不流皆类于礼义是圣人制作者也少言而法谓不敢自造言説所言皆守典法也】多少无法而流然虽辩小人也【沉也流者不复返沈者不复出也】故劳力而不当民务谓之奸事【民务四民之务】劳知而不律先王谓之奸心【律法】辩说譬谕齐给便利而不顺礼义谓之奸说【齐疾也给急也便利亦谓言辞敏捷也】此三奸者圣王之所禁也知而险贼而神【用智于险又贼害不测如神也】为诈而巧【巧于为诈】言无用而辩【言辩而无用也】辩不惠而察【惠顺也辞辩不顺道理不聦察也】治之大殃也行辟而坚【辟读为僻】饰非而好【好饰非也】玩奸而泽【玩与翫同习奸而使有润泽也】言辩而逆古之大禁也【逆者乖于常理】知而无法【骋其异见也知如字】勇而无惮【轻死】察辩而操僻淫【为察察之辩而操持淫僻之事操七刀反】大而用之【以前数事为大而用之也】好奸而与众【好奸而与众人共之谓使人同之也】利足而迷【苟求利足而迷惑不顾祸患也】负石而坠【谓申徒狄负石投河言好名以至此也亦利足而迷者之类也】是天下之所弃也兼服天下之心髙上尊贵不以骄人【在贵位不骄人】聦明圣智不以穷人齐给速通不争先人刚毅勇敢不以伤人不知则问不能则学虽能必让然后为德【然后为圣贤之德也】遇君则脩臣下之义遇乡则脩长幼之义【在乡党之中也】遇长则脩子弟之义遇友则脩礼节辞让之义遇贱而少者则脩告导寛容之义无不爱也无不敬也无与人争也恢然如天地之苞万物如是则贤者贵之不肖者亲之如是而不服者则可谓訞怪狡猾之人矣【訞与妖同】虽厠子弟之中刑及之而宜【妖怪狡猾之人虽在家人子弟之中亦宜刑戮及之况公法乎】诗云匪上帝不时殷不用旧虽无老成人尚有典刑曾是莫听大命以倾此之谓也【诗大雅荡之篇郑云老成人伊尹伊陟臣扈之属也典刑常事故法也】古之所谓士仕者厚敦者也合羣者也【士仕谓士之入仕合谓和合羣众也】乐富贵者也【乐其道也】乐分施者也【施或所宜反】逺罪过者也【逺于愿反】务事理者也【务使事有条理】羞独富者也【使家给人足也】今之所谓士仕者污漫者也贼乱者也【污漫已解在荣辱篇】恣睢者也【恣睢已解于上】贪利者也触抵者也【恃权势而忤人】无礼义而唯权势之嗜者也古之所谓处士者德盛者也能静者也【处士不仕者也易曰或出或处能静谓安时处顺也】脩正者也知命者也着是者也【明着其时是之事不使人疑其奸诈也】今之所谓处士者无能而云能者也【云能自言其能也慎子曰劲而害能则乱也云能而害无能则乱也盖战国时以言能为云能当时之语也】无知而云知者也利心无足而佯无欲者也【好利不知足而诈为无欲者也】行伪险秽而彊髙言谨慤者也以不俗为俗【以不合俗人自为其俗也】离踪而跂訾者也【訾读为恣离踪谓离于俗而放踪跂恣谓跂足违俗而恣其志志意皆违俗自髙之貌或曰踪当为縰传写误耳纵与纚同步也离纵谓离于俗而步去跂訾谓跂足自髙而訾毁于人离力智反跂丘弭反訾将此反】士君子之所能不能为君子能为可贵不能使人必贵已【可贵贵道德也】能为可信不能使人必信已能为可用不能使人必用已【可用谓才能也】故君子耻不脩不耻见污【见污为人所污秽也】耻不信不耻不见信耻不能不耻不见用是以不诱于誉不恐于诽【虚誉不能诱诽谤不能动】率道而行端然正已不为物倾侧夫是之谓诚君子【诚实也谓无虚伪也】诗云温温恭人维德之基此之谓也【已解在不苟篇】士君子之容其冠进其衣逢其容良【进谓冠在前也逄大也谓逢掖也良谓乐易也】俨然壮然祺然蕼然恢恢然广广然昭昭然荡荡然是父兄之容也【俨然矜庄之貌壮然不可犯之貌或当为庄祺然蕼然未详或曰祺祥也吉也为安泰不忧惧之貌蕼当为肆谓寛舒之貌恢恢广广皆容众之貌昭昭明显之貌荡荡恢夷之貌】其冠进其衣逢其容慤【谨敬】俭然恀然辅然端然紫然洞然缀缀然瞀瞀然是子弟之容也【俭然自谦卑之貌多然恃尊长之貌尔雅曰恀恃也郭云江东呼母爲恀音纸辅然相亲附之貌端然不倾倚之貌紫然未详或曰与孳同柔弱之貌洞然恭敬之貌礼记曰洞洞乎其敬也缀缀然不乖离之貌谓相连缀也瞀瞀然不敢正视之貌】吾语汝学者之嵬【说学者为嵬行之形状嵬已解于上】其冠絻其缨禁缓其容简连【絻当为俛谓太向前而低俯也缨冠之系也禁缓未详或曰读爲紟紟带也言其缨大如带而缓也简连傲慢不前之貌紟其禁反连读如往蹇来连之连】填填然狄狄然莫莫然瞡瞡然瞿瞿然尽尽然盱盱然【填填然满足之貌狄读爲趯跳跃之貌莫读爲貊貊静也不言之貌或动而跳跃或静而　不言皆谓举止无恒也瞡瞡未详或曰瞡与规同规规小见之貌瞿瞿瞪视之貌尽尽极视尽物之貌盱盱张目之貌皆谓视瞻不平或太察也盱许于反】酒食声色之中则瞒瞒然瞑瞑然【瞒瞒闭目之貌瞑瞑视不审之貌谓好恱之甚佯若不视也瞒莫于反瞑母丁反】礼节之中则疾疾然訾訾然【谓憎疾毁訾也】劳苦事业之中则儢儢然离离然偷儒而罔无廉耻而忍謑【音徯】訽是学者之嵬也【事业谓作业也儢儢不勉强之貌离离不亲事之貌陆法言云儢心不力也音吕偷儒谓苟避事之劳苦也罔谓冈冐不畏人之言也謑訽谓詈辱也此一章皆明视之状貌而辨善恶也今之所解或取声韵假借或推儢爲错误因随所见而通之也】第作其冠祌禫其辞【第作其冠未详祌禫当作冲澹谓其言淡薄也】禹行而舜趋是子张氏之贱儒也【但宗圣人之威仪而已矣】正其衣冠齐其顔色嗛然而终日不言是子夏氏之贱儒也【嗛与慊同快也谓自得之貌终日不言谓务于沈黙史记乐毅与燕惠王书曰先王以为嗛于志也】偷儒惮事无廉耻而耆饮食必曰君子固不用力是子游氏之贱儒也【偷儒已解上耆与嗜同此皆言先儒性有所偏愚者效而慕之故有此弊也】彼君子则不然佚而不惰劳而不僈【虽逸而不懈惰虽劳而不弛慢】宗原应变曲得其宜如是然后圣人也【宗原根本也言根本及应变皆曲得其宜也】
