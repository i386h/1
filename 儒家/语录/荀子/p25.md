<!-- { "loadSidebar": true } -->
　　天行有常【天自有常行之道也】不为尧存不为桀亡应之以治则吉应之以乱则凶【吉凶由人天非爱尧而恶桀也】彊本而节用则天不能贫【本谓农桑】养备而动时则天不能病【养备谓使人衣食足动时谓劝人勤力不失时亦不使劳苦也养生既备动作以时则疾疹不作也】脩道而不贰则天不能祸【贰即倍也】故水旱不能使之饥渴寒暑不能使之疾祅恠不能使之凶【畜积有素故水旱不能使之饥渴既无饥寒之患则疫疠所不能加之矣】本荒而用侈则天不能使之富养略而动罕则天不能使之全【略减少也罕希也养略谓使人衣食不足也动希言怠惰也衣食减少而又怠惰则天不能全也】倍道而妄行则天不能使之吉故水旱未至而饥渴寒暑未薄而疾【薄廹也音博】祅怪未至而凶受时与治世同而殃祸与治世异不可以怨天其道然也【非天降灾人自使然】故明于天人之分则可谓至人矣【知在人不在天斯为至人】不为而成不求而得夫是之谓天职【不为而成不求而得四时行焉百物生焉天之职任如此岂爱憎于尧桀之间乎】如是者虽深其人不加虑焉虽大不加能焉虽精不加察焉夫是之谓不与天争职【其人至人也言天道虽深远至人曽不措意测度焉以其无益于理若措其在人者慕其在天者是争职也庄子曰六合之外圣人存而不论也】天有其时地有其财人有其治夫是之谓能参【人能治天时地财而用之则是参于天地】舎其所以参而愿其所参则惑矣【舍人事而欲知天意斯惑矣】列星随旋日月递炤四时代御阴阳大化风雨博施【列星有列位者二十八宿也随旋相随廻旋也炤与照同阴阳大化谓寒暑变化万物也博谓广博施行无不被也】万物各得其和以生各得其养以成不见其事而见其功夫是之谓神【和谓和气养谓风雨不见和养之事但见成功斯所以为神若有真宰然也】皆知其所以成莫知其无形夫是之谓天【言天道之难知或曰当为夫是之谓天功脱功字耳】唯圣人为不求知天【既天道难测故圣人但修人事不务役虑于知天也】天职既立天功既成形具而神生好恶喜怒哀乐藏焉夫是之谓天情【言人之身亦天职天功所成立也形谓百骸九窍神谓精魂天情所受于天之情也】耳目鼻口形能各有接而不相能也夫是之谓天官【耳辨声目辨色鼻辨臭口辨味形辨寒热疾痒其所能皆可以接物而不能互相为用官犹任也言天之所付任有如此者也】心居中虚以治五官夫是之谓天君【心居于中空虚之地以制耳鼻口目形之五官是天使为形体之君也】财非其类以养其类夫是之谓天养【财与裁同饮食衣服与人异类裁而用之可使养口腹形体故曰裁非其类以养其类是天使奉养之道如此也】顺其类者谓之福逆其类者谓之祸夫是之谓天政【顺其类谓裁者也逆其类谓不能裁者也言天政如赏罚之政令自天职既立已上论天所置之事已下论逆天顺天之事在人所为也】暗其天君【昏乱其心】乱其天官【声色臭味过度】弃其天养【不能务本节用】逆其天政【不能养其类也】背其天情【好恶喜怒哀乐无节】以防天功【防其生成之天功使不蕃滋也】夫是之谓大凶【此皆言不脩政违天之祸】圣人清其天君正其天官备其天养顺其天政养其天情以全其天功如是则知其所为知其所不为矣【知务导逹不攻异端】则天地官而万物役矣【言圣人自脩政则可以任天地役万物】其行曲治其养曲适其生不伤夫是之谓知天【其所自脩行之政曲尽其治其所养人之术曲尽其适其生长物无所伤害是谓知天也言明于人事则知天物其要曲尽也】故大巧在所不为大智在所不虑【此明不务知天是乃知天也亦犹大巧在所不为如天地之成万物若偏有所为则其巧小矣大智在所不虑如圣人无为而治也若偏有所虑则其智窄矣】所志于天者已其见象之可以期者矣【志记识也圣人虽不务知天犹有记识以助治道所以记识于天者其见垂象之文可以知其节候者也若尧命羲和钦若昊天日月星辰敬授人时者也】所志于地者已其见宜之可以息者矣【所以记识于地者其见土宜可以蕃息嘉谷者是也】所志于四时者已其见数之可以事者矣【数谓春作夏长秋敛冬藏必然之数事谓顺时理其事也所以记识四时者取顺时之数而令生长收藏者也】所志于阴阳者已其见知之可以治者矣【知谓知其生杀也所以记识阴阳者为知其生杀効之为赏罚以治之知或为和】官人守天而自为守道也【官人任人欲任人守天在于自守道皆明不务知天之义也】治乱天耶曰日月星辰瑞厯是禹桀之所同也【或曰当时星辰书之名也】禹以治桀以乱治乱非天也时耶曰繁启蕃长于春夏【繁多也蕃茂也】畜积收藏于秋冬是又禹桀之所同也禹以治桀以乱治乱非时也地耶曰得地则生失地则死是又禹桀之所同也禹以治桀以乱治乱非地也【皆言在人不在天地与时也】诗曰天作高山大王荒之彼作矣文王康之此之谓也【诗周颂天作之篇引此以明吉凶由人如大王之能尊大岐山也】天不为人之恶寒也而辍冬地不为人之恶辽远也而辍广君子不为小人匈匈也而辍行【匈匈喧哗之声与讻同音又许同反行下孟反】天有常道矣地有常数矣君子有常体矣君子道其常小人计其功【道言也君子言常造次必守其道小人则计一时之功利因物而迁之】诗曰何恤人之言兮此之谓也【逸诗也以言苟守道不违何畏人之言也】楚王后车千乗非知也君子啜菽饮水非愚也是节然也【节谓所遇之时节也】若夫心意脩徳行厚知虑明生于今而志乎古则是其在我者也故君子敬其在己者而不慕其在天者【在天谓富贵也】小人错其在己者而慕其在天者【错置】君子敬其在己者而不慕其在天者是以日进也【求已而不苟故日进】小人错其在己者而慕其在天者是以日退也【望徼幸而不求己故日退也】故君子之所以日进与小人之所以日退一也【皆有慕有不慕】君子小人之所以相悬者在此耳星坠木鸣国人皆恐曰是何也曰无何也【假设问荅无何也言不足忧也】是天地之变阴阳之化物之罕至者也【星坠天地之变木鸣阴阳之化罕希也】怪之可也畏之非也【以其罕至谓之怪异则可因遂畏惧则非】夫日月之有蚀风雨之不时怪星之党见【党见频见也言如朋党之多见贤遍反】是无世而不常有之上明而政平则是虽并世起无伤也【并世起谓一世之中并起】上闇而政险则是虽无一至者无益也夫星之坠木之鸣是天地之变阴阳之化物之罕至者也怪之可也畏之非也物之已至者人祅则可畏也【物之既至可畏者在人之祅也】楛耕伤稼耘耨失薉政险失民【楛耕谓麄恶不精也失薉谓耘耨失时使秽也政险威虐也薉与秽同】田稼薉恶籴贵民饥道路有死人夫是之谓人祅政令不明举错不时本事不理夫是之谓人祅【举谓起兵动众错谓怀安失于机也本事农桑之事也】礼义不脩内外无别男女淫乱则父子相疑上下乖离冦难并至夫是之谓人祅祅是生于乱三者错无安国【三者三人祅也错置也置此三祅于中国则无有安也】其説甚迩其菑甚惨【迩近也三人祅之説比星坠木鸣为浅近然其灾害人则甚惨毒也】勉力不时则牛马相生六畜作祅【勉力之役也不时则人多怨旷气之所感故生非其类也】可怪也而不可畏也传曰万物之怪书不説【书谓六经也可为劝戒则明之不务广説万物之怪也】无用之辩不急之察弃而不治若夫君臣之义父子之亲夫妇之别则日切磋而不舍也雩而雨何也曰无何也犹不雩而雨也【雩求雨之祷也或者问嵗旱雩则得雨此何祥也对以与不雩而雨同明非求而得也周礼司巫国大旱则率巫而舞雩】日月食而救之天旱而雩小筮而后决大事非以为得求也以文之也【得求得所求也言为此示急于灾害顺人之意以文饰政事而已】故君子以为文而百姓以为神以为文则吉以为神则凶【顺人之情以为文饰则无害淫祀求福则凶也】在天者莫明于日月在地者莫明于水火在物者莫明于珠玉在人者莫明于礼义故日月不高则光辉不赫水火不积则煇润不博珠玉不睹乎外则王公不以为宝礼义不加于国家则功名不白故人之命在天国之命在礼君人者隆礼尊贤而王重法爱民而霸好利多诈而危权谋倾覆幽险而尽亡矣【幽险谓隠匿其情而凶虐难测也权谋多诈幽险三者尽亡之道也】大天而思之孰与物畜而制之【尊大天而思慕之欲其丰富孰与使物畜积而我裁制之】从天而颂之孰与制天命而用之【颂者美盛徳也从天而美其盛徳岂如制裁天之所命而我用之谓若曲者为轮直者为桷任材而用也】望时而待之孰与应时而使之【望时而待谓若农夫之望嵗也孰与应春生夏长之使不失时也】因物而多之孰与骋能而化之【因物之自多不如骋其智能而化之使多也若后稷之播种然也】思物而物之孰与理物而勿失之也【思得万物以为已物孰与理物皆得其宜不使有所失防】愿于物之所以生孰与有物之所以成故错人而思天则失万物之情【物之生虽在天成之则在人也此皆言理平丰富在人所为不在天也若废人而妄思天虽劳心苦思亦无益也】百王之无变足以为道贯【无变不易也百王不易者谓礼也言理可以为道之条贯也】一废一起应之以贯【虽质文废起时有不同然其要归以礼为条贯论语孔子曰殷因于夏礼所损益可知也周因于殷礼所损益可知也其或继周者虽百世可知也】理贯不乱【知礼则其条贯不乱】不知贯不知应变【不知以礼为条贯则不能应变言必差错而乱也】贯之大体未尝亡也乱生其差治尽其详【差谬也所以乱者生于条贯差谬可以治者在于精详也】故道之所善中则可从畸则不可为匿则大惑【畸者不偶之名谓偏也道之所善得中则从偏侧则不可为匿谓隐匿其情礼者明示人者也若隐匿则大惑畸音覉】水行者表深表不明则陷【表标凖也陷溺也】治民者表道表不明则乱礼者表也非礼昬世也昬世大乱也【昬世谓使世昬闇也】故道无不明外内异表隐显有常民陷乃去【道礼也外谓朝聘内谓冠昬所表识各异也隐显即内外也有常言有常法也如此民陷溺之患乃去也】万物为道一偏一物为万物一偏愚者为一物一偏【愚者不能尽一物也】而自以为知道无知也【以偏为知道岂有知哉】慎子有见于后无见于先【慎到本黄老之术明不尚贤不使能之道故庄子论慎到曰块不失道以其无争先之意故曰见后而不见先也汉书艺文志慎子著书四十二篇班固曰先申韩申韩称之也】老子有见于诎无见于信【老子周之守藏史姓李字伯阳号耼孔子之师也著书五千言其意多以屈为伸以柔胜刚故曰见诎而不见信也信读为伸】墨子有见于齐无见于畸【畸谓不齐也墨子著书与上同兼爱是见齐而不见畸也】宋子有见于少无见于多【宋子名钘宋人也与孟子同时下篇云宋子以人之情欲寡而皆以己之情欲多是过也据此説则少而不见多也钘音刑又胡泠反汉书艺文志有宋子十八篇班固曰荀卿道宋子其言黄老意】有后而无先则羣众无门【夫羣众在上之开导皆处后而不虑先羣众无门戸也】有诎而无信则贵贱不分【贵者伸而贱者诎则分别矣若皆贵柔弱卑下则无贵贱之别也】有齐而无畸则政令不施【夫施政令所以治不齐者若尚同则政令何施也】有少而无多则羣众不化【夫欲多则可以劝诱为善若皆欲少则何能化之】书曰无有作好遵王之道无有作恶遵王之路此之谓也【书洪范以喻偏好则非遵王道也】
