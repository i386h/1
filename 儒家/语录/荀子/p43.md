<!-- { "loadSidebar": true } -->
　　尧问于舜曰我欲致天下为之奈何【恐天下不归故欲致而取之也】对曰执一无失行微无怠忠信无倦而天下自来【执一专意也行微行细微之事也言精专不怠而天下自归不必致也】执一如天地【如天地无变易时也】行微如日月【日月之行人所不见似于细微安徐然而出无怠止之时也】忠诚盛于内贲于外形于四海【贲饰也形见也礼记曰富润屋德润身心广体胖故君子必诚其意也】天下其在一隅耶夫有何足致也【夫物在一隅者则可举而致之今有道天下尽归不在于一隅焉用致也有读为又】魏武侯谋事而当羣臣莫能逮退朝而有喜色【武侯晋大夫毕万之后文侯之子也】吴起进曰亦常有以楚庄王之语闻于左右者乎武侯曰楚庄王之语何如吴起对曰楚庄王谋事而当羣臣莫逮退朝而有忧色申公巫臣进问曰王朝而有忧色何也【巫臣楚申邑大夫也】庄王曰不谷谋事而当羣臣莫能逮是以忧也其在中蘬之言也【中蘬与仲虺同汤左相也】曰诸侯自为得师者王得友者霸得疑者存自为谋而莫已若者亡【疑谓博闻达识或决疑惑者】今以不谷之不肖而羣臣莫吾逮吾国几于亡乎是以忧也楚庄王以忧而君以憙武侯逡巡再拜曰天使夫子振寡人之过也【振举】伯禽将归于鲁【伯禽周公子成王封为鲁侯将归谓初之国也】周公谓伯禽之傅曰汝将行盍志而子美德乎【将行何不志记汝所之子美徳以言我】对曰其为人寛好自用以愼【寛寛也自用好自务其用也愼谨宻也】此三者其美德也已周公曰呜呼以人恶为美德乎君子好以道德故其民归道【君子好以道德教人故其民归道者众非谓寛也】彼其寛也出无辨矣汝又美之【彼伯禽既无道德但务寛容此乃出于善恶无别汝何以为美也孔子曰寛则得众亦谓人爱恱归之也】彼其好自用也是所以窭小也【窭无礼也彼伯禽好自用而不谘询是乃无礼骄人而器局小也书曰自用则小尚书大传曰是其好自用也以敛益之也】君子力如牛不与牛争力走如马不与马争走知如士不与士争知【士谓臣下掌事者不争言委任】彼争者均者之气也汝又美之【好自用则必不委任而与之争事争事乃均敌者尚气之事非人君之量也】彼其慎也是其所以浅也【彼伯禽之慎宻不广接士适所以自使智识浅近也】闻之曰无越逾不见士【周公闻之古也越逾谓过一日也】见士问曰无乃不察乎【惧其壅蔽故问无乃有不察之事乎】不闻即物少至少至则浅【物事也不见士则无所闻无所闻则所知之事亦少少则意浅矣闻或为问也】彼浅者贱人之道也汝又美之吾语汝我文王之为子【为文王之子也】武王之为弟成王之为叔父【周公先成王薨未知成王之諡此云成王乃后人所加之耳】吾于天下不贱矣然而吾所执贽而见者十人【周公自执贽而见者十人礼见其所尊敬者虽君亦执贽故哀公执贽请见周丰郑注尚书大传云十人公卿之中也三十人羣士之中也百人羣大夫之中也】还贽而相见者三十人【礼臣见君则不还贽敌者不敢当则还之礼尚徃来也士相见礼曰主人复见之以其贽曰向者吾夫子辱使某见请还贽于将命者郑康成云贽者所执以至也君子见于所尊敬必执贽以将其厚意也】貌执之士者百有余人【执犹待也以礼貌接待之士百余人也】欲言而请毕事者千有余人【谓卑贱之士恐其言之不尽周公先请其毕辞也说苑曰周公践天子之位七年布衣之士所执贽而师见者十人所见者十二人穷巷白屋所先见者四十九人时进善者百人教士千人朝者万人】于是吾仅得三士焉以正吾身以定天下【于是千百人之中仅乃得三士正身治国】吾所以得三士者亡于十人与三十人中乃在百人与千人之中【十人与三十人虽尊敬未得贤至百人千人然后乃得三人以明接士不广无由得贤也】故上士吾薄为之貌下士吾厚为之貌【上士中诚重之故可薄为之貌下士既无执贽之礼惧失贤士之心故厚为之貌尤加谨敬也】人人皆以我为越逾好士然故士至【人不知则以为越逾然亦以礼貌之故而至也】士至而后见物【物事也】见物然后知其是非之所在戒之哉汝其以鲁国骄人几矣【几危也周公言我以天下之贵犹不骄士汝今以鲁国之小而遂骄人危矣】夫仰禄之士犹可骄也【仰鱼亮反】正身之士不可骄也彼正身之士舎贵而为贱舎富而为贫舎佚而为劳顔色黎黑而不失其所【黎读为梨谓面如冻棃之色者也】是以天下之纪不息文章不废也【頼守道之士不苟徇人故得纲纪文章尚存也】语曰缯丘之封人【缯与鄫同鄫丘故国封人掌疆界者汉书地理志缯县属东海】见楚相孙叔敖曰吾闻之也处官久者士妬之禄厚者民怨之位尊者君恨之今相国有此三者而不得罪楚之士民何也孙叔敖曰吾三相楚而心愈卑每益禄而施愈博位滋尊而礼愈恭是以不得罪于楚之士民也子贡问于孔子曰赐为人下而未知也【下谦下也子贡问欲为下未知其益】孔子曰为人下者其犹土也深抇之而得甘泉焉【抇掘也故没反】树之而五谷蕃焉草木殖焉禽兽育焉生则立焉死则入焉多其功而不息为人下者其犹土也昔虞不用宫之竒而晋并之莱不用子马而齐并之【宫之竒虞贤臣谏不从以其族行子马未详其姓名左氏传曰襄二年齐侯伐莱莱人使正舆子赂夙沙卫以索马牛皆百匹又六年齐侯伐莱莱人使王湫帅师及正舆子军齐师齐师大败之遂灭莱或曰正舆子字子马其不用未闻说苑诸卿已谏楚庄王曰曹不用僖负羁而宋并之莱不用子猛而齐并之据年代齐灭莱在楚庄王之后未详诸卿已之谏也】纣刳王子比干而武王得之不亲贤用知故身死国亡也
　　为说者曰孙卿不如孔子是不然也孙卿迫于乱世防于严刑上无贤主下遇暴秦礼义不行教化不成仁者绌约天下冥冥行全刺之诸侯大倾当是时也知者不得虑能者不得治贤者不得使故君上蔽而无覩贤人距而不受然则孙卿将懐圣之心佯狂之色视天下以愚诗曰既明且哲以保其身此之谓也是其所以名声不白徒与不众光辉不博也今之学者得孙卿之遗言余教足以为天下法式表仪所存者神所遇者化观其善行孔子弗过世不详察云非圣人奈何天下不治孙卿不遇时也德若尧禹世少知之方术不用为人所疑其知至明修道正行足以为纲纪呜呼贤哉宜为帝王天地不知善桀纣杀贤良比干剖心孔子拘匡接舆避世箕子佯狂田常为乱阖闾擅彊为恶得福善者有殃今为说者又不察其实乃信其名时世不同誉何由生不得为政功安能成志修德厚孰谓不贤乎【自为说者已下咸荀卿弟子之辞也】

　　荀子卷二十
