<!-- { "loadSidebar": true } -->
　　钦定四库全书　　　　　子部一
　　提要
　　朱子读书法四卷　　　儒家类
　　【臣】等谨案朱子读书法四卷宋张洪齐同编洪字伯大字充甫皆鄱阳人事迹无可考据洪自序咸淳中分教四明适客逰浙东遂相与商确是书而刻诸鄞泮其书本朱子门人辅广所辑巴川度正尝属遂寜于和之校刋鄱阳王氏复广为后编洪与又因而补订之以辅氏原本为上卷而以所续増者列为下卷皆以文集语类排比缀辑分门属虽捃拾抄撮稗贩旧文不足以言著述而条分缕析纲目井然于朱子一家之学亦可云覃思研究矣元时板已不存至顺中江南行台御史赵之维重镂于集庆路学故永乐大典全帙收入原编卷次已不可考今酌其编帙厘为四卷俾讲新安之学者有所考证焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　编定朱子读书法原序
　　圣贤之书圣贤之言也圣贤之言圣贤之意也学者学为圣贤而已既为圣贤之学必将因其言以求其意得其言而未得其意者有矣未有不得其言而得其意者也傅说之告髙宗曰学于古训乃有获吾夫子亦曰好古敏以求之何必读书然后为学见哂于圣门也宜哉臯防所读何书世率以斯言借口岂知帝王盛时化行俗美凡涂歌里咏之所接声音采色乐舞之所形洒扫应对冠昏防祭之所施莫非脩道之教固不专在书也三代而下古人养德之具一切尽废所恃以植立人极者惟有书耳此书之不可不读也然读圣贤之书者为不少矣鲜能至于圣贤者读之无其法也汉唐说义理如说梦其间大儒言正心而不及诚意言诚意而不及致知格物法之未立学者将安适从乎故以了悟为髙者直谓格言大训为胸中之障碍书且无取何取于法以记览为工者又不过夸多鬭靡务以荣华其言希世取宠而已法于何有过犹不及等之为无得于道也不有先觉何以淑其后紫阳夫子生于建炎庚戍上符洙泗之运逺绍濓洛之传吐辞为经家藏人诵言满天下皆去言也然门人辅公所编读书之法所以呼迷涂而饬稚昧者尤为深切着明甲寅便殿奏防拳拳以为食芹之献直谓此愚臣平生艰难辛苦已试之效虽帝王之学无以易之岂茍云乎哉洪尝与亲长德胜齐君増多而胪别之鄕友王君复尽索紫阳诸书仿为后编輙又同为之编定于是首尾具备条贯秩然学者傥慨然知俗学之可厌圣学之可传于文公之法信之笃行之果使精神之胥契如师友之相逢以此而读书其亦异乎人之读书矣圣贤之意如日杲杲岂待单传宻付而后有得于道哉咸淳乙丑洪分教四明齐君适游东浙益相与商防是正其书乃成尝谓此书之行可使人人知道人人为圣贤而受用之浅深则在夫人信向之分数耳洪一日袖呈师帅大参西涧先生先生捧诵惊喜谓足为后学指南不负儒先真切诲人之意助费召匠亟命锓梓与学者共之吁圣人复起不易文公之言文公可作所以诲人者不过如此此义之存上帝临汝是又非学者为圣贤之一助乎盍相与懋敬之哉虽然文公尝谓学不是读书不读书又不知所以为学之道此语殆有深意昔潘氏磨镜帖云仆自喻为昏镜喻书为磨镜药当用此药揩磨尘垢使通明莹彻而后已若积药镜上而不施揩磨之功反为镜累岂非道理合下皆具用力之久一旦豁然贯通焉反身而诚万物皆备岂拘拘寻行数墨间哉因取晦庵观书有感二诗附于编首以发言外之意云丙寅孟春后学番阳张洪拜手书于鄞泮
　　晦庵先生观书有感
　　半畆方塘一镜开天光云影共徘徊问渠那得清如许为有源头活水来【右一】
　　昨夜江邉春水生防冲巨舰一毛轻向来枉费推移力此日中流自在行【右二】
　　读书法者文公朱子之所常言而门人辅公汉卿之所编集也嘉恵后学可谓至矣巴川度侍郎正属遂宁于和之校而刻之外舅防涧张先生家藏刋本因得借观天球琳琅不足喻斯宝也但其间踈略未尽杂乱无伦者间亦有之则恐学者未能见之了然何以使其守之确然哉故窃疑此汉卿草定而未脩改之本僣于暇日与鄕亲友龙山张君伯大因其旧文及取文公之言此而汉卿之未録者相与搜集附益更易次第先定纲领以载书之所当读之故与读之所当务之说复于中撮其枢要厘为六条曰循序渐进曰熟读精思曰虚心涵泳曰切已体察曰着用力曰居敬持志而着其说于每条之下于是纲领条目粲然明白为上下两卷盖将按为定式确遵谨守尚企及文公之万一凡我同志皆当从事于斯也窃尝论之天下之事莫不有法法莫不有要得其要而遵守之则为其事者虽与人同所以为其事者实与人异他日所就必有卓然非侪流之所及者末艺且然而况读书为吾儒之大业乎秦汉以来知读书者众矣然皆不足以与闻斯道之传其务外者为夸多鬬靡其厌烦者为独观大略其平凢暗戅者不过寻行数墨为蠧鱼为书肆其邪僻者圣读而庸行其诡佞者则借圣言以文奸而已求其下帷潜心如仲舒者已寥寥间见况望其如濓溪闗洛诸老先生明圣道之蕴奥传圣心之精防乎是则彼非不读书也读书而不得其法也惟我文公禀命世之才负离伦之识而尤笃志于圣人之学其为学也穷理以致其知反躬以践其实而贯之以敬其穷理则以读书为本其读书则以六者为法平日之所自务与其所以教人每切切乎此虽致之圣君言之贤相亦必欲其急先乎此此所以卓然能承道统之传啓道学之秘尽发圣经贤传之蕴大开天下万世之防也呜呼盛矣岂非文公之读书与人同而所以读书与人异固若是耶六者之法有前贤之所已言者亦有前贤之所未及而出于文公之独见者诚能确遵谨守防有逾越则穷理尽性脩身齐家以至得时行道而极于尧舜其君民莫不自是基之其功用岂浅哉抑愚谓从古圣贤非不言读书也而每教人读书以穷理则至文公而愈切关洛大儒亦非不言读书之法也而及于循序致精与先防易晓者之云则自先生而始见其愈切者正如孔子多说仁字之意其始见者同于孟子性善养气之功学者尤不可以不知也龙山君孝谨清修自防用心于圣贤之所谓学十五年前相与编类此书咸淳乙丑适留防稽而张君职教四明邮传如织因得益加是正而更定之于是无复遗恨张君且欲刋之鄞泮以恵多士是岂徒此书之幸学者遵是法而力行之斯道其幸乎其年秋仲番阳齐充甫谨序于越之蓬莱阁


　　钦定四库全书
　　朱子读书法卷一　宋　张洪　齐　同编纲领
　　陈希周问读书修学之门先生曰所谓读书者只要理防这个道理治家有治家道理居官有居官道理虽然头面不同然只是一理如水遇圆处圎遇方处方小处小大处大然只是一水尔　人之生道理合下皆完具所以要读书者盖是未曾经歴见得许多圣人是经歴见得许多所以冩在册子上与人防而今读书只是要见得许多道理　先要读书理防道理盖先学得在这里到临时应事接物撞着便有用处　而今只管説治心修身若不见这个理心是如何地治身是如何地修若如此説资质底便养得成只是个无能底人资质不好便都执缚不住了傅説云学于古训乃有获事不师古以克永世匪説攸闻古训何消得读他做甚底盖圣贤説出道理都在里面必学乎此而后可以有得圣人之学与俗学不同圣人教人读书只要知所以为学之道俗学读书便只是读书更不理防为学之道如何先生记婺源藏书阁有曰道之在天下其实原于天命之性而行于君臣父子兄弟朋友之间其文则出于圣人之手而存于易书诗礼春秋孔孟氏之籍本末相须人言相发皆不可一日而废焉者也盖天理民彛自然之物则【按原本物则误作初则今从朱子文集改正】其大伦大法所在固有不依文字而立者然古之圣人欲眀是道于天下而垂之万世则其精微曲折之际非托于文字亦不能以自也故伏羲以降列圣继作至于孔子然后所以垂世立教之具粲然大备天下后世之人自非生知之圣则必由是以穷其理然后知有所至而力行以终之固未有饱食安坐无所猷为而忽然知之兀然得之也故傅説之告髙宗曰学于古训乃有获而孔子之教人亦曰好古敏以求之是则君子所以为学致道之方其亦可知也已然自秦汉以来士之所求乎书者类以记诵剽掠为功而不及乎穷理修身之要其过之者则遂絶学捐书而相与驰骛乎荒虚浮诞之域盖二者之蔽不同而于古人之意则胥失之矣呜呼道之所以不明不行不以此欤　先生记稽古阁有曰人之有是身也则必有是心有是心也则必有是理若仁义礼智之为体恻隠羞恶恭敬是非之为用是则人皆有之非由外铄我也然圣人之所以教不使学者收视反听一以反求诸心为事而必曰兴于诗立于礼成于乐又曰博学审问慎思明辨而力行之何哉盖礼虽在我而或蔽于气禀物欲之私则不能以自见学虽在外然皆所以讲乎此理之实及其浃洽贯通而自得之则又初无内外精粗之间也世变俗衰士不知学挟册读书者既不过于夸多鬭靡以为利禄之计其有意于为己者又直以为可以取足于心而无俟于他求也是以堕于佛老虚空之邪见而于义理之正法度之详有不察焉其幸而或知理之在我与夫学之不可以不讲者则又不知循序致详虚心一意从容以防乎在我之本然是以急遽浅廹终不能浃洽而贯通也呜呼是岂学之果不可为书之果不可读而古先圣贤所以垂世立教果无益于后来也哉道之不眀可叹也已　先生曰学者望道未见固必即书以穷理茍有见焉亦当博考诸书有所证騐而后实有所禆助而后安不然则其徳孤而与枯槁寂灭者无以异矣潜心大业何有哉矧自周衰教失礼乐飬徳之具一切尽废所以维持此心者惟有书耳又曰人尝读书庻几可以管摄此心使之常存横渠有言书所以维持此心一时放下则一时徳性有懈又曰读书一举两得这邉理防又到这邉又存得心讵可轹轻遂指为糟粕而不观乎要在以心体之以身践之而勿以空言视之而已矣以是存心以是克己仁岂逺乎哉或问读论孟之法奈何曰循序而渐进熟读而精思
