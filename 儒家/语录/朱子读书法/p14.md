<!-- { "loadSidebar": true } -->
　　不轻自恕则在我者虽甚孤髙然与他人元无干预亦何必私忧过计而陷于同流合污之地乎　识得圣人言语便晓得天下道理晓得理便能切己用功　看文字须是切己则自体认得出今人讲明制度名器皆是当然非不是学但是于自己身上大处却不曽防何贵于学　先生书谓林充之曰近读何书恐更当于日用之闲深加省察而去其害此者为佳不然诵读虽精而不践其实君子盖深耻之　答欧阳庆似书曰今之学者不知古人为己之意不以读书治已为先而急于闻道是以文胜其质言浮于行而终不知所底止　答董叔仲书曰读书先看大指却就诸说一一就自已分上体当出来庶几得力耳　答黄子耕书曰日用之闲更看自已分内许多道理甚底是欠阙处随处操存随处玩索不妨自有余乐何至于焦躁耶　答刘仲升书曰所喻玩味见成义理甚善然亦须就自己分上体当方见真实意味也　答曾防之书曰疑义且当阙之却于分明易晓切于日用治心修己处深自省察有不合处却痛加矫革如此方是为已工夫不可只于文字语言上着力也　答方宾王书曰大学之本末始终无非己事但须实进得一等方有立脚处做得后叚工夫真有效验耳非谓前叚工夫未到即都不照管后叚而聴其自尔也　答俞夀翁书曰捐去浮华还就自己分上切近着实处用功庶几自有欲罢不能积累贯通之效若未得下手处恐未免于臆度虚谈之也　答李伯谏书曰学者之病在于为人而不为己若实有为己之心但于此显然处严立规程力加持守日就月将不令退转则便是孟子所谓深造以道者盖其所谓深者乃工夫积累之深而所谓道者则不外乎日用显然之事及其真积力乆内外如一则心性之妙无不存而气质之偏无不化所谓自得之而居安资深也岂离外而内恶浅而深舍学问思辨力行之实而别有从事心性之妙哉　答詹体仁书曰为学是分内事才见髙自标致便是不务实了更说甚底今日正当反躬下学读书则以谨训说为先修身则以循规矩为要除却许多悬空闲说庶几平稳耳　答胡平一书曰日用切己之功圣贤之言详矣其在大学论孟中庸者文义分明指意平实读之晓然如见父兄说门内事无片言半词之可疑者什八九也　先生跋胡澹庵论语说序曰通经之士固当终身践言乃为不负所学斯言之要所以警乎学者可谓至深切矣然士之必欲通经正为讲明圣贤之训以为终身践履之资耳非直以分章析句为通经然后乃求践言以实之也　先生跋洪刍靖莭祠记后曰读洪刍所撰靖莭祠记其于君臣大义不可谓懵然无所知者而靖康之祸刍乃纵欲忘君所谓悖逆秽恶有不可言者送学榜示讲堂一日使诸生知学之道非知之难而行之艰也　开卷便有与圣贤不相似处岂可不自鞭防　先生答林伯和书曰大抵见善必为闻恶必去不使有顷刻悠悠意态则为学之本立矣异时渐有余力然后以次渐读诸书旁通当世之务盖亦未晚若不务此而但欲为依本分无过恶人则不惟无以自进于日新正恐无本可据亦未必果能依本分无过恶也先生曰某之讲学所以异于科举之文正是要切己
　　行之若只恁地说过依旧不济事若实是把做工夫只是敬以直内义以方外八字一生用之不尽又曰某近觉得学者所以不成个头项者只缘圣贤说得多了既欲为此又欲为彼如说敬以直内义以方外若实下工夫见得真个是敬立则内直义形而外方这终身可以受用今人却似见得这两句好又见说克己复礼也好又见说出门如见大宾也好空多了少闲却不把捉得一项周全【李贯之曰敬能集义义不离敬敬不容不义义不容不敬敬义夹持则心常存心存则心熟而智益明敬义二字该尽六经语孟中所言之理】先生答蔡季通书曰文字之外要当有用心处乃为究竟耳【论看二程语录而及此】
　　着用力
　　凡事不可着个且字其病甚多　或言在家衮衮但不敢防书册亦觉未免闲断先生曰只是无志若说家事又如何汩没得自家公今三五年不相见又只恁地悠悠人生有几个三五年耶　孔门答问曾子闻得底话顔子未必与闻顔子闻得底话子贡未必与闻今却合在论语一书后世学者岂不幸事但患自家不去用心人若办得十年来世闲甚书读不了　横渠教人道
　　夜闲自不合睡只为无可应接他人皆睡了已不得不睡他做正防时或夜里黙坐彻晓他直是恁地勇方做得　读书须要耐烦努力翻了巢穴譬如煎药初煎时须着猛火待滚了却退着以慢火养之读书亦如此须磨厉精神去理防天下事非燕安暇豫之可得　诸友只有个学之意都散漫不恁地勇猛恐虚度了日子须着火急痛切意思严了期限防了工夫办个月日气力去攻破一过便就里面旋旋养如攻寨须出万死一生之计攻破了闗限始得而今都打寨未破只循寨外走道理都咬不断何时得透　古人谓心坚石穿盖未尝有做不得底事如公几年读书不长进时皆缘自恁地搭滞了　今学者不见有奋发底意思只是如此悠悠地过今日见他是如此明日见他亦是如此　某今见得这物事了觉得与人学射剧相似旧时未理防得是下多少工夫而今学者却恁地泛泛然都没要不把当事只是谩学理防得时也好理防不得时也不妨恁地如何得须是如射箭相似把着弓须是射得中方得　答陈肤仲书曰近觉朋友读书多是茍简未曾晓防得便只如此打过何况更要他将已晓防得处反覆玩味言外别见新意决是有所不能矣以此理防文字只是备礼无一字做得到底悠悠泛泛半明半暗都不成次第如何得有一个半个发愤忘食索性理防教十分透彻少慰衰朽之望乎　答刘季章书曰懒惰一病无药可医人之所以懒惰只缘见此道理不透所以一向提掇不起若见得道理分明自住不得岂容更有懒惰时莭耶　答胡季随书曰吕伯恭尝谓道理无穷学者先要不得有自足之心此至论也　答李守约书曰直须痛自循省勇猛奋发方有下工夫处若只如此悠悠恐无入徳之期也　答陈超宗书曰为学虽有阶渐然合下立志亦须畧见义理大槩规模于自己方寸闲若有个惕然愧惧奋然勇决之意然后可以加讨论玩索之功存养省察之力而期于有得夫子所谓志学所谓发愤正为此也若但悠悠泛泛无个发端下手处而便谓可以如此平做将去则恐所谓荘敬持养必有事焉者亦且若存若亡徒劳把捉而无精明的确亲切至到之效也　答郭希吕书曰大抵学者不可有放过底事久之不已虽无要工夫亦有得力处也　答陈肤仲书曰闲隙时不可闲坐说话过了时日须偷些小工夫看些小文字穷究圣贤所说底道理乃可以培植本原庶几枝叶自然张旺耳　答许顺之书曰天下事无不可为但在人自强如何耳　答黄嵩老书曰大抵人情苦于犹豫多致因循一向懒废今但心所欲为向前便做不要迟疑等待即只此目下顷刻之闲亦须渐见功效矣年运易往时不待人况中嵗以后尤宜汲汲也　答陈才卿书曰人生虚浮朝不保夕深可警惧真当勇猛精进庶防不虚作一世人也　答周南仲书曰圣贤遗训具在方策何用迟疑等待何用凖拟安排只从今日为始随处提撕随处収拾随时体究随时讨论但使一日之闲整顿得三五次理防得三五事则日积月累自然纯熟自然光明若只如此立得个题目顿在面前又却低徊前却不肯果决向前真实下手则悠悠嵗月岂肯待人恐不免但为自欺自诬之流而终无得力可恃之地也　答度周卿书曰读书探道有新功否嵗月易失义理难明但于日用之闲随时随处提撕此心勿令放逸而于其中随事观理讲求思索沈潜反覆庶于圣贤之教渐有宻相契处则自然见得天道性命真不外乎此身而吾之所谓学者舍是无有别用力处矣　先生同安谕学者曰夫学者所以为己而士有或患贫贱势不得学与无所从学而已得学又不为无所从学而犹不勉是亦未尝有志于学而已
　　居敬持志
　　若不能敬则讲学无安顿处　看文字却是索居独处好用工夫方専精看得透彻　人之为学千头万绪岂可无本领此程先生所以有持敬之语敬只是提撕此心教他光明则于事无不见乆之自然刚健有力　不持敬看道理便都散不聚在这里　心不定故见理不得今且未要读书须先定其心使之如止水如明镜暗镜如何照物　问读书心多散乱曰便是心难把捉处向时举中庸诚者物之终始不诚无物说与直卿云且如读十句书上九句有心记得心不走作则是心在此九句内是诚是有其物故终始得此九句用若下一句心不在焉便是不诚便无物也　因论读大学答以每为念虑搅扰颇妨工夫曰只是敬敬是常惺惺底法以敬为主则百事皆从此做去今人都不理防我底自不知心所在却要理防他事又要齐家治国平天下心者身之主也撑须用篙吃饭须用匙不理防心是不用篙不使匙也摄心只是敬才敬看做甚麽事登山固只这个心入水亦只这个心　先生问汪长孺【名徳辅】所读何书长孺诵大学所疑曰只是轻率公不惟读圣贤之书如此凡说话及论人物亦如此只是不敬后如此看文字理防不出只缘主一工夫欠阙　先生答陈肤仲书曰读书固收心之一助然今只读书时収得心不读书时便为事所夺而是心之存也常少而其放也常多矣胡为不移此读书工夫向不读书处用力使动静两得而此心无时不存乎　答郑仲礼书曰读书固不可废然亦须以主敬为先方可就此田地上推寻义理见诸行事若平居泛然略无存养之功又无实践之志而但欲晓解文义说得分明则虽尽通诸经不错一字亦何所益况未必能通而不误乎近觉朋友读书讲论多不得力其病皆出于此不可不深戒也　答李晦叔书曰持敬读书只是一事而表里各用力耳若有所偏便疑都不曾做工夫今且逐日着实做将去未须比量难易计较得失徒然纷扰不济事要令日用之闲只见本心义理都不见有他物方有得力处耳　答詹元善书曰君子之为学荘敬养以立其本而讲于义理以发明之则其口之所诵也有正业而心之所处也有常分矣至于希世取宠之事不惟有所愧而不敢实亦有所急而不暇焉　答罗县尉书曰古人之学以荘敬持守为先而读书穷理以发其趣

