<!-- { "loadSidebar": true } -->
　　可也曰请问循序渐进之説曰以二书言之则先论后孟通一书而后及一书以一书言之则其篇章文句首尾次第亦各有序而不可紊也量力所至约其程课而谨守之字求其训句索其防未得乎前则不敢求乎后未通乎此则不敢志乎彼如是循序而渐进焉则志定理明而无踈易凌躐之患矣是不惟读书之法实乃操心之要始学者不可不知也曰其熟读精思何也曰论语每章不过数句易以成诵成诵之后反覆玩味于燕闲静一之中以须其浃洽可也孟子每章或千百言反覆论辨虽若不可涯者然其条理防通语意明洁徐读而以意随之出入往来以十百数则其不可涯者将有以得之于指掌之间矣大抵观书先须熟读使其言皆若出于吾之口继以精思使其意皆若出于吾之心然后可以有得尔至于文义有疑众説纷错则亦虚心静虑勿遽取舍于其间先使一説自为一説而随其意之所之以騐其通塞则其尤无义理者不待观于他説而先自屈矣复以众説互相诘难而求其理之所安以考其是非则其似是而非者亦将夺于公论而无以立矣大率徐行郤立处静观动如攻坚木先其易者而后其节目如解乱绳有所未通则姑置而后徐理之此观书之法也曰读书亦通其本防而已而于众説思之若是其详将不为支离之甚耶曰不然也读书所以明理而明理者欲其有以烛乎细防之间而不差也故惟考之愈详则察之愈宻察之愈宻则吾心意志虑戞刮磨砺而愈精吾心愈精则天下之理至于吾前者其毫厘杪忽之不齐则吾必有以辨之矣若乃务为简易而以略通大指不求甚解为髙吾恐其弊将至于儱侗颟顸处义不精而于择善诚身之功亦将有所阙也道不前定临事仓卒然后骇而圗之则其所谓简易者是乃所以为支离耳【循序渐进熟读精思两条本此然此所谓序乃每书诵读考察之序耳】　又先生尝上防曰为学之道莫先于穷理穷理之要必在于读书读书之法莫贵于循序而致精而致精之本则又在于居敬而持志此不易之理也夫天下之事莫不有理为君臣者有君臣之理为父子者有父子之理为兄弟为夫妇为朋友以至出入起居应事接物之际亦莫不各有其理有以穷之则自君臣之大以至事物之防莫不知其所以然与其所当然而亡纎芥之疑善则从之恶则去之而无毫髪之累此为学所以莫先于穷理也至论天下之理则要妙精防各有攸当亘古亘今不可移易惟古之圣人为能尽之而其所行所言无不可为天下后世不易之大法其余则顺之者为君子而吉背之者为小人而凶吉之大者则能保四海而可以为法凶之甚者则不能保其身而可以为戒是其粲然之迹必然之效盖莫不具见于经训史策之中欲穷天下之理而不即是以求之则是正墙面而立耳此穷理所以必在于读书也若夫读书则其不好之者固怠忽间断而无所成矣其好之者又不免乎贪多而务广往往未启其端而遽已欲探其终未究乎此而忽己志在乎彼是以虽复终日勤劳不得休息而意绪匆匆常若有所奔趋廹逐而无从容涵泳之乐是又安能深信自得常久不厌以异于彼之怠忽间断而无所成者哉孔子所谓欲速则不逹孟子所谓进鋭者退速正谓此也诚能鉴此而有以反之则心潜于一久而不移而所读之书文意接连血脉贯通自然渐渍浃洽心与理防而善之为劝者深恶之为戒者切矣此循序致精所以为读书之法也若夫致精之本则在于心而心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞以徇物欲于躯殻之外则一身无主万事无纲虽其俯仰顾盻之间盖已不自觉其身之所在而况能反覆圣言参考事物以求义理至当之归乎孔子所谓君子不重则不威学则不固孟子所谓学问之道无他求其放心而已矣者正谓此也诚能严恭寅畏常存此心使其终日俨然不为物欲之所侵乱则以之读书以之观理将无所往而不通以之应事以之接物将无所处而不当矣此居敬持志所以为读书之本也此数语者皆愚臣平生为学艰难辛苦已试之效窃意圣贤复生所以教人不过如此盖虽帝王之学殆亦无以易之【循序致精一语兼循序渐进熟读精思二条而居敬持志一条正本此疏之语也】　先生答陈福公书曰某甞闻之师友大学一篇乃入徳之门户学者当先讲习知得为学次第规模乃可读语孟中庸究见义理根源体用之大略然后徐考诸经以极其趣庻几有得盖诸经条例不同工夫浩博若不先读大学论孟中庸令胸次开明自有主宰未易遽求也为学之初尤当深以贪多躐等好髙尚异为戒耳然此犹是知见邉事若但入耳出口以资谈説则亦何所用之既已知得便当谨守力行乃为学问之实耳【循序渐进中羣书先后缓急序本此】　先生答江端伯书曰所议为学之方足见留意事物未至不可逆料诚如所论惟有因圣贤之所已言者玩索之为庻几耳故为学不可不读书读书之法又当沉思反覆涵泳铢积寸累久当见功理明心亦自定若欲为渉躐而求此理之明又欲求方便以望此心之定亦难矣即圣贤之言平易明白处虚心平气熟玩而躬行之玩之深则理自明行之熟则力自进持之以久下学而上达则道体精防之妙圣贤亲切之传不待单传宻付而已了然于心目之间矣　先生书于读书之所曰敛身正坐缓视防吟虚心涵泳切己体察【虚心涵泳切己体察两条本此】寛着期限着课程【着用力一条盖本此下一句】研精覃思以究其所难知平心易气以听其自得　程正思曰读书必正心肃容计遍数熟读遍数已足而未成诵必欲成诵遍数未足虽已成诵必满遍数一书已熟方读一书毋务泛观毋务强记非圣之言勿读无益之文勿观先生嘉其言　司马温公説为学之法举荀子四句云诵数以贯之思索以通之为其人以处之除其害以持养之　大凡读书少防熟读一也不要烦碎立説但要反覆体验二也埋头理防不要求效三也三者学者当守此　凡读书须整顿几案令洁浄端正将书策齐整顿放正身体对书册详缓看字子细分明读之须要读得字字响亮不可误一字不可少一字不可多一字不可倒一字不可牵强暗记只是要多诵遍数自然上口久逺不忘古人云读书千遍其义自见谓读得熟则不待解说自晓其义也余尝谓读书有三到心到眼到口到心不在此则眼看不子细心眼既不専一却只漫浪诵读决不能记记亦不能久也三到之中心到最急心既到矣眼口岂有不到者乎
　　循序渐进
　　【序有二一是羣书先后缓急之序一是每书诵读考索之序羣书先后缓急失其序则迂回艰苦而不切于其身每书诵读考索失其序则匆遽急廹而无得于其心皆非读书之法也序有两样不可只作一般看然朱子本意则主在于每书诵读考索之序此最为透过致知一关之妙法朱子所自得处専在此所以甲寅奏疏拳拳于循序致精之一言正此之所谓序也读者详之】
