<!-- { "loadSidebar": true } -->
　　【问动而无静静而无动物也静而无静动而无动神也所谓物者人在其中否朱子曰人在其中问所谓神者是天地之造化否曰神者即此理也问物则拘于有形人则动而有静静而有动如何却同万物而言曰人固是静中动动中静亦谓之物凡言物者指形气有定体而言然自有一个变通底在其中须是知器即道道即器莫离道而言器可也凡物皆有此理且如这竹器固是一器到其适用处便有个道在其中○此章动而无静静而无动物也此言形而下之器也形而下者则不能通故方其动时则无了那静方其静时则无了那动如水只是水火只是火就人言之语则不黙黙则不语以物言之飞则不植植则不飞是也动而无静静而无动非不动不静此言形而上之理也理则神而莫测方其动时未甞不静故曰无动方其静时未甞不动故曰无静静中有动动中有静静而能动动而能静阳中有隂隂中有阳错综无穷是也下曰水隂根阳火阳根隂水隂火阳物也形而下者也所以根隂根阳理也形而上者也黄干云兼两意言之方备言理之动静则静中有动动中有静其体也静而能动动而能静其用也言物之动静则动者无静静者无动其体也动者则不能静静者则不动其用也○问动而无动静而无静神也此理如何曰此説动而生阳动极而静静而生隂静极复动此自有个神在其间不属隂不属阳故曰隂阳不测之谓神且如昼动夜静昼固是属动然在昼间神不与之俱动亱固是属静然在夜间神不与之俱静神又自是神神却管得昼夜昼夜却管不得那神盖神妙万物自是超然于形器之表贯动静而言其体常如是而已矣如説水隂根阳火阳根隂已是有形象底是説粗底了○所谓神者初不离乎物如天地物也天之收敛岂専乎动地之发生岂専乎静此即神也○动静二字相对不能相无乃天理之自然非人力之所能为也若不与动对则不名为静不与静对亦不名为动矣但众人之勤则流于动而无静众人之静则沦于静而无动此周子所谓物则不通也惟圣人无人欲之私而全乎天理是以其动也静之理未尝亡其静也动之机未尝息此周子所谓神妙万物也】
　　水隂根阳火阳根隂
　　水隂也而生于一则本乎阳也火阳也而生于二则本乎隂也所谓神妙万物者如此
　　【或问神朱子曰神在天地间所以妙万物者如水为隂则根阳火为阳则根隂】
　　五行隂阳隂阳太极
　　此即所谓五行一隂阳隂阳一太极者以神妙万物之体而言也【一云承上文而言自五而一也】
　　四时运行万物终始
　　此即所谓五气顺布四时行焉无极二五妙合而凝者以神妙万物之用而言也【一云四时即五行也反上文而言自五而万也朱子曰四时行焉万物终始若道有个物时又无形骸若道无个物时又怎生防恁地】
　　混兮辟兮其无穷兮
　　体本则一故曰混用散而殊故曰辟一动一静其运如循环之无穷此兼举其体用而言也【一云混合也自五而一动而静阳而隂也辟开也自五而万静而动隂而阳一合一开如循环之无端而天地之造化无穷矣】此章发明图意更宜参考
　　【朱子曰混言太极辟言为隂阳五行以后故末句曰其无穷兮既辟之后为隂阳五行以后为万物无穷尽也○或问周子之语言合胡不自万而一言开胡不自一而万勉斋黄氏曰周子之言造化至五行处是一闗隔自五行而上属乎造化自五行而下属乎人物所以太极图説到四时行焉却説转从五行説太极又从五行之生説各一其性説出至变化无穷盖天地造化分隂分阳至五行而止五行既具则由是而生人物也有太极便有隂阳有隂阳便有五行三者初无断际至此若不説合却恐将作三件物事认了所以合而谓之妙合非昔开而今合莫之合而合也至于五行既凝而后有男女男女既交而后生万物此却是有次第故有五行而下节节开説然其理气未甞有异则恐未甞不合也】
　　乐上第十七
　　古者圣制礼法脩教化三纲正九畴叙百姓大和万物咸若
　　纲网上大防也三纲者夫为妻纲父为子纲君为臣纲也畴类也九畴见洪范若顺也此所谓理而后和也
　　乃作乐以宣八风之气以平天下之情
　　八音以宣八方之风见国语宣所以达其理之分平所以节其和之流
　　【黄氏瑞节曰东北方条风东方明庶风东南方清明风南方景风西南方凉风西方阊阖风西北方不周风北方广莫风】
　　故乐声淡而不伤和而不滛入其耳感其心莫不淡且和焉淡则欲心平和则躁心释
　　淡者理之发和者和之为先淡后和亦主静之意也然古圣贤之论乐曰和而已此所谓淡盖以今乐形之而后见其本于庄正齐肃之意耳
　　【朱子曰欲于齐肃之意下添故希简而寂寥六字】
　　优柔平中徳之盛也天下化中治之至也是谓道配天地古之极也
　　欲心平故平中躁心释故优柔言圣人作乐功化之盛如此或云化中当化化成
　　【朱子曰优柔平中中字于动用上説明道云惟精惟一所以至之允执厥中所以行之即此意然只云于动用上説却觉未尽不若云于动用上该本体説】
　　后世礼法不脩政刑苛紊纵欲败度下民困苦谓古乐不足聴也代变新声妖滛愁怨导欲増悲不能自止故有贼君弃父轻生败伦不可禁者矣
　　废礼败度故其声不淡而妖滛政苛民困故其声不和而愁怨妖滛故导欲而至于轻生败伦愁怨故增悲而至于贼君弃父
　　呜呼乐者古以平心今以助欲古以宣化今以长怨古今之异淡与不淡和与不和而已
　　【朱子曰此章极可观有条理只是淡与不淡和与不和前辈所见各异】
　　不复古礼不变今乐而欲至治者逺矣
　　复古礼然后可以变今乐
　　乐中第十八
　　乐者本乎政也政善民安则天下之心和故圣人作乐以宣畅其和心达于天地天地之气感而大和焉天地和则万物顺故神祗格鸟兽驯
　　圣人之乐既非无因而强作而其制作之妙又能真得其声气之元故其志气天人交相感动而其效至此
　　【问声气之元朱子曰律厯家最重这元声元声定向下都定元声才差向下都差古人制度今皆无复存者只这些道理人尚説得去法度却杜撰不得且如乐今皆不可复考今人只防説得凡音之生由人心也人心之动物使之然也到得制度便説不去问注云制作之妙真有以得其声气之元不知今时尚可寻究否曰今所争秪是黄钟一宫耳这里髙则都髙这里低则都低盖难得其中耳】乐下第十九
　　乐声淡则聴心平乐辞善则歌者慕故风移而俗易矣妖声辞之化也亦然
　　【朱子曰圣王为政以宽为本而今反欲其严正如古乐以和为主而周子反欲其淡盖今之所谓宽者乃纵弛所谓和者乃哇滛非古之所谓寛与和者故必以是矫之乃得其平耳】
　　圣学第二十
　　圣可学乎曰可曰有要乎曰有请闻焉曰一为要一者无欲也无欲则静虚动直静虚则明明则通动直则公公则明通公庶矣乎
　　此章之指最为要切然其辞义明白不烦训解学者能深玩而力行之则有以知无极之真两仪四象之本皆不外乎此心而日月间自无别用力处矣
　　【朱子曰一即所谓太极静虚即隂转动直即阳动明通公漙便是五行大抵周子之书才説起便都贯串太极许多道理○周子只説一者无欲也这话头髙卒急难凑泊常人如何便得无欲故伊川只説个敬字教人只就敬上睚去庶几执捉得定有个下手处○问周子云一为要一者无欲也如何曰一者无欲一便是无欲今试看无欲之时心岂不一又问比程子主一之谓敬如何曰无欲与敬字一般比敬字分外分明要之持敬颇似费力不如无欲撇脱人只为有欲此心便千头万绪此章之言甚为切要○问圣可学乎一为要曰这是分明底一不是鹘突底一问如何是鹘突底一曰须是理会得敬落着处若只块然守一个敬字便不成个敬这个亦只是説个大槩明通在己也公漙接物也须是就静虚中涵养始得明通方能公漙若便要公漙定不解得静虚明通精义入神也动直公利用安身也○问一是纯一静虚是心心如明鉴止水无一毫私欲填于中故其动也无非从天理流行无一毫私欲挠之静虚是体动直是用曰也是如此静虚易看动直难看静虚只是伊川云中有主则虚虚则邪不能入是也若物来夺之则实实则暗暗则塞动直则是其动也更无所碍若少有私欲便碍便曲要恁地做又不恁地做便自有窒碍便不是直曲则私私则狭又曰无系累故虚无委曲故直○问明通公漙于四象何所配曰只是春夏秋冬模様曰明是配冬否曰似是就动虚説曰便是元否曰是然这处亦是偶然相合不是正恁地説○问明通公庶矣乎旧见刘砥所记先生説以明配水通配木公配火配金漙何以配金曰如何以配金正是配木此四字只依春夏秋冬之序相配将去明配木仁元通配火礼亨公配金义利配水智贞想是他记错了○明通者静而动公漙者动而静○在人言之则明是晓得事物通是透彻无窒碍公是正无偏陂漙是漙偏万事又曰所谓诚立明通意又别彼处以明字为重立如三十而立通则不感知天命耳顺也○勉斋黄氏曰一为要一字有数様如作左右看则一为纯一之一如作前后看则一为専一之一此所谓一是纯一不杂之谓也譬如一物恁地光洁更无些物尘汚了他但防下文言无欲是一静虚虚也是一动直直也是一何谓无欲只是纯然是个天理无一防私欲此须作两路看莫非欲也饮食男女人之大欲此不待説须看面前许多物茍有一念挂着底都是欲如一切嗜好之类此是一路又须识得欲不待沉溺其中而后谓之欲程子云才有所向便是欲这个甚防才起念处便是欲譬如止水上打一动相似若到酒池肉林已狼当了无欲则自湛然一物不留故静便虚未发时这虚灵知觉如明镜止水恁地虚动便直做事时只有一路直出那里有偏曲路径才虚便明明则见道理透彻故通直便公公自是无物我故漙又曰通者明之极者公之极○静虚动直动字当就念虑之萌上看不可就视聴言动上看念虑之萌既直则视聴言动自无非礼今以视聴言动为动直则念虑之萌处有所略矣故动静当以心言也虚直两字亦当仔细体认虚者此心湛然外物不能入故虚直者循理而发外邪不能挠故直敬则静虚亦能动直敬该动静者也今但言静虚则偏矣心在则动皆直心不在则动皆邪此两句却得之○北溪陈氏曰一者是表里俱一纯彻无二少有纎毫私欲便二矣内一则静虚外一则动直而明通公漙则又无时不一矣一者此心浑然太极之体无欲者心体粹然无极之真静虚者体之未发豁然絶无一物之累隂之性也动直者用之流行坦然由中道而出阳之愔也】






　　性理大全书卷二
<子部,儒家类,性理大全书>
　　钦定四库全书
　　性理大全书卷三
　　通书二
　　公眀第二十一
　　公于己者公于人未有不公于己而公于人也
　　此为不胜己私而欲任法以裁物者发
　　眀不至则疑生眀无疑也谓能疑为眀何啻千里此为不能先觉而欲以逆诈亿不信为眀者发然眀与疑正相南北何啻千里之不相及乎
