<!-- { "loadSidebar": true } -->
　　【朱子曰程子云圣人始画八卦三才之道备矣因而重之以尽天下之变故六画而成卦或疑此説却是圣人始画八卦毎卦便是三画圣人因而重之为六画似与邵一分为二而至六十四为六画其説不同曰程子之意只云三画上叠成六画八卦上叠成六十四耳与邵子説诚异盖康节此意不曽説与程子程子亦不曽问之故一向只随他所见去但程子説圣人始画八卦不知圣人画八卦时先画甚卦此处便晓不得　玉斋胡氏曰此一莭申明八卦相错而为六十四卦有此圎图也卲子经世演易图以一动一静之间为太极以动静分两仪以隂阳刚柔分四象以太阳太隂少阳少隂分巽坎离艮为天四象以少刚少柔太刚太柔分巽坎离坤为地四象所谓八卦也动而阳静而隂太极生两仪也一竒为阳仪居图左方一偶为隂仪居图右方左为下故自下而上交于隂而生隂阳二象右为上故自上而下于阳阳而生刚柔二象两仪生四象也隂交于阳而生干一为太阳兑二为太隂阳交于隂而生离三为少阳震四为少隂此四卦者皆自阳仪中来故为天之四象柔交于刚而生巽五为少刚坎六为少柔刚交于柔而生艮七为太刚坤八为太柔此四卦者皆自隂仪中来故为地之四象四象生八卦也八卦相错而后万物主焉一卦之上各加八卦以相间错则六十四卦成矣朱子云隂阳是阳中之隂阳刚柔是隂中之刚柔刚柔以质言是有了个物见得刚底柔底隂阳以气言　朱子又释此以荅袁机仲云此下四节通论伏羲六十四卦圆图太极既分两仪立矣此一节以苐一爻而言左一竒为阳右一偶为隂所谓两仪者也今此一奇为左三十二卦之初爻一偶为右三十二卦之初爻乃以累变而分非本即有此六十四段也后仿此阳上交于隂隂下交于阳而四象生矣此一节以苐一爻生苐二爻而言也阳下之半上交于隂上之半则生隂中苐二爻之一竒一偶而为少阳太隂矣隂上之半下交于阳下之半则生阳中苐二爻之一竒一偶而为太阳少隂矣所谓两仪生四象也太阳一竒今分为左上十六卦之苐二爻少隂一偶今分为右下十六卦之苐二爻太阳太隂其分仿此而初爻之二亦分为四矣阳交于隂隂交于阳而生天之四象刚交于柔柔交于刚而生地之四象此一莭以苐二爻生苐三爻言也阳谓太阳隂谓太隂刚谓少阳柔谓少隂太阳之下半交于太隂之上半则生太隂中苐三爻之一竒一偶而为艮为坤矣太隂之上半交于太阳之下半则生太阳中苐三爻之一竒一偶而为干为兑矣少阳之上半交于少隂之下半则生少隂中苐三爻之一竒一偶而为离为震矣少隂之下半交于少阳之上半则生少阳中苐三爻之一竒一偶而为巽为坎矣此所谓四象生八卦也干一竒今分为八卦之苐三爻坤一偶今分为八卦之苐三爻余皆仿此而初爻二爻之四今又分为八矣干兑艮坤生于二太故为天之四象离震巽坎生于二少故为地之四象八卦相错而后万物生焉一卦之上各加八卦以相间错则六十四卦成矣然苐三爻之相交则生苐四爻之一竒一偶于是一竒一偶各为四卦之第四爻而下三爻亦分为十六矣苐四爻又相交则生第五爻之一竒一偶于是一竒一偶各为二卦之苐五爻而下四爻亦分为三十二矣苐五爻又相交则生第六爻之一竒一偶于是一竒一偶各为二卦之第六爻而下五爻亦分为六十四矣葢八卦相乘为六十四而自三画以上三加一倍以至六画则三画者亦加一倍而卦体横分亦为六十四矣二数殊涂不约而防如合符莭不差毫厘正是易之妙处又曰此段虽通论圎图实先以横图自两仪至六十四者明之所谓二数者指横图所生与圆图所分而言二数相防皆不约而合也尝合邵子朱子之説考之邵子以太阳为阳少隂为隂少阳为刚太隂为柔此四象也朱子释之乃曰阳为太阳隂为太隂刚为少阳柔为少隂其言阳与刚同而言隂与柔异何也邵子以太阳为干太隂为兑少阳为离少隂为震四卦天象四少刚为巽少柔为坎太刚为艮太柔为坤四卦地四象天地各四象此八卦也朱子释之乃曰干兑艮坤生于二太故为天四象离震坎巽生于二少故为地四象其言干兑巽坎同而言离震艮坤异何也葢四象八卦之位邵子以隂阳刚柔四字分之朱子唯以隂阳二字明之其论四象既殊则论八卦亦异邵子以干兑离震为天四象者以此四卦自阳仪中来以巽坎艮坤为地四象者以此四卦自隂仪中来朱子则以干兑艮坤生于太阳太隂故属其象于天离震巽坎生于少隂少阳故属其象于地二者各有不同也但详玩邵子本意谓隂阳相交者指阳仪之隂阳刚柔相交者指隂阳仪中之刚柔是以老交少少交老而生天地四象其机混然而无间朱子易阳为太阳隂为太阳刚为少阳柔为少隂二太相交而生天四象二少相交而生地四象其分粲然而有别朱子之説虽非邵子本意然因是可以知图之分隂分阳者以交易而成象之或老或少初不易其分也朱子尝言文王后天八卦震东兑西为长少相合于正方巽东南艮东北为长少相合于偏方以长少之合为非其偶必若伏羲先天八卦震以长男而合隂长之巽为风雷不相悖艮以少男而合隂少之兑为山泽通气以长合长少合少为得其偶又言无伏羲底做文王底不成其归却在伏羲上今邵子説四象之交即文王之説也朱子説四象之交即伏羲之説也观朱子説实广邵子未尽之意而观邵子説者亦庶乎有折矣下文朱子复举邵子説曰震兑在天之隂巽艮在地之阳则于彼处只据邵説而不以己意湛之者又可见也】
　　是故干以分之坤以翕之震以长之巽以消之长则分分则消消则翕也乾坤定位也震巽一交也兑离坎艮再交也故震阳少而隂尚多也巽隂少而阳尚多也兄离阳浸多也坎艮隂浸多也
　　【玉斋胡氏曰震者长之始雷以动之也厯离兑而干则长之极而为隂阳之分限矣干以君之也巽者消之始风以散之也厯坎艮而坤则消之极而为絶隂之翕聚矣坤以藏之也此所以长则分分则消消则翕翕则复为长而循环无端也干至阳也居上而临下故曰君以震离兑之阳得干而有所君宰坤至隂也居下而括终故曰藏以巽坎艮之隂得坤而有所藏宿然谓干以分之则动而阳者干也静而隂者亦干也干实分隂阳而无不君宰也朱子尝言天地之间本一气之流行而有动静耳以其流行之体统而言则但谓之干而旡所不包以动静分之然后有隂阳刚柔之别正此意也夫如是则诸卦皆干之所君宰圣人特以君言之造化贵阳之大义圣人扶阳之至意昭昭矣乾坤以隂阳之纯定上下之位震一交坎艮再交由一阳之交以至二阳之交也巽一交坎艮再交由一隂之交以至二隂之交也故初交为震则阳尚少再交为离兑则阳侵多也初交为巽则隂尚少再交为坎艮则隂浸多矣】
　　又曰无极之前隂含阳也有象之后阳分隂也隂为阳之母阳为隂之父故母孕长男而为复父生长女而为姤是以阳起于复而隂起于姤也
　　【或问无极如何説前朱子曰卲子就圗上説循环之意自姤至坤是隂含阳自复至干是阳分隂坤复之间乃无极自坤至姤是无极之前问无极之前既有前后须有有无曰本无间断问先天图隂阳自两邉生若将坤为太极与太极不同如何曰他自据他意思説即不曽契勘濓溪底若论他太极中间虚者便是他亦自説图从中起他两邉生即是隂根阳阳根隂这个有对従中出者即无对○进斋徐氏曰无极之前隂含阳也言自巽消而至坤翕静之妙也有象之后阳分隂也言自震长而至干分动之妙也隂含阳故曰母孕阳分隂故曰父生朱子云坤复之间乃无极其论宻矣又诗曰忽然夜半一声雷万户千门次苐开若识无中含有象许君亲见伏羲来无中含有象即坤复之间无极而太极也　玉斋胡氏曰朱子言就图説説循环之理者盖以右一邉属隂而隂中有阳故自一隂之姤至六隂之坤皆是以隂而含阳隂主辟其翕聚者所以含畜此隂也左一邉属阳而阳中有隂故自一阳之复至六阳之干皆是以阳而分隂阳主辟其发散者所以分布此隂也坤复之间乃为无极盖以一动一静之间一无声无臭之理而已自坤而反观则推之于前以至于姤故为无极之前自复而顺数则引之于后以至于干故为有象之后四卦之循环葢未见其终穷也隂为阳之母谓坤为复之母故生复也阳为隂之父谓干为姤之父故生姤也图分隂阳复姤为隂阳之起处故曰乾坤为大父母复姤为小父母也】
　　又曰震始交隂而阳生巽始消阳而隂生兑长阳也艮长隂也震兑在天之隂也艮巽在地之阳也故震兑上隂而下阳巽艮上阳而下隂天以始生言之故隂上而阳下交泰之义也地以既成言之故阳上而隂下尊卑之位也乾坤定上下之位坎离列左右之门天地之所阖辟日月之所出入春夏秋冬晦朔朢昼夜短长行度盈缩莫不由乎此矣
　　【朱子曰震始交隂而阳生是説圎图震与坤接而阳生也巽始消阳而隂生是説圆图巽与干接而隂生也　进斋徐氏曰一气循环自复至干为阳生物之始也故震兑隂上而阳下为交泰之义葢主动而言太极之用所以行自姤至坤为隂成物之终也故巽艮阳上而隂下为尊卑之位葢主静而言太极之体所以立也　思斋翁氏曰邜为日门太阳所生酉为月门太隂所生不但日月出入于此大而天地之开物虽始于寅至邜而门弥辟闭物虽成于戌至酉而门已阖一嵗而春夏秋冬一月而晦朔朢一日而昼夜行度莫不由乎左右之门所以极賛坎离用功之大也　玉斋胡氏曰此一节先论震巽艮坎四维之卦而后及于乾坤坎离四正之位震始交隂而阳生以震接坤言也至兑二阳则为阳之长巽始消阳而隂生以巽接干言也至艮二隂则为隂之长震兑在天之隂者邵子以震为天之少隂兑为天之太隂惟其为隂故隂爻皆在上而阳爻皆在下天以生物为主始生之初非交泰不能故隂上阳下而取交泰之义巽艮在地之阳者邵子以巽为地之少刚艮为地之太刚惟其为刚故阳爻皆在上而隂爻皆在下地以成物为主既成之后则尊卑定故隂下阳上而取尊卑之位乾坤定上下之位天地之所阖辟也坎离列左右之门日月之所出入也嵗而春夏秋冬月而晦朔朢日而昼夜行度莫不胥此焉出岂拘拘爻尽隂阳之间哉】
　　又曰干四十八而四分之一分为隂所克也坤四十八而四分之一分为所克之阳也故干得三十六而坤得十二也【兑离以下更思之　今按兑离二十八阳二十隂震二十阳二十八隂艮坎二十八隂二十阳巽二十隂二十八阳】
