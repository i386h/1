<!-- { "loadSidebar": true } -->
　　潜室陈氏曰沛公之入闗也诸将争走金帛财物之府库萧何独先入收丞相府图籍藏之以故沛公得知天下阨塞戸口多少强弱之处世常以刀笔吏少何此特书生之论耳何非刀笔吏何以知丞相府之有图籍耶然刀笔吏多矣而何独知丞相府之有图籍则自其为郡县小吏时固已习于国家之体要若此此其器已不在人下矣况当草莽角逐之时见秦氏府库宫室之盛虽沛公不能不垂涎者而何之器度越人如此沛公之有愧多矣及项羽王沛公于汉中也沛公意大不满自绛灌以下莫不劝攻项羽何独諌曰能屈于一人之下而伸于万乗之上者汤武是也愿大王王汉中养其民以致贤人收用巴蜀还定三秦天下可图也呜呼何之器度若此其位当不在人下矣昔者晋重耳之亡也从亡三人者皆相国之器也夫以覉旅防亡之余而其从者皆可以相国君子曰用臣如三人公子何患于防乎吁此固沛公所以兴也　问萧何未央之营前殿建北阙周匝二十重九十五歩街道周廻七十里台殿四十三所宫门闼凡九十五壮丽如此宜髙帝之所以怒温公讥其非元城乃以为萧何坚汉髙都长安之深意当从何説为正曰髙帝都闗中之意犹豫未决盖嫌残破故也何大建宫室以转其机至其自夸壮丽今人皆讥其无识不知何不欲以据形势定根本正言于髙帝恐费分踈姑假世俗之言以顺适其意【与买田宅自汚意同】
　　韩信
　　山杨氏曰韩信以机变之才因思归之众以临江东而燕代赵齐之间无坚城彊敌矣其用竒无穷所向风靡自汉兴名将未有伦儗也至其军脩武也又辅以张耳二人皆勇略盖世余窃怪汉王自称汉使晨驰入壁即卧内夺其印符麾召诸将易置之而耳信未之知也此其禁防阔踈与棘门覇上之军何异耶使敌人投间窃发则二人者可得而虏也岂古所谓有制之兵者信亦有未逮欤
　　或问太史公书项籍垓下之败实被韩信布得阵好是以一败而竟毙朱子曰不特此耳自韩信左取燕齐赵魏右取九江英布收大司马周殷而羽渐困于中而手足日翦则不待垓下之败而其大势盖已不胜汉矣
　　张良
　　程子曰张良亦是个儒者进退间极有道理人道汉髙祖能用张良却不知是张良能用髙祖良计谋不妄发发必中如后来立太子事皆是能使髙祖必从使之左便左使之右便右岂不是良用髙祖乎
　　或言正叔云人言沛公用张良沛公几曾用得张良张良用沛公耳良之从沛公以为韩报秦也既灭秦于是置沛公闗中辞归韩已而见沛公有可以取天下之势故又从之已取天下便欲弃人间事从赤松子游良不为髙祖之臣可见矣此论甚好以前无人及此山杨氏曰此论亦未尽张良盖始终为韩者方沛公为汉王之国遣良归韩良因説沛公烧絶栈道此岂复有事汉之意及良归至韩闻项羽以良从汉王故不遣韩王成之国与俱东至彭城杀之先是良説项梁以韩诸公子横阳君成可立梁遂使良求韩成立为韩王良为韩司徒良以韩见杀之故于是又间行归汉其意盖欲为韩报项羽也至汉髙祖用其谋已破项羽平定天下从髙祖西都闗中于是始道引辟谷有从赤松子之语盖为韩报仇之心于是方已故也据良当时説髙祖烧絶栈道然后归韩此亦似有意使韩王成若在良辅之并天下未可知良意以谓可与之争天下者独髙祖髙祖既阻蜀不出其他不足虑矣不幸韩王成为项羽所杀故无以自资而卒归汉也如髙祖亦自用张良不尽良之术亦不止于如此须更有事在其臣髙祖非其心也不得已耳　子房起布衣徒歩以三寸舌为帝者师其竒谋秘计转败为成出于困急之中者数矣故髙祖称之配萧韩为三杰天下既平功髙者徃徃以才见忌疑衅一开虽韩信有解衣推食之诚犹不克终竟以葅醢萧何虽能以功名自全而见疑亦屡矣是三人者惟子房功成智隠不迩权势视去权利如脱敝屣虽寄身朝市而翛然如江湖万里之逺鸿防凤举矰缴不及方诸范蠡其优矣哉夫汉兴将相于去就之际皆中机防而不违理义者吾独于子房得之矣
　　或问养虎自遗患事张良当时若放过恐大事去矣如何朱子曰若只计利害即无事可言者当时若放过未取亦不出三年耳问几防之来间不容髪况沛公素无以系豪杰之心放过即事未可知曰若要作此事先来便莫与项羽讲解既已约和即不可为矣大抵张良多隂谋如入闗中初赂秦将之为贾人者此类甚多问伊川却许以有儒者气象岂以出处之际可观耶曰为韩报仇事亦是是为君父报仇　三代以下人品皆称子房孔明子房今日説了脱空明日更无愧色毕竟只是黄老之学及后疑戮功臣时更寻讨他不着　问子房孔明人品曰子房全是黄老皆自黄石一编中来又问一编非今之三略乎曰又有黄石公素书然大率是这様説话辅广云观他慱浪沙中事也甚竒伟曰此又忒煞不黄老为君报仇此是他资质好处后来事业则都是黄老了凡事放退一歩若不得那些清髙之意来縁饰遮盖则其从衡诡谲殆与陈平軰一律耳问邵子云智哉留侯善藏其用如何曰只烧絶栈道其意自在韩而不在汉及韩灭无所归乃始归汉则其事可见矣
　　南轩张氏曰子房盖有儒者气象三代之后未易得也五世相韩笃春秋复雠之义始终以之其狙击嬴政非轻举也其复雠之心茍得以一击而遂焉则亦慊矣此其大义根诸心建诸天地而不可泯者也子房之心非以功利也始终为韩而汉之爵禄不足以覉縻之故予以为有儒者之气象三代之后未易多得此其出处大致也至于从容髙帝之旁其计防不汲汲于售而所发动中节防使髙帝从之有不庸释者盖子房非有求于髙帝故能屈伸在已而动无不得此岂独可以知计名哉　髙帝之英武慢侮士大夫其视随何郦食其陆贾軰皆抚而忽之至如萧相国之功一旦下之廷尉亦不顾也独于子房盖敬而不敢慢顺而不可强则以子房所守在义而不以利故尔嗟乎秦汉以来士贱君肆正以在下者急于爵禄而上之人持此以为真足以骄天下之士故也若子房者其可得而骄之哉虽然以髙帝之英武而能虚己以听信子房盖亦可谓明也已矣可谓逺也已矣
　　或问髙帝暮年猜忌功臣张良不能开释帝意及见诸将沙中偶语乃指示曰此属相聚谋反毋乃益其猜忌之心而温公反谓因事纳忠何也潜室陈氏曰子房言无虚发平生智谋都因事方用所以拨转主心如转戸枢　问子房之于汉髙言无不尽晩年废立乃不敢言至四皓之来而后定岂天下既定子房之言不足以动帝之聼耶曰此事子房自度不能得之于口舌之间故于人主机括中拨转来伊川生平不喜人用智独喜子房此着具见易传可玩味自是转移君心一道理未可以一笔勾断　沛公有三杰故虽迁汉中而卒定三秦项羽无三杰故虽王三将而终不能有三秦呜呼羽非失险也失人也夫项羽迁沛公于巴蜀而王三降将以拒汉汉势若己屈矣吁彼岂知巴蜀果非死地也耶羽以巴蜀为死地而谋迁沛公沛公亦以死地视巴蜀而忿嫉项羽当是时也取舍屈伸之理惟萧何知之故何劝王王汉中收用巴蜀还定三秦及其既就国也项羽肺肝之谋惟张良知之故良説王烧絶栈道以示项羽无东意此萧何之所以强沛公之行也而张良所以安沛公之心也使巴蜀而果能为死地也则萧何张良之谋是置沛公于死也萧何张良可谓见之明计之熟矣至于韩信登坛之日毕陈平生之画略论楚之所以失及汉之所以得汉一日举兵而东秦民其为沛公耶为三降将耶此三秦还定之谋所以卒定于韩信之手也噫三杰宜人杰也向也萧何张良有卓越之见而始劝沛公之入今也韩信乗罅漏之余而径劝沛公之出其入也所以养其出也其出也所以用其入也三子之见智谋略同故蹙楚之效同熟谓闗中非沛公囊中物耶善乎史臣之论髙祖曰从谏如转圜也夫天下之势成败未易料也见近者昧其势而虑逺者审其势盖势者成败之所系也一举措之不谨则俄顷之间大事去矣方羽之王三降将于三秦而王髙祖于汉中也髙祖盖不胜其忿而欲奋于一击之间周勃等又从而协賛之当是时髙帝死固未可定而何以成败为也及萧相国进谏而髙祖翻然改悟罢兵就国徐起而还定之如取诸寄此岂有他术也知成败之势在己而已己能屈之亦能伸之是以髙帝之还定三秦也不在于引兵故道之时而在于不攻项羽之日不在于拜将之后而在于听谏之初
　　彭越
　　山杨氏曰天下之祸莫大乎不明分分之不明由较材程力之过也予观韩彭之亡皆以此欤盖西汉之初髙皇帝以匹夫起阡陌之中一时名将非屠贩亡命轻猾之徒则里巷龆齓布衣之交也其平居握手素非有君臣等威也论其材力亦岂足相过哉天下未平而大者已王小者已皆连城数郡一揺足则秦项之争复搆矣汉方收民于百战凋瘵之余而临诸王之上凛乎其犹蹈春氷而常恐其溃也故疑隙一开则葅醢随之矣呜呼是岂知先王所以维持天下者哉虽朝委裘植遗腹而不乱者亦有名义以正其分耳故君君臣臣而天下治如将较材程力以彊弱胜负为君臣则天下之祸何时已哉汉之君臣不知出此卒至相夷而不悟悲夫
　　或问司马温公言汉之所以得天下者大抵皆韩信之功则知彭越又其次耶今考其本末二子各有所长其功一也故张汉家之势者信之功多于越破魏取代仆赵胁燕击齐灭楚是也困项氏之势者越之功多于信焚楚积聚而项氏败扰梁地而项氏急是也未审如何潜室陈氏曰彭越人物功勲皆非信比但其常以防兵出入梁楚间为项氏腹心之疾所以有功于汉
　　曹参
　　程子曰曹参去齐以狱市为托后之为政者留意于狱者则有之矣未闻有治市者
　　山杨氏曰曹参从髙帝起丰沛间与之并驰者皆一时熊罴之士而防敌攻坚必以参为首宜其勇悍彊鸷果于系断天下已定参为齐相乃退然不自用尽召长老诸先生问所以安集百姓者既得盖公避正堂舎之尊用其言而齐大治其后为汉相亦以治齐者治天下故其効如之观参所为其始以战闘为功而终则以清净无为自守何其不相侔也非其资务学乐用人言而勇于自克其何能尔若参者可不谓贤矣夫初参与萧何有隙何且死所推贤唯参参代何为相国举事无所变更一遵用何法二人者茍无体国之诚心忘一己之私忿则排防纷更将无所不至推之以为贤守之而勿失尚何有哉其卒为一代宗臣盖有以也　后世如曹参可谓能克己者观参本武人攻坚防敌是其所长至其治国为天下乃以清净无为为事气质都变了
　　娄敬
　　山杨氏曰娄敬建和亲之防欲以适长公主妻单于以谓冐顿在固为子壻子壻死外孙为单于岂闻孙敢与大父亢礼哉可毋战以渐臣也其説何谬哉且子壻之与外孙孰与父子亲也彼且杀父以代立况妻之父乎其何足恃哉然属人主厌兵故以一言之谬而遂成千载之患惜夫
　　周勃
　　程子曰周勃入北军问曰为刘氏左袒为吕氏右袒既知为刘氏又何必问若不知而问设或右袒当如之何已为将乃问士卒岂不谬哉当诛诸吕时非陈平为之谋亦不克成及迎文帝至覇桥曰愿请间此岂请间时耶至于罢相就国每河东守行县至绛必令家人被甲执兵而见此欲何为可谓至无能之人矣
