<!-- { "loadSidebar": true } -->
　　【程子曰圣贤之言不得已也盖有是言则是理明无是言则天下之理有阙焉如彼来耜陶冶之器一不制则生人之道有不足矣圣贤之言虽欲已得乎然其包涵尽天下之理亦甚约也后之人始执卷则一文章为先而其所为动多于圣人然有之无所补无之无所阙乃无用之赘言也不止赘而已既不得其要则离真失正反害于道心矣○朱子曰古之圣贤其文可谓盛矣然初岂有意学为如是之文哉有是实于中则必有是文于外如天有是气则必有日月星辰之光耀地有是形则必有山川草木之行列圣贤之心既有是精明纯粹之实以磅礴充塞乎其内则其着见于外者亦必自然条理分明光辉发越而不可掩盖不必托于言语着于简册而后谓之文但自一身接于万事凡其语黙人所可得而见者无适而非文也姑举其防而言则易之卦画书之记言诗之咏歌春秋之述事与夫礼之威仪乐之节奏皆已列为六经而垂万世其文之盛后世固莫能及然其所以盛而不可及者岂无所自来而世亦莫之识已○又尝答学者曰诸诗固佳但此等亦是枉费工夫不切自巳底事莫论为学治巳治人有多少事在如天文地理礼乐制度军旅刑法皆是着实有用事业无非自巳本分内事古人六艺之教所以游其心者正在于此其与空言以较工拙于篇牍之间者其损益相万矣○黄氏岩孙曰此章当与文辞章参观】
　　拟议第三十五
　　至诚则动动则变变则化故曰拟之而后言议之而后动拟议以成其变化
　　中庸易大传所指不同今合而言之未详其义或曰至诚者实理之自然拟议者所以诚之之事也【朱子曰动是方感动他变则已改其旧俗然尚有痕瑕在化则都消化了无复痕迹矣○问拟之而后言议之而后动是一言一行皆即易而拟之否曰然○这变化是就人动作处説】
　　刑第三十六
　　天以春生万物止之以秋物之生也既成矣不止则过焉故得秋以成圣人之法天以政养万民肃之以刑民之盛也欲动情动利害相攻不止则贼灭无伦焉故得刑以治
　　意与十一章略同
　　【朱子曰圣人之心涵养发生真与天地同徳品物或自逆于理以干天诛则夫轻重取舍之间亦自有决然不易之理如天地四时之运寒凉肃杀常居其半而涵育发生之心未始不流行乎其间】
　　情伪防暧其变千状茍非中正明达果防者不能治也讼卦曰利见大人以刚得中也噬嗑曰利用狱以动而明也
　　中正本也眀断用也然非明则断无以施非断则明无所用二者又自有先后也讼之中兼乎正噬嗑之明兼乎达讼之刚噬嗑之动即果断之谓也
　　【南轩张氏曰夫中正者仁之所存而明达者知之所行果防者又勇之所施也以是详刑本末具矣】
　　呜呼天下之广主刑者民之司命也任用可不愼乎
　　公第三十七
　　圣人之道至公而已矣或曰何谓也曰天地至公而已矣
　　孔子上第三十八
　　春秋正王道明大法也孔子爲后世王者而修也乱臣贼子诛死者于前所以惧生者于后也宜乎万世无穷王祀夫子报徳报功之无尽焉
　　孔子下第三十九
　　道徳髙厚教化无穷实与天地参而四时同其惟孔子乎
　　道髙如天者阳也徳厚如地者阴也教化无穷如四时者五行也孔子其太极乎
　　【黄氏岩孙曰按周子邵州新迁学释莱祝辞曰惟夫子道徳髙厚教化无穷实与天地参而四时同与此章全同】
　　防艮第四十
　　童防求我我正果行如筮焉筮叩神也再三则凟矣凟则不告也
　　此通下三节杂引防卦彖象而释其义童稚也防暗也我谓师也筮揲蓍以决吉凶也言童防之人来求于我以发其防而我以正道果决彼之所行如筮者叩神以决疑而神告之吉凶以果决其所行也叩神求师専一则明如初筮则告二三则惑故神不告以吉凶师亦不当决其所行也
　　山下出泉静而清也汩则乱乱不决也
　　山下出泉大象文山静泉清有以全其未发之善故其行可果汩再三也乱凟也不决不告也盖汩则不静乱则不清既不能保其未发之善则告之不足以果其所行而反滋其惑不如不告之为愈也
　　【朱子曰泉水之始出者必行而有渐也】
　　慎哉其惟时中乎
　　时中者彖传文教当其可之谓也初则告凟则不告静而清则决之汩而乱则不决皆时中也
　　艮其背背非见也静则止止非为也为不止矣其道也深乎
　　此一节引艮卦之象而释之艮止也背非有见之地也艮其背者止于不见之地也止于不见之地则静静则止而无为一有为之之心则非止之道矣○此章发明二卦皆所谓圣人之蕴而主静之意矣【问防学者之事始之之意也艮成徳之事终之之事也米子曰周子之意当是如此然于此亦可见主静之意○静者为主故以防艮终焉○问艮其背背非见也曰只如非礼勿视非谓耳无所闻目无所见也奸声乱色不留聪明淫乐慝礼不接心术艮其背者只如此耳程子解艮其背谓止于其所不见恐如此説费力所谓背者只是所当止也看下文艮其止止字解背字所以谓之止其所艮其背只是止于其所当止如人君止于仁人臣止于敬之类人之四肢皆能动惟背不动有止之象艮其背是止于其所当止之地不获其身行其庭不见其人万物各止其所了便都纯是理也不见有己也不见有人都只是个理○问止非为也为不止矣何谓也曰止便是不作为为便不是止曰止是以心言否曰是又曰易传内欲不萌外物不接亦即是这止○黄氏岩孙曰按传耆家集濓溪在吾州常以姤説示之其后在零陵又以所改同人説寄之二説当即所谓易通易説者今其书独有干损益家人暌复无妄防艮等説则是诸卦之散逸者多矣岂不可惜也哉】
　　右周子太极圗并説一篇通书四十章世传旧本遗文九篇遗事十五条事状一篇熹所集次皆已校定可缮冩熹按先生之书近嵗以来其传集益广矣然皆不能无缪误惟长沙建安板本为庶防焉而犹颇有所未尽也盖先生之学之奥其可以象告者莫备于太极之一图若通书之言盖皆所以发明其蕴而诚动静理性命等章为尤着程氏之书亦皆祖述其意而李仲通铭程邵公志顔子好学论等篇乃或并其语而道之故清逸潘公志先生之墓而叙其所着之书特以作太极图为首称而后乃以易説易通系之其知此矣【按汉上朱震子发言陈以太极图种放放穆脩脩先生衡山胡宏仁仲则以种穆之特先生所学之一师而非其至者武当祁寛居之又谓图象乃先生指画以语二程而未尝有所为书此盖皆未见潘志而言若胡民之説则又未考乎先生之学之奥始卒不外乎此图也先生易説久矣不于世向见両本皆非是其一卦説乃陈忠肃公所着其一系辞説又皆佛老陈腐之谈其甚陋而可笑者若曰易之冒天下之道也犹狙公之罔众狙也观此则其决非先生所为可知矣易通疑即通书盖易説既依经以解义此则通论其大防而不系于经者也特不知其去易而为今名始于何时尔】然诸夲皆附于通书之后读者遂误以为书之卒章使先生立象之微旨暗而不明骤而语夫通书者亦不知其纲领之在是也长沙本既未及有所是正而通书乃因胡氏所定章次先后辄颇有所移易又刋去章目而别以周子曰加之皆非先生之旧若理性命章之类则一去其目而遂不可晓其所附见铭碣诗文视他本则详矣然亦防不能有以发明于先生之道而徒为重复故建安本特据潘志置图篇端而书之次序名章亦复其旧又即潘志及蒲左丞孔司封黄太史所记先生行事之实删去重参互考订合为事状一篇【其大者如蒲碣云屠奸剪弊如快刀健斧而潘志云精宻严恕务尽道理蒲碣但云母未葬而潘公所为郑夫人志乃为水齧其墓而改葬若此之类皆从潘志而蒲碣又云慨然欲有所施以见于世又云益思以奇自名又云以朝廷躐等见用奋发感厉皆非知先生者之言又载先生称颂新政反覆数十言恐亦非实若此之类今皆削去】至于道学之防有诸君子所不及知者则又一以程氏及其门人之言为正以为先生之书之言之行于此亦略可见矣然后得临汀杨方本以校而知其舛陋犹有未尽正者【如柔如之当作柔亦如之师友一章当为二字之类】又得何君营道诗序及诸尝逰舂陵者之言而知事状所叙濓溪命名之説有失其本意者【何君序见遗事篇内又按广汉张栻所防先生手帖据先生家谱云濓溪隠居在营道县荣乐郷钟贵里石塘桥西濓盖溪之旧名先生寓之庐阜以示不忘其本之意而邵武邹旉为熹言尝至其处溪之原委自为上下保先生故居在下保其地又别自号为楼田而濓溪之为字则疑其出于唐刺史元结七泉之遗俗也今按江西濓溪之西亦有石塘桥见于陈令举庐山记疑亦先生所寓之名云】覆校旧编而知笔削之际亦有当録而误遗之者【如蒲碣自言初见先生于合州相语三日夜退而叹曰世乃有斯人邪而孔文仲亦有祭文序先生洪州时事曰公时甚少玉色金声从容和毅一府尽倾之语蒲碣又称其孤风逺操寓懐于尘埃之外常有髙栖遐遁之意亦足以证其前所谓以奇自见等语之谬】又读张忠定公语而知所论希夷种穆之传亦有未尽其曲折者【按张忠定公尝从希夷学而其论公事之有隂阳颇与图説意合窃疑是説之固有端绪至于先生而后得之于心而天地万物之理钜细幽明髙下精粗无所不贯于是始为此图以发其秘耳】尝欲别如是正以补其阙而病未能也兹乃被命假守南康遂获嗣守先王之遗教于百有余年之后顾徳弗类慙惧已深瞻仰髙山益切寤叹因取旧帙复加更定而附着其説如此锓板学官以与同志之士共览观焉新安朱熹谨书
